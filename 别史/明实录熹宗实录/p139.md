<!-- { "loadSidebar": true } -->
　　○刑科给事中张鹏云言顷者关抚阎鸣泰求去一＜锍-釒＞奉旨下部酌议臣以为阎鸣泰之当去可无烦再议者向来狼狈之躯秉钺边疆大不满乎人望近日虗憍之状啧啧道路更大拂乎人心至于枢辅孙承宗仰体  皇上眷注之殷俯矢人臣致身之义有任无让奚俟臣言之赘哉顾臣又有进者则腹心之士不可不结也敢战之士不可不练也关内郡邑之兵当实而都城绸缪之计当豫也然有任事之人自无不可任之事今日师师济济岂曰乏人乃求一代枢辅之人而不可得殊可扼腕臣以为才必验而后真事以练而就熟如亲出督师扫平妖寇之赵彦如死守十月力捍孤城之李橒铁胆铜肝始终不变之史永安运筹决策立解重围之薛敷政效死弗去抗守延安之王国瑚与夫铁打铜梁之吴弘业立起安岳之翟学程躬冒矢石力保鲁城之杨炳到任十日首挫贼锋之赵延庆竭力防御保全省会之王珙此皆已效之经纶救时之国手或应召入中枢或应开府重地或应拔置清华宁直酬功正所以备国家缓急之用而自为社稷计也  上命该部知之
　　○升尚宝司少卿王之采为太仆寺少卿光禄寺寺丞彭端吾为本寺少卿
　　○升江西左布政使董光宏为顺天府府尹
　　○准告病刑科给事中薛大中回籍调理
　　○丁未册封张氏为裕妃命英国公张惟贤持节大学士叶向高捧册礼成赐向高等纻罗银钞各有差  皇帝制曰椒涂赞化洵资壸掖之良葛藟承庥茂衍本支之庆维德仪之夙备繄位序之隆加彝典具存渥恩斯霈咨尔张氏秉心温惠禔躬肃雝彤管遵规鱼贯谨授环之节紫闱恪侍燕禖符佩韣之祈属命秩之新膺宜嘉名之肇锡兹特遣使持节封尔为裕妃锡之册命于戏谦乃受益和可致祥内职宜虔诵鸡鸣而致儆后昆惟裕徵麟趾以开先祗服宠光永昌祚胤钦哉
　　○遣御史萧毅中提督庐凤等处学政
　　○升四川按察司副使冯劳谦为湖广布政使司右参政
　　○戊申浙江道御史曹守勋奏今日大事莫过于制御奴酋乃朝鲜乱逆偏与此时会合我中国得计则安失计则危今朝鲜事屡见章＜锍-釒＞辅臣当以一言而决处置之法乃一切委之该部闻报半月尚无定计何泄泄也其次则巡抚阎鸣泰应否裁易关系榆关不小一时廷臣章奏连篇乃元辅犹不猛自担当俟吏兵两部从容计议窃恐计议未定奴酋已联结朝鲜而长驱将奈之何乞  皇上面问元辅安置朝鲜何法榆关巡抚应否裁易无得徒滋聚讼仍谕元辅勿徇情面勿辞劳怨实心任事以报  皇祖以慰  先帝得旨军国大计事关安危下部议覆方可参决曹守勋不谙事体挟私妄言姑从轻罚俸三个月以后紧要章＜锍-釒＞奉旨速覆不得延缓言官亦不得凭臆揣度条奏参差以致观望误事
　　○贵州巡按侯恂＜锍-釒＞请楚中协济运饷夫役敕该地方官上紧催趱湖广巡抚薛贞又谓夫派于各省则众擎易举派于一楚则独力难支下部酌议户部尚书陈大道言楚之民必不可重劳而黔之夫亦岂容议废全楚见额屯田共粮三十八万七千五百四十五石四斗四升以每石八分筭天启元二年共该银六万二千三两六钱此项银两乞严谕经管屯田诸臣解赴督臣于就近地方募夫尚忧不足或每石再加二分夫价即宽然有余也  上命依议行如屯粮方在催徵仍先借别项见银通融凑发勿误耽误
　　○大道又恐召募不敷议以湖广天启二年额解太仓银六万七千六百余两令楚中速解于黔以济督臣之用报可
　　○礼部尚书兼翰林院学士掌詹事府事周应宾在籍具＜锍-釒＞求放  上温旨趣之
　　○荫原任南京刑部尚书王世贞孙鉴国子生
　　○升大理寺左寺丞傅振□为本寺右少卿
　　○升兵部郎中王所用为狭西布政使司右参政分守西宁道
　　○调五军一营添注火器副将张景房为四川松潘副总兵福建巡抚中军游击禇翰为福建中路游击
　　○升甘肃平川堡守备徐承业为固原游击宁夏都司佥书赵一麟为狭西军门标下左营游击
　　○己酉大学士叶向高言顷者朝鲜废立与关抚去留两事臣拟旨下部酌议意部中耳目稍广当有定论耳而御史曹守勋罪臣以泄泄复责臣以模棱推诿  高皇帝罢中书省设立六部大小政事无不经由岂有如此大事不下部之理下部而不覆则是该部之推诿阁臣非阁臣之推诿该部也臣庸劣书生百事未谙况于军旅若不认罪决归恐军国大事臣之不能担当者尚多其误国更甚伏望  皇上即将臣罢斥得旨卿练达政体重大事情倍加周慎曹守勋挟私渎奏量从薄罚时方多事赖卿集思赞襄妄言不必介意
　　○命巡抚辽东右佥都御史阎鸣泰回籍听勘员缺速推来用鸣泰与枢辅孙承宗不合以赘员自陈求罢事下吏兵二部会议台省交章责其卸担巡关御史潘云翼复具＜锍-釒＞列其罪状尚书张问达等言鸣泰上负  主恩并虗枢辅惓惓共济之意故有是命
　　○准留楚省漕粮八万石以充黔饷
　　○升浙江运粮把总赵荣祖为山西都司佥书
　　○庚戌命兵部左侍郎李瑾清理贴黄
　　○赠沈阳阵亡参谋武举关镇明为都司佥书袭升二级
　　○升左春坊左谕德兼翰林院侍讲丘士毅为右春坊右庶子兼翰林院侍读掌司经局印翰林院简讨萧命官为右春坊右赞善兼翰林院简讨
　　○升浙江右布政使谈自省为江西左布政使
　　○辛亥工科右给事中杨维新＜锍-釒＞称秦民加赋之苦与边储匮乏之状欲乞免加派时粮饷又言调兵一事徵发骚然而其最可恨最害事者尤无如募兵为甚盖五合六聚之人多无赖亡命之辈狼贪虎噬恣其咆哮所至鸡犬靡宁随在妇女遭辱如援黔之师逍遥于原上更称戈而借富人之金援辽之众群哗于渭滨又骤马而掠市货之布甚则卒徒据鞍露刃故作反叛之形将领稽首伏地屡出乞哀之语如此光景又安望法令之肃军士之戢心哉宜罢徵调以靖地方  上命该部知之
　　○贵州道御史徐吉＜锍-釒＞叙蜀功以为自奢酋攻围省城之时血战百日保孤城于朝露者则督臣朱爕元与左右布政林宰周著道臣戴燝冯劳谦胡承诏及叚师文也樊龙荼毒重渝出奇诱贼收两地于既烬者则参政卢瑛田副使徐如珂与监军杨述程也日者直捣永宁生擒周邦泰则按臣张论参政闵梦得副使李仙品推官胡平表率领张邦纮秦国俸等也第鸟穷必啄兽穷必攫山囤以西防其突冲盖有三捷径焉其自遵义冲也不数百里而再窥重渝自建武冲也亦不数百里而径达叙府其自泸州江安纳溪冲也亦不数百里而直犯省会宜备三道之兵兼画万全之策此时宜固守不宜挑战盖固守不动贼之粮饷断绝人将相食或有擒酋而希宥罪者矣又帑金之发前后兑支邻省共九十余万而见前报解入蜀者止四十五万其余尚有五十万在楚未及补凑乞敕部速催楚饷儧运入蜀以免枵腹荷戈之苦得旨逆酋拒险已有旨著总督官相机擒剿仍再行申谕务保万全楚饷兑补未发著严行速解本内各官功次一并查明议覆
　　○大学士史继偕又具＜锍-釒＞乞休  上不允
　　○调湖广按察司副使谢渭于四川安绵兵备道
　　○壬子  上视朝
　　○刑部尚书孙玮等奏言狱囚众多囚粮不足因馁告毙者相继臣等体  皇上好生之心为  皇上广祥刑之泽其自内犯官犯诸奉钦旨拟辟拟戍者仍禁贯城外至有罪或拟辟拟戍而情有轻重时有久近酌量清查其在畿辅近地系某府某州某县里籍臣等委五城兵马司押发本处府州县各为监禁收管照例给粮无致饿损至热审朝审臣部按册查其矜疑审决等情与部监诸囚一并上请庶桎梏之众散而易济浩荡之恩分而实合  上从之仍谕以一时权处俟刑狱稍清照旧行
　　○云南道御史杨维垣屡劾兵部武库司员外郎顾大章大章亦屡＜锍-釒＞陈剖俱下所司于是刑部尚书孙玮等奏称维垣参论大章谓其为福建司员外郎时署山东司印务也自辽左陷没重狱累累大章署事适当会审之期如熊廷弼一案同审者二十七人各出参详各有议论查律非一手□确非一日爰书久定四万赃银之说臣等实不知其所自来盖毫无确据也但大章宜以公论听之言路以处分听之朝廷即御史未尝核实自是言官职掌而呶呶置辩何为乎似应量行罚治以为轻率之戒诏夺大诏夺大章俸二个月仍谕各安心供职不必争辩
　　○癸丑兵科右给事中周之纲＜锍-釒＞论时事言兵家之事胜败相转欲以桑榆之收而振东隅之失则黔事是已黔自解围以后陆广再溃今又报龙里通矣宋万化何中蔚一鼓成擒矣羽翼已剪贼势渐孤岂非天幸惟是苗夷叛服无当胜则附我败则扬去虽青崖红边颇以捷报而普安之陷安南震恐能保其无他虞乎况黔所急者不在兵而在饷千里转输担负几何运夫数万楚疲奔命但黔处穷蹙之势仅此咽喉一线仰给全楚唇齿相联救黔也亦所以自为也胜局已成恐以困兽之斗而防投鼠之虞则川事是已据督按二臣所报始自麻塘坎等处与奢酋转战虽头目生擒投降民多然前此水西助兵我军之杀伤亦复不少即今所栖红崖尚有天台木脚七囤相连能保其无间道他出乎能保其无间道他出乎能保其不投奔水西结连番酋乎大都安蔺相连一败则两败兵食既足可有胜而无败矣所当严谕粤楚催兵运饷并敕勉蜀中相机擒剿以收全胜者也至东事全无胜著年来逆酋之情形如神如鬼近且朝鲜废立诡谋叵测堂堂中国何难声大义者伏祈特谕登抚行查毛帅彼中果否即有申奏再行责谕庶审局详虑胜著可图而疆圉有赖矣  上谕以俱已有旨命该部知之
　　○赠山东滕县知县姬文胤太仆寺少卿荫一子入监读书给与父母应得诰命门役魏显照家人李守务给赏各有差文胤履任未及浃辰适遘妖难封门点兵登陴固守城陷不屈慷慨杀身门役魏显照亦骂贼舍生曲全县印家人李守务竭力周旋山东巡抚赵彦＜锍-釒＞于朝乞赐赠恤兵部覆闻  上悯之故有是命
　　○甲寅夏至大祭地于方泽遣英国公张惟贤恭代
　　○刑科右给事中许可徵奏臣承乏巡青时纠参山东兖州府单县县丞金有华串通积棍谢岳侵匿解京粮银前后数万已经主事石维岳等问拟金有华重刑谢岳军罪后经原任江西道御史胡继升会问遂于有华等阴伏出入之根预为解脱之地乞  圣继严敕法司究追正罪得旨金有华等著严查侵欠钱粮比对正法不得轻纵如违并问官参奏处治
　　○差南京礼科给事中杨栋朝巡视南京甲字等九库并光禄寺钱粮
　　○革援黔都司黄运清职行贵州巡按问罪追赃以御史侯恂劾其贪残枭恶也
　　○乙卯  穆宗庄皇帝忌辰  奉先殿行祭礼遣武平伯陈世恩祭  昭陵
