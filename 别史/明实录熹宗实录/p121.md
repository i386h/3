<!-- { "loadSidebar": true } -->
　　○南京户科给事中欧阳调律言  圣主威福在握而有不平者三以大臣言之非不累若充牞也乃不程才品不辨年力混比冗流几难容足勇退高蹈自王佐而外竟成绝调而忠贞老成且相继去国如邹元标冯从吾黄克缵等后先薖轴能无白驹兴叹乎至耿介之王纪甚至削籍而戆直之满朝荐复遭困衡此不平者一也以言官言之野伏者亦幸赐环例转者亦幸优擢矣乃同一忠鲠而犹有韦蕃倪思辉朱钦相侯震旸熊德阳贾继春江秉谦毛士龙等若而人未蒙一眎此不平者二也以废官言之舒曰敬之宏猷遽抱郭隹镇之负性慷慨而启事无闻此不平者三也不平则郁惟  皇上虑之章下所司
　　○巡按山西御史刘大受言臣甫至河东即闻杨大高等号召贫民远迩响应近日绛州王得山鼓走险之众劫狱谋就讹言四□幸而道府诸臣先机发觉计擒首恶解散余党不则平水条山几为战场运城盐课所出眈眈虎视实繁有徒曾无一旅守御大可寒心为今日计不得不设兵设兵不得不议饷年来盐课每每后时商人皮尽骨穿两年摉括尽解户部臣计无复之惟有敕书所载护池地一顷禁民耕种然而弃之荒芜可惜也若池滩地课五百一十二两八钱题解代州以助边乏然非额课可留也计两项约得银千余每年可充一百六十人之饷仍于巡池弓兵抽选一百四十人共足三百之数即于巡池指挥择精通武艺者统之按时操练无事则轮班上宿有事则协力悍御事无便于此者章下兵部
　　○巡抚天津佥都御史李邦华陈抚津戎政急务十事一曰定兵志兵无强弱志到力随臣任后每日于解验新兵必先谕以出关杀贼愿者方令提礅试力不愿者不收因下令营中立一出关杀贼之帜听愿者立于下否则去之已而卒无一不立于下者盖自是桴鼓一援或者可必无低回于进退而逍遥于道路矣二曰束兵身臣议建营房损衙门奔走之役率先畚锸令各营介胄之士齐攻板筑设法鼓舞各兵欣然趋事每十房为一队令什伍相连兵将相识分练合操举足而是三曰严兵律臣入津各兵日日报逃数数作贼而水营为甚捕得二人诛之稍稍震悚至小大将领束兵无纪近方得一二变整之术夫使法不得于官又安望能行于兵欲起沉涸之疴臣断不能再事姑息四曰理兵械臣于衙门以内集诸匠作躬行督课每一械先造一式以精好为主然后照式制造不论工而论械所省无算又悉索先年备倭之余一功委弃蠹蚀之物从头整理庶几可借一军之需五曰分操练壮胆之法无如习艺臣令营中每月以三日合操余日分练立法以大器为一类弓矢为一类刀枪杂技为一类苐火炮弓矢为长器枪刀棍铳为短器又必令人习二艺长短相兼六曰严逃补津兵初募逃窜无虚日今但有随逃随补随补随查之一法臣置礅教场每于三六九日入营练兵即行招兵其来投者先令提礅而后令报籍南人远人一概不收惟真大顺保四郡始收入伍又一面行文原籍州县取结别令什长同本兵赍文径回本籍令其里邻亲族相认然后取结回报后虽有逃终难漏网七曰重将权巡抚皆有标兵而总镇所统别为一营津门亦有标正二营之号臣今将见在津兵均为二营副将则兼而统之军前有事两营闻于副将副将转闻于臣臣有令必下于副将副将复下于两营其水营亦如之则标正无彼此之分而副将之权益重矣八曰旌义勇臣所知荐休宁布衣程宗猷监生程子颐者勇敢任侠子弟几百人皆以力艺擅名臣礼聘致之即欲为题一官而宗猷等力辞臣嘉其志所愿敕部录叙必有闻风而兴起者九曰杜占役臣衙门旧例每日亦用选锋六十名摆围夜用八人执灯悉发还营以为营官之倡然后酌官爵崇卑之等审事权烦简之宜除副总兵所辖者广千人之中拨十人为给事其参游定限以二十四人都司定限以十六人守备定限以十三人中军千总定限以十人分司千总定限八人皆于兵外召募不得以兵充数致空伍额而每月之初三又掣点各一次即兵有间缺饷无冒支欺罔之故习稍转十曰修马政臣建营造房即于其旁造马厩专设养马官二员朝夕查点六马共攒一槽草料皆官亲验马令兵养不令擅骑其有以病死者为定陪马之法每倒一马议价十二两阖营均派每月于月粮内扣出即买一马以补原马之数其养马止追皮肉则今日八九百匹之马即越数十年而长存＜锍-釒＞上  上深嘉之仍令兵部录用程宗猷等
　　○礼部尚书顾秉谦礼部右侍郎朱延禧各再＜锍-釒＞辞免新命不允
　　○戊午先是锦衣卫百户王忠梁郑养性家人张应登告养性交通奴酋单款于巡视南城御史温皋谟户科给事中罗尚忠永宁伯王天瑞锦衣卫带俸都指挥佥事王天麟等＜锍-釒＞参养性养性亦＜锍-釒＞辩俱下刑部刑部署部事侍郎白瑜会同都察院左都御史赵南星等大理寺卿陈于庭会审至是具＜锍-釒＞言养性乃戚畹之大蠹为当今指名盖缘其父郑国泰构衅宫闱几摇  社稷且权倾中外毒焰薰天神人共愤故三十年来凡有血气者谈及郑氏无不切齿腐心今虽事往人亡而遗孽尚存祸根未断举朝藁目俱以餋性为伏莽之戎肘腋之患有一日不去一日不解群情之疑者反奉有回籍自奏之旨是  皇上所以为餋性计者亦既委曲恳至矣乃悠悠半载蔑视纶音致讦首丛兴交章论劾餋性至是犹得晏然如故耶试思今日夷狄奸宄中外惶惶我实犯通国之疑自不得侈信心之口不以此时决计辞归万一奸人构煽其间借我发难即欲优游故里岂可得乎故餋性在今日无如去之使非独为君侧除隐忧实为餋性图善后也若王忠梁所首通奴审无实据张应登为梁党翼语复支吾祗因怨毒伤心不觉讎诬横口各与应得之罪总协情理之平得旨郑国泰在  先朝有嫌中外共知赖  皇考宽贷涵客且加优待仁孝至德千古仅见朕仰体遗意不欲深求伊子餋性自当感恩通奴情节理所必无尔每既究问明白俱依拟郑餋性着于外方远处觅使居住王忠梁等既系诬告著炤例发配不许纳赎此事已经处分以后不得牵连渎奏及奸徒乘机诈害有负朕意违者究治
　　○都察院左都御史赵南星等题辽东巡历按臣抚顺之陷则杨一桂也三路开铁之陷则陈王庭也广宁之陷则方震孺也顷屇大察不处之无以明考功之法若处一未当无以服诸臣之心惟枢辅身在岩关胸悬朗鉴三臣罪案应自了然乞敕查勘回奏从之
　　○巡抚云南都察院右佥都御史关洪学奏宇内各省靡不四通八达滇之受病正以靠点一线耳臣于粤蜀筹之主熟彼此得失亦略相当自金沙趋建昌计程半月可至诚不若粤土司界中逾数旬之逶迤然蜀止会川一隙而粤田州归顺泗城安隆在在可走蜀之东川方煽逆弄戈而粤诸酋素号恭顺是粤之与蜀各有利害各有难易其交难专倚政其不容偏废者也以蜀言之建昌会川之间营哨棋列特向非通涂或名存实亡夫马廪粮多所缺略今亡者应议修复缺者应议添加若会川以南数站原无营哨则烦从新规画乃盗贼出没须于要害设兵置防至粤中所疑但谓土酋不欲我于其地张官置吏召夫餋马耳今但于所经去处量建公所即募土人看守我往来其间遇而不着而又徒御供亿一切自备秋亳于彼无涉彼又何嫌何难通行之后□贾熙穰彼更从而利之矣此路在滇界十之七八在粤止二三惟粤费出额外不容不协济今议该省驿传道特置滇差簿分发州邑必真正勘合火牌方准应付登注岁终道核其数而滇偿之乞敕二省抚按为滇造命得旨既说滇路可通着行与该省抚按官作速料理
　　○升河南右布政使汝南道王豫立为本省左布政使
　　○调河南按察司副使侯国于四川
　　○戍镇远俟勋卫加授参将管副总兵事顾大猷法司谓其借练兵之名为骗官之计托疾规避而坐耗廪粮也
　　○己未督理军务大学士孙承宗＜锍-釒＞为中部大将马世龙请尚方剑及实授府衔又请予南北二部大将王世钦尤世禄制敕关防俾之分辖两路而节制于中部因言督抚司道与将领共事者当精汰其庸懦不可鄙夷其人而轻置之当力防防其强梁不可过疑其人而重遏之其权专则其气不挫其气厚则其心不纷又言监军之当去者四以朝议监之曰中制以朝使监之曰掣肘以边之大吏揽其权而监之曰兼并以边之平交狃其名而监之曰横侵有一于此大功不成力请裁监军御史  上览奏嘉其甚合机宜悉从之
　　○承宗又言原任辽东监军御史方震孺有才有气执法铮铮广宁之陷议者责其不能死然总未逢贼势尚可以姑全不应苛论原任募兵御史游士任侠气深心雅抱鸣毂之耻独其信用非人遂主多金荡尽今宜清查其钱粮责其所任之人无令尽没其善使一时任事之臣徒博节省之名而事机坐失至于原任抚夷总兵李秉诚议处副总兵杜应魁论死参将贾祥才俱可用当从使过之条＜锍-釒＞上  上优诏褒答下部速议行之
　　○赐总兵马世龙尚方剑
　　○升狭西左布政使沈演为顺天府尹
　　○庚申南京山西道御史黄公辅＜锍-釒＞纠原任修撰韩敬言往岁见台臣周宗建定小人之案一＜锍-釒＞指出亓诗教赵兴邦浊乱朝政倾害贤人臣甚服之犹以为未批其根也其根何在则自韩敬买科始耳韩邦投拜汤宾尹隔房摉卷攘中会元秽迹昭着按律定罪自应遣戍矣敬广行贿赂别寻枝节以自文其丑曰我得罪东林也攻我者皆东林之人也夫以东林为阱遂足盖韩敬买科之罪哉及后得旨会议部院科道七十余人皆注以不谨敬之死党二三人不画押躲闪不结而敬之计得矣钱灵矣彼时亓诗教等迫于公论虽已画题不知何故而复与敬合也率官应震等十余辈为之左匡右扶前呼后应扫除发奸之人如发蒙振落因而马孟祯徐良彦王时熙刘策等数十人无一不处矣因而曹奎等十余等人无一不牵连矣而其买科十年不决之案则动曰考功之法不可以加之科场也至于丁巳内察则考功之法敬复何辞而其私人韩浚等则又为之解曰勘论未结也直至丁未而敬之腹心死友布满于朝敬之计愈得矣钱愈灵矣乃又从而倡会议之说以致复延余息再玷清班独不思前之会议七十余人共拟不谨何以不为定案后之会议才十余人谁云无瑕何以遂为定案欺罔朝廷抹杀公论亦已甚矣而其私人又为之解曰前者科场之法专论文章后者考功之法专论官评嗟嗟段元二字反为护身之符哉因缕指其居乡不法十余事章下该部
