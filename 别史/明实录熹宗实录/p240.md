<!-- { "loadSidebar": true } -->
　　○御史贾继春上言忆昔  皇考升遐  皇上以元良嗣登大位在  康妃自然避正殿而居侧室何待移宫祗因以王安修怨之念倡为移宫之说手投揭帖于杨涟左光斗等遂昧心说谎如垂帘听政等语敢为之以蔑  先帝而慢皇上罪已不容诛矣而王安且业知  皇上之在慈庆宫也乃蒙蔽假传立刻驱逐群闹打抢涟等复号呼骂詈于宫门攘臂咆哮于大内俾  康妃与皇妹踉跄徒步备受惨辱曩者臣首发孤幩曾何讎于涟辈必欲杀之于先又巧锢之于后幸逢  圣鉴如日逮系涟等今涟与光斗暨魏大中俱在狱身故而先后持正不阿如黄克缵范济世徐大化高弘图张论徐景濂王志道周昌晋等互相发明揭如中天科臣霍维华又有  三朝慈孝之＜锍-釒＞臣可无言臣伏念涟等可死之罪莫大于交结王安毁诬  先帝亏损  圣德逼辱  康妃与皇八公主而受贿犹其小也去岁科臣傅櫆＜锍-釒＞发汪文言左光斗魏大中朋比乱政之奸即不言杨涟而涟在其中矣盖涟也文言光斗大中也四人而一心者也涟见文言就缚则光斗大中必不免而已亦必不免于是为先发遮饰之计而光斗等实主之于是乎参内之＜锍-釒＞迫而上矣参内其所借之题目也而涟非其人也然而涟等附安以得罪  先帝其恶大而止以纳贿追赃死则所以当死之罪未明也乞蚤定爰书颁布中外昭示史册使天下万世晓然知涟等结党纳贿之罪固重而移宫犯上之罪更重也得旨  先帝升遐朕躬嗣服父子承继正统相传臣子何得居功而杨涟左光斗等妄希定策串通王安倡为移宫之事掜造垂帘等语王安奸恶异常乘机报怨内外交结党众恃强不许  康妃从容奉旨而逼令踉跄出宫  先帝体尚未寒言犹在耳涟等即有权势固亦人臣乃弃礼忘君犯上不道至于此极使非贾继春＜锍-釒＞揭明斥于前天牖朕心憬悟补封于后将始终蒙蔽恩礼有亏朕于  皇考且不得为纯孝即寸斩杨涟左光斗何救于事况与魏大中周朝瑞袁化中深盟固结招权纳贿罔上行私党护廷弼夥坏封疆铁案既定犹贪其重贿力为出脱汪文言内探消息暗弄机关遍树私人布满津要坏法乱纪及文言事发奸谋毕露自知理屈乃巧借别题目以掩其罪剪所忌而肆其凶信口装诬毫无影向肺肝如见欲盖弥彰朕言念及此深切痛恨已将廷弼处决传首九边杨涟等虽追赃身故而顾大章系同恶之人即送法司将前后事情逐一研审取其招词从重拟罪限十日内问结仍送镇抚司追赃爰书既成就依这本将诸奸罪状及守正诸臣向来＜锍-釒＞揭并近日屡次明旨俱著史臣编辑成书颁行天下垂示将来以昭朕孝思据事直书毋得回护使善恶邪正炳如日星而党与不得借口文奸饰非惑众其传记小书便著礼部行与各抚按官严加禁止自今以后非有部文不许擅刻书籍违者著缉事衙门访获治以妖言惑众之罪
　　○赠原任詹事府少詹事兼翰林院侍读学士黄洪宪礼部右侍郎荫一子入监读书
　　○升吏部左侍郎薛三省为礼部尚书兼翰林院学士
　　○升巡抚浙江右佥都御史苏茂相为户部右侍郎总督漕运巡抚凤阳等处地方太常寺卿王命璇为大理寺卿
　　○加升狭西总督标下中军袁动副总兵
　　○革  山东领班都司杨一龙回卫升山东巡抚标下中军守备吴安邦都司佥书代之从山东巡抚王惟俭举劾之＜锍-釒＞也
　　○乙卯大学士顾秉谦等＜锍-釒＞辞工门加恩得旨大典褒赦宜遵命祗承
　　○录屯插效劳加天津督屯巡抚标下中军守备许任宏都司佥书
　　○兵科给事中陈维新＜锍-釒＞荐黄克缵周应秋徐兆魁朱一桂陆卿荣王伉章光岳史孔吉曹守勋佘合中邵辅忠姚宗文赵士谔徐必达等宜超擢起用章下吏部
　　○巡按狭西御史刘其忠报甘肃斩虏功级汇叙文武将吏升赉有差
　　○夜三更火星逆行过于壁室
　　○丙辰  上御文华殿讲读
　　○户部尚书李起元覆巡按直隶御史练国事陈漕政四款一议贮水次谓旧水次无廒势必驾船就兑既多折乾之弊又复零星交兑耽延时日臣部久有建廒之议今即不能遽成宜责有司依例徵收预贮水次宁以粮待船无以船候兑一议处逃旗在运逃旗漕例有调卫之罚积玩相承即犯者亦仅拟徒拟杖以致弃船而逃贻祸运官今如议仍踵前弊者该抚按严提究处照例调卫重惩一申饬运总运总之设原欲其督催粮艘以迟速定优劣并以完欠定功罪今当核其贤者加衔久任不肖者则禠斥不贷一回空当早漕事吃紧惟在回空一著有等奸旗于卸粮之后延挨揽载以致舟重凝滞今一应回空船只著地方官逐程攒催有违限者委官运官听巡漕御史指名参究  上然之
　　○御史陈睿谟条议白粮繁累四款一运官陋规当裁一胥役冗费当革一沿途阻压当恤一包揽节蠹宜惩  上纳之命严饬中外诸臣务厘宿弊以纾民困
　　○御史喻思恂奏漕蠹稔恶得旨蠹漕积奸李士俊等已经分处遣配自后仍有交结旗军装货滞漕者许地方官密报漕臣尽法严究
　　○兵科给事中陆文献条上徐州城守不宜改迁六议一为运道不当迁每岁粮艘繇清河而入近虽有泇河可行然河势狭窄冬春回空必资黄河故道黄水多泥而善走六十年前徐州以下号为铜帮铁底以河至此安澜也嗣后吕梁之间当事者去其中流石柱以为利于行舟不知河无关镇尝至泛滥所恃者官以仓库钱粮民以身家性命为防御故不至他徙傥城一变迁则缮修防守必疏溃决之势其妨运道不小也二为害要不当迁徐城三面阻山一面临河南引邳宿北控兖济西扼汴泗一泻千里之势以保障江淮险要之设旧矣金陵恃徐为南北咽喉且黄河自西而东闸河自北而南皆合于徐城之东北而下城阻河势河阻城势居然一重镇也如近岁莲妖发难环攻浃月而不得渡以故河南江北得免于难傥道镇远移余孳窜伏而无厄要以限之无地方官督率居民以捍之万一奸宄不测乘旧城之虚而据其□是又藉寇以窟而自失其天造地设之险也三为省费不当迁盖主徙城之说者亦为城基易陷不可复居耳然黄水所灌无不立淤者诚戽去城中积水使黄有所容去败垣之当水冲者使黄有所入愈入愈淤不久已成平地就此酌量加高凡公厅之陷泥中者增其旧址取其旧材仍旧添新而告成亦易也四为仓库不当迁徐设卫所宿重兵贮广运仓改兑米一十九万六千有奇差户部漕郎领之今城迁则仓储将徙之新城乎将因仍旧地乎图新则仓粮之旱脚滋繁如仍旧则积贮之防卫谁属况部司兼摄税务则部署不能远河仓廒又岂能远河至官军之防卫道镇之弹压其不能去河又明矣五为民生不当迁古有徙民实关中实塞下者明王慎之恐其便于富民而不便于贫民也今徐城之有盖藏者已他徙矣其城外临河而处者皆负贩之细民也举盈于时诎而轻徙焉民方失庐舍之安又无滨水渔盐舟车之利民生无赖而国计有妨矣六为府治不当迁徐惟以险重故有改州为府之议若退处平地三十余里其去邳宿几何而不已撤府之险阻乎况府属道里适均辅车相倚砀与丰原各远州百八十里而僻处一隅去属县益远亦何以成府之尊无已则有云龙山延亘于城之西南角相距可二里其间支河沟浍见涨为平原即于城南稍培之以土俾与山相接因高而立之基再建一子城设立郡县仓库于其内而以道部臣统隶之其旧城则设立营卫驿递而以镇将统隶之以备萑苻之不测即有突至之水患可无虞矣至原议留摉括八万以兴新役国用既匮民力愈疲不如守此厄要留四万以因仍修筑捐四万以助工助辽所省钜而所全多也得旨徐州负山临河南北咽喉夙称扼要只宜固堤保城不必更州为府其摉括八万两留四万以备修筑四万解进助工
　　○中城御史张讷陈安辑都民要务得旨这宽细过审流商恤贫甲酌号银核巡捕录坊官皆城差急务宜著实举行
　　○广西道御史王珙言经略新简惩前毖后当必有一番振刷傥外之兵饷掣肘内之议论不齐则虽有干济未免瞻顾臣谓经臣受事于边则司农当先为之处饷司马当先为之储材俱与经臣相为终始如东事未宁不得擅议迁转  上从之
　　○珙又言南京尚宝司卿傅宗皋结党东林肆毒南国部臣吕浚作令狼狈为台臣佘合中论劾贿魏大中代谋＜锍-釒＞荐夤缘郎署张醇儒为屯田司主事通同书办潘鹤龄分利自肥及为监督偏任积胥钱炯侵骗多金且昵汪文言代笔之游烈勋为幕友蓄左光斗所荐之岑瑞石为宅书如此奸蠹反得窃据鹓班御史何早端方耿直为邪党所害久锢牖下乞分别黜陟得旨吕浚冠带闲住傅宗皋张醇儒俱革职为民追夺诰命其积棍潘鹤龄钱金□冏游烈勋岑瑞石皆薮匿张醇儒处著锦衣卫严拏究问何早端方耿直即以原官起用
　　○狭西巡抚乔应甲奏驿递疲苦凡交际之滥差遣之烦乞通行禁革以示存恤  上从之
　　○升广西柳州府知府宋维翰为福建盐运使
　　○丁巳  上传兵部择附近将官堪用者速与马世龙交代兵部请以宁前总兵赵率教暂署中部总兵印务俟新推总兵杨麒到日交割得旨马世龙身膺重任不必以小挫自阻还著严加备御以盖前愆
　　○大学士丁绍轼奏申用人之议言辽事自开原失陷起用熊廷弼臣知其不可旋上用人朦胧一＜锍-釒＞求  皇祖临轩择问在内有才望者不许外补在外有才望者急与内推用一备三用三备十以豫经臣抚臣道臣之选历今七年孰为豫之备之之人乎经臣求代索一经臣而不可得大将求代求一大将而不可得或需之数千里之远或徯望于半载之间而环  皇上左右竟无一人可使此臣所为豫之之道未讲也年来兵部增设侍郎皆藉口备经抚之用而竟未见作经抚之官岂只与以升官题目耶今敢明所以豫之之道则请命兵部与各边抚定为充经略之官请命六部九卿科道各举所知堪经略者以应兵部边抚之选请命功则同赏罪则同罚连坐举主使其惧而知慎请命兵部久任加衔边抚次补兵部务与辽事相终始而使其责无所逃至于边道亦取之兵部大将副将则令兵部与边抚各举所知或取入京或留在边先注其名以为朝呼夕至之计至操练器械积谷贮饷尤宁之第一义请将文武任事诸臣姓名一一书之御屏任器械者必回报器械任火器者必回报火器任积谷者必回报积谷任操练者必回报操练一一查验简阅久则加衔事完则超转有不率者罚无赦如是而兵有不强虏有不歼请治臣妄言之罪得旨览卿奏具见忠恳为国至意朕心加悦方今封疆多事经略总督自宜夙储待用向来但徇私情不以国事为重即如兵部侍郎原为经略添设却只朦胧推举临期竟无一人堪任缓急何赖今后枢贰边抚务要慎选真正专备经抚之用毋得行迁转以致欲用无人即著九卿科道各举所知吏部斟酌具奏责实一节尤切时弊各衙门凡奉差委必待事完奏缴方准叙升未完者加衔久任其各仓口出入存留著户部精核实数奏览其余俱著各该衙门一一如议著实遵行已行者具本覆奏如或仍前怠玩视为虚文听科道指名参来处治
