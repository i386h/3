<!-- { "loadSidebar": true } -->
　　○总督贵州蔡复一题向因饷匮兵逃一举蹉跌而黔局又当从头做起臣去岁曾言破贼有缓急二局急局必用兵十五万必用饷二百五十万必移督臣于遵义而滇出沾益黔出六广三岔三省并进贼未有不灭者然不难处兵而难处饷臣设身为计部思之未有以办此缓局前＜锍-釒＞议兵八万今缩为七万从今年八月始以二年为期计部岁处一百二十万之饷分布屯田且耕且战沿河拒守以蹙之出奇以挠之行间以溃之不出二年罪人可得贼亦可平也所以必从八月始者目前斗米价银五钱有奇五六两月势必更踊兵饿欲僵窜者斩之不能止臣今春招募开垦至八月获稻庶米价可平耳屯愈广则兵费愈省岁额当缩而克敌不待二年亦未可知至阃外制胜全繇大将臣曾＜锍-釒＞荐狼山副总兵江之清请敕兵部覆议如果堪授节钺即充大将责令募淮扬劲卒二千人与俱俾展新硎至旧将酌其自赎何状分别议处只用主帅一人不必骈设以省指视之淆乱尤黔今日对症之药乞下九卿科道集议将缓急二局亟定归一措处兵饷简易将帅以责成功章付兵部看议
　　○辛巳御史余文火□晋＜锍-釒＞言汪文言供招诸臣逮追夺禠不使有遗而代题代辩之叶向高蟒玉如故恩荫有加陈一元为相府扫门一旦而遂佐京兆陈长祚久已废弃止为座师布席一年而躐转司空所当一体削夺以明公道者也得旨汪文言托左光斗金□赞求何得轻诋去辅陈一元既经察处骤躐清华著革任回籍陈长祚不必追论
　　○试御史田景新言去岁邪党盘据时次辅未延禧百计呈身以必得入门户为快而藉张凤翔为媒说合勾连踪迹甚著如逮杨涟左光斗一事次辅每私对人曰吾意原不欲逮无奈人皆欲之即此一言是以德自任以怨归君且以祸嫁人今日留此冷语异日开大难端人才几何堪此阴阱乞  皇上敕下该部或准其休致或听其自裁庶阴邪退听政府一清矣得旨次辅夙以才望简在纶扉勤劳可嘉方切倚毗田景新不谙事体輙以风影见疑好生多事念系□官姑且不究
　　○御史赵胤昌题自蔺贼发难首尾五年措饷徵兵不知许多糜费惟王三善贵阳一战差强人意无何而旋有大方之衄无何而蔡复一又有渭河之溃两次师出无功鲁钦等抱头鼠窜近有自偏沅来者言及黔事闻贵阳之杇戈钝甲不逾七千而偏桥镇远一带防守之兵亦仅仅万余然则年来倾中国之物力以佐军兴止养此寥寥之羸卒耳请敕下督抚彻底清查明白回奏要见向日养兵若干实支饷若干今日见兵若干实需饷若干应否取足七十五万八千之数勿以闾阎已竭之膏脂填诸不可问之溪壑庶一番清楚而黔事尚可为也自韩城失守四卫成墟闻胶州文登宁海一带蜂屯蚁聚非去非留浸假而哄于市矣浸假而御国门矣请敕下东省抚道尽数挨查错综分布收入保甲要见某州县若干里可容若干人某里若干人拨与闲旷地若干亩听其自耕自食即海泾地隘闻江北郡邑颇多旷土不妨量给资斧适彼乐郊勿为秦越肥瘠之视激成挺而走险之虞庶辽民有宁宇而肘腋亦消隐忧也至于战守机宜剿抚著数当散布何地安插何法想当事诸臣自有妙运良规臣无庸旁为借箸矣章下所司
　　○壬午  上视朝
　　○兵科左给事中陆文献＜锍-釒＞言今日国家凋敝以天下之大奉辽之一隅臣愚所忧者不在东氛之横恶而在人情之懈弛不在边事之难图而在庙算之未定闻奴酋之在老寨也无日不讨其部落而训之其在辽阳也无日不讨其军实而警之其一切用缓用急用扰用掠用间用谍用诈降用埋伏无日不伺吾隙乘吾瑕而袭之其弃河西而守辽移辽居而城东此示我息也诱我怠也议奴以为老而歇鬼而病者魑魅之谈也议关以为今日坚明日固者堂雀之怡也焂闻贼则急焂不闻则缓更数月又闻则又急数月不闻则又缓婴儿之嬉也推官会议催饷亦会议今年会议明年亦会议筑舍之谋也假张皇以示能任假镇静以掩其不能任盗铃之术也借奴酋为推官之符寻题目为脱卸之计身图之便也输挽不以饷士而以肥家御侮不以甲兵而以文墨倒行之法也夫奴何足畏吾所以待奴之情如此乃可畏耳毛文龙孤提一旅驻劄平岛招抚流民结连属国分屯插营焂来焂往以扰奴界满浦诸战屡奏斩获动輙以百千计即韩白之智刘岳之勇当不过是去岁金州被削旅顺夫陷数月以来绝无后著岂先后智愚勇怯为两截人与其在朝廷不得不信其在士论不得不疑非疑文龙也疑执张盘之人即文龙平日所信用之人则为文龙者亦疏矣疑草莽有伏戎舟中有敌国何处无曾有功则为文龙者亦危矣胜负固兵冢之尝而不虞正哲人所戒合无遣智胆文臣一员阅视整顿仍饬以宁重毋轻宁密毋疏乃以作文龙之弛气而杜东疆之瑕衅者也杨肇基于白莲倡教之时据彼中报功一＜锍-釒＞似亦鼓鼙中之铮铮者移镇登州责专防海旅顺之师独不闻乎大将不能亲提钲铙渡海杀贼何至差救诸将概托海飓以结局也夫风涛诚难逆料几月到今不当潜伏精兵于龟矶牡蛎诸岛伺其来窥潜师夜渡一举而歼之乎夫兵之势分而其情欲合彼毛龙虽锐其能一旅制奴之死命哉乃云不许西兵扰乱以坏成局此其语意大可揣疑所宜亟敕登抚就中揆量督责肇基立通烽火以壮声援乃以作肇基之弛气杜登镇之瑕衅者也神京天下根本所恃蓟门八百里为护持之臂迩因辽氛迫切故建议添设道镇令其画地修守设防两年以来试看蓟门险隘三屯重地京东州县以及桃林喜峰古北马兰各要害曾有一处之坚壁岩栅否旧督抚已非见任之官新督抚又无到任之日傥虏酋忽焉蠢动谁与守御所宜勒限授事层层列障以某将守城当某口以某兵援某城令贼进无所攻退无所掠乃以作督抚之弛气而杜蓟镇之瑕衅者也三方越大海阻群山或令至而机移或应来而局换秪赖榆关大帅扼机权而联率然之势以息狡虏之心乃大将马世龙五载行间原无寸坚一旦登上将之坛虗具表仪全无纪律贪秽之形久著其何以笼盖于三方诸将领之上与枢辅采舆言而更置之何难作诸将久弛之气而一新壁垒之色乎亦不独此也武官在炊下求安专藉剥削之利文士在隙中观斗争谈出塞之功嗟乎我岂一日忘奴酋哉但兵机贵密武事贵暇疆土不可不伏亦不易骤伏将士不宜忘战亦不宜浪战缓则误事急亦偾事则贪功用罔与玩寇失防究竟同归于弛尔臣不欲国家遂弛军法使文武推诿人可逃死又欲暂宽名法使文武同心人可效死则今日振起因循而弭衅疆场之要务也  上嘉其深中肯綮下部覆行兵部如议覆请得旨枢辅肩兹重任自应振励以起道将疏玩马世龙既为大将统率三军从此策励图厥有成岂爱封爵如有藐视人言全无儆惕三尺自在不尔贷也其督臣新推者马上差人速催到任候代者不得藉口弛担有误封疆
　　○御史陈朝辅＜锍-釒＞紏兵部侍郎张凤翔谓凤翔为门户传头东林帮手再进选曹汲引党与人言指摘狼狈而归迨正人既去死灰复燃焂拜奉尝遂跻开府吴亮嗣处矣亓诗教察矣试问此数年谁握大柄谁据要津使非声气相通何至速化报复一至此乎最可恨者巡抚保定攘臂言功加衔世赏几同骗局武邑平妖半属黔首景州之役曹思诚飞书告变来斯行身历行间自辰至酉贼已就擒凤翔兵到之时已在荡平之后有何运筹制胜滥荫金吾也至倚赵南星为石交恃袁化中为荐主见于章＜锍-釒＞凿凿可据如破格用邹维琏而必借凤翔以为名徇私援谢应祥而必引凤翔以为据比和私人浊乱朝政乞立赐禠斥并削所荫以为怀私冒功之戒得旨张凤翔当群凶气焰时不能早自振拔甘从比附武邑之役半属黔首贼擒兵到何得有功乃枢篆甫署輙推匪人姑著冠带闲住并削荫子
　　○御史李灿然＜锍-釒＞言迩年以来枢政之不厌人心者无如超擢添注两端而将官之巧于卸脱者无如规避戴罪两条夫超擢以待豪杰是也若果奇才异能亦何惜破格功名不以酬振古豪杰如其智勇犹人建竖犹人而辄以不次启金□赞刺之路奔竞易而效死难试观年来超擢者若而人其能斩将搴旗以慰  圣天子拊髀之思者谁乎添注以斥不肖是也然外不据抚按之紏弹而内祗为营进者出缺闻各处将官恐一朝添注遂遭弃掷奔走长安络绎照管者趾错于道如是而欲其不冒粮克兵岂可得哉计今后将官能否当敕令督抚果有真知灼见或料敌善谋或勇敢能斗或工设伏之奇或精间谍之术或以军火器药擅长或以练习阵伍表异据事直书要见经几战阵立何功劳不必咨部明见奏章然后枢部量材而授之任效则督抚受知人之明不效则难辞妄举之罚然后情面可破而挞伐可张也至于弁官之不肖者听督抚论劾查果不法即行革职如赃私有据应照今日大计事例追赃不得徒令回卫至于材品平尝不举不劾者督抚仍照在外文官一体填注考语听该部黜陟庶用舍明而人心服矣若戴罪立功尤万万不可为训夫用兵者重赏在前严刑在后责之赴汤蹈火计无返顾若使失事者尽可以戴罪开不死之路谁肯身膏原野为国家□□弃一死哉况挫衄之夫何异伤弓之鸟欲其树立自赎能乎又将官惯能规避此风尤不可长如官秉忠者向领榆镇孤山副使孙学诗全军被虏尽驱沙漠而秉忠不能一矢相遗及其援辽畏奴如虎抱头淹病贿当路代请致滋讥弹踉跄而归今何以佥书督府夸廉将军之善饭耶臣又思古今御将之法若汉高帝之于绛灌拔一城而陷一阵然后增数级之官其立拜大将如淮阴侯者能几人哉以曹彬之功也而宋祖犹以太原未平尚靳使相之予夫亦以彼将官者富贵在望则功名心急而致死之志锐宠位已极则图回身家而敌忾之气微如马如龙劳绩未著而坐拥高牙可徒处优养重不急图灭奴以报主恩耶若太仆寺少卿金士衡力救李三才至长安传笑仍可令其靦颜就列垂涎节钺耶乞立斥之得旨酌议具覆既而士衡以病请准回籍调理病痊起用
　　○浙江官兵擒灭海寇抚臣王洽奏捷言三月二十二日外洋有大夥劫贼伪用宽和年号元帅将军等旗帜自称红夷第一哨连＜舟宗＞入犯幸将士用命鼓勇争先一战而胜当将贼船烧毁一只犁沉二只斩级一十三颗擒获二十八人红夷诸贼赴水溺死夺获伪帜伪印火器倭刀盔甲等项一百余件余贼远遁海氛顿息下该部
　　○癸未户部尚书李起元再＜锍-釒＞乞归  上令司务官敦趣即出视事
　　○司礼监王体乾题节止浮支得旨该监仰体朕节爱将应支米石悉请停止以裕仓储足见急公之谊
