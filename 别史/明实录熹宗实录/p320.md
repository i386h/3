<!-- { "loadSidebar": true } -->
　　○宁夏巡抚史永安类报灾异天启六年十二月二十一日石空寺堡地大震震倒礌山一座坏石殿四座僧房六间压死僧二名余丁四名正月初一日至二月初二日连接各卫营屯堡地震一百一十余次大震如雷小震则如鼓如风月余以来官军恐惧夜多露宿不敢安枕其城垣房舍边墙墩台倒塌之状诚有不忍见闻者自去岁套虏入犯未经大创河东沿边一带仓无剩粒场无束草无论捣巢无资抑且防御无策以六年额饷论之民运止完及十之三京运止完及十之一额饷既已断绝城垣墩台在在倒塌修筑工料更安取给乎臣前＜锍-釒＞请买补马匹一款犹就各营堡冬季册报言之耳今行各道分别点验堪战不堪战其报堪战者合之仅有七十八匹空虚至此封疆之事诚有不可测者即买补必须三四月买完发营喂养方有济于秋防缓则无及矣缺饷缺马二事万分紧急即不山倒不地震内忧外患已交迫目前况天以非尝震动告谴安得不寒心哉得旨宁镇灾异深轸朕怀月饷缺额数多战马空虚太甚内忧外患尤属可虞除修省申饬葺筑城垣外著将天启五六两年缺额及援辽未补马价都刻期给发以济边急以承  天儆
　　○削夺吏部验封司郎中徐楠因调选司以久依门户斥也
　　○丁丑浙江巡抚潘汝祯言闽浙比邻忽有闽人王清等驾巨舟称闽省义兵联＜舟宗＞越境恐其假托横行防贼者即自为贼伏乞申严海禁得旨浙闽俱频海邻倭向虑奸民勾引各厉禁船只不许往来突有王清统率多船入境停泊行使是否剿贼是否奉闽抚明文既经该抚移咨闽中查究外以后还著各遵旧禁严缉彼此境上流突以绝地方奸利之民勾倭生端
　　○加总兵赵率教左都督
　　○升宣府游击将军王相为保镇龙固关参将山东临清游击将军裴希度为南直永生洲参将
　　○戊寅户部尚书郭允厚覆登莱巡抚李嵩＜锍-釒＞臣部岁发东镇本色米二十万石以养兵而辽民则听屯种以自养今该抚更请额外量加合于登府就近地方岁买十万之外再加买二万石买运价值动支加派银两完日开销一旧时原以津粮为头运俟抵鲜回空然后再运登粮故登运必值秋高风劲不免漂没今该抚请完办粮米于年前改运期于次年春和浪静之际庶乎利涉至于民间应纳官银者准以本色上纳免民以米易钱以钱易银之苦又免官司收银于民以银易米之烦得旨俱依议
　　○兵部尚书冯嘉会言据登莱巡抚李嵩报朝鲜叛臣韩润等领奴贼入安州节度使南以兴自焚死余尽遭戮中国往援都司王三桂等俱阵亡平壤不战自溃贼又攻黄州矣适朝鲜陪臣金象宪等在京呈称宜及此时速发偏师袭其空虚冲其巢穴使首尾牵掣狼狈莫救则一举而属国可全群丑可灭等因看得南有登镇东有毛帅北有款虏须责宁远抚臣期会并进勿仅以水兵东援不为捣虚之举也得旨奴兵东犯朝鲜必不能支若鲜折入奴则奴势益张矣著马上差人说与宁远抚臣乘奴远掠巢虚之时挑选关宁精锐择智勇之将轻骑入捣大兵陈河相机续济以牵奴后而纾属国之急其糗粮犒赏师行必需户兵二部速议处置无得迟缓坐失事机
　　○  瑞王之国
　　○京省商民陈文汉吴守义等请建魏忠贤生祠许之
　　○  隆德殿升梁遣厂臣魏忠贤祭告
　　○己卯礼部左侍郎李康先奏  瑞王之国道经襄府舟次不便出城觌会若搭盖棚殿顷刻供应千金且惠桂二藩所经王府不止一处其费更多宜一概免会以从节省得旨瑞王道经襄府出城觌会原系彝章据奏江流不便停舟棚殿又繁供应著免相见以省糜费以后惠桂二王经过各王府相见礼一概俱免
　　○命南直浙江抚按将原报助工事例银两六万八千二百余两凑以南直纳附事例银共足十万俱解荆州监督买铜赴京收贮
　　○以简讨张士范补日讲官
　　○通州士民卫万民韩国湖等请建魏忠贤祠赐名怀仁
　　○庚辰以云南平定武寻嵩等处宣捷祭告遣公张惟贤  南郊公魏良卿  北郊驸马侯拱宸  太庙各行礼
　　○南京户部左侍郎倪思蕙＜锍-釒＞言留都本折二色钱粮省直拖欠数多因条列五款一置簿以查完欠一别积逋以行参罚一专差官以重责成一惩衙猾之侵没一严批解之程限得旨留都根本重地本折二项钱粮系军民储糗及各项供应急需乃各省直拖欠本色杂粮至八十五万五千三百石有奇折色银至九十三万四千八百两有奇库藏匮乏何以经费这条陈诸款具见苦心筹画有裨国计著即与详议具覆
　　○蓟辽总督阎鸣泰顺天巡抚刘诏巡按倪文焕梁梦环连章请于西协密镇丫髻山各建魏忠贤祠赐名崇功
　　○辛巳
　　武宗毅皇帝忌辰  奉先殿行祭礼遣应城伯孙廷勋祭  康陵
　　○以滇南大捷加恩首辅黄立极加少傅兼太子太傅改吏部尚书进建极殿大学士荫一子尚宝司司丞赏银六十两彩叚四表里坐蟒一袭次辅施凤来张瑞图李国＜木普＞加少保兼太子太保改户部尚书俱进武英殿大学士各荫一子中书舍人赏银五十两彩叚二表里坐蟒一袭俱照新衔给与诰命＜锍-釒＞辞不允
　　○以滇南大捷厂臣魏忠贤加恩三等仍赐敕赏赉荫弟侄一人锦衣卫指挥使世袭司礼监太监王体乾等七员加恩二等荫弟侄一人锦衣卫指挥佥事世袭仍各赏银币兵部尚书冯嘉会加太子太师原荫锦衣卫指挥佥事加升一级世袭云南巡抚闵洪学加太子太保荫一子锦衣卫指挥佥事世袭黔国公沐启元加太子太保各赏银币文臣卲辅忠傅宗龙等武臣尹启易金为贵等土司沙源龙在田等各升赉有差
　　○升兵部标营参将吴尽忠为协守宁夏副总兵镇门堡守备郭中龙为宣府新游兵营游击将军天津镇海营游击将军祝国宁为山东临清参将调万全右卫参将刘国柱于保镇倒马关
　　○壬午南京户部左侍郎倪思蕙言南粮岁支五十二卫官军当七十余万为黔饷割去楚赋二十六万几割南粮之半矣前次臣部具题犹有九十余万之积今止四十五万有奇算至五六月而粮尽矣七月后作何支应黔事未平即不敢望节年借过之数尽数还归乞就本年二十六万量还本部得旨南庾告匮根本之忧急在眉睫这本所奏索还楚赋情事迫切第偿部额与济邻饷楚又在两难中矣著该部悉心酌覆回奏
　　○河东巡盐御史李灿然以宁夏四路商籍生员之请议择适中地方小盐池堡创立学宫各商既愿输赀修建而帮补廪饩科贡盘费优赏花红复愿于盐引加增得旨这宁夏建立学宫造士储边咸有利赖该部酌议来说
　　○总督蓟辽阎鸣泰＜锍-釒＞言蓟遵相越仅百余里遵化一邑太喜二路而设一监司事属未便宜归并于蓟州道其遵化道臣应照通州山石二路一体议裁得旨览奏遵化增设道臣许多不便事理甚晰著照通州山石二道一体议裁蓟遵丰玉四州县马松喜太四路仍旧隶蓟道统辖以省牵制苏繁费
　　○癸未  上视朝
　　○宴朵颜等卫进贡夷人遣侯梁世勋待
　　○命御史卓迈巡按顺天
　　○禠革花马池副总兵郭威振等以虏入安定堡失事为宁夏巡抚史永安所纠也
　　○甲申以缉获强贼苏七王六等功魏忠贤原荫弟侄一人加升二级仍赐敕奖励赏银币羊酒新钞
　　○蓟辽总督阎鸣泰言东协诸虏哈喇慎一枝独汪烧饼未款凡有作歹者俱归诸汪酋二月初五日汪酋率夷人二百余骑屯聚桃林口外大戚谷岭一带阴图窥犯分镇内臣杨潮介马而驰率该关信守官军擒活夷打喇骂等三名并获夷器汪酋随即叩关愿罚内臣杨潮同道臣张春协路将备等官公同面詟斥其平日之骄横谕以朝廷之威德该酋俛首顿地悔过格心甘罚九九说誓立盟愿质一夷为我坐门以明永受戎索不敢复叛之意我始纵前所获三夷而去则其畏威怀德而心悦诚服可知也因颂美厂臣魏忠贤有赤心报国全算筹边等语并及诸镇守内臣叙录镇道路将等官部覆得旨汪酋狡黠多端屡扰边塞镇守诸臣擒纵得法俾受戎索朕心嘉悦厂臣魏忠贤著赐敕奖励荫弟侄一人与做锦衣卫指挥使世袭仍赏银币羊酒新钞以示优异镇臣杨朝著荫弟侄一人与做锦衣卫正千户世袭仍赏银币俱给与应得诰命张春加服俸一级黑云龙等各升一级赵朝用等各赏银十两总镇内臣刘应坤陶文纪用荫弟侄一人与做锦衣卫正千户分镇内臣孙茂霖武俊王莅朝荫弟侄一人与做锦衣卫百户各赏银有差
　　○乙酉  惠王辞
　　奉先殿
　　○先是天津饷臣黄运泰以粮米不敷带运一时不能猝至附近召买无几莫能供关宁春夏之二运欲将带运三十万尽与漕粮抵换仍再权借漕粮二十二万以济关运俟带运一到照数全补仓场督臣苏茂相又以津门截漕无已京庾匮竭难支具＜锍-釒＞争执谓津运额派除带运之外尚有召买等项何必专意于漕一借再借端不宜开未可急边而忘腹俱下户部至是部议督臣忧先根本事之经也饷臣念切待哺时之权也漕不当借借不当再人皆知之但京储边饷同重之中微分缓急督臣今日似不妨更一婉转至于另行召买恐畿辅不堪重困在饷臣断宜满盘打算截年扣合究缺额之原列开销之款指增补之繇务求真实可据乞敕督臣暂酌量以纾目前之迫饷臣细清算以防后日之穷勿徒以会计诿咎于臣部且勿以额外强需可耳得旨这奏条悉带运预运屯本了然如指掌但关宁饥军待逋甚亟还著督臣速为借漕以济然眉至分年定数截年清算该部与饷臣素称同心不妨相质确议以归画一可行
　　○凤阳巡抚郭尚友＜锍-釒＞请释高墙已故罪宗槐山朝言□□家口一十八名放回本府照庶人例给口粮从之
　　○夜五更木星逆行犯房宿北第一星约相离二十分余木星在下
　　○升刑科左给事中叚国墇为户科都给事
　　○削夺吏部稽勋司郎中龚世法因调选司以附党斥也
　　○升山海关游击将军董世贤为宣府上西路参将山海中都司杨嘉谟为本部标兵营参将
　　○丙戌  上视朝
　　○户部发年例银宁夏三万五千两延绥二万五千两得旨延镇欠饷数多饥军可悯著再行凑解其严催省直夙逋守催官照额全完方许回部查核钱粮完欠迟早皆本部郎中之责不许讨差自便著申饬行
　　○蓟辽总督阎鸣泰言密镇灾荒频仍原派解辽豆料二万石以旧日六钱三分之廉价而责以陆运至关之长途合时价而计之每石约费银一两五六钱小民皮骨几何宁能堪此乞准照永镇事例量增价值并改减折色仍准宽限运送天津交纳海运到关庶军需不误小民亦幸有生矣＜锍-釒＞下该部酌覆
　　○升山东布政使司右布政使熊膏为本省左布政使江西按察司按察使杨公翰为本省布政使司右布政使浙江嘉兴府知府詹应鹏为本省按察司副使嘉湖道
　　○丁亥  桂王辞  奉先殿
