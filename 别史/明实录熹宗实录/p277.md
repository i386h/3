<!-- { "loadSidebar": true } -->
　　○兵部尚书王永光覆御史梁梦环＜锍-釒＞言觉华岛为扼险之要区西虏以奴来为奇货议守议防诚今日第一紧著但关门内外止此兵数水陆将领务在相宜就彼挂衔副将中桓走□斗自不乏人选择而使仅一转移之间如谓兵力宜厚则酌量抽添摘挑各营健丁以实之宜并令督师抚镇从长调度务保无虞至桑虎诸酋助兵要赏辽抚沉几秘算定出万全特戎心叵测意外宜防兵家自恃而不恃人在一申警之耳  上是之
　　○补原考北道试御史龚萃肃为浙江道御史
　　○升广西都司王崇德为广东惠州参将广东雷廉游击赵世臣为广西昭平参将
　　○癸丑礼科都给事中彭汝楠等＜锍-釒＞言修省实政一曰省刑罚如近日逮系立枷非万不得已必无轻用一曰薄税敛将新复□税一切报罢带徵钱粮酌量催徵无令有司奉行太过河南道掌道御史王业浩等亦言天心仁爱变不虗生兹王恭厂灾纪载不多见将无刑罚或不中欤税敛或太急欤人心或有郁而太和元气或未流行欤迩者辇毂之人心多浮而易惊西北之人心多苦而不甘东南之人心多悍而易动而合计海内人心隐隐尚多郁象郁而火伏焉郁而阴阳搏击焉郁而飙风举焉此震烈之天变所自来也愿  皇上宽然奠天下于有余之地使亿万心融融洩洩以亲上向风而成周之太和充足宇宙间矣俱下该部知之
　　○督察工程崔呈秀请借大工银一万收低假大钱随改铸小钱便民用以助大工从之
　　○调五军九营游击樊应龙为宣大总督右军营游击永平守备孙思艰为万全都司佥书
　　○甲寅  仁宗昭皇帝忌辰  奉先殿行祭礼遣阳武侯薛濂祭  献陵
　　○南京户部尚书毕自严题南京大小各官皆愿捐俸薪银一年助工见任扣存贮角□羊有转在南京者照新衔接扣如转北者移咨户部径自扣除转外者亦可行新任照数申角□羊如请告丁艰姑与立案俟起补日仍照数扣捐若罢遣物故即与除豁以清前件报闻
　　○礼部尚书李思诚言陕西进贡回夷米咱大者八名箱柜二十七只文册到部中途带积棍比册多二十一人箱柜比册多一百九十只希图勒骗驿递贸易禁物事属违例得旨进贡夷人数箱柜多于原册希图需索驿递假带禁物伴送官如何不觉察显是交通私增你部里即严加裁革其起脚衙门情弊仍行该抚院查究重处以惩将来
　　○豊城侯李承祚言近阅邸报见有毛帅移镇之议但铁山一移驻则朝鲜孤弱为奴所逼势必兼并奴愈无顾忌矣况铁山民兵共集七八十万安居既久一旦议移恐奸民召乱祸生不测安可不长虑也既谓在铁徒费粮饷则移之盖旅亦岂能空腹战乎是则在控驭有法不在多一番移镇反多一番摇动也惟祈
　　皇上敕命一风乃重臣往助文龙监其军饷督其进兵报仇复地相机而行可耳＜锍-釒＞下兵部看议
　　○调吏部考功司郎中周文焕为文选司郎中
　　○调山海关南海口副总兵袁信为山西河西参将升山海关参将麻登云为南海口副总兵
　　○命造山海北部与南海口二处协守副总兵关防
　　○乙卯
　　上视朝　○顺天巡抚刘诏言臣循例谒  陵于初六日回至平谷县巳时忽听响声如雷初疑其为地震也差夜役张忠飞马往探始知为王恭厂之变切思平谷离京一百八十里尚声洪如雷况深宫大内相隔咫尺不知如何震动和气致祥戾气致殃是虽气数之偶然实人谋之不臧目今黔兵又已溃散东西日在狂逞北直河南山东等处地方苦旱又苦蝗麦田业已失望秋成又不知如何民穷财尽何等光景且又当省刑之期望  皇上因天变示儆预戒不虞仰纾  宗庙在  天之灵下慰四海穷民之望报闻
　　○丙辰户部尚书李起元陈消弭实政言臣民部也循分修省在民言民汉志曰民安土者也无食将大动是以大震今搜括＜宀禹＞内帑藏如洗甚至有司餋廉之常禄且断吏书之顶首已指官宁保其不贪吏明导其纳贿从此火耗之诛求舞文之渔猎盖未有操切于官吏而害不归于百姓者其故不可不察也钱粮拖欠势不得不严催第宜责成于抚按似不必另遣夫台臣傥郡邑奉行太过闾阎未免驿骚往年募兵一误蜀患迄今未已盖罾罟智多鱼鸟必乱是可不为意外之虑耶且迩来民情又大郁矣当百度维新之期时有风霆竟日之怒匹夫匹妇岂无干和一草一木皆有生意傥哀矜勿喜罪疑惟轻开天网之恢恢扩王道之荡荡亦未始非宣郁导顺之一端也报闻
　　○贵州巡抚王瑊＜锍-釒＞言臣与按臣日以屯种为务贼日以屯种为忌果因水外苖头李阿二等勾引入把始薄威清距省会仅四十里臣与按臣固已密计待之一战而贼之八万色阿底官即授首此水内初胜也无奈鲁钦愤戴罪之耻急于立功感禆将之捷易于迎敌不意饥卒夜逃果于自裁贼以鲁钦之变辄扬扬有盛气思为大举盖岌岌乎殆矣臣乃千金悬赏死士辈出闯营乱砍魂梦为惊夜半蹂躏而死者无算迨至天明哨探营垒尽空贼已绝迹矣此威清再胜也嗣是贼虽败而附贼之苖转聚思逞方且焚劫广兴镇欲攻定番城谋围广顺州苗头正杀牛盟警大兵若从天降锐弩齐发戈戟交加复拥河以渡擒斩多功自是苗无固志贼皆寒胆清平一带始得安堵如故此阿沙坝三胜也而以振前之小挫鼓后之大捷皆系于此逆彦不得志于上卫随忽转劄于龙场六七里之间计其营一十有七约贼兵四万有奇欲一从鹁鸽箐一从雷打石渐至鸡场历老鸦关以困我省会幸我兵贾勇火炮药弩当之輙碎长枪短刀遇之即伤暮夜斫营贼大乱不止死伤无数贼力遂不支弃器仗盈谷将阵亡者拉去焚烧斩首五百余级擒获苗夷牛马无算此赵官堡四胜也讵意风雨晦暝夜电火□闪烁逆彦竟乘此溃奔夜渡虽游魂假息忽幸漏网然屡奏奇捷残黔无恙分别功次题叙则有监军按臣傅宗龙之另＜锍-釒＞在得旨逆贼败遁厥功可嘉粮饷不前何由接济著户部实落议派并严督楚藩将新旧额饷刻期起运以济黔急
　　○贵州巡抚王瑊请敕督臣朱燮元移镇黔阳早结西南全局历言其便如事系安危机属秘密可以面□而意喻不虑邮筒逗漏一便也利害宜审进止宜酌可以至参而覆议不虑道里隔绝二便也或檄军兵以援黔则道将趋令惟谨不似臣大呼不应三便也在楚藩不患既饷黔又复饷蜀可免踌躇而咸两误四便也可以死奢寅即可以死邦彦督臣之能事可必也傥有以死奢寅未可以死邦彦督臣之全局未结也得旨督臣移镇黔阳西事便可结局章下该部
　　○吏部尚书王绍徽乞骸不允
　　○升御史洪如钟为太仆寺少卿
　　○以建昌营游击马明英为燕河参将四川游击薛来衍为雷廉参将广东都司范景韩为思贡参将
　　○升都司佥书管辽东巡抚中军游击事何可纲为辽东巡抚中军游击将军调宁夏河西道都司佥书方试元为本镇巡抚中军坐营都司
　　○丁巳礼部请祈雨泽得旨今岁春夏以来风霾兀旱雨泽未澍朕宫中虔祷夙夜惶惶依议于十九日为始著百官痛加修省务南郊北郊期感格祭告  社稷尚书王绍徽  山川尚书李起元  风云雷雨坛尚书李思诚护国济民神应龙王侯柳祚昌各竭诚行礼仍行顺天府率属祈祷
　　○巡按贵州御史傅宗龙题官兵屡战皆捷逆贼败遁渡河谨摘各官战功尤著者次第言之赵官堡鏖战破贼指麾号令皆张云鹏为政其功第一而祁继先年文绶屈朝鲜白醇如李应忠李逢霖蔡绍周次之摧锋陷阵则朱永吉与李阿味为最而夜领精骑八营协战者廖必显也阿沙坝乘雨破囤王国祯以身当矢石将士皆乐为之用论功宜在众人之先而方国安叶凤翔刘镇藩叚乔森陶弘谟俱其次也以威清一案言之先能固守抗贼继能募死士斫营俾贼不敢近城下一步则赵宝邓＜王巳＞任先觉等之功不可没也往来策应则顾弘泰王伟金良田等亦与有力焉乞各量升一阶以示赏不踰时之义章下兵部
　　○河南巡抚亓诗教覆查得布政司册开张我续驻磁州及援川取过司府州县银三十三万一千六百八十二两五钱四分零纳河工银三万两补还又河南府招兵余银四百两角□羊布政司俱还正项清楚外尚有三十万一千二百八十二两于内支放军饷明白银十八万六千八百四两零有年月起止无花名支过银五千九百五十两给赏杂役有名色无甲乙的数支过银一千一百二十七两非军饷正额浪费支过银一千九百二十两角□羊川无著落银十万四千一百二十六两置造军器带往军前支过银一千一百五十三两至于开封府京边银二万两迄今四川并未角□羊补此文卷在中州者臣得据而查之若在川中则非所敢臆度也河南巡按御史杨维垣亦＜锍-釒＞报得旨据称勘过张我续名下银十万四千余彼原有清册在部事体重大还著九卿科道从公确议具奏
　　○辽东督师王之臣言臣闻奴酋过河之报叠至亟抵榆关岂知举目行间无一可观无一可恃治标之计惟有早严戒备设伏张疑使水陆无隙可乘以保目前耳奴若卒来只好坚壁清野确主于守间用奇伏以挫其锋未敢浪言战也恢疆之著一步一步实实做去但不可一时歇手若务远欲速尝试漫为恐不能保万全往辙具在可鉴也今紧要在练兵买马海外三方臣已选择兵将备器械行粮给以公文与登莱抚镇朝鲜毛总兵约定信地务与觉华岛水兵联络会哨互为声援使无虗日并贻书朝鲜国王责其助兵潜为捣巢计其陆兵之分布臣拟即日出关逐一相视仍与抚镇详酌而后可定未敢率尔具陈得旨＜锍-釒＞内布置事宜具见劳心边计还著严加申饬以图万全
　　○戊午上视朝以都司佥书管甘肃车营游击事吴三畏为甘肃镇海营游击山西都司刘见为五军二营参将南赣守备何国典为江西都司佥书
　　○己未督察工程崔呈秀杨梦衮俱以天变陈言有暗相指摘者具＜锍-釒＞求去因言新复□税拖欠物料捐俸助工三事得旨大工紧急何得因言求去宜即出供职不准辞榷税一节户部因军兴无措农民困苦地亩难以再加＜锍-釒＞请暂开万不获已原非朕意著概行停免以惠贫□有司朦胧徵收者参治拖欠物料责成抚按严催类角□羊不必遣官捐俸助工会典可据在京尚书以下在外州县正官以上俱捐俸薪一年余俱免捐
　　○盗入督理三山工部郎中何宗圣公署斫伤宗圣手足劫去官钱五万六千文银二百两宗圣以伤重请代得旨大盗公行劫入官署地方官疏玩至此著分别议处何宗圣料理采石事务不准辞
　　○谕工部支大工银一万两差员外周迪李庭芳顾民岩主事雷化鳞收买大钱改铸小钱即以小钱抵偿大工银两川贵总督朱燮元引疾求去不允
　　○起原任神机七营参将朱世宠降补五军九营游击
　　○庚申命  信王选婚礼部报五城两县女子七十七名
　　○户部尚书李起元请以南粮所余十四万八千零仍作七年漕粮带运之数浙江米折银五万四百两当于本部照数补还听津部下年凑作关运之额庶两事俱得清楚  上是之
