<!-- { "loadSidebar": true } -->
　　○调大同入卫游击高可及补宣大总督标下左掖营游击以新升本游击费克谦补大同入卫游击从总督张朴请也
　　○乙丑升兵部武选司郎中韩秉衡为山西布政使司右参议潞安道河南按察司副使潘师道为福建布政使司右参政建南道
　　○复除原任山西按察司副使杨廷槐于山东天津兵备道
　　○升提督巡抚都督佥事张体乾为都督同知把总谷应选为参将东营副总兵管参将事王嘉春西营参将王嘉宾中军司佥书王文烈各加升一级以缉刘铎等镇魇叙功也
　　○
　　○升蓟镇都司佥书柳荣为遵化宣武营游击延绥巡抚中军游击王德为宁夏洪广堡游击河南秋班都司佥书陈一德为宣府东路游击浙江都司佥书黎延庆为山东济宁游击
　　○革宣武营游击叚国祯任提问追赃以蓟辽总督阎鸣泰参其贪狡也
　　○丙寅  上文华殿讲读
　　○吏部尚书周应秋等言科道吏部三衙门官升转以春二月秋八月为期例也必遵候实缺之前旨恐逾例转之定期仍以添注申请阁臣顾秉谦亦以为言不允
　　○巡按监察御史黄宪卿题盐政要务一曰捞采之计当周河东岁课四十二万引责办于十二州县盐丁然而池沸若火盐丁作苦势不得不乘阴云时一息用贫民捞采盖一则以休盐丁之疲一则使贫民间入其中稍分颗粒自饱总是供课不必问出何脚力一曰超支之例当禁河东盐课支法除压待外有挨支以封银时日为序毫不容搀越而商捞堆盐则弊端莫可穷诘目前虽利其捷输万一盐池不尽生殖有饱而扬去耳宜禁超支复还场之例一曰收料之规当更每年捞采盐丁稍一事竣总堆成料运司用尺杆量筭多寡从来相沿遵行而不虞经收秤斗遂高下其手臣同司官县官细加抽盘乃知其巧于为奸于是乃改秤斗量俾各州县料头自报而又令印官自相盘量要见州县捞盐实有若干科某料实有若干引各具引结傥日后掣放不如报数便令照引陪偿盖引数报自州县其责自难推诿耳抑臣因有感于盐池之尚有遗利也自大池外有金井有贾瓦而又有西小女池其地距运城可五十里虽广衍不足当大池二三而年来浇晒法行即以臣受事曾晒过盐十有三万顷且又以数万报将来数尚未艾也臣又有感于运官之不可不一振拔也他藩运司入犹以腴也而竞趋至于河东署冷官寂非真清茔则必不能甘澹泊非真强明则必不能勤干济但其体貌外似隆于州县而事情内实隔于州县甚至有文移催积月尚不能得报而究竟乃缘臣以结伏乞  皇上垂念盐政慨然特重其选运使必用甲科分司并令久任而又大破格调以优其迁庶盐政必有一番振刷户部具覆如议行
　　○先是甘肃抚臣王家祯于天启三年以援军缺乏安家那借缺官柴马军地变价银一万两原限酌处补还既复以艰于措处题请间销兵部言缺官变价二项均系内庭烟爨之需并官联餋廉之具著为成例固非他项可以停待告罢者况今又以殿工未竣将此项转而协济将作则角□羊纳尤不容缓若外省擅自那借复不抵补则前项之银绝不入司马之门而内庭上供大工协济臣部将何以抵应乞严令作速补角□羊从之
　　○升中都留守司掌印杜承绪为神机二营参将起升游击刘应魁为山西利民堡参将改宁夏平虏城参将周维新为陕西靖虏堡参将升大同平远堡守备加都司佥书张守有为昌镇左骑营游击改浙江右营游击李文奎为北洋营游击
　　○丁卯  上御文华殿讲读
　　○升四川按察司副使许士奇为广西布政使司右参政驿传道
　　○补原任御史汪若极于福建道
　　○戊辰南京兵部添设左侍郎武之望以疾乞休许之
　　○都察院左副都御史刘廷元言皇上顷命史局辑成  三朝要典三案中之华衮鉄钺已揭于天下万世矣惟是  光庙实录向奉另行改正之旨迄今未见竣事近闻有不法之臣如广西副使曹学佺私撰野史纪略以謟上官以惑天下恐要典实录一语参差则一信一疑必滋猜谤诸臣遵奉明纶匝月可告成事何虑何阻而竟寝阁也得旨  皇考实录已有旨改正曹学佺私撰野史本当拏问姑夺职为民书板行抚按官追毁
　　○户部尚书郭允厚言辽事至今日战守之局既定则兵马之数当定兵马之数既定则钱粮之数亦定典兵者清其虗冒于外而后司饷者乃可勉其转输于内臣请定关外兵足六万为防御关内兵足三万为坚守并请定关外岁需月饷草乾银一百六十一万两米三十万石料四十七万四千石兵马钱粮注为定额此额一定则督师镇防于内抚臣御侮于外关门按额索取臣部按额分给与参差之扰成画一之规计无善于此者  上曰兵马多寡各册互异钱粮何以定额著督抚核实具奏
　　○遣陕西道御史张应辰巡按广东
　　○升大理寺右寺副董懋中为尚宝司司丞
　　○升湖广布政使司右参政陆梦龙为广东按察司按察使九江府知府周诗为河南按察司副使抚民道
　　○升南京兵部中军参将陈希范为福建南路副总兵调福建北路参将周洪印代之
　　○升郧阳巡抚坐营都司佥书李镇邦为兴都留守司掌印四川都司佥书蒋继祖为湖广行都司掌印○己巳  上谕吏部太仆寺卿顾慥久病家居著冠带闲住其余各官有力衰迈各宜恬退品望超卓者加衔致仕以示分别
　　○工科给事中王梦尹言筹边大略一名器当重东江给劄授衔为鼓舞士心设也岂容今日一都司明日一游击宜令帅臣审酌授职则得官不滥而人更知荣以思奋一兵额当限兵多则难精徒以糜饷东江兵号十五万岂尽投石超距者宜令帅臣精选籍壮为兵汰弱为屯则兵不苦饷勇气自倍一南兵当裁南兵出海时名虽数千至岛已不及半帅臣虑其虗弱仍以辽人补之何取南兵名色宜去姑存之虗名以归画一则士伍无假借而侵冒亦除得旨所陈诸款有禆东江军务该部酌议行
　　○南京御史蒋守藩奏我  皇上无日不以灭奴为念中外诸臣无日不以款虏制奴为言至于明暗诸酋甘心输款虎墩免憨一意助顺且忿忿于粆花歹青之受奴僇辱也亟亟欲为报讎之举曾几何时而督师＜锍-釒＞云朵颜诸虏阳顺阴逆总兵左辅塘报云奴酋与西夷结婚果尔则款虏可长恃耶夫奴之蓄谋甚久苟志在报复必百计以携我夷夏之交虏之部落实繁傥志在需求且一往以成彼鹬蚌之势据回乡难民之说固有未易窥测者乃总兵满桂昔离宁远之时督抚二臣各有＜锍-釒＞入告料敌之智已蚤见其一班而虑事之长更何难于再计乎独恨其与赵帅不相能而犹料其终必相救天下方有事两虎安得私斗督抚二臣已揭肺肝相示矣满赵二帅可听其有一毫猜忌哉关门内外虽信地各分而前犄后角左提右挈岂不和而可共功也  上由文武同心已有屡旨这本倚重督抚责望二帅情亦殷笃
　　大明熹宗悊皇帝实录卷之七十五终
大明熹宗悊皇帝实录卷之七十六
　　天启六年九月庚午朔  光宗贞皇帝忌辰  奉先殿行祭礼遣镇远侯顾肇迹祭  庆陵
　　○南京总督粮储户部右侍郎林宰以京仓积贮出浮于入胪列救弊之法一严部运以免稽迟旧例应角□羊南粮布政司官一员董其役该府通判督所属州县佐依期赴京交纳明旨昭然今何废格也藩司无论矣府佐不行而委之首领县佐不行而委之仓巡至苏松嘉湖等处直付之解户之手半属豪奴揽棍银米任其展转朽腐以充数踰年累月无从究诘乞敕各抚按今后起解南粮总部必责府佐分部必责县佐押运依期交纳违限严行参究一省转解以免那移有司按会计催科于南粮何尝宽免一分顾民间之输将已完州县之那借百出移甲供乙久假不归化为乌有乞敕各省抚按令委官立限径行赴部交纳以除转折停留之弊仍严追实投批回查照以防解官侵没之奸一贮改折以备不虞天启五六年二月例应大粮放银前任部臣以库贮空虚米价腾涌改支本色以济时艰折色待八月补支而今无有也两月又多出米九十五万石仓米安得不匮臣愚以为如永折一项自应归库支用其各省卫所追补未完米价银两管库司官相应另贮专备仓中之乏不在别项支销乞敕臣部著为永例  上命该部速覆
　　○升河南按察司副使范中彦为四川布政使司右参政
　　○南京工部右侍郎卢大中以疾乞归命加南京工部尚书衔致仕
　　○升阳和道中军守备朱鼎为山西管屯都司佥书
　　○给凤阳府高墙庶人任欥等子女衣粮如例
　　○辛未发秋季年例主客兵饷于各镇蓟镇一十六万六千七百一十七两九钱□分密云九万一千三百四十九两九钱一分永平七万四千四百六十六两六钱二分昌平三万五千五十八两一钱一分八厘易州三万六千六百四十八两九钱五分
　　○旧制南直河南山东各卫班军大粮皆徵解南户部分司凤阳仓班军临行时先给四月安家余八月随军起解天启三年改解兵部有司藉口灾伤徵解不时班军嗷嗷乞复  祖制兵部尚书冯嘉会＜锍-釒＞言班粮玩愒之因与今日整顿之法无如遵复  祖制归并凤阳监仓主事军从南来粮从南解痛痒相关呼吸俱应至于苏松等府拖欠不完则惟有考核一法请将南粮载入条鞭有稽迟者参罚如法得旨班军月粮著遵  祖制归复南户部凤阳仓分司四月安家径给外八月大粮随军起解不得稽迟永为遵守各府拖欠该部载入考成分别查参以凭严处
　　○著吏部文选司郎中周文炳闲住调考功司郎中李夔龙为文选司郎中
　　○起原任游击刘恩即以原官职衔管山海镇守标下中军事
　　○壬申先是东厂司礼监太监魏忠贤缉获徽州犯人吴养春等命付诏狱镇抚司打问题参言养春之祖守礼霸占黄山木植及山场地亩积年擅利并隐匿山地总计赃银六十余万两程梦庚等赃银十三万六千两俱质对明白得旨程梦庚等赃银十三万六千两本司立限严追吴养春赃银六十余万两著行该抚按照数作速追解其山场木植银三十余万两工部即差官会同抚按估计变价解进以助大工山场地二千四百余亩并隐匿山地假以抛荒地土未入册者查出升科不得仍前隐漏工部请以营缮司主事吕下问董其役仍给专敕以重事权山场地亩既归朝廷合专责抚按官丈量等则四至酌定科赋另＜锍-釒＞具题  上从之仍嘉忠贤缉获之功赏银五千两并钞币荫弟侄一人世袭锦衣卫指挥使下问既出徽郡骚然几酿大变郡守石万程力持不得竟祝发去
　　○起升云南寻武游击赵庭为福建北路参将升五军五营佐击杨如楩为密云车中营游击
　　○淮扬庐凤各府属春夏旱蝗为灾入秋霪雨连旬河溢海啸滨河之邑如邳州宿迁桃源安东等州县其田土尽没于黄河滨海之邑如泰兴一县海潮江浪一夜骤涌庐舍冲没人民溺死者无算总漕苏茂相具状乞赈下其＜锍-釒＞于部
　　○统领临洮援兵都司佥书张国定经过广灵县纵兵虐民宣大总督张朴紏之命兵部行督师衙门就近提问以肃军令
　　○癸酉  孝恭章皇后忌辰  奉先殿行祭礼遣宁阳侯陈光裕祭  景陵
