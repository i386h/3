<!-- { "loadSidebar": true } -->
　　○刑科给事中霍维华＜锍-釒＞考选之要一核举主以便连坐吏垣掌道宜汇开一单明注某系某举公同典铨虚心去取已用者仍立一案备照倘后有败群偾事并当连坐举主闻知县卢化鳌向托汪文言图谋铨部事已败露犹蒙面掩耳侥幸考选是真聋瞆台省矣一收孤子以息奔竞僻地崛起耻作乞怜者往往清华不与当此徵逐之际乃有五年外吏不通长安书之玄默闭门静坐不送书怕之王际逵引分自安不干乡曲之戴东旻是不当破格拔置以挽波靡之习乎一用黔滇之人以重封疆黔滇远在天末科第寥寥今两省多事庙堂握筭者遥忆揣摸得什一而失什九何不培植该省之人资其桑梓之筹画以通朝廷之闻见也一遴乙榜之贤以风吏治国家用人惟其品与才足胜任使岂区区科目是分如张志芳向任信阳六载循良一贫彻骨救荒之政尤前古未有乃仅量移一州今且反期未调内转如登天而一身脂韦满腹鳞甲之刘璞止以婢膝党人反俨然豸绣持斧矣其何以劝良吏而重西台一慎留京之选以维清议我朝两都并建无分彼此目今留都省台半虚而承望风旨一听党人之发纵甘心前部之驱除如涂世业黄公辅万扬言其人者举动一味因人笑怒全不繇已名节扫地罪孽弥天尚可一日留为言路之玷哉臣见部郎曹钦程一＜锍-釒＞而劾四御史如发蒙振落又见部＜锍-釒＞奉旨三衙门外转都照近例行臣愚以为刬除既多则收录宜广若坚守三年一考之旨则四十名之额决不足以充任使合无将见在诸臣考选四十名分置南北省台以信前旨未到十余人俟八月考选酌量见缺另录三五名以补弹劾之额不然今有人而不录及无人而另取恐前遗珠而后续貂于人材不无偏枯之叹也得旨这本条陈考选凿可行准将见在诸臣选足四十名其汪文言代人钻谋著镇抚司一并究问刘璞涂世业黄公辅万言扬卢化鳌都著革了职为民当差仍追夺诰命玄默等著吏部分别考选
　　○巡按甘肃御史刘其志＜锍-釒＞言安民者吏饬吏者法今计典澄汰之后墨吏禠职追赃法綦严矣而实实追完者有几请自今未结之赃不须复问其他直就其火耗最重者尽追足济公帑之穷量追亦稍雪民间之恨清此本原治乃可饬则惩贪之法宜确也廉能异等赐宴优擢法綦崇矣而实实不次者有几请自今巡抚京堂悬缺择外藩之最著最久者与内吏兼推使重内轻外之习一洗其肺肠则奖廉之法宜实也夫边方之民所最苦者苦于无吏也曷以无吏官数易而缺不补也官数易则居者如蘧庐缺不补则代者为越俎近来惟县令积俸必足四年四月上而监司转仅二年少者年余甚至郡守未考满而迁请自今边方道臣专责久任而严考成资俸既深宁增其衔秩劳勚久著即优以开府使贤者有争自表异之望而无倦于乐成之心则久任之法宜行也每见腹里监司朝缺而夕补而边方则否甚至以千里之外靠摄于一人请自今边道遇缺必简才望速补为地择人勿因人而虚其地量材授地勿因地而并虚其官则速补之法宜申也此又边方吏治之大略也  上嘉纳之令该部著实举行
　　○起南京兵部尚书王在晋为南京吏部尚书南京户部尚书王永光为南京兵部尚书
　　○改礼部左侍郎管右侍郎事孟时芳为本部左侍郎薛三省仍以礼部左侍郎回部管右侍郎事兼官如故
　　○改天津巡抚右都御史兼户部左侍郎毕自严为南京都察院右都御史
　　○升太仆寺卿郭尚宾为都察院右副都御史巡抚江西
　　○补原任南京狭西道御史黄宪卿为贵州道御史
　　○乙卯以释奠脯醢果酒颁赐阁臣顾秉谦等
　　○登莱巡抚武之望＜锍-釒＞陈海外情形及防御机宜论地势则旅顺与登州相近而与东镇差远论人情则旅顺与东镇相宜而与登州稍疎若欲专属东镇当令毛帅选将分防于旅顺并各岛之间若欲专属登州请罢东兵令其专守东南而登镇之兵选将分防一如前例从前议则登镇止应设副将一员驻劄登州与道臣共弹压外设参游或守备一员驻皇城岛为接济而抚镇二臣驻劄于大海之南兵马无多缓急难就似应裁革从后议则旅顺口应添设参游或副将一员为主将而东西诸岛量添守备四五员以为分防协守之助而镇守时出皇城岛为接济此两策者总听斟酌也诏户兵二部确议具覆
　　○加东厂太监魏忠贤原荫弟侄一级仍赐奖赉以缉获戚臣李承恩为仆讦告擅穿龙衣也
　　○起原任湖广布政使司右参政伦肇修于四川
　　○丙辰下游士任镇抚司并孟淑孔严行究问盗饷奸细情节照原参数目追赃
　　○丁巳太仆寺卿黄运泰＜锍-釒＞陈恢复辽东之筭广宁进守宜速也广宁非奴取之乃我弃之也倘我不守而西虏据之是又增两敌也谓宜分山海一半之力进守广宁以厄三岔之险一将帅忠肝宜誓也昔马援以马革裹尸岳武穆背刺赤心报国四字愿将臣效之时时自盟念念灭贼显然誓告三军则贪生畏死之念轻而仗节死义之气自锐一训练二字宜明也练者练其步伍进止之规而训者正所以动其亲上死长之心而作其气诸将诚爱士如子留神教诲则满腔皆忠义遇敌自勇敢奴即骁悍弗格矣一制胜器械宜置也我所恃以御虏者火器耳虏骑猛悍骤如风雨强弓劲箭无虚发当局诸臣宜思何器可遏胡马何器可防胡矢预置操练以为尝胜之师昔兀术以拐子马横行无敌岳飞遣步卒以麻扎刀入阵斫马足遂败兀术数万之众总之以器械取胜耳一就边兵屯宜讲也屯于内地则转输劳费十耗其五莫如屯种于边随取随足实为省便昔孔明驻师渭上杂军民屯于五丈原以为久计今宜仿其遗法关内外相其可屯者即委将官屯之老弱力农骁健防虏贼至则战贼去则耕以兵屯又以兵防屯此上策也一奇正虚实宜辨也臣计山海当奴前谓之正著毛帅牵奴后谓之奇著抚赏西虏以疑奴酋谓之虚著饬兵永平以为后劲谓之实著前三著已数年于兹矣惟永平实著未见谈及宜于此处设立一营兵外可以应山海内可以悍京  陵然非另为布置第查畿南府卫有见在官军暂移永平事定即止则军马钱粮不必创设一破格悬赏宜重也宁夏刘东阳之乱我军密诱东阳腹心周国柱许以高爵重赏遂手刃东阳而平宁夏今宜速下悬赏之令一应文武官员有能歼奴酋克复辽阳者准照云南黔国例晋封国公世守辽阳即侠士刺客有能潜购奴酋归献疆土者其世爵封土亦如之一进兵用饷宜分也士饱马腾始可以奏肤功臣愚以为此饷当分二款一款为正饷供行兵止支之用宜计各营将官军马若干日支饷若干以一官主之一款为备饷供行兵杂支之用如斩获有功则照例给赏军马有病则药医调治旗器偶缺则急为修补突有机密则纵金差遣此皆额外不时之费难拘尝格以一官主之饷不匮乏支不混乱庶可以专力进取  上以运泰＜锍-釒＞示阁臣顾秉谦等曰广宁当复便复必待条奏上来大臣也不好看秉谦等极言关门将帅兵马尚未可战我未有渡河之期一旦据残破之空城以为守万一奴乘我隙并力攻围则我有叵测之虞慕规恢之虚名蹈履险之实祸恐边臣未敢如此轻躁也得旨进守广宁必藉兵力便著枢辅抚镇相机而行不可尝试兵部知道
　　○诏革冗官革隶河间府海防清军同知归并粮马同知兼管知事简较阜城县县丞青县故城盐山县各主簿盐山县河泊所官河间卫沈阳中屯卫各知事河间府儒学训导二员景州沧州吴桥县儒学训导各一员保定府知事简较司狱税课新城县县丞博野县主簿保定府儒学训导二员易州祁州儒学训导各一员真定府知事简较府税课行唐县主簿真定府儒学训导二员定州冀州晋州赵州深州儒学训导各一员顺德府司狱儒学训导二员广平府儒学训导二员邯郸县主簿大名府司狱儒学训导二员开州儒学训导一员南直隶常州府河泊所官并归税课司兼管浙江杭州府富阳县主簿昌化于潜各训导一员嘉兴府海盐县管三仓粮县丞平湖县水利县丞澉浦海口巡简司各巡简衢州府扳固巡简司巡简严州府寿昌县训导一员处州府松阳县训导一员景宁县沐溪巡简司巡简青田县谈洋巡简司巡简湖州府德清县水利县丞下塘巡简司巡简江西九江府德化县湖南嘴龙开河巡简司各巡简山西太原府简较大盈仓副使忻州代州平定州各同知太谷祁县文水寿崞县各主簿祁县盘陀所代州草场各大使晋府典仪正副工正广盈库大使宁化河东河中靖安王府各典膳忻州定安王府教授平阳府知京仓副使蒲州丰济仓大使临晋荣河猗氏万全河津平陆夏县各主簿临晋县吴王寨巡简河东运使丰济仓大使西河山阴王府各典膳汾州府平遥介休县各主簿普同村关子岭巡简庆成永和王府各典膳潞安府襄垣县主簿禠亭所大使壶关县县丞儒学训导一员沈府工正教授清源宜山稷山沁源连山唐山安庆定陶德平保定吴江永年德化灵寿王府各典膳狭西褒城县儒学训导一员其裁革员役俸薪直隶山西狭西俱解充饷浙江抵充未完粮饷事平免编江西俸薪酌抵禄饷见在各官赴部另补遗缺永免铨除
　　○以礼部右侍郎林学曾再＜锍-釒＞乞骸得旨考满引疾求退恬志可嘉著升户部尚书致仕荫一子仍给与新衔诰命
　　○升吏部郎中张国绅为四川布政使司右参政清军屯田兵科给事中朱大典为福建按察司副使分巡漳南道刑科给事中薛大中为四川布政使司右参议下川东兵备道御史翟学程为四川按察司佥事松潘兵备道周汝弼为狭西布政使司右参议胡良机为广东布政使司右参议分守海北道陈保泰为浙江按察司副使
　　○己未遣太常寺少卿张守道前往江南五府太仆寺少卿傅淑训前往江北三府督催马价银两行人司行人柴挺然前往浙江等处守催站银各照所属州县立刻起解到部以资各边年例等项急用如复迁延误事即会该抚按指名参处
