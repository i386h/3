<!-- { "loadSidebar": true } -->
　　○乙卯兵部尚书王象乾言臣不自揣请招俫臣旧部典共图恢复若以臣理部事何繇身先士卒得以竭尽犬马之力即汉土诸将战士之心势必两隔而两不相洽况仰体我  皇上用臣以东事也臣急趋而来亦以东事也东事定中外皆安东事不定中外皆危臣首趋事不自处于危地以图安何以报  陛下乞别选贤能以任本兵如涂宗浚熊廷弼张鹤鸣王在晋祁伯裕皆可简用使臣练兵于永蓟间以护神宗以援辽左如不称任使即治臣之罪得旨览奏知卿赴召恢复本志但边镇俱需调度居中自可运筹部务难稽著即到任受事不得再辞
　　○礼科给事中周士朴言辽沈覆没总督文球当自劾求去况收降一节人言叠至侍郎张经世奉命行边惧怯不前即勉强抵关而一筹未展乞赐罢斥台臣刘廷宣请逮高出自是法家之论戴罪立功之说盖谓其曾保奉集耳而康应乾牛维曜胡嘉栋傅国诸人平时不闻捍御之功临难先逃一概宽而用之何以激发天下忠臣义士之气得旨文球已有旨张经世巡阅河上屡奏具见擘画何得苛求康应乾等屡旨查明议处该部覆催回奏
　　○兵部尚书王象乾上防秋＜锍-釒＞言逆奴狂逞海内驿骚我以辽之故处处征调各镇以援辽之故处处空虚酋虏生心势必内讧无以防秋故事遂弁髦之今辽所存者河西一块土耳三岔盈盈宁可据为天险沿河失守师久虞疲而欲规进取是何易言也西虏受我戎索可暂为用不可久为恃然而不得已也我兵应调应募者皆消魂裂胆之余其壮气未鼓根脚未定宜保聚训练无轻一试海中各岛闻已间伏夷丁此皆我南卫遗黎求逃不得不得已而削发偷生苟我兵克济未有不传檄而角崩者大要今日之事兵马钱粮应作一家共论中朝荒徼当使一气偕通文武将吏须求一体相济蓟昌拥护  陵京与各镇虏情原不同近滦水以东视蓟门为家当闻惊设防倍于各边即神器火药大半乌有贡夷来往不改鸱音东西二协虎酋乞炭孩妄觊加赏中协骆驼遗孽窥伺喜峰诸口燕河建昌二路以扒墙传烽不一而止修墙固堡相机堵截兵法所云先处战地而待敌者逸此其时矣宣大山西诸虏部落最为强大自纳款以来率藉保塞为名互市诸口移帐杂居近宣镇亡庆温布等酋屡瞷龙门拆墙伺隙金家庄四海冶乂蠢蠢思动素囊挟保塞之名卜失兔拥嗣王之号两不相下而相争近素囊又传调诸夷赍四月粮往汾州滩移书要挟为谋叵测两犬狺狺必妄有瘈噬渔人之利难以幸收何可不早为之所也延绥一镇天下最精兵处奴酋之所畏也向不远数千里走使挑酋首吉能紏虏扰我使不得东援吉能虽不为用而年来进马要挟为幼子加赏且诱食赏夷使备买铁锹打造盔甲此其心未尝一日忘革赏之愤而我柰何忘孤山之耻也宁夏于九塞中独称沃壤乃宾兔歹成炒妻诸酋反覆无尝千百多骑越境南牧且流夷混杂不听驱逐倘使堤备稍弛未肯夹山徙帐夷夏之防政有不可问者矣固原在关狭腹内距虏稍远而番虏错趾反侧生心且火酋移帐相逼若前岁银歹不戢松海响应岂其甘处堂而忘风雨也甘肃孤悬绝塞火酋不逞耽耽窥隙虽收番制虏稍可恃以内固恐虏转掠番番不支而究为内地忧方大耳九边之大势如此总以救辽左之急严及各镇亦以借各镇之力急于救辽臣久历行间习知塞上情款愿各镇诸臣义激同讎无以彼我起见庶恢复旧疆其克有济乎抑臣所忧者在无兵非无兵也有养兵之糈人人皆兵也今各边年例所在亏欠脱巾者方虞庚癸之呼岂腹枵者堪充戊巳之任臣在兵言兵又越兵而谈饷夫亦审九塞安危之故呼吸关系不得已而危言之也得旨东事方急秋防备宜毖慎各边虏情不无窥瞷变动依议行各督抚官参酌新旧条行事宜严加申饬年来徵调数多仍作速补填缺额务令兵力有余缓急可赖该镇文武各官以此程课勤怠仍载入考成以备阅核
　　○兵科给事中霍维华言辽民蹈海者众至数万资斧无几待哺立尽法在移其父母妻子于内地分发各州县存恤抚养留少壮于关外以充行伍训练之选有四利焉免徵调召募之扰一也省安家行粮之费二也无逗遛逃亡之患三也有室家骨肉之牵四也至若岛上寄命延颈望援呼吸存亡之秋柰何弃之宜速令海运委官载米四五千石以当涸辙之升斗而徐察其动静闻东山矿徒聚众数千据山自固足为奴酋后患宜遣人赍文授其寨主以参游之职倘肯并力杀贼不惜资以粮饷奴平与吾之将士一体封赏各岛之中有险可恃奴不能攻者不妨留数千人结寨其上以联络登莱及矿徒之声援以为直捣四州之根基机会决不可失惟庙堂断而行之兵部覆言据科臣所议委官运粮以救涸辙者宜委之饷部安插抚存养老弱于内地而籍兵编伍以收其丁壮者宜分委山东辽东督抚东山矿徒居近宽奠往招之路必繇登海宜责登州副总兵沈有容悬重赏募奇人以往相机行事各岛有可置兵将以联络声援者俟差去官一同踏勘回报得旨依议行
　　○南京广东道御史王允成为封疆多故具＜锍-釒＞条陈言平章之人宜任要害之官宜建经略之选宜重司马之才宜酌元帅之权宜专武弁之途宜宽戎政之制宜更赏罚之用宜严末又言当防意外之变而更有可虑者曰宫中  冲主孤立旧日怙权恃宠之内相与  圣上之左右近侍互相嫉忌互相蜚语窃恐乘机肆毒互相残害则调护之防闲之者在阁臣与司礼为政务令潜消默化而使  圣躬与  皇五弟皆得高枕无忧乃为根本之计耳得旨该部参酌议覆
　　○工科给事中魏大中言杨镐李如桢罪案久定乃宪臣王德完建议末减辅臣韩爌拟旨从宽若两人共在如桢线索中而为之表里者德完在  先朝调护宫帏一事臣私心重之暮年再出得与同朝而笑颊迎人尽丧典刑及见台臣房可壮之揭背面反覆两舌丧心以侧媚之态工闪烁之谋至破除  皇上之法纪而毫无顾忌真小人之尤前羙不足赎矣得旨威福出自朝廷昨谕朕自有见且李成梁以辽功封拜建酋祖父被戕衔恨至今陷城杀将中国不能损奴一毛却将李如柏如桢相继就毙显是代奴报仇何以感励边将王德完开端听裁意自有在魏大中职司言责亦当就事论事何得尽揜生平涂抹轻媟人心险刻至此亦岂奏对之体姑且不究
　　○王德完因具＜锍-釒＞奏辩言臣原＜锍-釒＞两请持衡原非偏重不意科臣魏大中汹涛骤涌横加丑诋盖臣祸胎伏于李三才之一议也臣秉持公论拒绝奸雄而大中者遂致排正论而击忠良请下九卿科道评议得旨王德完原奏自明生平原不相揜不必折辩求胜嗣后大中再＜锍-釒＞参驳德完再＜锍-釒＞申辩辅臣韩爌亦引咎乞身而御史徐扬先周宗建张捷徐景濂等各＜锍-釒＞攻大中给事中朱钦相御史温皋谟并诋及辅臣  上慰留安心供职严责言官以不遵谕戒夺景濂俸一年
　　○予原任协理京营戎政兵部尚书周盘祭葬如例
　　○光禄寺卿李本固再＜锍-釒＞引疾以全晚节许之
　　○太仆寺少卿林材以爱惜身名再＜锍-釒＞乞归亦许之
　　○丙辰辽东巡抚王化贞据回乡并逻卒所报言李永芳等集舟师于五月内繇黄泥洼犯广宁已暗袭东山矿兵破杀者甚众叛将杨于渭等将南四卫兵照册勾捕贼氛日逼请发兵饷盔甲及抚赏粆花等项再推一夙望重臣出关经略仍将推补道府诸臣严催赴任得旨军需奉旨已久何得违误著科道二臣照数督发帑银如数补给添设经略推择道府速议其余各款立限督催王化贞务摅猷略奖率道将鼓励士卒及团练乡兵协力捍御副朕简任至意
　　○谕吏部都察院朕日览文书各部尚书侍郎等官杜门请告见在衙门办事止有都察院及新任本兵尚书二人岂成政体适览辽东巡抚王化贞奏贼要谋犯河西情形最急一切防御无备各衙门尚未奏请奉旨盔甲器具兵饷抚赏诸需及推补各官如何尚未到彼著即查照原所奏请一一督发补给近来小臣挟私逞臆巧肆挤排忍令朕躬焦劳坐视封疆沦丧国家优礼臣工  两朝覃布恩渥其报乃至于此抚时省躬能无悚怍辅臣一燝已著宣谕即出尚书周嘉谟李汝华黄克缵王佐侍郎臧尔劝周道登佥都御史王德完并各衙门大小官员都著即出供职不得请告误事此后大臣或因公指摘止就事辩明不得辄托疾求去小臣即随事紏正亦止静听处分不得连章求胜务殚力协心输忠尽职共济时艰如仍前抗违国典具在定以无礼大不敬论决不轻宥该部院一体传谕申饬施行
　　○予原任延绥巡抚都察院右佥都御史刘葵祭葬如四品军功例
　　○铸专理粮饷事务管理广宁监军各关防给参政韩初命佥事马绍芳
　　○覆原任大学士许国讲幄劳深荫一子入监读书
　　○予原任右春坊右庶子袁宗道祭一坛以讲幄勤劳持给半葬
　　○丁巳福建道御史周宗建言奴贼历来专用叛贼内应都城窟穴尚多请照嘉靖庚戌时特设一才官专司巡督因举熊明遇又言国家设言捕营职在侦缉请亦照庚戌时择一精敏武臣专司其事因述同官李连所举陈居恭章下所司
　　○戊午  上御文华殿讲读
　　○己未予原任应天府尹王三才祭一坛减半迼葬
　　○原任兵部左侍郎新起南京户部右侍郎总督粮储魏养蒙光禄寺卿周希圣各＜锍-釒＞辞新命不许
　　○升河间县知县佟卜年为四川夔州府同知远之也
　　○原任经略辽东兵部侍郎熊廷弼赴召陛见＜锍-釒＞言先日紏论科道误听风闻乞免究问已降郭巩乞复原职无使臣有处言官名  上不许仍责该部以奉旨已久何不回奏
　　○吏部覆山东巡抚赵彦＜锍-釒＞请于登莱皇城岛德州等处增兵置将通计通省水陆兵除原有额兵外再增五万以副总兵沈有容升署都督佥事充总兵驻登州新升守备李先春充本镇坐营都司其余将领宜更易者更易宜添设者添设新加辽饷留充本省军需不足之数该省酌量措处报可
　　○发帑金十万给宣大调兵
　　○少詹事徐光启以服官非分求去得旨徐光启召还议用不得因人言自阻
　　○庚申升通州领兵马旷为宣大标下游击
　　○工部尚书王佐以  庆陵发引期迫玄宫石料未凑乞参酌  诸陵规制甎石并用以竣急工  上命仍用石添工趱造务及吉期
　　○保定巡抚胡思伸请用战车又言保定指挥倪国柱慷慨赴辽其父梦熊弟国柱国栋国柽等父子七人仅留一子养母而六人咸愿为东征之前驱一门忠义诚为难得乞敕下兵部纪录以激发人心部覆如抚臣议移咨工部造车二百辆角□羊发应用倪梦熊国柱加守备国桂等各加千总有功之日一体优叙报可
　　○赐原任贵州巡抚都察院右都御史加升兵部尚书郭子章祭葬如例仍以军功加祭一坛
　　○荫顺天府尹陈大道子祚延入监读书
　　○辛酉狭西都司陈愚直以固原兵入援溃于临洺延绥大同宁武皆以掳掠鼓噪先后报闻兵部请行督抚逮治首恶以正军法领兵都司守备责令赴辽戴罪立功以后各省发兵援辽无得概委废闲将官精择能者付之经过地方统兵官严加禁戢有无哗扰州县具实开报督抚官即候处分其地方州县各官亦须处置得宜不得疏玩开衅诏如议申饬
