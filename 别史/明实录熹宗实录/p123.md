<!-- { "loadSidebar": true } -->
　　○天津巡抚李邦华言奴酋犯顺有津镇之设以防海也而北人无习海者于是调南兵不一而足然陆续徵发出海津门不得藉半臂前抚臣苦心召募得四千余人分为镇海前后奇三营奇营兵九百后营兵千余去海近者八十里远者百余里于防海之义未尽也惟前营兵约千五百又泊舟大沽地属海口海口空旷四面无险南通登莱北接榆关哨舟数十有若晨星昔以倭寇朝鲜中土震动曾设一副将领水路官兵五千防御甚严自倭患既息前兵半撤而副将亦罢今仅除都司矣顾昔之防倭犹在藩篱之外且止东南一路而今备奴竟在门庭之内又合东北两途况兵皆乌合缓急难恃请合三营为一营严行挑选可得壮丁二三千人勤加训练而臣亲核焉查南北海洋各长二百里有奇南尽郑家沟而起口为适中北尽马头营而黑洋河为适中今淮兵已发马头营矣必于新兵三千之外再挑三百益以旧海防营兵合为一军以驻黑洋河又将江南营兵五百名独为一军以驻起口往来合哨上下如织遇有警息小则领兵追袭大则举烽传报而大兵整搠相待又急则移会海防旧营即便策应斯于臂指相承之意呼吸相通之脉庶几有当不至星散瓜分罔相系属也章下兵部
　　○命大学士顾秉谦朱延禧同知经筵日讲并  实录总裁
　　○通政使司等衙门右通政等官杨材等四品京官巡抚各以京察自陈求罢下吏部覆议得旨南京太仆寺少卿钱策致仕右通政于伦福建巡抚佥都御史商周祚俱调南京别衙门用翰林院提督四夷馆太常寺少卿吴亮嗣以原官降一级调外任用余俱供职如故
　　○己巳  孝定皇后忌辰遣武清侯李诚铭祭  昭陵
　　○升吏部左侍郎盛以弘为礼部尚书兼翰林院学士改南京户部尚书李长庚为户部尚书
　　○升南京工部左侍郎张辅之为南京工部尚书刑部右侍郎白瑜为左侍郎太常寺卿乔允升为刑部右侍郎工部右侍郎周应秋为左侍郎通政使萧近高为工部添注右侍郎协理殿门工程事务
　　○升山西左布政刘遵宪为都察院右佥都御史巡抚大同
　　○升山西按察使闵宗德为广东右布政使湖广布政使司右参政苏进为江西按察司按察使
　　○降补原任广西右参政翁汝进为狭西按察司佥事分巡关内道原任河南按察司副使金良范为四川按察司佥事
　　○起补原任浙江参政叚猷显为狭西参政西安兵备道
　　○荫原任知县赠尚宝司少卿王之翰长男联芳国子生
　　○以京营副将姚世卿萧如薰徐永胤为总兵官世卿大同如薰徐州永胤分练五军营选军
　　○庚午  孝贞纯皇后忌辰遣武平伯陈世恩祭  茂陵
　　○吏科都给事中魏应嘉＜锍-釒＞陈学政盐政言近来学政多任德而不任怨任逸而不任劳即如南直分设学臣本以地方辽阔孤寒艰费故破格分设以周其务以悯其情若不依相沿按临旧地而远调就试或二三百里或四五百里甚至往返几二千里无乃非人情乎闻数年前以调考故生儒多有溺死于江中者此当力为禁止庶不失分建更新本意至岁类一周屡经明旨未必奉行今后岁类未周者虽俸序已及亦暂停推升若考察优劣犹关风励一委教官雉罹免脱而德行一科本以奖劝都属周旋巧滑之流至有预钻德行规避下等此通弊也宜责成提调正官密行体访学臣逐郡躬亲发落质之众目而后学弊消除师儒整肃又言都运官属三品不为不尊九边军储几百万如两淮运使之职掌不为不重乃多屑越不居每托故而去者盖为此一官品级虽尊事任虽重而廷见盐法等道则与知府等前此升除或强半乡科又或曾经纠论地望不尊贤者里足合无比照畿南知府见本道例出入角门青袍长揖免其手板庭参该部必择贤者以往不得以破甑疲老充位若能处脂不润商灶归心税课尝给即系足国能臣当优升京秩或藩臬正官以示风励若运同而下又有运副运判等官号称分司各辖所司场分料理盐务商灶待命原非冗散乃为降处各官之托宿借差侯升而墨吏赀郎朘商剥灶盐政所繇大蠹也今请尽遴乡贡府佐州县正官曾经考满荐多者优升前职奉职克称即优以两京应得部属则贤者自乐安职不肖者不敢觊觎运长之臂指有人商灶之利赖非浅矣章下所司
　　○兵部职方司员外郎孙学诗言班军入卫国初原十六万减至八万入浸寻而减至四万视国初已四分止存一分而四万之名在今者每班仅得一分以包三分可谓极弊矣臣请得悉数之定例春班于十二月起程正月到班秋班于六月起程七月到班而今竟不能如期闻该卫所催班赴京之时祖军则照地追军而占地者多影射民军则轮流充役而值年者多逃亡或托身于强有力之家而印官不敢一问或编户原籍之地而勾摄不免踰时此班军起脚之弊也及其登程有老者幼者逃亡者病不能行者有卖放于官旗者此班军出途之弊也至京投册到部部即委臣同巡视科院点收按年貌以稽真伪而矛盾者十尝六七京城游棍展转冒替此班军应点之弊也去岁秋班放粮之日唱名给散京棍有十之三四盖陆续逃去之军每欲操练旗头以数十钱雇一名顶之本旗觅人领粮代之还债有累及同夥为债主告之坊官至拘禁追比以死者此班军脱操之弊也去岁春班大粮循去环来无非京棍昨秋班得其实数固不能全军虚冒然春班以虚军接虚粮奸旗债主尽居其实颇无喧竞秋班以实粮授实军债主奸旗多处其虚遂相斗殴此班军领粮之弊也往岁军或有一分之数入京随收随去其留者一二猾卒与奸旗债主同窟穴于班粮故饱暖燕市了此班局今军报实在粮多贮库不敢即尽放以防其逃月粮米止四斗银二钱各军赁房糊口非借无繇迨粮一入手母子已过偿且不足何以度日有冻饿而死者此班军守班之弊也提督团练非不苦心而马匹器械衣裳不予何以成军予之则春班秋班未免勒此以交彼明归暗去岂尽留我以遗人此班军相代团练之弊也实在即核未来应勾班政不得不然然贪弁乘机必无端以迫胁且时以新班仍索旧班在此旧领班者亦难久淹京邸势必至旗头因缘为奸两班相冒愈难究诘长此班复一班以勾补亦班复一班以溷投此班军勾补之弊也总之班政之弊即是班粮之蠹计每年本部大粮银九万一千七百五十余两户部月粮米九万六千余石尽付之无何有之乡而国家曾不收一夫之力乞敕本部多方会议更变善制以垂永久  上令该部详议具奏
　　○命怀宁侯孙承荫提督操江  辛未  上谕都察院以后各巡按官复命赴任都著依限不得请宽
　　○命户科右给事中李春烨往勘原任登莱巡抚陶朗先募兵御史游士任侵冒兵饷情实春烨原日参论两官谓当回避具＜锍-釒＞恭请
　　圣裁  上以其既曾论劾不便行勘著另议差用六垣仍又公举春烨乃不改差
　　○巡视厂库工科给事中方有度等以  陵工事例太滥上＜锍-釒＞力言廪生纳贡赀郎纳通判运副正提举等官非是又言  陛下缵承大业富有四海  先帝龙驭方遐殿庑未就每当春秋霜露能无恫然古人不以天下俭其亲  陛下何惜数十万帑金不以输之  山陵严责司官早竣厥事而该部又不能仰赞孝思力持大义止以事例塞责贻朝廷以卖官营葬之名臣等窃为不取也疏奏  上切责以事例繇部题请如有难行尔等何不驳正如何说朝廷卖官营葬且发帑过多  陵工未竣自有专责方有度率意妄说姑从轻罚俸半年
　　○兵部尚书董汉儒请论广宁之役叛逃诸将叛将刘世勋等二十九人逃将蔡汝贤等九人不知下落之将张应龙等二十九人叛将宜逮亲族立正典刑逃将宜扭角□羊来京立斩市曹不知下落之将或阵亡或生还宜行原藉确查根究分别优恤逮治诏依议严行各抚按官勒限回奏
　　○都督佥事郑养性＜锍-釒＞请卜居杭州  上以养性既离都门准择便居住
　　○壬申开经筵
　　○升国子监司业姜逢元为右春坊右中允兼翰林院编修右春坊右赞善兼翰林院简讨王祚远以原官并充日讲官
　　○大学士史继偕以疾请假赐牲米酒菜
　　○命御史刘芳巡盐河东
　　○升户部郎中陈应春为云南按察司副使
　　○大学士朱国祚又称病乞休  上温谕留之
　　○予原任太子太傅工部尚书王佐祭葬并谥
　　○癸酉  上视朝
　　○日讲官吏部左侍郎盛以弘恳辞新命疏三上不允
　　○工部尚书姚思仁以新任点自陪推为科臣所纠具疏以病请至再  上以其情切允之仍以思仁年来典礼军需皆与有劳  陵门二工方在录叙特加太子太保给与应得诰命赐驰驿去
　　○升吏科左给事中赵时用为兵科都给事中户科给事中阮大铖为吏科右给事中
　　○升大同新平堡参将任自谦为神枢六营左副将狭西总督标下中军参将孟国用为右副将宣府葛峪堡游击高勋为神枢三营参将蓟镇一片石游击刘定邦为通昌三营练兵参将
　　○起升原任山西行都司掌印王永光为延绥东路参将原任甘肃威远堡游击张尔奇为甘肃庄浪参将原任通州游击王兴业为延绥保宁参将原任广东游击叚起麟为直隶永生洲参将原任南直庙湾游击焦续后为浙江杭嘉湖参将原任通州左营都司佥书马化龙为蓟镇湾阳营游击原任甘肃西大通守备张显谟为宁夏洪广堡游击
　　○升蓟镇都司佥书焦庆延为通州右营游击大同正兵营都司佥书刘国柱为石匣车营游击浙江南洋游兵都司佥书周之翰为巡抚标下游击蓟镇沈阳秋班都司佥书韩国民为蓟镇大水峪游击狭西文县守备王继勋为宁夏玉泉营游击延绥建安堡守备王佩为宁夏巡抚中军坐营都司佥书
　　○甲戌  上览吏部之奏言添注原非旧章且员数冗滥故行停止但念起废人多姑准将见在添注各官遇缺递转升补仍限至四年冬止
　　○兵科右给事中王志道言臣见会议礼卿一＜锍-釒＞不觉慨然曰争此于  神庙之朝则为国本争此于神器再传之后何为乎争此于  光庙顾命之际则为预防争此于大宝久定之日何为乎御史徐景濂＜锍-釒＞列甚明兹内计景濂外转夫景濂可去则前＜锍-釒＞可罪前＜锍-釒＞可罪则
　　两朝之疑谤犹未白于天下臣不为景濂辩不敢不为  两朝辩也  上谓景濂例转自可叙用不必争论
