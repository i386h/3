<!-- { "loadSidebar": true } -->
　　○大学士黄立极等题今早文书官郝隐儒等恭捧  圣谕到阁臣等仰服  宸虑渊深神谟周至不啻置海外于几席而悉心计之也窃念毛帅提一旅于烟波蜃峤间而辽人趋之如归关门倚之犄角当饥窘交迫之际多执讯获丑之功斯亦铮铮独著者然接济不时既苦于兵供亿频繁又苦于饷问之该部已给其全问之该镇尚缺其半  皇上涣发德音重以特遣其于鼓畅军情清综夙毙协和将士震慑逆酋知必能办此以副简命乃臣犹有虑者海内有皮尽之忧司庾无点金之术则海外之军贵精而饷贵实皮岛以部臣为心核实请给念持筹之困穷部臣以皮岛为心及时运输念荷戈之劳瘁此尤交相体恤以释宵旰之怀者也谨拟  圣谕一道呈览谕曰朕惟谋国之谊中外比之同舟用兵之形犄角方于捕鹿蠢兹逆奴犯顺十载耻历三朝东顾之忧实劳宵旰毛帅独奋孤忠支撑海外远提师旅阅历多时乃中朝实倚为辅车而去抚每视为秦越疾声莫应供亿不敷枕甲荷戈有枵腹呼庚之困陪臣属国苦资粮厞履之供乃于百凡艰危之中尚有累次俘获之绩似此苦心朕且嘉且悯即今逆奴虽伏天诛而叛孽尚怀叵测朕志复  祖宗封疆远念将士勤苦其所处皮岛一带地方实牵掣剿除要著去冬该镇曾有请讨内臣驻劄之奏朕慎思详审久未施行今特命总督登津镇守海外等处便宜行事太监一员御马监太监胡良辅提督登津副镇守海外等处太监一员御马监太监苖成中军太监二员御马监太监金捷郭尚礼都著于皮岛等处地方驻劄督催饷运查核钱粮清汰老弱选练精强一应战守机宜军务事体著与毛帅和衷协力计议妥确而行不得轻易纷更亦不许胶执故套更要不时牵掣相机剿除期奏犁庭扫穴之勋朕何靳锡盟带砺之典凡有战获捷功照前一一解报如遇侦探机密事情及岛中战守声息缓急即便据实直写星驰密奏以慰朕怀念岛中合用军需皆属吃紧兹特发御前节省银五万各色纻丝通袖膝襕二百疋五色布四百疋以备营伍作正供用又查发得头号发熕炮三位二号发熕炮六位铁里安边神炮六十位铁里虎蹲神炮六十位头号佛郎机二十位二号佛郎机二十位三眼铁铳五百杆随用提炮什物全盔五百顶齐腰甲五百副长靶苖刀二百把刀一千把弓一千张箭三万枝单钩枪一百杆大小铅子三万个火药五千斤就著胡良辅等都随赴皮岛等处地方军前应用朕既特命亲近内臣与毛帅同居海外风波阻隔潮汛艰危掌握既专事权宜重所有合用敕谕关防等项该部上紧颁给施行务使东江一著不徒疑敌之虚声而两河三岔确资固圉之实效拟入得旨览卿等奏海外之兵贵精海外之饷贵实必交相体恤慰朕宵旰之怀具见卿等为国殚忠朕心嘉悦拟来谕藁剀切详明已批发了
　　○宁夏巡抚史永安＜锍-釒＞言本镇额设平虏中卫清江三厂互市每年额银四万七千二百两自万历三十年起天启六年九月终止除拖欠外实收并旧管存剩银七十九万九千四百八十八两零已经奏销过一十一万六千四百七十六两零已支市赏未经奏销银四十二万九千五百九十八两零实在贮库银二十五万三千四百一十三两零自三十一年起至天启六年九月终止因布衣缺额节年借过银五万七千九百四十三两零因军饷节年借过银一十七万二千七百七十三两零自四十六年起至天启六年九月终止屡次援辽官兵买马安家行粮共借过银一万九千四百一十四两零以上三项共借过市本银二十五万一百三十一两零见今贮库三千二百八十一两零目今京民两运及冬衣布花屡催不至不得不再借而市本已罄矣见今河东合收气一枝妣吉山等酋河西银定炒花甲等酋拥众邻边纷纷求市无从给发查京运积欠至十七万一千两又四川改解抵京运银八万八千两民运军饷布花自万历四十五年以后积欠至四十三万三百五十两零此拖欠之数孰非借支市本之数乎乞敕该部从长酌议某项应径开销某项作何议补乃臣更有请者一曰议截销打儿沙等未市久未开销使其终不入市将竟不销乎一曰禁借支借支既禁市本未有不充盈者此实宁镇弱强贫富之一大转关也得旨市本银两系款贡急需这本说年来借支款项数目甚晰其应各部应偿的催各部解发应民运应偿的严带徵考成某项宜径开销某项作何设处务求抵补妥贴至议截销禁借支具有条画该部即详议具覆
　　○蓟辽总督阎鸣泰＜锍-釒＞言臣闻警东援行次北平接巡抚袁崇焕手书云奴子之遣兵为护送夷使过河原自无他臣乃提兵回镇然中途揽辔揣摩寻思累夕殊有未敢即安者方今纳黠虏也口虽乞款心尚难量将谓其畏我耶胡为国号年称依然如昨将谓其自蹙耶胡为东驰西逐惟意所之此一乞也其近似者一其不可必者三盖奴自狂逞得志所向无前而宁远之役仅以身免诸孽不逮奴远甚何敢与我仇且知我兵马日整城郭日坚人心日戢彼么＜麻骨＞小丑自忖几何安得不思听我戎索以冀苟延釜底也似也第曰款必复其旧封如龙虎将军而后可夫夜郎自大已久肯一日退就将帅之列乎又必令归我侵地如抚顺鸦鹘旧疆而后可今老奴瘗骨沈阳其肯一旦拔榇而返乎又必遵我成例如请抚市赏旧额而后可夫奴自陷辽以来子女玉帛何所不饶乃耽于呼蹴之锱铢欲以果其腹而属厌乎奴之亲族富贵已极谁作饥鸟依人我之叛将罪大难原谁愿甘心就死节据回乡传言三路出兵之说一攻宁远一截中右一闯关门彼无是心安得有是谋彼无是语安得有是闻彼纵不用之今日安知不用之异日又安知其不以一使缀我而南掠东江北侵西虏为远交近攻之计乎说者曰我所恃者不有东江之牵制耶远水长鞭缓急难济况属国之肝肠非昔毛帅之伎俩亦穷辽众之仳离已甚江上之声势渐微此可恃否又不曰有西虏之并力耶乃粆花可劫昂奴可杀虎酋据憨之重拥八大营之雄直吞声坐视袖手旁观而指戟怒眦祗还以吓我此又可恃否今抚臣反其书而稽其使深得驾驭之妙术傥孽终负固另作区处即令去国去号一一降心归地归人种种如约则向者何以顺而突逆此后何以保其不逆而尝顺乎夙知抚臣透悉敌情玄机出人意表必非狃目前之少安忘日后之大计第虞中外人心一闻乞款或信之太真视之易与故为此不必然之虑总欲为抚臣佐万全非敢有二见也得旨览奏揣摹敌情洞然指掌具见筹边远虑然朕不非宁抚之谈款者意其奴以款来则亦以款应之讲詟在款中用意或尚在款外耳厂臣帷幄之言亦是如此前后屡旨已明宁抚必当自晓向后卿等但于筹策中往还商确务保万全无致疏漏
　　○户部覆  信王辞免赡田  上命屯田御史将景府遗下宝坻等县原额及拨补各养赡子粒银两俱令该县照数改作备边银两其武清县塌河＜氵甸＞等处原业行三府承奉司查见徵额数发县入册有豪强侵隐的严行查究务尽数起徵济边自天启七年为始仍先将清查缘繇奏报
　　○户部尚书郭允厚言京军给散折色酌量岁时豊凶仓庾盈诎不必拘定月分孟春月粮改放本色漕折银五万两给发蓟密各镇旧兵月饷俟外解旧饷银到照数补还漕折报可
　　○太监刘文耀题进摉括银两得旨这运司操饷马价及摉括银五十八万两具见内外诸臣劳心急公俟银到日著内库照数查收其镇江等三府备倭余银三十余万该地方官如何稽迟不完显是违玩还著许其孝及各该抚按严行催解再有迟缓的参来处治
　　○喜峰诸口修筑既完道臣耿如杞胡士容张春总兵孙祖寿及参将朱采马士麟等各升一级赏银有差
　　○夜二更月犯井宿东翁北第三星相离五十分余月在下
　　○丙午  孝定皇后忌辰遣武清侯李诚铭祭  昭陵
　　○贵州巡抚王瑊疏言黔局难结需饷方殷请七年新饷照例派楚饷七十五万并行催楚中六年未完银两及查补原拨川广应天等处虚数疏下所司
　　○命铸给御马监天师庵署场及里草栏掌场旧都府掌场各内臣关防
　　○削夺南京兵科给事中杨栋朝以久倚门户也
　　○革退广东幸中举人莫大猷房考刘轩孺先降二级有无关节著该抚按严究具奏
　　○再叙修完宁远四城功荫厂臣魏忠贤弟侄一人锦衣卫指挥使世袭赏银五十两彩叚四表里及羊酒新钞仍赐敕奖励镇守内臣刘应坤纪用陶文荫弟侄一人锦衣卫指挥佥事赏银三十两彩叚二表里孙茂霖武俊荫弟侄一人锦衣卫正千户赏银二十两彩叚一表里俱给与应得诰命饷臣黄运泰加太子太保赏银三十两彩叚二表里道臣毕自肃加升一级赏银二十两都司沈承训等加级升补兵部主事孙元化以营谋赞画冠带闲住
　　○四川巡抚尹同皋题六年九月内发去刊印敕书纸票遣参将杨明辉赍入水西与安位及众目把知悉如能翻然悔悟擒斩首恶其余胁从尽行赦宥被安邦彦杀死安邦彦已渡鸭池离威清二十余里扎营又报奢崇明要收远近降苖声言出永报讎计抚局必不可就惟有聚饷紏兵大树剿洗之威而兵非数十万不可饷非百余万不可在督臣自有石画臣所自效者惟厉兵秣马听督臣指挥而已得旨据奏水西凶狡擅杀差官紏兵出犯抚局如何可成著行该省道将整兵固守务保无虞督臣所请饷银该部作何凑办一并议妥速覆
　　○同皋又题狭西流贼繇保宁入川蹂躏广元神宣之间天启六年八月间神宣指挥吴三桂御之斩贼级三颗内一颗系贼首十二月间又从眉林沟入犯守备王虎等率兵御之斩贼首纪守恩等一十二人追至狭西宁羌州界秦蜀两道事权委宜兼制乞敕狭西各道府多方捕缉得旨据奏流贼狂逞遗祸无穷官军奋勇斩获多级具见该抚方略忠猷诸道将协力劳绩可嘉著行狭西抚按严谕各道府多方捕缉以清盗源其秦蜀两道兼制即与速覆
　　○同皋又题松潘龙安番猓不时出没大虏拥众犯边虽经大创不可不预为之防八月间贼番数百从黑谷山突出建武游击调守松龙孔全斌率官兵夹攻杀番贼数人十月间各番又行出没全斌率官兵奋勇直前杀伤数十人十二月间番贼五六百犯小河我兵奋勇打死数番乃退三次出犯皆以不得利而返今大虏又发书信要来报仇松番最吃紧者在小河小河原设游击冉天胤今已调取援黔合无即以孔全斌调小河游击遗下建武游击缺以潘之玉补之则两地皆得人矣得旨据奏三摧番虏具见备御方略吏士有功的著案候事宁并叙移补将领该部与议覆行
　　○福余等卫夷人都指挥使打都等遣头目阿伯秃等七十三员贡马赏赐如例
　　○丁未  孝贞纯皇后忌辰遣清平伯吴遵周祭  茂陵
　　○祭  先师孔子遣大学士施凤来行礼
　　○命御史赵胤昌巡按福建削夺陪差御史陈以瑞以门户斥也
　　○宁国公魏良卿请给肩舆许之
　　○升河南布政使司右布政使沈珣为山东左布政使沂州兵备广东按察司副使施鹏为本省布政使司右参政雷廉兵备
　　○加升狭西榆林东路参政杨嗣修为本省按察使调榆林中路兵备以新推榆林中路左布政胡廷宴仍以新衔改榆林东路兵备
　　○己酉  上御经筵
