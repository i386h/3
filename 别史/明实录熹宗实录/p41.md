<!-- { "loadSidebar": true } -->
　　○原任太子太保兵部尚书王象乾言臣惟今日天下大势京师堂奥也蓟密垣墉也山海居庸门户也广宁宣云藩篱也今逆奴耽耽逼我藩篱河西所恃以隔虏马者止三岔河一衣带水耳三岔之西旧有沙堤增筑高厚酌量地形远近可堡者堡可台者台多置火器以防贼西渡三岔之北沿堤有河路一道及时挑浚务增深广虽不足御大虏但使虏骑迟渡一时则我军亦得收歛防御早一时之备塞外黄泥洼流分水浅贼可径渡虽系西虏分界住牧殊远必暖免诸酋羁而縻之使就我绦鏇犹须设兵捍卫以防别部交通广宁全辽根本当设重兵简练教阅精其技击时其粮饷又必以辽阳为鉴毋令西兵两相讐怨如水火之不相能也臣闻辽西屯堡丁壮可得胜兵数万一闻抚臣鼓励抵掌思报较客兵锐气当愈十倍辽阳奔北残兵留关外者尚有数万愿留者留愿去者去强而留之不独糜饷且有他虞山海关路通一线险矣然仅隔一城尚虑单薄且关南海水退落处凿河引注铲崖戍守所当急议然此人所通知独关以北石门桃林等处平坦皆可通贼外而横截广宁内而直达密永应屯重兵以壮声援臣请蓟密永平之间创立车营者三专演火器火炮三眼枪噜密机长斤斧人精一艺务济实用夫虏本强悍闲于骑射马又壮大我应之亦以骑射是絜三短角虏之三长也车上设盾虏马不能飞越大炮远及数里枪机命中数百步之外虏矢不能及也如其重铠轻刀直前冲突而我斧斤突出上砍人胸下砍马足此韩岳之所以破金虏者也臣闻西虏有哈儿汉者骁勇善战每临阵传令必诸虏下马地斗先截其镫是亦防虏骑之潜遁也闻辽阳骑兵先溃独川兵以步坚守死战杀虏甚多奴酋重购川兵此又昔人以步破骑之明验车兵三万六千余人可省马价五十万金刍束不与焉既可御虏又大省费何惮而不为也其制度节目容臣另＜锍-釒＞以请合用车兵臣请于马瑚遵义及永宁石柱酉阳诸司儒溪土城分儿虫儿雷安民等皆臣旧诸部昔曾督之以剿叛逆者计此数处可得兵二万四五千人浙江以义乌东阳者为勖劲臣旧部曲如千总守备朱文用盛忠陈奎等皆义乌人各有职守且多巨族计必可称任使募兵万余人无难也沿边一带诸虏自辽迄蓟炒暖诸酋种类不一而虎墩拱脑三部落其最大者也自蓟迄宣云赖奔诸酋种类不一而青白满大素囊四部落其最大者也皆臣昔日抚宣督蓟时所抚亦颇相信虽夷性叵测而羁之以术结之以义＜口舀＞之以利可使入我绦鏇无窥庭之虞卜失兔巢穴最远部落单弱徒拥顺义王之虚名今岁与素囊争赏与我疆吏争马了此亦自易易至于侦探防御无恃其不来而恃在我之有备此边臣所当兢兢者也自山海以西居庸以东为  陵京屏扆门户操练车营填实近塞核补南兵修葺葶障联合诸夷使塞外无风草之警塞内有盘石之固我  皇上高拱穆清辇毂之下士民安堵臣请以身任之臣今逾七之年历事  三朝滥竽九列不于此时捐躯报国更待何时愿分一麾于塞上招集宣云蓟密山狭川贵旧部曲材官壮士躬自督率期效一臂以恢复旧疆得旨览奏具见卿体国忠猷筹边大略居中调度便可次第布行宜遵新命到任受事象乾复具＜锍-釒＞愿从事戎马留崔景荣任部事得旨新命已颁卿宜勉承勿让
　　○兵部报收过壮丁三百二十名
　　○发帑银十万两角□羊宣大差官买马
　　○南京刑部尚书罗朝国引疾乞休不允
　　○铸真顺广大募兵关防给锦衣卫指挥使张懋忠
　　○吏科给事中朱钦相言逆奴告变庙堂之上迄无胜算而兵部之议兵议饷为独甚夫分饷则必先其急者该部前分帑金六十万仅以偿太仆寺旧价及分发各边而最急者反从吝惜再领一百万尚不知作何著落募兵则必募其愿出关者该部所募初议不出关止守城故一时亡赖应之今且噪而欲杀把总拆广惠寺僧舍矣如此募兵不及以募生乱乎章付所司
　　○兵科给事中蔡思充亦言枢部募兵无法三千之众竟同尘饭主事张时雍总兵杨愈懋职专招练乃兵哗而不能戢密云永平道臣冯汝京杜诗等操守曲谨才术胶滞当量调简僻得旨所司即与议覆
　　○原任兵部尚书孙玮恳辞新命不允
　　○壬子礼部覆原任日讲官翰林院修撰焦竑恤典照例与祭一坛以讲读多年加祭一坛仍赠右春坊右谕德荫一子入监读书
　　○新升兵部左侍郎张鹤鸣以病疡求宽期赴任得旨趣之
　　○宣大总督董汉儒遣马爌将兵三千入援命移驻通州
　　○辽东巡抚王化贞言奴得辽阳财贿如山皆运还旧寨尽徙辽人于北城可疑者则杀之又纵人散归村屯其心有所畏也遣人招降南卫诈称广宁已破沿边各置守望河上时遣游兵其意可知奴闻虏与我合亦遣人购之其意又可知臣区区之愚急请兵三万驻河上再得银三十万以啖西虏粆花素称桀骜□设法操纵费不满万已怀好音带吾谍者日入奴境哨探声息粗通然欲使之为我出死力非重购不可此外有可以备可以无备者则天津与登莱之防是也盖奴不能舍马而与我从事明矣奴之船仅可载人不堪载马巨浸滔天风伯为政奴不若是之愚也此时若得水兵数百艘往来海上一以护运一以声援奴必不至南卫况敢至津登乎有必不可动而当亟止者则入卫之兵是也援辽屡调督抚俱移万一胡马别嘶潢池见告何以待之是不惟无益于辽而反为辽祸但恐朝廷之上多虞多顾愈忙愈窘而无以应辽之急也得旨所奏夷情兵机并内外援急次第犁然具备即与议覆抚赏除节次部角□羊外帑银仍再议给发
　　○云南道御史丘兆麟言调募有三患一患鼓噪二患脱逃三患扰害宜选择将领申严纪律得旨严行申饬
　　○都察院左都御史王德完引舜用五臣言新辅何宗彦将至请促旧辅叶向高并南京吏部尚书孙玮戎政兵部尚书许弘纲又请起原任顺天巡抚刘曰梧得旨元辅著再差官敦趣就道在途辅臣及尚书巡抚等官一体行催起用
　　○工科给事中魏大中言臣思今日合东西南北之人比肩而事  皇上何彼何此何异何同而臣于班行中徵有以徵诸臣之肺肝方隅自域无一远见三三两两＜訁翕＞＜訁翕＞訿訿阶墀尺寸之地具四分五裂之象机械之心千锋万镝如之何不召阴阳之沴戎狄之惨耶臣愿  皇上大诏群工浣濯肠胃赤心白意务以灭奴而后朝食为要务尽破方隅总归  皇极毋令朋党之祸中于家国得旨中外多事小臣当一心营职大臣宜表率忠公何得区分异同倾挤异己这所奏著部院一体申饬
　　○癸丑  仁宗昭皇帝忌辰遣彭城伯张嘉猷祭  献陵
　　○吏部右侍郎盛以弘＜锍-釒＞留冢臣周嘉谟命司官敦请视事
　　○吏部尚书周嘉谟等奏近日官员考语袭用四六组织徒工形神未必尽肖凑合虽巧隐晦反以滋疑臣不自量谬拟一格凡考语册以守才心政年貌开列六款以五等为率守下注或清洁或谨慎或平尝或玷缺或污浊才下注或精练或通达或平尝或疏拙或昏悖心下注或公正或坦直或平尝或隐秘或奸险政下注或勤敏或整办或平尝或宽缓或隳废年下注或方青或正壮或似壮或将老或已衰貌下注或端伟或雅饬或平尝或绵弱或頺鄙凡抚按复命报部册季报册及计吏五花司道进表以至各官给繇册一切照格填注如有十字该载未尽者不妨开列事实于填格之后但须真实不必过多惟给繇＜锍-釒＞及荐＜锍-釒＞照用考语以明扬言之体其论劾＜锍-釒＞亦须真实开款不必牵对总之求为明实简易不欲以文相蒙人相冒而溷综核之理也得旨察吏全藉官评这所奏考语规式著通行抚按等官遵守近来举劾对偶浮泛失真及题荐多人俱违旧制仍一体申饬其季报考语立限稽查过期不到的指名参处
　　○山东登州海防道按察使陶朗先开报接渡辽左避难官民原任监司府佐将领等官胡嘉栋张文达周义严正中等共五百九十四员名毛兵川兵及援辽登州旅顺营兵三千八百余名金复海盖卫所官员及居民男妇共三万四千二百余名各处□贾二百余名山东抚臣赵彦以闻并议安插之法初朗先守登时尝建议登辽当相联络欲令登州总兵于春秋二汛会同辽东总兵合操于旅顺皇城之间使登兵辽兵技相习貌相识心相和缓急可互相策应迨辽事方殷朗先调监登莱复建议应设水兵三万日习水战并听辽东调援以五千人驻朝鲜境上与朝鲜合兵夹鸭绿江而阵以绝奴连和朝鲜之谋再以万人分布于镇江宽奠叆阳海盖一带可陆可水且战且防使奴尝怀内顾后户之忧不得悉力以与我争北关窥开铁而余下一万五千以守登海或轮班而援辽左与四卫相为犄角时不能用至是辽阳已破河东断绝奴遣叛将陈尧道为宽奠参将同守备郭彦光吕端招降四卫行至镇江有古河屯民陈大等不受伪命直前剌杀尧道并杀郭彦光吕端聚集三千人歃血共盟马虎山民任九锡头山民金国用马头山民崔天泰卓山民王思绍等及东山矿徒不肯降奴各聚众以待大兵登镇以舟师单弱不能救也其逃入朝鲜者亦不下二万人朝鲜各给粮安插遣使相闻辽东巡抚王化贞具言其状乞鼓舞岛民优以爵禄俾自奋于功名诏谕朝鲜褒其忠义勉以同仇与赵彦＜锍-釒＞俱下所司
　　○兵部覆议言四卫军民仳＜亻离＞逃窜不忘本朝至有持梃击杀降将歃血以候大兵国家亦何惜世及之典不以鼓倡义之心相应行令该处抚按擐甲厉兵以相应援一面晓谕四卫义士任九锡等不问军民余舍傥能乘机内应灭贼守土酌量功次即五等封爵亦所不靳其逃难朝鲜余众暂行彼处安插事平招还其朝鲜国王仍俟灭奴之后另行请敕加赉至于蹈海寄登者接渡非难安插难而稽查奸宄尤难除周义水兵原系东省援辽兵数应归旧伍其川兵毛兵归天津登莱者如果壮健登抚即留充营伍以省召募领兵之官亦准登津留用其余或系居民有室家者择通都大邑以使人群之角□羊散系卫所者查号纸印册以便武弁之承袭系监生生员者发附近胶庠以便青衿之肄业仍须多方诘察便宜约束期于登人不惊辽人得所奸细莫容封疆无恙而已得旨俱依议该部仍咨行彼处抚道官便宜行事安辑地方
　　○王化贞又奏旧将韩宗功王绍勋迹虽陷虏志在匡复或差人投递禀帖或同朝鲜使臣来报宜阴收为用兵部覆言近据监军胡嘉栋揭极口称韩宗功为贼踞城王绍勋系李永芳姻戚种种叛形与抚臣所奏悬殊应行彼中严查情寔以无堕奸计奉旨督抚官查明确报且诏使见在朝鲜来信何以未及一并行查具奏
　　○释原任临江府知府钱若赓于狱以子敬忠吁请从部引恩诏例也
　　○原任总督  许弘纲引疾乞休严旨趣之
　　○甲寅册良妃纯妃遣公朱纯臣伯张庆臻捧册大学士刘一燝韩爌各行礼
　　○禁讹言
