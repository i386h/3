<!-- { "loadSidebar": true } -->
　　○户科给事中陈序＜锍-釒＞参兵部侍郎孙居相南赣巡抚梅之焕以居相之焕出赵南星之门而密交杨涟也又工科给事中虞廷陛复参孙居相力荐李三才为主盟遥结史记事为死友一生朋比害正党邪得旨俱削籍追夺诰命
　　○御史卓迈＜锍-釒＞参原任御史杨鹤江秉谦夏之令为党护熊廷弼者应削夺荐原任御史佘合中林一柱苏琰为力排熊廷弼者应起用俱得请
　　○刑部尚书李养正以病乞休不允
　　○御史张素养＜锍-釒＞荐姚宗文刘廷元邵辅忠命即起用
　　○吏科给事中黄承昊上铨政四款一严州县之参一＜锍-釒＞部属之壅一预边材之储一清吏胥之弊＜锍-釒＞内荐原任福州知府劳永嘉当遇缺推补劾总理河道侍郎南居益依傍门户躐跻闽抚及升总河迁延不至乞亟令休致得旨诸款有禆铨政即与覆行南居益依傍门户削籍为民仍追夺诰命
　　○御史倪文焕请分别邪正言首攻淮辅之邵辅忠力诋东林之刘廷元＜锍-釒＞参张凤翔之卢谦宜亟登启事党护淮抚之孙居相卖身东林之史记事计陷毛文龙之夏之令比昵邪党阴谋翻局之李孔度宜亟行削夺中书吴之瑞阳附正八阴探消息其叔海运通判吴世科辇金纳贿宜亟行追赃又言旧太宰崔景荣原是东林一派昔年为本兵时倚奸细刘保为腹心及承乏吏部往往祖调停故智使清明朝廷几成黑暗世界近虽公论大明然闻奸人不得行其志往往托之私记私揭煽惑人心不可不重为之防得旨崔景荣东林的派倚奸细刘保为腹心著削籍为民仍追夺诰命李孔度比昵邪党削籍为民夏之令极诋毛文龙几误封疆著锦衣卫差官扭解来京究问吴之瑞吴世科冒滥兵饷著锦衣卫拏送镇抚司追赃助工一切私记私揭黏贴通衢者著缉事衙门严拏究治不饶
　　○户部尚书李起元覆督理粮饷巡抚天津户部左侍郎毕自严运务四款一增董运府佐谓自有辽事以来陆运艰难议设海运而本色钱粮尽综之天津事权烦重故设部院提衡于上设赞司以司收放而复设督饷道以督起卸亦既分理之有人似不必多求府佐即董运不可缺官不妨归之粮马同知可无重设一重屯田职掌谓屯抚已裁并属饷道其衙门设之津门而所屯之田散之各府事权未免稍轻今议分责各道每年督将收获子粒差官解至津门听饷道验收起运诚计之得也至津门旧屯仍当还之津道一停关门事例查事例肇于天启元年今广宁天津亦既止矣独榆关尚未停止然亦止准纳草不准纳米豆盖以草束为关门之急需为蓟永转运之最难故令急功名者纳之易为办耳若通同委官依傍亲故折乾擡价虚出实收是以事例为作奸之窦当一概停止者也一建关外仓廒米豆无仓廒则浥澜可虞应行关抚及各道确查某处应贮粮若干应建廒若干明确奏报即关外屯田仓廒贮积亦当并议建置者也  上可其奏
　　○升福建按察使朱一冯为本省布政使司右布政广西副使葛中选为狭西苑马寺卿南阳府知府汪承爵为两淮盐运使
　　○戊午  上视朝
　　○  孝靖皇后忌辰奉先殿行祭礼遣永宁侯王天瑞祭  定陵
　　○大学士顾秉谦周如磐丁绍轼黄立极冯铨各再＜锍-釒＞辞门工叙荫不允首辅顾秉谦辞免兼俸允之
　　○升福建按察司副使周之训为狭西西安兵备右参政
　　○己未上御文华殿讲读
　　○削原任日讲官周道登籍时辅臣推道登升礼部尚书充  实录副总裁左谕德罗喻义升詹事府少詹事兼翰林院侍读学士仍管纂修事务得旨  实录关系万世信史何得滥用匪人周道登呈身门户岂堪清要著革职为民仍追夺诰命
　　○巡关御史洪如钟奏柳河巡哨失事情形得旨马世龙已有旨了关门重地全赖枢辅何云事权不一西虏挟赏宜照额给发弗使生心宁远前屯系关门外蔽满桂赵率教务严加防御以保无虞
　　○御史杨新期＜锍-釒＞请开采裕用得旨方今海内虚耗正宜休养民力何得以开矿生衅杨新期不谙事体姑不究
　　○起升原任广西提学佥事林祖述为贵州右参议分守新镇道升延绥中四路管粮同知任康世为云南佥事分巡金沧道
　　○庚申  上御皇极门内殿礼部官进  祀册及进士登科录
　　○户部覆巡抚山西右佥都御史王惟俭改折仓漕本色一款言东省济南兖州二府所属六十五州县应纳仓漕粮米俱徵折色每石八钱赴水次买米兑发乃岁久弊滋贱籴余羡不归于官帑岁歉贵值犹取盈于公家盖一米耳既准米折银复赍银买米周折费几许调剂何如就徵本色稍加脚价三分官为收运清积逋以祛夙蠹未有善于此者至临清尝盈仓所收本折原为诸军领运赴操应役之需每岁夏秋冬三季每石折银四钱诸军不胜嗷嗷惟赖春季本色为安家续命之膏若一概折色谷贱犹足糊口米贵则阖室枵腹应仍纳本色俾京坻之畜本折俱饶庶足以备缓急而平物情也  上然之
　　○兵部覆平辽总兵毛文龙解浮＜锍-釒＞言文龙所解活夷三十一名内游击董武周所解行至广鹿岛忽毛帅差官另带活夷换回五名科臣杨文岳有＜锍-釒＞参驳言其忽然解来忽然换去人既不同名姓不一如此事情直同儿戏登抚＜锍-釒＞云外议啧啧犹有不敢尽言者恐解官中有别情疆场大事不可核实而深计之刑部会议拟将二十五名从献俘之典而以所换五名从缓死之条  上不许著一并献俘
　　○勒云南左布政使阎溥致仕先是溥入觐至二月始抵京以病苦逾期恳恩宽宥部覆许其回任至是尚未入滇为御史何廷枢所参吏部覆令以老疾致仕从之
　　○辛酉刑科给事中霍维华议云雾山开采五便以佐殿工章下所司
　　○升福建按察司副使桂绍龙为本省布政使司右参政分守福宁道
　　○壬戌  上御文华殿讲读
　　○以门工叙劳升兵科给事中杨梦衮为太常寺少卿广东道御史崔呈秀为太仆寺卿光禄寺少卿管营缮司郎中事李养德为光禄寺卿工部员外郎吕浚为太仆寺少卿各照旧巡视管事
　　○  上传与兵部梁柱朝还加正总兵职衔以便管事兵部尚书高第言爵赏国之大柄一视功为重轻者也考之故事如李郭克两京苦于无赏而曹彬取太原始与好言盖先为之过隆则彼所以保富贵之念重于立功名谁复为封疆出死力者且使他日一旦再有功又将何以处之此驭将者必留余地以俟其后也居庸参将梁柱朝顷因臣部推升协镇北部  皇上特命柱朝躬趋阙下临轩特遣所以宠异而激劝之者可谓备至然而试其貌未试其才也查臣部职掌参将有功方升副总兵副总兵有功方升正总兵今梁柱朝以参将才升副总兵合无照原题仍以副总兵量加署都督佥事职衔管练兵事以示优异俟有成续再以正总兵加之悬未尽之赏以鼓其志而留极贵之爵以偿其功庶在柱朝历尽其练兵报国之忠心在臣部亦不失选将持平之职掌  上命梁柱朝加总兵衔管副总兵事
　　○升广西按察司副使甯瑞鲤为本省右参政府江兵备道庆阳府知府沈弘业为河东盐运使
　　○癸亥遣御史杨春芳巡按应天赵延庆巡按四川
　　○御史张枢奏寇逼门庭乞敕谕内外诸臣共图安攘得旨封疆失事抚道偏禆等官均难逃罪如何独责枢辅镇臣以后当同奋精神悉心防御务保无虞其内外诸臣司兵司饷司库藏者并著各勤职业不得仍前玩愒推诿
　　○甲子给云南丽江军民府知府今加布政使司右参政职衔致仕木增诰命以捐赀助饷也
　　○巡抚云南兼督川贵右佥都御史闵洪学驰报水乌功次叙布政谢存仁等副总兵袁善等宣抚使沙源等章下所司
　　○升左中允贺逢圣为洗马管国子监司业事
　　○升蓟镇游击柴时秀为居庸关参将都司佥书李为柱为宁夏玉泉营游击宣府守备杨如楩为五军营佐击镇朔卫指挥佥事刘国祚为巩华城守备
　　○乙丑黜江西道御史张鲤为民仍追夺诰命鲤前＜锍-釒＞称宜兴县有举人逋粮二千石者  上命指实回奏鲤三＜锍-釒＞回奏言风闻查无主名  上责其支吾罪之
　　○御史智铤＜锍-釒＞参礼科给事中解学龙翰林院编修侯恪荐原任辽抚阎鸣泰御史曹守勋狭西按察使刘泽深等得旨解学龙侯恪甘作东林鹰犬俱著削籍为民仍追夺诰命阎鸣泰曹守勋刘泽深著吏部酌量擢用前旨各举所知专指关门经督预备储用不得借此泛尝举荐为市恩之媒
　　○加升河南布政使司右参议刘万春为本省按察司副使调原任昌平兵备副使项良梓为福建布政使司右参议管理粮储
　　○丙寅  上御文华殿讲读
　　○以霜降节遣侯顾肇迹张国彦李承祚徐锡胤陈光裕伯方一元李守骑刘嗣爵郭邦栋陈世恩刘孔昭祭长陵  献陵  景陵  裕陵  茂陵  泰陵  康陵  永陵  昭陵  定陵  庆陵遣阳武候薛濂祭  恭仁康定景皇帝陵寝遣都指挥使侯国昌祭  哀冲  庄敬二太子寝园  上传与吏部文选司  陵工加恩小官如何久不见覆又传兵部武官加恩诰命也该具题
　　○刑部尚书李养正等具杨涟等爰书并坐顾大章大辟言大章与已故杨涟左光斗周朝瑞魏大中袁化中汪文言皆以狂悖窃附威权惯罔上以沽名快崇奸而媒利堂构无恙何定策之敢言  社稷有君孰垂帘之可托自汪文言潜通线索致王内监突起风波斗曰自后可虞涟曰移宫宜亟直房密计疾如风雨禁里传呼势如剽劫至令  康妃踉跄失措即皇妹亦号恸堪怜恫  先灵而亏  圣孝有臣如此法可胜诛犹且招摇作势标榜为名斥异已之贾继春进党同之周朝瑞谁任击排则袁化中魏大中拳勇可藉谁供颐使则顾大章绕指堪收角立门户旁开径窦最可恨者封疆大计亦若视为等闲失律元凶犹欲加之保护在熊廷弼不惜以掊克所入为赎命之金丹在诸奸不难以齿牙之余显钱神之力量或飞书以缓颊或渎奏而连章百方羽翼之图一冀法网之漏总之植党者必先假义以移宫一案为名高而群邪为之响赴招权者犹思树人以救熊自助为隐念而国法为之弁髦五载之逋诛已正两观之瘅殛难逃虽同鬼录之先登幸有丹书之具在奏入得旨杨涟左光斗周朝瑞汪文言凶恶小人目无法纪素与内侍王安互相交结妄希定策首倡移宫夤缘作弊符同奏启威逼  康妃亏朕孝德又与魏大中袁化中顾大章结成一党紊乱朝政明知熊廷弼失陷封疆罪不在赦乃敢贪其重赂共为营脱赖  九庙神灵罪人斯得诛心定法律当情真虽已瘦死囹圄还当戮尸都市姑从轻典以示法外之恩其未完赃银已有旨著抚按官严提家属追比俟其完日待以不孥惠世扬同恶相济不得独宽著锦衣卫差官扭解来京从重究治这招词问拟详明情律允惬便依拟行仍遵屡旨宣付史馆颁行天下以昭朕仁孝平明之治以服天下万世人心
　　○丁卯会试天下武举取姚万宪等一百名
　　○户部题覆福建新旧关税凡十二处以添设红夷兵饷从抚臣南居益请也
