<!-- { "loadSidebar": true } -->
　　○戊戌升江西巡抚坐营郑梦熊为山东都司佥书
　　○予赠太仆寺少卿沈裕祭一坛
　　○己亥大学士史继偕复具疏引疾诏许给驿归仍加少保荫一子为中书舍人并赐银币遣官护行
　　○升常德府推官彭万里为湖广按察司佥事赞画总督军前
　　○都察院覆议云南万里遐荒人情厌避以按差准作二差报可
　　○加云南右布政使谢存仁为左布政使仍巡洱海
　　○差刑部河南司主事闵谨往关内山西司主事石维岳往关外狭西司主事汪乔年往江南山东司主事雷起龙往江北各审决
　　○庚子巡视京营给事中彭汝楠等疏陈捕务一曰省马匹捕营军额一万一千马五千余匹此五千匹者不闻操练皆各衙门缙绅书办借用合无量减其半留若干为哨把下夜番役捕缉之用兵部堂司及该提督岁将中军把总应用大小马各量存若干匹其余悉行裁革每岁但存一千匹便可省公帑万余金一曰选番役捕营番役向无额设即以哨把充之月粮一石于各军无异而角□羊比则独居其苦诸军百计求脱又有一种土番蓦地钻充生事诓钱无所不至宜炤州县捕例额设军番城内外各总分别繁简多者二十名少者十五名参将中军旧无番役各量设十名为不时协捕之用除额粮一石外每名月给工食银六钱以稍优其劳其银即于裁革马钱内支给一曰重夫哨捕军独两掖四哨设有夫哨一千二百名月加行粮四斗五升例用善射者充之无奈钻充滋多化为袖手之长班宜令该部会同臣等公同拣选必六矢中三年力精壮者方准充役否则革去而又核其住址年貌疤痣籍之于册以待不时点验一曰严查核京军虚冒捕营为尤甚欲清虚冒莫如勤查点每月初六日不论上下班悉听兵部分拨将军教场等处俟巡视科道督班员外及该提督同日分头点验年貌疤痣不合者革去各缙绅水夫菜户一概查革拨令还营以充守哨之用一曰信赏罚该提督参将中军果能设有方略捕获剧盗各把总该管地方有能捉获强盗五起以上窃盗十起以上者听臣等据实题叙即与升迁其怠玩不谨者并听不时参处年终举劾即以一年之内通计有无捕贼曾否纵盗直书起数分别功罪奏请处分该部应升应革宜炤实迹迅速处分一曰肃夜禁数载以前长安道上向夜人迹稀少呼哨梆铃之声不绝于耳尚有骑马下夜者今宜申明旧制更静以后无故夜行者一概拘拏送铺各委官把巡人役有马者务要摆马游巡无马者击梆传哨炤派信地严加防缉该参将把总务要常川下夜查炤其有巡缉严谨地方经年无事者功更倍于事发收捕之人一曰清捕害每遇获贼该把总听凭番役通同贼口攀东指西概行拘讯拷问甚惨应严行申饬以后各该总捕获真盗须登时面审立摘口词具由申报不许展转攀诬如有株连无辜逆刑拷打者该把总并番役参送法司追赃依律究拟部覆得旨捕务委宜整顿这所奏深中积弊俱依拟行
　　○辛丑  孝安皇后忌辰遣武进伯朱自洪祭  昭陵
　　○礼部上进  光宗贞皇帝实录仪注一前一日设表案于皇极门内陛之东设  实录案于丹墀中教坊司设中和韶乐于皇极门及设大乐于金水桥北设表亭宝舆香亭于史馆前是日早锦衣卫设卤簿大驾如常仪五鼓文武百官具朝服于皇极门外东西侍立监修总裁纂修等官具朝服至馆前监修官捧表置表亭中纂修官捧  实录置宝舆中鸿胪寺官导迎  实录宝舆香亭用鼓乐伞盖由会极门下阶至桥南由中道行表亭监修总裁等官后随由二桥行至皇极门丹墀案前监修捧表由东玉阶升置于表案由东北边下纂修官捧  实录置于案乐止宝舆香亭鼓乐伞盖俱退候  上具衮冕服  御皇极门内殿内臣传开门鸿胪寺堂上官跪奏执事官行礼赞行五拜三叩头讫鸿胪寺堂上官跪奏请  升殿导驾官站定乐作  上御内殿坐定乐止锦衣卫传鸣鞭鸣罢监修总裁等官入班鸿胪寺鸣赞赞进  实录乐作序班举  实录案以次由中道升至殿门外  上兴序班举  实录案由中门入置于殿中乐止班首由左门入跪于案前赞跪总裁等官皆跪乐作内侍官奉  实录案入内  上复座乐止赞俯伏班首及总裁等官皆俯伏乐作兴平身乐止班首复位赞鞠躬乐作赞四拜兴平身乐止赞进表乐作序班举案置于殿中乐止赞宣表赞众官皆跪鸿胪寺堂上官宣表讫赞俯伏兴赞鞠躬乐作四拜兴平身乐止进实录官退于东班侍立赞排班文武百官入班赞班齐赞跪鸿胪寺官致词云文武百官某官臣某等恭惟  光宗贞皇帝神功圣德纂入成书光华万世群臣欢忭礼当庆贺赞俯伏乐作赞四拜兴平身乐止赞有制史官仍入班赞跪宣制云  光宗贞皇帝功德配天纪述详实朕心欢庆与卿等同之宣讫赞俯伏乐作兴平身乐止赞搢笏鞠躬三舞蹈赞跪山呼万岁三赞出笏赞俯伏乐作四拜兴平身乐止礼毕
　　○厚任礼部侍郎范醇以大察拾遗被纠其子南京刑部郎中范得志疏参南京御史王允成把持法司贿庇亲属等事允成亦疏列得志父子贪横不法南北台省诸臣谓得志借题欲翻察典交章劾得志疏俱下部院看议部院拟得志炤不谨例冠带间住从之
　　○刑科给事中角□羊学龙疏纠礼部侍郎范醇敬及其子南京刑部郎中范得志工部尚书钟羽正南京户部侍郎于仕廉候补兵部主事卢承业得旨范得志已有屡旨钟羽正于仕廉素有品望不得轻言
　　○南京兵部右侍郎徐养量疏辞新命不允
　　○壬寅升少詹事骆从宇为礼部右侍郎左庶子赵秉忠张瑞图为少詹事司业蔡毅中为右谕德充纂修官
　　○命翰林院编修侯恪简讨丁乾学教习内书堂
　　○升户部云南司主事田时春为本司郎中管京粮厅
　　○调江西清军副使黄元会为提学副使
　　○命锦衣卫副千户李国栋为本卫指挥同知
　　○升界岭口守备曹应奎为都司佥书炤旧管事
　　○癸卯中元节遣侯薛濂徐锡胤张国彦顾大礼陈光裕伯施壮猷赵祖芳吴遵周张嘉猷郭邦栋陈世恩祭  长陵  献陵  景陵  裕陵  茂陵泰陵  康陵  永陵  昭陵  定陵  庆陵遣锦衣卫都督同知王椿祭  恭仁康定景皇帝都指挥使侯昌国祭  哀冲  庄敬二太子陵园
　　○屯田太仆寺卿董应举以屯麦已收苦无处置谓西北军士俱喜麦面且各处亦有运船交兑亦易但水陆运费亦当并议如关上召买即以麦交割召买官不领其银听其以海船领运如给兑通州军兵即以麦交割通州道差官听其以河务剥船领运如兑给密云即以麦交密云差官听其以穵运厅剥船转运如蓟如津亦莫不然屯官不过交割上船明白取彼印领报臣及报发运发饷衙门转报户部核其省饷之数报闻庶屯效有据臣亦不致以屯官兼角□羊户之苦也其最便者莫如即以葛沽兵二千与臣春耕可借浚筑之役秋收可资搬运之功洪水暴涨更可藉其护堤之力所收麦米可抵月粮万石之麦人给二三百数日可了不徒久顿于晒场一年所收可抵全饷不待仰给于度支未必无小补也其屯官功罪即以所领钱粮所收子粒多寡为据上韪其议命作速酌议具奏
　　○甲辰监修等官少师兼太子太师英国公张惟贤等进
　　光宗贞皇帝实录  宝训  上具衮冕服  御皇极门内殿立受  上复座受文武百官朝贺
　　○命户科给事中蒲秉权巡视库藏差四川道御史田珍巡按江西
　　○准故西宁侯宋光夏男宋裕德承袭祖爵优给
　　○革四川建武游击哈光显任回卫
　　○兵部尚书董汉儒等覆枢辅孙承宗部饷不继军士嚣噪可虞一疏内称人马饥疲霪雨为祟营房颓塌展转思逃又有恐故土之勾索宁斩关而出为夷者臣等相顾惊愕复见按臣彭鲲化疏牛拦山之新兵夜噪而逃者数百狭西之逃兵昼群而劫者二百宁夏调兵逃者二百余宣府调兵逃者百七十余而延绥调兵众至七百余人从青山口投夷矣臣读未终心胆为裂当此人情蠢动如疾流赴壑莫知底止惟在生死之间拨转其去留之念故住伍者必与以有生之乐逃伍者必绳以立死之诛请悬严令以示之凡抚镇道将及郡邑掌印官擒获真正逃兵者审实必斩复悬赏格以示之凡家丁捕获逃兵及同队能自相擒捕五逃兵以上者即时赏银三十两然不用恩而专用法法有时穷也关上月饷户部当即刻转输如数凑发无稽时日迟速之际安危所关虽然无米而饥犹可言也今关上之本色不少按月给发者反以易薪夫捧米而称饥则必与之以何物而后不饥乎则囤贮宜有廒渗漏宜简盖毋令仍前露积浥烂粒粒民膏况海运劳费数倍亟宜多方爱惜之矣若运粮委官敢有以土搀和以水洒湿致易坏者听道厅呈报枢辅按法处治得旨逃兵依议处置粮饷著作速给发运米是否搀和浥烂如何不行支给都著该管查明酌处
　　○调宁夏副总兵沈勋于凉州升都司佥书沈继先为蓟镇沈阳游击将军四川土司罗乾象为建武游击将军
　　○刑科都给事中曾汝召言张差一案毕竟发奸为是风癫为非移宫一事毕竟移宫为是顺从为非至经抚一案丧师失地同抱头鼠窜又同则经抚同罪为是分左右袒者为非信史笔削弗可轻也臣叨厕言路凡事可言而见在刑垣刑之中不中尤关职掌  皇上立枷假印诸奸及迅斩强寇若干舆论称快豺狼畏慑矣顾立枷之法间一行之如假印者可耳以三木囊头立于通衢之侧勒限三月未有不自毙者较之斩绞登时处决尚多苦楚刑亦极矣倘巨珰宵壬欲巧借立枷以洩其睚眦之忿所伤不小臣愿于  皇上当雷霆震撼中寓雨露施生之意立枷之刑必经法司详覆不得已而后用之则  圣德如天尽敛五福灵长之祚绵亘万叶矣得旨这奏内事情俱已有旨立枷原惩大奸非可轻用知道了
　　○丙午  成祖文皇帝忌辰  奉先殿行祭礼遣南和伯方一元祭  长陵
　　○命湖广道御史马鸣起提督顺天等府学政
　　○升江西瑞州府知府楼一堂为本省按察司副使
　　○降原任户科给事中叚然江西按察司知事
　　○会议事例银两准以户七工三分用不必再争
　　○刑部等衙门尚书等官孙玮等具康应乾牛维曜李继业等辽阳失事爰书应乾维曜官于辽宜与辽相终始者今辽何在也则均当以失地丧师概论者惟应乾备兵海盖而渡海潜踪在应乾曰兵尽调矣民尽逃矣然议调之时即宜议守未逃之先宁不防逃无计画以保空城独有颜面以蹈海滨何为者律以潜踪避匿例遣难为应乾角□羊矣维曜监军清河督战著伤亦为失事而所监各将犹或捣剿复官或建功海上皆维曜发纵指示亦可以功赎罪者也应以一杖示警李继业在辽不闻汗马而入关有似奔狼一败之后便抱头归里为全身计但修城原无战具伤病执有批词既出九死之中姑开一面之网改拟遣戍似不为纵至蔡汝贤杀退黄旗一枝已见于报叙疏中使当时再有如汝贤陷阵直前两相呼应亦足以遏方张无奈奴围愈厚奔溃忽起扶创入关非得已也再置冲镇或有可观有旨姑依拟
　　○丁未工部尚书钟羽正复请休致拜疏后即封印出城得旨慰留仍责其有负眷倚已而再疏称疾愈恳乃准回籍调理仍给驿归
　　○补御史洪如钟于云南道
　　○升福建按察司副使高登龙为山东布政使司右参政
