<!-- { "loadSidebar": true } -->
　　○兵部又题自广宁夫事一时大将偏禆致身死难者臣部敢不亟行优恤但仓卒溃败有委骨荒沙而姓名泯泯者又有明知其死足怜而不知其家世来历者是以咨之督抚按查之原籍宁过求之确褒忠尚犹有日毋遽夫之疏  圣恩不可轻假也即如蜀中将吏先后死贼如徐可求孙好古杨愈懋等诸臣俱有＜锍-釒＞陈臣部犹必俟勘明汇覆者诚慎之耳亦何敢委柄吏书烦宵旰而负任使也得旨恤典及时给与用慰存殁昭示中外若一意耽延久且废阁岂成政体刘渠等已有旨给恤其余死事名迹奏报已明即与议恤在外行查的仍严立程限不得稽缓
　　○户科给事中韩继思题今卜素以补贡至而宣大急吉能以讲赏至而延镇又急除发帑别无救急紧著乞允计臣之请暂发五十万量为分给  上谕以有旨
　　○造贵州监军道关防给按察使刘锡玄镇守通州等处关防给总兵张士显镇守徐州关防给总兵张嘉策
　　○原任南京兵部尚书已故孙矿妻郭氏奏劳臣乏嗣堪怜乞蚤行题覆得旨恤典查例题覆继嗣事奉旨已久地方官何得推托以致本家渎奏
　　明熹宗悊皇帝实录卷之二十六
明熹宗悊皇帝实录卷之二十七
　　天启二年十月癸亥朔孟冬  上亲享  太庙
　　○钦天监进天启三年大统历  上御皇极殿受之颁赐文武群臣
　　○刑科署科事左给事中尹同皋等题适见犯人于惠等忽奉大枷枷号之旨臣等不胜骇愕才免朝审复毙五命是听审诸囚以铁案已成之罪犹承一念之太和于惠等以刑审未定之人反断数口之生意乞暂免枷号俱送司公审  上不允
　　○升太仆寺寺丞黄正宾为尚宝司司丞
　　○甲子  孝洁肃皇后忌辰  奉先殿行祭礼遣阳武侯薛濂祭  永陵
　　○先是知武举官兵部左侍郎张经世等填榜对号见中式武举吴自明号簿内注曳白二字疑有情毙具＜锍-釒＞发奸得旨付法司严究既而法司会审并取自明覆试无异乃知曳白者为斥去武举周自邵弥封主事陆燧编号误也因具＜锍-釒＞引咎为自明昭雪且言陆燧亦当任过得旨吴自明准照原中式名次叙用陆燧夺俸三月命蓟蓟镇将官以后俱加衔久任不得别转从总督蓟辽王象乾议也乙丑  上视朝
　　○兵科都给事中朱童蒙以武科壅滞繇于它途之溷杂因条二议其一以清汰责抚按凡来历不明钻求久占者悉皆汰去入境复命俱如文官例举劾季终汇缺报部其一以选法责兵部每选期定于双月当堂抽签签亦以南北中为分求其人地相宜其行能卓异者三年之外内选京营如文官行取之例异日急需大将必繇此中会推而使人化其重外轻内之意兵部具覆如议  上从之仍谕近来大将权轻体亵甚至有首领官不行引引避成何法纪以后遵照敕书行事应参奏者即行参奏其委用将官及贤否举劾抚按官务要会同商确不得故违  上以内库叚疋金花银两拖欠数多著该部各查参罚治仍差官守催
　　○命兵科右给事周士朴管大工
　　○以兵部添设左侍郎陈邦瞻为本部左侍郎管三部事右侍郎吴仁度为添设左侍郎添设右侍郎王之釆为本部右侍郎顺天巡抚李瑾仍以右侍郎回部添设管事
　　○升总督漕运户部右侍郎李养正为南京刑部尚书左佥都御史钟羽正为户部右侍郎总督仓场
　　○丙寅  上御文华殿讲读
　　○遣河南道御史周邦基两淮巡盐
　　○兵部覆巡关御史梁之栋条陈八议一核军实谓关上兵马有名无实宜严饬道将加意振刷有偷安袭舛者督抚以白简随之一增兵饷谓军士月饷止四钱五分救死不赡可暇操演宜量为增加但司农每苦仰屋惟汰老弱之饷以益丁壮扣空缺之余以赡见在庶从消息之闲得酌济之术一精选练谓兵不选练与无同兵必也程石以角其力分曹以角其技习之踰高跳涧以练其胆与之同甘若生死以练其心惟即兵之练否课将之优劣则思过半矣一申功令谓同一边陲而甘肃等处何以斩级为荣蓟门何以斩级为讳则无厚赏以诱之严罚以慑之耳国法得一达级者予五十金而关蓟独否宜悬赏购级如甘肃等处例庶重赏之下有死士一修险隘谓边徼版筑之役全藉班军每每来不如期工不尽力随修随废徒滋烦扰若以班军之行粮折角□羊本镇听其营中自行修筑有不踰年而倾圯者追夺其糈则力齐而工必坚一严侦探谓边境何尝无哨役而贼至反在哨先宜于列较中择一机警者命之专司间谍而哨役亦挑选耐苦甘死之士丰其月饷使之轮番远哨但诇敌情真而报先至者与战胜斩级同功有惰误者立辟以狥赏信罚必谁不乐为用命一核抚夷谓虏贪汉物故怀我好音乃委官克减搪塞致败款事宜令道将慎择委官查验市货有不如式者坐之一选战将谓国家储将之法有世职有武科即将才将略不一而总之以襄为主宜加意搜罗务得廉勇能得士心者破格擢用以备登坛之选彼债帅游棍断不可容其溷进而作养鼓舞尤宜于卫所储材  上命如议行
　　○辽东南路行监军道梁之垣题臣领敕宣谕朝鲜颁钦赏银三万两国王李珲感恩义形于色虽处积弱犹图佥括遗丁二万以候助征但该国文弱成风且难自保闻奴屯精兵临江谋犯毛文龙请兵数万诚不容己之计乞发精兵前来庶可自强而挟持朝鲜以为用章下该部之垣又述辽人情形言去秋之初毛文龙设奇鼓舞群心响应伪将就擒镇江以西数百里内踊跃思奋岂非一大机会哉无柰兵寡不敌避之弥串奴骑洩愤于屯民屠戮甚惨而辽民心懈矣今春臣船初到鲜境辽民以为大兵至求渡送款者不一而足及候至匝月见后队无续进之兵求渡者失望送款者变口即缪氏诸大族亦呼之不应矣咸曰所到兵少未敢轻动以速祸其情形可见也加衔参将严正中南卫人之所信者也四月间一到平岛即招接良民数百擒斩贼兵十余名人心方奋而思应亡何登州调去闻辽民谓登兵作用止此在在为之灰心加衔都司唐尧乡金州人之所德者也招得辽民朱世仲等禀云虏闻登船北渡发兵防守金州小民日望大兵登岸乃本官寥寥数船终不敢轻进以尝贼辽民望眼徒穿灰心必冷其情形又可见也今毛文龙新旧辽兵虽号四千多赤身徒手之残疲王绍勋等船兵未及三千皆柔脆无用之水卒自立且难何以庇民而鼓其向化无论东山拒贼之豪杰已化为刀头之鬼剃发之虏无可用其招纳即海滨遗黎概为接济恐有引盗入室之患惟有密传告示潜受劄付专以抚之之道结之隐用其心不必明用其身庶可有益而无损也  上命所司知之
　　○登州通判王一宁奉委领海兵三千角□羊饷金五万渡海接济毛文龙以文龙信千总李景先之谗申呈登抚诬其受贿改文溷冒功赏因以兵属守备汪崇孝以饷属守备唐尧乡等独率家丁八十八人航海欲赴文龙自诉上＜锍-釒＞白状词甚悲愤＜锍-釒＞下兵部一宁即镇江生员借兵朝鲜为文龙画策缚叛将以献俘者也
　　○督理军务大学士孙承宗奏臣视事未匝月而悚然者三矣九月雷已收声忽二十三日雷电交作次日时当午有声如雷有烟如云因城外试铳延烧寺中新造火药二万余斤次日又复闻十三山之报奴酋自八月十五日围十三山至九月初六日山民被陷臣等愧不能救除痛自修省外乞  皇上大奋乾纲严核边政立罢疏庸之臣以谢天人之儆  上谕雷火示儆正赖加意绸缪以安疆圉不必谦让
　　○蓟辽总督王象乾亦以雷火示警辽民被陷引咎乞罢  上慰勉之
　　○丁卯工科给事中郭允厚力诋左都御史邹元标言讲学要在体认乃宪臣之体认何如也爰书欲就堂上投笔而问弥陀讯语未毕檐下笑语而谈世家语言文字之外致两臣各去其官后先迟速之间令诸贤不安其位遥望奴锋之惨目方欲更畿辅以薇藩逆知妖焰之駴人便欲裁近郊之牙阃更可疑者宪臣之望成于＜锍-釒＞论江陵旧相不肯奔丧而被廷杖者也乃旧相蒙恩复谥之日正当宪臣出山秉宪之会果前日之持论是则今日当为力争以完自已之本色果今日之蒙恩是则前日何用抗＜锍-釒＞以擅无穷之闻誉岂学问亦堪阿世而会讲总不越事情耶内察在迩宪臣以宿望之身处尊巍之位日开一会讲之局以号招天下一时争趋窃恐贤者未必附附者未必贤阴为乘而显为用空善类而祸国家所关匪细得旨讲学已有旨邹元标忠直人所共知如何牵扯诋毁尔每还各修职业毋以争辩求胜
　　○大学士叶向高＜锍-釒＞言元标在  皇祖朝直声震于朝野淹伏数十载海内共惜  皇上拔之田间任以九列足穪清朝盛举臣素不习元标近与周旋绝无一毫矜名负气之态心甚慕之即或者谓其居山已久于世局有所未谙宅衷太虚于人言有所易入然于元标之本色自无所损允厚所列率皆吹毛洗垢无甚关系至于张居正之恤典则楚人请之臣等拟之功罪原不相掩褒贬何妨并存元标之不言臣方服其无成心柰何更以为罪也元标在朝如麒麟凤凰自足为瑞如浑金璞玉自足为型何必规规然责以服乘之能雕镂之技哉若逐去元标则其他之讲学气节如元标者皆不得安其位人心必为不平纷争又将不了门户之祸必与国家相终始朝廷之上先已自乱又何暇问封疆之事哉夫讲学之禁从来未有二科臣之＜锍-釒＞屡奉内传频更票拟至谓宋室祸败繇于讲学谁为此言以告  皇上独不思宋方盛时正以濂洛关闽讲明学术比及南宋王淮韩托胄陈贾辈始立伪学题目构陷朱熹诸贤而宋祚遂终我  太祖设科取士一本于宋儒  成祖文皇帝复令儒臣釆辑宋儒论学之书为性理大全颁行学宫二百五六十年道德一风俗同一切裂防决维之事有所忌而不敢为皆繇于此  皇上柰何轻听二科臣之言而不深考  祖宗一代之治法乎日来言路诸臣条陈甚多率多咈而少俞乃二科臣独有当于  圣心若是臣诚不知其故也如以讲学为结党则世之结党者岂尽讲学之人苟欲结党何待讲学臣职在平章可以无言但恐烦嚣易起若不稍为剖明将纷纭排击无有纪极昨且有伪作铨臣之＜锍-釒＞欲毁书院者世情险怪一至于此今台臣冯从吾又求去矣铨臣张问达亦言元标行当即继之矣去察典几何时而在事诸臣势将一空谁为  皇上了此事者臣安得默无一言如以臣言为偏护则臣愿与元标俱去以谢科臣不敢自以为是也得旨大臣真品实学自能继持世风言官意见参差不妨互相质证但不得参以岐念迹涉猜防卿虚衷持衡剖陈剀切足定国是以正人心邹元标冯从吾已有旨谕留
