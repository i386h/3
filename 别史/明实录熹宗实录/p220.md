<!-- { "loadSidebar": true } -->
　　○己亥刑科给事中苏兆先＜锍-釒＞言东西交讧以来不得已至雇募徵召以为兵若乏饷因不得已而议饷至议加派议税契议事例议典铺种种苟且琐屑之术无不兼采而杂举者其势诚急其情诚出于无可奈何而为此也此时臣子乃尚泄泄焉不言练兵而专言增兵不言清饷而专言加饷甚至加派税契其名而掊克其实事例典铺其名而乾没其实臣谓今日诸臣念国家以万不得已而补救一时亦宜以万不得已之心行之俾真足为国家补救可耳兵断宜练不宜增练其见在者使知进不死贼退必死法练其土著者使其胆壮足自为卫技熟足自为战一兵实得一兵之用矣饷断宜清不宜加清其扣减者以归军伍则饥化为饱清其老羸逃亡者以归骁壮则弱化为强一饷实得一饷之用矣若夫关门未换之枢辅一日系一日之安危政宜从今再加整顿精兵可用几何名将可恃几何且使代者不穷于代而后不没从前拮据之劳黔省已换之总督一省系数省之安危政宜从今新壮壁垒驻镇的以何地为宜用间用诱的以何算为胜且使任者明白可任而后可定异日战守之局著数求稳甚勿以忙著为败著也因荐原任御史王业浩粹品通才原任职方司郎中余大成清心执法得旨王业浩准复原官
　　○礼科给事中叶有声＜锍-釒＞紏原任大学士刘一燝荐原任吏科都给事中阮大铖兵部职方司郎中余大成得旨本内阮大铖起升京堂余大成起补兵部职方司郎中刘一燝关说行私著削了籍为民当差仍追夺诰命
　　○原任南京御史游凤翔升广州府知府＜锍-釒＞言宪臣高攀龙胞弟高如麟应试南畿雇人代笔幸得中式臣＜锍-釒＞攻如麟攀龙恨之致有此转得旨游凤翔准复原官本内参高攀龙著削了籍为民当差仍追夺诰命伊弟高如麟原系贿买文字滥中举人先经问革遣戍姑不再究
　　○命督理屯田副都御史董应举为工部右侍郎专理铸钱建局荆州统率荆西道催儧铜料工程鼓铸司官亦著工部差遣廉干的去再于产铜处仍建一二局委贤能府佐官员鼓铸务要钱质坚厚利民裕国
　　○贵州道试御史周维持条陈二款其一在晣品格以清仕路言最可恨情面门户四字其一在昭罪案以明国是言奸邪植党煽惑乞将党人旧日凡有倡建书院不论省直州县立时改毁＜锍-釒＞下该部
　　○起原任兵部右侍郎王之采为兵部左侍郎管右侍郎事
　　○升应天府府尹魏说为南京户部右侍郎兼右佥都御史总理粮储
　　○升太常寺卿卢大中为南京工部右侍郎
　　○起原任大理寺左少卿范济世为南京都察院右佥都御史提督操江
　　○升浙江按察使王瑊为都察院右佥都御史巡抚贵州兼督理湖北湖南川东等处地方军务
　　○庚子  上视朝
　　○  圣谕如今天气暄热两法司并锦衣卫见监罪囚笞罪无干证的放了徒流以下便减等拟审发落重囚情可矜疑并枷号的都写来看
　　○巡按云南御史朱泰祯为滇兵已复沾城沾饷一日难缺乞  皇上合滇黔之痛痒为一而又分滇中设防之增饷为进沾之增饷为两速下阁部部院大臣会议接济更祈申饬楚藩臣即以天启四五年见徵楚饷内如数补解庶明旨信而新兵益劝＜锍-釒＞下该部
　　○福建道试御史余文火□晋＜锍-釒＞言臣蜀产也蜀与黔势处同室义切同仇臣以为捣巢洗穴岂不在攻然不若画城守之地以渐为攻也坚壁清野岂不在守然不若集离散之众以自为守也在昔遵义为播贼所据荡平之后改土而郡县之拓土开疆功非不烈其地僻处土司归马放牛以来武备渐弛反为诸土司所轻而撤去蜀中藩篱今守令之法不能使逃窜之民不避逆贼之出没雄疆沃壤听其生荆棘而长蒿莱安在郡县之足恃也今永宁善后之策莫若急于新辟之地分授平蔺功能将吏一如长官司例世守边疆令之招抚流移安插军士计口分屯免摊粮税每若干亩养精兵若干但不使虗冒兼并惟是秣马厉兵仍土司故俗如遵义郡县即不敢轻易变置然亦当如边方事例添设卫所务择智勇将领久于其任使惊心风鹤之众恃以无恐庶得招我人民安我田舍农亦寓兵亦文备武不徒以寄名守令岁糜腹里数万之廪饩如是而召募之兵转运之饷渐次可省是实一虗设之遵义定一新附之蔺州而疲蜀以休危黔以援各部骄横土司有所弹压更可备缓急之徵调此轻重得失之大较也若夫逆酋成擒即将水西分与投降把目及有功将吏断不复为郡县而又先为众建以鼓之令诸效顺土司得寸则彼之寸得尺则彼之尺其孰不以保身保家之念为朝廷守疆场其孰不以欲辟欲聚之心为  君父诛乱贼黔兵不湏深入但坚守要害时扰水外妨彼耕种而逆彦一隅四受敌所坐见其困矣章下所司
　　○荫魏忠贤弟侄一人都督佥事仍赐敕奖励以缉获开鞘盗饷许武元等也
　　○辛丑  上御文华殿讲读
　　○户部尚书李起元以饷额出入亏欠转输接济惟艰奉旨会同九卿科道集议总列十三款上陈一屯种宜责成武官一清查监生官吏班办纳银及裁革效劳冠带一裁运司府州县佐贰冗官一清查督学衙门空廪学田一不准监儒杂流优免一查核税契一暂改俵马折色一增各钞关余银一申饬事例一清查兵赏银两一查核茶法一严行考成一盐法鼓铸又言诸臣中有谓关门之兵虗冒宜清老弱宜汰者有谓冗道冗将冗卒俱宜酌裁者有谓兵八万马一万八千岁饷二百六十万而足者有谓宜料理守事留兵五万即以十万人饷饷之求其精而可用者有谓蓟密永昌突加盐菜银二十万为非是者得旨国计匮乏这会议十三款俱切实可行著各该衙门加意修举共济时艰如著有成绩纪录超迁尔部有钱粮逋欠不解者严加参处铨部力主施行关门道将兵马冗冒者听督师辅臣清核裁减务使兵精饷裕有禆职守
　　○兵部覆顺天巡抚邓渼咨称大宁卫头目译出番文在边各有钤束部夷功劳今又进送马匹请为更名今候命下将帖木儿更名乞勒扭扣儿哈答更名危正影克更名都令黄把秃儿那彦各准升都指挥佥事颁给敕书一道令其赍捧回卫管束部落恪守职贡如或北虏犯边就彼并力截杀以效忠顺若统驭无法致扰地方就将所升职级褫革以俟惩戒报可
　　○兵部尚书赵彦言天下安危系于榆关而榆关兵政全倚重于枢辅如马世龙调自永平王世钦调自京营尤世禄升自蓟镇皆枢辅于天启二年题用臣部犹得与闻覆奏如副总兵参游都备等官皆秉成于枢辅未经臣部推用一将所以仰承  皇上付托之重而隆闻外专制之权也今山海左右两部改大将为协守已奉明旨查山海关内外共设五镇十四协三十六营兵不为不多将不为不备所患者镇分五总政不归一官多冗员剥军克饷之弊不能以尽免耳改两镇为两协诚为长便第榆关原有十四协规制已定若以两部平改协守与旧协无别亦难统辖若稍加旧协之上犹然一镇守也与不改无异臣等初覆关臣之＜锍-釒＞见柄不两操改之为便继得枢辅之＜锍-釒＞见官有剩员裁之为便伏候命下臣部钦遵行次会枢辅将左右两部总兵员缺裁革各协营兵马分辖三镇俱听督师辅臣与山海关巡抚节制调度户部新饷缺额数多今枢辅标下业已清楚自抚镇道将以下凡加衔名色与材官将材杂流占役虗兵虗马等项俱当尽行清查裁革各衙门与营路之浮冗一清将见所省兵饷不可胜计得旨左右两协总兵员缺不必再补其各营兵马及名色将官杂流占役俱听枢辅巡抚彻底清查一体裁革
　　○礼科给事中杨所修言顷奉有选馆储才法宜严毖之旨想目前当事诸臣虑无不天公天慎者第恐玉堂为争羡之地人情有竞胜之僻傥不穷其弊端则必有望风投剌预认师生者则必有汲引情深思树公门桃李者则必有交识山人墨客准备伺间传题代笔者则必有贿结标榜争先逐鹿或倾陷同类蜚语贴壁者此事何等重大而可令夤缘幸进为中秘羞乎傥有如前所言奔竞营谋等弊臣等以白简从事乞令于六月大选以前举行无致捱迟使纷纷告假而去一二有机缘者坐收渔人之利此亦政体之平也得旨考馆准六月初旬行士重始进夤缘宿弊一切痛革以端士节
　　○广西道试御史田景新言自逆奢作难叛安踵之张我续以察处之官内倚王安外结刘一燝周嘉谟始而贿买河南巡抚继而营川贵总督乃奢焰方张宜进不进今奢贼逃匿宜追不追致水蔺联合迄今蜀难未平黔祸益烈我续冒帑金那借辽饷及摉括河南州县通共八十余万据我续开销止十九余万尚存六十余万未有著落自逆赂二十万密遣人顺流下荆州至邯郸使两省疆域腥膻百万生灵殒命我续于是乎罪通于天矣惟我续未逮则粤抚何士晋遂仿而行之乃奢彦使人假充贵州催兵人役纳金十万道臣周世臣居间士晋竟按黔兵不发此其罪亦不下我续所当并逮立追以充黔饷以洩黔冤也今者先擒二奢以完蜀之局徐灭逆彦以贻黔之安此朱燮元责也按臣监军自当以军为始终济则功与督臣同不济则罚岂与督臣异此傅宗龙责也臣非徒责望于两臣也有易行四事惟两臣留意焉先年播酋授首速者播有五土司内属每战必为先锋故易克今逆彦见辖十余土司彼其坚心附彦者以五司平播后不保其故土也今宜与其土司约有曾受安诛灭有土无人者立其后复其爵有土有人而受其侵夺者竟全与其土如此则众土司内附而逆彦自孤立矣自蜀难作议者以土司不可用而无籍棍徒打点书吏中军人等用银一千即领金钱一万未见一兵而此棍已腰金黄盖矣今宜责令四川出兵六万云南四万广西四万责该抚各选一大将统之庶几足以了此也黔之军卫逆彦残破者几半所存屯堡余丁尚有万余恨彦杀其父兄掠其妻子今宜厚集屯军彼得饷可以济急贾勇可以寻仇胜于无籍千倍矣仲苗阳顺阴逆在昔已然今闻有阿禾□英者自称西征将军发传牌欲攻思石平镇夫攻思石则蜀之涪夔不可保攻平镇则楚之辰沅非吾有惟移镇遵义去川东湖北各百余里声援可朝夕至且使奢安不敢垂涎此地黔得以抵渭河一路无忧阿禾□英也乞将张我续何士晋立行逮治追赃充饷其朱燮元傅宗龙委任责成与黔事始终  上命该部查明具覆
　　○工部尚书管左侍郎事白所知因言乞罢上命驰驿去
　　○赠原任太子太保工部尚书柳佐为少保予谥祭葬如例遣官护其丧归荫一子入监读书
　　○降尚宝司卿旷鸣鸾陈以闻各二级调外任用御史庄谦以门户紏之也
　　○壬寅予原任工部左侍郎吴仁度祭一坛减半造葬
　　○升河南布政使司右参政田生芝为本省按察司按察使分守河南道
　　○癸卯  上视朝
