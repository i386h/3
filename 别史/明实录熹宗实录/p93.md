<!-- { "loadSidebar": true } -->
　　○御史施梁条时事可忧九款一曰丘民有轻  天子之心谓妖贼徐鸿儒等攻城陷邑敢逆言行一曰青衿有轻名教之心如文时光何光显等诟辱台臣犯上无等一曰憸人有轻言路之心宵壬得志权势高张触邪之章反见诋于戚畹考察言官之说实发于贪横之幕臣顷  皇上涣发德音一日而复帅众等六人此诚古帝王盛举然台臣尚有王心一刘重庆贾继春江秉谦省臣尚有朱钦相倪思辉侯震旸熊德阳韦蕃诸人创艾已深赐环未及一曰诸司有轻功令之心或覆请无期或奉行不力即注销之法申饬之严  天语频频几于充栋而卒无柰其宪宪何也一曰卒伍有轻将领之心迩来骄悍成风嚣凌日甚如台州王元辈之驱逐把总户部新兵之拆屋坏垣等军律于儿戏视将领若赘痝一曰白徒有轻名器之心自辽左多虞募兵令下走空游闲突然守备书佣优卒倐尔参谋甚至废弁贾祥夤缘部劄招集群凶所过驿骚恣行剽掠一曰孽戚有轻国法之心郑餋性父子既经参论奉有自奏保全之旨竟等弁髦盘踞辇毂略无归念一曰夷狄有轻中国之心奴酋犯顺诸虏亦皆蠢动讲贡谋赏要我以不可从之事挟我以不得不从之势一曰藩王有轻  祖制之心郡爵载在诸王表者昭昭可考兹秦藩中尉赴本等而请郡王之封虽曰空衔实为崇号违训背礼孰甚于斯恐率此以往将要例为不足遵得旨存机等空爵著礼部遵屡旨即拟正号一并册封朱钦相等不准起用余已有旨
　　○戊戌  仁孝文皇后忌辰  奉先殿行祭礼遣安远侯柳昌祚祭  长陵
　　○大学士沈＜氵隺＞参刑部尚书王纪二大罪一佟卜年杜茂刘一巘等奉旨拏问迁延不审一保护熊廷弼言未可即杀乞将王纪罪斥  上以大臣当和衷为国何必忿争佟卜年等著速问明具奏
　　○太常寺少卿高攀龙疏陈  圣明务学之要内参方从哲崔文昇郑养性等得旨这所奏已经大小九卿科道等衙门会奏明白奉旨处分再不许牵扯生事高攀龙不遵明旨又来渎奏其选侍触犯  圣母朕岂不报但看  皇考优待如何又言朕非孝本当重处姑着罚俸一年该部知道
　　○刑科给事中霍守典言  先帝以尧舜之主一月上昇说者咸咎太监崔文昇寺臣李可灼今可灼令抚按拏送法司而文昇未经究问乞并付法司严鞫  上报已有旨
　　○工科给事中尹同皋请选将练兵并荐抚臣朱爕元等宜加衔拔用下部
　　○山东莱州府地震
　　○南京吏部等衙门孙玮等各捐俸一年助饷报闻
　　○差户部江西司员外郎萧思似管昌平镇仓
　　○己亥协理戎政太子太保兵部尚书黄克缵屡疏请告  上允之命加太子太傅仍驰驿去
　　○兵部尚书张鹤鸣视师复命疏陈八款一曰广宁逃将宜正法一曰关上精兵当厚储一曰渡海兵饷宜速一曰抚虏钱粮宜急一曰宁前兵马当设一曰辽民壮丁当处一曰支饷需索宜禁一曰经略事权当重复参总兵江应诏言臣闻应诏携重赀入京浼有力者游扬倡议欲谋不受总督经略节制昔李愬平淮蔡櫜鞬迎裴度于道左戚继光何等功勋介胄叩总督于堂下应诏岂能出李愬继光上而可恃恩骄悍轻坏成规得旨览奏各款深于疆事有禆该部即便议覆
　　○御史练国事言关门一带有经督二臣之协力又有辅臣之视师似可无烦过虑惟是近关之内不可无大兵接济近畿之外不可无大兵训练乞责令遵化及宣大山东山西河南诸抚臣各练精兵一万一以壮山海之后劲一以备勤王之徵取  上然之着行与各该巡抚官上紧训练以备缓急
　　○叛将孙得功为奴酋第五子所杀歹青下达子复杀第五子经略王在晋奏闻
　　○庚子南京河南等道御史曾熙丙等言全辽沦亡之祸始于开原之撤防开原撤防之故繇于旧抚周永春之手书鸠司爰书具在杨镐活口犹存今镐等俱以丧师失地拟罪独永春尚尔漏网乞并付法司得旨周永春屡旨着部院参奏如何久不题覆着上紧看明奏请处分不得再延
　　○兵部署部事左侍郎张经世等言抚虏事宜臣等奉旨会议虽议论少别而意见大同今日权宜之计不得不出于款督臣将百万之费备细胪列除旧赏及琐数不具论其谓去年秋季未领应补赏银十万两是今年补领则赏明年则否其谓哈喇慎夷兵悬赏银十万两是助兵则赏不助则否其谓讲折夷使吃食犒赏等物约用银十万两是讲款之初则赏款后则否其谓插汉进兵赏银十万两是进兵则赏不进兵则否其谓朵颜等夷兵三千堤防守关者岁该月犒银六万五千两又谓插汉哈喇慎二大营防守广宁宁前夷兵二万名岁给犒银三十六万是来守则赏不守则否实有其人则赏无其人则否此数十万者虽先时预拟然终未可据为一成之数而给赏时犹得以临期酌裁者也但当此三空四尽之时各该衙门虽有额解银两未足济用乞于内帑慨赐给发仍敕边臣借款修备毋恃款而忘备得旨抚赏事宜既会议明白着于额内紧急钱粮先发应用余俟续发便行与经督官用心料理毋误事机
　　○赐原任大学士张位祭九坛加祭四坛开圹合葬仍令与谥以其有功国本久著公论也
　　○加顺天巡抚李瑾通州巡抚王国祯各兵部左侍郎照旧巡抚从御史倪应眷冲边需才之议云
　　○差工部屯田司主事陆之祺管惠通河
　　○辽东经略王在晋题补监军道兵备副使袁崇焕
　　○狭西巡抚吕兆熊劾关南道布政使司右参政杨尧华以病致仕
　　○辛丑改太常寺少卿管国子监司业事董其昌仍以少卿兼翰林院侍读学士纂修  实录
　　○原任大学士方从哲因会奏得旨具疏待罪  上以事情处分以定恩典原酬积劳不许辞
　　○先是枢辅孙承宗建议蓟辽分设大将奉有钦依命江应诏驻山海而以东协山石燕建四路隶之马世龙驻三屯而以中协马松喜太四路隶之西协总兵拟驻遵化而以石古曹墙隶之
　　○经略王在晋总督王象乾等以永平设镇原为山海之援则东协四路最为吃紧而中西八路次之今取其镇永平者驻三屯则去山海有四百里之遥于应援为疎又取其镇三屯者移遵化则去三屯仅六十里之近于建牙为赘于是议更置以东协四路分之应诏世龙以中西八路并之新推总兵孙祖寿下部议覆
　　○时署部事张经世与侍郎陈邦瞻主经督之议兵科右给事中周士朴言三将分布已定不宜削此益彼致开不和之端复责经世谓该部向者涕泣出关毋再模棱两可经世因历陈出镇始末且言臣生平从不作儿女态闻命即行不避艰险关内关外万目共见士朴亦小之乎视臣矣乞赐罢斥  上慰留之
　　○陈邦瞻亦言更镇之议臣实与经世同心不宜舍臣而独求多于经世乞并罢臣  上曰三将分镇原系辅臣承宗议定遽欲更改是否妥便当从长酌议陈邦瞻何为以此求去疆事紧急还同心共济毋蹈前辙
　　○先是经略王在晋津抚毕自严各请以闽兵淮兵渡海接济毛文龙兵部覆议言闽兵原议防津故仅给安家银六两兹欲令渡海各宜补四两以足十两之数仍照例各钦赏一两领兵官侯锐已经弹劾姑令戴罪押兵前往而升坐营覃维阶守备文士叙等都司佥书俱听毛文龙节制淮兵责御史游士任辽兵责道臣刘国缙亟行挑选一并督发其船只器械乞行津登抚臣速为料理行月粮乞令户部仍照原题十五万处给俱在七月内勒限报完得旨这应援毛文龙各兵俱依议行侯锐已经参论是否堪用并各将官尔部还酌量停当来说寻部覆侯锐革职以都司杨联璋代之
　　○川湖云贵总督张我续以恢复重庆报捷且言贼所以久未克者事权不一也自监军赞画以及乡官举人人各拥兵甚有传赞画公子纵兵以米盐资贼者臣因檄令监军及乡官举人悉以兵归杜薛二大将统领又檄令有接济贼营者枭斩凡七日而樊龙就擒此亦事权归一之明效也  上览其奏敕赞画监军兵都着归并总兵官本省乡官举人不许领兵仍谕山海等处赞画监军兵也着归并总兵官统束
　　○御史夏之令言虏不可恃广宁前车可鉴今竭中国之物力以奉虏虏未必为我用而我已坐困矣如以百万业有成言量难尽背或于岁额外量加优厚明谕之曰朝廷不惜百万犒赏但说尔等尺寸之功未竖岂宜受赏许多今照中国赏格每解奴兵首级一颗赏银五十两计百万当斩奴级二万过则加赏不足递减如听命则已不则整搠兵马磨厉以须勿过听通使虚诞之言以款自愚疏下该部并议
　　○差工部都水司员外郎刘麟长管济宁河
　　○壬寅大学士叶向高以疾乞假许之命稍可即入阁办事
　　○荫原任大学士吴道南子之京中书舍人
　　○发帑金十万于滇命督抚官协剿蔺贼兵部覆御史潘浚疏以重庆已复捣巢宜速也
　　○罢五军三营参将杜光宇回卫调理
　　○癸卯礼部尚书孙慎行引疾乞罢不许时  上欲册封秦藩四郡王慎行固争  上谓存机等特恩出自朕意准与空爵以全首藩屡请之体且有前例尔部再三抗违甚非敬君之心慎行复上疏言臣等苟可将顺曷敢违命以自取罪戾顾有万万不敢奉诏者请详言其不可祈  皇上垂察焉孔子有云唯名与器不可假人夫称王则名也垂旒拥圭则器也俨然王矣而犹曰空爵如何而后为实也不可一也查存机等应封奉国中尉其余郡爵悬隔六等一阶一级谁敢越者一旦而躐等者六躐等而请者且四人谓  祖制何不可二也要例进封者食本等原禄即如奉国中尉宋应进封禄米二百石之外原非其有也乃以原无之禄为不妨民不病国饰甘言诓朝廷不可三也秦固首藩也首当秉礼循法为诸宗倡乃首开僣越溃裂防维不可四也  皇上御宇动遵  祖宪秦藩不守朝廷大体以助维新而  皇上顾欲全首藩之体是为倒置不可五也夫冒封不可言例也当时礼臣失于执持臣等未及改正已为溺职安敢效尤更助之澜不可六也天潢繁衍奏请参差臣等一断以旧章故予者上感  圣恩不予者各安本分若开一侥幸之门生其觊觎之念不惟陈乞纷纷必致觖望怏怏其隐忧尚忍言乎不可七也凡事剪其萌则易挽其流则难近来法纪凌夷所在多故臣等若复决宗藩之防不为  皇上力言异日宸衷追悔而罪臣等晚矣不可八也夫此八不可事理甚明关系甚大臣等职在守礼实不敢随  皇上意以坏  皇上法左侍郎周道登亦援  祖制力争  上俱不纳
　　○大学士韩爌乞暂假调理且言臣之罪状鼎革之际与封疆之事积愆无以自赎兹尚未敢并申前请也得旨览卿前＜锍-釒＞明白详悉会奏事情朕处分已定与卿有何嫌疑方今封疆多事正藉赞襄卿宜即出佐理不必暂假
　　○升湖广按察司副使娄九德为四川布政使司参政
　　○甲辰四川总兵官杨愈懋败没光是松潘道宪副李忠臣家于永宁为贼多陷阴募死士密通愈懋约俟大兵至日为内应事洩遇害贼仍用其家僮夜出通信以诒我兵愈＜棥心＞信之至江门为贼所袭愈＜棥心＞与推官郭象仪同知宋柱国及将官吴民望等俱死之贼乘胜攻大坝建武游击龚万禄父子俱战死遂陷遵义杀推官冯凤雏总督张我续巡抚朱爕元俱以状闻  上命所司议恤我续爕元复引罪求斥  上勉以相机调度殚力讨贼
