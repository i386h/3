<!-- { "loadSidebar": true } -->
　　○兵部尚书王永光言臣等于本月初六日会同大小九卿科道齐集中府面议辽东督抚二臣去留据议单有谓宜专任抚臣另蕳风力科臣往关视师一举而中外两禆者吏部尚书王绍徽左侍郎房壮丽也有谓关内关外宜分任责成者礼部尚书李思诚左侍郎施凤来刑部尚书徐兆魁工部尚书薛凤翔右侍郎孙杰都察院左都御史周应秋左副都御史刘廷元崔呈秀左佥都御史谢启光大理卿吴中伟太仆寺少卿张捷礼科都给事中彭汝楠给事卢时泰叶有声兵科右给事中薛国观给事中袁王佩刑科都给事中陆文献右给事中黄承昊给事中苏兆先工科都给事中郭兴言右给事中杨文岳给事中虞廷陛也有谓宜裁并一人者户部尚书李起元左侍郎徐绍吉右侍郎靳于中戎政尚书冯嘉会刑部左侍郎沈演通政使马从龙左通政邵辅忠韩国藩太常寺少卿姚宗文顺天府府尹秦聚奎湖广道御史王业浩也有谓宜酌用满帅颁敕宣谕两臣一体同心者礼部尚书掌詹事府事黄汝良福建道御史余合中陕西道御史贾毓祥也有谓两臣之计并失而援廉蔺故事责一人先为之下者工部左侍郎徐大化也有谓更置非国体画地非善筭而一以降心望经臣一以虚心望抚臣者太常寺卿曹思诚少卿李精白浙江道御史龚萃肃也有谓宜尽撤两臣一代黔蜀总督一补添设侍郎另蕳侍郎两员一守关门一守宁远者太仆寺卿魏应嘉也有谓满帅廉而无能不堪文用者尚宝司卿冯时行也诸臣议论虽殊而忠悃则一臣部应有折衷之议窃以督师王之臣博大沉推事事蹠实先为不可胜以待敌之可胜正兵也抚臣袁崇焕慷慨英发气可吞胡近以孤城抗方张之虏奴酋惮之中外倚之奇兵也傥有左提右携奇正互用何难制奴之死命无柰各是其见两不相下大犯兵家所忌如必强不和使和是以方柄纳圆凿也臣等不敢蹈前人之覆辙仅仅以责成数语塞责不得不议专任矣顾两臣忠胆义胆伟望壮猷专任之皆办贼惟是抚臣沥血守城功著退虏似无可去之理宜以恢复全辽委任而责其成不效则治之以罪至关门重地何可无重臣弹压应如冡臣议特遣风力科臣视师关上假以举劾之权居恒料理万一有警听蓟辽总督提兵移镇以为后劲至督师威望素著人方以为长城断断不可听其优游查得京营协理旧有两臣而臣部亦有总理三部之说应敕督师剑履还朝或协理京营或总理三部以待行边之用恭候  圣明裁断得旨封疆事原系本兵职掌今既会议当采众论之公不当狥一偏之见即著关内关外分任责成你部便马上差人传与督抚二臣务要捐去成心竭忠报国缓则各修防御急则互相应援不得仍前执拗希图卸担亦不得观望推诱坐失良时功则同赏罪则同罚朝廷决无假借二臣宜自省择
　　○原任御史李应昇毙于狱应昇直隶江阴人万历丙辰进士授南康推官考选授御史＜锍-釒＞紏忠贤十六事竟逮死诏狱后赠太仆寺卿予祭葬荫一子入监读书
　　○以兵部添设左侍郎郭允厚为本部左侍郎右侍郎李春烨为添设左侍郎又以添设右侍郎袁可立为本部右侍郎升山山东巡抚吕纯如为添设右侍郎
　　○升刑部右侍郎朱一桂为南京都察院右都御史升都察右佥都御史谢启光为南京兵部右侍郎
　　○升驻沅练兵都司佥书李实为天津海防南路游击
　　○庚戌升左通政邵辅忠为太常寺卿管少卿事山东左布政使费兆元为光禄寺卿
　　○辛亥提督九门太监金良辅言天雨连绵都城及桥梁坍塌得旨都城关系紧要这城垣桥梁坍塌处所著分工修理勒限报完不得迟缓误事
　　○宣大总督张朴＜锍-釒＞言灵丘县从六月初五日丑时至今一月地震不止日夜震摇数十次城郭庐舍先已尽皆倾倒压死居民五千二百余人往来□贾不计其数臣等先设处银一千五百余两委官分赈必湏大破尝格发千金速行赈恤死者藁埋生者饘餋转盻秋间开徵在即人烟已绝钱粮何所著落况流离载道一闻催科之令益无故土之思乞特下蠲租之诏庶逃者可望转念复业伤者亦以不扰宁家三年之内或望有起色乎＜锍-釒＞下户部
　　○张朴又奏据广武守备报称六月十一日子时猛然风雷震吼暴雨如倾东西河溃共七十余丈渰没军民房屋头畜大炮驼鼓水漂无影报闻
　　○张朴又题忠义夫人恤典得旨虏妇恭顺多年著该部照例从优议恤
　　○兵科右给事中薛国观奏臣闻师克在和辽事坏于不和人人知之乃不和之病偏乘于人不及觉也大都狥私报怨之意胜而急公体国之念微耳顷者宁远之捷真是空谷足音不谓恢复之功未奏水火之形忽开乃因去留满桂一事争执而相率言去仰烦会议之  明旨臣备员兵垣讵敢无说而处此自借题做官者侈谭事业希取功名及功名到手复不问其事业每寻隙乞归夸耀闾里二臣俱负一时人望知其望不出此独不思朝廷不爱高爵厚禄以图辽而人臣顾反爱斗捷角胜以弃辽乎丧师辱国之愤未洗  主忧臣辱之怨政深恢疆雪耻祗勤  圣衷之焦劳扫穴犁庭空见章＜锍-釒＞之奏报二臣独不念乎东奴即暂归巢秋高马肥转瞬即是再逞之凶锋必猛西虏虽言助顺夷性阴狡未可尽凭自固之长策当筹二臣独不念乎徵调敝夫诸边供应穷乎四海而师□财匮荡平无期坐困之隐忧可虑夷夏止介榆关安危直系  宗社而天变人妖层见迭告边臣之戾气宜消二臣独不念乎覆辙在前三尺在后彼此构斗剌剌不休恐无事而笔舌战胜虚掷有用之时日临敌而徼幸图存徒追不备之战守嗟何及矣二臣尚其平心怡气各修战守并图恢复务期灭此朝食毋复屑屑于辞章而于臣猷  君恩两有负也臣于二臣有同乡同门之雅苦口以效其劝勉者如此得旨这本条议的是督抚二臣已有旨著捐去成心竭忠报国
　　○起原任太仆寺少卿崔尔进为太常寺少卿提督四夷馆
　　○壬子月犯天江北第二星相离六十分月在上
　　○  神庙荣嫔李氏灵柩发引
　　○颁给土鲁番夷使赏赐如例
　　○升偏沅巡抚闵梦得为兵部右侍郎兼都察院右佥都御史总督五省兵马钱粮
　　○升大同镇川堡都司佥书寗宠为山海关参将蓟镇总兵旗鼓守备马光远为忠武营游击
　　○癸丑  上视朝
　　○锦衣卫缉获张元专雕各衙门印信货卖与人获利不计其数下三法司究赃正罪
　　○刑部奏云南亦佐县知县封存章平夷卫掌印指挥唐九官乌撤卫掌印千户刘受禄俱因安酋之乱弃城先逃存章原无城可守拟远戍九官受禄失陷城寨应斩从之
　　○升太常寺卿曹思诚为刑部右侍郎太常寺少卿李精白为都察院右佥都御史巡抚山东
　　○升河南参政何应瑞为山西按察使备兵井陉
　　○甲寅  上传与礼兵工三部昨镇守内臣刘应坤具题喜峰口诸路边墙坍塌并请符验关防以便催督已有旨著作速修理给发如何不见回奏
　　○顺天巡抚刘绍题逆奴谋窥喜峰久矣顷者不得志于宁远而假道于西虏势诚有之顾捍御之要不外工程官军器械三端而工程之最吃紧者如河口如正关如附墙敌台虽霪雨时行山水汹涌兴功极难务要设法修砌勒限告成至于官军之隶于该路者南北共二千七百七十有奇贴防于各营者宣武滦阳共二千二百九十有奇讵喜峰而南镇臣孙祖寿在焉合标中三右神器三营共官军七千六百有奇界于喜峰三屯中者协守朱来在焉统三左标兵三千有奇皆餋威蓄锐专备策应之用关外西望潘家口十里许西游兵营一千八百可以夹击而臣与督臣各统遵化密云标兵以为后劲总期相机制胜以仰付责成之至意也至所请火器火药蒙工部覆允差官角□羊到便可分防三者备而尝胜之权永操矣得旨览奏具见防御方略
　　○兵部尚书王永光乞休不允
　　○户部尚书李起元覆南京户部毕自严＜锍-釒＞楚省南粮留充黔用欲还归南户部臣部如洗全借楚赋遽欲归还臣实不能作无米之炊傥徼威灵安酋旦晚受縳则南粮归南臣部自奉行之恐后矣报可
　　○升通政使司右通政赵绂为左通政大理寺左寺丞张论为右通政
　　○升蓟镇游兵游击孟乔芳为本镇建昌参将
　　○乙卯奴酋侵并西虏部落抚夷副将王牧民报称西虏粆花男四营到堡禀讨本年春季分箭马二赏因称昂奴近东边住牧猛有奴儿哈赤兵到围住杀伤昂奴妻子掠去我各头脑因马瘦弱住的星散时齐不上兵来不曾追赶今黄把都儿会同把领宰赛暖兔卜儿亥五大营在舍莫林一处住牧差人会虎墩兔憨助兵报讎不知肯不肯等情
　　○宁远副总兵左辅报东奴过河要犯宁远遇粆花侄囊路台吉发兵助天朝有歹安儿相离囊路半日之地奴酋哨马达子探至歹安儿营被歹安儿精兵杀死奴酋达子五十余名捉获活夷二名得获达马五十匹奴大恨复益精兵将歹安儿兵马围住歹安儿并妻逸出部众尽被杀掠粆花亦过黄河北边躲避有虎憝兔憨知道即带领兵马数万赶到三坐寺东奴酋已去远矣
　　○钦天监筭该月食适云阴遮敝月体未见亏食
　　○丙辰  上视朝  上以要典书成颁赐总裁阁臣顾秉谦等每银八十两纻丝四表里罗三疋鞍马一匹副副总裁施凤来等四员每银八十两纻丝四表里罗三疋纂修侍郎等官徐绍吉等八员每银三十两纻丝三表里罗三疋收掌誊录等官张承爵等每银十五两纻丝三表里
　　○礼部摉括历年助赏库银二千六百两助工
　　○平辽总兵毛文龙＜锍-釒＞言原差哨探内丁金尚智等称奴酋竟要越义州宁远奔攻关上已将战车弓箭事事齐备准于二十日过河臣即飞调各该将领刻期水陆官兵奋勇速进一挫奴之前锋一捣奴之中坚一袭奴之后寨一邀奴之归路联络声援张疑设伏前至凤凰城宽奠叆阳等处分投接应将领林茂春曲承恩等攻击蛮子鞍山等堡在阵活擒渠魁二名活夷八十三名阵斩首级六十三颗备造清册另文俘角□羊其阵亡官兵四千余人章下兵部
　　○甘肃巡抚王家祯奏天启五年五月内牛心山之捷哈＜人＞罕一旅宣大山后其故巢也移牧哈密为回夷所败而投海虏因住牧于甘州之南山一带黑炭等酋勾引此酋无日不思犯抢先曾犯卯来泉虽未得深入亦未经大创其志益奢遂紏合诸酋众二千余人来犯甘镇近堡总兵董继舒亲提大兵战于牛心山对垒交锋历两昼夜斩首四十三颗虏奔溃我兵又用大炮打一阵贼纷纷落马我乘胜长驱再斩首二十九颗贼虏拥挤渡河渰死者不知其数与事文武各官功绩皆不可泯伏乞敕下兵部照例核勘升赏章下兵部
　　○四川巡按吴尚默因贡扇允折并议将茶蜡各项俱请改折得旨扇柄已有旨折价助工其生绢银朱生漆铜锡牛角药材蜡茶等项俱上供急需仍宜徵角□羊本色应用吴尚默何得轻议改折姑不究
　　○升福建右布政朱一冯为山东左布政
　　○丁巳吏部拟升太常寺少卿周之纲为太常寺卿得旨周之纲依附邪党著冠带闲住
　　○户部尚书李起元言本部应发粆花等夷尝额抚赏银一十一万六千六十二两一时难以尽发但秋赏届期且将本年秋季银先发五万两差官起角□羊报可
