<!-- { "loadSidebar": true } -->
　　○丁卯先是户部尚书汪应蛟疏荐旧标下守备杨国治及勇士董大胜陈应元等拟授参将游击等职衔俾练所募兵兵部言日来招兵之议纷起募檄飞传四出识者忧之臣欲俟招有次第暂行停止以安人心如计臣所称董大胜陈应元不敢不藏之夹袋以备推毂之选乃二人不问官于臣部止据该部所拟遂皆横金贵倨不经题覆何得名官固知国家多事宜以爵名号召豪杰正谓爵名当则重天下视为恩荣不当则轻天下视为格套年来恩数多以赏大功之成者輙加于初授无怪乎功不易竟也今使都城内外人人皆如大胜等执旗鼓登坛坫臣不知所终矣  上敕禁之
　　○先是蓟州缉获奸细杜茂招系李永芳差来多赍金帛潜探消息又称佟卜年与永芳往来踪迹甚悉兵部尚书张鹤鸣以闻  上命速逮杜茂佟卜年锦衣卫官旗持二驾帖往刑科署科给事中熊德阳先佥杜茂等一帖其佟卜年一帖与同科刘弘化议欲具本参论续佥稍迟张鹤鸣据官旗言入奏以德阳不即决佥  上命调德阳于外给事中刘弘化上言驾帖已佥原非终于执定有何忤于枢臣有何碍于逮系乃枢臣过听官旗遂以冷语干  圣怒道路传说以为布网已定旁借事端暗施辣手臣同在一科与闻其事今令同官独任其罪非臣心之所安也乞并罢臣  上报已有旨盖先是德阳有＜锍-釒＞力诋张鹤鸣疑鹤鸣借以中之云
　　○荫原任大学士沈鲤曾孙仔中书舍人
　　○荫总兵杜文焕男弘壃榆林卫指挥佥事世袭
　　○升狭西布政使司右参议宋槃为本省按察司副使
　　○加升辽东监军参议阎鸣泰山东按察司副使照旧管事
　　○戊辰南京御史何荐可疏论广宁失守之罪专责抚臣不及经臣更责本兵张鹤鸣自请视师皆为罪案御史马逢皋劾之言此言一唱人心无复真是非疆场无复真功罪朝廷亦无复真刑罚  上以何荐可轻率妄言降三级调外用
　　○巡按御史张慎言疏修举天津屯田言自枝河而西静海兴济之间万顷沃壤惜荒为黄茅白苇之区河之东尚有盐水沽等处为膏腴之田不知凡几客岁同知卢观象开寇家口以南田三千余亩臣遍观其沟洫庐塘之制种植疏浚之方皆具而有法期年成聚人何惮而不为也大抵开种之法有五一官种谓牛种器具耕作雇募皆出于官而官亦尽收其田之入也一佃种谓民愿垦而无力其牛种器具仰给于官待纳稼之时官十而取四也一民种民之有力者自认开垦若干迨开荒既熟较数岁之中以为尝十一而取是也一军种即今海防营军种葛沽之田人耕四亩收二石缘有行月粮故收稍重也前四法已行矣又有屯种之法  祖宗卫军有屯田或五十亩或百亩军为屯种者岁入十七于官即以所入为官军岁支之用国初兵农之善制也今日兵与军分而屯止存其名矣当选各卫之屯余垦津门之沃土如前官种之法大约人耕水田六亩计庐舍一切之费亩得一金又自春作至秋九月收成凡七月月饷一两计费一百三十金而开六十亩准卢同知已垦之入当得三百石砻米三而得一为百石至明年力作之费即给于今岁之获又以余力耕附近旱田相土宜而播黍稷宽其力而不税其亩人乐于耕积而十倍百倍视江以南粮艘之运率十钟而致一石者相万也下疏于部
　　○原任给事中侯震晹被调陛辞言今土崩瓦角□羊之日要在收拾人心欲收人心先去其失人心者而已今日辽饷虽不可撤然酌其地而差等之如京畿及近关徵调倍烦转输倍苦宜议也滇黔川广有事之地宜议也吴之苏松常镇浙之杭嘉湖赋额最重皮骨已枯宜议也至于外角□羊钱粮弊孔百端倒批其最著者宜立号批之法由巡视衙门印批一号至十百千号用印钤盖半发省半存巡视以便对验以防洗改首角□羊用一号次角□羊用二号逐一填写角□羊过数目日期汇为一册投该部与巡视互对假印假批奸弊立见矣且如臣邑嘉定阔布一项有五六年前角□羊户领银或千或万至今查无著落者缘此布非系钦赏军边为决不可缓之徵耳则十库本色决宜议折以极急之金钱办极朽之库贮以有尽之脂膏供无尽之铺垫柰何不从变计也吴中为重赋根本则水利宜急七郡之水全以震泽为输灌自海忠介开浚以后吴松江等处渐堙塞矣七郡无宣泻之所潦则千里为湖旱则涓滴何藉有田不稼而责以百倍之重赋其能堪乎夫号批与开浚事无难举而言减赋则司农不乐闻言折色则内珰不乐闻然不于此时收拾人心至忽焉减不及减折不及折天下事尚忍言哉得旨侯震晹已经调处又掇拾条陈率意妄言著降一级调外任用
　　○准原任顺天府府尹万自约复原职其子生员万民憼奏请部覆从之
　　○荫原任右庶子杨守勤男德隆国子生
　　○起改南京礼部右侍郎朱之蕃为吏部右侍郎起升詹事府詹事掌南京翰林院事温体仁为礼部右侍郎各兼翰林院侍读学生俱充  实录副总裁翰林院修撰庄际昌编修贺逢圣林釬朱继祚张翀简讨丁乾学金秉乾姚希孟杨世芳丁进刘宇亮各以原官充纂修官
　　○授一甲一名文震孟翰林院修撰二名傅冠三名陈仁锡俱编修
　　○起原任吏科给事中张孔教为吏科都给事中礼科都给事中李若圭为兵科都给事中兵科都给事中杨涟为礼科都给事中
　　○授暂拟礼部主事陆献明为浙江道御史
　　○己巳兵科署科事左给事中朱童蒙等疏言赞画何栋如领饷南部原募浙兵今但验到关之兵实由浙来若干有一兵方准一兵之费若募北地充数则安家行粮所费几何乞敕经略清查销算追其余银以佐帑金下部议
　　○豊城侯李承祚三疏请募练自效部覆难之复请统兵出关得旨疆事方殷勋臣才若可用该部自当推举其募兵已有定议何得屡来渎奏
　　○荫原任大学士于慎行孙元烨中书舍人
　　○荫大学士沈＜氵隺＞男沈皋国子生
　　○庚午奉安  孝端显皇后神主于  太庙遣驸马都尉侯拱宸行礼
　　○  上谕吏部都察院朕自御极以来日夕冰兢守我  祖宗之法惟恐失坠每见科道各官屡次纷嚣前有旨不许擅出私揭昨览报又见揭帖显是不遵全无为国为民肆行狂噪嚚讼弗已是何景象其中是非公论难泯自奴酋发难以来徵兵转饷军民涂炭已极皆因偏见党论致使经抚不和故将辽左疆土尽行失陷未见恢复奇谋朕深痛恨新进后辈遽司耳目全无秉公专行报复逞意妄言淆乱国政本当杖褫姑从轻薄惩已后科道各官俱要虚心尽职共襄国事再有结党排诬的朕遵  祖制宪章决不姑息尔各部院大臣勿畏铄金之口勿狥面孔之私务求从公劾奏定行重处不宥故谕
　　○加升巡抚山东右佥都御史赵彦兵部右侍郎仍旧巡抚
　　○礼部署部事左侍郎周道登再疏乞休不允
　　○登莱巡抚陶朗先延绥巡抚张之厚俱引疾请告部覆许之
　　○辛未  孝端显皇后忌辰  奉先殿行祭礼遣永年伯王明辅祭  定陵
　　○发年例银二万两于宁夏
　　○左都御史邹元标疏言恭绎明诏俯念遗贤亡者恤录存者召用今恤录未尽者幽魂贞魄尚肃风霜之气宜不俟终日可也存者召用矣臣每在班行中见诸臣白发萧萧年资在诸臣之先而沉滞下僚犹然三十年前当得之官则何以为起废诸臣计也至迩年以京察锢人人多以门户受锢不知门户乃朋党之别名汉唐季所以空人国也如今胡桂芳金士衡章嘉桢葛寅亮杨廷筠沈应奎吴亮吴良辅吴尔成贺烺丁元荐李炳恭史记事刘定国沈正宗韩万象涂一榛麻熺王时熙陈一元荆餋乔张笃敬诸臣各任其意气相激而成一触世网便尔沉沦则论人不恕之过也略瑕取瑜可终令之老死牖下乎恤录死者所以励生者于今日重用生者所以慰死者于前日惟在皇上之鼓舞耳  上付所司议行
　　○荫原任大学士方从哲次男淑灏中书舍人
　　○准大学士叶向高侄成经承荫注选
　　○差御史潘云翼巡按两关兼辽东监军
　　○升山西按察司按察使王豫立为河南布政使司右布政分巡汝南道凤翔府知府吴从诚为河东盐运司转运使
　　○升独石参将董继舒为宁夏东路副总兵京城巡捕参将沈勋为宁夏副总兵调甘肃镇番参将张茂勋为涿州参将升山西都司李嘉训为居庸关参将
　　○升山西游击杜光宇为五军三营参将延绥游击黄承禄为河州参将
　　○调大同北路参将渠家祯为靖虏参将
　　○升河南巡抚中军马永寿为济宁游击
　　○调大松山游击吴登太为固原游击
　　○升宣府龙门守备魏汝孝为巡抚标下游击
　　○升狭西西安前卫武举镇抚王宗禹为宁夏水利都司
　　○壬申  上御文华殿讲读
　　○南京刑部尚书李长庚疏辞新命不允
　　○改山东登莱道按察使杨述程于贵州管威清兵备事
　　○山西鴈平道王于陛湖广荆南道卢瑛田俱以参政新衔照旧管事从督臣张我续请也
　　○升云南广西府知府高如斗为本省按察司副使
　　○以合州知州翁登彦保全孤城升四川威茂道按察司佥事
　　○癸酉先是监军袁崇焕欲调取广西狼兵五千举林翔凤往又欲调泗城南丹一万广西抚臣何士晋言狼兵轻生敢战亦土酋之性而今亦不然矣即每岁檄之戍梧戍桂戍馗营十不二三率以雇替应点阅未几尽逃而土酋按籍索饷则必如其额而所过骚扰又不可言至于泗城南丹粤之土司弱者奄奄强者舛□鸟骜兵之难调甚明即欲调二土司似不必取盈一万其领兵赴山海第专责林翔凤平乐府推官袁玉佩乞留为地方之用疏下部掌兵部事大学士孙承宗题覆崇焕欲调取西粤狼兵而粤抚踌躇于徵调之难一则身在岩关欲借力而用其所素附一则身在地方预设念而虑其不可知今惟待士晋到彼与玉佩面□度其情势狼兵可调则调不可则已其泗城南丹等兵亦听该抚酌量拨发不必拘定成数总之督抚缨冠之谊为山海者当不后于为黔而崇焕玉佩翔凤既饶有结纳之素且称沿途约法井井似非漫无师律者廉颇用赵卒以成功异日破虏先登未必不出于此也  上是其议
　　○命赞画太仆寺少卿何栋如回寺供职
　　○荫原任司经局洗马邹德溥孙世求国子生
　　○调南京太常寺少卿杨材为太常寺少卿
　　○升户部郎中徐绍沆为狭西布政司右参议西路兵备道
　　○甲戌叙万历四十八年狭西临洮青羊水斩获功级守操等官脱凡吴光先等赏赉如例
　　○先是御史董羽宸以逃兵逃民必不可用亟宜团练土著义勇而举监生柯仲炯统领招练及生员李一凤义民吴文耀等疏下部兵部题覆请以柯仲炯授府判职衔综画军事吴文耀李一凤各量授守备职衔许其简选五千于就近马房宽阔之处择地屯住分司训练俟效有功迹一体升授  上从之
　　○命董其昌仍以太常寺少卿管国子监司业事
　　○升翰林院编修叶灿为南京国子监司业
　　○升太仆寺少卿史弼为南京光禄寺卿管少卿事
　　○起原任副总兵吴自勉协守山石二路
　　○调副总兵毛有伦协守燕建二路
　　○起都司佥书王秉忠管燕河参将事
　　○改游击尤世禄管建昌路参将事
　　○调都司佥书朱来管遵化巡抚标下中军游击事都司佥书李成先管遵化左营游击事游击高师孟管建昌车营都司事
