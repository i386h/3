<!-- { "loadSidebar": true } -->
　　○癸亥大学士刘一燝再辩孙杰疏因言科臣侯震旸论臣通篇大意亦在王安臣前疏讲筵公见公言一语已尽臣备员丞弼若念不关  君父敢有结纳私交  九庙神灵当先阴殛至于降斥言官系传旨或系暖阁  面宣臣退而酌量重轻具揭申救间蒙宽宥臣之苦心外廷岂得尽知而一切为臣罪案乎复温旨慰之
　　○下保定总兵郭增辉狱狭西游击陈愚直行狭西抚按正法并宁夏守备李永培土兵把总陈必显楚弁张大忠张世卿俱行辽东经督抚按从重究拟增辉当辽沈陷时奉旨调援广宁延挨规避卖放援军愚直领狭兵逃于临洺永培领宁夏兵逃于三河必显领麻镇五寨司土兵掠于襄阳大忠世卿俱领楚兵大忠逗遛南阳格斗川兵城门昼闭世卿逗遛卫辉刁索横肆兵部张鹤鸣悉请治以军法从之
　　○直隶提督学政御史毛一鹭题礼部覆准副榜凡增附准补廪廪准监监准贡然以廪入监无异铜臭乞俱准贡或另立副榜监一例以优之又副榜真可入彀者亦少宜令主考分备中路赏为两项精选严收两直隶不过五十名大省三十名余照省递减下礼部
　　○甲子巡按四川御史薛敷政以重庆死难文武诸臣及兴文知县张振德阖室自焚合州知州翁登彦江津县知县周礼嘉婴城固守具状上闻且言叛酋渐逼成都乞将前发帑金二十万速解以济然眉得旨川饷先发帑金十万并邻省协援昨已有旨仍著新任巡抚用心料理及早戡定有司官竭力固守及望风先逃的据实奏闻其兵变以前发有帑饷已到与否一并查明具奏
　　○石砫土司女将秦良玉奏永宁奢酋戕杀各官雄据渝城大逆不轨臣闻怒发上指誓不与贼俱生随即首倡大义部精兵万余自里行粮同弟明屏及兄邦屏子翼明拱明先发兵四千卷甲疾趋倍道兼行潜渡渝城扎营南坪关咽喉之地以扼群贼归路伏兵夜袭两河砍烧贼船以阻东下臣亲统杀手六千令明屏督阵前锋沿江而上水陆夹攻又留兵一千多张旗帜护守忠州一带地方以为犄角移文夔州府把守瞿塘上下星夜进兵乞加明屏翼明一衔以便军前效用俟捷音另行飞报得旨土兵作乱秦良玉率众讨贼忠义可嘉已有旨差官奖谕还着用心征剿务底荡平朝廷自当破格优叙奏内秦明屏等升授职衔该部作速议覆部请加明屏参将翼明拱明等各守备职衔从之
　　○差户部浙江司主事黄应秀德州管仓
　　○差刑部贵州司主事林联绶广西恤刑
　　○乙丑朵颜三卫都指挥佥事速买阿卜亥等自言忠顺年久传报信息多有功劳今各进马二匹求加添随贡三表里衣服一套兵部言查例三卫报有大举消息及进送马匹效劳许量加表里若受过十五表里者不许再加据速买阿卜亥等俱未过额各加三表里衣服一套随贡关领报可
　　○起原任延绥游击朱腾擢添注五军营原任宁夏领军游击李王翰添注神枢营各游击
　　○丙寅经略熊廷弼题抚臣以臣驻右屯将兵马及分派信地官军开揭咨送且云不敢复专兵事臣思经略节制三路非为广宁一路也后复奉命控扼山海非代广宁防御也即今出关奉旨策应非代抚臣分派也恐臣一身非广宁所得独私且一则曰右屯再则曰右屯岂臣驻右屯误耶假如臣驻广宁而其所欲交还以卸于臣者又当不止此而臣亦难矣欲仍驻右屯则疑夺人兵马之权致抚臣推托欲遽回山海则疑自推经略之担使人谓臣避难顷臣有人情可忧一疏责成抚臣各道及兵部而反以责臣臣又何敢轻易出疏取责而出关原奉明旨又不敢不具疏闻如谓策应之旨原为广宁有急今未有急当首遵节制三路之旨次遵控扼山海之旨则臣当回关料理明年战具如谓经略总统大纲者今当从抚臣言改为专司则臣当代抚臣分派乞明白裁断以便遵行下部
　　○协理戎政李宗延言会典所载军器局造铜铳信炮等项兵仗局造火车火伞将军神枪等项  历朝火器犁然森列中国长枝宁有加此第天下无百年不朽之物国家无百年不变之法则少任怨任劳之臣耳查戎政府库贮尚有科道赏剩及臣等撙节公费银两约一万五千余金趁此三军罢操动支制办火车火器以备战守委不可缓因荐原任副将王弘爵旗鼓官王好贤游击朱腾擢见任坐营周基命副将鲁钦堪委及刑部尚书黄克缵吕宋大炮都指挥使张懋忠铁铳车雷州府海康县有红毛番大炮二十余位肇庆府阳江县有东南夷大炮二十余位俱堪取用或一概制造庶不负  世庙署神枢神机之名若工部王恭二厂岁修武刚偏厢等车钩镰虎乂等器仍旧兑换不在此数下兵部
　　○总督蓟辽王象乾言蓟辽壤地相接辅车相依自奴难来蓟先后出援兵一万五千余名迩经臣出关又带东协各将家丁二千余名驻右屯李诚先又领中东二营标兵二千五百往广宁一摘再摘遂成抱蔓蓟门尚谓有兵哉山海去广宁不数舍南海口黄泥岭一片石等处诸大冲口马可结队车可方轨谁云关内为蓟关外为辽臣窃谓滦以东即蓟即辽可矧蓟为  陵京屏扆锁钥急于辽更甚今敝蓟以援辽而辽不能支辽敝蓟与俱敝言之大可寒心除臣亲督西协及车营标兵分布东协冲口防御外第边长兵寡查臣原题东协车营兵马二千名有臣差朱用文等及招兵御史邹复宣各募浙兵五千乞令刻期前来留守山海等处以固根本如谓浙兵善战必须发辽则就令浙兵出关兑回蓟镇原发援军归伍  上从之命以邹复宣所募浙兵出关兑还蓟兵复宣因开报实数止募浙兵三千二百余名安家衣绵月粮支饷银六万四千余两器械船只在外
　　○升吏部左侍郎顾秉谦礼部尚书兼翰林院学士仍掌詹事府事
　　○起吏部左侍郎翁正春礼部尚书改南京礼部侍郎朱国祯礼部侍郎兼翰林院侍读学士俱协理詹事府事纂修  实录副总裁
　　○升南京掌院少詹事郭淐礼部右侍郎南京祭酒朱延禧詹事起左庶子薛三省少詹事俱兼翰林院侍读学士协理詹事府事纂修  玉牒
　　○丁卯吏部尚书周嘉谟封印乞归  上传令左侍郎包见捷署掌大学士叶向高等言见捷告病日久大期计迫且令嘉谟出完计事而后听其求去见捷等亦疏催嘉谟视事  上令右侍郎盛以弘暂署部务
　　○大学士何宗彦又移赠本生祖父何镐太子太保并赠本生祖母邹氏  上令照例准给不必移赠
　　○赠原任大学士王锡爵太傅荫一子尚宝司司丞锡爵孙时敏奏臣祖历阁俸七年七个月以争国本不敢随例奏满为宠泽谋柄政首揆位止太子太保国朝元辅未到三少者一人耳前后请建储疏三十四通力阻并封并讲始得先请  先帝出阁自是加冠告  奉先殿朝谒  两宫推用侍班讲读等官俨然东朝之仪皆臣祖纤悉所裁定也  上以锡爵深奉  皇祖眷任国本调济具悉苦心因赐赠荫其六年考满恩命吏部查奏未几复荫锡爵一子中书舍人
　　○差刑部广西司主事孙朝肃福建恤刑
　　○起都司佥书陈图福建新设泉南游击将军
　　○天津巡抚毕自严奏国初省直卫所棋布星列尺籍伍符遍满宇内彼岂生而为军哉佥以领赏为权舆耳今募兵之逃者觅正身不得便已罢手则何惧而不逃乎山东河南新兵俱有籍贯在册保结在卷合比照领赏祖军例逃者即系累其父兄子弟追索不得即刷选其精壮者顶补则各兵知身虽逃有不可终逃者矣又老弱者另换骁健物故者一体勾补宜悉仿祖军之制顷移河南山东抚臣将逃兵勾摄二抚业行提解补伍且有惧原籍缉捕前来本营投首者更乞明旨再加申饬以后有脱逃物故老弱等项移咨到日即严督有司解补仍申谕两省统兵将领非土著民不得溷有顶补从之
　　○先是虏酋吉能投书三边总督言榆林总兵杜文焕闻调援辽消息惧怕奴儿哈赤故将守款部落人畜抢杀要在榆林安享富贵反说我等坏款生事朝廷天远不得上闻你总督五镇可念国事为重将妄起边衅杜总兵题参依律处治与我增添市口封我王爵如不听来年径赴狭西惊动秦王教他转奏总督李起元以闻且言吉能既纵部虏入犯总兵杜文焕因不得已于长乐追剿乃以此藉口仍遗嫚书原不足信惟文焕先因发援辽兵马不堪议革职赴广宁立功奉旨虏报紧急姑着戴罪调度今虏已退文焕亦病应准回卫而以提督京城巡捕都督佥事白兆庆原任辽东总兵告病李怀信择一人代之延绥巡抚张之厚亦有疏则于夷书中隐文焕避辽坏款诸语而求敕兵部将夷书置之度外或行狭西巡按并勘俱下兵部
　　○两广总督陈邦赡题近议三方进讨欲登莱飞渡徵及东粤水兵自南海至北海道里修长众莫应者臣多方募选得精勇三千五百人初议委见任参将杨茂都统领缩朒推避会疏紏参余诸将领值海氛孔恶势难抽取适有原任总兵陈璘子守备陈九德孙都指挥使陈谟等愿留兵当一路宜量加九德游击谟坐营职衔以示鼓舞至合用船只粤人不谙诸省海道安可驱犯不测议照二十六年援朝鲜例委同知伍元正领银至南直天宁州等处买料鸠造计沙船六十只每只价三百两唬船三十只每只价四十两另备银三千两杂费仍咨应天操江漕运各督抚委官协同买木雇匠整造刻期完驾以达登莱下兵部
　　大明熹宗悊皇帝实录卷之十六
　明熹宗悊皇帝实录卷之十七
　　天启元年十二月戊辰朔
　　○御史夏之令疏言辽抚锐意用西虏往复讲詟卒未得其要领奴既闻且见之矣宰赛一归虏遂移帐北去中奴饵而去非空去也昔掉臂去今摇尾来受奴约束而来非空来也彼于我何亲而轻用其众结怨强邻耶如曰河西为彼吃赏地故为致死则彼不出兵助我我遂能绝彼赏物乎独其助兵声援或首鼠两端一为奴酋一为中国阴观鹬蚌之势中操楚汉之权或未可知若堂堂中国幅员万里物力全盛一逆酋不能制必假手索虏损国威而启戎心不可言矣今援兵出关者虽二十万然简练未精器甲未备粮饷未充远调初至劳苦未息吴越楚蜀山狭之人语言未通心力未一兵将俱不相习且严寒出师兵家大忌盍姑拊循其疾苦激励其意气抽其精锐各为一军勤训练明赏罚缮器械备糇粮明春草青奴必长驱渡河然后以逸待劳以主驭客用奇设伏动必万全微有不利尚可婴城固守不然而侥幸一击误堕奸计河西遂不可为矣下兵部
　　○庚午南京吏科给事中姜习孔等疏救倪思辉朱钦相王心一  上责其违旨渎扰姑不究
　　○续叙恤辽沈死事诸臣张神武赠都督同知荫一子本卫正千户世袭徐国全赠都督佥事袭升三级杨宗业赠都督同知荫一子本卫正千户世袭梁仲善赠都督佥事袭升三级俱从祠附祭郭有光复原职赠二级袭升二级刘芳声方承勋袁见龙阮承宗鲍得功各照本职上赠三级袭升三级余曹登衢等各加赠有差
　　○升都司佥书陈九德登莱防御游击将军
　　○定辽沈逃窜文武诸臣罪状康应乾冒日乾听该部勘拟侯世禄刘孔胤李秉诚姜弼鲍承先赵率教冯大梁麻承宣王兴业周义等戴罪降级提问各有差
