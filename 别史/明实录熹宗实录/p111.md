<!-- { "loadSidebar": true } -->
　　万寿圣节  上御皇极门内殿百官称贺复御门阅骑
　　○是日赐辅臣上尊珍馔
　　○免文武群臣宴赐节钱钞锭
　　○朝鲜国王李珲遣陪臣李显荣等进表文方物又朵颜卫进贡马匹各庆贺  万寿圣节宴赏如例
　　○遣灵璧侯汤国祚阳武侯薛濂永康侯徐锡胤安远侯柳祚昌宁远侯陈光裕清平伯吴遵周怀柔伯施壮猷成安伯郭邦栋武平伯陈世恩宣城伯卫时春应城伯孙廷勋分祭  长陵  献陵  景陵  裕陵  茂陵  泰陵  康陵  永陵  昭陵  定陵  庆陵遣武进伯朱自洪祭  景皇帝陵寝
　　○戊申以冬至大祀恭请  皇祖配  帝遣驸马都尉侯拱宸告于  太庙
　　○庚戌  孝惠皇后忌辰遣宣城伯卫时春祭  茂陵
　　○  孝烈皇后忌辰遣怀柔伯施壮猷祭  永陵
　　○  上俞工部尚书姚思仁等请以战车厂见积旧甲布里缝缉为衣分给贫民仍每岁遵行以昭  朝廷轸恤无告至意
　　○狭西道御史蒋允仪遵旨回话言丁巳察典部院大臣之秉成者郑继之李志也科道考功之当事者则韩浚徐绍吉赵士谔也中外公评佥谓部院二臣其生平各有本末特以年耄听偏受人鼓惑而韩浚等方经臣同官练国事参论臣故不敢复赘其姓名亦不敢轻重溷淆舍此三臣而紏彼颓龄脱节因人成事之老成也至今阴盛阳衰致有夷狄之祸又非敢创为异说盖自丁巳一察斩艾几无遗种于是方从哲独居政府亓诗教赵兴邦等分布要津凡疆圉重臣边方大帅皆出此辈贿赂请托用一侵赏怒夷之李维翰而边事坏矣已而再用杨镐于田间已而特起熊廷弼于听勘与夫纨裤久废之李如柏如桢连翩出将互相保举曾不为  社稷江山之虑于是封疆残破囹圄填塞而当时保举推毂之人晏然不与其责臣所以痛心夷祸而追恨于丁巳之察者此也＜锍-釒＞入  上责其含糊不明传阁中拟旨重处大学士叶向高等因具揭救之姑从轻夺俸半年
　　○辛亥冬至大祀  天于圜丘命英国公张惟贤恭代
　　○祭  长陵  献陵  景陵  裕陵  茂陵  泰陵  康陵  永陵  昭陵  定陵  庆陵遣阳武侯薛濂永康侯徐锡胤灵璧侯汤国祚安远侯柳祚昌宁阳侯陈光裕靖远伯王永恩南和伯方一元武靖伯赵祖荫崇信伯费天泽彰武伯杨崇猷应城伯孙廷勋各行礼遣成安伯郭邦栋祭  景皇帝陵寝遣都督佥事许浚祥祭  哀冲  庄敬二太子陵园
　　○工科右给事中刘弘化题吉庆骈臻群情欣跃乞推广已行之美政一则劝大臣如阁臣所救词林二臣宜从其请计臣所乞措饷诸款必行其言一则宽戆臣如韦蕃倪思辉朱钦相侯震旸熊德阳王心一江秉谦等尚滞下僚满朝荐贾继春刘重庆尚屈编氓乞次第赐环一则恤劳臣如赵彦冯嘉会张凤翔已许勘报愿引伸此意及郡县推知令减俸行取  上以本内降谪各官仍候旨行余令该部议覆
　　○壬子冬至节  上御皇极门内殿文武群臣行庆贺礼赐辅臣上尊珍馔
　　○大学士叶向高等奏适接  圣谕谕内阁前屡次降谪科道各官但因各辈輙行恣肆报复淆乱国是藐欺朕躬本当重处姑从宽量加薄惩示警况今朕寿冬二节并宫中大喜特将前降调刘重庆倪思辉朱钦相王心一吴应琦俱各准复原官都着恪供乃职不许似前妄生猜疑逞臆玩愒如有复蹈前辙的定行加拟重究不宥卿等传示该部遵行臣等窃念诸臣偶罹谴责廷臣虽频章申救亦以烦渎  天听为惧不谓  圣度如天一时五臣并复原职即二帝三王纳谏用人之芳规亦不淂耑美矣乃区区愚衷有无已之请者则以降调各官尚有贾继春江秉谦侯震旸满朝荐文震孟郑鄤等数人倘蒙一视之仁并下赐环之命尤中外所喁喁而想望者如  圣意未即慨允则元旦之令节将新宫中之喜庆相继亦不妨少须臣等敢冒昧而预请之
　　○巡视南城御史温皋谟以百户王国梁等讦戚畹郑餋性通夷具状上闻餋性＜锍-釒＞辩  上谓餋性系国戚何至通夷王国梁等着讯明具奏
　　○巡视中城御史夏之令缉获奸细傅应春王＜棥心＞芳等言奴散金行谍广结内应正犯幸已缉获乞敕法司会审仍令缉事衙门严缉余党以破奸谋从之
　　○以山东登莱及川贵滇南广西偏沅地方多艰司道州县官准减俸升擢如各边例
　　○癸丑以山东献俘遣公张惟贤祭告  南郊伯陈伟祭  北郊驸马万炜祭  太庙各行礼是日山东都司杨国栋角□羊逆犯僣号中兴福烈帝徐鸿儒等十八名及鸿儒父东明母傅氏赴阙
　　上御午门楼刑部奏请分别磔斩传首九边昭告天下
　　○顺天府添注府丞韩范以公私告匮敬摅末议一节用大略谓士大夫交际宁淡勿浓宁疏勿密一切繁文缛节悉从节省以还先进之风而内外诸司所贮公费与其取之以树私交孰若存之以充军饷一核实谓自奴酋发难辽左登莱耗费不知其几业已奉旨查核果分毫皆实际乎年来台省之所指摘抚按之所紏弹铺之白简或千或万曾经奉旨严追果尽数完缴乎依限结局乎凡此皆见在钱粮无烦筹度不待迟疑可以朝下令而夕输之在官者舍其显然确然之物而索之杳茫恍惚之中何其在迩而求诸远也淂旨今中外匮乏交际公费等项最宜节省还行与抚按官着寔禁约严追冒饷已有屡旨仍着立限奏报
　　○巡按江西御史汪泗论奏天下之事有势在必然而不淂不然者早图而曲计之则虽小有所费大有所全若明知而明讳之将其患日甚一日而至于不可结局今日宗藩之当议处是也盖宗人贤不肖杂还志意各殊贤者指不多屈若贫者鹑衣索食流聚市井而不肖者小则豪强横夺大则行劫流剽公然捍三尺而不顾顷如齐庶人不肖之尤者乘海内多警包藏祸心几于蠢蠢欲动幸早伐其谋未淂狂逞盖诸宗以无所事事之身锢之一城之内即豢以尝禄犹不保其无邪思矧禄无所出是夺之生而驱之以不道之行罔之以必陷之罪也臣谓边饷不充患在肢体宗禄告匮患在腹心与之嗷嗷待哺之时则上易见恩与之觖望鸱张之后则费虽倍而众不亲矣窃以为天下有必至之势通之以时则不穷国家无不裁之恩节之以礼则可久以今宗藩审时度势其不可不深计者三一曰限禄之明旨当遵二曰贤不肖之激劝宜举三曰管理之举剌宜行章下部议
　　○刑部等衙门会审李可灼素非医官也方未先呈性未经验难免轻率之罪虽  先帝体受归全不因药为加损惟是宾天之际适与药逢可灼何以自解合加等例遣戍  上从之
　　○补添注太仆寺卿柳佐为太仆寺卿
　　○升吏科右给事中郭允厚为工科左给事中刑科给事中刘弘化为工科右给事中
　　○乙卯  上视朝
　　○丙辰  上以戴君恩杨国栋所领角□羊俘各官及丁壮沿途劳苦命该部酌量给赏以见朝廷轸恤德意
　　○吏部遵旨会议请分设黔蜀总督  上从之
　　○刑科左给事中尹同皋言国家察吏原从职掌分功罪自议论变为爱憎爱憎复变为门户始不知职掌为何物矣今宜尽破门户以归职掌盖人各为职掌则各营局内之事自无暇于较是较非共为职掌则共是朝廷之事自无分于东西南北天下之机务何患不理祸变何患不消愿诸臣之熟思之也至于咨访当凭公论一切飞单流谤悉宜禁绝先年察单多属捏造又单不书名与匿名帖无异故人淂阴行其私昔人建议有单后书名之说应否可行统俟从公斟酌淂旨考察当凭职掌岂在门户访单着书名方许投进其命所司知之
　　○兵部覆浙江巡抚苏茂相＜锍-釒＞言海贼王钟王锦几为东南一巨害矣幸  皇威诞布文武齐心积年渠魁服罪悔过抚臣欲待以不死愿归者籍作编氓无归者散处地方此善后之策似应允从除文职纪录外其参将陈希范等俟推用优叙  上从之
　　○督饷御史江日彩以津门截留漕粮五十万仓廒未备无可安顿乞炤部覆初议止以二十万为额其余三十万暂贮通仓以省输挽之烦终给京军以抵太仓之额章下所司
　　○丁巳  上以天气严寒榆关将士防御勤劳颁赐督师辅臣孙承宗总督王象乾巡抚阎鸣泰总兵江应诏马世龙尤世禄暨部臣沈棨等道臣袁崇焕等及赞画主事叶震生中书宋献各貂皮有差
　　○发主客兵饷于延宁甘固四镇各三万两倒马关二万两
　　○发帑金五万两于山海关赈济辽民
　　○升通政使司右通政林熙春为太仆寺卿管京营少卿事
　　○升山西右布政李应魁为本省左布政
　　○戊午  上以近来议论烦多未见实用着九卿科道官各具公＜锍-釒＞务要切寔可行有禆边务不淂泛漫塞责从江西道御史曾陈易请也
　　○巡抚偏沅杨述中陈援黔紧要事宜一摧总兵一拨副将一定监军一定粮储一许便宜一议滇犄角一议定粤饷章下该部速议
　　○授阵亡辽东总兵王宣男王宪章试百户援辽阵亡都司陈尚仁男陈守民副千户
　　○注南直徐州总兵官张嘉策中军都督府带衘升太原都司佥书张应宸为游击仍管太原营参将事
　　○己未刑部等衙门会审刘一巘以辽阳世将与逆贼为婚不思大义灭亲乃敢作奸勾虏即一磔未足洩愤其余宜分布远方安插  上依拟
　　○朝鲜国王李珲具＜锍-釒＞以总兵毛文龙所获真夷五名诈称小邦之人希图诬陷乞赐昭雪兵部覆言该国仰戴弥坚天朝亦推心置腹岂狡奴浮说之所能间据俘获达口容札示毛文龙即立斩于军以绝谗间之口仍开心待鲜嘉与共济  上以该国世称忠顺据奏事理甚明深可嘉尚尔部还移文奖劝以见朝廷体谅至意
　　○先是湖广巡抚薛贞巡按舒荣都以衡州府所属未仓堡界联西粤勾连猺峒巨寇丛生为全楚害议设官驻劄弹压既复以建署维艰查桂阳州见有旧署不俟营造议升衡州府通判陈维智为同知移驻桂阳每月躬临禾仓堡操演军法裁临武县县丞以俸薪益之仍请铸给关防以重事权＜锍-釒＞下该部兵部覆言蓝山宁武之间贼盗渊薮设官弹压于地方甚宜苐初议驻禾仓堡旋改桂阳州则佐议者视村落荒凉已不免有厌薄不前之意矣时久渐渝何以善后今宜敕抚按臣严谕条格何以使兵快尝川无废何以使阅视不为具文而陈同知亦应并行申饬使尝驻信地抚绥其民而觉察之无徒餋安于会城而奔命于参谒庶几诘戎防盗胥淂之矣  上是之
　　○御史练国事言元凶虽擒余党尚伏近沛县林汝翥盘获妖人李英等带有令旗一箱上书妖言次第编号钤盖妖印据供教主见在大同居住其党西通川蜀北连丑虏中据汴梁又先于凤阳等处暗集人马约期举事乃知天下之为徐鸿儒者尚多也乞速擒教主以正大法仍敕各省直密缉邪党剪除角□羊散勿使滋蔓  上谓妖党未殄着抚按官督率有司晓谕角□羊散其传旗招集奸徒务要缉获以销乱萌林汝翥纪录优叙
　　○蓟辽总督王象乾引疾乞休因为弟应天巡抚王象恒请恤  上谓卿竭忠为国精力未衰塞下诸虏方赖驾驭岂淂遽迩求去卿弟象恒勤事殒身应加优恤下所司知之
　　○庚申吏科都给事中魏应嘉言向因妖贼为梗山东驿路尽归河南夫马烦骚供亿不支今东事已宁乞敕抚按官速行议处毋致偏累多事之秋地方官宜严限赴任不许宽改  上从之
