<!-- { "loadSidebar": true } -->
　　○升贵州佥事镇宁监军叚伯玠为本省右参政分守新镇道○戊子户科给事中许可徵言师中贵实又贵和我  皇上深念前此之不实也至遣左右贵近之臣以核之辍宫中供亿金钱以佐之又深念前此之不和也为易经抚以专任之又屡谕无掣肘以丁宁之忠臣志士此其图报时矣不画地恐其交相诿一画地又恐其不相谋也若夫不实不和则惟有伸三尺之法可耳又臣自田间来目击驿递一事鲁夷进贡过去五十一人今回有一百余人分九起行每起需索不下数十金稍不满欲则发屋掷瓦恣意行虐迟留不去此风曷可长也臣稽隆庆时北虏来贡俱听宣大总督代进其赏赐亦转下幕府给之又朵颜三卫夷人进贡近奉旨着每起量送一二人进京余俱在关领赏臣愚谓鲁夷亦可仿而行也请敕该抚按衙门凡遇夷人进贡即将文簿勘合内事理人数一切应付额数先移文知会经过所在画一规则使人晓然有所适从若仍前需索即参治伴送人员并责夷人之不恭者未必非安攘之一道也  上是之
　　○升江西按察使林绍明为福建布政使司右布政使
　　○调参将管山东巡抚中军游击事李友梅为大同参将延绥参将杜弘域为宣府南路参将大同巡抚中军游击张文选为顺天巡抚中军游击
　　○调神机七营参将吴尽忠为兵部标营参将改催趱川兵都司佥书胡明臣为神枢十营佐击
　　○己丑谕礼部差官祭宁远退奴西洋大炮
　　○工部右侍郎崔呈秀直陈要典之原得旨这本辩妖书并封之国三事本末昭然皆缘奸人巧立国本名色厚诬  皇祖以驱逐辅臣妄希富贵实与三案诸奸一脉相贯即着宣付史馆列其大概于要典之端用彰  先朝慈孝无令奸党仍窃虗名混清国是
　　○吏部尚书王绍徽覆工科郭兴言＜锍-釒＞大工事例听选阻滞一款言选人行款最多名序纷更难定各行选人必于上选名次为序各款事例又以咨到先后为序及临选之期止据见在到卯出序有年深而到卯反后则前选之序无名后选之序突出而先人矣又以纳某官后加纳官又增名矣又有同一官出序而事例拔选之款户工咨到则未拔时序在后既拔时又序在前矣行款既多一选不能遍及每今选未取而后选乃取矣此皆从临选时定序非可预拟而刊布者也请自今以后将已选事例各官逐项逐名开送吏科查核其开纳事例并上选次序容一并查明刊刻遵行永为规例报可
　　○升山东副使焦源清为四川右参政太平府知府刘士鳌为陕西副使备兵庄浪
　　○庚寅兵部尚书王永光覆戎政侍郎冯嘉会题营务八款一操练武技宜责将领一一比试因而殿最不得沿下营立阵之故套一选壮丁技有精疏粮有单双视进退为增减一各营备查各军姓名籍贯住址造册呈报立限赴信一城守营兵就城上画为信地编号注名一查修戎器严饬两厂监督不堪者立限改造未还者照数速发一习火器行各营教演精熟陆补双粮一演车法特选教师按制习熟又多置鹿角寨栅补其空缺一轮操标兵分为两班轮直官房卒有窃发一呼立应得旨依议行
　　○工科给事中杨梦衮＜锍-釒＞言廪生纳银准贡原为大工而开今后不得袭旧例纳交节慎库宜令俱诣内库交银收放销筭皆可按籍而稽从之
　　○原任吏部右侍郎协理詹事府事兼翰林院侍读学士朱之蕃卒之蕃南京锦衣卫籍山东茌平县人万历乙未进士对策第一授翰林院修撰辛丑同考会试丙午陆谕德掌南京翰林院印寻升庶子掌左春坊印升少詹事南京礼部侍郎丁艰壬戌起协理詹事府吏部右侍郎之藩清恬藻雅未竟厥用赠礼部尚书荫一子入监读书与祭葬如例○加太医院使傅懋光太仆寺卿仍管院使事
　　○升江西副使庄廷臣为湖广右参政分守下荆南道
　　○升都司佥书管延绥清平参将事张全书为延绥右营游击将军起原任都司佥书管辽东游击事孙潭为蓟镇緫督左掖营游击将军
　　○辛卯蓟辽总督王之臣查报犒赏优恤山海宁前军士用过银一万八千三百六十六两有奇兵部覆叙宁远功次先是巡关御史洪如钟题据袁崇焕报正月十八日奴贼率众渡河左辅萧昇邓茂林陈兆兰等俱从右屯等处收回二十一日城外收聚毕时城中士卒不满二万总兵满桂副将左辅参将祖大寿皆习见奴兵未可争＜釒夅＞以死守争大寿遂发塞门之议诸将朱梅徐敷奏并王喇嘛皆主大寿议而何可纲按剑决之于是王喇嘛请撤西洋大炮入城彭簮古率勍兵挽而登之尽焚城外民舍积蒭令同知程维模查察奸细通判金启倧按城四隅编派民夫供给饮食卫官裴国珍鸠办物料诸生守巷口有一人乱行动者即杀城上人下城者即杀满桂提督全城而以东南首冲身任之左辅分西面祖大寿分南面朱梅分北面盖二十二日而城中部署定二十三日贼薄城矣先下营西北远可五里大炮在城上本道家人罗立素习其法先装放之杀贼数十人贼遂移营而西二十四日马步车牌勾梯炮箭一拥而至箭上城如两悬牌间如猬城上铳炮迭发每用西洋炮则牌车如拉朽当其至城则门角两台攒对横击然止小炮也不能远及故门角两台之间贼遂凿城高二丈余者三四处于是火球火把争乱发下更以铁索垂火烧之牌始焚穴城之人始毙贼稍郤而金通判手放大炮尧以此殒城下贼尸堆积次日又战如昨攻打至未申时贼无一敢近城其酋长持刀驱兵仅至城下而返贼死伤视前日更多俱抢尸于西门外各甎窑拆民房烧之黄烟蔽野是夜又攻一夜而攻具器械俱被我兵夺而拾之且割得首级如昨二十六日仍将城围定每近则西洋炮击之贼计无施见觉华岛有烟火而冰坚可渡遂率众攻觉华兵将俱死以殉粮料八万二千余及营房民舍俱被焚次日贼引去是役也守城力战之功满桂提督四面功宜首叙左辅独当西面功次之朱梅当北面而应援西北角次之祖大寿当南面而应援西南角次之徐敷奏又次之正面亦有陈兆兰枪手功又次之萧昇功又次之张邦才功又次之邓茂林功又次之刘邦功又次之窦承功率援兵五百名在城下至午时方调之上城功又次之吕应蛟李永培萧昇之所属功又次之其都司以下官守中千把百如孙绍祖等各有可见之劳者也通判金启条派城内士民供守兵饭食手自击贼至火伤而死此为文职首功程维楧次之经历孙正气刘应鹤训导张大观又次之而掌印屯捕卫所官生□民人如裴国珍等各有可见之劳者也西夷不抚奴势不狐王牧民与朱梅祖大寿孙怀忠王世忠王喇嘛李喇嘛此抚夷有功者也然中右不坚宁远失其据矣参将刘永昌力居多苦马爌挺身赴援松锦本道令回守中右与都司尤岱孔登科张奇化王承荫俱与有功中后不坚中右亦摇其壁而劲守者副总兵杨应乾王牧民都司孙怀忠等之力也中千把等官与马前屯则总兵赵率教发其属兵一千五百名守备陈应元等援锦松而贴守宁远此宁远后劲首功也参将徐应垣都司金国奇郑一麟加御都司任韬与闲住游击娄云龙加衔游击杨朝文及守千把等官皆与有力也中前所加衔游击郑世彦亦能坚壁本所辽民西徙者多依之其合营之劳自不可泯若同知毛宗苌训导贺君卿经历滕自新与印捕陈志尹等俱与有力者也然经略部院之运筹实多而总督部院之缨冠往救巡关御史之执法诘戎及主事陈祖苞牢闭关门不放一逃卒参政石维屏等总兵许世臣等俱与有劳者也角□羊送军器至宁远太监刘应坤胡良辅纪用陶文等俱有成劳其有功死而当恤者金启倧与广武营千緫守备王胜材官尝明德与宁远城内阵亡各官兵是也其觉华岛败而死忠足录者姚与贤李士登王锡斧王鳌李一葵张其性翟继皋徐国蕃金冠金士麒与中千把诸人俱当录者也计上首虏至二百六十有九皆得其名系降夷与回乡所识认者西虏乘隙肆暴邀绝吾□贾掳掠我堡军我军极力逐杀割首级亦一百一十五颗功亦非细觉华岛兵之丧者七千有余□民男妇杀戮最惨与河东堡笔架山龙官寺右屯之粮无不焚毁其失非小但此番奴氛甚恶攻宁远不下始迁戮于觉华倘宁城不保势且长驱何有于一岛哉且岛中诸将金冠先死而姚与贤等皆力战而死视前此奔溃逃窜之夫尚有生气金冠文□□子会武举金士麒以迎父丧出关闻警赴岛遣其弟奉木主以西而率义男三百余人力战三百人无生者其忠孝全矣今宜厚恤者也至是尚书王永光议奏恢边胜筭以宁远为第一功而灭奴要会以叙宁远为第一务文武将吏从此立为脚富贵功名从此发轫  皇上深嘉清野坚壁之伟伐酬报于前而姑免失粮弃岛之深求策励于后将有功大小文武诸臣论功升赏以普  皇仁伤亡军丁照例议恤并将失事在逃者正法革职庶功罪不淆而激劝无穷矣得旨宁远挫贼恢复有机朕心嘉悦内外文武各官功既经勘明具覆宜加褒叙元辅顾秉谦特加进光禄大夫太保荫一子锦衣卫正千户世袭赏银五十两纻丝四表里加赐坐蟒一袭次辅丁绍轼黄立极冯铨各加少保兼太子太保改户部尚书进武英殿大学士各荫一子锦衣卫副千户世袭还各赏银四十两纻丝三表里仍各赐坐蟒一袭原任辅臣孙承宗改吏部尚书余官如故荫一子锦衣卫正千户世袭赏银四十两纻丝三表里都照新衔给与应得诰命厂臣魏忠贤缉获巨奸潜消衅孽预发大器大壮军威功虽奏于封疆谋实成于帷幄特加恩三等赏银五十两纻丝四表里荫弟侄一人与做锦衣卫都指挥使世袭给与应得诰命其先角□羊军器刘应坤赏银三十两纻丝二表里荫弟侄一人与做锦衣卫正千户世袭胡良辅纪用陶文各赏银三十两纻丝二表里荫弟侄一人与做锦衣卫百户世袭俱与应得诰命王永光加太子太傅荫一子锦衣卫正千户世袭赏银四十两纻丝三表里袁崇焕加兵部右侍郎兼都察院右佥都御史照旧巡抚荫一子与做锦衣卫正千户世袭赏银四十两纻丝三表里给与应得诰命巡关御史洪如钟升京堂用满桂赵率教各升右都督荫一子本卫副千户世袭各赏银二十两左辅实授都督佥事赏银二十两朱梅授署都督佥事祖大寿授副总兵各赏银一十五两何可纲升都司佥书赏银十两彭簮古邓茂林萧昇陈兆兰各授游击各赏银十两徐敷奏实授都司佥书实承功授游击靳国臣钟宇王成曹参成加都司佥书职衔陈应元孙继武张弘谟高如彩孟继孔实授守备程维楧补员外郎仍加俸一级金启倧赠三级袭陆三级仍给优恤银八两罗立授把緫赏银二十两王胜等十员各照本职赠一级袭升一级各给优恤银一两尝明德给优恤银十两王家伦赏银十二两孙绍租等二百八十一员名各抚夷大小武职官各赏银六两刘定邦吕应蛟李永培张邦才准复原官王喇嘛给副緫兵廪给增其徒从余俱依拟
　　○是日大学士顾秉谦＜锍-釒＞言宁远破贼功次已经臣等票拟进呈然再三思之尚有未妥者该臣意在节约不无遗漏更有关臣原＜锍-釒＞未备而功勤最著如内而监臣运筹宥密外而户工两部接济劳心及该科职司封驳例得并叙  上命作速再加酌议叙录
　　○调大同北西路参将邢万民为北东路参将
　　○升都司佥书管甘肃威远堡游击吕学诗为本镇海营游击将军
　　○壬辰大学士顾秉谦等各具＜锍-釒＞辞宁远恩赉不允
　　○内官监恭进  皇极殿牌额得旨所进三字端严堪用着即颁刻择吉悬安
