<!-- { "loadSidebar": true } -->
　　○四川永宁司宣抚奢崇明叛戕巡抚徐可求等遂据重庆初崇明与其子奢寅久怀逆志因调兵援辽遣其婿樊龙部党张彤等领兵至重庆久驻不发而巡抚徐可求为调兵科道明时举等所挟移镇重庆是日于教场内点发各兵而樊张二恶以增行粮为名乘机作乱杀抚臣及道府各官孙好右骆日升李继周章文炳洪世科熊嗣先王三宅叚高选等总兵黄守魁别将万全王登爵皆遇害明时举李达逃窜得脱分兵攻合江纳溪破泸州及富内资简遂攻成都伪号大梁
　　○改广宁督饷道参政韩初命为辽东中路监军改中路监军副使钱士晋督饷初士晋以不便鞍马辞辽东乞改登莱部议不从经臣熊廷弼请以初命士晋互易从之
　　○丙辰以  皇祖陵工叙效劳内臣王体乾沈荫宋晋各加恩三等史宾汪良德戴福寿各加恩二等李忠赵之翰周升加恩一等赏银币各有差先是工部叙＜锍-釒＞内  上命除高时明而录魏进忠进忠＜锍-釒＞辞许之叙效劳部臣吏部尚书周嘉谟工部尚书王佐俱加太子少保荫一子国子生赏银五十两纻丝三表里工部侍郎王永光姚思仁各加正二品服俸赏银四十两纻丝二表里刑部尚书黄克缵兵部尚书王象乾张鹤鸣礼部侍郎周道登郑以伟兵部侍郎王右晋宣大总督董汉儒总督京营泰宁侯陈良弼协理左佥都御史李宗延赏银币各有差
　　○差浙江道御史吴应琦顺天巡按河南道御史刘大受河东巡盐
　　○差刑部江西司郎中陈仪狭西司员外郎冯师孔恤刑仪南直隶师孔狭西
　　○升广西梧州府知府陈鉴四川按察司副使分守川东
　　○赐少保兼太子太傅兵部尚书田乐祭葬如例仍加祭二坛
　　○户部署部事左侍郎臧尔劝乞罢不允
　　○丁巳协理京营兵部尚书涂宗浚陛见跪伏不能起引疾不允
　　○升大同协守副总兵许世臣神机营右副将蓟镇协守副总兵王国梁神枢营右副将
　　○升蓟镇都司李承爵管五军九营游击事
　　○戊午叙  皇祖陵工进辅臣刘一燝韩爌少傅兼太子太傅中极殿大学士新傅何宗彦朱国祚沈＜氵隺＞加太子太保进文渊阁同原任首辅方从哲各荫一子中书舍人赏银五十两彩叚四表里去辅孙如游荫一子国子生赏银五十两彩叚四表里照新衔给诰命一燝等各三＜锍-釒＞恳辞许之命银币祗承
　　○御史刘芳户科给事中阮大铖各＜锍-釒＞论召用木至阁臣史继偕  上谓继偕系  皇祖  皇考简用如何辄肆横诋夺芳俸三月大铖俸半年
　　○刑部左侍郎陈禹禹谟以病乞归不允
　　○升吏科左给事中惠世扬礼科都给事中吏科右给事中成明枢刑科左给事中礼科给事中周士朴为兵科右给事中兵科给事中尹同皋为工科右给事中
　　○复除御史潘汝祯福建道
　　○刑部右侍郎邹元标言黔患不尽在苗其为道路梗者苗十之三耳播弄尚有数端一曰马店户凡自楚入黔者必由沅州晃州清浪平溪镇远而上由滇入楚者必由平夷亦资孔普安州安南新兴而下辎重若干马户店户尽在阿堵中客未起程线索先通节节位置未有能出其彀中者出劫于道则有浙江江西川湖流离及市鱼盐瓜果为生者撺入其中久之化而为苗苗倚为命弄兵徂诈多出其乎而诸红兵哨兵又与之猫鼠今欲令道路无虞不必用兵盖苗东西徙倚不可方物彼侦大兵来深山大壑便足藏身大兵不能久持一退彼便复至惟在处置得宜服其心耳凡苗诸塞缙绅武弁多置佃焉与刻木为信数年不爽岂有能奴使之信成之而不能治之耶臣谓不必另设将官宜以清浪新添两参将都清镇远两守备于六卫互相巡视朔望令马户店户各递执结查比令要害处各建敌台一座仍市红白布并杂缯入垒宣示国家恩信然后设苗总甲以总苗事于孔道责令熟苗聚处如保甲然而辟地与之市凡三日一市令各土官如独山平州丰宁凯里司乐等各画界为治有犯者问诸土司土司法视汉更严也若两江苗则责成思石道镇远府施秉县可抚则抚可剿则剿红苗责成宣慰彭元锦邻楚者责楚近蜀者责蜀近贵者责贵三省时夹攻时独攻临期斟酌不然我杀愈多彼恨愈深杀机一动势必蔓延有开辟即有此苗能尽血洗之乎威谕恩抚彼虽顽冥未始无性命之忧家室之恋果未驯服用兵何难往者播苗之祸亦好大喜功者挑之入其疆满载而归不遂者恶语流传官为所误兵连祸结今虽开疆辟土然元气先受伤矣黔最贫苦四面皆山刀耕火种所取几何协济几何臣熟知黔事丛棘深箐半臣足迹故不忍忘并州下部确议具覆
　　○总理三部侍郎王在晋题兵马钱粮甲仗三部各有额编乃辽事坏而议添皆赋额不载既无此项经费因发帑金调募四出计本年三月来各处召募兵及先在食粮总数已盈四十万前年辽阳兵十五万费银八百万有奇今比昔浮二十五万则一年费当二千余万即桑孔刘晏复出无可柰何国家以奴酋为患不知有兵无饷兵即为患臣是以忧兵甚于虏而急饷甚于兵也昔之兵专在辽阳今则添设于东省及天津分一路为三矣京城通州遵密及各募兵且兼三为六矣此外河西索战车海上索兵船各路索盔甲器械即以天地为炉亿兆为匠亦不能给至车夫骡户苦无脚价匠作各役苦无工食铸作打造苦无物料铁甲未完又徵纸甲枪刀才备又办布棉造舟穷日夜之力推挽极道路之艰即无尽之藏不能供其索取矧不编之额何以应其纷求哀恳再发帑金以济目前之急除户部算明另＜锍-釒＞外先将调募扣支及待用银两汇册进览＜锍-釒＞入报闻仍谕内帑有限不得辄行渎请
　　○升南京山西道御史赵绂南京通政司右参议
　　○升户部郎中来复四川提学副使
　　○改山东布政使司右参议李邦华于山西
　　○升苏州府知府陈訏谟广西驿传道按察司副使
　　○升神机营右副将郭钦为中府佥书
　　○升游击张体乾倒马关袁大宁湖广镇筸各参将
　　○守备殷道隆蓟镇大水峪韩国民沈阳秋班仇时明通津春班刘定邦定州领军朱来甘肃标下焦庆延蓟州春班王庆麟狭西标下萧伸井大二道王永祚延绥入卫姜召宁夏洪广堡各游击将军
　　○己未蓟州遵化密云地震
　　○升太常寺少卿赵南星为左通政
　　○庚申  上御经筵
　　○浙江巡抚苏茂相奏枭宁区哨官陆敬赵凤于辕门以所过残虐复殴溺新兵杨文等五命也
　　○斥闻变离任河南副使吴瑞徵为民
　　○南道御史王允成李希孔合＜锍-釒＞论顺天府府丞卲辅忠辅忠因奏臣向因论淮抚李三才忤时病归八载近以会议三才起用刑部尚书黄克缵左佥都御史王德完皆持不与此诸臣被论之因也王允成李希孔毛士龙前后相应线索甚明乞罢臣以快三才不允已而士龙以三才及希孔书奏辩得旨所奏已有旨今后私书不许溷入章奏亦不得纷辩
　　○甘肃巡抚右佥都御史徐养量题查万历四十七年本镇马三万五百四十匹桩朋屯田银十八万五百三十九两四十八年正月起泰昌元年十二月止买牧并中给茶马七千八百八十三匹倒死并变卖转发援辽等项马六千九百四十九匹实在马三万一千四百七十四匹比上年多马九百三十四匹新收桩朋屯田等银除支放买马等项外实在甘州屯马厅并卫所仓库银十八万八千四百二十二两比上年多积银七千八百八十二两尚未完见徵银四千七百五十二两仍将马死数逾二分追桩又不及数各将官住俸买补追徵下部
　　○升福建布政使司提学参议谭昌言山东按察司副使管登莱沿海事务
　　○升游击陈藩屏湖广副总兵
　　○升都司潘隆四川松潘参将
　　○升游击鲁应魁南京标下参将升守备梅廷和四川月□章腊刘从礼蓟镇石匣提调马化龙通州左营汪登瑞通州右营汪沽恩蓟镇马松李应文蓟镇建昌各游击将军
　　○造督理京省钱法关防给侍郎王德完
　　○辛酉  上以宣捷祭告  南郊遣公张惟贤  北郊公朱纯臣  太庙驸马万炜各行礼
　　○壬戌  上御文华殿讲读
　　○癸亥  上御文华殿讲读
　　○复除御史曾陈易江西道李嵩山东道
　　○差户部山西司郎中霍允猷管蓟州粮储
　　○升广西太平府知府区日振本省按察司副使管理驿传
　　○甲子经略熊廷弼题虎憨虽有成言复以粆花纳其叛部两相构难则虏难遽恃战难遽图不得不于固守处决策乞速催援兵勒限到关并车辆铳炮等项立刻角□羊发料粮不接折色亦绝三日前抚臣咨臣借银六万臣关上无银而前赐帑金未到遇角□羊饷十一万两到关发去仅给见军二十日支用米豆见浥海滨无车载运军饥马毙不知河西半块土作何结局乞亟敕户部不时差官角□羊运得旨川湖边镇各兵并车马甲仗已屡旨差官沿途督催刻期到关该镇额饷不时解运毋致缺乏前发帑金如何久未解到仍著查明回奏
　　○御史徐景濂言近经抚＜锍-釒＞报书揭遍满长安明明告人以抵牾之形然则将割河西闭山海归报  君父乎臣先就镇江一节论之毛文龙挟孤军擒二叛纵未奏肤功独不曰三路败衄辽沈并堕以来得此一鼓中国庶有生气耶而议者辄咎发机之太早乃臣独憾应机之太迟盖以为复南卫恢辽左之镇江则必急应以为善拣将夺奇捷之镇江则自缓应以为残疆臂指之劳人则应不得不急以为广宁委任之私人则应又不得不缓故梁之垣悬玉逍遥徒荣画锦王绍勋鹿岛坚璧空拥援兵许定国韩宗功各领千军楼橹何期营垒何地如魅如魑犹侈谭策应耶且佟养真父子之擒也文龙曰率民兵通内应陈中军夜袭之绍勋则曰屯兵错认为参将为大兵群缚而献之据其塘报口气若幸镇城再陷卫民屠戮便以召衅罪文龙并以轻躁为遣文龙者罪愿登抚陶朗先勿为狡弁所愚也近闻奴酋失利铁山聚兵河上又闻粆花避远宰赛近攻则广宁危矣夫此广宁也当辽沈初破岌岌在夷唇吻中独王化贞者明谓其威望足寒虏胆忠信可格虏情谍虏制夷庶几不至为钟虡惊非曰空拳善搏虎也业已半载奈何兵马甲仗车辆糗刍屡催不应驱之驰而絷其足迫之担而掣其肘是中外先胡越矣即进兵之议畴不知在我者正著稳著然亦顾时势若何耳如兵必满三十万饷必盈千余万而后大举几阅春秋恐点铁无术饥寒溃乱更可寒心堂堂  天朝何窘于逆奴至是无亦夷定我纷夷急我缓夷无枌榆香火之护我有玄黄水火之争夷无会议题覆之停我有筑舍道旁之误其病根总在不和犯兵家大忌即一王绍勋也内指为叛将外荐为忠臣一韩宗功也内供为奸细外招为总兵缇骑者冠裳逃海者监军今日不藉以袭海州堵沙岭功何处立罪何处赎耶愿中外诸臣毋挟私臆毋树私人一从国家起见斯可制夷而不制于夷报闻
　　○升左春坊左庶子赵师圣少詹事管理贴黄
　　○命编修林釬朱继祚张翀侯恪简讨姜逢元编纂六曹章奏简讨丁乾学金秉乾吴士元姚希孟倪启祚杨世芳教习内书堂
　　○差工部营缮司员外郎徐宗孺管理重城
