<!-- { "loadSidebar": true } -->
　　○乙未扬州江都妖民武悟空伏诛余戍配各有差悟空本名尚仁以白莲教与潘成祖骆玄机等造谶印符诳诱愚民事觉与其党数人被擒而成祖玄机竟亡命云
　　○丙申升南京大理寺右寺丞史孟麟南京太常寺少卿添注
　　○升四川布政使司右布政使周著本布政使司左布政使
　　○升工部员外郎戴君恩四川按察司佥事
　　○荫大学士史继偕子延晑入监读书
　　○以  陵工荫吏部尚书周嘉谟子重庆工部尚书王佐子道贞入监读书
　　○命神机营副将许世臣仍以原官协守大同
　　○辽东监军御史方震孺言河西兵将见河冰不开夷情紧急人人备好马思逃而又愁经臣把住关门不放于是有差人看一片石者有差人看觉华岛者臣密察之情状甚真而监军道亦数为臣言之也盖自有辽事以来从不曾见堂堂正正做得一事从不曾见斩斩截截杀得一人人皆知进者之必死而逃者之必生彼亦何苦必欲寻死乎开铁既陷立功辽潘辽沈既陷立功广宁广宁既陷立功山海山海傥陷又思立功于都门恐  皇上金瓯无缺之天下不足以当罪弁几次立功几处戴罪也乞速下严旨期于法之必行以决死战尽洗从前积玩之习督运军器工部主事张廷玉亦以出关所见人无固志纷纷思逃情形入告
　　○兵部尚书张鹤鸣覆言辽沈之失祗为戴罪立功四字明开逃将之路何怪其预为走计也今大敌临关将官不拚命杀贼者必诛无赦即经臣未出关抚按不妨当时行法随报经略得旨辽事破坏全在军法废弛以后大小将官但有退怯不前的即经略未到抚按官即时行法不得纵容尔部作速传示
　　○协理京营李宗延言科道分练营军用帑银三万两今议委副将操练选锋壮丁请免科道点查如有因循故套不从实训练者听其参紏从之
　　○丁酉辽东经略熊廷弼＜锍-釒＞言顷淂监臣方震孺揭言河西兵将见夷情紧急备马思逃广宁城中富家大户尽数西奔提督王威又中风不起一切兵马漫无头绪且各兵沿村乞食弓刀卖尽虽臣有挑兵之谕而至今未挑以兵马逐村就食不便挑也抚臣心慵意懒三监军俱杜门河西安淂不危臣读未竟不觉掩书而叹夫海运米豆百余万采秋青草一千数百万非无刍糗也假令四五月间即处车牛趱运何至使兵马沿村乞食弓刀卖尽至欲挑选之而不得既已不能安顿料理于平日以餋其战气至于愁怕而思逃谁之咎也今即大家料擞率先以作三军之气犹惧其不振而提督病三道俱杜门抚臣心慵意懒不明明示兵将以不能守而导之逃耶伏乞严敕镇道诸臣不得推病求脱为兵将思逃者倡如病真验实方准回籍不得一概徇情滥放抚臣当抖擞精神如前日断脰决胸无所顾惜之言不得以进兵用虏暂尔未谐遂自心慵意懒误及大事至于登津二方已被言官沮坏关上又无一兵臣即出关从何策应盖救急之师倍道趋敌与坐而守御者不同不知枢臣为出关一著调发及此否更乞敕部速议给发施行得旨辽事卿还遵屡旨用心督率毋负委任
　　大明熹宗悊皇帝实录卷之十五
　明熹宗悊皇帝实录卷之十六
　　天启元年十一月戊戌朔
　　○刑科右给事中孙杰疏言两浙产兵独金华东阳义乌数邑耳自徵发数次壮丁已尽台州宁绍在在鼓噪今主事何栋如复以募兵开府会城七阅月无籍蚁聚人人疾首至兵行徵舟则三吴船户陪累百端师过登途则沿路市廛荼毒万状当事者动称浙兵川兵川兵激变已见告矣浙兵能独堪乎且往年兵议十八万饷议七百万尚若不凑今兵需三十万饷需一千二百万恐竭中国财力不足供也兵贵精不贵多然无生而精者顾简练何如请凡应援之兵先督发出关而后徐及登津尤宜朝夕训练劝惩鼓舞先为固守之计俟机会可乘然后规取进剿至破坏辽事旧抚李维输实为祸首当立逮以正典刑大学士叶向高亦言维翰督催张承胤浪战致辽左千余里封疆数十万生灵国家千百万粮饷皆破坏于维翰之手论其罪状尚在杨镐李如桢之上维翰之罪不正则赏罚何自而明至推官郑之范弃城逃奔罪状尤著迁延日久未正刑章近经略监军言辽左将吏人人各备好马但贼至即逃皆之范作俑也得旨募兵委为苦累兵患不精徒多何益经抚各官著加意训练毋得只求添兵虚糜粮饷李维翰郑之范著锦衣卫各差官旗扭解来京究问
　　○升太仆寺少卿周汝登为南京光禄寺卿福建布政使司右参政杜应芳为本省按察司按察使
　　○复除吏科给事中甄淑
　　○刑科给事中毛士龙与顺天府府丞邵辅忠相讦士龙参辅忠奸贪不法辅忠亦讦士龙盗库娶妓及匿李三才金事下部院吏部尚书张问达等会议言二臣相讦诸款按其事实多属风影之妄究其情由总缘睚眦之嫌乞俯从宽贷量加罚治  上不许命禠士龙职勒辅忠闲住仍戒以后各官务协恭体国共济时艰再有挟私造言生事启衅者重治不贷
　　○太仆寺添注少卿何乔远疏言阃外固有不御之权庙堂亦有制胜之策今辽东之役费金银千百万会有越三岔河一步者乎民既涣散士复愞懦折箭埋沙凿毙马眷刍豆之费取以糊口以此人心但可导使之守岂可使战哉轻战必至丧地力守便可完城地失而城亦失城存而地亦存矣往古辽左之地并属外边与中国合者十四离者十六今举朝臣子徒以肘腋近地不敢明言弃置而臣又非敢言弃也但以坚守广宁为第一义若欲进战必须养威而动广宁地方五百里傥能永保无虞抗衡东西二虏毋使进关以卫山海以壮神京便不失为功首方今河冻草枯马不得食虏必不来若其来期或待草青臣愿明示旨意止令坚守勿漫言战使议论归一士卒胆气自壮无令眩瞀辀张先自决裂及今人马凑集车辆备具出之以为外蔽抽拣丁壮使之深沟高垒即以诸臣所议屯田之事次第兴工以其阡陌沟塍之余土联缀坑堑其他地陷地网之类亦乘时穿凿多种榆柳长大之日可防奔突至广宁城中分派陴垛多设栅隘俾将领人民联为什伍预行守望其所驻宿即在守处时令料积甎石习放火炮若有余力便于近河所在多筑城堡以备防御傥援兵太多即分住锦义二城俾之屯种许有室家屯种既足刍挽自可渐减人民亦为蕃庶祗患无实心任事之人尔袁应泰以出战而失辽阳毛大龙锐身缚叛后劲不继臣恐迟恋不割竭天下以奉一隅其为骚动不止四川  皇上之所以宠异熊廷弼者亦非有战功不过当日能守辽阳不失而已至于广宁之民当事诸臣亦宜吊死问孤稻脂餔歠若一心一家方能得其固志若必欲恢复当如李牧士卒开门愿战岳飞家军撼之不动方可进取岂堪以乌合之众草草举动几幸旦夕冀不可成之功哉下疏于部
　　○庚子兵科蔡思充等辞甘固等捷叙不许
　　○原任辽东监军佥事牛维曜疏乞宽贷不许
　　○差刑部江西司郎中赵会祯江南恤刑四川司主事刘可训四川恤刑
　　○辛丑援辽川兵已抵中州闻蜀警欲急归自救兵部言川兵奴酋视为动静河西倚为进止今已抵中州去蜀远去关近乞敕河南抚按速催赴关仍敕川湖云贵巡抚督厉土司冉跃龙奢社辉等举义灭贼从之
　　○升通政司参议韩光祜太常寺少卿尚宝司少卿吴礼嘉太仆寺少卿
　　○壬寅  恭让章皇后忌辰遣官祭  陵寝
　　○御史李日宣题营政久弊兵非老弱则系包占马非倒失则系驮载车不过百十辆又为东事借发过半火器虽具而药物尝乏即间试冲打而中把无几至于弓箭手马步未调钩镰手步伍不知不惟兵不知法将恐无法不惟人不知兵将恐无几臣令军中老病不堪用者许将男弟侄告替告即试试即行各卫所取结结至则人给一印票票在则操于营验于兵领粮于户不令军中费一钱盖自是三军踊跃用命矣惟是欲使兵知法先须使人知兵乃迩来添设简练以二科四道再月一更席未暇暖所简几何此后但派一科两道坐营分阅居以专署限以一季而臣衙门遂作季差使之事权一体统肃官与兵相习人与法相守庶于营政有济下兵部
　　○加辽东诸将刘徵罗一贵副总兵江朝栋黑云鹤参将升周守廉参将金砺孙得功游击杜学伸吴登云王国勋刘式章李维龙王有功都司佥书黄进苏应祥锁万金李正蓁守备各职衔从辽抚王化贞之请也
　　○癸卯以恭请  皇祖配  帝告于  太庙
　　○  桂王常瀛奏乞续婚命礼部即行选择
　　○辽抚王化贞言虎墩兔憨因催兔捧黄台吉未到先差黄把都儿领精兵一万堵往黄泥洼已至镇夷边外余即续到前发用虏银不敷乞再发犒赏  上命经抚各官相机协力务底荡平赏功等银著急发
　　○起太仆寺少卿申用懋本寺少卿
　　○升原任南京户部郎中曾舜渔为福建布政使司右参议
　　○升四川按察使林宰本省右布政使
　　○甲辰兵部尚书张鹤鸣言辽阳之失起于不战而溃今日广宁鼓舞士气镇定人心全在战之一字而不能战实起于不能守抚臣称修城治垒设冰墙置机阱遂可云守乎广宁聚族辽兵二万西弁投牒愿往遂可云战乎臣谓不必分战分守要在战成其战守成其守斯得策耳乞敕经抚按悉心密算相度机宜万分慎重除催宣大兵马移咨解发兵仗火器外川兵在重庆者告变到荆州者为郧阳抚臣留用到卫辉者为河南抚臣遣还已行催督前来湖浙等兵渐次过京近镇标兵亦多报发其所请皮袄牛酒银并赏功银即于新发帑金内赍解得旨战守机宜既酌议停妥便行与经抚官量度时势自决进止务在慎密毋致疎虞
　　○巡按直隶御史李九官疏言自东夷发难各边虏在在生心上谷南扆  陵京北控大漠岔道南三十里即进居庸独石边外六七日可达辽左何如关系乃谋国者动以近镇摉括无已残兵剩马无三日之舂而欲以精锐取盈于千万之外傥诸虏乘虚何以凑手至武弁以克剥为阴符以营钻为胜算牢不可破冲边将领断非择人不可乞敕兵部将援辽兵马除见调出关外无概取盈推补路将务简人地相宜仍敕户部将缺额市赏急为那发下部
　　○京营募新兵三千四百四十八名总督戎政泰宁侯陈良弼请每兵赏银一两随营收操除挑选三百十九名赴锦衣卫指挥万邦孚收练外以镇抚陈焕章加坐营操练龙骧卫三科武举张承恩充新兵营中军仍会兑马五百匹给军骑操岁增犒赏银三百两坐营中军千把总岁增军什银三百九十六两俱以天启元年六月十八日归营为始从之
　　○蓟辽设车营命德州参将万化孚仍以原官管团练西协车营延绥入卫游击王永祚仍以都司佥书调管分统西协左车营昌平都司孟吉仍以都司佥书调管西协前车营山西都司卢晰仍以都司佥书调管分统中协前车营昌平都司袁勋仍以都司佥书调管分统中协后车营延绥守备李卑量升署都指挥佥书以都司佥书职衔管分统西协后车营从总督兵部尚书王象乾之请也
　　○荫援辽阵亡诸臣都督同知杜松孙铉榆林卫指挥使援辽都司李天培男钟元抚宁卫左所试百户监军道何廷魁孙继浚锦衣卫百户援辽总兵陈策男兆兰广州左卫指挥佥事援辽土司副总兵秦邦屏男拱明威远卫右所试百户
　　○命河南南阳等处毛兵一千一百余名出关其狭西募兵五千发蓟镇操练候调出关
