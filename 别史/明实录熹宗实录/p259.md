<!-- { "loadSidebar": true } -->
　　○兵科都给事中罗尚忠＜锍-釒＞言奴贼攻围宁远哨探已断骎骎乎及关门矣有谓听宁远自为坚壁不湏救援者是孤注也臣谓宁远当援关门尤为吃紧宜催援兵速集厚其兵势惟是关门有关门之守京城有京城之守又未可倚关门而缓京城宜责成大臣一员不时教率凡赏罚汰募悉以委之武臣自府卫而下准其材能授以数百人或数千人分布九门信地间选兵部风力司官数员分督之至如铨户工三曹虽不司兵然抚道郡邑之去留何地不当灼知某官挂议宜补某人某材雄剧宜移某镇务摉夹袋能人环顿近关一带是亦太宰之经略也关门效守应运粮几许京城预备应积谷几许某项节省可以那移某项存留可以摉括即冻河京粮及今速挽到仓是亦司农之经略也诸凡武库兵仗水衡将作火药之属神臂弓佛郎机之制务使手与器相习而各城矢石堆积成垒是亦司空之经略也而况司马一官无寝食不以兵为事所为量地调兵移檄待援经略之事皆其事矣守城方略宜仿前庚戌故事集众思收群策闻有善飞石如游击步尚达辈可罗而致之乃若缉奸弭盗权在巡城保甲之法亦知难行于五方杂处之地然及今不图其后将更有难者不可不早计而严防之也得旨这所奏言言切实所宜急行如右屯粮草轻弃与贼而退守宁远已为失著宁远为关门障蔽急当移兵应援不可拘画地分守之说迟误者定以军法从事吏部此际用人当选真正边材司官不得专狥情面在京各官通晓兵事者公举十数员来以备九门之用户部发兵饷运冻粮已有旨了工部器械火药分委司官经理各开报职名如不中用责有所归奸细属巡城御史等衙门严缉至兵部尤兵事专责之官不得泄泄戎政事宜速如所奏参酌行
　　○户科给事中薛国观奏昔三韩之陷皆缘间风披靡彼此观望不相救援兹闻奴贼已围住松山西虏又乘机在宁远中后所一带犯抢苖头矣松山距宁远仅一百二十里之遥宁远距关关仅二百里之遥倘奴以两枝之兵分一枝以图扰松山宁远羁绊我兵分一枝以直抵关门攻围我城中间道路梗塞使我内外不能相顾不几以关外为孤注乎作何策应是不可不敕在关诸臣深长虑也京师□榆关六七里之遥  天地百神之所呵护万万无虞固不可过为张皇以骇人亦不可假为镇定以弛事宁使有备而无用勿使欲用而无备防守之具急宜料理阅视城垣整顿兵马简理器械火药权计仓储粮草一一筹画是不可不敕在朝诸臣早为图也至粮饷一节尤为吃紧所当急敕户部速发饷银一二十万接济军前倘外角□羊未至或暂借别库或暂发内帑于以鼓将帅之忠而作军旅之气可也若宣大保定山东等处巡抚皆提督军务以拱卫神京所当急敕该部檄行各抚先时简练兵马以待应援倘有急警一呼军集无使临事支吾而不前也得旨防外固内及徵兵待援皆当先事绸缪令该部知之
　　○兵部尚书王永光疏言昨于中府集诸臣条议除调度移镇简将饬法及一面分兵救援宁远严查五城奸细已先经臣部次第施行而钱粮器械应移应造户工两部俱能悉心料理无容臣赘惟是今日牵制之局不急东而急西因受款之虏饵而使之视檄海上之师孰便今日征调之举因急外而急内就在营之众练而用之视檄各镇之师孰便臣同官阎鸣泰奉特简视师永平一带倚为长城王世忠出联虎酋可使不为奴用而外兵未集内兵未练京师城守何恃无恐则抽练营军演习火器为目前第一急务通粮冻漕数十万之储难于旦暮尽徙臣部曾已调兵防护今闻警增防自不容缓至东省标兵河南毛兵征奴援蜀俱有明效令各统数千刻期入援他如以民兵责郡县以奇兵伏兵责抚镇想在外方略饶为之非臣之所能遥断也得旨会议如筑舍裁决在本兵折衷数款俱系急著只要分任得人计日奏报毋徒空言其调兵再审缓急行
　　○兵部尚书王永光言宁远报绝则关门之哨卒不前也杨麒先遣李卑率二千出关何曹庄二百夷骑无敢加一矢者遂弃宁远乎镇臣已奉出关之旨臣请敕令前锋将官有能歼贼哨骑者照级优升若无贼级即取将官首级以报此师律之宜讲者至于援兵必得名将统之乃可以收奇功查有原任参将许定国向在关门效用曾经督师咨部另推今都门缙绅咸称其膂力超群韬钤出众应以原官赴关宅险运奇以资一臂之力得旨救援将奉令不出关者斩许定国准以原官赴关听经略衙门调遣
　　○巡关御史洪如钟奏报再诣关门因言宿将名家无论废闲见任当量行起调并请发帑金以感动三军悬重赏以招奇材异等之士得旨著星驰赴关与经督诸臣共策万全
　　○兵部覆请以王世忠署都督佥事充总兵专管抚夷事因言朝廷既以隆其官爵经督亦宜重其事权宜听本官自招出边徤丁四五百名随行至本官妻子既有安插之议即使搬入京畿随便暂寓既可释本官内顾而旁观之疑谤亦消诏如议
　　○浙江道御史庄谦等共陈防御急著一议速振京营一议厚集兵力一议运入仓粮一议速补近道一议严摉奸细得旨这本条议五款堪备缓急阎鸣泰特遣出镇协理京营事务你每就公举晓畅兵事大臣一员署掌近畿抚镇移驻应援照兵部派定信地即时就道各兵安家行粮随便动支事完俱准销筭速运冻粮毋得因循误事严摉奸细责成五城行
　　○兵部主事孙元化疏请用西洋台铳法谓弓矢远于刀枪故敌尝胜我铳炮不能远于敌之弓矢故不能胜敌中国之铳惟恐不近西洋之铳惟恐不远故必用西洋铳法若用之平地万一不守反藉寇兵自当设台然前队挟梯拥牌以薄城而后队强弓劲矢继之虽有远铳谁为照放此非方角之城空心之台所可御故必用西洋台法请将现在西洋铳作速料理车弹药物安设城上及时教练俟贼稍缓地冻既开于现在城墙修改如式既不特建而滋多费亦非离城而虞反攻都城既固随议边口得旨西洋炮见在者查系果否可用及查放炮教师果否传授有人即当料理以备城守
　　○山东道御史李懋芳以榆关报警条奏四策得旨集众思以收奇谋责州县以壮捍卫谕西虏以激忠义檄毛文龙以掣奴肘皆属可行
　　○太常寺少卿曹思诚奏登莱天津设有重臣向所称三方布置成犄角之势者也今狂奴蠢动宜飞檄两抚臣并谕杨肇基毛文龙整兵誓众登津之师刻期自旅顺进海外之师刻期自镇江进贼必狼顾喙息以回救根本乘其归而设伏险隘以击之又觉华岛之师原以接应岸兵今奴屯去三岔河渐远刍粮必不能外之而飞渡宜遣偏师以断其后或焚其辎重得旨三方虽当协济但河冰正坚海师难渡缓急机宜尤当酌量
　　○命协理京营戎政兵部右侍郎冯嘉会作速到任
　　○皇城巡视科道虞廷陛等条奏门禁四事一守门官伍宜核东西长安二门有把总二员其东安等门俱宜照例于掌印指挥佥书各门差拨二员各照官军分守信地一各门出入宜查自随朝及内府衙门供役外各项人等不得任意行走一宿卫官军宜清  祖制勋卫将军及乂刀官军人等侍卫直宿各有定限倍宜一一遵行若外城七十二铺内城二十八铺倾圯者工部估计料理铺军散逸者兵部按法清稽一直宿贫军宜恤直军原有额米但领者非其守者班伍派钱又复不赀兹月粮应会同臣等应时给发至一应费用概与除革又虑各夷繁遝进贡关防尤宜倍肃当令前叩贺勒令速返亦隐防窥伺杜绝奸细之一端也得旨肃清门禁正系巡视职掌著照各款严加整饬行
　　○御史陈睿谟条奏一宁前之应援宜急一间道之防守宜周一京军之操练宜实一火药之试造宜预一奸细之盘诘宜严一城守之料理宜急一冻粮之收聚宜亟得旨条陈诸款有禆城守营务该部酌议其运冻粮视缓急行
　　○先是漕粮久抵关通其未剥守冻者一百三十余万巡漕御史徐卿伯请移水运之脚价于陆省上坝由闸之剥运过桥进仓之车运而并其脚价以入京仓不果至是户科都给事中林宗载与总督仓场薛贞等俱以为请得旨陆运冻粮以实仓储旦夕难缓脚价著户部速议给发以便运输
　　○陕西岷州卫起送番人郭由等族著木剌的等及剌章等族存的豁剌等各来朝贡马匹盔甲宴贺如例
　　○辽东经略高第塘报本月二十三日大营达子俱到宁远劄营一日至二十四日寅时攻打西南城角城上用大炮打死无数贼复攻南角推板车遮盖用斧凿城数处被道臣袁崇焕缚柴浇油并搀火药用铁绳系下烧之至二更方退又选健丁五十名缒下用棉花火药等物将达贼战车尽行烧毁今奴贼见在西南上离城五里龙官寺一带劄营约有五万余骑其龙官寺收贮粮囤好米俱运至觉华岛遗下烂米俱行烧毁讫近岛海岸冰俱凿开达贼不能过海袁参政于贼退后差景松与马有功从城上系下前来报信等情得旨宁远道将坚志固守打死夷兵数多焚其战车贼＜釒夅＞稍退深慰朕怀还著经督总镇诸臣兼兵应援相机进止务收万全
　　○升河南参政角□羊经传为山西按察使易州兵备
　　○癸酉  上视朝
　　○  上谕吏户兵三部朕览塘报贼攻宁远甚急当被城中道将诸臣协心设法炮打火攻贼营少退危而得安且运焚寺中粮米不为贼虏之资遍凿近岸坚冰潜消过河之患袁崇焕血书誓众将士协心运筹师中调度有法满桂等捍御孤城矢心奋勇虽未尽歼逆虏然已首挫凶＜釒夅＞似此忠劳朕心嘉悦今特赐奖谕仍著该部从优升叙照旧供职户兵二部发银十万两为犒赏之资用鼓战气其经督镇道诸臣还要大家倍加细心料理相机接应以为宁远声援以固山海保障务在万全期奏肤功切不可以小胜自满仍锐意灭贼全复疆土庶仰雪  三朝之耻慰朕宵旰之怀兵部马上差人前去银随后角□羊到钦哉特谕
　　○又谕户兵二部朕廑念东事从前皆因守之不固更何言战昨闻设奇应变贼且退避此足明固守之验矣朕嘉其劳著户兵二部作速发银十万两充军前犒赏内道臣一千两将领以下量功递赏关外各兵斟酌给散务令均沾见朕不忘边吏官军劳苦之意犹恐贼谋叵测以退为进而宁远固守在内关门援兵在外两不相顾单弱不前今督臣既已在关当与经臣镇臣协心并力以图歼贼毋坐视宁远为孤注也其关内城守各官赏赉将以次及事平之日分别优叙朕不食言
　　○工科左给事中杨所修奏请相机进援而一片石喜峰口等处要害甚于关门添兵设防更不可缓又言前此逃兵不敢过关西北蓟昌一带实其潜遁之路宜遣才力道将各一员督领精兵数千驻劄要紧地方一以备援关急一以堵截逃兵章下兵部
　　○加升关内道山东副使刘诏为按察使密云道河南副使孙谷为参政永平道山东参议张春为副使各照旧管事
　　○升兵部主事张福臻为山西佥事备兵昌平
　　○命原任神机营左副将王光有佥书南京后军都督府事
　　○升游击管巡捕营参将事李槚为陕西河州参将管陕西靖虏营参将事角□羊国重为永泰城参将管山西利民堡参将事柳暠为代州偏关参将山西都司佥书张实履为神机二营参将万全都司佥书张承宪为大靖庄凉参将都司佥书管山西巡抚中军坐营事王乾元为偏头关参将管京营标兵右营坐营陈焕章为倒马关参将
　　○升宁夏清水营守备方茂功为河南磁州游击将军潼关道中军守备刘重光为陕西总督右营游击将军沂州道中军守备赵文炳为宣府东路游击将军
