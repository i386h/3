<!-- { "loadSidebar": true } -->
　　○辛巳遣大理寺左寺丞等官唐世济等赍  登极诏往省直
　　○壬午  上谕礼部  先帝元妃郭氏才人王氏俱追遵为
　　皇后即议谥具仪以闻
　　○斥内官田诏等一十三名
　　○鸿胪寺寺丞李可灼得旨养病回籍
　　○刑科左给事中魏应嘉言
　　皇上登极天人交悦敬陈保护之要一在  经筵之蚤举一在大婚之蚤定一在近侍之得人一在奏章之速发因参辅臣方从哲行事多舛如票李可灼以罚俸养病人皆谓其不足以尽辜至崔文昇止查进药日期及方进有无错事以了事如出自内票当为执奏如票自阁臣则负国负恩  九庙有灵岂不可畏报闻
　　○内侍范通孙相陈尧臣孙惟贤有罪降斥有差以御史郑宗周之奏也宗周又深宫燕寝之中宜倍加谨慎近侍以謟謏进者必斥或召阁部面对或令谏官入直而黑字谕帖夜半传宣悉行停止大臣宁拜昌言言官各矢精白至于赏罚不明兵民交困税契加派将令鸡犬不宁鼓铸屯田终是道傍筑舍饥馑日臻征求日迫盗贼日滋夷狄日炽戍卒溃散而不知制小民穷敝而不知恤一旦外讧内忧＜彳卒＞然并起不知何以制之此皆辅臣之责也至于  皇上春秋鼎盛坤仪未备恐几席之间伏有陷阱如近日李选侍广布私人潜居要地吕武称职之事必将再蹈覆辙矣时给事中薛凤翔御史余合中聂绍昌贾继春俱有＜锍-釒＞保  圣躬责辅臣  上皆纳之
　　○癸未礼部尚书孙如游请  上御文华门视事百官行奉慰礼得旨朕哀痛方深岂忍遽离丧次其以本月十六日视朝具仪来看
　　○内员崔文昇革去秉笔职衔降内官监奉御闲住时司礼监奉旨查奏  上谓崔文昇职司御药宜审脉理不合朦胧进药全无功效不忠之罪难免既该监查无别情姑从轻降处
　　○命魏进忠照旧供职以杨涟前＜锍-釒＞及之而该监查奏谓其不系李选侍下应役也
　　○  上谕礼部  山陵事重礼工二部堂上官率钦天监并访举精通地理人员一同前往相择
　　○命造督饷省直监察御史印礼部为万崇德请也
　　○甲申以上  神宗尊谥祭告南郊遣侯梁世勋  北郊侯薛濂  太庙驸马王昺  社稷伯刘天锡各行礼
　　○尊谥  皇祖神宗显皇帝诏曰朕惟帝王御世躬明德而致盛治者其子孙臣庶必立  庙以宗之称
　　天以谥之用是表因心之达孝亦将示万世以至公也洪惟我皇祖考大行皇帝秉乾纲之上德抚豫大之昌期以纯孝奉  慈闱以至仁调庶品振纲肃纪每在笃恭不显之中过化存神聿成端拱无为之治威既著于除残禁暴惠尤深于兴灭存亡溯四十八载之浃髓沦肌若南北东西之怀柔震垒可谓考三皇五帝而不谬对  二祖  八宗为有光者矣兹者率土鞠凶普天丧  考朕衔哀茹痛勉嗣洪图深维继述之初无若显扬之大特敕谕文武群臣稽古论文传参舆论形容盛德恭荐崇称乃于九月初十日祗告  天地  宗庙  社稷奉册宝上  皇祖考大行皇帝尊谥曰  范天合道哲肃敦简光文章武安仁止孝显皇帝庙号  神宗于戏耿光大烈揄扬莫罄夫鸿庥缵绪绍基启佑长思于骏惠布告遐迩咸使闻知
　　○浙江道御史张泼言  皇上春秋已十六龄血气未定情窦初开培养根本正在此日且迩来日所获罪珰大半皆李选侍之近侍也威行不测反侧不安畏祸之极得无思中之以色阴夺太阿以攘乱乎未见其形愿察其影更愿  顾命诸大臣之审图之也又李可灼之罚俸徒事调停周朝瑞之复职不于  遗诏皆非大臣奉公之谊同时四川道御史冯三元亦言李可灼赏罚未当宜诛窜以谢  先帝俱报闻
　　○乙酉  上怒刘逊侵欺钱粮并李进忠偷盗库藏各物敕刑部重拟严追进忠及刘尚礼潜逃并敕内外缉事衙门务在拏获不许徇纵
　　○下近侍陈忠于法司究问以其连结外人陈槐同谋妄告也
　　○敕鸿胪寺堂上官宣谕首辅方从哲即出入阁辅理次日从哲＜锍-釒＞谢再陈徵悃  上优答不允
　　○工科署科事右给事中惠世扬参辅臣方从哲言其独相七年妨贤蠹国梃击青宫庇护奸党骄蹇无礼失误哭临恣行胸臆破坏丝纶纵子杀人蔑视宪典阻抑言路闭塞耳目陷城失律宽议抚臣马上催督断送全师徇情罔上鼎元贻羞代营诸税辱国殃民为十罪又以知有承奉郑贵妃欲从封后之旨而不知有  宗社远忧知有逢迎李选侍欲缓移宫之日而不知有  天子名位知有结纳崔文昇迈其用药之罪而不知有  君父隐忧为三可诛又谓其受刘逊李进忠盗藏羙珠夜半密约谋为营脱得旨言官论事当平心详审岂得以风闻臆度轻诋大臣有伤国体从哲亦上＜锍-釒＞自办求罢优诏不许
　　○大学士刘一燝韩爌臣等办事在阁蒙发兵部覆请罪帅李如柏如桢本有文书官沈应兆口传  圣谕初登大宝着从宽处臣等仰见  皇上问庶国法可伸封疆可振是日首辅方从哲在告也得旨逮问如律
　　○福建道御史倪应眷上治安六事曰保身曰定治曰讲学曰勤政曰纳谏曰谨微而归重于阁臣之主持谓权臣不可有重臣不可无非权而何以重愿  皇上假之以权丝纶无从中降阁臣善用其权意念绝无旁落  上是其言
　　○升詹事府少詹事李腾芳为礼部右侍郎左庶子郑以伟为詹事府少詹事俱兼翰林院侍读侍读学士教习庶吉士
　　○升中允成基命为司经局洗马管国子监司业事署掌印信
　　○升吏科都给事中范济世为太常寺少卿提督四夷馆
　　○升江西道御史薛贞为太仆寺少卿分管东路河南道御史顾造为大理寺右寺丞
　　○升狭西布政使司右参政史文焕为本省按察使福建布政使司右参政魏时应为本省按察使
　　○南京刑部尚书罗朝国辞免新命不允
　　○辽东经略熊廷弼以病求去不许
　　○命造户部专理新饷关防为郎中杨嗣昌给也
　　○丙戌命工部侍郎王永光提督□□□山陵
　　○升南京国子监祭酒孟时芳右春坊右庶子钱象坤为詹事府少詹事兼翰林院侍读学士起原任礼部右侍郎兼翰林院侍读学士顾秉谦以原官协理詹事府事
　　○复除吏科给事中周朝瑞
　　○赠原任延绥巡抚金忠士兵部右侍郎
　　○以咨加统练南兵游击张懋勋调管广西浔梧参将事
　　○升狭榆林卫百户王都只为游击管马水口参将事
　　○升都司佥书管蓟遵游击李成光为狭西总督标下游击将军
　　○升山东都司刘文炳为徐州参将
　　○丁亥以上  孝端  孝靖两皇后尊谥祭告  南郊遣侯陈良弼  北郊侯吴汝胤  太庙驸马万炜  社稷伯陈伟各行礼
　　○尊谥  皇祖妣孝端显皇后诏曰朕惟恩隆一本尊崇式备夫上仪礼达重闱徽懿遹光于显号敷天并戴永世同辞恭惟我  皇祖妣孝端皇后柔顺含章安贞厚载配二仪以发育含万物而发光石燕衔文已钟灵于芳族轩龙耀来遂正位椒涂奉  两宫而齐思眉之贤承  九庙而笃迓厘之庆佐  一人之宵旰道赞垂衣弘六寝之休嘉慈均佩韣位奠承华之主器德并恩勤祥徵兴庆之含饴劳深启佑万年作述谋燕子以诒孙四纪昇平教刑家而化国方忻爱日遽谢长秋我  皇祖感故剑而兴怀肆冲人抚遗木□巷而增恸非藉綦隆之典曷伸罔极之思鲁颂姜嫄时重閟宫之报诗称父母亦登清庙之歌爰命礼臣式稽成宪傅参舆论共赞懿章萃爱戴于臣邻诚通祝史摹芳徽于琬琰礼备荣哀卜以九月十三日祗告  天地  宗庙  社稷恭上  皇祖妣孝端皇后尊谥曰考端贞恪庄惠仁明媲天毓圣显皇后于戏瑶牒恒新贲幽先于有赫鸿名不朽缅英爽以如存布告中外咸使闻知
　　○是日又尊谥  皇祖妣孝靖皇后诏曰朕惟孝隆所生诒谷遹追夫圣善礼返自始尊崇式协于情文维尽制以尽伦自率亲而率祖荣哀骈萃淑懿光宣恭惟  皇祖妣温肃端靖纯懿皇贵妃粹穆贞姿柔嘉今则恭慎赞中闱之化儆效鸡鸣婉愉奉长乐之慈欢承燕喜备坤仪以毗乾御培震器而最蒙功主鬯观成既参劳于翼子含饴隆爱旋受祉以诒孙方期介庆于无疆条尔栖真而莫待属鼎湖将祔期展孝思乃玉几俄凭尚稽成事肆予眇质奄绍丕基维水有源似续永怀乎启佑谓地益厚慈徽莫罄夫揄扬时命礼官博询舆论爰遵末命克举上仪俪极升华象服俪长秋之御易名节惠鸿称昭永世之辞卜以九月十三日祗告  天地  宗庙  社稷恭上  皇祖妣尊谥曰孝靖温懿敬让贞慈参天胤圣皇太后于戏大典承乎先志在天昭圣孝之隆徽音布为休声率土慰母仪之仰布告中外咸使闻知
　　○敕谕礼部兹者  皇祖考神宗显皇帝  皇祖妣孝端显皇后  山陵将毕  祔庙有期当定祧迁之制尔礼部遵照  累朝典礼定仪当祧  庙室择日具仪来看
　　○礼部尚书孙如游请择期开讲并慎选讲官以崇圣学以恢圣治户科给事中王继曾先以为言因是有请命查例择吉行
　　○兵部尚书黄嘉善＜锍-釒＞请优叙互市效劳夷酋沙计台给予冠带升试百户以坚向化之心从之
　　○河南道御史顾造＜锍-釒＞请责成辽东经略熊廷弼谓出关业已踰年漫无定策蒲河失事焚掠甚惨匿不上闻而贺世贤塘报仅仅斩一级获二马张皇其词颂功部院岂不遗笑蛮夷荷戈之士徒备畚锸挑浚之役尚方之剑仅供作威逞志之具檄诸边以御东虏竭全宇以供一隅今年八百万明年八百万臣恐财尽民穷盗贼蜂起忧不在三韩而在萧墙之内也且今日之事尽在经臣死生以之若以驰马躬历为劳以傲气强词斗捷以告病乞身弛担恐非所以忠朝廷而纾东顾矣得旨建夷屡犯内地损失甚多辽阳孤危深为可虑熊廷弼着益用心料理多方防御图胜万全以纾边患战守机宜原不中制毋得推诿误事
　　○辽东巡抚周永春以忧去升永平道按察使袁应泰为巡抚代之
　　○四川道御史舒荣都＜锍-釒＞劾原任辽东巡抚周永春谓永春受事以来所失城堡不可胜数而开元一城古所称黄龙府也永春荧听佥壬令城中兵马出防村屯又情深香火任郑之范贪横莫制致中溃外乘名城倾陷且刘缙之躁妄李如桢之昏懦人所知也而亟称其可用三路丧师士气新阻正宜引罪警众力图雪耻乃盛称太乙流转艮方外夷之利此言一宣人皆角□羊体其他舛戾多端烦言未已臣不敢以其已行而宽之得旨周永春抚辽功过总俟事完酌议
　　○策都复参原任湖广布政新升广西巡抚陈德元言德元去岁不能定武昌之变而今日安可膺节钺之任下部议
　　○命四川永土司照依会典听贵州节制从贵巡抚张鹤鸣奏也
　　○右谕德张鼐陈初政十事一曰养身二曰养性三曰勤学四曰敬天五曰法  祖六曰亲贤七曰纳谏八曰信令九曰恤民十曰持体＜锍-釒＞入报闻
