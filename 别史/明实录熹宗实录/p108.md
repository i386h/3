<!-- { "loadSidebar": true } -->
　　○造巡抚辽东山海等处提督军务关防给阎鸣泰援辽总兵关防给麻镇
　　○辛巳  上谕礼部  光庙选侍东宫李氏册封为庄妃令择日具仪来行
　　○礼科给事中彭汝楠言赏罚二柄人王鼓舞一世之大权也乃窃窥此时似乎有赏而无罚者自开铁失陷不闻及时震叠而骗官盗饷之徒种种莫问可谓有罚乎情面相狥赏则偏重即以  覃恩言之年复一年例复生例纷纷陈乞恬不知怪所当一概停止者也宫保晋秩肩舆特畀乃  先朝创见之恩今敌忾无闻辄邀殊眷又其甚者人臣以死勤事例得优恤然必其立大功捍大患以身狥焉之谓今不衡轻重但身没于官即援例渎扰所当一体申饬者也至若蜀中文武将吏死守成都则睢阳让功克复重庆则淮蔡比捷当此所在蠢动之日秦良玉母子驰驱既久艰险备尝独不可破格优崇乎抚臣徐可求等身罹惨祸总为国殉独不可与孙好古及时同恤乎夫不当赏而赏则旂尝无色当赏而不赏则豪杰灰心愿庙堂之力主张也  上曰覃恩恤录向已有旨还着限期核实毋致滥狥成都重庆各官功次便行巡按御史查明先行优叙徐可求秦良玉该部一并议覆
　　○造巡抚偏沅等处兼督兵饷关防给杨述中
　　○加赠原任重庆府知府章文炳为太仆寺卿荫一子本卫副千户世袭文炳治行廉洁吏民戴之贼亦悔其误杀至于寻尸厚歛送柩登舟太常寺卿朱光祚为请优恤故有是命
　　○官兵复邹县妖首徐鸿儒就擒山东平
　　○予博平伯郭振明新城伯王昇各父母祭葬坟地享堂如例
　　○壬子大学士叶向高奏臣之甘与邹元标同去正自度其力之不能恐天下后世推敲于存亡利害之故委罪于臣而非止为讲学之一端也夫无宰相之才而冒宰相之位固臣之所甚不安也无宰相之权而当宰相之罪亦臣之所必欲逃也臣在此一年所见大臣去国如刘一燝周嘉谟王纪孙慎行辈皆发自言路断自  上传今邹元标又将以此去矣此虽言官之善体  圣心抑亦进退大臣之道固如是耶望  圣慈哀怜使臣得从一燝等之后得旨卿以元老率先百僚言官期望之殷即朕倚任之重岂得谦让引退还着鸿胪寺堂上官宣谕即出佐理
　　○登海总兵沈有容以病告兵部言边事告急人皆称病求去谁为  皇上捍此疆圉者乞令沈有容仍遵前旨择岛驻劄督率诸将策应毛文龙不得推诿  上从之
　　○川贵总兵杜文焕称病改命总兵鲁钦代之提督土汉官兵刻期援黔
　　○命总兵都督佥事刘国光以原官镇守保定等处地方
　　○癸未原任大学士刘一燝予告还里恭陈谢悃内言国家多事  皇上一身关系甚重惟愿清心寡欲养德爱身勤御朝讲咨询治道尤望宽逆耳之罚以来忠谠减加等之赋以固本根销反侧之人心讲安攘之大计  上慰答之
　　○宣大总兵董汉儒摘陈三边要务以保款规一足京运一核民运一择府佐一清占役一严烽堠一酌抚赏下部议覆
　　○河南汝宁府固始县妖贼李思贤等聚党谋叛欲应山东知县高捷以计擒获诛其渠魁二十余人余众角□羊散未获贼首金之楼等遵示赴府投首巡抚冯嘉会以闻  上曰妖徒计擒销弭安靖地方最为得策投首的审实议罪该县缉捕有功查明纪录
　　○河南巡抚冯嘉会言河南与山东为唇齿之邦先是郓滕搧乱河臣陈道亨移檄索兵臣与按臣丘兆麟当即将兵应援近闻东抚督战行间穷寇被追挺而走险侦逃贼繇徐州直犯河南又闻徐淮兵阻复西抢丰沛与归德永城夏河仅隔一河又闻繇曹单抵大名直犯卫辉开封中州之警愈危愈迫更有归睢棰手陈颖侠徒喜乱需时不止数万投机向乱祸何可言今东贼败而出境邻境蔓延皆其未了之局得山东抚镇移新胜之兵与臣协力共剿兵将不必远勤费减而切实倍矣得旨各将协兵援剿不得画地坐视该地方官亦着自行捍御多方调度毋得全藉协援致有疏虞
　　○户部尚书汪应蛟等以黔方用兵需饷不赀宜于辽饷外另设黔饷一项如先年征播故事乞敕廷臣会议  上从之
　　○升兴都都司佥书金章为贵州新添清平参将中都都司佥书伍德崇为思恩参将太平参将石勋为蓟州西路副总兵狼山副总兵张景房为大六营副将保镇游击宗维城为大同东路参将蓟州中军钱承勋为神机一营左副将添设副将王弘爵为五军一营左副将湖广行都司掌印杨洪震为琼崖参将湖广都司佥书史良将为贵州安顺参将湖广都司掌印许志远为黎平参将添设京营参将赵廷为福建南路参将应援朝鲜副总兵王绍勋为天津副总兵江西都司掌印包良拭为涿州参将
　　○甲申巡按直隶潘文龙以畿南增兵防守饷银不敷请发帑金  上命兵饷于抚属外角□羊及该派新饷内支给不得以请帑稽误
　　○荫辽东阵亡总兵刘渠长男应捷锦衣卫指挥佥事次男应宣锦衣卫百户全俸
　　○升北川守备崔拱辰为五军十营佐击改蓟镇游击卜应吉为五军九营游击升黄化镇守备安治平为昌平右营游击河东守备甘胤为河间领军游击太原参将张应辰为昌平左车营参将永泰参将侯一位为蓟镇永平城参将俱管游击事广西都司佥书丁文燿为福建中路游击高山守备柳暠为神机五营佐击枢门守备杨维翰为天津海防游击大同减虏堡守备白松为大同入卫游击云石守备张鸿勣为定州领军游击
　　○乙酉  上视朝
　　○礼部尚书顾秉谦以新历久颁请速补封典得旨藩封重典举行自有定期尔每引避小嫌罔顾大体以致稽延至今甚失朝政亲亲之意岷府等府着于本月内册封秦府候旨行
　　○左都御史邹元标屡＜锍-釒＞请告许之命驰驿回籍以需召用仍加太子太保元标复具＜锍-釒＞辞  上谓朕优礼老臣终始以礼加秩已有成命卿宜祗受勿辞
　　○先是嘉靖四十二年两淮巡盐御史徐爌题设灶勇二千八百余名分布三十场以备倭警承平日久徒有其名漕运总督李养正巡盐御史房可壮以昔年白莲妖教先煽于杨近闻滕之遗孽焚劫至徐则杨非无事之地议欲改灶勇另募壮丁二千而以灶勇之饷饷之设将立营专司训练部覆从之
　　○御史李玄＜锍-釒＞陈时事言今日之大忌者四元老忌于摧折中旨忌于传宣边务忌于议论法纪忌于废弛又陈三要一曰卜相一曰选将一曰择抚臣  上谓所陈俱摭拾渎奏且迩来大小臣工不肯忘身济艰往往洁己求去谕留不从何尽归咎于上李玄不谙事体念系言官姑不究
　　○升贵司按察司副使刘锡玄为布政使司左参政仍旧监军
　　　○丙戌御史杨维垣参兵部员外郎顾大章在刑部时受贿鬻狱大章＜锍-釒＞辩维垣复指大章受熊廷弼四万金且以鬻狱多赃乞追助饷  上谓赃至四万岂无确据可凭止以意见悬断令部院查明确奏初三法司会审熊廷弼时众议皆谓经抚同罪独大章谳词谓难尽诿廷弼之掣肘尽抹廷弼之先见宜坐王化贞重辟而戍廷弼故维垣遂劾大章受廷弼金欲为出脱非有左验也然大章之祸实始于此
　　○升大理寺寺丞方大镇为本寺左少卿
○丁亥大学士叶向高复力求罢言臣以凭藉十载之微劳而乞此垂亡之朽骨于愿非奢以  皇上眷念  三朝之旧隶而待以不死之新恩于礼已尽是亦  圣世之光而老臣终始之幸也  上慰留之
○工部尚书姚思仁以  陵工乏用乞借南部存积银十万两从之
　　○辽东经略王在晋以广宁之败诸将或叛或逃或未知存亡或见在山海查明上闻以听处分兵部具覆降奴叛将刘世勋孙得功等应行原籍地方拘其家属依律处治逃将郭登选等抚按严拏到京正法未知存亡张应龙等查勘分别处泊见在山海及告病者应听枢辅简汰稽核  上从之
　　○四川赞画太仆寺少卿刘时俊先以总督张我续题参通夷已蒙逮系至是我续复具＜锍-釒＞持平以备廷谳言时俊家于荣昌恐贼蹂＜閵＞其室庐故不难卑辞厚币以贺之适足见时俊之卑污而非大逆不道也至于城头之诉出于贼口未必情真章下所司
　　○命给黔国公沐昌祚敕书以便宜行事加沐启元应得职衔责令调度援黔其该镇庄店仍归管业从南京礼科杨栋朝之请也
　　○戊子  上视朝
　　○太仆寺添注少卿管工部都水司郎中事李之藻题以夷攻夷二策内言西洋大铳可以制奴乞招香山＜氵粤＞夷以资战守又言南关后裔王世忠与奴世讎今憨妻乃南关之女世忠之姊子宜令世忠入憨营借兵以复广宁  上以二策有禆边计令该部作速议行
　　○工科右给事中刘弘化＜锍-釒＞论京察言辛亥因假书而生假单丁巳立门户以攻门户一则浊权与清议分一则清议与横议杂总之人心不可终欺偏私终难久据乞鉴前车以持公典务使贤奸分明恩怨浑化御史练国事又追咎丁巳主计赵士谔等议削降以为狥私不公者之戒庶惩前可以毖后  上曰察典伊迩方议持平却又苛追前事岂成事体人各有见不必一一具本著部院科道各官先期集议条例事宜画一举行
　　○予原任南京兵部尚书孙矿祭葬如例
　　○升副总兵马炯署都督佥事充总兵官镇守湖广
