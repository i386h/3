<!-- { "loadSidebar": true } -->
　　○巡抚天津侍郎黄运泰言奴警报急准经略高第咨调天津兵三千应援又准总督王之臣牌调津兵一千名速赴军前应用看得天津设巡抚调集水陆各兵一万三千有奇陆续调发迄今见在关门屯聚旧兵止有海防及左右二营系真定抚臣所辖海防改防改归屯田左右二营真定抚臣调取应援今惟有新兵三营除镇海营水兵二千余名专管海防外止余标正二营官兵四千内以官兵二千九员名马三百匹委正兵营游击施洪谟率赴经臣应援以官兵五百三员名马一百匹委正兵营守备中军李景率赴督臣应援惟是天津水陆交冲为漕运必经之地关鲜百余万粮料发运于斯标正两营既调山海而左右两营又欲调真定天津一空万分可虞请将左营暂留津门以为城守护运之用  上命兵部作速酌议具奏
　　○保定巡抚郭尚友言奴警告急各路遵旨应援保定总兵李承爵率兵营路兵三千赴援应给马如兵数而挑选各营路止得马一千五百匹乞照各镇援防事例兑保定所属寄养马一千五百匹共足三千之数且真定系右辅要地所恃以遥应关门近护神京者独有镇城之兵而车营与龙固营祖军粮薄甚羸弱不足倚又独恃有标民左右四营之兵今民营充赴蓟之班几撤精兵三分之一请将民营免令赴防俾得督率操练犹可借其一臂民营游击已经论劾合无以德州春班营游击韩兆元调补章下所司
　　○山西道御史高弘图疏言奴酋騺伏四年不动一朝突至宁远被围举国汹汹一重门限岂是金汤自袁崇焕有死地求生必死无生之气则莫不翕然壮之然自有辽事用兵八年不效固未敢逆料其果能与贼相持与城俱存否也是以深轸  圣怀时切东顾甫采盈庭之方略辄得马上之捷书然后知从前无不可守之城池而但无肯守之人与夫必守之心今崇焕称必守矣况且出奇挫锐建前此所未有则又莫不翕然贤之然从城上系下而纵火烧车者非健丁五十人乎此五十人者既能奉崇焕之令而崇焕又能不没五十人之勇作何旌赏谓宜不移时而沾也惟是贼锋虽挫贼胆方张离城五里而遥未可遽以为不前也约贼有五万之多而我军名数未必相当则尝胜之势仍在奴而孤注之忧仍在我也为今日计奉旨应援之兵一步不可松懈经督同舟之患一著不可差池至于神京根本之虑不可不周臣谨列为五款用备采择一申饬都门防奸之法奸细必有托业必有托处暗布讹言每每塘报之所未有而辄已諠传今宜禁京城内外寺观处所及民间安寓行客之家驱绝奸薮并严驱奸胥人役之弊一休养京营战马之力营军以马雇人合严加申饬一切负重赶脚惟许骡驴有以马雇人者巡城御史捉拏枷惩一推广朝廷用人之心已经铨叙请名流俱留为京用有紧要抚缺不妨仿阎鸣泰例仍使建第一暂代日坛祭祀之典羽书狎至之日不宜轻辇跸而荐馨香合无姑行改遣恭请  圣驾以明春举行庶于大典有光也一仰体宵旰忧勤之劳  皇上一心商量战守又一心催并营建权宜借凑何等焦劳乞  皇上姑一意办贼见今搬运冻粮有议多积煤柴有议暂将拽石木之佣许为运粮草之用使京师有恃无恐奴贼将闻风引去而臣乃快睹经营于不日矣得旨高弘图屡疏条陈俱未当今又阻挠  郊祀大典且运木石运冻粮各有专责何得以东事遂妨并举姑不究
　　○戊寅祭  太社  太稷遣伯刘天锡行礼
　　○朝日坛殿宇工完遣尚书董可威祭谢
　　○升工科左给事中杨所修为吏科都给事中
　　○升山东按察使冯从龙为湖广右布政使浙江副使张鲁唯为河南右参政兵部郎中李桢宁为山西副使备兵大同
　　○以都司佥书管沈阳秋班游击事柳绍宗为甘肃巡抚褾下中军游击
　　○乙卯加成国公朱纯臣怀宁侯常胤绪东宁伯焦梦熊各宫衔一级纯臣梦熊少傅兼太子太傅胤绪太子太保兵部遵诏例以请也
　　○周府华亭王薨遣行人吕邦瀚致祭
　　○诏削职方司郎中余大成籍初兵部题将蓟镇镇虏关提调董节升都司佥书职衔管昌镇右车营游击将军事有旨诘责至是兵部尚书王永光据本部职掌及本官资荐以闻  上以提调去游击阶级悬绝躐等超升又含糊回奏情弊显然余大成著削籍为民  陵寝重地还著另择都司守备俸深荐多练习兵事的来用
　　○礼科都给事中彭汝楠疏陈三事一曰辽抚宜复言从有辽地即有辽抚辽地未可终弃则辽抚何可遽裁向特以蕞尔关门经抚两驻有似赘员今  皇上既嘉袁崇焕之功予以佥都职衔又令其驻劄宁前管理军务则崇焕固俨然开府矣何不遂复辽抚即以崇焕任之凡关外一切战守机宜悉听便宜布置庶事权责任实有肩荷从此而广宁而辽阳而开铁皆可以经理可以驻劄亦今日恢复先著也一曰冒破宜问言枢辅当关兵则日减饷则日增使天下民穷财尽漠不动念边境有事动勤宵旰枢辅有心宁不愧赧犹得邀温旨谓经管尚自有人容其掩罪卸责惩往毖来未可厚为宽假也一曰综核宜急言奴虏甫退情形未远亟当清查实落兵马处处若干逐一开明告之  皇上一洗往弊纵犁庭扫穴尚须擘画而兵实饷省其可以宽海内之物力餋国家之元气者所关自不浅也傥过此以往蒙蔽成习又不可问矣得旨袁崇焕加衔管事责任未尝不专果能平辽自有爵赏何必以抚臣为重姑不究
　　○礼科右给事中张惟一言关门近事有宜严行厘剔者如关兵月饷非二十五万则二十二万亦曰我兵且十四万汰之不下十一万也乃平居患贫而寇至又患寡少去之兵从何处销筭此不可不问之兵也右屯露贮之三十万久奉撤入之命而徒惮抢劫之虚声辄举而委于奴散之军不犹愈赍之盗乎此不可不问之饷也西虏抚赏不赀欲收为我用迺奴兵西渡不以一矢相加遗且乘机鼓焰则抚赏之不得其道可知此不可不问之抚也而又有不可不问之援兵不可不问之塘报道臣拚命当贼屡勤明旨并应援时刻兵马数目亦令驰报矣而李早李平胡以二千人往俱不进援敌兵压境侦探既急迺彼中镇将直欲膜外置之借非宁远杨景松之报何彪等之报关外情形竟从何处摸索此皆奔溃骄蹇之习不可不一创之得旨俟贼退严加查核
　　○御史张文熙奏袁崇焕与满桂等已加赏赉中右所副总兵刘永昌游击马爌等坚守胜地亦宜并加奖赏周守廉之逃兵部已请正法又闻杏山松山等处有邓茂林吕应蛟李应魁等不合兵宁远辄奔入前屯赵率教欲以军法绳之始惧而回至中右所如此愞懦亦宜一并查明更敕工部多造火器多储火药若兵部主事孙元化自言能制西洋台铳正宜专委以试其长得旨关外将领功罪俱俟经臣查明赏罚西洋炮即如法多制以资防御
　　○经略高第塘报奴贼退至大凌河得旨据报奴贼尚未过河还宜严加备御无致疎虞
　　○左都御史周应秋题时事多虞人心积玩得旨近来法纪渐明人情犹玩这条奏四款深被愚纲陶朗先杨涟左光斗等赃便立限与各抚按官远者限文到四月以里近者二月以里刻期奏销违者参治封事最宜简切不宜烦冗重复建白牌系从来旧规何得辄废选练民兵召募土著诚固圉长策一体申饬行
　　○顺天府府尹沈演疏陈绸缪三辅十事一城垣有无完固壕堑有无深广楼橹有无修葺皆应作速经理一器械原有件数果否堪用敝坏者整顿未备者修造一墩台以资守望铺舍以传警报岂得任其颓败墩军铺夫或加添或更换相应各给器械以备巡警一各口子道路或虏可冲入之地则宜抵塞法当督民开沟徙堑以限虏马或虏骑必经之地则宜堵截法当造暗坑理地雷以扼虏冲一市集居民何处为虏骑稍远之地人烟辏集原有墩堡应修筑完固以资捍御何处为虏马必繇之地零星数家气力单弱者应收歛入城以资防守一原额军兵若干见在若干快壮若干子弟兵若干即今有无足用何人武艺高强可备战斗何人年力精壮可备城守何人机巧便捷可用侦探务要试验真的造花名册报一各卫所官员何人弓马熟娴可备统领佐贰以下何人调度有方可资赞画乡绅中何人谙习兵机可资韬略以至士子之有志当世者父老之历练有识者子弟之骁果警敏者俱要不时延见访以机宜务要上下同力官民一意但无偏听一人轻有举动不合众心一民间丁壮谕令习射除督率奖赏外果有弓马熟娴者汇为一册如登名册中小过应笞及无名差徭量与蠲免如有教师打手等项皆查造入册量加奖赏既收爪牙之用亦消肘腋之虞一乡村户多人众不愿搬移入城自愿列栅筑垣团练守御者听掌印官亲为相度务期地形得利守御坚完无疎薄苟且反以资寇一申严保甲以稽查奸细为第一义面生可疑踪迹诡秘即行根究一家不举十家连坐如尝法但要著实举行无疎无扰以上十款俱乞明旨严加申饬责以必行抚按非时举劾量才更调务使近畿州县皆强敏有力之选为著实固圉之图且今之贡夷原非旧制当时皆都督酋长正身递置邸中盖有古质子遗意今之来贡皆积年猾夷无所不至宜敕督抚每起量送一二人进京其余俱在边领赏赏物照原开人数一无所减令序班一员押赴边关领发庶免狡夷密伺虚实之衅无奸细顶名潜入之虞得旨条陈十款皆绸缪至计近畿州县务在必行不得以虚文塞责其进贡夷人除已往不论外后著督抚官每起量送一二人进京余俱在边领赏赏物照原开人数全给仍要作速打发毋令久住京师该部一并酌议具覆
　　○加贵州军前听用守备沈所行为都司佥书管标下坐营事从兵部覆贵州巡抚王瑊之诣也
　　○庚辰月犯毕宿火星
　　○刑科给事中苏兆先言东奴遁逃西虏被创我未绝衅于东复开衅于西宜申饬经臣修器修人更加吃紧如西虏可谕则令王世忠等申大义明祸福俾悔厥心以联前款不则当观变设策宜饵别虏以间之毋使合奴以生叵测又宜预饬诸道将以后如遇奴至其当奴者以坚守为上守能击贼战在其中其未当奴而近虏者以收保为上清野以待其能自见至于奴情若何奴虏合离之情若何不妨一日一报而又破格悬赏浮于首功之右并酌道里远近时日迟速以定之其退缩不前者杀无赦  上是之
　　○刑科给事中王鸣玉疏陈处置西虏事宜今国家岁费百万金绘抚赏非为奴豢虏乎奴入寇而谕虏出力邀击则有赏不则诛勿贷非使虏噬奴手闻奴之渡河也虏次日即与俱出此非有要结之私则欲观鹬蚌之势谁谓虏不当杀而杀虏之非功第念豢之非久谕之方新万一愤而与奴合不且并力内向耶宜谕虏曰逆奴入犯我军愤甚且以敕谕未至疑尔助奴杀尔酋众夺尔兵马今悉还尔尔果能助顺破奴仍重赏勿论又密谕经臣使榜示关门曰赵率教出奇制胜忠勇可嘉但天威震赫意不在虏而在奴所获首级马匹未敢轻致关下暂留关门俟奴酋授首一体献俘次第优叙则一不掩骁将之功一不伤点虏之心其于国体边情或可两全疏下该部知之
　　○升礼部右侍郎来宗道为南京礼部尚书陕西右布政使张维枢为都察院右佥都御史巡抚陕西
　　○削御史石三畏籍以条议轻率荐举失当也
　　○辛巳兵部覆巡视京营科道杨所修等＜锍-釒＞陈捕营十一事一会补之制宜复一听用之课宜勤一选壮之练宜亟一老弱之汰宜善一火器之技宜练一勇卫之器宜造一营马之补宜会一捕官之任宜重一捕总之居宜定一隘口之防宜密一夜禁之令宜一从之
