<!-- { "loadSidebar": true } -->
　　○升太仆寺少卿李本固为光禄寺卿
　　○起升南京大理寺右寺丞董应举为大理寺左寺丞
　　○补考选御史周邦基河南道贾三策贵州道
　　○戊子清明节遣侯郭应麒宋光夏张国彦孙承荫柳祚昌伯赵之龙朱自洪徐汝孝张嘉猷焦梦熊祭  诸陵右都督李承恩祭  景皇帝陵寝都指挥使侯昌国祭  哀冲  庄敬二太子坟所左都督郭振明祭  孝元贞皇后陵圉
　　○革固原坐营都司脱凡任以狭西巡抚李起元劾其恣行渔猎也
　　○升湖广按察司副使刘观光为狭西布政使司右参政
　　○己丑  上御文华殿讲读
　　○升太常寺少卿杨东明为大理寺右少卿光禄寺少卿于伦为太仆寺少卿
　　○庚寅  上御文华殿讲读
　　○补原任狭西按察司副使刘遵宪于山西备兵大同
　　○遣御史田珍巡按宣大因袁化中以艰归也
　　○加升山西布政使司右参政高出为本省按察使仍管辽东监军道事
　　○辛卯先是贾继春上＜锍-釒＞自明奉严旨切责御史张慎言言继春忠于  皇上何可深罪御史高弘图复言贾继春安选侍之说起于移宫之后因  宗社既定而用意周到欲使中外晓然知移宫之举原非导  皇上有薄于骨肉之心窃谓有安选侍之余忱总结移宫之余案继春与杨涟两忠心同而迹异者也＜锍-釒＞奏  上责慎言指奸为忠结党乱政高弘图巧为饰辩摇惑视听著大小九卿科道从公会议于是吏部尚书周嘉谟言臣等曾于乾清宫门面奏  皇上取法  孝宗等语盖谓  皇上笃念于  圣母或不能忘情于选侍耳及出而庄诵  圣谕一则曰仰遵  皇考遗爱无不体恤一则曰外廷误听未知  圣心尊敬李氏之不怠也大小臣工无不叹服以为  皇上处此月□忽合  孝宗之盛德臣且悔面奏之言为无当为聒渎矣御史贾继春复据风闻之言遂有抄传之揭然不敢＜锍-釒＞闻于  皇上而止揭投于阁臣其词虽激其心亦苦今者直陈具揭之因以祈  圣断缘本官在籍于邸报中见  圣谕传宣恳切盖有不安于心者御史张慎言高弘图一则欲息玄黄以赞平明一则欲化嚣端以偕大道连章渎奏心实无他除贾继春之＜锍-釒＞听其查明原揭回奏其张慎言高弘图二臣伏乞敕下臣等谕令省愆供职同时御史王大年张捷周宗建刘廷宣给事中王志道倪思辉各申救而大年＜锍-釒＞稍激既而六科十三道薛凤翔董元儒等合词以请得旨张慎言等借调解为名实乃背公植党本当革职念辅臣在讲筵屡为申救姑从轻张慎言高弘图俱夺俸二年王大年夺俸半年王志道等姑且不究
　　○天津旧无议屯者万历三十年海上倭警设防海军丁五千余名军有余闲民多旷土于是旧抚臣汪起蛟议于葛沽何家圈双沟白圹口等处创买闲地一万五千亩每军授田四亩俾之开垦买牛置器浚河置闸行之一年岁获稻直银八千余两半抵月饷半以入官变价收贮初议田尽垦可七千余顷岁可得谷百万余石嗣因倭平撤兵已垦之田废十之七见存成熟者仅葛沽河五十顷而已屯田御史左光斗巡历其地河间府管河通判卢观象条陈营田之利甚悉且愿以身任之天津兵备道贾之凤亦以为可复光斗因上＜锍-釒＞请以贾之凤加衔久任改卢观象为管理屯田水利通判俾悉心料理俟有成效不次优擢部覆从之
　　○壬辰巡视京营吏科给事中倪思辉等条陈营务七款一曰补将领二曰添选锋三曰勤操练四曰课功实五曰汰老弱六曰募异材七曰严短操  上命该部酌议具覆
　　○升尚宝司司丞王佐为光禄寺少卿浙江按察司副使苏进为湖广布政使司右参政永州府知府林士标为云南按察司副使提督学政
　　○加升天津道右参政贾之凤为山东按察使照旧管事
　　○癸巳  上御文华殿讲读
　　○保定巡抚胡思伸举原仕狭西按察使邢云路精明历法章付礼部
　　○火星逆行入氐宿
　　○升光禄寺少卿白瑜为太常寺少卿提督四夷馆
　　○甲午  上御经筵以风霾示警免赐酒饭
　　○兵科给事中蔡思充言国家军律严明凡头目不勇不进失陷十人者斩总兵官申令不明不严全军退怯者斩而今若弁髦矣奉集之围监军道高出矢心调度崔儒秀轻骑赴援文臣尚不惜死而诸帅何寥寥也陈策部伍不乱张名世等发炮毙贼差强人意赵率教疾驱扬尘贼众退舍朱万良星驰之勇不足掩奔溃之罪贺世贤尤世功名为顿兵内顾实则逡巡观望若李秉诚匿败损师久辱白简倘此番复宽不问谁不首鼠以偷生所当详核重惩者也顺永保河四郡拥护神京称根本重地自辽左发难以来援兵之蹂躏车牛之科役笞肉捶肩劳费视加派数倍此方无水田一片乾土收成甚薄每亩加派九厘已叹不堪矧自去秋苦旱腊月无雪河间以北二麦未种春深不雨风霾极目百姓皇皇莫必其命万一饥寒切肤啸聚肘腋伺隙乘虚为祸更烈似宜涣发德音于近畿数郡今岁加派姑与蠲免况免仅数郡于饷额无大损也章下所司
　　○兵部尚书崔景荣覆科道郭巩程注萧基方震孺徐扬先刘廷宣等＜锍-釒＞以辽左用兵将材尤急请行保举之法发单咨访科道诸臣各举所知无论见任废闲开送臣部酌择上请即送辽东领兵仍注某系某人所举以验当否在外督抚按官亦各举所知不拘多寡仍行所属武官自总兵以下有怀忠义勇敢之气愿援辽者即一面具奏起送入辽得旨辽左用人方急依议从公保举卿部仍查酌选用不得尽诿推荐
　　○日生天文交晕晕旁生左右珥俱各黄白色浓厚鲜明两接相生白虹弥天
　　○兵部覆应天巡抚胡应台防守采石六议一议兵伍谓采石合增兵二百人半抽民壮半募市镇分防望夫矶牛渚矶清水湾等处一议兵饷谓兵必须增饷除各县原额民壮工食抵充外每年合增饷银九百余两议抚按操江等衙门赎锾处给一议兵船谓长江应添楼船四只桨船八只计费不赀今议半买半造造船之费即在余税银内动支一议兵器谓库贮盔甲器械应行修理火器制造俱宜如法并募善用火器之人以为教师一议兵律谓兵不素练与无兵同今议水操演之江中令其惯习长技陆操演之岸上令其熟闲弓矢仍于江边隙地筑建操场并立营房该管官员加意奖率优者许食双粮以鼓其勇一议专官谓兵必专官统摄即于建阳卫官内择其廉勇者充之口粮悉照太平营例查给仍听江防同知总理如果训练有方奸宄惕息一体荐奖以示优异  上命如议行
　　○起原任兵部尚书掌都察院左都御史事孙玮为南京吏部尚书原任兵部右侍郎魏养蒙为南京户部右侍郎兼右佥都御史总督粮储
　　○命太仆寺发解马价银三万两充辽东抚赏
　　○赠原任南京吏部右侍郎蒋孟育南京吏部尚书
　　○起升右春坊右庶子郭淐为詹事府少詹事掌南京翰林院印
　　○升右春坊右庶子吴宗达为国子监祭酒原任右庶子朱延禧为南京国子监祭酒
　　○丙申赦建文时兵部尚书齐泰戚属后裔之在戍所者骆应鹏等三十八家除其戍籍仍查黄子澄戚属一体豁戍从御史田生金之请也
　　○革辽东备御顾大训职降都司马雄为备御管中右所游击事升柏林堡守备孙谭为右翼游击罗城守备李茂春为正兵营游击调太康堡备御刘定邦于西兴堡长勇堡加衔备御朱梅于太康堡从经略袁应泰之请也
　　○赐已故成安伯郭祚久宣城伯卫明泰各祭葬如例
　　○丁酉原任狭西按察使邢云路详述日月交食分数以备修历言臣自万历三十九年奉有谕旨命臣治历至去岁泰昌元年九月内治完恭进奉旨下部臣复思前＜锍-釒＞所陈止言治历之要犹未悉其详也入冬以来更竭心力正表凿度孔壶浮箭步得日月交食详悉分数谨此具述进呈按新法推泰昌元年庚申岁十一月十六日己丑夜望月食初亏漏下二百七十三筹五十三分计九十七刻二十四分食既漏下二百九十四筹六十分计八十八分生光漏下三百三十二筹四十分计七刻四十分复圆漏下三百五十三筹四十八分计一十一刻各以发歛求之得初亏夜子初一刻食既子正初刻食甚子正四刻生光丑初三刻复圆丑正二刻月食一十四分九十九秒食甚月离黄道毕宿一十四度三十分一十秒而授时则推初亏子正一刻食既丑初一刻食甚丑正初刻生光丑正三刻复圆寅初三刻月食一十三分三十一秒月离黄道毕宿一十四度三十四分四十四秒与天不合如以授时为是臣当是日以漏箭自子平计至初亏月在五车星下天开星西诸王东第一星为九十七刻二十四分为夜子初一刻无疑乃仰观在天管窥所共睹隶首所共算者授时误矣是其见在之数与天合符者也复以此法推天启元年辛酉岁四月壬申朔日食初亏申正一刻食甚酉初刻复圆酉正初刻日食一分八十六秒复圆日在天未入地食不及三分不救而授时则推是日食初亏申正三刻食甚酉正初刻复圆戍初刻日食三分九十一秒日未入已复光三分一十一秒日已入未复光八十秒与天不合以新法推天启三年癸亥岁九月十五壬寅夜望月食初亏申正三刻食甚酉初三刻复圆戍初初刻月食五分三十八秒月未出巳食五分二十五秒月已出见食一十三秒不及一分不救而授时则推月食初亏酉初一刻食甚酉正二刻复圆戌正一刻月食七分八秒月未出已食一分九十八秒月已出见食五分一十秒与天不合是其未来之数以见在之数知之者也再以此法上推而宋而唐而汉惟宋仁宗天圣二年甲子岁五月丁亥朔日食五十七秒考宋史载是年五月朔日当食候之不食司天监奏日不应中书奉表称贺以郭守敬授时历法算亦当食不食以新法推唐玄宗开元十二年甲子岁七月戊午朔日食止寅刻及日出止见食一分四十秒考唐史载一行算是年七月朔日当食半强自交趾至朔方候之不食一行以为德之动天以授时法算亦当食不食以新法推汉灵帝熹平四年乙卯岁正月己巳朔日食在寅刻及日出止见食一分十秒考汉史无日食蔡邕上书谓元旦亲见日体微伤同群臣赴宫门欲救不得以授时历法算是日卯时日食夫此三日食乃紊乱悬绝之最甚者凡日食不及三分与不食同不救夜食亦不为食唐宋皆食一分余算不及一分而历官皆以日月失行乃日月何尝失行汉唐宋及郭守敬俱算差而新法俱算合是其已往之数与天合符者也汉熹平至今一千四百余年之久而新法元合则未来皆合可知然臣独未敢自以为是也盖天道高远自古难求后之人不察率多轻易作法訑訑自圣如元授时历成著为历经自谓推算之精古今无比不知立法不善未久辄差臣今不揣布算妄意效颦则亦安保其尽善第所立新法颇似近密一一皆授时对症之药臣今犬马齿七十有三老病矣止求进言非求进身伏乞敕部科从长议覆章下礼部
　　○南京礼部右侍郎顾起元＜锍-釒＞辞新命不允
　　○升湖广按察司副使陈龙光为四川布政使司右参政建昌粮储
　　○新起巡抚大同右佥都御史董可威再以病请不许
