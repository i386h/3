<!-- { "loadSidebar": true } -->
　　○命以巡操御史佘合中募兵一百三十人发天津编伍给粮先是合中议每漕船觅一壮丁又就入朝觐官员每员量带数名以备缓急因言扬州运司割没银二十四万四千九百五十九两除淮徐道支募兵银三万扬州道支募兵银十万余十一万四千余两可以充饷部未及覆而割没银已不知作何发落疏乞验明安顿从之
　　○乙巳兵部尚书张鹤鸣疏言东方大事专倚经抚前因抚臣疏请经臣出关以镇人心诚谓经臣威望人所恃以无恐且职任固然难作局外观也经臣偶未相谅责臣臣心受之心谅之令闻经臣已出关矣经臣既进与抚臣为犄角督臣即当趋与经臣为声援共为朝廷臣子共济国家艰难成则同功败则同罪经抚督臣实一人耳至若近镇标兵已亟催调复持帑金于通州待犒浙湖等兵而川兵则差官迎催补给安家银两国家自专力东方无虑接应难继也惟是兵家之事阃外专之可战则战可守则守可出奇则出奇可乘机则乘机如奇不可用机未可乘又当用守是在经抚呼吸相通谋断相资非可悬断中制  上然之命行经督巡抚各官同心协力毋负委任至意
　　○延镇套虏都督同知卜失兔阿不害等补进万历四十七年贡马宁镇龙虎将军把兔妻切尽娘子等补进三十八年贡马赏赉如例
　　○荫原任日讲官詹事府少詹事张邦纪子永祚入监读书
　　○加升锦衣卫佥书田尔耕为右都督
　　○丙午冬至令节祀  天于  圜丘遣安远侯柳祚昌阳武侯薛濂怀宁侯孙承荫灵璧侯汤国祚抚宁侯朱国弼南和伯方一元忻城伯赵之龙成安伯郭邦栋彭城伯张嘉猷靖远伯王永恩清平伯吴遵周祭  长陵  献陵  景陵  裕陵  茂陵  泰陵  康陵  永陵  昭陵  定陵  庆陵遣右都督李承恩指挥同知李大本祭  恭仁康定景皇帝陵寝  哀冲  庄敬二太子寝园
　　○颁赐大学士叶向高等讲官钱象坤等上尊珍馔
　　○赠原任少傅大学士沈一贯太傅荫子泰藩尚宝司司丞加赠原任少保大学士赠太保朱赓太傅荫子敬徽中书舍人
　　○辽东巡抚王化贞请发赏功银三十万命户部于题留帑金内给发十五万余令兵部凑给
　　○升户科右给事中赵时用吏科左给事中兵科给事中郭允厚吏科右给事中
　　○丁未起升云南按察使黄文炳为广西右布政使四川布政使司参政谢存仁为云南布政使司右布政使升狭西按察司副使张尔基为本省按察使
　　○升鸿胪寺左少卿展自重鸿胪寺卿
　　○命泰宁侯陈良弼待朵颜夷人筵宴
　　○命礼部左侍郎周道登待安南国陪臣筵宴
　　○复除高推江西道御史
　　○己酉  瑞王惠王桂王奏以养赡不敷乞拨给雄县抛荒遗地武清东安二县界三家水汹及独流宫村新庄牙行  上报以之国不远恐多一番扰累王宜体朕意
　　○兵部以川湖兵三万二千七百余名将到及调蓟保山西兵四千五百名该安家马价十四万一千九百两乞于前发帑银动支下总理酌议
　　○差云南道御史丘兆麟河南巡按
　　○庚戌御史施梁奏太仆寺卿何乔远言辽地古属外边与中国合者十四离者十六且引安南河套为证即贾待诏弃珠崖之意勿论辽沈海盖金复数千里生灵胥沦腥膻永不得通职贡被声教假令不言恢复仅仅画河为守将三岔一衣带水遂可为长江天堑乎此所争只弃复之间宜熟筹者一辽抚王化贞言不战必不可守不过河必不可战广宁人聚族而谋皆谓坐而待困不如伐之如机果可乘岂宜坐失事会傥谋非必胜不妨再待来春此所争只进止之间宜熟筹者一河南巡抚张我续言马湖四土司暨镇武建武营土汉官兵行至新乡忽闻蔺兵之变相对垂泣急归内顾决意不前不如困势利导给以资粮俾南还杀贼而兵部则以督催赴关具覆闻报而急家难既有不解之情踵未举而神先往又有难遏之势所争只转不转之间宜熟筹者一得旨辽阳拱护京师岂可不复余已有旨
　　○辛亥  万寿圣节  上御文华殿文武群臣行庆贺礼遣武安侯郑惟孝宁阳侯陈光裕安远侯柳昌祚阳武侯薛濂党壁侯汤国祚武清侯李诚铭应城伯孙廷勋武进伯朱自洪丰润伯曹以忠武平伯陈世恩永年伯王明辅祭  长陵  献陵  景陵  裕陵  茂陵  泰陵  康陵  永陵  昭陵  定陵  庆陵遣彭城伯张嘉猷祭  恭仁康定景皇帝陵寝
　　○颁赐大学士叶向高等上尊珍馔又赐大学士叶向高等讲官钱象坤等正字官马键等银币有差
　　○左都御史张问达等以  圣节疏救科臣倪思辉朱钦相台臣王心一  上命姑降一级调外任太常寺卿白瑜等吏科薛凤翔等亦疏救报已有旨
　　○壬子援辽浙江游击袁应兆领浙兵六千名至天津逗遛畏出关而赴登抚陶朗先营浼朗先疏乞截拨天津兵部尚书张鹤鸣言登莱隔有大海风猛帆危奴不习舟计必不出此惟广宁至冲至危值此朔风吹骨边长兵少既苦设防之难又虞阑入之易即军有十余万原不为多川楚浙兵皆为广宁调也楚兵半至川兵尽回关门望眼欲穿幸浙兵已到天津而朗先乃有截拨之疏夫将与兵无不畏出关者若从其请恐后来借此为题出关必无一兵辽事去矣况登莱已分兵五万何苦不足又议改拨使兵心摇动乞严敕应兆统兵出关无得钻剌求留如再迟回不前即逮问正法为逗遛误军机者之戒新颁钦赏银两已委官赍赴丰润县预等散给得旨袁应兆著即统领出关不得观望
　　○癸丑银作局题称内官监揭开皇极等门东西角门楼围廊及皇极门内暖阁等项合用各色料物计五十一万二十二件送局镀金计叶子金八千六百八十六两二钱乞敕营缮司召买仍再雇镀匠一百五十名工部疏乞裁减不许管大工兵科给事中萧基疏言商人百计以肥己私因百计以瞒监视诸书办委吏又百计以饵商夫因百计以延工课我急彼缓我争少彼争多悠悠泄泄告成何日至钱粮储发最为吃紧宜仿巡青寄贮太仓之例听巡视监督公同出纳不使落官吏之手溷假参低以召众怨物料贮用亦最繁夥宜该监与监督共手支用合同登簿循环验注余则储之乏则取之并当确著为令得旨金银等物遵前旨办进余著清查毋致冒滥
　　○甲寅辽抚王化贞言经臣责臣不能预处车牛搬运米豆致兵马沿村乞食臣四月受事正值奴兵入犯无暇挽运觉华岛之粮直至五月置有牛车自难立尽仍用万人搬运又以费多工少改为短拨另造拖车八百辆以一人拖之载米五石日行七八十里可当牛车千五六百辆而无买牛养牛之费至沿途兵马或调防黄泥洼或联络河上惟提督称病标兵五千暂发右屯一带就料喂马有粮可食无待于乞且村屯穷民何有余食待乞乎若谓臣慵懒明示兵将以不能守而导之逃恐道路之人必有为臣称冤者矣得旨经抚共事地方但当同心并力以灭贼为务一二语言异同不必计较
　　○南京兵部主事何栋如以所募金华衢处兵丁及安家衣甲行粮杂费且数上闻计兵五千家丁一千将官杂流五百余员通用银十二万九千六百有奇尚行粮操赏未敷军器车马未备乞酌议速发接济仍乞将淮安中军游击李呈芬加副总兵为主将其兵或驻三辅近地或登莱或天津青徐并赐裁夺兵部覆言栋如所募兵自称一可当十则安插训练何必恋三辅之地宜遣之出关且所请主将李呈芬先调赴辽迁延不赴今无故以都司超加副总兵不无太骤姑俟后效报可
　　○差吏科给事中赵时用巡视京营
　　○乙卯  孝惠皇后忌辰改遣宣城伯卫时春祭  茂陵
　　○  孝烈皇后忌辰遣隆平侯张国彦祭  永陵
　　○丙辰大学士叶向高史继偕乞假恭谒  定陵  庆陵许之
　　○刑科右给事中孙杰疏劾辅臣刘一燝冢卿周嘉谟言臣同官霍维华三月兵垣原无可吹求缘疏剌王安遂蒙例处说者谓一燝密语嘉谟为之盖一燝仰王安鼻息嘉谟又仰一燝鼻息故也至用袁应泰高出胡嘉栋佟卜年谁司票拟谁主铨除致误封疆杨镐李如桢一狱热审原属两请一燝当时杜门授意从宽遂令王言反汗如同儿戏乞  乾断处分得旨辅臣一燝尚书嘉谟佐政秉铨公忠谨慎其辽东用人多系经抚及言官保举霍维华例转缘由该部还明白具奏已而吏科给事中侯震晹御史陈九畴皆再纠一燝嘉谟一燝亦疏辩  上温旨慰答之
　　○礼科给事中李精白言宁夏播州之役各二年余倭寇朝鲜之役七年余总未有费饷八百万者奴地不过中国一郡县而猖獗三年费已二千余万往议兵十八万今且议二十八万矣求者惟存见少应者尝苦太多应少则罪归于内求多将害移于国在在驿骚处处渔竭浙兵一哗定海再哗宁波几成大衅重庆据城杀官非求多为害之明验耶昔谢玄于淮淝刘锜于顺昌皆能以寡制众在朝诸臣颇以此为望第噤不敢言耳祈严谕辽臣务以全副精神训练鼓舞毋务求多贻朝廷难结之局生寓内意外之患佟卜年刘国缙之用原借辽绅收辽人数月来登州收辽人不下十余万曾不闻二臣拣选若干训练几何不此之求而索徵调是不责庖人以爨而持钵于市也若王化贞当辽阳一失人心汹汹朝不保夕独只身撑持安堵如故即加衔赐剑使其操纵自如努力封疆非滥也秦良玉妇人耳不请兵不请饷不烦尺一诏而督兵勤王志歼樊贼尤足为须眉退怯者劝然其中有微权焉朝廷即不吝异数鼓舞臣下必留有余不尽之意使有所望而趋若恩穷于无所加志滥于无所觊则人心难测饥附饱扬不可不防得旨秦良玉奋勇讨贼忠义可嘉著先行马上差人奖谕事平破格升赏余该部议奏
　　○丁巳江淮募兵御史游士任以所募八千余名及该部臣陆燧勋裔胡汝钟等所募兵数具状上闻且言所募皆力举千斤弓开十石火药火器战车战船没水黏竿占风测象无所不有而最满志者勋卫如顾大猷布衣如张国栋将领中如卢学信诸生中如汪崇孝等十余人英雄一出淮海倾动乞加大猷都督佥事国栋等各授都司领兵赴登部覆大猷等量授游击都司有差盖士任为大猷等大言所欺而因以大言欺人若此
　　○贵州巡按史永安疏言黔中土司莫大于水西向累从征调曾效忠勤近奢社辉以妇人掌其事而呈详土舍安位应袭臣屡催该道申详而竟不报也闻司道陋规有黄金百两之说署印副使邵应祯故避嫌卸担不知何年何人作俑至此堂堂藩臬至有受金定例身之不法下将何观况奢酋发难虑与水西百计联合其间机括关系最巨乞速催安位承袭仍将土司袭谢陋规严行禁革犯者听臣参劾究赃治罪此外各土官土舍俱催次第承袭庶砺臣子清修之节亦坚夷官向化之心兵科都给事中蔡思充亦言安位宜速与承袭从前司道陋规严行清革至各指挥千百户应袭书役亦多需索尤当一概禁革又言全黔危急滇臣沐昌祚宜提兵弹压安酋使戮力于贵州楚抚熊尚文宜今发兵二三千隶薛来徵合原部兵为一队约结秦氏使并力于重庆至栈道虽隔远而秦蜀万不可断宜令秦抚调兵设防以壮声援一切粮饷滇楚权那支给无误师期遵义府通判袁任抱头先窜法宜逮冶从之
