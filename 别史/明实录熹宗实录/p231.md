<!-- { "loadSidebar": true } -->
　　○江西道御史张鲤回奏言吏部考取人才截点之后将应考之人另日过堂冢宰侍郎审视其人果体貌魁梧举止端详语言爽朗则县正府佐之选十已定其七八而后考以文艺稍加上下自是不爽至于侏儒猥琐之辈必无挥霍干济之才兼以文艺粗疏自应置之佐贰点名时举贡监生以至吏员杂流挨挤如山选司唱名第于人丛中遥应一声选郎且未识面况冢宰侍郎乎当于挨序唱名时逐年详视本以虗心参以公见是即甄别之法钱粮徵收每不如数深为地方之累臣闻人言南方殷富百姓地土钱粮多影射于孝廉之家官法不行逋负日甚宜兴一举人遂欠至二千金之多故遂引以为证止知为宜兴举人实不知其姓名得旨以后吏部选官务要分别举监吏员逐款点名点毕掣签每款掣完方许另点其掣签止分南北大概不可另生枝节假公济私以快情面国家钱粮可容一举人拖欠至二千余两既知为宜兴人如何不知姓名显是大家世族畏避欺瞒姑不究还著访明具奏以凭究处
　　○升通政使司左通政徐如珂太常寺少卿倪斯患俱为光禄寺卿管少卿事
　　○升吏科给事中吴弘业为户科右给事中陈胤丛为工科右给事中户科给事中孙绍统为吏科右给事中
　　○升南京光禄寺少卿祝以豳为应天府府丞
　　○升南京鸿胪寺卿杨松年为南京光禄寺卿
　　○升山西布政使司右参政刘泽深为狭西按察司按察使分守陇右道
　　○丁酉  上传兵部近来陆续取到将官务要量材擢用以展其长
　　○命太仆寺少卿朱童蒙往山东济南兖州二府陈九畴往北直河间府大理寺寺丞冯三元往蓟州永平府寺丞吕鹏云往南直凤阳淮安二府守催天启四年五年分见徵马价银两
　　○差山东道御史田珍两浙巡盐
　　○兵部尚书高第覆兵科给事中萧基胡永顺＜锍-釒＞言今日所殚心竭力以筹者无如东西二事科臣基并图其亟而以虗实揆进止永顺专策于黔而以分合决胜负皆凿凿乎洞彼己之情形而熟尝于技经肯綮之间者其一则请隆督臣之权以一管辖其一则议居督臣之地以便节制而于黔蜀新抚并惓惓焉今督臣新经受事自今壁垒改观黔蜀二抚简畀得人允可同舟共济而遵义宿兵一节亦经臣部确请施行可无复赘惟是以夷制夷古来长策而操纵在我威信并行不谓犬羊不可驯服则必确遵  天语大开赏购而后鼓舞始神贼既险阻自固又复声势相倚而我以一旅深入其阻进无必胜之策退无善后之计损威失重前车可鉴则必著著照管步步吃紧而后布局始全若夫据险持久以致彼之坐困设法转输以便我之接济此皆督抚事也至于榆关锁钥海岛声援与夫蓟门防御  宗社安危系焉藉令将帅非人而徒以朘剥之资供其傲睨之性道路以目上下灰心谁实御将令其至此人令侦谍未密而以我肘腋之奸为贼腹心之用彼则动无虗发我乃百无一防如曾有功者政恐不止一人也况乎兵家之法避实击虗敌之所攻偏出我之所不备则喜峰潘家等冲口尤在在可虞能长恃此反覆之西虏为我屏翰哉故必慎选廉勇之将以抚绥训练其士卒密用侦谍之计以招携其党类离间其耳目而又在在设防无使窥伺者得以乘我之间然后可以战可以守可以不言战而专言守可以专言守而并言战若使彼己未量虚实未审而漫以不可继之金钱尝试一掷胜既难徼久则易匮天下事无如此泄泄耳科臣惩前毖后有慨乎其言之伏乞  天语叮咛容臣部转行该督抚衙门一体详慎进止务图万全庶料敌确有成筭而制胜不出指掌矣  上是其议
　　○户科给事中薛国观再＜锍-釒＞参游士任中军胡维宁侵盗饷银外仍有不法六事得旨游士任胡惟宁查照会典万历年间事例凡侵欺边海钱粮千两以上者斩著尽数追赃从重拟罪以彰法纪不得轻纵
　　○升福建运同沈仰为两浙盐运司运使
　　○戊戌兵部尚书高第题御奴吃紧四著一曰拒绝降夷摉除奸细一曰查地冲要分布将兵一曰蓟镇宜急山海宜缓一曰器械当备军令当严得旨这四款皆防奴急著即移文边塞诸臣严加备御务保无虞
　　○山西道御史刘弘光紏门户党邪王图程正已赵昌运彭遵古都著削籍追夺诰命
　　○己亥  上视朝
　　○原任河南道御史升狭西按察司副使致仕田一甲＜锍-釒＞陈臣曾有文事武备皆弛＜锍-釒＞侵孙玮玮门户之护法也有议论已明烦嚣宜息＜锍-釒＞参李三才三才门户之渠魁也有撒泼铨臣之＜锍-釒＞参涂一榛一榛门户之飞鹰也有部臣附邪丑正之＜锍-釒＞参李朴朴门户之走狗也至于门户中满腹戈矛周身鳞甲无如太常少卿胡忻臣曾参其买孙丕扬之仆孙至今犹有遗议曾参其与朱光祚夤夜相会大开贿端又指其骗王元翰之摃改史学迁之揭是时臣＜锍-釒＞一上人人皆为臣危荷  皇祖准忻回籍然奸邪摈逐于一时犹恐脱网于万世今值纂修  实录之候如忻等最险最横极贪极鄙岂容遁于一字之斧钺伏乞敕下史臣将臣诸＜锍-釒＞采入  实录庶微臣一叚议论得以剖明得旨这所奏事情便著宣付史馆从实纪载朱光祚夙与胡忻朋比纳贿居官全事粉饰略无实政著削了籍田一甲素称直亮淹滞已久该部即拟堪升京堂推用
　　○庚子改授进士杨汝成王建极黄景昉钱受益王廷垣张维机项煜朱兆柏师雅助  瑜马之骥江鼎镇李觉斯卫嵚刘垂宝李建泰闪仲俨禇泰初十八人为庶吉士同一甲进士余煌等俱送翰林院读书
　　○兵部尚书高第言遵化道臣未可遽裁海口镇臣仍宜暂设以防冲要以固封疆得旨卿建此议具见沉谟便推的当官员来用
　　○兵部议将通州标营都司员缺裁革新兵四千人归并副将衙门统领  上是之
　　○升通政使司右通政李凌云为左通政南京通政使司右参议赵绂为右通政
　　○升浙江台州府知府郭忠宁为湖广按察司副使
　　○升四川顺庆府知府杨凤为贵州按察司副使分巡新镇道
　　○升山西潞安府知府朱瑛为本省按察司副使清军驿传
　　○起补原任御史陈王庭于广西道姚祚端于福建道王雅量于四川道游凤翔于南京广东道大理寺右寺丞李养志为本寺左寺丞
　　○加升魏忠贤甥杨六奇为锦衣卫指挥同知叙缉获私铸功也
　　○辛丑吏部尚书崔景荣因病给假调理  上命李宗延代摄选事
○吏科都给事中魏照乘题明内外升转之法夫六垣升转大率以内外相准者为得中  神祖年间年例四人京堂亦四人令当事者守此不废岂不于  皇上执中之化大有禆益无柰近年以来滥觞滋甚故有以一岁而升七八京堂者彼时当事者止知调情面不知有法纪微独  皇上厌之即臣等亦厌之也厌则无不返之理故一变而有今日如诸不善解  皇上之意者且谓每岁科中止许升二人矣是不察之甚者也夫明旨所谓岁升二人者盖指京卿之添注言也而合以实缺则四人矣故年例亦以四人明乎内外相停不失  祖宗遗意是在该部奉行何如耳顷如原任工科都给事中周士朴昔曾共垣见其孤特自好绝无依傍臣甚服之今圣政维新而猿鹤共侣未复簮履臣又甚惜之乞敕该部升以应得之职得旨  神祖时科贡最少京堂亦最少故每年升转内外俱二员今科贡京堂俱多内外升转何可相同著照旧每岁升京堂二员外转四员如遇考察年分吏科当升□妨临时奏请言官以言为职言苟失当即是失职周士朴抗违自退已属宽政魏照乘狥私轻荐显是市恩姑不究
○大理寺右寺丞孙杰奏迩年有东林之局转而为淮抚之局再转而为时局之局则浊乱之极矣  皇上奋雷霆之怒禠魑魅之奸易而为清明世界请以交修之道为  皇上陈之视朝讲学之暇宫闱燕闲之际一举一动一颦一笑一游一宴慎重谨凛尝存敬  天法  祖之心时切民隐边防之虑则天子有道守在四夷而东西事不足荡平矣昔者司马光为相辽人戒其边吏曰中国相司马矣慎无生事关衅然则威望弹压夷酋者犹在辅臣也世道更新难善后尤难兹既际其难者自不得推诿其尤难者可令平者复趋于不平乎必须机务之担当章＜锍-釒＞之票拟俾是非昭如日星邪正判若苍素一以令伏莽者不得图死灰之然一以令巧脱者不致有鱼目之溷一以令向用者不失为同舟之救则内顺治而外威严东西事又不足荡平矣昔卜式对汉武帝曰天子欲诛匈奴臣以为贤者宜死节于边有财者宜输委于边则匈奴可灭也然则不爱死不爱财以共图恢复戢宁者又次在大小臣工也今时局实繁有徒此时持制于  圣明之独断而莫敢谁何耳无不密相闻问伺察当事之隐微以为后来藉口翻案之地大家惟有立定脚根拏住主意使今日无可乘之瑕异日无可攻之衅则股肱良而庶事康东西事又不足荡平矣大凡君子用世则摈小人为小人小人当权亦毁君子非君子此名色之互相溷淆者也故为今日世道计不尽在穷治彼之党类而要在简押我之名行不在目前之处置无漏网在久后之图维有远猷是必上与下交修大臣与小臣共勉使小人闻而服曰正人当轴持衡施为正大固如此也与我辈往时罔上行私夜聚晓散呼朋植党纳贿招权者殊大不类于是扪心自沮噬脐莫及不愧而死亦悔而死耳得旨嘉其为救时石画
　　○壬寅  上视朝
　　○  孝庄睿皇后忌辰遣武进伯朱自洪祭  裕陵
　　○大学士顾秉谦奏阁臣止存臣等三人而朱延禧又以请告行矣独辛魏广微才学识力十倍于臣而臣顾偃然序于其上心殊不安望  皇上早罢衰臣以让登庸之路速俞枚卜以广转弼之忠不允
　　○户科给事中薛国观言边事孔棘制胜漫无长策倘得沿边有司争自振刷其吏治肃纲纪而联人心庶几可固吾圉乃制科有力事厌其瘠薄巧避不前乡贡明经无力者任其驱使苟且充数今大选在即宜敕令沿边州县员缺照依腹里科甲明经量才分配除授升调如之府亦如之其俸满升转行取照依边道例从优有借端规避者即为罢斥则铨部增一番更张甲科作一番鼓舞边疆新一番耳目乡贡明经亦庶几转相警省争自濯磨内治修而外威树或在此一举乎  上嘉纳之
　　○总督仓场户部右侍郎毕懋良请告允之
　　○升太仆寺卿黄运泰为户部右侍郎兼都察院右佥都御史督理辽饷兼巡抚天津等处地方备兵防海赞理征东军务大理寺右少卿李若圭为都察院右佥都御史提督军务兼抚治郧阳等处地方
　　○起原任工部左侍郎萧近高为南京兵部添设左侍郎
　　○升南京广东道御史赵应期为南京通政使司右参议
　　○升南京刑部右侍郎唐世济为□部右侍郎
　　○癸卯下杨涟北镇抚司究问前招七次赃私下落具奏
