<!-- { "loadSidebar": true } -->
　　○升原任左春坊左庶子兼翰林院侍读赵秉忠为詹事府少詹事兼翰林院侍读学士国子监司业蔡毅中为左春坊左谕德仍管国子监司业各充纂修官
　　○诏停不在京官员禄米允仓场尚书李宗延议也
　　○吏部尚书张问达又具＜锍-釒＞乞休  上温答慰留
　　○降起原任蓟镇石门路参将周尚斌为宣大军门标下游击
　明熹宗悊皇帝实录卷之三十六
　　大启三年七月己丑朔孟秋时享  太庙
　　○升太仆寺少卿柯曰□永为右通政
　　○辛卯  上视朝
　　○文书房传出黑字揭帖朕女未封长公主于天启三年七月初二日卯时薨逝合行事宜炤云和公主例行
　　○浙江武康县监生茅元仪以奏荐赴京命赴山海关听督师辅臣酌用
　　○督师孙承宗奏月饷亏缺日积辽人危苦日甚乞立敕给发以安重镇  上著户部上紧措处角□羊发新饷稽延将抚按官并入考成
　　○礼科等衙门给事中等官郭兴言奏臣等蒙委巡青每入署见各商人告苦乞怜有云家业已荡而服役尚无息肩之期有云父兄累死而子孙不减训心之痛臣等讯其故谓京师从来有上纳之钱粮便有铺垫之常例先年巡青商人止供办仓场草料尚苦不支后因十库商人巧为脱卸改令巡青商人代办十库钱粮致令贫役重累膏尽血竭万一耽延必误军需乞敕十库诸商炤旧供办十库钱粮庶事有专属责无他诿著该部看了来说
　　○户部覆山西道御史杨芳盛议滇远在天末逼邻虏穴滇以黔为咽喉存滇即以存黔也然用兵必先措饷屡奉明旨议处即匮乏已极臣部敢不仰抒  皇上西顾之忧但道路阻绝梗塞为虞即前发帑六万尚未知抵滇接济否臣部即计能措处而转输不前是邀西江以苏涸辙能有济乎顷明旨著抚按官权宜计处则又无出台臣之条议者其一清贡赋之孔查云南一省除夏税秋粮及差发等项原系存留其应入太仓者□税赃罚事例税契盐课等项共五万四千二百余两自万历十一年留用至今又辽饷加派一万六千一百余两贡金五千两俱近题准免数十年来国家未得滇锱铢之用而此数项岂无有十数年之羡积为盈余者乎又岂无有有司已徵在官而未角□羊报者乎至各场矿课所出不赀倘委贤能任事洁己奉公之宪臣力为综核不至乾没尽可佐军兴之万一也其一开自然之利夫铸山煮海国家富强之术即在无事之时无妨于民有益于国尤多方生殖况在匮乏已极之秋乎滇南唯矿盐二课为利滋大伏龙井既经前臣开煮滇人称便而今何不议开以佐悬釜之用台臣桑梓关切耳目既真据所条议可以佐滇者亦无以先此至于遐方险远法网久疎贪墨暴横阶之为祸如多赎锾加火耗积为苛政所煎致尤宜申饬以安地方得旨如议申饬行
　　○南京大内左傍宫灾
　　○升尚宝司少卿徐良彦为大理寺左寺丞浙江副使姜志礼为尚宝司少卿
　　○山东巡抚赵彦参英国公远族张枢假英国名招党骚驿递抗官司包揽津关封占田宅闯入滕邑假旨领兵洗城恐吓滕民拟戍诏令从重拟所司拟假传圣旨妖言惑众律处斩
　　○工科给事中方有度疏言自辽左发难军需驿骚竭天下之物力以供一隅今且五年于兹约费内帑金钱以千万计而加派新饷出之民者每岁四百八十五万有奇通五年约费二千余万百姓敲骨剔髓鬻子卖妻以供诛求年复一年顷见天津督饷户部右侍郎毕自严一疏计每岁山海内外马步兵十一万有奇本色折色之费养马草料之费海运脚价之费文武将吏班军匠役人等俸薪廪给杂项之费约共费四百万两此就山海一关十万兵言而款西虏之费即炤壬戌年例七万两不与也此外己未年登莱增水陆兵二万名天津增水陆兵一万四千名庚申年京师立振武营增新兵三千三百名辛酉年通州增马步兵九千八百名壬戌年密云增车兵一万名张家湾增新兵六千名京师十六门新招兵八千名毛文龙海上兵二万名通共兵九万一千有奇除登莱之兵饷坐支本省加派银振武营十六门之兵饷坐支京师仓米其余各处新兵每岁又约费九十万两不与也此外壬戌年蓟镇旧兵议增饷每年约数万两不与也有军则有操赏之费有养马之费有修船车之费有各官役俸薪饩廪杂项之费即如毛文龙海运一项已费脚价五万两矣每年约费十余万两不与也自山海关四百万之外以上各处新兵又每岁约费一百二十万两矣合之约五百二十万两即使每岁加派四百八十五万两毫厘不亏尽充山海一带军需已缺三十五万两矣然而不能也今北直加派四十三万两免矣山东四十四万八千两留作登莱兵饷并买米运天津矣湖广七十一万九千两广西六万两四川一十二万两云南一万六千两俱留作黔饷用矣总上蠲免留用外计每岁加派四百八十五万两又缺一百七十九万两矣至水旱之不时分数之不及臣未暇论也以前浮于加派之外三十五万两合今缩于加派之内一百七十九万两二项共缺新额二百一十四万两又旧额辽东一镇每年边饷该五十二万两合应补入则山海一带每岁实缺饷一百六十二万两矣夫此一百六十二万也将仍问之民间耶民之生也难矣计天下正供九边额饷岁入太仓银库者约三百四十余万今一辽事加派至四百八十五万比之太仓正供数则倍且余四矧此外缺饷一百六十二万则于加派见额数又且溢十之三果由今之道而无变计即令东奴恋栈长伏穴中不西向遗一矢而我之天下已坐敝矣乞敕户兵二部打总会计要见见在之兵作何养法见缺之饷作何补法上不病国下不厉民毋待其变而后图之也  上令户兵二部详议具奏
　　○予原任辽阳死难佥事潘宗颜祭一坛仍炤何廷魁等例给予葬谥赐祠名表忠
　　○壬辰  仁孝文皇后忌辰  奉先殿行祭礼遣武平伯陈世恩祭  长陵
　　○大学士叶向高等以  皇长女薨逝具疏恭慰  圣怀报闻
　　○吏部尚书张问达七恳允放  上慰留之
　　○荫原任大学士孙承宗三男孙铨入监读书
　　○川湖总督朱燮元类报总兵李惟新等招降擒斩功次并侦奢寅父子随水西败卒走入龙场客仲坝离永宁已二百余里峭崖插天深洞无底道远箐深实难轻率官兵以数月无粮又天降大疫死者如林洪水大发沿江居民漂流不可胜计只得分布各将据险固守相机擒剿迟速殊难豫定章下该部
　　○户科都给事中尹同皋以各镇讨饷之疏充满公车皆因逋赋数多请严考成之法言考成见例凡本年银两欠一分者州县印粮官住俸督催欠二分三分者降俸二级欠四分五分者降职二级俱戴罪督催欠六分七分者降职二级起送吏部调用欠八分九分者革职为民然住俸降俸人不介意即降职督催其官自在其方住俸而借别项钱粮朦胧报完方住升而托个中奥援吹嘘显陟者抚按条上考成疏不曰除某官升任免究则曰除某官革任丁忧事故免究是考成虽设犹未设也自今凡入考成者俱宜加等科算旧住俸者改降俸旧降俸者改降一级旧降二级者改降三级俱赴吏部处分别用其甚者革职为民虽有升任革任丁忧事故等项俱一体究论又以府属州县之完欠论府官以布政司属府州县之完欠论布政使以各省直之完欠责十三司之开报并以十三司之综核定十三司之贤否而先年省直抚臣亦有因钱粮不完住俸者今请得而并论诏下所司知之
　　○癸巳兵部尚书董汉儒覆刑科给事中角□羊学龙疏曰臣部职在军旅所以整肃将士使之赴矢石而不辞者惟在退有必死之法进有无生之心凡一官半级非军功不轻授自逃将逗遛之诛废谁复以进死博退生自假官骗饷之门开谁复以核伍清积蠹臣去年十月间以全辽失陷查逃将以正法请矣如贾祥之矫命募兵激众要挟管大藩之跋扈藐旨张思任孟淑孔以市魁无赖为大盗神奸皆奉有煌煌之明旨臣方翘望所司奉行之力今贾祥一名已经定辟其余原籍承提之衙门率高阁置之法之不行自臣部始且自有辽事以来借怜才之名为市恩之地副参游守不经臣部之推用任凭市棍之营求劄付之官自卖劄付中军之外又置中军即如张思任孟淑孔者本以市药丐儿椎埋荡子渺无冲锋遏敌之能滥假黄盖横金之饰至使劘牙吮血侵官夺民即令速置上刑严行籍没岂为苛哉自今以后一切谈天说剑以口舌作韬钤者各督抚诸臣必宜慎重劄付不得屑越酿害  上谓管大藩已有屡旨余依议行
　　○升狭西按察使徐云逵为山西右布政使备兵代州
　　○甲午  上视朝
　　○升兵部郎中恽厥初为浙江副使
　　○升延绥宁塞管游击将军事岳维官为蓟镇太平路参将大同靖虏堡守备苗嘉润为蓟镇三屯右营游击将军延绥柳树涧守备刘朝奉为甘肃高台堡游击将军湖广靖州守备陈尧道为云南武寻游击将军
　　○巡按贵州御史侯恂疏言逆酋凭险负固我徵兵转饷猝未得其要领以勾连党与实有为之狐兔者故必滇兵下盘江以断贼之臂川兵出遵义以扼贼之吭粤兵进泗城以冲贼之胁此全局也至目前急著一在屯六广六广者大方之正路期会未齐不宜轻进法当于乾沟劄佐等处分兵截守部署大军直逼六广使贼火烟地租半无所收而因以相机捣剿则坐困之道也一在清上卫普安久陷安庄一带危同朝露然李希尧沙学辈么＜麻骨＞小丑得一大帅鼓行而前不走则就缚耳而因以驻镇其间接引滇粤之师三面环攻则立蹙之计也一在守乌江遵义咽喉之地黔督节制所不能及是川黔分而水蔺合也故必守乌江近以招徕宅溪散贼党远以连合缓阳白羊诸军断贼路而因以进沙溪瞰大方为六广之策应使贼首尾受击则衡决之象也而用兵计必需饷兼必需米  皇上动念危黔发帑者再又以楚赋益之何敢复言乏饷然楚既难于徵角□羊黔安望其接济则终忧饷也黔本乏米计惟徼惠楚之南漕然不得楚夫飞挽不前楚既爱力役之征黔安收粟米之用则终忧米也乞敕蜀督及滇粤抚臣共奋同舟申明功罪一体之令并敕楚抚刻催黔饷湖南湖北原派夫役炤数督发尤望严敕黔中督抚乘时图贼克终黔局诏如议行与督抚镇各官悉心料理黔饷著楚抚上紧处给其军前进止俱听相机便宜行
　　○巡按贵州御史侯恂题为黔事未结黔督黔抚辄思卸担乞严旨立敕二臣矢志图贼以奠封疆得旨督抚职任封疆如何辄思卸担王三善离任著巡按即参来究处杨述中著尽心任事不得言去朝廷法度违的重治不饶
　　○以蓟镇墙子岭提调白应时添注贵州都司佥事
　　○丙申升江西广信府知府蒋如奇为福建副使分守建南
　　○遣太常寺少卿暴谦贞赍敕旌奖韩庄王妃董氏及韩王亶眷节孝
　　○命锦衣卫指挥佥事项俊卿赴山海关听督师辅臣孙承宗酌用先是承宗布置东事以夷官副总兵王世忠统兵三千驻广宁依虎酋部夷易其粮料招携灰岭鱼皮金白诸部以散贼党而世忠愿以俊卿为佐部覆以为可遂从之
　　○予原任南赣巡抚佥都御史钱桓祭一坛仍给四品半葬
　　○丁酉升山东运粮把总张应麒为浙江都司佥书宣府柴沟堡守备方裕昆为山西行都司佥书
　　○巡按贵州御史侯恂疏纠清平参将金章观望违限及马伦张琳募兵侵饷诏下金章于监军御史提问马伦等仍会同督臣查追
　　○交酋犯顺广西抚臣何士晋督率官兵屡败之捷闻  上命所司量行录叙
