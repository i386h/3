<!-- { "loadSidebar": true } -->
　　○升太仆寺少卿丁懋逊为太仆寺卿
　　○起升礼科右给事中杜士全为太仆寺添注少卿浙江道御史陈宗契为南京通政使司右参议
　　○优升乌龙沟把总张世显为都司佥书职衔行援辽游击事统领毛兵分防宽叆部覆经臣袁应泰＜锍-釒＞也
　　○庚子  上御文华殿讲读
　　○原任礼部左侍郎何宗彦＜锍-釒＞辞爰立新命优旨趋之
　　○总督两广右都御史许弘纲＜锍-釒＞辞协理戎政且辩御史袁化中＜锍-釒＞谓臣之挂议大都在辛亥计典惟时水火交煎玄黄已见臣逆知其必有日后之异同此往彼来必至两伤故先期设誓告天而且露章告之  皇祖曰时嚣姑销之以静物竞姑示之以平此臣当日之肺肝也若谓臣工趋避则当时事势宜何去何从丁巳之役亦不能无已甚臣在田间窃私叹之而谓臣能遥伸辣手排挤吴良辅宋槃则又天地神明所共殛也得旨据奏心迹自明仍遵新命前来受事
　　○兵科给事中萧基奏乞彰公道以协和衷言人心所以不和一生于徇既成于凌卒遂于罔乃所谓协和者又非模棱也莫先于审轻重以省议论稽名实以清流品盖议论省则公道昭流品清则公道伸矣  上以为有禆新治命各遵行
　　○复除尚宝司卿归子顾愿职
　　○授朱钦相吏科给事中
　　○起原任宁前参政张国儒为抚顺监军
　　○辛丑命少师兼太子太师英国公张惟贤太子太保户部尚书兼文渊阁大学士刘一燝为知经筵官太子太保户部尚书兼文渊阁大学士韩爌礼部尚书兼东阁大学士孙如游为同知经筵官礼部左侍郎兼翰林院侍读学士周道登礼部右侍郎兼翰林院侍读学士郑以伟詹事府詹事兼翰林院侍读学士公鼐詹事府少詹事兼翰林院侍读学士钱象坤左春坊左庶子兼翰林院侍读孙承宗右春坊右庶子兼翰林院侍读吴宗达右春坊右谕德兼翰林院侍讲周炳谟来宗道魏广微黄立极司经局洗马兼翰林院修撰成基命右春坊右中允兼翰林院编修李光元右春坊右赞善兼翰林院简讨李标为讲读官内象坤孙承宗周炳谟魏广微李光元李标六员日侍讲读翰林院编修钱谦益李孙宸杨景辰孔贞运陈子壮简讨王应熊曾楚卿刘钟英为展书官鸿胪寺少卿加三品服兼司经局正字汪民敬等为写讲章并起止官仍命泰宁侯陈良弼照旧侍班
　　○封蜀府东乡王奉鐩嫡生第一子至□□沤为东乡王长子辽府肃宁王宪火□藂庶生第二子术绫改封为肃宁王长子周府沈丘王长子在锽嫡生第一子肃氵□括为沈丘王长孙封镇国将军帅＜釒林＞等辅国将军至溰等奉国将军至氿等镇国中尉奉口□银等各有差
　　○发帑金五十万以襄  陵工
　　○起礼部右侍郎黄汝良为南京礼部右侍郎
　　○升南京太仆寺卿于仕廉为南京通政使南赣巡抚右佥都御史周应秋为南京大理寺卿
　　○升工科右给事中惠世扬为吏科左给事中
　　○兵部覆五府及各营卫自陈不职诸臣左府佥书成山伯王国柱崇信伯费天泽等五军等营左副将杨愈懋等锦衣卫都指挥使田尔耕都指挥佥事王世盛等俱照旧前府佥书襄城伯李守锜中府佥书都督佥事王问五军营右副将郑登云南镇抚司指挥同知叶世仍俱革任从之
　　○壬寅  上御文华殿讲读
　　○刑科给事中毛士龙言从来乱人国者在功罪之溷乱党锢之相挤议论之失衡而三乱之势备于万历未季自四明东林相攻初口实于伪君子而后互诋以真小人亦不过绍圣反覆清流贻祸若东朝义□□禀春秋选侍事关  社稷议党至此而党祸将不堪言矣孙慎行奠安国本在旧辅叶向高知其功  皇祖亦知其功而韩浚等鍜炼以为罪陆梦龙陆大受钱士晋马德沣王之采等批鳞借剑天下知其功  皇祖亦不深其罪而浚等复鍜炼以为罪自后又以不敢居之功责移宫之杨涟令之目断春明心摧雪路此亦功罪数十年来翻覆之案也自产西北者诋东南产东南者诋西北厥后诋西北者间赞清流以示公而禠其同类诋东南者间扬淑品以称平而蔽其等伦其相诋者既妙用其水火之术而互荐者亦未必有四海为公之心此议论之再变也乃燕人赵兴邦刘文炳齐人亓诗教楚人官应宸秦人李三才江西熊化祝耀祖被论则无一字拂拭无一语不平臣下既不能乱已往之定平而又何必乱未来之成议乎今日臣子各具肺腑共为  社稷决不可徇我之私而抹彼之公决不可求一时之快贻终身之悔也得旨说时事甚晰甚平部院一并议覆
　　○户科给事中赵时用＜锍-釒＞请练兵言臣闻奴酋平日练兵始则试人于跳涧号曰水练继则习之以越坑号曰大练能者受上赏不用命者辄杀之故人莫敢退缩今我之训练曾有此否臣以为不逐队挑选不谓之练不按期比试不谓之练不以三等定月饷而以赏罚神鼓舞不谓之练驱未练之兵以进图抚顺未见其利惟边臣量力而审处之得旨兵部酌议具奏
　　○巡城御史方震孺缉获假印文书陈必泉沈华等诏付法司
　　○补考选御史侯恂于山西道以泰宁卫头目朵儿只福余卫头目丙秃那彦进贡马匹在边忠顺勤劳升授都指挥佥事各颁给敕书令其管束部落
　　○总理河道工部左侍郎陈道亨＜锍-釒＞辞新命不允
　　○御史王心一＜锍-釒＞言伏睹  明旨一则曰奉圣夫人客氏保护效有劳绩著户部速行择给地二十顷以为护坟香火之用一则曰魏进忠侍卫有功著工部于  陵工告成叙录在内臣愚以为客氏等既效有微劳何妨优以金帛今乃加给田土明示优录一似  圣心独以私恩为惓惓者臣恐东征文武将士闻之以为吾属捐躯命冒锋镝曾不得如左右之人徼  圣衷之眷注重  天语之叮咛毋乃解其体而灰其心乎况  梓宫未殡而先念客氏之香火  陵工告成而强入进忠之勤劳于理为不顺于事为失宜不报
　　明熹宗哲皇帝实录卷之五
　明熹宗悊皇帝实录卷之六
　　天启元年二月癸卯朔命翰林院编修刘鸿训礼科都给事中杨道寅颁诏朝鲜
　　○陈槐王昇争认皇亲悬案未结刑部尚书黄克缵以二家所供  圣母年岁不同月日亦异开具上闻言  皇上往时宫中称觞必有一定年月日时此足以定之矣  上以陈槐冒认皇亲溷淆真伪屡于禁地渎扰命从重拟罪越旬余刑部引例戍口外报可
　　○裁云南大理府驻劄白崖通判金齿打牛坪云龙甸三巡简
　　○以云南右布政使施尔志为本省左布政使湖广参政费兆元为福建按察使分巡建南
　　○补考选御史刘廷宣浙江道周宗建福建道
　　○奴游骑至香炉山我师郤之损失略相当
　　○狭西会宁县民家黑牛产犊遍身鳞甲头蹄各异
　　○甲辰户部覆给事中赵时用疏言辽饷长久之计无如屯田查国初每军受田五十亩每年纳正粮十二石收贮屯仓为本军支用纳余粮十二石以给本卫官军俸粮后减半止六石是立屯之法令军自为餋而无京运也至永乐十年辽镇岁收屯粮七十一万六千一百余石以餋该镇官兵九万余京运亦止一万石而已其后屯政日废荒占日多至隆庆初岁收止二十七万余石而京运渐增矣辽左一镇如此而九边可知是以先臣马森奏岁除民运外所支太仓三百八十九万有奇乃每岁天下所入不足三百七八十万而文武俸粮羽林军饷凡四十万不与焉此九边所以不支而臣部七事疏内亦谆谆以修屯为急也委应复屯田省京运方可长久然有修举之人须用鼓劝之法臣部昔议道臣有开至五百顷收榖五千石者准推巡抚之用如海盖道靳于中垦田一千八十二顷得榖四千三十五石又如山西鴈门道南居益督率知州牛任大开垦五顷八十五亩俱自行措处不烦部费于中已升巡抚居益所当纪录以俟优擢此鼓劝之法也然用鼓劝之法须清查抛荒之田臣部昔议或差科臣或即令巡关台臣据额按籍即有奸弁猾卒转售于人者虽更换不常而契券可直穷到底也即有兼并占窃除去其籍者而陇亩犁然具在可履亩丈量也若夫编户召□中引输粟之例科臣议欲渐而复之诚为有见盖九边盐引其价折粟纳在边储为边军之饷其余银在两淮则六十万余两在两浙则十四万余两在长芦则十四万余两在山东则五万余两共约百万有奇以供九边京运之半恐一旦难以尽捐故余银输粟必俟扣抵京运而后可臣犹有说焉盖清查鼓劝以便通行如京东之玉田河间及涿鹿有宜水利者如山西宣大有水陆兼半者其额原未尝亏减但民田牧田之类参杂其中则易为隐占耳至于考终奏效要在三年起科扣减以省京运则修屯始为实事而屯政始有实验宜行督抚守巡各道决意力行必以减年例之多寡为激劝之高下过三年不减者治以怠缓误边之罪  上命如议著实行
　　○管理练兵少詹事兼河南道御史徐光启奏报昌平练兵实数除汰去老弱外实在河南山狭营兵及兵部原发指挥宋纯臣内丁共兵丁四千六百五十五名臣标下原有募选教师一百二十名俱行新将倪宠统领训练乞还臣初服以洗冒进之嫌未几复称病求去且辞御史兼衔欲以原任坊衔致仕得旨徐光启练兵事竣著以少詹事协理府事
　　○以原任大名兵备按察司副使张应徵补辽东监军道
　　○削援辽总兵杨宗业职行监军御史提问追赃以经督抚按交章劾其贪黩也
　　○吏科给事中倪思辉条陈四事曰讲学亲贤用人纳谏报闻
○礼科给事中汪庆百陈末议以禆新政一曰亲辅弼言  列圣如  宣庙  英庙  孝庙  世庙皆信任阁部大臣造膝陈悃蔼若家人又见  世庙辅臣家珍藏  御札即宫中起居小事反覆□确不厌今宜尽法  祖宗使大臣晓然知  宸衷所注而效其谋猷一曰固邦本言方今海内处处萧条加派重困乞谕各省直有司清查官场官地如沿海涂田江南荡田等项酌量纳价升科准抵加派至于鼓铸乃自然之利屯田实三年之艾但能担当应无筑舍一曰恤忠义言辽左先后死事诸臣若刘綎杜松潘宗颜等之死战张文炳之死守有何疑惑而查勘二年未报闻将抑锐进之杜松为杨镐分罪伸逃死之马林与刘綎比烈岂事久之定论抑局内之私心报闻
　　○乙巳山西道御史李九官言朝讲已举问察宜先今  皇上朝不失期锐然有勤政愿治之思矣然而每朝数刻不过接见朝臣之丰仪而已是必当朝之时复所谓口奏之规有口奏则必有处分如  祖宗时谓朝堂决政众论称善即与施行者可法也是必退朝之暇复所谓召对给札之典召对给札则必有□确如  祖宗时所谓事有不可每欲与卿□量必屏去左右内臣而后言又谓朕方图新政理乐闻谠言大臣官员悉与明白来说者可法也  皇上讲筵日御慨然有学古乃获之思矣然而每讲数刻不过听闻诸臣之词说而已是必当讲之时则玩味其讲中之意旨玩味则必有感动如  祖宗时所谓喜读正心章讲意则曰朕未尝不管束此心喜读论语则曰节用而爱人真治国良规者可法也是必既讲之后则旁通其讲外之思旁通则必有触发如  祖宗时所谓听讲不敢盘于游畋之章有所指摘则召中官李广面戒之曰今日讲官殆为汝等宜自省毋贻后悔者可法也报闻
