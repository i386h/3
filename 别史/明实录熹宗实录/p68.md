<!-- { "loadSidebar": true } -->
　　○升南京太常寺少卿谢应祥大理寺右少卿
　　○荫原任日讲官吏部左侍郎萧云举子鸿襄入监读书
　　○予原任保定巡抚兵部右侍郎王国祭葬如例
　　○荫宁国公主孙梅世功曹国公主孙李邦铎各入监读书
　　○加镇远侯顾大礼太子太保锦衣卫指挥许浚加都指挥佥事各援恩诏例也
　　○升游击沉志亮福建掌印都司万焕万全掌印都司佥书王家柱中都留守司王廷凤浙江严一魁广东竺凌云广西何道兴狭西俱掌印都司守备陈奇伟王家栋成已韩泞俱中都留守司佥书盛国忠大宁王国珍狭西孙宣四川刘国勋山西方大魁江西俱各都司佥书
　　○乙酉御史李日宣以防御久弛寇盗公行议于都门前抵良乡界约五十里如长店大井柳巷五里店太平埚等处五里筑一高墪盖一小堡每墪堡宿兵十名马匹金铃旗炮弓箭刀枪之属悉具尝川巡行但遇有事金炮一发官军土兵协力出救随多方缉捕期于必获计五十里内墪堡不过十所军不过百人费亦不多臣先与提督约各墩堡每日派十兵二马五日一更每班前一日递承管后一日报无事有事急行报缉失报失缉则罪之此巡捕守备事也又与顺天府约墩堡有旧址有新基皆杳无可因所估七百金费地属宛平如费无所出则臣与府臣其助之此宛平县知县事巡捕营兵信地旧止于芦沟桥东而桥至赵村十里赵村至良乡二十里仅芦沟桥巡简司二千弓兵恐难照应宜一体设备声势相连此又顺天府当急与宛平良乡两邑共商也今东西狂逞伏莽聚泽不止都门西南一带而此其遏乱之源余当以渐议及得旨著巡城御史并京府督捕著实行仍前疏玩从重参处在外地方官均有弭盗安民之责各抚按严加申饬不得因循酿患
　　○御史施梁亦言都门之外攘夺公行番役交通惯盗纵劫分赃事败百端推诿查芦沟桥巡简有司弓兵则宛平县所辖也兵马司有宣北坊有番役则巡视南城所辖也巡捕有西路参将有把总有巡捕官军则提督衙门所辖也宜斟酌多寡远近画地分坊如失事本管官转申巡视将兵番直日严行比缉西路守把听臣衙门纠察宣北坊兵马司听会同巡视南城御史纠察一如五城事例年终即以功过移文吏兵二部分别惩劝下部申饬
　　○以山东入觐各官赍带盔甲器械留给登抚陶朗先从其请也
　　○起升原任广东按察司副使胡琳尚宝司卿添注
　　○荫原任太常寺卿林学曾子维造入监读书
　　○禠武英殿办事鸿胪寺主簿高务实尚宝司司丞高欐官配之务实大学士高拱亲侄而欐务实子也拱无子夫人张氏以序立务观为嗣承荫尚宝司司丞久矣务实父子劫其遗产致务观生母孙氏当日身死因互相讦奏行河南抚按问结
　　○丙戌经略熊廷弼题抚臣之进及今次而五矣八九月间屡进屡止犹未有＜锍-釒＞请决若十月二十五日之役则拜＜锍-釒＞輙行者也臣甫疾趋出关而抚臣归矣西平之会相与安心议守部署镇道犄角两路而进兵之书又以三十日至矣兵马已发势未及止为揲一蓍得豫之震其占吉臣亦欣然听之部署已定抚臣初二日往镇武臣亦初三日往杜家屯及至中途而兵马已发回矣臣亦但俟抚臣还而即还耳初五日复得抚臣书欲独令义勇兵将金砺等数千人轻骑夜袭杀牛庄之虏夺马圈守之为明年进兵门户盖为此行作一小结局也是时马圈已无一贼炮枪已为我取矣即袭得牛庄不能守贼何损我何益遂咨抚臣听其裁夺而镇道力持不可抚臣亦怏怏归矣兵之屡进屡退贼已窥尽伎俩而臣之虚名亦以轻出损重被贼觑破万一乘虚而来有难逆睹者臣不敢尽言也如谓夹河对垒因势利道则抚臣之进退皆是愿明赐奖与以成其决如谓军机贵安重阴秘不宜轻进亦愿明谕抚臣慎重举止  上报东事委卿目击情形便当条议坚决协心料理实做胜著不必语言争执
　　○三边总督李起元以兵马徵调空虚火落赤吉能银歹三酋窥隙谋犯因条急图十有二款一谓各边原额兵马宜照数招补二谓总兵推择必须得人三谓延庆二府为西安门户宜增兵置将操练防守以屏护西安四谓临边州县宜仿延安知府王国瑚躬率官舍士民按月习学射打以备缓急五谓西安之泾三蒲耀延安之保安安塞甘泉庆阳府与环县宁合等处亟宜修城缮器以防叵测六谓延庆西安墩台圯者及今修补无者及今创设该管道臣选拨精壮倍其月饷严行稽查七谓西安四卫军可三四万秋月分发各边堡备御然徒应虚名臣巡抚时挑选奇兵一千给以双粮属标下中军操练应再于各军中挑选二千责令操捕都司与抚臣中军教练临秋令于泾三蒲耀适中防御入谓河西守巡两道一驻庆阳一驻鄜州极疲极敝人不愿至至亦席不暖而去此后两道宜久任责成毋缺不补毋至即调毋许赍捧俟有成绩抚按题请优擢九谓将领虚冒影占各道臣朝夕与处何弊不察乃一番申饬一番虚应宜大破积习着实查核操练十谓套虏内讧叛官冯大栋领四百余人当前皆各营犯事逃丁也宜多方诱致以绝内患并行沿边将领以后务严内外之防巡视稽察十一谓狭西四镇军饷取足京运者十四取足民运者十六自奴祸以来京运断绝而入郡能完粮者止有西安府属州县其余等府每岁拖欠民俗顽敕官亦染指宜责守巡两道置簿赴督抚按季比较如有逋欠停其升迁给繇十二谓狭西抚臣每秋移驻河州防御海虏然洮河有总兵有临巩道洮岷道矣来秋傥套虏续盟则抚臣照旧移驻河州不则暂留省城以防套虏而河州以总兵或临巩道代之听抚臣于临期题知下部
　　○先是光禄寺少卿李之藻建议谓城守火器必得西洋大铳练兵词臣徐光启因令守备孙学诗赴广于香山岙购得四铳至是解京仍令赴广取红夷铜铳及选募惯造惯放夷商赴京
　　○川湖总督张我续援征播救鲜例请设副总兵一员游击二员以充中军守备二员以充标兵并乞浙江福建广西兵将悉听酌调下部
　　○以  皇祖陵工升右都督田尔耕左都督都指挥佥事王世盛都指挥同知指挥佥事史世载指挥同知都指挥使张懋忠都督佥事仍添注南镇抚司佥书其指挥同知杨汝业等各升级有差
　　○改山东按察使杨述程于湖广从川湖总督张我续之请也
　　○丁亥赠原任大学士高仪少保荫一子中书舍人
　　○改南京刑部侍郎严一鹏刑部右侍郎
　　○戊子赐原任国子监祭酒日讲官萧良有祭葬仍加祭一坛
　　○升通政使司参议王绍徽太常寺少卿
　　○升南京光禄寺少卿李懋桧南京太仆寺少卿
　　○调原任湖广湖南道副使张孝分巡武昌道
　　○己丑  上以年节颁赐大学士叶向高等讲官钱象坤等正字官马键等银币有差
　　○大学士刘一燝六＜锍-釒＞乞归不允
　　○蓟辽总督王象乾奏标下三营曰右曰奇曰振武有奇无正有右无左谙改奇兵营为左掖营右营为右掖营各以二千五百人隶之仍将原任都司柴时秀尤世禄升补团练而复听用副参游都旗牌官生原裁之数报可
　　○御史潘云翼言辽中经抚做手各别监臣调停不来会议何济于事蜀贼围会城陷郡邑宜限督镇刻日视师枢部皆当速为主持而套虏之衅实繇总兵杜文焕规避东援挑激所致名为捣巢所袭不过数十零虏而千万之男女牲畜悉被断送名为弑贼所诱实止数十夷而数百里地方坐视焚劫宜令文焕援辽选将代之又京营总督陈良弼屡经弹射不进不退亦宜别简才贤下部
　　○保定总兵滕国相延绥总兵杜文焕辽东游击安云龙熊锦俱革任回卫
　　○庚寅命东宁伯焦梦熊南京协同守备诚意伯刘荩臣南京提督操江兼管巡江
　　○命都督许世臣镇守蓟永山海萧如薰挂印镇守宁夏白兆庆挂印镇守延绥鲁钦镇守保定纪元宪挂印镇守广西崔天赐镇守广东刘国镛升署都督佥事镇狭西各总兵
　　○荫原任大学士沈一贯子延赏中书舍人
　　○辛卯  孝元贞皇后忌辰  奉先殿行祭礼遣永宁伯王天瑞祭  庆陵
　　○刑部尚书黄克缵疏辞兼署戎政印务不允
　　○升吏部侍郎邹元标都察院左都御史元标疏辞不允
　　○升光禄寺少卿涂乔迁太仆寺少卿
　　○升鸿胪寺右少卿王守谦本寺左少卿
　　○升兵部武选司员外郎王弘祖河南按察司副使天津督饷兵备
　　○降原任狭西按察司副使梁鼎贤湖广布政使司右参议
　　○改原任南京鸿胪寺卿余启元南太常寺少卿
　　○锦衣卫指挥同知周显祚奏父嘉庆以祖右都御史咏边功世袭锦衣卫副千户为同官王之桢李祯国诬妖书榜掠频死始得昭雪乞复原官并给恤典下部
　　○吏科给事中甄淑以考察伊迩乞严禁私□大约以外之册揭为主以内之品题佐之而外有不可尽凭内有不可尽信者则三代之直道尚存一点之良心不泯所望当局者细心参酌宁详毋略宁独毋随宁大道无偏蹊庶不负三年一举之典  上然之
