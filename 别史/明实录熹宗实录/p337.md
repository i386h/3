<!-- { "loadSidebar": true } -->
　　○总督漕河崔文昇题修筑堤工事得旨河决繇于堤薄秋深相度地势起工务为一劳永逸说得是骆马湖沙土难筑邳土坚凝预督浅夫开掘俟回空粮船带取委属可行地方正官管河官有推委耽阁回空船的参来处治还著总河衙门通行速举有冲决处督河官勒限堵塞其未完工的刻期作竣庶无误运艘以称厂臣通漕速运绸缪彻桑至意
　　○南京吏部尚书王在晋等＜锍-釒＞言胜亦兵之常谋居勇之上辨贼之所以退则知贼之所以来来者因粮也去者食尽也沿海之露积岂一炬之可焚而关宁之乏饷几旷日之难久今后海运之交割须先尽内地海濒之暂卸务转运城中而后我饱贼饥贼必不至至亦不能久留彼踰河跋涉牛马不能以负刍我结连屯堡头畜预宜以收歛坚壁清野以主困客是为今时第一义动以挑之不如静以镇之先声以怖之莫如后实以疲之惟蓄锐以固其防勿轻尝以入其彀储火药精器械练兵卒摉奸宄结人心是为今时第二义溽暑非酣斗之时强奴有未尽之技时至秋深则马肥于草实弓劲于风高海飈不便运艘难于转输秋月倍明乘宵虑其掩袭此秋防之当谨也入冬则辎重可以蹑冰胡骑迳能飞渡岛师难施牵制之力冻土易隳缮筑之工霜雪严凝手足皲瘃彼向阳而就暖我怯冷以迎寒此冬春之可虞也七城之生命待食于一线之饷道津门之水犀有限而海天之浩淼无穷觉华新募之辽人能惯涉海而淮扬所造之船只犹恐后时毛帅孤屯必驻师要地而后可牵黠虏之狼顾西夷多狡必永怀好音而后可固蓟北之藩篱此俱今日之要图而庙廊之上当悉心讲求者也又念各边之调遣殷烦农部之供输久匮奴若再来必非寻常之战须早办军需火器备临期之紧用预筭其所难而先筹其所急庶不为临渴掘井之谋而有当于曲突徙薪之虑此在心膂重臣必有成筭而臣等深心惕患輙敢佐一筹若夫战胜而惧好谋而成内外协心将士并力采刍荛以资谋议核功实以昭劝惩明明在上济济在廷自饶为之臣等无庸喋喋矣得旨览卿等奏庆具见忠爱宁锦之捷赖厂臣伟略深筹册衷定力振起积怯转危为安说得是奏内所条预防事宜节节中窾语语訏谟中外诸臣有边事之责者宜悉心讲求著实料理
　　○复除翰林院编修何吾驺
　　○总督漕河太监崔文昇总河臣李从心总漕臣郭尚友山东抚臣李精白按臣黄宪卿漕臣何可及各＜锍-釒＞言魏忠贤志存社稷泽及蒸黎三桐齐封不惊旁河之鸡犬千艘相接尽恬破浪之鱼龙衮属各官议于济宁河干建祠乞赐额标以彰大典从之祠名表勋
　　○甲辰大学士黄立极等复合＜锍-釒＞辞殿工加恩得旨朝殿告成万方胥庆皆赖厂臣与卿等苦心殚虑谊切埙箎将  三朝旷典聿新而期限未愆于素仰全  祖宗规制朕甚嘉焉卿等辅弼股肱秩崇任重特敕首叙国有彝章何又合词控陈咸不肯居功自满且感朕谆殷凭几之语而动彷徨忧惕之诚具见谨慎忠爱至意朕已鉴知还宜体朕调摄之时副朕眷注之切概应祗受不必固辞
　　○巡抚湖广姚宗文抚治勋阳梁应泽巡按湖广温皋谟各＜锍-釒＞请于省城承天均州三处各建魏忠贤生祠内有体国纯忠筹边伟识以澄清世道为任以翊赞  圣明为心大烈著于安攘元功昭于中外等语许之祠名隆仁
　　○遣御史汪若极巡按广西
　　○乙巳荆王慈烟题乞恩准赐额禄得旨览王奏自恭王长子常冷罪废以次子康王袭封原是父子相承与继嗣亲王者异祖父两世封爵并食亲王禄无议安得与王遂改郡王禄以失朕笃厚亲藩之谊著户部作速议覆咨行湖广布政使司转行黄州府属准食亲王额禄照旧支给无得勒掯责有所归
　　○大学士黄立极等题本日  皇上召臣等及九卿科道等官见于乾清宫之西暖阁乃知  圣体尚未能霍然勿药也伏蒙  圣谕仰见  皇上虽在汤药珍调之中犹然垂情治几轸念国事尧舜兢业何以加诸臣等虽不才素奉教于君子矣厂臣忠贞性植訏谟远筹往往出臣等意表诚有如圣谕所云者知臣莫若君岂不信哉敢不仰体  皇上任贤勿贰之意虚心共筹合力赞襄务求至当以称  圣怀九卿科道等官亲承  玉音自当各修职业无敢惰窳  皇上节啬思虑颐养精神暂宽惕励徐俟万安得旨朕以清弱之质当宵旰之会焦思劳神以致违和昨日召见卿等念国事殷繁虽在静摄未免关心而监臣王体乾谨恪小心厂臣魏忠贤忠贞性植近日三殿大工东氛告急皆赖拮据克有成绩朕深倚毗紧要重大事情卿等可与商确计议今览卿等问安揭帖凡事必虚心共筹合力赞襄务求至当具见卿等宫府合心忠君爱国朕可节啬思虑颐餋精神以需勿药甚慰朕怀昨召见  信王朕心甚悦体觉稍安说与卿等每知道
　　○工部尚书薛凤翔题叙殿工得旨三朝旷典久需运会才余两载焕复旧规实赖厂臣魏忠贤生符名世精禀扶舆真有与国家共休戚之心卓尔肩天下系安危之望定倾济弱则炼石之补天摘伏发奸则铸鼎之象物扫反侧之世界以还平康振媮惰之人情以归震肃金科玉律城社寒心湛露甘霖市涂洽髓河干鸡犬不惊三藩之彩鹢频飞塞上貔貅直使累载之风鹤俱定鳌足奠于地轴旄头落乎天街伟烈丰功岂易枚举乃若念三殿将作之役为  两朝志事之遗感慨久湮首决大计持筹帷幄时诎反纾于举盈抶惰旌勤劳人共欢于佚使勿亟而成愈速寡费而功则多三极昭灵中朝快就日望云之喜五材效顺奕世巩竹苞松茂之规予一人口不烦画指不烦撝明目达聪辟门以通万国继志述事藉手而答  先朝厂臣之勋顾不伟与通侯之赏既协佥同圭土之分业行申锡薛凤翔崔呈秀各加少傅兼太子太傅荫一子锦衣卫指挥佥事世袭赏银五十两纻丝三表里仍赐飞鱼一袭孙杰杨梦衮各加少保兼太子太保荫一子中书舍人赏银五十两大红纻丝三表里吴淳夫加太子太傅工部尚书荫一子入监读书赏银四十两大红纻丝三表里黄克缵加衔一级荫一子入监读书赏银三十两纻丝二表里白所知董可威范济世各加一级赏银三十两纻丝二表里周应秋郭允厚各加太子太师荫一子入监读书赏银三十两纻丝二表里曹思诚加太子太保荫一子入监读书赏银三十两纻丝二表里苏茂相加太子太傅荫一子入监读书赏银三十两纻丝二表里曹尔桢张晓各加一级荫一子入监读书张我绩捐助独多加升二级荫一子入监读书以上三员各赏银三十两纻丝二表里来宗道赏银三十两纻丝二表里杨景辰赏银三十两纻丝二表里李春烨加少保兼太子太师荫一子入监读书赏银三十两纻丝二表里霍维华加一级赏银三十两纻丝二表里邵辅忠吕纯如赵绂各加一级赏银二十两纻丝二表里刘遵宪加衔一级赏银二十两纻丝一表里冯嘉会加赠一级荫一子入监读书王之臣加一级荫一子锦衣卫正千户赏银三十两纻丝二表里王之采袁可立各加衔一级赏银二十两阎鸣泰加一级赏银三十两纻丝二表里薛贞陈九畴各赏银三十两纻丝二表里房壮丽加太子太傅荫一子入监读书赏银三十两纻丝二表里许宗礼李夔龙各加升一级赏银三十两纻丝二表里吕图南张九德各加升一级赏银二十两纻丝一表里杨绍震郭存谦张绍先王继曾田珍张汝懋各赏银二十两纻丝一表里李餋德加太子太傅工部尚书荫一子入监读书赏银四十两大红纻丝二表里张文郁加升三级荫一子入监读书赏银二十两纻丝二表里张惟贤等六十五员各加衔一级赏银二十两纻丝二表里内魏良卿荫一子锦衣卫指挥佥事赏银二十两掌府事的七员各荫一子锦衣卫正千户李诚铭仍加少保兼太子太师荫一子锦衣卫正千户徐镇都等十四员各加升一级赏银十两郭兴言陈维新杨文岳各加升二级照旧管事赏银十五两纻丝一表里杨维新杨所修郭兴治张惟一叚国墇潘士闻王鸣玉各加升一级赏银十五两纻丝一表里何廷枢王珙何可及张枢陈朝辅赵胤昌汪若极张素餋郭如楚陈王庭张文熙倪文焕李应荐各加升一级赏银十五两纻丝一表里内倪文焕即以京堂加升一级苏兆先李思启邢绍德王时英曾应瑞袁鲸梁炳汪裕安伸李应公王大年晏鸣春智铤各加升一级赏银十五两纻丝一表里杜汝悫等三员各升一级赏银十两李桂芳赏银十两单明诩加升三级赏银三十两纻丝二表里孙际可等二十六员各升一级赏银十两冯开泰陈殷汤齐杨惟和袁熿各加升二级并前加级升用还赏银二十两纻丝一表里王敬锡加一级赏银二十两纻丝一表里范鉁徐伯徵许观吉曾国祯孙延泂各加二级赏银十五两周迪等五员各加升一级赏银十五两内萧震加衔管事徐四岳等三十员各加升一级赏银十两内蒋茂浙屡经加俸级著并与优叙聂慎行升任日加升一级赏银十两李精白李从心各加升一级赏银三十两纻丝二表里王之柱董志稷熊膏黄翼登各加升一级林宗载田吉各加升一级赏银十五两纻丝二表里刘玉安陆毓全各加升一级赏银十两白储玿准致仕陈宗契等五员各赏银十五两赵晟等四员各赏银十两郭守仁仍荫一子锦衣卫正千户齐光祉升二级赏银十两费兆元岳骏声沈自彰蒋一骢各加升一级赏银十五两纻丝一表里白太始等四员各升一级赏银十两魏持衡等五员各加升一级赏银十两连世祯等十二员各赏银十两李春茂加升一级赏银二十两纻丝二表里杨齐芳加升部衔管事张杲加一级内转于元烨等十二员各赏银十两张承爵升太仆寺卿杨余洪周国兴马应坤王世羙王子龙各升太仆寺少卿邵树德改光禄寺少卿加服俸一级王赞袁承恩唐尚忠各改尚宝司少卿加俸一级周承禹于继鳟各升礼部仪制司郎中张载徵升尚宝司司丞杨振龙原抱奇各加从四品服俸黄维先朱国诏李桐唐虞际各升礼部仪制司员外郎田隹璧乔伟李蓁郭时奏沈撰骆餋志各升礼部仪制司主事田弘慈加俸二级王熲升任之日加升一级吴彦明升大理寺左寺副以上二十八员内有兼官服俸的照旧田尔耕杨寰孙云鹤许显纯各升一级荫一子锦衣卫正千户赏银三十两彩叚二表里内田尔耕殚忠最久仍与优叙崔应元等王崇德等各升一级吴翼儒等叶正春等各加升一级张凌云陈大同各加升三级赏银二十两吴师禹升一级赏银十两刘福远等十三员各加升一级任久者即与升转赏银五两赵应奎等十六员各加升一级以上各官系升转者俱照皇极殿例各与应得诰命
