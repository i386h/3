<!-- { "loadSidebar": true } -->
　　○戊辰大学士刘一燝韩爌言恭照  累朝加恩外戚典制具存先该臣等具揭以请奉  圣旨加恩事再查例酌议来看臣等查议回奏未蒙批发随奉  圣谕  圣母孝和皇太后兄王昇照  孝靖皇太后侄王天瑞事例升授可拟敕来行臣等时以王昇自行陈奏奉旨该城御史审明来说具揭请催回奏奉  圣旨  圣母世系两奉  皇祖查明登载  玉牒不必催该城回奏其王昇封爵遵照前谕拟敕来行臣等正拟议问闻刑部审明王昇及陈槐事日俟回奏近本部题覆奉旨处分中外疑迹不辩自明臣等方候  圣谕适蒙  皇上召见臣等面谕皇亲事情已明昇何不封臣等仰见  皇上孝思笃至尤慎重典章虽前谕久颁不即督趣必俟部议明确方议举行臣等敢不遵奉惟  孝端  孝靖  孝元  孝和四太后外戚同时加恩难同一敕因各拟敕藁进览伏望  皇上裁定敕下该部遵行臣等再照  先帝登极  皇上嗣位  两朝加恩一时并叙永年伯王明辅以宫衔禄米王天瑞以封爵宫衔各为两次恩郭振明已两经传奉并王昇初传祗拟封爵其王椿为  孝端皇太后亲弟王楷从弟王天仪王天名王天麟为  孝靖皇太后亲侄郭从龙郭起龙为  孝元贞皇后亲侄应加职衔俱各参酌情例中或先蒙传奉仍照例载入敕谕以存旧制总之  皇上恩泽国家典章统候  圣明裁夺
　　○补原任浙江按察司副使郭士望于河南
　　○荫原任南京户部右侍郎陈所学男盛楠国子生
　　○己巳刑科右给事中董承业疏参工部屯田司员外宋良翰时良翰与同部员外王湛初共事  陵工以任子故颇轻之湛初死有谓因良翰之訽忿懑致毙者监视陵工科道李春烨罗汝元言其事承业因参良翰并及刑部员外王汉杰之秽声索著户部主事田凤仪之贪狼攘差俱下所司旋以勤王事赠湛初太仆寺少卿湛初前大学士王家屏子也
　　○遣户部尚书李汝华祭太仓之神
　　○新升兵部左侍郎张鹤鸣因给事中韦蕃参其妄杀起衅具疏力辩词颇忿激得旨公议自明著遵旨到任蕃复抗疏参之命所司一并议覆
　　○刑科给事中刘弘化请速勘辽东罪抚李维翰得旨严催奏缴
　　○升湖广按察使吴士奇为本省右布政使山东布政使司左参政陈瑛为江西按察使备兵徽安
　　○庚午  上御文华殿讲读
　　○升河南布政使司左参政饶景晖为广东按察使工部屯田司郎中马谏为湖广布政使司右参政屯盐水利
　　○刑部拟杨镐李如桢大辟具爰书上闻得旨杨镐轻率寡谋李如桢退缩欺罔覆军丧地贻祸至今罪状甚明刑章宜正既会审明确俱依拟
　　○狭西洮岷地震
　　○辛未春分祭  大明于  朝日坛遣成国公朱纯臣恭代
　　○礼部疏言  先帝许以荆州府第封  惠王惟是亲王树屏所在凡系天潢法当远徙查辽藩支庶郡王以下五千余人久住彼中控吁不便臣等博谋于众先有湘王故城见在荆州事或可因请敕各官营构以奉改建  上曰惠王分封荆州乃  皇考成命依拟将旧城营建以免各宗移徙工费浩繁酌议协济毋致偏累一方
　　○  上之初登极也恩诏一款五府并宗人戎政掌印官著有勤劳俱加官衔一级已加者准给肩舆今  山陵祔  庙礼成复奉有准加应得恩典之旨缘是陈乞纷纭礼科左给事中周希令上言臣谨按大明会典登极止载赐给银两有差自宣德弘治正德历代但有等杀并无异同再查隆庆六年存科录本除赐给外亦无别项恩典至于  山陵祔  庙加恩未载会典然以登极止于赐给则  陵  庙亦可推也今  皇上典礼前后方多五府人员效劳不少爵秩等威有限陈乞重□□田□□□无穷无论上违  祖制亦且终窘  圣恩伏乞明旨裁夺  上命该部参酌具覆不得纷纷陈乞
　　○宣大总督崔景荣蓟辽总督文球两广总督许弘纲凤阳巡抚王纪应天巡抚胡应台浙江巡抚苏茂相福建巡抚王士昌各以军政论劾贪劣诸弁兵部先后覆请铁骑右营游击王平雷廉副总兵杨应春俱提问黄花镇参将吕光炫延绥左营游击麻继志昌镇左车营游击周尚斌井坪路管参将事潘永神枢三营参将郭威振左翼营游击艾穆杨州游击程应麟中都留守协同佥书章敬身刘家河游击刘士杰永生洲参将姚应祯浙江温处参将徐应高浙江都司佥书翟国儒福建南路参将胡应魁广州海防参将吕佾俱革职
　　○兵部发新募训练浙直官兵二千五百七十三名以守备黄调焕徐琏统之赴辽东防剿
　　○升广西布政使司左参议周起元为四川按察司副使备兵川西
　　○命严禁左道稽查驱逐从礼部之请也
　　○巡视库藏监局礼科左给事中周希令疏言京师之最贻害地方者无如佥□一事盖十库□人与别库异别库□人有预支十库□人无预支皆□自备本买纳方行领价旧规广西司移文巡视衙门发五城行两县佥送里甲报名既挟讎而快私坊官不肖复卖富而差贫□人见报如入死地臣每入署多方研审重役者豁讎报者罪仍行兵马司覆查有无产店生理果系穷乏即与释放不敢妄放一名亦不忍妄佥一名诚知此京城一大苦业也顾访之旧说参之舆情莫如通查冒免房号量增钱数以为铺□见买之费夫房号除进内及公费优免外其余有一人而五城皆冒免者有一处而百所皆冒免者取此有余如氊上抽毫救彼不堪如死中得活是在  陛下一举笔不知救几多生灵苏几十年困苦矣又有一项最关军机利害之重大者无如硝黄盖硝黄为中国御虏火器之最长技收买之夹杂燥湿之不时故或有成火药而自焚者有置器中而迸裂者东事历有明鉴此岂尽造铁研制之不工亦由收蓄此物之不精也臣去岁入库见库门外两墙巷中堆积旧硝黄如山盖藏俱烂砂土杂露询之该监则曰□人已逃及拏□人则曰铺垫阙少以致暴露臣多方比追几转限而始得一日收四十余万愿今后申饬此项务必精必净随到随收凡寄库一月以外不请收者库官该□并究此其有关于军国要务不浅也然此必不可已者亦一端耳臣会查各库实报总册每每开年久不堪之数多于实在新收夫与其积之朽蠹孰若致之有用除程工造器给军及日用内供等项外乞特敕后来巡视逐库盘查足二年用者折一年足一年用者折半年不急用而有余者全折之其年久不堪等项内亦拣选淘炼约得三分之一所裕粮饷亦复不少即使外角□羊折色内仍带本等铺垫而所省脚力盘缠守候使用与夫棍歇需索之毙多矣此公务无缺上下两利即恩诏原有改折一二年之旨已颁示天下何宜行而久不行也得旨该部作速议覆
　　○壬申  上御文华殿讲读
　　○户科给事中程注条议辽饷数款曰重考成摉公余酌屯粮核部贮大略皆诸臣所已陈者又言不清其耗之窦而但欲砥其出之源即江河岂能实漏卮今京营之卒伍如林半为老弱半为乌有此不可精为练而严为汰耶至臣巡视光禄衙门闻有四署厨役额至三千四百名而实应役者几何人即寻常一饭亦取给于外庖而其坐享月粮如故也关领布花如故也以致御马监之马数几何而所费至十七八万象房草场合之不不下数万此孰非闾阎之膏血惟  皇上念宫府一体严谕内外各衙门清查冒滥共为  朝廷节省报闻
　　○升山西布政使司右参政唐嗣羙为湖广按察使狭西汉中府知府潘文为山东按察司副使备兵武定
　　明熹宗悊皇帝实录卷之六
　大明熹宗哲皇帝实录卷之七
　　天启元年闰二月癸酉朔免肃藩贡马先是万历十四年奉旨令肃府岁进马百匹  上以额外烦费免之
　　○南京吏部尚书沈应文具＜锍-釒＞乞休许之仍以覃庆给与恩典
　　○升南京礼部郎中魏士前为河南布政使司右参政
　　○甲戌吏科给事中成明枢言考选留都乃  神宗末年权宜非制也今  皇上登极请复岁一举行之制速议行取自今天启元年始章下部议
　　○先是云南巡抚沈儆炌巡按杨春茂同奏荞甸巨魁畏威就抚不设官兵以控制之恐戎心复起非所以为绸缪计宜于法古甸等处增兵五百名分营扼隘设一守备总辖而以哨官分布把截为犄角之势蛮哈守备杨明廷建营募兵皆经其手即宜加都司佥百职衔管荞甸添设守备事蛮哈员缺亦腾永要害之地查有署所镇抚会武薛继周可就近升补一转移间而两地得人防御均赖至是兵部如议具覆从之
　　○命御史易应昌巡按应天
　　○户科右给事中王继曾言  大婚屇期  祖制可遵乞敕下户部但婚礼铺宫二项支费一准万历五年式毋啬于  祖制之内亦毋浮于  祖制之外同科程注周希令亦以为言章皆下部
　　○革领班都司佥书朱国胤回卫总漕李养正劾其侵克也
　　○乙亥命御史左光斗提督北直隶学政御史彭宗孟巡视京营
　　○命贵州新贵县学学生两年一贡如各省例平溪偏桥二卫学生三年两贡如黔省例从巡抚贵州张鹤鸣之请也
　　○通政使司添注右参议王绍徽＜锍-釒＞辞新命不允
　　○命铸辽东监军关防给监军道张应徵
　　○升贵州按察司副使刘弘谟为广西布政使司右参政
　　○丙子以改题  孝元贞皇后神主并写神位又以写刊  光宗贞皇帝  孝和皇后神主神位两赐辅臣刘一燝韩爌及中书官银币各有差
　　○是日风霾因谕内阁朕见今日偶然风尘大作心甚兢惕卿等可传示兵部行文星夜马上差人传与九边经略督抚镇巡等官严加防备务保万全毋得疏怠越二日复谕礼部风霾示警已令兵部申饬边备大小臣工仍各恪勤职业共图消弭以副朕敬谨天戒至意
　　○云南道御史魏光绪为原任刑部主事王之采李俸郎中陆大受张庭等昭雪言张差挺击之谋盖有奸人为之煽祸当时衅起宫掖举朝袖手而三臣奋不顾身抗＜锍-釒＞奋笔诸奸恨不附已先后斥逐张庭竟以忧死今  圣明在御恩及林薮凡建言受杖之臣并荷赐环而三臣去国孤踪未蒙昭雪此忠臣义士所以感愤而不平也  上曰前事已明其存没各官该部照恩诏例召用恤录
　　○刑科给事中毛士龙奏称听言易兼听难用人易并用难国家言事之臣多任事之臣少今不惟言事者与任事者异即言事者亦互为异是以科与道异道复与道异科复与科异何呶呶之不休乎臣谓言之同异政不足虑听言者伹当审其果否为国为民而转圜纳之耳如一人之言是而凡异于其言及纠驳其言者皆斥之是听一言之途狭而塞众言之路广也推此而用人者亦当审其果否足以揆文奋武而参错用之耳设一人之才宜用而凡异于其人及平日纠驳其人者皆斥之是用一人之利小而拒众人之害大也得旨言官议论不嫌异同但不得徇私争胜致淆国是
　　○升狭西按察司副使杜文焕为山东布政使司右参政清军驿传道
　　○丁丑  上御文华殿讲读
　　○赐辅臣刘一燝等讲官钱象坤等正字官马键等银彩等扇有差
　　○荫大学士方从哲次男季冲国子生
　　○光禄寺卿张泮乞给假迁葬许之
　　○兵部尚书崔景荣请敕辽东监军御史将三年以来前后擒斩功次及失事听勘未处人员作速查勘经略督抚候事平总议报可
