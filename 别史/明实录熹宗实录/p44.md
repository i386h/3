<!-- { "loadSidebar": true } -->
　　○升山东都司佥书王家卿田种心杨国栋中都都司佥书姜可礼许志远原任参将刘嘉言参将包良栻杨洪震甘肃巡抚中军张鸣鹤各都司掌印家卿山西种心大宁国栋山东可礼兴都志远湖广嘉言贵州良栻江西洪震湖广行都司鸣鹤狭西行都司
　　○升浙东把总李蒙雷山东鸣濂从质乾元俸俱河南
　　○壬申谕吏部都察院朕惟朝廷设官分职原以为民近来有司官不知爱餋百姓贪暴相济借公便私加以兵饷灾荒闾阎困匮人无宁心朕甚忧之痛之每念察吏安民全在旌别黜陟今后抚按官考定所属司府州县官员开注贤否荐劾奖戒祇以操守完亏职业修废有益地方百姓与否款列实迹殿最品评不得采听虚声涂饰骈语廉能卓异超擢贪酷逮问追赃不得拘泥官资处置异同致无惩劝其军兴加派田粮一时权宜原非得已除勘豁灾疲通融腴瘠有能收纳精明禁除火耗使不致重困即注上考优叙或借加额名色乘机朘削赃罪从重议处又岁当大计朝觐各官苦于馈遗多方设处当痛加禁革除临期缉事衙门严行访究外仍预行申明晓谕免致先时科扰有不遵的即治行素优参处不贷其冲要兵荒地方正官酌量留任来觐州县择人署事司府各官毋得徇情呈委废事殃民朕又思各处巡抚官专制一方提衡百吏责任最重近多迁代更置以致漫无绩效今后有修举拊循实政人地相宜的不得寻端苛求以为后来誊缺巡按御史报满亦须遵照宪纲考核称职方准题请回道管事总之以民安盗息程课有司以吏治修明综稽抚按在内部院并科道各官提挈纲维纠举遗失务令小民疾苦上闻朝廷德意下究人心安固衅萌窒销称朕加惠黎元辑宁海宇至意该部院便行抚按官申饬司道有司一体遵行故谕
　　○补原任湖广按察使李右谏于山东
　　○癸酉大学士何宗彦入阁办事
　　○大学士朱国祚至京陛见
　　○升南京浙江道御史傅宗皋为南尚宝司卿
　　○升广东右参政戴熺为河南按察使
　　○差中书舍人吴士弘解宣府马价银三万两
　　○以原任留守孔弘度添注中都留守
　　○甲戌以  大婚礼成推恩辅臣刘一燝韩爌加少保兼太子太保进武英殿大学士改吏部尚书各荫一子尚宝司司丞照新衔给与应得诰命一燝等疏辞不允
　　○升大理寺左少卿杨东明光禄寺卿
　　○赠原任刑部山西司主事孙如法为光禄寺少卿荫一子入监读书追录遗忠也
　　○革辽东总兵李光荣职听勘以援辽总兵刘渠代之
　　○铸登莱防海总兵官关防给沈有容
　　○遣御史游士任募兵江淮加布衣张思任孟淑孔各游击职衔同士任招练初顺天府添注府丞毕懋康受命募兵以丁艰不果行士任代之思任淑孔俱能为大言以欺士任同时有副总兵吴有孚及武举赵佑等皆与士任深相结并荐于朝期以大将士任又言臣所物色奇士或可使朝鲜或可谕东山矿徒或力能扛鼎或技可穿杨或精太乙八遁或精击剌火攻尚不下数十人而所结纳勇士不下万人若非不次擢用必不得飞将何以固圉何以灭奴于是兵部复为题请给千总官空劄十道把总官空劄二十道听其便宜选补士任既奉委推思任主帷幄凡思任微时所与订湖海之交及受一饭恩者皆以部劄授官广陵城下同日黄盖腰金者三十余人皆方术游手之徒坐糜金钱十数万招摇岁余竟不敢渡辽遇邹滕盗起聊试之韩庄闸望风奔北朝廷逮治之淑孔等伏辜思任竟亡命不出而士任屡就诏狱向所结客掉臂去之矣
　　○乙亥户部尚书李汝华九疏乞身许之命加太子太保驰驿以归
　　○升大理寺添注寺丞董应举为太常寺少卿提督四夷馆
　　○荫原任南京工部侍郎李得阳子敷章入监读书
　　○以  大婚礼成推恩奉圣夫人客氏官其父客太平锦衣卫正千户授内牌子张增寿兄文奎锦衣卫百户
　　○先是奉旨下部从优查例礼部以无例覆亡何竟从中降宁夏巡抚周懋相以病请许之
　　○差经历徐天鼎等解银二十四万五千两赴广宁
　　○丙子大学士朱国祚入阁办事
　　○广东巡按王尊德以拆毁香山＜氵粤＞夷新筑青州岛具状上闻且叙道将冯从龙孙昌祚等同心任事之功乞与纪录部覆从之按＜氵粤＞夷所据地名蚝镜在广东香山县之南虎跳门外海滣一隅也先是暹罗东西洋佛郎机诸国入贡者附省会而进与土著贸迁设市舶提举司税其货正德间移泊高州电白县至嘉靖十四年指挥黄琼纳贿请于上官许夷人侨寓蚝镜＜氵粤＞岁输二万金从此雕楹飞甍栉比相望番舶往来有习于泅海者谓之黑鬼剌船护送万历三十四年于对海筑青洲山寺高可六七丈闳敞奇秘非中国梵刹比县令张大猷请毁其垣不果万历四十二年始设参将府于中路雍陌营调千人守之至是稍夷其居然终不能尽云
　　○翰林院编修刘鸿训礼科都给事中杨道寅赍诏往朝鲜归途阻绝航海至登州朝鲜以闻
　　○升熊廷弼兵部尚书兼都察院右副都御史驻劄山海经略辽东等处军务
　　○命涂宗浚仍以太子太保兵部尚书协理京营戎政
　　○升登州道按察使陶朗先都察院右佥都御史巡抚登莱等处地方
　　○蓟辽总督文球屡以病请许之
　　○丁丑升河南布政使司参议吴暐为湖广按察司副使
　　○荫辽阳死事御史张铨子道浚锦衣卫指挥佥事世袭
　　○遣詹事府录事吴锡岱敦趣辅臣叶向高
　　○戊寅荫原任大学士刘健嫡玄孙光普为中书舍人
　　○补荫原任南京吏部尚书赵贤嫡曾孙重昭为中书舍人
　　○云南道御史李日宣请行江西湖广河南狭西四川等省将所在宗室科举每二十名以上者加额中式一人又请行山东曲阜等县将所在孔氏后裔每科加额一二人贡之阙下以光新政章下所司
　　○以两闱恩贡数多加顺天府解额十五名应天府五名后不为例
　　○己卯开史馆修  神宗显皇帝  光宗贞皇帝两朝实录
　　○命大学士何宗彦同知经筵日讲玉牒提调  实录总裁
　　○通州巡抚王国祯以兵部所给募兵安家马匹银两多寡互异欲仿延绥例安家以五两为率马以十五两为率得旨募格自宜画一该部确议具奏
　　○中军都督府带俸都督同知张国纪言神奸宋八等构宛平县监候强寇孙二及慈恩寺妖僧结拜同盟掜称孙二为皇后亲父妻隋氏为  皇后亲母恶阉刘进系钟鼓司当差诈称孙姓为  皇后亲兄设局于慈恩寺布散流言鼓惑愚民乞严缉正法  上以群棍造言惑乱离间天性命付诏狱内官刘进著司礼监查明奏请定夺寻发刘进与宋八等对鞫镇抚司掌印梁慈讯问具得情状宋八有女罢选怨望造言孙二妄认椒涂意图脱罪刘进乃孙二亲侄入内顶名刘进又有内监杨正朝侯长仔等附会其说狱具诏法司议罪
　　○顺天巡抚李瑾言顷自辽沈继陷说者皆知守辽为急而不知蓟之当守不缓于辽也臣亲督援兵东趋山海因一面遍阅东协边关查点见防马步官兵初登冷口关而关外通夷酋长昂伯洪大青把都等巢穴傍有水口为后石河塘子河大川每秋水泛涨不可遏止先年建有拦河堤水门洞旋被冲决今止乾石垒砌不足恃也东历河流口徐流口刘家口皆通大川先年屡经大举外为夷伯混太罕伯度赖蟒金儿东虏炒蛮伯彦哈等巢穴中间尖陀子一带最冲原议一等边墙二百一十三丈应添楼台尚未修筑东北三十里为桃林口一派清流夏秋泛溢夷木货贩在此人烟颇辏而夷目火落赤伯彦头子等巢穴且近见设官兵不足防御又东北九十里纡回崎岖臣且骑且步越青山口登罗汉洞历沙岭儿黑谷头东长岭城子山半边山皆极冲山墙多倾圯沿边而下直抵界岭外通辽东大川内无险阻可御年来虎墩兔憨驻牧在此原非桃林也东连葛藤谷箭杆岭中胜堡马思岭叭喇岭皆极冲东通脑毛大正北通獐兔董狐狸耳知克炒蛮各巢穴见有永平道新兵宣府卫兵分防诸口不足捍御而正关墙仅二等且旧关外山高可俯视内地虚实新设水关门六扇尚未裹铁且领赏夷尝寝处关上臣即发银为铁叶裹门即与兵备杜诗商确顺山势添修罗城一道建楼台一座抚夷厅三间此后夷人不许入正关一步其守备衙门亦即建于罗城内以厄当关之要又自界岭越百余里从台头平山绕柳灌谷拏子谷而入至义院口外通大川直接辽东虽楼台巍然器械粗设而兵马无多且水关闸板未备关外山高形势与界岭大同因议东接山峦西接台墙建罗城一道工程倍于界岭再添兵马庶几可守又东北历平山顶平顶谷大沙岭横城董家口太平台以至大毛山正关或通花园城大川或通水门寺城子谷旧或通阁儿山长河或通辽东大路皆极冲间或有墙无台或墙多碎石垒砌无灰徒手可拆或有口无兵或有兵仅数十名不足防守今议于正关先修三等边墙五十一丈余俟次第修筑又自大毛山折而东南为黄土岭中间有无名口炕儿谷西阳口北近虏穴八里即辽之铁场堡系东夷往来之路黄土营见有仓廒为夷耽耽渐南庙山口东逼辽东李家堡横城一道半新半圮应及时并工报竣又三里为一片石南接化皮山中通辽东大川平旷无涯万马可驰居民百家余止靠边墙并无城堡川上新建横城一道仅高二等下开水洞九空偏北有门通东西往来又为秋水西来汹涌澎湃开皆外开便于敌人不便于我惟有急修城堡于关之内以卫民居南靠化皮山建空心台四座于关之外连先建敌台一座各设南北兵十名与镇虏台相对以防贼夷深入臣自此出履前屯界望铁场高岭中前所从八里铺进罗城进山海关仅二十余里已而顺边墙阅南海口墙不甚高且年久地裂新修渐完而关城上尚未及半守埤者多川浙残兵蓬头裸体殊不忍观海上凝眸汪洋无际肖船粗设水兵未集闻奴亦造船此诚不得不备然虏之长技毕竟在骑傥三岔河失守越广宁宁前而闯山海则关门难支即不然而从间道以犯我一片石或径犯界岭桃泠等口则咫尺肘腋更属可畏此蓟辽危形之概也而中协之马松喜太西协之石古曹墙处处虏可阑入在在兵力单匮且无论已故在今日急宜将河南山东通津真保等营班军尽派东协山海界岭义院大毛山庙山口一片石等处修建墙城楼台工程并力刻期报竣而后照依原派石塘马兰喜峰太平信地各添马步军兵以资防守或谓蓟有主兵六万九千八百余名客兵三万二千一百余名似不为不多何必添兵殊不知主兵除往年调援新调军丁几一万客兵除军二万三千余名供修工之役止有入卫兵九千余名中间又未必尽有人又未必人尽堪用也臣已多方清查极力振饬总计主客十万不得一半实数及分辖于二十一营路守信于千余里岩边散处畸零各有几名况昔专言守今岂得不言战昔专防蓟之虏今谨防辽之虏添兵安得不多也或又谓饷无所出则兵可不添臣谓兵可不添封疆亦竟可弃乎蓟昌与他镇不同安危关于  陵京不比辽阳尽失犹得怡怡旦夕诚念及于此而蓟视辽可缓乎得旨蓟东防御事急该部作速具覆
　　○遣翰林院编修钱谦益刑科右给事中暴谦贞浙江主考翰林院修撰周延儒户科左给事中王继会江西主考翰林院简讨缪昌期兵科给事中朱童蒙湖广主考吏部文选司员外郎唐晖户部广西司主事赵嗣芳狭西主考
　　○差广西道御史王一中巡按山东房可壮督两淮盐课
