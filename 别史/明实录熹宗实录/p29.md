<!-- { "loadSidebar": true } -->
　　○戊戌兵科给事中朱童蒙勘熊廷弼功罪言廷弼自万历四十七年八月内到任至泰昌元年十月内解任其间奴贼入犯如花岭等山城王大人屯及蒲河等处被贼杀掳者共二十三处不为无罪至其城辽阳城沈阳奉集虎皮驿鸠工缮障开河建闸曾几何时而金汤鼎峙则不为无功惟是廷弼因督责之太严致流言之载道言官得之风听遂以入告乃廷弼胜气相加殊非大臣之体得旨辽事会勘已明熊廷弼力保危城功不可泯因言求去情有可原今中外多事朝廷用人方急仍议及时起用以为劳臣任事者劝
　　○昭和殿灾
　　○升金州守备严正中为辽东掌印都司正中输米五千石银一千五百两助饷故经略袁应泰荐升之
　　○加升朵颜卫头目克帖木阿卜来俱都指挥佥事各颁敕书令之钤束部落恪守职贡
　　○己亥通政使司左通政桂有根＜锍-釒＞辞新命不许
　　○原任吏部右侍郎史继偕再辞新命温旨趣之
　　○改荫大学士孙如游长孙光颢中书舍人次孙光德国子生
　　○加四川总兵黄守魁实授都督佥事
　　○复四川保县儒学铸给儒学印移灌县学官一员掌之
　　○升宣大军门中军滕国相为五军营右副将山西副总兵郑绍为神枢营右副将
　　○以神机营参将沈勋补五军八营参将孙文亮补巡捕营左营参将
　　○升万全都司白世爵为神机四营游击
　　○升浙江嘉湖参将张景房为狠山副总兵
　　○庚子  上御文华殿讲读
　　○海州吴金祖叛金祖即逐弁刘光先伪名也词连冯李二游击兵部言刘光先以斥逐幺弁鼓煽凶愚劫屯攻堡当此之时惟以歼厥渠魁招安胁从为主所称冯李二游击阴与同谋虚实未卜宜晓谕诸将洗涤逆肠又宜晓示辽民谕以祸福使其束身归命待以不死如其执迷不悟便当相机剿杀贼首计无复之势必投奔奴寨则从出之路当截奴酋知我有变恐乘机内讧则防奴之兵当饬得旨依议行兵科给事中明时举因言此辈首倡左道叛形已炽恐白莲无为之风相继而起贵州道御史刘兰亦以为言得旨严行申饬未几光先复谋据岫岩总兵李光荣讨擒之
　　○兵科都给事中蔡思充等河南道御史董元儒等遵例纠拾中府佥书阳武侯薛濂锦衣卫指挥使王应元保定总兵郭增辉延绥总兵萧如薰宣府东路参将刘渠大同威远参将张佳裔山西偏头游击李懋赏紫荆参将刘汶遵化游击李时芳五军七营游击孙应奎神机营都指挥周复元狭西行都司张奇卿南兵坐营游击张超加衔游击叶应武石匣营都司袁应毂山西行都司佥书陈元庆部覆薛濂革任闲住王应元等俱革任回卫张超叶应武降调从之
　　○升原任承天府知府李养蒙为湖广按察司副使备兵荆西
　　○辛丑总督京营泰宁侯陈良弼以人言四疏求罢阁臣拟许之传谕慰留
　　○原任少师兼太子太师吏部尚书建极殿大学士叶向高＜锍-釒＞辞新命  上曰卿硕德宏猷先辅  皇祖茂著忠勋  皇考简注召还已历三时尚未就程著差去行人敦趣遄发副朕延伫慎勿固辞
　　○以署都督佥事杨茂春白慎修张国柱何斌臣俱充总兵官茂春镇守蓟州永平慎修镇守居庸昌平国柱镇守大同斌臣镇守浙江又升副总兵魏世德薛永寿署都督佥事充总兵官世德镇守宁夏永寿镇守甘肃
　　○户部为  大婚费用不支欲仿  神祖之旧制为今日之成规得旨大典费用浩繁额需难以议减著仍照该监原题办进不得预拟成数俟朕临时裁酌于是吏科给事中成明枢等合词上言  皇上亦思今日此项钱粮给于何所乎自买办库停而今则一毫一丝皆太仓之军国那也九边嗷嗷皇上不曾发内帑以济乎今复括九边之膏血为内供之度支而茫茫无成数也不知  圣心何似况买此珊瑚珠玉睛碌等项冒十一以千百充倍蓰以亿万者比比是也以故凡商役皆逃窜以求脱而此等商役人人求进则其情之有所乾没易见矣  皇祖大婚始终只用七万物何尝不备典何尝不完福寿何尝不兼隆舍此不法而何法哉报已有旨
　　○狭西巡抚吕兆熊巡按姚祚端同奏  瑞王翦桐汉中水陆危险乞先遣的当官员会同瑞藩内臣前视覆奏如果道路可行一面估计兴工如其不便即应作速另议郧抚杨述中亦以为言  上谓瑞王分封汉中乃  皇考所定营造即便兴工不得迟回道里临时相度命所司知之
　　○河南道御史魏光绪参论吏部文选司员外郎蔡奕琛户部江西司主事刘万春言奕琛以挟私杖毙当该李明经万春以作威杖毙指挥梁应龙郎署酷吏乞赐罢斥奕琛万春各具＜锍-釒＞揭自辩俱下部院吏部覆言查明经应龙当日受责皆有自取之辜且受责后尚安然无恙亦非必死之刑应为二臣昭雪仍听暂回原籍以需起用从之
　　○御史贾继春奉旨回奏因录送阁原揭以进  上以揭中无选侍雉经皇八妹入井二语著再回奏踰月继春因具＜锍-釒＞认罪言臣以误听风闻自甘罪戾痛自新之无路冀含覆之自天得旨继春自认风闻无影显是明肆掜诬本当拏问处死念辅臣奏请继春认罪情词可悯姑从轻革职为民永不叙用
　　○刑科右给事中董承业言畿辅多事秋试分考俱宜用京职毋及推官知县章付所司
　　○升大同标下游击吴重阳为大同中路右参将宁夏玉泉营游击杨嘉谟为平虏参将
　　○改大同参将赵世相于井坪邹国威于海盖
　　○壬寅户部尚书李汝华奉旨会议言众议盈廷多有可采臣衷以入告举其大都则有六焉一曰经理一曰节省一曰清查一曰权宜一曰更定一曰责成举其细目则有二十二焉经理之事二一专官督理屯粮应照会典差御史清查开垦能抵各镇年例方为完局定以三年考成准作三差一专官鼓铸制钱应差户部司属于四川泸州买铜铸造惟南京仍旧其他内地责成两司边方责成府佐俱各久任节省之事四一督抚应节军饷行令内地督抚自查存留原额钱粮以十分为率每年各解一分至河道衙门各处修防之费应行议核徭夫埽料亦当量裁解用事平俱止一郡国应裁冗员府州县佐贰两司首领王府各官并一切杂职俱应酌裁取其额费充饷一州县应汰民兵以简去名数裁节工食二法兼行每年量留五分为地方防捕起解五分为辽东兵饷之用一省直应清徭役凡王府斋郎厨尉乐舞坛夫及司府州县门书皂禁库斗等项或裁名额或减工食扣解十分之三清查之事六一南都牧马场地原额六十万顷履亩定价令见在管业之人上纳其未经开垦实系膏腴有愿纳银者听一长江上下芦洲委南工部司属踏丈旧管者定等升科新收者照亩纳价其课银除足南工原额余剩尽行解部一东南半壁海田闽广浙直皆多沃壤刷出令输佃价给为永业一腹里卫所屯粮比民粮原额太轻今宜量派改属有司以便就近照管一南北户工关厂宜于原额酌量加增其各省税课不与监税俱停者既归藩府有司亦可归部一省直房产税契或州县私置契尾或藩司那用税银惟大造黄册时止计新收不验旧管则民无所遁而官不容侵权宜之事四一南北诸司改折米盐绢布绵绒等项足支五年者止折二年足支二十年始折五年一内外诸司积存户部有仓余廒板刑部有人犯赃赎吏部有走办罚办之类以及各运司之老库新库或宜变价或宜追取或宜解发一省直仓谷粜银俱如原行一半之数而止地方罪赎积谷与纳银各半一省直闲地变价无论何项田宅湖池宜逐一估计令其交纳更定之事二一事例改输本色于山海永平水陆俱便处所建廒置囤专掌受粟一加派分晰各部地亩银两系辽东取讨成造器械者分属工部出办系各处讨运粮舟车者分属户部给发责成之事四一海陆召买转运军粮料草本色便于折色以商船输粟但许带货无不乐趋又以批引给商任其自往贩卖辽以西雇觅代运辽以东汰军自运陆则当议押运之官海则当议富家保运之法一省直催徵起解题参之严必上行于抚按下究于有司而后司府各官仰有所承俯无所诿一内外厘核收支清汰之在监军道主持之在饷司风厉之在经抚按一内外申严考课部属收支未明及亏解者必议处钱粮不完巡抚住俸并巡按亦当责成得旨依议行中外诸臣并宜同心体国实心任事务求有禆军国急需尔部仍立限考成有虚文塞责及怠缓欺玩者听部科抚按参处其屯田添差御史裁减职官多员及军屯改属有司还著该部院确议具奏
　　○兵科给事中萧基极论阅臣姚宗文之罪言每见虎酋等备极桀骜暖兔杪花等纷求新赏督臣＜锍-釒＞报皆归咎于王猷之妄许而宗文一揭纚纚数百言欲盖弥彰始知猷之矫命宗文故纵而教之者也宗文扬旌出关不能布  一人之德威以简搜军实乃摇唇鼓舌共事冰炭使熊廷弼一日不能安其位又信一市井无赖之王猷以启衅召侮罪可胜诛哉章付部院
　　○原任吏部侍郎兼侍读学士新升南京礼部尚书周应宾＜锍-釒＞辞新命温旨趣之
　　○巡视皇城御史徐扬先王一中主事黄文星目击疏虞且因盗贼生发议欲严启闭以防奸盗敕内使以清弊源定发匙钥以防晨昏之出入禁革包侵以杜军人之籍口更老弱以实禁卫明赏罚以示劝惩设公署以便住宿拆席棚以防火烛造盔甲以壮羽林禁筐箱以防挟带酌问声冤小民以伸冤枉研审见获贼犯以究根因责实上直官员以定荐革铸给巡视关防以一事权部覆允行
　　○加升协守西路副总兵窦承武实授总兵照旧管事
　　○升副总兵贺世贤为征夷总兵
　　明熹宗哲皇帝实录卷之七
　明熹宗悊皇帝实录卷之八
　　天启元年三月癸卯朔  孝肃皇后忌辰遣怀柔伯施壮猷祭  裕陵
　　○刑部左侍郎陈禹谟＜锍-釒＞辞新命不许
