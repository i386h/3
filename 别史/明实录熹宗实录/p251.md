<!-- { "loadSidebar": true } -->
　　○直隶巡按徐吉奏清查备倭银两得旨据崔呈秀等原奏镇江府见贮海防银十万有奇如何止解三万三千余两还着尽数摉括以助大工
　　○加南京太常寺卿杜士全为工部右侍郎仍管太常寺卿事
　　○升山西右布政使李如桧为狭西左布政使湖广布政使司参政过廷训为福建按察使湖广布政使司参政周士昌为云南按察使
　　○甲戌  上视朝
　　○  上传兵部今日早朝承旨仅侍郎一人新推本部尚书著马上差人速催到任
　　○凤阳守备太监刘镇进献新果栗枣等共五十杠  上曰驿递烦苦这献新果品每样只用二杠余俱蠲免以昭朝廷恤民德意
　　○户部言宁安大长公主嫡男李承恩已经拏问新城侯王昇奉旨削爵原赐田地子粒或照例递减或尽行追夺乞赐上裁得旨李承恩王昇养赡地土尽数还官其裁扣见年子粒银三千七十余两著监部科道查收以助大工
　　○怀庆王府管理府事奉国将军翊＜釒采＞病故以奉国中尉常氵□弁代管府事
　　○旌御史徐扬先母杨氏贞节听自行建坊礼部覆从扬先之请也
　　○户部请发各镇本年秋季年例主客兵饷宣府七万四千七百八十九两一钱九分五厘大同镇一十一万二千六百五十九两五钱各给解如额
　　○督饷御史王祚昌奏各守原派额数得旨这带运三十万专为辽设自当解充关饷漕粮免截著为定例以后该部覆疏还当斟酌画一毋致参差
　　○蓟辽总督王之臣奏报山海三屯昌平三镇本年秋防兵马刍粮并台墙器械等项数目在山海三屯实在主客南北新旧官军共一十一万一千二百五十三员名马骡驼三万一千八百五十二匹头只内王兵堪战官军四万五百九十六员名马骡驼一万八千六百一十六匹头只守边官军三万二千三百八员名马骡驼五千九百四十匹头只客兵新兵堪战官军一万四千九百五十三员名马骡六千一百一十二匹头守边官军二万三千三百九十六员名马骡一千一百八十四匹头俱堪战守各仓场见贮主客新旧兵粮二十万一千五百六石二斗九升七合料八万五千九百六十一石一斗五合草二百六万三百一束零专备秋防兵马支用如或不敷见在民屯及召买接济原议各路应修边墙一十二万六千八百三十八丈二尺八寸内已修完三万六千一百六丈八尺五寸未修九万七百三十一丈四尺三寸应修敌台二千一百九十四座内已修完一千八百二十九座未修三百六十五座应修甎墩二百二十一座内已修完一百七十二座未修四十九座修完偏坡七万九百九十六丈二尺以上边工已修者俱各坚固并无倾圯未修者分别冲缓挨次修筑各营路城堡一百七十一座见在军火器械二千三百四十三万三千七百七十四件斤俱系节年置备分发足用其南兵俱经该道选验年力精强技艺谙熟方准收用遇有逃故名缺挨次查补验收名粮在昌平镇见在主兵军丁二万四百七十名马骡四千一百六十一匹头内堪战军丁一万七千一百七十名马骡三千九百七十七匹头守台守口军一千六百七十名守城杂差军六百三十一名巡守  庆陵木料并公差塘拨军九百九十九名粮一千六百七十三石九斗二升七合零料一千一百八十九石七斗二升二合零草四十一万二千五百五十束零足备秋防兵马支用沿边住城二十七座边墙三万二千三百六十四丈一寸七分空心台三百一十五座实心台五十二座附墙台三十八座墩台六十一座旧战台四座烽堠七十处俱已修完联络坚固各营路军火器械二百三十五万六千三百五件斤零俱各足用在通州协守见在各营官兵共六千一百二十五员名马八百六十五匹俱堪战守其兵马粮饷刍豆俱取给于通州户部坐粮厅总在新饷内通融支用各营军火器械共一十六万六千九百七十一件斤俱各足用疏下该部
　　○礼科给事中李恒茂条上铨政三事谓改教必当展俸三年任子不宜差管税务吏部司官必当久任内参庄钦邻躐升非制孙之益督学无状扶克俭臃肿宜罢得旨近来仕途壅滞皆因该部不肯任怨裁抑以致人情日竞即如改教不及三年郎署营差任意成何政体吏部司官无缺先推迁转太速尢非旧制庄钦邻未满六选破格先升图便已私坏乱成法孙之益阿附党人督学无状都著削了籍为民当差仍追夺诰命扶克俭臃肿之态朕所亲见著冠带闲住以后选郎再有不及六选借教职考选为名擅自升迁者照庄钦邻例重处不饶该科记着
　　○山东道御史袁鲸奏辽阳数载陆沉病在同舟相忌今东西两镇岌岌乎水火之形已有登抚或裁或调之旨似可以无言矣唯是俘夷失脱一节固解役之疎纵使然乃武臣力而拘诸原文臣坐而逸于境亦何辞以谢东镇第登莱重地裁抚岂容轻议武之望辛勤拮据亦称节钺能臣材品委堪调用遗下员缺须得一虚公干济之品相与同心戮力斯于疆场有济至若关内抚夷海运管关三厅俱有钱粮出入之责百货收放之司而经道事词悉批发委问即如抚夷一厅岁出抚赏银三十六万两内通商愿外慰夷情关系不小旧多以贡监杂流充之安所济于公家宜裁管关一厅以其事属之关部而抚夷海运二厅宜择甲科廉洁有干力者为之与推知一体考成内预考选之典外储边道之材则两厅皆为有用之官而衙门无耗蠹之弊矣  上可其议
　　○刑部上何栋如狱辞言栋如赃私已完乞照原拟遣戍得旨依拟
　　○又覆援黔总兵官麻镇言镇初奉命援黔而藉调兵之名为缩身之计从征后至按律应诛幸得免解立功自宜矢身报国乃壁威清而不出援普定而不前先退则托言兵少未战而冒称功多人人如镇半壁何赖宜伸前旨以彰国法得旨麻镇著监候处决
　　○先是以大工告匮遣兵部郎中张尔嘉督催班军银十一万余两以济急需至是兵部覆据尔嘉回报言凤阳等卫各处报有者止五万四千六百余两内报解者止四万一百余两而实解到部者止一万六千三百余两乃松常所欠至三万二千余两直居全数三分之一各卫既诿于各府各府又诿于灾荒展转愆期岂臣子急公之谊乞行应天凤阳抚按勒限严催得旨班价银原系额编有司何得泄泄从事尔部便行与该抚道官作速催解限次年正月内通完以助大工有仍前违玩者听张尔嘉指名参处
　　○礼科给事中叶有声请早举易名大典得旨易名重典务要核实秉公不得混滥亦宜蚤举以彰激劝
　　○锦衣卫参本卫理刑官王莅民等得旨田尔耕发奸防弊具见公忠王莅民王永孝革任闲住张学书著本卫提问究治以后还当严加体访不时参奏以肃禁卫
　　○总督川湖云贵兵部右侍郎巡抚贵州蔡复一卒于平越军中至是监军御史傅宗龙以闻命所司议优恤复一福建同安人弱冠举进士历刑部兵部郎擢湖广参政时湖北兵饷乏数噪慑复一威信旋辑苖为远徙迁易州兵备山西左布政抚治郧阳咸著劳绩会黔师衄特晋黔督安贼方围普定急援破之贼屡挫求抚所部施兵深入失利疏自劾虽候代犹励兵鼓将寻有平越之捷斩获无筭竟以劳瘁致殒复一博学善属文孝友耿介多大节才亦称之赍恨没家无遗囊宗龙疏其鞠躬尽瘁贫无以歛皆实录也诏复一以死节事予祭葬赠兵部尚书录一子国子生谥清宪
　　○吏部题聂心汤降赵州知州得旨聂心汤贪禾□岁著闻察处浮躁未尽其辜著削籍为民追夺诰命
　　○吏部覆原任日讲官黄洪宪孙寅锡承荫许之
　　○吏部覆预储经略枢贰边抚边道姓名一备任经略尚书二员王在晋张鹤鸣一备任经略侍郎三员王之臣王之采阎鸣泰一堪任兵部侍郎六员靳于中郭尚友张朴岳和声申用懋蔡复一一堪任冲边巡抚六员王弘祖张维枢袁崇焕李栖凤石维屏张论一堪任冲边兵道八员丘志充杨邦宪曹文衡冯师孔祁承＜火业＞陈陛韩原善胡平表得旨诸臣既公举准备不时擢用
　　○升贵州按察司副使颜欲章为湖广布政使司右参政升湖广荆州府知府郭湸为山东按察司副使天津兵备道降补原任四川布政使司参政戴君恩为浙江布政使司右参议管屯田水利
　　○升锦衣卫管卫事都督佥事邢元吉许浩然吴尧年为都督同知都指挥使李不矜为都督佥事都指挥同知佥事等官史世载等十八员各加升一级以大庆加恩也
　　○调山西分守太原参将李为栋为分守延安地方参将升神枢四营游击将军陈邦政为分守大同东路左参将蓟镇总督标下右掖营游击麻登云为分守山海关参将
　　○升甘肃巡抚标下中军游击丁益科为分守甘肃肃州地方右参将
　　○革锦衣卫南镇抚司掌司事指挥同知张道浚回籍道浚先在关门领银制造军器事竣报部久未题覆道浚以为言  上谓道浚销筭不清部覆久稽必已见情弊如何辄生怨望黜之
　　大明熹宗悊皇帝实录卷之六十五
　明熹宗悊皇帝实录卷之六十六
　　天启五年十二月乙亥朔
　　上传兵部马世龙向来戴罪杜门准他回卫其中部总兵员缺速推堪任的来用见今河冰已合著经略高第督率道将严加防御务保无虞
　　○兵部覆世龙回卫  上复以世龙劳苦三年著回府遇缺推用该部即与优叙
　　○尚宝司卿吴殿邦＜锍-釒＞参原任潮州府知府樊王家巡按广东御史陈保泰先是王家守潮时以殿邦族亲僮仆多不法申呈保泰逮捕吴耑一蔡明虞等寘之法株连多人王家既察处保泰亦年例外转至是殿邦具＜锍-釒＞言臣向以力攻淮抚李三才为邪党邹元标房可壮等所嫉樊王家则房可壮之同年死友也陈保泰则投拜邹元标之门生也朋谋害臣用门子李荣塘报吴光等采访臣家戚属姓名非刑考掠系累淹禁一案而拟一绞四斩九军五十八徒异冤异惨今奉恩诏臣家族属所罹正与赦款相合乞概与矜赦因讦樊王家私抽广济桥商税三年共十万余两李荣等索诈良民各有万金乞行追究得旨樊王家逄迎权党诬害乡绅借名窝访打死多命故入人罪冤惨异尝且违禁抽税至十万余两好生贪纵著削籍为民仍行广东巡按御史并衙蠹李荣吴光提问追赃具奏其无辜罗织诸人遵恩诏即与查释陈保泰著该部议处
　　○吏科都给事中亓诗教申明两次京察请分别君子小人内参癸亥管察科臣魏应嘉荐丁巳管察科臣徐绍吉河南道韩浚考功司赵士谔并举被察甘肃巡抚杜承式工科给事中祝耀祖例转台臣张惟任得旨这本说君子小人自是正论魏应嘉著该部议处具奏韩浚赵士谔已陟华膴杜承式遇盗乞怜视耀祖募兵招议所举未当张惟任端方之品即宜擢用
　　○贵州道御史张枢＜锍-釒＞紏太常寺卿陈伯友倚恃袁化中周朝瑞而骤跻通显大理寺寺丞萧毅中借援左光斗顾大章而立擢清华  上命俱削籍为民追夺诰命
