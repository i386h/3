<!-- { "loadSidebar": true } -->
　　○管理练军詹事府少詹事兼河南道御史徐光启奏臣本东南腐儒叨列侍从军旅之事原非本职祗因去岁辽师挫衄不胜愤惫累＜锍-釒＞陈言蒙  神宗皇帝圣恩拔升特遣委以练兵重任自二月领敕受事迄今半载勉效驱驰殚力简练博求谋勇参佐技艺材官将三营民兵选取强壮因材受器凡军大技击以次服习积久之后渐近精熟次颁营阵式规使知分合进退奇正攻守若得战车大炮盔甲器械备具精好再一演习可成胜兵矣其如三省民兵原系乌合乡民大半老弱今教成者止得十之二三可进者亦十有二三其余小半皆蠢钝愚弱法应简汰而众兵来时地方司官许以二年更易又许每年赡家银两今银尚未给人无固志亦宜别有处分臣具＜锍-釒＞陈请未奉明旨未敢擅便此则仰望  皇上敕下该部酌量措办者也此外尚有事须详定中外臣工明知其当然而臣亦亟宜自言者也则建置统驭之宜是已臣闻兵家之法部曲之制设官之道务须相称臣去岁奉敕训练新兵防御都城于是兵部议兵六万故统以总兵三员使臣提衡其间后减为二万约可分四五营用大将一员此所谓法制相称者也二万之众多出援辽余存七千余人分别练习老弱愚钝者皆须简汰却还甚留者不过三四千耳以京边营法计之止宜设参游守把一二员统率训练足矣何必更用大帅多一辈应用员役多一种廪给耗费乎非独总兵即臣衙门新设百凡始创时诎举羸似宜一并议裁遗下通州昌平驻劄三营将官臣所教练谙晓军火器艺行阵法制者量留一半用一二将官统领训练或内属京营今一副将带领而制以总协巡视或外属近镇令总兵带领而制以督抚司道揆之理事似为便益臣承乏未几忽议谢事非敢推诿也去年虏氛稍急人情惶遽
　　九重宵旰臣何敢不冒昧担承今辽事已有次第人情安堵设官分职宜照京营辽镇尝规臣若隐蔽不言是明知不可而久叨荣宠为罪滋大下部议
　　○加张超以游击统领南兵
　　○丙申巡抚湖广右佥都御史徐兆魁以土兵脱逃参宣慰司彭象乾又言永顺土兵先调八千费踰十万而一至通州闻三路败衄辄望风奔溃今复调遣虚糜廪费不如罢之得旨俱下所司
　　○以总督河道侍郎王佐为工部尚书
　　○荫原任南京都御史宋仕男开春入监读书
　　○命造  定陵神宫监印
　　○丁酉以
　　神宗皇帝  孝端皇后发引祭告  南郊遣侯陈良弼北郊侯吴汝胤  太庙驸马万炜  社稷伯张庆臻各行礼
　　○上以陵工缺费准发帤银五十万两其余今该部措处
　　○镇抚司千户梁慈等以讯过刘逊招称与李进忠刘尚礼等共盗宝物及进忠尚礼逃匿情由具状奏闻  上责锦衣卫骆思恭各犯未获显不经心职司何在若复怠玩不行缉获狥情故纵必罪不宥
　　○戊戌兵科左给事中杨涟＜锍-釒＞劾兵部尚书黄嘉善谓臣愤辽事败坏故＜锍-釒＞论经臣熊廷弼及请正杨镐等罪又因塘报甚急＜锍-釒＞请设防山海等关并列本兵之罪在兵言兵万非得已适嘉善＜锍-釒＞辩自称筹边无能应诛应斥而独不受误之一字夫古之误军国者如秦桧黄潜善李邦彦等我朝如丁汝夔石星等亦止是筹边无能误国事耳岂必如莽操温懿而后谓误耶主割裂臣＜锍-釒＞以积弱之势当方张之虏谓臣及经臣于宽政夫经臣熊廷弼受国厚恩人言难谢边警叠至挫虏无能明旨森严会议在即举朝公论  圣断处分谁能使之于宽政且辽沈之罪经略任之中枢之罪本兵任之不能相代亦各不能相掩也得旨并付会议
　　○  上谕礼部加恩在京文武群臣一品至五品词林科道侍从之臣及军民人等
　　○有赤气映天如禇
　　○收用净身男子三千名
　　○以御马监太监魏进忠提督宝和三店
　　○工科给事中惠世扬＜锍-釒＞纠原任巡按直隶御史刘廷元言其受韩敬王士奇沈蒸行惠为之关说廷元＜锍-釒＞辩章下部院
　　○己亥浙江道御史左光斗以御史贾继春上揭辅臣为
　　新君御极之初首劝以违逆先帝逼逐庶母皇八妹入井堪怜李选侍雉经谁诉其惨黯光景通国之人长叹陨泣等语遂上＜锍-釒＞云本月初一日诸臣闻变仓卒趋朝人情汹汹朝不待夕时大臣从乾清宫中叩头执手扶  皇上出居慈庆宫臣等相顾战栗此时不守  几筵而避居别殿踉跄张皇宫中必有甚不相安之情间不容发之势惊问其故諠传李选侍左右前后尽是贿买腰玉奸珰布满阴为心腹  皇上大有戒心不克宁处君父惊魂未定臣子敢尔即安臣于初二日随公＜锍-釒＞后有慎守典礼肃清宫禁一＜锍-釒＞语甚微婉此时但知安宗庙定  社稷为大不知其他初三日宫中震怒祸几不测赖  皇上保全将臣＜锍-釒＞发阁票拟随奉  圣旨移宫已有旨名封事既云尊卑异称礼部再酌议具奏钦此初五日阁臣具揭再催奉旨移宫至初六日  皇上登极驾还乾清宫禁肃然内外宁谧臣等举手加额共幸  庙社有灵夫  皇上既当还宫则选侍之当移宫其理自明白易晓矣惟是自移宫已后自当存以大体捐其小过皇上如天之大度宜无所不包涵  先帝在天之遗爱无所不体恤此其特恩在  圣衷调度顺在辅臣非小臣所能意度若复株连蔓引使宫闱不安非但与国体不便亦大非臣等建言初心昔鲁庄公不能制其母宋儒朱熹以为母不可制当制其侍御之人后彭龟年经此一叚公案相与叹服因取朱熹入直此等处置自有情法至当不易之理侧闻锦衣勘问诸珰时语连宫禁概置不问深为得体伏乞  皇上宣召阁部九卿科道面谕以当日避宫何故及今日调护何方一一晓然明白不得凭中使口传  圣旨仍乞将刘逊姚进忠等正法暴其盗宝罪状与天下共见勿使播弄脱罪其余株连概从宽政令反侧子安庶几烧梁狱之词者政所以寝淮南之谋而仁之至义之尽胥此矣臣区区之心始终知有定  宗庙安  社稷而已矣得旨这所奏如何不题李进忠等只言刘逊显有情弊余已有旨
　　○久之  上谕内阁朕览文书见御史左光斗一＜锍-釒＞朕避宫之由朕昔幼冲时  皇考选侍李氏恃宠屡行气殴  圣母以致怀愤在心成疾崩逝使朕有冤难伸惟抱终天之痛前  皇考病笃阁部大臣俱进内问安有李选侍挟朕躬使传封皇后复用手推朕向大臣靦颜口传至今尚含羞赧因避李氏毒恶心不自安暂居于慈庆宫李氏又差李进忠刘逊等传每日章奏文书先来奏我看过方与朕览仍即日要垂帘听政处分御史有言李氏他日必为武氏之祸者朕思  祖宗家法甚严从来有此规制否朕今奉养李氏于哕鸾宫月分年例供给钱粮俱仰遵皇考遗爱无不体悉外廷误听李党諠谣实未知朕心尊敬李氏之不敢怠也其李进忠等田诏等皆系盗库首犯赃明证确自干宪典岂谓株连务得本犯与刘逊姚进忠等以正国法而勿使渠魁贿嘱当事播弄脱罪波及无辜卿等可传示该部院遵行是时大学士方从哲等捧读即具揭封进仍  谕李氏平昔过恶多端无曾尽悉朕意未伸人言不息昨已传谕明旨何复行封进显是推诿着遵旨即行发抄咸使闻知从哲等又具揭曰选侍李氏平时怙宠张威得罪  圣母不惟  圣心含冤抱痛无以自伸臣等闻之亦不胜悲愤但以事关宫闱不宜轻洩于外且  皇上既仰体  先帝遗爱奉养不缺尊敬有加传知外廷谁不赞扬  圣孝似不宜暴其恶以掩德意而滋多议也臣等愚见如此故一时未敢发抄兹复蒙  皇上面谕且责臣等推诿私衷不胜悚惧除遵旨遍示诸臣并发抄外惟望  皇上益宏  圣度无念旧恶始终看  先帝分上曲赐保全  皇五弟并三位公主时时顾念务令得所则孝慈兼尽圣德弥光臣等犬马爱  主之忱亦藉此少伸矣又  谕朕览卿等所奏具见忠爱至意朕知道了朕弟妹皆骨肉至情岂不注念昨已有旨传谕卿等  皇考选侍李氏业已移居哕鸾宫抚养所生朕八妹选侍东李氏居勖勤宫抚养  皇五弟选侍傅氏居昭俭宫抚养所生朕六妹七妹俱有随从宫眷各衙门月分年例养瞻钱粮俱从优厚俾各得其所昭朕仰遵
　　皇考遗爱笃念亲亲之谊特谕卿等知之
　　○辽东总兵贺世贤败奴酋于灰山斩首八十九级
　　○庚子以霜降节祭  九陵遗侯孙承荫李承祚顾大礼伯徐汝孝朱自洪曹以忠王永恩刘嗣爵张嘉猷各行礼遣都指挥使李承恩祭  景皇帝陵寝伯吴遵周祭  孝靖皇太后陵寝指挥同知许浚祥祭  哀冲  庄敬二太子坟园
　　○发帑金五十万以济  陵工从辅臣之请也
　　○辛丑河南道御史袁化中奏为  主上孤立可虞内外保护宜慎谓  今上所遭  二帝见背  两宫蚤催母仪之选未行帏讲之臣未列则孑然独主者独  皇上一人耳谁为伺饮食而候起居谁为屏冶容而节劳逸若辅臣方从哲占籍都门近侍中官多属乡人揆地八年邪正贤愚必有灼见傥于此留神杜朋比而寄忠诚此正老成之妙用也首臣亦非如桧如杞之奸但不学处多识力处少人言所及臣再不赘惟是
　　皇祖考妣崩逝四海痛悼万方倾耳以闻讣音维时礼臣不知请敕固属茫昧若阁臣熟于典故自当具草以进何竟草草至此其伤国体甚矣我  皇祖享国五十年太阿在手真称太平天子我  皇考践祚无几用人行政实为锐政贤君而  庙号曰神曰光何忍以宋纪之旧名而加之明明之我后也至于李选侍移宫之观望李可灼用药之曲庇此又无识力之大者得旨所奏责成辅臣已知之
　　○先是御史贾继春为登进太滥＜锍-釒＞纠两淮运判周士显光禄寺寺丞须之彦新咨考选胡沾恩而首及太常寺少卿李维祯部覆得旨李维祯以新衔致仕须之彦照旧供职
　　○  上谕户部东事未平加派难以遽免将灾伤地方多方优恤以宽民力其简练节省有禆兵饷者在事诸臣著实举行
　　○兵部尚书黄嘉善以病免
　　○南京右都御史何熊祥工部侍郎董汉儒左副都御史徐兆魁各＜锍-釒＞辞新命  上俱不允
　　○以尚宝司卿冯从吾为太仆寺少卿
　　○命造协理殿门工程并监督殿门工程关防
　　○壬寅  神宗显皇帝  孝端显皇后梓宫发引  上缞服送至午门外提督大臣孙如游黄克缵李腾芳王永光等二十四员护行戒严中外
　　○癸卯大学士方从哲等题昨因  梓宫甚重举动极难出大明门已近午矣且营中军夫虽拨八千人而素不惯习兼以摃索间有损伤时时更换以致沿途稽迟入夜方抵德胜门臣等不胜惶惧随同护丧奠献诸臣传示五城更添人夫六百名今蚤始得前行又护丧御史张修德奏二十九日之夜  梓宫至巩华城拖灵龙木铿然有声右手一角堕地内官行尚食礼连呼献爵竟无人应得旨设法催督无误吉期经管员役事完查究是日  梓宫次沙河
　　明熹宗悊皇帝实录卷之一
　明熹宗哲皇帝实录卷之二
　　泰昌元年十月甲辰朔祭享  太庙以  梓官在殡遣宁晋伯刘天锡代
　　○神宗显皇帝  孝端显皇后梓宫次两水河
