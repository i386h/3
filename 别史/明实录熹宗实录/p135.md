<!-- { "loadSidebar": true } -->
　　○大学士督理军务孙承宗奏今日之事复土与守关自合并议而守关此兵复土此兵工夫亦合并举臣妄谓关门系天下安危而兵马先尽守关又谓守宁远乃以守关而兵马兼图守宁远然意在守宁远臣敢以关外二百里情形详细言之关外南偏为官路自八里铺起历宁远城堡十有二台六十有六抵中左为二百七十里北偏为边自铁场堡历永安迤逦而东抵椵木冲锦州界有边堡二十一座而鉄场高台兴水三堡为大铁场与高台相去十八里系抚赏贵英哈喇侵等三十六家夷人市场兴水系抚赏拱免市场旧皆有兵五百而前屯之背阴障三山营中后之三道沟锦川营沙河堡次之兵皆有三百有奇其中前之永安前屯之平川瑞昌中后之新兴中右之黑庄仙灵小团宁远之新安白塔寨儿山与夫中左松山寺长岭山椵木冲共十四堡又次之兵二百有奇或百有奇台一百二十六座地与西虏为邻见今辽人聚田兴作则西虏当防台堡当守除守备窦承功以兵五百守铁场堡都司杨友诚以兵七百守高台堡广宁卫指挥张弘谟以兵三百守永安堡外尚需兵可五千马可一千各总兵又议姑分南路兵以守御官戍边堡护田作其南路则关以外八里铺旧设千总填配军四十八名后西虏俱欢喜岭讲詟关门外时有劫掠臣令量移中前其防守官岳汝穆以兵五百屯练于中安人口可千余北与铁场堡相呼应仍议筑芝麻湾为堡以柯仲炯兵一千五百再益之半且屯且防更筑虎龙峪三道关以内护关门为奇兵施西洋大铳东至中前三十里路傍台七今以参将杨应乾领兵三千驻中前所葺坏庐为防安插兵民百万余人其地近关门西虏方抚赏于此最称要地似与宁远外之中左更吃紧东至高岭驿十二里台有三高岭驿旧设驿官一(员)千总一兵五百至前屯卫十八里台有四今以备御杨松桥领兵五百马百匹安插人口可三千余属彰武营辖更议以都司杨楫管游击事领精兵三千以内护关门外为前屯之后劲专主应援盖规以外沿途城堡筒直无授犄角故欲设兵于前屯之西以侍援而仍欲于前屯之四隅择地如龙潭岗建土堡据高临水设奇兵与城中为声势今以副总兵赵率教辽兵五千陈兆兰川湖兵四千驻前屯卫城中兵民共五万余人民田城南官田城北城颇阔大兵民诛芧理败垣覆之为居而八署城郭渐以修葺登城四望地尽可守可战东至石河铺十五里台有四而直北三山为冲至沙河驿十五里台有四今以前屯指挥杨绍芳加守备领兵三百驻守石河台仍日以五十人防叶家台而先修葺其台下为羊马墙立营房十余间其沙河驿额设驿官一把总一兵五百东至中后所二十里台有六而直北有狮子口为冲以旧加衔守备谢锡荣招军丁四十八名战马四匹为守今议增兵五百马一百驻其中属肃武营安插人口可三千盖地当前屯中后之中为要害而西虏出没亦前卫之前矛其中后所土肥而城小南去海三十里东去觉华五十里有河横其东可通海而南为闸可深以为险今以参将鲁之甲领兵三千三百三十二员名往为防仍给工料银六千以葺城池安辽人约令简壮丁为兵次为工又次为田东至东关驿十八里台有五而三道锦川与高台之抚夷为冲今以备御高如嵩领兵一千马百匹驻东关驿可安插人口三千东至曲尺河铺十二里地当中后中右五十里之间为要地而直北庙儿山为冲今议姑从中右拨兵三百统以千总马二十匹驻曲尺河铺与东关相为呼应以分应两中东至中右所十八里台有五而直北黄土台为冲中右所去海与辽愈近去宁远可三十里地似中后冲亦相若抚臣以参将王楹领兵三千马一千以理修葺耕凿为安插计仍如中后发银为资粮从海上以给安家人口一万有奇东至曹庄驿十八里台有五而黑庄窠仙灵寺小团山处处为冲今以加衔守备吴守礼统兵一千马一百驻曹庄驿安插人口可万余又议以萧升管游击事统兵三千马步各半专习火器弓矢为应援兵以当宁远之后劲遥与汤泉首山之兵为犄角东至宁远十二里台有二宁远旧有参将一中军千把七兵一千八百城独北面未新今且增土于内其公署尚有存者西虏拱兔部夷幕其中给例赏谕以勿毁城庐夷脱帽谢随登首山跳海跨王□空珑山望灰山寨子城诸要害繇庐山横跨西南迤荒草中夜半仍抵中右所看得首山去宁远可五六里高可三四里而横直可四五里而去海平地可十里北接王□空珑山可里余旧有敌台抚臣议以胡为宁将兵三千为屯田于首山南以限胡马议建修旧台立羊马墙以当大道之冲仍议灰山之马鞍内择要为台堡南望觉华岛三山连踞若与首山相招邀而灰山连王□空珑与首山相为内护南则大海繇东来觉华弯环宁远水甜地肥有金冠祖天寿两将屯兵可三千城去海可二十里而中途有汤泉堡可筑与宁远相犄角濒海有龙宫寺亦可堡与汤泉相应而据海有势北望寨子山尚远议驻兵三千防西虏遂为宁远左腋仍于城东北当王□空珑山之西为堡以护如汤泉而首山之＜土幻＞可伏可奇抚臣议令徐应垣领兵五千驻宁远与金祖二将犄角臣令姑练兵于内仍令夫寿厚筑城垣工城之日计可安插六七万人宁远东至□□只树铺十八里台有四而边堡有五皆冲东至连山驿十二里台有四连山驿旧有驿官一千总一兵五百五十东至中左所十八里台有六今以左辅领精兵三千马二十驻中左所为哨探辅先领壹千五百而甲马不备臣特一一给之东至高桥铺界十五里台有三至锦州界台止而高桥有铺官领铺兵民中左拨兵十名了火自□□只树东五十余里止安左辅哨兵余与未议盖关城东前屯兴宁远为两大城可屯聚而宁远当先据以良将统重兵而仍以骁将统水兵从觉华而北贼抵城则我之水兵当浇其后而宁远之兵当击其酋汤泉珑山与首山之伏可攻其胁而曹庄寨子山更为远势盖此地有兵而又从四卫皆蚁舟皇鹿间以东通西贯待声息既连使可远图而贼且狼顾孤疑且宁远去官二百余里我据之则内联四卫外呼鲜人便可雄视河东傥贼一据之则势险节短中外人心不无骇二即今西虏据为瓯脱而久置不理将东西俱为我害兼以辽人欲复其土目今旧赀且穷而内方无地可耕无屋可居出则可耕可屋择一人为兵便可借养一家而修城治田皆需民工又可以无用为有用盖臣与诸臣苦心悉力安排出关之计即在安排城守之中日计守即日计出议令以四部兵将轮流出防大将亦时出以搜猎射打但臣久以衰病驰驱今更病矣目今春防事竣乞放归里少得歇息得旨览奏知卿分布防守各有次第具见安攘大略卿以辅弼重臣久劳于外朕甚轸念但封疆事重中外倚赖永宜言去还安心视事以副朕意
　　○南京刑部尚书李养正＜锍-釒＞辞新命温旨趣之
　　○庚辰自广宁失守都城戒严时议欲仿于少保分练之法挑选营兵以三总兵各隶万人又设坐营前锋守备等官分营操练巡视京营礼科给事中彭汝楠上言营卒之疲羸久矣其习弓马称骁锐者仅有选锋壮丁二万余如必营营挑选以成一军则三大营必致空虚且臣观近日分练之法部署队伍器械击剌俱无能有加于三大营之旧而徒多此一番举动耳目不专心志不一欲求其密反以得疏至于营地之纷更则又有大不便者故事五军营居中神枢神机两营各居东西今以东营为分练之地而以神枢杂于五军之中又以分练之余杂居标左标右纷纭错综莫可究诘觉不如仍旧之为便也章下兵部具覆如科臣议诏罢添设练兵官停三部总理仍谕戎政重务宜设法用心整理如仍前疏玩责有所归
　　○升太常寺少卿顾造为大理寺右少卿
　　○辛巳命翰林院修撰庄际昌编修傅冠简讨丁乾学同编修张翀编纂六曹章奏
　　○国初定班军之制河南山东中都凤阳诸卫春秋二班更换入直者计十六万承平日久渐缩至四万乃所谓四万者大率包揽雇募入直不时至即至而奸旗游棍展转冒替茫不可诘兵部员外孙学诗极陈其弊欲乞折班银以募壮丁谓岁可省度支银三万两行粮一万石兵科署科事给事中周士朴请两年代班一年入卫使饷清而军亦不乏巡视京营礼科给事中彭汝楠及协理京营戎政兵部左侍郎张经世都察院右副都御史朱光祚力言其不可且陈救弊之策诏下部议兵部尚书董汉儒上言诸臣之言折班者皆有激乎其言之惟是  祖宗立法良有深意三百余年入卫之军未可一旦议撤无已则协理及科臣所陈救弊之法有可采行者请撮要言之欲救起脚出途之弊则科臣所言清籍伍核年貌慎委官重责成宜议也各处道臣以备兵清军为名宜令先事清查某卫某所原额军若干今实军若干凡势豪影占有军而若无军与户绝丁尽无军而尚有军者彻底清出其老弱不堪者即于余丁选补所报花名班册逐名点验年貌疤痣当堂亲注造册送部以凭比对领班员役必慎选廉勇将领有徇情滥委者罪坐经管道臣所当申饬者一也欲救冒点之弊则科臣所云严伍结预综核宜议也班法五人为伍十五人为队伍长队长互相觉察而总束于劄付官及领班都司以后行该卫所印官取同伍保结状印封付劄付官投部其有年貌疤痣不对或中途脱逃不即举发者同伍及队长连坐领班及劄付官隐匿不报者罪亦如之年终举劾即以军到多寡为据所当申饬者二也欲救脱操领银之弊则科臣所云惩京棍革打点禁科敛宜议也班军逃亡多因猾弁狡旗渔猎多端而京师债主尤为诸奸之窟赴操则债主代雇放粮则债主包领应行五城兵马及巡捕衙门但系积年放班亟行拘捕若卫所官扣克安家禁察责之该道若各书役需索尝例觉察责之各衙门所当申饬者三也欲救守班团练及勾补不到之弊则科臣所云定操法复守提均大粮宜议也操应责操之实点名之后即分壮弱二等强者俾习击剌弱者俾应工役不许买闲其器械火药等费酌量支发制造完日造册送验操时照册领出操毕照册缴还春秋不到班军臣部咨行抚按逐名勾补有老病缘事真者姑每名量追旷班银三两造册数解臣部另贮以备缓急至如团练之军应有行粮以收班之日为始放班之日为止按日算粮逐月关支病有医药没有棺敛吊死问生以示优恤所当申饬者四也夫虚军追粮以清冒蠹即司官折班之意也实军勤操以鼓超距即练臣简并之意也臣所以折衷群议者如此  上命依议申饬有违玩者从实参处不得以虚文了事
　　○工部尚书钟羽正等条  陵工六事一议专任谓管工各官宜久任责成勿轻代以致推诿一议工程谓土石诸工宜坚厚久远勿欲速以致易坏一议实用每日上工收料务从实查记十日清算一次使钱粮皆得实用勿致虚冒一议催解各省直拖欠数多议差官急行催解违玩者据实纠参其铺□积欠万余亦宜设法比追以济工用一议事例前者三例并开长奸滋竞今议停屯司但于缮水二司开纳例银专管工程不许别项支用一议协助凡内外各衙门有自愿捐助者不拘数目即行解部臣等籍而优叙之至臣部四司所贮皆先尽  陵工其别项年例不急之需俱候工完支领即内庭供应营修亦在所缓  上谓各款有禆  陵工俱依拟行其内府钱粮照旧解进
　　○升太常寺少卿郑三俊为都察院左佥都御史协理院事太仆寺卿张五典为南京大理寺卿
　　○升光禄寺卿饶位为大理寺卿
　　○差行人路名区护送大学士朱国祚回籍
　　○壬午  上视朝
