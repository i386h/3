<!-- { "loadSidebar": true } -->
应援不能诿罪坐营裴汉把总王问卿徐慎行当承宪窘迫之会不戮力同心乘隙溃散致殒主将三弁相应提问部覆应瑞调腹里降一级用督抚道俱免议裴汉等如抚按处分得旨杨应瑞失事有因姑免降调著与孙尚智戴罪立功余依拟宣大总督张朴亦＜锍-釒＞列杨应瑞裴汉等罪状乞亟申失事之罚以儆惕人心再敕该部速发饷银使荷戈之众各有固志共保万全至于该镇抚赏岁额颇饶毛酋恋恋栈豆断不肯甘弃厚利而终于负固惟在当事诸臣多方驭折务令俛首悔罪坚守款规得旨处分已有旨本内所说驭折机宜兵部看覆具奏兵部覆言督臣所议善后事宜大要在速发饷银多方驭折使诸酋坚守款规夫我藉款以縻虏而虏亦借款以要我款不可废亦不足恃今而后当使之有所爱而就抚又当使之有所畏而不得不抚以金钱啖○旅顺参将李矿以东镇毛文龙差官拘提率所部卒四千人逃入河西登抚李嵩辽抚袁崇焕皆以为言得旨李矿逃入河西情差可原然抗违主帅擅离信地法在不贷该宁远抚臣查的确定夺逃回兵士作速安插并议具奏
　　○升汀州府知府沈侍卿为两淮盐运司运使
　　○己亥黄台吉部夷毛乞炭聚众千余挟赏住牧滴水崖谋犯宁疆火烧庄等堡宣府巡抚秦士文遣北路参将张承宪等率兵往御承宪陏□土贼中死之  上切责抚镇轻敌失律按臣张素养言总兵官杨应瑞不发○东厂太监魏忠贤掜皇亲张国纪听信家人徐自强刘应乾赵三省千与人事仍矫传  中宫懿旨谓自强主谋妄生事端著东厂拏究镇抚司文致自强等罪云自强谋同应乾诱惑国纪娶发出宫女为妾又曾喝令三省殴毙无辜及强买民房逼勒诈骗诸种种不法得旨徐自强等送刑部如律拟罪张国纪身系皇亲宜恪遵礼义不得滥用匪人本当送国子监演礼三年姑著自行改省于是部拟自强斩应乾三省绞
　　○镇守山海等处司礼监秉笔太监刘应坤等题奴酋正月入犯之后仰伏洪庥几为剪灭关外官兵勇敢始倡今设备更严城势增高堡垒更固著著皆实毫无粉饰宁远危地也抚臣挟母妻来居之镇臣亦以其妻子挟来而居之二臣每向臣等曰土地破则家与之俱亡既受禄于皇家当竭尽其筋力一念不忠必取天厌神明在上  君父难欺所以道臣及诸营将领三军无不共力协心争奋恐后臣等私庆已知恢复有日矣臣等承命在关凡薪水之用皆厂臣魏忠贤捐俸资助标下所用马匹草料绵布箭帘俱系厂臣摉括设处又每谕臣等以尽心报国凡事要实不可虚诳其供给戒谕月无虚日乞  皇上俯察厂臣及文武诸臣实心效力共保危辽量加奖劝以示优异兵部尚书冯嘉会等言镇臣营将臣部奉宣德意转咨督抚衙门遵照施行若抚臣位遵寄重镇守力瘁心劳当仰藉  天语褒嘉揄扬至于厂臣精忠体国矢志筹边既荷特达之知必蒙破格之眷得旨据奏内臣抚镇越数百里门□免城略地议招集饥民安插屯种渐复疆土功劳可嘉厂臣魏忠贤体国赤心筹边壮志鼓忠义以励镇守捐家赀而济军需致令将士协和兵威丕振数载逋逃之寇已罹矢诛三韩榛莽之区今将复业宜有破格之典以酬非尝之勋著于原封伯爵晋肃宁侯给与应得诰券还赏银伍拾两彩叚四表里羊贰只酒叁拾瓶新钞三千贯赐敕奖励以示优异镇守内臣刘应坤纪用与厂臣同心经理应坤原荫弟侄一人锦衣卫正千户加升指挥佥事纪用原荫弟侄锦衣卫百户加升正千户抚臣袁崇焕协力担当原荫子锦衣卫正千户加升指挥佥事俱世袭给与应得诰命其道镇营将以及军丁俱依议
　　○巡抚四川右佥都御史尹同皋题建南之有诸夷犹之北虏西羌与地方相终始顷奢酋发难诸贼益复猖獗在我官兵以缺饷离心不惟不与敌且因以为利自用道臣张法孔与佥书陈廷对等剔蠹厘奸不遗余力臣多方摉括佐以军需授以方略道路始为小通然欲图大创终以无米难炊臣不得已再凑兵饷数千尽本地之兵益以省城秦明远兵雅黎土司马应乾等兵小试雕剿若雕剿计得歼其渠魁赦其胁从俾认地守信因于相岭等处扼要之地或创造城堡或起造营房设立官兵尝川把守如贼众我寡不能得志惟有议兵大事挞伐耳况开道之议久奉俞旨曾议分钱粮三万两因循至今未到臣即不敢妄请惟是此项钱粮不知归之何地有无著落亦应查明至于佥书陈廷对久官于建威名远播各夷犹有畏心若此人一去建事更不可为合无将本官以原升参将留管行都司操捕佥书事务庶几缓急有济奏下兵部
　　大明熹宗悊皇帝实录卷之七十六
　大明熹宗悊皇帝实录卷之七十七
　　天启六年十月庚子朔孟冬  上御皇极殿颁历
　　○亲享  太庙
　　○巡按贵州监军御史傅宗龙言欲蚤结黔局莫若照抚臣王瑊议移新督臣于黔联合蜀滇黔之师俱陈境上胁取奢崇明安邦彦二逆然后姑开一面许安位等自新是亦旧督臣所谓震以天威俾受我戎索之说也若照近日部议不永剿而主抚则宜首罢监军以示不复行剿之意而用酋所亲昵之人抚或可就若督臣不入贵阳必不能度局审机定剿抚之策亦必不能提滇挈蜀张犄角之形此须兵部请旨集议一如议榆关督抚故事庶干戈可望速偃兵部覆剿抚之局似相反实相因专用抚以听悔祸恐抚而不成则谩我即抚而成亦轻我是重抚乃不得轻在剿欲以抚结剿之局须先以剿成抚之局若夫总督之设向为黔蜀今则重在黔矣辰沅去黔千余里呼吸不贯移驻贵阳近地与抚按诸臣互相筹度所当亟从按臣之请不待再计者也报可
　　○辽东督师王之臣巡抚袁崇焕各＜锍-釒＞报修完关外坍塌冲城  上嘉之
　　○辛丑  孝洁肃皇后忌辰  奉先殿行祭礼遣灵璧侯汤国祚祭  永陵
　　○诏肃宁侯魏良卿照武定侯岁支禄米二千五百石原给庄田七百顷外再加三百顷
　　○巡抚山东右佥都御史吕纯如巡按御史杨方盛合＜锍-釒＞言曲阜知县一官虽  圣朝崇报特典业已受百里之寄与列城并称邑长吏必慎选其人方称任使乃保举仰衍圣公鼻息受恩私室既未免委身狗人而考选一法又拘生员一途朝青衿暮墨绶似觉非体臣等集议于孔氏乡绅商确于司道该府佥云改用举监为便乞敕吏部于孔氏举监中酌定几名送部考选铨除任事与州县官一体考满升迁章下吏部
　　○都察院左都御史房壮丽以疾乞归不许
　　○壬寅户部覆广西巡按王政新盐政一款谓粤西之盐岁发官帑向东粤运盐发卖收其子母以充兵饷行盐地方自省城兴灵全灌而外有楚之衡永宝三府地与东粤接壤所以私贩甚多盐价甚昂民情乐就故前楚中抚按曾将衡州一府议令改西食东良为便计但自议割地之后人情数多玩愒能保官无朘削商无延挨捕盐之役无透漏乎是在按臣著实振刷不遗余力至衡永宝三府既食西盐则监司守令西粤按臣皆得而弹压之自今以后按臣复命之时据实举剌谁为缉捕私贩额课不亏谁为因循苟且奉职无状则法行而人知畏盐政其有禆乎得旨依议行
　　○  孝陵卫指挥同知李三才疏称厂臣魏忠贤体国勤劳夙夜匪懈京军鼓舞欢欣愿捐赀建祠仍请敕赐祠额得旨赐名溥仁
　　○巡按直隶御史马逢皋称疾准回籍调理
　　○癸卯  皇极殿成礼部进颁诏仪注一钦天监择到天启六年十月初十日午时吉一前期一日鸿胪寺设诏案于  皇极殿东钦天监设定时鼓于文昭阁上教坊司设中和韶乐于  皇极殿内及午门外锦衣卫设云盖云盘于殿内东别设云盘于承天门上设彩舆于午门外鸿胪寺设宣读案于承天门上西南向是日鸣钟鼓锦衣卫设卤簿大驾文武百官各具朝服入丹墀内侍立先设  御座于宝座后  上具衮冕服升座内臣传开门各项执事官方进翰林院官先捧诏书于  皇极殿内东立鸿胪寺堂上跪奏报执事官行礼起身内赞赞入班鞠躬五拜叩头兴平身赞各供事翰林院官等捧诏先行至  皇极殿立于  御座东鸿胪寺堂上官跪奏请升殿教坊司乐作导驾官前导  上御  皇极殿升座乐止锦衣卫传鸣鞭鸣鞭讫钦天监报时鸡唱鸣赞赞排班班齐文武百官入班赞鞠躬四拜兴平身鸿胪寺堂上官招呼起案序班举诏案于殿中赞颁诏翰林院官捧诏授礼部堂上官礼部堂上官自过中跪受捧诏跪置于案上云盘内自叩四头起身一揖一躬退过来鸿胪寺堂上官招呼起案序班举案从殿左门出礼部堂上官随案出鸿胪寺堂上官跪奏礼毕鸣鞭  上还宫文武百官趋出承天门伺候诏至午门外礼部堂上官捧诏置于案云盘内鸿胪寺堂上官传排班鸣赞赞排班班齐文武就拜位鸣赞赞鞠躬四拜兴平身赞宣读宣读官同展诏官俱就案礼部堂上官捧诏授宣读官跪受称有制鸣赞赞跪众官跪宣讫授礼部堂上官礼部堂上官捧诏书置于案云盘内鸿胪寺堂上官传俯伏鸣赞赞俯伏兴四拜兴平身赞搢笏鞠躬三舞蹈赞山呼  万岁者三出笏赞俯伏兴四拜兴平身赞礼毕礼部堂上官捧诏书授锦衣卫官跪受以彩索系云盘于龙竿降下礼部官捧诏书置龙亭内迎至礼部颁行天下
　　○锦衣卫拟堂上佥书以都督佥事徐本高都指挥同知沈光裕请得旨徐本高久依门户沈光裕素有恶名俱削籍为民追夺诰命
　　○削南京御史徐复阳籍为民时南京操江右佥都御史署都察院事胡东渐题复阳接管京营  上谓复阳居官贿闻黜之
　　○升广西布政使司右布政使郑茂华为左布政使
　　○升宣府独石营守备查官正为都司佥书管分守宣府上北路独石等处地方左参将事新开堡管守备事都司佥书张懋功以原官管分守宣府下北路龙门所城等处地方参将事
　　○升保定游击孙桂为大同中路参将潘家口守备王业隆为石匣车营游击
　　○乙巳  中宫千秋节靖江王府笺文不到命广西抚按查该府违误官员提究具奏
　　○以武长春首级发山海关号令长春市井无赖醉后戏言为李永芳婿以慑妓家逻者得之闻于忠贤使妓证其事遂据为奇功封拜之议实起于此长春又妄言南京礼部郎中洪敷教为其姻戚其后吏部推升敷教勒令闲住
　　○升湖广布政使司右参议张元芳为广西按察司副使
　　○丙午御史刘其忠上言臣向巡历边方最病者无如驿递驿递之苦始为佥派今变为召募一闻召募至于投崖不欲生者诘其故皆云站银不敷一人出官身家为破故往往避而不肯应查额设站银原非少也丁粮所派少者以分计多者以钱计第边地丁稀粮薄一邑之出不足供一邑之站于是设为协济大半取给于邻近府县岁角□羊不及十之四五催檄往来置若充耳计惟敕著为令凡各处协济驿递钱粮与京边辽饷并载考成不及数即一体参罚如本处有可抵充责令抚按酌议两便以免角□羊发之艰是亦苏困之一端也得旨这本说边方驿递苦累情弊甚悉而条画各处协济驿递钱粮殊为有法著该部酌议具奏
　　○升礼部员外郎丘履嘉为湖广布政使司右参议管驿传道
　　○丁未  上御文华殿讲读
　　○戊申  上视朝
　　○以朝天宫灾命文武百官改为灵济宫习仪
　　○以京师多盗命五城御史申饬兵马司官昼夜巡逻密缉严拏以靖地方违者罪无赦
