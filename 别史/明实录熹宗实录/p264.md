<!-- { "loadSidebar": true } -->
　　○丙申大学士丁绍轼奏臣切谓天下无有全利亦无全害要在择其利多害少者为之人主有法先王有法后王亦在择其有利无害者法之今山海关何时也  皇上所谓一重门限者也屡年败溃一朝坚守政幸为今日恢复一大机括乃昨者讲筵毕传谕关门兵少饷浮遣内臣往视抑且示以全辽志云某代某年皆遣内臣此皆繇文武将吏不足取信于  皇上以至此可愧也此  皇上惓惓为山海之心臣何得不为仰体第窃考古证今若先王若后王其遣内臣者多乎其不遣内臣者多乎而揆利度害其遣内臣而成功者多乎其遣内臣而激变生祸者多乎夫不法其多而法其少非善法者也惑于利之少而不顾害之多非知利害者也去岁毛文龙请内臣镇守登莱臣等谬已胪列其状况今关门百倍登莱请申言之夫内臣  皇上之近侍奉命而往又  天子之使臣文武将吏有不窥其喜怒伺其意指而禀其教令者耶彼视已之贤否官之去留与临时之生死皆系内臣口腹中何敢不为逢迎之计而何暇为战守之谋此其分将吏之精神为害者一昨传谕但云内臣往一清查不令掣肘经督虽然使内臣而无才智者则  皇上不用遣也使内臣而少有才智肯遂准唯默默已耶势以渐盛柄以渐移又多左右之拨置与教唆将有不当战而速之战宜用守而不与其守则掣肘其必然者而繇掣肘生脱卸人人诿之天使成败谁与任之为害者二关门往日文与文不和或文与武不和故屡致败今又有巍然一中使焉中使能必其高下存心好恶曲当者耶于是文武将吏皆藉以申其所爱而嫉其所讎中使不知其藉已也而徇之小则文武将吏用以自相害大则阴嗾军伍鼓噪士民而并中使害之内变立见往事种种此时尚暇问封疆乎为害者三三害如此  皇上又何为遣之毋亦曰有内臣为我清兵清饷此一利也噫  皇上六年以来不能得一贤文臣贤武臣岂今日便能得一贤内臣耶虽有之未敢必也况多一内臣便多一衙门便多一供应不知增多少护卫兵饷利耶不利耶毋又曰有内臣为我查功核罪此又一利也噫子有外交不惮欺其父妻有外交不惮欺其夫敢必内臣遂无是耶此时功愈冒功罪愈掩罪曰我有中贵在焉彼经督诸臣又何得与中贵相矛盾此利耶不利耶以害如彼不利如此然则前代之用内臣岂是良策岂真可法臣固不能以片褚悉数者如是又何以慰  皇上忧劳之心何以为关门之计乎臣请有一言曰申严军法而已矣何也人主深居九重天下之大四海之远岂能身履而目见所恃者法耳至于军法尤断断不可姑息者军法行何外臣之不奉命军法不行何内臣之可成功今  皇上不严军法而遣内臣左矣左矣幸今日有袁崇焕之却敌皇上政当专意责成勿贰勿疑而忽别用一番人是必有不利崇焕之功而下石于经督诸臣者使其离心解体俯首丧气才一好机括又忽尔摇夺  皇上不察而中其计则又可惜矣臣窃谓  皇上不念一重门限也则可如知一重之为危而临门者之可惧柰何不慎择利害而以天下戏乎  二祖屡禁内臣不得典兵  世宗罢除镇守千古羙谈傥今日复创行此事岂非盛治之累前登莱欲遣蒙俯采末议慨然停止今于山海何独不然使臣缄口不言辅弼谓何又于前日之议谓何因是冒昧具疏如谓臣妄言阻挠宁甘斧钺不但求罢斥已也不报
　　○录四川殉难参政李忠臣赠太常寺卿荫一子本卫正千户世袭推官冯凤雏赠太仆寺少卿荫一子本卫试百户世袭通判高光赠光禄寺卿荫一子本卫实授百户世袭仍查与难家口并祠以祀教谕刘希文赠尚宝司司丞妻赠宜人荫一子本卫实授百户世袭举人胡□□奠赠尚宝司少卿荫一子本卫实授百户世袭仍查与难弟胡稦并祠以祀举人聂绳昌赠尚宝司司丞荫一子本卫试百户世袭经历袁一修知事王正经县丞胡一一夔主簿张志誉各赠府通判荫一子本卫试百户世袭县丞葛盛德赠府同知荫一子本卫实授百户世袭司狱苏璞典史吴应元驿丞萧羙各赠州同知荫一子本卫试百户世袭典史孙应皋赠府通判荫一子本卫试百户世袭监生吴长龄赠府同知子赠府通判各荫一子本卫试百户世袭生员周清儒赠府通判荫一子本卫试百户世袭总兵黄守魁赠都督同知袭升一级加衔游击李缙应评各赠都督佥事荫一子实授百户世袭加衔指挥李承宗千户郑应钦贾应禄各赠都司袭升一级千户郭良臣赠游击子郭以礼赠守备袭升一级百户范之伟赠守备袁中绣赠都司各袭升一级加衔名色领名材官刘自靖毛民望孙世信袁朝华王成龙曾定国雷安庶刘尚义潘尚德汪奇雷永祖李荣彭胜毛伦王宗舜徐茂林高国朝朱和包忠各赠都司佥书荫一子本卫试百户世袭仍查雷安庶与难父母并援辽战死雷安民并祠以祀百户汪起蛟系从军督阵病死赠把总
　　○经略高第再疏引疾得旨卿任封疆重寄何得具疏引陈还当振起精神严修战守之策贼兵既退王之臣回镇料理
　　○兵科都给事中罗尚忠等纠拾南京协同守备东宁伯焦梦熊锦衣卫都督同知邢元吉原任南澳副总兵黎国炳延绥总兵宋伟山西总兵吴重阳延绥副总兵赵大胤川贵总督标下副总兵蒋吉嗣原任延绥入卫游击柳国镇福建南路参将刘应宠原任山东都司廖栋福建泉南游击车应山原任巡捕提督徐永胤两广总督旗鼓刘宇诏以邢元吉贪纵不职削籍夺诰命仍下法司提追其余分别处治
　　○河南道掌道事江西道御史徐扬先等亦疏纠焦梦熊等并蓟镇副总兵倪宠四川五军备兵坐营叶深延绥坐营都司郝世禄得旨分别处治张懋忠为邢元吉腹心尤当重处
　　○升兵科右给事中陈维新为工科左给事中
　　○升顺天府府丞秦聚奎为顺天府府尹
　　○丁酉御史刘之凤言土著之民近依井里则馈饷可以不劳自卫身家则抛弃必所不忍较之远来客兵孰为虚糜孰为易溃是在卫弁日简其军余有司日简其保甲以时训练之缓急自有可恃  上是之
　　○经略高第请将天启六年班军两防各十二营尽发榆关分派宁远中右各城并工兴筑待来岁悉归蓟镇兵部覆奏从之
　　○戊戌提督苏杭织造太监李实参原任应天巡抚周起元违背明旨擅减原题袍叚数目掯勒袍价又不容臣驻彼地方故纵苏松二府连年误运且起元抚吴三载善政罔闻惟以道学相尚引类呼朋而邪党附和逢迎者则有周宗建缪昌期周顺昌高攀龙李应昇黄尊素俱与起元臭味亲密每以私事谒见言必承顺起元之意不曰内监文移何足准行则曰袍叚钱粮只宜缓处起元因是愈恣暴慢乃假名铸钱以太安池三府协济袍叚银十余万两铸造滥恶薄钱眩人耳目将  皇上急需之袍价尽入私囊致机匠苦于陪累迄今吴民恨不能食其肉而寝其皮也然黄尊素愈为可恨辄与臣掌案司房黄自新以其桑梓甘为侄辈俾自新倚势西台凌轹机匠臣业将自新严刑拷鞫正拟具疏候旨定夺而自新惧法缢死则尊素之罪固可逃乎更如周宗建等罪恶多端奉有明旨提问乃敢肆无忌惮不拜龙亭不服讯勘色衣方巾公行出入目中何知有  君父亦何知有法纪耶周顺昌等俱系奉旨削夺官诰不思潜身引咎于林泉尤然冠盖招摇于故里乃复布散流言簧惑机匠闭门逃躲不行机织臣恐再罹误运之愆若不预为奏明临时何以解溺职之罪也得旨周起元背违明旨擅减原题袍叚数目又掯勒袍价以致连年误运且托名道学引类呼朋各立门户一时逢迎附和有周宗建缪昌期周顺昌高攀龙李应昇黄尊素尽是东林邪党与起元臭味亲密干请说事大肆贪婪吴民恨深切齿除周宗建缪昌期已经逮解外其周起元等五人都著锦衣卫差的当官旗扭解来京究问李实仍安心供职
　　○兵部主事孙元化以西洋炮奉有多造之旨疏陈其不必多者有二不能多者亦有二外国每一要口止一铳台安设守铳止二三门若练为行阵别造战铳十数门辅以机器了以远铳量以勾股命中无敌故不必多此器用一以当千其费亦一以当十海外铜铁精良工作诚实每一门尚费千百金追完试放每百门尚裂二三门侈费而难成故不能多澳商闻徐光启练兵先进四门迨李之藻督造又进二十六门调往山海者十一门炸者一门则都城当有十八门足以守矣故今亦不必多其费既十倍而京师工料之贵又三倍厂库钱粮之难又百倍陋规清革之难又万倍故今更不能多又言守关宜在关外守城宜在城外有离城之城外则东倚首山北当诸口特建二堡势如鼎足以互相救有在城之城外则本城之马面台四角台皆照西洋法改之形如长爪以自相救因请以本衔协佐院臣料理夏秋贼来则却之而后归不则安设犄角教练兵将使尽其法而后归  上命速赴宁远与袁崇焕料理造铳建台之策
　　○宁远参政袁崇焕疏辞升职请终制因陈善后事宜请以十万五千官兵汰为八万以二万留关内六万布关外宁远添二辅城以为特角各堡增设铳台以为应援而宁远以东仍安哨探令就地为耕有事仍收还宁远南兵脆弱西兵善逃莫若用辽人守辽土将官则辽东一总兵关内一总兵余皆赘也李秉诚从奉集辽广宁远逃主今日而贪克异尝徒为达奇勋外府破冒之廪费宜追毛文龙宜檄居近岛侦奴虚实官减兵减饷力自饶至于时下急需马匹银二十万两盔甲器械银十万两铅子火药银五万两操赏工犒银十万两宜立时措解西虏素为属国不抚即能为患今有宁远之捷宜就此驭之若夫宁远幸存总兵满桂实司提调副总兵左辅参将祖大寿与中军守备何可纲坚执塞门死守之议其分部士民炊饭饷兵使得一意攻打则通判金启倧之力而西虏乘间作贼得赵率教大创之满桂赵率教业已加级左辅祖大寿何可纲金启倧应各加级以励将吏其他与事者俱冒石矢当锋镝升赏总不宜迟得旨袁崇焕移孝就忠拚身固守全城挫贼劳绩可嘉正当夫图恢复以收全功何得遂萌归念不准辞满桂赵率教已经加级其余文武各官功次作速勘明优叙一切善复事宜即与覆行毋误封疆大计
　　○兵部尚书王永光覆袁崇焕＜锍-釒＞言毛帅与朝鲜近与奴酋远姑留以为虚声所请各项军需如铅子火药银五万两急需也宜半与之操赏工犒银十万两则内外衙门助军者可动支也马匹银二十万两此为操具然关门费马多矣率多市骨俟守事大定再议与之李秉诚逃而且贪法应提问再行经略巡关速将宁远守城文武官兵功次勘报以凭速叙  上是之
　　○升湖广按察使岳骏声为山东右布政使
　　○己亥  上亲祭  大明于  朝日坛
　　○改礼部左侍郎管右侍郎事骆从宇为左侍郎以礼部右侍郎协理詹事府事丘士毅回部管事
　　○升左副都御史徐大化为工部右侍郎大理寺左少卿孙杰为工部添设右侍郎协理工程
　　○升左谕德萧命官为少詹事管理清黄司经局洗马管国子监司业事贺逢圣左中允管南京国子监司业事林釬各回坊局管事
　　○福余等卫夷人都指挥使打都等遣头目把都秃等八十七员及泰宁等卫夷人指挥使王兰吉等八十二员各来朝贡马贺天启五年长至节又遣头目兀可赤等八十一员补贺  万寿圣节各宴赏如例
　　○庚子补原任山西道御史李九官于江西道
　　○以山东右参政霸州道李栖凤仍管怀来道事怀来道秦一鹏仍管霸州道事
　　○大风扬尘四塞
　　○辛丑  上御文华殿讲读
