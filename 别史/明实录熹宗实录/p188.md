<!-- { "loadSidebar": true } -->
　　○督理军务大学士孙承宗又言登抚未可遽裁登镇仍当早计登抚之设原以防贼南下目今贼无问水之师即东抚可兼则登抚原自可省第向者东省有事而海上后以扬舲见告东鞭其有及乎且两镇并设三方照应而不以一抚臣节制之其兵马钱粮不得问其斩获捕捉不得问其调发分防不得问其信地营制不得问而独责其传弁流之塘报也则登抚真可裁矣然国家真以两镇不可问不宜问乎饷不及何以养兵兵不核何以给饷关门聚士大夫以驭弁流而不无虚冒独两镇为可勿问乎海上之师所关甚重一隅之偏师必不若三镇之犄角登镇与平岛定宜并建觉华与登镇定宜贯通静以防守动以恢复定  以此为大机两镇之兵马钱粮调发功罪必不可以不问则登抚之议当早为裁决又查登镇总兵官沈有容见驻双岛该岛距金州七十里距旅顺二十里而更分兵驻南北两汛及汶闷中岛按金复盖三卫地皆邻海中无崇山绝巘惟南北两汛与中岛三处环海为固足称天险地广而肥随宜播种岁可赡二万人其延袤可百里抵老岸六七里抵复州三十里我以船载兵随处可入独南抵口潮落水及马腹贼可从此潜渡我当设备以守若沿海有船皆可登陆则贼难分兵以防是险隘之利在我而在贼且其地去盖套一日风抵三岔觉华只两日风分驻则形如率然并进则形如臂指有容驻此尽可图进取大势第登镇繇南卫为中路当以广鹿长山为驻师之地有容初驻广鹿其岛原金州管辖后总兵毛文龙遣张继善招练岛兵于黄鹿有容随移驻双岛然据文龙之报张盘入金州责登兵为守而毛文俊议守金州亦拉有容为援则金州似当责成登镇而广鹿便当为登镇驻兵之地或文龙繇东及西照顾不难则并以金州责成文龙而登镇不妨驻双岛两镇汛地分明则贼所入犯可以责其守我所入剿可以责其进每见文龙报与贼接战多在东江一路而张盘入金于既弃之后竟不能守则地当有专责力不宜过分惟予以不得不分之地课以不得不奏之功则称功者不得卸过忌功者不得害成而相呼相应又不妨联二为一此当急责登抚行两镇酌量定之先是臣题派分防登镇需兵二万繇南卫为中路盖酌量于钱粮赢缩计算于地势冲缓以酌略其数查得青莱二府并王徐文即等营原设官兵九千八百九十余员名俱议留防守各该信地又查登镇额兵新兵勇夜家丁等项一万二千九百八十余员名除发援辽留登防守分有容统领北渡官兵仅三千六百员名夫登镇初设原以备贼南寇于时徵兵调马甚急今习见贼之必不舍车骑为舟楫遂视为可有可无曾不知觑贼堂奥以剸刃于腹而因以规恢大略惟此地为最要如三千兵时惊时扰似可支撑傥机有可图则众寡悬殊何当攻战之数且水兵与陆兵不同陆兵征进便可擡营而前水兵必留守卒护船为家即二万而去守卒尚存乎见少而况三千何以足用且其偏裨率皆借衔暂委不奉题请而钱粮之给发先东江而后登有三月不见饷银者以偶寄之官率枵腹之众而欲责破浪之功其将能乎似宜将淮兵尽数给有容加以潍县兵二千有奇务足二万或万二千以成一镇其粮当责成于监军而以登州通判司之查该镇饷每月一两五钱其本色听各兵自买粮无腐烂兵丁为便而进剿则湏官运至马当二千可得三万余金而辽船载马可得百十只分送各岛而南汛潮退可以马渡凡此一切及盔甲器械统责登抚备办此关系边事安危大机而耽延时日空文塞责予之以可为格之以不为天下事尚堪言乎至于该镇各官当令先定营制分综分哨统领各领题奉钦依则人知奋勉此最关紧不可仍旧因循且边方事体惟在决断或人可用而官可裁则别用其人或官可留而人不可用则别择其官或人与官相宜而必不可去则以官责人而课其成或人与官可省而必不可留则合人与地而同归于省目今文龙累有捷报既成牵制之功再得登镇与觉华为备则其势更大伏乞  皇上敕该部分部两镇汛地酌给登镇兵丁敕登莱抚臣用心料理仍令节制两镇凡一应兵马钱粮徵收调遣防剿功罪尽归经理仍查有容果否可用早为定夺则权有攸归人心自定得旨登莱巡抚官料理海上岂可遽裁袁可立已有旨著尽心任事其两镇分部事宜著该部作速奏行
　　○户科给事中陈良训言年来东奴西虏种种鸱张此  皇上食不甘味之事而臣子共相儆惕之日也弗言远略先循实事夫今日所恃海外长城者非毛文龙乎捷音屡报非不蓦号奇锋第今奴酋再逞则正文龙乘机捣巢赐履封侯之日矣  皇上急宜下一檄问之弗问犁扫但问牵制诚使奴瞻前顾后欲来不敢来欲进不敢进斯文龙有辞于天下万一奴轻弓短箭而入视文龙旁若无人焉文龙两年海外谓何今日所恃当关者非枢辅乎宰相行边古今不多见近复有酌议督抚一疏何其壮也惟是向来纸上之甲兵未经两军之对垒今者奴狡焉动则枢辅筹之两年运之一日勒石燕然正紧时耳  皇上亦宜下一檄问之弗问奴酋来不来但问人心固不固其士帅相卫能如子弟卫父兄手足捍头目乎万一人心弗定(凤)[风]鹤惊疑有如曩者一关而逃一击则散枢辅两年关上又谓何至枢辅今日所不宜言者曰恭拟趋阙入觐  天颜曰竟请罢归以省议论考往者经略之所以败亦惟是计较太多分别太胜口角之嬉戏笔端之怒骂遂至战守不专身名俱失而枢辅可引是为前车枢辅一身任天下重其心苦身危  皇上鉴之举朝仰之而谁是揶揄或者一二商量比于以石攻玉枢辅集思大度自可点铁为金也然古者明王有道守在四夷今第守在关隘矣关隘而内谁为守者非京营乎京营莫急于议守法莫急于议摉奸细法盖奸细一倡而京营立见内乱京师乱而内外讧日者臣同官朱钦相议于各街巷口择殷实良民及仕宦寓居者共为守望互相稽查又议择营将之忠勇勤敏者分派信地有事救援无事巡楫斯为守京师第一义也因荐史永安死守贵阳及平妖之役济宁道臣熊文灿总河陈道亨徐淮道臣施天德总漕李餋正州守汪心渊知县宋士忠等斩获护运宜分别优叙疏入  上责其危言摇惑借公市恩夺俸三月
　　○癸巳礼部尚书林尧俞等言朝鲜废立之事以纲常名义论讨之绝之此一定之正体也以翼戴天朝论则二心通奴者是为我梗也同心灭奴者是为我用也一顺一逆分而朝廷之予夺因之此通变之微权也今据昭敬王妃之奏深可异者宣川之役李珲降奴引贼不谓二心通奴可乎又据属夷头目阿木之报奴儿哈赤领兵马无数要来过河犯抢因毛文龙同高丽夺了马匹伤了达子奴恼恨欲将兵马一半往高丽报讎则谓李倧之不与我一心灭奴不可也臣部前议会同兵部移咨登抚并劄毛师遣官往勘务取该国臣民公本回奏者以觇人情之向背定李倧之顺逆今咨已数月矣虽冰胶风梗勘报逾期然闰十月内登莱抚臣揭送彼国公结十二通十一月内毛帅呈送彼国公十二通自宗室以至八道臣民合词一口皆称珲为悖逆倧为恭顺人情如此固不待勘报至而已了然矣彼请封之陪臣相率哀吁回还无日且云逆奴欲绝毛帅之牵制先攻小邦为同讎当此为危急之秋必湏君国之主若名号未定则徵发难行此时急在边疆似未可以经尝例论矣如蒙  皇上俯从所请伏乞先颁敕谕一道登莱抚臣差官同陪臣至彼锡以朝鲜国王名号统领国事仍著令发兵索赋同毛文龙设伏出奇俟恢复渐有次第始遣勋戚重臣赍捧节册完此封典庶几字小之中不失固圉之道其于疆事国体所禆非细矣得旨李倧既系该国臣民公同保结伦叙相应又翼戴恭顺输助兵饷准封朝鲜国王先与敕谕著登莱巡抚官差官同陪臣赍赐其册使候事宁查照旧例行
　　○升左春坊左谕德唐大章南京国子监祭酒右春坊右赞善罗喻义司经局洗马管国子监司业事
　　○复除光禄寺寺丞秦聚奎
　　○加贵州按察司佥事杨世赏为本省副使升定番州知州张炳象为本省按察司佥事贵阳府知府朱家民加按察司副使职衔夺情管监军事镇宁州知州叚伯炌加按察司佥事职衔仍管本州事
　　○山东布政使司左布政闰调羹告病以原叙平寇功加大理寺卿衔回籍调理
　　○升江西吉安府知府吴廷爚浙江绍兴府知府张鲁唯为按察司副使各仍本省
　　○准登莱总兵沈有容回籍调理以东兖总兵杨肇基代之即裁东兖总兵以参将统理兵事
　　○甲午赐华阳王至漶特敕钤束诸宗以专城另居且渐近蛮洞故也
　　○大学士何宗彦以疾乞归诏慰留之
　　○改狭西延安府管粮同知为捕盗同知驻劄黄龙山专管捕盗事
　　○吏部右侍郎曹子汴乞归愈恳许之
　　○改礼部左侍郎李腾芳于吏部升光禄寺卿何乔远为通政使太常寺卿林熙春为大理寺卿
　　○录锦衣卫二年缉获功左都督骆思恭荫一子本卫百户官旗徐文魁等升级有差
　　○录延绥宁夏甘肃三镇节次有功文武百官杨应聘等二百有九人臧尔劝等二十四人祁伯裕等一百八十人升赏荫恤内甘肃巡抚祁伯裕加太子太保荫一子锦衣卫正千户甘肃巡抚徐养量升南京兵部尚书管左侍郎事荫一子锦衣卫副千户甘肃总兵李怀信加左都督奏荐起用荫一子本卫副千户俱世袭先后三边总督杨应聘原荫子锦衣卫副千户今升指挥同知刘敏宽加太子太保奏荐起用原荫子锦衣卫正千户加升一级李起元加太子太保荫一子锦衣卫指挥佥事俱世袭狭西巡抚金忠士原荫子锦衣卫指挥佥事加升一级陕西总兵官官秉忠原荫子本卫正千户加升一级俱世袭宁夏巡抚臧尔勤升兵部左侍郎荫一子锦衣卫百户宁夏总兵萧如薰赠都督同知荫一子本卫百户俱世袭前后兵部尚书崔景荣加太子太保原荫子锦衣卫副千户加升一级张鹤鸣加太子太傅原荫子锦衣卫正千户加升一级俱世袭俱各赏银币有差
　　○辽东巡抚张凤翼勘报中右所阵亡参将王楹请予恤录随征死事武安民等八人各原恤孀孤以慰忠魂逃奔兵将各于军前正法
　　○改补山西右布政使徐云逵于狭西升兵部郎中周仕为山西布政使司右参政广西庆远府知府王衮为本省按察司副使
　　○乙未协理京营侍郎朱光祚遵旨请改敕书并缴关防先是京营设两协理一侍郎一副都御史至是协部员缺廷推副都御史朱光祚为侍郎推陈道亨为副都御史各协理戎政  上以协理官原只一员今既有协理朱光祚陈道亨另推别衙门用光祚照新衔给敕书光祚再疏辞谕以京营两协理不便著遵前旨行于是进缴原领右副都御史敕书一道请改侍郎新衔并缴协理戎政都察院关防而条上先事饬备选将材禁徵逐明赏罚裁冗费核冒支减公用省文册精挑选勤较练等机宜有旨报可
　　○丙申以延宁甘三镇捷功加恩辅臣叶向高等再疏辞免许之
　　○江西道御史高推疏论旧枢黄嘉善抗旨逗遛无人臣礼三路败衄开铁继亡谁司运筹兵丧士沦旧枢张鹤鸣当经抚不和不能决计广宁既失属以行边鹤鸣奉命而往泪洒东郊如临陷阱兹以延绥叙捷加保傅锦衣世袭清夜扪心衾影抱愧两臣何计而处此矣又言蓟辽总督廷议欲推李瑾而有谓其性多健忘事多濡滞即强为任之定难了此得旨边功本兵并叙从来旧典不必追论苛求总督推补已有旨作速议奏毋以烦言牵制
