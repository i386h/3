<!-- { "loadSidebar": true } -->
　　○镇抚司打问过犯官惠世扬得旨惠世扬借汪文言结王安擅入内直房听其指使同杨涟左光斗倡议移宫威逼康妃目无  先帝且党邪害正罪状非一究问既明著送法司再加研审依律从重拟罪仍宣付史馆垂示将来为人臣不忠之戒
　　○改刑部尚书协理部事周应秋为都察院左都御史升光禄寺卿吴中伟为大理寺卿
　　○起原任顺天巡抚都察院右副都御史岳和声仍巡抚顺天等处地方
　　○差广西道御史陈王庭巡视京营
　　○壬寅以  大祫祭告  太庙  祧庙遣恭顺侯吴汝胤驸马万炜行礼
　　○巡按直隶监察御史焦源溥覆勘保河旱蝗言保定稍轻河间更甚请于保定府动支一千五百两河间府动支二千五百两发各州县卫所照灾重轻量摊派赈济  上是之命该地方官分别拯救以恤灾黎
　　○工部请还木政银两得旨这湖广布政司木政银六十七万余两乃正供库贮何得不行奏请径自那借掌印官好生专肆著住俸停升责令作速抵补仍彻底清查原系何人擅动参来议处
　　○户部尚书李起元乞休弗允
　　○太子太保工部尚书黄克缵以病乞休准驰驿回籍
　　○升河南布政使司右布政刘观光为山东左布政使山东布政使司右参政宁前道袁崇焕为本省按察使仍管宁前道山西布政使司右参政周仕为本省按察使太原府知府张耀采为山西按察司副使鴈平兵备道湖广按察司副使李若讷为四川布政使司右参政
　　○降补江西布政使司右参政黄景星为广东布政使司右参议巡视海道
　　○加山东按察使熊膏布政使司右布政使东兖道副使曹文衡山东布政使司右参政照旧管事从山东巡抚吕纯如之请也
　　○癸卯南京浙江道御史罗万爵＜锍-釒＞参旧枢臣赵彦旧督臣张我续原任工部尚书白所知暨南京户部员外陈楚产刑部郎中林闻诏得旨赵彦张我续白所知俱已有旨了陈楚产林闻诏著吏部即与议覆
　　○命武平伯陈世恩管理红盔将军
　　○赠原任南京太仆寺少卿冯若愚太常寺卿从吏部覆其男起复候补知县冯元飈之请以其忠勤报国劳瘁堪悯也
　　○南京礼部尚书董其昌引年致仕准驰驿回籍
　　○以恩诏加五军都督府掌府事英国公张惟贤等于原授宫衔上各加一级
　　○加巡捕提督都督佥事郭钦实授都督同知神枢神机五军营左右副将署都督佥事李嘉训马允昇张体乾俱实授张鸿功李国祯俱加署都督同知
　　○甲辰岁暮行  天祫礼于  太庙遣英国公张惟贤宁靖伯刘天锡分献
　　○差中书舍人骆中行角□羊饷银五万接济海外兵粮
　　○兵部覆宣大总督冯嘉会等议分路属更置官军言宣府镇独永宁四海冶周四沟为极冲之地往时以游兵营更番防守不独疲于奔命抑且糜及行粮今督抚按以为借兵代守不如增兵自守议将周四沟操为备又议于游兵营内拨出军马给于永宁四海冶周四沟分属训练诚辅车相倚之势与临事而调外兵相径庭也游兵游击从来驻劄怀来专司军马以为根本之计今既减其军马委应增以地方查新旧保安矾山麻峪沙城土木等城堡及怀来延庆右保安三卫羙峪一所在永宁南山则遥制为难在怀来则统辖为便应照督抚按之议尽割以属游兵庶裒益之间无偏倚之患经久可行者也  上是之
　　○工部以局炉停铸已久内府制钱无措请劄行荆关主事采买钱铜勒限角构角□羊京一面动支节慎库四司料价事例等银召商买办接济鼓铸得旨内府制钱岂容稽缓便劄行荆关作速买铜角□羊京仍准先动料价事例等银买办鼓铸以供急需
　　○旌表孝宗一位湖广通山王宗室蕴金□畾
　　○孝子七员名湖广孝感县民施文星山东禹城县原任吏科给事中杨士鸿泰安州生员范希贤曹县生员王治宁曲阜县廪生孔弘传德州民纪绍尧陕西华州民孙绳祖
　　○节妇五十六口王氏直隶满城县民杨惟琦妻郭氏大城县民李芬芳妻王氏霸州民马宗安妻张氏固安县生员杨春秀妻孙氏遵化县童生张弘惠妻汪氏抚宁县生员王尧相妻李氏献县生员韩克俭妻朱氏献县民李尚质妻尝氏交河县民滑守先妻王氏通州民李启荣妻孙氏清丰县民卢邦曾妻陈氏内黄县生员冯邦才妻华氏邢台县生员刘显良妻王氏宁晋县廪生孙王□赞妻王氏鸡泽县生员刘孟池妻王氏宁晋县廪生刘闻知妻王氏高邮州民丁政妻李氏淮安府民刘守爵妻郭氏山东阜县博士颜胤宗妻王氏济河县民张惟祯妻张氏夏津县贡生刘继屏妻贾氏馆陶县民刘成器妻吴氏滕县生员刘鲸妻姜氏莱阳县生员赵启钥妻许氏聊城县民潘登科妻隋氏昌邑县民赵思道妻张氏莱阳县百户戚安国妻马氏滋阳县民宋得卿妻张氏济宁州民王扬廷妻刘氏邹县民于得海妻王氏汶上县民张继芳妻张氏郓城县民黄国化妻王氏即墨县生员江一色妻刘氏齐河县民李毓生妻冯氏历城县民刘法妻王氏唐县民曹伦妻王氏紫阳县生员余化龙妻朱氏湖广沅陵县民王巡妻文氏安化县民熊孟应妻吴氏郧县生员陈然妻赵氏靖州生员王重文妻张氏宁乡县廪生扬登明妻刘氏衡阳县儒士赵学普妻吴氏黄冈县生员蓝继妻黄氏荆门州生员周之桢妻郑氏安陵县民王世重妻蒋氏广西灌阳县生员唐东垠妻蒋氏全州编修舒弘志妻王氏陕西临潼县民焦应选妻孙氏朝邑县民翟可教妻刘氏漳县民樊永贵妻陈氏平凉县民闰思论妻范氏咸阳县生员刘承恩妻于氏靖虏卫军余卢苇妻
　　○烈妇十三口李氏直隶苏州监生张容妻陈氏砀山县生员陈逄吉妻赵氏广宗县生员刘宗壮妻朱氏固安县民杨国新妻王氏深州生员李凯妻李氏广宗县生员牛棋妻陈氏湖广麻城县民金玉鸣妻龙氏山□毕县童生张斗玄妻李氏商河县民张之蛟妻于氏宁海州民丁士元妻孙氏山东夏津县生员孙振文妻江氏肥城县民王牧妻崔氏胶州廪生赵僴妻
　　○贞女一口王氏直隶太和县生员王用女
　　○烈女一口张廉姐应城县民张五懿女
　　○是岁天下户口田赋之数官民田土七百四十三万九千三百一十九顷八十三亩八厘九毫七忽四微三纤二沙八尘五渺人户九百八十三万五千四百二十六户人口五千一百六十五万五千四百五十九口半麦四百三十万八十二石六斗九升八合八勺八抄二撮五圭一粟四粒九黍米二千一百四十九万三千五百六十三石一斗一升一合二勺九抄八撮丝绵折绢二十万六千二百八十二疋三丈一尺三寸四分丝绵一万一千一百九十七斤四两三分绵布一十二万九千五百二十一疋一丈七尺五寸四分苎麻布三千四百二十八疋一丈三尺五分一厘二毫洞蛮麻布二百五十九条一丈五尺苎麻九十六斤一十一两五钱二分八厘租税钞八万一千一百三十锭二贯三百二十三文九分五厘绵花绒一十二万一千二百一十  觔三两九钱八分二厘户口盐钞二十五万九千七百三两三钱七分三厘六毫八丝牛租谷二百一石一斗八升五合三勺马草二千四百七十五万七千九百三十九束四斤十三两六钱五分朱砂一十六斤八两水银一百二十九斤牧地子粒二万八千六百四两四钱七分七厘七毫五丝屯折银二万四千八百二十二两八钱八分七厘六毫
　　○漕粮额该四百万石内除新旧例永折粮三十二万七千四百九十七石七斗八合灾伤改折粮二万四千七百七十八石五斗四升锦衣等总各卫所指挥千百户等官张必登等运纳原派天津昌平蓟州密云各边仓兑改粮四十五万四千九百四十七石三斗皇城四门仓并新添惠桂二府粮三万四千五百三十六石截留天津一十六万石毛帅十万石实该进京通仓兑改粮二百九十九万八千二百四十石四斗五升二合内冻阻河西务钞关上下粮一百六十余万石续运讫  太仓银库收过浙江等处布政司并南北直隶等府州县角□羊纳税银马草绢布钱钞子粒黄蜡扣价船料商税税契盐课赃罚事例富户协济俸粮附余辽饷漕折等项银共三百三万七百二十五两五钱八分一毫四忽收过铜钱八千六十六万一千一百一十一文放过京边辽饷银共二百八十五万四千三百七十两一钱三分一厘七毫一丝五忽放过铜钱七千九百二万一千九百二十九文
　　
明熹宗悊皇帝实录卷之六十七
　　天启六年正月乙巳朔  上御皇极门内殿受朝贺
　　○正旦节遣侯张国彦顾肇迹薛濂李弘济陈光裕伯孙廷勋朱自洪赵祖芳刘嗣爵王明辅郭邦栋祭  长陵  献陵  景陵  裕陵茂陵  泰陵  康陵  永陵  昭陵  定陵  庆陵遣诚意伯刘孔昭祭  景皇帝陵寝遣都督同知许浚祥祭  哀冲  庄敬二太子寝园
　　○丁未  宣宗章皇帝忌辰  奉先殿行祭礼遣丰城侯李承祚祭  景陵
　　○戊申  上传与户部榷税暂复用济急需当在关津渡口□贾凑集之处其芦沟桥及各处负贩柴米者悉与停免毋得概徵滋扰
　　○庚戌经略辽东高第奏奴贼希觊右屯粮食约于正月十五前后渡河得旨狡奴蠢动有形右屯积聚刍粮俱要收拾内地卿新莅关门＜釒夅＞刃方锐宜严饬道将倍修战守务保万全
　　○辛亥命镇守山海关南海口总兵官杨国栋星驰赴任
　　○壬子督理工程工部右侍郎崔呈秀以钱粮匮乏条奏数款得旨税契银两虽不能预支其已经报税的务要尽数起解吏胥顶首在京限一月之内在外限文到三月以里著本衙门官类解如期芦□抵课虽经诏免其新开引价银九千八百八十余两又李玄原题有带盐银六百五两及浮课应追银一万三千一百八十两共该二万三千七百两有奇原系□胥毙窟俱应入官助工其纳银生员准宽限六年方照例岁考以凭黜陟庶输纳者多而大工有济
　　○授选中婚礼子弟齐赞元父歌凯刘有福父宗正各兵马司副指挥
　　○癸丑立春顺天府官进春百官于皇极门行庆贺礼
　　○先是兵科给事中李鲁生疏奏柳河败衄皆缘轻信刘伯镪经略高第亦疏奏耀州取败亦系伯镪诱之应与降夷俱远徙以防后患兵部尚书王永光覆奏刘伯镪前后踪迹可疑耀州之行明是奸诱徙之未尽其辜得旨刘伯镪诱败果真即系奸细命经臣审确正法
　　○升太常寺少卿李逢节为应天府府尹湖广按察使沈珣为河南右布政使
　　○户部尚书李起元再疏引疾乞休不允
　　○升游击管神机二营参将事朱国彦为山西太原参将蓟镇永平城游击焦庆延为昌镇居庸关参将固原东路游击张万祥为陕西固原参将江西都司佥书韩昌言为浙江南洋游击河南磁州道中军守备范应元为五军十营佐击昌镇八达岭守备谢君恩为神枢五营佐击南京靖江营把总田善生为神机五营佐击狼山副总兵下中军守备聂国伟为神机九营佐击
　　○甲寅谕吏部都察院犯官王之采周宗建张慎言熊明遇方大任等及已故陶朗先杨涟左光斗顾大章等家属奉旨行本处抚按提问追赃如何久不回报显属违玩还移文各省直勒限速解以助大工
