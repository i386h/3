<!-- { "loadSidebar": true } -->
　　○乙巳大学士叶向高奏庙廊之上事事纷纭兵饷竭矣议论淆矣法臣逐矣礼臣告矣榆关之帅臣方承宠任旋挂弹章矣分镇小事乃聚讼不休枢抚相率求去矣中旨频传不由阁拟弥缝匡救伊谁之责而臣毫不能救更有何面目居于此地臣事  皇祖八年维时纶扉只有一人臣年又未六十然  皇祖见臣哀鸣迫切犹怜而放之今已更十年臣老病视往时且增十倍阁中又尚有六臣  皇上岂不以  皇祖之怜臣者而少垂哀矜之念乎因力求罢免  上温旨慰留令鸿胪寺堂上官宣谕即出
　　○先是巡关御史与监军各有专遣自广宁既陷因以巡关兼监军御史潘云翼上＜锍-釒＞请申明职掌左都御史邹元标言御史既膺巡方之任自在功罪之外无庸再议其清查钱粮阅视兵马考核功罪皆职掌之不可更者惟是巡关职专阅历非可胶足榆关监军职在佐理似可随宜缓急务俾两全无误方为称职至于诸生寄学关内当随各庠候学臣考试不必兼摄以分职掌  上是之
　　○命礼部尚书兼翰林院学士顾秉谦礼部侍郎兼翰林院侍读学士周如盘教习庶吉士
　　○罢刑部尚书王纪纪与大学士沈＜氵隺＞交相参劾  上以刘一巘佟卜年之狱责纪回话纪回奏  上罪其违慢支吾命黜为民
　　○升狭西副使刘文琦为本省布政使司参政云南临安府知府王锳本省布政使司右参议曲靖兵备浙江嘉兴府知府顾起凤为湖广按察司副使
　　○造训练镇威管营总兵关防给团练新兵张士显
　　○丙午大学士叶向高等奏法者天下之平也象魏之悬天子不自断而与执法之臣共之无亦求其平允以信功令服人心耳王纪身为大臣奉法惟谨当此重大情节慎重迟回诚无所逃罪而证佐未齐淑问未备长虑却顾殆求其情真罪当众议佥同总之为朝廷守法而已至违慢支吾臣等百口可保必无恳乞收回明旨仍令问拟具奏以全国体  上以全辽陷没皆奸细所献今屡次拏获真正奸细通不上紧会问王纪本当依律重治念系大臣姑从轻处不必申请
　　○向高又独奏王纪与沈＜氵隺＞相攻谈者亦以为过  皇上但责以大臣争论之失体纪自无辞今乃以佟卜年刘一巘之狱遽逐一大臣则从来所无之事纪历官中外素有清正之名乃敢欺君罔法曲庇叛逆之人臣知其愚不至此也臣见言者惩年来废弛每以严威果断劝  皇上臣时语同官曰  皇上英明天纵所少者非威与断也正恐威断未必尽当耳今旬日间缇骑四出又继之以逐尚书威已章矣断已行矣然而王纪之斥终非其罪即刘时俊之通夷亦竟以巡按官之勘明为妥伏望  皇上少霁天威令纪仍照旧供职责以作速问明前狱则国法君恩为两尽矣至蜀中乡官不许领兵则臣闻乡官如董尽伦以死全城张键金富廉李大儒等誓众杀贼似不必尽夺其兵榆关之监军赞画但不可侵大将之权若全无一兵管辖何以展布江应诏敕书兵部请之臣等撰之有无重贿必须查明应诏已操大将印守关又有马世龙为后劲而又调李怀信杜应魁诸帅共处作何管辖是皆该部与经督诸臣所当详计者臣自知言之无当然不敢党护徇私为  九庙神灵所殛得旨朕以拏获奸细不早正法处分出自朕衷有何猜忌王纪已有旨不必申救
　　○差刑部广东司主事冯师孔狭西恤刑
　　○调山东布政使司右参议兼按察司佥事孙谷补武定兵备道
　　○丁未  上视朝  孝安皇后忌辰遣成安伯郭邦栋祭  昭陵
　　○  上谕内阁即今封妃大典在迩所用冠顶金册等件钱粮繁多例应该部办纳自奴酋发难以来兼之滇黔蜀鲁交讧军民涂炭以至各省直加派重徵民不聊生况内外库帑罄竭军兴不赀朕特命于内库查简修造至期应用以称朕节匮之意卿等传示大小臣工凡有军需等项钱粮务要各秉虚心撙度不得糜滥仰体朕衷特谕
　　○御史周宗建奏辽阳之役议兵十八万议饷八百万广宁之役议兵三十万议饷千余万略计五年间消耗不啻五六千万今辽阳去而所需之兵有数矣总计山海永宁通津登莱等处兵数不过十三万各镇马匹不过三四万计十三万兵之饷不过二百六十万饷足矣若马草之需与辽阳之费相抵固无烦增加也由此而统计将领之费又不过二十万较往日额饷所添不过一百八九十万耳乃臣所痛惜者兵部日事兵矣而不知某处兵应几何某处兵存几何某不足应补某有余应裁此兵之无规模者一也户部日事饷矣而不知某处额饷几何某处缺饷几何但计入之分数而不筭其出但计出之分数而不核其消此饷之无规模者一也诚急取而核之使边臣持以为则不敢望冀意外廷臣信以为准不敢妄议局中更取天下之加派酌之当蠲者蠲当减者减毋使其混派横徵如此三年五年遘机恢复固自有期即由此十年二十年无隙可图而我圉目固此今日不易之规模也  上是之命户兵二部酌议具奏
　　○南京兵部尚书祁伯裕引疾乞休不允
　　○巡视京营给事中许可徵奏自广宁不守议练入卫之兵以月粮大粮为饷以都司指挥为将团练则设提督查点委之科道乃有名无实如山东中都皆然而中都副留守孔弘度与所率劄付官高世禄等吞包科克虚冒尤甚弘度曾领春秋二班两经参革今已三犯宜亟行军法因言班军耗蠹病根在卫所掌印官病发在奸旗揽头债王而其痼疾在领班官请著为令印弁发觉奸旗则治奸旗宽印弁劄官发觉印弁则治印弁宽劄官都司发觉劄官则治劄官宽都司不然者法无赦上无作奸影射之人则军必不敢脱伍有脱伍者则行清勾之法  祖制卫所额军各给额地有百亩有五十亩以为军装禁私佃卖而今佃卖者多甲乙互异经管容隐以故额军日弛日耗莫可致诘然军虽有故绝而地在地虽有佃卖而地主在本军虽有老弱而户丁之强壮在如按额觅地按地觅军按军觅壮勇彼何术以遁此则清查在府县而督责在该道果能设诚致行无论班政维新将见各卫所有额兵各兵有额饷如境内乱贼暴起亦可传檄定之胜远行募调多矣得旨孔弘度严提究问经管各官如仍前怠缓一体治罪
　　○兵科给事中赖良佐＜锍-釒＞陈四事一谓款虏之区画宜周请用南关后裔王世忠深入虏营谕以国恩激以同讎一谓平蜀之善后宜策请治张我续逗遛观望及倡议罢兵之罪勿使蜀事再坏一谓剿妖之调遣当酌请就近地立一大将使事权归一蚤为扑灭一言黔省之救援当速请严敕新抚臣勒限到任与督臣移兵会剿下部议
　　○赐原任东宫讲官右春坊右谕德兼翰林院侍读龚三益祭一坛
　　○荫原任辽东东宁道参政赠大理寺卿死节高邦佐男恺锦衣卫百户
　　○逮四川赞画太仆寺少卿刘时俊及其子来京研审以郧阳巡抚杨述中复＜锍-釒＞参其通夷也
　　○逮淮兵游击顾大猷大猷以御史游士任荐募兵江淮靡金钱无筭仍逍遥不发暴横乡闾操江右佥都御史徐必达劾之
　　○升思南府知府郑崇岳顺庆府知府雷希焕俱云南按察司副使
　　○起原任江西副使吴允中为狭西按察司副使升湖广荆州府知府熊秉鉴为本省按察司副使
　　○固原下马关参将刘国栋告病回卫以右营游击袁勋代之
　　○己酉中元节遣怀宁侯孙承荫宁阳侯陈光裕安远侯柳昌祚永康侯徐锡胤靖远伯王承恩南和伯方一元忻城伯赵之龙武平伯陈世恩彭城伯张嘉猷武靖伯赵祖芳新城伯王昇分祭  长陵  献陵  景陵  裕陵  茂陵  泰陵  康陵  永陵  昭陵  定陵  庆陵遣右都督李承恩祭  景皇帝陵寝都督同知王椿祭  哀冲  庄敬二太子陵园
　　○大学士叶向高等言今边事最急无如抚虏总督王象乾屡移书臣等言虏来无以应之必与奴合为患甚大今兵饷匮乏加以道路断绝外解不至该部无可措处乞  皇上亟发帑金五六十万应抚虏急需象乾又言抚虏他项可以折银惟蟒叚一时无处可买虏又不肯折乞  皇上轸念封疆不吝捐在笥之币以给军需得旨览卿等所奏抚虏御奴以为犄角具见为国筹边朕甚忻悦所请抚银准发二十万两蟒服量发八百疋解至总督衙门务要点验虏目名数给散以为朝廷款夷之赐其各省外解钱粮迁延不至的卿等传示该部即便移文各该拖欠地方勒限上紧催解以供军需如有借事延缓的著该部科查明据实参奏重治
　　○吏部尚书张问达四＜锍-釒＞乞休  上慰留之命本部司官宣慰即出
　　○兵科给事中魏照乘乞增武科会额以备将材□下兵部
　　○命总兵杜应魁以见招新兵勒限统赴山海并著兵部即调李怀信赴山海从御史帅众之请也
　　○贵州巡抚王三善奏臣初＜锍-釒＞拟驻沅州以沅州黔楚之交便于期会为饷计也再拟驻镇远以新募楚兵必使入黔然后可劾实归伍待粮米运至镇远然后可提大兵而上一举荡平今闻会城之内粮尽难支臣若不进傥有不测谁任其咎极知力不能进势不可进而不容不进者也既进则不能退而虑饷乞敕贵州新按臣董翼提督楚饷驻劄镇远章下该部
　　○庚戌  上视朝
　　○大学士叶向高复力求罢言臣既莫展一筹且  皇上圣明天纵近益明习政务本章传谕多臣智虑所不及诸所发摘指示又多臣耳目所未到臣偶伸愚见中使尝责臣不遵旨不担当不为  皇上出力臣老病昏愚不称任使伏望哀怜罢斥  上以时事纷嚣方赖元老主持岂得坚意言去册典方行还即出率先百僚以光典礼
　　○巡按四川张论具列蜀中州县功罪言自奢酋发难婴城固守鼓义杀贼者四十州县内止有四人焉直安州知州杨汝昇兼复桐梓合州知州翁登彦兼复安居铜梁县知县吴弘业兼复大足南川县知县韩应龙兼复綦江次则遂宁知县曹元龙彭县知县冉崟中江县知县钟文焰什邡县知县谢奇举防范有方城守无虞均当分别叙录若江津县知县周礼嘉富顺县署印教谕卢安世屡抗强贼力屈而走旋能借援复城安岳知县翟学程荣县知县蒋守洵江安县知县陈达道绥阳县知县任宠威远县知县董餋中新繁县知县王国治双流县知县刘鼎新初虽弃城以避贼锋后亦据众而守其地此外各州县未有不逃者但逃一耳而逃之情景不同库印之存否又不同复城之先后又不同除遵义府通判袁任叙州府通判陶明通内江县知县何起蛟弃城先逃永川县知县蒋承皋开门纳贼已经逮究外其余俟确查奏报下部议覆
　　○应天府尹郑璧为时事多艰陈列五款亟收人心以固邦本一曰免加派二曰禁朘削三曰重教化四曰练民壮五曰时巡历又言自  神宗末年以来以悠悠忽忽之象餋成纷纷扰扰之形为今之计必得贞心劲骨一意担当之人斯为对症之药如奢酋称兵于蜀声势之危甚于辽左得抚臣朱爕元按臣薛敷政道臣赵日亨调度犄角遂能不俟兵饷之至坐收安攘之功安危治乱岂不以人哉因举乔允升张键史记事荆餋乔李炳恭王时熙吴良辅贺烺丁元荐等  上可其奏著该部看议来说
　　○差山西道御史侯恂巡按贵州
　　○辛亥大学士叶向高以足病不能行礼再辞  上改命次辅爌捧册
　　○九卿科道等衙门交章申救原任刑部尚书王纪  上不允
　　○广西镇安府太平思明等州各土司备马遣族目岑元庆等赴京朝贡□赏如例
