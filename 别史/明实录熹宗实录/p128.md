<!-- { "loadSidebar": true } -->
　　○戊戌清明节遣侯薛濂徐锡胤张国彦吴遵周陈光裕伯施壮猷王永恩孙廷勋张嘉猷卫时春陈世恩祭  长陵  献陵  景陵  裕陵  茂陵  泰陵  康陵  永陵  昭陵  定陵  庆陵武靖伯赵祖芳祭  恭仁康定景皇帝陵寝锦衣卫指挥同知李诚鏓祭  哀冲  庄敬二太子坟园
　　○起原任湖广按察司副使岳具仰仍湖广管监军道事
　　○调湖广布政使司右参政分守上南道梁鼎贤于湖北
　　○己亥  上视朝
　　○刑科给事中角□羊学龙言盛世兵与刑一末世兵与刑二有罪不诛则法日弛人日玩如招练道刘国缙朦盗赈金郓城县知县余子翼弃城逃遁此二臣并应论治如法又闻叶朗生之变韩敬暗送六百金助军泉州一钱会之变史八舍阴为主蒙此二人者亦当严提勘明军旅系兴事变蜂涌其于用刑尤急然治之惟法而用之惟人百凡申饬不如得一平章之宰前刑部尚书王纪硕德亮节乞亟下赐环之诏必能表正百僚裁决大务得旨奏内事多已奉旨刘国缙赈银曾否开报该部察明具奏
　　○升南京吏部考功司郎中涂一榛为光禄寺寺丞
　　○升狭西按察司副使吴允中为南京光禄寺少卿
　　○复原任援辽副总兵朱万良原职赠都督佥事仍袭升二级
　　○升通州游击王兴业为延绥参将宣府膳房堡守备裴应魁为保定骑营游击甘肃都司佥书任汝威为延绥右营游击狭西江水河都司佥书胡国华为固原游击南京旗手卫运粮把总蔡时春为济宁州备倭游击四川雅黎都司佥书李毓华为扬州地方游击
　　○户部尚书陈大道仓场户部尚书李宗延各＜锍-釒＞辞新命  上温旨答之不允
　　○庚子升兵科左给事中周士朴为工科都给事中刑科右给事中霍守典为户科左给事中工科给事中魏大中为户科右给事中
　　○升金华府知府孙枝芳为浙江按察司副使金衢兵备道
　　○升工部都水司郎中徐大聘为湖广布政使司右参政岳州兵备道
　　○补原任参将朱一冯为福建布政使司右参政分守福宁道
　　○辛丑巡视京营礼科给事中彭汝楠言练兵必自选将始京营之制总为三大营以提其纲析为三十六营以治其纪各营额设副将参游佐击坐营等官共五十员名其下则中军千把总递承而奉约束今见在副参诸将领落落晨星已推而未到者一十五员夫设将以治兵也将先乏人兵于何有闻命业已裹足受事安望励精究其原则自营将之苦始人情嗜膻而营将苦淡人情好荣显而营将苦落莫人情耽逸而营将苦劳故见在者延挨时日未踯躅道途而营务遂以大坏今欲反积弊则莫如慎推迁以后凡遇京营将领员缺须择素负才望人地相宜者推补在营历俸二年曾经荐剡者方许外推其应升者宜待以美缺酬其积日之辛苦间有实心任事才略表异者不妨破格起擢庶人知竞奋而后整饬者不委之空言矣章下兵部覆议申饬
　　○辽东巡抚阎鸣泰言今日谈东事者糜不以守关为急务不知恢复工夫即在守关之内而守关工夫却在守关之外护关紧著则今日守觉华岛之说是也辽地自关以东平川相望惟宁远守山突起海上形势最高首山而下为窟龙山两峰横亘一阙中开此咽喉之地也对山而南为觉华岛蹲峙大洋逼临北岸此腹心之所也两险水陆相去仅二十六里若关外之双眼然而觉华一岛又若天设之以为宁远佐者欲繇陆路以通宁远则山程迢递有前步却无后步其守之也难惟繇海岛以通宁远则舟行便捷有下手即有接手其守之也易今日安危机窍紧关在此首山瞰杏山六七十里置烽火其上时勤瞭望使敌知我有备必不敢率意长驱乃乘间窟龙山口亟筑边墙一道以横截之此口凹凸相连仅十余里版筑夙具不日可成凡山侧可通戎马者或筑墩或筑墙相机行之况辽民之在茶山寺万佛堂等处者忍死待我一闻此风趋役恐后此墙一成宁远之势屹如铁壁而后遣大将繇前屯而东步步为营提重兵火器以戍之一切埋伏防守整暇以待如奴不来别图致人之法如一至则神器碎其胸伏兵剌其胁水兵袭其尾奴有不狼顾而奔者臣不信也夫守觉华者实所以守宁远守宁远者实所以守榆关而守榆关者实所以收全辽也得旨这所奏进取控守方略督师辅臣指授经营当有成算听相度便宜行
　　○升南京工部虞衡司主事韦蕃为光禄寺寺丞
　　○升浙江右营都司佥书周宗相为中都留守掌印四川建武都司佥书满思谦为广东都司掌印四川月□章腊都司佥书梅廷和为广西都司掌印四川松藩都司佥书吴国辅为四川行都司掌印河南王禄店守备注塘为山东都司佥书宣府张家口守备王璇为河南都司佥书
　　○荫原任工部左侍郎丁懋逊男裕庆国子生
　　○壬寅  上御经筵
　　○刑科给事中张鹏云疏纠辅臣史继偕言泉州一钱会史八舍为之盟主继偕真聋瞆耶抑知之而故讳坐视其子骄横酿祸耶先是戊午考选夏嘉遇等五人雅负时望何以临时删去虽文选有庄钦邻而谁实署铨则继偕也庄际昌以讹字幸取大物传之后世有醪胶不辨之状元殊为熙朝之玷虽总裁有方从哲而谁实把持则继偕也夫考选可以娼嫉则何所不嫉必至非忠丑正颠倒是非鼎甲可以市恩则何不可市必至植党营私变乱彝典论道经邦人自不乏安用邪纵之臣滥揆路而辱当世哉  上以鹏云摭拾渎奏不谙事体夺俸三月
　　○礼部右侍郎兼翰林侍读学士署掌院事钱象坤称病请告不许
　　○补考选御史刘之待于浙江道周汝玑于福建道
　　○升延绥东路游击王永光为大同北西路参将
　　○宣府东路游击刘灏大同新平堡参将任自谦俱革职追赃
　　○癸卯  上视朝
　　○松江府地震
　　○左都御史赵南星申明宪职言臣无职也以诸御史为职诸御史皆称职即臣之称职彼出而巡方者如使百城循理万民乐业则为一方之太平各处巡方皆然则为天下之太平所以致此者非有他术惟在举劾得当而已举劾之所以不当者人务于市恩而莫肯任怨也不过曰此我之同乡故旧不能恝然也曰此权要之所托也是能报复不可劾也不劾则须举之又从而过誉之贪者廉于伯夷而酷者惠于子产臣请以后按臣差满通将其所举劾令河南道发单各道一一细加咨访如考察之例类送堂上官必举劾允当而后为称职不如是则民不安民不安则  社稷不安今天下祸深于东夷兵连于黔属而内地之赤子化为妖贼俘虏亦可谓不安之甚矣臣望  陛下渜发德音使牧民之吏知贪酷之必不可为巡方之臣知贪酷之必不可荐提荐必不可行所荐者必不可为溢美之言所劾贪酷之吏必不可仅拟降调从此惕然猛省共图百姓之安臣之大愿也得旨御史回道考核载在令甲迩来视为文具巡按所属各官举劾失真贪酷漏网及至报满复命不论称职与否概拟回道上下徇情市恩避怨以致吏治日偷民穷思乱所关岂小这所奏差满举劾咨访考察等事俱依议卿以公忠奉职申明宪纪表率振饬各官遵承规例察吏安民人思尽职有何嫌怨著令开载宪纲永远遵行
　　○刑科给事中角□羊学龙言山东招练道刘国缙庸懦无为溪壑无厌当其赞画辽阳募兵一案毫无下落及领赈银十万侵克十之七八科臣奉旨往勘自当入告乃登莱抚臣袁可立＜锍-釒＞又代国缙请帑十万以便渡海之用夫国缙非能招练者姑借之以盗饷耳果系应发则另择一清廉谋勇之人授之以往务使朝廷之金钱皆为实用或于内之辽人拣其精锐或于海外归众许以驰驱彼垂涎者不淂而濡其毫末焉如谓抚夷之赏方艰于倾囷倒廪而应黔之饷尚苦于那东补西则抚臣今之所请不但非实著抑且非急著矣疏下兵部
　　○总理辽饷户部右侍郎毕自严言客岁津门肇兴鲜运得达今岁运事又当伊始祗缘守备陈良策倡为就近转运之议户部颇然其说咨臣覆核故臣亦权于道里远近之间而以登运为便及后登抚有＜锍-釒＞谓兵食不可兼筹舟饷难于卒办缕陈其不便之状而户部覆＜锍-釒＞亦以登无现贮之米凑手之银不如将今岁解粮照旧于津门起运是朝鲜之运专责津门真义不容辞者矣海面辽远中多险阻当以三月装粮四月开船五月抵鲜六月回空一年止可一次春夏可乘居诸难得真有时不容缓者矣一切应行事宜其要有七一议运额客岁鲜运共用船一百六十只共装粮料一十万九千八百八十八石除失风外其抵鲜者共计九万二千三百七石四升今津门之运舟总计不盈七百而榆关百万之运胥仰给焉则鲜运之船似不能加于一百六十只之外也毛帅客岁秋杪收粮皮岛迄今历时无几料未必乏绝恐转运太奢暴露可惜且据毛帅公移亦仅以数万请则鲜运之粮似不能加于十二万石之外也大约漕米可什之七粟米可什之一黄黑豆可什之二衡时势而约其多寡运额如是足矣二议布疋客岁曾议角□羊布三万疋今岁先期料理各出布州县广为收买内用青梭布三千疋其余俱以本地平机细布为主内白色布可居其半蓝黄红绿各色布共居其半染造配运以此充御寒之需而壮军容之威有余裕矣三议运官总计运船一百六十只列为入号隶以八官分作前后二帮每帮于四运官中择取才望一人以为帮首而督率之然不稍优脚价人情必不乐就每石仍给脚价四钱二分少示优厚以振怯懦之气四议功罪海运创行原属冒险自津抵鲜海面三千余里旷日持久风涛难免内地漕河尚有漂损开销况航海乎原议各帮粮运十得八九便为首功今次发运不妨酌议则例稍宽文网开人功名之路夺人畏惧之心五议防护闻贼多驾漕船在海潜伏恐其知我鲜运之行纠众要截目今登州总兵沈有容新议出海于旅顺皇城广鹿平山等岛相机进剿如遇运艘经过便当拨兵防护期保无虞六议饷银查得鲜运粮料十二万石每石脚价四钱二分共银五万四百两梭布平机细布共三万疋每疋价银二钱共该银七千五百两加以运官廪从及向道工食之数非六万金不可须于刻下照数总计方克有当七议屯种毛帅海外之师近以成旅加以淮扬兵招练兵相继出洋而辽人之协附者益夥安能尽以海运饷之合无谕令毛帅急于夹江地方导率辽人乘时耕种自食其力以海运资军饷而无容滥觞于流移以屯粟饲辽民而不责供亿于飞挽则海外尝有余粟而军兴不致告匮矣章下户部
　　○起升原任南京户部右侍郎陈所学为户部左侍郎
　　○升大理寺卿陈于廷为户部添设右侍郎刑部右侍郎乔允升为本部左侍郎
　　○南京大理寺卿牛应元为刑部右侍郎都察院左佥都御史曹于汴为左副都御史
　　○工部覆博平侯郭振明奏乞伊父母造葬恤典合照  孝定皇后父李伟例给造葬折价三万两得旨外戚恩典自宜从厚但昨王昇乞恩造葬该部以钱粮匮乏再三执奏止给银五百两似难异同还著照旧例行
　　○准原任吏部左侍郎兼翰林院侍读学士赠礼部尚书周子义加赠太子少保仍给诰命从其子日讲官礼部左侍郎兼翰林院侍读学士周炳谟奏请也
　　○甲辰  武宗毅皇帝忌辰  奉先殿行祭礼遣南和伯方一元祭  康陵
