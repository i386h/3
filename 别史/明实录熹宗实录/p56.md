<!-- { "loadSidebar": true } -->
　　○延绥巡抚右佥都御史张之厚揭报套虏吉能入犯官军拒堵斩获九十四级因＜锍-釒＞言延镇空虚乞将户部积欠主客兵年例八十万二千七百余两先那发二三十万以救燃眉原调援兵一万已发六千四百名尚未发兵三千五百余名乞留战守仍急调邻镇兵马应援部覆从之
　　○旌援辽都司张神武神武籍江西新建万历甲辰武科第一人授四川都司佥书坐事系狱经略袁应泰荐出之以原官率家丁二百四十余人援辽至广宁辽阳已陷抚臣留之不可曰奉命援辽阳非守广宁也曰辽阳陷矣子将焉之曰将以杀奴曰二百余人能杀奴乎曰不能杀奴则死之前至河遇逃卒十余万西奔神武固邀其帅与同进曰以此众战何敌不摧纵死犹不失为忠义而鼠窜偷生乎众不从于是神武率所部独渡河至首山距辽阳十七里时神武已不食一日奴不意我兵猝至仓皇惊扰神武急击杀十百人孤军无援遂没于贼所部二百余人俱战死仅余冉绍登等十四人奔回肢体无全者监军御史方震孺画其像率将士罗拜为请于朝赠都督同知荫一子本卫正千户世袭
　　○命山西道御史江秉谦巡视光禄
　　○升四川按察司副使胡承诏河南布政使司右参政
　　○造管理登莱抚属饷务关防给济南府同知翟栋
　　○升参将宋炜郑源俱副总兵炜协守甘州西路源协守山西老营堡游击秦光祚颜光耀任中英李嘉训苟伏威俱参将光祚宣府南山光耀延绥镇清营中英延绥东路嘉训狭西芦塘伏威延绥宁塞营都司佥书王用予洪世臣颜必端宋守义刘国栋钱中选叶登云张洪烈佐击叚应龙方戡之方震俱游击将军用予甘肃永昌世臣延绥黄甫川必端山西太原守义大同威远城国栋固原镇中选宣府东路登云真定车营洪烈延绥左营应龙昌平黄花镇戡之南京刘河震甘肃阿坝堡
　　○癸丑  上以大学士刘一燝恭题  神主赐银五十两纻丝四表里钞五千贯又以一燝韩爌等恭送  梓宫发引及护卫直宿赐银币钞贯有差
　　○辽东巡抚王化贞揭称虎墩兔憨调兵四十万助攻奴酋先遣夷使伯言顾哈等报知随后齐到广宁兵力未集虑或示弱乞量调近镇兵以助其锋查发盔甲器械车辆马匹以壮其势仍请帑金三十万贮为赏功之需兵部覆言近镇秋防正急难以多调广宁旧兵及新募计十四万一千三百有奇总多不堪亦可十中得五工部前后解过紫花等甲八万四千副纸甲三千副盔八万顶刀枪斧等器七万八千六百有奇弓矢铳炮火药称是如未角□羊至广宁速催星夜角□羊发车辆则保定巡抚胡思伸所造三百八十辆可以先发马匹则经略熊廷弼所带出京六千匹可以凑骑至于赏功银两委不可少乞慨发帑金以应急需  上命依议急发驾驭西虏听经抚相机行事
　　○经略熊廷弼＜锍-釒＞言臣抵关未及旬即于八月初六日出关闻抚臣往三岔河欲督兵袭海州取奴第三子臣舍舆乘骑领家丁十余人夜从大凌河趋河上以就之至杜家屯问抚臣已归而臣仍冲水至柳河口循河而北察军心之安危防御之疏密村屯之稀稠以便折衷地方之议盖两日一夜走三百八十里无非欲趋抚臣之急而协同以佐其成也及至广宁间兵则虽挑有头敌二敌而尚未属以何将也问马则不及三万匹而以缺料倒死者不胜报也问甲仗则京运高阁无用又无匠改造军多氊帽布挂而执棍以立也问火炮战车则皆无有虽拒马枪牌斧蒺藜之类亦无一备而无以札营立脚也问粮草则米豆百十万暴露海滨而运车不及六百辆各仓无一粒储也问人心则河东望救诚切河西意持两端虽子弟乡兵八千余人间多顶换不似初时愤激也问军心将心则残兵声气不续援兵本自不堪而诸将惟日讲加衔讲身病求去也问提督镇道则皆攒眉蹙额以进兵为愁而开口则恳臣作主张也时贼杀掠金复极惨抚臣欲扬兵三岔河作欲渡状撤回贼之南攻者臣曰兵不可尝玩虚不可尝弄便当实实做去以万人袭取海州东昌而别遣四五千人从柳河口夜夺盖州断贼归路扬声辽阳已复南攻诸贼必惧而奔逃可尽俘也抚臣以为非万全未敢动及以语镇道皆低头不对臣诘之曰此截贼小事耳尚不能任又何敢言进剿与奴贼大众对敌乎至于西虏助兵一事实未有的信盖因七月内憨遣其中军贵英恰为我设防强宿其所属五路妇女五路惭怒率万众降粆花而贵英恰追杀其部落百人兼杀粆花二人以此两家讲气而粆且归怨于我我赠金与粆讲和是憨之米固为我杀奴实亦问叛于粆粆移营远遁亦以避憨恐后攻辽沈非旬日可谐今枢抚锐欲图进臣亦处于不得不进之势而实未有可以进与不可不进之机乞敕抚臣乘机决进无徒以虗声歆人贻失时之悔枢臣足兵备械无徒以虗应责人为无力之协臣虽携有京军哭泣欲归所留败残土兵屡逃实无兵将可动愿以只手障关为  皇上防后得旨经略重寄岂得全不主持还□确画一会奏
　　○廷弼又言臣详抚臣之揭欲以不战为战盖其意以西虏助我不必用战而即可以杀奴贼窃计西虏与我进不同路虏入北路我入南路相距二百余里如贼分兵来应亦须自家抵当臣未敢轻视此贼独靠西虏而谓可以不战战也臣初意三方布置必使兵马甲仗炮车刍糗等项一一齐备正对者成一正对策应者成一策应然后约期并举进足以战退亦足以守今临事中乱祗为西虏兵来碌碌因人仓卒举事虽枢臣主权于中抚臣决策于外可卜其一举成功而智者千虑犹当为山海关存万一不必然之虑  上下其＜锍-釒＞于部
　　○初毛文龙收复镇江王化贞自谓发纵奇功便欲乘机进取熊廷弼言三方兵力未集而文龙发之太早致使奴恨辽人焚戮几尽灰东山之心厚南卫之毒寒朝鲜之胆夺西河之气乱三方并进之本谋误专遣联络之成算目为奇捷乃奇祸耳移书都中力诋化贞之谬时兵部尚书张鹤鸣亦以机会不可失颇主化贞之议廷弼仍诋枢臣言臣以本部出任经略各省镇报来兵马枢臣应转咨听臣调遣乃竟无一字知会如昨河南兵五千径发天津后来五千复径发密云缓地而臣皆不得与闻七月内臣咨部查取原调各处兵马数目使臣得有凭据差官督催以便分拨今殆两月矣亦无一字回覆而徒以随笔写意之兵责臣策应臣有经略之名无经略之实辽左事惟枢臣与抚臣共为之繇是枢抚与经臣俱不协
　　○工部尚书王佐等＜锍-釒＞言苏杭织造袍叚  先朝一行之旋即停罢未有如万历四年迄今四十余年竟无休息者此项钱粮部无额编但取之各省额角□羊四司料价叚价匠班麻铁等银今钦传袍叚都水司计无所出再为设处宁有天降地出之金钱哉惟四十六年补造袍叚尚有未完或可抵充御用之急然非再减前额不能为无米之炊或  皇祖织造甚多傥服箧笥之所藏尤睹绍庭之大孝得旨袍叚样制不同新造急需服用该部仍遵前旨作速议处无得推诿
　　○御史董羽宸言在京官房起于各衙门在京人役偶寓不已私相授受有顶首有租赁纷纷盘踞况保甲法行方搜剔于宫观而官署为穴作奸犯科保伍不察兵番不问水火盗贼又其小耳宜严查各官房有不系在官及应得拨给者尽行驱逐命一体申饬
　　○升狭西布政使司右布政使李从心山东布政使司左布政使
　　○升四川按察司按察使孙好右广西布政使司右布政使
　　○升广西参政程子鏊江西按察使
　　○造协佐钱法关防给主事汤道衡
　　○升广西参将黎国炳为潮漳副总兵山西老营堡游击郜勋为神机七营参将山海关都司佥书施洪谟为山西北楼口参将天津海防游击苑攀龙管五军二营参将事蓟镇三屯滦阳营游击王希葛管分守龙固二关参将事蓟镇潮河川关守备满桂都司佥书管石塘岭参将事云南迤东守备方策为贵州都司佥书洱海守备姚之屏为本省都司佥书陇把守备李孝先为添注贵州都司
　　○甲寅行边尚书王象乾言臣身役行间何可再预兵柄乃枢缺尚悬乞令铨臣廷推于张鹤鸣等四臣内简用从之
　　○原任南京户部尚书汪应蛟以眼疾请宽假赴任且言方今之务莫急于催赋而催赋要在养民莫急于募兵而募兵要在核实养民以培裕饷之本核实以清糜饷之端则食足兵强  上纳之仍趋令前来任事
　　○新升南京户部尚书魏养蒙＜锍-釒＞辞不允
　　○起升右春坊右庶子朱延禧南京国子监祭酒
　　○刑部尚书黄克缵题宋八孙二一案内杨正朝系尚衣监内官侯长子系安乐内官信孙二之讹言纳交求见假传宣之懿旨道喜示酬除侯长子提到外乞将杨正朝严提正法得旨该监查无杨正朝仍严究侯长子据实供招毋令诡借姓名致稽问结已而御史毕佐周言正朝矫称懿旨长子穿蟒坐迎宾馆原招俱在岂其一旦化为乌有乞严敕内监缉获正法因言权珰宜以怀恩兴安为法以振直瑾保为戒  上令该监严查具奏后止将宋八孙二论斩正朝匿不赴审长子亦得漏网去
　　○协理戎政左佥都御史李宗延以陪祀  太庙昧爽入朝至承天门外守门御用监少监李添祥都知监太监王昇梃击之裂其冠宗延因言此故也非误也臣入京营将贿托钻营一盘捧出清出占役千百以此恨入骨髓此击不可谓无心且以  皇后之尊敢于诬蔑法司之问官敢于阻挠两京科道之弹章敢于寝阁则以内使杨正朝等之梗也况  太庙丹陛门外侯伯拜位之上内使群然嬉笑僵卧全无人臣礼其朘索王府酷害驿递迫死□人明娶妻妾臣姑不论也乞于六年京官考察之后特敕礼部会同司礼监考察黜陟至宫殿伺候悬带牌面出入无牌及革职不用者听巡城御史依律责究仍容臣将此冠挂承天门查隆庆二年七月内内使群殴御史李学道  穆宗皇帝怒命锦衣卫执杖一百遣戍烟瘴例乞敕法司移文该监拘提正法审实发落得旨门禁宜严陪祀官员何得溷加栏击直日守门官该监查明奏处  太庙严肃随侍内使不淂嬉笑坐卧该监一并申饬
　　○兵科给事中李遇知言毛弁潜入虎穴恢复镇江图之此其时矣而道臣扬帆未早朝鲜联络未成江淮召募未旋水兵望洋未渡千里孤悬鞭难及腹不数日奴大屠镇江男妇烧毁房屋几尽而文龙逃朝鲜去矣发之蚤不得不应又不能卒应损威招衅至此顷虎兔诸部调集四十万乘机进剿我兵不过虏十万之一似虏为全力我为犄角年年竭中原物力仅乃得之而奴且引数百骑往来河上西向鼓吹玩弄我股掌之上傥虏情叵测一如粆花故熊河西一线又何所恃且虏效顺未必自裹数月粮与奴持也宜亟发金百万特贮广宁犒赏庶人饱马腾得其死命至保定车辆五百余宣大市马几千匹俱等望梅四镇借用盔甲万副而蓟镇大同以外悉如画饼边臣叫号  天语叮咛如故傥镇江既误广宁又误辽事去矣下部
　　○升易州兵备道山东右布政使蔡复一为山西布政使司左布政使
　　○乙卯大学士刘一燝等请本月二十二日经筵二十四日开讲报可
