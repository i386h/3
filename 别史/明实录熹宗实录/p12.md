<!-- { "loadSidebar": true } -->
　　○户科给事中郝土膏言顷奉  圣谕谓  郊  庙遣代系  皇祖旧例又谓简用尚书孙如游出朕亲裁夫遣代非例特  皇祖末年怠弛之习躬亲  郊  庙自有  祖宗成宪载在  皇明宝训者一披览自悟至亲裁二字酿祸尤深夫裁之而失固败坏不可胜言即裁之而得以  天子代相臣之守将凝丞祈为备员而纶扉可长扃也况宫禁邃密万一左右乘隙借丛  皇上不及觉群臣无由知久而极重难返阶之为厉祈谕讲臣于应讲诸书内摘其关切时政者先讲之凡紧要章奏望即于讲幄中发示辅臣裁酌面奏如是则启沃票拟合并为一而左右近习亦无由伺间窃太阿之柄矣时科臣孙杰赵时用亦交章言之俱报闻
　　○先是辽东经抚咨议以添设金复道胡嘉栋移驻镇江统兵防守既又议改为辽阳监军道不必专驻镇江事下部议兵部署部事刑部尚书黄克缵言镇江东度朝鲜南通四卫北连宽叆此奴贼左窥右瞷所必经由之要路也添设金复道移驻彼中据险扼吭计莫有要于此者今若改为辽阳监军释弹压而事遥制辽阳距镇江四百里一旦有急虽鞭之长能及马腹乎惟是地方利害贼势缓急身在辽中任辽事者度必详察审处宜仍移咨经略抚按再从长确议从之
　　○克缵又言前者练臣徐光启奏建置统驭之宜臣部亦＜锍-釒＞陈更番赡家二事该科谓通昌之练兵宜汰其老弱无用者选其习练精强者付一大将统驭兹参酌练臣与科臣之议应于通昌见在七千余人简汰老弱尽使还家大约留三四千人即以减汰月粮于每人原给银米外量月增银四钱抵充赡资不许支给安家亦不许更番滋扰但少壮子弟代父兄者听此则于饷无溢额于兵有实惠即久留久练兵数不多统以参将营制相合弹压亦便大帅可勿置也但山狭河南三营声气不同杂处生衅宜各设一守备领之若蓟镇督抚镇道遇三协防守隘口会同调遣不出山海关以内则兵无援辽之恐将有用武之地且近因东氛未殄西虏伺隙或以一千分防董家等口或以三千合永平山海新兵七千为一万又可移练兵省添兵之费亦一便也报可
　　○罢湖广镇筸参将续蒙勋回卫以巡按广东御史王命璇劾其贪秽也
　　○升山西利民堡参将胡从化为宁夏副总兵
　　○加都司佥书梁鹏以游击职衔管广东雷廉参将事
　　○礼科给事中周士朴条上四事曰勤学问亲  郊  庙恤宗藩正士风  上于前二事报已有旨后二事命所司知之
　　○辛巳  上谕内阁朕  圣母孝和皇太后兄王昇著照皇祖妣  孝靖皇太后侄王天瑞事例升授卿等可拟敕来行
　　○以加衔游击刘毓俊为天津海防左营游击
　　○壬午起召入阁南京礼部尚书朱国祚＜锍-釒＞辞新命得旨政本重地  皇考以讲幄旧劳特兹简任宜速来佐理不允辞
○内承运库太监王虎以改造岁进叚疋供应缺乏开坐各省直拖欠数目乞严敕速催织解又言金花银两累年拖欠甚多  上俱令该部勒限严催经管徵收各官照例考成有仍玩违者部科参处
　○原任吏部尚书赵焕卒凡四阅月请恤不报至是礼臣覆请赐祭葬如例仍加祭一坛与谥寻赠太子太保荫孙士炜中书舍人焕山东莱州府掖县人嘉靖四十四年进士筮仕县令升工部营缮司主事改御史历顺天府丞大理寺左少卿南京右佥都御史提督操江寻升左副都御史协理院事工部右侍郎吏部左右侍郎南京都察院右都御史刑部尚书两京吏部尚书万历戊午复起吏部尚书历正二品俸六年考满至是卒焕五请回籍再乞侍餋居官五十余年多所建立清操亮节始终如一士论重之
　　○南京江西道试御史李希孔参阅科姚宗文言宗文受任阅视宜综核详慎庶不辱简命乃始则胆落于出关而仓忙了事既则计精于钻穴而俯仰依人臣溯其在事之日含糊躲闪凡诸弁之功罪士卒之勇懦器械之利钝城池之坚瑕钱粮之虚耗蔽无一言及见诸臣弹劾廷弼观望旁皇惧将自及始乃微答数语且复巧托处錞宿奸餋乱宜并坐之章下所司
　　○兵部尚书崔景荣＜锍-釒＞辞新命  上优答不允
　　○云南道御史张新诏＜锍-釒＞参吏部文选司主事王伉谓其与陆卿荣侯震旸朋比行私吏科无缺而辄补震旸紊乱成规伉与震旸并具＜锍-釒＞奏辩御史袁化中言过在铨司不在震旸吏部覆震旸照旧供职许之仍谕以后必奉旨作缺方许铨补
　　○癸未江西道试御史王业浩言延绥巡抚董国光掊克有声镇抚无术司礼监卢受通夷辱国屡经纠参愿  皇上显用大权速行斥逐报闻
　　○两广总督兵部侍郎陈邦瞻＜锍-釒＞辞新命不允
　　○户部尚书李汝华连章求去不允
　　○甲申工科给事中张其庭言加派之苦天下所同而畿辅尤甚盖徵车以车应徵马牛以马牛应徵器械以器械应顷复有招募之役若安家若衣甲行粮莫非民脂叠取层剥奔避无路典鬻称贷控诉无门虽近奉蠲免一年加派之恩诏乃定拟四十六年不知票拟者何据若臣乡三年加派已完角□羊如额徒有虚名不沾实惠与其那移准算防戒侵渔孰若竟将天启元年豁免一年尤为直捷畅快章下所司
　　○太常寺少卿姚宗文因人言奏辩兼求罢斥是时纠宗文者科臣毛士龙台臣方震孺王允成等相继参驳部覆令宗文暂以餋病回籍俟经臣功罪勘明一并酌议从之
　　○工科给事中霍守典言各边单弱匮乏不在辽下今策安边宜先足用乞敕各部严咨九边令实报见在官兵若干用饷若干堪冲锋破敌者若干其不堪战阵可以载来举趾者若干堪战者餋以厚糈作其超距之气不堪战者尽驱之农使各占空地以耕合置牛器即于各军月粮内预给一二月待秋成准其月粮粮不增而耕有余大约一年中务令人积谷或六石或七石其余尽归农军以鼓其乐耕之心数年后边仓充积无事或暂准一年月粮以省京运有事则即坐行粮亦何至临时加派各处招买以驿骚宇内也然考成又须有法于屯伍各官计其三年内战军几何则以首功为率部伍之中苟有斩获即不必手刃而本官之训练可知也升之如不经战阵则又以屯积为率其屯积如数者循级而升赏之不然者即荐语盈牍不得躐迁中原之地虽与九边不同亦各严咨令有司修城垣编保甲清屯亩催税粮数事修者以备行取擢用之选不然者注下考间岁遣一科臣遍历详阅毋仍徇故套阅毕即造一细册以送科部俾升转之际按籍而稽章下所司知之
　　○乙酉  上谕内阁朕  圣母孝和皇太后世系于乙巳丙午两奉  皇祖查明登载玉牒不必催该城审明回奏其王昇封爵之典卿等遵照前谕拟敕来行
　　○上谕部院近来大臣纷纷求去屡旨慰留通不遵承成何国体朕莹精新政方倚任老成且卿等侍  先帝凭几言犹在耳岂可恝然尚书周嘉谟李汝华都着即出视事毋得渎陈自蹈不敬其言官论事亦当为朝廷爱惜老成无得任意雌黄至隐讽微词尤非入告之体以后章奏宜明白简易指事直陈毋得故为含糊致人猜忖尔部院传谕大小各官协恭和衷共修职业以佐朕平明之治故谕
　　○云南道试御史王大年言一阳节届  郊祀肇兴望  皇上躬亲大典用迓天庥而又以揭请望阁臣以赞成责中官报闻
　　○吏部尚书周嘉谟引疾力辞不允
　　○丙戌论乾涧失事之罪戍原任黄崖提调杜烨
　　○淮扬浙江共募水兵六千六百余名令参将管大藩统领赴辽抚按各＜锍-釒＞以闻
　　○丁亥  万寿圣节遣官祭  十陵侯孙承荫郭应麒郑惟孝李承祚顾大礼伯朱自洪徐汝孝刘嗣爵张嘉猷王明辅各行礼右都督李承恩祭  景皇帝陵寝左都督郭振明祭  孝元皇后陵园
　　○以  皇考梓宫在殡诏免行贺礼大学士方从哲刘一燝韩爌孙如游恭诣仁德门称贺赐上尊珍馔及膳品寿面长春酒又赐从哲等及讲官钱象坤等六员各银币有差次日从哲如游以杜门另＜锍-釒＞谢
　　○命兵科给事中朱童蒙前往辽东会勘经略熊廷弼功罪
　　○江西道试御史潘士良撮陈急务以禆新政一曰  圣躬急于  圣学谓  圣龄方茂保护为急远声色一餋清明乃学问之大者一曰阁票急于内票谓中旨频宣旁落可虑还票拟之权于阁臣庶无斜封一曰面奏急于套引谓  皇上御门之时宜择时政最切者面奏数事立赐裁决若概称报闻总成虚套一曰严催急于温留谓会推未任诸臣宜敦催任事资其赞襄若有故而去乌用虚拘一曰励节急于采望谓人臣惟舍得官方做得事宜于堪任者即勇退必使其留于不堪任者即濡滞必速之去励世磨钝端在于此一曰核兵急于增兵谓自京营以至九边腹里何在而非虚冒诚汰其老弱补其精强则兵不胜用至辽左新兵尤宜亟行是法即简汰之后战备不足而辽之子侄兄弟岂无可选而用者何必纷纷调募亏九边之兵而滋闾左之扰  上纳之
　　○  上览狭西道御史张慎言奏以驿递疲累命抚按官严核冒滥以苏民困
　　○湖广道御史方震孺言百姓之日穷也以天下贪吏多而惩贪之法弛也铨司之考功止于罢职抚按之弹治极于为民夫＜扌嶲＞有余之金钱高田广宅亦何所不愉快且有网漏之吞舟官高于金铸者矣间有二三孤寒清苦者又往往困于致身之无资然则廉吏安可为贪吏安可不为也窃谓激浊扬清洵今日第一义乞内责铨司外责抚按不问资格不立限期特擢一二极清立逮一二极贪者以示劝惩亟将从前姑息尽为湔洗而吏治不日新民生不日裕臣不信也报闻
　　○戊子户科给事中赵时用言国事之是非利害不壅于  上闻而  庙谟之决计剖分无患于下阻者皆资于议论然有议论已定而不必追寻者门户之说是也党之一字为害万端非但不可张之口吻亦且不可留之胸中有议论未定而不当争詈者勘边之事是也去年之沈阳弃而复存辽城危而幸安不可谓经臣无劳若今岁村屯残破军马损折岂可谓言官虚诬但平其气一勘自明有缓之实急而不可不议行者屯田之利是也太仓之罄已悬加派之法难继若不驱荷戈之士自耕自食则必使转饷之民愈穷愈困有急之实缓而不可不议精者练兵之制是也奴酋之群丑总计不过数万而沈奉之屯聚大约尽可相当然此尝负怯彼且数来若使训练惯战何以缩朒不前有至重大而当执其议者  郊  庙之礼是也陟降对越必躬必亲一有宽假百事凌夷举朝力争岂嫌触忤有至鄙污而必不可宽其议者礼卿之入阁是也爰立必由会推夤缘终是幸径孙如游不应骤躐揆阶非裂麻何以励耻时道臣倪应春亦以议论当决为言尤切切于中旨传宣期新参二臣尽力匡扶务得寝而后已俱报闻
　　○礼部侍郎郑以伟上＜锍-釒＞劝  上勤讲学亲  郊  庙因及籍田释奠诸典礼乞次第举行时科臣郭允厚道臣易应昌亦交章以  郊祀日讲为请俱报闻
　　○神机三营选锋三千员名赴古北石塘路地方防守时值隆寒总督戎政泰宁侯陈良弼等援例请给胖袄鞵袜兵部覆请许之
