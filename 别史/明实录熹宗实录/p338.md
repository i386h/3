<!-- { "loadSidebar": true } -->
　　○吏部随覆大工加恩得旨是黄克缵加太子太师白所知范济世各加太子太保董可威加太子太傅张晓加太子太傅照旧总督曹尔桢改户部仍加太子太保张我续改户部尚书加太子太傅各照旧管事霍维华邵辅忠各加太子太保照旧管事吕纯如加兵部尚书赵绂加都察院右都御史各照旧管事刘遵宪加太子太保王之臣加少师兼太子太师照旧督师王之采加都察院右都御史职衔袁可立加太子少保各致仕阎鸣泰加少师兼太子太师协理京营戎政许宗礼升都察院右都御史李夔龙升都察院右副都御史吕图南张九德各加都察院右都御史照旧管事张文郁加升都察院右都御史暂添注工部右侍郎郭兴言杨维新陈维新各升都察院右副都御史杨文岳加太仆寺卿杨所修郭兴治升都察院右副都御史俱各照旧管事遇缺推用张惟一加升太常寺少卿叚国墇加都察院右副都御史潘士闻加升太仆寺少卿各照旧管事王鸣玉加狭西右参政照旧管事何廷枢张枢各加升太仆寺少卿照旧管事仍俟升任之日各加一级王珙加升太仆寺少卿照旧管事张素餋加升太仆寺卿照旧管事遇缺推补升任之日仍加一级陈王庭倪文焕各加太仆寺卿照旧管事苏兆先加升太常寺少卿照旧管事邢绍德起补之日照例升京堂王时英服阕之日照例加升一级汪裕加升太仆寺少卿照旧管事升任之日仍加一级何可及陈朝辅赵胤昌汪若极张文熙李应荐李思启曾应瑞袁鲸梁炳安伸李应公王大年晏鸣春智铤各升太仆寺少卿照旧管事单明诩加升都察院右都御史暂添注兵部右侍郎朱国盛加升都察院右都御史照旧管事田吉改兵部尚书加太子太保照旧管事岳骏声加都察院右都御史照旧管事李春茂加都察院右都御史照旧管府尹事余俱依拟
　　○兵部覆总督京营保定侯梁世勋奏三殿大典已竣文武劳绩咸叙京营将领似难独遗都督佥事郑源郑其心任中羙马允昇各加都督同知参将刘见杜承绪马永贵娄光先刘若羙各加副总兵佐击许国元等各升赏有差从之
　　○户部请设督饷专官得旨边饷重务照仓场钱法例宜专官说得是著将该部左侍郎加督理边饷字样专董其事公举堪任的来看至专理边饷司官选精敏的加衔用其堂司官应铸关防俱如议行卿掌邦计边腹财赋咸所提衡还宜兼总其成以裕边储
　　○总督登津太监胡良辅题海上情形得旨览奏登莱一带在在当防具见先事之备善体厂臣绸缪至意第内地之兵不便远戍兼防他盗难以轻调惟当就附近辖地核实布置操练防守用固藩篱奴氛叵测该镇还遵前旨与毛帅合心并力驻劄长山旅顺等岛共□牵制犁扫之策事平之日回津察核未为迟也登津两镇兵饷册籍该道属开明实数备造清册按月投该督衙门以便调度如有违玩据实参奏
　　○吏科右给事中陈尔翼奏臣仰见三殿告成旷典肇新三王之国随处帖宁臣取道维扬时犹值桂王舟泊江浒斯民皆熙熙乐业而一时道府州县无不向臣举手加额为大典克襄省财节费地方受福此皆厂臣干国宏猷匡时伟略所以臻此而  皇上倚毗得人亦足概见矣若厂臣以独任为分任则以臣所见如漕河一事清粮船之夹带剔粮户之侵渔法必行于奸黠罪不贷于势豪以至沿河上下挑浚以时飞舻经临淤塞不苦新粮之遄集固其所也以言乎锦宁则以臣所闻一月被围三战皆捷合之宣大奏凯总繇内外诸臣任厂臣之任各心厂臣之心因能训练有方孚结有素按月给粮而士马咸得果其腹循名核实而侵冒不能匿其端以至器械粮刍源源凑手战车火药色色精工盖厂臣实以提掇一世之精神发抒满腔之义愤故能帷幄运筹决胜千里也臣观宫府原为一体而内外更自交成今大僚固称布列而少宰一席何以久推不报秩宗典礼关系匪轻而两侍郎且久阁不推至封疆多事关切莫若中枢而专任尚无其人岂  皇上留心慎重为无足堪此者耶彼肩鸿任钜力量素饶远略沉心担荷不浅日月照临之下朗鉴宁不及此而不令司爵者速速＜锍-釒＞名以请也得旨览奏图治在于任人朕任厂臣聿新鼎建并竣桐封咸资翼赞然其拮据未尽于此至说厂臣分任各内镇理漕＜锍-釒＞河劳深输挽核兵给饷功奏馘俘提掇有纲发抒殚赤朕所洞鉴吏礼侍郎久缺著吏部拟推来看其中枢重任特简崔呈秀已有旨了
　　○先是吏部会推兵部尚书已推薛贞李春烨二人未蒙简用复令再推因复推原任兵部尚书董汉儒等七人俱堪任前缺＜锍-釒＞末乃云再照崔呈秀才猷乃文乃武品局纬地经天安攘涵盖于胸中方略熟筹于掌上即厷□鸟工饬材之咸备其用知运筹帷幄之大展其勋臣等倾慕资望廷议推举况今大工告竣枢任需人本官似应首畀但查本官前＜锍-釒＞守制奉旨留任应候  圣明简用忽得旨崔呈秀著以少傅兼太子太傅改兵部尚书仍兼都察院左都御史其省直未完助工银两及大工报完用过数目并著催查销筭
　　○命浙江总兵官郭钦以原官镇守昌平
　　○升都司佥书管蓟镇右车营游击事刘茂芳为广东西山参将昌镇守备加都司佥书卢天福为天津海防游击将军都司佥书管大同井坪守备事尹维阿为登莱巡抚标下游击将军都司佥书管庄浪兵道中军事郗仰圣为宁夏玉泉营游击将军都司佥书童朝仪为湖广都司掌印
　　○丙午秋分祭夜明于夕月坛遣宁晋伯刘天锡行礼礼部尚书来宗道分献
　　○礼科给事中李觉斯言奴贼一见挫于宁锦而东江又已大创矣在奴之伎俩已尽我之胆气倍张乘此长驱势且破竹今惟令宁锦之兵与东江之众合分为数队递发一军以扰其东宁锦扰其西彼必疲于奔命而我且繇锦而义繇义而广宁步步为营著著逼奴使窜还故穴则有坐而受缚耳大抵天下事能守则守战能战则能攻年来以守则固以战则胜诚因此而为攻取之计直可唾手得者然所以办此者有要焉募土兵也练火器也习车营也备舟师也语有之徵兵满万不如召募数千彼物力资产既切于已父母妻子又系其心有不奋勇取胜者乎我之长技惟火器第必平时习演惯熟然后临敌点打无差古用车战为其动足以冲突止足以营卫士卒有所庇衣粮有所赍而况我既以火器制奴而火器必以车战然后可以远驰则车阵之布置宜习矣奴之狡谋叵测既穷于陆或又逞志于水而我以三老舟师溯流上下时以冲其胁时以牵其尾使奴水陆两顾而手足俱忙此亦虚声遥喝之术也得旨览奏宁锦大捷天威已播犁扫之勋指画可定厂臣精忠自饶为之本中募土兵练火器习车营备舟师诸款俱恢复急著封疆之臣宜著寔料理
　　○加授东安侯魏良栋为太子太保并赐第宅给银三万七千一百四十二两禄米岁支二千五百石本色一千七百五十石折色七百五十石择腴地一千顷为赡田
　　○以河南右参政徐绍沆为山西按察使分守冀南
　　○丁未以中秋节赐阁臣黄立极施凤来张瑞图李国＜木普＞上尊珍馔及讲官孟绍虞等正字官周国兴等有差
　　○太仆寺少卿仍以御史巡按贵州监军陆献明言昔臣入黔正省城围困之后抚臣王三善被难之时耕耨无人军民逃窜即东偏近楚一带满目荒凉今则禾稼如云颇有太平之色此贵阳以东景象也而西南郡卫经酋残破者未必尽然然一黔地也疆半变抛荒而耕种定流徙而宁居又不虞安酋之猖獗弥甚也授首未期革面无望致剿抚之策俱穷兵饷之困不息亦且柰之何哉盖酋居水内而水外一带土司延袤密迩省城通是逆酋心腹我内地兵微饷寡安逆素所窥伺酋一窃发过河土司罔不助桀用是夜郎自雄更勾诱通省恶苗时肆抢劫凡与苗邻者子孙妻子輙掳归巢思铜诸府平清诸卫老幼失其骨肉哀号震于村墟诸路非无营哨而些须饥馁之将卒焉能御沸地之群苗凡此恶苗之荼毒皆安贼之虚焰也安贼献馘则各苗帖然而目前物力不支此叚功难遥度今日亦惟先计内宁徐杜外侮急图固圉渐处逆酋水外诸土司其坚于党逆者大加芟刈即反侧可安者必与招徕至思铜一带聚叛恶苗其横行莫御皆缘信地少兵招集无饷夫楚饷至黔岂尽厘厘餋兵独于最要害乏兵处所不稍借赀招募以驱腹心之贼何胶柱也臣今稍取饷于沅州增募千人量地分拨以苏东方涂炭之民是皆所以翦安逆之羽翼必不可缓之著数也惟是西南各郡卫地方逼近酋穴目今虽经文武安插布置未能尽若东方之宁谧总俟叛逆怀音然后哀鸿归泽耳得旨览奏贵阳以东稍有宁宇差慰朕意乃水西一带尚苦毒氛更深轸虑安辑反侧刈芟逆徒急图固圉渐处叛酋审时度势且应如此至于要害处所厘核见饷募兵防守俱听地方酌量如议施行督抚巡按官用心料理无疏虞无冗费无纵寇无急功相度机权观变剿抚以称朕怀
　　○总督狭西三边史永安巡抚狭西胡廷晏巡按陕西庄谦袁鲸帅众合词请建魏忠贤生祠于固镇太白山龙池之西内有惟岳齐天用象生申之翰如泉满地式弘赉傅之霖绩在东陲惠流西鄙等语许之祠名懋彝
　　○戊申督师兵部尚书王之臣言初臣出关即查阅所历各城堡见其垣墙垛口非不整峻而大雨时行多有塌损已严行各该将领督率所部昼夜并工刻期完报讫惟是兵马所在寥寥岂堪当虏询其故则非自今始也主兵久毙于屯田而甲马器械不具客兵大困于征缮而畚锸负涂空劳今岁秋禾颇收而关外偏有虫灾新来难民极多而野处都无宁宇三帅夙负威名足资捍御而兵马俱不凑手西虏自都令等东投奴贼北边行六七日閴无一夷则我之肩背皆受敌之地也乃第一吃紧全在粮饷接济若不积于不涸之府何以安辑人心支持旬月乎又总兵尤世禄驻锦州侯世禄驻塔山锦州城池遭雨頺坏万不可居今暂驻杏山塔山低凹逼近高山非可守之地其城垣亦且修筑未完意欲移置别所臣思两帅信地已定自当有进无退岂得移易但地利失险则人心不固容臣临时相势酌处至于粮料储备宜广宜豫则不可须臾缓也得旨览奏卿出关受事即周览博询缮葺城池分派兵马设处器械谨严防哨桑土方略深慰朕怀储粮一节内外饷部自当用心接应不致匮乏顷览津部有截漕二十万石已发之奏矣早晚须到不烦卿虑孤城抗虏业有明效责成三帅照依信地用心防御有进无退无容示怯以启戎心
　　○大理寺左寺副阮鼎铉奏原任刑部右侍郎吕坤三案元凶东林巨擘独创妖书闺范忧危竑议伊子吕知思济恶占人家产请追田产房屋等银三万余两及书院二处价值五千余两仍乞命缇骑逮知思敕镇抚司详鞫并被害之家各自鸣冤得旨这本情节单辞难凭著该省抚按查明具奏
　　○巡抚湖广右佥都御史姚宗文奏进熊廷弼赃银二万两及杨琏续完赃银五千四百七十八两
