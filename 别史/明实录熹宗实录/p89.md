<!-- { "loadSidebar": true } -->
　　○通政使司左通政何乔远＜锍-釒＞言近接齐抚章奏见东土叛民数万攻陷城邑其势不可谓不披猖而我之斩获首级先后且三千余则兵威亦不可谓不振矣愚臣鄙意以为东土用兵与辽东黔蜀异辽东虏也黔蜀蛮也若东土则我民也方衅之初开扑灭贵蚤及剿而大捷抚谕当新臣请及此时宏开天地之恩出一纸诏书大张榜文赦以不死许其自新广鬯  皇仁永培国脉方为大圣人之作为也得旨览奏甚称朕好生之意该部即再行彼处抚按俾遵前谕
　　○礼部覆南京右都御史祁伯裕及山东道御史曹谷等＜锍-釒＞参恶生文时光何光显等  上命南京法司挐问具奏时光先以帮讼为御史何荐可责罚光显等纠党数十人劈门排闼恣行诟辱至于碎教官之示撰卷堂之文盖无法甚矣
　　○巡按贵州御史史永安续报安酋叛逆情形且言安顺府推官徐朝纲广顺州知州郑鼎俱死于贼黔省危急乞多发兵饷救援  上勉以督率将吏共保危疆死事之臣候事平优恤
　　○辽东经略王在晋＜锍-釒＞报清汰冗兵冗员计关门汰兵九千一百七十一名一片石等处汰兵四百五十八名又裁革冗员参游都司备总等官二百余员其余汰家丁汰杂流汰薪水一年所省可几四十万清查之后督令道将按期操练每岁于饷银外另议操赏公用等费乞敕部给发  上嘉其实心任事命该部议给操赏等费在晋复＜锍-釒＞言臣已招抚西虏如罕孛罗势等列帐中前等处以守关门追戮湖兵之叛逃者杨大胜等以正军法论劾河西溃将窦承武等破无情之颜面擒缉倚藉何栋如招兵棍徒邓子龙等绝中外之勾连至若关门积蠹悉收而付之法勿令赃吏漏网营兵领饷俱令本折兼支毋致米豆浥烂阅马以肥瘠为赏罚操兵以技艺为殿最给赏杜侵克之弊选将塞溷冒之途目下修葺城垣又卜筑新边鸠工僝木日无暇晷倘得钱粮应手军士同心仰藉  祖宗之灵或可阴褫强奴之魄矣  上优诏褒嘉仍勉以安心殚力督率文武将吏同建大功
　　○先是四川富顺县乡绅工部郎中程嘉宾等公举富顺县教谕卢安世言奢贼先遣伪党孟兜山二十八人入县迫胁取印署县通判陶明道弃印先逃举人教谕卢安世已束装将上公车挺身取印磔杀孟兜山等贼兵数万奄至安世单骑格斗手刃贼首三十余人星驰道府请兵仍纠集毛头铺乡民并调荣县莲花寺勇僧共四五千人破贼复城士民赖以更生乞加不次之擢俾专钺一方相机防变疏下兵部掌部事大学士孙承宗言安世计偕孝廉非有守土之责也使其飘然北上既无金革之危兼有清华之望谁能厚尤之者而安世不尔也其护印如怀璧之相如叱磔贼党其请兵如泣庭之申胥还定城池非尝之人当有非尝之赏宜如乡绅所请授以监军之任畀以专敕使本官得展其所长而人心竞勉于报国得旨卢安世从优升用
　　○予户部左侍郎王德完葬祭如例德完四川广安人万历丙戌进士改庶吉士授兵科给事中历工科掌科庚子因  神庙册储未定抗疏请册立再疏不报  孝端皇后属疾外廷颇怀疑虑德完疏请笃厚  中宫以光  圣德忤旨下金吾讯鞫主使廷杖一百削籍归田几二十年庚申以  神庙遗诏起太常寺少卿  光庙御极特晋左佥都御史寻升户部左侍郎三上治安之策五条裕国之宜未几卒海内惜之
　　○狭西道御史张慎言题今日会议之役核罪宜严处法宜恕立论宜明白而直截行法宜存国体而餋君德章付所司
　　○赠原任礼部右侍郎唐文献太子少保准原荫恩生改授中书舍人
　　○右通政使刘道隆称疾请告部覆许之
　　○甲戌  上视朝
　　○革南赣坐营署参将事夏永清回卫巡抚唐世济参其淫刑激变也
　　○升大同中路参将吴重阳为副总兵职衔仍管参将事
　　○革四川贪弁松潘副总兵顾凤翔回卫
　　○乙亥管兵部事大学士孙承宗言近日诸臣皆言蓟辽山海而臣独言各边盖自逆奴发难以来到处徵调营伍为空犬羊思逞卜失兔有移向红门之息吉能诸酋有蹂躏延郡之报冯大栋虽归而勾连有徒宾歹虽被创而雄心未灭必预备各边乃可以一意东顾则诸边臣责也然患不独在虏也成都虽已解围而奢酋踯躅未已滇黔被困数月而内外声息不通白莲摇手一招而州县向应其故皆起于辽事决裂徵兵徵饷使海内丧其乐生之心而群为走险之计则臣始终不能无厚望于边臣也  上然之敕各边督抚镇巡加意整顿
　　○妖贼陷夏镇河道总督陈道亨告急请亟调怜近省直官兵兼留援辽粤兵以护漕运仍速下山东抚按二臣增兵加饷前疏  上许留粤兵三千以护运道其添兵着该部即议覆
　　○总督漕运李养正复以各营调发内地空虚乞留徐州大河扬州三卫通泰盐兴四所秋班操军以资防御下部议
　　○赠原任应天巡抚王应麟右都御史
　　○丙子贵州巡抚王三善疏言臣当在道一闻黔报恨不飞渡贵阳惟是无兵不敢言战无饷不敢言兵然黔饷一切仰给于楚省自辰沅至镇远可通舟楫而水浅不胜重载自镇远至会城峻岭不通车马止藉人力担负故臣向以辰尝产米无多议留湖省水次兑米而楚藩运船已督过淮矣向以黔官不能催楚饷议将楚粮道移驻沅州督饷而今并督漕过淮矣两者俱不能得臣何计以济黔今臣募兵买米已离沅西上恐臣去而楚臣玩愒如故以坏黔事恳乞亟敕楚抚移驻辰州庶呼号可以相闻缓急可以相告然长沙衡永距黔三千余里须有专官督催乃不误事而沅州知州霍尚仁虽经计处尚在地方乞补尝德通判督催三府粮饷本官黔人庶急于桑梓而无误也部覆如议
　　○丁丑掌兵部事大学士孙承宗以经略王在晋简汰将吏整搠兵马议筑边墙修备已周从此可战可守但彼中形势未尽见闻如近之月坨滦水远之登海津门议尚未确即关门险隘及宁远觉华仅按籍料理胸中终未晓畅自请行边相视并请兵部主事鹿善继中书宋献同行  上以其亲诣关门相度□议忠猷可嘉鹿善继宋献并准随行令左侍郎张经世暂署印务
　　○戊寅  上视朝
　　○刑科给事中顾其仁疏参浙江试官右中允钱谦益以四十二名举人钱千秋关节也  上命捕奸徒讯之
　　○升太仆寺少卿萧近高为本寺卿大理寺左寺丞郭尚宾为太常寺少卿顺天府府丞郝名宦为通政使司右通政通政使司右参议梅之焕为太常寺少卿添注提督四夷馆
　　○补浙江杭严道按察使陆完学为本省按察司按察使
　　○升喜峰参将王继为蓟州副总兵四川巡抚中军鲁美中为松藩副总兵宁寨参将苟复威为西宁副总兵
　　○调蓟镇副总兵徐永寿为洮岷副总兵
　　○起原任蓟州建昌路参将邹国威为宣府南路参将
　　○调蓟镇游击魏文璧为宣府游击永平游击哈元显为磁州游击
　　○升插箭岭守备周维新为天津海防游击怀仁守备徐尚仁为神枢九营佐击
　　○己卯  圣谕大学士孙承宗览卿具揭恭请亲诣关门相度具见为国急公勤劳至意朕心甚悦特加太子太保仍赐玉带一围大红蟒衣一袭银一百两纻丝四表里以示隆礼股肱以壮行色其卿抵关将阅过边镇兵马战守议筑边垣榆关险隘并犒赏事宜逐一详慎急则差官驰报缓则俟卿速历边关事完还朝复命
　　○御史温皋谟疏劾戚畹郑养性凌轹  孝端皇后致愤激而不能自安摧残  孝靖皇后至饮恨而不得一诀  孝和皇后诞育  圣躬梓宫不能成礼  皇上有养性回籍自行奏来之  明旨养性裒如充耳罪不可宥疏入报以有旨
　　○先是狭西巡抚吕兆熊议开鼓铸言制钱之行非工本有余则鼓铸不广非官属并设则调度未周请以本省募兵节省之银借资开局令关内道参政沈自彰临洮府同知李椿茂管理兼收分任责成部覆从之
　　○发帑金五十万两为辽东筑墙建台之用总督王象乾奏请也
　　○荫原任应天府尹王三才男命伊国子生
　　○升河南按察司按察使金炼为江西布政使司右布政使湖广布政使司右参政曾道唯为山东按察司按察使青州兵备道
　　○升浙江布政使司参政马从龙为湖广按察司按察使
　　○升工部郎中程嘉宾为狭西布政司右参议分巡关内道工部郎中徐人龙为湖广按察司佥事提督学政
　　○庚辰  上御皇极门内殿受朝
　　○户科都给事中周希令奉旨会议陈当断三事一劾旧辅方从哲当李可灼进红丸而速  先帝之崩不逮斩而反赐金票去一劾辅臣沈＜氵隺＞聚亡命五百人贿进将官至一百七十员一劾枢臣张鹤鸣在本兵一筹莫展坐视经抚分袒而弃广宁借视师以缓罪罗织奸细而卸已责疏入报已有旨
　　○升南京兵部主事刘定国为尚宝司司丞
　　○复除御史冯三元为河南道张修德为四川道
　　○降御史荆养乔为狭西布政使司都事浙江按察司佥事王时熙为河南布政使司都事
　　○辛巳升兵部郎中邹遇为狭西布政使司右参政分守关南道直隶宁国府知府关骥为广西按察司副使提督学政
　　○奢酋伪总兵张武等擒伪丞相何若海以降
　　○壬午  睿宗献皇帝忌辰  奉先殿行祭礼
　　○工部以皇极门工告成恭请临御  上然之
　　○升太仆寺少卿涂乔迁为通政使司左通政光禄寺少卿王惟俭为顺天府府丞
　　○升河南按察司副使郭士望为淮扬兵备参政
　　○升户部郎中吴伯与为浙江布政使司右参政分巡杭严道
　　○癸未命御史马逄皋巡视光禄
　　○升太常寺少卿范世济为大理寺左少卿
　　○协理京营戎政兵部尚书黄克缵恳乞骸骨不允
　　○升大理寺左寺丞顾慥为太常寺少卿添注提督四夷馆
　　○升南京通政使司右参议韩范为顺天府添注府丞礼部仪制司主事刘宗周为光禄寺寺丞仍支正六品俸
　　○起原任江西按察司副使杨廷筠为河南按察司副使分巡大梁道
　　○甲申  上视朝
　　○以江西弋阳府宗室鼓噪罢旧管府事多荧以镇国中尉谋坪代之从宗举也
