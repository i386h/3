<!-- { "loadSidebar": true } -->
　　○升通政使司左通政赵南星为太常寺卿太仆寺少卿钟羽正为本寺卿太仆寺少卿袁可立为通政司左通政
　　○升大理寺右寺丞余懋衡为本寺左少卿
　　○改新推偏头关游击李同春为延绥左营游击
　　○甲辰  上谕兵部都察院东事方急警备宜严京城内外倍当安辑其勋臣武职各官募兵自是急公大义须实有才略知兵能驭众不扰的方行委任仍各分派都城外离远处所出示招募就彼安插训练应募新兵查核贯址互相保任溃卒流民中杂奸细真伪难辨不得溷行收用各门把守内外各官严加盘诘凡军装挟带兵器异色可疑诸人不许放入有指称各家兵丁三五成群白昼夺用酒食黑夜窃掠衣物占住民居寺观概行禁处其传布流言匿名黏帖煽惑观听即系奸民擒拏重治奉旨城守门禁保甲诸款派行既定该管员役亦不得假以查点恣行需扰一切巡警事宜刊示晓谕务令军民商贾人等各循生业保身宁家安固人心以靖地方该部院便行与巡视缉捕各该衙门一体遵奉施行故谕
　　○御史林一柱以熊廷弼负罪逋臣抗旨留京＜锍-釒＞言昔陈用宾抚滇全城之功亦足赎弃印之罪而无人申救当时之法行也今则无人行法而且无人言法非特无人言法而且使受法之人自言其法韩初命先逃入关廷弼曰吾使之不惟廷弼自当生而又欲生初命也噫廷弼何患乎无生自回籍听勘之旨出而人知廷弼有生法也生经略之法是生巡抚之法也则王化贞可以无死也生巡抚之法是生旧经略之法也则杨镐可以无死也可恨者陈用宾溘先囹圄可笑者袁应泰埋骨城隅可痛者刘綎罗一贵等散魄沙场可悲者何廷魁崔儒秀高邦佐等飞魂荒漠假令稍偷生而缓须臾掉三寸于长安徐陈情于仁慈之  冲主凑此情缘世界将覆水再收釜鱼重活乌用生离死别梦绕幽闺哉下＜锍-釒＞于部
　　○命铸管理募兵关防给阳武侯薛濂
　　○升兵部左侍郎王在晋为兵部尚书兼都察院右副都御史经略辽东蓟镇天津登莱等处
　　○升礼部右侍郎孟时芳为南京吏部右侍郎
　　○升户部左侍郎李长庚为南京刑部尚书
　　○升太常寺少卿张凤翔为都察院右佥都御史巡抚保定太仆寺少卿何士晋为都察院右佥都御史巡抚广西
　　○升太常寺少卿朱光祚为大理寺右少卿
　　○延绥巡抚张之厚引疾请告不许
　　○升山西按察司副使王于陛为四川布政使司右参政驻遵义
　　○加升河南前营游击翟子勋参将职衔
　　○乙巳发太仆寺银二万三千七百九十三两零为延安添兵设将之用
　　○山东巡抚赵彦以广宁失守东省为南北咽喉重地预防宜周条列八款曰固人心乡兵修城池减加派搜将材择守令重监司留钱粮下＜锍-釒＞于部
　　○予南京户部侍郎孟养浩祭葬如例荫一子国子生
　　○恤原任福建巡抚右佥都御史金学曾予祭葬如例
　　○升通政使丁懋逊为工部左侍郎
　　○起升原任文选司郎中李待问为太常寺少卿
　　○升江西布政使司右参政周光爕为广东安察司按察使管粮
　　○升湖广按察司副使卢瑛田为四川布政使司右参政备兵威茂
　　○升工部郎中王道元为山东布政使司右参政＜锍-釒＞理盐法
　　○丙午  上御文华殿讲读
　　○大学士叶向高以言官累＜锍-釒＞侵及再＜锍-釒＞引疾乞休不允口先是两广总督陈邦瞻＜锍-釒＞称闽广之间海寇林辛老等啸聚万计屯据东番之地占候风汛扬帆入犯沿海数千里无不受害我兵积弱但能连＜舟宗＞自固以商舶为饵听其饱所欲而去近虽增兵置戍未足破敌宜于惠湖加募五百以资战守广西设有总兵虽号征蛮将军而兵止五百高坐会城无所事事莫若移至南太要害之地而罢南太参将并以其众隶之凡南宁太平上思之兵皆听调发浔梧思柳庆三参将并属节制则声势联络隐然有虎豹在山之势疏下部议至是掌兵部大学士孙承宗具覆皆如议行
　　○山东历城长清济阴临邑乐陵东阿茌平肥城等州县初七至初九地震坏民居无数
　　○丁未都察院左都御史邹元标疏参南京提学御史过庭训及河南道御史潘汝祯言庭训六年考满例应考察下河南道查核而汝祯考语有岳峙渊涵金和玉节语以颂先圣者颂廷训况两臣啧有烦言为台中所不满臣等职总台纲不敢不言并乞敕下今后台中考语不得如前誉过其实  上命依议申饬
　　○先是刑部员外徐大化＜锍-釒＞劾熊廷弼失地丧师例应正法而科臣周朝瑞累＜锍-釒＞保留廷弼关门戴罪立功大化并劾之至是朝瑞＜锍-釒＞辩丑诋大化诸不法事下部议
　　○差御史方大镇照刷文卷
　　○荫原任大学士许国孙志才尚宝司司丞
　　○授五军营参将杨应瑞都督佥事管五军六营右副将事
　　○以五军七营参将徐承胤管神枢六营右副将事
　　○戊申御史陈保泰疏劾梁之垣领帑银二十万与陶朗先瓜分人言籍籍故之垣逍遥家园朗先报其出山海至铁山岛遇风坏船以发兵应援为名以侵饷充橐为实朗先之垣相应一体勘问追赃以警贪邪而赞画何栋如领南部钱粮不知几何一至浙中游湖登山殆无虚日嫖赌浪掷孰非买兵之饷且欲招富商为兵而重赂始脱改商船为战船索诈不啻千万大盗御人白昼攫金似此伎俩可堪赞画否亟宜稽查募兵钱粮追赃正法者也今日全辽丧尽山海之外奴虏充斥日会推经略王在晋以司马行边矣一切战守事宜在晋能料理否不然拥牙坐蟒横玉挂剑不足吓逃兵能吓奴酋乎至于王象乾报国虽长榆景已短柰何以八十衰耄试戎马之场急择重臣往代亦人主为社稷计也  上曰封疆重任事关钱粮不难核实何遽苛求悬坐且行边重臣方以老成倚任新简经略尚未能起程岂得波及以阻任事之心
　　○褒恤辽东死难高邦佐赠光禄寺卿荫一子锦衣卫实授百户世袭与祭立祠与张铨何廷魁同祀罗一贵赠都督同知袭升三级祠祭仍各与谥
　　○以旧辅沈鲤两朝讲幄追荫一子中书舍人
　　○升太仆寺少卿陈于庭为通政使司左通政通政使司右参议刘道隆为右通政
　　○升太仆寺少卿张延登为大理寺左少卿太仆寺少卿杜士全为南京太常寺卿
　　○升南京通政使司右参议陈宗契为南京太常寺少卿
　　○升兵科都给事中蔡思充为太常寺少卿
　　○升光禄寺少卿孙居相为太仆寺少卿
　　○升南京光禄寺少卿翟凤翀为大理寺左寺丞南京光禄寺少卿饶伸为南京大理寺右寺丞
　　○升御史吴应琦为大理寺左寺丞王命璇为右寺丞
　　○加文华殿中书黄正宾为太仆寺寺丞
　　○以原任吏部稽勋司郎中刘宇烈为云南布政使司右参政
　　○升御史吴光龙为山西按察司副使驻代州李嵩为湖广按察司副使施归兵备道
　　○升刑科右给事中孙杰为江西布政使司右参议分守湖西道
　　○升户部郎中贾鸿洙为狭西布政使司右参议分守关内道
　　○己酉吏科右给事中赵时用言近日升迁太骤赠恤太滥夫国家有一官则有一官之序而历此级斯有彼级之转今柰何于京堂而独越之也乘＜锍-釒＞通之会为速化之媒尚未经任遽尔移升是家园可作＜穴臣＞途攫取真如捷径至于求赠求恤祗图恩荫非借国本为题目则掜边功为劳勚以致生前之奸污一恤可以尽洗而未定之评论代口为之游惕乞敕该部以后每京堂有升转必以到任为序故官有赠恤须详核其生平无概徇情以启幸窦  上然之命所司申明遵守
　　○大同悍宗充熜鼎澐灭伦伤化命禁锢于高墙
　　○兵部尚书兼都察院右副都御史经略辽东王在晋＜锍-釒＞辞新命并辩人言  上谓封疆重寄宜一意担承仍刻期就道不准辞
　　○荫  太祖临安公主嫡亲孙李昌嗣国子生
　　○赠原任大学士张位太保
　　○赠原任戎政兵部尚书涂宗浚少保原任刑部左侍郎陈禹谟刑部尚书原任国子监祭酒刘应秋礼部右侍郎原任右庶子杨守勤詹事府少詹事各荫一子国子生
　　○赠原任贵州右布政马拯太常寺卿原任山东益都县知县吴宗尧光禄寺少卿
　　○准原任宣府巡抚兵部右侍郎汪道亨荫一子国子生
　　○升尚宝司少卿满朝荐为本司卿
　　○升户部郎中吕逊为狭西布政使司右参议分守商雒道
　　○庚戌  武宗毅皇帝忌辰  奉先殿行祭礼遣应城伯孙廷勋祭  康陵
　　○先是驸马王昺奉委募兵嗣是襄城伯李守锜恭顺侯吴汝胤丰城侯李承祚等纷纷以招练入告掌兵部事大学士孙承宗＜锍-釒＞覆勋戚以同休戚之谊愿收急病之功各请募兵是矣但欲招兵先议查核查核不严则边塞之逋逃可虞营军之冒役难问恐领粮者不胜多而捍患者不啻寡也且近日勋臣每以不与兵权为扼腕不思今之总京营坐五府非勋臣乎倘尽能清查则京营十一万众兵非乏也纵有老弱顶冒一查当知粮在即兵在何必舍见在之清查而博虚名于召募也况各家树兵兵各分将纵横四出恐畿辅之地未受其捍卫而先苦于嚣陵矣他如吴汝胤增饷之说尤未可轻议见在者未议清查新添者遽言加饷谁肯甘心独少必且争其未足向其有余至李承祚所称遍访人才多蓄养士果有堪用若而人不妨赴部验实给以衣粮隶诸行伍期于急公不必尽归管辖也其在巩华城则昌镇自有镇臣蓟镇则兵将业已增设勋臣体统优崇似难轻借且一镇更置各镇皆然臣部未敢开其端也  上以所奏计画周祥参酌停妥依议行
　　○调吏科给事中侯震旸于外任震旸＜锍-釒＞言奸辅沈＜氵隺＞始借募兵以进身继借练兵以行媚最可恨者专任结纳权珰交欢阿姆倘赐玦不早恐其内外钩联舞机役智更有不可言者而复以委卸求全杜门避谤责首辅叶向高以闻言充耳直入纶扉责辅臣史继偕又以主考不繇外推竣役宜早引退讽辅臣朱国祚  上以侯震旸一＜锍-釒＞侵四辅臣不谙事体姑调外任大学士叶向高等再＜锍-釒＞申救俱不允
