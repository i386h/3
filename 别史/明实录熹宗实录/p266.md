<!-- { "loadSidebar": true } -->
　　○圣谕朕惟国家之事莫重乎封疆封疆之事莫大乎欺隐故必文武同力内外协心然后功罪不淆上下相信我  太祖攘夷为夏  成祖三犁虏廷  列圣缵承武功并著盖其设官分职皆有深意存焉朕览全辽志见自永乐宣德正统以来节次设立镇守分守太监等官后因有司朦  奏裁革迨我  神祖末年承平日久边务废弛以致奴贼披猖宇内骚动而委用俱不得人李维翰则红旗催战而殒我总兵杨镐则预洩师期而丧我夙将郑之范则先逃以懈军心而开元陷熊廷弼则奸巧以卸重担而辽沈亡沃野尽殁腥膻衣冠化为左衽及乎广宁之事熊廷弼手握上方王化贞身膺节钺居恒则竞相矛盾闻变则并马奔逃实事毫无全辽尽陷每一言念切齿痛心皆因文武不和互为欺玩武臣则逢迎朘削以失军士之心文臣或偏执狥私以掣武臣之肘骗官盗饷视为固然妒功害成牢不可破欺蔽日甚恢复何时始知  祖宗朝设立镇守内臣原非无谓未裁之先边警虽频而金瓯无缺既革之后虏骑未至而全镇胥沦繇斯以观孰得孰失何去何从不辩自明矣历选前代以至本朝内臣戡乱讨贼立功绝域者不可胜纪朕率循旧典断在必行兹设立镇守山海等处太监一员司礼监秉笔太监总督忠勇营兼掌御马监印务刘应坤左右镇守太监二员乾清宫管事提督忠勇营御马监太监陶文纪用分守中军太监三员乾清宫打卯牌子忠勇营中军御马监太监孙茂霖武俊王＜艹泣＞朝仍俱在山海关驻劄凡军中战守一应事务著听文武将官持议而行毋令掣肘其粮饷器械数目官兵马匹强弱务用心清查毋容滥恶冒破或遇声息缓急进止机宜务要据实直写密封不时星驰来奏其与文武将吏协心为国不许彼此参□致生衅隙如果恢复有功与文武将吏并行爵赏傥或轻举偾事与封疆之臣一体任咎  祖宗成宪朕不敢私仍各查照旧制写敕与他以昭朕法  祖饬戎至意又谕朕自即位以来廑念辽事夙夜靡宁若发帑助饷颁器佐军者屡矣迄今数年之久未雪  三朝之愤顷又渡河告警宁远被围赖一时文武合谋孤城得守然丑类未尽歼除则衅孽犹恐时发也朕虽身居九重无日不怀此远虑又念文武将士星居露处擐甲枕戈悯我征人不啻痌瘝之切已兹特发御前帑银四万两各样青红蟒衣膝襕等叚纻二百疋并  神庙昭妃等妃朕后宫皇贵妃等妃皇子及诸王公主司礼监等衙门各局司库掌印乾清宫御前管事提督牌子各执事太监等官共银十六万两又简得军前灭虏应用神器等件钱粮头号发熕三位二号九位九边神炮二百位虎蹲神炮二百位头号佛即机一百位二号佛郎机一百位铁涌珠炮一百杆铁连珠炮一百杆铁三眼铳一千杆各随用什物全火药二万斤大小铅子十万个弓二万张箭六十万枝刀二万把特著司礼监太监总督忠勇营镇守山海关等处兼掌御马监印务刘应坤等与同乾清宫管事提督忠勇营山海等处左右镇守御马监太监陶文纪用乾清宫打卯牌子忠勇营中军御马监太监孙茂霖武俊王＜艹泣＞朝俱随赴山海关抚镇道臣处眼同查收相机军前公用其银两就著刘应坤等移会抚镇道臣分别等第唱名给散必要上下各沾实惠勿致遗漏冒滥其差去员役已自备盘费糇粮不许骚扰驿递经过地方亦湏加意防护务保万全于戏赐出尚方表朕每饭不忘之意恩沾边塞讵无捐躯图报之思知尔三军勇气百倍傥犁庭扫穴得纾朕东顾之忧将砺山带河岂靳尔酬勋之典
　　○大学士顾秉谦等恭视殿工赐茶
　　○吏部尚书王绍徽＜锍-釒＞言查得  大明会典一款国初因前代之制列爵五等非有  社稷军功者不封子男后革所封公侯伯皆给诰券或世或不世各以功次为差看得奸细武长春等当奴酋猖獗之时潜伏京师群不逞之徒作为内宄危在  社稷且欲谋洩庙谟为奴酋内应所关军功莫甚焉幸赖魏忠贤缉获叛党奠安根本功在  社稷又令逆谋未逞制胜庙堂使宁远告捷摧积年之强虏其于军功大有禆也比之宁晋伯刘聚彼以折冲千里此以扫靖肘腋辉目□夬简册先后齐方勋庸诚无二也要与封爵之典合至给诰券或世或不世其带砺之盟所关匪细相应题请非臣等所敢擅拟得旨当奴酋猖獗之日有叛贼内应之奸非但封疆胜负攸关抑亦  宗社安危所系魏忠贤膎预发不轨之深谋大挫积年之强虏捷音虽报于边塞胜算实出于庙堂宁晋先后齐芳世爵褒封允当特封忠贤侄太子太保左都督魏良卿为肃宁伯世袭宫衔照旧岁加禄米一千一百石其遗下世袭锦衣卫都指挥使另行承补锡之诰券与国同休誓以山河永世无斁藉此彝典作劝忠良
　　○都察院周应秋等请差巡仓御史得旨仓差不收不放事属赘员且其书役索诈运官为害滋大宜行裁革后应秋等又请令巡漕带管复得旨仓差既裁何必又令曹差带管显是积年书蠹赞谋复用著尽行查革不许仍诈运官
　　○升工科右给事中王鸣玉为吏科左给事中
　　○升贵州参政尹伸为湖广按察使赞画军前兵部郎中孙学诗为四川参议监军兼屯田起原任贵州参政陆梦龙于湖广
　　○戊申  上御  文华殿讲读
　　○刑部尚书徐兆魁等拟奸细武长春合依谋反律季应诚等五人俱依知情故纵律得旨武长春著凌迟处死首级号令各边余犯季应诚等俱即会官处决
　　○掌河南道御史王业浩奏漕运年迟一年积弊日滋一日谨条列十款以俟采择一库银预借当杜一官旗参例当更一各仓夙弊宜革一各仓蓆木宜折一部报余米宜宽一照出余米宜严一天津截粮宜饬一剥运车脚船袋宜足一放粮钦限宜遵一漕粮新折宜杜得旨漕规日坏运务日迟历年积弊急当振刷数款俱有禆国计即严饬内外经管衙门著实遵行
　　○补原任山西副使吴光龙于广西升工部郎中陆化熙为湖广右参议
　　○升浙江金台严参将袁大宁为广东潮漳副总兵游击管蓟镇通昌统练三营民兵参将事李承恩为山西利民堡参将山东都司掌印王家宾为巡捕营右参将神机八营佐击殷缵绩为南直刘河游击山东都司佥书裴希度为登莱巡抚中军游击
　　○己酉  上视朝
　　○大学士顾秉谦丁绍轼黄立极冯铨言  皇上特遣内臣镇守山海命臣等拟谕进呈矣乃连日闻外廷议论纷纷人心惶惧皆以为不可咎臣等不能执奏又闻奴未归巢其势必来而我之城垒未完器械未备顷又报前屯火灾何恃不恐向所恃者宁远道将一片死守之心傥见  皇上别遣内臣将恐  皇上之有疑于诸臣而诸臣不敢任又见别遣之人一有干与且将尽诿卸于内臣而诸臣不肯任则误于封疆者大而亦非内臣之利矣至若兵饷之数目功罪之情状巡关御史自可身经目睹据实以奏皇上但严谕责成彼安敢自溺其职亦何烦多此一番举动乎得旨览卿等所奏忠诚为国殚力筹边朕已洞悉昨遣内臣出镇原以清查粮饷军马综核防御等项无非法  成祖以来曾有之旧制为恢复封疆之大计耳卿等既已议妥拟谕施行今何得以外廷群小之言辄又疑阻成命二三反汗又非朕断在必行之意也还即遵前谕行
　　○兵部尚书王永光言  高皇帝时各边未有镇守夫  高皇帝创业圣主也不设立镇守定有深意即  皇上圣明亦岂不知之祗谓今日之内臣倾赀助国慷慨从戎必能与文武将吏同心协力共纾东顾之忧耳然而智者察影  圣主防微六内臣扼腕东氛查勘钱粮之外定无掣肘然内臣帐下岂尽以内臣之心为心而不相抵牾乎袁崇焕誓死报国必能与内臣悉心商确其图灭虏然崇焕部下岂尽以崇焕之心为心而不相疑忌乎迩者宁远一捷中外稍稍吐气当事者且议裁经略裁总兵专任袁崇焕以一事权而随以六内臣拥聚斗大一关事权不愈棼乎万一袁崇焕瞻回顾望致误封疆则此罪崇焕任之乎内臣任之乎惟是钱谷冒破信非内臣不能清或间遣一二人出其不意即可稽核奸弊无烦设立镇守六臣并出以骇睹闻也且九边去京师远不幸中虏犹有方国以间之有河山以限之其患犹缓山海关去京师近正  皇上所谓一重门限者傥将领以兵柄互持无所禀承有警不即应援关门震动即钟虡弗宁何可不深长思也昔  肃皇帝八年尽革天下镇守内臣神谋远虑同符  高皇我  皇上法  祖饬戎宜何择焉  皇上如不以臣言为然乞敕下廷臣集议务求万全之策无以封疆为尝得旨内臣镇守系  祖宗旧制与文武诸臣并无掣肘著遵前谕行  
　　○顺天府府尹秦聚奎条奏四款一申警钱粮之玩一保全殷实之家一查禁税关之害一苏豁首善之累得旨这四款有禆国计民生著该部即与议覆
　　○东厂缉获户部主事李柱明盗卖北新大军仓粮奏下诏狱柱明拟辟仓攒梁逢恩等戍配杖惩有差
　　○升太仆寺少卿潘汝祯为都察院右佥都御史巡抚浙江
　　○以广东道御史李蕃为北直提学御史
　　○升河南右布政使梁应泽为山东左布政使
