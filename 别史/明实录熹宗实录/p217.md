<!-- { "loadSidebar": true } -->
　　○兵部覆登莱巡抚武之望＜锍-釒＞言登镇距三韩一大海为东镇接济则易为三方并进则难向来当事者多侈大其词以勤庙堂之东顾抚臣不言防内侵不言可进战而以牵制自居一何料敌审而持议平也事在牵制则皮岛与旅顺左右特角焉若论事权之专一属旅顺于东镇非不称便然筑城而毛文龙不能协力丧师而文龙不能救援鞭虽长有难及矣而自登至旅顺缩言之者曰七里纾言之者曰千余里总之风顺一日夜可达盖以形势论旅顺为辽左四卫之咽喉登莱天津之门户无旅顺则东镇之转输无从出海朝鲜之贡使无繇出途登莱与虏比邻亦有不安之势是旅顺不可不固守也以调度论旅顺距东镇远而险声闻虽可相通缓急必难相拯距登莱近而便兵将易于责成粮糈易于接济且挑浚南关非登抚不能任华夷界口非登镇不能防是旅顺应属登州必然之画也今已设游击一员专守旅顺当专属登抚节制其分岛各官听登抚择人分布咨题授职南关堡挑浚听登抚择人严阵架梁相机兴工无蹈前辙其添兵加饷与挑浚修筑之费登抚欲取盈于原额四十万诚以越海履危非厚其饷不足以得其力第挑浚在于一时费虽奢而用有限兵饷在于长久食当足而用有节昨臣覆请业奉全给一年之旨矣乃计部谓分给东镇者原为淮兵与兵俱东似难复问则分给关门十万两仍当还之登镇夫以二十万饷而守此弹丸之地添兵添将绰有余裕安插辽民分屯布种牵制奴兵相机策应皆登镇之要领尤登抚之能事也使旅顺果成屯聚南关果成厄塞则于今日分明掌职并有光矣  上是之
　　○兵部覆水西失事诸臣乞将鲁钦先取死罪招繇杀贼赎罪如再无功立斩军前刘超黄越降副总兵戴罪立功越其杰行监军御史提问正法杨世赏阿天麟降一级管事周基命陶弘勋宋鸿儒各戴死罪立功仍行提问以军法捆打以后再不效力即立斩军前叶登科刘志敏胡从仪赵宝邓＜王巳＞卢犹龙苏似洵等各戴死罪杀贼立功自赎从之
　　○兵部覆议黔省节制事权谓朱爕元宜移驻遵义节制四省简将清饷便宜行事从之
　　○兵科给事中陆文献疏言进士观政各衙门三月乃始选除近科以来观政仅参谒之虚文不知所观何政为大臣者除卯簿画押而外亦不可言何政当观而有所指示有所省试也无何而请假归里矣无何而谒选之任矣臣请自今伊始观政令典宜实实举行者曰询事考言或进相质辩而得之或退悉敷陈而得之嘿察其品曲尽其材一一别识之而密致之阁部阁部再加咨讯而登之选除酌量于成例之中转移于选法之内将使博雅者就馆职心计者主钱谷文理者典仪章谋断者司兵务明辨者折刑名精敏者督工作丰采才猷可以率属励俗剸繁理剧者任州守及各郡岩邑之推知其间或才有余而凌厉过当德有余而强干不足者器使之令得各见所长傥更有大识力大风节能排大难决大疑扶植大纲尝者另储以待破格不次擢用如蒙正之夹袋允文之才馆陶铸而简任之庶几  皇上崇重养成之意不为具文而  祖宗责实求才之典可收成效矣  上曰观政进士部堂不时省试考核选法仍照旧额行
　　○甲申  上传游士任等侵冒饷银既已问明著送刑部拟罪追赃孟淑孔奸细事情尚未明白仍著镇抚司监候
　　○乙酉赐阁臣孙承宗等日讲官黄立极等正字周国兴等扇有差
　　○礼科给事中杨所修＜锍-釒＞言各衙门文册速付史馆以备采择不按其人按其时以责成之终难破推诿之局乞  皇上再加申饬令各衙门所委专管职名先呈  御览仍钦限以期作速将文册造送史馆完日仍将解送日期据实奏闻庶推诿无路而盛典可计日成矣得旨各衙门文册著委官专管速送史馆以备采择不得迟延误事责有所归
　　○巡按直隶御史洪如钟＜锍-釒＞东方之事惟大将是赖今关门诸将臣固不能备悉大略惟赵率教塞下屯田差强人意亦不敢信其即能了贼也而尤世禄以病告矣王世钦纨裤之子虚有其表今则形同籧篨矣有将若此安望提数万之众以探虎穴耶年来奴之不能忘我犹我之不能忘奴乃奴之乘我恒密步步皆稳而我之料奴恒疏著著都差如近者毛文龙驻师海上谓奴有所慑而不敢动忽焉出其不意直缚张盘陷旅顺如拉朽中国短长之效盖已见矣窃恐关门之将未必贤于毛帅偏禆而下岂遂远过张盘若不量彼已见奴不来谓我可往以几幸万一之恢复诚臣之所未解也故今日之事当扼险要精器械厉兵秣马汰冗节浮俟我之力完胆壮徐图大举而尤以简将为第一义则王世钦与尤世禄固不容不议更革者危关一线宁堪此辈再坏哉得旨王世钦尤世禄物议久腾著兵部速与议处慎简谋勇兼全的用
　　○太仆寺少卿潘文以男潘云翼同升本寺少卿具＜锍-釒＞自陈  上命改潘文为大理寺添注右少卿
　　○丙戌  上视朝
　　○吏科给事中郭兴言＜锍-釒＞言迩来言官各执意见分立门户始乎攻击卒乎排挤气魄才力不用之以补阙拾遗而用之以植党树私精神念虑不用之以忠君爱国而用之以乘权固位安望其匡主德定国事而紏官邪也今考选科道诸臣凡有建白毋避事亦毋生事毋畏人亦毋凌人毋附津要而甘谄媚毋望风旨而肆攻排毋掇拾唾余而使人厌弃毋条陈琐鄙而资人笑谈内存忠厚之心外振正直之气庶几为真谏官真御史愿诸勖之得旨新选科道自当循职效忠母负朝廷遴才至意
　　○户部覆议鼓铸建局以扬荆州两请  上命建局荆州速推大臣一员督统更差工部司官一员料理综核
　　○命铸换福宁州候官德化漳浦南靖浦城建宁各县及泉州府儒学印
　　○予原任户部尚书张经世祭葬如例
　　○丁亥  上御文华殿讲读
　　○户科给事中陈熙昌奏今时只知求多于加派而维正之供不能尽徵其拖欠于豪强者宜严敕各抚按责令州县将每年逋欠各户数目造册藩司粮道比追择其尤者申院追究容隐者以罢软论宪法一申则天下无不可徵之粮矣其侵匿在有司者税契那借别用宜敕该按臣委廉明推官一员查核于每县项下具一总数造册二本报南北户部存案候黄册清查而欺匿之弊可坐照也繇一省而推之各省分计不足合计有余不犹愈于别生端绪使奸民乘机而鼓衅小民欲诉而无门乎章下该部
　　○户科给事中孙绍统＜锍-釒＞言沐镇庄田之害宜还有司徵收漕粮亏损之多蚤令计部措处  上命沐镇徵收仍旧漕粮户部作速议处
　　○发冲车一百辆并随车铳炮于山海关
　　○戊子授第一甲进士余煌为翰林院修撰华琪芳吴孔嘉为翰林院编修
