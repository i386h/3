<!-- { "loadSidebar": true } -->
　　○南京吏部尚书改刑部尚书孙玮新改南京吏部尚书何熊祥南京户部尚书李长庚南京户部尚书管都察院右都御史王永光南京礼部尚书黄汝良南京兵部尚书陈道亨南京户部左侍郎白所知南京总督粮储户部右侍郎于仕廉南京刑部右侍郎周希圣南京工部右侍郎张辅之南京通政使林学曾南京大理寺卿牛应元南京太常寺卿林士全南京光禄寺卿林欲栋光禄寺卿管少卿事史弼南京太仆寺卿管少卿事丁启浚总督贵州兵部左侍郎兼右佥都御史杨述中总督两广兵部右侍郎兼右佥都御史胡应台天津管饷户部左侍郎兼右佥都御史毕自严总督宣大兵部右侍郎兼右佥都御史王国祯总督川湖云贵兵部右侍郎兼都察院右佥都御史张我续巡抚顺天兵部右侍郎兼右佥都御史李瑾巡抚山东兵部右侍郎兼右佥都御史赵彦巡抚四川兵部右侍郎兼右佥都御史朱爕元各具＜锍-釒＞自陈不职乞休俱令炤旧供职
　　○兵部尚书董汉儒覆吏科右给事中汪庆百＜锍-釒＞言徐州总兵冬春驻徐夏秋驻夏镇以防运道其旧兵简汰新兵增募俱责之道臣务足五千募费即于该地方议处并请捕逃弁管大藩奸弁孟淑孔张思任正法  上是之
　　○兵部等衙门会议御史蒋允仪＜锍-釒＞自东贼发难震邻之祸几中于南徐彭城为金陵第一门户运道第一咽喉业已改参成为总镇以重将权矣而将兵之重又恃兵力之强议于参将标下二千五百名外增募壮兵二千五百名其原设标下兵数强半散诸各县即如宿州有一百五十名他可知已该道臣应尽数撤回令之合营训练至于增兵必增饷兵部前疏于该地方议处而言者有凤淮一带修举荒田之议夫此旷土居人原不委弃官不能与民争业莫若先檄有司查其所隶何乡所籍何户东西南北坐落何所果系惰民责取退状其为上农中农即督以开垦而尽其力其为招亡抚移即给以牛种粮粒需次而责其偿果能力田逢年不妨与之世守之业永永输租如其丁单力薄不妨宽以日至之期徐徐劝相着实举行一年便可得栗数十万总之计人给地计地徵租计税资饷计饷赡兵未必无小补也  上是其言
　　○天津巡抚李邦华疏言顷奉旨命以见在天津兵三千调赴紧要海口防御臣熟计之大沽以南定非狡奴入犯之＜锍-釒＞即哨探万不可少而重兵亦不必驻今所患惟恐旅顺三岔一帆破浪则焂忽而窥津门耳故与其防于南无宁防于北惟是乐亭之马头营滦州之艮行柳两地相去不过二十里皆冲区也查昔倭患此地曾宿大兵今以三千人驻之合之即联＜舟宗＞一旅不厌其多分之又唇齿相依不虞其寡或以月坨为出入游衍之地或以秦王岛妾女坟为上下侦探之所南则以三百人层哨于大沽月必一至而失期者罪北则以三百人会哨于南海口兵必咸集而不至者诛盖今日防奴惟关门为最急关门震则内地与之俱震天津去关门六百余里马头营艮行柳二地去关仅二百里臣念防津无若防关则此兵近津无若近关且自枢辅镇关以来一切绸缪业极周悉惟山海以内陆则抚宁一带水则滦河一带正为关门密迩之地不厌藩篱数匝之厚淮兵水兵也艮行柳滦河也居尝而艨艟相望旌旗蔽空即奸细侦知必寒胆于后劲之有备矣章下兵部
　　○壬子川贵总督张我续塘报贵阳围解言贵州抚臣王三善于二年十二月初一日同监军道向日升亲率副总兵刘超参将杨明楷刘志敏孙元谟王建中中军都司陈嘉谟等众将于初三日进龙里当斩贼级二百余颗初四日早三战三捷大破贼兵十万安邦彦仅以身免烧毁贼众帐房无数斩获大头目十余人部下猡贼千有余级死伤战马不计生擒大头目一名阿得初七日进各脚铺安贼兵阻毕铺大战参将孙元谟杨明楷刘志敏李世将马之将大破贼兵三十余万斩贼首万余级得获战马千余匹焚烧营房一百二十余座斩获头目邦彦亲弟阿伦等数十人直进至老鸦关贵阳围解初八日抚臣王三善进省随即出城督率各将官攻克宅溪其老鸦关襄阳桥俱系我兵把守米粮络绎运入城内犁扫指日可期得旨览捷奏深慰朕怀各文武官劳绩候巡按官奏到叙录还着用心剿抚以安地方
　　○凤凰集于开封之大隗山抚臣冯嘉会以闻
　　○周唐二王例进石榴山药乾鱼鲜柿  上谓军兴以来驿传疲累已极各王差役往回不无骚动特谕停免着为令
　　○复除原任吏科给事中倪思辉为兵科给事中
　　○癸丑加原任翰林院侍读学士掌南京翰林院事陈懿典为詹事府少詹事兼翰林院侍读学士原任翰林院编修吴应宾为左春坊左谕德兼翰林院侍读并予致仕懿典应宾皆以目疾家居时御史方大任疏荐应宾  上命阁臣议向高并及懿典故有是命
　　○礼部尚书兼翰林院学士顾秉谦礼部右侍郎兼翰林院侍读学士协理詹事府事朱延禧各＜锍-釒＞辞简用新命优答不允
　　○仓场户部右侍郎钟羽正称病请告不许
　　○甲寅  上视朝
　　○月犯键闭星
　　○赠原任辽东分守辽海东宁兵备道右参政顾颐为太仆寺少卿荫一子本卫副千户世袭广宁之变颐力屈题十六字于壁曰边疆失守臣子何颜无力报国甘心九泉遂缢死故追议恤之
　　○山东巡抚兵部右侍郎赵彦辞加兵部尚书衔不允
　　○新升兵部添设左侍郎李瑾在籍称病请告不许
　　○授续考选张惟一北科给事中候缺填补
　　○补考选御史刘渼于南京山东道
　　○昭平参将吴江龙规避援黔托病擅行离任为两广总督胡应台所参命广西抚按提问具奏
　　○易州等处擒获妖贼侯德等兵部请听彼处抚按依律正罪从之
　　○乙卯顺天巡抚岳和声条安攘七事一曰专冶局滦州所辖偏山铅矿堪以采炼查遵化旧亦有铁矿后竟封闭宜各设一厂采铸以佐军需更闻滦辖有铜矿一所质粗脉微工价稍费当铜诎之日堪为即山铁铸钱之资宜专委兵工司官一员刻期采铸铅铁随给局匠打造盔甲刀铳诸器及铅弹等物以济宝源阜财之用一曰开水田水田一政既可足京坻之储亦可御冲突之患臣尝按行桃林冷口诸边漆河诸水傍山滨泉皆可资之为利藉之为险者宜敕专官任其事一曰孳马匹自太仆寺俵马及边关互市外容臣于所辖中酌措节□或于马价中共括万金从各口市达种儿马三百匹骒马一千二百匹散之水草丰茂之区如滦州昌乐等处分为三闬董以文臣一员隶以三守备时而攒槽时而放牧每年可得骁腾千余于边防禆益不小一曰葺墩堡先臣尹耕着有堡约十二章若堡势堡制堡器堡卫等项乃边城诸乡联络防御之良画先臣项忠亦有墩营之说其法离城四面每十里外筑一营每一营五里外筑四墩不拘甎土与石分兵防守上置矢石枪铳下设陷坑地雷之属旁有隙地即以堡兵分番屯种此实可施行者急宜讲求一曰备器物武康猫竹山阴箭竹余杭筤筅毛觔竹温州藤牌藤盔永康竹盔昌化绵纸松江布疋淮安牯皮严州处州油漆枪杆及射虎药皆军前所急需请动永平库见贮视师银六千两择委廉干职官往各处购买济急一曰严左道臣自邹滕抵徐流离载道作息自如者虽头里蓝红等布然非果夙从妖自妖贼起而捕妖者黑白不分概行株累虎棍衙役乘机罄掠人以媚妖反得自存故扑之愈起耳繇此类推于畿辅斋素满村湔洗即是善俗惟严渠魁而宽胁从设法解喻可矣一曰察奸细奴酋屡陷辽地非善于用兵而巧于内应故奸细宜严而严之于辇毂者其总萃处也分而严之登莱之从水者山海之从陆者三协各口之从西虏托言投降汉人而归者路既分投情亦多变与其核之于居停诡秘之日真伪难分孰若核之于间关投窜之初情迹可以早得  上以所奏关系边计着即行议覆
　　○福建巡抚商周祚言红夷自六月入我彭湖专人求市辞尚恭顺及见所请不允突驾五舟犯我六敖六敖逼近漳浦势甚岌岌该道程再伊副总兵张嘉策多方捍御把总刘英用计沈其一艇俘斩十余名贼遂不敢复窥铜山放舟外洋抛泊旧浯屿此地离中左所仅一潮之水中左所为同安海澄门户洋商聚集于海澄夷人久垂涎又因奸民勾引蓄谋并力遂犯中左盘据内港无日不搏战又登岸攻古浪屿烧洋商黄金房屋船只已遂入泊圭屿直窥海澄我兵内外夹攻夷惊扰而逃已复入夏门入曾家澳皆即时堵截颇被官兵杀伤进无所掠退无所冀于是遣人请罪仍复求市盖夷虽无内地互市之例而闽商给引贩咬＜口留＞吧者原未尝不与该夷交易今许止遵旧例给发前引原贩彼地旧商仍往咬＜口留＞吧市贩不许在我内地另开互市之名谕令速离彭湖扬帆归国如彼必以候信为解亦须退出海外别港以候但不系我汛守之地听其择便抛泊惟严防要害内固吾圉仿北地清野之法收歛人蓄伺其侵犯或乘下艇或诱登岸以计擒之如彼奉约无扰我但治以不治诏兵部看议来说
　　○广东道御史刘廷宣以按秦陛辞上言五事一曰慎大权凡阁票未慊  圣衷宜召阁臣面谕不宜令中使口传意旨近如臣同官夏之令议毛文龙事闻中旨欲从重治赖阁臣救止疏竟留中之令不安其位亦引病乞归外间妄有猜度谓之令所获之奸细所发之吏书聊试其通神手叚耳果尔是  皇上威福不第为中珰用而且令神奸积棍得倒揉之也一曰办贤奸赐环盛典江秉谦熊德阳毛士龙辈何以独遗熊廷弼失误封疆公然保举而李三才之奉旨起用何以寘之高阁一曰明赏罚请亟斩熊廷弼杨镐而厚赏李橒史永安一曰励廉耻情面太重法纪太轻酿成顽钝之习自非大奋乾纲择一二贪婪无耻之尤盗饷卖粮有误军国大计者肆诸市朝局套安能倒翻尘缘那肯斩断一曰主持疆场大计言毛文龙之在鲜以制奴之死命虽不足以禁鲜之不合奴也则有余若今日议接济明日议撤回未免灰任事之心夏之令宁罚俸示惩原疏不可不为票发亦所以安海外孤臣之心也章下所司
　　○加升狭西按察司副使张九德为本省按察使河东兵粮道
　　○丙辰  孝静毅皇后忌辰  奉先殿行祭礼遣阳武侯薛濂祭  康陵
　　○大学士朱国祚再以病乞休不允
　　○刑部等衙门署部事右侍郎等官白瑜等会谳原任四川赞画太仆寺少卿刘时俊狱言时俊向以喜事之心任孤行之意告变而来赞画而去福始祸胎前后两截据督抚按诸＜锍-釒＞讯之劝按臣叙南之驾自谓意见不同宽樊龙重庆之诛又委记忆不的夫时俊言语踪迹其无解于彼中之耳目者既已昭然即买米笑释一事其无词于监军之对质者又复不假然则时俊者岂行军遽有专主之权而御下不当用明察之智耶至于遣贺通夷城头之诉理不足凭渝关之复疑亦可释即督臣监军且俱为时俊谅之合炤原拟削籍庶乎不枉不纵疏上报可
　　○赐毛文龙弟参谋生员毛云龙指挥佥事品服
　　○丁巳上视朝
　　○以命  皇第一女名赐辅臣叶向高等及中书官银币有差
