<!-- { "loadSidebar": true } -->
　　○吏科给事中朱钦相言今日用人之法一在论品之宜先一在持论之宜平一在畛域之宜捐一在起废之宜酌一在资格之宜破章下所司
　　○奴酋以数万骑薄奉集堡我师用灭虏炮却之副将朱万良引兵至见虏而溃死者数百人虏次日出境
　　○都察院左副都御史徐兆魁疏辞新命不允
　　○少詹事徐光启以疾请告许之
　　○甲寅礼科给事中王志道言中旨屡谕群臣犹半疑非  上意票拟已下辅臣或间推为内批章奏已抄发或经月未见题覆题覆已经岁或中外未见行事欲省议论而议论反渐以争欲辨人品而人品反渐以溷是臣下不恭之罪也兹欲邀  陛下之令以责诸臣之恭下不敢进自出之意见上不敢烦  天挺之聪明亦惟曰复  祖宗旧法而已今廷臣所舌敝而争者非中旨哉按会典凡内官内使传旨各该衙门补本覆奏再得旨然后施行愿自今以后内传  圣谕至内阁者阁臣当朝覆奏到内科者科臣当朝覆奏六部九卿莫不皆然上无反汗之嫌下无封还之抗然后内旨可信也至于票拟一路则有  孝宗四年故事在按弘治朝经筵讲毕召阁臣刘徤谢迁等至文华殿取群臣奏本□定口奏得允乃录于纸以进  上亲批本面或更定一二句自今以后问行口奏面批之盛事威福归于  主上建白取于六曹然后票拟可得而专也至于抄发奉行则有  宪宗元年故事在按成化初令一应题本奉旨者六部都察院等衙门抄出即明白覆奏发落不许稽缓若过五日不覆奏者该科以闻据条例以考庶绩下无苛察之名上收综核之实然后政事可得而敏也至于章奏欲省则有  敬皇帝午朝之故事在按先臣彭韶请定午朝惟议经邦急务如大升迁大灾异紧要钱粮边报工程囚犯之类许令该衙门先具事由奏驾御门就于御前公同议奏取旨奉行次日补本备照今即未能日行午朝之政而面奏条对间或举行封章渐化为敷陈笔舌渐化为功实然后烦嚣可得而省也至于议论之易纷尤莫如论人则有  穆庙元年之令甲在按隆庆初议准两京九卿并各科道广询博访有才略过人忠诚任事者或堪任各边督抚或堪任各边兵备有司或堪任清理屯盐无分见任去任各另疏荐举日后所举之人果有成绩举主一体升迁而偾事殃民即将举主重加治罪此后荐一人必明言其才品何居服官何据一不效则自甘连坐又谁敢妄托风闻而自命怜才也报闻
　　○福建道御史周宗建言臣无论往事请论自  皇祖戊申以后方故相沈一贯未败之时在朝者岂尽无君子而惟一杂以小人则沈鲤可逐郭正域可芟察典可坏大狱可兴时则有钱梦皋康丕扬等而为之首庚戌辛亥之交在朝者亦岂尽无君子而惟一杂以小人则大贪之淮抚可保极险之铨佐可阿直节可摧清流可放时则有史记事徐缙芳等而为之首壬子癸丑之交在朝者亦岂尽无君子而惟一杂以小人则学差可挤考选可排吏兵之说事可日试以为尝察事之把持可一网以为阱时则有亓诗教赵兴邦等而为之首计其时为君子者有心难昧有行难捐岂不欲一顾其终而无奈此诸小人占风望影擅便投膻不审寸心之安危不计后来之破败则此数小人实所以累一时之君子而使之共尽者也夫君子进庸之盛无踰今日矣姑以用人一案言之在举者光明洞达各谅无他在用者直捷了当无嫌旁摘如必借此为题争相滥引将朝廷大公之盛举翻作臣子市德之私缘此臣之不得不虑也又以移宫一案言之阐发既明人言且息若复据此为名再生讥讽将侈谈羽翼者益添臣子之不安追忆  几筵者复来事外之亿逆各欲高其声价翻似失其初怀此又臣之不得不虑也今请约言之以告诸臣曰自非真才真品毋容夹杂以同升自非大枉大冤毋轻出言以佐斗更请广言之以告诸臣曰时本无事毋为意外之张皇用既获申毋添过去之孤愤共期不负此良时耳诏部院一并议覆
　　○升工科左给事中蔡思充韦蕃俱都给事中思充兵科蕃工科
　　○升广西按察使刘毅为本省右布政使
　　○尚宝司司丞赵凤阁复除原职
　　○乙卯  上视朝毕有妄男子张道安诡充较尉从西班狂呼趋出  上命收治之锦衣卫承旨稍缓并赐诘责因传谕兵部都察院皇城守卫朝仪禁仗及京城内外巡警事宜具载职掌迩来怠玩相习屡致疎虞兵部都察院并缉事衙门督率巡缉巡视等官严行申饬盗贼奸细左道妖言即便拏究游手无籍潜住异色诸人不时驱逐地方邻佑容隐不举的一并究治其锦衣卫侍卫旗尉及各门守卫军役清查隐占雇觅顶冒诸弊一体奉行谕锦衣卫朝仪直驾侍卫巡察该卫职有专司近来因循纵弛旗尉人役漫无稽查致有雇替诸弊今后务严查正身姓名籍贯清核文册各管领官比认习熟临期闸点验明方许给牌执役至于车驾出入警跸倍宜严整扈从器仗员役依次陈导不得错杂拥遮其原隶该卫额设旗尉人等若干向多奏讨隐占非近奉明旨不合规例的都著查明取回补额违者一并参究如谕奉行
　　○南京工部尚书丁宾引疾乞休得旨慰留
　　○以恩诏荫工部尚书王佐男道京南京兵部尚书卫一凤男廷亮南京工部尚书丁宾男矿凤阳巡抚户部右侍郎李餋正男莅总督两广兵部右侍郎陈邦瞻孙世绳巡抚山东右副都御史赵彦男昌胤巡抚延绥右副都御史董国光孙胤舒提督操江右副都御史陈道亨男弘绪南京通政使严一鹏男绍宗俱国子生
　　○升山东按察司副使角□羊经雅为湖广布政使司右参政广西布政使司参政盛万年为江西按察使备兵赣州广东南雄府知府孙克恕为贵州按察司副使
　　○丙辰  上御文华殿讲读
　　○巡按辽东御史陈王庭始以正月十九日奴破村屯入告参总兵李秉诚章付所司
　　○兵部尚书崔景荣以病乞归不许
　　○司经局洗马管国子监司业事成基命请举临雍之典仍先敕工部修葺庙舍吏礼二部稽核生儒章付所司
　　○遣御史倪应眷督理粮饷
　　○丁巳工部言  皇上新膺宝极  祀典肇兴铠仗乃护卫之威仪年久损坏不堪委宜修造但大工  陵工并举部帑匮诎且辽左军需不时取讨物料似难全办姑量减三分之一开列件数以闻报可
　　○戊午浙江道御史苏述言起废宜以乡评为主盖服官展采之日短而休沐林泉之日长每见操术任智之徒可以牢笼宇宙而归对妻孥面目祗觉可憎又见沽名要誉之辈可以欺瞒一世而还按井里诟詈几无剩肤故与其终日争用舍于国不如察众好众恶于乡未几刑科给事中刘弘化疏又言参用乡评可耳有立朝无可议而以乡人不善者之恶遂成疮痏立朝有可訾而以乡愿之好遂生羽毛议若相左然用人者宜两存之
　　○奴酋率众犯虎皮驿抚镇以闻时兵部尚书崔景荣侍郎张经世皆引疾求去司官仙克谨亦以人言杜门传谕速出视事并催侍郎未到者
　　○原任吏部右侍郎史继偕疏辞新命  上以政本重地亟需赞襄令刻期就道
　　○升太常寺少卿李瑾朱世守大理寺右寺丞唐世济俱都察院右佥都御史瑾巡抚顺天世济巡抚南赣世守巡抚广西
　　○加云南临安兵备副使刘一全布政使司右参政衔照旧管事
　　○工科左给事中蔡思忠上＜锍-釒＞以中旨频出责阁臣以愤懑杜门责诸大臣以坚持求胜责言路诸臣又言李可灼以用药误  先帝谁荐李可灼者宜并坐之报闻
　　○己未初开经筵
　　○工科给事中李春烨言实政当修群议当核因指及李朴桂有根高举贺烺诏部议覆
　　○加原赠太子太保礼部尚书东阁大学士于慎行少保荫一子中书舍人以先奉从优恤录之旨也
　　○赠原任南京户部尚书张西铭太子少保荫一子国子生
　　○原任宁夏巡抚今升户部右侍郎臧尔劝以募兵不效求罢不许
　　○升云南布政使司右参政谢肇浙为广西按察使
　　○补原任贵州按察司副使周世臣于广西备兵宾州
　　○提调学政巡按直隶御史卢谦以病告部覆许之
　　○庚申山西道御史李九官论原任吏部文选司主事今升佥事田仰吏部考功司郎中蒋一骢诸贪横状章下该部
　　○升御史毛堪为大理寺左寺丞张至发为右寺丞
　　○升户科都给事中李奇珍为太常寺少卿
　　○奴酋入犯至王大人屯次日东去往来无定骎图大举矣
　　○四川广元县地震
　　○辛酉  恭仁康定景皇帝忌辰遣彭城伯张嘉猷祭  陵寝
　　○福建道御史周宗建极论辽事而备责辅臣言始宜设奇抚顺而以马上督战败继宜严备开原而以误用李如桢刘国缙败既宜坚用熊廷弼而阅视一遣复乱人志则皆宰臣之无识误之也至于今日新臣受事惟有固其胆志密其防御守廷弼已效之规绝奴贼中土之市持之几年虏无大利我无大害使奴终心希求中国市赏之利而悔祸求福当有定期此又今日不易之定著也乃当国者复漫然不见一主持人言兵十八万则亦曰十八万人言饷九百万则亦曰九百万人言抚顺可城则亦曰抚顺可城随人高下而一无短长一旦有警计无所之则惟有如前岁之早闭九门而已得旨军国大计庙堂自宜主持阃外仍当参合章付所司
　　○户科给事中郝土膏评新旧两黔抚宽张鹤鸣而责李橒  上是其言后御史傅宗龙言之尤切且极口誉鹤鸣报已有旨
　　○升御史王雅量为广东布政使司右参政备兵罗定万崇德为山东按察司副使督粮给事中孙国祯为山东按察司佥事清军驿传
　　○起升原任吏部文选司主事王伉为福建按察司佥事管屯田水利原任山东右布政使俞维宇为湖广左布政使
　　○改河南按察司副使岳骏声于山东管淮安漕运
　　○壬戌颁泰昌钱式
