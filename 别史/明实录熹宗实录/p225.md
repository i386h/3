<!-- { "loadSidebar": true } -->
　　○工科给事中王梦尹题近有挑浚旅顺之议将以为登莱之外护乎岂茫茫之海若反逊于一线之盈盈耶将以为掣奴酋之不西向乎一旅之众进无所往退无所归足当奴酋倾国之全力耶将以为姑俟大举与关门相犄角乎岂登莱海路不足舳舻大进而必资不易驻足万难自全之寄兵为声援耶在今之挑浚所费不赀而又人人知其必争者若明知其必争而故与之争彼此就近易于攻扰我以隔海难于救援挑浚之难易不待智者而决也即令徼幸落成将来有屯者湏有守者近相代替驻兵必多旅顺之所出不足供旅顺之所用势必梯航输运以供之所费又不赀矣当内竭外涸之时何以堪此况有一不虞岂但糜费且以损威  上命该部从长计议
　　○工部尚书白所知闻言求罢命驰驿回籍
　　○升礼科右给事中杨所修为工科左给事中工科给事中角□羊学龙为礼科左给事中
　　○升江西布政使司右参议丘茂炜为广东按察司副使分守海北道扬州府知府林铭鼎为山东按察司副使分巡济南道
　　○改新升山东布政使司右参政东昌道黄元会于江西南昌道而以新起江西按察司佥事南昌道王伉补东昌道
　　○以魏忠贤侄都督魏良卿佥书锦衣卫南镇抚司
　　○以神机营右副将郭钦提督京城内外巡捕通州练兵游击刘见为山西掌印都司阳和守备方永寿为建昌车营都司福建都司陈文理为南直刘河游击将军神机九营佐击楼光先为宣府旧营游击将军大同练兵守备郑世彦为入卫游击将军昌镇左骑营游击王加春为巡捕营左参将大同西路参将王受为井坪参将
　　○革狭西肃州游击管参将事吴永胤兴武营都司佥事管游击事李成龙原任芦沟堡守备今升宁夏游击朱国梁回卫仍提问追赃
　　○辛未光禄寺署丞郭自维＜锍-釒＞陈海外情形臣奉差东驰抵登州至庙岛开洋历石城岛鹿岛则游击林茂春所屯地也又进二百里则为朝鲜皮岛乃毛文龙屯驻之所也臣留岛中凡二十余日见四面海围耕牧无地每每艰于粒食东渡三十里为铁山属朝鲜废地密迩镇江山势巍峨土饶野沃帅臣辟田设幕安置辽民与皮岛相为犄角闻各岛所入岁可得十五万石其各营马步军所报十万有奇臣虽未悉其数然见其擐甲荷戈约二十余里一时军容之盛诚足树威望所可惜者器械未备甲胄未全归附辽民扶老携幼啼号惨楚尤不堪闻则粮饷亦未尽足也章付兵部
　　○礼部尚书萧云举以人言乞休不允
　　○升协守山西副总兵郑源为神机营右副将狭西永安堡守备王好问为神机营佐击延绥入卫游击高承勋为大同西路右参将都司佥书管遵化辎重营游击事孟乔方为蓟镇东游兵游击
　　○壬申  上以封疆多事命各巡抚官勒限刻期到任
　　○遣御史黄宪卿河东巡盐高弘图巡视京营
　　○督饷御史王祚昌＜锍-釒＞陈三款一各省直钱粮拖欠数多宜严立考成之法一榆关兵马有占役逃亡倒毙虗报等情宜专委监军道臣著实稽核一各衙门劄委守备千把总等官无事则雅善糜饷有事则掉臂而走宜通行清汰  上是其言命外角□羊严法考成拖欠多者道府州县官俱不许考满升迁违者本官削籍罪及抚按稽查兵马虗冒专责巡关御史名色将官亟行汰革仍下部覆如议施行
　　○升兵部左侍郎管工部右侍郎事高第为兵部尚书
　　○治通州鼓噪之罪枭乱兵郭天才李成姜才等革主将都司李文辉回卫
　　○癸酉  穆宗庄皇帝忌辰  奉先殿行祭礼遣成安伯郭邦栋祭  昭陵
　　○礼科给事中叶有声陈大选事宜言营缺之情分应杜冲疲之甲科应急凭限之刻期应严交盘之钱粮应核到任之陋规应裁上司之参谒应禁又言苏松常与杭嘉湖相错如绣往往易地而官于是或关说抽豊或撞太岁前驱未贲于境上而奸徒已趾于道途矣在一省如此而他省可知也宜更任以远嫌疑  上曰这本说初选选情毙深切民瘼至谓苏松常与杭嘉湖土壤相错瓜李当避不当易地而官尤为确论吏部知之
　　○御史智铤以门户紏原任礼部侍郎徐光启练兵孟浪误国欺君吏部验封郎中冯时来依附金□赞营通贿秽污均宜亟斥又言熊廷弼狱中出揭遍洒长安其间通线索受贿行私者不可置之不问得旨徐光启招练无功著冠带闲住冯时来赃私狼籍削去官职熊廷弼何得逍遥囹圄布散刻揭其往来关通人等著缉事衙门严挐究问提牢官所司何事玩法故纵姑不究以后但有一人潜入监禁侦探消息该管官吏俱行问革
　　○改刑部左侍郎管右侍郎事薛贞为左侍郎起升原任广西巡抚右副都御史朱世守为刑部右侍郎
　　○升南京大理寺卿靳于中为户部添设右侍郎
　　○升礼科给事中陈奇瑜为刑科右给事中
　　○起原任山西右布政张维枢为狭西右布政分守陇右道
　　○降补原任顺天府府尹沈演为湖广右布政
　　○甲戌以黔事未宁命差满御史傅宗龙仍旧监军从都御史李宗延之议也
　　○户科都给事中林宗载言固原一镇造报天启四年春夏二季钱粮文册多寡互异乞彻底清查仍行文各边申饬  上令该部镇确查回报以清宿蠹
　　○通政使司右参议杨绍震陈兵食五款一精选练议将关门总兵六员裁六为一副将十二员裁为五员大小将领一千五百余员汰十之七见兵十四万汰为五万马四万七千五百余匹汰为一万五千务求精选以禆实用一广屯田议令辽人屯种宁远以西官兵屯种宁远以东明示以兵卫农之意一广煮收议于榆关之地因山以兴鼓铸榆关之南因海以通鱼盐略仿管子霸齐之法一立官市严抚赏议令各官抚赏俱用折色而另以布帛茶酒及奇异玩好等物置为官市高其价而货之使彼中吾术而莫喻利归我而不知兵部具覆请移咨枢辅采择施行  上然之
　　○兵科给事中胡永顺题顷者奉旨以天气渐暑暂停讲读夫人主一心不能无所寄寄于讲读严惮之意自生寄于戏愉警惕之事遂忘臣愿  皇上临御以后清之会凡廷臣筹兵筹饷四方灾伤章奏一一省览裁决更细绎从前史官所进讲章及覆玩索其于  圣聪必有所补矣况时方溽暑简摄之法尤宜倍于平尝边有烽烟修省之时何可恣其暇豫伏望俯采芹曝毅然猛图报闻
　　○蓟辽总督王之臣＜锍-釒＞辞新命且以曾经南科臣梁栋朝等＜锍-釒＞劾力请罢免得旨夺情起用往例俱在王之臣素有才望岂得以曾经弹射故为疑阻著即到任供职不允所辞
　　○御史吴裕中＜锍-釒＞论南太仆寺卿朱吾弼顽钝鲜耻耄耋堪怜部覆致仕从之
　　○命铸工部右侍郎铸钱及巡抚贵州关防铸福建福州府海防同知关防海防驻镇宁州旧系通判至是改为同知而关防仍旧抚臣南居益请改之
　　○下顾大章北镇抚司究问
　○乙亥翰林院修撰王应熊条议平定西南五策一曰固本之要言蜀之民困苦离散靡有孑遗今不能即罢兵以休民安得不辑民而但穷兵夫安民之术亦多方矣无如得良二千石与州邑之地不得其人可乎滨江军兴所仰之邑如成都华阳内江宜宾江津巴县往皆甲科之缺柰何尽恡其选乎守令所禀仰者监司如重庆以至巫夔千里而遥无人弹压缺不补补不赴任万一仓卒事起孰消弭是孰捍御是如济州夔门建昌松潘自非选用边才而优以边道之偿恐于事未有济也一曰行帅之要臣观安奢两贼敢抗  天威累岁连兵不角□羊者大端有二一曰轻战而无谋一曰心异而力分机未可动而躁不能待势犹可持而奔不能止或趋利而彼此不相闻或贪功而胜负相轧或贼垂得而因歃血泄机或事就手而用差池迟误行之无变计未易得志矣兵家原贵谋而贱战此虏非用间用奇用伏不能也一曰屯守之要自协复永宁遵义以来招降夷部甚多法当安插耕种各处防守兵无击刺之事而有坐食之费法当减汰留屯然用之贵得其人必仁足抚众识能审几乃克胜任其吃紧在拊循降夷以示招练以孤贼党善抚旧民还其故业而无使官兵扰之久之不惟田辟饷充即挑兵裕伍亦在于此用土人为兵以攻贼较召募之士其强弱殊已一曰进取之要夫扼遵义以断水蔺之交必不可易之著也然遵义既复之后城郭郊野荡然一空兼之山川深邃运道梗阻骤入遵义是孤注也欲舍而径趋大方或经阿为谜界或经慕德界此二苗长助贼寅为虐二苗在前贼寅在后是畏首尾之计也审于二者择一适中之地号召布置使无偏滞之患择其心胆寸付托之人谁识开导谁司储偫逐处置粮随宜招集令邻省拍手相应督臣之入意者其在兹乎一曰剿抚之要夫贼虽有二然毋作两局观也譬如奕家之角而为二目但覆其一则一自毙然奢易而安难何谓奢易而安难也奢之地久失部曲已散只游魂假息耳若安酋则屡胜而得气法宜因弱示弱以骄之先取其易者以震悚之捐旁种阍昧之过隐而勿彰伐邻夷潜助之谋束使不动以多方角□羊其党与以间谋离其腹心而后奇正互生抚剿兼施南方底定犹可几也得旨冗长不便省览
　　○北虏顺义王卜失兔进表文鞍马弓矢升赏如例
　　○丙子大学士顾秉谦等奏  皇上亲临  北郊御跸再传淫潦忽霁若天地故呈其异以示居歆即六事应祷三言退星不速于此臣等方不胜欣欢而犹欲效款款之愚者礼称仲夏之月一阴始生谓之阴月天子居明堂太庙斋戒掩身毋躁禁止声色毋近所以慎起居节嗜欲导阴阳之和也臣等职司辅导凡可以新  圣学而保  圣躬者无日不为兢兢兹当辍讲进见之时尝少自宫闱以至游幸安能每事谨凛臣等寔深虑焉且今  皇上春秋鼎盛麟趾尚虚保固元神以诞生震器更不容缓此尤  九庙神灵所属望非仅臣等之私祝也  上嘉其忠爱
　　○予原任南太仆寺卿李开芳祭一坛减半造葬
　　○起原任通政使司右参议吴殿邦仍以正五品服俸改补尚宝司司丞
　　○命御史马逢皋巡按真定等处
　　○升户部郎中区龙祯为四川布政使司右参议下川东兵备道
　　明熹宗悊皇帝实录卷之五十九
　明熹宗悊皇帝实录卷之六十
　　天启五年六月丁丑朔以册封衡鲁庆沈周蜀德光泽永和各王府  上亲诣内殿祭告遣翰林院编修简讨刘必达刘宇亮等给事中陈熙昌等尚宝司丞许志才中书行人张养阎可陛等十八员充正副使奉节册行
　　○命兵部尚书高第暂署工部印信其本部尚书黄克缵侍郎董可威著吏部速催到任
　　○给事中李恒茂巡视库藏
　　○礼部尚书萧云举乞归  上以  两朝讲臣加升太子太保给与诰命仍著驰驿去
　　○吏部覆给事中李恒茂黄承昊等＜锍-釒＞陈棘属考选之规廷评一途初授守俸正为异日考选之官与中行一体不应与左迁者同其左迁之官径转寺正寺副不许溷转评事评事不愿考选者俟俸及之日升转部属及寺正寺副不许溷转知府亦与中行一体报可
