<!-- { "loadSidebar": true } -->
　　○吏科给事中周之纲条列时弊言今日大小臣工大都悠悠泄泄以虚文相涂饰借弥缝为巧术有名无实臣窃有慨于中者数数矣如一责成也凡边情吏治查核勘问严旨非不申饬但上以为急而下故以为缓有科抄到部未必行行未必即结局者若何栋如之侵盗按臣查算已明必欲再寻迟著以开遮辩傥游士任之冒破亦复如此则国家数十万之金钱徒付逝波朝廷震赫之成命不几视为故纸乎此所谓有申饬无奉行者也如一条议也朝上夕下听纳无不如流但甲可乙否漫无定执如科场一事非科臣成明枢之一＜锍-釒＞则说鬼说梦几成漏网又如刘时俊通夷本无的证纵放或有根因若如本人之自侈其功而全无影响之事不知监军何以轻报督臣诸臣何以遽形奏牍则朝廷提勘之明旨皆轻而南北交章之弹文俱风闻喷血之口矣其谁受之即此一事可概其他此所谓有议论无主持者也如一加纳也正以辽饷之摉括遂成援例之滥觞监生吏员纳州县佐贰等官是明以官为市已不可训矣矧纳办纳历又至穵年千头万绪眩乱耳目甚且有白身而径纳者非监非吏行同鬼魊故守株待兔之人穷年候选以至赤贫无归白首不除此所谓有事例无澄汰者如一起废也黄发摉于山谷白驹几无留艮然有滞而未通者如臣癸丑一咨濮中玉张光房张廷拱赵运昌旷鸣鸾等五人矫持有声浮议忽起恃以不谐时好遂致跄踉受屈虽诸臣原不择官何望三迁但当公道大明之日贤材显陟之时不得与起废者同升岂情之平乎此所谓有＜锍-釒＞通无伸拔者也恳祈  皇上留意安攘严责有无名实以励臣工得旨刘时俊提勘已久著遵屡旨作速问明具奏事例并濮中玉等该部酌覆
　　○巡抚辽东右佥都御史阎鸣泰陈选兵实数并练兵实法以固关守言关上原数新旧官兵共七万九千八百六十九员名新旧马匹共一万二千七百六十匹除革退三等官兵共一万四百六十一名不堪马四百八十四匹外通计见在主客官兵匠役共六万九千四百五十二员名马共一万一千七百四十三匹然调拨分防各有信地此外觉华岛游击金冠水兵一千二百七十六员名参将祖天寿辽兵八百七十五员名此选兵之实数也近日兵法之精无如先臣戚继光鸳鸯阵最善而向来兵不习艺即欲效之不能于是每营各萃所长每队各精一技而又修战车为车营演火炮为先锋制绵甲采山挺以补器甲所不及此练兵之实法也然法与怨相□而怨与法相左臣前＜锍-釒＞所谓在己之奴灭而在奴之奴不足云尤今日安危第一要诀也得旨这所奏查点兵马实数及训练方略具见振刷以后还悉力担当不必以嫌怨为虑
　　○丁亥上御文华殿恭进  御牒
　　○礼科给事中郭兴言陈今日急务七款一考成当核一榆关当严一兵饷当清一计典当公一士风当正一逆族当诛一令甲当申  上以所奏多切急务中外臣工各宜省图尽职以济时艰广平等府监覊佟养真逆族著该抚按官速提扭解来京议处
　　○  上以京都武威宜壮营阵纪律著总督并分练总兵各官如法操演务令刻期改观毋得仍前玩忽器物选委制造仍严行稽核不致虚糜帑金从协理戎政张经世请也
　　○予原任辽东经略兵部右侍郎兼都察院右佥都御史袁应泰祭一坛给三品全葬
　　○工部尚书姚思仁覆工科刘弘化＜锍-釒＞言科臣之意大约欲严审解官如郑之耀等严提奸商如王大德严究受贿如虞衡司吏书等禁绝预支清理拖欠俱今日急务其他尚有未尽事宜谨开列六款一曰  山陵  庆陵规制同于  昭陵  昭陵费至一百五十万今  庆陵仅七十万臣等万分节省从无预支但留工库银未解者大工帑银未发者事例开纳未行者外解催促未来者速为处给庶今冬物料既积来春开工有济二曰军需科臣欲严禁预支诚为有见但有不得不预支者如藤竹买于浙江熟铁买于福建石□□硝买于山东生铁买于山西若以空文徒手必不能应惟于关领银两时查程途远近立为限期违者追比庶奸人无所容而军需有赖三曰钱粮工部额编皆有头项即依期起解而不时之传奉无名之支取尚不能应今或以采木题留织造题留建府军兴题留而不留之数亦拖欠不解乞  天语叮咛如再有题留臣等执奏查参庶兴作不至难继四曰工作此后各工报用匠若干名须开造成何物报用夫若干名须开搬运何料如不细开不准关领庶工作有稽而钱粮无冒五曰修理凡应修应造例差官估计工完报堂以领钱粮此后须堂官亲估方准兴工庶免费出无经六曰恤典文官三品以上葬费不过三百余两惟是内臣勋臣戚臣俱炤祭坛以为厚薄少者数千多者数万今帑藏一空岂能取盈故臣等于大珰社茂冉登等减数千为三百戚畹王钺等减万五千为五百荷蒙俞允乞即著为定例庶恩恤不至滥觞而财用亦得少裕  上俱依拟
　　○刑科左给事中尹同皋等奏兹当岁尽目前所最急者有原任赞画刘时俊抚臣周永春科臣明时举与台臣李达三案当细加查审早为结局并陶朗先何栋如等速行严究庶人心定而法纪明又言张我续镇抚中州时借募召为摉括不下几十万磁州之支数具在一查即明凡属隐冒尽追济饷亦大快人心事也得旨刘时俊已有屡旨张我续暂留督兵不得苛求陶朗先饷银著便差风力给事中一员前去会同抚按官逐一查核详确开报游士任募兵饷银已行淮扬抚按官严查其渡海分防见在官兵著该省点过名数是否真正可用一并会查明白具奏
　　○兵科给事中魏照乘复＜锍-釒＞劾何栋如及买马诸弁万邦孚等  上命何栋如著彼处抚按官提至山海关质明追赃万邦孚等著作速查明具奏
　　○戊子赐原任南京左都督董一元并妻祭葬如例
　　○予原任湖广按察司佥事建言矿税被逮卒冯应京祭一坛
　　○升中都运总钱岳为广西都司佥书原任都司佥书朱蔚为福建都司佥书江南坐营张家兆为广东都司佥书
　　○己丑以纂修  玉牒成赐辅臣叶向高等及纂修官周如磐等银币有差
　　○桂王庶第二子生准近例百日赐名之国后仍照例行
　　○命兵科给事中彭汝楠巡视京营
　　○督理辽饷户部右侍郎毕自严言朝鲜运道险远登莱假途便捷乞速行该抚按转行道府及时措置海运事宜章下该部
　　○予故定西侯宋光夏祭葬如例
　　○赠原任巡抚南赣右佥都御史孟一脉为都察院右副都御史并祭葬如例
　　○巡按直隶御史倪应春以畿东重地民困已极＜锍-釒＞陈关切事宜一议驿递谓驿递宜加工食以募旧役不宜佥派富户各省协济银两应如考成法勒期解给一议粮草谓草束宜于未秋之时择一精廉判官议定市草之场量增其直则官民两便一恤臣私谓各官养廉己薄复将旧例递减递削百责交萃一饱无时宜免抽扣以恤其私一议衙役谓今日添设文武诸事草创顾添衙门而不添差役添差役而不议工食事体不便宜酌定支给一议乡兵谓乡兵之练必先择人遵化乡官马思恭忠愤慷慨宜酌量起用开幕永平责以练兵俟有成效优擢以风有位＜锍-釒＞下部议
　　○升湖广按察使马谏为云南布政使司右布政广西梧州府知府石廷举为福建运使
　　○庚寅户部尚书汪应蛟七＜锍-釒＞乞休  上许之以主计勤劳加太子太保命驰驿回籍
　　○南京户科给事中欧阳调律奏  建文皇帝乃  太祖高皇帝嫡长孙也继统则正享国亦久宽厚仁明无败度败礼之失叔侄相承又非改玉改步之变而始终年号不著庙祀不举前者犹谓怵于忌讳知非得已独怪夫后者牵于因仍遂至尚成缺典也此非独臣今日之言也  成祖时已鉴死事诸臣之忠渐宽禁令悔不及用练子宁矣至  仁庙时嘉方孝孺等之忠尽弛党禁矣  孝庙时先臣吴世忠请表祠诸臣矣  神庙登极即沛然嘉与诸臣建祠祀乡矣夫未有念其臣而反遗其君也比  皇上覃恩普被近见浙抚臣之请亦以恤方孝孺而录其后而坐视大典久缺不及修补更待何日故臣谓国史另编建文五年以昭统系无俟再计而  庙祀不容不议者乞敕下廷议设诚力行无使天下终谓  圣明有缺典也  上以事情关系大典著礼部会同九卿科道官看议来说
　　○命云南道御史赵于逵巡视殿门工程
　　○广西道御史方大任荐原任翰林院编修吴应宾制行端严名理透彻所著宗一圣论性善解诸篇尤足正人心砭俗习虽废疾不堪用而立言垂世无用之用更甚于有用乞敕下阁臣覆议俾以新衔致仕至臣邑尚有吴用先盛世承均应荐达以表遗佚得旨吴应宾听阁议具奏吴用先著该部酌用
　　○升甘肃永昌参将王用予甘肃副总兵宁夏西路参将任中英延绥东路副总兵神枢三营游击叶恕山西代州参将徐州参将刘炳文补杭嘉湖参将五军四营游击徐镇都黄花镇参将山东掌印都司杨国栋临清参将宁夏游击马载道宁夏北路参将甘肃大靖游击王承恩宣府南山参将大同游击宋守义井坪参将紫荆关游击刘汶神枢八营参将宣府永宁游击刘灏五军二营参将都司佥书方戡之广东练兵游击狭西中军王嘉宾甘肃河坝堡游击福建西路游击赵庭改广东涠州游击甘肃镇夷堡佥书胡应武洪水堡游击浙江佥书胡海蓟镇南安游击蓟镇中军刘泽长改南安游击三屯佥书王锡命宣府东路游击遵化佥书李成先狭西提学标下游击中都佥书刘宣化登州水营游击天津海防都司张万春中协后车营都司神机四营佐击张学西协前车营都司
　　○辛卯岁暮  上亲享  太庙
　　○升大理寺添注左寺丞饶伸太常寺少卿四川遵义道按察司佥事赵邦清本省布政使司右参政管川北道
　　○起降原任山西布政使司右参议马人龙狭西布政使司右参议潼关兵备
　　○旌表孝宗一名原武王府镇国将军在金□在
　　○旌表孝子八名福建欧宁县陈荣晋江县举人丘应宾浦城县民吴昂江西吉水县民郭元达宜春县民钟名扬峡江县民黄国宾河南陈州生员郭一肖虞城县生员吕桂芳
