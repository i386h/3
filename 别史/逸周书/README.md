<!-- { "loadSidebar": true } -->
逸周书  晋 孔晁注

                        
度训解第一
命训解第二
常训解第三
文酌解第四
籴匡解第五

卷二

武称解第六
允文解第七
大武解第八
大明武解第九
小明武解第十
大匡解第十一
程典解第十二
程寤解第十三（亡，补）
秦阴解第十四（亡）
九政解第十五（亡）
九开解第十六（亡）
刘法解第十七（亡）
文开解第十八（亡）
保开解第十九（亡）
八繁解第二十（亡）

    卷三

酆保解第二十一
大老解第二十二
小开解第二十三
文儆解第二十四
文传解第二十五
柔武解第二十六
大开武解第二十七
小开武解第二十八
宝典解第二十九
酆谋解第三十
寤儆解第三十一
武顺解第三十二
武穆解第三十三

    卷四

和寤解第三十四
武寤解第三十五
克殷解第三十六
大匡解第三十七
文政解第三十八
大聚解第三十九
世俘解第四十
箕子解第四十一（阙）
耆德解第四十二（阙）

    卷五

商誓解第四十三
度邑解第四十四
武儆解第四十五
五权解第四十六
成开解第四十七
作雒解第四十八
皇门解第四十九
大戒解第五十

    卷六

周月解第五十一
时训解第五十二
月令解第五十三
谥法解第五十四
尝麦解第五十六
本典解第五十七

    卷七

官人解第五十八
王会解第五十九

    卷八

祭公解第六十
史记解第六十一
职方解第六十二

    卷九

芮良夫解第六十三
太子晋解第六十四
王佩解第六十五
殷祝解第六十六
周祝解第六十七

    卷十

武纪解第六十八
铨法解第六十九
器服解第七十

周书序


    逸周书卷一

度训解第一

    天生民而制其度，度小大以整，权轻重以极，明本末以立中。立中以补损，补损以知足。爵以明等极，极以正民，正中外以成命。正上下以顺政。自迩弥兴自远，远迩备极终也。明王是以敬微而顺分，分次以知和，知和以知乐，知乐以知哀，知哀以知慧，内外以知人。
    凡民生而有好有恶，小得其所好则喜，大得其所好则乐，小遭其所恶则忧，大遭其所恶则哀。然凡民之所好恶，生物是好，死物是恶，民至有好而不让，不从其所好，必犯法，无以事上。民至有恶不让，不去其所恶，必犯法，无以事上，边行于此，尚有顽民，而况□不去其所恶，而从其所好，民能居乎。
    若不□力何以求之，力争则力政，力政则无让，无让则无礼，无礼，虽得所好，民乐乎？若不乐乃所恶也。凡民不忍好恶，不能分次，不次则夺，夺则战，战则何以养老幼，何以救痛疾葬丧，何以胥役也。
    明王是以极等以断好恶，教民次分扬举力竞。任壮养老长幼有报，民是以胥役也。夫力竞，非众不克，众非和不众，和非中不立，中非礼不慎，礼非乐不履。明王是以无乐非人，无哀非人。人是以众，人众赏多罚少，政之美也。罚多赏少，政之恶也。罚多则困，赏多则乏，乏困无丑，教乃不至。是故民主明丑以长子孙，子孙习服，鸟兽仁德。土宜天时，百物和治，治之初，厉初哉。治化则顺，是故无顺非厉，长幼成而生，曰顺极。

命训解第二

    天生民而成大命，命司德正之以祸扶。立明王以顺之，曰大命有常，小命日成，成则敬，有常则广，广以敬命则度至于极。夫司德司义而赐之福禄，福禄在，人能无惩乎？若惩而悔过，则度至于极。夫或司不义而降之祸，在人能无惩乎？若惩而悔过，则至于极。夫民生而丑不明，无以明之，能无丑乎？若有丑而竞行不丑，则度至于极。民生而乐，生无以谷之，能无劝乎，若劝之以忠，则度至于极。夫民生而恶性死，无意畏之，能无恐乎？若恐而承教，则度至于极。
    六极既通，六闲具塞，通道通天以正人，正人莫如有极，道天莫如无极。道天有极则不威，不威则不昭；正人无极则不信，不信则不行。明王昭天信人，以度功地以利之，使信人畏天，则度，至于极。
    夫天道三，人道三。天有命、有祸、有福，人有丑、有绋??、有斧钺。以人之丑、当天之命，以不存，极命则民堕，民堕则旷命，旷命以戒其上，则殆于乱。极福则民禄，民禄则干善，干善则不行，极祸则民鬼，民鬼则淫祭，淫祭则罢家。极丑则民叛，民叛则伤人，伤人则不义。极赏则民贾其上，贾其上则民无让，无让则不顺。极罚则民所诈，多诈则不忠，不忠则无报。凡此六者，政之殆也，明王是故昭命以命之，曰：大命世，小命身。
    福莫大于行义，祸莫大于淫祭，丑莫大于伤人，赏莫大于信义，让莫大于贾上，罚莫大于贪诈。古之明王奉此六者，以牧万民，民用而不失。
    抚之以惠，和之以均，敛之以哀，娱之以乐，慎之以礼，教之以艺，震之以政，动之以事，劝之以赏，畏之以罚，临之以忠，行之以权。权不法，忠不忠，罚不服，赏不从，劳事不震，政不成，艺不淫，礼有时，乐不满，哀不至，均不壹，不忍人。凡此物攘之属也。
    惠而不忍人，人不胜害，害不如死。□均一则不和，哀至则匮，乐满则荒，礼无时则不贵，艺淫则害于才，政成则不长，事震则寡功。以赏从劳，劳而不至，以法从中，则赏，赏不必中，以权从法则行，行不必以知权，权以知微，微以知始，始以知终。

常训解第三

    天有常性，人有常顺，顺在可变，性在不改。不改可因，因在好恶，好恶生变，变习生常，常则生丑，丑命生德。明王于是生，政以正之。民生而有习有常，以习为常，以常为慎。民若生于中，习常为常。夫习民乃常，为自血气始。明王自血气耳目之习，以明之丑。丑明乃乐义，乐义乃至上，上贤而不穷。
    哀乐不淫，民知其至，而至于子孙，民乃有古。古者因民以顺民。夫民群居而无选，为政以始之，始之以古，终之以古。行古志，今政之至也。政维今，法维古。顽贪以疑，疑意以两，平两以参，参伍以权，权数以多，多宁以允，允德以慎，慎微以始而敬。终乃不困。
    困在坟，诱在王，民乃苟，苟乃不明，哀乐不时，四征不显，六极不服，把八政不顺，九德有奸，九奸不迁，万物不至。夫礼非克不承，非乐不竟，民是复生□，好恶有四征，喜乐忧哀，动之以则，发之以文，成之以民，行之以化。
    命、丑、福、赏、祸、罚，六极不嬴，八政和平。八政：夫妻、父子、兄弟、君臣。八政不怩，九德纯恪。九德：忠、信、敬、刚、柔、和、固、贞、顺。顺言曰政，顺政曰遂，遂伪曰奸，奸物在目，奸声在耳，耳目有疑。疑言有枢，枢动有和，和意无等。万民无法，□□在赦，□复在古，古者，明王奉法以明幽，幽王奉幽以废法，则一人也，而绩功不同，明王是以敬微而顺分。

文酌解第四
    民生而有欲、有恶、有乐、有哀、有德、有则，则有九聚，德有五宝，哀有四忍，乐有三丰，恶有二咎，欲有一极。极有七事，咎有三尼，丰有三频，忍有四教，宝有五大，聚有九酌。
    九酌：一取允移人，二宗杰以亲，三发滞以正民，四贷官以属，我人□必礼，六往来取此，七商贾易资，八农人美利，九□宠可动。
    五大：一大知率谋，我大武剑勇，三大工赋事，四大商行贿，五大农假贷。
    四教：一守之以信，二因亲家年，三取戚免梏，四乐生身复。
    三频：一频禄质??，二阴福灵极，三留身散真。
    三尼：一除戎咎丑，二申亲考疏，三假时权要。
    七事：一滕咎信志，二援拔渎谋，三聚疑沮事，四滕属威众，五处宽身降，六陵塞胜备，七录兵免戎。
    一极：惟事昌道，开蓄伐。
    伐有三穆、七信、一干、二御、三安、十二来。
    三穆：一绝灵破城，二筮奇昌为，三龟从惟凶。
    七信：一仁之慎散，二知之万巧，三勇之精富，四族之寡贿，五商之浅资，六农之少积，七贵之争宠。
    一干：胜权舆。
    二御：一树惠不??，二既用兹忧，。
    三安：一定居安帑，二贡贵得布，三刑罪布财。
    十二来：一弓二矢归射，三轮四舆归御，五剥六鱼归蓄，七陶八冶归灶，九柯十匠归林，十一竹十二苇归时。
    三穆、七信、一干、二御、三安、十二来，伐道咸布，物无不落，落物取配，维有用究。急哉急哉，后失时。

籴匡解第五

    成年，年谷足宾祭，祭以盛。大驯锺绝，服美义淫。阜畜约制，余子务艺。宫室城廓修为备，供有嘉菜，于是日满。
    年俭谷不足，宾祭以中盛。乐唯锺鼓，不服美。三牧五库补摄，凡美不修，余子务穑，于是??秩。
    民饥则勤而不宾，举祭以薄。乐无锺鼓 。凡美禁，畜不阜群。车不雕攻，兵备不制，民利不淫。征当商旅，以救穷乏，问随乡，不鬻熟。分助有匡，以绥无者。
    于是救困大荒，有祷无祭。国不称乐，企不满壑，刑法不修，舍用振穹，君亲迅方，卿参告籴，余子??运，开□同食，民不藏粮，日有匡。俾民畜，唯牛羊，与民大疾惑，杀一人无赦。男守疆，戎禁不出，五库不膳，丧处无度，察以薄资。礼无乐，宫不帏，嫁娶不以时，宾旅设位有赐。

逸周书卷二

武称解第六

    大国不失其威，小国不失其卑。敌国不失其权。??险伐夷，并小夺乱，□强攻弱而袭不正，武之经也。伐乱伐疾伐疫，武之顺也。贤者辅之，乱者取之，作者劝之，怠者沮之，恐者惧之，欲者趣之，武之用也。美男破老，美女破舌（少）。淫图破□，淫巧破时，淫乐破正，淫言破义，武之毁也。
    赦其众，遂其咎，抚其□，助其囊，武之闲也。饵敌以分，而照其储，以伐辅德，追时之权，武之尚也。春违其农，秋伐其穑，夏取其麦，冬寒其衣服，春秋欲舒，冬夏欲亟，武之时也。长胜短，轻胜重，直胜曲，众胜寡，强胜弱，饱胜觊，肃胜怒，先胜后，疾胜迟，武之胜也。
    追戎无恪，穷寇不格，力倦气竭，乃易克，武之追也。既胜人，举旗以号令，命吏禁掠，无取侵暴，爵位不谦，田宅不亏，各宁其亲，民服如合，武之抚也。百姓咸骨，偃兵兴德，夷厥险阻，以毁其服，四方畏服，奄有天下，武之定也。

允文解第七

