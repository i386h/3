<!-- { "loadSidebar": true } -->
    癸丑，荐殷俘王士百人。??（竹龠）人造王矢琰、秉黄钺、执戈王奏庸，大享一终，王拜手，稽首。王定奏庸，大享三终。甲寅，谒戎殷于牧野，王佩赤白，??（竹龠）人奏，武王入，进万献。明明三终。
    乙卯，??（竹龠）人奏崇禹生开三终，王定。庚子，陈本命，伐磨百韦，命伐宣方、新荒，命伐蜀。乙巳，陈本命新荒蜀磨，至告禽霍侯、艾侯，俘佚侯，小臣四十有六，禽御八百有三百两，告以馘俘。百谓至，告以禽宣方，禽御三十两，告以馘俘百韦，命伐厉，告以馘俘。武王狩，禽虎二十有二，猫二，糜五千二百三十五，犀十有二，??七百二十有一熊百五十有一，罴百一十有八，豕三百五十有二，貉十有八，麈十有六，麝五十，糜三十，鹿三千五百有八。武王遂征四方，凡憝国九十有九国，馘??亿有十万七千七百七十有九，俘人三亿万有二百三十。凡服国六百五十有二。
    时四月，既旁生魄，越六日，庚戌，武王朝，至燎于周，维予冲子绥文。武王降自车，乃俾史佚繇书于天号。（注：使史佚用书重荐俘于天也）武王乃废于纣矢恶臣人百人，伐右厥甲孝子鼎大师。伐厥四十夫，家君、鼎帅、司徒、司马，初厥于郊号。武王乃夹于南门，用俘，皆施佩衣，衣先馘入。武王在祀，太师负商王纣，县首白，乃以先馘入燎于周庙。
    若翼日辛亥，祀于位，用??（竹龠）于天位。越五日乙卯，武王乃以庶祀馘于国周庙，翼予冲子，断牛六，断羊二。庶国乃竟，告于周庙，曰：“古朕闻文考修商人典，以斩纣身，告于天于稷。用小牲羊犬豕于百神水土、于誓社。”曰：“惟予冲子，绥文考，至于冲子，用牛于天、于稷，五百有四，用小牲羊豕于百神水土社三千七百有一。”
    益之商王纣于南郊。时甲子夕，商王纣取天智玉琰五，环身，厚以自焚。凡厥有庶，告焚玉四千。五日，武王乃俾于千人，亲爱之四千庶玉，则销天智玉五，在火中不销。凡天智玉，武王则宝与同。凡武王俘商旧玉有百万。


箕子解第四十一（亡）
耆德解第四十二（亡）

    卷五

商誓解第四十三

    王若曰：“告尔伊旧何父□□□□几耿肃执，乃殷之旧官人序文□□□□，及太史比、小史昔，及百官里居献民□□□来尹师之敬诸戒疾听朕言，用胥生蠲尹王曰：嗟尔众，予言，若敢顾天命，予来致上帝之威命，明罚。今惟新诰命尔，敬诸朕话言，自一言至于十话，言其惟明命尔。王曰：在昔在昔后稷，惟上帝之言，克播百谷，登禹之绩，凡在天下之庶民，罔不维后稷之元谷用蒸享。在商先誓王明祀上帝□□□□亦维我后稷之元谷用告和用胥饮食。肆商先誓，王维厥故，斯用显我西土。今在商纣，昏忧天下，弗显上帝，昏虐百姓，奉天之命，上帝弗显，乃命朕文考，曰殪商之多罪。纣肆予小在发弗敢往天命，朕考胥翕稷政，肆上帝曰：必伐之。予惟甲子，克致天之大罚□帝之来革纣之□。予亦无敢违大命，敬诸。昔在我西土，我其有言，胥告商之百无罪。其维一夫。予既殛纣，承天命，予亦来休命，尔百姓里居君子，其周即命。□□□□□□□□□□□□□□□□□□□□□□□□□□□□□尔冢邦君无敢其有不告见互我有周，其比冢邦君，我无攸爱。上帝曰：必伐之。今予惟明告尔，予其往追□纣遂??集之于上帝。天王其有命尔百姓献民其有缀??。夫自敬其有斯天命，不令尔百姓无告。西土疾勤，其斯有何重天维用重勤，兴起我，罪勤我。无克乃一心。尔多子其人，自敬之类天，永休于我西土，尔百姓其亦有安处在彼。宜在天命□及恻乱。予保其介，有斯勿用天命。若朕厣，在周曰：商百姓无罪，朕命在周，其乃先作我肆罪疾，予惟以先王之道御复正尔百姓，越则非朕负乱。惟尔在我王曰：百姓，我闻古商先誓王，成汤克辟上帝，保生商民，克用三德，疑商民，弗怀用辟厥辟。今纣弃成汤之典，肆上帝命我小国曰：革商国，肆予明命汝百姓。其斯弗用朕命，其斯尔冢邦君，商庶百姓，予则□刘灭之。王曰：??予天命，维既咸汝克承天休于我有周，斯小国于有命不易，昔我盟津，帝休辨商其有何国命，予小子肆我殷戎，亦辨百度□□美左右予。予肆刘殷之命。今予维笃尔，予史、太史违我，视尔靖疑，胥敬，请其斯一话，敢逸??予，则上帝之明命，予尔拜，拜□百姓，越尔庶义、庶刑，予维及西土，我乃其来，即刑乃，敬之哉！庶听朕言，罔胥告。

度邑解第四十四

    维王克殷，国君诸侯、乃厥献民征主、九牧之师见王与殷郊。王乃升汾之阜以望商邑，永叹曰：“呜呼，不淑，兑天对。”遂命一日，维显畏弗忘。王至于周，自鹿至于丘中。具明不寝，王小子御告叔旦，叔旦亟奔即王，曰：“久忧劳问，害（盍）不寝？”曰：“安予告汝。”
    王曰：“呜呼，旦惟天不享于殷，发之未生，至于今六十年，夷羊在牧，飞鸿满野。天不享于殷，乃今有成。维天建殷，厥征天民，名三百六十夫，弗顾，亦不宾灭。用戾于今。呜呼于忧，兹难近饱于恤辰，是不室。我未定天保，何寝能欲。”
    王曰：“旦，予克致天之明命，定天保，依天室，志我其恶，专从殷王纣，日夜劳来，定我于西土。我维显服，及德之方明。”
    叔旦泣涕于常悲，不能对王。□□传于后王。王曰：“旦，汝维朕达弟，予有使汝，汝播食不遑食，矧其有乃室。今维天使子，惟二神授朕灵期，予未致，予休，予近怀子。朕室汝，维幼子大有知。昔皇祖??（底）于今，勖厥遗，得显义，告期付于朕身，肆若农服田，饥以望获。予有不显。朕卑皇祖不得高位于上帝。汝幼子庚厥心，庶乃来班，朕大肆环兹于有虞，意乃怀厥妻子，德不可追于上民，亦不可答于朕，下不宾在高祖，维天不嘉于降来省，汝其可瘳于兹，乃今我兄弟相后，我筮龟其何所即。今用建庶建。”
    叔旦恐，泣涕其手。王曰：“呜呼，旦！我图夷，兹殷，其惟依天，其有宪命，求兹无远。天有求绎，相我不难。自洛??（氵内）延于伊??（氵内），居阳无固，其有夏之居。我南望过于三途，北望过于有岳，鄙顾瞻过于河宛，瞻于伊洛。无远天室，其曰兹曰度邑。”

武儆解第四十五

    惟十有二祀四月，王告梦，丙辰，出金枝，郊宝，开和细书，命诏周公旦立后嗣，属小子诵文及宝典。王曰：“呜呼，敬之哉！汝勤之无盖□周未知所周不知商□无也。朕不敢望，敬守勿失，以诏宥。”小子曰：“允哉。”“汝夙夜勤性之无穷也。”

五权解第四十六

    维王不豫，于五日召周公旦，曰：“呜呼，敬之哉！昔天初降命于周，维在文考，克致天之命。汝维敬哉！先后小子，勤在维政之失。政有三机、五权，汝敬之哉。克中无苗，以保小子于位。
    “三机：一疑家，二疑德，三质士。疑家无授众，疑德无举士，直士无远齐。吁，敬之哉！天命无常，敬在三机。五权：一曰地，地以权民；二曰物，物以权官；三曰鄙，鄙以权庶；四曰刑，刑以权常；五曰食，食以权爵。不承括食不宣，不宣授臣。极赏则??（氵屈），??（氵屈）得不食。极刑则仇，仇至乃别，鄙庶则奴，奴乃不灭。国大则骄，骄乃不给，官庶则荷，荷至乃辛。物庶则爵，乃不和。地庶则荒，荒则聂。人庶则匮，匮乃匿。呜呼，敬之哉！汝慎和，称五权，维中是以，以长小子于位，实维永宁。”

成开解第四十七

    成王元年，大开告用。周公曰：“呜呼，余夙夜之勤，今商孽竞时，逋播以以辅。余何循，何循何慎，王其敬天命，无易天不虞。在昔文考躬修五典，勉兹九功，敬人畏天，教以六则、四守、五示、三极，祗应八方，立忠协义乃作。
    “三极：一天有九列，表使阴阳；二地有九州，别处五行；三人有四佐，佐官维明，五示显允明所望。五示：一明位示士，二明惠示众，三明主示宁，四安宅示孥，五利用示产。产足不穷，家怀思终，主为之宗，德以抚众，众和乃同。四守：一政尽人材，材尽致死，二土守其城沟，三障水以御寇，四大有沙炭之政。六则：一和众，二发郁，三明怨，四转怒，五惧疑，六因欲。九功：一宾好在笥，三淫巧破制，三好危破事，四任利败功，五神巫动众，六尽哀民匮，七荒乐无别，八无制破教，九任谋生诈。
    “和集，集以禁，实有离，莫遂通其五典。一言父典祭，祭祀昭天，百姓若敬；二显父登德，德降为则，则信民宁；三正父登过，过慎于武，设备无盈。四机父登失，修□□官，官无不敬；五□□□□，制哀节用，政治民怀。五典有常，政乃重开之守，内则顺意，外则顺敬，内外不爽，是曰明王。”
    王拜曰：“允哉，维予闻曰何乡非怀，怀人惟思，思若不及，祸格无日。式皇敬哉。余小子思继厥常，以昭文祖，定武考之列。呜呼，余夙夜不宁。”

作雒解第四十八

    武王克殷，乃立王子禄父，俾守商祀。建管叔于东，建蔡叔于殷，俾监殷臣。武王既归，乃岁十二月，崩，镐??（歹聿）于岐周。周公立相，天子三叔及殷东徐奄及熊盈以略。
    周公、召公内弭父兄，外抚诸侯。元年夏六月，葬武王于毕。二年，又作师旅，临卫政殷，殷大震溃。降辟三叔，王子禄父北奔，管叔经而卒，乃囚蔡叔于郭凌。凡所征熊盈族十有七国，俘维九邑。俘殷献民，迁于九毕。俾康帅宇于殷，俾中旄父宇于东。周公敬念于后，曰：“予畏同室克追，俾中天下。”及将致政，乃作大邑成周于中土。城方千七百二十丈，郛方七十里。南系于洛水，北因于郏山，以为天下之大凑。制郊甸，方六百里，国西土，为方千里。分以百县，县有四郡，郡有四鄙，大县城方王城三之一，小县立城，方王城九之一。都鄙不过百室，以便野事。农居鄙，得以庶士，士居国家，得以诸公大夫。凡工贾胥市臣仆州里，俾无交为。
    乃设丘兆于南郊，以祀上帝，配以后稷，日月星辰先王皆与食。封人社??（土遣），诸侯受命于周，乃建大社与国中，其??（土遣）东青土，南赤土，西白土，北骊土，中央??以黄土，将建诸侯，凿取其方，一面之土，焘以黄土，苴以白茅，以为土封。故曰，受列土于周室。乃位五宫、大庙、宗宫、考宫、路寝、明堂，咸有四阿，反??（土占），亢重、郎、常累、复格藻??（木兑），设移旅楹舂常画旅。内阶玄阶，堤唐山??（广啬），应门库台玄阃。

