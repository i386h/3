<!-- { "loadSidebar": true } -->
○丁丑。谕内阁、曾国荃奏、遵查山西本年下忙钱粮。恳恩分别开徵蠲免一摺。山西自上年被灾。南路平阳等府州。田多荒芜。本年春夏闲。复少雨泽。收成歉薄。若将应徵钱粮照常徵收。民力实有未逮。加恩著照所请。所有平阳蒲州解州绛州四府州。并所属各州县。应徵光绪四年下忙。及从前奏准缓至光绪五年秋后、带徵上年蠲缓钱粮。著一律蠲免。以纾民力。该抚即刊刻誊黄。遍行晓谕。务使实惠均沾。毋任吏胥舞弊。用副朝廷轸念灾区至意。至北路忻州代州保德州各属。及太原、汾州、泽州、潞安、大同、朔平、甯武、霍州、隰州、辽州、沁州、平定州、等府州属。并口外各厅。能否开徵。即著照该抚所请查看情形。奏明分别办理。现月　　

○伊犁将军金顺奏、派提督殷华廷议收伊犁、索取白逆。得旨、昨已派崇厚为出使俄国钦差大臣。金顺务当饬令该提督等。逐事审慎。勿稍轻率冒昧。致误事机。随手　　

○又奏、防御阿达布等。伤发不能当差。请以原品休致。仍赏食全俸。允之。随手　　

○又奏。巴里坤领队大臣沙克都林札布丁忧。请赏假一月。在营成服。毋庸开缺。假满仍行带领吉江六起马队。以资得力。允之。随手　　

○河南巡抚涂宗瀛奏、查明伏牛山中并无匪踪。派队入山会哨。报闻。

随手　　

○纂修官刘嘉琛恭纂　　

总纂官钱骏祥恭辑监修总裁世恭阅一签三月二十三日正总裁那恭阅四月十七日专司藳本陆恭覆阅壬子六月十三日

　　

徐恭阅闰六月十三日　　

荣恭阅八月十六日副总裁唐恭阅九月二十一日　　

宗室宝恭阅一签三月二十三日　　

郭恭阅四月十六日　　

熙月日初校修改上卷贰拾玖签殷济恭校陈恭阅五月二十三日覆校修改上卷伍签朱崇荫详校宗室麒月日总校修改上卷叁拾壹签商衍鎏总校蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之七十七　　

光绪四年。戊寅。八月。戊寅朔。上诣钟粹宫问慈安端裕康庆昭和庄敬皇太后安。长春宫问慈禧端佑康颐昭豫庄诚皇太后安。至丙午皆如之。内记　　

○谕内阁、御史李廷箫奏、近来各省州县。往往因诛求百性。不遂所欲。辄诬指为抗拒。率请派营弹压。武弁志在邀功。妄加剿洗。又有带兵武员。遇有迹涉可疑、及仇隙之人。指为叛逆。擅用刑诛。流弊滋多。请饬严禁等语。各省留驻营勇。原以备豫不虞。藉资征调。若如所奏各节。转致贻害乡民。殊堪痛恨。嗣后各直省督抚。不得轻派营勇。致滋扰累。并严禁武员专擅杀戮如所属员弁。有贼虐无辜者。即照专擅诬杀律惩治。傥不认真查察。或纵容徇隐。定将该督抚分别惩处。以肃营制而靖地方。现月　　

○又谕、御史李廷箫奏、请饬禁宰耕牛等语。耕牛可助农力。民食攸资。近来小民私自屠宰。殊干例禁。著各省督抚。饬令地方官严行申禁。如有吏胥贿纵需索等弊。即行从严惩办。现月　　

○谕军机大臣等、前据李瀚章奏、湖北武昌等县刁衿拦河筑坝。有碍水利。调派兵勇前往平毁。兹有人奏樊口堤闸。关系农田民命。委员勘报不实。请饬覆加查勘等语。樊口地方。应否建筑闸坝。为商民利害所系。亟应确切查明。以昭慎重。著派彭玉麟、杨岳斌、前往详细查勘。悉心酌度。据实具奏。原摺及李瀚章前奏摺片。均著钞给阅看。将此各谕令知之。现月　　

○宗人府奏、贝勒载沛溘逝无嗣。原得官员甲数。是否减留。得旨、所有载沛门上官员甲数。均著毋庸裁撤。随手　　

○以广东剿办佛冈厅城匪徒奋勇出力。予副将邓安邦以总兵记名＜闲＞放。赏总兵官郑绍忠珍物。现月　　

○己卯。谕内阁、李鸿章奏、永定河北六工漫口。在工各员。分别□□

□尔□办。并自请议处一摺。据称本年夏雨时行。河水迭长。经该河道等实力防抢。伏汛尚称平稳。自七月二十二十一二十二等日。昼夜大雨。上游诸水汇涨。汹涌异常。二十二日戌刻。雨势如注。水又陡长。北六工十四号。漫过堤顶二尺。大溜迅猛。人力难施。遂致漫口等语。永定河工漫口。虽上夜雨溜猛所致。在工各员。究未能小心防护。咎无可辞。北六工霸州州判邹源、著即行革职。北岸通判江垲、著革职留任。永定河道李朝仪、统辖全河。疏于防范。著革职留任。以示惩儆。李鸿章督率无方。著交部议处。即著该督严饬在事员弁。迅将决口赶紧堵筑。毋稍延缓。其上游各厅汛。并著加意防护。被淹地方。即由该督量为抚恤。毋令失所。现月　　

○庚辰。东陵守护大臣毓橚等奏。东陵隆恩殿佛楼上应备佛像供器陈设等项。请饬内务府查案办理。下所司知之。　　

○又奏、请饬备西配殿铺垫软片陈设。得旨、著景瑞自行筹办。毋庸由内务府另行豫备。摺包　　

○山西巡抚曾国荃奏、山西禁种罂粟。拟查照两江禁种章程。如有栽种者。查出即将其地充公。作为各村本甲公业。傥稽查不严。将地方官分别撤□□□尔□。得旨、著照所议办理。该抚务当严饬地方官绅。实力奉行。毋得虚应故事。摺包　　

○辛巳。伊犁将军金顺奏、饷源已竭。请饬部垫发银六十万两。以顾大局。下户部速议。摺包　　

○壬午。谕军机大臣等、黎培敬奏、湘省苏元春一军。请饬留扎贵东。暨剿捕匪徒情形各摺片。前据崇福奏、湘省南路。与广东广西壤地毗连。近年寇警频闻。兵力单薄。将提督苏元春所部驻扎清平县等处各营调回。以资分布。是湘省需兵正殷。此军调防本省。并非裁撤。且现在留驻贵东之湘军。尚有数千人。该抚惟当督饬黔军。与之联络声势。妥为布置。所调苏元春营勇。人数无多。贵东防军。谅不至遽形单弱。所请饬令仍留原防之处。著毋庸议。黔省各营兵勇。黎培敬务宜督率将领。认真训练。俾成劲旅。力为自立之谋。不得恃邻省防兵。为经久之计也。苗性顽梗难驯。尤须整饬吏治。慎选贤能。将地方善后诸务。尽心筹办。痛除从前苛虐苗民积习。以期除暴安良。消患未萌。大定府归化厅所属地方。匪徒滋事。著督饬员弁。严密缉捕。随时弹压。定番州属降苗。纠众肆扰。经提督何雄辉带兵进剿。当将首逆擒获。余匪弃械乞降。仍著饬该提督等。将安插降苗。及善后各事宜。实心经理。所有在事出力各员弁。准其择尤保奏。阵亡之游击黄学胜。著交部从优议恤。将此由四百里谕令知之。　　

○荣禄因病赏假。以户部尚书景廉兼署工部尚书。左翼总兵成林署步军统领。户部左侍郎志和署左翼总兵官。现月　　

○以斗殴酿命。革浙江旗员世袭云骑尉元林职。并讯办。摺包　　

○乙酉。谕内阁。理藩院奏、题本内汉字夹片错误。请旨更正。并自行检举一摺。所有察哈尔咨报拒捕伤人贼犯根敦等越狱脱逃一案。著将根敦照拟绞监候。秋审缓决。拉木苏陇调发伊犁。给兵丁为奴。其汉字夹片。将贼犯根敦。误写为贼犯拉木苏陇。实属疏忽。承办司员。著交部议处。该衙门堂官失于觉察。著交部察议。至内阁票签看本之中书侍读。未能将题本详细查对。并著交部议处。未经看出之大学士。著交部察议。现月　　

○谕军机大臣等、前因惠陵工程。克期告成。谕令户部将欠估经费银一百万两。提前指拨。兹据奏称、指拨江西地丁银五万两。厘金银六万两。浙江地丁银五万两。厘金银六万两。湖南地丁银八万两。厘金银八万两。江苏厘金银五万两。安徽厘金银十万两。九江关常税银十万两。浙江关六成洋税银十万两。江海关六成洋税银十万两。两淮盐厘银十五万两。天津关洋税积欠京饷项下提银二万两。著李鸿章、沈葆桢、吴元炳、裕禄、刘秉璋、李文敏、梅启照、邵亨豫、严饬藩运各司暨监督等。迅将指拨各款银两。赶紧筹解。派员径赴工程处交纳。统限于本年年内如数解齐。以重要工。毋稍延误。将此由五百里各谕令知之。现月　　

○上以祭社稷坛。自是日始、斋戒三日。照黄绫本例　　

○丙戌。太宗文皇帝忌辰。遣官祭昭陵。　　

○谕内阁、御史董俊翰奏、请饬各省督抚整顿吏治等语。各省呈控案件。亟应迅速审结。以清庶狱。近来各州县。遇有命盗重案。不能消弭。即故意留难。其寻常词讼。辄置不理。以致小民含冤莫伸。至徵收钱漕厘金等项。自有定章。岂容苛派需索。乃各州县于徵收钱漕。往往额外诛求。藉端苛派。其尤甚者。厘卡委员。于民闲携带食物等项。百端需索。饱其私囊。种种弊端。殊堪痛恨。著各直省督抚实力整顿。于属员之贤否。随时认真查察。如有前项情弊。即著严□□□尔□惩办。各该督抚司道等。均有稽查属员之责。傥敢瞻徇隐匿。并不据实纠□□□尔□。定将该督抚等一并惩处。将此通谕知之。现月　　

○谕军机大臣等、有人奏、营勇滋扰。盗案叠出。请饬查办一摺。据称本年七月闲。浙江定海厅属。有因升科纳粮。派兵弹压。致激民变之事。道员朱明亮总办营务。把持公事。于所管弁勇。毫无约束。杭州省城外方家峪、赤山埠等地方。均有营勇抢劫之案。赤山埠居民捕获盗匪一名。捆送钱塘县署。朱明亮辄向该县索取。营勇益无畏惧。未几又至海潮寺抢劫。凡涉营勇劫案。该道力为袒护。即如四安镇民人胡姓被抢一案。该道颠倒是非。案悬未结。七月闲乌程县属之费村。又有盗匪七八百人。口操楚音。焚杀肆抢。被害者一百余家。此外余姚德清海甯等处。均有劫案。皆系游勇为之等语。各省所留营勇原以严防盗贼。绥辑地方。全在统带之员。纪律严明。方足以资钤束。若如所奏。浙江地方。近来抢案叠出。皆系营勇所为。道员朱明亮。又为之袒护纵容。以致毫无忌惮。似此情形。非特贻害闾阎。且恐酿成钜患。著梅启照将各处被抢之案。逐一查明。迅将各案盗犯严拏务获。按律惩治。并将办理情形具奏。留防各营。务须大加整顿。严行约束。有犯必惩。毋稍宽纵。朱明亮如不能得力。并有徇庇情事。即著据实□□□尔□奏。另派委员办理营务。以免贻误。至定海厅因何激变情形。并著查明具奏。傥再粉饰因循。养痈贻患。惟梅启照是问。原摺著钞给阅看。将此谕令知之。现月　　

