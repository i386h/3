<!-- { "loadSidebar": true } -->
○又谕。严树森奏田州土族滋事。派军剿捕生擒首逆一摺。本日已明降谕旨。将出力阵亡各员。照所请分别奖恤矣。匪党岑瀚青等。尚分踞楞庄江州口□百瓦等村。傅九才窜往龙川。现经严树森添拨兵勇。前往剿办。著督饬署总兵达三等。赶紧摉捕。务将此次倡乱匪徒。及从前在逃之岑鋐。麻景翠。按名弋获。毋任漏网。并将善后事宜。妥筹办理。以靖地方。另摺奏详陈广西大概情形等语。广西军务甫平。尚多伏莽。亟应豫筹防范。该抚现将通省各营。分为四路。即著申明纪律。认真训练。用资防剿。至饷糈如何损益。营勇如何添裁。并著该抚随时体察情形。悉心经画。务当实事求是。绥靖边疆。用副委任。将此由五百里谕令知之。现月　　

○以广西剿捕土族。予副将达三以总兵记名＜闲＞放。总兵陆纯纲以总兵遇缺题奏。并赏骁勇巴图鲁名号。赏候补同知直隶州杨廷屿花翎。余升叙加衔有差。并予阵亡训导廖干城议恤加等。　　

○壬辰。谕军机大臣等。文格奏、东乡县匪徒聚众滋事。现在筹办一摺。四川东乡县匪徒袁廷蛟。胆敢因京控案情未遂。辄耸动愚民。聚众围城。勒减钱粮。并句结外匪。肆行抢掠。拒伤兵练。现已聚有三四千人之多。亟应速行剿捕。以靖地方。东乡与陕省毗连。藏奸尤易。深恐各处会匪。乘机窃发。滋蔓难图。文格已派提督李有恒带兵驰赴东乡。相机剿办。并委知府王元晋等。前往会同各营。剀切晓谕。解散胁从。复咨明驻防汉中之提督李辉武。分拨各营。协同防剿。即著谭钟麟。饬令李辉武暂驻汉南。居中调度。先派得力员弁。管带一二营。前往认真防探。与四川各营联络声势。合力剿洗。毋稍疏虞。文格一面饬令派出各军官。迅将此股匪徒。及时

扑灭。毋任蔓延。并著查明该处地方官。有无办理不善酿成事端之处。即行参办。不得稍有瞻徇。将此由五百里谕知谭钟麟。并传谕文格知之。现月　　

○纂修官郭立山恭纂　　

总纂官伍铨萃恭辑监修总裁世恭阅二签十月初八日正总裁那恭阅十月二十七日专司藳本陆恭覆阅辛亥十二月十七日　　

徐恭阅四签十一月二十四日　　

荣恭阅正月二十四日副总裁唐恭阅二签三月初八日　　

宗室寿恭阅一签四月二十六日

　　

郭恭阅十二签六月二十日　　

熙恭阅一签闰六月初十日　　


大清德宗同天崇运大中至正经文纬武仁孝睿智端俭宽勤景皇帝实录卷之二十七　　

光绪二年。丙子。三月癸巳朔。上诣钟粹宫。问慈安端裙康庆皇太后安长春宫问慈禧端佑康颐皇太后安。至辛酉皆如之。记注　　

○谕内阁、丁日昌奏、请将任听书吏舞弊之道员革职查办等语。福建补用道区天民前署督粮道任内。任听书吏将应行停发兵米。折价给发现银三千五百余两。实属蒙混。区天民著暂行革职。交丁日昌确切查明是否知情。抑或失于觉察。并将经手书吏严行讯究按律惩办寻奏串通书吏。具文蒙领。都司杨金宝、岑彤、署都司守备张栋梁、均暂行革职。勒缴所领银两。如查有侵蚀情弊。即严参治罪。参将刘英杰具文率转请摘去顶戴。并提集粮书营识根究办理。从之。　　

○谕军机大臣等、文煜等奏、台湾北路旧勇。请分别汰留。丁日昌奏、署知县朱干隆纵勇殃民。请撤任参办各摺片。台湾开山抚番事宜。甚关紧要。刻下中路南路。业已开通提督吴光亮办理中路。颇为得力。惟北路地方辽阔。兼之番情反覆无常。尤须认真经理。乃该处营官参将黄得桂一营。勇丁只有三百八十余名。短数至一百二十余名之多。似此虚耗勇粮。实堪痛恨即著文煜、李鹤年、丁日昌查明严行参办北路勇丁尚有五千余名。亟宜力筹整顿汰弱留强以期饷不虚糜。兵归实用文煜等。现在咨会提督彭楚汉前往北路与吴光亮。会同查办即著饬令该提督等。将各营分别裁留一面选择营官。实心训练。其各营应如何扼要分扎文煜等务、当随时妥筹商办。以期周妥署彰化县知县朱干隆劣迹甚多。丁日昌已将该员撤任。并将所带勇丁全撤。即著该抚严参惩办。以儆贪顽福建吏治。废弛日深亟应力为整顿。近闻该省所办洋枪大炮蚊子船等类所费不赀采办之员。率皆购买日本废弃枪炮充数浮开价值。尽饱私囊同知文绍荣、周星诒、直隶州知州沈纯、经手采买枪炮蚊船各件。所开价值竟有浮于原价数倍者。军火为行军要务。应如何切实讲求。似此贪劣之员藉公济私贻误非浅情尤可恶著文煜、李鹤年、丁日昌、速即查明该员等采办军火。究竟浮开若干所办之件是否合用如有前项情弊。即将该员等分别监追严参。究办毋得稍有徇隐。将此由五百里各谕令知之。现月又谕。左宗棠、刘典奏会报抵兰出塞日期。左宗棠奏办理新疆贼势大概情形。请减借洋款四百万两。丁日昌奏洋债不宜多借各摺片览奏均悉刘典现已驰抵兰州。所有关内关外各事宜。左宗棠业已统筹全局。布置妥协督率马步各营。分起西进。为规复新疆各城之计。足见公忠体国。力任其难。该督抵肃州后应如何次第进兵之处。著随时相机筹办朝廷不为遥制所陈新疆贼势军情。了如指掌。惟期节节埽荡。收复乌鲁木齐吐鲁番以次廓清南北两路。奠定西陲为一劳永逸之举。后路催运粮饷军火。关系紧要。刘典当随时筹画。以资接济左宗棠出师塞外。必须士饱马腾方足以壮军威而张挞伐各营将士。踊跃前驱。尤深廑念。各省协解西征饷银。未能足数致有积欠口粮。此次远道进兵。粮饷必须充裕。左宗棠前议借洋款一千万两以备应用。因耗息过多。现请减借用四百万两系为节省经费顾全大局起见。惟现当大举深入酌发欠饷。豫备行粮。需款甚钜。恐不足以资周转。该督既以肃清西路自任。何惜筹备钜款。俾敷应用。以竟全功。加恩著于户部库存四成洋税项下。拨给银二百万两。并准其借用洋款五百万两。各省应解西征协饷提前拨解三百万两。以足一千万两之数。该督得此钜款。务将新疆军务早日蒇事迅奏肤功。国家经费有常。似此竭力凑拨。可一而不可再万不可虚糜帑项。日久无功。洋款如何筹借著左宗棠自行酌度。奏明办理。拨用四成洋税二百万两。如何解还部库著户部筹拨归款。所借洋款著仍遵前旨在各省应协西征新饷内分年拨还各省应解西征协饷。现令提前赶解三百万两并著户部酌量指提。毋任延宕其余应解西征协饷仍著各该将军督抚懔遵前旨。严饬各该藩司监督。尽力报解。毋得以八成自限左宗棠奏闽粤欠解较多。请饬将本年应协甘款如数迅解等语。著该督抚遵照办理。筹借洋款本系万不得已之举。因西征大局所关。是以允借五百万两。俾利军行。丁日昌所陈变通西饷办法。亦有所见。并先行凑齐六十万两。汇由沈葆桢处汇解。具见急公。嗣后应解左宗棠协饷。仍著会商文煜、李鹤年源源筹办。以应急需。将此由六百里谕知左宗棠、刘典、文煜、沈葆桢、李鹤年、刘坤一、翁同爵、吴元炳、裕禄、刘秉璋、杨昌浚、丁日昌、丁宝桢、鲍源深、李庆翱、谭钟麟、王文韶、张兆栋、并传谕文格、李文敏、知之。剿捕　　

○大学士陕甘总督左宗棠奏、刊刻帮办陕甘军务木质关防交刘典启用。及出塞后督署事宜分饬代办。仍随带陕甘总督关防西征报闻。　　

○又奏、调户部主事袁锡龄、道员周崇傅知府周汉、同知易孔昭。来营差委。从之。摺包　　

○福建巡抚丁日昌。奏、于署内设清理词讼局饬各府州县分别上控自理。每月报具四柱清册。全结者奖。八成以上记功不及五成记过。从之。月

摺　　

○以翰林院侍讲学士许应骙提督甘肃学政。现月　　

○以甯灵肃清。赏给道员王加敏从一品封典。摺包　　

○旌表节孝浙江归安王廷楷妻李氏。附贡生章政妻沈氏。摺包　　

○甲午。定郡王溥煦奏、旧疾未痊。恳请停俸。得旨。赏给全俸安心调理。现月　　

○江西巡抚刘秉璋。覆奏、武职收标章程。除旧部外。在他省军营人员。由统兵大臣及督抚咨送。已回籍者。取具族邻甘结由地方官加结详送。报闻。　　

○又奏。起程入觐请假十五日送母回籍。允之摺包　　

○以边务勤奋赏加库伦委员理藩院主事定福员外郎衔并遇缺尽先即补摺包加给宣化练军柴草银两月摺包　　

○乙未。礼部奏、停科举人傅汉章等恭逢恩诏宽免可否准一体会试。得旨。准其一体会试。现月随手兼署两广总督广东巡抚张兆栋。奏广东各项赌博匪徒。请增订刑律。加重治罪。下刑部议寻奏闱姓花会白鸽标山标田标屋标鹌鹑斗蟋蟀斗八项赌博。起意为首之犯。俱实发云贵极边烟瘴充军。仍照名例以足四千里为限。合夥出本之犯。拟发边远充军。帮同收标收钱等犯。拟以杖一百徒三年。日后另有巧立赌博名色者。首从各犯亦照此例科断。仍各尽赌博本法。先在犯事地方枷号两个月。满日发配。此等徒犯。仿照抢窃计赃计次拟徒之例。毋庸解配。于开赌处所锁带铁杆石墪五年。限满开释以上八项标厂之地保汛兵。如有起意纠夥诱赌。或并未纠夥。仅止得规包庇者。仍照前拟分别治罪。赃重者从重论。被诱入会买标之人。均照旧例枷号三个月杖一百。摇摊揸摊。但经聚集放头抽头。无论是否经旬累月。及银钱多寡。初犯拟杖一百流三千里。再犯拟附近充军。存留赌博之人。初犯拟杖一百徒三年。再犯拟杖一百流二千里。纸牌竹牌寻常赌博仍照旧例办理。著为令。摺包刑律以剿办广东灵山钦州匪徒。赏署南韶连镇总兵官郑绍忠头品顶戴。余升叙加衔有差。并予受伤身故守备吴宽等议恤。现月　　

○丙申。以节近清明。尚未渥沛甘霖。上复诣大高殿祈祷行礼记注　　

○遣恭亲王奕诣时应宫孚郡王奕譓诣昭显庙。惠郡王奕详诣宣仁庙。贝勒载澂诣凝和庙。礼亲王世铎诣觉生寺睿亲王德长诣黑龙潭。辅国公载濂诣白龙潭。贝勒那尔苏诣清漪园龙神祠。委散秩大臣载瀛诣静明园龙神祠。拈香。现月　　

○谕内阁。京师雨泽愆期。屡经设坛祈祷。迄未渥沛甘霖。农田待泽孔殷。实深焦虑。亟应及时修省。以迓和甘因念刑狱为民命所关。叠经谕令随时清厘第恐日久奉行仍未免有稽延拖累等弊。著理刑衙门认真清理。一切案件。务饬迅速讯办不准任意积压久滞囹圄。此外各衙门公事。并著遵照例限迅办。毋任需索延缓。现月　　

