<!-- { "loadSidebar": true } -->
光绪十六年。庚寅。秋七月。己巳朔。享太庙。上亲诣行礼。起居　　

○诣仪鸾殿问慈禧端佑康颐昭豫庄诚寿恭钦献皇太后安。至丁酉皆如之。起居　　

○庚午。谕军机大臣等、电寄薛福成、据总理各国事务衙门奏称、接英国使臣华尔身照会。代其君主致贺万寿等语。除饬该衙门照覆外。著薛福成至英外部传旨致谢。电寄　　

○辛未。谕内阁、全瑛等奏、应修工程请派大员查勘各摺片。西陵殿座及桥梁道路应修各工。著派崇礼敬谨查勘奏明办理。现月　　

○吏部奏、藏印界务出力各员。原保附贡孙维德等、均逾保奖层数。可否另核请奖。得旨、著仍照原保给奖。随手　　

○吏部尚书麟书因病续假。以协办大学士户部尚书福锟兼署吏部尚书。并管理户部三库事务。现月　　

○以户部左侍郎续昌兼署吏部右侍郎。吏部右侍郎孙家鼐兼署工部左侍郎。现月　　

○以大学士额勒和布署正红旗蒙古都统。镶黄旗满洲副都统文秀署镶白旗满洲副都统。户部右侍郎崇礼署左翼总兵官。起居　　

○壬申。谕内阁、御史余联沅奏、近畿灾重。办赈银米不敷。请饬再拨库款。并发给粳籼米石。变通赈捐章程。购办南米运京一摺。著户部速议具奏。现月　　

○谕军机大臣等、有人奏、乌里雅苏台将军托克湍、于今春赴任时。沿途勒索台站。骚扰地方。并有由张家口包揽商货。令蒙兵按站运送乌城。及向喀拉喀站逼索银两马匹情事。请饬查办等语。著奎斌于到任后。按照所参各节。秉公严密确查。据实覆奏。毋稍徇隐。原摺著摘钞给与阅看。将此谕令知之。现月　　

○盛京将军裕禄奏、直隶天津一带水灾。拨助赈银一万两。报闻。摺包　　

○以恭逢二旬万寿。随班祝嘏。予参革文武各员五品以上前江苏候补道丁兆基等、均照原官降二等赏给职衔。六品以下前兵部主事董泗等、均赏还原衔。随同叩祝之耆民等、赏赉如例。　　

○以战功卓著。予故前任新疆巴里坤镇总兵徐占彪。照军营立功后积劳病故例优恤。战迹宣付国史馆立传。附祀甘肃新疆等处左宗棠专祠。从护理甘肃新疆巡抚魏光焘请也。

现月

　　

○癸酉。谕内阁、御史崇龄奏、灾区甚广。请停烧锅以苏民困一摺。本年大雨成灾。粮价昂贵。各处烧锅耗粮甚多。诚恐有妨民食。著直隶总督、顺天府府尹、严饬各属停止烧锅一年。以平粮价而济贫民。寻直隶总督李鸿章奏、遵查烧锅系取苦高梁一项。无碍民食。仍令按户酌捐助赈。如所请行。摺包　　

○谕军机大臣等。御史崇龄奏。请饬于镇国寺各处添设粥厂数处等语。著潘祖荫、陈彝、酌核情形办理。寻奏。镇国寺樊家村各添设粥厂处。报闻。摺包　　

○礼部奏。议覆陕甘总督奏、请抽拨西甯大通二县学额。依议行。早事　　

○镇国公载多□灰因病乞开去差使。并停俸。允之。　　

○改铸福建海坛右营都司关防。　　

○以营务懈弛。予江西营官云骑尉吴洪铭、都司韩定国等、黜革撤任有差。　　

○甲戌。谕内阁。御史刘纶襄奏、殿廷考试。请严除积弊一摺。廷试为抡才大典。阅卷大臣。宜如何秉公校阅。期于无滥无遗。若如所奏。近来殿廷考试。流弊渐多。颇滋物议。亟应严行整顿。嗣后派出之阅卷大臣等。务当悉心详阅。遇有诗赋失音出韵。及引用舛错。点画遗落者。一律签出。不准拟取前列。其分阅未入己手之卷。并不准检寻移置。致滋弊端。如有校阅草率。应签不签者。经朕看出。定当予以惩处。至呈递诗片。与科场暗通关节者无异。傥有此等情弊。一经发觉。定行分别严惩。读卷阅卷大臣。均系朝廷特＜闲＞。谅不敢有心欺罔。该御史所请钦派王公监试之处。著毋庸议。其所称本科殿试一甲二名进士文廷式策内闾面二字。读卷大臣并未签出。著派昆冈调取原卷。查明据实覆奏。另片奏、近来崇尚说文。试卷中往往搀写篆书。易启揣摩迎合之习等语。考试文字。不准书写卦画篆字。例有明条。嗣后乡会试卷。如有违式书写各项变体难字者。即著按照科场条例。认真办理。其殿廷考试。傥有似此违式者。亦著一律惩办。以肃功令。现月　　

○又谕、御史刘纶襄奏、吏部与内阁遇有补选缺出。往往移前挪后。句结营私。此次侍读缺出。迟至一百四十余日。始行带领引见。悬缺待人。情弊显然。请饬将迟阁之司官严参等语。著吏部堂官确切查明据实覆奏。现月　　

○密云副都统国俊奏、五月杪大雨五昼夜。山水暴注。潮河陡涨。古北口迤西边墙被冲。仅賸里劈一面。关前水坝冲刷四十余丈。兵房坍塌。人无栖止。咨行直隶总督查明办理。报闻。摺包　　

○闽浙总督卞宝第奏、请将浙江甯溪乌严两汛弁兵互相移驻。下部议。摺包　　

○以痰证昏迷。行为乖谬。革闽浙补用副将黄明启职。

摺包

　　

○赏通州王恕园等处粥厂粟米八百石。并加赏赈米二千二百石。现月　　

○乙亥。谕内阁、王文韶等奏、土族戕官踞城。立时扑灭。请将出力员绅奖励一摺。云南镇康州土族刀老五。本年四月闲句结外匪。将土知州刀闷锦图杀毙。盘踞土城。经永昌府知府邹馨兰督同官绅。调集团勇。驰往剿办。擒获贼首刀老五。正法枭示。并阵斩匪党多名。当将土城克复。地方安谧。办理尚为妥速。在事出力官绅。著准其择尤保奖。毋许冒滥。现月　　

○直隶总督李鸿章奏、顺直水灾极重。赈款难筹。请推广赈捐。下部议行。摺包　　

○湖广总督张之洞奏、施南宜昌两府所属被水赈抚情形。得旨、著饬属认真查勘赈抚。以恤灾黎。摺包　　

○江西巡抚德馨奏、四月闲各属雨水稍多。低田被淹情形。得旨、著饬属赶紧疏消积水。修筑圩堤。以卫农田。摺

包

　　

○驻藏办事大臣升泰奏、纳金丈结洛纳等山。为赴哲孟雄捷径。洋人时来窥探。应否添兵驻守。下总理各国事务衙门议。寻奏、筹款维艰。当以兵力饷力兼权并顾。该大臣请添兵驻守纳金各隘。是否就前添兵数。量为移扎。抑或另议增加。应令悉心筹画。详细具奏。再行核覆。如所请行。寻升泰又奏、拟暂由前添兵数量为移扎。从之。摺包　　

○以剿办镇康土匪。谋勇兼备。予云南永昌府知府邹馨兰军机处存记。　　

○以藏印边案完结。予四川夔州府通判黄绍勋等奖叙有差。摺包　　

○以办理循化厅番案出力。予甘肃河州镇总兵沉玉遂优叙。摺包　　

○以随办朝鲜商务。三年期满。予候选州同白曾烜等奖叙。摺包　　

○以遇事生风。革直隶淮军哨官守备刘学士职。拔去花翎。　　

○以遵命捐建。云南鹤庆州梓里江铁索桥。予贵州安义镇总兵蒋宗汉为其故父母建坊。摺包　　

○以遵命捐助棉衣。予广东在籍道员周荣曜为其故父母建坊。摺包　　

○抚恤琉球国遭风难民如例。摺包　　

○丙子。谕军机大臣等、前因永定河北上汛漫口。叠经谕令李鸿章迅筹堵筑。嗣据该督奏称、遴派按察使周馥、道员吴廷斌、驰往督办。该员等谅已驰抵工次。数日以来。水势若何。集料兴工各事宜。作何举办。尚未据该督续报。口门一日不堵。则来源不绝。民田涸复无期。蠲赈终归何济。言念及此。寝馈难安。李鸿章身任地方。责无旁贷。著督饬周馥等迅速设法克期兴工。务期及早蒇事。毋得藉词延缓。致干重咎。并将现办情形。即行驰奏。将此由四百里谕令知之。现月　　

○又谕、御史徐树钧奏、顺天赈捐。请饬减成上兑以裨赈务一摺。著户部议奏。寻议上、如所请行。现月　　

○闽浙总督卞宝第奏、闽防拟设水雷营。请饬拨款。下所司议。摺包　　

○移设吉林呼兰分防经历于上集厂。摺包　　

○开办四川重庆通商。饬铸重庆关监督关防。从四川总督刘秉璋请也。摺包　　

○予出洋病故千总王凤喈优恤。摺包　　

○丁丑。孝静成皇后忌辰。遣官祭慕东陵。　　

○戊寅。孝懿仁皇后忌辰。遣官祭景陵。典例　　

○谕内阁、昆冈奏、遵查文廷式试卷据实覆奏一摺。据称检阅原卷策内闾面二字。系属笔误。读卷大臣未经签出等语。所有此次读卷大臣。福锟、徐桐、麟书、翁同和、嵩申、徐郙、廖寿恒、汪鸣銮、均著交该衙门照例议处。现月　　

○以捐赈巨万。予候选员外郎庞元济、四川成都府知府朱其煊奖叙。摺包　　

○以遵命捐赈。予江西试用通判施肇英、直隶补用知州施则敬、翰林院编修史澄、江苏文生张葆馨、为其父母、员外郎衔董金鉴、为其母、刑部郎中徐焕藻、候选同知徐焕奎、为其祖父、各建坊。摺包　　

○己卯。谕军机大臣等、前因新疆地方紧要。叠经谕令刘锦棠迅即回任。并因该抚祖母年迈。令道员刘鼒回湘侍奉。俾得安心就道。嗣经倪文蔚奏称、刘鼒已于五月三十日起程回湘等语。现在当已到籍。著张煦传谕刘锦棠即行回任。毋稍迟延。并著将起程日期由驿驰奏。将此由四百里谕令知之。现月　　

○又谕、前据额尔庆额奏、伊犁将军色楞额病故。情节可疑。当谕令该参赞大臣确查覆奏。兹据奏称、色楞额因署伊犁府知府潘效苏等、承办官钱局。经理不善。借银周转。饷局委员定启等挪移亏空。以致借拨迟延。几酿事端。色楞额自恨委用非人。遂与其妻莫尔登氏同服洋药身故。富勒铭额以伤病陡发含糊具奏。请饬查办等语。案关局员营私舞弊。以致大员服毒自尽。亟应彻底严究。著长庚于抵任后。即将以上各节。确切查明。据实具奏。该将军尚未奏报由藏起程。著即迅速赴任。毋稍迟延。额尔庆额原摺。著钞给阅看。将此由五百里谕令知之。现月　　

○又谕、许振祎奏、伏汛险工。抢修平稳。现在节逾处暑。黄河南岸工险事繁。用款不足。请援案添拨南岸银八万两。北岸银五万五千两等语。著廖寿丰即饬藩司于历年节省防险项下。如数提拨。务于秋汛期内全数拨清。许振祎当督饬在工员弁。核实支放。妥筹修守。务臻稳固。将此由四百里各谕令知之。现月　　

○又谕、电寄刘秉璋、长庚巳授伊犁将军。现有交查事件。著刘秉璋传谕该将军迅即赴任。毋稍迟延。电寄　　

○吏部奏、会议福建台湾巡抚奏、凤山县训导移设云林县。台南府训导移设苗栗县。依议行。早事　　

○驻藏办事大臣长庚奏、法国亲王根哩和到藏游历。现已出藏。取道打箭炉东下。下所司知之。　　

○以河工毁家保险。赏河南获嘉县教谕王辂内阁侍读衔。前武陟县教谕李笔端五品衔。摺包　　

○庚辰孝贞显皇后诞辰。上诣建福宫圣容前行礼。　　

