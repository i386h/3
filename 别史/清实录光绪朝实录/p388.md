<!-- { "loadSidebar": true } -->
○又谕、李鸿章奏、筹办法越交涉。议定＜闲＞明条约。画押竣事一摺。此次＜闲＞明条约。与初十日所谕该署督各节。尚不相背。惟越南系我藩属。第四款内。虽有现与越南改约。决不插入伤碍中国威望体面字□□羕之语。究系隐约其词。并未将属藩一层。切实说明。殊未惬心。将来条目中越南册贡。照旧办理务须注明越南既为属邦。一切政令。与中国交涉者。朝廷均可酌办。即如越南与法人两次立约。并未豫行奏闻。南官黄佐炎、张登憻、心存疑贰。误我戎机。中国皆可以大义责之。现在＜闲＞明条约既定。所最要者。全在随后所议详细条目。商务界务。确切分明。不准稍涉含混。议定后必须请旨定夺。不准匆遽迁就。彼族议事。尚须议院会商。岂有中华大政。反不集思广益之理。此层亦可与福禄诺豫为说明。免致临时再有急促情事。总之法人狡狯多端。该署督务当随时随事。杜其诡谋。方免他日反覆。另片奏、请将马建忠、德璀琳、奖励等语。均于原片内批示矣。将此由六百里密谕知之。洋务　　

○又谕、法越构衅叠经谕令沿海各督抚严密设防。现在法人在津与李鸿章讲解。虽已议有＜闲＞明条款。惟彼族狡诈多端。事变殊难豫度。沿海防务。不可一日稍弛。所有炮台及防守各营。朝廷不惜帑项准备已久。断不准以兵力尚单。防守未豫为词。稍存诿卸。著彭玉麟、曾国荃、穆图善、何璟、张树声、卫荣光、刘秉璋、张兆栋、陈士杰、倪文蔚、各就该省兵力。切实筹练。事事有备无患。傥必须开仗。立即成阵。战御有方。不准稍形松劲。潘鼎新驻军关外。情形尤为紧要。并著随时侦探备御。傥有疏虞。惟该督抚等是问。将此由六百里各密谕知之。洋务　　

○又谕、卞宝第等奏、湖南筹防紧要。请添募勇营一摺。湖南防勇。自彭玉麟率领二千人驰赴广东后。复经潘鼎新将南路各营三千人。带往广西。该省兵力。极形单薄。且界连黔蜀。时虞会匪游勇。句结为患。自应切实筹防。著照所请准其添募防勇三千人。扼要填扎。尽心训练。以期得力。将此由五百里谕知卞宝第。并传谕庞际云知之。现月　　

○又谕、卞宝第奏、劣幕被控潜逃来京请旨革拏一摺。据称丁子亨即丁保霖。籍隶湖北汉阳县。向在郧阳府知府幕中充当刑名。上年于郧西县廪生余琼芳身死一案。挟嫌议供刑逼。并有强讨许聘有夫之民女为妾情事。嗣经查拏。据报于上年进京投亲。请旨革拏等语。六品衔候选从九品丁子亨即丁保霖。被控潜逃。亟应严拏讯究。著先行斥革。并著步军统领衙门、顺天府、五城御史、一体严拏务获。解赴湖北归案讯办。原摺均著钞给阅看。将此各谕令知之。现月　　

○又谕、刑部代递郎中王应孚各摺片。内称当陆续言之等语。著该部堂官传知该员即行详晰具摺。仍由该衙门代奏。　　

○予积劳病故。前任云南提督胡中和照军营例赐恤。并将战绩宣付国史馆立传。现月　　

○旌表节妇湖南候选同知方功煦妻周氏。摺包　　

○蠲免陕西褎城县水冲地亩钱粮。　　

○甲子。以神灵显应颁广西雒容县城隍神扁额曰膏泽芘荫。　　

○谕内阁、陈士杰奏办工不力各员。分别□□□尔□处等语。山东开穵小清河工程。经该抚前往查看。候补知县崔嘉桓需索地方供应。心地尤属糊涂。著即行革职。毋庸留工。署高苑县知县朱行祺。博兴县知县王振录、教习知县陈福寿、候补知县陈曾守、大挑知县胡寅恭、候补知州蒋树屏、办理迟延。实属不知缓急。均著摘去顶戴。勒限一月。将所管地段一律疏通。以示惩儆。记注　　

○山东巡抚陈士杰奏、法人所恃有三。船坚炮利、军令严肃。不可恃有四。法本穷国。用师越南。饷项支绌一也。大臣不和。势多疑阻。二也。劳师涉远。人将乘其隙。三也。四国订约。不许扰乱通商口岸。该国入踞越南。得不偿失。四也。当饬南北洋多备枪炮。资助滇粤。但与相持数月。法军饷糈奇绌。求和必益真切。得旨、该抚所陈。不为无见。仍著懔遵叠次谕旨。切实筹备。酌量事机。妥为办理。不得稍涉疏懈。摺包　　

○乙丑。以雨泽稀少。上诣大高殿祈祷行礼。　　

○遣惇亲王奕誴诣时应宫。贝勒载澂诣昭显庙。贝勒载滢诣宣仁庙。镇国公奕谟诣凝和庙拈香。内记　　

○谕内阁、希元奏、甄别不职各员一摺。吉林前署双城厅通判委用通判陈治、居心贪诈。任意妄为。著即行革职。署宾州厅同知委用同知李增光信任书差。怙过不悛。著降为州同归部铨选。伯都讷厅同知邵守正、阅历未深。不谙政体。五常厅教谕张箴士论未洽。人地不宜。均著开缺以原班归部候选以肃吏治。记注　　

○又谕、卫荣光奏、特□□□尔□在籍道员亏倒巨款。请旨革职究追一摺。据称福建候补道刘翊宸曾署盐法道篆务。同治初年回籍。历在江阴、丹阳、溧阳、江甯、扬州等府县。开设典铺二十余处。均系他人存项。又在各典私用汇票数十万金。于本年二月闲倒闭。共亏欠八十一万有奇。内有公款五万余金等语。奸商凑集资本。开设典铺。稍一亏耗。即将余资席卷逃匿。甚有并未亏耗。意图侵吞。纷纷倒闭。似此情同诓骗。败坏市风。亟应从严惩办。福建候补道刘翊宸、著先行革职。交卫荣光查明该革员资财。房产。有无寄顿隐匿。勒提到案。严行究追。分别抵偿。以示儆戒记注　　

○谕军机大臣等、张树声奏、已革提督黄桂兰感愤自尽情形。据情代奏一摺。据称接黄桂兰两次来咨。声称官军在北甯打仗。该提督躬亲督战。刘永福观望不前。赵沃所统右路各营。屡徵弗至。以致败退。尚冀收集溃军。再图决战。徐延旭将各营概行拨归主事唐景崧调遣。该提督叠商仍任前敌。迄不允从。以死明志等语。黄桂兰服药身死。难保非畏罪自尽。其咨文所称。各节。是否属实。著潘鼎新秉公确查。据实具奏。原摺著钞给阅看。将此谕令知之。洋务　　

○又谕抽查漕粮御史春长等奏、大通桥闸板损折。验有接笋情形。当时办理草率。请饬修理等语。著仓场侍郎迅即饬令该管官认真修整。并照例查取职名。交部议处。现月　　

○江苏巡抚卫荣光奏、筹办海防情形。一筹设各口防营。二筹防保甲团练。三严饬捕获枭匪。得旨、仍著懔遵前旨。实力筹备。不得因有可和之机。稍形疏懈。并将太湖一带枭匪。随时严拏惩办。以靖地方。　　

○以交代亏欠。延不完缴。暂革河南前署淮甯县知县顾守埙、已故前署淮甯县知县马德绶、已故前淅川厅同知何桂芳职。并分别提属勒追　　

○丙寅。谕内阁、前据岑毓英奏、请全师撤回扼守要隘等语。该督未奉谕旨。即退扎馆司。殊属未合机宜。岑毓英著交部议处。　　

○又谕、顺天府奏、赈米陆续用竣。恳恩加拨一摺。前因京城及顺天各属赈粜正殷。业经赏给京仓米石。分别赈济。现在麦秋收割尚早。小民生计仍艰。著再加恩赏给京仓粟米一万五千石。通仓粟米五千石。以资接济。　　

○又谕、御史郑训承奏、蠲缓恩旨。地方官任意延阁。请饬严定誊黄限期一摺。著户部归入御史程鼎芬前奏、蠲免钱粮勘报停徵摺片内。一并妥议具奏。　　

○又谕、前据太常寺卿徐树铭奏、永定沿河被水村民。请暂停河工。酌用民力章程一摺。当谕令李鸿章妥为筹办。兹复据该京卿奏称、村民交土。流弊已极。节经涿州、良乡、固安、永清等处之丁各庄等四十五村。梨村等十九村。孝城等二十六村。王居村等二十二村。村民呈诉。并闻良乡之长新店、永清之信安镇、霸州之策城、东安之褚河港等处。有折价交土情弊。请饬以河工自有之款。作为雇夫挑土之费等语。永定河一带被水灾民。异常困苦。岂容稍有勒派。所有河工令民。交土章程。著即行停止。所称购土经费。仍取之河工自有之款一节。著李鸿章妥筹办理。汛官余昌寿、孙国培等。既据称有折价扰民情事。即著李鸿章、毕道远、周家楣、查明从严□□□尔□办。　　

○又谕、陈宝琛奏、按试江西上饶县武童步射之日。突有弋阳武生纠众毁门。推倒箭靶。当经该学政督饬员弁。立将首犯汪镇波缉获。供认闹考不讳等语。各学应试生童。宜如何恪守场规。各安本分。乃敢恃众闹考。希图挟制。此风断不可长。亟应从严惩办。以儆刁顽。著潘霨督同臬司即将此案确切研讯。按律定拟具奏。此等弊端。据奏不独上饶一县为然。嗣后著该学政督饬各该教官廪保、随时严加约束。并著该抚饬属。遇有生童藉端滋扰。即行严拏究办。　　

○又谕、陈宝琛奏、请将笃行绅士量予奖励等语。据称江西在籍绅士同知衔即用知县郑维驹、内行敦笃。人无闲言。主讲书院。学规整肃。严辨义利。教有成效。洵属可嘉。郑维驹著加恩赏给五品卿衔。以资观感。　　

○又谕、吴大澂奏、请购备炮位。饬部筹拨银三百万两等语。著经理各国事务衙门、户部、会议具奏。　　

○谕军机大臣等、岑毓英奏、官军粮尽势孤。现已退守边境。并酌裁勇营一摺。越事万难补救。而我军粮尽势孤。全师而返。固与退缩者有闲。惟虽奏明并未奉旨。究有应得之咎。本日已明降谕旨。将岑毓英交部议处。以示薄惩。现在法国使臣。已到天津。与李鸿章讲解。渐有成议。惟条目尚未议定。事变殊难豫度。越南地方未靖。尤易横生枝节。各路防军。断不可因有可和之机。稍形松懈。仍著岑毓英严督各营。择要驻扎。认真操练。以备不虞。至进止机宜。仍遵前旨候谕遵行。所有裁并勇营。著照所议办理。务期汰弱留强。以资得力。刘永福一军。前经打仗著绩。不无微劳。此时该军退扎大滩保胜一带。著该督妥为拊循。并详察该军现在勇数若干。若何安置之处。妥筹具奏。闻法人有雇募广东人为兵勇者。广东有此。恐云南亦所不免。著岑毓英饬属、不动声色。设法禁止。是为至要。将此由六百里密谕知之。　　

○又谕、前据伯彦讷谟祜等、会议覆奏。暨廖寿恒等陈奏各摺。当经分别钞录摘钞给与李鸿章阅看。该署督自必详加酌度。以为集思广益之资。兹复据孔宪珏等、各抒所见。详晰具陈。该给事中等、目击时艰。留心国是。虽所言未必尽能中肯。然合众人之心思耳目。竭力筹维。实多可采之处。朝廷虚衷采纳。择其言之浅近易行者。分别录出。李鸿章务当博采群言。不可稍执成见。将来详议条目。悉臻妥善。庶足孚众望而保令名。孔宪珏等摺片。洪良品、冯应寿、王赓荣摺。均著摘钞给阅看。将此由五百里密谕知之。　　

