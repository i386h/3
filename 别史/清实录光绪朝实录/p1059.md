<!-- { "loadSidebar": true } -->
○又谕、现在整顿兵制。停止武科亟应于各省省会建立武备学堂。以期培养将才。练成劲旅。查南北洋湖北所设武备学堂。及山东所设随营学堂。均已办有规模。应即责成李鸿章、刘坤一、张之洞、袁世凯等。酌量扩充认真训练。其应如何分门操习。俾精兵学而备干城。一切规制章程。务再细心核议。斟酌尽善。详晰具奏请旨施行。其余各省。即著该督抚设法筹建。一体仿照办理。以归划一。将此通谕知之。现月　　

○甘肃新疆巡抚饶应祺奏、库车、码喇巴什、两厅被灾甚重。委员查勘抚恤。得旨、即著查明被灾轻重情形。妥筹赈恤。毋任失所。摺包　　

○以捐赈十万两。赏四品卿衔分部郎中左宗蕃以四品京堂候补。摺包　　

○以捐赈二万两。赏提督刘维桢之子国木滟巳举人准其一体会试。摺包　　

○以捐赈万两。予江西候补知府张煜南以道员分发广西尽先补用。浙江试用知县罗文槐、以知县遇缺即补。已革甘肃举人陈宝璇、陈森、均赏还举人。咨回广东原籍。摺包　　

○癸巳。谕内阁、前因各省制兵防勇。积弊甚深。业经通谕各督抚认真裁节。另练有用之兵。因念练兵必先选将。而将才端由教育而成。自非广建武备学堂。挑选练习。不足储腹心干城之选。但学堂成效。既非旦夕可期。其各省之设有学堂者。学成之员现尚不敷分调。惟有先就原有将弁。择其朴实勤奋者。遴选擢用。著各直省将军督抚。将原有各营严行裁汰精选若干营。分为常备、续备、巡警等军。一律操习新式枪石滟驳。认真训练。以成劲旅仍随时严切考校。如再沾染积习。窳惰废弛即行严倢■＜曰融＞■＜石木＞惩办。朝廷振兴戎政在此一举。各该将军督抚务当实力整顿。加意修明。期于日有起色。无负谆谆申儆之至意所有改练章程。及应如何更定饷章著政务处咨行各省。悉心核议。奏明办理。将此通谕知之。

现月

　　

○谕军机大臣等、电寄李鸿章朕钦奉慈禧端佑康颐昭豫庄诚寿恭钦献崇熙皇太后懿旨。闻李鸿章现在患病。尚未痊愈。该大学士以时局多艰。力疾从公。不肯请假。具见忠爱性成。朝廷嘉许之余。益深廑念。著赏假二十日。安心调理。期早就痊。以纾垂系。　　

○召见道员用广西镇安府知府严震。得旨、著开缺以道员仍留广西遇缺即补。并交军机处存记。　　

○护理山东巡抚胡廷干奏、沿海匪徒猖獗。屡有弋获现已渐就平靖。得旨、仍严饬防缉。　　

○以亏款潜逃。逮已革山东署陵县知县吴明昭籍产备抵　　

○予续查顺直各属殉难官绅。同知衔署完县知县王开运等、暨兵民妇女一百二十六员名口、旌恤如例。纂修官胡骏恭纂　　

总纂官熊方燧恭辑监修总裁世恭阅二签四月二十五日正总裁那月日专司蒿■禾本陆恭覆阅癸丑十一月二十六日　　

徐月日　　

荣月日副总裁唐月日　　

宗室宝恭阅又五月二日

　　

陈恭阅三签二月初十日　　

熙月日　　

郭恭阅二签九月初八日　　

宗室麒月日

大清德宗同天崇运大中至正经文纬武仁孝睿智端俭宽勤景皇帝实录卷之四百八十六　　

光绪二十七年。辛丑。八月。甲午朔。上诣慈禧端佑康颐昭豫庄诚寿恭钦献崇熙皇太后前问安。至丙辰皆如之。记注　　

○谕内阁、钦奉皇太后懿旨。兵部左侍郎李昭炜等奏、安徽大水。请饬勘赈一摺。据称安徽自五月起。大雨连旬。山洪江涨。同时溢涌。圩堤冲塌甚多。大江南北各府州县。田庐人口牲畜。漂没不知凡几。请迅速筹济等语。安徽此次被水。灾区较广。前据王之春奏陈。当谕令妥筹赈济。深宫轸念灾黎。时深悯恻。著颁发内帑银五万两。交王之春核实散给。并酌察看灾情。分别轻重。迅即多方赈抚。毋任一夫失所。现月　　

○谕军机大臣等、本日礼部奏、回銮有期。请派员致祭岳渎一摺。中岳嵩山。著派陆润庠。西岳华山。著派李绂藻、尤期前往。择吉致祭。跸路所经名山大川。古帝王陵庙。名臣先儒祠墓。即著陕西巡抚。派镇道大员。就近致祭。其直隶河南等处。由该部咨行各该督抚查明。一律遵照办理。现月　　

○召见在任候选道四川资州直隶州知州沈秉＜辶黎＞方

■土。得旨。著以道员在任遇缺即补。并交军机处存记。　　

○以仗义疏财。予婺源县民人江山■夆青故父一品封职江巨荣、建坊。摺包　　

○乙未。谕内阁、人才为庶政之本。作育人才。端在修明学术。三代以来。学校之隆。皆以德行道艺为重。故其时体用兼备。贤才血■乣多。近日士子。或空疏无用。或浮薄寡实。今欲痛除此弊。自非敬教劝学。无由感发兴起。除京师已设大学堂。应行切实整顿外。著将各省所有书院。于省城均改设大学堂。各府厅直隶州。均设中学堂。各州县。均设小学堂。并多设蒙养学堂。其教法当以四书五经纲常大义为主。以历代史鉴。及中外政治艺学为辅。务使心术端正。文行交修。博通时务。讲求实用。庶几植基立本。成德达材。方副朕图治作人之至意。著该督抚学政。切实通筹。认真举办。所有慎延师长。妥定教规。及学生卒业。应如何选举鼓励。一切详细章程。著政务处咨行各省。悉心酌议。会同礼部覆核具奏。将此通谕知之。现月　　

○丙申。谕内阁、上年拳匪召乱。京畿一带。多被扰害。以致各省人心煽动。焚毁教堂。伤害教士教民之案。层见晶■宜出。朝廷屡降诣旨。饬令妥为保护。仍地方官奉行不力。致酿事端。业经择要先行惩办五十六员在案。兹据奕劻等具奏。请将情罪较重者十员。及查明更正各员。再行宣示。并将全案议结。续惩各员。一并开单呈览前来。盛京副都统晋昌、巴彦苏苏统领鄂英、湖南衡永郴桂道隆文、浙江金衢严道鲍祖龄、山西汾州府知府徐继孺、忻州知州徐桂芬、署归化城同知郭之枢、和林格尔通判毛世黼、署托克托城通判李恕、署甯远州通判沈荣绶、均著定为斩监候罪名。贷其一死。发往极边充军。永不释回。樊恩庆、李鸣和、查明实系错误。著即更正。以李恕、沈荣绶、抵罪。直隶武邑县知县。俟查明后仍定为斩监候罪名。发往极边充军。永不释回。山西归绥道郑文钦、业经正法。浙江衢州镇总兵喻俊明、山西隰州知州崔澄寰、曲沃县知县王廷英、孝义县知县杨学康、寿阳县知县秦锡圭、均著革职。发往极边。永不释回。黑龙江副都统凤祥、业经发往极边。著加永不释回。浙江布政司荣铨、著革职。发往极边。直隶滦平县知县文星、著改为革职。发往极边。永不释回。浙江巡抚刘树堂、著革职。永不叙用。饬令回籍。仍交地方官管束。仓场侍郎长萃、呼兰城副都统倭克津泰、直隶大名镇总兵王连三、景州知州洪寿彭、元城县知县王锦阳、南乐县知县巩英、河南署南阳镇总兵尹嘉宾、郑州知州汤似慈、浙江衢州府知府洪思亮、湖南衡州府知府裕庆、清泉县知县郑炳、山西归化城副都统奎成、泽州府知府陶家驺、潞城县知县璧珵、高平县知县于岱霖、山东恩县知县秦应逵、夏津县知县屠乃勋、江西按察使陈泽霖、南丰县知县邓宣猷、南城县知县翁宝仁、均著革职。永不叙用。河南河北道岑春荣、武安县知县陈世炜、江西吉南赣甯道涂椿年、山西临县知县孔繁昌、四川名山县知县卢鼎智、均著革职。河南南阳县知县袁福龄、业经革职。应毋庸议。县丞李若仙即李承瀛、著即斥革。已故直隶总督裕禄、驻藏大臣庆善、均著追夺官职。直隶清苑县知县张丙＜辶黎＞吉、业经革职。著加永不叙用。大名县知县苗玉珂、著改为革职留任。山西太原城守营石凤岐、著改为革职。永不叙用。长子县知县恩顺、著改为革职。塔拉特王、著革爵查办。阿拉善王、中喀尔王、均已传旨申饬。山西太谷县知县胡德修、河津县知县黄廷光、均查未在任。大甯县知县曹季凤、情有可原。均免置议。又续议惩处单开各员。奉天团长常志德、著发往极边。永不释回。署山西大同镇总兵杨鸿礼、太原县知县何宗逊、署甯乡县知县郝振麟、署岳阳县知县刘藜辉、署榆次县知县吕继纯、太原武官马得胜、四川邛州知州李常霈、直隶望都县知县严倍烈、河南西华县知县林廷赓、周家口通判汪坦、均著即行革职。永不叙用。陕西都司郝殿魁、徐大田、刘辅军、把总杨绪林、武弁张金声、浙江举人郑永禧、贡生郑锷、从九衔罗道樊、江西进士黄熙祖、举人谢甘棠、廪生鄢缙、林湘巨、林茂修、卢明生、梁飞鹏、张文兰、武举单炳耀、监生梅素清、武生李太和、单寅、萧廷杰、单步鳌、著一并斥革。直隶王孝村绅士左洛苓、已革贵州武员罗芳林、均著监禁。四川建昌道王季寅、雅州府知府李念兹、署雅州府知府王之同、均著革职留任。江西赣南镇总兵何明亮、清江县知县石守谦、上高县知县文聚奎、河南涉县知县车均、四川叙州府知府文焕、宜宾县知县王殿甲、灌县知县王瑚、双流县知县龚宝琅、均著撤任。江西吉安府知府许道培、浮梁县知县任玉森、均经撤任。毋庸再议。＜目辟＞行＜匧心＞口＜韦未＞＜夗贝＞辉府知府曾培祺、著撤任。改发他省差遣。贵州思南府知府张济辉、龙泉县知县继文、四川崇庆州知州陈兆棠、崇甯县知县陈鼎勋、南部县知县袁用斌、大足县知县赵绥之、均著开缺离省。郫县知县黄树勋、温江县知县周庆壬、均著停委两年。奉天辽阳州知州陈衍庶、著改为革职留任。河南南阳府知府傅凤扬、及蒙古十一员。均俟查明。再行办理。又山西太原府知府。当时实系曾树椿。并非许涵度。应改为曾树椿。俟查明再予惩处。许涵度应即免议。该部知道。并将此通谕一体周知。　　

○谕军机大臣等、电寄陈夔龙、著留办跸路工程。俟报竣后。再行请旨。电寄　　

○丁酉。谕内阁。钦奉慈禧端佑康颐昭豫庄诚寿恭钦献崇熙皇太后懿旨。全权大臣电奏、美使函称、美总统因伤薨逝等语。美总统夙笃邦交。上年遇事维持。尤主公道。兹闻噩耗。怆愕莫名。著伍廷芳即行传旨致唁。电寄　　

