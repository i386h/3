<!-- { "loadSidebar": true } -->
○缓徵安徽盱眙、天长、凤阳、定远、灵璧、凤台、霍邱、铜陵、来安、寿、东流、怀甯、桐城、合肥、滁、五河、怀远、庐江、建德、贵池、亳、无为、当涂、芜湖、繁昌、潜山、全椒、阜阳、巢、含山、宿松、和、涡阳、宿、三十四州县、暨建阳、安庆、庐州、凤阳、长淮、泗州、滁州、七卫。被水被旱被风田亩新旧钱粮杂课。其盱眙、泗、天长、定远、灵璧、凤台、霍邱、铜陵、寿、东流、怀甯、桐城、合肥、五河、怀远、庐江、建德、贵池、亳、无为、当涂、芜湖、繁昌、潜山、阜阳、巢、宿松、涡阳、宿、太湖、望江、宣城、南陵、泾、甯国、旌德、太平、青阳、舒城、颍上、蒙城、太和、六安、英山、霍山、广德、建平、四十七州县。应徵新旧漕粮。并展缓。现月　　

○乙未。谕军机大臣等、电寄李鸿章、电均悉。宋朝儒一军。既已到津。著暂留津防。候旨调遣。陈湜一军。需用车辆。著李鸿章设法赶办。俾得迅速开拔。卫汝贵在中前所患病。难保非藉词逗遛。著李鸿章迅饬沿途州县。严催解员赶紧递解送部。电寄　　

○又谕、电寄裕禄、现在倭踞海城。辽沈吃紧。长顺已赴辽阳察看布置。兵力尚单。所有奉省耿凤鸣所部。及张锡銮所募猎户。现扎何处。著裕禄酌量调派。以顾辽沈门户。谢永恩所办团练。现守何地此外有无得力民团。著将办理情形覆奏。依克唐阿前派荣和召募猎户。已到几营。并著裕禄查明具奏。

电寄

　　

○又谕、电寄李鸿章、本日据李秉衡电称、宋朝儒、余虎恩、申道发、均至德州乘船。出山东境北上。熊铁生、杨金龙、两军。有由西道北上之信等语。除宋朝儒已到。其余虎恩、申道发两军。仍著李鸿章饬沿途催趱。熊铁生、杨金龙两军。著转电刘树堂查覆。一面饬经过州县催令速进。毋准逗遛。电寄　　

○又谕、电寄宋庆、昨电奏、拟进攻海城。日来贼中情形如何。有无战事。殊深廑系。现在大高岭一带。信息不通。傥北路之贼。并赴西南。聂士成吕本元各军。似可移至岫岩海城。与宋庆合力会剿。军事变迁非一。必须随时调度。以赴戎机。著宋庆熟筹覆奏。电寄　　

○又谕、电寄长顺、十六日电报。及本日电奏均悉。长顺既赴辽阳。所带马步。自应随往。何又派赴他处。宋庆兵力不厚。关内分守之兵。亦难多调前往。宋庆昨电、已拟进攻海城。该将军摺内多空论。电奏责宋庆恢复海城。而自以队未到齐。藉词推诿。畏难取巧。情状显然不能逃朕洞鉴也。本溪湖既去辽阳不远。著即星夜飞调前来。与宋庆会剿。并严杜海城踞匪北犯之路。是为至要。电寄　　

○督办军务处奏、洋队应暂行停办。留经费为购船置械之用。又奏、洋员汉纳根、与臬司胡燏棻、订购枪械。请饬部照数拨银。均依议行。摺包　　

○吉林将军长顺奏、添练新勇五千名。为靖边新军。营制饷章。均拟照靖边军办理。下部议。摺包　　

○又奏。边练各军。改给夹帐棚。并拟给皮衣。以便冲寒鏖战。如所请行。摺包　　

○两广总督李瀚章奏。粤东厘捐各厂。无可裁并。报闻。

摺包

　　

○陕西巡抚鹿传霖奏。遵调马步六营。名曰永兴军。启程入卫。下部知之。摺包　　

○又奏。前殉难洋县知县汪溎。请于县治城隍庙配殿。增设牌位。由地方官春秋致祭。下礼部议。摺包　　

○命镇国将军载津第三子。名溥俶。现月　　

○准督办军务处、奏调翰林院编修李盛铎、内务府员外郎常山、差遣委用。　　

○准水操学堂委员户部主事程恩培、投效福建陆路提督程文炳军营。差遣委用。　　

○以学行兼优。予贵州镇甯州学训导袁照夔等三员。陕西署兴安府学教授李忠竣等六员。蒲城县学附生王骢等六员奖叙。　　

○以捐建书院。赏例贡生王喜桂光禄寺署正衔。加一级。予陕西候选训导武文炳为其故祖父母建坊。摺包　　

○以昏庸退缩。革陕西参将侯有明职。摺包　　

○以勇丁缺额。革皖军营官两江副将汤荣恩职。永不叙用。并不准投效军营。摺包　　

○豁免陕西榆林府广有仓应徵光绪十八年分民欠粮草。摺包　　

○上以冬至祀天于圜丘。自是日始、斋戒三日。照例　　

○丙申。上奉慈禧端佑康颐昭豫庄诚寿恭钦献崇熙皇太后还宫。谕军机大臣等、电寄李鸿章、据电称、修补镇远。难以速成等语现在丁汝昌业已拏问。所有海军诸事。亟须派人接手。前谕李鸿章详加遴选。著即迅速覆奏。刻下威海卫防务。责成何人。镇远舰仍饬洋匠设法修补。以备缓急之用。电寄　　

○又谕、电寄李鸿章、裕禄唐仁廉电称、海城既失。亟宜北保辽沈。南顾营口。此路无险可扼。须设营垒炮台。吴大澂新购德国大炮一百十二尊。已抵关者二十二尊。请饬拨十二生膛十二尊。十八生膛二尊。派弁随带炮手药弹。限八昼夜解至沈阳。以救危急等语。奉省需用洋炮。吴大澂处如能拨给。著即迅速解往。傥无可分拨。著李鸿章设法酌量拨给。电寄　　

○又谕、电寄宋庆、两电均悉。海城既为贼踞。南北均形吃紧。连日叠次谕令稳慎进取。原因军情眴变。未可胶执。该提督近调聂士成吕本元等军。夹击海城。周馥以为未宜。已函商该提督。又本日裕禄唐仁廉电称、现在办法。宜急令宋庆赶保营口。长顺、聂士成、蒋尚钧。赶保辽阳。依克唐阿、吕本元、孙显寅、保大高岭。马玉昆、马金叙等保盖平。亦以辽阳营口两处为最重。著宋庆相机调度。力顾大局。海城之攻。务须慎之又慎。勿堕狡谋。是为至要。电寄　　

○又谕、电寄刘树堂、电悉。李永芳到京。据称枪械无多。今阅此电。所发洋枪背枪。想是李永芳启行后。给各队领取。其应解海军衙门洋步枪一千杆。豫存擡枪八百杆。著该抚即行赶解应用。如能年内多造。更济急需。并著迅速筹办。电寄

　　

○工部奏、三大殿陈设大驾卤簿。可否暂缓备办。得旨、著暂缓备办。电寄　　

○又奏、督修崇文东直等门马道门楼等工。核明西直门城墙等工钱粮数目。其阜城德胜两门城墙工程。请并入西直门工程办理。依议行。早事　　

○察哈尔都统德铭奏、请饬晋抚迅解丰甯两厅积欠地租。并请部定章程。以清公款。又奏、拟挑察哈尔官兵驻扎操练。用备缓急。并请饬筹款以济饷需。均下部议。摺包　　

○又奏、遵旨入都陛见。请派员署理察哈尔都统。得旨、著俟吉升阿回任后。再行来京陛见。摺包　　

○守护东陵大臣麟嘉等奏、加添满兵。慎守陵寝。请饬筹拨经费。下部议。　　

○赏户部左侍郎张荫桓尚书衔。　　

○丁酉。谕内阁、张煦奏、查明口外各厅灾后荒地。援案恳予停徵一摺。山西归化等厅认粮地亩。因年月久远。辗转更易。粮册仍系原名。颇多轇轕。现经该抚委员划分村落。逐亩履勘。人多迁徙。地亦荒芜。所有应徵粮银。自应分别办理。著照所请。除有主熟地三千八百三十九顷五十余亩。粮银照常徵收外。其归化城厅灾后荒地三千三百九十三顷九十七亩零。应徵银七千二百九十七两零。甯远厅荒地五百七千三顷八十八亩零。和林格尔厅荒地二百十一顷九十七亩零。应徵银六十七两零。米二百八十五石零。均著自光绪十九年上忙起。停徵四年。以纾民力。该抚即刊刻誊黄。遍行晓谕。务使实惠均沾。毋任吏胥舞弊。用副轸念歉区至意。现月　　

○谕军机大臣等、电寄宋庆、李鸿章电奏、叠据善联袁世凯营口局各电。宋庆二十四日接仗不利。退守牛庄。其本日战状。及宋得胜受伤情形。尚未据宋庆电报。殊深焦灼。现在贼氛正恶。宋庆兵力不敌。惟有联合前敌各部。及章高元等。坚守牛庄。兼顾营口。严杜西窜之路。是为至要电寄　　

○又谕、电寄李鸿章、据电奏、威海防剿万紧。一时难易生手等语。丁汝昌既经拏问。海军提督。即著刘步蟾暂行署理。仍著李鸿章遴员保奏。候旨擢用。丁汝昌俟经手事件。交替清楚后。速即起解。电寄　　

○又谕、电寄李鸿章据电奏、据吴凤柱电。锦州土匪蜂起。派队摉捕。并与地方官绅妥筹收抚。消弭内患等语。办法甚合机宜。著准其照办。并认真训练。其饷项饬周馥、袁世凯、由粮台照章给发。电寄　　

○又谕、电寄吴大澂、刻下山海关内外。计已封冻。所有滦乐一带。是否有可以踏冰登岸之处。著吴大澂加意严防。并详细覆奏。电寄　　

○又谕、电寄吴大澂据电奏、据锦州知府奎华电禀。锦城大兵云集。深恐奸宄混冒。请饬查非奉旨驻锦者。不准逗遛。且锦城非大道。各军不准绕道进城。以速军行等语。现除吴凤柱所部、及谭文焕一军外。并无饬令驻锦之兵。著吴大澂电知、即派吴凤柱查明住店兵勇。分别饬催出城前进。不得在锦逗遛。其经过各军。不准绕道入城行走。以肃军纪而靖地方。

电寄

　　

○山西巡抚张煦奏、统领晋军总兵贺星明。拔队赴京。听候调遣。报闻。摺包　　

○上诣皇穹宇指香。南郊斋宫斋宿。　　

○戊戌。冬至。祀天于圜丘上亲诣行礼。　　

○诣正阳门关帝庙菩萨殿拈香。早事　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。照例　　

○遣官祭庄顺皇贵妃园寝。端慧皇太子园寝。醇贤亲王园寝。　　

○诣宁寿宫问慈禧端佑康颐昭豫庄诚寿恭钦献崇熙皇太后安。至壬寅皆如之。　　

○谕内阁、李鸿章奏、据宋庆电称、总兵姜桂题、程允和、在旅顺与倭接战失利。辗转绕赴宋庆军营。与宋得胜等合力战剿。甚为出力。可否留营立功自赎。总兵张光前。亦因力战不支。至宋庆营内。会同章高元等扼守盖平。可否一并革职留营等语。旅顺失守。姜桂题等罪有应得。姑念此次会同扼剿。尚能出力。云南临元镇总兵姜桂题、记名总兵程允和、张光前、著一并革职。准其暂留宋庆军营。带罪图功。以观后效。傥再不知愧奋。定按军法从事。洋务　　

