<!-- { "loadSidebar": true } -->
○谕军机大臣等、德馨奏江西萍乡县与湖南体陵等县接壤。现据萍乡县知县顾家相禀报。访闻醴陵县于七月十三日夜闲。有会匪三百余人。抢入县署。劫去狱囚。并有连劫店铺富户情事。该匪现于武功山之大安里。作为巢穴。约于八月内起事。有谋袭萍乡之谣请就地招勇二百名。以资防御并请派拨勇营至县防堵等情。已派副将杨乐宾。提督申道发各率所部驰往剿办等语。即著德馨饬令派出各营。会同地方文武。实力严防毋令邻省匪徒阑入江境。此项会匪。既有劫狱拒捕情事。张煦何以并未奏报。著吴大澂迅即拣派得力员弁会同江西防营。严拏匪首。解散胁从毋任蔓延。德馨原片。著钞给阅看。将此各谕令知之。现月　　

○文秀札拉丰阿现驻南苑。以克勤郡王晋祺署镶红旗蒙古都统。吏部尚书麟书署正蓝旗蒙古都统。吏部右侍郎敬信署正蓝旗护军统领。现月己卯。谕内阁、给事中洪良品奏、本年朝审绞犯永氏一案。疑窦甚多请派大臣覆审一摺。著派翁同和、怀塔布、提集人证。详加覆讯妥拟具奏。现月　　

○又谕、升泰奏、请将颁给达赖喇嘛班禅额尔德尼之哲布尊丹巴呼图克图祈福文书。咨送军机处等因一摺。此书著交理藩院由驿咨送库伦。著该办事大臣承领转交哲布尊丹巴呼图克图。明发　　

○谕军机大臣等、给事中洪良品奏永定河水性湍急。每易溃决。其北岸头工上汛。关击尤重。请接连石景山二十四号。自北上头号起至十号止。添砌石堤十里。以资捍卫等语。著李鸿章遴派熟习河工之员。前往该处。详细覆勘。妥筹具奏。原片著钞给阅看。将此谕令知之。现月　　

○河东河道总督许振祎奏、两岸七厅埽段及南岸上三厅埽段。修补坚实。下部知之。摺包　　

○庚辰以湖南湖北。合力剿捕岳州谋逆会匪。地方肃清。予在事出力员弁李谦等奖叙。　　

○辛巳。工部奏、建锐等营工程。请派员验收。得旨、著派熙敬、徐树铭验收。明发壬午。予故前任长江水师提督李成谋恤典如例。战功事迹宣付史馆立传。并于原籍及立功省分建立专祠。子江苏候补同知李傅新。服阕后以知府用。寻予谥勇恪。　　

○以捐置义庄。予浙江秀水县生员杨炜枢等建坊。摺包　　

○以捐助书院经费。予云南鹤庆州绅士舒金和建坊。摺包　　

○癸未上诣颐和园乐寿堂。问慈禧端佑康颐昭豫庄诚寿恭钦献皇太后安内记甲申。谕内阁福润奏、灾区需赈孔殷。请截留新漕。以资散放一摺。本年山东黄河。秋汛期内。水势盛涨加以雨水山泉同时汇至。河身不能容纳。卫运两河同时漫溢。所有惠民等州县沿河村庄。被淹甚宽。灾民困苦情形。深堪悯念。自应宽筹赈抚。著照所请。将该省本年新漕除照向例拨兑各处兵米外。其余应行运通米石。悉数截留。并将随漕轻赍等项。按数扣支以备赈需该抚即饬所属分别被灾轻重。核实散放务使实惠及民。毋任吏胥稍有弊混用副朝廷轸念灾区至意。现月　　

○命大学士张之万管理吏部事务。　　

○授协办大学士户部尚书福锟为大学士。管理户部事务。　　

○命吏部尚书麟书协办大学士。调工部尚书熙敬。为户部尚书。以吏部左侍郎松溎。为工部尚书。转吏部右侍郎敬信为左侍郎。调工部右侍郎崇光。为吏部右侍郎。以内阁学士志颜、为工部右侍郎。兼管钱法堂事务。现月　　

○乙酉。河南巡抚裕宽奏、本年豫省新漕。仍难办运本色。吁恳援案折解。允之。摺包　　

○调镶红旗满洲副都统。色楞额为正黄旗满洲副都统。正黄旗汉军副都统阿克丹为镶红旗满洲副都统。以乾清门侍卫文瑞为正黄旗汉军副都统。现月　　

○以谳狱不慎。办事乖张。革广东乳源县知县李象地职。摺包　　

○协修官尹庆举恭纂　　

总纂官钱骏祥恭辑监修总裁世恭阅二签十一月初二日正总裁那月日

专司藳本陆恭覆阅癸丑七月十四日　　

徐月日　　

荣月日副总裁唐月日　　

宗室宝恭阅三月二十八日

　　

陈恭阅三签二月初六日　　

熙月日　　

郭恭阅一签五月二十日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之三百十六　　

光绪十八年。壬辰。九月。丙戌朔。遣官祭历代帝王庙。外记

注

　　

○以捐助本籍贵州镇远书院经费。予云南巡抚谭钧培奖叙。永昌府知府邹馨兰建坊。现月摺包　　

○丁亥。谕军机大臣等、有人奏、总兵龙殿扬在江苏充当缉捕私盐差使。暗与枭匪句结。坐地分赃。每一出巡。私受馈遗无算。致有盐枭砍伤巡丁。焚船劫银。牵涉该总兵队下兵勇情事。前抚臣刚毅受其蒙蔽。久而不觉。吴人咸以为怨。请饬查办等语。著刘坤一、奎俊、按照原参各款。确切查明。据实参奏。不准稍涉徇隐。原摺均著钞给阅看。将此各谕令知之。寻刘坤一等奏、查明龙殿扬并非句结枭匪。惟纪律不严。漫无约束。请旨革职。以示惩儆。从之。现月　　

○又谕、有人奏、去冬广东省城匪徒。白昼夥抢连劫铺户今年西关等处。有枪毙练勇刀伤妇女情事。官轮缉私。被贼诱夺船只。兵弁受伤。揭阳县衙署被火。案卷焚毁。海关苛罚商贩。巡勇炮毙土人。众情愤怨。罢市六日。连平州牧不洽舆情。致激民变。此等重案。皆未参办。请饬彻查等语。所奏如果属实。殊属不成事体。著李瀚章、刚毅、按照所参各节。确切查明。据实覆奏。毋得稍有隐饰。原片著钞给阅看。将此谕令知之。寻李瀚章等奏省城盗劫各案。均已破获。轮船被劫。已经参办。揭阳衙署被火。及海关苛罚商贩。炮毙土人。均无其事。田明曜亦无激变之事。报闻。摺包　　

○以广西防军出力。予记名提督孙桂林一品封典。余升叙有差。摺包　　

○戊子。库伦办事大臣安德等奏、头等台吉端多布札拉布帕拉布木多济。应住年班。因母年老。恳请暂缓来京。允之。　　

○庚寅。谕内阁、本年江苏镇江府属。因旱晴日久。田禾未能及时栽插丹徒丹阳二县。被旱尤重。荒歉情形。殊堪悯恻瞬交冬令。小民衣食无资。亟应豫筹赈济加恩赏给江北河运漕米五万石。所有水脚运费等款。一并截留。为镇属各灾区赈济之用。即著刘坤一、奎俊、督同司道勘明被灾处所。严饬印委各员。确查户口。核实散放。并将赈抚事宜。查照成案。妥筹办理。总期实惠及民。毋得稍有弊混。用副朝廷轸念灾黎之至意。现月　　

○山东巡抚福润奏、铜山引盐。商人无力运销。暂归南运局委员承办。以顾地方而重课款。下部知之。摺包　　

○陕西巡抚鹿传霖奏、榆林等处暨延安等府州属被水被旱成灾。均经筹办赈抚。报闻。　　

○以亏短交代。革前山东临淄县知县管锡仁职。并勒追。　　

○辛卯。谕军机大臣等。　　

○大理寺少卿延茂奏、新疆边事掣肘。实由洪钧绘图错误。请饬考证。又片奏、出使大臣崔国因函告总理衙门。因美国赛奇会。采购观玩之具。贻讪外部。并请密查各摺片。著该衙门查明办理。寻总理各国事务衙门覆奏边外舆地。向乏详图。洪钧就俄图译成汉字。原以备考核。非以为证据。未可以边事棘手。归咎此图。崔国因信函述及金山商董陈姓。欲备优伶赴美国赛会当属其严切禁阻。因非公函。故不登档册。与所奏情节不符。报闻。　　

○以太常寺卿李端遇署光禄寺卿。　　

○以在籍职官。主使抢夺。革东河同知刘恩锡职。并逮问。　　

○以捐修石桥。予四川长甯县监生张丕振建坊。　　

○豁免直隶全省光绪十三年以前民欠及原缓带徵地粮等项。　　

○癸巳。上诣颐和园乐寿堂。问慈禧端佑康颐昭豫庄诚寿恭钦献皇太后安。　　

○以黄河霜降安澜。发大藏香十支。交河东河道总督许振祎祗领。虔诣河神庙。祀谢。　　

○以防河出力。予河南布政使廖寿丰。彰卫怀道明保优叙。赏开归陈许道桂霖二品衔。　　

○以防护运河出力。予运河道耆安优叙。同知龚秉彝。游击王金诏传旨嘉奖。摺包　　

○甲午。谕内阁、礼部等衙门议覆福建学政沈源深奏、请以宋儒游酢从祀文庙一摺。宋儒游酢清德重望。在当时已与程朱诸贤。为人心所共推重。所著论语杂解中庸义孟子杂解易说诗二南义等书足以阐明圣学。羽翼经传。其生平出处。史传昭垂。允为躬行实践。宜膺茂典。俾列宫墙游酢著从祀文庙。位在西庑杨时之次。以崇实学而阐幽光。现月　　

○谕军机大臣等、御史吴光奎奏、四川雅州府属之大穴头山。甯远府属之麻哈母鸡沟等处。五金并产。沙质呈露。光绪十六年闲曾经主事郑宝琛集资拟办。禀由李鸿章咨明四川总督有案。请饬查勘开办等语。所奏是否可行。即著李鸿章咨商刘秉璋。遴择熟习矿务之人。前往该处。勘验矿苗情形。若何集资开采。有无流弊。据实具奏。原摺均著钞给阅看。将此各谕令知之。现月　　

○吏部以大学士张之万福锟应定何殿阁请。得旨张之万著授为东阁大学士。福锟著授为体仁阁大学士。　　

○两江总督刘坤一奏、候补道刘麒祥、曾丙熙、均堪胜海关道员之任。得旨、刘麒祥、曾丙熙、均著以海关道记名＜闲＞放。　　

○以秉性端方。学识优裕。予江南候补道程仪洛军机处存记。　　

○以续获会匪出力。予江苏淮扬镇总兵吴安康等。升叙加衔有差。摺包　　

○以纂办蒙文汇书出力。予郎中庆秀等。升叙加衔有差。现月

摺包

　　

○乙未。谕军机大臣等、长顺奏、吉林阿勒楚喀佐领马亮。现在伊犁军营当差。请饬迅回吉林归营差遣等语。马亮现在伊犁军营。有无经手事件。可否饬回吉林。著长庚酌度情形。奏明办理。原片著钞给阅看。将此谕令知之。寻长庚奏、马亮应俟经手事竣。即饬回吉林。报闻。随手　　

○江西巡抚馨奏、萍乡县南坑地方。剿办会匪情形。得旨、著即严饬各营迅速摉捕。剿捕并用。摺包　　

○西甯办事大臣萨淩阿。因病解职。赏甘肃甘凉道奎顺副都统衔为西甯办事大臣。明发　　

○以拏获会匪出力。予江西饶州府知府倪恩龄等。升叙加衔有差。摺包　　

○予伤发身故。记名副都统魁保、游击姚宏印、照军营立功后积劳病故例优恤。摺包　　

○予故原任福州将军穆图善。在吉林建立专祠。从吉林将军长顺等请也。摺包　　

○赏俄罗斯官。索廓罗夫斯其宝星。摺包　　

○丙申。上诣福华门外跪迎慈禧端佑康颐昭豫庄诚寿恭钦献皇太后还西苑。外记注　　

○诣仪鸾殿。问皇太后安。至甲寅皆如之。外记注　　

