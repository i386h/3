<!-- { "loadSidebar": true } -->
○谕内阁。丁宝桢奏、特参贪庸不职各员等语。四川仁寿县知县王履兴。巧于牟利。众议沸腾。南部县知县罗秀书。性成贪婪。士民狎侮遂甯县知县孙海。嗜好甚深。未能振作。眉州直隶州知州何清浮收病民。控案甚多。前署阆中县知县郫县知县陈庆熙。办事颟顸。性近残酷。双流县知县彭琬。疲玩不振难膺民社。署酉阳直隶州知州姚文浚。不理民事。才具平庸。邻水县知县富拉浑。嗜利甚深。工于作弊。绵竹县知县杨垲。办事粗率。心地糊涂。候补知县谢绍安。纵容丁役。行止不谨。开县知县郑继昌。颇有嗜好。难期得力。彭水县知县张文珍操守平常。多滋民怨。署什邡县知县黔江县知县潘贻薪性情躁妄。声名恶劣。永甯县知县李泳平。敢于营私。不知畏法。署资州知州酉阳直隶州知州黄加焜。浮派徇私。不知恤民均著即行革职。以肃官常。现月　　

○云南巡抚潘鼎新奏铜运改由海道。请照轮船转漕成案。搭货免税下部议。随手　　

○四川总督丁宝桢奏。川省败坏情形设法整顿得旨。前据该督奏陈川省积弊。已谕令随时认真整顿。兹复奏陈各节。具见实事求是著即竭力整饬次第举行。以苏民生而澄吏治。随手　　

○又奏。拟筹办盐岸铜厂。以杜外人觊觎。报闻。随手　　

○又奏。办理洋务需员。请调刑部候补郎中文天骏兵部候补主事黄锡焘。来川差委。下部照章奏明办理。现月　　

○以拏获积犯。予云南知县马锡蕃。以应升之缺升用。随手　　

○以操守端洁。赏四川知府彭名湜等随带加二级。随手　　

○以亏挪银两。革四川候补同知宋大奎等职。现月　　

○乙卯。谕军机大臣等。左宗棠奏、逆酋帕夏自毙情形。并统筹全局各一摺。据称安集延逆酋帕夏。经官军击败后。众心离散。遂于四月闲仰药自尽。其子海古拉率党西窜。亦被缠回截杀等语。该逆逼胁回众。占踞南路各城。肆其荼毒。罪恶贯盈。今既穷蹙自毙。余众势必涣散。事机极为顺利。惟白彦虎尚踞开都河西岸。该逆稔恶已久。罪不容诛。喀什噶尔为叛弁何姓所踞。自应乘此声威。速筹殄灭。左宗棠拟俟新秋采运足供。鼓行而西。刻下已届秋令。著即檄饬各军。克日进兵。节节埽荡。各城回众。素受逆酋胁制。非尽甘心从逆。此时大军西行。咸知效顺。自当分别良莠。剿抚兼施。以安众心。白彦虎素称狡猾。务当设法就地擒斩。毋任再行远窜。帕夏之子除海古拉外。尚有三人现在窜匿何处。并著查明具奏。左宗棠所陈统筹新疆全局。自为一劳永逸之计。南路地多饶沃。将来全境肃清经理得宜。军食自可就地取资。惟目前军饷支绌。近虽借用洋款五百万两。亦是万不得已之举。可一而不可再。若南路一日不平。则旷日持久。饷匿兵饥亦殊可虑。该大臣所称地不可弃兵不可停。非速复腴疆。无从著手等语。不为无见。著即督饬将士。戮力同心。克期进剿。并揆时度势。将如何省费节劳。为新疆计久远之处。与拟改行省郡县。一并通盘筹画。妥议具奏。所请饬部将咸丰初年陕甘新疆报销卷册各全分。及新疆额徵俸薪饷需兵制各卷宗。由驿发交等语。著户部兵部查照办理。另片奏、请饬拨凉庄满营官兵俸饷。已谕令丁宝桢照据矣。将此由五百里谕令知之。剿捕　　

○又谕。左宗棠奏、援案请拨。饷银等语。凉庄满营官兵廉俸兵饷。自同治六年至光绪元年。均由四川协甘饷内按月划拨银五千两。藉资散放。现在该营官兵困苦盼饷甚殷。著丁宝桢将光绪二三四等年凉庄满营官兵廉俸兵饷仍由四川协甘饷内划拨。以应急需。前据李元华奏、山东候补知县蒋树屏。堂博主簿张上达。均属贤能。前委办河工。颇资得力等语。该二员人品才具究竟若何著丁宝桢据实具奏。原片著钞给阅看。将此由四百里谕令知之陕甘总督大学士左宗棠奏。凉州副都统额尔庆额出关助剿本年凉庄满营军政。请缓归下届办理允之。随手　　

○丙辰。谕内阁。前因御史邓华熙奏、广东省被水情形。当经谕令该督抚查勘抚恤。兹据张兆栋奏称。本年三四月闲。广东清远各县。因雨水过多。围基冲决。田禾村落。闲被淹浸。现已饬属周历查勘设法赈济等语。著该督抚仍懔遵前旨。将河堤决口。速筹堵筑。以资捍卫并勘明被灾轻重妥筹抚恤。用副朝廷轸念灾区至意。现月　　

○谕军机大臣等。丰绅奏、邻匪窜扰属境。派兵剿捕一摺。巴彦苏苏黑山迤北突有马贼窜扰阑入北团林子集镇。焚毁营汛公所。劫掠铺商财物该处驻防官兵。虽闻警出队迎剿。惟于贼匪绕道窜入。未能拦截。致营汛突被焚毁。实属堵剿无方著丰绅查明据实参办。此股贼匪。虽经该将军派兵击退。仍恐匪党潜踪。致滋纷扰著饬派出各军认真摉捕。务期悉数殄除。毋任一名漏网。将此由四百里谕令知之。现月　　

○又谕。总理各国事务衙门奏。左宗棠请借英商汇丰行银五百万两。前据奏明每月给息一分二厘五毫。现接该督函称汇丰行系每月一分行息。因该行只允借番银。甘肃向不使用。道员胡光墉。复向德商泰来洋行包认实银。每月加息二厘五毫。而汇丰行商人拟定照会文稿。又称息银每年不过一分。数目各珠。现已将分晰函致英国使臣情形缄复该督等语。借用洋款。本属万不得已之举。若办理稍未周妥。数目稍有参差。所关出入甚钜。此项息银。或以年计。或以月计。及如何支给之处。著左宗棠。查照该衙门函询各节。迅速详查一切。奏明办理。原片著钞给阅看。将此由五百里谕令知之。寻左宗棠奏、英商汇丰银行计息只按年一分者。由于借用先令。冀价高获利。德商泰来洋行计息必按月一分二厘五毫者。由于包认实银。豫备价落赔垫。胡光墉虑军饷紧急。既请以每年一分之息。照会英国成借。及虑先令价值无常。异日归还增累。故加为每月一分二厘五毫之息。包给德商承认。首尾本属一贯。请饬总理各国事务衙门。将镑数息数明文。飞行驻京英使查明速行。免致逾限别生枝节。允之。剿捕　　

○又谕。总理各国事务衙门奏、现议交收伊犁。请与边界交涉各案。统归左宗棠相机筹办一摺。交收伊犁一事。经总理各国事务衙门。与俄国使臣布策反覆辩论。布策总以边界各案为言。现经该衙门与之订定所有交收伊犁及商办各事。由俄国派委大员与左宗棠会商核办。西北路各城与俄境毗连。交涉之事甚多。办理稍或失宜。彼即藉为口实。不独措置乖方。遇事动形窒碍。即语言偶失。亦足以启猜嫌。嗣后各城凡与俄人交涉事件。有非寻常照章可办者。著金顺、额勒和布、车林多尔济、杜嘎尔、英翰、保英、英廉、明春、金贵。一体先行知照左宗棠主持办理。以一事权而免贻误。所有边界交涉各案。著左宗棠确切查明妥筹办理。其交收伊犁及一切应办事宜。著俟俄国派员到后。酌度情形。与之开诚布公。相机筹办。原摺著钞给左宗棠阅看。将此由五百里密谕左宗棠、金顺、额勒和布、车林多尔济、杜嘎尔、英翰、保英、英廉、明春。并传谕金贵知之。剿捕　　

○两广总督刘坤一等奏。制造内河轮船。下部知之。随手　　

○丁巳。谕军机大臣等。洗马温忠翰奏。山西各府州县。连年亢旱。赈恤饥民。需款甚钜。前经曾国荃奏准截留京饷二十万两。诚恐不敷分拨。除本省劝捐助赈外。不得不豫筹协济。查江浙厘金。现拨南北洋海防经费。请将此项借拨银一二十万两。以应急需。俟晋省捐款集有成数。再行拨还等语。晋省被灾较重。叠据该抚奏报情形。赈抚势难稍缓。温忠翰所奏请拨海防经费。接济目前。自系为移缓就急起见。即著李鸿章酌量借拨。咨照曾国荃派员领解回晋。核实散放俟山西库款稍裕。即行拨还。将此谕令知之。现

月

　　

○又谕。何璟等奏。闽省水患频仍。请劝谕淮沪各商捐赈等语。闽省复被水灾。筹办赈济。需款甚钜。何璟等请照从前天津赈案。劝谕淮沪各商酌捐助赈。以资接济。自系万不得已之举。著照所请。由沈葆桢斟酌办理。并准照天津成案。奏请奖励。原片著钞给阅看。将此由四百里谕令知之。现月　　

○又谕。何璟等奏、福建赈灾。需款甚急请饬催浙江迅解协饷一摺。福建今年水灾。较上年尤重。筹款赈济。需用甚殷。上年提拨浙江协饷银十六万两。除解过外。尚欠银五万两。克日拨交该省委员解回。以应急需。毋稍延缓。将此由四百里谕令知之。现月　　

○司经局洗马温忠翰奏。山西省荒歉太甚。请开捐助赈。下部议现月　　

○旌表过门守贞。福建闽县候选主事李昂聘妻林氏。随手　　

○缓徵福建闽、侯官、两县被水地方旧欠钱粮粮米。现月　　

○戊午。谕内阁。御史胡聘之奏。部院官员。请饬认真考察一摺。据称六部司员。学习期满。应由该堂官察看贤否。分别奏留。近来率皆循例出考。从不甄别一人。以致劣员滥竽其闲。至翰林院都察院各官。该堂官等于接见时。亦宜留心察看。勤加训勉等语。部员分司庶务。各有职守。翰苑为储才之地。科道系耳目之官。自应认真考核。砥砺裁成。期于培植人才。有裨治理。著各部院堂官破除情面。详加考察。务期贤否周知。劝惩悉当。用副朝廷澄叙官方至意。翰林院现值保送御史之时。并著秉公遴选。务择品端守洁。通达治体之员。不得但计资俸。循例咨送。现月　　

○又谕。前因曾国荃奏山西亢旱情形。当经降旨。准其划留京饷。分别赈恤。并谕令将被灾各属。有无应行蠲缓钱粮。查明具奏。兹据御史胡聘之奏。现闻该省州县。因钱粮可冀减免。上紧催徵。为捏报民欠侵吞入己地步。至散给粮米时。书役藉端勒索。约令加倍偿还。致灾民惧不敢领。甚有愿输钱文。求免领赈者。近闻河南、山东亦有此弊等语。地方官抚恤灾黎。理应尽心经画。以期实惠及民。若如所奏各节。殊出情理之外。著各该抚认真访查。务将玩视民瘼。及藉端舞弊之官吏等。从严惩办以儆贪污而恤民隐。现月　　

○又谕。延煦奏、请将记名税差之热河理刑司员理藩院员外郎春龄。补授乌兰哈达理事司员一摺。向例热河所属八沟等处理事司员期满。应由理藩院将记名人员请旨＜闲＞派。延煦以乌兰哈达理事司员常桐差期将满。率以春龄指名请补。有违定例。所请著不准行。现月　　

○广西巡抚涂宗瀛奏。请增灌阳县猺童学额。下部议。随手　　

○福建巡抚丁日昌赏假回籍养疴。以布政使葆亨署福建巡抚。现月　　

