<!-- { "loadSidebar": true } -->
○庚寅。谕内阁。丁宝桢奏。甄别知县各员。请旨惩处等语山东济阳县知县陈代卿。人似有才。工于粉饰著勒令休致。候补知县郑景福作事鄙谬。声名不堪。著即行革职。调补聊城县知县汪维亮性情游移不能振拔。著即留省详加查看以肃官方现月　　

○谕军机大臣等。前据都兴阿等奏匪犯私入围场。枪毙官弁。请饬查拏。当谕令盛京将军等一体严缉。兹据崇实奏称。匪犯路喜与王大沅等。窖鹿枪毙官兵一案。路喜坚不供认。王大沅等。久未弋获。无从质审现。犯逸犯均系吉林之人。若纷纷饬提。往返需时。必致案悬莫结请饬吉林将军。就近办理等语。著崇实将此案人证卷宗解交吉林。穆图善即饬所属将逸犯王大沅等。严拏务获。归案审办。其路喜等有无窖鹿伤毙官兵情事。并著确切讯究。按律惩办。将此各谕令知之。现月　　

○又谕。克蒙额等奏。兵丁缺饷滋事。现在设法筹办。并自请议处一摺。据称甯夏满营兵饷。本年仅据山西解到银一万两。兵丁盼饷。无期聚众喧哗。协领苏勒图将粮料价银领出携回。尚未发给。该兵丁夤夜滋闹。苏勒图立时身亡。现在借款散放请饬部拨饷等语。著克蒙额等。查明苏勒图因何身故。有无别项情节。并粮料价银。已否查获。即行据实具奏。克蒙额、谦禧、及八旗协领佐领等。事前既未能豫防临事复不能弹压。均著交部议处。该营需饷孔亟。著户部借拨银十万两。即行迅速解往克蒙额等咨商左宗棠借拨银二三万两。该督已否拨解。著即赶紧筹拨以济要需俟该营拨款解到。划还归款。山西应解甯夏满营兵饷银十万两。鲍源深务当督饬藩司如数筹解毋再迟延将此由五百里各谕令知之。现月　　

○帮办新疆军务大臣乌鲁木齐都统金顺奏。查明锡纶截留荣全军饷实在情形。得旨。既据该都统奏称锡纶截留饷银。情有可原。即著从宽免议。所有截留之银金顺已咨由河南在协拨该都统军饷内照数拨还。著该都统咨会荣全查明办理。随手　　

○辛卯。岁暮祫祭太庙。遣孚郡王奕譓恭代行礼丝纶　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。照例　　

○遣官祭穆宗毅皇帝孝哲毅皇后暂安寝殿。会典　　

○遣官祭端慧皇太子园寝。照例　　

○遣官祭太岁之神。照例　　

○谕内阁。李瀚章等奏、请将卸署都司革职归案讯究一摺。前署云南南甸都司李珍国。于马嘉理被戕一案。据供腾越众绅闻洋人带领多兵前来齐团。各保身家。曾与通信。等语。是否另有情节。亟应彻底根究。李珍国著先行革职。交李瀚章等。提同已革总兵蒋宗汉。已革同知吴启亮。分别研鞫。以成信谳。现月　　

○又谕。云贵总督刘长佑。著即赴新任。毋庸来京请训。现月　　

○四川总督吴棠奏。川省津贴捐输共银三百零八万一千七百二十一两零。请于来年丙子科加广一次文武中额。各十名。又奏。川省捐输四百五十二万四千六百四十八两零。请以三百八十九万两。加广各厅州县一次文武学额各三百八十九名。余六十三万四千六百四十八两零。加广丙子科文科文武乡试中额各二名下部议。摺包　　

○壬辰。贵州学政韦业祥奏、思州府创建考棚报闻。　　

○赏朝鲜国正使李秉文。副使赵寅熙缎疋荷包。如例　　

○未刻。上诣钟粹宫慈安端裕康庆皇太后前行礼长春宫慈禧端佑康颐皇太后前行礼纂修官王寿彭恭纂　　

帮总纂官程棫林恭辑监修总裁世恭阅二签十月初八日正总裁那恭阅十月二十六日专司藳本陆恭覆阅辛亥十二月十六日　　

徐恭阅三签十一月十八日　　

荣恭阅正月二十四日副总裁唐恭阅二签三月初六日　　

宗室寿恭阅四月二十四日

　　

郭恭阅二签六月二十日　　

熙恭阅闰六月初九日　　

王恭阅三签七月初三日初校修改上卷贰拾玖签万云路恭校宗室麒恭阅一签九月初六日覆校修改上卷叁签刘翼经详校蒙古总裁恩恭阅冬月二十七日



大清德宗同天崇运大中至正经文纬武仁孝睿智端俭宽勤景皇帝实录卷之二十五　　

光绪二年。丙子。春正月。癸巳朔。上诣奉先殿堂子行礼。　　

○遣官祭太庙后殿。　　

○率王以下文武大臣诣慈寍门。庆贺慈安端裕康庆皇太后慈禧端佑康颐皇太后礼成。　　

○御太和殿受朝贺。　　

○诣大高殿寿皇殿拈香行礼。以上均内记注甲午上诣钟。粹宫问慈安端裕康庆皇太后安。长春宫问慈禧端佑康颐皇太后安。至壬戌皆如之。内记注　　

○赏给载瀛载津委散秩大臣。外记注　　

○缓徵直隶霸、文安、大城、良乡、新城、雄、安、高阳、任邱、天津、静海、开、元城、大名、东明、长垣、丰润、安平、通、武清、香河、保定、清苑、安肃、蠡、河闲、献、肃甯、东光、青、沧南皮、盐山、无极、沙河、南和、任、鸡泽、遵化、武邑、武强、饶阳、深泽、四十三州县被灾歉收村庄。本年春徵新赋正杂粮租。并展缓原贷仓谷有差。现月档　　

○乙未。高宗纯皇帝忌辰。上诣寿皇殿行礼。遣官祭裕陵。　　

○闽浙总督李鹤年奏。福建巡抚丁日昌现未接篆。暂将关防封存。得旨。前已谕令丁日昌接印任事。毋许固辞矣。摺包　　

○丙申。缓徵山东邹平、齐河、禹城、长清、东阿、滨、邹、峄、汶上、寿张、菏泽、曹、濮、范、朝城、博平、乐安、金乡、鱼台、济甯、齐东、东平、海丰、蒲台、滕、阳谷、寿光、钜野、郓城、观城、朝城、聊城、嘉祥、三十三州县。暨东昌济甯临清三卫。被水、被旱、被风、被雹、沙压、并续被黄水漫淹、各屯村。本年上忙额赋并地租杂课。现月　　

○丁酉。上以孟春享太庙。自是日始。斋戒三日。　　

○戊戌。谕内阁、御史吴鸿恩请饬举行宣讲一摺。宣讲圣谕广训。钜典昭垂。自应认真举办。乃近来各地方官。往往视为具文。实属不成事体。著顺天府五城实力奉行。并著各直省督抚学政。督饬地方暨教职各官。随时宣讲。毋得有名无实。另片奏。请饬学政严密关防等语。科场舞弊。例禁綦严。若如该御史所奏枪冒顶替等弊。仍所不免。并有教职与承差句通作弊情事。殊堪痛恨。著各直省学政。随时稽查。如有前项情弊。即著严行究办。以端士习而肃官方。现月档　　

○旌表夫故过门守志、四川云阳县贞女姜氏、汶川县贞女姜九姑、张五姑、现月档　　

○乙亥。世祖章皇帝忌辰。遣官祭孝陵。　　

○谕军机大臣等。李鸿章等奏鄂省试办开采煤铁一摺。据称湖北广济县所属阳城山差煤甚旺。兴国州所属山地兼产铁矿。两处均可开采。现由李鸿章、翁同爵、筹拨资本制钱共三十万串。拟即派员设局试办等语。此事为该省创办。必须详细筹画以期悉臻妥协。翁同爵即饬令道员盛宣怀妥为经理。并饬道员李明墀会同筹办。督饬地方文武。认真稽查弹压。毋任滋生事端。仍著李鸿章、沈葆桢、随时督筹查察以防流弊。至煤铁所售价银。即著照所拟。提还湖北直隶资本。俟提清后。即以此项余利。作为江海筹防经费。该督等务当督饬各员。将支发各项。核实动用。毋稍虚糜。将此由四百里各谕令知之。现月档　　

○又谕。前据左宗棠奏。出关需饷孔亟。拟借洋款。由沈葆桢查照台防成议办理。当交该衙门速议具奏。兹据总理各国事务衙门户部奏称。西征军务紧要、请饬各省迅解协饷。并准其借用洋款等语。西征军饷。前经该部议令将上年指拨各省关的饷一百二十万两。由该将军督抚查明欠解若干。限一个月内全解。至积欠西征军饷二千六百十余万两。限一年内提解一半。并经该部会同总理各国事务衙门奏明。各督抚应将西征海防各饷。各按各款清解。不得因有海防拨款。将西征各饷延欠嗣经谭钟麟奏。请提年终一月满饷。该部议照成案。于浙江等省积欠协饷内。提银六十万两据左宗棠奏、称各省关应解协饷。截至上年十月止。仅收过银二百六十余万两。比常年短至一半。其指提年终一月满饷。仅据浙江四川山西报解银十五万两。此外尚未起解。实属延玩。著该将军督抚遵奉前旨。查照该部各前奏。将指拨出关的饷。及年终一月满饷即行照数完解。不准稍有蒂欠。各省关原协添协西征各饷。江苏月协银八万两。江西月协银六万两。福建月协银四万两。河南月协银一万五千两。除同治十二年改拨毅军运费外。仍月协穆图善饷银一万两。湖北月协并应协穆图善饷银八万两。广东月协银七万两。湖南月协银一万两。山东月协银一万二千两。山西月协并应协穆图善饷银五万两。又河东月协雷正绾饷银五千两。安徽月协银二万两。四川月协银四万两。闽海关月协雷正绾饷银二万两。浙江月协银十二万两。各该省历年拨解之数。有过半者。有不及一半者。惟湖南止解三分之一。河南拨解不及十分之一。广东福建四川欠解亦多。殊属不成事体。著将河南暨湖南、广东、福建、四川、各藩司。先行交部议处。并著照所议。将光绪元年以前积欠旧饷。除专案指提外。暂予缓解。其自光绪二年起。所有应协西征新饷。著该将军督抚。查照每年应协款目。按三四年前拨解之数。力筹措解。统于每年年终核计。如不能照原拨添拨数目解至八成以上。即将该藩司监督、照贻误京饷例。由该部指名严参该将军督抚务当实力督催。严饬各该藩司监督。按月源源报解。俾济要需。至借用洋款。本非善策。前经该衙门奏明。嗣后无论何省。不得辄向洋人筹借。惟左宗棠因出关饷需紧迫。拟借洋款一千万两。事非得已。若不准如所请。诚恐该大臣无所措手。于西陲大局。殊有关系。著沈葆桢即照左宗棠所奏。妥速筹议。奏明办理。以期无误事机。除按照成案。由各关分年拨还洋商外。即由该部所议各省应协西征新饷款内。自本年起。分年拨还。国家经费有常。此次筹借钜款。系合天下之力。办西陲军事竭十余年之力。办今日军事。似此办法。实属可一而不可再。左宗棠当仰体朝廷筹饷之艰。振刷精神。将新疆军务。迅速筹办。著即会商金顺。＜闲＞选精锐。鼓行而西。以次剿除乌鲁木齐吐鲁番等处贼匪。绥靖边疆总期早日告竣。藉纾饷力。傥稍事迁延。徒糜钜款。则以后供支。势将曷继左宗棠素顾大局。谅不至日久无功。致干惩处也。将此由六百里谕知左宗棠、文煜、沈葆桢、李鹤年、刘坤一、翁同爵、张兆栋、吴元炳、裕禄、刘秉璋、杨昌浚、丁日昌、丁宝桢、鲍源深、李庆翱、谭钟麟、王文韶、并传谕文格、李文敏、知之。剿捕档　　

