<!-- { "loadSidebar": true } -->
○西甯办事大臣萨淩阿奏、出巡回署日期。并查明巴燕戎格一带。防务周妥。惟青海地阔兵单。野番肆掠。应俟设法整顿。以安游牧。报闻。摺包　　

○壬戌。都察院左都御史祁世长、请假修墓。以礼部尚书李鸿藻、兼署都察院左都御史。现月　　

○以通政使司副使寿昌为光禄寺卿。外记　　

○予故两江总督沈葆桢、于台湾地方建立专祠。以故署福建巡抚吴赞诚附祀。从福建台湾巡抚刘铭传请也。摺包　　

○以捐助义举。予奉天铁岭县在籍知县杨生春、教谕陈熙载、建坊。朱批　　

○癸亥。以待泽仍殷。上复诣大高殿祈祷行礼。诣宣仁庙拈香。外记　　

○遣贝勒载滢诣时应宫。贝勒载澍诣昭显庙。贝子奕谟诣凝和庙。豫亲王本格诣觉生寺。郑亲王凯泰诣黑龙潭拈香。外记　　

○吉林将军长顺等奏、双城堡旗丁地租。请照旧归旗署徵收。拨抵俸饷。下部议。摺包　　

○又奏、饥民入境。派员赈恤。并分别资遣。报闻。摺

包

　　

○甲子。塔尔巴哈台参赞大臣额尔庆额奏、拟定塔尔巴哈台兵额饷数。并请照新章裁去经制外委四员。添设千把以下三十六员。以实营伍。下部议。摺包　　

○又奏、防营改支坐粮。拟就近募勇。添补足额。下部知之。摺包　　

○乙丑。上以夏至祭。地于方泽。自是日始、斋戒三日。照录　　

○丙寅。以迎请直隶邯郸县龙神庙铁牌到京。在大光明殿供奉。遣肃亲王隆勤前往拈香。现月　　

○谕内阁、给事中刘恩溥奏、各省营员拏获著名巨匪。请照军营章程。加保升衔等语。著该部议奏。现月　　

○谕军机大臣等、科场为抡才大典。必须场规严肃。方可遴选真才。闻近数科来浙江场规废弛宽纵。纲纪荡然。点名之时。各考生或争先拥挤。或故意补到。迨接卷后又复任意出入。送考人等溷迹进场。莫可究诘。从前传递顶替等弊。犹必多方掩饰。唯恐人知。近则明目张胆。延请能文之人。设局代倩。三场题目。每于点名之次日。传播场外。甚至试卷竟可由外递进。其誊录通信改文。更属视为常事。种种弊端。不可枚举。监临提调监试等官。因循敷衍。但冀了事。岂知法令愈宽。士习愈坏。必至溃败决裂。一旦酿成巨案。法网难逃。实与爱惜士子之心。大相刺谬。亟应及早严禁。力挽颓风。著崧骏先期筹议。破除积习。实力办理。切勿稍存瞻顾。并于接奉此旨后。将所指各节。会同学政先行出示。严切晓谕。俾知一切弊端。朝廷均已深悉。姑宽既往。傥本年乡试。仍蹈前辙。即从严惩办。决不宽贷。至江南乡试场规。近来亦多纵弛。所有点名接卷。任意出入。及代倩传递等弊。均所不免。著曾国荃、黄彭年、一体严禁。认真整顿。总之应试士子。贤愚不一。宽则贤者亦将贻累。严则愚者不至效尤。全在该督抚心精力果。令出惟行。庶几各考生畏法怀刑。不敢以身尝试。其场内外执事人员。应如何立定条目。分别责成之处。并著先行覆奏。将此谕知曾国荃、崧骏、并传谕黄彭年知之。寻崧骏奏、拟将点名拥挤设局枪替誊录通信改文诸积弊。设法严防。刊刻＜闲＞明条约先期遍给诸生。示以大信。期在必行。得旨、即著认真整顿。不可稍涉宽纵。曾国荃等奏、所有代倩顶名点名拥挤怀挟书册跟丁入场乱号传递贿属誊录诸弊。切实剔除。饬属申明定章。报闻。摺包　　

○工科给事中刘恩溥奏、京城窃盗各案。请饬每月汇奏一次。分别议叙起参。下所司议。随手　　

○督办船政候补三品京堂裴荫森奏、自制龙威兵轮出口试洋情形。又奏、拟委出洋学生试造枪炮。请于节省经费项下。购置机件。均下部知之。摺包　　

○以河工合龙出力。予直隶大名镇总兵徐道奎、江苏补用道欧阳霖等优叙。摺包　　

○以河工办料出力。予河南开封府知府孙云锦、上南河同知吕福泰等、奖叙。　　

○以欺蒙贪鄙。革四川懋功厅同知马秉衡职。摺包　　

○以捐修庙宇。予四川崇庆州在籍知县杨国杞建坊。　　

○丁卯。谕内阁、定安等奏、查勘福陵昭陵应修工程。请择吉兴修一摺。著钦天监于本年六月内选择吉期。先行知照。即著盛京将军会同工部侍郎。届期敬谨兴修。现月　　

○以翰林院编修高赓恩为湖南乡试正考官。修撰陈冕为副考官。太仆寺少卿胡聘之为四川乡试正考官。翰林院侍读黄卓元为副考官。编修陈兆文为甘肃乡试正考官。檀玑为副考官。外记　　

○戊辰。夏至。祭地于。方泽。上亲诣行礼。外记　　

○孝恭仁皇后忌辰。遣官祭景陵。　　

○护理甘肃新疆巡抚魏光焘奏、吐鲁番回子郡王玛木特、补行年班。拟请变通作为本年正班。其余以次递推。以示体恤。下所司议。摺包　　

○又奏、乌鲁木齐巴里坤各满营。迁并古城。遵议转设六旗。先就旧缺人员。分别署理。下部知之。摺包　　

○庚午。以甘澍优沾。遣肃亲王隆勤诣大光明殿铁牌前拈香报谢。现月　　

○以神灵显应。颁直隶邯郸县圣井龙神扁额曰宣泽普霖。并加封号曰溥惠。现月　　

○谕军机大臣等、前据色楞额奏、遣撤勇队。妥筹办法。请饬陕甘总督。再拨银二十五万两。以资接济一摺。当令户部速议具奏。昨据该部分晰议驳。已依议行矣。伊犁远处边陲。所有勇队饷需。朝廷俯加体恤。格外从宽此项应发欠饷。前经谭钟麟奏准拨银三十万两。刘锦棠所筹办法。本已周妥。该将军旋有碍难照办之奏。请再拨银十五万两。复经户部议准。降旨饬令色楞额妥速清厘。该将军于银两解到后。自应赶紧分别遣撤。乃于应办之事。一概未办。辄又请添巨款。且所叙欠饷数目。种种不符。是该将军并不细心查核。但听营员怂恿之词。一再渎请。已可概见。国家经费有常。岂容稍涉虚糜著色楞额即就前请银两。赶紧设法确切散放。不得稍涉蒙混。并将裁撤旗哨及回籍人数、落户人数、充兵应募人数各若干。一一确查。其动用银数。尚存银数。一并分晰奏咨立案。营制饷章。亦应核实整顿。迅速具奏。该将军身膺重寄。务当激发天良。认真经理。慎勿偏执粗疏。至干咎戾。将此由四百里谕令知之。现月　　

○泰甯镇总兵兼总管内务府大臣奎瑛等奏、广恩库收放短绌。请饬催解长芦欠款。以济要需。得旨、著奎瑛等咨行直隶总督迅速筹拨。摺包　　

○勘修京师贡院。从兼管顺天府尹兵部尚书潘祖荫等请也。摺包　　

○以转运郑工要需出力。予直隶粮马通判张如枚等奖叙。现月摺包　　

○辛未。直隶总督李鸿章奏、从九品曾宗瀛等监造快船。守备邱宝仁等接带回华。均属远涉重洋。异常出力。请免予核减。仍遵前旨给奖。从之。摺包　　

○以经理出使各国文报。予委员黄建筦等奖叙。摺包　　

○壬申。以甘霖叠沛。上亲诣大高殿报谢行礼。诣时应宫拈香。外记　　

○遣贝勒载滢诣昭显庙。贝勒载澍诣宣仁庙。贝子奕谟诣凝和庙。豫亲王本格诣觉生寺。郑亲王凯泰诣黑龙潭拈香。现月　　

○谕军机大臣等、定安等奏、请饬催本年的饷。并历年欠饷。开单呈览一摺。据称奉天本年的饷。前户部议拨山东地丁银十一万两。两淮盐厘银八万两。盐课银三万两。江苏厘金银二万两。临清关常税银二万两。仅据临清关解到银九千九百余两。两淮报解银二万两。其余均未报解。至各省历年欠饷。为数甚钜。请饬催解等语。奉天支放各款。需饷甚殷。亟应迅速拨解。以资应用。著各该督抚监督等、即将应解奉天本年的饷。于六月内批解一半。十月内埽数解清。并将欠解历年专饷。分年搭解。以济要需。原单均著钞给阅看。将此由四百里谕知直隶两江江苏安徽河南山东各督抚、并传谕淮安关监督知之。现月　　

○署盛京将军定安等奏、练军事务繁重。拟添设全营翼长。以甯夏副都统苏噜岱派充。所遗营务翼长。并请调已革西甯办事大臣桂祥来奉接充。下所司议。摺包　　

○甲戌。谕内阁、御史周天霖奏、京师盗案叠出。请饬整顿捕务一摺。辇毂重地。盗案叠出。总由捕务废弛。亟宜实力整顿。著步军统领衙门并入刘恩溥前摺。将缉捕章程。及如何申明赏罚。以示惩劝之处。悉心妥议具奏。所有本月初二日广安门外松寿当铺被盗一案。并著该衙门查明覆奏。

现月

　　

○又谕、御史周天霖奏、内外官员补班两歧。请饬部妥

议章程等语。著吏部议奏、现月协修官汪昇远恭纂　　

帮总纂官王荣商恭辑监修总裁世恭阅八月二十八日正总裁那月日专司藁本陆恭覆阅癸丑七月初三日徐月日荣月日副总裁唐月日宗室宝恭阅二月初一日陈恭阅



大清德宗同天崇运大中至正经文纬武仁孝睿智端俭宽勤景皇帝实录卷之二百七十一　　

光绪十五年。己丑。六月。乙亥。朔。上诣仪鸾殿问慈禧端佑康颐昭豫庄诚寿恭钦献皇太后安。至甲辰皆如之。外

记注　　

○以教习期满。予同文馆汉教习程振溎以知县用。摺包　　

○以军台效力期满。准废员谢洲等释回。摺包　　

○以性耽安逸福建上杭县知县孙桢以教职降选。摺包　　

○丙子。谕内阁、云贵总督岑毓英秉性公忠。才识沉毅。由诸生从事戎行。咸丰同治年闲。云南回匪倡乱。兵事孔殷。仰荷先朝特达之知。叠加超擢。代理云南藩司。旋即＜闲＞授巡抚。当兵单饷绌之时。激厉众心。出奇制胜。克复省城。肃清大理等府。埽穴擒渠。全滇厎定。厥功甚伟。叠经赏给骑都尉。并改为一等轻车都尉世职。朕御极后。擢任云贵总督。整顿地方。操练营伍。均能实心认事。光绪九年。统兵出关。卓著劳勚。复加赏一云骑尉世职。该督久任边陲。染瘴成疾。上年查阅营伍。途次解发旧疾。叠次赏假调理。本年四月。力疾销假。方冀医治就痊。长资倚畀。遽闻溘逝。轸惜殊深。岑毓英著加恩晋赠太子太傅。入祀贤良祠。并于云南省建立专祠。生平政迹事实。宣付国史馆立传。赏银一千两。治丧。由云南藩库给发。照总督例赐恤。任内一切处分。悉予开复。应得恤典。该衙门查例具奏。灵柩回籍时。沿途地方官妥为照料。伊子山西即用道岑春荣、著遇有道员缺出请旨＜闲＞放。候选同知岑春煦、著以知府选用。应升之缺升用前工部郎中岑春煊、著以五品京堂候补。监生岑春蓂、著俟服阕后由吏部带领引见。岑春荫、并伊孙岑德纯、均著俟及岁时带领引见。用示笃念荩臣至意。寻予谥襄勤。现月　　

