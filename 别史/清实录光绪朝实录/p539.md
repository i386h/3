<!-- { "loadSidebar": true } -->
○乙丑。以神灵显应。颁山西甯远厅吕祖庙扁额。曰雁塞云留。城隍庙扁额。曰严关昭厅。　　

○谕军机大臣等、都察院奏、编修谢隽杭等以恶绅串通知县。捏词请兵。逼毙多命等词。赴该衙门呈控。据称保大轮船。在荣城县地方失事。武举于廷诰窃取船货。诬陷村民。怂恿知县李文炳请兵剿办。盛宣怀派令徐立言带兵吓诈得赃。复经孙金彪统带兵轮。轰击毙命甚多。并有在村淫掠多日情事。盛宣怀一概回护。任令署知县汪鉴妄拏平民。非刑逼供。道署委员又逐日刑求等语。此案前有人参奏。业谕令张曜确查覆奏。兹据所控各节。难保无弁兵倚势滋扰。地方官回护刑求。以致平民株连被害情事。著该抚归入前案。彻底研究。务当一秉大公。据实覆奏。不准稍涉徇隐偏袒。以安良善而儆官邪。原呈著钞给阅看。将此谕令知之。现月　　

○丙寅。圣祖仁皇帝忌辰。上诣寿皇殿行礼。遣官祭景陵。起

居注

　　

○谕内阁、庆裕奏、已故将军战功卓著。请宣付史馆。并建立专祠一摺。已故福州将军穆图善。于咸丰年闲。出兵河南直隶山东山西湖北安徽等省。所向克捷。嗣经办理陕西甘肃福建等处军务。及地方事宜。均能尽心区画。历著勋劳。上年筹办东三省练兵事宜。训练精详。不辞况瘁。加恩著将该故将军生平战绩。宣付国史馆立传。并准于立功省分及黑龙江地方建立专祠。以彰忠荩。现月　　

○湖广总督裕禄奏、请将记名总兵魏大全等。留于两湖差委。允之。摺包　　

○丁卯。直隶总督李鸿章奏、挪用出使经费。动支机器局各款。下所司知之。摺包　　

○赏荣和四等侍卫。伊勒洪阿、倭立布、常贵、富升、忠清阿、蓝翎侍卫。均在乾清门行走。玉林、贵权、四等侍卫。全禄、富山、巴彦珠拉、景顺、倭克锦、德英、志和、达普、库里、富祥、达哈布、贵祥、蓝翎侍卫。均在大门上行走。明发　　

○江苏布政使易佩绅因病乞休。以陕西按察使黄彭年为江苏布政使。现月　　

○以讹索聚赌。革记名总兵胡应芳职。　　

○戊辰。以工部右侍郎清安署正红旗汉军副都统。现月　　

○以陕西督粮道曾鉌为陕西按察使。现月　　

○蠲缓安徽泗、寿亳、凤阳、凤台、怀远、霍邱、定远、灵璧、盱眙、五河、怀甯、宿松、望江、桐城、太湖、铜陵、东流、宣城、合肥、来安、和、全椒、当涂、建平、庐江、芜湖、贵池、滁、潜山、无为、巢、建德、繁昌、含山、青阳、天长、宿、三十八州县。暨凤阳、长淮、泗州、宣州、建阳、安庆、庐州、滁州、八卫。被水被旱被风被虫地方新旧钱粮租赋有差。其泗、寿、亳、凤阳、凤台、怀远、霍邱、定远、灵璧、盱眙、五河、怀甯、宿松、望江、桐城、太湖、铜陵、东流、宣城、合肥、当涂、建平、庐江、芜湖、贵池、潜山、无为、巢、建德、繁昌、青阳、天长、宿、甯国、英山、霍山、三十六州县漕粮。并缓徵。现月　　

○己巳。闽浙总督杨昌浚奏、台湾镇总兵吴光亮军政索贿。请撤任查办。得旨、吴光亮著即撤任。听候查办。摺包　　

○以亏短银两。逮问已革安徽霍山县知县白毓昆监追并籍产备抵。　　

○以亏短银两革安徽东流县知县王聚奎职并勒追。摺包　　

○辛未。谕军机大臣等、前据李鹤年奏、运料迟滞情形。已严切批示。催令克日兴工。诚以此次决口。去来年春汛为期甚迫。断无待料物备齐。始行举办之理。溯查道光年闲祥符大工。王鼎等奏引河普律插金□欣两坝。接手进占一摺。奉旨到工料垛。现止十分之三。著即严催源源运送。按日程功。克期蒇事等因钦此。可为集料无多。业已进占之明验。现在该省业经严催各属运料。并放价收采。直隶山东亦已奏报赶筹解济。此时料垛到工者。谅必不少。著李鹤年等。一面严催各州县解运。一面赶紧进占。毋得狃于河工玩延积习。贻误大局。自干重咎至豫省电线前经倪文蔚奏明饬办。刻下谅已开工并著迅催办理。不得延缓。如有不肖绅民。藉词煽惑阻挠。即著严拏惩办。将此由五百里各谕令知之。现月　　

○又谕、本日据卞宝第奏、黄河南徙。审量大局。拟分道疏浚一摺。黄河分流之策。前经张曜建议。叠谕曾国荃等筹商。尚未覆奏。兹据卞宝第所陈。与张曜前奏大致相同。究竟黄河南北分流。按之现在情势。是否可行。著李鸿藻、李鹤年、详晰会商。妥议具奏。原摺均著钞给阅看。将此由四百里各谕令知之。现

月

　　

○壬申。以京师未得雪泽。上诣大高殿祈祷行礼。　　

○遣惇亲王奕誴诣时应宫。贝勒载漪诣昭显庙。贝勒载滢诣宣仁庙。贝勒载澍诣凝和庙拈香。　　

○上奉慈禧端佑康颐昭豫庄诚皇太后幸醇亲王邸第视疾。起居

注　　

○旌表节妇浙江马王氏。摺包　　

○癸酉。谕内阁、御史金寿松条陈事件两摺。恭引康熙乾隆嘉庆道光年闲谕旨。自次行以下。均未擡写。殊属不合。著交部察议。现月　　

○又谕、托伦布等奏、军台废员。由配脱逃。请旨饬缉究办一摺。废员梁步高胆敢由配脱逃。该都统等已飞咨邻境缉拏。难保不私回原籍。或潜行来京。著安徽巡抚、步军统领衙门、顺天府、五城御史、一体严拏。务获究办。现月　　

○谕军机大臣等、有人奏、安徽在籍郎中曹英倚势横行。私带兵役锁拏平民。攒殴民人潘观海等。几于毙命。纠集匪棍。勒索商船。并与甲商吴敬仪狼狈为奸。紊乱盐纲亏短课税。叠被控告有案该员私充浙省盐商。改名曹行健。请饬查究等语。著陈彝、卫荣光将所奏各节。确切查明。据实具奏原摺均著钞给阅看。将此各谕令知之。寻卫荣光奏、徽商争销引盐。互相控告。现已讯明断结。此外并无重大情节。得旨、曹英著交部议处。苏宝善著查取官职的名。一并议处。陈彝奏遵查曹英本系浙江纲商。捐纳郎中。在休甯县经纪商务。尚无倚势横行。擅带局兵勒索诳骗等劣迹。奉查各案。似以阻止邻境融销盐引为重。虽已经和息。究属不知检束。应请将该郎中曹英交部议处。以示惩儆。得旨、前据卫荣光查明覆奏。已将曹英交部议处矣。现月摺包　　

○四川总督刘秉璋奏、西藏贡差。添雇骑驼。多由土川当差。频年往来。官民交困。近据驻藏大臣文硕请仍行西甯故道。如蒙俞允。从此台藏藉获苏息得旨、西藏贡道。已准谭钟麟所请。仍由川陕内地行走矣。摺包　　

○甲戌。以神灵显应颁热河围场唐三营街龙王庙扁额。曰兴州昭应。现月随手　　

○谕内阁、文硕奏、达赖喇嘛明年前往布赉绷两寺讲经熬茶。呈请代奏请旨一摺。达赖喇嘛遵照先世达赖喇嘛前往旧建寺院布施熬茶。并化导所属。具见诚悃。朕心深为嘉悦。达赖喇嘛选定次年吉期。前往布赉绷两寺讲经时。即著文硕随时妥为照料。明发　　

○谕军机大臣等、工部等部奏、遵议山东挑河经费一摺。据称山东堤埝各工历经部拨钜款。所费实已不少。此项工程。计应一律完竣。碍难照拨。所筹挑浚河淤。逐段抽沟办法自系目前要策。该抚估需银八十九万余两。现拟于郑工捐款内先拨银六十万两。解赴山东应用。余俟再行提拨等语。连年山东办理堤埝等工叠糜钜帑。现在黄流已断不致再行增淤。果能认真疏浚。办理自有把握此时部库因郑工骤去数百万。筹措万分竭蹶。今因东省疏浚工程。并关紧要。于无可设法之中又复拨此钜款。张曜具有天良。务当体念时艰。力求撙节。严督在工各员认真筹办。不准丝毫浮冒。以慎国帑而重要工。将此由四百里谕令知之。现月　　

○两江总督曾国荃等奏、请将记名提督邹大顺等、留于两江补用。允之。摺包　　

○蠲缓两淮、富安、安丰、梁垛、东台、何垛、丁溪、草堰、刘庄、伍祐、新兴、庙湾、板浦、中正、临兴、十四场。被水地方盐课。现月　　

○乙亥。伊犁将军色楞额奏、到甘日期。并调副都统依楞额差遣。得旨、依楞额准其调赴伊犁差遣。惟该将军于未奉谕旨之前。辄即咨行部旗。并知会该员遵照。殊属不合。著饬行。摺包　　

○丙子。河南巡抚倪文蔚奏、进呈灾区图说。并议覆侍郎徐郙条陈得旨、现当运料吃紧之际。各州县为该抚专辖。必应随时赴工。认真稽查。严加督催。凡事与河臣和衷商办。不得意存诿卸。贻误事机。　　

○丁丑。谕内阁、本日引见之四川开复另补知县国璋。著交军机处存记。现月　　

○云贵总督岑毓英等奏、官军进剿猓匪。连获大胜情形。得旨、此次剿办猓匪。两路进攻。均属得手。即著饬令蔡标作速前进。督同各将领攻克老巢。务将逆首张登发拏获惩办。毋留遗孽。摺包　　

○蠲缓江苏上元、江甯、句容、溧水、高淳、江浦、六合、山阳、阜甯、清河、桃源、安东、盐城、高邮、泰、东台、江都、甘泉、仪徵、兴化、宝应、铜山、丰沛、萧、砀山、邳、宿迁、睢甯、海沭、阳赣、榆通、如皋、海门、三十五厅州县。暨淮安、大河、扬州、徐州、四卫。被水被旱并抛荒田地新旧钱粮。其上元、江甯、句容、江浦、六合、山阳、阜甯、清河、桃源、盐城、高邮、泰、东台、江都、甘泉、仪徵、兴经、宝应、铜山、丰沛、萧、砀山、邳宿、迁睢、甯海、沭阳、赣榆、如皋、三十州县漕粮并缓徵。现月　　

