<!-- { "loadSidebar": true } -->
○库伦办事大臣奕榕奏。哲布尊丹巴呼图克图之兄。可否加恩给奖。得旨。哲布尊丹巴呼图克图之兄、巴特玛车林。由藏跟随哲布尊丹巴呼图克图以来。迄今七载。保护该呼图克图。甚属妥协。著加恩赏给伊兄巴特玛车林、五品顶戴花翎。以示鼓励。明发　　

○察哈尔都统祥亨等奏。请就八旗押荒银两。添练马队五百名。分驻萨达克图一带。常川训练。报闻。摺包　　

○以光禄寺卿载英为太常寺卿。现月　　

○赏已革察哈尔镶红旗总管达尔济、四品顶戴。责令管带马队。从都统祥亨等请也。摺包　　

○癸卯。孝康章皇后忌辰。遣官祭孝陵。　　

○谕内阁。前据都察院、代奏江西候补通判赵清韶、敬陈管见一摺。当经寄谕周恒祺查奏。兹复据都察院奏。赵清韶再陈管见。并据录呈谕旨二道。前旨系属寄信。该员何从缮录。其另录一道。竟系捏造。殊堪诧异。均应确切根究。赵清韶著先行革职。交刑部严讯具奏。现月　　

○陕甘总督曾国荃、奏谢授总督恩。得旨。俟抵天津。将经手事件。清厘完竣。即行来京陛见。摺包　　

○命河南巡抚涂宗瀛、来京陛见。以河东河道总督李鹤年。兼署河南巡抚。摺包　　

○甲辰。成都将军恒训等奏。遵旨查明马厂积弊。派员丈出新垦各地一百余顷。应徵租银五百余两。拟请援案拨作书院膏火。暨旗员路费。以示体恤。降补佐领札朗阿、年力就衰。请勒令休致。从之。摺包　　

○又奏。查出成都北门外左右营马厂。新垦水田五百七十九亩。旱地三十五亩。照例升租。并将余款匀散两营。以资补济。从之。摺包　　

○命成都将军恒训、来京陛见。以成都副都统托克湍、暂署成都将军。现月　　

○乙巳。谕军机大臣等。刘坤一奏。遵查招商局被□□□尔□各款摺。李鸿章奏。查明招商局员被□□□尔□各款。并沥陈办理情形各摺片。著户部会同总理各国事务衙门、妥议具奏。洋务　　

○乌里雅苏台参赞大臣喜昌奏。奉命挑募吉军。暨镇边各营。经与副都统依克唐阿。将吉林、乌拉、阿勒楚、民丁。暨兵丹猎夫。认真拣选。择精壮者为正兵。粗拙者为营夫。军火由铭安借拨。克期训练。冀成劲旅。并恭报成军起饷日期。下部知之。摺包　　

○又奏。前领部拨鞍马价银。正拟采买。兹该官兵等仰体时艰饷绌。均愿自备鞍马。入营报效。前项银两。请移作兵饷支用。一律报销。报闻。摺包　　

○热河都统崇绮奏。遵议围场应办事宜。酌拟章程十八条。缮单呈览。下部知之。摺包　　

○以句串洋人。驾空强诈。革直隶同知吴樾等职。并讯办。摺包　　

○丙午。谕内阁。刑部奏。盛京工部六品官袁祥、父子被戕身死一案。应将李泳智尸身覆验。请旨办理一摺。著派恩福、潘斯濂、会同盛京将军、奉天府尹、盛京刑部侍郎、详细验明具奏。案内在逃之奚罄倡、穆洛五。并禁卒郭＜忄兴＞。著岐元、松林、饬属迅速严拏。送部归案质讯。现月　　

○安徽巡抚裕禄奏。凤阳关自经兵燹。收税骤难复旧。请免照额减赔。从之。摺包　　

○丁未。遣官祭关帝庙。　　

○谕军机大臣等。岑毓英奏。请饬江苏按月照解协饷等语。江苏应解协黔月饷。经户部奏明。按照四成报解。每月应解银八千两。该省仅月解银一千两。不敷甚钜。现在黔省绿营练军。需饷孔亟。著吴元炳遵照月拨八千两之数。按月筹解。俾资应用。毋稍延欠。将此由四百里谕令知之。现月　　

○军机大臣等奏。本处汉字档册。已届三年。请照例修缮。报闻。摺

包

　　

○云贵总督刘长佑等奏。遵议革除苗疆积弊。除兵米地段夫役。另案议结外。一拟禁刑钱专擅。以除土司之弊。一拟改粮弁章程。以除屯军之弊。一拟增州县经费。以除吏治之弊。一拟设义塾。添学额。以除陋俗之弊。得旨。所奏革除苗疆积弊各条。尚属妥协。即著照所议办理。仍当随时察看情形。认真整顿。以期日久相安。所请添设清江等厅学额之处。著礼部议奏。摺包　　

○酌拨贵州铜仁府县属、苗弁十缺。苗兵七十名。松桃厅属、苗弁八十缺。苗兵八十名。分设苗疆各厅。归贵东道考验拔补。一律操练。从云贵总督刘长佑等请也。摺包　　

○命达木定多尔济、承袭车臣汗部落札萨克台吉。现月　　

○戊申。驻藏办事大臣色楞额等奏。查办黑黄教夷案完竣。并特保粮员。得旨。仍著随时妥为抚驭。毋任再生事端。周溱著以知府在任候升。其余在事汉番员弁等。准其择尤保奏。毋许冒滥。摺包　　

○又奏。江孜等处。距哲孟雄尚远。未便增设委员。致滋疑阻。报闻。摺包　　

○改丁忧陕西延榆绥镇总兵谭仁芳为署任。俟关外军务完竣。再行回籍终制。从护理陕甘总督杨昌浚请也。现月　　

○抚恤朝鲜国遭风难民如例。摺包　　

○己酉。湖广总督李瀚章奏、请拨款兴修湖北襄阳老龙石堤。从之。摺包　　

○命贝勒载漪、带领侍卫十员。往奠故盛京将军镇国公奕湘茶酒。赏银一千两治丧。予祭葬荫恤。谥恪慎。现月　　

○庚戌。总理各国事务衙门奏。援案奖励出力章京。请将太仆寺卿吴廷芬、暨大理寺卿许庚身、太常寺卿徐用仪等。分别升叙。允之。摺包　　

○又奏檀香山中国商董陈国芬、试署期满。请改为领事官。以资约束。从之。摺包　　

○以不守官箴。革江苏同知骆基贤职。永不叙用。摺包　　

○以通同土盗。革江苏守张正发职。并讯办。摺包　　

○辛亥。谕内阁。刑部奏。秋审朝审缓决三次以上人犯。可否援照历届成案。准予查办一摺。各省缓决人犯。自同治十一年。暨光绪元年。遇赦援免后。至今又逾数年。较之咸丰六年。暨同治七年、查办人数。及缓决次数。大略相同。自应照例查办。以示矜恤。即著刑部查照历届减等发配章程。缮具条款。请旨办理。现月　　

○浙江巡抚谭钟麟奏。海甯大小山圩等处。民修堤塘。筹款不易。如遇坍塌。请由东防同知酌拨工料。报闻。摺包　　

○又奏。东塘念汛。三限塘工告竣。请将在事出力员弁。择尤保奖。得旨。准其择尤酌保。毋许冒滥。摺包　　

○山东巡抚周恒祺奏、请建筑济阳县城土坝三座。并修补堤岸。从之。摺包　　

○山东按察使灵杰。因病乞休。允之。　　

○以兖沂曹济道潘骏文为山东按察使。现月　　

○壬子。孝哲毅皇后忌辰。遣官祭惠陵。　　

○癸丑。春分。朝日于东郊。遣肃亲王隆勤恭代行礼。　　

○以正黄旗汉军副都统常星阿、署左翼前锋统领。正黄旗汉军副都统锡珍署正白旗护军统领。正白旗满洲副都统奎润署镶红旗护军统领。正红旗满洲副都统钟泰署镶蓝旗护军统领。明发　　

○以额驸公符珍、正蓝旗满洲副都统文秀、署镶红旗汉军副都统。明

发

　　

○命贝勒载澂、带领侍卫十员。往奠故三等承恩公照祥茶酒。赏银二千两治丧。予祭葬。谥恭悫。现月　　

○甲寅。谕内阁。通政使司参议刘锡鸿奏。疆臣不堪倚任。胪款□□□尔□劾各摺片。披览所奏各节。殊堪诧异。各省大吏。如有办事乖方。或不能胜任者。有言责诸臣。自应据实□□□尔□奏。李鸿章久任封圻。深资倚畀。其平日办事。原不能一无过失。朝廷随时训诫。亦未尝稍有宽假。兹据刘锡鸿所陈各款。如奏留藩司任道镕入觐。为□廿□戊□视纪纲。覆奏筹备饷需一疏。为藐抗朝廷。腹诽谕旨。优保委员黄惠和等。为妄言欺谩等情。深文周内。已属支离。至谓其跋扈不臣。俨然帝制。并以荒诞不经之词。登诸奏牍。肆意倾陷。尤属谬妄糊涂。朝廷于驭下听言。一秉至公。似此信口诬蔑。不可不予以惩处。刘锡鸿著交部严加议处。寻部议革职。从之。　　

○命喇什札木苏承袭札萨克多罗贝勒。　　

○以正白旗汉军副都统德福。为正蓝旗护军统领。明发　　

○调正蓝旗蒙古副都统容贵、为镶白旗满洲副都统。赏已革护军统领载鹤、三品顶戴。署正蓝旗蒙古副都统。明发　　

○乙卯。以镶蓝旗汉军副都统德铭、署正蓝旗护军统领。明发　　

○命镇国将军载澜、带领侍卫十员。往奠故贝子载容茶酒。予祭葬。谥敏恪。现月　　

○丙辰。吉林将军铭安等奏。吉林试开煤窑。酌办厘税章程。下部知之。摺包　　

○以操守不谨。革广东游击张英才等职。摺包　　

○丁巳。黑龙江将军定安等奏。遵旨查明黑龙江俸饷。未能按年题销。拟请自光绪元年起。五年止。所有各省本省解收银两。暨支放各数。赶紧查明。按年册报。其欠解各饷。俟解到用竣后。再行核销。又奏、呼兰一带地亩。仍令原派协领接查。以尽地利而裕饷源。并下部知之。摺包　　

○以翰林院侍读学士贵恒、为詹事府詹事。现月　　

○以云南临元镇总兵黄武贤、为云南提督。现月　　

○戊午。孝昭仁皇后忌辰。遣官祭景陵。照录　　

○署四川总督丁宝桢奏。查明历年部拨协黔饷数。抵还援黔的饷案内厘金。俾得分协各省。以资接济。报闻。摺包　　

○以记名总兵邓荣升为云南临元镇总兵官。现月　　

○以擅挪饷银。私买洋药。革四川知府吴述亨职。并讯办。摺包　　

○己未。塔尔巴哈台参赞大臣锡纶奏。塔城果勇马队。奏由江汉关河南省。自光绪五年八十两月。分起协饷。惟该勇自四年五月到防。至五年八十两月。一年有余。专饷无著。请饬部筹补。下户部议。摺包　　

○予福建阵亡殉难官绅士民妇孺等。暨漳浦县监生邱孔漳等。一千一百五十六名口。议恤如例。摺包　　

○庚申。谕军机大臣等。曾国荃奏。会商撤留防军一摺。山海关各军。业经曾国荃与李鸿章晤商。分别撤留。拟令郭宝昌四营。仍回皖省。先将卫队选锋先锋各队资遣。其刘连捷湘毅军七营。与福禄寿三营。于六月下旬遣散。并将支应转运等局。一律裁撤。酌留鄂军四营。令刘维桢、杨维干、等带领。驻守山海关。杨玉书二营。移扎芦台。随同李长乐操防。筹画尚为周密。即著照所议办理。李鸿章、曾国荃、务当悉心经理。次第布置。俾遣散撤回各营。沿途安静。毋任滋生事端。所有刘维桢等留防各事。著李鸿章随时妥筹兼顾。以期得力。将此各谕令知之。洋务　　

○陕甘总督曾国荃奏。交卸山海关防务。拟将防军员弁。择尤请奖。得旨。此次调防各军。不无微劳足录。第究与冲锋接仗有闲。著将各营统领、交部从优议叙。所有择尤请奖之处。著毋庸议。摺包　　

