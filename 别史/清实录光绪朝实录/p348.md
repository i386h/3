<!-- { "loadSidebar": true } -->
○谕内阁、前据御史陈启泰、奏□□□尔□太常寺卿周瑞清。包揽云南报销。该省粮道崔尊彝、永昌府知府潘英章、来京贿托。后据御史洪良品、给事中邓承修奏、以此案牵涉景廉、王文韶、先后降旨派惇亲王、閰敬铭、潘祖荫、张之万、麟书、翁同和、薛允升、会同查办。兹据惇亲王等奏、查明收受津贴、及说事过钱各官吏。完缴赃款。仍分别从重定拟。请将失察之户部堂官、及工部堂司各官、云南督抚、交部分别议处、各摺片。并将款目开单呈览。此案、崔尊彝承办云南报销。潘英章辄为代托周瑞清。转属龙继栋、向孙家穆说明津贴公费银八万两。司员书吏。得受银数。多寡不等。虽经该部覆核。所报均系应销之款。惟辗转贿托。数至盈千累万。官吏通同。朋分入己。情节较重。自应从严惩办。已革户部主事孙家穆。以主稿司员、得银七千两之多。实属贪婪不职。已革太常寺卿周瑞清。虽无包揽报销、及分赃情事。惟以三品大员、辄商同说合。过付银两。实属荒谬。孙家穆、周瑞清、均著发往黑龙江效力赎罪。周瑞清据供母老丁单。著不准留养。已革户部员外郎福趾、于贿办报销。先不知情。事后分用银四千两。已革知府潘英章。听从贿托。明知崔尊彝侵用公款。辄向借银一千七百余两。已革户部主事龙继栋。听从周瑞清说合过付。事后并得受酬谢银二百两。已革御史李郁华。虽未同办报销。惟身任风宪官。辄向各处探问报销诸事。致人疑畏。又甘为潘英章代买物件。因得余賸银四百两。福趾、潘英章、龙继栋、李郁华、均著发往军台效力赎罪。降调户部主事崔澄寰、周颂、向孙家穆借用银两。现已归还。惟究系报销之款。崔澄寰、周颂、均著即行革职。得赃之书吏褚世亨、张瀛、吴庆林、张兆鸿、均著杖一百、流三千里。已革云南粮道崔尊彝。侵用公款二万三千二百余两。虽已病故。仍著革职。著落该故员家属完缴。至此案牵涉景廉王文韶一节。现经讯明潘英章、周瑞清及户部司员书吏。均称实无关说馈送、及分用此款情事。详核号商帐簿。亦无潘英章等馈送之款。惟现在军务已平。该省军需报销。与年例报销。仍前并案办理。该尚书等、未经查出。实属疏忽。且于司员孙家穆等、并保列一等之员外郎福趾、得赃。均无觉察。亦难辞咎。景廉、王文韶、及户部堂官、并失察书吏受赃之工部堂司各官。均著查取职名。交部分别议处。崔尊彝挪移官款、至十万余两之多。该督抚毫无查考。复将该革员保列卓异。崔尊彝、潘英章贿办报销。事先未能觉察。发觉后、又未将挪用银两、查明实数具奏。均属咎有应得。刘长佑、岑毓英、杜瑞联、著交部分别照例议处。现月　　

○又谕、吉林地方紧要。希元现已百日孝满。著即遵前旨。迅速请训赴任。现月　　

○谕军机大臣等、昨据吉和等奏、军台亢旱成灾。请拨银两抚恤当有旨。令户部速议具奏。兹据署都察院左副都御史张佩纶奏、内外蒙古地方。亢旱太甚。被灾颇广。请饬妥筹办理等语。口外蒙古各旗。向以畜牧为生。默霍尔嘎顺布鲁图等处。自上年夏秋以来。旱灾甚重。赤地千里。蒙古人等困苦情形。殊堪轸念。著张树声、吉和、永德、张之洞、确切查明。应如何妥筹抚恤及安设台站之处。即行具奏。将此由五百里各谕令知之。现月　　

○又谕、有人奏、近闻台匪金满乞抚。经台州绅民、公具保状。该抚已准令投诚。并拟安插抚标、徵其党众等语。所奏各节。有无其事。著刘秉璋即行奏闻。金满系积年巨匪。滋扰温台等处地方。日久稽诛。罪大恶极。断不容任其漏网。著该抚仍遵叠次谕旨。督饬在事员弁。设法迅速拏获。并摉捕匪党。以靖地方。将此由五百里谕令知之。现月　　

○督办甯古塔等处事宜吴大澂奏、吉林毗连俄界。筑台修路。投山缉匪。均资兵力。防练各军。碍难裁撤。报闻。摺包　　

○予故兵部尚书志和祭恤如例。现月协修官陈云浩恭纂　　

帮总纂官程棫林恭辑监修总裁世恭阅一签四月十八日正总裁那恭阅八月十七日专司藳本陆恭覆阅壬子十二月初五日　　

徐恭阅三签十一月十五日　　

荣月日副总裁唐月日　　

宗室宝恭阅一签六月二十六日

　　

陈恭阅四签十一月初六日　　

熙月日　　

郭恭阅八月十七日　　

宗室麒月日蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百六十四　　

光绪九年。癸未。六月。己酉朔。上诣长春宫问慈禧端佑康颐昭豫庄诚皇太后安。至戊寅皆如之。内记注　　

○署黑龙江将军文绪奏、官兵困苦。请将□山戊不□需俸饷。仍由部领。以作士气。下部议。摺包　　

○命署直隶总督张树声、按年添拨黑龙江练军洋火药四十万出。铜帽七十万粒。炸炮子一千二百粒。炸药八百斤。门火一千二百枝。药引子一千二百个。木信子一千三百个。由副都统文绪派员领回应用。现月　　

○庚戌。谕内阁。游百川、陈士杰奏、黄汛盛涨。漫溢历城等处堤工。现筹抚恤一摺。据称五月十八至二十三等日。黄水骤涨。湍激异常。齐东、利津、历城等处民埝漫溢。决口二三百丈至数十丈不等。齐河、济阳、惠民等县堤工。亦均岌岌可危。现在赶紧查勘。设法赈抚等语。山东历城等处。上年水灾甚重。民闲困苦情形。朝廷时深轸念。兹复猝遭黄水。灾黎遍野。荡析离居。览奏时深悯恻。著游百川陈士杰迅速宽筹赈项。查明各属被灾轻重。分别认真抚恤。毋任一夫失所。各处决口。并著相机赶筹堵筑。毋稍迟延。现月　　

○谕军机大臣等。游百川等奏、黄汛盛涨。漫溢历城等处堤工。并筹议分减黄水各摺片。此次黄水盛涨。齐东等县堤工。相继漫决。被灾甚重。览奏殊深轸恻。本日已明降谕旨。令该侍郎等妥筹抚恤矣。据奏各处决口。冲刷尚不甚深。著俟水势稍落。即将各口一律堵筑。以防伏秋盛涨。山东河工经费。除本省筹拨外。业经户部先后指拨银一百万两。现值需用紧急。著游百川等即行催提应用。至所称大清河积年淤浅。河身日高。盛涨之时。水不能容。修堤减水二事。仍宜相辅而行等语。前人河防成议。原以筑堤束水为正办。闲或择地筑坝。遇盛涨时。减水以保险工。亦是救急之法。游百川等前拟由徒骇、马颊、二河分水一节。经工部议令测量地势。必确有把握。再行举办。自为慎重经始起见。该侍郎等以历年黄水决于北岸。均由徒骇河入海。由此利导。若引河高于正河。不致吸动大溜。所奏不为无见。仍著酌度情形。详细筹议。奏明办理。惟堵分疏三事。同时并举。财力民力。均有不及。应如何次第兴办之处。并著酌议具奏。将此由四百里各谕令知之。现月　　

○察看山东黄河仓场侍郎游百川等奏、办理历城等县赈恤事宜。拟动用四川汇款。报闻。摺包　　

○辛亥。谕军机大臣等。岑毓英等奏、越军进攻河内。连获胜仗一摺。越将刘永福击败法兵情形。前经李鸿章、倪文蔚先后具奏。大略相同。法人经此挫败。势必添兵报复。越兵能否久持。殊难逆料。前经谕令岑毓英等选募边民。添营扼扎。并由四川添拨银二十万两。以济要需。著岑毓英、杜瑞联、懔遵五月二十一日谕旨。督同唐炯妥为筹办。力求实济。总期严密堵守。并与粤军互相联络。以壮声威。第不可衅自我开。转滋口实。此后越南战守情形。仍著随时探明具奏。将此由五百里各密谕知之。洋务　　

○云贵总督岑毓英奏、广南团首王泽宽自行投案。请准随营效力。以赎前愆。下部知之。摺包　　

○以克扣粮饷。革云南普洱镇右营游击龙文藻职。并讯办。摺包　　

○以亏短银两。革已故广东番禺县知县朱昌言职。提属勒追。摺包　　

○壬子。谕军机大臣等。有人奏、安徽宿松县知县雷恩棠。性情贪劣。嗜好尤深。随带亲属家丁数十人。贿赂公行。于抢劫之案。概置不问。凡有案件。率用严刑恐吓。藉索规费。并有因命案诈赃情事。其尤甚者。上年蛟水报灾。该县犹开徵冬漕。追呼甚急。请饬查□□□尔□等语。地方官应如何洁己奉公。勤求民瘼。若如所奏各情。必宜从严惩办。著裕禄确切查明。据实□□□尔□奏。毋稍徇隐。原片著钞给阅看。将此谕令知之。寻奏、查明雷恩棠尚无因案诈赃、及讳报劫案、私徵冬漕、各情事。惟该员自到任后。办理地方各务。浮滑习气过重。嗜好亦深。不能勤求民隐。约束亲属丁役。以致绅民交怨。实难久膺民社。请即行革职。以示薄惩。从之。摺包

　　

○御史刘恩溥奏、山东灾民待赈孔急。请饬议补救之方。下部议。现月　　

○以记名副都统恒元为三姓副都统。明发　　

○以捐银助赈。予四川命妇唐雷氏建坊。摺包　　

○旌表节烈守贞广西妇女阚郭氏、阚陶氏、曾谭氏、董金氏、谭何氏、刘梁氏、刘黄氏、朱霍氏、周覃氏、李陈氏、张唐氏、林钟氏、邱许氏、及随同投崖殉节邱许氏之子昌平。现月　　

○癸丑。以光禄寺卿崇礼为通政使司通政使。朱签　　

○予故吏部左侍郎邵亨豫恤典如例。现月　　

○甲寅。上诣建福宫孝贞显皇后神牌前拈香。诣奉先殿行释服礼。内

记注

　　

○乙卯。以获沛甘霖。上诣大高殿报谢行礼。遣惇亲王奕誴诣时应宫。恭亲王奕诣昭显庙。惠郡王奕详诣宣仁庙。贝勒载澂诣凝和庙拈香。现月　　

○护理河南巡抚布政使成孚奏、查明南汝光所属地方情形。并先经筹办赈恤。暨添派防勇布置各事宜。报闻。摺包　　

○又奏、勘明河内县沁河堤工。残缺卑薄。垦准动款兴修。以资保卫。允之。摺包　　

○以行为乖谬。革广西补用游击陶胜崇职。摺包　　

○旌表过门守志贞女浙江富阳县谢岚姑。割臂疗夫节妇江苏长洲县秦吴氏。摺包　　

○丙辰。谕内阁。都察院奏、云南举人孙士贤以胞兄孙士诚被诬枉戮等词。赴该衙门呈诉一摺。前据刘长佑等奏、署云南东川营守备孙士诚挟嫌诬奸。捆殴本管官东川营参将和述廷一案。将该守备审明正法。经刑部核议奏结。兹据该举人呈诉各情。虚实均应彻底根究。著派岑毓英将此案情节。确切查明。据实具奏。原告举人孙士贤。该部照例解往备质。现月　　

