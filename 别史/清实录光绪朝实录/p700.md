<!-- { "loadSidebar": true } -->
○江苏学政溥良奏、海门厅文风日盛。请饬部核议增设学额。以资鼓舞。下部议行。摺包　　

○予山东堂邑县阵亡文生杨鸣谦专祠。列入祀典。从巡抚福润请也。协修官李翘燊恭纂　　

总纂官钱骏祥恭辑监修总裁世恭阅二签正月十一日正总裁那月日专司藳本陆恭覆阅癸丑八月十二日　　

徐月日　　

荣月日副总裁唐月日　　

宗室宝恭阅二签五月初八日

　　

陈恭阅三签三月初九日　　

熙月日　　

郭恭阅六月十一日　　

宗室麒月日

大清德宗同天崇运大中至正经文纬武仁孝睿智端俭宽勤景皇帝实录卷之三百三十七　　

光绪二十年。甲午。三月。癸巳。谕内阁。吴大澂奏。特参贻误地方之州县。请旨分别革职开缺一摺。湖南署武冈州知州即用知县黄济川。于会匪抄抢、禀报迟延。因循贻误。桂东县知县黄世瑶。御下太宽。信用门丁。均著一并革职。新化县知县王慕修。办事迟钝。缉捕未能得力。麻阳县知县吕懋恒。秉性优柔。才具稍短。均著开缺另补。以肃官方。现月　　

○又谕。步军统领衙门奏。拏获结夥持械。叠次抢劫盗犯。请交部审办各一摺。所有拏获之尹＜氵喜＞即尹得瑞。尹顺康囤儿。陶三即大辕骡。张二等五名。李三即李添财。又名李添憘。小王三。大王三。苏万林。张六眼。孙张。景春眼王三。孙小秃儿等九名。均交刑部严行审讯。按律惩办。未获之胡二等十一名。王老儿等二名。仍著步军统领衙门、顺天府、五城御史、一体严拏。务获究办。　　

○又谕。步军统领衙门奏。拏获结夥持械抢劫盗犯一摺。此次拏获之张二即李二、又名大个子、张马儿、高五、仝三、徐二即徐永奎、孙大即孙傻子等五名。均著交刑部严行审讯。按律惩办。所有拏获盗犯之出力员弁。著俟刑部定案时。声明请旨。现月　　

○谕军机大臣等。吴大澂奏。官军防剿会匪。逆首就擒。匪踪已渐穷蹙一摺。据称武冈州等处会匪。约有三四股。势甚猖獗。现经吴大澂派出员弁。将逆首王贞元、王仰、先后就擒伤毙。匪胆已寒。不难指日肃清等语。会匪聚众。分股抢掠。胁从甚多。亟应迅速扑灭。以靖地方。著吴大澂添派得力员弁兵勇。上紧剿办。将匪首谌北海等。悉数歼除。毋任日久蔓延为患。将此由四百里谕令知之。现月　　

○以叠次拏获会匪出力。予湖南永顺县知县朱益浚等升叙有差。　　

○以亏短课银。革湖北淮盐局委员候选知县欧阳萼职。并勒追。摺包　　

○雾战功卓著。故江苏候补道王诗正。照军营立功后病故例优恤。摺包　　

○追予安徽歙寿凤台三州县。殉难官绅团丁士民陈安泰等、暨妇女汪程氏等、共三千三百二员名口、旌恤如例。摺包　　

○甲午。谕内阁、刘坤一等奏。已故知府、政绩卓著。请宣付史馆一摺。据称已故苏州府知府王仁堪、前在镇江府任内。治狱惩奸。讲求水利。赈恤灾黎。振兴文教。以实心行实政。卓然有古循吏之风。据绅士韩弼元等。胪陈该故员政绩事实。合词吁请等语。王仁堪于地方一切要政。实心经理。遗爱在民。加恩著准其宣付国史馆立传。以表循良而如激劝。　　

○以拏获会匪。予河南南阳镇总兵崔廷桂优叙。余升叙加衔有差。现月　　

○乙未。圣祖仁皇帝诞辰。遣官祭奉先殿。早事　　

○谕内阁、考试翰詹。自光绪元年。久未举行。著于本月二十六日。在保和殿考试。所有应行豫备事宜。著该衙门照例办理。现月　　

○又谕、长萃等奏、查出弥封誊录书手舞弊情形。请交部审讯一摺。据称誊录所书手李冠庭。与弥封所书手于庆云。互冒姓名。摉出该书手来往字迹。并有应试士子姓名二十六人。据供系未入场时受人转托。代办誊录。因场规严肃。未敢办理。查核各朱墨卷。并无改易之处。其为办理未成。似属可信。惟该书手等、是否有别项情弊。请旨交部审讯。至该二十六卷。可否免其扣除等语。所有查出冒名舞弊之李冠庭等、均著交刑部审讯。务得确情。按律惩办。其应试士子二十六人试卷。著即扣除。现月　　

○又谕、御史钟德祥奏、翰林人员壅积过甚。请饬部妥议疏通章程等语。著吏部议奏。现月　　

○又谕、御史钟德祥奏、请饬各省督抚。嗣后不得为新中举人给咨代结。以杜冒滥取巧等语。著礼部议奏。　　

○又谕、长顺奏、请将捐资倡办团练之已革佐领丁喜、销去永不叙用字样等语。丁喜前于光绪三年。经署理吉林将军铭安等、以性情狡诈。不遵约束。奉委捕贼。扰累善良。奏参革职永不叙用。该将军辄为恳请销去永不叙用字样。著不准行。凡永不叙用之员。皆系获咎较重。不堪任使。何得遽为乞恩。豫为将来开复地步。嗣后各直省将军督抚。于此项人员。概不准保请销去永不叙用字□□羕。以昭炯戒而杜夤缘。现月　　

○谕军机大臣等、御史褚成博奏、各省防营所需军械。大半购自外洋。迨报销时辄以难循例价马辞。以致钜帑虚糜。部议无从核驳。嗣后凡各省需用军械。请饬奏明立案。概在中国定铸。不准再向外洋订购等语。各省需用外洋军械。前经海军衙门奏定章程。先行立案。方准购买。著再申明定章。通行各省督抚等、遵照办理。不得擅自购买。致干咎戾。至该御史所称概在中国定铸。不准购自外洋之处。著该衙门体察情形。妥筹酌办。原片著钞给阅看。将此谕令知之。现月　　

○又谕、御史褚成博奏、洋商违约筑池。存储火油。大拂民情。请饬禁阻一摺。据称去冬有德国商人。在上海县浦东陆家渡地方。购地筑池。为存储火油之用。众情疑骇。力求禁阻。南洋大臣曾委苏松太道聂缉规、与该国领事再三辩论。今年二月。该洋商不候华官允准。檀将火油装运抵沪。且闻另有洋人在汉口购买地基。亦为存储火油而设。请饬速行阻止等语。洋商开池存油。是否有碍民居。著南北洋大臣详细查明。设法阻止。妥筹办理。原摺均著钞给阅看。将此谕令知之。寻李鸿章等奏、遵查上海浦东地方。洋商试办火油池栈。设于旷地。并无贴邻。所制桶管。亦均稳固。油池严防渗漏。亦已备列设限防险章程。与民居汲饮。不致有妨。且载明傥有渗漏。殃及居民。除赔偿外。即由地方官会同领事将池拆毁。不得再行建造。如有未尽。仍当饬令苏松太道随时查察妥办。至汉口地方。据查尚无筑池形迹。已将所订章程。通行各口。一体遵照。下所司知之。摺包　　

○又谕、御史钟德祥奏、风闻奉天通化县前有奸商禀请开采煤油矿务。并无资本。祗以营私。因购买机器。被洋人控告。迄今不知作何了结。奉天为陪都重地。恐外来奸徒。复以开矿藉口。滋酿事端。请饬严禁等语。奉天通化县地方。究竟有无奸商。呈请开矿之事。著裕禄确切查明。如有其事。即行禁止。并著通饬各城副都统。嗣后该省无论腹地沿边。凡有矿之区。一律禁止开采。以杜觊觎而重根本。原片著钞给阅看。将此谕令知之。现月　　

○丙申。谕内阁、刑部奏、遵旨严定逃犯及解差看役罪名一摺。近来各省发配人犯。脱逃甚多。亟应从严惩办。著照部议。嗣后军流各犯脱逃来京。如罪止加等调发及枷号鞭责。仍发原配者。军犯监禁十年。流犯监禁五年。如流犯逃后复犯罪在徒流以上者。亦著监禁十年。其各省军流逃犯。亦照此年限一律办理。至押解兵役。如依法管解军流人犯。偶致疏脱。限满无获者。著于本犯罪名上减三等定拟。经此次严定章程后。各该督抚务须督率地方文武。严饬兵役。将前项人犯。认真看守。毋得仍前疏纵。以肃刑章。现月　　

○谕军机大臣等、本日云生奏、恭逢庆典。率属续行报效银两。并请来京祝嘏一摺。览奏具见悃忱。惟念乌拉官员牲丁等、供应差务。情形清苦。本年兼有捕打东珠之差。所有此项该官兵等、报效工需银两。著毋庸呈进。以示体恤。云生并著毋庸来京。将此谕令知之。

现月

　　

○又谕、近来京师地面。游手好闲之徒。聚集多人。结夥演会。喧哗嘈杂。声达宫禁。此等恶习。深为人心风俗之害。著步军统领衙门、五城御史、谕令地面各官。严行禁止。傥仍有聚众演会情事。即著拏交刑部治罪。以挽浇风。将此各谕令知之。现月　　

○礼部以宗室会试中额请。得旨、取中三名。摺包　　

○吉林将军长顺等奏、珲春图们江北岸。收还朝鲜流民越垦地亩一万五千四百四十二晌七亩有奇。照则升科。并将垦民立社编甲。暂行设局抚垦。下部议。寻总理各国事务衙门户部会奏、长顺等、办理尚属妥协。新附各户。暂行设局抚垦。应请饬下加意抚绥。务令各安生业。以慰流氓向慕之心。将来应否于适中之处。设官分治。亦由该将军随时体察奏明覆核。应徵租银。核与定章相符。应令即饬委员按年徵完。解省抵饷。从之。

摺包

　　

○以识卓才优。予四川试用道夏旹军机处存记。　　

○丁酉。谕内阁、近年办理工程。该匠役人等、往往聚众把持。向工头索讨重价。不遂所欲。即相率停工。仍照旧讹索饭食。甚至关禁勒赎。夺犯伤差。种种狂悖情形。深堪痛恨。若不严行惩办。何以肃法纪而靖凶顽。本年夏科闲。应办各工。尤关紧要。著步军统领衙门、顺天府、五城、一体出示晓谕工匠人等。嗣后务须安分守法。痛改前习。傥怙恶不悛。再犯有上项情弊。即著按名严拏。送交刑部。从重治罪。决不宽贷。

现月

　　

○以才胜专阃。予吉林参领文元、总管达桂、军机处存记。　　

○戊戌。谕内阁、每岁春秋大祀中祀致祭之期。朕已次第亲诣行礼。至圣先师。祀典綦重。本年八月初三日。致祭文庙。朕亲诣行礼。以申诚敬。所有应行典礼。该衙门敬谨豫备。现月　　

○出使英法义比国大臣薛福成奏、与英国外部议定滇缅界务商务条约二十条。克日先将草约画诺。以杜狡变。又奏、此次定约。中国之船。可以在大金沙江往来行走。下所司知之。　　

○己亥。谕内阁、前据御史李慈铭奏、编修陈鼎等、素行诐邪。不知自爱。当经谕令麟书、徐桐、严加察看。嗣据奏称、俟查有实在劣迹。再行据实参劾。兹复据奏、留心察看陈鼎、费念慈、周锡恩、陈光宇、四员。现供馆职。兼有编纂各差。尚无贻误。该御史所参。详加访察。亦无实据。可否销去察看字□□羕。一体与考等语。陈鼎等。既经查明。并无实在劣迹。即著销去察看字样。照旧供职。所有考试翰詹及试差。均著准其一体与考。现月　　

