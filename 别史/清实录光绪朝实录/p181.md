<!-- { "loadSidebar": true } -->
○谕军机大臣等、春福等奏、乌城防兵。所需粮米脚费。无款可筹。近年口北道所采乌城军粮。自经裁兵后。约计一年仅及半年米石可敷食用。请饬变通办理等语。该城军米办齐。因脚价无出。致迟起运。自应设法办理。以济军需。此项脚价。即著李鸿章饬令口北道。于每年所余一半粮价内备垫。其须运粮米。统归该道一手经理。并令就近报销。以期便捷而免转折。所有察哈尔前垫脚费。现在无款归补。著准其暂缓扣留。俟乌城库项稍裕。由春福等陆续归清。将此各谕令知之。现月　　

○乌里雅苏台将军春福奏、三音诺彦贝勒锦丕勒多尔济。因病请假。派委协理台吉额林沁瓦齐尔、署札萨克印务。报闻。摺包　　

○两广总督刘坤一等奏、雷琼道王澍因病回省。缺委道员刘镇楚署理。得旨。王澍著仍遵前旨。将剿捕事宜。会同该地方官筹办完竣。再行回省。

摺包

　　

○缓徵浙江钱清、西兴、长亭、芦沥横浦浦东等场。灾歉田地。应徵上年灶课及历年应带原缓旧欠。并海沙、鲍郎二场、各年原缓旧欠。现月　　

○癸丑。东陵守护大臣荣颐等奏、普祥峪菩陀峪万年吉地。后山地面。先行栽种松树。报闻。　　

○安徽巡抚裕禄奏、办理游勇会匪土匪正法。报闻。摺包　　

○予在营伤发身故安徽提督杨明胜。都司杨占先、万松林、参将顾廷文、刘达泉、知州吴德裕、暨阵亡外委吴长林。分别优恤。摺包　　

○甲寅。谕内阁、刘长佑、杜瑞联、奏□□□尔□贪暴颟顸之知府、请旨革职一摺。云南候补知府王德诰。于委办阿迷州防捕事务。贪功生事。经该督抚饬令回省。听候查办。复于经过地方。纵容家丁等。勒索夫价。有闹署逞凶情事。实属居心贪暴。办事颟顸。王德诰著即行革职。以儆官邪。该部知道。现月　　

○又谕、杨重雅奏。特□□□尔□庸劣不职各员一摺。广西署崇善县升用知县陶家泰。志趣卑靡。声名平常。署临川县事试用知县程堃。办事颟顸。不知振作。均著以府经历、县丞降补。桂林府司狱周师尚。举动多乖。行为卑鄙。著即革职。县丞吴林焱、蒋锡熊。巡检尹鋆一。从九品史葛森、徐溥。均属不知检束。有玷官箴。著一并革职。以示惩儆。现月　　

○又谕、刘长佑、杜瑞联、奏请将武职各员革职审办等事。云南补用副将胜正富。被控短缺名粮。查核属实。犹敢饰词欺诬。副将衔补用都司解联科。行止不端。乡里侧目。被控传讯。犹复恃符哓辩。均著即行革职。严行审办。以示惩儆。现月　　

○谕军机大臣等、前据何璟等奏。办理洋案情形。当谕令该督等悉心会商。将此案妥速办结。兹据丁日昌奏到闽日期。并筹办法各摺片。乌石山教堂一案。总当速为了结。傥日久耽延。恐将来枝节愈多。办理更难著手。何璟、丁日昌、李明墀、著懔遵本月初三日谕旨。将此案早日办竣。毋稍延缓。丁日昌当与何璟李明墀、迅速商办允协。俾就范围。奏结后。再行回籍。不得一面奏结。一面起程回籍。仍留不了之局。将此由五百里密谕何璟、丁日昌、并传谕李明墀知之。　　

○洋务　　

○刑部左侍郎冯誉骥奏、恭报自吉林起程回京日期。得旨。著即折回吉林。仍遵前旨。会同崇绮。将倭兴额控案讯明。定拟具奏。摺包　　

○两江总督沈葆桢等奏、赣关四年分短收赢余银两。仍恳减免赔缴。下部议。摺包　　

○湖广总督李瀚章等奏、奉旨饬拏之袁甲甫等。讯非讼棍。应否议结。得旨、袁甲甫等既经讯明。并非讼棍。著即省释。仍饬该地方官。随时访查。如有不法情事。即行从重惩办。摺包　　

○又奏、请仍将汉阳宜昌水师各协营。改为陆路专管。下部议。摺包　　

○以通贼陷城。革云南右营守备舒世泰职。严缉究办。摺包　　

○以诈称委员。革湖北参将李嘉崇职。摺包　　

○乙卯。孝全成皇后忌辰。遣官祭慕陵。忌辰单　　

○谕内阁、李瀚章、潘霨奏、甄别庸劣不职各员一摺。湖北署宜都县知县吴锡震。听断粗率。操守平常。嘉鱼县教谕王丙寿。模范未端。不堪司铎。江陵县训导雷炳镛。恃才喜事。举动轻浮。嘉鱼县训导秦有煌。心地糊涂。不堪司铎。谷城县张家集巡检杨春山。任事粗率。声名狼藉。鹤峰州山羊隘巡检章涟。好揽事权。措置不当。恩施县典史唐咸俊。性情躁急。遇事妄为。均著即行革职。署咸丰县知县向崇基。办事迂缓。吏玩差疲。候补知县王涛。志趣卑污。不堪造就。东湖县知县李希邺。精神委靡。难期振作。试用知县刘培元。年力就衰。步履蹒跚。鹤峰州州判孟志瀚。见事不明。形同瞽目。鹤峰州吏目高鋆。才具平庸。颟顸任性。江夏县典史刘文辉。老迈龙钟。艰于步履。均著勒令休致。以肃官方。现月　　

○湖广总督李瀚章奏、湖北各营。损失军械。尚未补足。恳仍展缓盘查。下部知之。摺包　　

○丙辰。恭亲王奕等奏、列圣诗文集。刷印蒇工。恭疏奏陈。报闻。

现月

　　

○丁巳。大学士陕甘总督左宗棠奏、覆陈赈恤土尔扈特南部落新归人众情形。报闻。摺包　　

○予前帮办陕甘军务通政使司通政使刘典。照侍郎例赐恤。谥果敏。　　

○戊午。宣宗成皇帝忌辰。上诣奉先殿寿皇殿行礼。遣官祭慕陵。　　

○谕军机大臣等刘坤一、张兆栋奏、查明李扬才前在原籍招勇。并未贴有伪示等语。李扬才前在灵山县纠集匪党。虽未张贴伪示。惟该逆令人赍带簿册。各处召募。捏称奉总督札委招勇。朕往越南。该县知县俞文莱。未能详加查察。立时禁止。咎无可辞。著交部议处。李扬才现踞香洧等处。势尚狓猖。亟应迅速剿办。一鼓歼除。以免日久蔓延。深入为患。冯子材业经出关。著即督率官军。奋勇进剿。务将该逆早日扑灭。以副委任。不得稍涉延缓。所有剿办机宜。仍随时与杨重雅妥商办理。并著刘坤一、张兆栋、杨重雅、各将该省边防。严密布置。毋稍疏虞。将此由五百里各谕令知之。剿捕　　

○两江总督刘坤一等奏、外洋内河轮拖等船。裁撤水勇。改配水师兵丁。下部知之。摺包　　

○云贵总督刘长佑等奏、酌拟盐课额数。并变通章程。下部议。摺包　　

○四川总督丁宝桢奏、制造舢板炮船十号。巡缉私枭。报闻。摺包　　

○以捐谷备荒。予四川大竹县贡生陈在辰议叙。　　

○是日立春。礼部进春山宝座。顺天府进春牛图。　　

○上以次辛祈谷于上帝。自是日始。斋戒三日。　　

○己未。上诣大高殿寿皇殿行礼。外记注　　

○纂修官杨兆麟恭纂　　

总纂官熊方燧恭辑监修总裁世恭阅二签五月初二日正总裁那恭阅五月十六日专司藳本陆恭覆阅壬子九月初五日　　

徐恭阅四签闰六月二十九日　　

荣恭阅八月三十日副总裁唐恭阅三签十一月初十日　　

宗室宝恭阅五月十九日

　　

郭恭阅六月十二日　　

熙月日初校修改下卷贰拾签胡家钰恭校陈恭阅二签八月初一日覆校修改下卷拾叁签陈畬详校宗室麒月日总校修改下卷玖签田智枚总校蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之八十六　　

光绪五年。己卯。正月辛酉。祈谷于上帝。遣庄亲王载勋恭代行礼。外

记注　　

○以礼亲王世铎、署正蓝旗满洲都统。明发　　

○以正白旗满洲副都统崇礼署镶黄旗护军统领。明发　　

○以正红旗满洲副都统熙拉布署镶黄旗满洲副都统。明发　　

○壬戌。谕内阁、前据御史楼誉普奏□□□尔□御史英震。抽查漕粮。营私舞弊。又据都察院奏。英震携带伊子。在差次居住。难保无招摇生事之处。先后降旨。令仓场侍郎确查具奏。迄今将及一月。未据覆奏。实属迟延。著仓场侍郎。将英震被□□□尔□各节。迅即查明。据实具奏。不得稍涉含混。现月　　

○谕军机大臣等、户部奏请饬催折漕省分欠解银两一摺。湖北等省。自改办折漕以来。除解部及拨用各款外。积欠甚多。安徽自光绪元年起。至三年止。欠解银七十七万余两。江西自同治五年起。至光绪三年止。欠解银一百二十八万余两。湖北省自咸丰七年起。至光绪元年止。欠解银二十八万余两。二年三年已解银二十六万五千两。余银未解。湖南自咸丰三年起。至光绪元年止。欠解银六十一万三千二百余两。二年三年。已解银三十三万二千余两。余银未解。河南自同治六年起。至光绪元年止。欠解银一百二十余万两。二年已解银二十万余两。余银未解。三年全数未解。现在部库支绌。各省应解漕折银两。亟应照数报解。岂容任意积欠。著各该督抚饬属查明。各将改办折徵以来。徵收银两。解部若干。动用若干。未解若干。详细开单报部查核。所欠漕折。即行陆续分批清解。毋稍延缓。其光绪四年漕折。即行查照折徵数目。按限起解。不得再行挪用延欠。嗣后折漕省分。仍应设法徵运本色。规复旧章。如仍有展办折徵者。务将银两照限解部。年清年款。以应要需。将此由四百里各谕令知之。现月　　

○又谕、工部奏请催解飞金一摺。江苏欠解红飞金三千二百块。叠经催令赶紧解部。迄今又逾两月。既未将金块解到。就未据咨报启程。典礼攸关。极为紧要。似此任意迟延。实属不知缓急。著沈葆桢、吴元炳、严催承办各员。迅将欠解金块。星夜起解。限于二月初十日以前。赴部交纳。毋再延缓。致误要需。并著将办理迟延之员。查取职名。先行交部议处。以儆玩泄而重要工。将此由五百里各谕令知之。现月　　

○总理各国事务衙门奏、出使随员丁忧。如有经手未完事件。请准使臣奏留在洋差遣。允之。摺包　　

○以正红旗蒙古副都统托伦布暂署正蓝旗蒙古副都统。明发　　

○癸亥。谕内阁、春福等奏请将擅挪军饷之佐领革职严追等语。乌里雅苏台换防之绥远城镶白旗满洲佐领诺敏。前在山东催饷。叠次亏挪银一千五百九十两之多。前经额勒和布等奏□□□尔□。摘去顶戴。饬令回旗措缴。该员延不完交。实属瞻玩。诺敏著即行革职。并著瑞联就近严追。勒令如数缴清。以重帑项而儆效尤。现月　　

