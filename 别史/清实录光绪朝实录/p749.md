<!-- { "loadSidebar": true } -->
○又谕、电寄吴大澂、卫汝贵拏问后。日久未到。前据李鸿章奏称在中前所患病。现又多日。仍未解到。著吴大澂派员前往。与原解之员一同押解。迅速来京。不得任其逗遛。电寄　　

○护理湖南巡抚王廉奏、遵筹的饷。请增收百货厘金二成。俟军务平定。仍课常额。下部知之。摺包　　

○丁未。穆宗毅皇帝忌辰。上诣奉先殿寿皇殿行礼。记注　　

○遣官祭惠陵。　　

○谕内阁、御史钟德祥奏、内仓有支放太监老米一项。近来放米之日。时有太监向领催滋闹。其弊由于太监先有私借债项。扣抵轇轕。或因银米短折等情。著总管内务府大臣确切查明。按照定章核实办理。以杜弊端。现月　　

○又谕、御史钟德祥奏、内务府瓷库郎中岳龄承修宫中锡背。冒请银七万余两。银库郎中继禄挪移银两。以万数计。交各司处索取利息。员外郎耀曾请领修工款项。勒扣侵蚀。闻皆由总管内务府大臣文琳前在郎中任内。浮冒侵欺。以到致相沿成习等语。著派薛允升、刚毅、按照原参各节。确切查明。据实具奏。毋稍徇隐。寻奏所参各节。均未指出确据。无从核办。请免置议。惟内务府用款浩繁。且系自用自销。易启指摘应饬总管内务府大臣将岳龄等承办各案。于奏销时认真稽核。并严饬司员嗣后力祛浮冒。以重库款而免物议。从之现月摺包　　

○谕军机大臣等、电寄吴大澂、据奏余虎恩带勇到关。请再添三营等语。现在调到勇营。已属不少。需饷浩繁。余虎恩所部新旧已有十营。著毋庸再添。电寄　　

○开缺四川总督刘秉璋奏、请以布政使王毓藻暂护督篆。得旨、著俟谭钟麟到任后。再行交卸。摺包　　

○戊申。孝惠章皇后忌辰。遣官祭孝东陵。　　

○谕内阁、吏部奏、遵议处分一摺。都察院左副都御史奕年著照部议降二级留任。并罚俸九个月。均不准抵销。现月　　

○又谕、前据长顺奏释回太监董双福等骚扰驿站。当经谕令恩泽饬沿途各站。按名查拏解交慎刑司严讯惩治。兹复据增祺奏称董双福等于伯都讷以上各站。勒索商民多处。请旨惩办等语释回太监竟敢沿途骚扰勒索。实属目无法纪。著内务府查明该太监等如已解到。即饬慎刑司严讯从重惩治。傥尚未到京。即咨行经过省分。催令迅速解送。毋任在途逗遛。黑龙江解差官骁骑校巴彦珠拉、云骑尉玉庆、于该太监等沿途滋事。既未能随时弹压。又不即行禀报。虽据供无分钱故纵情事。究属不合。巴彦珠拉、玉庆、均著交部议处。现月　　

○谕军机大臣等、电寄德馨、据称寇势扰及东边。恳恩派往前敌。随同征剿等语。江西地方紧要。弭盗防江。责任綦重。德馨著毋庸北上。电寄　　

○出使美日秘国大臣杨儒奏、古巴华侨锐减。请裁撤马丹萨分领事。以节经费。如所请行。摺包　　

○办理天津团练事宜。兵部左侍郎王文锦奏、团练成军报闻。摺包　　

○以随使期满。予古巴总领事署繙译候选州同刘鸿鋆等升叙。摺包　　

○以中越勘界事竣赏洋员兰尔生等宝星。　　

○予剿贼殉难绥化厅协领堆隆阿优恤。摺包　　

○予积劳病故。秘鲁嘉里约埠商董李杰议恤。摺包　　

○己酉。谕军机大臣等、电寄李鸿章、革员龚照玙既在天津。著李鸿章即行派员押解赴部。不准藉词逗遛。电寄　　

○又谕、据宋庆电奏、叶志超现在山海关患病等语。著李鸿章、吴大澂、迅即派员押解赴部。不准藉词逗遛。电寄　　

○又谕、电寄宋庆、据奏荸兰店大股。有向皮子窝东趋之谣。海城南三十余里。倭已设卡。又李鸿章转据吕本元等电。贼在通原堡上下。穵洞匿其中。大股在薛礼站长岭子各山头架炮各等语。该逆分路窜扰。无非接应海城之贼。以图东窥辽阳。或西窜牛庄。均未可定。现在依克唐阿长顺俱在辽阳。与大高岭防军。当可策应。宋庆仍当探明贼踪所向。相机攻剿。毋任纷扰。前令陈湜一军会合沙克都林札布马队出关。为宋庆后路策应。现在陈湜所部。已令赴援辽阳。本日据沙克都林札布电称察哈尔马队多不得力。拟挑五百名一同往援等语。现在宋庆军营兵力尚单。此项马队应否令赴宋庆军营助剿。抑令仍与陈湜赴援辽阳。著宋庆酌量知照该副都统遵照。即行援队前进。毋稍迟延。电寄　　

○又谕、电寄李鸿章等、增祺奏、依克唐阿需用军火。黑龙江所存。不敷拨给。除现拨子弹十七万颗外。请饬由天津山东各机器局筹解应用等语。著李鸿章、李秉衡、各就该省局酌量情形。先行筹拨子弹若干。迅速解济。仍由增祺饬令机器局赶造续解。俾源源接济。无误要需。此旨即由李鸿章转电李秉衡依克唐阿、增祺知之。电寄　　

○又谕、电寄沙克都林札布。据奏察哈尔马队多不得力。拟选五百名前赴辽阳等语。所留马队。务选精壮可用。其余即行撤回。现在宋庆军营兵力尚单。该副都统所带马队。或赴宋庆军营。或与陈湜援辽。已谕宋庆酌量知照该副都统遵照。即行拔队前进。所请挑选吉林西丹一千名。另募团勇一千名。训练驱策等语。著照所请行。电寄　　

○以玩视营务。革甘肃满营防御忠龄职。佐领都成额下部严议。摺包　　

○庚戌。谕内阁、李鸿章奏、遵查旅顺失守各将领中黄仕林落水救出。赵怀业、卫汝成二员。尚无下落等语。记名提督黄仕林失守炮台。著革职拏交刑部治罪。赵怀业、卫汝成、仍著严密查拏。迅速解部。毋任逃匿。洋务　　

○谕军机大臣等、电寄宋庆、据奏倭寇又到熊岳蓝瓜岭等处。薛福站沙河一带。亦到万余人。恐聚集北犯。已分派各营。相机抵御。仍著确探贼踪。分股截剿。力遏寇氛。本日据李鸿章片奏、刘盛休骽伤。给假就医。已电商宋庆。改派姜桂题接管铭军等语。仍著宋庆俟刘盛休销假后察看。如竟不能得力。即著毋庸留营。电寄　　

○甯夏将军钟泰奏、辖疆安谧。请率驻防旗营赴剿。得旨、现在各路调集兵勇已多。所请带兵助剿。及另片请会同雷正绾召勇北上之处。均毋庸议。摺包　　

○广东提督唐仁廉奏、抵奉会商防剿情形。得旨、布置情形已悉。即著会同裕禄等严密防守。毋稍疏虞。摺包　　

○予故贵州提督周达武于四川越巂厅建立专祠。从四川总督刘秉璋请也。摺包　　

○予故署贵州兴义府知府李保衡宣付史馆立传。从贵州巡抚崧蕃请也。摺包　　

○予故记名总兵周士盛恤荫加等。摺包　　

○蠲缓直隶安、河闲、任、南宫、新河、隆平、甯晋七州县积涝地亩旗租粮赋。现月　　

○辛亥。谕内阁、御史恩顺等奏、匪徒纠众抢劫已获人犯。请旨严拏惩办一摺。据称中城兵马司吏目邱廷棨详称。准宗人府咨送松常氏呈告宗室长佑等案内。应将沈锡龙即沈四王德元严传。遵即拏获沈锡龙送至官厅看守。忽来多人持械将沈锡龙抢走等语。辇毂之下。竟敢将已获人犯。于官厅纠众持械抢劫。实属目无法纪。著步军统领衙门、顺天府、五城御史、将沈锡龙及抢夺各犯。一体严拏务获。送交刑部按律惩办。现

月

　　

○谕军机大臣等、电寄长顺、前因贼踞海城。辽防吃紧。长顺等兵力尚单。改令陈湜等统带所部。前赴辽阳协力防剿。陈湜现在行抵何处。著长顺查明即日电覆。电寄　　

○山海关副都统宜贵奏、驻防旗丁生齿日繁。游手空闲。请饬统带兵勇大臣由无饷旗丁一体选充营勇。得旨。旗丁充当营勇。向来无此办法。所请著毋庸议。　　

○壬子。谕内阁、朕钦奉慈禧端佑康颐昭豫庄诚寿恭钦献崇熙皇太后懿旨。张荫桓、邵友濂、现已派为全权大臣。前往日本会商事件。所有应议各节。凡日本所请均著随时电奏。候旨遵行其与国体有碍。及中国力有未逮之事。该大臣不得擅行允诺懔之慎之。　　

○谕军机大臣等、有人奏、宋庆聂士成两军宜厚援应。宽筹接济并胪陈各将领优劣。及陆军海军急宜豫筹各节。著刘坤一按照所陈。悉心妥筹具奏。原片著钞给阅看。将此谕令知之。寻奏、宋庆等所部。因饷项不敷。暂难添募闽粤江浙兵轮。均系木壳。能依附炮台守口。不能出海争锋。沿海防务。北洋兵轮。应请饬李鸿章等分任责成。至各将优劣。及军械等局。关系重要。到关后。容当相机调度。随时整饬。报闻现月摺

包

　　

○又谕、张煦奏、特参行营营务溺职之参将。请交部议处。并请将腾出练兵原饷。指拨何处一摺。程之伟所部练军。既不得力。且亦无伍可归。著俟回省后就地遣散。原带军械马匹等项。仍责令该将备等收管回晋。程之伟已谕令宋庆毋庸留营募勇。所有腾出此项练兵原饷。即著留于山西。毋庸另解他处。管带练军之参将方致祥平时训练无方。此次总理营务。复不能鼓励军心。辄随同退避。著即行革职。以示惩儆。将此谕令知之。洋务　　

○又谕、裕禄等奏、奉天举办团练。枪械不敷。请由神机营再拨洋擡枪一千杆。来福枪二千杆。俾资应用等语。著神机营迅速覆奏。洋务　　

○又谕、电寄李鸿章等、前经降旨将军营失事各员拏交刑部治罪。兹据有人奏称闻龚照玙已潜行回籍。赵怀业匿迹之罘。此外如叶志超、卫汝贵、卫汝成、黄仕林等。或藉词逗遛。或改装逃逸等语。该革员等获咎甚重。岂容延不到案。著李鸿章即将现在直境各革员。严饬委员迅速押解。其有逃至山东及安徽原籍者。并著李秉衡、福润、严密访拏解京。毋任隐匿。电寄　　

○又谕、电寄宋庆、前因程之伟所带晋兵。疲弱不堪。遣撤归伍。李鸿章请令程之伟募勇随剿。著宋庆酌量办理。现尚未据宋庆覆奏。兹据张煦奏、程之伟迁延畏敌。难望破贼立功。所有腾出原饷。未便令程之伟虚糜滥用。请旨指拨解交等语。程之伟带兵既不得力。著宋庆勒令回籍。毋庸留营其腾出原饷。仍归山西练军应用。亦毋庸解交天津粮台。电寄　　

○山西巡抚张煦奏、遵汰厘局。并严禁留难。以安商旅。下部知之。摺包　　

○以亏欠库款。革山西汾阳县知县李其滋职。并讯追。摺

包纂修官舒伟俊恭纂　　

总纂官钱骏祥恭辑监修总裁世恭阅七签正月十一日正总裁那月日专司藳本陆恭覆阅癸丑八月十四日

　　

徐月日　　

荣月日副总裁唐月日　　

宗室宝恭阅四签五月二十二日　　

陈恭阅五签三月二十八日　　

熙月日　　

郭恭阅二签六月十三日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之三百五十六　　

光绪二十年。甲午。十二月。癸丑。孝和睿皇后忌辰。遣官祭昌西陵。记注　　

