<!-- { "loadSidebar": true } -->
○调刑部尚书翁同和。为工部尚书。工部尚书潘祖荫为刑部尚书以办理粤东机器局务著有成效赏江苏试用道温子绍二品顶戴。癸酉。谕军机大臣等。铭安玉亮奏。练军缺饷请特发部帑。并饬催各省欠饷各摺片据称各省应解吉林协饷。惟江甯解银二万两。安徽解银三万五千两。长芦解银五千两。此外各省欠款统计俸饷项下积欠银九十二万八千五百余两。练饷项下。江甯实欠月饷银二十三万七千五百两山东积欠银五万五千两。又马价银九千两。河南除改拨外实欠银十一万两。湖南欠新拨银六万两。安徽尚欠银二万两零。统共欠银一百四十余万两。现在吉省待用孔急、请由部库四成洋税项下。动拨银二十万两。即由各省积欠光绪四年以前俸练饷内分提归款等语著户部议奏。其各省应解吉林本年俸练各饷及奉天从前截留项下。尚欠吉林饷银二万五千两。著各该将军督抚。赶紧筹解。毋许延宕。另片奏。请饬户部查明积欠吉林俸饷练饷各省究系因何拖欠。如有别项支销。即由该部另拨有著之款。逐年抵补如系无故延玩。即将该司道等。照例□□□尔□处等情。著户部查明妥筹办理将此谕知户部。并由五百里谕知李鸿章、岐元、沈葆桢、吴元炳、裕禄、勒方锜、周恒祺、涂宗瀛、邵亨豫、李明墀、并传谕傅庆贻知之。　　

○顺天学政礼部左侍郎祁世长因病乞解职命内阁学士徐致祥提督顺天府学政。　　

○以湖南巡抚邵亨豫。为礼部左侍郎未到任前。以大理寺卿许庚身暂署。现月　　

○以刑部左侍郎冯誉骥。兼署吏部左侍郎。现月　　

○以福建布政使李明墀为湖南巡抚。以江苏布政使勒方锜为福建巡抚。未到任前。以闽浙总督何璟兼署。邵亨豫俟李明墀到任后。再行来京供职。

现月　　

○上以夏至祭地于方泽。自是日始。斋戒三日。纂修官郭立山恭纂　　

帮总纂官程棫林恭辑监修总裁世恭阅二签五月初二日正总裁那恭阅五月十八日专司藳本陆恭覆阅壬子九月初六日　　

徐恭阅二签七月十七日　　

荣恭阅三签九月初三日副总裁唐恭阅一签十一月二十一日　　

宗室宝恭阅一签五月二十四日

　　

郭恭阅六月十六日　　

熙月日初校修改上卷拾签李廷瑛恭校陈恭阅五签八月初六日覆校修改上卷拾陆签刘翼经详校宗室麒月日总校修改上卷贰拾玖签田智枚总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之九十四　　

光绪五年。己卯。五月。甲戌朔。上诣钟粹宫问慈安端裕康庆昭和庄敬皇太后安。长春宫问慈禧端佑康颐昭豫庄诚皇太后安。至壬寅皆如之。　　

○署盛京将军岐元奏、盛京添设礼工二部主事宗室各一缺。以旧居宗室正管长族长拣选。并原设主事任满毋庸调补京缺。请饬宗人府纂入则例遵行。下该衙门知之。摺包　　

○广西巡抚杨重雅奏遵停筹饷捐输。下部知之。摺包　　

○又奏正途出身之教习教职截取举人拔贡优贡孝廉方正各班分发知县。请照军功捐纳一年试用期满。即准甄别补缺。下部议。　　

○以翰林院编修李郁华为云南乡试正考官。编修黄卓元为副考官。编修秦钟＜闲＞为贵州乡试正考官。编修涂庆澜为副考官。朱签　　

○以湖南按察使谭钧培为江苏布政使。湖南衡永郴桂道孙翘泽为湖南按察使。　　

○乙亥。以贝勒载治署镶白旗蒙古都统。明发　　

○丙子。夏至。祭地于方泽。遣肃亲王隆勤恭代行礼。典例　　

○孝诚仁皇后忌辰。遣官祭景陵。典例　　

○丁丑。谕内阁。禁城重地。理宜严肃。上年御前大臣等妥议章程。业经谕令遵办。兹据御史邓庆麟奏称各处禁门直班章京兵丁。松懈旷误。相习成风。午门端门等处。班房多空。兵甚寥寥。并查大清门前东西档木石栏杆内。各项人等。任意出入。毫无顾忌等语。殊属不成事体。著该管大臣及进班王大臣严切晓谕。认真稽查。禁止闲人穿走。该章京兵丁等如再有松懈旷误之处。即行分别严□□□尔□责革。以儆玩泄。现月　　

○谕军机大臣等。御史邓庆麟奏请将已获仓蠹。严行惩治等语。逃军唐大即唐棣。前因盗卖仓米发遣。兹复潜逃回京。与其弟侄等把持仓务。有唐家五虎之目。现在唐大并其弟唐二唐五唐老业经拏获。即著刑部研讯确情。按律办理。其未获之唐顺成即唐顺文。并著刑部知照步军统领等衙门。严拏务获究办。将此谕令知之。现月　　

○戊寅。谕军机大臣等。龙神庙铁牌将次到京。著派惇亲王奕誴于铁牌到京时。即日前赴大光明殿敬谨拈香。现月　　

○理藩院奏查明回子郡王爱买提等先后遇害请恤。得旨。爱买提、阿克拉依都、各给恤赏银一千一百两。　　

○浙江巡抚梅启照奏修筑西塘各工。动用银一万九千五百十四两。又奏浙江省沿海建筑炮台兵房等项工价。开单奏销。请援案免造册报。均下部知之。摺包　　

○以领饷亏短。革科布多即补防御林秀职。六品军功刘斌顶戴。并勒追。摺包　　

○己卯。以雨未优渥。上复诣大高殿祈祷行礼。　　

○遣惇亲王奕誴诣时应宫。惠郡王奕详诣昭显庙。贝勒载治诣宣仁庙。镇国公奕谟诣凝和庙。礼亲王世铎诣觉生寺。克勤郡王晋祺诣黑龙潭。贝勒那尔苏诣白龙潭。贝勒载漪诣清漪园龙神祠。辅国公载濂诣静明园龙神祠拈香。现月　　

○谕军机大臣等。有人奏广东广州府知府冯端本招权纳贿庇恶营私凡遇委署调补知府州县等缺。招摇婪索。营私取巧。请饬查办等语。所奏各节。如果属实。亟应从严□□□尔□办。著刘坤一确切查明。不得稍涉回护。裕宽新任巡抚。更无所用其回护。著一并确查。会同据实具奏。毋稍瞻徇。原摺均著钞给阅看。将此各谕令知之。摺包　　

○署两江总督江苏巡抚吴元炳奏清河县属王营等镇。暴风吹倒衙署马号庙宇民房。压毙兵丁三名。马夫一名。受伤兵丁十九名。马夫四名。民闲男女压毙二十二名。受伤七十七名。饬地方官分别抚恤。得旨。著饬令地方官确切查明。分别抚恤。毋令一夫失所。摺包　　

○以差操勤慎。赏还长江水师千总周庆基等原职翎顶。留营补用。摺包　　

○予积劳病故记名副都统德群、德春、即补防御保喜、照军营立功后病故例优恤。摺包　　

○追予两江上元县阵亡殉虽谌命圭等分别旌恤。摺包　　

○豁免两淮泰海各场积欠同治六年及十年以前折价耗羡银两。摺包　　

○庚辰。谕内阁。刘坤一奏绅士庇匪开赌。请革职拏办一摺。广东在籍主事吕元勋。身列搢绅。胆敢庇匪。在家开设花会总厂。诱赌渔利。实属不知自爱。刑部主事吕元勋。著即革职拏问。提同现获之陆细才各犯质讯究办。现月　　

○又谕。刘坤一奏请将衰庸乖谬各员分别勒休降革各摺片。广东试用道张崇恪。候补知府陈毓书。年力就衰。难期振作。潮州运同乔文蔚。才识迂疏。有辜职守。新兴县知县卓诚。前署香山县事候补知县杨光荣。办事颟顸。几成钜衅。均著勒令休致。试用通判梁有为。办理厘务。殊欠认真。捐升选用道候补通判吴家兴。补用同知松山。充当局差。未能核实。准升儋州知州刘彬。昌化县知县魏留先。意存规避。人亦平庸。均著降为县丞。仍留广东补用。并将吴家兴捐升道员之案撤销。前署嘉应州事候补直隶州知州李敦厚。听断考试。物议沸腾。前署儋州知州试用通判余信芳。临高县知县完继美。居官泄沓。致酿厉阶。补用知县严霖。行止不端。声名甚劣。均著革职。严霖并著永不叙用。候补县丞蒋德鋐。乳源县武阳司巡检艾潆。不自检束。物议沸腾。著一并革职。以肃官方。　　

○以捐银助赈。予山西在京官绅前礼部左侍郎祁世长等奖叙。　　

○以直隶山东协助晋赈出力。予晋州知州文镛等升叙加级有差。摺包　　

○以两次转运东漕出力。予留晋差委道员王定安等升叙加衔有差。摺包　　

○展徵河东潞盐丁丑纲引课。摺包　　

○辛巳。署盛京将军岐元奏、奉省东边新设道厅县官。请先修筑怀仁通化二城。及衙署监狱兵房。估增银两。以期坚久。又估修大孤山巡检衙署。从之。摺包　　

○准道衔前署江西瑞州府知府王嘉麟重赴鹿鸣筵燕。赏加按察使衔。　　

○助办山东青州荒赈出力。予江西候补道员胡光墉。候选郎中江振声优叙。直隶州徐大容等封典升叙。摺包　　

○以捐银助赈。予江苏元和县补用盐运副尤瑛浙江桐乡县王凤衔妻沈氏。广东香山县道员郑思齐母陈氏建坊。摺包　　

○壬午。闽浙总督何璟奏、海坛镇总兵吴奇勋难离海防。请暂缓入觐。又请将提督曹志忠等留闽补用。从之。摺包　　

○河南巡抚涂宗瀛奏原武新乡等州县蝻孽情形。得旨著严饬各属实力扑捕。毋任稍留余孽。又奏豫省荒后。牲畜无存。派员赴张家口等处。采买骡马三千匹。分给灾区垦种之用。请照战马例免税。允行。又奏赴孟津验收铁谢镇河工。并动用银两。报闻。摺包　　

○署贵州巡抚林肇元奏、请将提督钟有思等留黔补用。从之。摺包　　

○以太仆寺卿夏家镐为太常寺卿。起居　　

○以缉捕废弛、革河南罗山县知县张鸿职。摺包　　

○追予福建阵亡殉难员弁绅民团兵等分别旌恤。　　

○分别蠲免蠲缓河南济源、原武、武陟、修武、陕、灵宝、阌乡、林、汤阴、汲、延津、新乡、辉、获嘉、封邱、武安、涉、十七州县被灾地方钱粮。　　

○癸未。陕甘总督左宗棠奏、同治十三年分关陇肃清军需。共支发银八百一十七万八千九百余两。欠发营旗饷银八百四十五万三千二百余两。阵亡赏恤银三十六万六千六十余两。欠还借项银二百三十五万三千一百余两。报闻。又请将提督范子湘、总兵吴禧德、黄兆熊、副将马必胜、屈国香、都司邹玉标、以原官留于陕甘叙补。从之。摺包　　

○甲申。谕内阁。国子监司业张之洞奏、重案定拟未协。请旨核议。并声明文武员弁功罪各摺片。据称四川东乡县一案。皆由前署东乡县知县孙定扬违例苛歛。以致聚众闹粮。又蓄意诬民为逆。具禀请剿。实为此案首恶。尚书恩承等审拟覆奏。不引诬告叛逆本例。而牵合告重事不实之条。拟发边远充军。又删去干系重大事情。临时酌量办理二语。实未得其关键等语。著刑部归入全案核议具奏。应行调查案卷。并著酌量咨取。所称前绥定府知府易荫芝。前署太平县知县祝士棻。总兵谢思友。办理此案。尚知政体。宜予裦奖等情。著刑部于定案时、声明请旨。现月　　

○以兵缺驼乏。革署哈密协副将金塔协副将梅开泰职。摺包　　
