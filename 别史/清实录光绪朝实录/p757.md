<!-- { "loadSidebar": true } -->
○癸丑。谕内阁、给事中俊乂奏、外任实缺官员。终养丁忧服满。请准分发原省补用一摺。著吏部议奏。现月　　

○又谕、昨日召见之四川候补道刘麒祥、著交军机处存记。现月　　

○理藩院奏、卓索图盟长呈报土默特贝勒爵职。请以豫保子承祀双祧之札萨克色淩那木济勒旺宝承袭。如所请行。　　

○甲寅。奎润、昆冈、续昌、徐用仪出差。以理藩院尚书绍祺兼署礼部尚书。刑部尚书麟书兼署工部尚书。工部右侍郎清安兼署礼部右侍郎。所署刑部右侍郎以吏部左侍郎松溎暂行兼署。兵部左侍郎廖寿恒兼署工部左侍郎。所署刑部右侍郎以户部右侍郎曾纪泽暂行兼署。现月　　

○以贝勒奕絪署镶黄旗汉军都统。贝勒载漪署正红旗汉军都统。吏部尚书锡珍署镶红旗蒙古都统。豫亲王本格署正蓝旗汉军都统。镶蓝旗蒙古都统荣禄兼署镶蓝旗汉军都统。正黄旗满洲副都统恩全署镶白旗满洲副都统。明发　　

○以山西布政使张煦为陕西巡抚。湖南按察使豫山为山西布政使。浙江甯绍台道薛福成为湖南按察使。现月　　

○予故陕西巡抚叶伯英恤典如例。现月　　

○乙卯。苏州织造文琳奏、例定办差银三万两。遇闰加增二千五百两。现奉内务府造办处传办活计。共应需银五万四千七百六十余两。不敷甚钜。请饬会议定章颁发遵守。并将不敷银速行筹拨。俾资办理。而免迟误。又奏、内务府传办南大红□□丕。无款开办。请饬筹拨。并下所司议。摺包　　

○丙辰。云贵总督岑毓英奏、洒麻土人杨发昌句结匪徒滋事。派员查办。得旨、著即督饬将领。查明确实情形。如果杨发昌复敢抗拒滋事。即著严拏惩办。毋任漏网。并将其余匪党。分别剿抚。以靖地方。随手　　

○甘肃新疆巡抚刘锦棠奏、假满病仍未痊。恳请解职。得旨、据奏病久未痊。殊深系念。新疆地处边陲。责任綦重。该抚威望素著。倚畀正殷。著再赏假六月。安心调理。毋庸开缺。并赏给人薓八两。俾资调摄。随手　　

○予积劳病故。河南信阳协副将连庆恩如军营立功后病故例优恤。随手　　

○蠲免陕西全省光绪十二年分民欠钱粮。并荒地草束。随

手摺包

　　

○丁巳。谕军机大臣等、有人奏、前出使大臣徐承祖、贪劣侵欺。列款纠参。请饬查办一摺。据称徐承祖采购日本铜斤。浮冒侵渔。长崎一案。办理失体。并浮销经费。擅刻功牌。索贿把持。奏调私人。狡诈取巧。保举欺罔各节。如果属实。亟应严行惩办。著总理各国事务衙门王大臣将所参各款。详细确查。其在日本查讯各节。密咨黎庶昌逐一查明。据实声覆。不准稍涉含混。俟查覆到日。由该衙门一并具奏。原摺单二件。均著钞给阅看。将此谕令知之。现月　　

○又谕、御史赵增荣奏、请慎选使臣等语。著该衙门议奏。现月　　

○戊午。上诣太庙孝贞显皇后尊谥册宝玉牒前行礼。恭送往盛京尊藏。记注　　

○谕内阁、前据李秉衡奏、已故前任广西巡抚张凯嵩功德在民。据本籍绅士请建专祠。并将事迹宣付史馆。当经降旨允准。嗣经都察院据广西京官刘宗标等呈请代奏。并御史李士琨奏、胪列故该抚贪劣各款。请收回成命。当交沈秉成逐款详查。兹据奏称、查明各款。均无确据。惟张凯嵩果系品诣纯粹。功德入人。自必群情悦服。何至毁誉参半。众论不符等语。张凯嵩既非政绩昭著。舆论胥洽。所有建立专祠之处。著即撤销。现月　　

○甘肃新疆巡抚刘锦棠等奏、会查边界牌博事竣。下所司知之。随手　　

○又奏、新疆防营。员弁勇丁。及各台局实数。请饬立案。下部知之。随手　　

○广西巡抚沈秉成奏、请将贵州补用知县吕缉光调粤差遣。允之。随手　　

○以藉端讹诈。革新疆知县郑廷璧职、并讯办。随手　　

○庚申。遣官祭历代帝王庙。记注　　

○辛酉。谕军机大臣等、前据色楞额奏、遣撤伊犁勇队。酌发饷项川资。请饬拨解银十五万两应用。当令户部速议具奏。旋据该部奏准由谭钟麟先行如数垫发。解交刘锦棠设法妥办。迅速清结。兹据刘锦棠奏、该处营勇骄蹇成习。此次发款清理后。请核实挑留。余悉妥为遣撤等语。伊犁防军。动辄藉饷滋闹。实属不成事体。亟应妥筹整理。以靖边陲著谭钟麟遵照部议。无论何款。迅即垫拨银十五万两解交应用。毋稍延缓。并著刘锦棠会同色楞额妥速清厘。将该处勇丁核实挑留。其余妥为裁遣。并将营制饷章。认真整顿。务期边军日久相安。是为至要。此次滋事勇丁。并著色楞额查明为首之人。照例惩办。以肃军律。将此由五百里各谕令知之。现月　　

○广西右江道裕祥为陕西按察使。现月　　

○壬戌。两江总督曾国荃奏、密保胜关道人员。得旨、黄祖络、章玕、吴炳祥、均著交军机处存记。　　

○又奏、副将韩殿爵、请仍留两江补用。试用道聂缉规、仍留江苏补用。允之。随手　　

○四川总督刘秉璋奏、马边猓夷出扰。势甚猖獗。檄饬已革总兵万重暄、统营赴马边地方驻扎。下部知之。随手摺包　　

○又奏、总兵周胜得、副将赵孟琴等、请留川差遣。允之。随手摺包　　

○甲子。直隶总督李鸿章奏、吉林和龙峪一带。分设局卡。原以羁縻韩民。惟所收税项。不敷用度。请仍由山海关拨解银两济用。下所司知之。随手摺包　　

○湖广总督裕禄奏、覆陈湖北漕务。自前抚臣胡林翼明定折徵章程。现仍照章徵收。尚无弊混。报闻。　　

○以吏部左侍郎松溎为满洲繙译乡试正考官。内阁学士丰烈为副考官。　　

○赏襄订铁舰德国外部大臣毕士马克等宝星。　　

○以亏短银两逮问已革安徽东流县知县王聚奎籍产备抵。

随手

　　

○予故前广西巡抚潘鼎新开复原官。入祀淮军昭忠祠。从直隶总督李鸿章请也。随手　　

○予旅顺防营病故河南补用副将汝得林等如军营立功后积劳病故例优恤。摺包　　

○以节交寒令。赏京师中城朝阳阁东城卧佛寺、育婴堂、南城打磨厂、西城长椿寺、甎塔胡同北城圆通观、梁家园、各粥厂。每月粟米三百三十石。清化寺街崇善堂、梁家园百善堂、太清观公善堂、三处暖厂。暨教子胡同礼拜寺。各小米三百石。朝阳门外南海会寺。崇文门外玉清观各粥厂。并冈子上兴善堂暖厂。东便门外三忠祠粥厂。各小米一百五十石。　　

○乙丑。西甯办事大臣萨淩阿奏、循例致祭海神。并与外藩蒙古会盟。又奏、查询蒙番情形。尚属安谧。并照章严禁口卡。以杜偷贩。均报闻。随手摺包　　

○江西巡抚德馨奏、瑞昌等县被水情形。得旨、著即饬属查明被灾户口。妥为抚恤。毋任失所。随手　　

○丙寅。勾到奉天陕西福建广东广西云南贵州情实罪犯。停决奉天斩犯五人。陕西斩犯一人。余六十五人予勾。现月　　

○丁卯。遣官祭都城隍庙。内起居注　　

○谕军机大臣等、有人奏、近来广东旗营兵丁。刁风日甚。动辄斗殴滋事。不服管束等语。驻防旗营。本为镇守地方。如果玩视营规。不知安分守法。尚复成何事体。著继格等振刷精神。严加整顿。于一切营务。秉公办理。遇有兵丁滋事。立即从严惩办。不准稍涉宽纵。务期营规严肃。以靖地方。该将军等统辖全营。责任綦重。毋得日久因循。致负委任。将此各谕令知之。现月　　

○又谕、升泰奏、遵旨传谕第穆呼图克图。并查明藏哲界址。开导情形各摺片。所陈各节。明晰周详。颇中肯綮。现据总理衙门转奏刘瑞芬八月二十八日电信内称印兵在热勒巴拉山近处与藏兵攻战。藏兵伤亡数百。印兵追入微毕山岔等语。九月十五日电称。接英外部照覆云。藏兵来攻纳东。英营统领克拉哈玛已遵印度政府之谕。不可占据西藏之地。故追入微毕后立即退回。并接印督来信云。驻藏大臣拟于西十月初三日由拉萨起程赴边界。印督已派政事官保尔前往会晤。并云现有驻藏大臣调处。甚望边界之事。速行了结等语。与该大臣片奏所称非再博一战。难望转机之言。情形吻合。刻下该大臣想已与保尔会晤。藏哲界址既已查明。印督又有甚望速了之语。著即熟商妥办。一面严饬藏番。勿得再出滋事。即将会商情形。随时飞咨刘秉璋、迅速电奏。以慰廑系。将此由六百里密谕知之。

洋务

　　

○驻藏帮办大臣升泰奏、密陈藏番自失藩篱。轻启兵衅情形。现时第穆等极愿遵谕撤兵。然僧俗阻挠者尚众。惟有相机驾驭。以其渐就范围下所司知之。随手摺包　　

○勾到四川湖广情实罪犯。停决四川斩犯七人。湖广斩犯六人。绞犯二人。余七十二人予勾。现月　　

○戊辰。礼部以繙译乡试中额请。得旨、著取中九名。现

月

　　

○盛京将军庆裕等奏、动用粮货税赢余津贴办公。请饬部核议。得旨、著庆裕、济禄、绵宜等、核实妥议。奏明办理。

摺包

　　

○江甯副都统姚田因病解职。调正白旗蒙古副都统连庆为江甯副都统。记名副都统英信为正白旗蒙古副都统。明发　　

○以恃符翻控。革贵州补用知县杨纬职并讯办。随手　　

○勾到河南山西江苏安徽江西浙江情实罪犯。停决河南绞犯一人。山西绞犯一人。江苏斩犯一人。江西斩犯一人。余九十五人予勾。现月　　

○己巳。谕军机大臣等、曾国荃奏、灾区待赈甚亟。前请截留江苏漕米十万石。仰恳恩谕。一并留作赈需等语。据仓场衙门奏、请饬各省遇有赈抚。不得遽请截漕。经户部议奏、嗣后除特恩拨给米石外。不准率请截留。以重仓储。已依议行。京仓关系紧要。俸饷等项。全赖南漕支放。前因该督奏称、江苏安徽被灾甚重。朝廷轸念民艰。是以特降恩纶。准其截留江北河运漕米。藉资赈济。已属格外恩施。前降谕旨。指明江北。并无苏漕字样。何得意为揣测。谓括于江北之内。殊属非是。所请将苏漕十万石一并留办之处。著毋庸议。将此由四百里谕令知之。现月　　

○两江总督曾国荃等奏、兖州镇总兵田恩来、请暂留清淮办理冬防。又奏、记名提督谭桂林、记名总兵谢得贵、请留两江补用。俱允之。随手　　

○赐故章嘉呼图克图奠醊。并赏被缎藏香珊瑚珠串大小哈哒等物有差。明发　　

○庚午。上诣龙王庙拈香。内记居注　　

○以捐款倡设义学。予山东堂邑民武七建坊。随手摺包　　

