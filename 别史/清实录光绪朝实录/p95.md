<!-- { "loadSidebar": true } -->
○又谕。刘长佑奏请饬筹解楚勇月饷一摺。据称滇省由四川召募楚勇所需饷银。经文格奏准、在川省协滇饷内拨给。系在户部奏拨协滇新饷以前乃川省声明、自上年七月十一日以后。此项勇饷。即在新饷数内划扣滇饷益形支绌。又迪字一营应支月饷。由广东协滇项下拨给。数月以来不惟迪营勇粮未能拨给。即协滇新饷亦未解到。均请饬催筹解、等语。滇省勇营需饷孔亟。亦系实在情形。所有由川调滇楚勇两营月饷。仍著文格另为筹解。俾无缺乏。并著刘坤一、张兆栋、将自上年九月起、应解协滇新饷。并自上年六月起、由旧饷内拨给迪营勇粮银两。迅速解清。毋再延缓。将此由五百里各谕令知之。现月　　

○云贵总督刘长佑等奏。以滇省军务甫经肃清。营伍尚未全复旧制。请缓办本年军政。从之。　　

○戊辰。谕军机大臣等保英奏、贼匪窜扰台站、拨队探剿一摺。据称。正月十五日有骑马回匪百余名各持长矛洋枪。由巴里盖窜至鄂隆布拉克台。将差员浓精阿等杀伤。抢去军装二十九驮该台驼马毡房等项、亦复被抢等语鄂隆布拉克台地方。上年十一月闲即有贼匪抢劫。经保英具奏。曾谕令左宗棠、金顺探明摉捕何以该处复有贼扰。乌鲁木齐玛纳斯各城早经收复。此股贼匪究由何处窜出。屡扰科属台站。著左宗棠金顺迅即认真摉剿。务尽根株。贼匪现仍由巴里。盖回窜。保项当严饬派出官兵探踪前进。将丑类悉数歼除。毋再迟延贻误。边塞事情。久未据左宗棠金顺奏到。殊深廑系。现已春融。著该大臣等。妥筹进剿。随时详细奏闻。将此由六百里各谕令知之。

剿捕档　　

○步军统领荣禄请假以工部左侍郎成林暂署步军统领。现月　　

○庚午。谕内阁。朕奉慈安端裕康庆昭和庄敬皇太后慈禧端佑康颐昭豫庄诚皇太后懿旨。惇亲王奕誴等奏。遵旨相度太庙中殿位次请饬廷臣会议一摺。据称、我朝自顺治初年。创定庙制。迄今列圣庙享中殿龛位、已与九闲之数相符、等语。穆宗毅皇帝、孝哲毅皇后、神牌升祔供奉位次。钜典攸关。著王大臣大学士六部九卿翰詹科道、虔诣太庙、敬谨相度后。会同惇亲王奕誴等、妥议具奏。现月　　

○又谕。载钢等奏、请饬拨解租银一摺。直隶藩库久解租银七千九百二十余两。易州等七州县。欠解租银五千二百余两。现在广恩库存款无多。需用紧要。著李鸿章、督饬藩司。无论何款。将易州等七州县欠解陈新租银。先由藩库如数借拨。并将藩库欠解租银。迅速妥解以济要需。现月　　

○改直隶东明县为繁疲难沿河要缺。从总督李鸿章请也。摺包　　

○旌表刲股疗亲江苏孝女王氏。摺包　　

○辛未。谕内阁。文格奏。特参有疾不职各员一摺。四川荣经县知县石会昌。精神不振。步履尤艰。著勒令休致。前署剑州知州余履恒。擅加粮捐。绅民滋怨。前安县知县和清杰。贪谬妄为。大拂舆情。前署庆符县知县胡寿昌。办事乖谬。物议沸腾。署荣县教谕曾述。轻躁好事训迪乖方。均著即行革职。以肃官常。现月　　

○吴元炳奏。请将庸潨不职各员。分别降革等语。江苏候补同知王家麟。糊涂颟顸。不洽舆情。娄县知县汪坤厚。识见卑鄙。行为乖谬。补用府经历董思赞。行同无赖。均著革职。候补同知樊毓桂。素行骗诈。候补知县邵龙光操守平常。均著降为县丞选用。现月　　

○又谕。谭钟麟奏请将庸劣各员革职等语陕西准补耀州知州杨吉云。委署留坝厅同知。到任后信任家丁。肆行无忌。物议沸腾。候补知县李宗荫。蒙混取巧。胆大妄为。均著革职查明如有营私有便情事。即行从严参办。现

月

　　

○又谕。谭钟麟奏。参将曾广祥冒领欠饷。迭被知府刘占鳌提督刘玉兴控告。现经提讯该员供词狡展。请革职讯办等语。参将曾广祥著先行革职。严讯究办。现月　　

○谕军机大臣等。前因丁日昌奏、闽省兵力不敷分布。当谕刘坤一张兆栋、饬令方耀亲率所部全军、迅速赴台。兹据该督抚奏称方耀署陆路提督、惠属积匪正资剿捕。请免饬赴台等语。粤省营务。方耀素称熟悉。自未便遽易生手。即著无庸前赴台湾。惟闽省兵力不敷分布。亦不可不豫筹备御。应否另派得力将领、酌带兵勇、驰赴台郡、以资厚集之处。著刘坤一张兆栋、丁日昌、悉心会商奏明办理。将此由五百里各谕令知之。剿捕档　　

○以记名提督刘光明为广东碣石镇总兵官。现月　　

○以记名提督调署潮州镇总兵官南韶连镇总兵官方耀署广东陆路提督。刘粤尽先补用副将何明亮署潮州镇总兵官。摺包　　

○旌表浙江嘉兴县孝子、盐运使衔选用道刑部郎中王恩寿。摺包　　

○旌表矢志守节、直隶磁州民人张福妻王氏。　　

○蠲缓陕西被贼蹂躏安塞延长、宜川、延川安定靖边怀远鄜中部、宜君、绥德、米脂、清涧咸甯长安渭南、三原富平、泾阳醴泉临潼、咸阳、高陵、凤翔、陇、城固沔、大荔、蒲城、朝邑华、邠、三水、长武、宝鸡、武功、鄠盩厔乾、三十九州县丁粮食谷有差。现月　　

○蠲免陕西华阴县被黄水冲没村庄、粮银三年。现月　　

○分拨江藩司库收存牙帖捐款银九千两。赈济江苏海州沐阳县被灾贫民。摺包　　

○壬申。谕军机大臣等崇厚等奏。奉省原练各军饷乾等项恳仍照旧章支放。并历年防兵所领饭食二成钱文请免追缴各摺片奏省原练续练及客队各兵现经崇厚等归并成营。其应领饷乾等项亦经通盘筹画。势难再行核减。即著照所请所有该军练饷马乾公费。一切仍照旧章办理。其历年防兵所领饭食钱文。现在业经遣撤著免其追缴二成。以示体恤奉天地方紧要刻下一切皆宜整顿必须练军得力以为自强之计。现既归并成营著崇厚、恩福随时实力讲求。认真训练分驻各防所练兵尤当饬令带领各官。严密巡防。毋稍疏懈。将此各谕令知之。剿捕　　

○署盛京将军崇厚等奏。山海关招商局洋税请仍留为奉省兵饷。下该衙门议。摺包　　

○黑龙江将军丰绅等奏。已革都司陈国瑞等到戍。刘福兴到日再报。得旨。著丰绅等、咨行该省催令将刘福兴迅解赴戍。毋任逗遛。摺包　　

○山西巡抚鲍源深奏、请暂缓办理军政。从之。摺包　　

○癸酉。谕内阁。朕奉慈安端裕康庆昭和庄敬皇太后慈禧端佑康颐昭豫庄诚皇太后懿旨。孚敬郡王现无子嗣。著以奕栋之子宗室载煌改名载沛承继孚敬郡王为嗣。封为多罗贝勒所有应办事宜。著该衙门照例办理。现月　　

○又谕。崇厚等奏。厅员玩延命案、请旨革职。归案质审一摺。署理黑龙江呼兰厅同知文夔前在岫岩厅任内。于民人崔海松被劫拒伤身死、一案。延不相验。并诬禀尸子崔翰等、串谋句贼劫取财物等情。实属谬妄。文夔先行革职。解任由崇厚等、移知黑龙江将军饬令该员速赴奉天归案听候质讯。如查有被蒙偏听、诬陷无辜情事。即著从严参办。现月　　

○山西巡抚鲍源深奏。请将缉捕不力之朔州知州姚官澄等议处。得旨。姚官澄、王廷贵均著交部照例议处。摺包　　

○改派三品衔五品京堂刘锡鸿、为出使德国钦差大臣。并赏加二品顶戴。现月　　

○以正黄旗汉军副都统常星阿署正蓝旗汉军副都统。明发　　

○以礼亲王世铎署镶白旗满洲都统。明发　　

○以刑部尚书皂保署正黄旗汉军都统。以协办大学士载龄、暂署镶黄旗蒙古都统以亏欠仓库银钱延不完缴已革奉天知州荣昌籍产备抵。　　

○甲戌。圣祖仁皇帝诞辰遣官祭奉先殿。　　

○礼部以宗室会试中额请。得旨。取中二名。　　

○乙亥。命光禄寺卿许庚身仍在军机章京上行走。　　

○丙子。谕内阁。御史邓华熙奏。贱役之子蒙捐冒考、请旨饬革惩办等语。广东番禺县人何炳南即何菊屏。迭充南海番禺东莞各县门丁。胆敢令其子何伯麟蒙考入学。并捐主事。又令其次子何骏声改名何瑞荣冒入顺天籍。中式丙子科乡试举人实属不安本分。亟应严行惩办。主事何伯麟举人。何瑞荣。均著即行斥革。交刘坤一张兆栋将何炳南即何菊屏、一并按律惩办。以警效尤而清流品。现月　　

○谕军机大臣等。英廉奏塔城需饷甚急。请饬部垫拨并请催各省迅解欠饷一摺山东等省。应解光绪元二两年塔尔巴哈台专饷。竟欠至十七万五千两之多。现在该城防兵需饷甚急著李元华、鲍源深、李庆翱谭钟、迅将所欠该城专饷埽数拨解。毋再迟延。至山西河南两省。屡经严催。何以仍未报解英廉所请另行改指省分及请由部暂行垫拨一次饷银十万两。著户部议奏。塔城防务紧要。英廉惟当饬令官军认真防堵。毋稍疏虞。将此由五百里、谕知李庆翱谭钟麟、鲍源深英廉、并传谕李元华知之。剿捕　　

○予广东阵亡殉难绅民团勇从九品衔陈文熙等、五百五十一名分别旌恤并准其自行捐资建祠。现月　　

○丁丑。谕内阁前据金顺奏参副都统吉尔洪额等不遵节制。当降旨将吉尔洪额依勒和布、永成均予革职。交左宗棠查办兹据。左宗棠讯明吉尔洪额、于金顺派员接带队伍不即交卸又不明白开导各兵。听其哗溃公然随队北行。后虽欲追赶各兵截回归伍然已在奉旨严拏之后。情罪显然依勒和布永成虽无主谋唆闹等情。惟不能禁约弁兵。复与吉尔洪额随队北行。罪无可逭。姑念该革员等从前尚有劳绩。著加恩照左宗棠所请。已革墨尔根城副都统吉尔洪额、著死罪上减等发遣福建已革记名副都统协领依勒和布。已革骁骑校委参领永成均著由死罪上减等、发遣广东。交该将军等严行管束。以示惩儆下部知之。剿捕　　

