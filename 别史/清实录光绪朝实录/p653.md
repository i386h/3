<!-- { "loadSidebar": true } -->
○癸亥。上耕耤。诣先农坛行礼。更服至耤田所。躬耕三推。复加一推。御观耕台。命郑亲王凯泰、庄亲王载勋、克勤郡王晋祺、协办大学士尚书徐桐、礼部尚书李鸿藻、工部尚书祁世长、吏部右侍郎徐郙、户部左侍郎廖寿恒、礼部左侍郎景善、刑部左侍郎薛允升、都察院左副都御史徐致祥、太常寺卿溥顾、各九推毕。顺天府府尹率农夫终亩。赏赉农夫耆老如例。　　

○诣正阳门关帝庙。菩萨殿拈香。记注　　

○谕军机大臣等、刘秉璋奏、甘肃番僧。叠次越界滋事情形。并将焚掠各案开单呈览一摺。据称甘省所属之拉布浪寺窝匪棒周。越界抢掠。曾经奏明。饬令该寺将棒周交出审办。至今抗延未交。上年八月闲。该寺香错黑窝折顿等、拥众数千。至松潘所属之上阿坝。围攻色凹等寨。焚毁多家并至折参巴寺院。肆行焚杀。色凹六寨。均被逼降。复将班佑十二部落之辖漫各寨。概行烧毁且围攻中阿坝等处。请饬查拏究办等语。此案首匪棒周。纠众焚掠。曾经谕令刘秉璋咨行杨昌浚等将该犯解川审办。何以至今未据杨昌浚等覆奏。现在该寺番僧。复行越界滋扰。亟应认真拏办。著杨昌浚奎顺。迅速严饬拉布浪寺。将棒周交出。归案审办并将滋事喇嘛。提讯惩治。所占番寨。勒令退还。并偿还焚掠各件。以遏乱萌而安边氓该督等务将此案妥速办结。即行覆奏。毋再迟延。原摺单均著钞给阅看。将此谕知杨昌浚、并传谕奎顺知之。现月　　

○守护东陵大臣光裕等奏、牛吏差缺较苦。请量为变通。下所司议。摺包　　

○甲子。以户部尚书翁同和为会试正考官。工部尚书祁世长、内阁学士霍穆欢、李端棻、为副考官。记注以都察院左都御史孙家鼐、署户部尚书。吏部左侍郎谭钟麟、署工部尚书。现月　　

○以兵部右侍郎巴克坦布、兼署礼部左侍郎。现月　　

○以镶黄旗蒙古都统容贵署镶白旗汉军都统。正红旗汉军都统熙敬、署镶红旗蒙古都统。额驸公符珍、署正蓝旗蒙古都统。镶黄旗满洲副都统敬信暂署正蓝旗护军统领。　　

○乙丑。遣官祭历代帝王庙。　　

○盛京将军裕禄等奏、驿站苦累。援案支借半年马乾银两。以资接济。从之摺包　　

○两江总督刘坤一等奏、拟将徐州土药。照山东四川等省。酌加捐银通行各省。不再重徵。下所司议行。　　

○又奏续修两淮盐法志。报闻。摺包　　

○又奏、查明织造承办法衣。工钜价昂。除遵饬核减外。仍需银二万一千余两。请照数动支。以示体恤。下部知之摺包追予故成都将军魁玉。在镇江府城建立专祠。从两江总督刘坤一请也。摺

包

　　

○以巡防不力。安徽皖南镇总兵史宏祖解任察看。　　

○丙寅。清明节。上诣奉先殿。寿皇殿。行礼。记注　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。照录　　

○遣官祭庄顺皇贵妃园寝。端慧皇太子园寝。醇贤亲王园寓。照录东三省练兵大臣定安奏、三省练兵。变通办理。现在裁并增添。一律就绪。下所司知之。摺包　　

○盛京将军裕禄等奏、援剿热河匪徒事竣。请将添募马步各勇。分别裁留。下部知之。摺包　　

○丁卯。护理伊犁将军富勒铭额奏、满营岁需粮料。请仍照旧制。由地方徵粮项下供支。得旨。即著咨行陶模、酌度办理。摺

包

　　

○安徽巡抚沈秉成奏、委派总兵王心忠等、添募新勇在省驻扎。并成军起饷日期。下部知之摺包　　

○又奏、添派在籍提督赵逢泰等二十四员。入营差遣。以免闲废。从之摺包　　

○以督造轮船出力。赏道员宜霖花翎。摺包　　

○以炮台被雷轰毁。看守不慎。革江西都司刘万骥职。总兵丁义方、交部议处。摺包　　

○戊辰孝贞显皇后忌辰。上诣建福宫圣容前。行礼。遣官祭定东陵。　　

○以勒索厘卡规费。革福建通判王廷芝职。　　

○己巳。孝贤纯皇后忌辰遣官祭裕陵。　　

○皇后亲蚕。诣先蚕坛行礼。　　

○户部奏、俸甲银折米石。试办期满。拟请停止。仍放折银。从之早事守护西陵大臣载卓等奏、广恩库收放支绌。请饬催长芦息银以济要需。得旨、即著咨行直隶总督。迅速筹解摺包　　

○福州将军兼署闽浙总督希元奏、动缺仓谷。援案请缓买补。从之。摺包　　

○又奏、诏安县官绅。捐建考棚。请饬立案。下部知之。摺包　　

○庚午。以两广总督李瀚章。兼署广东巡抚。电寄　　

○辛未。以剿办热河各属匪徒出力。赏提督聂士成、曾腾芳、清字巴图鲁名号。通永镇总兵吴育仁等二十一员、巴图鲁名号。余升叙加衔有差。予阵亡千总周泰来等优恤。摺包　　

○予伤发病殒。河南开封营游击马在逢。照军营立功后病故例优恤。摺包　　

○癸酉。缓徵甘肃安化、环、文、巴燕戎格、四厅县被旱被雹被水各地方额粮屯粮有差。摺包　　

○甲戌。黑龙江将军依克唐阿奏、酌拟镇边军保奖章程。拟届三年期满。步队马队各营。照成案请奖。水师漠河两营。照异常劳绩请奖。下所司议。摺包　　

○湖南巡抚张煦奏、新任提督娄云庆带勇到省。设法安置拟裁去旧有虎字各营。即以新到庆军七百五十人。编分两营。接统防守。下部知之。摺包　　

○护理山东巡抚汤聘珍奏、遵旨挑穵北路运河。估计经费。克日兴修。下部知之。摺包　　

○乙亥。太常寺奏、醇贤亲王园寝。应设赞礼郎等官。谨拟挑补章程。从之。现月　　

○驻藏办事大臣升泰奏、遵旨看视班禅呼毕勒罕坐床礼成。又奏、由江孜起程赴边日期。并据洋员送到赫尔商会来文。经面商呼图克图。译行商上会议。以便妥结。并下所司知之。摺包　　

○福建台湾巡抚邵友濂奏、基隆试办金砂。设局抽厘。下部知之。摺包　　

○以呈控浮收钱粮不实。革湖南在籍知县黄维哲职。摺包　　

○丙子。圣祖仁皇帝诞辰。遣官祭奉先殿。早事　　

○湖广总督张之洞等奏、荆州旗民构衅。委员查审情形。得旨、已有旨令祥亨等、知照该督抚派员确查。仍著督饬委员等、秉公讯办。毋稍偏袒。摺包　　

○又奏、练铁厂续添机炉各款。请拨借经费。分饬立案。下所司议。摺包　　

○户部左侍郎续昌、因病乞休。允之。现月　　

○丁丑。礼部以宗室会试中额请。得旨、取中三名。摺包　　

○内务府奏、醇贤亲王园寝。应设员外郎等官。谨拟选补章程。并请添设拜唐阿八员。以资差遣。从之摺包　　

○两广总督李瀚章奏、炉饷停徵期满。暂难复额。请每年由铁厘项下。如数拨补。下部知之。摺包　　

○陕甘总督杨昌浚奏、修治阶州城堤河工告竣。恳准择尤保奖。得旨、著准其酌保数员。毋许冒滥摺包　　

○热河正总管祥煜等奏、口外军务肃清。恳将出力员弁。择尤酌奖。允之。摺包　　

○调镶红旗满洲副都统崇礼、为正白旗满洲副都统。正黄旗汉军副都统奕功、为镶红旗满洲副都统。礼部左侍郎启秀、为正黄旗汉军副都统。记注　　

○以熟悉洋务。予广东道员陆维祺。军机处存记摺包　　

○戊寅。礼部以会试中额请。得旨、满洲取中八名。蒙古取中三名。汉军取中七名。直隶取中二十三名。奉天取中三名。山东取中二十一名。山西取中十名。河南取中十七名。陕西取中十四名。甘肃取中九名。江苏取中二十五名。安徽取中十七名。浙江取中二十四名。江西取中二十一名。湖北取中十四名。湖南取中十四名。四川取中十三名。福建取中二十名。台湾取中二名。广东取中十六名。广西取中十三名。云南取中十二名。贵州取中十一名。朱签两江总刘坤一奏、江北冬漕。仍由河运。酌拟章程十二条。下部知之。摺包　　

○陕甘总督杨昌浚奏、关外垫支撤勇等款。拟请作正开销。以清轇轕。下部知之。摺包　　

○两广总督李瀚章奏、请以水师提督郑绍忠。兼办陆路缉匪。报闻。　　

○安徽巡抚沈秉成奏、候选知府王咏霓、通晓时务。历练中外事机。体用兼备。实为出众之材。可否送部引见。候旨录用得旨、王咏霓著交吏部带领引见。摺包　　

○调刑部右侍郎凤秀、为盛京工部侍郎。盛京工部侍郎阿克丹、为刑部右侍郎。未到任前。以工部左侍郎裕德兼署。现月　　

○转户部右侍郎崇礼、为左侍郎。兼管三库事务。以正白旗汉军副都统立山为户部右侍郎。兼管钱法堂事务。现月　　

○以官绅捐助善举。予广东香山县知县杨文骏以知府用。在籍光禄寺卿郑藻如等、各为其故父建坊。摺包　　

○己卯。总理各国事务衙门奏、俄使商接珲春等处电线。请派大员妥议章程。得旨、著派李鸿章与俄国使臣妥商。奏明办理。摺包　　

○热河都统奎斌奏、遵旨借给喀喇沁王旗、暨塔布囊旗、应得八沟税银。拟由热河道库扣清前欠核实支给。下所司知之。摺包　　

○直隶总督李鸿章奏、长芦减交军需复价限满。请再展缓五年。以恤商力。从之摺包　　

○又奏、留防贝子府马队口粮等项。拟照淮军章程开支。下部知之。　　

○出使美日秘国大臣崔国因奏、豫筹中美续约办法。一、拒止禁工。一、限制传教。并冀推及英法各国。以杜后患。下所司知之。摺包　　

○出使日本国大臣李经方奏、请添派学习东文繙译。请于使署增设二员。各口理事署增设一员。并照出洋学生章程。一例请奖。从之。摺包　　

○以奉宸苑卿海绪为正红旗蒙古副都统。　　

○以随使期满。予日本使署繙译官郑汝骙等、暨丁忧中书曾纪寿等奖叙。　　

○以热河灾燹。捐资赈恤。予直隶提督叶志超议叙。湖南道员陈家逑军机处存记。　　

○予受伤身故。直隶总兵杨元昇优恤。　　

○予御贼战殁。直隶县丞于甫筠优恤。　　

○庚辰。上诣福华门外。跪送慈禧端佑康颐昭豫庄诚寿恭钦献皇太后幸颐和园。记注　　

○镶红旗护军统领芬车奏、商人拉运木料。刮伤协和门。应否责令赔修。得旨、即著该商人赔修。摺包。　　

○辛巳。穆宗毅皇帝诞辰。上诣奉先殿。寿皇殿。行礼。记注　　

○科布多参赞大臣魁福奏准会办大臣来咨。业饬蒙哈官长。呈造户口册据。以便安插。并饬乌梁海两翼。及哈萨克各员。先期齐集承化寺。听候调遣。报闻。摺包　　

○又奏、安插蒙哈。遵给津贴各款。请饬部筹还。以重公帑。下部知之。　　

○以亏短银两。逮已革山西通判荣昌。籍产备抵。摺包　　

