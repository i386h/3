<!-- { "loadSidebar": true } -->
○又谕、崇实、岐元奏、请饬将革弁刘鸿恩原带勇丁认真约束。并将办事荫弛之通判查参等语。军功刘鸿恩被控各案。业经崇实等审明办理。其所带勇丁。著古尼音布。转饬接管之协领全福。认真约束。毋令滋生事端。至长春厅通判长青、于地方屡经滋事。未能弹压。其平日公事废弛。实难辞咎。著一并查明参办。以肃吏治。将此谕令知之。现月又谕。金顺奏、官军进逼玛纳斯城。连获胜仗。并请饬部筹拨现饷。暨请饬山西各省凑拨现饷。乌鲁木齐各城、应分新疆月饷。请饬严催该营粮价等银、请指拨专款。各摺片。总兵孔才等军。进逼玛纳斯城。接仗获胜。官军现扎该城西北之十里墩。凭险筑垒。设法进攻。金顺已饬驻扎沙山子之徐学功一军。就近相机策应。左宗棠亦派锡纶督带马队。前往沙湾。扼贼北窜。布置尚为周妥。刘锦棠所统各队。计可陆续到齐。兵力已厚。著左宗棠、金顺、饬令各军。稳慎进取。迅将玛纳斯城攻拔。俾壮声威乘胜规取各城。以期次第收复。金顺饷需支绌。自属实在情形。刻下攻剿正当紧要。亟应妥筹接济。俾资饱腾。金顺请由部库四成洋税项下。提拨现银五十万两。迅解来营。即以江海粤海江汉三关、欠拨该都统营饷。归还部款。并请由山西陕西山东河南四省。每月各拨地丁银四万两。长芦、河东两盐务。每月各拨盐课银二万两。凑成二十万两之数。作为该都统军营专饷。按月解清。各该省每月应拨各处款项。即由原拨金顺协饷之江海江汉粤海三关。并四川湖北等省。分与专拨。亦系酌量缓急。变通办理。著户部妥为筹议。迅速具奏。该军协饷。各省关积年欠解甚多。何以频催罔应。据奏四川欠解银一百三十八万两。山西欠解银一百三十四万两。河南欠解银四十三万五千两。山东欠解银三十二万两。湖北欠解银七万五千两。江海关欠解银三十三万两。粤海关欠解银四十五万两。江汉关欠解银四十六万两。著文格、鲍源深、李庆翱、丁宝桢、翁同爵、沈葆桢、吴元炳、俊启、迅速筹措。源源拨解。以应急需。毋得再有迟延。致滋贻误。出关各军。暨新疆各城饷项。前经谕令由西征粮台酌量筹拨。左宗棠仍当随时妥筹兼顾。免致停兵待饷。稍涉疏虞。新疆月饷。每月应拨巴里坤满绿两营六千两。哈密一万四千两。乌鲁木齐一万五千两。各省未闻报解。该处俸饷等项。需用甚殷。应如何分别严催之处。并著户部妥为筹议。奏明办理。金顺军营。粮价运脚屯工三项银两。该都统请由部指拨切实专款。准其作正开销。不与兵饷牵混。著户部一并妥议具奏。将此由五百里谕知左宗棠、金顺、沈葆桢、翁同爵、文格、吴元炳、丁宝桢、鲍源深、李庆翱、并传谕俊启知之。剿捕兼署湖广总督湖北巡抚翁同爵奏、文武各员。藉案招摇。并图奸民妻请将湖北候补知府段世濂。补用知县胥春霖。副将姜玉顺暂行革职提讯。得旨。段民濂等。均著暂行革职严讯。按律惩办。摺包拨神机营。洋马枪二百五十杆。由绥远城将军善庆派员领解。俾资应用。现月丙午。谕内阁。前据御史张观准奏、内务府银库司员。闻有把持库款。需索使费情事当谕令总管内务府大臣、查明具奏。兹据奏称银库放款。均由该大臣等酌量发放。并非该司员有意延阁。详细查询。尚无前项情弊、等语。仍著该衙门堂官、随时访察。傥该司员于库款出入。竟敢克扣侵渔。即行指名严参惩办。毋稍宽贷。现月　　

○谕军机大臣等。左宗棠奏、布置出关各军。并覆陈杜贼纷窜情形。金顺奏、特参副都统吉尔洪额、不遵节制。各摺。刘锦棠所部。现拟进扎阜康。为进攻古牧地之计。其玛纳斯一带。为贼匪出窜之路。尤宜先事豫防。左宗棠已饬令该员前赴济木萨。与金顺会商妥办。此外奇台古城、及哈密等处。亦经分派队伍。扼要进扎。并咨委锡纶、带队赴沙山一带截剿。布置尚属固妥。刘锦棠率所部、此时已行抵古城。著左宗棠、金顺妥速会商。饬令各军相机进取。次第收复各城。以期早日蒇事。惟大军进剿。该匪铤而走险。势必四路纷窜。塔尔巴哈台乌里雅苏台科布多等城。兵力虽属单薄。亦应联络声势。妥筹防剿。著荣全、额勒和布、车林多尔济、杜嘎尔、托伦布、保英、桂祥、英廉、各就现有兵力。扼扎要隘。遇有贼踪窜近。即日实力兜剿。毋稍疏虞。副都统吉尔洪额、因病请假。该员所带之队。经金顺派令沙克都林札布。前往接统。乃吉尔洪额抗不交代。辄将沙克都林札布、禁锢室中。并有令众兵向沙克都林札布、索取欠饷等情。似此任性妄为。不遵军律。殊堪痛恨。著左宗棠按照金顺所奏各节。认真查办。据实具奏。其所统官兵。即著金顺饬令迅速交出。不准藉词延宕。一面先将该副都统看管。听候查办。金顺原摺。著钞给左宗棠阅看。将此由六百里各谕令知之。剿捕陕西学政吴大澂奏、请以古圣仓颉列入祀典。下礼部议。摺包　　

○兼署湖广总督湖北巡抚翁同爵奏、请将江夏县浒黄巡检、改为繁缺。下吏部议。摺包　　

○以理藩院尚书皂保、署正黄旗汉军都统。礼亲王世铎、署镶白旗汉军都统。怡亲王载敦、署正蓝旗汉军都统。明发　　

○以镶黄旗蒙古副都统成明署正白旗护军统领。明发　　

○以庸劣不职。革革肃前营游击朱纶、肃州镇标右营游击孙登策、陕西宜君营参将阿拉金职。摺包　　

○以亏欠民债、声名甚劣、革陕安镇城守营都司吴占鳌职。归案审办。

摺包

　　

○丁未。谕军机大臣等。志刚等奏、库伦印房办事。由理藩院派往司员等。于蒙古语言文字。多未谙悉。请调员差委等语。著庆春等拣选通晓清汉文兼习蒙古语言文字之领催三名。前往库伦交志刚等差遣。将此各谕令知之。现月　　

○又谕。荣全奏、会剿窜匪。并请饬催乌科两城。迅速拨队一摺。所奏大小河拐一带。剿匪情形。与英廉前奏大略相同。玛纳斯西北。为贼匪出窜之路。并须加意严防。著荣全飞饬李顺等军。勤加侦探。一面派队在大渡口三十户一带。扼要防守。遏贼纷窜。其达兰图尔根台等处。并严密布置。毋稍疏虞。至所奏请饬催乌科两城。拨队驻扎布伦托海察库尔泰等语。前据额勒和布托伦布等。先后具奏。乌科两城。兵力单薄。实难分拨。已谕令金顺与左宗棠会商派队前往。昨据左宗棠奏、已令锡纶带队前赴沙山子一带驻扎。自已足资堵截。惟贼踪飘忽。难保不四出纷窜。著荣全、额勒和布、车林多尔济、杜嘎尔、托伦布、保英、桂祥、英廉、懔遵本月十七日谕旨。各就现有兵力。择要扼扎。相机截剿。以杜窥伺。其乌梁海各台。前被贼扰。著托伦布等迅速设复。俾利转运。荣全另摺奏、病势加增。请＜闲＞员接替等语。前据该署将军奏陈病状。业经赏假调理。荣全仍当力疾从公。遇有紧要事件。认真筹办。以副委任。毋庸开缺。将此由五百里各谕令知之。

剿捕　　

○以防剿库伦窜匪出力。予理藩院员外郎惠升等奖励有差。摺包　　

○予伊犁阵亡阿克苏主事三音布等优恤。摺包　　

○戊申。谕军机大臣等。刘长佑奏、滇省支绌情形。请仍准设局劝捐一摺。据称滇省自军务肃清以后。奏明将各省捐局停止。原冀各省欠解协饷。源源接济。藉可供支。今各省新欠一半滇饷。自同治十三年正月起。四川欠饷六十五万余两。解过银七万两。浙江欠饷七十一万余两。拨过银三万余两。江西欠解银二十九万余两。解拨过银二十八万余两。江苏欠解十万余两。解拨过银六万余两。广东欠解十一万余两。解拨过银八万余两。湖南欠解七万余两。拨过银四万余两。湖北欠解二十九万余两。解拨过银十一万余两。共欠解银二百二十二万余两。三四年闲。仅得六十八万余两。又乙亥年奉拨常年兵饷。浙江二十万两。福建五万两。东海关五万两。分厘未解。丙子年常年兵饷。浙江二十万两。及丁丑年春饷二十万两。仅汇解银四万两。其余江西、广东各五万两。均分厘未解。现在腾越等处。匪徒滋事。亟须派队剿办。势难停兵待饷。请仍准设局开捐等语。滇省饷项支绌。自系实在情形。所有四川等省、欠解滇饷。及常年兵饷。著文煜、沈葆桢、刘坤一、翁同爵、文格、杨昌浚、吴元炳、刘秉璋、张兆栋、王文韶、丁宝桢、丁日昌、李文毓、督饬藩司。迅筹拨解。以资接济。毋再延缓。刘长佑所请派员分赴各省。设局劝捐。即著照所拟。准其收捐。道府州县四项。援照甘肃捐米成案核办。羔著户部发给实官执照二三千张。以备应用。仍以三年为限。即行停止。将此由五百里谕知文煜、沈葆桢、刘坤一、刘长佑翁同爵。文格杨昌浚、吴元炳、刘秉璋、张兆栋、王文韶、丁宝桢、丁日昌、并传谕李文敏、潘鼎新、知之。现月己酉。谕内阁。户部奏、云南铜斤起运。请派员沿途经理一摺。云南办运京铜。向派沿途藩臬大员。经理其事。责成照料催趱。现在该省试办京铜。由海道转运赴京。秋闲即可起运头批。经该部查照例案。将经过之广西、广东、江苏、直隶等省藩臬。开列名单。请旨＜闲＞派。广西著派杨重雅、广东著派杨庆麟、江苏著派恩锡、直隶著派孙观、即责成各该员严饬各道府及沿途地方文武员弁。认真稽查催趱。护送前进。如有无故逗遛。及盗卖短少等弊。详报该督抚严行参办。沿途应需水师照料之处。即由派出之员。详咨前途督抚。及水师提督调遣。并著自奉旨之日起。以三年为限。云南办运京饷。均责成此次所派之员。一体经理。遇有升迁事故。即令接任之员遵办。期满再行更换。现月予安徽颍州府属阵亡殉难王尚雅等绅民妇女一百五十五名口。官绅职员朱盈善等二十六员。阵亡团丁夏文德等一千四十八名。及外籍在两江境内殉难张耀等二十一名口。分别旌恤如例。摺包　　

○庚戌。护理江西巡抚李文毓奏、元年分赣关短徵赢余银两。实因今昔异形。请援部议成案。减成免补。下户部议。摺包　　

○以擅离职守。以私废公革署浙江海门镇标左营游击候补都司布国桢职。摺包　　

