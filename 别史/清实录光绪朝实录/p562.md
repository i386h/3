<!-- { "loadSidebar": true } -->
○又谕、电寄吴大澂、二十一日宋庆吴大澂电奏、二十二日各军会合。进攻海城。数日来未接电报。殊深系念。吴大澂所部各营。现在曾否到齐。该抚前奏克期办贼。词气颇壮。惟须实践其言。及时奏捷。方为不负委任。著将近日攻剿情形。据实电闻。电寄　　

○山西巡抚张煦奏、奉调赴京练军。改旗为营。请照楚军饷章。加给饷银。从之。摺包　　

○戊戌。谕军机大臣等、依克唐阿电奏、请拨足军饷五十万两等语。著户部照数拨给。　　

○又谕、电寄刘坤一等、朕钦奉慈禧端佑康颐昭豫庄诚寿恭钦献崇熙皇太后懿旨。倭人自踞威海。后路更无顾虑。春冰将泮。或北犯沿海各口。或西窜山东郡县。皆在意中。刘坤一、王文韶、当严饬海口各守将。及后路策应之师。一体振刷精神。益加警备。不可稍涉疏懈。李秉衡连日无电奏。未知贼踪所指。著严催诸统领。迎头截剿。毋令深入蔓延为患。是为至要。电寄　　

○又谕、电寄宋庆等。朕钦奉懿旨。现在关外大军云集。各营枪械亦陆续到齐。声威较壮。海城踞贼。屡经依克唐阿等攻剿。凶锋已挫。亟应联络各营。鼓励士卒齐心并力。迅图克复海城。再行合军南剿。次第肃清。宋庆、吴大澂、依克唐阿、长顺、当不分畛域。共矢公忠。以期迅奏肤功。同膺懋赏。无负深宫言□享言□享诰诫之至意。勉之。电寄　　

○又谕、电寄张之洞、朕钦奉懿旨张之洞向来办事实心。近览叠次电奏。于料敌筹备事宜。亦多可采。现在军事方殷。张之洞务当不分畛域。通筹大局。将筹饷购械选将练兵等事。设法妥办。俾战守有资。用副朝廷倚任之意。电寄　　

○又谕、电寄张之洞、前奏拟借炽大洋行之款。本日经总理衙门户部会奏、已依议行矣。现在关内外各军。需饷甚钜。尚须豫为筹备。源源接济。如炽大尚可续借。或他行有照此办法出借者。著张之洞设法妥办。湖北枪炮厂。何时可以开工。每月约可造快枪若干。著查明具奏。电寄　　

○又谕、电寄长顺等、依克唐阿奏、查明草河岭等处接仗出力及伤亡官弁兵勇。请分别奖恤。开单呈览一摺。均著照所请。暂行存记。一俟海城进攻得手。即行明降谕旨。片奏三件。所保尤为出力之寿山等各员。并著先行传旨嘉奖。本日据依克唐阿长顺电奏、廿二日分队进剿。击毙倭贼不少。我军亦有伤亡。自卯至酉。未能取胜等语。仍著策励各营。再图进取。观叠次奏报。皆因阻险遇伏。败于垂成。该统帅等当熟筹方略。总须设法断其伏兵。夺踞险要。方可得手。勿徒恃勇攻坚。致有挫失也。电寄　　

○又谕、电寄长顺、据奏前拨察哈尔马匹疲乏无用。不如待有水草时再行拨解等语。著长顺知照德铭暂缓调拨。电寄　　

○又谕、电寄宋庆、有人奏、淮军统领刘盛休。上年在鸭绿江驻扎。倭寇即在其营前搭盖浮桥。绝不过问。宋庆虎耳山之战。该员奉调赴援。坐视不救等语。著宋庆据实具奏。毋稍徇隐。电寄　　

○户部奏、请饬各督抚办海防。不准于丁漕以外加收。依议行。　　

○予故镶黄旗满洲副都统德隆恤典如例。现月　　

○己亥。谕内阁、恩泽等奏、剿灭谋叛教匪。请将尤为出力人员奖励一摺。伯都讷乌拉属界教匪孟毓奇即孟福山等、造言惑众。推朱承修为首。建立伪总兵元帅等名目。在张家口奉天吉林黑龙江等处煽惑匪党。约期谋叛。经恩泽等、调派翼长富顺、及营官保全等、在五常厅东山以内。并吉林府属十六窝棚等处。分队进剿。该匪败入桦皮甸子。负嵎抗拒。我军四面环攻。擒斩多名。夺获伪印器械等件。旋追至天成街。拏获孟毓奇审明枭示。复经翼长庆禄等、派委营员。协同民团。在黑林子地方擒获朱承修。及伪总兵岳祥等正法。余犯分别惩办。并将裹胁人众。讯明开释。办理尚为迅速。自应量予恩施。以昭激劝。记名副都统协领富顺。著赏给头品顶戴。协领庆禄、著以副都统记名＜闲＞放。并赏给捷勇巴图鲁名号。补用佐领骁骑校保全、著免补佐领。以协领尽先补用。并赏给壮勇巴图鲁名号。其余出力人员。著恩泽等查明分别请奖。毋许冒滥。现月　　

○谕军机大臣等、恩泽等奏、教匪孟毓奇、吕大拙等、创立武圣教如意教等名目。自吉林至山海关内外。以迄张家口一带。被其诱惑者。实繁有徒。孟毓奇业经拏获正法。吕大拙等现在潜匿未获。请饬查办等语。教匪造言惑众。刊刻邪书。到处句引。日久恐滋蔓延。亟宜设法查办。以期消患未萌。著裕禄、王文韶、德铭、崇礼、增祺、通饬所属。严密查拏吕大拙等。务获惩办。一面出示晓谕。解散胁从。该将军等、务当不动声色。妥筹办理。慎勿操之过蹙。激成事端。是为至要。原片均著钞给阅看将此由四百里各谕令知之。　　

○又谕、前据给事中洪良品奏、驻藏帮办大臣讷钦、于去年十一月初六日请训。至今尚未出京等语。当经降旨令该旗查明具奏。现尚未据查覆。著该旗迅即查明覆奏。现月　　

○又谕、李秉衡奏、文登县甯海州先后失陷。请将文武各官革职留营效力。并自请严议一摺。山东署文登县知县倪观澜、甯海州知州陈寿清、文登城汛千总王殿选、甯海营都司李云庆、千总赵安邦、均著即行革职。准其留营效力赎罪。李秉衡著加恩改为交部议处。另片奏、查明荣成县失守各官下落。请革职留营等语。代理荣成县知县杨承泽、荣成汛千总韩万清、著一并革职。留营效力赎罪。寻吏部奏、李秉衡照例议降二级留任。不准抵销。从之。摺包　　

○又谕、电寄裕禄等。据奏、拟分道进剿断贼援应并派军驻省防守一摺。现在海城踞贼。经依克唐阿等军。会合进剿。势已渐蹙。若得别有一军。断其援应。自较得手。但唐仁廉所募之兵。尚在天津。又无枪械。亦属缓不济急。关外各军。刻下分守营口等处。及助攻海城。别无可调之军。赴沈助守。著裕禄唐仁廉就现有兵力。妥筹分布。以重省防。电寄　　

○又谕、电寄李秉衡。现在贼踪麕集。甯海一带。密迩烟台。深虑其分股西窜。著李秉衡懔遵前谕。严催各统将设法扼剿。力挫凶锋。并迅催李占椿、万本华、张国林各军。星速赴援。不准稍涉延缓。电寄　　

○又谕、电寄许景澄。电奏已悉。俄主允于商讲时助力。而不允威胁停战。答语已切实。王之春本系贺唁专使。不谈别事。更觉郑重。著许景澄赴外部称谢助力之意。王之春即不必再言此事矣。电寄　　

○吉林将军长顺奏、请饬部拨银八万两。购置义大利国新式枪弹。以济军需。从之。摺包　　

○以礼部左侍郎刚毅为右翼监督。　　

○以镶黄旗护军统领芬车、为右翼前锋统领。正蓝旗护军统领长麟、为镶黄旗护军统领。辅国公载澜、为正蓝旗护军统领。译汉　　

○调镶红旗满洲副都统长麟、为镶黄旗满洲副都统。镶白旗汉军副都统果勒敏、为镶红旗满洲副都统。　　

○以理藩院左侍郎溥良。为镶白旗汉军副都统。译汉　　

○以镶白旗满洲副都统赓音布为銮仪卫銮仪使。译汉　　

○豁免云南石屏建水两州县。被蛟田亩上年应徵银米。摺

包

　　

○庚子。谕军机大臣等、有人奏、广东闱姓。进出数目甚钜。现在需饷孔殷。拟略为变通酌抽充饷。如抽捐在百两以上者。准按银数核给奖叙。请饬酌办等语。所奏是否可行。著李瀚章、马丕瑶、体察情形。斟酌办理。原片著钞给阅看。将此各谕令知之。洋务　　

○又谕、御史易俊奏、请援案推广商籍以旺捐输一摺。著该部议奏。　　

○又谕、电寄谭钟麟等、本日据盛宣怀电称、香港电云。澎湖相近。见倭兵船六艘。台湾水线。昨日午后已断等语。倭既陷威海。乘冰冻未解。南犯台湾。本在意中。唐景崧无电报。想因线断之故。该处调集兵勇不少。惟饷力未敷。户部已拨银一百万两。此后如因战事封口。运解维艰。著谭钟麟设法兑给。并传谕唐景崧督饬刘永福等申严守备。激厉戎行。如敌船近口。即行奋力截击。毋任乘隙登岸。是为至要。电寄　　

○又谕、电寄李秉衡、电奏已悉。倭寇大队。多赴威海刘公岛等处。甯海文登。留贼无多。察其情形。殆以近海便于进退。似无深入之意。著李秉衡督饬各军分路进兵。规复各城。毋得迁延观望。刘超佩著解往北洋。交王文韶讯明逃避情形。请旨办理。电寄　　

○又谕、电寄长顺、电悉。舒之翰著准其暂行留营。电寄　　

○又谕、电寄宋庆等、宋庆长顺电奏均悉。二十二日战后。连日贼扑眼镜山等处。经长顺所部击退。宋庆、吴大澂、现与长顺依克唐阿、约定于二十七日会合进攻。深盼战事得手。克拔坚城。攻剿情形如何。著随时奏闻。以慰廑系。电寄　　

○又谕、电寄许景澄、电悉。著传旨致唁。电寄　　

○又谕、电寄刘坤一等、王文韶电奏、聂士成初一二可入关。拟令总统津防各军等语。李鸿章前调聂士成。本令作为津北一枝游击之师。自未便专驻一处。以致策应不便。刘坤一近奏聂士成二十四营。为芦台镇至滦州一路游击之师。究竟聂士成到后。应令驻扎何处。著刘坤一、王文韶、会商办理。电寄　　

○山东巡抚李秉衡奏、东省赈捐。请按筹饷新章。减为三成。再准展限一年。从之。摺包　　

○辛丑。孝仪纯皇后忌辰。遣官祭裕陵。记注　　

○谕内阁、前据给事中洪良品奏、驻藏帮办大臣讷钦、于上年十一月请训。至今尚未出京等语。当经谕令兵部该旗。查明具奏。兹据先后覆奏驻藏大臣赴任。向无定限。并据该大臣呈称、于请训时奏明正月内出京。秋闲入藏。便于遄行等语。西藏事务。关系紧要。帮办大臣讷钦。即著迅速启程赴任。毋再逗遛。现月　　

○又谕、内务府奏、审明释回太监沿途勒索。请旨从重治罪一摺。太监董双福等、由黑龙江释回。沿途行走。辄敢藉端勒索车辆。折要钱文。虽供无骚扰驿站各情。实属胆玩。仅拟发遣为奴。尚觉轻纵。太监董双福、隋增瑞、于荣兴、贾喜华、王进荣、阎全林、均著发往黑龙江给官兵为奴。遇赦不赦。以示惩儆。现月　　

○谕军机大臣等、有人奏、江苏震泽县徵收钱粮。仍设经造名目。变其名曰图长。每届开徵。由图长到乡收缴。或即由粮差承办。谓之差办。差图。辗转句串。往往照官价增涨倍蓰。甚至掯串不给。请饬严禁等语。著奎俊确切查明。该县。如果违例创设图长名目。即著严行禁革。并通饬各州县。不准巧立名目。扰害民生。原片著钞给阅看。将此谕令知之。寻奏、震泽县徵粮。已一律禁革民图名目。报闻。摺包　　

