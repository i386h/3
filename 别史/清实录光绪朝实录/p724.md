<!-- { "loadSidebar": true } -->
九月廿七摺包

　　

○又谕、御史齐兰奏、前因朝阳教匪滋事。各旗同遭蹂躏。喀拉沁中旗及东旗。并奈曼王旗。困苦非常请饬查明赈抚等语。著热河都统庆裕、确切查明。该三旗现在情形。应否发款赈抚之处。据实覆奏。原片著钞给阅看。将此谕令知之。寻庆裕奏、查明蒙古各旗被扰情形。并陈口外地面。两年来岁皆丰稔。蒙古生计。尚能自给似毋庸再行赈抚得旨、著毋庸发款赈抚。摺包　　

○又谕、电寄李鸿章、电奏均悉。津局存枪已发尽。所购外洋快枪。亦不能早到现在召募各营。陆续将到需械甚急。江南广东两处。或尚可以腾挪著李鸿章再行电商刘坤一、李瀚章、酌量分拨若干。迅速解津以应急需。前谕令李鸿章、饬令贾起胜。驰赴前敌军营。分统盛军。本日该督电内但称派贾起胜八营分扎洋河口。前旨并未提及。管带官林国祥究竟是否得力。均著查明覆奏。又电称日本十年以来。储备快枪二十余支。必有脱误之字著一并覆奏。电寄　　

○又谕、电寄李鸿章、李鸿章电奏台湾拏获代倭运货之英船。其货物似应分别提充等语。昨据邵友濂电奏、业据税务司所言。谕令将枪弹等件充公。其船只即行释放于英商亦无亏损。办法已属公允著毋庸再议。电寄　　

○又谕、电寄松椿闻陈湜所募之勇。现在陆续行抵清江。所有军装一切。著松椿照料。多雇车驮装运。俾随到随发。迅速北上。不得延误。电寄　　

○湖广总督张之洞等奏、汉口荼务。为商务大宗关系厘税钜款亟应设法维持。查红茶销路。以俄商购办为最多。现拟由南北两省。分筹官款。酌量购茶。自行运俄试销下所司知之摺包　　

○以厂屋被烧。疏于防范。革湖北汉阳枪厂委员候选巡检严用炳职候选通判冯熙光。降一级调用。现月　　

○蠲免云南邓川、平彝、弥勒、建水、四州县被灾田亩应徵粮赋。现月　　

○壬申。谕军机大臣等、有人奏、山海关内外一带。在在空虚。热河数百里。向为马贼渊薮关内古北口。仅练军一营。近亦调赴行营。密云卫旗营。素无可用之兵以故会匪马贼。允斥于路＜髟了＞髻山等处。劫案日有数起。守汛官不敢过问等语。著李鸿章、孙家鼐、陈彝于各该地方。迅派得力员弁。严密查拏。速清盗薮。是为至要原片均著钞给阅看。将此各谕令知之。现月　　

○又谕、广东高州镇总兵余虎恩、著前往天津。随同吴大澂办理防务。洋务　　

○又谕、电寄李鸿章、李鸿章电奏塘沽一带布置大略。又称若有大股扑犯。再请添调客军。所指系何项客军。殊未明晰勇营半多新募。是否足恃。殊深廑虑若待大股扑犯再调客军。恐又缓不济急现在事机万紧该督务当速筹调度保卫畿疆以纾朝廷东顾之忧本日据编修高赓恩奏、北塘防军调去后。所余无几。添募之兵。大率游手羸弱。不能施放枪炮。且额已不充。自总兵吴育仁、及营官初发祥外。鲜有知兵能教战之人等语。似此情形。缓急岂可深恃北塘为敌人所窥伺。著李鸿章将该处防务。加意措置。务臻巩固庶免疏虞。电寄　　

○又谕、电寄裕禄等、据刘盛休电、现在九连城实到之兵。只铭军四千与倭恒额马步九百名。叶志超等军。尚未全渡裕禄等前电所计营数虽多。率指召募足额后而言。究竟该省分驻各处。现在实有之兵数各若干名。著再详细电闻。依克唐阿召勇足额。亦尚需时。仍著懔遵前旨。即带所部已到之兵。星速前赴九连城合力防剿。勿准藉词延缓致误事机。电寄　　

○又谕、电寄吴大澂吴大澂奏拟令总兵余虎恩等添募勇营等语。本日已谕令余虎恩随同吴大澂、办理防务。至募勇尽可派员办理。毋须余虎恩亲往。所请营数需饷太多。余虎恩刘树元等。著各酌募数营。合之魏光焘所募。共成二十营。亦不为少。所需饷银。即由户部随时拨给。吴大澂议购哈乞开斯枪一万杆。著照所请行电寄　　

○又谕、电寄张之洞、电奏已悉魏光焘九月初旬启程所募湘勇。自已足六营之额。现在津防甚急。著张之洞再催魏光焘兼程前进。毋得延误。电寄　　

○以记名副都统玉和署密云副都统。摺包　　

○癸酉。谕军机大臣等钦奉慈禧端佑康颐昭豫庄诚寿恭钦献崇熙皇太后懿旨。恭亲王奕著于九月初一日豫备召见。现月　　

○又谕、电寄李鸿章前在牙山海面。广乙管带林国祥。以孤船当劲敌。战阵奋勇力竭船沈。著暂行革职。委署济远管带。以观后效东沟之战倭船伤重。镇远定远将士。苦战出力。著李鸿章酌保数员以作士气。电寄　　

○纂修官王大钧恭纂　　

总纂官钱骏祥恭辑监修总裁世恭阅五签正月十一日正总裁那月日专司稿本陆恭覆阅癸丑八月十三日　　

徐月日　　

荣月日副总裁唐月日　　

宗室宝恭阅五月十八日

　　

陈恭阅三签三月十八日　　

熙月日　　

郭恭阅六月十二日　　

宗室麒月日



大清德宗同天崇运大中至正经文纬武仁孝睿智端俭宽勤景皇帝实录卷之三百四十八　　

光绪二十年。甲午。九月。甲戌朔。上诣仪鸾殿问慈禧端佑康颐昭豫庄诚寿恭钦献崇熙皇太后安。至癸卯皆如之。记注　　

○谕内阁、钦奉皇太后懿旨。恭亲王奕、著在内廷行走。现月　　

○又谕、钦奉懿旨。本日召见恭亲王奕。见其病体虽未痊愈。精神尚未见衰。著管理总理各国事务衙门事务。并添派总理海军事务。会同办理军务。洋务　　

○又谕、裕禄等奏、查勘永陵。福陵。昭陵。本年应修各项要工。请择吉兴修一摺。著钦天监于本年九月内选择吉期。先行知照。即著盛京将军、会同工部侍郎、届期敬谨兴修。现月　　

○谕军机大臣等、电寄李鸿章、昨据赫德接沪关密电。倭兵三队来华。头队指黄海等语。当经总署电知该大臣严防。倭船连日无动静。昨威海见船两只。东沟见船九只。测量探水。旋即驶去。难保非头队所遣前来探信。威旅及内海各口防务。十分紧急。海军修补之船。须赶紧准备护口迎敌。各口扼守台岸之兵。尤须联络声势。昼夜加紧严防。迎头截击。毋令一船近岸。其东沟口岸。即饬聂桂林、丰升阿、督率所部。并知照铭盛毅各军。合力防御。毋稍疏忽。电寄　　

○又谕、电寄李鸿章、据电奏、善联添募陆勇。请提洋税积余银两。为置办军火等项之需等语。现在营口防务紧要。著准其在本关积存税项内提银十万两应用。

电寄

　　

○又谕、电寄刘坤一、现在北洋各船。修理需时。各海鄵主务。十分紧急。著暂调南瑞开济寰泰三船。迅速北来助剿。务须连樯前进。不可离远。免被敌人截击。刘坤一即遵谕行。电寄　　

○又谕、电寄刘坤一、有人奏、道员马建忠、近闻日本米价翔贵。辄阴与夷商交通。收买苏浙米粮。载往日本。接济仇敌。坐渔大利等语。著刘坤一严密确查。务得实情。迅速电覆。电寄　　

○又谕、电寄张之洞、据电奏、请饬余虎恩先调所部振字三营速行。并令添募两营北上。刘树元亦令添募一营。统归吴大澂调遣等语。前已谕知吴大澂、令余虎恩、刘树元等各募数营。合之魏光焘六营。共成二十营。并令余虎恩派员办理。无须亲往。兹据张之洞所称、振字三营。系属现成。即著该督速调此军北来。其余各营。仍著吴大澂、饬令余虎恩刘树元、派员召募。随后继进。勿稍延缓。电寄　　

○乙亥。谕内阁、钦奉慈禧端佑康颐昭豫庄诚寿恭钦献崇熙皇太后懿旨。恭亲王奕、病体尚未痊愈。步履未能如常。加恩免其常川入直。遇有应奏事件。呈递膳牌。一切祭祀差使。毋庸开列。昨派内廷行走。著免其随扈。以示体恤。现月　　

○又谕、前经降旨派宋庆帮办北洋军务。现在已赴奉天。除依克唐阿一军外。所有北洋派赴朝鲜各军。及奉省派往东边防剿各营。均著归宋庆节制。如有不遵调遣者。即以军法从事。不得稍涉徇纵。致误戎机。洋务　　

○又谕、前据御史安维峻奏参安徽候补道萧允文。夤缘贿赠。侵蚀局用。挟妓冶游。并试用道许景寿为之爪牙。署凤颍道时。勒索陋规各情事。当经谕令行寿确查具奏。兹据查明覆奏、萧允文被参各未。或出自传言。或事无左验。惟该员以监司大吏委办安差。宜如何小心敬慎。乃在上海逗遛游荡。实属不知检束。有玷官箴。萧允文著即行革职。其所领办公银两。即著严饬核销。毋任侵匿。试用道许景寿、虽无为萧允文爪牙确据。惟举动乖方。操守难信。不胜监司之任。著降为同知。归部选用。现月　　

○谕军机大臣等、京城地面。五方辐辏。宵小易于溷迹。五城虽有练勇三百五十人。稽查弹压。尚恐不敷分布。著再添练一百五十人。每城共计一百名。著该城御史督饬严密巡查。勿稍疏懈。应需经费。仍由户部支给。将此谕令知之。洋务　　

○又谕、电寄刘坤一、前据电奏、程文炳于八月二十一日。由清江赴亳州。带队北上。刻下奉直军情甚紧。著刘坤一、电催迅速启行。趱程前进。不得在籍逗遛。电寄　　

○又谕、电寄张之洞、近据电奏魏光焘九月初旬起程。已有旨催令兼程前进。著张之洞再行传知该藩司速即起程。一俟行抵湖北。即将取道何路行走。先行电闻。仍催令迅速北上。毋稍逗遛。电寄　　

○又谕、电寄吴大澂、现在沿海各口。自山海关至大沽。地段绵长。防务紧要。著派吴大澂周历各处。总司稽查。随时酌量缓急。调集兵队。与李鸿章合力固守。勿得稍有疏虞。电寄　　

○又谕、电寄裕禄、据奏、添募炮队起支饷银一摺。左宝贵业已阵亡。此起炮队。现在何处。炮位有无遗失。著裕禄查明电覆。再候谕旨。电寄　　

○又谕、电寄谭钟麟、据奏、请调拨甘肃马步各营一摺。现在调募外省兵勇。数已不少。且远调甘军。缓不济急。应毋庸议。电寄　　

○出使美日秘国大臣杨儒奏、通筹寓美华民善后事宜。并派员赴墨西哥分途查看情形。前开议之中墨约款。当与墨国使臣商妥后。由总署奏请允行。以符历届办理成案。下所司知之。摺包　　

○以亏欠钱粮。革福建光泽县知县周有基职。并勒追。摺包　　

○丙子。谕军机大臣等、电寄李鸿章、前据电奏、奉天安设粮台。屡饬周馥等筹议。拟分设山海关、锦州、辽阳州、凤凰厅、为转运局。周馥、袁世凯、已由沈阳前进。不日可抵九连城会商等语。现在关内外大军云集。粮运极关紧要。周馥等筹议如何。已定安设何处。著李鸿章迅即查明电覆。电寄　　

