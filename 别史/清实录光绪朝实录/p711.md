<!-- { "loadSidebar": true } -->
○又谕、侍郎志锐奏、倭人谋占朝鲜。事机危急。直隶提督叶志超。海军提督丁汝昌、意存观望。纵敌玩寇等语。现当议定进兵之际。该二员是否勇往可靠。抑竟有畏葸情形。著李鸿章随时留心体察。毋得稍有疏忽。致误事机。另片奏、总兵姜桂题、贾起胜等、久立战功。谋勇素著。北洋统将郑崇义、卫汝成等、年力富强。素饶胆略。请饬量为任用等语。并著李鸿章酌量调派。总期于军事有裨。原摺片均著钞给阅看。将此密谕知之。洋

务

　　

○河南学政邵松年奏、大梁书院肄业士子。请饬宽筹经费。得旨、即著邵松年咨商裕宽办理。摺包　　

○以学裕行修。予河南密县训导兀焕勋等奖叙。赏布衣蒋蓁等贡生。纂修官章梫恭纂　　

帮总纂官程棫林恭辑监修总裁世恭阅六签正月十一日正总裁那月日专司藳本陆恭覆阅癸丑八月十二日　　

徐月日　　

荣月日副总裁唐月日　　

宗室宝恭阅二签五月十二日

　　

陈恭阅五签三月十三日　　

熙月日　　

郭恭阅六月十一日　　

宗室麒月日



大清德宗同天崇运大中至正经文纬武仁孝睿智端俭宽勤景皇帝实录卷之三百四十三　　

光绪二十年。甲午。六月。辛酉。谕军机大臣等、倭韩之事。关系重大。特派尚书翁同和、李鸿藻、与军机大臣、总理各国事务大臣、会同详议。妥筹具奏。兹据该大臣等会议覆奏。倭人以重兵驻韩。日久未撤。和局迄无成议。不得不速筹战事。李鸿章现派卫汝贵等分统盛军毅军。前往平壤等处。并调叶志超一军移扎平壤。著李鸿章即饬派出各军。迅速前进。勿稍延缓。其左宝贵马步八营。并著咨行裕禄速急派往。以资厚集。各军到后。一切进止机宜。即由该督妥筹调度。用慰廑系。原摺著钞给阅看。将此密谕知之。洋务　　

○又谕、电寄李鸿章、袁世凯著准其调回。电寄　　

○以亏短钜款。逃匿无踪。已革山西托克托城通判汪尔艎严拏监追。现月　　

○以亏款延缴。逮问已革山西知县张式良籍产备抵。　　

○壬戌。谕内阁、御史安维峻奏、请嗣后明保之案。但系瞻徇情面。且于例不合。经人参奏得实。除将保案撤销外。并将原保之大臣予以严处等语。著吏部议奏。现月　　

○又谕、御史安维峻奏、请疏通拔贡知县轮补班次等语。著吏部议奏。寻吏部奏、所请插补拔贡知县班次。应毋庸议。从之。　　

○又谕、御史安维峻奏、兵部学习郎中张彬前由中书充分略馆差。报捐郎中。到署数日。即保无论题选咨留遇缺即补。并加三品衔。请将该员保案撤销等语。兵部学习郎中张彬到部未久。资格太浅所得方略馆保案。著即撤销。现月　　

○又谕、鹿传霖奏、遵查甘肃士子舞弊幸中。据实覆陈一摺。据称李运达实系湖北孝感县人。在其父李景庚服官省分。冒入甘肃两当县学籍。上年乡试幸中举人。至换卷说合。查无实据。倩枪舞弊。事出有因。请饬查拏归案讯办等语。已革举人李运达于乡试后未经覆试。即行回籍。难保非因事败露。畏罪潜逃。即著张之洞、谭继洵、严饬查拏。解交鹿传霖归案审办。杨昌浚虽据查无瞻徇情面等事。惟于李运达冒籍幸中。失于觉察。究属疏忽。杨昌浚著交部察议。现月　　

○谕军机大臣等、本日据御史安维峻奏、海军报效无益。请一律停止一摺。著海军衙门会同户部议奏。寻奏、嗣后报效人员。除与海军衙门定章相符者。仍查核户部是否合例再行办理外。其报捐钜款之案。即比照赈捐。一并停止。以清吏治。依议行。现月摺包　　

○又谕、有人奏、安徽道员萧允文本在浙江候补。有人托捐道员。该道吞没钜款。自捐道员。分发湖南经前抚臣奏参革职。迨沈秉成署两江总督。夤缘奏保开复。发往安徽补用。充支应赈捐两局差使。将实收两张贿赠沈秉成之子沈炳琳等。复为索送各属赆仪。并有侵蚀局用。浮开煤价。钻营点景差使。向藩司索银。在上海冶游情事。又试用道许景寿为之爪牙。署凤颍道时。勒索聘规。请饬查参等语。著德寿按照所参各节。确切查明。据实具奏。毋稍徇隐。原片著钞给阅看。将此传谕知之。现月　　

○陕西巡抚鹿传霖奏、鄜州等州县被雹情形。得旨、即著饬属妥为抚恤。毋任失所。摺包　　

○癸亥。以京师雨泽沾足。尚未畅晴上诣大高殿祈祷行礼。诣宣仁庙拈香。遣贝勒载滢诣时应宫。贝子奕谟诣昭显庙。镇国公载泽诣凝和庙拈香。现月　　

○福建台湾巡抚邵友濂奏、请于台北府属大嵙封地方设南雅分防同知。以理番捕盗。下部议行。摺包　　

○又奏、台南打狗口收税海关。请移驻安平。下所司知之。摺包　　

○以办理台湾铁路工程出力。赏洋员玛体孙宝星。摺包　　

○甲子。谕内阁、裕宽奏、查阅营伍情形一摺。河南候补都司张治、候补外委张全胜、均箭射无准。张治著以守备降补。张全胜著即斥革。以示惩儆。现月　　

○谕军机大臣等、御史乌尔庆额奏、工部琉璃窑有已革虞衡司书吏余翼朝父子盘踞逗遛。蒙捐把持等语。著工部堂官按照原奏各节。查明具奏。现月　　

○又谕、有人奏、晋省蒙混加徵。变章殃民。请饬归复旧制一摺。据称山西太原县属兑拨屯地共一百四十余顷。每年应完二千余串。嗣改为官徵官解。每年多加五百余串。又有革生段翰邦句串书吏田董各姓。改为徵银。每年又加徵银一千九百余两。该处绅耆呈诉。经前抚臣查出该县屯书多收银两。并不按律治罪。仅予枷责。该县一味勒令众具不敢滋事甘结。请饬彻底清查。仍归旧制等语。著张煦确切查明。据实具奏。如有舞弊加徵情事。即著从严参办。以恤民艰。原摺著钞给阅看。将此谕令知之。寻奏、查明太原县并无蒙混加徵情事。报闻。　　

○又谕、电寄李鸿章、十四日电奏筹备情形。并称俟办理就绪。再详细覆奏。日来筹办一切。谅已次第就绪。所派盛毅各军。由海道至大东沟登岸。分装若干船。何日起程何日可到。左宝贵一军曾否接有电覆。并何时可以进发。何时可到。均著随时电奏。其办理一切详细情形。仍著迅速具摺陈奏。以纾廑盼。电寄

　　

○乙丑。谕内阁、前据孙家鼐等奏、请于江苏浙江每年起运漕米内各拨五万石。为顺天备荒之用。陈彝奏、顺天积谷。请于每年抵通南粮内酌给一二万石。建仓存储当经谕令户部妥议具奏。兹据奏称河运漕米。合江南北不过二十余万石。万难分拨。即令江浙两省改本为折。为数太多。亦虞窒碍。至请拨漕米一二万石。分储各州县。办理非人。亦多流弊。拟请将湖南岁办京漕。折价解部备用等语。著照所请。所有湖南每年应办京漕三万石。嗣后毋庸办理。即将米价水脚等项共合银七万二千三百余两。按年解交部库。以备缓急。其备荒经费一款。每年共应解部银十二万两。遇闰加增银一万两。著自本年起。由户部专催各省。逐年如数报解。另款存储。专备顺天赈抚提用。现月　　

○又谕、国子监司业瑞洵奏、请清查民人冒入旗籍。以别流品一摺。民人假冒旗籍。本干例禁。若如该司业所奏窜名报捐送考等弊。诸多蒙混。该管参佐管领各官从不举发。殊属不成事体。著八旗都统内务府大臣按照原奏各节。确切查明。参酌成案。奏明办理。寻内务信奏、严饬参佐管领等按照户口册档。详细确查。傥有蒙混情弊。照章惩办。该管官立予惩处。从之。　　

○又谕、国子监司业瑞洵奏、现在道府捐例既停。请将捐赀道员非由。正途及曾任实缺者。先补知府藉令练习公事等语。著吏部议奏。现月　　

○以江西按察使福裕为奉天府府尹。　　

○准前四川补用道王树汉重与鹿鸣筵燕。并赏加升衔。　　

○丙寅。谕军机大臣等、有人奏、直隶道员承厚倚势招摇。上年加捐时。上兑之册。未达铨曹。奏调之章。已出制府。物议沸腾。现值海疆有事。恐李鸿章或为所惑。必致贻误事机等语。著李鸿章将所派该员差使即行撤退。毋庸留直差委。将此谕令知之。现月　　

○又谕、御史钟德祥奏、广西谷米运济广东。自抽收厘金以来。成本更重。无利可图。复以洋来谷米。豁免厘金。日曾月益。西米不得畅行下运。愚氓遂以作苦为徒劳。去田逐末。舍业改操。以致去年广西偶遇偏灾。反向湖南乞籴。请饬广西巡抚妥议免厘等语。著张联桂体察情形。妥筹办理。原片著钞给阅看。将此谕令知之。现月　　

○又谕、御史钟德祥奏、船政关系至重。废弛已久。请饬议实力整顿一摺。著海军衙门。咨商南北洋大臣。按照该御史陈各节。详筹利弊。悉心妥议具奏。原摺著钞给阅看。将此谕令知之。洋务　　

○又谕、电寄李鸿章、倭人非但无撤兵之意。近复添兵往韩。察其举动。势难理谕。前李鸿章电称叶志超牙山一军。船移甚险由陆扼要相机移扎。较有把握。且梗倭军汉釜相通南路。现调津军二千余。合叶军共五千人。可当一面等语。今倭使致朝鲜文内。欲令我军退出境外。并有延不议覆自有决意从事之语。彼如开衅。必先向叶军决战。该处地势是否相宜。并如何策应之处。务宜及早筹备。傥倭兵逼近。已露交仗之迹。则衅开自彼。立即整军奋击。不可坐失机宜。平壤各军。约计何时可以到齐。若南路一有战事。则北路各军。即应前往夹击。使彼两面牵制。较易得手。此外如何调度。著李鸿章悉心筹议。随时具奏。电寄　　

○以甘肃平庆。泾固化道何维楷为江西按察使。摺包　　

○丁卯。上奉慈禧端佑康颐昭豫庄诚寿恭钦献皇太后还宁寿宫。现月　　

○谕内阁、本日召见之开缺苏松太道鲁伯阳、著发往直隶。交李鸿章差遣委用。现月　　

○谕军机大臣等、电寄李鸿章等、倭人要挟无理。亟须豫筹战备。李鸿章所派各军。到防后如何相机应敌。著严饬诸将领妥慎办理。毋误事机。其奉天调往之军。并著转电迅速前进。傥有观望不前。致有贻误。定将该大臣等重惩。闻姜桂题、郑崇义、均称勇往。著李鸿章酌量调遣。此外如有著名宿将。即著奏调前往。以资得力。袁世凯著饬令迅速来京。电寄　　

○又谕、电寄李瀚章等、广东南澳镇总兵刘永福、著李瀚章传知该员。酌带兵勇。迅速前赴台湾。随同邵友濂办理防守事宜。并谕邵友濂知之。电寄　　

○又谕、电寄谭钟麟等、倭人要挟无理。恐难就范。台湾重地。亟须豫筹战备。福建水师提督杨岐珍、著谭钟麟传知该员。酌带兵勇。迅速渡台。会商邵友濂妥筹布置。并谕邵友濂知之。

电寄

　　

