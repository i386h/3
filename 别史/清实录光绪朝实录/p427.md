<!-- { "loadSidebar": true } -->
获。以靖奸宄。鹿传霖自任河南巡抚以来。尚属认真。亦能不避嫌怨。惟于应兴应革所定新章。闲有窒碍之处。虽系因公起见。究属措置未尽合宜。鹿传霖著交部议处。寻奏、鹿传霖应得降级留任处分。现奉恩旨。应请宽免。允之。现月早事　　

○谕军机大臣等、杨岳斌奏募勇启程。并恳酌添营数一摺。据称湖南现有八营。并现募十一营。兵不满万。恳再添募十一营。并为三十营。驰赴闽疆等语。所奏与叠次谕旨不符。现在福建兵力已厚。若再添募多营。徒耗饷需。且滋纷扰。杨岳斌著即于湖南现有八营及募就十一营内。挑选精锐。并成十营。刻日统带启行。不得再请添募。该前督老于军事。岂尚不知兵贵精不贵多之义耶。所有湖南应给饷需。著庞际云迅筹拨给。毋稍贻误。另片奏由湘达闽。道远天寒。勇夫行粮。请饬湖北江西两省。各筹拨银六万两。迅解给放等语。著卞宝第、彭祖贤、刘瑞芬、筹给应用。将此由六百里谕知杨岳斌、卞宝第、彭祖贤、并传谕庞际云刘瑞芬知之。洋务　　

○又谕、丁宝桢奏、酌筹鲍超勇粮。请饬部核定该营勇数饷数。并另筹川省所部五营口粮各摺片。鲍超出关助剿。前准共带二十六营。四川所拨五营。自在其内。据奏该提督咨称、于川省所解募勇饷银。共已二十五万二千两。据称该提督制备锅帐刀矛鞍马等项。已用银九万余两。似此任意糜费。尚复成何事体。昨令鲍超先率十余营速行赴滇。著即懔遵谕旨。克日启程。所部勇丁。除四川拨交五营外。祇准添募二十一营。共成二十六营之数。不得再有加增。并将领到饷银撙节动用。朝廷以该提督曾著战功。特加任用。并俯允所请。准募多营。实已格外优容。如果激发天良。必应迅速奋勉从事。傥以募勇未齐。为藉口迁延之计。甚至任听营员。渔利肥己。侵蚀饷需。该提督自问当得何罪。懔之。该军每月饷项。应作何指拨之处。著户部议奏。将此由六百里各谕令知之。洋务　　

○又谕、李用清奏、黔省饷需奇绌。请饬催各省迅解协款一摺。据称各省协饷。本年正月至今。湖南仅解银三万六千两。江西仅解银二万两。山东仅解银四万二千两。内除截留修河工银二万两。实收银二万二千两。江苏仅解银一万二千七百五十两。并补解九年分饷银九千五百两。九江关仅解银一万二千两。广东仅解银一万六千两。淮运库代广西解过银二万两。共祇收银十四万八千二百五十两。于部定核减六十万之数。尚不及三分之一。此外浙江福建湖北东海关全未报解等语。黔省瘠苦异常。饷需无出。全赖协饷接济。现在各省筹办海防。明知饷需亦形支绌。惟所协该省月饷。为数匀属无多。筹解较易。各该督抚等、自应设法拨解。以顾边陲。著曾国荃等、即将本年未解黔省协饷。如数赶紧解清。毋稍延缓。将此由五百里谕知曾国荃、杨昌浚、张之洞、卞宝第、卫荣光、陈士杰、刘秉璋、彭祖贤、倪文蔚、并传谕庞际云、刘瑞芬知之。现月　　

○又谕、据吴元炳奏、查勘山东河工。详陈利病。及小清河淤垫、请饬筹办各摺片。山东河务。频年百计筹办。迄无万全之策。惟有熟筹利害。权其轻重。庶得随意设法。御水患而卫民生。此次经吴元炳亲往履勘。所陈利病尚能详尽。其拟办之法。亦系就现在规模变通尽利。即著陈士杰查照所奏妥筹办理。齐河工程较大。务当设法抢筑。赶紧合龙。俾灾民无误东作。甯海应否堵筑。并著详筹覆奏。潘骏文素谙河务。著即责成经理。道员张桐、陈锦、如熟悉河工情形。并著随时督饬助理。以资得力。该抚于山东水患。办理既未妥善。此后务当切实图维。不得固执成见。再有贻误。另片奏、代递通判章宝臣治河一摺。不无可采。著陈士杰酌度具奏。该省灾区殊堪轸念。吴元炳所请豁免赋税银漕之处。即著查明奏请恩旨。原摺片五件。并章宝臣条陈。均著钞给阅看。将此由四百里谕令知之。现月　　

○又谕、本日孙毓汶、乌拉布、奉报河南查办事竣启程回京等语。本月二十二日。谕令孙毓汶等、将河南汝甯府教匪张怀松一案。提集详讯。该侍郎等无论行抵何处。著即折回河南。遵旨研讯确情。定拟具奏。将此由四百里谕令知之。现月　　

○署贵州巡抚李用清奏、请暂缓出省校阅营伍。得旨、著准其缓至来春查阅。遵义等处民教不和。该抚务当督饬印委各员。速即认真弹压。毋任滋生事端。摺包　　

○纂修官顾瑗恭纂　　

帮总纂官王荣商恭辑监修总裁世恭阅一签四月十七日正总裁那恭阅八月二十四日专司藳本陆恭覆阅癸丑二月初十日　　

徐恭阅一签十一月二十七日　　

荣月日副总裁唐月日　　

宗室宝恭阅一签七月十八日

　　

陈恭阅一签十一月二十一日　　

熙月日　　

郭恭阅九月十二日　　

宗室麒月日蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百九十五　　

光绪十年。甲申。冬十月。壬申朔享太庙。遣睿亲王魁斌恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。　　

○遣官祭端慧皇太子园寝。　　

○上诣长春宫问慈禧端佑康颐昭豫庄诚皇太后安。至丁丑皆如之。　　

○颁光绪十一年时宪书。　　

○钦奉慈禧端佑康颐昭豫庄诚皇太后懿旨。本年五旬万寿庆典。允宜覃敷闿泽。因念推恩之序。首重亲亲。惇亲王奕誴之子辅国将军载澜、著加恩赏给二等镇国将军。委散秩大臣载瀛、载津、均著加恩赏挑乾清门行走。恭亲王奕之子不入八分辅国公载潢、著加恩赏食全俸醇亲王奕譞、著加恩赏给御书嘉猷经国扁额一方。伊子不入八分辅国公载沣、著加恩赏食全俸。亲王衔惠郡王奕详、著加恩赏食亲王俸。郡王衔贝勒奕劻、著加恩晋封庆郡王。贝勒奕絪、著加恩赏给郡王衔。贝勒载漪、载滢著加恩各赏银一千两。由内发给。贝子衔镇国公奕谟著加恩晋封贝子。贝勒载澍、贝子溥伦、辅国载泽、镇国将军溥侗、均著加恩在上书房读书。用示施恩锡庆笃念宗支至意。现月　　

○又奉懿旨。本年五旬万寿庆典。业经加恩近支王贝勒等。因思在京王大臣。有勤劳素著者。亦宜特沛恩施。御前大臣科尔沁博多勒噶台亲王伯彦讷谟祜、著加恩赏坐四人肩舆。军机大臣礼亲王世铎、著加恩交宗人府从优议叙。伊子头品顶戴诚厚、著加恩赏给应封不入八分辅国公。并挑在乾清门行走。大学士管理户部事务额勒和布、著加恩赏戴花翎。协办大学士户部尚书阎敬铭、刑部尚书张之万、均著加恩交部从优议叙。刑部右侍郎许庚身、著加恩赏给头品顶戴。领侍卫内大臣固伦额驸公景寿之子员外郎志勋、著加恩以郎中补用。散秩大臣固伦额驸公符珍、著加恩赏挑御前行走。户部左侍郎嵩申、兵部右侍郎师曾、总管内务府大臣广顺、巴克坦布、均著加恩交部议叙。毓庆宫行走工部尚书翁同和、吏部右侍郎张家骧、户部右侍郎孙家鼐、均著加恩各赏御书扁额一方。用示宣伦锡羡至意。现月又奉懿旨。本年五旬万寿庆典。叠沛恩纶。因念封疆大臣。实能为国宣力者。允宜优加奖叙。大学士直隶总督李鸿章、钦差大臣大学士左宗棠、兵部尚书彭玉麟、忠诚莅事。保障宣劳。均著加恩赏给御书扁额一方。伊犁将军金顺、兵部右侍郎刘锦棠、广东陆路提督张曜、慎固边防。克勤职守。金顺著加恩开复革职留任处分。刘锦棠著加恩赏加尚书衔。张曜著加恩赏加巡抚衔。前任陕甘总督杨岳斌、奉诏治军。不遑将母。著加恩赏给伊母御书扁额一方。大缎二疋。四川总督丁宝桢、陕甘总督谭钟麟、转饷拨兵。共摅忠爱。前湖南提督鲍超、固原提督雷正绾、或奋驰边徼。或入卫近畿。均著加恩交部议叙。此外诸臣。受国家股肱心膂之寄。膺干城腹心之选。务当勉竭忠忱。于应办吏治军务。实力实心。共筹康济。同建肤功。渥膺懋赏。寻赐李鸿章扁额曰揆元经体。左宗棠扁额曰忠忱一德。彭玉麟扁额曰建节绥疆。杨岳斌之母扁额曰教忠衍庆。现月谕内阁、正蓝旗满洲都统奕劻等奏。命妇年届百龄。据情代奏一摺。前直隶通永道英良之母卓佳氏、年届百龄。精神强固。洵属熙朝人瑞。加恩著南书房翰林书写扁额一方。赏给祗领以示殊荣。所有例应旌赏之处。仍著礼部核议具奏。寻赐扁额曰懿榘颐龄。现月　　

○又谕、恩焘著挑御前侍卫。德善著赏食全俸。桂祥著赏给副都统衔。佛佑著赏给头等侍卫。惠春著赏给三等侍卫。在大门上行走。　　

○癸酉。奉慈禧端佑康颐昭豫庄诚皇太后懿旨。卞宝第奏、访求地营筑法。绘具图说呈览。所进模式。著交神机营。洋务谕内阁、赵佑宸著授载澍读。王文锦著授载泽读。张仁黼著授溥伦溥侗读。现月　　

○又谕、吏部奏、遵议处分一摺。翰林院侍读王邦玺、著照部议降二级调用。并毋庸在上书房行走。现月　　

