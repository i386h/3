<!-- { "loadSidebar": true } -->
○丙子。谕内阁、前据御史冯应寿奏、库伦办事大臣桂祥、办事乖谬。藉端勒捐等情。当派绍祺驰往确查。兹据查明具奏。此案桂祥被□□□尔□上年令甲首捐银七八千两。查无其事。其所提商户罚款。系为发放各员口分薪水等项之用。尚无蒙蔽。惟派令差官书都那玛等。赴后地劝捐甎茶。因商民欠交捐款。责打押追。该大臣信用劣员。任令刑逼勒捐。毫无觉察。且捐款已有成数。并未具奏。种种办理不善。殊难辞咎。桂祥著交部严加议处。卓索图盟四等塔布囊书都那玛、即武忠额、既无职任。又非调赴库伦差委人员。胆敢擅作威福。任意妄为。荒谬已极著从重发往黑龙江充当苦差。笔帖式纶锡、于书都那玛责押商民时。但知附和。并不拦阻实属庸劣不职。著即行革职。蒙古办事大臣那逊绰克图随同画稿。协领音得泰、笔帖式松荫、稿面画押。均有不合。著一并交部察议。至所称此项捐存甎茶。库伦现无急需。应存应提。请旨交部办理等语。此项甎茶。本非奏明捐办之项。岂得任意苛派。所有现存之茶九百十五箱五块。著交那逊绰克图、赏还原捐各商民。按照所捐多寡数目。分别摊给。毋任经手员役。从中舞弊。傥再查有侵蚀情事。即惟该大臣是问。现月　　

○谕军机大臣等、前因岑毓英奏、法国通商勘界。事不可缓。当经谕令李鸿章妥筹覆奏。现在所立新约。分界一层。尤关紧要。或有谓谅山宜归粤界。留出隙地。以免争端。许景澄致总理各国事务衙门信函。亦有乘其暗中松劲。与议宽留瓯脱之语。其意大略相同。著李鸿章与岑毓英前奏。一并酌核具奏。并于法使戈可当到津时。设法与之辩论。多争一分。即多得一分之益。又接许景澄钞录法报内。有法将与刘永福往返函商一节。该督如亦有所闻。即著随时电奏。分界说二条。许景澄信函等二件。　　

○均著钞给阅看。将此由四百里密谕知之。洋务　　

○又谕、前因中越勘界。事关紧要。若于两界之闲。留出隙地作为瓯脱最为相宜。业经谕令周德润等、相机妥办。兹据总理各国事务衙门、呈递许景澄信函。所陈宽留瓯脱、以杜后来争衅等语。与前次谕饬办法。正相吻合。目前与法使会议分界事宜。必应博采众说以资辩论。岑毓英前奏、拟请开导法使、令其退还北圻数省。于河内海阳地方通商等语。周德润、邓承修等、与法使晤谈时。不妨姑持此论。以为抵制。总之分界一事。有关大局。周德润等、务当详度地势。设法辩难。多争一分。即多得一分之利益。切勿轻率从事。再许景澄译钞法报内、有法将古尔西与刘永福往返函商之说。本日据张之洞电称、刘永福已抵南甯。部众安静等语。是法报所称。不足深信。或法人为此离闲之计。亦难逆料。张之洞务须不动声色。妥筹驾驭。并将该提督目下行径如何。先行电奏。闻法已改立越君。是否确凿。并著周德润、邓承修、访查奏闻。分界说二条。岑毓英片一件。许景澄信函等二件。均著分别钞给阅看。将此由六百里密谕周德润、邓承修、岑毓英、张之洞、张凯嵩、倪文蔚、并传谕李秉衡知之。洋务　　

○又谕、张之洞奏、外洋各埠。如新嘉坡等处。华商甚多。若劝令捐赀购造护商兵船。分赴周巡。有事时调集相助。养船经费。由各埠抽捐。另设外洋海军统领一员。归粤省调度等语。所陈各节。虽不仅为护商起见。惟此事创始非易。至经久之计。尤须详慎豫筹。著张荫桓抵粤后。与张之洞先行会商。再于经过处所。体察情形。能否照办。悉心妥筹具奏。原片著钞给张荫桓阅看。将此各谕令知之。洋务　　

○丁丑。以黄河安澜。颁大藏香十枝。交直隶总督李鸿章祗领。派员虔诣大王庙祀谢。现月　　

○直隶总督李鸿章等奏、续选闽厂学生出洋肄业。下总理各国事务衙门知之。随手　　

○以亏短银两。革直隶已故知县徐霖等职。与革员严祖全等。一并籍产备抵。摺包　　

○戊寅。谕内阁、金顺奏。副都统伤病增剧。请开缺回旗。可否赏食全俸一摺。青州副都统托云布。著准其开缺回旗。并加恩赏食全俸。以养余年。现月　　

○以都察院左都御史祁世长为顺天武乡试正考官。户部左侍郎孙诒经、为副考官。外起居注　　

○己卯。黑龙江将军文绪等奏、淘金华俄人等。复行闯越。拟添兵驱办。得旨、此项越卡人众。既据俄官称系匪徒。即著督饬派出弁兵。扼守要隘。严行驱逐。务期□□穴□又□除净尽。并知会俄官。断其接济。拦阻续入之匪。勿任滋蔓。随手摺包　　

○又奏、遵议呼兰北团林子设官建治事宜。下部议。随手摺包　　

○以镶红旗蒙古副都统德克吉讷、为青州副都统。记名副都统恩普为镶红旗蒙古副都统。外记注　　

○庚辰。谕内阁、户部奏、遵议山东巡抚奏被灾各州县。接放冬赈。请酌拨京饷一摺。山东被水各州县。现已散放普赈。惟时值隆冬。穷黎无术谋生。望赈弥切。加恩著准其截拨来年京饷银五万两。于应解地丁项下。照数划拨。即著陈士杰严饬印委各员。核实散放。务使实惠均沾。毋任吏胥丝毫弊混。以恤灾黎。现

月

　　

○又谕、銮仪卫奏、直隶欠解地租。及应徵本年租银。请饬催迅解一摺。直隶藩库。欠解銮仪卫地租银两。为数甚钜。现在发放各款。需用孔急。著李鸿章严催藩司。即将历年欠解该衙门地租。及应徵本年租银。务于年内如数批解。以济要需。现月　　

○陕西巡抚鹿传霖奏、部议开采矿务。陕省未能遵办。下部知之。随手　　

○协修官黎湛枝恭纂　　

帮总纂官王荣商恭辑监修总裁世恭阅五月初七日正总裁那恭阅九月初四日专司藳本陆恭覆阅癸丑三月二十一日　　

徐恭阅二签十二月初四日　　

荣月日副总裁唐月日　　

宗室宝恭阅八月十三日

　　

陈恭阅二签十二月初五日　　

熙月日　　

郭恭阅十月初九日　　

宗室麒月日蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之二百十八　　

光绪十一年。乙酉。十月。辛巳。以神灵显应。颁湖北房县关帝庙扁额。曰筑江昭佑。城隍庙扁额。曰上津显应。龙神祠扁额。曰报功祚福。现月随手　　

○谕内阁、额勒和布等奏、特□□□尔□司员。并自行检举一摺。户部郎中福诚、近染嗜好。办公弊混。著即革职永不叙用。以示惩儆。该员本年京察保列一等。所有原保之户部堂官、著吏部查取职名议处。现月　　

○谕军机大臣等、前据御史王赓荣奏、闻山西大同镇总兵张树屏、于各营兵弁时有裁汰。并有裁兵添勇之说。查大同、朔平、甯武、三府。为省北屏藩。向来多设营伍。所有防河缉匪各事。深资兵力。若径行裁汰。则兵丁失业。难保不滋生事端。请饬察看整顿等语。著刚毅于到任后。将全省营务。悉心察看。究竟各营兵丁应否酌裁。抑或仿照练勇之法。轮流抽练。俾资得力。著酌度情形。妥筹具奏。原片著钞给阅看。将此谕令知之现月　　

○总理海军事务衙门奏、筹备海军事宜。择要酌拟。钦奉慈禧端佑康颐昭豫庄诚皇太后懿旨。允行。随手　　

○总理各国事务衙门奏、烟台条款。及议办洋药专条。拟请批准。交新任出使大臣刘瑞芬赍往伦敦。以备互换。允之。摺包　　

○又奏、英国使臣呈交驻京公所房租银两。报闻。摺包　　

○库伦办事大臣桂祥等奏、设法筹备边防。就地劝捐情形。得旨、桂祥于绍祺查办后。甫行具奏。饰词弥缝。意存取巧。原摺著掷还。至所称地亩租项。分成提用。殊失体恤之道。著不准行。摺包　　

○署湖广总督裕禄等奏、鄂省加徵洋药税厘。偷漏太易。酌拟由商董承认包收。暂行试办章程。下该衙门知之。随手　　

○派庆郡王奕劻、军机大臣刑部右侍郎许庚身、与法国使臣互换条约。摺包　　

○赏贝勒载澂之夫人贝勒半俸以资养赡。现月　　

○以品行卑污。巧于钻营。革记名海关道李凤苞职。永不叙用。现月　　

○以天气渐寒。赏京师八旗及绿步各营官兵一月钱粮。闲散宗室觉罗人等两月钱粮。宗室觉罗孤寡、除恩赏一月钱粮外。加赏一月钱粮。现月　　

○壬午。谕内阁、成孚奏、黄河两岸工程。一律修守平隐一摺。本年黄河南北两岸。暨祥河厅险工叠出。经成孚督率在工人员、设法抢护。现在各工一律平隐。普庆安澜。览奏实深寅感。著发去大藏香十枝。交成孚虔诣河神庙恭代祀谢。用答神庥。其未竟各工。仍著分饬该道厅等。察看情形。认真防护。毋稍疏懈。所有上年及本年防汛抢险出力人员。著准其分案奏请奖叙。毋许冒滥。另片奏、藩司道员。拨银督防出力。恳请奖励等语。署河南布政使按察使许振祎、著交部从优议叙。开归陈许道鞠捷昌、著赏加按察使衔。署河北道候补道黄振河、著赏给二品封典。前署河北道候补道王维翰、著赏加二品顶戴。以示鼓励。现月　　

○癸未。谕内阁、前据刘铭传奏□□□尔□台湾道刘璈、贪污狡诈。劣迹多端。当将该员革职拏问。并将任所原籍资产。一并查抄。特派锡珍、卫荣光、驰往查办。兹据查明覆奏。此案刘璈被□□□尔□盐务矿务营私舞弊各节。经锡珍等。传集人证。详核卷宗。虽多办理不善。尚无侵吞亏短。通同作弊情事。惟于所部各营空额。经已革提督高登玉、缴入道署银一万一千六百余两。又将夫价银两扣存帐房四千五百余两。据供留作赏需。查无详报案据。又于其子刘济南、招勇船价、浮冒银一万两零。该革道以监司大员。总理营务。辄敢虚支钜款。任意冒销。律以监守自盗。罪无可辞。已革台湾道刘璈。著照所拟斩监候。即由该督抚派员解交刑部监禁。其应缴之款。除抄产备抵外。余著勒限追完。照例办理。至摺内所奏薛树华、供称送给洋银一万元。张新是否转给刘璈。伊不知晓。及王青云等所供洋药厘金。每年交给道署规费银二万五千元。九十两年。辗转拨还拨给等语。声叙殊未明晰。岂得以事无左证。竟置勿论。著刑部于全案供招解到时。再将以上两款。详细查核具奏。已革提督高登玉。明知刘璈虚报夫数。辄代出印领。扣缴多赃。实属朋比为奸。著从重发往军台效力赎罪。已革同知胡培滋、管理支应。于刘璈虚报募勇船价等情。毫无觉察。明知夫饷浮冒。又不据实举发。实属知情徇隐。业经革职、著永不叙用。仍驱逐回籍。不准逗遛。副将张福胜、在台年久。声名平常。著即行革职。知府刘济南、素行不检。物议滋多。著一并革职。现月　　

