<!-- { "loadSidebar": true } -->
○辛丑谕军机大臣等、近来各省厘金。大半利归中饱。而尤以江南为最甚。其弊不仅在委员侵蚀。即司事巡丁等项人役。一遇商货到卡。或故意留难。收多报少。或藉端讹索。假公济私。甚至盘踞把持。得贿卖放。以及票根不符。大头小尾。弊端种种。不可枚举。蠹国病民。实堪痛恨。若不严加厘剔。何以除积弊而塞漏卮。此次刚毅前往江南查办事件。著将该省厘金大小各局卡。逐一彻底清查。悉心综核。现在抽收实数。究有若干。清查之后。约可增出若干。分别详晰具奏。上下江局卡林立。诚能涓滴归公。自可积成钜款。该大臣向来不避嫌怨。办事认真。厘金利弊。素所洞悉。必能为国家整顿饷源。剔除中饱。不负委任也。将此谕令知之。现月　　

○又谕、近来各省银钱两项。日形短绌。各该督抚请铸银圆。以维圜法。未始非补救之一术。惟各省设局太多。分两成色。难免参差。不便民用。且徒糜经费。湖北广东两省。铸造银圆。设局在先。各省如有需用银圆之处。均著归并该两省。代为铸造应用。毋庸另筹设局。以节糜费。该两省所铸银圆成色分两。不得稍减。务归画一。嗣后无论运交他省。或解赴京师。发商验明。如有成色分两。不符。不便行用之处。定将该局员治以重罪。决不宽贷。并著该两省将监造各员衔名。咨报户部备案。将此谕谕知之。现月　　

○又谕、电寄刘坤一。候选道林朝栋、著刘坤一传知该员。即行来京豫备召见。电寄　　

○闽浙督许应骙奏、汇解本年京饷。得旨、嗣后仍著以实银起解。随手摺包　　

○江西巡抚松寿奏、酌改陆军营制。归并训练巡防。以备缓急。得旨、即著随时认真训练。实事求是。勿徒空言塞责。　　

○又奏、九江关应解常税。多为洋税侵占。收数奇绌。请仍减轻赢余定额。下部议。　　

○又奏前护抚臣翁曾桂、拟购制造枪弹机器。请暂缓办。下部知之。随手摺包盛京副都统荣和奏、新练忾育字军营制饷章。请照仁字军办理。并陈募练情形。得旨、仁育两军。前已有旨均归增祺节制。著即遵办。所有该两军营制饷章。仍著增祺悉心斟酌。奏明办理。随手摺包　　

○以前吏部右侍郎吴廷芬署礼部右侍郎。命李殿林毋庸兼署。现月　　

○壬寅。谕军机大臣等、现闻江南各营。一切营制饷章操法。该将领等率多各行其意。并不悉归画一。似此散漫情形。临事安能用命。该督抚平日未尝不稽查考校。而军容徒耀外观。亦恐属具文敷衍。当此时势。练兵首为要图。自应一律整齐。岂可散而无纪。刚毅陛辞时。曾经陈明沿江查看石滟驳垒。点验营勇。著即认真查阅。如有营规不整。甚至各存意见。及扣饷缺额等弊。即行按照军法从事。以肃戎行。并即会商刘坤一、务令申明纪律。督饬各营加紧训练。用备缓急。将此由五百里谕令知之。现月　　

○又谕、前因天津上海江甯湖北等处。均有制造枪械局厂。谕令该督等切实会商。务将所制枪石滟驳膛口子弹。各局统归一律。以期通用。并将每年所造枪件子药若干。据实奏报。并按季咨报户部神机营查核。现在为时已久。并未据报有案。枪石滟驳为行军要需。岂容因循延玩。著裕禄、刘坤一、张之洞、详悉查明。各该局厂所造械石滟驳究系何项名目。是否业已会商。造成一律。迅即切实奏覆。嗣后仍遵前旨。按年奏报。并按季分别咨报。毋得延宕。该督等务当懔遵晶■宜次谕旨。督率承办各员。认真经理。精益求精。并将膛口子弹。彼此比较画一。务令不差累黍。庶各省互相接济。临时不至缺误。傥该管局员草率从事。虚糜经费。或演放时有炸裂等项情弊。定即治以重罪。决不稍从宽贷。将此各谕令知之。寻刘坤一奏、查明江甯上海两局。现有机器。暨每年造成军械数目。并筹扩充制造情形。下所司知之。摺包　　

○又谕、本日召见庆祺。据面奏通肯新设。亟须得人经理等语。通肯地方。办理一切事体繁重。所有应设之协佐防校等官。著庆祺秉公遴选。熟悉情形。才堪胜任之员。与恩泽会商奏补。以资得力。该副都统办理垦务。准其刊用木质关防。至所奏已放荒段外。尚有余地。著俟到任后。散给旗民人等体察情形。酌量办理。如仿照民佃旗租。旗人认领。招佃民人。恳熟后不准无故增租夺佃。以安民业而杜弊端。将此谕令知之。

现月

　　

○又谕、直隶候补道缪彝、通州知州署房山县知县荣恒、著吏部咨行直隶总督给咨送部引见。湖北宜昌镇标中军游击蒯德浦、著兵部即行带领引见。均著于引见后豫备召见。现月　　

○护理河南巡抚景星奏、密县等处被雹成灾。分别抚恤。得旨、即著饬属迅速查勘。分别抚恤。毋任失所。　　

○癸卯。谕内阁、奎俊奏、甄劾正佐各员一摺。四川资州直隶州知州冯会、钻营昏愦。吏治废弛。璧山县知县罗振汉、苛派酿事。操守难信。三台县知县李光第、政事懈弛。纵容子弟。威远县知县于得楙、巧于营利。声名平常。试用通判秦云龙、性情乖谬。任意妄为。管理巴塘粮务试用知县淩倬章、趋利偾事。声名狼藉。前署崇庆州事候补知县徐念馥、讳盗殃民。钻营取巧。分缺先知县陈一■旦、卑鄙贪污。形同市侩。候补知县旷经钟、老鄙险诈。物议沸腾。拔贡知县窦癸祥、庸闇疲车滟耎。纵容家丁。前署达县事遇缺先知县钱泽远、性情狡猾。贻害殃民。平武县清川县丞朱绍奎、纵差酿命。崇甯县典史张铎、贪劣昏庸。清溪县典史邵宝森、乖谬糊涂。万县典史洪鼎声、居心贪诈。肬■闲州吏目陆勋、年迈昏庸。西昌县德昌巡检刘树基、声名恶劣。候补主薄吴宝丰、欺蒙朽诈。均著即行革职。懋功厅同知曾纲、精力就衰。难期振作。著勒令休致。德阳县知县陶搢绶、办事竭蹶。不洽舆情。惟文理尚优。著以教职选用。现月　　

○又谕、长萃等奏、兵丁领米逞刁肆闹。据实奏闻。并将米样呈览一摺。八旗兵丁加赏米石。按照户部奏定章程。应以九新一陈禾滟更籼各半开放。不得稍有搀杂。该衙门所呈新陈三色米样。尚属洁净。即著迅速一律开放。该旗亦即如期关领。俾兵丁等早沾实惠。毋得藉延。至所奏正黄旗满洲领米时。兵丁等逞刁肆闹。并另片奏镶黄旗满洲领米时。副都统明惠、兜钦、以他旗副都统入仓挑剔米色各等语。询据礼亲王世铎面奏、称是日正黄旗满洲赴仓。业经看定米样。将欲开放。该仓花户等忽行散去。无从具领。究竟是何情弊。著仓场衙门、暨各该旗都统、分别查明。据实具奏。现月　　

○四川总督奎俊奏、道员赖鹤年等办理冕甯金矿。有无弊混。派员确查。先陈办理大概情形。得旨、即著确切查明有无弊混。详晰具奏。随手摺包　　

○护理河南巡抚景星奏、开归陈三属硝地就淹。请将应办硝斤。缓至明春解部。得旨、仍著设法采买。务于年内解部。毋误要需。随手摺包　　

○甲辰。以古巴华民捐赈。颁古巴中华会馆关帝庙扁额曰福荫沧州。随手　　

○谕内阁、前因总理各国事务衙门章京刘庆汾、呈请印造铜钱。并通用大小银圆。当经两次交总理各国事务衙门议奏。兹据该衙门奏称、晶■宜向该员考察。仍称改用铜钱。使用银圆。有利无弊等语。现在圜法未能整饬。亟应变通利用。著派庆亲王奕劻、军机大臣、会同户部试办。以机器制造银圆铜钱。应如何酌定章程。以期推行尽利之处。次第妥筹具奏。现

月

　　

○谕军机大臣等、永定近在畿疆。连年漫溢。虽经随时堵筑。迄无一劳永逸之策。推原其故。总由下游不畅。以致浑流随处淤垫。是非详勘全河形势。通盘筹画。无以纾水患而奠民生。本日召见直隶候补道吴廷斌。垂询永定河修防事宜。所陈尚为谙练。著裕禄即派该道前赴永定河。将近来全河形势。详细履勘。应如何疏浚尾闾。培修堤岸。以及开穵引河度地筑坝之处。一并督同该道体察情形。妥筹办法具奏。将此谕令知之。现月　　

○又谕、有人奏、京旗兵丁素无恒产请拨荒招佃籍资津贴一摺。据称奉天等处。未放荒地尚多。前已有旨拨归旅顺等处租界居民耕种。可否划出一半。作为津贴京旗兵丁之资。就近招佃备价承领。每亩除纳正课三分外。应纳租银二分。由地方官徵存备拨等语。所奏是否可行。有无窒碍之处。著增祺体察地方情形。奏明办理。原摺著钞给阅看。将此谕令知之。　　

○又谕、有人奏、右安门外西红门村、回匪陈五即陈复隆豢贼分肥。欺陵乡懦。本年春闲。藉办保甲为名。勒令派户口钱文。又令其匪党巡更。按户苛歛。请饬拏办等语。著步军统领、顺天府、五城、一体严拏。送交刑部。讯明惩办。以靖地方。　　

○召见直隶候补道吴廷斌得旨著交军机处存记。　　

○黑龙江将军恩泽等奏布特哈属讷漠尔河闲荒。该佐领等呈请放给本属旗人承领。并援照通肯章程。招民代佃。允之。　　

○安徽巡抚邓华熙奏、本省制钱缺少。应解库银款。请免搭解。得旨、一俟钱市流通。仍遵前旨、按成搭解。　　

○出使美日秘国大臣伍廷芳奏。秘鲁华侨财物被掠案赔款议结。又奏。古巴华民赈抚情形。均下所司知之。　　

○以经募赈捐出力。前驻美国金山总领事黎荣耀、传旨嘉奖。　　

○予故驻法国三等参赞候选知府联涌优恤。随手摺包　　

○予故广西道员方长华、附祀安徽省城故巡抚英翰专祠。从安徽巡抚邓华熙请也。随手摺包　　

○赏秘鲁国外部大臣坡拏斯等宝星。　　

○乙巳。谕内阁、从来练兵筹饷事理本属相因。近日朝廷整顿庶务。于筹饷一事尤在所当急。各省关税厘金盐课等项。取之于民者岁有常经。但使各督抚认真整顿。裁汰陋规。剔除中饱。事事涓滴归公。何患饷源不济。无如封疆大吏。瞻徇情面。不能力袪因循积习。以致委员司巡人等。窟穴其闲。种种侵欺。难以枚举。积弊至此。若不认真革除。日复一日。将复何所底止。著大学士、军机大臣、六部、九卿、将各省关税厘金盐课。详加查核。应如何杜塞漏卮。裨益饷项。总期朝廷不加取于民。而国用藉资挹注。以维大局而济时艰。至各部院堂官。如有洞悉各省情形。实在可资整顿者。不妨各摅所见。用备采择。务须坐言即可起行。不可以空文敷衍了事。现月　　

