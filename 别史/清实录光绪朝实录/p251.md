<!-- { "loadSidebar": true } -->
○又谕。著礼部拣派通事。伴送朝鲜国赍奏官卞元圭。前赴天津。候李鸿章询问一切。现月　　

○又谕。李鸿章遵筹朝鲜请派匠工学造器械一摺。朝鲜为东北藩服。唇齿相依。该国现拟讲求武备。请派匠工前来天津。学造器械。自应俯如所请。善为指引。本日已谕令礼部拣派通事伴送该国赍奏官卞元圭赴津。俟该员到后。著李鸿章询问一切情形。再行奏明办理。李裕元致李鸿章书函。并致送礼物。即可收受。从厚酬答。以联情谊。并著酌度情形。作书答覆。俾知领会。将此谕令知之。现月　　

○直隶总督李鸿章奏、酌调山东登荣水师弁兵、来沽操演、备碰快船购到配用。报闻。摺包　　

○派惇亲王奕誴暂署宗人府银库印钥。现月　　

○以记名提督吴永安署贵州安义镇总兵官。摺包　　

○壬申。谕军机大臣等。鲍超奏、酌改队伍情形。请饬接济军火一摺。据称现令提督徐连升等、带领兵勇。驰赴天津。所需铜帽洋药。请饬天津机器局源源接济等语。著李鸿章遵照叠次谕旨。酌量办理。鲍超募勇成军。即著迅赴防所。毋庸来京请训。将此由五百里各谕令知之。洋务　　

○盛京将军岐元奏、遵旨酌拨旗营。往营口扼扎。恳饬拨库款。为添练饷需。下部议。摺包　　

○云贵总督刘长佑等奏、歼除各匪首情形。得旨。仍著督饬文武各员。严缉余匪。以靖地方。摺包　　

○陕西巡抚冯誉骥奏、蒲城等州县被灾情形。得旨。著即督饬各地方官妥为抚恤。毋令一夫失所。摺包　　

○湖广总督李瀚章奏、筹备饷需。未能远离省城。本年应阅营伍。请展至来春举办。允之。　　

○以记名提督周有全为湖北郧阳镇总兵官。调广西右江镇总兵刘玉成为云南开化镇总兵官。现月　　

○旌表刲臂疗父疗夫烈妇。浙江会稽原任陕西澄城县知县马式金女。安徽桐城候选知县张聪昂妻马氏。摺包　　

○癸酉。谕军机大臣等。俄国议约。现尚未定。各处防务。尤应加意筹办。以备不虞。叠经谕令各该将军督抚等严密备御。为日已久。布置当确有把握。未雨绸缪。总宜慎之又慎。仍著该将军督抚等、懔遵叠次谕旨。各将应办防务。赶紧认真筹画。务期一律完固。不得稍涉因循。致干咎戾。各省修筑炮台。必须坚固合法。方足以资守御。著李鸿章等加意讲求。俾可适用。奉天吉林黑龙江一带。应否择要兴筑。著岐元、铭安、定安等察看情形。奏明办理。吉林现设护江关、防范水路。第恐船坚力猛。不能阻其冲突。并著铭安、喜昌、吴大澂、先事图维。冀有实际。闻英人戈登、前有呈李鸿章各条。于用兵机宜。不无可采。著该督悉心体察。酌核办理。中国自设立机器船政各局。制造船械。原为豫备自强之计。必当日求精进。不得稍涉虚糜。著李鸿章、刘坤一等认真讲求。以期制胜。将此由五百里。密谕李鸿章、岐元、铭安、定安、刘坤一、何璟、张树声、吴元炳、谭钟麟、勒方锜、周恒祺、裕宽、喜昌。并传谕吴长庆、黎兆棠、吴大澂知之。洋务　　

○又谕。前据惇亲王奏、现在各营所存军需火药。并工部局内所存军需火药。通计不过百十万斤。铅丸炮子。存储更属无多。须随时添造等语。著该衙门赶紧督催办理。洋务　　

○盛京将军岐元等奏、奉省西路各厅州县承办要差。请以实银核销。得旨。此次承办要差。著照所请。给发实银。惟当核实报销。不准稍有浮冒。别项差务。不得援以为例。摺包　　

○甲戌。谕内阁。诚端奏、明代陵寝左右。有开垦地亩各情一摺。据称前往昌平州致祭明陵。查有开垦宫墙左右地亩十数余顷之多。并有砍伐树木情形。询之地户。称系现在升科等语。此项地亩。是否应行开垦。并树木被伐情形。著顺天府督饬昌平州、确切查明。据实具奏。现月　　

○乌里雅苏台将军杜嘎尔等奏、蒙古三音诺彦部落贝子衔札萨克辅国公额尔奇木济尔噶朗报效屯地。拟请奖叙。得旨。著该衙门将额尔奇木济尔噶朗已经得有何项加恩之处。查明具奏。候旨施恩。摺包　　

○山东巡抚周恒祺奏、曹属匪徒蠢动。派队查拏。得旨。仍著该抚督饬防营。会同各该地方官。严缉首要各犯。务获究办。并随时严密防范。以遏乱萌。摺包　　

○派蒙古札萨克头等台吉车德恩丕勒济雅赴乌里雅苏台军营。帮带马队。摺包　　

○乙亥。谕军机大臣等。御史邓承修奏、广东惠州府为该省东路屏蔽。湖水回环。夙称险要。奸民占种田亩。致全湖积淤。甚至耕及湖底。请饬严禁。并设法疏浚。以资保障等语。此项开垦湖地。究竟始自何年。于该郡形势。是否实有关系。该御史所奏按亩丈量。注销田契。豁免租粮。浚复旧址各节。有无窒碍。并应如何严禁私垦之处。著张树声、裕宽。确切查明。酌议具奏。原摺著钞给阅看。将此各谕令知之。现月　　

○湖南巡抚李明墀奏、前浙江提督黄少春在籍开募成军。即赴浙办理防务。报闻。摺包　　

○赏中城朝阳阁、东城卧佛寺、育婴堂、南城打磨厂、西城长椿寺、甎塔胡同、北城圆通观、梁家园、各粥厂。每月粟米三百三十石。明发　　

○赏清化寺街崇善堂、梁家园百善堂、大清观公善堂、三处暖厂。暨教子胡同礼拜寺、各小米三百石。朝阳门外南海会寺、崇文门外玉清观、各粥厂。暨冈子上兴善暖厂、各小米一百五十石。明发　　

○丙子。遣官祭都城隍之神。外记注　　

○安徽巡抚裕禄代奏、刘铭传目疾未愈。恳请赏假调理。得旨。刘铭传著赏假两个月。俟假满即行来京。摺包　　

○又奏、补募壮勇二千名。编立四营。以为江防不虞之备。饷需仍照防军章程办理。报闻。摺包　　

○又奏、江甯城守营副将李得胜请开去底缺。仍留皖带队。允之。摺包　　

○追予故两江总督沈葆桢于本籍福建省城建立专祠。摺包　　

○丁丑。科尔沁亲王伯彦讷谟祜奏、部拨蒙兵军装银两。拟留神机营制器发给。从之。摺包　　

○予河南办赈积劳病故官绅候补知州王继志等四十二员名优恤。摺包　　

○戊寅。谕内阁。御史载彩奏、上驷院派差蒙混一摺。据称上驷院派委厩长等差。郎中定昌掌稿笔帖式安吉俊良等。蒙混本管堂官。改派添派。与奏准之案不符等语。著该衙门堂官确切查明。据实具奏。现月　　

○谕军机大臣等。鲍超奏、请调员来营等语。候补主事陈昌。前湖北监利县知县黎垿。均在四川原籍。著丁宝桢饬令该员等迅速前赴鲍超军营。将此谕令知之。洋务　　

○湖南提督鲍超奏、由鄂赴津启程日期。得旨。著俟抵津后。催令所部各营。由轮船速赴洋河口卸载。该提督即行前往督率。择要布置。仍遵前旨。毋庸来京请训。摺包　　

○派兵部左侍郎许应骙知武举。以吏部左侍郎邵亨豫为武会试正考官。礼部右侍郎祁世长为副考官。朱签　　

○己卯。察哈尔都统祥亨奏、拣派马队。现支乾银。酌减津贴。报闻。

摺包

　　

○庚辰。谕军机大臣等。詹事府左庶子张之洞奏、敌船若入辽海。必趋营口。今日海防宜备者奉天。非山海关。关外形势。营口为前敌。锦州为重镇。统帅宜驻于此。方可左右策应。宋庆、郭宝昌、刘连捷、刘维桢四军。分相敌而情不相浃。且湘楚皖豫。饷章厚薄不同。尤须主帅较近。方能镇抚调护等语。所奏是否合宜。著曾国荃与李鸿章会商。妥筹具奏。将此由四百里各密谕知之。洋务　　

○又谕。詹事府左庶子张之洞奏、松花江行船一条。如万不能改。有二策可以钤制。一于松花江南岸决口数处。放水入淀。江流渐浅。轮船自阻。一于松花江沙洲浅处。沉船坠石。或种植挂淤之物。数年淤积洲成。可碍轮船等语。该庶子所陈。是否可行。著铭安、吴大澂、酌度情形。妥筹具奏。原摺均钞给阅看。将此由四百里密谕铭安。并传谕吴大澂知之。洋务　　

○又谕。清安等奏、请饬催帮贴台费银两等语。河南山东山西等省。每年应解科城帮贴台费银各一万两。山东代解河南山西银二万两。除报解外。山东尚欠代解河南山西银二万两。河南尚欠未解银三万两。山西尚欠未解银四万五千两。现在科城差务繁重。用款甚急。著涂宗瀛等严饬各该藩司。将欠解银两。赶紧设法筹措。务于本年内埽数解清。以应急需。并著嗣后年清年款。毋得稍有拖欠。将此由五百里谕知涂宗瀛、周恒祺。并传谕葆亨知之。现月　　

○西安右翼副都统明春、因病乞休。允之。协修官陈云诰恭纂　　

帮总纂官程棫林恭辑监修总裁世恭阅五月二十六日正总裁那恭阅六月十五日专司藳本陆恭覆阅壬子十月十九日　　

徐恭阅三签九月十三日　　

荣月日副总裁唐月日　　

宗室宝恭阅一签六月初九日

　　

郭恭阅三签七月初二日　　

熙月日初校修改下卷叁拾壹签秦曾源恭校陈恭阅八月二十八日覆校修改下卷捌签宋子联详校宗室麒月日总校修改下卷贰拾陆签商衍鎏总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百二十　　

光绪六年。庚辰。九月。辛巳。谕军机大臣等。有人奏、天津海关书吏。勒索浮费极重。关道衙门。每年私入己囊者。不止二十余万。遇有船只过关。留难勒掯。以致商民不敢运货。往往私买洋票等语。如果属实。与国课大有关系。著李鸿章确切查明。力加整顿。毋任滋生弊端。原摺著钞给阅看。将此谕令知之。寻奏、天津钞关。尚无书役需索情弊。税课亦无亏短。报闻。现月　　

○又谕。御史英俊奏、黑龙江所属呼兰巴彦苏苏等处。与外国接壤。地方辽阔。或招旗丁垦荒。或自愿迁居者。拨给地亩。既可防边。亦免膏腴久弃。呼兰城属开垦荒地。与现行新章互异。请饬酌改变通章程各等语。该处是否尚有荒地。可以招垦。著定安酌度情形。奏明办理。至呼兰城属现行垦荒章程。有无弊端。及应否酌量变通之处。并著定安妥筹具奏。原摺片著钞给阅看。将此谕令知之。现月　　

○又谕。有人奏、粤海关库书傅廉。改名傅广即傅七。侵吞饷项。勒索规费。商民受累者指不胜屈。旋经报捐道员。具呈告退。仍复把持关务。请斥革查办等语。所奏如果属实。亟应严行惩办。著张树声、裕宽、确切查明。据实具奏。该监督有无徇纵情事。并著查明具奏。原片著钞给阅看。将此各谕令知之。现月　　

