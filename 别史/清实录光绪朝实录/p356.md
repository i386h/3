<!-- { "loadSidebar": true } -->
○乙卯。谕内阁、御史熊景钊奏、请饬各部堂官严核司员一摺。各部司员。有分理部务之责。必须洁清自矢。勤慎趋公。方为称职。近来部员较多。贤否不齐。难保无营私舞弊者滥厕其闲。亟应从严甄别。著各部堂官。于所属各员。随时考察。如访有劣迹。即行据实奏□□□尔

□。以清流品。现月　　

○谕军机大臣等、内务府奏、请援案暂借部款一摺。据称该衙门承应各项差务。现在节近中秋。应发款项。待用孔亟。请饬部暂挪原库平银十五万两。并饬催两淮九江关将欠款解到拨还等语。著户部暂行照数借拨。于中秋节前劄库开放。以济急需。所有两淮欠解该衙门光绪九年分盐课银十一万两。九江关欠解光绪八九年分常税银十六万两。著左宗棠、潘霨、转饬该运使监督等赶紧解交该衙门。一俟解到。即将此次暂借之款。如数拨还。当此库款支绌之时。嗣后内务府非有要需。不得辄请援案借拨。以重帑项而示限制。将此谕知户部、内务府。并谕令左宗棠、潘霨知之。现月　　

○又谕、有人奏、直隶候补道周金章、上年奉委带银十七万两前往安徽赈济。该道仅以二万余金充赈。其余发商生息。所得息银。并未归入赈款。复变为以工代赈之说。在无为含山一带。兴办圩工。春闲圩基被淹。捏称圩工已竣。共费十余万两。仅存余款四万有奇。以冀弥缝了事。实则尽归私橐。请饬查□□□尔□等语。办赈银两。丝毫皆关民命。岂容任意侵冒。所奏如果属实。亟应严□□□尔□惩办。著李鸿章、裕禄、确切查明。据实具奏。毋稍徇隐。原片均著钞给阅看。将此各谕令知之。现月　　

○浙江巡抚刘秉璋奏、奉派织务料工银数过钜。请暂从缓办。得旨。所有传办之件。已经核减。由造办处传知矣。　　

○又奏、勘办沿海各属风灾。得旨。此次浙省沿海州县。猝遇风潮漫决。塘堤田庐。受伤情形甚重。殊深廑念。所有冲塌塘工。著即迅速筹款修筑。以资保卫。其被灾地方。应行抚恤之处。并著查明办理。摺包　　

○旌表割臂疗亲江西候补直隶州知州彭芝女贞敏。摺包　　

○丙辰。太宗文皇帝忌辰。遣官祭昭陵。记注　　

○遣官祭昆明湖龙神庙。惠济祠河神庙。记注　　

○丁巳。宣宗成皇帝诞辰。上诣奉先殿寿皇殿行礼。记注　　

○祭先师孔子。遣大学士灵桂行礼。记注　　

○塔尔巴哈台参赞大臣锡纶奏、乌城边防重要。请免索伦练兵调回伊犁。从之。摺包　　

○以土尔扈特札萨克台吉车德恩多尔济子立玛札布袭职。译汉　　

○戊午。太祖高皇帝忌辰。遣官祭福陵。记注　　

○以神灵显应。颁山东济甯州城隍庙扁额曰神功昭格。随手　　

○谕内阁、仓场侍郎游百川著即回任。所有山东黄河工程。即著陈士杰督饬各员认真办理。以专责成。降调山东按察使潘骏文。著交陈士杰差遣委用。现月　　

○谕军机大臣等、金顺、升泰奏、伊犁善后经费用尽。无款接济。请饬续拨银两一摺。伊犁善后各务。原应次第兴办。前经拨给款项。据奏已收到银五十五万两有奇。该将军等自当酌量款项。择要举行。兹据胪列需用各款。遽请拨银至一百九十余万两之多。现在部库及各省库款。均形支绌。山东河工。滇粤防军。各省赈需。一切支需浩繁。筹饷甚艰。安得如此钜款。拨给应用。著金顺、升泰、将各项工程分别核减。凡非刻不可缓之工。一概暂停办理。将此由四百里各谕令知之。现月　　

○又谕、清安奏、军台阻滞。请饬将科城饷差。设法应付一摺。据称科城各项差使。由台行走者。以饷差为最要。去年十月在山西领解经费台费。至今尚无到科消息。其在部请领抚恤蒙哈并购办赏需等款。亦已押解到口。不能应付起程。现在待饷孔急。科城委员。万难自行设法进发。请饬察哈尔都统赶紧变通应付等语。科布多领到饷银。中途阻滞。自应赶紧运解。以应急需。著吉和、永德、无论如何为难。设法应付起程。毋得任听阻阁。一面由清安派员迎提。以期妥速。将此由五百里各谕令知之。现月　　

○又谕、昨据曾纪泽电奏、闻法舰将离越赴津。意欲恫喝办成此事等语。法人诡计百出。欲以兵船来华。肆其要挟。亦意中之事。李鸿章务当认真戒备。不可稍有疏虞。天津民情浮动。尤当示以镇静。勿致另生枝节。该大臣身膺重寄。于法越现在情形。究应如何因应。方为刚柔得中。著即通盘筹画。据实具奏。将此密谕知之。洋务　　

○御史陈启泰奏、湖南举人罗瀛美身家不清。请斥革以清流品。从之。现月　　

○光禄寺少卿延茂奏、各省灾区甚广。请饬宽筹赈款。给事中安祥奏、京畿粮价日昂。请饬购米平粜。均下部议。现月　　

○以惧罪潜逃。逮问已革候补通判徐赓陛。现月　　

○予故署琼州镇左营千总王定邦优恤。摺包　　

○赏五城暨崇善堂等厂粟米有差。仍加给两月。现月　　

○己未。遣官祭关帝庙。记注　　

○谕内阁、景善奏、遵查工程。请旨办理各摺片。所有昭西陵。隆恩殿等处工程。著派本年承修另案工程之大臣张之万、贵恒、敬谨修理。孝陵。大碑楼工程。著工部查照旧例办理。孝陵七孔桥工程。仍著暂缓修理。现月　　

○又谕、降调浙江按察使陈宝箴奏、交卸臬篆。并沥陈愚悃一摺。据称张佩纶所奏。该员到京。日营营于承审各官之门。弥缝掩饰一节。恳请饬查等语。降调人员。本不应哓哓渎辩。惟所称名节有关。若不查询明确。无以折服其心。著派阎敬铭查传承审各员。有无与陈宝箴往来情事。据实具奏。寻奏、承审各官。供称并无与陈宝箴往来情事。复加访察。亦无确据。得旨。即著毋庸议。现月　　

○又谕、光禄寺少卿延茂奏、敬抒管见一摺。各直省问刑衙门。承审案件。自应虚衷研鞫。以持情法之平。何得草率定拟。致有失入情事。若明知案情未确。或回护原审。或规避处分。以致冤及无辜。尤属不成事体。嗣后著各该督抚督同臬司。于人命重案。悉心推勘。以期无枉无纵。其所请现办各案。如有失入情节。准其奏明更正。宽免处分之处。著刑部议奏。至各省京控案件。自当赶紧讯结。岂容任意迟延。著该衙门认真稽核。如再有逾限不结者。即著随时□□□尔□奏。现月　　

○谕军机大臣等、总理各国事务衙门奏、越南嗣王。恳令使臣由海道进京。并将该嗣王致李鸿章文件。照录呈览一摺。越南使臣定例由镇南关经广西北上。迩来法人构兵。越地道途多梗。据该嗣王阮福昇文称。现在权摄邦事。循例遣使。恳准由海道进京叩陈等语。情词迫切。自应准如所请。暂予变通。以示体恤藩服之意。著李鸿章、左宗棠、张树声、曾国荃、裕宽、倪文蔚、密咨该国嗣王。此次暂准贡使由海道径诣广东省城。再附招商局轮船赴津入都。该使行李及贡物。准其查验免税。如有附带商货。仍令照例纳税。沿途经过地方。并著该督抚等。饬属一体妥为照料。将来该国使臣到京。一切事宜。著礼部仍照向例办理。将此谕知礼部。并由四百里谕令李鸿章、左宗棠、张树声、曾国荃、裕宽、倪文蔚知之。洋务　　

○又谕、御史万培因奏、福建建甯府属教官。创立查验戳记。凡廪生保结。概令童生送学加盖戳记。需索钱文。前任学臣率行批准。请饬裁革一摺。另片奏、廪生考贡。请饬禁止津贴规费。应贡廪生。于学臣案临时。统行送考等语。著何璟、张兆栋、冯光遹、将所奏各情。查明禁革。如有前项情弊。即行据实严□□□尔□。原摺片均著钞给阅看。将此各谕令知之。现月　　

○又谕、御史黄兆柽奏、市肆近已通行大钱。现在又有摆设地摊。及回民蜡铺。将私钱加底换票。难保不乘此收索大钱。销毁改铸等语。私钱充斥。为害闾阎。亟应严行禁止。著步军统领衙门、顺天府、五城御史。随时查拏惩办。以重圜法。将此各谕令知之。现月　　

○又谕、御史黄兆柽奏、河南吏治废弛。请饬严行整顿一摺。河南自遭大祲以后。元气未复。正宜兴利除弊。以挽颓风。该御史所陈禁革官场浮费。重办械斗抢劫。详稽报灾虚实。清查私垦荒田各条。著鹿传霖按照所奏。督饬属员。实力整顿。以期吏治日有起色。毋得视为具文。原摺著钞给阅看。将此谕令知之。现月　　

○山东巡抚陈士杰奏、遵查登莱青道方汝翼被□□□尔□各款。均无实据。惟于把头贾进方偷漏税货一案。未能先事觉察。请交部察议。从之。摺包　　

○旌表守正捐躯福建闽县民周永年女汀姑。　　

○庚申。高宗纯皇帝诞辰。遣官祭奉先殿。　　

○察看山东黄河仓场侍郎游百川等奏、历城等县被水。并筹堵筑情形。得旨。即著陈士杰督饬属员。将历城等县漫溢处所。赶紧堵筑。其余工程。竭力防护。不得稍涉疏懈。章邱民人毁堤洩水。著即将为首之人。严拏惩办。并令派出各员。认真弹压。勿任滋事。一面疏消积水。妥筹办理。摺包　　

○泰甯镇总兵兼总管内务府大臣绍祺奏、请假修墓。得旨。赏假两个月。总兵印钥。内务府关防。著移交载卓暂署。摺包　　

○予积劳病故署济木萨营参将田锡礼、从九品文敬熙议恤如例。摺包　　

○辛酉。谕内阁、前因顺天直隶所属各州县本年被水成灾。叠经降旨拨给漕米库银。以资赈济。惟直隶被灾甚重。尚恐抚恤难周。小民困苦情形。朝廷实深廑系。著户部再拨库款银五万两。解交李鸿章。即行遴委贤员。会同地方官。赶紧确查被灾户口。核实散放。傥有不敷。并著于藩库无论何款。酌量提拨接济。务使实惠均沾。毋任丝毫弊混。用副轸恤灾黎至意。现月　　

○谕军机大臣等、法越构兵一事。法人自攻占顺化河岸炮台后。迫胁越南议约十三条。该国情形。岌岌可危。边事孔棘。防务尤形吃紧。近闻越南黑旗各营。复经接仗获胜。滇粤防军。皆须严密布置。联络声势。不可稍涉松劲。粤西各营。相距较近。更宜加意豫备。所有粮饷。关系最要。军火器械。尤须择其精利者。力筹接济。毋任缺乏。但能坚持日久。彼族不得逞志。或可徐就范围。该督抚藩司等。务当悉心妥筹。相机办理。以维大局。将此由五百里密谕张树声、曾国荃、岑毓英、裕宽、倪文蔚、唐炯、并传谕徐延旭知之。洋务　　

