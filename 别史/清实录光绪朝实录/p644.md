<!-- { "loadSidebar": true } -->

月

　　

○予故广东水师提督吴长庆于登州建立专祠。从山东巡抚福润请也。摺包　　

○予工赈积劳。病故山东莒州知州周秉礼、东平州知州熊翊清等优恤。摺包　　

○以捐助蚕桑经费。予安定土司潘承熙为其父母建坊。摺包　　

○己巳。谕军机大臣等、德福奏、收复朝阳。并击窜股匪一摺。朝阳县于十月十三日失事。该县廖伦明。并无禀报。直至二十九日。始行具禀收复。所称接仗受伤各节。殊难凭信。难保非当时逃匿。事后捏词避罪。著李鸿章确切查明。廖伦明如有潜逃捏饰情事。即著严参治罪。德福原摺。著钞给阅看。将此谕令知之。现月　　

○四川总督刘秉璋奏、遵议部拟筹饷外办各条。一、机器局费少功多。不宜裁撤。所需土税。拟俟后有赢余。再行报解。一、川东各口。新设厘税。除供局用。遵即专款解部。一、勇营经两次裁撤。仅存一万余名。不敷调遣。应请免予再减。一、盐商捐输。拟请推奖本宗外姻宽予限制。下部议。摺包　　

○热河都统奎斌奏、因病乞假。得旨、赏假二十日。热河地方紧要。一俟病痊。迅即赴任。摺包　　

○直隶提督叶志超奏、军抵平泉。剿匪获胜情形。得旨、已有旨宣示矣。所有出力员弁。著先行存记。汇案奏奖。摺包　　

○以故辅国公伊喜洛布旺曲子济克美朗结袭爵。　　

○准贝勒奕絪开去领侍卫内大臣差使。　　

○调礼部左侍郎文兴为盛京礼部侍郎。以前盛京户部侍郎启秀为礼部左侍郎。现月　　

○以内务府大臣崇光为工部右侍郎。兼管钱法堂事务。现月　　

○调正白旗护军统领德隆为右翼前锋统领。正红旗护军统领奕功为正白旗护军统领。署镶白旗护军统领尚昌懋为正红旗护军统领。以镶黄旗汉军副都统克勤署镶白旗护军统领。译汉　　

○以工部左侍郎裕德为镶白旗汉军副都统。译汉　　

○予故前任甯夏将军奕榕恤典如例。现月　　

○予历办河工军务积劳病故。山东候补道王恩培优恤。　　

○勾到山西直隶热河情实罪犯。停决山西斩犯二人。直隶斩犯四人。绞犯二人。余八十七人予勾。　　

○蠲缓山东青城、滨、利津、蒲台、濮、平阴、长清、东阿、博兴、东平、乐安、济甯、历城、章邱、邹平、长山、新城、齐东、齐河、济阳、禹城、临邑、肥城、惠民、阳信、乐陵、商河、邹、阳谷、寿张、菏泽、曹、钜野、范、朝城、聊城、博平、茬平、鱼台、沾化、高苑、潍、金乡、平原、泗水、汶上、郓城、蒲、观城、堂邑、莘、高唐、海丰、寿光、德陵、德平、滋阳、曲阜、甯阳、滕、清平、馆陶、单城、武定、陶、夏津、邱、嘉祥、兰山、郯城、费、沂水、日照、益都、临淄、昌乐、昌邑、武城、恩利、津、八十州县。暨济甯、东昌、临清、三卫。东平所。永阜等场。被灾各屯庄新旧粮赋。并盐芦杂课有差。　　

○庚午。谕军机大臣等、崧蕃奏、库需匮乏。协饷欠解太钜。请饬催解一摺。据称黔省协饷。近惟四川广东江苏九江关等处。源源报解。余如山东湖北湖南等省。每年解不及半。其江西浙江福建东海关。迄未拨解。积欠将及三百数十余万两。本省现在进剿苗匪。需饷孔亟。请饬部分催迅解。以济急需等语。本年六月。贵州黎平府属苗寨滋事。防剿各营。应发欠饷。自应迅筹散放。俾免贻误要需。著户部飞催应协黔饷各督抚。务将本年协饷。迅即如数解清。仍将历年欠饷。陆续筹解。以重边防。原摺著钞给阅看。将此谕令知之。现月　　

○以吏部右侍郎敬信署都察院左都御史。现月　　

○调镶白旗汉军副都统桂祥为镶黄旗蒙古副都统。译汉　　

○以襄办广西边务出力。赏翰林院编修熊方燧侍讲衔花翎。摺

包　　

○以耆年笃学。赏广西训导黎申彦光禄寺署正衔。摺包　　

○辛未。谕内阁、叶志超奏、官军进剿榆树林等处股匪获胜情形一摺。前因喀喇沁等旗被匪滋扰。谕令叶志超分兵防剿。该提督派令副将潘万才由五虎马梁一带。节节进剿。十月二十九日。行抵榆树林地方。与贼接仗。该匪二千余名。堵塞街口。抵死抗拒。当经都司蒋广栋等、分率劲旅。四面围攻。鏖战两时之久。将该匪悉数歼除。夺获马匹器械甚多。附近各庄之贼。闻信来援。各队分投迎剿。阵斩黄衣贼目数名。击毙马步贼匪一百余名。伪王李妖师、伪领兵侯孙惠等五名。均被击毙。随即进剿西桥头踞匪。又建昌迤东之叶柏寿一带。有匪首刘怀等、纠党千余人。盘踞杀掠。本月初三日。提督聂士成督队进剿。参将叶玉标等。左右奋击毙匪首刘怀、并匪四百余名。夺获枪炮车马旗鼓多件。贼众纷纷溃散。聂士成现率各队驰往黑水地方。雕剿另股贼匪。现在平泉建昌等属。要路已就疏通办理甚为得手仍著叶志超督饬各营将弁。乘胜进攻。合力兜剿。务将窜扰蒙旗各股匪。悉数殄除。毋留余孽。以绥藩服而靖地方。现月　　

○谕军机大臣等、绵宜奏、奉天办理军务情形。敬陈管见各摺片。前据定安、裕禄奏报、进剿朝阳贼匪。叠获大胜。并生擒匪首郭万淐等多名。业经降旨宣示。兹据绵宜奏称、所斩获者。多系裹胁难民。未与真正贼匪交战。览奏殊堪诧异。军营奏捷。向有以少报多之弊。岂生擒首匪。亦敢造言粉饰耶。著定安、裕禄、确切查明。据实覆奏。至所请添派重兵。运送炮位。并将换练西丹酌调防堵各城旗兵。拨守奉省内外城门。会同地方官严查保甲。倡办团练各等语。所陈有无可采。著定安、裕禄、体察现在情形。妥筹办理。原摺片均著钞给阅看。将此各谕令知之。寻奏、叠次所获匪犯。均经讯明。实非裹胁。军械等件。亦经各营陆续解省查验存储至添调重兵倡办团练各节。现在前敌援军。足敷战守。均请毋庸置议。报闻。现月摺包　　

○又谕、宗人府奏、斩犯宗室玉生拟入情实。将盛京所缮黄册进呈请旨一摺。玉生叠次纠劫得财。因坚不成招。由立决量改监候。例应入实。惟该犯真赃究未起获。又无自认口供。罪疑惟轻。著免勾。仍牢固监禁。将此各谕令知之。现月　　

○以贝勒载漪为正黄旗领侍卫内大臣。镶黄旗蒙古都统容贵为正白旗领侍卫内大臣。译汉　　

○以滇越电线。如期通接。予在事出力云南补用道李必昌等优奖。赏洋员占臣宝星。摺包　　

○壬申。以捐建清节善堂。予江苏嘉定县职妇陆朱氏建坊。摺

包

　　

○癸酉。圣祖仁皇帝忌辰上诣寿皇殿行礼。遣官祭景陵谕军机大臣等、理藩院奏、据昭乌达副盟长呈报该盟被扰。盟长暨印信均无下落。请旨饬查一摺。前因昭乌达盟长敖罕贝子达克沁府第。被匪焚毁。杀伤人众。当谕李鸿章饬令叶志超分兵驰赴该处。实力防剿。认真保护。惟该盟长敖罕贝子达克沁、暨盟长印信。尚无实在下落。亟应迅速查明。著该都统迅即派员确查。据实覆奏。原摺均著钞给阅看。将此谕令知之。现月　　

○派兵部右侍郎巴克坦布。会同原派大臣崇礼、敬谨承修寿皇殿工程。摺包　　

○以兵部右侍郎巴克坦布署镶黄旗蒙古副都统。译汉　　

○甲戌。护理伊犁将军富勒铭额奏、惠远新城。地旷人稀。请将伊犁府知府移驻。以资治理。下部议。摺包　　

○乙亥。谕军机大臣等、户部奏、豫拨来年京饷一摺。历届京饷。均系年前豫拨。光绪十八年京饷。该部拟在地丁盐课等款内。指拨银七百万两。请饬各该省关、于来年分批起解等语。京饷关系紧要。现经该部就各省关情形。酌量指拨。自应遵照奏定数目。源源报解。以应要需。著该将军督抚监督等、务于接到部文后。分批赶解。限于来年五月前解到一半。十二月初闲全数解清。不准截留改拨。藉词延误。傥届限不到。即著该部照奏定章程。指名严参。原单均著钞给阅看。另片奏、光绪十八年内务府经费。拟拨两浙盐课银五万两。广东盐课银五万两。福建茶税银五万两。闽海关常税银十万两。洋税银五万两。太平关常税银十万两。九江关常税银十五万两。共银六十万两。请饬依限完解等语。除闽海关常税银十万两。应径解北洋。并各省关应还部库垫放银二十万九千二百余两。应由指拨各款内匀解部库外。下余银二十九万七百余两。著该将军督抚监督等、务于来年开印后。陆续径解内务府交纳。仍限六月前解到一半。十二月初闲埽数解清。不准稍有蒂欠。原片单并著钞给阅看。将此由五百里谕知福州将军、直隶两江湖广闽浙两广四川江苏安徽江西浙江湖北湖南河南山东山西广东各督抚、暨传谕粤海关淮安关监督知之。现月　　

○又谕、户部奏、豫拨筹边军饷一摺。据称壬辰年筹边军饷。共指拨银二百万两。请饬依限报解等语。此项饷银关系紧要。著该将军督抚监督等。按照指拨银数。于来年四月前解到一半。十月内全数解清。毋稍迟逾。原摺单著钞给阅看。将此由四百里谕知福州将军、两江湖广闽浙两广江苏安徽江西浙江湖北广东各督抚、并传谕粤海关监督知之。现月　　

○河南巡抚裕宽奏、请留嵩武军裁撤饷银。添募勇营。以资防务。下部议。摺包　　

○命户部右侍郎崇礼兵部左侍郎洪钧、在总理各国事务衙门行走。洋务　　

○命吏部尚书麟书教习庶吉士。现月　　

○以亏欠库款。革已故署河南延津县知县郭炳新职。提属勒追。摺包　　

○纂修官舒伟俊恭纂　　

总纂官王荣商恭辑监修总裁世恭阅一签十月初十日正总裁那月日专司藁本陆恭覆阅癸丑七月十一日徐月日荣月日副总裁唐月日宗室宝恭阅三月十三日陈恭阅三签正月二十二日熙月日郭恭阅二签五月初一日宗室麒月日

大清德宗同天崇运大中至正经文纬武仁孝睿智端俭宽勤景皇帝实录卷之三百四　　

光绪十七年。辛卯。十一月。丙子。谕内阁、溥龄等奏、陵寝仪树。被贼锯伤。请将疏防各员议处。并自请议处一摺。孝陵北砂山地方仪树。本年八月二十日夜闲。被贼斧伤一株。锯伐一株。殊属目无法纪。著直隶总督严饬各州县。并著溥龄等派委旗绿营弁。一体严拏正犯。务获究办。内务府郎中达桑阿、员外郎富隆额、主事禄云、疏于防范。均著交部议处。溥龄、麟嘉、英廉、亦有失察之咎。著一并交该衙门分别议处。现月　　

