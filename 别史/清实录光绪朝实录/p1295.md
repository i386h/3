<!-- { "loadSidebar": true } -->
○御史王履康奏、山东盐斤加价。他省不得援以为例。下部知之。　　

○又奏、整饬吏治。从州县久任入手。下吏部知之。　　

○东三省总督徐世昌奏、覆陈匀定州县公费。报闻。　　

○又奏、江省拟建图书馆。以开风气。下部知之。　　

○山西巡抚宝棻奏、覆陈晋省同蒲铁路。现由各绅商次第兴办。成效可期。下部知之。　　

○以争回矿约。始终维持。予山西职绅渠本翘以四品京堂。刘笃敬以四五品京堂候补。　　

○丙申。谕内阁、张人骏奏、请将已革提督苏元春量予恩施。保全末路等语。苏元春著加恩准其释回。　　

○谕军机大臣等、电寄端方等电奏悉。所请将已购之铜。尽数开铸当十当五当二各铜圆。以维市面而清欠款。著度支部速议具奏。　　

○给发奉天安东商埠商务总会关防。从农工商部请也。　　

○以沪甯铁路出力。予故道员林贺峒优恤。　　

○旌表苦节全孤南洋华侨方廷策之母陈氏。　　

○丁酉。谕军机大臣等、电寄赵尔巽、电悉。所请以王秉恩充驻宜昌铁路总理。洪子祁帮办路工。杜成章管理路款各差。著照所请。该部知道。　　

○候补四品京堂劳乃宣奏、立宪国必使人人识字。中国字多义奥。难遍通晓。谨订肬■闲字谱录。恭候钦定颁行。下学部议。　　

○顺天府奏、设局整顿顺属捕务警务。并刻木质关防。报闻。　　

○两江总督端方奏、淮南盐引。产不敷销。亟须培养商穴

■士■黾。增铺新池。借北济南。俟淮南增有确数。仍将新池额引归北。以清界限。下部之知。　　

○又奏、山东安徽两省。饬属捕蝗情形。得旨、攻即会同实力扑捕。毋留余孽。　　

○又奏、江甯驻防。兴学习艺。请筹拨经费。下部知之。　　

○两广总督张人骏奏。先师孔子诞期。请饬部增议祭典。下礼部议。　　

○江苏巡抚陈启泰奏。苏省原有飞划中左右前后五营旗。陆续编改。章制紊乱。今将旧营旗及苏捕水师暨添募之新中一营。改编五营。归并一军。统名苏省飞划水师巡防队。以画一营制。下部知之。　　

○以庸劣不职。革江苏参将王化盛、徐人熊、都司方章荣职。　　

○戊戌。中元节。遣官祭奉先殿。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。　　

○遣官祭庄顺皇贵女滟巳园寝。端慧皇太子园寝。醇贤亲王园寝。　　

○谕军机大臣等、有人奏、道员庸闇溺职。州县贪暴殃民。请旨饬查一摺。著增韫按照所倢■＜曰融＞■＜石木＞各节。认真查办。毋稍徇隐。据实具奏。原摺著钞给阅看。　　

○安徽巡抚冯煦奏。中外立国。情事有殊。印花税骤难举办。下部知之。　　

○予御贼捐躯。故前安徽合肥县知县张文斌建祠。事迹宣付史馆立传。从安徽巡抚冯煦请也。　　

○以捐款助赈。予江苏娄县封职张元音妻潘氏郁氏建坊。　　

○准出使大臣李家驹收佩日君所赠宝星。己亥。两江总督端方奏、报明南洋测绘学堂。兼地形测量办理情形。并开办三角测量日期。下陆军部议。　　

○密云副都统德麟奏、密云举办工商实业。苦乏的款。请饬部拨。以资周转。下部议驳。　　

○又奏、遵设禁烟查验公所。请饬直督拨发公费。下所司知之。　　

○予坠海身亡。出洋随员通判职衔徐瑞彝优恤。　　

○予阖门殉难前广东防城县知县宋渐元建立专祠。　　

○赏法使署武随员伯理索宝星。　　

○日本伯爵大隈重信进呈日本开国五十年历史。　　

○庚子。文宗显皇帝忌辰。遣官祭定陵。　　

○谕内阁、近闻沿江沿海暨南北各省。设有政闻社名目。内多悖逆要犯。广敛资财。纠结党类。托名研究时务。阴图煽乱。扰害治安。若不严行查察。必将败坏大局。著民政部。各省督抚步军统领、顺天府、严密查访。认真禁止。遇有此项社夥。即行严拏惩办。勿稍疏纵。致酿巨患。　　

○谕军机大臣等、有人奏、吉林贼匪充斥。旗营贫困。武备不修。谨拟办法四条。以备采择等语。著徐世昌、陈昭常、体察情形。妥筹办理。原片著钞给阅看。　　

○又谕、有人奏、三姓及黑龙江一带。荒地甚多。似可改为招佃开垦。收租不取荒价。又河套地方。边墙外通有种地佃户。地土肥沃。请饬勘放等语。著徐世昌、陈昭常、信勤、会同妥议具奏。原片均著钞给阅看。　　

○度支部奏、银行正监督张允言呈请添设分行。从之。　　

○察哈尔都统诚勋等奏、两翼前借俸饷银十二万两。筹补亏马。现变通章程。切实整顿。仍查照原拟于每年应领俸饷内。匀分十年。扣还归款。以示体恤。下陆军部议。　　

○乌里雅苏台将军马亮奏、新疆地当边要。拟请改练新军。就地筹款。酌拟办法。一、裁汰各营老弱。一、归并地方敺■儿。一、酌提州县中饱。一、整顿关外商务。一、商定通商税则。并设总督一员。兼管巡抚事。驻塔尔巴哈台伊＜覀之＞■牛两副都统。皆归节制。得旨、会议政务处、会同伊＜覀之＞■牛将军陕甘总督、新疆巡抚、迅即妥议具奏。　　

○辛丑。谕军机大臣等、有人奏、浙江海塘坍损。溃决堪虞。请饬亲勘。派员督修一摺。所陈各节。关系民命。著增韫详细查勘。力除积弊。妥筹办理。原摺著钞给阅看。　　

○都察院代奏、候选道许珏条陈。变通禁烟期限。一、禁种。宜以两年为限。一、禁卖。宜与裁种同时。一、禁食。宜逐年稽查人数。分别办理。下禁烟大臣民政部知之。　　

○御史吴纬炳奏。日本武官。先未行文知照。竟在京城内拏人。请饬据约力争。以保主权。下外务部知之。　　

○以遵命捐助学费。予贵州贵阳府童生双济华、为其父建坊。　　

○壬寅。谕内阁。沈瑜庆奏。特倢■＜曰融＞■＜石木＞劣员以肃吏治一摺。江西调署都昌县新淦县知县周宗洛、操守不坚。老而务得。前署万年县候补知县王之桢、见解荒谬。不理学务。候补通判洪嘉荫、招摇撞骗。行同无赖。前署赣县教谕候选训导邓汝霖、袒庇劣生。把持词讼。广昌县白水司巡检林树年、纵役扰民。择肥而噬。前署清江县典史候补典史吴家圭、行为鄙谬。有玷官箴。均著即行革职。洪家荫并著驱逐回籍。勿令逗遛滋事。管带巡防队右路第十三营候补副将杨秀元、空粮缺额。习气太深。著一并革职。　　

○东三省总督徐世昌等奏。吉林裁撤主事笔帖式共五十七缺。各员从公有年。请以对品分别归部选用。其未经改就以前。给予原俸。允之。　　

○河南巡抚林绍年奏。豫省造币厂。本年三月停铸当十铜圆后。钱根日紧。请复开铸以便民用。下部知之。　　

○予积劳病故珲春右翼协领永德议恤。　　

○癸卯。谕军机大臣等。电寄张人骏等电奏悉。大潢江巡勇叛变。戕害统将。实属异常凶悍。必须迅图扑灭。著该督抚饬文武各员。水陆兼防。协力剿捕。务将在事各犯。悉数殄除。勿留余孽。所有被害商民。妥为抚恤。仍将续探情形。随时奏报。　　

○翰林院奏。嗣后留学外国各员。请饬将功课分数、考试名次、修业文凭。录送查核。从之。　　

○甲辰。库伦办事大臣延祉等奏。游民日血■乣。刑案渐多。拟嗣后轻罪各犯。发多伦厅收禁。限满发习艺所。应罚金者罚后递解回籍。不完缴者仍发监禁。下部议驳。　　

○予临难捐躯。安徽文巡捕陆永颐等、附祀故巡抚恩铭专祠。　　

○以捐助皖赈。予湖北知府陈树屏之母檀氏建坊。　　

○乙巳。安徽巡抚冯煦奏。皖政辑要全书将竣。以交涉吏民政度支礼学军政法农工商邮传十科为大纲。分系子目。约书八十卷。下所司知之。　　

○塔尔巴哈台参赞大臣札拉丰阿奏。绞犯达敉坚赃款七千二百余两。拟留为举办新政之用。得旨。著仍发还该哈血■乣具领。自行办理公共义举。　　

○准东三省总督徐世昌、奉天巡抚唐绍仪、收佩日皇所赠宝星。　　

○丙午。谕内阁。朕钦奉慈禧端佑康颐昭豫庄诚寿恭钦献崇熙皇太后懿旨。前据陈夔龙、岑春蓂电奏、湖南澧州等处。被水成灾。当经谕令切实抚恤。并将续查情形。随时奏报。兹据查明电奏、此次水灾。以澧州为最重。石门次之。田庐淹没。畜产漂流。小民荡析离居。嗷嗷待哺。余如安福、慈利、安乡、南洲、龙阳、沅江、古丈坪、沅陵等厅县。均多被淹等语。览奏殊堪悯恻。加恩著赏给帑银四万两。由度支部给发。著该督抚等督饬印委各员。核实散放。并筹拨款项。接办常赈。设局平粜。妥实经理。务使实惠均沾。毋任失所。用副朝廷轸念灾黎至意。　　

○又谕、农工商部奏、筹议华商创兴琼崖地利事宜。酌拟办法等语。著派三品卿衔胡国廉总理琼崖垦矿事宜。其有关涉地方他项商民利害事务。应会同地方官妥商办理。　　

○农工商部奏、海参山■＜木学＞设立商务总会。请给关防。从之。　　

○御史黄瑞麒奏、自举办新政以来。徵敛日繁。登进日泸宜节糜费以宽民力。重名器以励官常。下会议政务处知之。　　

○又奏、督抚职任重要宜优定公费。以杜侵渔而责治效。下会议政务处议。　　

○安徽巡抚冯煦奏、安徽徵兵。先练混成一协。凡各款关于练兵之用者。皆得动支。至新得官荒三十余万亩。留作本省军需。请饬部勿指拨。下陆军部知之。　　

○广西巡抚张鸣岐奏、临桂、阳朔、平乐、昭平、贺、富川、恭城、苍梧等县。陡被水灾查勘抚恤情形。得旨、著督饬印委各员。认真抚恤。勿任失所。　　

○以报效路股。予浙江补用知县李龙元以道员用。加二品衔。　　

○丁未。谕军机大臣等、电寄宝棻电悉。达赖来京准其由龙泉关抵定州。改乘火车北上。著该抚会商直隶总督妥为照料。　　

○以吉林补用道郭宗熙署珲春副都统。　　

○戊申。仁宗睿皇帝忌辰。遣官祭昌陵。　　

○谕军机大臣等、有人奏、地方官违例擅用非刑。请予罢斥。并饬将德化县民罗德鋋案秉公办理一摺。著冯汝骙按照所倢■＜曰融＞■＜石木＞各节。认真查办。毋稍瞻徇。原摺著钞给阅看。　　

○给事中陈庆桂奏、请查各省世职。择年力富强。资质聪颖者。入水陆师巡警实业各学堂。酌给津贴。以资造就。下陆军部议。　　

