<!-- { "loadSidebar": true } -->
○又谕。庆春奎昌等奏、军台应付难支。请分路供应一摺。据称军台差务繁重。驼马疲毙。力难支持。必须稍资息养。新疆西北各处军务要差。拟请分路供应。以免贻误。自系实在情形。金顺驻军古城。以及巴里坤、哈密。均距嘉峪关较近。该三处军营要差。若由嘉峪关行走。既免绕道耽延。而北路蒙古军台。亦不致于拥滞。著左宗棠即将金顺军营。并巴里坤、哈密。一切转运要差。悉令由嘉峪关就近行走。通饬所属。妥为照料。此外塔尔巴哈台英廉并荣全军营。暨科布多、乌里雅苏台、库伦一切转运要差。以及北路各项例差。均由察哈尔台站行走。即著庆春奎昌。迅速应付。毋误要需。将此由五百里各谕令知之。剿捕档　　

○福州将军兼署闽浙总督文煜、福建巡抚日昌奏、续查福建省城内外。及上游各县被水情形。现筹赈抚事宜。得旨。著即照所议、督饬地方官。妥为抚恤。认真办理。以苏民困。摺包　　

○安徽巡抚裕禄奏、五河蒙城凤阳等县。飞蝗入境。随时摉捕。得旨。著督饬地方各官。实力摉捕。勿留余孽。摺包　　

○科布多参赞大臣托伦布等奏、科城兵力。未能分拨布伦托海等处。报闻。摺包　　

○库伦办事大臣志刚等奏、留理藩院员外郎惠升、暂缓交卸管理商民事务印篆。报闻。摺包　　

○察哈尔正红旗总管僧格塔尔、因病乞休。允之。摺包　　

○以剿办回匪。科境肃清。予佐领宜贵、县丞范一照、副护军校英福等。升叙有差。现月　　

○以科布多城防台站出力。予二等侍卫志山、印务章京海长、佐领富勒珲等。升叙有差。现月档　　

○以贪鄙不职。革福建署漳州镇总兵副将李东昇职。摺包　　

○赏科布多剿回和蒙汉兵丁银。摺包　　

○辛丑。谕内阁。本年春夏之交。雨泽愆期。粮价昂贵。京师兵丁。籴食维艰。所有八旗及绿步各营官兵。均著加恩照现放章程。赏给一月钱粮。以示体恤。现月档　　

○以光禄寺少卿潘斯濂、为浙江乡试正考官。詹事府右春坊右中允王先谦、为副考官。通政使司通政使文澂、为江西乡试正考官。翰林院编修刘恩溥、为副考官。詹事府右春坊右赞善叶大焯、为湖北乡试正考官。江南道监察御史梅启熙、为副考官。朱签　　

○壬寅。谕内阁。庆寿等奏、请将五城粥厂。先期开放。并恳恩赏粟米散给各粥厂一摺。本年自春徂夏。天时亢旱。现虽得雨深透。而二麦歉收。粮价昂贵。贫民觅食维艰。殊堪矜悯。加恩著照所请。将五城粥厂。提前三月。于七月初一日开放。其中城之朝阳阁。东城之东坝。南城之打磨厂。西城之长椿寺、赵村。北城之圆通观、梁家园、各粥厂。每月共需粟米三百石。并著照数赏给。于七月初一日起。由各该城、按月咨明户部。劄仓给发。该御史等。务当督同绅士。妥为施放。毋任侵渔。用副轸念穷黎至意。

现月档

　　

○兼署湖广总督湖北巡抚翁同爵奏。湖北汉阳船厂。造船价值。请饬部仍照原册核销。允之。摺包　　

○又奏。鄂省购办外洋军火。遵照部议。酌拟支销运脚造报章程。下兵部知之。摺包　　

○以率属捐廉。解京备赈。予署湖广总督湖北巡抚翁同爵优叙。摺包　　

○以襄办山海关通商事务出力。予海城县知县王寿嵩等奖叙。摺包　　

○以土匪抢掠。疏于防范。革直隶曲周县知县程鸿源职。摺包　　

○癸卯。乌里雅苏台将军额勒和布等奏、乌城防兵。碍难分拨沙孜盖。驻扎。报闻。摺包　　

○甲辰。谕内阁、都察院奏。湖北民人寇永福。以纵凶诬良。逼结沉冤等词。赴该衙门呈控湖北钟祥县任吕氏铺内杀毙二命一案。曾经该民人于同治十一年闲。在该衙门具控。奏奉谕旨。交李瀚章等提讯。业据审拟覆奏。何以该民人复控该县不究正凶。含混逼结。有无抑勒迁就情弊。亟宜讯究明确。以成信谳。著翁同爵督同臬司、亲提人证卷宗。秉公严讯确情。按律定拟具奏。原告民人寇永福。该衙门照例解往备质。现月档　　

○谕军机大臣等。英廉等奏、回匪窜扰塔境。官兵接仗获胜。并会队摉剿一摺。此次回匪窜扰。经官军追至达兰图尔根南山下。合队击剿。该逆已由大河拐、向南窜逸。著荣全、英廉、督饬派出各队。认真摉捕。毋任纷扰。霍伯克萨里一带。现令该旗自行派兵防守台路。荣全等。务当饬令加意巡防。该官兵所需饷项。即由荣全等酌核办理。将此由五百里各谕令知之。

剿捕档

　　

○恭亲王奕等奏、呈进钦定剿平粤匪方略。钦定剿平捻匪方略。发交懋勤殿陈设。现月档纂修官夏启瑜恭纂　　

帮总纂官钱骏祥恭辑监修总裁世恭阅一签十月初八日正总裁那恭阅十月二十九日专司藳本陆恭覆阅辛亥十二月十九日　　

徐恭阅五签十二月十九日　　

荣恭阅一签正月二十六日副总裁唐恭阅四签四月初五日　　

宗室寿恭阅一签五月初二日　　

郭恭阅一签六月二十日　　

熙恭阅闰六月十一日

　　

王恭阅一签七月初三日初校修改下卷拾肆签曾维藩恭校宗室麒恭阅九月初六日覆校修改下卷陆签唐浩镇详校蒙古总裁恩恭阅冬月二十八日

大清德宗同天崇运大中至正经文纬武仁孝睿智端俭宽勤景皇帝实录卷之三十五　　

光绪二年。丙子。六月。乙巳。谕内阁。前因都察院奏、吉林贡生陈献廷、以恶绅刘鸿恩窝贼开赌肆扰等词具控。当谕令崇实、岐元、查明究办。兹据崇实等将刘鸿恩被控各节讯明。定拟具奏。此案都司刘鸿恩、被控窝藏马贼。及私创捕盗厅等情。或查无实据。或事出有因。均著毋庸置议。惟刘鸿恩以快役改充练总。荐保都司。不知奉公守法。辄敢开设赌局。收取钱文。虽无窝盗别项重情。实属劣迹昭著。刘鸿恩著即革职。发往军台效力。

现月

　　

○谕军机大臣等。本日据恭亲王等将李鸿章致总理各国事务衙门信一件、暨钞录津郡告白一件、呈览。该处绅民。以李鸿章将赴烟台。心怀疑虑。分递呈禀恳留。该督深恐违众即行。不免谣说讹传。致生事故。先派道员许钤身等。前赴烟台。面见威妥玛、邀其来津会议。该使能来与否。正不可定。此次李鸿章系奉旨派往之员。必须前往会商。不令有所藉口。著该督将此次寄奉谕旨。择要宣示。剀切晓谕。使津郡绅民。知李鸿章此行系遵奉谕旨前往。不能中止。且到烟台、不过会商事宜。并无他故。无所用其疑虑。庶人心安帖。不致激生事端。该督谅能筹画妥协也。威使十五日准抵烟台。是该督未启程之先。已可得许钤身等回报。即可相机酌度。定期启程。迅速蒇事。将此由六百里密谕知之。现月　　

○又谕。前据裕禄奏、西征饷项竭蹶。请裁金运昌一军。当经谕令善庆、鲍源深、酌度裁撤。兹据奏称该军驻扎包头一带。不独可固晋省边防。并有关西征转运。统计全局。仍难遽撤。请由皖晋分筹月饷等语。刻下西军悉数出关。晋省边防。自难松劲。金运昌一军。著准其暂缓裁撤。一俟西事稍定。善庆等仍遵前旨。将该军酌裁。以节饷项。至皖省筹解该军月饷。实已不遗余力。现在赶解西饷。力难兼顾。所有该军月饷银三万六千两。著仍遵上年十二月初六日谕旨。由皖省筹解一半。由晋省筹解一半。以济军食。裕禄素顾大局。务当勉力筹济。毋稍推诿。其晋省所筹一半饷银。著自本年七月为始。按月照拨。鲍源深亦当督饬藩司。源源给发。勿令缺乏。现在沿江沿海防务。关系紧要。陆路战兵。实以辅海防之不足。前谕裕禄挑选劲旅。随时训练。所有陆路各营汛。著该抚实力整顿。勤加操演。统领尤贵得人。技艺务臻纯熟。总期一兵得一兵之用。缓急可恃。不至有名无实。徒糜饷需。善庆另片奏、请拨军火。已谕令神机营照数拨给矣。将此由四百里各谕令知之。现月　　

