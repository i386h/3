<!-- { "loadSidebar": true } -->
○以遵命助赈。予署江南盐巡道赵佑宸为其故父母建坊。摺包　　

○旌表节妇贵州湄潭县江陈氏。摺包　　

○戊子谕内阁、钦奉慈禧端佑康颐昭豫庄诚皇太后懿旨、现值国家元气未充。时艰犹钜。政虞丛脞。民未敉安。内外事务。必须得人而理。而军机处实为内外用人行政之枢纽。恭亲王奕等、始尚小心匡弼继则委蛇保荣。近年爵禄日崇因循日甚每于朝廷振作求治之意。谬执成见不肯实力奉行。屡经言者论列。或目为壅蔽。或劾其委靡。或谓簠簋不饬。或谓昧于知人。本朝家法綦严。若谓其如前代之窃权乱政。不惟居心所不敢。亦实法律所不容。祇以上数端。贻误已非浅鲜。若不改图。专务姑息。何以仰副列圣之伟烈贻谋。将来皇帝亲政。又安能诸臻上理。若竟照弹章一一宣示即不能复议亲贵。亦不能曲全耆旧。是岂朝廷宽大之政所忍为哉言念及此。良用恻然。恭亲王奕、大学士宝鋆入直最久。责备宜严姑念一系多病。一系年老兹特录其前劳。全其末路奕著加恩仍留世袭罔替亲王。赏食亲王全俸开去一切差使。并撤去恩加双俸。家居养疾宝鋆著原品休致。协办大学士吏部尚书李鸿藻、内廷当差有年。祇为囿于才识。遂致办事竭蹶。兵部尚书景廉、祇能循分供职。经济非其所长。均著开去一切差使。降二级调用。工部尚书翁同和甫直枢廷适当多事。惟既别无建白。亦有应得之咎。著加恩革职留任。退出军机处。仍在毓庆宫行走以示区别。朝廷于该王大臣之居心办事。默察已久知其决难振作。诚恐贻误愈深则获咎愈重是以曲示矜全。从轻予谴初不因寻常一眚之微。小臣一疏之劾。遽将亲藩大臣投闲降级也。嗣后内外臣工。务当痛戒因循。各摅忠悃建言者秉公献替。务期远大。朝廷但察其心。不责其迹苟于国事有补。无不虚衷嘉纳傥有门户之弊标榜之风。假公济私。倾轧攻讦。甚至品行卑鄙。为人驱使。就中受贿渔利。必当立抉其隐。按法惩治不贷。将此通谕知之。现月　　

○又谕、礼亲王世铎著在军机大臣上行走。毋庸学习御前大臣并毋庸带领豹尾枪。户部尚书额勒和布、阎敬铭、刑部尚书张之万、均著在军机大臣上行走。工部左侍郎孙毓汶、著在军机大臣上学习行走。现月　　

○署陕西巡抚叶伯英奏、陕省文武各官。续捐顺直赈捐银六千零八十两。委员解赴天津助粜。下户部核议。摺包　　

○己丑。钦奉慈禧端佑康颐昭豫庄诚皇太后懿旨、军机处遇有紧要事件。著会同醇亲王奕譞商办。俟皇帝亲政后。再降懿旨。现月　　

○以故辅国公载龄之继子溥元袭爵。　　

○予放赈被淹。山东历城县武监生楼庆椿优恤。　　

○以遵命助赈。予山东平度州知州吉灿升、恩县知县丁云翰、兰山县知县王恩湛、莒州知州周秉礼、各为其父母建坊。又予捐资助赈江苏清河县节妇王陈氏建坊。庚寅。谕内阁、寿庄固伦公主金棺。于三月十九日奉移。著派载濂、是日前往奠醊。现月　　

○命工部尚书麟书、暂行佩带总理各国事务衙门印钥。　　

○命大学士灵桂为翰林院掌院学士。现月　　

○以豫亲王本格为宗人府左宗正。现月　　

○以理藩院尚书乌拉喜崇阿为兵部尚书。都察院左都御史延煦为理藩院尚书。吏部左侍郎昆冈为都察院左都御史。现月　　

○以礼部尚书徐桐为吏部尚书。都察院左都御史毕道远为礼部尚书。吏部左侍郎祁世长、为都察院左都御史。未到任前。以毕道远兼署现

月

　　

○以科尔沁亲王伯彦讷谟祜为正白旗满洲都统。惠郡王奕详为镶白旗满洲都统。镇国公奕谟为镶红旗汉军都统。正红旗汉军都统恩承为镶蓝旗满洲都统。江甯将军善庆为正红旗汉军都统。正蓝旗护军统领德福为左翼前锋统领镶白旗汉军副都统。清凯为正蓝旗护军统领。外记注

　　

○转吏部右侍郎奎润为左侍郎。以刑部左侍郎松溎为吏部右侍郎。转刑部右侍郎贵恒为左侍郎。以都察院左副都御史文晖为刑部右侍郎。现月

　　

○转吏部右侍郎许应骙为左侍郎。以工部右侍郎张家骧为吏部右侍郎。大理寺卿徐用仪为工部右侍郎。兼管钱法堂事务。现月　　

○以光禄寺卿徐树铭为太常寺卿。外记注　　

○予云南阵亡殉难官兵官应祺等旌恤。摺包　　

○旌表孝子云南因毁灭性昆明县举人段荣诏、暨吞金殉节其妻范氏。湖北守贞孝女巡抚徐廷禄女云书。纂修官王会厘恭纂　　

帮总纂官王荣商恭辑监修总裁世恭阅四月十七日正总裁那恭阅八月二十一日专司藁本陆恭覆阅癸丑二月初八日　　

徐恭阅二签十一月二十三日　　

荣月日副总裁唐月日　　

宗室宝恭阅三签七月初六日

　　

陈恭阅十一月十二日　　

熙月日　　

郭恭阅九月初十日　　

宗室麒月日蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百八十　　

光绪十年。甲申。三月辛卯。谕内阁、唐炯奏办铜委员。亏短铜片。请革职讯究等语。补用知州林禧、经理铜务。亏短铜片一万四千余斤辄敢藉词延宕。私行回籍。并据知府蔡元燮禀讦该员有私卖余铜情事。亟应确切讯究运同衔补用知州林禧。著暂行革职。并著广东巡抚勒提该员。押解云南。归案究办。以儆官邪。现月　　

○又谕、额勒和布、现在军机大臣上行走。事务较繁。著开去总管内务府大臣之缺。现月　　

○谕军机大臣等、唐炯奏缅甸所属夷匪滋事。现饬沿边防范一摺。缅甸夷官。激生民变。该国往剿失利。以致夷匪乘乱蠭起。新街势甚危急。该处为自缅入滇大路。亟应严行防范。著张凯嵩、严饬张松林督带兵勇。实力防御。并饬属联络沿边民夷。择要扼守。据奏恐英人乘乱占据新街。句结夷匪尤应密速筹防。以免后患。傥将领不能得力。即行从严□□□尔□办。毋稍姑容将此由五百里谕令知之。寻张凯嵩奏称、查夷匪败溃。沿途戒严续经前抚臣会同督臣陈奏。惟闻夷官政事苛虐。难保不另生他变。现仍饬沿边文武确侦严防。报闻。　　

○命吏部尚书广寿为国史馆总裁官礼部尚书毕道远为武英殿总裁官。　　

○命协办大学士文煜稽查钦奉上谕事件处。　　

○命大学士灵桂教习庶吉士。　　

○以刑部尚书张之万兼署吏部尚书。吏部左侍郎许应骙仍兼署兵部左侍郎。工部右侍郎徐用仪仍兼署兵部右侍郎。　　

○以镶红旗蒙古都统奕絪署正红旗汉军都统。镶黄旗满洲副都统札拉丰阿署正红旗蒙古副都统。调镶蓝旗满洲副都统文秀、为镶黄旗满洲副都统。正白旗汉军副都统嵩申、为镶蓝旗满洲副都统。正红旗汉军副都统奎润、为正白旗汉军副都统。正蓝旗满洲副都统耀年、为正白旗满洲副都统。正白旗蒙古副都统贵恒、为正蓝旗满洲副都统。前塔尔巴哈台领队大臣特尔庆阿为正白旗蒙古副都统　　

○准甘肃金积堡阵亡员弁。附礼提督刘松山专祠从陕甘总督谭钟麟请也。摺包　　

○壬辰。谕内阁、刘秉璋奏、查办台州匪徒。设法整顿情形一摺。浙江台州地方。素多盗匪。前经该抚督饬摉捕。陆续擒获著名匪徒数十名。讯明正法并格毙匪夥甚多。现在派驻营勇。认真缉捕。即著责成副将王大焱、署知府陈璚等。务将漏网余匪。按名弋获不准稍有疏懈。并著严饬地方各官。将应办事宜。实力整顿。以清伏莽而安良善。现月　　

○又谕、卞宝第奏甄劾营员一摺。湖南永州镇左营游击符永清。嗜好甚深。公事疲玩。岭东营守备文春元。声名平常。兼有嗜好。候补守备李全兴。嗜好已深。不堪造就。湖北提标中营守备魏应升。心地糊涂。行为谬妄。提标候补守备署左营把总唐安禄。性情乖谬。均著即行革职。仍著该督随时详察。如有不职员弁。即行严□□□尔□。以肃戎政。现月　　

○又谕、前因法国越南构衅交兵。云南边防紧要。叠经谕令唐炯出关督率防军固守边疆门户。乃该抚并未奉有谕旨。率行回省。置边事于不顾。以致官军退扎山西失守唐炯不知缓急。遇事退缩。殊堪痛恨前已密谕张凯嵩驰赴云南。传旨将唐炯革职拏问。现计张凯嵩应已至滇。即著派员将该革员迅速解京。交刑部治罪。云南巡抚著张凯嵩补授。贵州巡抚著李用清署理。洋务　　

○又谕、前因法国越南构衅交兵。广西边防紧要。谕令徐延旭出关。督率防军。严密扼守。以固边疆门户。乃该抚迁延不进。株守谅山。仅令提督黄桂兰、道员赵沃等带兵驻守越南之北甯。乃于法人扑犯。该提督等防御不力。竟行溃退。以致北甯失守。实堪痛恨。兹据徐延旭、张树声、先后奏到失守情形。并据徐延旭自请从重治罪。张树声自请严加议处前已有密旨。令潘鼎新驰赴广西镇南关外。传旨将徐延旭革职拏问。现计潘鼎新应已行抵广西。著该抚派员将徐延旭解京交刑部治罪。并著潘鼎新会同王德榜、将黄桂兰、赵沃溃退情形。切实查明。如系弃地奔逃。即行具奏。请旨惩办毋庸解交刑部。已革职总兵陈得贵、防守扶良炮台。首被攻破。副将党敏宣、带队落后。退缩不前。均著即在军前正法。其余溃败将弁。一并查明。分别定拟。请旨办理。毋稍徇隐。张树声职任兼圻。咎有应得。究属鞭长莫及。加恩著改为交部议处。广西巡抚著潘鼎新补授。湖南巡抚著庞际云署理。广西提督著王德榜署理。洋务　　

○谕军机大臣等、刘秉璋奏、台匪金满自投诚以来。野性骤难尽化。现经调赴粤东。如能立功自赎。或粤省撤防。万不可仍令回浙。以致别生枝节。请饬彭玉麟、俟海防事竣。或就近安插。或留长江水师营内差委等语。著彭玉麟察度情形。妥为办理。毋任回浙再生事端。以弭后患原片著钞给阅看。将此密谕知之。现月　　

○又谕、内务府奏请饬催解欠款一摺。两淮应解内务府帑利银两。历年以来。积欠至一千余万两之多现在库款支绌。待用孔殷。著左宗棠、曾国荃、严饬该运使。将每年应解帑利银三十六万两。自本年为始。年清年款。其积欠银一千余万两。著于盐厘款内。按年筹拨银十五万两。分批报解。毋得藉词延宕。致误要需。将此各谕令知之。现月　　

○又谕、现在越南北甯失守。防务吃紧。穆图善久历戎行。著会同何璟、将福建防务。切实筹办。不得稍涉疏懈。并将办理情形。迅速覆奏。将此由四百里各谕令知之。洋务　　

○又谕、现在越南北甯失守。防务吃紧。著曾国荃将南洋防守事宜。切实筹办务臻周密。不可稍涉疏懈并将办理情形。迅速覆奏。将此由四百里谕令知之。洋务　　

○命怡亲王载敦、为阅兵大臣。　　

