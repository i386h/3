<!-- { "loadSidebar": true } -->
○壬子。谕内阁、兵部奏、请改派会试场内弹压副都统一摺。右翼副都统承绶、已调补江甯副都统。此次场内弹压差使。著改派副都统明秀。该部前请＜闲＞派题本内。未将承绶衔名扣除。殊属疏忽。承办司员。著查取职名。交部议处。该部堂官。著交部察议。寻议、兵部员外郎荣铨、主事沈维诚、罚俸一年。管理兵部事务额勒和布、尚书乌拉喜崇阿、许庚身、左侍郎师曾、徐用仪、右侍郎崇礼、白桓、减等罚俸六个月。事在恩诏以前。得旨、准其宽免。摺

包

　　

○巡阅长江水师前兵部尚书彭玉麟奏、因病请开去差使。得旨、览奏殊深廑系。该尚书务当加意调摄。毋庸开去差使。俟痊愈后、再行照常巡阅。以资倚畀。摺包　　

○河南巡抚倪文蔚奏、豫省地广备虚、筹议整顿操防事宜。报闻。　　

○又奏、南汝光道为拣调要缺。例宜酌量变通。请饬部核议。下所司议。　　

○以太常寺卿徐致祥、为宗人府府丞。外记注　　

○以理藩院尚书嵩申、吏部尚书徐桐、兼署工部尚书。都察院左都御史祁世长、署礼部尚书。户部左侍郎孙诒经、兼署礼部右侍郎。吏部左侍郎松溎、兼署刑部右侍郎。礼部左侍郎徐郙、兼署吏部右侍郎。现月　　

○以豫亲王本格、署正蓝旗汉军都统。贝勒奕絪、暂署正黄旗汉军都统。明发　　

○旌表守正捐躯烈妇江苏盐城县民李在泮妻萧氏。摺包　　

○癸丑。驻藏帮办大臣升泰奏、大雪封山。会议需时。密陈筹办情形。下所司知之。　　

○又奏、布鲁克巴部长。倾诚向化。请颁给敕书印信。责令防守边隘。下所司议。寻总理各国事务衙门理藩院会奏、请俟藏边事定后。颁给布鲁克巴封号印敕报闻。摺包　　

○以额驸公符珍、署正蓝旗蒙古副都统。外记注　　

○甲寅。黑龙江将军恭镗等奏、加赈呼兰厅属之大小木兰达等处灾民。旧款不敷。拟将库存银二万两、及徵存大租项下。凑拨足数。以完赈事。下所司知之。摺包　　

○予捐助宾兴前福建台湾宜兰县知县马桂芳、捐置义学布政司理问职衔房榕、捐助赈银河南补用知府朱泽长、各为其父母建坊。　　

○予抢险淹毙直隶永清县县丞张绍良优恤。摺包　　

○乙卯。孝贞显皇后忌辰。上诣建福宫圣容前行礼。遣官祭定东陵。外记注　　

○丙辰。孝贤纯皇后忌辰。遣官祭裕陵。　　

○以亏欠领存公款。革江苏候补道程俊、两淮候补盐大使程杰等职。程俊并夺花翎。摺包　　

○丁巳。祭先蚕之神。皇后亲诣行亲蚕礼。早事档　　

○谕军机大臣等、长顺等奏、吉林练队所需洋火药等件。余存无多。请饬天津机器局发给洋火药二万斤。铅丸五十万粒。铜帽二百万粒等语。著李鸿章照数拨给。以资应用。所需价银。即由户部于吉林练饷项下。如数扣抵。就近拨还直隶归款。将此谕令知之。现月　　

○改铸广东高州镇中军游击右营都司关防。左营中军守备阳江营中军守备条记。从两广总督张之洞请也。摺包　　

○以行止荒谬。革山西潞城县知县崔晓然职。摺包　　

○戊午。闽浙总督卞宝第奏、拟裁南台林浦等处勇丁。所省薪粮。移备购炮之用。下所司知之。摺包　　

○予故前任礼部尚书毕道远恤典如例。子工部候补郎中毕念承、俟服阕以本部郎中即补。　　

○予故前任杭州将军古尼音布恤典如例。现月　　

○己未。以崇上慈禧端佑康颐昭豫庄诚寿恭皇太后徽号。前期遣官告祭天地太庙社稷。上礼服御中和殿。恭阅奏书毕。诣慈宁门。皇太后御慈宁宫。大学士捧奏书跪进。上受奏书恭献。大学士跪接置于案。宣读官捧奏书跪宣。上率王大臣等行礼。礼成。　　

○以神灵显应、颁山西绥远城关帝庙扁额、曰圣武布昭。城隍庙扁额、曰岩疆保障。龙神庙扁额、曰泽沛鳞原。

现月

　　

○绥远城将军克蒙额奏、请加绥远城将军归化城副都统津贴银两。以资办公之用。下户部议。摺包　　

○予故前任广州将军穆克德诺恤典如例。　　

○庚申。恭上慈禧端佑康颐昭豫庄诚寿恭皇太后徽号册宝。上礼服御太和殿恭阅册宝毕。诣慈宁门。皇太后御慈宁宫。大学士捧册宝跪进。上受恭献。大学士跪接置于案。宣读官捧册跪宣。册文曰。鸿帡式化。普天蒙乐利之休。凤扆垂型。率土切尊亲之戴。欢声既腾于蔀屋。崇号宜晋夫萱？闱。钦维圣母慈禧端佑康颐昭豫庄诚寿恭皇太后陛下。德昭恒久。道协坤元。黼座绥猷。十五年亲承训诲。璇宫布惠。亿万姓共仰仁慈。诒久安长治之谋。时廑惕厉。恢震古铄今之业。绩奏平成。前因位定中宫。曾奉徽称而肃上。今以亲裁庶政。益知至德之难忘。虽度表谦冲。原属圣不自圣。而情殷扬显。敢云名莫能名。爰禀礼经。祇申诚悃。谨告天地宗庙社稷。率诸王贝勒文武群臣。恭奉册宝。加上徽号曰。慈禧端佑康颐昭豫庄诚寿恭钦献皇太后。伏愿禔躬笃茂。福履骈蕃。玉检含章。与山河而并寿。金泥焕彩。偕日月以增辉。臣诚欢诚忭。稽首顿首。谨言。上率王大臣等行礼。礼成。翌日颁诏天下。覃恩有差。辛酉。恭上慈禧端佑康颐昭豫庄诚寿恭钦献皇太后徽号礼成。上御太和殿王以下文武群臣行庆贺礼。外记注　　

○谕内阁、御前大臣奏、查参工部堂司各官。工部奏、查明检举各一摺。本月十四日慈宁门外应行支搭黄幄金殿。该部理宜妥为豫备。何以届时竟未备齐。实属不成事体。承

办司员。著查取职名交部议处。该部堂官。著一并议处。寻议承办司员工部主事赵尔震、笔帖式柏森、裕恩、降二级留任。署尚书嵩申、徐桐、署左侍郎崇礼、左侍郎汪鸣銮、右侍郎清安、徐树铭、减等罚俸一年。公罪、例准抵销。事在恩诏前。可否宽免。得旨、准其抵销。现月　　

○赏恭上徽号执事大臣、及太常寺官、文绮荷囊。并赏恭请册宝龙亭执役校尉银。外记注　　

○壬戌。谕内阁、御史宝安奏、分省补用人员。请严定考试章程。暨各省劳积保举之案。应令随案造送履历。并酌定改奖限期各摺片。著吏部议奏。现月　　

○谕军机大臣等、有人奏、牧政扰累兵民。请饬查究一摺。据称张家口管理牧群主事文鉴、屡向该牧长勒索规费。并向钱店勒借银两。由兵饷作扣。致各群无计应差。都统意存庇护等语。所奏是否属实。著李鸿章确查具奏。原摺著钞给阅看。将此谕令知之。现月　　

○癸亥。圣祖仁皇帝诞辰。遣官祭奉先殿。　　

○谕军机大臣等、神灵御灾捍患。有功德于民。理宜崇报。惟近来各省奏请颁发扁额敕加封号者甚多。未免烦渎。且有据称转歉为丰。而地方仍系报灾者。语多不符。尤不足以昭事神之诚。著各直省将军都统督抚接奉此旨后。遇有此等事件。确实有徵者。分季汇题请旨。毋庸专摺具奏。将此各谕令知之。现月　　

○山东巡抚张曜奏、地方叠被灾祲。民情困苦。请饬部迅拨银十万两。以济赈务。下户部速议。摺包　　

○命仓场侍郎兴廉、游百川、验收仓场新造拨船。现月　　

○以刑部尚书麟书、兼署礼部尚书。现月　　

○以吏部尚书锡珍署镶黄旗汉军都统。明发　　

○以江南盐巡道田国俊、为贵州按察使。现月　　

○甲子。礼部以宗室会试中额请。得旨、取中三名。摺

包　　

○以翰林院侍讲学士凤鸣为詹事府詹事。外记注　　

○乙丑。谕军机大臣等、前据唐炯奏、云南矿务渐有起色。请拨铜本银一百万两。当谕令户部如数指拨。兹据该部详议覆奏、请于欠解项下。令江西解银十五万两。浙江解银二十七万两。共银四十二万两。江苏、湖北、福建、广东、于加放俸饷项下。各改解银十二万两。浙江改解银十万两。共银五十八万两。以上两项。已足一百万两之数。著各该督抚饬藩司于本年六月闲解到一半。年底全数解清。云南铜本关系紧要。江西浙江前已任意拖欠。此次如再延宕。即著该部将该二省藩司指名奏参。其余各省。均不得诿卸迟延。致干参处。其同治十二年、暨光绪三年两次部拨各省关铜本银二百万两。及历年云南司库借用银两、应行提还各款。未还银四十余万两。江西浙江广东省、并太平关广西四川等省。尚未解清。著各该省关督抚监督等、各将应还应解银两。迅即解滇应用。至云南历年欠解铜斤。为数甚钜。唐炯督办矿务。责无旁贷。务当实力煎采。源源解运。不得仍前短欠。致糜钜款。本年煎获铜斤。即行提前起解。以资鼓铸。其贵州各铅厂。并著督饬尽力开采。现在已获铅斤若干。年内可解若干。迅速覆奏。原摺钞给唐炯阅看。将此谕知曾国荃、裕禄、卞宝第、张之洞、刘秉璋、德馨、崧骏、奎斌、沈秉成、高崇基、唐炯、并传谕黄彭年知之。现月　　

○闽浙总督卞宝第奏、请开去肃州镇赤金营都司钟紫云底缺、以副将留浙补用。允之。摺包　　

○安徽巡抚陈彝奏、皖北被水灾区。接办赈务工程情形。报闻。摺包　　

○命前翰林院侍读陆润庠、仍在南书房行走。现月　　

○以越分招摇。革总兵熊上珍等职。并撤销勇号。摺包　　

○以纠众逞凶。革四川游击郑朝刚职。摺包　　

○以被控狡展。革四川参将黎鸿钧职。并讯办。摺包　　

○丙寅。恩诏加广直省乡试中额。大省三十名。中省二十名。小省十名。满洲蒙古六名。汉军三名。摺包　　

○丁卯。驻藏帮办大臣升泰奏、藏番具结遵旨撤兵。请饬总理各国事务衙门、知照英使。约期撤兵。下所司知之。

摺包

　　

○以剿平猓黑贼巢与木戛寨土匪出力。予副将董云庆、参将禹光廷、游击纳世义、都司李连升、守备张显廷、千总班荣等勇号翎衔。升叙开复有差。摺包　　

○旌表百龄耆员候补同知方宝质。摺包　　

○拨江苏库存协赈陕甘未用银三万两、赈山东青州利津县等处灾民。摺包　　

○戊辰。穆宗毅皇帝诞辰。上诣奉先殿寿皇殿行礼。　　

○奉慈禧端佑康颐昭豫庄诚寿恭钦献皇太后幸颐和园。阅神机营。水陆各操。　　

○诣龙王庙拈香。翌日如之。外记注　　

○谕内阁、阎敬铭奏、恳准回籍调理一摺。阎敬铭著准其回籍。并加恩赏给驰驿。该大学士办事认真。深资倚畀。一俟病痊。即行来京陛见。　　

○吏部右侍郎景善因病解职。调户部右侍郎敬信为吏部右侍郎。以礼部左侍郎续昌为户部右侍郎、兼管钱法堂事务。转礼部右侍郎文兴为左侍郎。以内阁学士宝昌为礼部右侍郎。现月　　

