<!-- { "loadSidebar": true } -->
○又谕。左宗棠奏。各省协饷。延欠未解。请旨饬催一摺。现在大军出关。规复新疆各城。全赖协饷应手。方可立赴戎机。乃部拨提前协饷。据奏自奉旨后。截至六月底止。仅收到二百四十余万两。其非提前之饷。亦止四十余万两。内惟福建解数较多。浙江、江西、湖南、山东、次之。余皆未能如数起解。其欠数较多者。莫如广东、江苏、两省。除旧欠不计外。本年提前之饷。广东未解十分之一。江苏未解十分之二。且常年应解老湘军饷。每月四万五千两。本年并未起解。实属延玩。现据左宗棠奏报。乌鲁木齐各城。次第克复。将以得胜之师。廓清南路。所有采运军粮。及新克各城赈济屯垦诸政。在在需款。各省提前饷项。及应解八成以上协饷。岂容任意延宕。著沈葆桢、刘坤一、吴元炳、张兆栋、督饬藩司。迅将新旧欠饷。赶紧筹拨。并将老湘军饷。一并报解。此外各省协饷。著翁同爵、文格、裕禄、杨昌浚、刘秉璋、丁宝桢、李庆翱、鲍源深、王文韶、查明各省未解数目。一体饬司迅筹拨解。傥仍前延欠。致该军停兵待饷。贻误戎机。恐该督抚等、不能当此重咎也。至福建省解数较多。尚能力顾大局。仍著文煜、丁日昌、源源协拨。俾利师行。将此由六百里各谕令知之。　　

○以亏短公款。革山东已故代理长清县知县王朝翼、署费县知县张炜、署文登县知县董本仁、署招远县知县承恩、已故昌乐县知县黄咸宝职。并籍产备抵。现月　　

○乙巳。谕内阁。前据御史吴镇奏。四川东乡匪徒滋事。地方官办理不善。并请将各州县支应局裁撤。当经谕令文格、一并查奏。嗣因袁廷蛟潜逃来京。经北城御史拏获。供系赴京呈诉。当将袁廷蛟交刑部审讯。暂行监禁。令李瀚章、文格、查明此案。据实具奏。兹据文格奏称。袁廷蛟在东乡聚众抢掠。提督李有恒、曾出示晓谕。祗令捆献首恶。并未遽加攻剿。袁廷蛟辄敢率众扑营。闭寨抗拒。竖旗鸣炮。甘为叛逆。并非有激而成。迨官军攻破寨硐。该匪逃逸。散布谣言。希冀撤兵幸免。既据查明李有恒实无奸虏妇女。纵勇报复。及摉杀寨民等情事。著无庸置议。绥定府知府易荫芝、于袁廷蛟上年围城。未加惩办。意图解散了事。此次袁廷蛟要挟减粮。由县禀报。非该府通禀请剿。并无操切激变之处。惟才欠开展。办事颟顸。著降为通判。归部铨选。署东乡县知县孙定扬、因袁廷蛟句匪入境。具禀请兵。系为慎重地方起见。并非因徵粮激变。尚无不合。该员是否任听局绅等把持浮派。仍著李瀚章、文格、提案讯办。至各州县设立支应局。易滋弊窦。自应一律裁撤。著李瀚章、文格、饬属查禁。不准阳奉阴违。致干咎戾。袁廷蛟一犯。现尚在刑部监禁。著该部录取供词。即将该犯解回四川。仍著李瀚章、文格、懔遵七月十六日谕旨。秉公审讯。以成信谳。现月　　

○谕军机大臣等。曾国荃奏。请酌添银两。以济要工一摺。据称黄河两岸各厅。本年秋闲。水势涨发。南岸情形尤为吃重。原请银两。实属不敷。请再添拨银两。并请饬迅拨前款等语。著李庆翱再行添拨银二万八千三百两。并将前请未拨之款。督饬藩司。于霜清以前分次筹拨。以资修守。将此谕令知之。　　

○护理四川总督文格奏前因御史袁承业奏。请饬免中户捐输。寻御史文明又奏。川省劝捐。流弊孔多。请饬查禁。等因。当经奉旨。谕饬查办。遵查川省防军难以全撤。西征新饷。新疆月饷。各省协饷待拨。中户捐输。未能停免。报闻得旨。即照所议办理。并著随时稽查。傥有巧立名目。苛派浮收。即行从严参办。摺包　　

○命惇亲王奕誴、会同御前大臣。看视应挑侍卫马步箭。分日带领引见。　　

○以正黄旗汉军都统安兴阿署正白旗蒙古都统。大学士载龄署镶白旗蒙古都统。贝勒奕劻署镶红旗蒙古都统。　　

○以理藩院左侍郎德椿署正蓝旗汉军副都统。　　

○明发　　

○丙午。顺天府以宗室乡试中额请。得旨。取中六名。现月　　

○抚恤琉球国遭风难民如例。随手　　

○丁未。遣官祭关帝庙。外注　　

○谕内阁。杨昌浚奏。杭州等属被水被风情形一摺。本年入夏以后。浙江杭州等所属之余杭等县。雨水过多。田庐多被淹没。并有淹毙人口。台州府属之临海等县。猝被扬风。海潮陡涨。平地水深数尺。居民淹毙者不少。览奏殊深矜悯。著杨昌浚、督饬委员及该地方官。确切查勘。妥为抚恤。毋任失所。用副轸念灾黎至意。现月　　

○谕军机大臣等。给事中夏献馨奏。江西被水灾区。民食不敷。宜通商贩一摺。本年夏闲。江西省江水盛涨。各属田庐被淹。粮价昂贵。必须有外来商贩。藉资接济。著刘秉璋督饬所属地方各官。体察情形。设法招来将米粮厘金。暂行停收。酌定章程。遍行晓谕。一面知照各该省厘局。遇有运往江西米粮。即速查验放行。一律暂免厘金。以裕民食。将此谕令知之。现月　　

○戊申。谕内阁。黎培敬奏。属员挟私禀讦。据实参办一摺。贵州台拱同知刘学孚。管带乌江防营。经黎培敬查明该营勇数缺额。将该同知撤去管带差使。乃敢挟嫌砌词禀讦。意存挟制。此风断不可长。三品衔补用道候补知府台拱同知刘学孚、著即行革职。不准投效军营。以示惩儆。现月　　

○谕军机大臣等。黎培敬奏。覆陈黔省吏治军政。现图整顿情形。暨属员捏禀挟制。据实参办各一摺。黔省吏治日坏。营务日疲。据该抚陈奏各情。既洞悉其情弊。即当随时悉心经理。期于实事求是。不可徒托空言。封疆大吏。措置未善。私见未融。难免被人指摘。若居心任事。一秉至公。并无瞻徇粉饰。何至横议丛生。多所顾畏。当此疲玩之际。亟须整饬挽回。俾地方日有起色。方为克尽职守。不必顾恤人言也。台拱同知刘学孚、辄敢挟嫌禀讦上司。此风断不可长。已明降谕旨。将该员革职。不准投效军营。该员浮冒营私。获咎甚重。黎培敬何以不据实严参。仅予撤去差使。似此有意姑容。属员不知儆惧。安能力挽颓风。嗣后该抚惟当正己率属。不得意为宽严。转致属员得所藉口。道员刘岳曙、与该抚系何姻亲。未据声叙明晰。即著据实具奏。将此由四百里谕令知之。现月　　

○庚戌。旌表未婚守志江西新建儒童熊中意聘妻万氏。随手　　

○辛亥。世宗宪皇帝忌辰。上诣寿皇殿行礼。　　

○遣官祭泰陵。内注　　

○谕军机大臣等。前据裕禄沈葆桢、先后奏报。匪徒翦取辫发。拏获惩办。并讯出福建等处。均有匪党。叠经谕令各该督抚认真查办。兹复据刘秉璋奏。江西都昌等县。均有邪术。翦取人发鸡毛。拏获匪徒方普志等。讯明或入姚门教。或入夭水教。或入哥老会。均学习邪术符咒。并供出九龙山匪首张龙虎。九华山匪首僧普清。潜谋为逆。安徽湖北湖南广东等省。均有匪党句结等语。匪徒传习邪术。蔓延数省。摇惑人心。谋为不轨。亟应上紧查办。豫遏乱萌。著文煜、沈葆桢、刘坤一、翁同爵、吴元炳、裕禄、刘秉璋、丁日昌、王文韶、张兆栋、督饬所属。严查保甲。实力摉拏。毋任奸宄溷迹。前据裕禄奏称。九龙山在漳州府。吴元炳又奏。九龙山在广东地方。究竟九龙山及九华山、在何县地界。著文煜、丁日昌、刘坤一、张兆栋、刘秉璋、查明具奏。该两处既有匪首潜匿。尤应严密访拏。务获惩办。歼厥渠魁。余党自易解散。其镇远府之梅子山黄岩洞匪徒。及巫山教头陈洸余。著李瀚章、文格、黎培敬、懔遵前旨。密速查拏。毋任漏网。将此由四百里各谕令知之。现月　　

○又谕。刘秉璋奏。甯都州等处被水情形等语。江西甯都兴国二州县。本年六月闲雨水过多。溪河泛溢。田庐均被淹没。居民多有淹毙。又南丰等县。因六月闲晴少雨多。河水又复泛涨。小民荡析离居。深堪矜悯。著刘秉璋饬令委员。暨该地方官确切查勘。妥为抚恤。毋任失所。用副轸念灾黎至意。将此谕令知之。现月　　

○又谕。前据工部奏。催川省镫杆木植。当谕令文格迅速采办。木植被水冲折。另行委员补采。迄今数月。尚未据报起程。请饬催迅解等语。天坛望镫杆。钜典攸关。亟应赶紧采运。著李瀚章、文格、严饬该委员。即将该解镫杆木植。迅速起运。由海运京。以济要需。并将起程日期。先行报部。傥再因循玩误。即著将该委员严行参办。将此各谕令知之。现月　　

○壬子。谕内阁。李鸿章奏。革员欠交银两。请饬押解勒追等语。直隶已革知县尤振领。前在甯津县任内。徵存未解正杂各款银七千七百余两。并未全数交清。即行出境。该革员籍隶山东。难保不潜回原籍。著丁宝桢饬属查明。即行押解赴直。由李鸿章严行追缴。以重库款。现月　　

○甲寅。谕内阁。文煜、丁日昌奏。讯明采购军械亏蚀银两之革员。分别定拟。并自请严议各摺片。此案福建已革候补同知文绍荣。已革候补直隶州知州沈纯。承领库款。采购枪炮军火等项。竟敢任意侵蚀。文绍荣浮开价银等款。共银二万一千余两。沈纯浮开价银等款。共银二万一千余两。实属玩法营私。亟应从严惩办。文绍荣、沈纯、均著照所拟斩监候。仍照例勒追完缴。俟限满有无全完。奏明请旨已革坐补汀军同知周星诒、据供该革员并无侵蚀情事。该员于购办船只。未能核实给价。致亏洋银十万圆之多。著照所拟勒令缴清。发往军台效力赎罪。以示惩儆。福州将军兼署闽浙总督文煜、前闽浙总督河东河道总督李鹤年、督办善后局务之福建布政使葆亨、盐法道卢士杰、督粮道叶永元、前署盐法道文吉、前督粮道区天民、未能先事觉察。殊属疏忽。一并交部议处。前福建巡抚王凯泰、业经病故免其议处。此案并非丁日昌任内之事。该抚自请严议之处。著毋庸议。现月　　

○又谕。文煜、丁日昌奏。请将藉端科派办事荒谬之知县严议一摺。福建准补清流县知县柯抡、前在署建甯县任内。考试文武童生。并不以文理技艺为凭。辄派令文童聂光文、武童张金澜、捐助义学经费钱文。遽将该童生等、取为文武案首。且该员尚有丁役被控诈扰。并于福州府署内审案。擅将屡次藉案索诈之蠹差翁濂。私自纵放。实属荒谬。柯抡著交部严加议处。前署邵武府知府梁元桂、于该县案首并不秉公弃取。率沿旧习。将聂光文等仍置前列。虽续经据实自行检举。究难辞咎。著交部议处。前闽浙总督河东河道总督李鹤年、于梁元桂查明柯抡各款禀覆时。未将柯抡即行参办。亦属咎有应得。著一并交部议处。现月　　

