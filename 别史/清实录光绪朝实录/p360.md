<!-- { "loadSidebar": true } -->
○闽浙总督何璟奏、请饬福建提督唐定奎。迅赴本任。得旨、江南地方紧要。唐定奎现在该省统带防军。骤难更易生手。仍著暂缓赴任。摺

包　　

○以记名总兵曹志忠为福建福甯镇总兵官。现月　　

○庚寅。以工部右侍郎张家骧为武会试正考官。内阁学士周德润为副考官。派刑部左侍郎薛允升知武举。起居注　　

○辛卯。谕军机大臣等、刘锦棠奏、请调举人差委等语。举人瑞洵、著正黄旗满洲都统饬令前往刘锦棠军营。听候差遣。现月　　

○以札萨克贝子察克都尔札布为杜尔伯特左翼正盟长。札萨克贝勒德勒格尔瓦齐尔为副盟长。明发　　

○勾到奉天等省情实罪犯。停决奉天斩犯一人。绞犯一人。福建斩犯二人。广东斩犯三人。广西斩犯一人。陕西绞犯一人。余五十人予勾。　　

○壬辰。谕军机大臣等、法人胁越议约。尽攘该国权利。果如所议。越南无以图存。大局所关甚重。法使脱利古来京。在总理各国事务衙门。并未提及此事。意殊叵测。刘永福一军。屡获胜仗。当不因彼国议和。稍形退沮。现在进规河内。如能克期攻克。以固北圻门户。办理自易得手。前有旨谕倪文蔚等、令唐景崧设法激励。著该抚等密速妥筹。徐延旭著懔遵前旨。星速出关。相机调度。所有滇粤防军。岑毓英、倪文蔚、徐延旭、唐炯、务当督饬将领。严密布置。俾壮声援。勿稍松劲。粮饷军火。必须力筹接济。朝廷惟恐该两省饷需不继。致失事机。谕令户部筹拨有著之款。兹据该部奏称、截拨湖北应解京饷银十五万两。解广西应用。四川应解京饷银九万两。湖南应解京饷银六万两。解云南应用。此外另由江西拨银五万两。湖北拨银五万两。解交广西。四川拨银四万两。湖南拨银六万两。解交云南等语。已谕令各该督抚分别迅速拨解。本年京饷。屡有截留。部库益形支绌。兹因边情紧要。特予添拨。该督抚等务当深体时艰。极力筹办。俾越事及早挽回。以维大局。将此由六百里各密谕知之。洋务　　

○又谕、前特谕户部。筹拨广西云南边防饷需。兹据部奏。拟拨湖北应解本年地丁京饷银九万两。厘金京饷银三万两。盐厘京饷银三万两。划解广西应用。并拨四川应解本年津贴京饷银三万两。盐厘京饷银六万两。湖南应解本年地丁京饷银六万两。划解云南应用。另由江西筹拨银五万两。湖北筹拨银五万两。解交广西。四川筹拨银四万两。湖南筹拨银六万两。解交云南。令各该省无论何款。先行拨解等语。广西云南防军。驻扎关外。现在边情紧要。需饷孔急。著各该督抚按照该部指拨银数。迅速设法筹解。此系特拨之款。该督抚务当顾全大局。先其所急。毋稍延缓。以济要需。将此由五百里各谕令知之。现月　　

○又谕、御史文海奏、粮价日昂。请设局平粜一摺。据称近畿一带。雨水过多。收成歉薄。刻下粮价已长至三分之一。闻奉天收获甚丰。请饬李鸿章委员前赴奉省采买杂粮。运至通州。由顺天府派员接运来京平粜等语。著李鸿章酌度办理。将此各谕令知之。现月　　

○又谕、顺天府府尹周家楣奏、顺天等省赈需。亟须广筹款项。请饬左宗棠令四岸旧票各商。一律按票每引捐银十两。以其半归顺天直隶。以其半归江苏山东。为赈抚之需等语。即著左宗棠酌度情形。妥筹具奏。已革道员王诗正。系勒令回籍之员。本年六月闲。复谕左宗棠饬令迅速回里。兹闻该员仍在两江。著左宗棠查明。饬令该革员迅速回籍。不准逗遛。至借用洋款。耗息甚多。于国计大有关系。嗣后无论何项需用。概不得借用洋款。以重帑项。将此谕令知之。现月　　

○又谕、御史赵增荣奏、江西南昌吉安临江瑞州广信饶州等府属。自六月至八月。未得甘霖。稻苗尽槁。秋成绝望。灾民赴州县具呈。地方官置之不理。日事催科。民不聊生。请饬派员履勘赈济等语。著潘霨遴委妥员。确切查明。分别灾区轻重。妥筹赈抚。毋使一夫失所。并将应行蠲缓钱粮之处。奏明办理。将此谕令知之。现月　　

○又谕、御史郑训承奏、浙江杭嘉湖三府。本年春夏阴雨连绵。蚕种受伤。丝收歉薄。六七月闲。雨多晴少。圩田尽被漂没。归安县属埭溪山内。蛟水涨发。山田被淹。积水过多。消退不易。田禾久浸霉变。时交八月。补种不及。贫民谋食无资。逃荒四散。沿途饥毙等语。览奏被灾情形。殊堪悯恻。著刘秉璋派员确实查勘。妥筹赈济。毋任一夫失所。并将应行蠲缓钱粮之处。奏明办理。将此谕令知之。现月　　

○命革任浙江巡抚任道镕交吏部带领引见。现月　　

○加赏京师广仁堂小米三百石。　　

○癸巳。遣官祭都城隍庙。　　

○谕内阁、前据云南粮储道前詹事府右赞善刘海鳌。奏□□□尔□前吉林将军铭安。贪滥恣横。声名恶劣。及启秀查办。代为弥缝一节。当谕令崇绮确查具奏。兹据奏称、遵旨查明。据实覆陈。并民人郭继元控告王绍元一案。请交吉林将军核办各摺片。此案已革知府刘光煜。前在吉林奉派查办烧锅酒税。及钱档等行厘捐。辄收受商人馈送谢仪钱文。合银七千两之多。情节较重。著照所拟。杖一百。流三千里。照例依限追缴。完赃后。发往军台效力赎罪。通判刘维桢。州同朱文卿。府经历王谦。各因事收受馈送谢仪。著一并革职。知县李宴卿。于刘光煜等办理税厘。辄代各商请托。叠次承办谢仪。实属有玷官箴。著即行革职。县丞赵维藩即赵健邦、因事请托收受谢仪。著即行革职。并著直隶总督饬属严拏。解交吉林将军讯办。铭安于刘光煜等实犯赃私。失于觉察。著交部议处。启秀被□□□尔□各情。既据崇绮查明。均无其事。即著毋庸置议。寻兵部议、前吉林将军铭安、应降二级调用。从之。现月　　

○又谕、礼部奏、建立专祠。及题请入祀直省贤良名宦各祠。应循照旧章办理。并请颁发方略等语。各直省建立专祠。系属旷典。应候特旨加恩。嗣后不得擅行奏请。至各省文武大小官员。如果著有贤名遗爱。著循照旧章。分别题请入祀各直省贤良名宦各祠。由该部覆议准驳。候旨施行。以昭慎重。并著武英殿颁发钦定剿平粤匪捻匪方略各一部。交该部祗领。俾资考核。现月　　

○知武举薛允升。以武会试中额请。得旨、满洲蒙古取中四名。汉军取中三名。奉天取中一名。直隶取中十六名。陕甘取中五名。广东取中十四名。河南取中八名。山东取中十名。江苏取中六名。安徽取中七名。山西取中六名。湖北取中五名。湖南取中五名。四川取中八名。广西取中三名。福建取中九名。浙江取中七名。江西取中七名。云南取中五名。贵州取中二名。　　

○锦州副都统珠尔逊保因病乞休。允之。　　

○甲午。谕军机大臣等、唐炯奏、密陈法越构兵。及布置情形一摺。据称法人围攻丹凤。经刘永福击退。法兵悉数退回河内。与倪文蔚等前奏。大略相同。法越构兵。迄未定局。叠经谕令唐炯督率防军。妥筹布置。自应亲驻防所。随时相机调度。现闻刘永福进规河内。傥能攻拔。尚可固守北圻门户。滇军尤须加意严防。以资策应。并将粮饷妥为运济。乃该抚并未奉有谕旨。率行回省。置边事于不顾。殊属不知缓急。著即迅速出省。驰赴防所。懔遵叠次寄谕。认真筹办。不得稍涉松劲。滇军退扎大滩。与刘永福军能否联络。仍当察看前敌军情。随宜因应。将此由六百里各密谕知之。洋务　　

○闽浙总督何璟等奏、抚恤琉球被劫难民。得旨、即著迅速查明。系何洋面滋事。督饬该管各官。认真捕拏惩办。随手　　

○乙未。谕内阁、御史谢谦亨奏、民堤官修。请饬照官堤例。一律保固等语。著工部议奏。现月　　

○谕军机大臣等、本年六月闲。曾寄谕李鸿章。将吴长庆久驻朝鲜。能否得力。悉心察看。未据该督覆奏。因思朝鲜商务初开。隐患未已。该国密迩陪都。固应力筹保护。而防军日久远戍。究竟是否相宜。亦应豫为筹及。著李鸿章悉心酌度具奏。将此谕令知之。洋务　　

○帮办山东海防广东水师提督吴长庆奏、密陈驻防朝鲜情形。并请入觐。得旨、该提督统率防军。驻扎朝鲜。关系紧要。所请陛见之处。著听候谕旨。随手　　

○浙江巡抚刘秉璋奏、海甯等处被灾。现筹抚恤。得旨、览奏各处被灾情形。殊深廑系。著即饬属妥筹抚恤。毋任小民失所。乌程等县乡民滋事。即著妥为弹压。并将为首之人。查明惩办。随手　　

○调正红旗汉军副都统维庆为锦州副都统。以记名副都统伊崇阿为正红旗汉军副都统。起居注　　

○丙申。遣官祭历代帝王庙。　　

○谕内阁、卞宝第、潘鼎新奏、特□□□尔□文理不通之知县。请旨降补一摺。湖南桑植县知县郭伦。候补知县廖为绘。经卞宝第亲传考试。文理不通。均著以府经历县丞降补。以肃官方。　　

○又谕、徐桐、延煦奏、请饬铸管理八旗官学大臣关防一摺。徐桐等管理八旗官学。所有应行事宜。著钤用国子监印信。毋庸另铸关防。现

月

　　

○又谕、李鸿章奏、遵查职官自戕一案。分别□□□尔□办一摺。此案山海关左翼协领音登安。因事将佐领福禄。蒙混记过。并传见申饬。致福禄因被陵逼。赴音登安私宅自戕殒命。实属罪有应得。音登安著即行革职。以示惩儆。委署骁校马甲成兴、成安。倚势招摇。于兵役需索关费。从中分肥。均著革去委署骁骑校。并革去马甲。副都统谦德。办理案件过当。并任听音登安蒙混将福禄记过。及失察亲随家人招摇。亦有应得之咎。著交部议处。现月　　

○加赏通州王恕园等处粥厂粟米二千石。　　

○丁酉。谕军机大臣等、岑毓英、唐炯奏、密筹越南边防。倪文蔚奏、探报边情。防务愈棘。各一摺。法人胁越议约。果如所议。越已无以立国。大局所关甚重。独以刘永福一军。屡次获胜。进规河内。如能克期攻拔。办理得手。则越事尚可挽回。乃滇军遽行退扎。以致刘团解体。有回驻保胜之议。彼族将益思狡逞。边事尚可问耶。岑毓英、唐炯、调度乖方。贻误大局。著传旨严行申饬。即著懔遵前旨。督饬防军。扼要进扎。严密布置。傥仍怠缓从事。定将该督抚治罪。唐炯著星速出省。驰赴防所。徐延旭谅已出关。法人现由丹凤攻扑山西。黑旗各营。恐难抵御。岑毓英、倪文蔚、徐延旭、唐炯、务当饬令各军。严申儆备。联络声势。相机援应。不得稍涉疏虞。将此由六百里各密谕知之。洋务　　

○署直隶总督李鸿章奏、知县员缺归选过多。请变通办理。下吏部议。摺包　　

