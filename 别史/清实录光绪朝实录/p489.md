<!-- { "loadSidebar": true } -->
○乙卯。谕军机大臣等、户部奏、遵议岑毓英奏、滇省待饷迫切。请催各省应解减成旧饷一摺。各省欠解滇饷。前据户部会奏。请饬各该省于欠解新旧各饷内。筹解三分之一等因。叠经降旨准行。迄今日久。未据报解。现在滇省办理边防。裁勇运铜。均关紧要。各该省应解协饷。若再延不批解。必至贻误要需。著曾国荃、张之洞、裕禄、卫荣光、刘秉璋、德馨、谭钧培、边宝泉、陈士杰、倪文蔚各将应解滇省三分之一旧饷。按照户部前开清单。于接奉此旨后。速即筹解一半。其余统限六月底解清。并著丁宝桢、卞宝第、各将应解滇省月饷。按月如数报解。毋许稍有延误。将此由五百里各谕令知之。现月　　

○礼部以会试中额请。得旨、满洲取中八名。蒙古取中三名。汉军取中六名。直隶取中二十三名。奉天取中三名。山东取中二十一名。山西取中十名。河南取中十六名。陕西取中十四名。甘肃取中九名。江苏取中二十五名。安徽取中十七名。浙江取中二十四名。江西取中二十一名。湖北取中十四名。湖南取中十四名。四川取中十四名。福建取中二十名。台湾取中二名。广东取中十六名。广西取中十三名。云南取中十二名。贵州取中十一名。朱签　　

○准患病署塔尔巴哈台参赞大臣明春开缺回旗调理。　　

○丙辰。穆宗毅皇帝诞辰。上诣奉先殿寿皇殿行礼。记注　　

○喇米呼图克图之呼毕勒罕阿旺吹昭尔罗布桑尼玛于神武门外瞻觐。上温语慰问。记注　　

○丁巳。谕军机大臣等、刘铭传奏、澎湖为闽台门户。非特设重镇。不足以资守御。杨昌浚与该抚意见相同。拟将澎湖副将与海坛镇对调。仍归总督管辖等语。即著杨昌浚、刘铭传会同筹议具奏。闽台防务。关系紧要。该督等商办一切。务当和衷共济。不分畛域。力顾大局。上年谕令该督等会议台湾改设各事宜。并著一并妥速议奏。毋稍迟延。将此由四百里各谕令知之。洋务　　

○又谕、前因三海工程紧要。钦奉懿旨。谕饬粤海关监督筹银一百万两。解交应用。系令该监督设法筹解。本与正款无涉。解清后自光绪十二年起。由该关监督按年各报效银三万两。系指明此项银两。由嗣后各任监督按年报效归还。而目前要需。应由现任监督筹画起解。昨据海绪电奏、工程要需指拨何款。呈请部示等语。是于前奉懿旨。未能体会。著海绪迅速如数筹备。分批解交奉宸苑。以应亟需。并将酌定起解日期。先行覆奏。毋再延宕。将此由五百里传谕知之。现月　　

○钦差大臣直隶总督李鸿章奏、与法使会议滇粤通商章程。画押事竣。下所司知之。摺包　　

○台湾巡抚刘铭传奏、遵筹澎湖防务。请饬部拨实款。以资接济。下户部议。摺包　　

○以正黄旗蒙古副都统承绶署镶白旗护军统领。镶红旗蒙古副都统恩普署正蓝旗护军统领。译汉　　

○以正黄旗汉军副都统海瑛署正黄旗蒙古副都统。镶黄旗蒙古副都统致麟署正白旗蒙古副都统。正白旗蒙古副都统明魁署镶白旗蒙古副都统。正红旗满洲副都统明秀署镶白旗汉军副都统。译

汉

　　

○戊午。总理各国事务衙门奏、图们江边界。履勘未定。请饬吉林将军派员覆勘。如所请行。　　

○又奏、请赏德国驻广州领事德拉威宝星。允之。摺包　　

○己未。谕内阁、岑毓英等奏、将参庸劣不职各员一摺。云南丽江府知府朱鸿、年力就衰。难期振作。著勒令休致。丽江县知县席葆真、嗜好太深。旷废厥职。河阳县知县马恩荣、贪污不职。怨声载道。均著即行革职。以肃官方。现月　　

○两广总督张之洞奏、遵筹广西边防六事。一、分布营屯。一、核计饷需。一、移驻提督。一、添设镇道。一、改拨标兵。一、酌减勇营。下部议。摺包　　

○辛酉。谕内阁、陈士杰奏、桃汛盛涨。民埝大堤漫决。分别筹办情形一摺。本年三月初闲。山东黄河水势盛涨。章邱济阳惠民等县。民埝大堤。先后漫溢。决口多处。虽将吴家寨安家庙两处抢堵。而王家圈姚家口等处口门甚宽。被淹甚广。该省频年叠遭水患。朝廷轸念灾区。时深廑系。此次堤埝复被冲决。小民荡析蓠居。实堪悯恻。前曾特降谕旨。截留山东新漕粟米六万石。此时恐又不敷散放。著加恩截留新漕四万石。并随漕轻赍等项银两。一并散放。以资赈济。该抚迅速查明被灾处所。派员分途办赈。并饬各州县清查户口。均匀散给。务使实惠普沾。毋稍弊混。陈士杰疏于防范。咎无可辞。著革职留任。署惠民县知县沈士铨。著摘去顶戴。仍留署任。候补副将陈长发。著革职留工。以示惩儆。现月　　

○又谕、陈士杰奏、特参不职各员等语。山东候补道谭文焕、轻浮暴戾。狎昵多私。候补按察司经历邹寿石、行为卑鄙。文登县知县区钟骥、性情贪鄙。声名恶劣。均著即行革职。以肃官方。现月　　

○谕军机大臣等、据陈士杰奏、山东章邱等县。黄水漫溢。决口多处一摺。小民叠被水灾。实堪悯恻。本日已明降谕旨。再行截留山东本年新漕四万石。并随漕轻赍等项银两。俾资赈济。著陈士杰饬派妥员。前赴决口各处。查明被灾户口。同前次所留粟米六万石。迅速散放。毋任吏胥稍有弊混。用副朝廷轸念灾区至意。将此由五百里谕令知之。现月　　

○又谕、电寄张荫桓等、张之洞沁电已悉。洛士丙冷案。尚未定议。张荫桓到后。著郑藻如暂留。会同经理。将从前各案。议定善后章程。再行回华。电寄　　

○上以孟夏享太庙。自是日始、斋戒三日。记注　　

○壬戌。谕内阁、署吏部左侍郎通政使司通政使周家楣奏、假期届满。病仍未痊。吁请开缺一摺。周家楣著再赏假一个月。毋庸开缺。现月　　

○又谕、张曜奏、查勘山东黄河情形。及黄河旧道。酌拟办法。开单呈览各摺片。著工部妥议具奏。现月　　

○谕军机大臣等、前据张曜奏、遵查山东黄河情形一摺。本日复据该抚奏、查勘黄河故道。酌拟减水分入南河。及修造牐坝料物。宜归东省承办各摺片。已明降谕旨。令工部议奏矣。该抚前摺所称。拟将徒骇北岸已筑之堤。加高培厚。未筑处所。接续添筑。并详陈建造带牐石坝办法。即著张曜会商陈士杰先行详筹妥办。免致黄河横肆泛溢。以保完善之区。是为至要。将此由四百里各谕令知之。现月　　

○以光禄寺卿邵曰濂仍署太常寺卿。现月　　

○癸亥。上以孟夏享太庙。前期亲诣行礼。记注谕军机大臣等、户部奏、请续拨京饷等语。近年部库放款浩繁。叠经奏请续拨京饷。此次该部体察各省情形。拟拨山东地丁银五万两。山西地丁银五万两。湖南地丁银五万两。江西地丁银四万两。福建税厘银十万两。两淮盐课盐厘银八万两。长芦荥工加价银五万两。江苏厘金银十二万两。安徽厘金银五万两。湖北盐厘银五万两。四川津贴银五万两。盐厘银十万两。江海关洋税银八万两。九江关常税银十万两。赣关常税银三万两。共银一百万两。著该督抚各将所拨饷银。连本年原拨未解京饷。均于五月前解到一半。十二月初闲如数解齐。各该督抚务当顾全大局。依限提前完解。傥藉词诿卸。率请划抵截留。贻误要需。即著该部指名严参。将此由五百里各谕令知之。现月　　

○协修官华焯恭纂　　

帮总纂官程棫林恭辑监修总裁世恭阅三签五月十一日正总裁那月日专司藳本陆恭覆阅癸丑四月初三日　　

徐月日　　

荣月日副总裁唐月日　　

宗室宝恭阅九月初六日

　　

陈恭阅三月初七日　　

熙月日　　

郭恭阅十月二十一日　　

宗室麒月日蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之二百二十六　　

光绪十二年。丙戌。夏四月。甲子朔。享太庙。遣庄亲王载勋恭代行礼。谕档　　

○上诣储秀宫问慈禧端佑康颐昭豫庄诚皇太后安。至壬辰皆如之。谕档　　

○谕内阁、翰林院侍讲欧德芳奏、恳请开缺回籍省亲一摺。欧德芳著准其开缺回籍省亲。现月　　

○谕军机大臣等、电寄李鸿章、北堂移让。彼既允不建楼。必须切实说定。索一确据。方准其在西什库地方建立教堂。惟洋房与内地房屋。迥不相同。官为修理。有无窒碍。务当再行详度。至西什库在皇城西北。本年方向不利。即使说定移建。今年不能动工。亦应豫为说明。电寄　　

○先是户部代奏、贵州按察使李元度、条陈。请在四川泸州开局铸钱。谕令四川总督丁宝桢查看情形。至是丁宝桢奏、四川甯远等处各厂。产铜日绌。以至川省宝川局应铸钱文。日益短缺。附近之滇省。采运京铜。尚难足额。黔省铅斤。亦不敷应解京铅及川省采办之数。此外更无开采铜铅之区。泸州开局铸钱。实属无从筹办。下部知之。　　

○四川总督丁宝桢奏、忠川直隶州知州淩其榜、贪婪成性。撤任审办。得旨、淩其榜著即撤任审讯。据实参办。摺包　　

○又奏、前因海防需饷。于重庆酌抽酒厘。适连遭岁歉。米价昂贵。酿酒之家。折本停贸者多以至举办数月之久。尚无成效。请停止抽收。以示体恤。下部知之。摺包　　

○追予浙江杭州等属阵亡殉难官绅蓝翎把总王瑞有等二十四员名、暨弁兵义民妇女等分别旌恤如例。摺包　　

○上以常雩祀天于圜丘。自是日始、斋戒三日。　　

○乙丑。漕运总督崧骏奏、邳宿以下。济漕各工。一律完竣现督漕船上驶。下部知之。摺包　　

○丙寅。谕军机大臣等、电寄李鸿章朔电已悉。勘界从保胜上游办起。未尝不可。惟应行改正处所。仍当照桂边办法。会立标识。周德润、岑毓英、系特派大员。若法国不专派钦差。仅令营员等会勘。即与体制不合。不能与之商办。此节当豫告该使为要。电寄　　

○护理广西巡抚李秉衡奏、遵旨查明广西伏莽未靖。窃发时虞。所有各府厅防勇、及州县亲兵。未能裁撤。已通饬营官牧令。申明纪律。严加约束。如所请行。摺包　　

○又奏、龙州为全边重镇。筹议建筑城池以资控制。周围五里。估计约需银七万两。下部知之。摺包　　

○丁卯。常雩。祀天于圜丘。遣礼亲王世铎恭代行礼。谕档　　

