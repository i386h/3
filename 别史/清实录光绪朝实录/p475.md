<!-- { "loadSidebar": true } -->
○云贵总督岑毓英等奏、剿捕匪徒情形。并饬拏首犯。得旨、此股匪首究系何人。著即确切根究。严饬各属。认真摉捕。毋任漏网。并将余匪一律歼除。一面飞咨贵州巡抚。饬属查拏。务期首要悉数擒获。净绝根株。随手　　

○又奏、请俟勘界时。将都竜南丹各地。酌议撤回。仍以大赌咒河为界。得旨、著俟周德润到滇勘界时。会同妥商办理。随手　　

○云南巡抚张凯嵩奏、镇南等州被雹。查勘情形。得旨、即著饬属覆勘明确。如有灾重之处。务当妥筹赈济。毋任失所。随手　　

○调云南普洱镇总兵何秀林、为临元镇总兵官。临元镇总兵邓荣升、为普洱镇总兵官。现月　　

○以承审命案不实。暂革署云南赵州知州宾川州知州孙绍曾职。归案质讯。守备郑富、革职审讯。摺包　　

○以滥派乡约缉匪。致酿重案。革云南沾益州知州陈燕职。摺

包　　

○予故广西崇善县知县陈鸣谦。照军营例优恤。摺包　　

○旌表节妇浙江会稽县屠章氏。摺包　　

○赏通州王恕园等处粥厂粟米八百石。　　

○蠲缓奉天岫岩、正白正蓝正红镶白镶红镶蓝等旗界、海龙城之朝阳镇。暨辽阳镶白等旗界。广甯正白正黄正蓝三旗。暨所属之闾阳驿、巨流河、白旗堡、并辽阳正黄正红镶白等旗界。凤凰城镶黄镶白正蓝岫岩旗民、牛庄镶黄正白镶红正蓝镶蓝等旗、又海城县之温香湖等六屯、郭家台等六屯、新台子等十七屯、等处。被水地方。应徵钱粮地丁有差。现月　　

○蠲缓奉天安东、怀仁、通化、宽甸、四县。被水地方。应徵钱粮有差。现月　　

○甲申。以湖河安澜。颁大藏香十五枝。交漕运总督崧骏祗领。虔诣河神庙祀谢。现月　　

○谕内阁、太常寺少卿徐致祥奏、山东河患日深。请亟筹兴修一摺。据称东省河工。频□山戊不□溃决。亟宜并力疏导。集款济用。并请移河道总督于山东。周历审度。以专责成等语。著该部妥议具奏。所请饬保通晓河务人员。以期集思广益。不为无见。著京外各大员。据实保奏。用备器使。现月　　

○又谕、太常寺少卿徐致祥奏、顺天乡试贡院号舍。请准增添等语。顺天乡试。应考人数众多。号舍不敷。著加恩酌予添建。以遂多士观光之愿。即由顺天府会同各该部。查勘奏明办理。现月　　

○又谕、御史金寿松奏、吏部选章。未能悉协。请饬酌量变通一摺。著吏部议奏。现月　　

○又谕、前两江总督李宗羲、由州县荐擢封圻。勤劳夙著。前经降旨赐恤。兹据彭玉麟奏称。李宗羲内行纯笃。节概昭然。并胪陈该员生平事迹。请宣付史馆等语。著照所请。将李宗羲历官政迹事实。宣付国史馆立传。以彰荩绩。现月　　

○谕军机大臣等、前据卞宝第、刘铭传、先后具奏。已革台湾道刘璈、任所原籍资产。业经遵旨查抄刘璈现经讯明定罪。监禁追赃。其任所抄出银两。即著刘铭传、派员解部。原籍抄出资产。著卞宝第、按照原单核实变价。解部备抵。将此由四百里各谕令知之。现月　　

○又谕、前有旨将福建巡抚、改为台湾巡抚。一切改设事宜。令该督抚详筹议奏。台南北地舆、袤延甚远。以形势而论。台北各海口。尤为紧要。原设台湾道一员。远驻台南。深虑难以兼顾。且巡抚常川驻扎。一切钱谷刑名事宜。必须分员管理。各专责成。应否于台湾道之外、添设台北道一员。著杨昌浚、刘铭传、悉心会商。妥议具奏。澎湖为由闽赴台要隘。扼扎劲旅。认真操练。方足以资缓急。该处地方。若由台湾巡抚管辖控制。自更得宜。并著详细议奏。其余未尽事宜。该督抚如有所见。务当明晰敷陈。以备采择。将此由五百里各谕令知之。洋务　　

○伊犁将军金顺奏、派队剿办回匪情形。并请将阵亡营官优恤。得旨、仍著严饬派出各营。认真□□穴□又□剿。以靖边圉。王志友、罗金魁、均著交部从优议恤。随手　　

○予黑龙江协领恩特和布、照军营例优恤。摺包　　

○予调防粤东在营病故员弁兵勇优恤。摺包　　

○予浙江殉难县丞黄世炘等优恤。现月　　

○旌表烈妇浙江乌程县沈柳氏、秀水县俞程氏、江苏常熟县顾席氏、昭文县张杜氏、孝子江苏常熟县附生苏文泽、俞济安。孝女浙江嘉兴县王钱氏、秀水县金尔英、嘉善县郁余庆贞妇江苏长洲县彭沈氏、昭文县叶孙氏、烈女江苏昭文县施叶氏。摺包　　

○乙酉。上御紫光阁黄幄。阅侍卫等步射。内起居注　　

○乌里雅苏台将军杜嘎尔奏、军务肃清。请撤驻班札萨克四员以节边费。从之。随手　　

○丙戌。上御紫光阁黄幄。阅侍卫等步射。内起居注　　

○谕内阁、汪鸣銮奏、保举教职。并查明积学之士、恳恩奖励等语。山东青城县训导田名撰、日照县训导李堉、均著交部议叙。嘉祥县训导李维嶟、著赏给国子监助教衔廪贡生张昭潜、著赏给国子监学正衔。监生丁艮善、著赏给翰林院待诏衔。现月　　

○丁亥。上御紫光阁黄幄。阅侍卫等步射。内起居注　　

○钦奉慈禧端佑康颐昭豫庄诚皇太后懿旨。前据军机大臣总理各国事务衙门、会同神机营王大臣遵议东三省边防事宜。暨请派防军移扎凤凰边门等处各摺片。业经饬派雷正绾一军移往凤凰边门。择要扼扎。并因穆图善卓著勋劳。熟悉东三省事宜。谕令来京陛见。见在该将军业经到京。已降旨授为钦差大臣。会同东三省将军办理练兵事宜。各城副都统以下。均归节制。东三省筹边之策。今昔异宜。从前斥堠之设。多在中路北徼。自咸丰年闲分界后。东路边防。日形吃重。近十年来。筹饷练兵。陆续布置。该三省土客兵籍几及九万人。兵力不为不厚。□山戊不□需饷银三百七十三万。饷项不为不多。亟应破除积习。厘订章程。据该王大臣等定议。整顿练军。筹备火器。核定军饷。所陈三端。尚属切要。穆图善膺此重任。先将整顿练军一事。切实经理即就该三省已练之军。详加挑选。汰弱留强。查照王大臣等所议。每省以五千人为率。更番练习。总期一兵得一兵之用。至多练步队、参用民勇各节。并悉心筹画奏办。所需添购火器。及应用饷项。随时与海军衙门、总理各国事务衙门、会商筹备。练军未成以前。该三省应办事宜。及本有之饷。仍责成庆裕、希元、文绪、认真筹办。榷盐开矿屯田各节。如果办理得宜。尤为天地自然之利。各该将军身任地方。均属分内应为之事。并著确切商办。不得因穆图善督办练军。致将地方诸事。率行推诿。滦州乐亭等处防军。能否移调珲春。近日情形。应否添扎劲旅。著李鸿章、希元、分别确查具奏。至水师与陆军互相掎角。极关紧要。已饬李鸿章先练北洋水师一支。所有新到之定远等轮船。及丁汝昌等原有水师。应在何处驻扎操演。著李鸿章筹定具奏。总之办事以核实持久为主。立法虽善。尤在得人。当此时事多艰。边防紧要。该将军等其各振作精神。同心协力。绸缪未雨。安不忘危一切应办事宜。随时互相商搉。务臻尽善。以副委任王大臣等原摺片。均著钞给阅看。将此密谕穆图善。并由五百里密谕李鸿章、庆裕、希元、文绪、知之。寻穆图善奏、练兵各事宜、另摺奏明请旨。其开采铅矿。酌加盐厘。诸多窒碍难行。下户部知之。洋务　　

○谕内阁、福州将军穆图善、著授为钦差大臣。会同东三省将军办理练兵事宜。中城副都统以下、均归节制。现月　　

○谕军机大臣等。本日据刘铭传奏、目疾日重。恳请开缺一摺。刘铭传经朝廷特＜闲＞督办台湾事宜。正当次第经营。力图报称上年督师不力。谤书盈箧。仍复曲予优容。尤宜奋勉图功。以期自赎。何得因目疾未愈。遽请开缺。著赏假一个月。毋庸开缺。该抚筹办善后。尚属认真。仍将兵事吏治。及地方一切利弊。力疾妥筹。悉心办理。凡事当行之以恒。总期成效可观。方为不负委任。将此由五百里谕令知之。现月　　

○以合夥抢劫、革吉林佐领德忠阿等职。并讯办。随手　　

○以购买枪枝。捏饰欺蒙。革山西候补知府董梦兰职。摺包　　

○戊子。上御紫光阁黄幄。阅侍卫等步射。内起居注　　

○总理各国事务衙门奏、与法国使臣戈可当互换条约事竣。报闻。随手　　

○直隶总督李鸿章奏、上年添募勇营。分别裁遣。停领部饷。下部知之。随手　　

○予故湖北巡抚彭祖贤、恤典如例。现月　　

○蠲缓顺直武清、宝坻、蓟甯河、保定、文安、大城、雄、高阳、安、河闲、献、阜城、肃甯、任邱、交河、景、吴桥、东光、天津、青、静海、沧、南皮、盐山、庆云、沙河、南和、唐山、平乡、任、永年、肥乡、清河、丰润、玉田、冀、新河、安平、衡水、深、武强、饶阳、深泽、三河、安肃、蠡、故城、甯津、邢台、钜鹿、成安、曲周、鸡泽、威、磁、元城、大名、南乐、清丰、怀安、枣强、武邑、柏乡、隆平、甯晋、津军、六十七厅州县被灾。地方钱粮米谷租项杂课出借仓谷籽种等项有差。并分别减免差徭。现月　　

○己丑。上御紫光阁阅侍卫等骑射。内起居注　　

○以江苏布政使谭钧培、为湖北巡抚。未到任前、以湖广总督裕禄兼署。现月　　

○以江西按察使王嵩龄、为江苏布政使。庚寅。太宗文皇帝诞辰。遣官祭奉先殿。　　

○上御紫光阁阅侍卫等骑射。内起居注　　

○谕军机大臣等、户部奏、请催解京饷一摺。本年京饷。原拨续拨。共银八百万两。截至九月底止。除划拨截留解到、及报解起程外。尚欠解银二百六十六万九千余两。现在部库存项无多。一切放款。为数甚钜。所有各省关欠解京饷。亟应全数报解。以应要需。著各该将军督抚监督等。各将欠解银两。赶紧陆续解部。统于年内埽数解齐。傥敢诿卸拖欠。即由户部指名严□□□尔□。原单著分别摘钞给与阅看。将此由五百里谕知福州将军、直隶两江湖广闽浙四川两广各总督、江苏安徽江西福建浙江湖北湖南河南山东山西广东各巡抚、并传谕粤海关监督知之。现月　　

