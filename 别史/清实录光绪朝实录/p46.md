<!-- { "loadSidebar": true } -->
○又谕。岑毓英奏、官军攻克甯州＜浦女＞兮乡等处贼巢。州境肃清。并邓川州夷匪聚众虏官。暨剿办镇雄游匪各摺片。览奏均悉。甯州妖匪。业经总兵。何秀林等叠次剿击。生擒匪首正法。余匪摉杀净尽。州境肃清。在事出力各员。准由岑毓英择尤酌保。毋许冒滥。滇省军务初平匪徒妖言惑众。最易滋生事端。岑毓英仍当饬令地方官妥为防范。并随时晓谕各回夷。以冀默化潜移。俾地方得臻绥靖。现在邓川州城。即有夷匪聚众抢杀。并将该署知州戴作舟虏去实属不成事体。该处文武。何以漫无觉察。岑毓英已派官兵前往剿办。即著饬令该官军迅将此股匪徒。痛加剿洗。克期扑灭。以警凶顽。并将起衅缘由。暨戴作舟及教杂各员实在下落。速即查明。分别办理。镇雄州境虽已肃清。而匪首王添贵。是否脱逃。尚无实在踪迹。亟宜切实查拏。毋任釜底游魂。复贻后患。一面严饬总兵吴永安及该处地方文武官员。认真稽查。有犯必惩。以靖边圉。另摺奏、请催浙江欠饷。已谕令杨昌浚迅速筹解。所请改拨常年兵饷。亦谕令户部速议具奏矣。将此由四百里谕令知之。现月　　

○署云贵总督云南巡抚岑毓英奏、捐廉建立昭忠祠。请列入祀典。允之。　　

○赏给克勤委散秩大臣。外记注　　

○予云南各属阵亡殉难浪穹县训导熊兆飞、补用都司段纶品等、员弁兵勇绅民妇女七千零八十七名口、分别旌恤如例。摺包　　

○癸丑。孝穆成皇后忌辰。遣官祭慕陵。　　

○谕军机大臣等。前据黎培敬王文韶先后具奏游匪滋扰情形。叠经谕令王文韶等。会商剿办。兹据黎培敬奏、该匪自永从击退后。直趋下江。游击刘正山等。御敌阵亡。下江失陷。提督张文德、由古州会同该总兵刘士奇等军。合力进剿。通判孙祖植。亦调团进击。遂将下江城垣收复。毙贼无数。惟该逆余党尚多。窜入永从六硐等处。若不厚集兵力。痛加剿洗。诚恐煽惑生熟各苗。句结生事。王文韶前奏已派储裕立等军。驰赴黎靖之交严树森亦应派军会击。通力合作。以期聚而歼旃著王文韶、严树森懔遵叠次谕旨。会商剿办。务将此股匪党。迅速殄除。勿留余孽。黎培敬仍当严饬刘德顺等。认真堵剿。以收夹击之功。阵亡游击刘正山。都司葛世忠。署下江守备马万胜。均著交部照例从优议恤。通判孙祖植。虽因调团出城。究属疏于防范。著革职留营效力。以赎前愆。将此由五百里各谕令知之。现月档　　

○以骂贼捐躯予故湖北安陆县知县万成。于该县建立专祠。入祀京城及德安府昭忠祠。并将事迹宣付国史馆。从御史刘国光请也。外记注　　

○追予湖北安陆鹤峰等州县殉难廪生熊家望等、绅民妇女四百五十八名口、分别旌恤如例。并予立祠建坊。外记注　　

○予故福建福甯镇总兵宋桂芳议恤加等。并予附祀王凯泰台湾府专祠。从福州将军文煜、闽浙总督李鹤年请也。外记注　　

○抚恤琉球国遭风难民如例。摺包　　

○甲寅。户部右侍郎温葆深、因病乞休职。允之。　　

○乙卯。孝圣宪皇后忌辰。遣官祭泰东陵。　　

○谕内阁、朕钦奉慈安端裕康庆皇太后慈禧端佑康颐皇太后懿旨。三载考绩。为国家激扬大典。中外满汉诸臣。有能职守恪共。劳勚最著者。允宜特加甄叙。以示优眷。兹当京察届期。吏部开单题请。详加披阅恭亲王首赞枢廷。殚心匡弼。靖共夙夜。历久弥勤。懋著勋劳。深资夹辅。著交宗人府从优议叙。大学士文祥、宝鋆、协办大学士兵部尚书沈桂芬。工部尚书李鸿藻。同心赞画。勤慎益昭。均著交部议叙。大学士直隶总督李鸿章。宣力畿疆。勋猷卓著。大学士陕甘总督左宗棠。督师边塞。备极勤劳。均著交部从优议叙。余著照旧供职。现月　　

○黑龙江将军丰绅等奏、筹备海防。需用火药孔亟。拟动用本处租钱就地制造等语。下部知之。摺包　　

○以内阁学士翁同和为户部右侍郎。兼管钱法堂事务。大理寺卿潘祖荫署刑部右侍郎。丙辰。以节届雨水。农田待泽尤殷。上亲诣大高殿祈祷行礼。遣贝勒奕劻诣时应宫。贝勒载澂诣昭显庙。镇国公奕谟诣宣仁庙。辅国公载濂诣凝和庙。

睿亲王德长诣黑龙潭。郑亲王庆至诣白龙潭拈香。外记注

　　

○谕军机大臣等、崇实等奏、边外善后事宜。遵旨试办一摺。大东沟等处升科纳税事宜。经崇实等派令道员陈本植等。妥为筹办。所有该处添改厅县各缺。即著照所拟。权宜试办。崇实、岐元、庆裕、仍当饬令陈本植等。悉心筹画。毋稍疏虞。通沟一带。亦须赶紧清厘。崇实等拟派知府恒泰。会同提督左宝贵。前往经理。即饬令该知府等。认真查办。次第举行。该处地方官积弊已深。现在力图整顿。自当揆时度势。酌量妥筹。不必拘守成例。再蹈从前覆辙。所有一切事宜。仍由该署将军等。妥议章程。随时具奏。将此由四百里各谕令知之。现月档　　

○又谕。鲍源深奏、请暂缓撤勇裁厘。并请将记名提镇人员。择尤保荐。无庸严加甄别各摺片。现议撤勇裁厘。原为节省经费轸惜民力起见。虽各省情形不同。亦有未能即时裁撤者。而地方安谧。存营额兵。足资镇摄。即当将留防勇队。酌量裁汰。其应暂缓裁撤之处。亦当汰弱留强。以期得力。岂能概行从缓。厘金一项。亦应将零星卡局。斟酌裁并。俾归核实。至记名提镇各员。前谕统兵大臣、及各督抚考察。原期拔擢将才。以备＜闲＞用。其庸劣之员。亦应随时甄别。用示惩儆。若概予姑容。殊非实事求是之道。该抚奏请将卓胜一军。暂缓裁撤。并饬由皖省筹给全饷等语。已谕令裕禄遵照办理矣。将此谕令知之。现月档　　

○又谕。前据裕禄奏、请饬晋省酌裁卓胜一军、当经谕令善庆、鲍源深审度情形。通筹办理。旋据善庆奏、归缓边防。实赖该军扼扎。一时碍难裁减。兹复据鲍源深奏、该军分扎皇甫川一带。不惟外顾归绥。并以屏蔽宣大。于西北防务。大有裨益。实难裁减一半。至晋饷窘竭万分。亦难筹给半饷等语。所奏自系实在情形。卓胜一军。即著暂缓裁减。所有该军饷需。仍著裕禄、按照全军月饷。源源筹解。该抚务当顾全大局。力任其难。俟一半年后。边防渐松。即令该军统领。将全军妥带回皖。就地遣撤以节饷需。将此由四百里谕令知之。现月档　　

○丁巳。谕内阁、吴棠奏、知县审断谬妄。请旨革职一摺。四川署铜梁县知县候补知县邵坤。于该县监生徐春亭。被控偪娶孀妇一案。并不详细研究。辄凭该监生诬捏供词。率行拟杖详结。致节妇宋汤氏愤激自尽。实属审断谬妄。且该员声名平常。难期振作。邵坤著即行革职。永不叙用。以肃官方节妇宋汤氏。著照例旌表。现月档　　

○四川总督吴棠奏。守备江思山等。请暂缓引见允之。摺包　　

○云贵总督刘长佑奏、谢恩。交卸抚篆、请觐、请假。得旨。前已有旨谕令刘长佑毋庸来京请训。著赏假一个月。回籍省墓。假满即赴新任。毋稍延缓。摺包　　

○广西巡抚严树森奏、谢恩请觐、并接篆日期、得旨。严树森著俟杨重雅、长赓到任后。再行来京陛见。摺包　　

○又奏、催藩司杨重雅、臬司英祥、赴任。得旨。杨重雅已谕令来京陛见。俟该藩司抵京。即令迅赴新任。广西按察使已＜闲＞放长赓。业已谕吏部催令该臬司迅速启程矣。摺包　　

○命广西按察使长赓、即行请训、速赴新任。现月档　　

○戊午。以神灵默佑。保卫塘堤颁给浙江海甯州观音庙扁额。文曰龙象神通。　　

○引见京堂各官。得旨。此次京察引见京堂各官。均著照旧供职。现月

档

　　

○浙江学政胡瑞澜、巡抚杨昌浚等奏、请申明科场定例、严除积习。下礼部议。　　

○四川总督吴棠奏、川陕楚三省会哨。地方安静。报闻。摺包　　

○以兵部左侍郎崇厚、兼署吏部左侍郎。吏部右侍郎崇绮、兼署户部左侍郎。兼管三库事务。现月档　　

○庚申。谕军机大臣等。文麟奏、哈密军饷。不敷应用。现指由山西河南欠饷款内。在于巴哈两处商人汇借计陆续借款。不下十余万两。请饬各该省筹款归结等语。哈密需款甚殷。业经文麟委员持文前赴各省催领。自应速筹归款。著鲍源深、李庆翱、督饬各该藩司。迅速筹款归结。毋稍延误。将此由五百里各谕令知之。剿捕档　　

○又谕。文麟奏、军饷无著。请饬部指拨现饷。并该军应否撤留。请旨定夺。及请饬筹月饷各一摺。前因左宗棠奏、文麟所部各营。业经裁并。所需月饷请饬部仍就原协省分指拨等语。当谕该部议奏、兹据文麟奏、裁撤各营。亟应筹发欠饷。上年饷项。仅据左宗棠拨借银一万两。此外别无接济。请饬部筹拨现饷二十万两。著户部速议具奏。现在左宗棠料理西征。哈密为新疆后路。文麟一军。既经裁并。自应留驻该城。由文麟随时训练。以资防守。所称该军如应留防。请饬部筹拨每月现饷三万两。并另片奏、请将哈密应分山东协饷一万四千两。提作月饷。余仍另行筹拨。及找发遣勇屯田经费。请筹现款十万两。著该部一并速议具奏。至该军支绌情形。左宗棠仍当随时兼顾。以资接济。将此由五百里各谕令知之。剿捕档　　

○予军营立功。积劳病故。记名副都统世管佐领正福议恤。如副都统例。摺包　　

○辛酉。孝仪纯皇后忌辰。遣官祭裕陵。　　

○谕内阁。李鸿章奏、请将庸劣不职各员。分别革休等语。直隶任邱县知县马河图。于境内被灾村庄。并未亲诣踏勘。殊属玩视民瘼著即行革职。前署宣化县事钜鹿县知县英棨。办工草率。精力就衰。三角淀通判赵书云。阘茸颟顸。声名平常。均著勒令休致。现月档　　

○四川总督吴棠奏、毕节县匪徒捕灭情形。报闻。摺包　　

○以剿办四川蛮匪肃清。赏知府张世康提督胡国珍、王聚兰、总兵唐珊峰副将蒋毕隽等、巴图鲁名号。同知吴之桐、千总李鸿顺、田锦德等、花翎。余升叙加衔开复有差。摺包　　

○蠲缓直隶安、任、甯晋、文安、天津、五州县被水各村、额徵粮赋旗租。并展缓原贷仓谷有差。　　

○壬戌。世祖章皇帝诞辰。遣官祭奉先殿。　　

