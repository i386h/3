<!-- { "loadSidebar": true } -->
○乙酉。谕军机大臣等、理藩院奏、蒙众被扰。恳恩赈济一摺。据称喀喇沁郡王旺都特那木济勒来京呈报。该旗所属地方。匪徒业经官军剿退。惟本盟暨邻盟被难蒙众。一万数千余人。投依该旗。嗷嗷待哺。吁恳恩施赈济。并请免年班。仍回游牧安抚等语。喀喇沁旗。突被匪徒窜扰。蒙民颠沛流离。殊堪轸念。著户部拨银三万两。解往热河。交奎斌遴派妥员。会同该郡王旺都特那木济勒、妥为赈抚。毋令失所。并著理藩院传知该郡王。即回游牧。免其年班。以示体恤。另片奏、准叶志超咨称、喀喇沁一带蒙民。于贼匪剿平之处。声言摉拏余匪。残杀老幼客民甚多。请饬禁止等语。此次匪徒起事。即藉口与蒙古有仇。经直隶各军剿办得手。地方甫就平静。自应各安生业。岂可再酿争端。著奎斌出示晓谕查禁。并知照旺都特那木济勒、严加约束。务使蒙民相安。勿任寻衅滋事。是为至要。理藩院摺片。著分别钞给阅看。将此各谕令知之。现月　　

○又谕、有人奏、粤海关监督联捷、品行卑污。声名狼藉。派充各税项差使。贿赂公行。夤缘为利。此次出京之后。沿途骚扰。物议沸腾。请饬查办等语。著李瀚章按照所参各节。确切查明。并详察该员办理税务。能否妥协。据实覆奏。原摺著钞给阅看。将此谕令知之。寻奏、被参各款。均无实据。报闻。现月　　

○又谕、沙克都林札布奏、军台废员。漫无约束。请饬查禁一摺。据称废员在台当差。来去自由。毫无拘束。每至卯期。倩人代投名刺。甚或潜逃数月。该管官始行知觉等语。废员到配。理应安分当差。若如所奏游行街市。漫无管束。殊属不成事体。著德铭于到任后。申明旧章。实力整顿。毋得视为具文。原摺著钞给阅看。将此谕令知之。寻德铭奏、遵旨严饬各官。约束军台废员。并饬不得藉口约束。假端需索。报闻。现月　　

○以解清甘肃新饷。予江甯布政使瑞璋等升叙加衔有差。现月　　

○予故记名提督前广东琼州镇总兵陶定昇恤典如例。事迹宣付史馆立传。并附祀安徽陕西甘肃故大学士曾国藩、左宗棠、故提督刘松山专祠。现月　　

○丙戌。以总管内务府大臣立山为正白旗汉军副都统。译汉　　

○予故前任正红旗护军统领长春恤典如例。现月　　

○丁亥。予故成都将军歧元恤典如例。现月　　

○予故记名提督广东高阳罗镇总兵张树勋恤典如例。摺包　　

○以捐建学宫。予陕西泾阳县故候选郎中吴聘妻周氏二品封典。并予建坊。摺包　　

○戊子。山东巡抚福润奏、滨河等属田亩被淹。分别饬查抚恤。报闻。摺包　　

○调西安将军恭寿为成都将军。未到任前。以副都统雅尔坚护理。以前工部尚书荣禄为西安将军。译汉　　

○以经明行修。赏安徽已故太平县举人孙璧文、合肥县贡生李联奎、光禄寺署正衔。　　

○以学行卓著。赏安徽太湖县教谕汪润烈五品衔。训导曹琼国子监学正衔。青阳县训导周赟交部议叙。现月　　

○豁免云南赵州等属被淹田亩。秋季应徵银米。　　

○己丑。以雪泽未沾。上诣大高殿祈祷行礼。　　

○遣贝勒载濂诣时应宫。贝勒载滢诣昭显庙。贝勒载澍诣宣仁庙。辅国公载泽诣凝和庙拈香。现月　　

○谕军机大臣等、热河围场地面辽阔。毗连喀喇沁旗。素为马贼出没之区。最易藏奸。现在剿办朝阳等处匪徒。正在得手。恐有败残余匪。乘闲窜入。希图藏匿窃发。著奎斌派拨练军。前往认真摉捕。以杜分窜。勿得稍涉疏忽。将此谕令知之。寻奎斌奏、遵派马步兵队。驻扎围场。认真摉捕余匪。以杜分窜。报闻。　　

○现月　　

○东三省练兵大臣定安奏、遵调黑龙江齐军左翼马队赴伯都讷协防。报闻。摺闻　　

○直隶提督叶志超奏、军次朱碌科。前军获胜情形。得旨、览奏剿办情形。尚为得手。著即亲往督剿。务期迅埽逆氛。毋留余孽。摺包　　

○颁湖南校经书院扁额曰通经致用。从学政张亨嘉请也。随手　　

○以边防紧要。改丁忧广西右江镇总兵张春发为署任。摺包　　

○以学行兼优。赏湖南宝庆府教授吴德襄五品衔。湘阴县教谕刘廷棫、茶陵州训导蔡秉钧、道州训导刘受爵、署会同县教谕胡元玉、国子监学正衔。湘潭县贡生王启原、甯乡县廪生邓承鼎、嘉禾县廪生雷飞鹏、以教职选用。现月　　

○庚寅。以镶蓝旗满洲副都统恩佑为镶蓝旗蒙古都统。译汉　　

○纂修官华焯恭纂　　

总纂官钱骏祥恭辑监修总裁世恭阅三签十月初十日正总裁那月日专司藁本陆恭覆阅癸丑七月十一日徐月日荣月日副总裁唐月日宗室宝恭阅三月十三日陈恭阅二签正月二十二日熙月日郭恭阅一签五月初一日宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之三百五　　

光绪十七年。辛卯。十二月。辛卯朔。上诣仪鸾殿问慈禧端佑康颐昭豫庄诚寿恭钦献皇太后安。至庚申皆如之。外记注　　

○谕军机大臣等、户部总理各国事务衙门奏、各直省欠解东北边防经费。请旨严催一摺。据称本年各省关应解东北边防经费。除扣留划抵及报解起程外。尚欠解银三十七万五千两。其光绪六七八九十十一十二十三十四十五十六等年积欠银两。节经严催。迄未报解等语。此项经费。关系紧要。岂容稍有延宕。著各该将军督抚监督迅即查照户部单开欠解各数。分批筹解部库。傥再延欠。即著户部照贻误京饷例。指名严参。原单均著钞给阅看。将此由四百里谕知福州将军、直隶等省各督抚、并传谕粤海关监督知之。现月　　

○又谕、户部、总理各国事务衙门奏、豫拨东北边防经费一摺。据称光绪十八年东北边防经费。照案指拨山东地丁银十二万两。山西地丁银十万两。浙江地丁银八万两。江西地丁银五万两。安徽地丁银十万两。江苏厘金银八万两。江西厘金银八万两。浙江厘金银八万两。安徽厘金银五万两。湖北厘金银八万两。湖南厘金银八万两。福建厘金银八万两。广东厘金银八万两。江海关六成洋税银十万两。江汉关六成洋税银十万两。闽海关六成洋税银十万两。九江关六成洋税银八万两。粤海关六成洋税银十二万两。夔关常税银三万两。赣关常税银一万两。四川津贴银八万两。两淮盐厘银十二万两。四川盐厘银十五万两。山东粮道库银五万两。请饬依限报解等语。此项饷需。最关紧要。著该将军督抚监督等。按照指拨银数。于来年五月前批解一半。年内全数解清。毋稍迟逾。将此谕知福州将军、两江湖广闽浙四川两广山东山西浙江江西安徽江苏湖北湖南广东各督抚、并传谕粤海关监督知之。现月　　

○又谕、电寄李鸿章、袁世凯著赏假百日。假满即行回差。电

寄

　　

○调镶红旗蒙古副都统德隆为镶蓝旗满洲副都统。以记名副都统广忠为镶红旗蒙古副都统。明发　　

○壬辰。吏部奏、总理海军事务衙门保奖办事出力各员与例不符。声明请旨。得旨、均著仍遵前旨给奖。摺包　　

○黑龙江将军依克唐阿奏、请将黑龙江副都统文全与齐齐哈尔副都统增祺对调。得旨、副都统系出特＜闲＞。文全前因回避对调。何又擅请改派依克唐阿著传旨申饬。摺包　　

○癸巳。直隶总督李鸿章奏、提拨赈捐余款四十万两。发商生息。以备赈抚急需。下部知之。摺包　　

○以直隶水灾办理河务赈务出力。赏甘肃甯夏镇总兵卫汝贵、直隶布政使裕长、广西按察使前天津道胡燏棻、头品顶戴。长芦盐运使季邦桢二品衔。予广东按察使前长芦盐运使额勒精额等优叙。摺包　　

○以劝募直隶赈捐出力、赏浙江布政使刘树堂头品顶戴。浙江盐运使惠年等传旨嘉奖。摺包　　

○豁免直隶安州积涝地亩本年应徵租银。其文安县积涝地亩、本年应徵粮银。并蠲缓。现月　　

○甲午。漕运总督松椿奏、请将祈雨立应之清河县龙君庙敕加封号。列入祀典。下礼部议。摺包　　

○予因公淹毙署湖北武昌卫守备朱维宾议恤。摺包　　

○乙未。穆宗毅皇帝忌辰。上诣奉先殿寿皇殿行礼。遣官祭惠陵。　　

○以神灵显应。颁西藏龙神祠扁额曰甘澍应时。城隍祠扁额曰西陲福佑。　　

○谕内阁、马丕瑶奏、举劾属员等语。广西明江同知熊继轩、那马通判吴钟淑、上林县知县王方田。甯明州知州何寿萱等四员。据马丕瑶奏、均堪称循良之选即著传旨嘉奖。仍令该员等益加奋勉。毋得始终异辙。恩隆县知县陈敬诗、贪婪巧猾。催科烦扰。代理修仁县事试用知县彭邦杰、多方渔利民怨沸腾。均著即行革职。以肃官方。现月　　

○直隶提督叶志超奏、副将潘万才、参将傅廷臣、分途进剿北路贼匪。屡获全胜现合兵驰赴乌丹城相机剿办。报闻。摺包　　

○护理察哈尔都统吉顺奏、边界土匪啸聚。调兵分驻多伦以固边防。下部知之。摺包　　

○驻藏办事大臣升泰奏、西藏与英人通商。可定于亚东立市。现派员伴送英员保尔前来该处察看酌议。下所司知之。摺包　　

○命吏部右侍郎敬信、户部左侍郎廖寿恒、承修雍和宫牌楼等工程。早事　　

○命兵部右侍郎巴克坦布接修重华宫等处工程。摺包　　

○以直隶官军攻克敖汉旗贝子府下长皋踞匪。赏记名提督聂士成黄马褂。江自康头品顶戴与副将潘万才。总兵曾腾芳等、均以提督总兵记名＜闲＞放。赏总兵余有云、参将叶玉标、傅廷臣、游击韩熙琦、沈大鳌、守备蒋广栋、巴图鲁名号。参将刘运昌等花翎。县丞谢恺等蓝翎余升叙加衔有差。现月　　

○蠲缓广西养利、崇善、迁江、临桂、灵川、苍梧、桂平、七州县暨百色厅、应徵本年钱粮兵米等项有差。现月　　

○丙申。孝惠章皇后忌辰。遣官祭孝东陵。　　

○陕甘总督杨昌浚等奏、请将伊犁镇属并塔尔巴哈台协标、新添改设参将游击都司守备各缺。作为题缺。由外请补。其塔尔巴哈台协标。应请归伊犁镇总兵管辖。以专责成下兵部议。摺包　　

