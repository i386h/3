<!-- { "loadSidebar": true } -->
○又谕、电寄宋庆、李鸿章、宋庆电奏均悉。连日海城接战。伤亡甚众。宋庆率队回扎田庄台。并据袁世凯报。牛庄已失。览奏殊深愤懑。刻下寇踪已至牛庄。营口甚为紧急。宋庆一军。现扎田庄台。亟应整顿队伍。激励将士。力遏西窜之路章高元徐邦道等、扼守盖平。已为倭兵所隔。能否调令截击牛庄一股。与宋庆两面合剿。著即妥为调度。姜桂题。程允和、张光前等。已明降谕旨。革职留营。仍责令带罪图功。以观后效。现据长顺电奏、辽阳亦甚危急。陈湜一军。现已出关。即著宋庆知照该臬司径赴沈阳。与长顺商同防剿。毋稍疏虞。电

寄

　　

○又谕、电寄李鸿章、电悉。美员宴汝德、所呈水战防口各款。如试验有效。即须付给定银等语。此事总以效验为凭。究竟以何船试验。若以敌船为验。则必须出海攻战。若用华船。则断无自行击沈之理。其余各法。如何取效。并著详细询明。逐条覆奏。电寄　　

○又谕、电寄长顺、据电称倭逆在辽海交界。势将此窜。辽西另有一股。恐将包抄等语。宋庆一军。连日与海城之贼交战。未能得手。已回扎田庄台。并闻牛庄已失。西路正在吃紧。未暇顾及辽城。前令陈湜一军。接应家庆。现已出关。本日谕令径赴辽阳。与长顺会商防剿。该将军先当就现有兵力。设法固守。此外有无就近可调之军。并著裕禄长顺酌夺办理。又据伊克唐阿电奏、连山关等处。接仗损伤甚多等语。敌情狡诈。分股牵掣。我军防剿。殊有顾此失彼之虑。摩天岭电局。闻已散已散去。该处情形。究竟如何。伊克唐阿。务当商同聂士成等军。竭力堵御。勿任扰及辽沈。是为至要。电寄　　

○甘肃新疆巡抚陶模奏、派马队护解枪械进京。交喀什噶尔提督董福祥行营。以资应用。下所司知之。摺包　　

○署黑龙江将军增祺奏、本年制造火药等项。用过工料银两。请饬核销。又奏、绥化巴彦苏苏两厅地亩。拟分拨各户。以垂久远。俟勘拨事竣。酌定起科年限。均下部议。摺包　　

○留办台湾团防帮办垦抚事务太仆寺卿林维源奏、台湾团防就绪。并报效土勇二营。自备粮饷。择要驻扎。报闻。摺包　　

○护理湖广总督谭继洵奏、遵拨军火。赶紧委解赴京。以济要需。下所司知之。摺包　　

○又奏、遵旨就地筹捐。所有鄂省筹垫北征各军饷械。及办理江防。亦请于此项捐款内。量为匀济。下部议。摺包　　

○贵州巡抚崧蕃奏、黔省厘局。碍难再减。报闻。摺包　　

○河南巡抚刘树堂奏、续调将弁北上。现在布置情形。并报牛师韩到豫日期。报闻。摺包　　

○又奏、本年河南各属。旱潦不均。秋收告歉。仍请展缓买补仓谷。下部知之。　　

○以贵州巡抚崧蕃署云南巡抚。兼署云贵总督。未到任前。以云南按察使岑毓宝暂护云南巡抚。兼护云贵总督。贵州布政使嵩昆署贵州巡抚。　　

○己亥。上诣皇极殿亲进表文。庆贺慈禧端佑康颐昭豫庄诚寿恭钦献崇熙皇太后礼成。御太和殿受贺。　　

○谕军机大臣等、电寄李鸿章、据电称戴宗骞等、禀请暂留丁汝昌办理防务等语。丁汝昌著仍遵前旨。俟经手事件完竣。即行起解。不得再行渎请。电寄　　

○又谕、电寄李鸿章、电悉。两美员著即与签押。以便试验。电寄　　

○又谕、电寄吴大澂、昨据电奏、裕禄等请拨炮位。该营仅由李鸿章拨给二十二尊。前购田鸡炮十尊。不敷分拨等语。惟奉省防务。万分吃紧。著即匀拨田鸡炮数尊。解往辽阳应用。余虎恩所部。已到七营。即著开赴山海关。归吴大澂调遣。其余三营。不日可到。所有各营到防日期。著吴大澂分晰具奏。电寄　　

○又谕、电寄谭钟麟、龙锡庆前已＜闲＞放湖北按察使。著谭钟麟传知该臬司速赴新任。毋庸来京请训。电寄　　

○护理云贵总督谭钧培奏、遵照部议。请将上年滇省所收土药厘金。在各省协饷项下划拨。下部知之。摺包　　

○又奏、孟连土司距顺甯府窎远。拟请改归镇边厅就近管辖。下部知之。摺包　　

○以记名提督李应举为云南临元镇总兵官。现月　　

○庚子。谕军机大臣等、电寄李鸿章等、电奏均悉。刘光才五营。申道发三营。著同扎乐亭。以厚兵力。今年天气较暖。海口多未封冻。著李鸿章、吴大澂、分饬守口将领。加意严防。毋稍疏懈。蹈冰上岸之说。著吴大澂俟封冻后。详查覆奏。电寄　　

○辛丑。谕军机大臣等、前据御史管廷献奏、请规复河运。以裕饷源一摺。当经谕令户部议奏、兹据该部奏称、近年河道淤浅。以致河运米石。不能议加。该御史议自陶城埠至临清一带。兴修铁路。洵属因时制宜。于运漕大有裨益。惟办理一切事宜。应通盘筹画。总期有利舞弊。历久可行。请饬各督抚妥议等语。著李鸿章、张之洞、松椿、许振祎、奎俊、廖寿丰、李秉衡、按照该御史原奏十利四便。及户部所筹各节。悉心会商。妥议具奏。原摺均著钞给阅看。将此由五百里各谕令知之。寻许振祎奏、铁路河运。应分两起。不能刻期归并。报闻。现月　　

○又谕、有人奏、已革总兵卫汝贵。起自盛军营官。巧善逢迎。不数年而统淮军十七营。兵多缺额。饷入私囊。拥赀数十万。悉由克扣盘剥而来。清江浦一处。即开设典当四座。比及事败。电致亲属。将当业倒填月日。改易商名。是其为利孳孳已可概见。请饬查抄等语。卫汝贵罪状昭著。业经逮问。著张之洞迅速派员。将该革员家产。严密查抄。解充军饷。不准稍有隐匿。将此由五百里谕令知之。寻奏、查抄卫汝贵家产。分别办理。下部知之。洋务　　

○又谕、侍郎廖寿恒奏、请将各省绅士积存有案公款。提归官借等语。著户部议奏。洋务　　

○又谕、御史管廷献奏、严订海军章程一摺。著该衙门议奏。洋务　　

○又谕、电寄吴大澂、有人奏、申道发所部刚字营。暴戾恣睢。军容不整等语。昨令该军驻扎乐亭。著吴大澂传谕该提督。严加约束。并随时访查。如有骚扰不法情事。即著据实奏参。毋稍徇隐。本日吴大澂电奏、改拨炮位事。著照所请行。

电寄

　　

○伊犁将军长庚等奏、会同俄官查勘沿边界牌鄂博事竣。下所司知之。摺包　　

○又奏、记名提督刘占魁、请留伊犁差遣委用。允之。摺

包

　　

○热河都统崇礼奏、热河团练。先后办齐。并筹捐经费。以恤民力。报闻。摺包　　

○已革黑龙江将军依克唐阿奏、现经革职。是否仍用原刊行营关防。得旨、著用前任黑龙江将军字□□羕。摺包　　

○壬寅。谕内阁、福裕奏、病难速痊。恳请开缺回旗调理一摺。奉天地方紧要。府尹责任綦重。福裕著赏假一个月。假满即赴新任。毋庸开缺。现月　　

○又谕、前据御史恩溥奏、参都察院左副都御史奕年。把持专擅各节。当派徐桐、荣禄、确查。兹据查明覆奏。奕年被参把持专擅。故乱黑白。扩与司坊官耳语等情。均无实据。惟于酌派笔帖式差缺。未经公商。辄派资格在后之人。致属员递呈申诉。虽无瞻徇情事。究属办理失当。又于伊妾病故。出具报单。称谓失体。亦有不合。奕年著交部议处。现月　　

○谕军机大臣等、前因军需紧要。经户部议立筹饷新章。通行各省。内有劝谕官绅商民。凑集资本。借给官用一条。本属不得已之举。承办官员。自应妥为经理。兹有人奏、山西劝办委员。按户按村。抑勒苛派。下至零星小户。行贩舆夫。亦皆不免。并有羁押威逼情事。是因筹借商款。竟致不肖员役。藉端扰害。累及闾阎。殊属不成政体。著张煦确切查明。如有前项情弊。即著指名严参。毋稍徇隐。并督饬地方官。将借款一事。妥为筹办不得抑勒滋弊。原片著摘钞给与阅看。将此谕令知之。寻奏、劝办息款。委无抑勒苛派。报闻。现月　　

○又谕、电寄宋庆、据电奏、金旅倭逆大股。分两路北窜。均距熊岳不远等语。该逆既渐北趋。或东犯辽阳。西窜牛庄。均未可定。宋庆现扎田庄台。即当督率各军。豫为布置。或抄其旁。或截其后。方可牵制贼势。乘械取胜。章高元张光前两军。傥被贼兵隔绝。恐难接应如须合兵夹拏之处。著宋庆酌量调派。电寄　　

○又谕、电寄长顺等本日据宋庆电称、金旅大股倭贼。分两路渐图北犯。宋庆力扼营口西窜之路。辽沈防务。愈形吃紧。著长顺督所部。及蒋尚钧一军。合力堵剿。前据电称聂士成、吕本元、亦在辽南。能否与长顺会军截击。裕禄饬办团练。能否助官军防堵。此外尚有何军。可拟赴沈阳协剿。著裕禄长顺会商妥筹办理。仍随时确探电闻。电寄　　

○又谕、电寄吴大澂、电悉。谭文焕著撤去统领。留营差委。所带五营。即饬左孝同接统。迅赴锦州。毋得延误。电寄　　

○礼部奏、议覆四川总督奏、请增夔州府拔贡额。又奏、议覆江西学政奏、请将故主事龙文彬事迹。宣付史馆立传。陕西学政奏、请将故主事路德等事迹。宣付史馆立传。并附祀乡贤祠。均依议行。早事　　

○护理云贵总督谭钧培奏、威远等厅州县。被水成灾。勘赈情形。得旨、著即分别赈抚。毋任失所。摺包　　

○以恭亲王、户部尚书翁同和、礼部尚书李鸿藻、吏部左侍郎徐用仪、礼部右侍郎刚毅、为方略馆总裁官。　　

○色楞额出差。以正黄旗满洲副都统阿克丹、署正红旗护军统领。正黄旗蒙古副都统恩焘署正黄旗满洲副都统。明发　　

○色普徵额出差。以镇国将军善耆署镶红旗汉军副都统。

明发

　　

○命庆亲王奕劻在西苑门内乘坐二人肩舆。　　

○予故镇国公载多□灰恤典如例。早事　　

○蠲缓云南鲁旬、邱北、?峨、保山、大姚、文山六厅县、被灾地方田粮。现月　　

○纂修官舒伟俊恭纂　　

总纂官钱骏祥恭辑监修总裁世恭阅五签正月十一日正总裁那月日专司藳本陆恭覆阅癸丑八月十四日　　

徐月日　　

荣月日副总裁唐月日　　

宗室宝恭阅二签五月二十二日

　　

陈恭阅七签三月二十七日　　

熙月日　　

郭恭阅六月十三日　　

宗室麒月日




大清德宗同天崇运大中至正经文纬武仁孝睿智端俭宽勤景皇帝实录卷之三百五十五　　

光绪二十年。甲午。十二月。癸卯朔。上诣乐寿堂问慈禧端佑康颐昭豫庄诚寿恭钦献崇熙皇太后安。至壬申皆如之。记

注

　　

