<!-- { "loadSidebar": true } -->
○又奏、献县知县熊存瀚。殉难建祠。请列入祀典。下部知之。摺包　　

○戊戌。江苏巡抚卫荣光奏、库款支绌。请核减苏州织造传办衣料。从之。　　

○己亥。谕军机大臣等、徐延旭奏、法与越和。仍向刘团寻衅。粤军照常扼守。并刘军需饷情形各摺片。法越议和。诸多挟制。越几无以自立。刘团素为法所顾忌。若复撤退。法人势必深入。大局更属可虞。昨据岑毓英等奏、驻守山西之滇军。已经退扎大滩。当此大势变更之际。遽行撤兵。实属调度乖方。业经传旨严行申饬。谕令唐炯驰赴防所。督军进扎。现在刘团扼守山西。断不可退扎一步。刘永福矢志效忠。奋勇可嘉。唐景崧多方激励。亦甚得力。如能将河内攻拔。保全北圻门户。定当破格施恩。以奖劳勚。徐延旭接奉前旨。谅即出关。著即激励该团。固结兵心。相机进扎。刘军饷需。恐越人不能供给。设有缺乏。关系匪轻。前已先后拨给广西饷银六十五万两。恐一时未能解到。著倪文蔚、徐延旭、即于藩库内。先行措拨银十万两。迅速发给刘永福军营。俾应急需。俟各省解到归款。军火器械。尤应多为筹拨。该军得此接济。定能士饱马腾。踊跃用命。北圻屡经粤军剿办土匪。经营有年。徐延旭所称我所设防之处。即我应保护之处。所见甚是。刻下驻扎北甯一带官军。务当联络刘团。严密防守。如果兵力不敷。酌量添募得力勇丁。以资厚集。将此由六百里各密谕知之。洋务　　

○命革任浙江巡抚任道镕、前甘肃甘凉道铁珊、均以道员选用。现月　　

○勾到四川等省情实罪犯。停决四川斩犯五人。绞犯一人。湖广斩犯二人。浙江斩犯一人。绞犯一人。江西斩犯一人。安徽绞犯一人。河南斩犯一人。绞犯一人。余一百二十九人予勾。　　

○辛丑。署直隶总督李鸿章奏、吴长庆驻守朝鲜官军。拟缓至明春。酌度情形。分别撤留。得旨、朝鲜需兵镇抚。未可轻议撤回。吴长庆所部驻扎该国。既据称并无不得力不相宜之处。自应令其留扎防护。仍著李鸿章体察情形。酌议经久之策。奏明办理。随手　　

○伊犁将军金顺奏、惠远城衙署公所。请添设办事人员。下部议。摺

包

　　

○壬寅。谕内阁、麟书等奏、甄别司员一摺。户部郎中裕溥、办事草率。随人作计。汪树堂、事无定见。随意起灭。员外郎沈鸣珂、行有苟且。物议繁兴。程秀、刻薄轻鄙。指摘交加。崔国庆、形貌黧枯。嗜好锢蔽。主事俞恒治、力衰年老。废事旷官。候补员外郎恩泰、品污习锢。文理不通。候补主事张棨、暧昧巧谲。习染尤深。华光藻、疏惰颟顸。亦有嗜好。均著勒令休致。主事朱学篯、染有痰疾。著即开缺。现月　　

○谕军机大臣等、户部奏、请旨催解京饷一摺。本年京饷。原拨续拨。共银八百万两。统限年内解齐。截至九月止。除划拨截留报解起程等款外。尚欠解银二百五十万四千余两。现在部库支绌。年内应放各项。关系紧要。亟须各省关全数解到。以应要需。岂容任意延宕。著该将军督抚等、各将欠解银两。迅即照数依限提前解京。已报起程各款。亦即赶催解部。毋任沿途逗遛。傥敢诿卸拖欠。致误开放。即著户部指名严□□□尔□。原单著分别摘钞。给与阅看。将此由五百里谕令福州将军、直隶两江湖广闽浙四川各总督江苏安徽江西福建浙江湖北湖南河南山东山西各巡抚知之。现月　　

○督办新疆军务通政使刘锦棠奏、回部头目米尔阿札呈进贡金。下所司知之。摺包　　

○癸卯。谕内阁、都察院奏、湖南京官户部候补主事周滋大等、遣抱以役子冒考等词。赴该衙门呈控。据称湘潭县屯役欧阳耀之子欧阳楷。蒙捐职衔。令其子欧阳英在县冒考。知县黄教镕、训导周宗堃、受贿袒庇等语。著潘鼎新确切查明。据实具奏。　　

○甲辰。孝慈高皇后忌辰。遣官祭福陵。起居注　　

○谕内阁、左宗棠奏、保举人材一摺。所请将江苏试用同知汤纪尚。补用知县龚定瀛。通融署补之处。著吏部议奏。现月　　

○又谕、左宗棠奏、承审重案。平反得实各员。请旨奖励一摺。江甯布政使梁肇煌。江南盐巡道德寿。于三牌楼命案。审出确情。嗣经麟书等审办。悉照原谳定拟。该司道等虚衷研求。尽心推勘。自应量予鼓励。梁肇煌著交部从优议叙。德寿著送部引见。江苏候补道吴邦祺。首先获犯讯供。江甯府知府赵佑宸。随同督审。均属著有微劳。著交部议叙。现月　　

○乙巳。热河都统恩福奏、围场田禾被灾。收成歉薄。恳请缓徵。允之。摺包　　

○上以孟冬享太庙。自是日始、斋戒三日。　　

○丙午。孝敬宪皇后忌辰。遣官祭泰陵。摺包　　

○谕内阁、陈士杰奏、筹办冬赈。请截留本年新漕一摺。山东历城等处。黄水为灾。叠经谕令该抚。宽筹赈款。并截留京饷暨江北漕米。以资赈济。兹据奏称、灾区较广。自冬徂春。为日甚长。小民无计谋生。深堪悯恻。加恩著照所请。准其截留本年新漕五万石。并随漕轻赍等项银两。俾作赈需。陈士杰务当督饬各该地方官及委员等。核实散放。毋任吏胥稍有侵蚀。用副朝廷轸念灾黎至意。现月　　

○又谕、陈士杰奏、官绅筹赈出力等语。本年山东利津等处。猝遭水患。灾区甚广。饥民待赈孔殷。经顺天府府尹周家楣。代筹赈银三千两。并各官绅先后由上海筹解银七万六千两。棉衣一万件。东省灾黎。藉资接济。周家楣不分畛域。广为劝募。得以集成巨款。直隶候补道盛宣怀。浙江候补道徐润。翰林院庶吉士沈善登。候选道郑官应。补用道李培松。候选主事经元善。国子监学正谢家福。河南候补县丞杨家杲。设法劝捐。不遗余力。拣选知县潘民表。候选训导严作霖。举人施则敬。分赴利津齐东齐河等处。核实散放。均属心存利济。见义勇为。著传旨嘉奖。以昭激劝。现月　　

○山东巡抚陈士杰奏、东省水灾。粮食免税请抵正额报闻。摺包　　

○以亏短银两。逮问已革安徽泾县知县裕丰、革已故署太湖县知县袁叶茂职。并籍产备抵。　　

○丁未。上以孟冬享太庙。前期亲诣行礼。起居注　　

○谕内阁、光禄寺卿尚贤奏、崇文门正监督所派验货之委员火□犮扬阿家丁任福通同作弊。讹索驮夫吴大等六人梨税。刑求不遂。株连利兴果行等五家。勒令封闭。并将该店驮夫数十名。交东城吏目看押。勒罚银一千五百两。又罚洋纸铺银三千两。未经缴结。额驸符珍。亦被勒罚银四百两。此外尚有因讹索不遂押禁者若干案。种种情形。均闻之于副监督克蒙额等语。著克蒙额明白回奏。并著派宝鋆、阎敬铭、确切查明。据实具奏。所请详定章程之处。并著一并议奏。现月　　

○又谕、巡视中城给事中安祥等奏、现在五城差务繁多。司坊各官。不敷分布。请饬部拣发人员等语。著吏部于候选指挥副指挥吏目三项人员内。每城每项各拣二员。于十月内到城。以资差委。现月　　

○又谕、巡视中城给事中安祥等奏、整顿捕务。暨请饬催缉捕经费各摺片。著直隶总督按照户部前奏所拨银两。赶紧解京。俾资应用。　　

○谕军机大臣等、有人奏、奉天辽阳税官常善。履任最久。违例滥收。历经绅民控告。并闻该员在城守尉署兼三司行走。公事无不干预。请饬确查惩办。又牛马税各分局。向有家丁监收骚扰。拟请永远禁止等语。各项税务。必应遴选妥员。核实经理。著崇绮将常善被□□□尔□各节。确切查明。如果属实。即行奏□□□尔□惩处。至各税口派家人监收。本多流弊。应否遴派司员稽查之处。并著体察情形。酌量办理。将此谕令知之。现月　　

○又谕、法人既与越南立约。必将以驱逐刘团为名。专力于北圻。滇粤门户。岂可任令侵逼。现经总理各国事务衙门照会法使。告以越南久列藩封。历经中国用兵剿匪。力为保护。为天下各国所共知。今乃侵陵无已。岂能受此蔑视。傥竟侵及我军驻扎之地。惟有开仗。不能坐视等语。如此后法人仍欲逞志于北圻。则我之用兵。固属名正言顺。刘团素称奋勇。现在退扎山西。距河内稍远。著徐延旭饬令刘永福整军进扎。相机规复河内省城。不可稍有退沮。北甯为我军驻防之所。如果法人前来攻逼。即著督饬官军。竭力捍御。毋稍松劲。前据左宗棠奏、拟饬王德榜调募广勇数营。驻扎滇粤边界。并在广东捐输筹饷等语。当经谕令听候谕旨遵行。现在广西边防紧要。诚恐兵力尚单。闻王德榜现在永州。已召募勇营听调。傥已成军。著左宗棠即饬该藩司。迅速带赴广西关外扼扎。归徐延旭节制。所需饷项。若待广东捐输。恐缓不济急。著左宗棠豫为筹定。仍由江南极力筹拨。俾无缺乏。岑毓英等前奏。滇军驻扎山西。轮船炮弹。可及城中。防守不易。惟该城与北甯相距较近。必应固守。以成掎角之势。唐炯亲驻防所。自应随时相机调度。乃该抚并未奉有谕旨。率行回省。致边防松懈。咎实难辞。著摘去顶戴。革职留任。以观后效。如再退缩不前。定行从重治罪。滇省防营无多。难资策应。著岑毓英、唐炯、添募数营。以厚兵力。此举系为法人侵我藩属。逼近边境。不得不力筹防御。至内地各国通商地方。及法之商人。仍当随时保护。免滋口实。傥法人竟以兵船来华寻衅。必应先事戒备。著李鸿章、左宗棠、张树声、倪文蔚、裕宽、迅筹布置。不可视为缓图。天津密迩京师。关系尤重。李鸿章筹办海防有年。为朝廷所倚任。天下所责备。尤应勉力图维。不得意存诿卸。将此由六百里各密谕知之。洋务　　

○署湖广总督卞宝第等奏、安陆府知府李庆霖、知县沈星标、玩忽堤工。请交部议处。县丞张福鐄、督工草率。拟定斩监候。均下部议。摺

包　　

○调吏部左侍郎锡珍为仓场侍郎。以内阁学士景廉为吏部左侍郎。现月

　　

○以仓场侍郎继格为热河都统。未到任前。以热河总管富华暂行护理。　　

○以筹解西饷。赏江甯布政使梁肇煌头品顶戴。现月　　

○以勤奋效力。复记名总兵贺世清等职。　　

○予已故热河都统恩福祭葬如例。现月　　

○协修官金兆丰恭纂　　

帮总纂官程棫林恭辑监修总裁世恭阅四月十八日正总裁那恭阅八月十八日专司藳本陆恭覆阅壬子十二月初七日　　

徐恭阅一签十一月十七日　　

荣月日副总裁唐月日　　

宗室宝恭阅一签六月二十八日

　　

陈恭阅一签十一月初十日　　

熙月日　　

郭恭阅八月二十日　　

宗室麒月日蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百七十一　　

