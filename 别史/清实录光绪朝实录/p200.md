<!-- { "loadSidebar": true } -->
○壬寅。谕内阁。阎敬铭奏山西等省差徭苦累。请饬分别查办裁减一摺。差徭藉资民力。自应随事核实。何得任意增益。致累闾阎。兹据阎敬铭所奏近年山西等省。派差繁重。小民困于追呼。实属不成事体。该侍郎所拟办法各条。不为无见。候补人员。差使名目繁多。并有借差回籍、或他往者。往往遣令家丁执持印札。四出索取差费。折收车马钱文。致多扰累。嗣后著该督抚督饬所属酌量裁省。勿事滥派。有因要事派往之官员等。亦必定以车马限制。予以查验凭据。以杜浮冒。并严禁折收钱文等弊。凡职官幕友家丁书役藉口办公。需索车马者。均著严行禁革。至所称由臬司发给车马印票。暨令民闲折交派差钱文。由州县衙门自办各节。著该督抚体察情形。酌度办理。衙蠹地痞。藉差渔利。用少报多。情殊可恶。著饬令地方官随时严查。傥有浮收滥派情事。即将该丁役等从重治罪。驿站马匹。务令足额备用。以免多派民闲。该侍郎前在山东巡抚任内。令本省勇营、酌改长夫为长车。每遇开行、及寻常转运差遣。由营自备车马。外省过境兵差。亦为奏立定章。其并无印票。仅持营官木戳钤记文件者。概不支给。并著仿照妥办。以上各条。著四川陕西山西河南各督抚悉心筹画。督率属员详察民隐。破除积习。严定章程。所有无名科派。悉予革除。其余各省情形、亦多相同。并应认真核办。总期无累民生。无误差务。其奉使大臣及出差官员等。务当检束家丁。严禁需索。毋任稍有骚扰。所请饬部限以折夫折车银钱定数。准由州县报销等语。著该部议奏。至喇嘛来往。须有定班一条。暨所陈陕西巡抚谭钟麟咨行四川山西喇嘛过境章程。著该衙门妥为核议。奏明颁行。嗣后喇嘛来往。概不准藉端勒索。官员等赴藏熬茶等项差使。亦不准滥索供应。以轻徭役而恤民艰。现月　　

○又谕。阎敬铭奏奉使大臣过境。扰累殊甚。据实直陈一摺。据称恩承、童华、上年奉使四川。行至山西境内。每处酒席门包、及各项支应。一日之费。官供民派。需银千数百两。闻其行至陕西汉中。诸更加厉。复据华州民人呈诉恩承等过该州时。所用视过晋境尤加。并闻恩承家丁在华阴县有需索杂费、闹至县署之事。谨将恩承等经过山西安邑县、及陕西华州。支应各项。开单呈览等语。大员奉命出差。沿途经过地方。岂容丝毫扰累。况山陕正在办赈。尤当体恤灾区。乃恩承等道经该两省。支应浩繁。并不约束家丁。致有需索情事。毫无觉察。咎实难辞。恩承、童华、均著交部严加议处。现月　　

○守护东陵大臣荣颐等奏普祥峪菩陀峪万年吉地。守卫各项事宜。得旨。著承修王大臣会同各该部妥议具奏。朱批　　

○署吉林将军铭安奏钦承圣训。据实覆陈。得旨。本日已有旨将铭安补授吉林将军。所有地方一切事宜。仍著虚衷体察。实力整顿。用副委任。摺

包

　　

○稽查山西赈务前工部右侍郎阎敬铭奏稽查赈务。办运南粮。均已差竣。并请病假放归调理。得旨。该侍郎办事实心。任劳任怨。现在病体未痊。著准其安心调理。一俟病痊。即行来京陛见。摺包　　

○实授铭安吉林将军。起居　　

○以捐赈邻省灾民、予安徽巡抚裕禄优叙。摺包　　

○以捐助赈银、予前直隶提督刘铭传奖叙。朱批　　

○以办理京城平粜出力、予道员何维楷等奖叙。　　

○予已故甘肃提督署陕西汉中镇总兵李辉武、于汉中府城及宝鸡县城建立专祠。朱批　　

○旌表贞孝候补笔帖式春泰妻郭洛罗氏。纂修官章梫恭纂　　

总纂官钱骏祥恭辑监修总裁世恭阅五月初二日正总裁那恭阅五月十八日专司藁本陆恭覆阅壬子九月初六日　　

徐恭阅五签七月二十一日　　

荣恭阅九月初三日副总裁唐恭阅一签十一月二十一日宗室宝恭阅五月二十七日　　

郭恭阅六月十六日　　

熙月日初校修改上卷叁拾叁签张润恭校陈恭阅一签八月初七日覆校修改上卷贰拾签曾文玉详校宗室麒月日总校修改上卷肆拾壹签商衍鎏总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之九十六　　

光绪五年。己卯。六月。癸卯朔。以京师及山西得雨。上诣大高殿报谢行礼。　　

○以祈雨灵验。命顺天府派员恭送铁牌至邯郸县龙神庙祀谢。毋庸送往山西并加封号曰、灵应昭佑宏济永泽圣井龙神颁扁额曰仁畅惠渥。　　

○诣钟粹宫问慈安端裕康庆昭和庄敬皇太后安。长春宫问慈禧端佑康颐昭豫庄诚皇太后安。至壬申皆如之。谕内阁、恭镗奏续查乌鲁木齐等处殉难员弁。恳请赐恤。开单呈览一摺。同治三年闲。新疆回匪滋事。窜陷各城。库尔喀喇乌苏领队大臣文永。赴援库车。沿途转战阵亡。最为惨烈。著交部从优议恤。都司张维昶等六十三员名。或接仗阵亡。或不屈自尽。均堪悯恻。著一并交部从优议恤。文永及张维昶等。并准其附祀平瑞专祠。以慰忠魂。　　

○谕军机大臣等、荣颐等奏、酌拟万年吉地。栽种树株。绘图呈览。并请拨款一摺。据称普祥峪菩陀峪万年吉地工程。将次告竣。所有各处应行分别栽种树株。共拟栽松树三万二千四百七十三株。需银三万二千四两零。现在永济筹备两库无款可筹。请照案由直隶藩库拨用。并请将今春种树。已垫过银一万一千一百九十五两零先由直隶藩库解交归还等语。即著照所拟。由荣颐等督饬派出各员。敬谨妥办。所需工价等款。并著李鸿章饬令藩司。不拘何款。按数提拨。将荣颐等已垫过银两。先行筹解。其余随时提拨。委员解交东陵内务府衙门兑收。以应要需。另片奏、直隶欠解惠陵树价银一万一千六百两零。请饬筹解等语。著李鸿章饬令藩司将欠拨前项树价银两。照数即行筹解。毋稍延缓。将此谕令知之。现月　　

○又谕。吴赞诚奏、病体未痊。恳恩展假就医一摺。吴赞诚著再赏假两个月。准其前赴江苏就医。一俟病体稍痊。即驰回工次。以重职守。船政事关紧要。兼之海防事务甚繁。何璟、李明墀、务当督饬道员吴仲翔。悉心经理。遇有紧要公务。随时禀商妥办。毋稍疏虞。至船政经费支绌。尤当宽为筹济。俾资应用。著庆春等将海关月款。如数筹解。以期无误要需将此由四百里各谕令知之。洋务档　　

○又谕、恭镗奏、请调员差遣一摺。候选知府高同善。直隶候补州判张丙喆。著吏部咨行各该省。饬令前往乌鲁木齐。交恭镗差遣委用。并准其由北路台站驰驿行走。以期迅速。现月　　

○调刑部右侍郎启秀。为盛京刑部侍郎。工部左侍郎文澂。为刑部右侍郎。未到任前。以礼部左侍郎松森兼署。以内阁学士师曾。为工部左侍郎。

现月

　　

○甲辰。钦奉慈安端裕康庆昭和庄敬皇太后慈禧端佑康颐昭豫庄诚皇太后懿旨昨据荣颐等奏、酌拟万年吉地守卫各项事宜。请饬核议一摺。著醇亲王一并妥议具奏。现月　　

○山西巡抚曾国荃奏、晋省灾祲过久。赈抚事宜。无款可筹。请将佐贰实官。及翎枝等项。展捐半年。外官道府州县。京官郎中员外主事遵旨停止。下部速议。摺包　　

○乙巳。两江总督沈葆桢等奏。苏州统捐停止。请将所遗四成半协甘捐银。尽数拨归黔省。以济饷需。下户部议。摺包　　

○云贵总督刘长佑等、奏、遵旨体察云南情形。酌留练勇之办法。难复绿营之旧规。厘金分局。务除积弊。铜盐两税。以次变通各节。得旨、即著随事随时。酌核缓急轻重。妥实办理。庶兴利除弊。皆有实济。摺包　　

○丁未。谕内阁。穆图善奏、讯明副参领被控各情。请旨革职。并将原案各员分别察议一摺。察哈尔正白旗亲军校兼副参领特古斯济尔嘎勒。于左翼素呢特札萨克旗。关提盗犯贡哩勒。辄自行提犯查讯以致疏脱。又未立时饬属拏解。实属玩视缉案。且该员因病请假。并不候该总管批准。径行进口。尤属任性。特古斯济尔嘎勒。著即行革职。镶白旗总管布彦德勒格尔。前在参领任内。动用厂资。垫给兵丁。并不早为归结。迨经委员会算。始行措交。正白旗总管巴札尔。于该旗厂资款项。未能派委妥员管理。致属员怀疑指控。均属不合。布彦德勒格尔、巴札尔、著一并交部察议。另片奏请将解差妄报之骁骑校革职等语。骁骑校栋哲依、奉委押解盗犯贡哩勒。归案审讯。辄敢捏报该犯病重。以致稽延时日。不能收审。实属意存徇隐。栋哲依著即革职。现月　　

○又谕、穆图善奏、查明亏短官马各员。请分别惩处一摺。已革固山达鄂勒哲依达赖。呈控该群亏短马匹各情。经该都统讯明解马各员。欠缴余备马、虽已陆续补齐。系于事后巧为弥补。备拴骑马一项。前经申禁之后。仍有违禁情事。牧长奇巴克札普等。亏短马三百五十余匹。笔帖式鞥克济尔嘎勒。兼牧孳生马。毛色等项。闲与图册不符。据称系因残倒赔补。殊属任意取巧。总管巴图那逊。挪用银两。亦属妄为。总管翼长固山达等官。失于稽察。均有应得之咎。所有牧长奇巴克札普等二十五名。均著革去顶戴。仍留牧长差使。各加鞭责一百。所亏马匹。责令照数赔补归群。报部存案。该群委署固山达巴札尔萨都等十员。均著革去顶戴。笔帖式鞥克济尔嘎勒。著革去笔帖式。翼长索特那木栋、岳特阿木嘎巴札尔职司分统。有弥补欠交余马情弊。均著革职留任。总管巴图那逊。整顿马政是其专责。竟敢置亏短于不问。视拴马为故常。玩弛已极。著即行革职。鄂勒哲依达赖。系因案革职永不叙用之员。呈内牵引前案。罔知愧悔。著交该旗佐领。严加管束。至备拴骑马。系牧群巧立名目。私将官马乘骑。前于同治四年奉旨禁止之后。仍有前项情弊。实属不成事体。著再严饬该总管等。傥敢仍蹈故辙。即从严□□

□尔□办。现月　　

