<!-- { "loadSidebar": true } -->
○谕军机大臣等、总理各国事务衙门奏、接据出使俄国大臣电报。并密陈交收伊犁一事。各摺片。据奏崇厚电报。内称俄国接金顺覆文。俟交收伊犁后。方可弛禁。俄人所争。俟弛禁后。方可交收。伊犁现拟办法。请即行文边界。弛禁通商等语。俄人久踞伊犁。此次虽允交还。其欲藉此要挟图占便宜。固在意中。然利害所关。必当权其轻重。未可因急于索还伊犁。转贻后患。即如通商一节。所该地方甚广。流弊滋多。分界一节。欲于原定界址外。再图侵占。即偿款一节。虽据布策云。并无因利多索之心。然数目究未言明。以上三端。均尚未有成议。若遽行弛禁。彼又得步进步。多所要求。办理转致棘手。崇厚务当力持定见。总宜将通商分界偿款三端议定后。与交还伊犁。同时并举。方为妥善。设或所议各节。利害相权。得不偿失。自应另筹办法。著崇厚、左宗棠、金顺、锡纶、通盘筹画。详悉陈奏。至崇厚电信。所称喀什噶尔。寄居俄国属民。驱逐出境。及和阗有乱。住俄回民。欲入喀什噶尔滋事各节。是否确有其事。著交左宗棠、金顺、查明具奏。原摺片均著钞给阅看。将此密谕崇厚、并由六百里密谕左宗棠、金顺、锡纶知之。洋务档　　

○戊申。命升任福建巡抚勒方锜。来京陛见。摺包　　

○己酉。谕内阁、前据丁宝桢奏、遵查云南提督胡中和等。催饷遣勇意存见好等情。当经降旨照办。嗣据刘长佑奏该提督等。递呈咨禀。各称屈抑。请再饬查。复经谕令恩承、童华、确查具奏。兹据奏称、胡中和勇营尚无溃散情事。因四川协饷未解。无从垫发。遂咨请将楚勇两营裁撤。其发给两个月全饷。藉充经费。仍系补还旧欠。并非另给行粮。含混支领。前任云南盐法道沈寿榕。查无与魏鼎薰等、私事干求。亲密太甚各情。亦无声名平常实据等语。胡中和著赏还黄马褂勇号。沈寿榕著仍以道员留于云南补用。毋庸送部引见。已革知府魏鼎薰。已革知州李光舒。仍著该督抚随时留心查看。如果始终奋勉。再行酌量奏请开复。现月　　

○又谕、曾国荃奏、请将贩卖幼女。暨著名土棍。分别严惩等语。游勇詹万安。与专贩人口之王张氏。贩卖妇女。并有烙伤幼女等情。土棍杨慖润。久在省垣。结夥生事。横行无忌。均属暋不畏法。若不严行惩办。不足以昭炯戒。詹万安、杨慖润、著即就地正法。王张氏著递回河南原籍。交地方官永远监禁。现月　　

○谕军机大臣等。都察院奏、代递贵州候补道罗应旒。敬呈管见一摺。所陈整学校。练武技精器械参西法。握利权各条。有无可采。著李鸿章、沈葆桢、体察情形。悉心妥筹具奏。原摺均著钞给阅看。将此由四百里各谕令知之。寻奏。遵议罗应旒所陈各节。如整学校以新吏治。练武技以自强。精机器以利用。握利权以储费。大指在力求自强。而不无窒碍难行之处。至参法例以谋远一条。欲于外洋遍设领事。收取华民身税。以抵新费。无论为耳食之谈。而亦有伤政体。惟军流徒各犯。按其年限。勒作苦工。课其勤惰而赏罚之。以徐磨其桀骜之气。而阴化其游惰之心。是可参照西法办理。报闻。摺包　　

○又谕昨据都察院代奏贵州候补道罗应旒敬陈管见一片。贵州苗疆粗定自宜革除积弊。以期永远相安。该道所称土司通事。朘剥苗民屯田徒养奸民。采买苗田兵米。多方需索。亦多浪用。古八丹都等厅员。廉俸不敷。致多侵吞苛索。苗民夫役苦累。各属地段交错。距本管官程途窎远。声教不及。以致风俗浇悍。盗贼充斥等语。所陈甚为详尽。该道久在黔省。熟悉地方情形言之自能确实。似此弊窦丛生。亟应力图整顿。著刘长佑、岑毓英详细查明。妥筹办理。务将以上各弊。革除净尽。罗应旒所拟办法各条。是否可以照行。并著酌量采择。贵西道曾纪凤。贵东道易佩绅。皆在黔年久。自必洞悉苗情。即著刘长佑岑毓英。督饬该二员实力筹办。并著将如何办理情形。妥筹具奏。原片均著钞给阅看。将此由四百里各谕令知之。现月　　

○步军统领荣禄出差。以吏部左侍郎成林署步军统领。现月　　

○以降调工部尚书贺寿慈。为都察院左副都御史。朱签　　

○庚戌。谕内阁。景瑞奏特□□□尔□营员捏辞克扣钱粮请革职治罪。并请分别议处一摺。直隶马兰镇右营千总徐永兴。承领弁兵钱粮。于领出后。并不即时交清。辄敢捏辞掩饰。有意克扣。致被控告。并有牵涉私放兵帐等事。亟应从严惩办。徐永兴著即行革职。交部按律治罪。景瑞失于查察。中军游击万禄。守备随登第李瑛。未能先行禀究。均有应得之咎。著一并交部议处。现月　　

○谕军机大臣等。喜昌奏、川属果洛克暨西藏番匪。叠次抢杀玉树番众。请饬查办一摺四川所属果洛克。暨西藏番匪叠次抢杀行旅。西甯所属之玉树地方。屡被该匪等抢掠牲畜伤毙番众。勒索兵费。强罚羊只。亟应严行惩办。以儆凶顽。著恒训丁宝桢松溎、色＜木咢＞额、立即查明。从严惩办。俾安边圉毋得仍前玩忽。致贻后患。将此各谕令知之。现月　　

○闽浙总督何璟奏。闽省海防紧要。兵轮未能悉数调操得旨。所有该省扬武威远两船。著该将军等饬令先赴吴淞合操嗣后遇有合操之期。即将各口分驻船只。轮流抽拨前往。由李朝斌认真操练。以重防务。庆春等。即咨行沈葆桢等查照办理。闽省应修各船。并著赶紧修理。俾资利用。摺包　　

○西甯办事大臣喜昌奏。马加国世袭伯爵摄政义等。拟由青海至西藏游历。请饬总理各国事务衙门照会阻止。下所司知之。　　

○辛亥。文宗显皇帝诞辰。上诣奉先殿寿皇殿行礼。记注　　

○谕内阁。翰林院侍读学士宝廷奏、获咎大员。声名甚劣。请旨开缺另＜闲＞一摺。贺寿慈前因商人李钟铭往来一案。降三级调用。都察院左副都御史一缺。朝廷以贺寿慈系候补人员。吏部开列在前。是以令其补授。该副都御史。既系未孚众望。年力亦究就衰。著即行开缺。至所奏贺寿慈复用。系枢臣之意。贺寿慈回奏不实。则为欺罔。恭演龙輴车。顺道购书。则为大不敬。枢臣拟旨不曰欺罔。不曰大不敬。而浑其词曰殊属非是。及都察院刑部定案。竟免置议等语朕冲龄践阼。恭奉两宫皇太后垂帘训政。军机大臣于承旨时仰蒙垂询。建言献替。亦系职分所当为。经贺寿慈覆奏各节。与初次回奏不符。业已有旨宣示。至恭演龙輴车顺道购书。固属不应。岂能即加以大不敬之罪。都察院会同刑部覆奏此案。声明李钟铭与贺寿慈交易来往。讯无干预公事情弊。应否免议。请旨定夺。当以贺寿慈业经降调。降旨免其再行置议。并非军机大臣为贺寿慈开脱处分。敢于徇庇也。惟机务甚繁。关系至重。军机大臣承书谕旨。嗣后务当益加谨慎。毋得稍有疏忽现月　　

○又谕。御史邓庆麟奏。风闻有因案□□□尔□革之内务府银库郎中连荫。贿嘱库掌萨隆阿。代谋库缺。馈送署理印钥大臣安兴阿银四千两。即点该员拟正。安兴阿所管各处。遇有行领事件。伊子福森布。门丁冯姓。暗向承办之人。任意勒索。又郎中广善、员外郎宝勋库掌萨隆阿与安兴阿往来。干预公事。今春广善宝勋私馈安兴阿骡头银两。即准广善临差告假。派宝勋补广善出围之差。又有军功应补。骁骑校四次之人。因安兴阿不准挑补。当堂跪喊负屈。请旨饬查等语。著派广寿、潘祖荫、确切查明。据实具奏。不准稍有徇隐。现月　　

○又谕。御史梁俊奏、提臣奏事获咎。请将会衔督抚。一并议处一摺。据称湖南提督罗大春。奏兵单添练摺。奉旨交部议处。而李瀚章、邵亨豫曾经会衔。请一并议处等语。前次罗大春所奏兵单添练摺尾。有会同李瀚章、邵亨豫衔名。该提督是否与该督抚商明定稿。抑系罗大春出奏在先。会稿在后。著李瀚章、邵亨豫、据实覆奏。至现在各省留防勇营尚多。未免虚糜饷项。著各该督抚。懔遵叠次谕旨。体察情形。即将各处勇营。分别裁减归并。毋得稍涉瞻徇。藉词延宕。现月　　

○又谕恒训、丁宝桢奏、署提臣因病出缺。请旨优恤一摺。署四川提督重庆镇总兵世袭一等子爵联昌。前在河标副将任内。剿办粤匪。卓著战功。历任总兵。办理防剿一切事宜。不遗余力。自署理提督以来。洁己整躬。兵民称颂。兹以旧伤时发。旋即因病身故。殊堪悯恻。联昌著交部从优议恤。并将战功事迹。宣付国史馆。伊孙振格。著俟及□山戊不□时。由该旗带领引见。现月　　

○又谕。丁宝桢奏、署理四川提督重庆镇总兵联昌因病出缺。请饬催四川提督宋庆到任。暨请＜闲＞放总兵各摺片。宋庆现在河南军营。著即驰赴四川提督本任。以重职守。宋庆未到以前。著刘宝国署理。四川重庆镇总兵员缺。著田在田补授。现月　　

○又谕。春福等奏、蒙古捐输请仍照案办理一摺。蒙古捐输。虽系请赏翎顶虚衔。与捐纳实职者不同。惟现在业经降旨停捐。所有蒙古捐输。自应一并停止。春福等请仍照案办理之处。著毋庸议。现月　　

○缓徵山东平度、历城、昌邑、三州县。暨各屯卫粮赋有差。　　

○壬子。谕内阁。吏部奏、遵议大员处分一摺。恩承、童华、以特派查办事件大员。未能屏绝供应。致有失察家人需索情事。仅照部议。予以降三级留任处分。尚不足以示惩。礼部尚书恩承都察院左都御史童华。均著改为革职留任。本日御史邓承脩奏、恩承等被劾严议。有关政体。敬陈管见一摺。朝廷赏罚。总期功过分明。岂有中外之别。使臣既有应得之咎。何能曲为宽宥。该御史奏称俟覆命之日。始行究办。亦非政体。所奏著毋庸议。现

月

　　

