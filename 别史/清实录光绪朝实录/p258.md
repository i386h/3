<!-- { "loadSidebar": true } -->
○庚午。谕军机大臣等。恒训、丁宝桢奏。分剿夷匪。获胜情形一摺。四川峨边雷波两处滋事夷匪。经官军剿办。叠次获胜。毙匪多名。各该夷众。或愿缴械输诚。或尚负嵎抗拒。亟须妥筹剿抚。著恒训、丁宝桢、督饬张世康、李培荣等。将投诚各夷。开诚晓谕。妥为抚绥。其负固夷匪。自应大加惩创。俾知震慑兵威。然后再议收抚。即著饬令该官兵等。实力进剿。务将滋事凶夷。设法歼除。所有剿抚机宜及善后各事。该将军总督。务当随时酌度。悉心规画。妥慎办理。期于一劳永逸。绥靖边圉。另片奏。查录野番滋扰。饬查妥办等语。里塘土司喇嘛。调兵攻击野番。经恒训、丁宝桢、派员前往开导。土司等业经回台。该番众恃瞻对为护符。胆敢四出抢掠。围扑官寨台垣。实属顽梗。瞻对番官索康色当已前来里塘。即著檄饬委员谕导该番官。将瞻对之兵撤回。一面将滋事各情。秉公查办。务令两造帖服。永弭衅端。傥该番众仍前违抗。即行酌派兵勇。相机惩办。以遏乱萌。番官若康撒附和滋扰。即著咨行驻藏大臣等撤回究惩。并另派妥员接办。将此由五百里各谕令知之。现月　　

○以杭州将军瑞联为工部尚书。现月　　

○以山西臬司衙门不戒于火。署布政使按察使松椿。下部议处。现月　　

○蠲缓山东郓城、濮、范、寿张、临清、济甯、历城、章邱、齐东、齐河、济阳、长清、肥城、东平、东阿、平阴、惠民、青城、乐陵、滨、利津、蒲台、阳谷、菏泽、曹、钜野、朝城、聊城、堂邑、清平、馆陶、恩、武城、鱼台、临邑、甯阳、定陶、观城、莘、冠、夏津、邱、嘉祥、海丰、禹城、陵、德平、阳信、商河、滋阳、曲阜、邹、泗水、滕、峄、汶上、单、城武、博平、茬平、高唐、金乡、沾化、兰山、郯城、莒、益都、博兴、临淄、乐安、寿光、昌乐、临胊、昌邑、潍、平原、邹平、长山、七十八州县。暨济甯、东昌、德州、临清、四卫。东平所永阜等场。被旱被风被虫被鹻被雹各村庄新旧额赋并租课有差。现月　　

○辛未。以京畿雪泽愆期。上诣大高殿祈祷行礼。　　

○遣惇亲王奕誴诣时应宫。恭亲王奕诣昭显庙。惠郡王奕详诣宣仁庙。贝勒载治诣凝和庙。拈香。记注　　

○谕内阁。庆裕奏。特□□□尔□庸劣不职各员一摺。广西候补知府陈景奎。利心太重。办事欺蒙。补用知州张发祥。性情乖僻。操守平常。前署西隆州知州柳城县知县刘德馨。操守不谨。声名甚劣。前署怀远县知县杨自明。居心巧诈。办事颟顸。义甯县典史黄承德。擅受民词。纵差讹诈。桂平县穆乐墟巡检缪昂。任意妄为。不守官箴。前署西隆州吏目太平府知事吴世仁。性情乖谬。心地糊涂。均著即行革职。左州知州张相臣。办事迂拘。舆情不洽。著以府经历县丞降补。以肃官方。现月　　

○谕军机大臣等。岐元奏。奉天留防客兵。有协领德昌统带之吉林马队三百十三员名。光绪三年。经铭安调往吉林二百十员名。请饬仍行调回奉省。德昌如有经手事件。即行留吉差委等语。奉天防务紧要。兵力较单。著铭安即将前项官兵。饬令仍赴奉省。毋稍延缓。将此各谕令知之。现月　　

○广西巡抚庆裕奏。饬记名提督黄桂兰。击退越南窜匪。疏通贡道。报闻。摺包　　

○以镶蓝旗蒙古都统吉和为杭州将军。正白旗满洲副都统穆隆阿为镶蓝旗蒙古都统。译汉　　

○以亏短银两。逮问已革山东临胊县知县严家正。籍产备抵。现月　　

○察木多使臣昂翁洛松等二人于神武门外瞻觐。记注　　

○壬申。恭亲王奕等奏。重印列圣圣训。成书过半。次第装订成帙。应需工料等银。请饬部照数拨给。从之。现月　　

○以通政使司副使载英为光禄寺卿。现月　　

○调镶白旗蒙古副都统奎润为正白旗满洲副都统。署正蓝旗蒙古副都统长春为镶白旗蒙古副都统。镶白旗汉军副都统清凯。兼署正蓝旗蒙古副都统。译汉　　

○癸酉。谕军机大臣等。岑毓英奏。会匪窃发攻城。旋经扑灭一摺。贵州桐梓县境。有会匪纠集党与多人。攻扑县城。经该督派提督何秀林等。带练驰往剿办。当将老厂杨村坝贼巢攻毁。匪党歼除净尽。并将伪元帅毕香亭等擒获正法。办理尚为迅速。逆首朱洪祚及未获匪犯。现在逃匿何处。该抚已咨会邻省访拏。仍著饬属一体严缉务获。并□□穴□又□捕伏莽以净根株。被害各村寨。著即查明妥为抚恤。毋令失所。所有前次剿除梵净山等处匪徒。及此次出力各员弁等。著准其择尤分案汇保。毋许冒滥。将此由四百里谕令知之。现月　　

○甲戌。遣官祭先医之神。记注　　

○谕内阁。左宗棠奏。甄别知县一摺。甘肃安定县知县赵国栋。陇西县知县刘应龙。年力就衰。难期振作。均著以原品休致。镇番县知县范希廉。甯远县知县王振远。安化县知县季德成。性识迂拘。办事竭蹶。均著开缺以府经历县丞降补。敦煌县知县李荣。人地不宜。著开缺另补。以肃官方。现月　　

○谕军机大臣等。左宗棠奏。请将前任总督贺长龄事迹宣付史馆立传。入祀湖南乡贤祠等语。已故总督贺长龄。于道光年闲。因在云南总督任内。办理回务不善。获咎甚重。钦奉谕旨革职。前经黎培敬以开复原官予谥立传建祠。冒昧陈奏。当经明降谕旨驳斥。并将黎培敬交部议处。该督岂未闻知。此奏殊属率意。本应予以处分。著加恩宽免。所请著不准行。嗣后该督陈奏事件。务当加意审慎。毋稍轻率。将此谕令知之。现月　　

○陕甘总督左宗棠奏。遴举贤能各员。得旨。饶应祺等均著交军机处存记候旨录用。　　

○予故内阁侍读学士前任陕西巡抚曾望颜。于陕西省城。建立专祠。并将事迹宣付史馆立传。从左宗棠请也。现月摺包　　

○乙亥。予河南武陟县河神栗大王祠列入祀典。并颁扁额曰风烈昭宣。现月　　

○谕内阁。本年各直省办理秋审人犯。经刑部由缓决改情实者。四川省多至五起。该督并臬司于秋谳重犯。未能详审核议。均著交部查明分别议处。嗣后各将军府尹督抚等。务当督同所属。遵照定例。酌核案情。悉心究拟。固不可失之刻核。亦不可惑于救生不救死之说。故从轻减。总期执法持平。无枉无纵。用副明慎用刑至意。将此通谕知之。现月　　

○又谕。吏部等衙门奏。遵议礼亲王世铎等处分一摺。礼亲王世铎。肃亲王隆勤。礼部尚书徐桐。礼部左侍郎桂全。右侍郎兴廉。署工部右侍郎都察院左副都御史程祖诰。盛京将军岐元。副都统富升。盛京户部侍郎恩福。刑部侍郎启秀。工部侍郎兴恩。奉天府府尹松林。府丞潘斯濂。应得降三级调用处分。均著加恩改为降三级留任。不准抵销。富升并著照部议再降二级留任。准其抵销。现月　　

○又谕。铭安等奏。坐补理事通判。难胜繁剧。仍请归部铨选一摺。前据该将军等奏。请将坐补长春厅理事通判萨呢扬阿。以＜闲＞缺归部铨选。当经允准。旋经吏部奏请仍应坐补原缺。系属照例办理。兹据铭安等奏称。察看该员才欠开展。吉林设立民官。创办伊始。该厅事务繁难。非该员所能胜任等语。自系为整饬吏治起见。萨呢扬阿著毋庸坐补原缺。以＜闲＞缺归部铨选。现月　　

○又谕。内务府奏。拏获擅入宫内人犯。请派王大臣会同刑部审办一摺。本月初八日。宫内拏获混入禁门之刘振生一犯。著即解交刑部。派军机大臣总管内务府大臣。会同刑部严行审讯。定拟具奏。现月　　

○命前任云南广南府知府靳登瀛赴鲍超军营听候差遣。现月　　

○以人地不宜。开甘肃肃州镇总兵章洪胜缺。以凉州镇总兵王仁和为甘肃肃州镇总兵官。现月　　

○予故两江总督沈葆桢于徐州府城建立专祠。列入祀典。从两江总督刘坤一请也。　　

○予故记名提督魏兴发优恤。如军营例。摺包　　

○旌表未婚守志顺天宛平县民邵承掞聘妻孙氏。安徽泾县生员朱祖庆聘妻黎氏。江苏上元县俊秀汤宜杭聘妻唐氏。摺包　　

○丙子。谕军机大臣等。孙家鼐奏。定陵神路中。有车辙约长十余丈。请饬严禁等语。神路重地。理宜严肃。岂容由中路任意行车。致将甎面碾损。殊属不成事体。著荣毓、荣颐、景瑞。督率守护员弁。严行禁止。嗣后车辆尽由两旁土道行走。不准再行中路。以昭敬慎。将此各谕令知之。现月　　

○又谕。勒方锜奏。前赴台湾巡查等语。现在台湾地方静谧。而番民杂处。自应前往弹压抚绥。至该处为南洋门户。防务尤为紧要。该抚务当察看情形。妥筹布置。随时与何璟会商办理。以期有备无患。将此谕令知之。现月　　

○抚恤琉球国遭风难民如例。摺包　　

○丁丑。圣祖仁皇帝忌辰。遣官祭景陵。　　

○谕军机大臣等。铭安吴大澂奏。招致在逃勇目韩效忠。请旨办理各一摺。勇目韩效忠。系因案查办之人。经吴大澂单骑前往木其河设法招致到省。本应将该勇目从严查办。惟据吴大澂奏称该勇目现在务农安分。尚无为匪不法情事。自应予以自新。韩效忠著赏给五品顶戴。伊子韩寿文等均著赏给七品功牌。责令力图自效。铭安、吴大澂。务当剀切晓谕。严加约束。如再有聚夥穵金等事。立即从严惩办。决不宽贷。至各窝棚既系安分良民。即著派员进山清查户口。编立保甲。认真办理。吴大澂另片奏。夹皮沟等处金厂。并无大股聚穵之人。金苗现亦不旺。请仍照章封禁等语。该处金厂开禁招商。既无裨于国课。著即照章封禁。仍当随时实力稽查。毋任再行聚夥偷穵。将此谕知铭安。并传谕吴大澂知之。现月　　

○前藏堪布清儒隆诹于神武门外瞻觐。记注　　

○戊寅。谕军机大臣等。李鸿章奏。直境黄河漫口要工。及应补筑大堤。并一切善后工程。共约需银十数万两。除由直省竭力尽筹七万余两。尚不敷银八万两。请饬山东协筹等语。著周恒祺督饬司道。无论何款。克日凑提银八万两。委员径解东明工次。交大顺广道刘盛藻兑收。以济急需。并著李鸿章饬刘盛藻等撙节动用。毋稍浮冒。将此各谕令知之。现月　　

