<!-- { "loadSidebar": true } -->
○又谕、前据刘铭传奏、洋面水师兵船宜次第筹办等语。外洋设立水师。系属制胜要策。前经张佩纶奏请设立七省水师。当令南北洋大臣会同妥议。著李鸿章曾国荃将该提督所陈办法。与张佩纶前摺一并参酌议奏。又据教职陈麟图奏、筹办商务。莫急于织办洋布呢布。编修朱一新奏、开采煤铁兴织洋布绒呢。宜择廉干之士各等语。开采煤铁。易滋弊端。苟非得人而理。其何以裕度支而济饷需。至洋布呢布。曾经试办。如果行之有效。自当饬商开拓以收利权。并著该大臣等。悉心酌核。妥筹办理。原摺单均著摘钞给与阅看。将此各谕令知之。洋务　　

○又谕、前据提督刘铭传奏、船政局机器局宜加整顿主事余思诒、教职陈麟图奏、请整饬机器局。编修朱一新奏、请于湖北江西近水之处。添置机器局各等语。福建船政局。自被轰后。机器尚未损坏。自应一面修理。逐渐整顿。其天津上海等处机器局。开设有年。不惜多费帑金。原期制造精良。乃可适用。现在海疆有事。军火枪炮。尤应宽筹备用。以应急需。著李鸿章、曾国荃、杨昌浚、卫荣光、张佩纶、按照该提督等所陈各节。实力整顿。厘剔弊端。并将军火等项。多为储备。其湖北江西。应否添置机器局。并军火公司是否可行。著总理各国事务衙门。曾国荃、卞宝第、彭祖贤、潘霨妥筹具奏。此外设有机器局各省。并著总理各国事务衙门。咨行各该督抚一律整顿。原摺单均著摘钞给与阅看。将此谕知总理各国事务衙门。并由四百里谕令李鸿章、曾国荃、杨昌浚、卞宝第、卫荣光、彭祖贤、潘霨、张佩纶、知之。洋务　　

○又谕、前湖南提督罗大春。著刘秉璋传令前赴左宗棠军营。听候差遣委用。将此谕令知之。现月　　

○又谕、电寄潘鼎新、苏元春军屡捷。王德榜何以久留龙州。不往接应。著潘鼎新传知该藩司迅率所部前进。合力攻剿。同奏肤功。毋得逗遛干咎。电寄　　

○山东巡抚陈士杰奏、遵查庙岛地方。并无法船游弋。又奏、布置登烟各营大概情形。又奏、威海空岛无须设防。均报闻。摺包　　

○以积劳病故。开复已革云贵总督刘岳昭处分。摺包　　

○旌表贞女原任吏部尚书广寿之聘妻。伊尔根觉罗氏。早事　　

○戊戌。谕内阁、各直省盐务关税等项。向有提存豫备公用之款。前据庞际云奏、请将湖南巡抚所有缉私经费。移作军需。当以该署抚急公可嘉。降旨允准。此外各省。如有似此公费。可以移缓就急者。著各该将军督抚等、酌度情形。奏明办理。　　

○谕军机大臣等、御史恩霖等奏、崇文门收税。请饬改用三连票。以杜弊端一摺。著崇文门监督查照所奏。妥筹办理。另片奏、请催崇文门将罚款等项造册咨送江南道等语。著该监督按季造册咨送江南道。以备查核。现月　　

○又谕、广西关外。战事孔急。饷亦缺乏。现令户部查明。曾于九年四月奏拨四川盐厘银八万两。除已解外。尚欠银二万九千五百余两。复于本年二月奏。自五月起至十二月底止。由各省关月协银共四万两。现除已解外。湖北尚欠银四万九千两。湖南尚欠银四万九千两。江苏尚欠银三万四千五百两。江西尚欠银三万五千两。江海关尚欠银三万六千两。闽海关尚欠银二万五千两。四川月协银四千两。全未报解。又于本年四月奏。由各省关指拨云南饷银一百万两内。均拨广西银三十万两。现除已解外。江西尚欠银五万两。广东尚欠银二万两。粤海关尚欠银二万两。四川匀拨银二万两。湖北匀拨银三万两。均未报解。综计三次所拨广西协饷。各省关欠解甚钜。昨据潘鼎新电称、现与法人接战情形甚紧。若粤饷一缺。即成徒手等语。是该省饷需。关系极重。亟应赶紧筹解。以应要需。各该将军督抚监督等。务当顾全大局。共体时艰无论如何为难。即将欠解银两。迅速筹拨亦知各该省关库款。同一支绌。惟关外军情万紧。而核计分解之数。多不过数万两。傥不如数批解。贻误军事。厥咎甚重。懔之。将此由六百里谕知穆图善曾国荃张之洞、丁宝桢、卞宝第、卫荣光、潘霨、彭祖贤、倪文蔚、并传谕庞际云海绪知之。洋务　　

○又谕、电寄刘铭传、据曾国荃电、法船泊攻沪尾。经孙开华击败。南路土匪蠢动。运道梗塞等语。法在基隆受此大创。自必分扰他口。著刘铭传督饬孙开华各军。极力堵击。勿任驻足。南路土匪蠢动。刘铭传势难兼顾。严饬刘璈、或剿或抚。务须赶紧肃清内患。兼备各口。仍随时接济台北各军粮饷军火。如款项短少。先向绅商暂借。解到即还。电寄　　

○又谕、电寄潘鼎新、据李鸿章转电潘鼎新廿四电信。苏元春酣战五日法人未退等语。苏元春孤军当劲敌。允称强将。潘鼎新严催各军速进援助。昨已有旨催王德榜前进。该藩司向称勇往。若稍退阻。朝廷决不姑宽。潘鼎新总统各军。尤当加意联络。同心合力。互相策应。并知照岑毓英、彼此通筹分剿。以杀敌势。广西饷缺。已谕令四川等省迅速拨解。电寄　　

○己亥。谕军机大臣等、鲍超奏、酌募勇营核定月饷。恳饬如数筹拨。并请将前次缴存天津洋枪。由李鸿章解交应用各摺片。据称现拟召募步队二十六营。营务处亲兵二哨。并马队三百名。每月需饷十万六千一百五十九两等语。所召营数。虽较前谕募足万人之数增多。惟为远征宽备起见。著照所请办理。前次缴存天津洋枪。著李鸿章速即解交应用。如存件业已拨付他营。著另行筹拨以应要需。原片著钞给李鸿章阅看。现在法人肆意滋扰。提督刘铭传扼守台湾基隆口岸。带兵无多。出奇制胜。苏元春在广西关外。竭力进剿。亦能以少胜多。诸将奋勇立功。朝廷均深嘉尚。鲍超系百战健将。忠勇性成。当此军情紧要。定能迅赴戎机。不致迁延时日。无待饬催。目前饷需。前由四川拨给十万六千两。恐尚不敷。著丁宝桢无论如何为难。即酌量添拨。俾得迅速前进。所有该提督月饷。著户部速议具奏。将此由六百里各谕令知之。洋务　　

○又谕、鲍超奏、请调员差委等语。提督衔记名总兵现署湖北施南协副将谢荣胜。著卞宝第饬令该员迅速前赴鲍超军营。听候差委。将此由四百里谕令知之。洋务　　

○乌鲁木齐提督金运昌奏、法人贪诈违约。愿效前驱。得旨、览奏具见忠勇。殊堪嘉尚。乌鲁木齐等处地方紧要。该提督力筹镇抚。即所以图报效。所请著毋庸议。摺包　　

○庚子。谕内阁、顺天府奏、续获盗犯请交部归案讯办一摺。所有此次续获之李三一犯。著即交刑部归案审讯。按律惩办。仍著饬属严缉逸犯。务获究办。现月　　

○又谕、电寄穆图善等、据陈宝琛电奏、吴鸿源新召漳泉勇千人。请饬赴台助剿。淡水林绅急公。曾充日本领事之刘寿铿、现馆其家等语。台防兵单。军情万紧。较厦尤重。应先其所急。著穆图善等饬吴鸿源带勇迅速设法赴台援助。林绅急公可嘉。著刘铭传传旨奖励。饬令集团助战。刘寿铿素悉洋情。才智可用。即助其调度。与官军合力御侮。同膺懋赏。电寄　　

○又谕、电寄穆图善等、台湾军情紧急。饷项支绌。昨饬向绅商借用。著穆图善、杨昌浚、何璟等设法接济。并筹还借款以应急需。毋任缺乏。电寄　　

○哈密帮办大臣祥麟奏、情殷报效。请准赴海疆助剿。得旨、览奏具见悃忱。哈密地方紧要。该帮办大臣实力整饬。即所以图报效。所请著毋庸议。摺包　　

○都察院左副都御史陈兰彬因病乞休。允之。　　

○辛丑。谕内阁前据翰林院侍读学士温绍棠奏保候选知府何隆＜闲＞。当经降旨发往福建差遣委用。兹据御史丁振铎奏、何隆＜闲＞仅止捐职府经历。并非候选知府。迹涉假冒。请旨饬查等语。著吏部查明具奏。现月　　

○谕军机大臣等、杜嘎尔等奏、部拨乌科两城经费。安徽欠解银三万两。江西浙江各欠解银二万两。请旨饬催等语。该两城放款支绌。需饷孔殷。著潘霨、刘秉璋、卢士杰、饬令各该藩司。将欠解乌科两城经费。照数赶紧筹拨。解往济用。以重兵食。将此由五百里谕知潘霨、刘秉璋、并传谕卢士杰知之。现月　　

○又谕、陈宝琛奏、出省巡阅情形各摺片。前据曾国荃奏派前山西按察使陈湜总统水陆各军。兼理海防营务处。当以陈湜前在山西防河。未能得力。谕令该督悉心察看。并随时诫勉。兹览陈宝琛所奏。是该臬司难期得力。际此海防紧要。总统必须得人。岂容迁就贻误。即著曾国荃另派廉明勇敢大员。以资统率。陈湜著令其迅速回籍。毋任逗遛江南。致滋物议据称南琛管驾袁九皋。曾充招商局轮船买办。不胜管带之任。并著曾国荃将袁九皋撤去管驾。另行拣派。江南防务。关系极重。著曾国荃会同陈宝琛。将防军实力整饬。严行申儆。训练必使精纯。营规必期整肃。庶几战守足恃。各营将弁。傥有虚额蚀饷。游荡聚赌。及水师离船上岸各情弊。即行从严惩办。毋稍姑容。陈宝琛所奏。系为大局起见。曾国荃素能集思广益。于筹防事务。当和衷商搉。共济时艰。以副委任。不得稍存意见。致误事机。将此由五百里各谕令知之。洋务　　

○乌里雅苏台将军杜嘎尔等奏、蒙古大员。临差规避。据实纠□□

□尔□。得旨、鄂特色尔巴札尔著革去副将军。　　

○黑龙江将军文绪等奏、剿除邻境逆匪。请将出力官兵保奖。得旨、览奏剿捕窜匪情形。办理尚妥。在逃之马洛八。著该将军等严密访拏。毋任漏网。在事出力员弁。准其择尤保奖。毋许冒滥。摺包　　

○哈密办事大臣明春奏、恳准赴闽越军营报效。得旨、览奏具见悃忱。哈密地方紧要。该办事大臣尽心整顿。即所以图报效。所请著毋庸议。摺包　　

○以内阁学士徐致祥署礼部左侍郎。现月　　

○以招摇滋事。革河南游击丁贵临等职。递籍管束。摺包　　

○纂修官王寿彭恭纂　　

帮总纂官程棫林恭辑监修总裁世恭阅四月十七日正总裁那恭阅八月二十三日专司藳本陆恭覆阅癸丑二月初十日　　

徐恭阅二签十一月二十六日

　　

荣月日副总裁唐月日　　

宗室宝恭阅二签七月十四日　　

陈恭阅十一月二十日

　　

熙月日　　

郭恭阅九月十二日　　

宗室麒月日蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之一百九十三　　

光绪十年。甲申。九月。壬寅朔。上诣长春宫问慈禧端佑康颐昭豫庄诚皇太后安。至辛未皆如之。内记注　　

