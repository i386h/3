<!-- { "loadSidebar": true } -->
○谕军机大臣等、据总理各国事务衙门、暨张树声、先后奏称。朝鲜乱党滋事。突围日本使馆。伤毙人命。朝鲜王宫。同时被劫。系该国王之本生父李昰应为首。并有戕害王妃及大臣多人情事。日本已有兵船前往。朝廷顾念藩封。当饬张树声、派提督丁汝昌、道员马建忠、酌带兵船。又添派提督吴长庆、统率所部六营。驰往相机因应。妥筹办理。并谕令李鸿章克日赴津。部署水陆各军。前往查办。朝鲜密迩陪都。特将该国变乱情形。谕令崇绮知悉。该将军接奉此旨。毋得稍涉张惶。就近探有消息。即著随时奏闻。将此密谕知之。洋务　　

○补行引见京察兵部郎中宗室丰烈、光禄寺署丞伊绵布、得旨、丰烈以四五品京堂补用。伊绵布照旧供职。现月　　

○四川总督丁宝桢奏、三岩野番。经剿办后。畏罪就抚。川藏大道肃清。下所司知之。摺包　　

○察哈尔都统谦禧奏、清查察哈尔旗群垦荒。侵占游牧。有碍蒙民生计。现拟掘濠分界。界外不得复行开垦。报闻。摺包　　

○以通政使司通政使文晖为都察院左副都御史。朱签　　

○庚寅。谕内阁、给事中楼誉普奏、浙江杭州等府。同被水灾。请饬速筹抚恤一摺。前据陈士杰奏、杭嘉湖各府属。雨水过多。田禾被淹。饬令该地方官。确切履勘。妥为安抚。兹据该给事中奏称、本年五月下旬。余杭县之苕溪。水势骤涨。冲坍塘堤。田庐被淹。临安于潜等县。均发蛟水。仁和钱塘二县。农田亦被浸灌。湖州府属之霅溪。同时漫溢。嘉兴府属之海塘。决口多处。以致各州县同被水患等语。览奏、被灾情形甚重。殊堪轸恻。著陈士杰迅速派员。会同各该州县。勘明被灾地方。妥筹抚恤。分别办理。毋任失所。用副轸念民艰至意。现月　　

○谕军机大臣等、有人奏、浙江余杭县县丞程家骥黩货昧良。因该县知县王崧辰形同聋瞆。各事欺饰。有伊同乡程锦涛藉势招摇。为其羽翼。遇有词讼。该县丞辄进县署干预。温台棚党。久肆横霸。前经乡民捆送监禁。该县丞得贿请释。几酿大患。本年五月闲。该县遭水坍塘。王崧辰甫劝捐款赶修。程家骥勒索陋规。以致掣肘。该知县又复置若罔闻。请饬查办等语。地方官宜如何洁己爱民。况值现被水灾。塘工尤应赶紧修理。以卫民生。若如所□□□尔□各节。实属不成事体。著陈士杰确切查明。据实□□□尔□奏。毋稍徇隐。原片著钞给阅看。将此谕令知之。现月　　

○山东巡抚任道镕奏、黄水盛涨。历城、章邱、齐东等处。民堤漫决。利津民灶各坝。亦被冲刷。现饬筹办工赈。得旨、即著督饬印委各员。勘明被灾轻重情形。分别工赈。奏明办理。摺包　　

○缓徵山东济阳钜野二县。临清一卫。暨钜野县境之济甯临清二卫被灾村庄新旧粮赋租课。现月　　

○壬辰。帮办军务伊犁将军全顺奏、伊犁善后事宜。拟斟酌缓急。次第兴办。得旨、所有一切善后事宜。著该将军酌度缓急情形。次第举办。中外交涉之事。尤须审慎办理。毋稍大意。摺奏　　

○以内阁学士贵恒为山东乡试正考官。翰林院编修檀玑为副考官。翰林院编修李联芳为山西乡试正考官。宗人府主事龚镇湘为副考官。翰林院编修吴树梅为河南乡试正考官。郑嵩龄为副考官。朱签　　

○癸巳。孝静成皇后忌辰。遣官祭慕东陵。照录　　

○谕军机大臣等、有人奏、福建学政昆冈、考试草率。按临所至。急于蒇事。即如建甯府属。文试以生童合作一场考试。武童步射。每以四人排列并射。本届建甯科试。含糊尤甚。竟以六日考竣。覆试生童。卷未交齐。业已揭晓。覆试几同虚设。其一等试卷。发交本生改誊。科试九郡。合程途计算。统共不及四月。所过郡邑。导从铺设。事事讲求。于生童试卷。多不过目等语。考试为抡才大典。岂容草率从事。弃取不公。所□□□尔□各节。是否属实。著何璟、张兆栋、查明据实覆奏。毋得稍涉瞻徇。又奏、建甯镇标中军守备关旗新驻扎浦城县。于衙署开场聚赌。经年累月。以致赌风日炽。城乡内外。宝摊花会等局。不下数十百处。该守备收受陋规。知县文溥知情徇隐等语。著何璟等查明该守备如有前项劣迹。即行严□□□尔□惩办。并责成该县。将各处赌局。严行禁止。又奏、长汀县署内。私设班馆。勒索陵虐。差役供给府县署凉棚器用等费。官取之役。役取之民。遂敢肆行无忌等语。著何璟等严饬该府县裁革供给。禁止班馆私押。各府州县。如有似此情事。一体严行禁革。原摺片均著钞给阅看。将此各谕令知之。现月　　

○甲午。孝懿仁皇后忌辰。遣官祭景陵。照录　　

○谕内阁、左宗棠奏、闽省船政局。制造快船。应由南洋协拨银二十万两。除前由粤海关监督。在于欠解南洋经费内。两次拨过银九万两。刘坤一在于收存南洋经费项下。解过银四万两。现因闽厂需款孔亟。复经左宗棠于应解还陕甘饷款内。暂拨银四万两解闽。仍欠银三万两。无款可筹。请饬粤海关监督。迅速拨解等语。著崇光迅即在于欠解南洋经费款内。拨银三万两。径解闽厂。以济要需。另拨银四万两。解至江甯。以为解还陕甘饷银之款。其余应解南洋银两。并著埽数拨解。毋再延欠。现月　　

○又谕、顺天学政孙诒经奏、考试八旗屯居童生。请饬明定章程一摺。著礼部议奏。寻奏、嗣后八旗屯居童生报考。取具该屯守堡领催及族长切结。如有顶冒情弊。除将本童科罪外。所有出结之领催族长等。均照例议处。从之。会典　　

○谕军机大臣等、张树声奏、提督刘维桢由鄂到津。所部步队四营。拟请暂缓撤回。并请饬湖北照旧接济饷需等语。已照该署督所请。准将鄂军步队四营。暂缓遣撤矣。所有该军月饷。即著涂宗瀛、彭祖贤、照旧接济。毋误要需。将此由四百里各谕令知之。现月　　

○又谕、张树声奏、援护朝鲜陆师。拔队起程。并查探情形。暨请暂留鄂军四营各摺片吴长庆督率所部各营。分起东行。俟抵朝鲜后。扼扎海口附近地方。该提督即亲统数营。向王京进扎。拟将李昰应获致。除其凶顽。以期转危为安。所筹尚合机宜。即著该督。饬令吴长庆酌度情形。稳慎进扎。务将李昰应获致。庶该国之乱自平。该提督当相机因应。妥为办理。张树声以朝鲜事势。应否续调陆师。尚难豫定。请将鄂军步队四营。暂缓撤回。著照所请行。本日已谕令涂宗瀛、彭祖贤、将该军月饷照旧接济矣。至将来如需添调援师。宋庆一军。素称得力。堪以调往。著该督随时酌办。并仍将该国情形探明。迅速具奏。将此由四百里谕令知之。洋务　　

○署两广总督广东巡抚裕宽奏、本年举行壬午科乡试。例应入闱监临。因现权督篆。广东交涉事繁。拟派藩司姚觐元代办。报闻。摺包　　

○以教练出力。开复已革总管达尔济原官。并赏还头品顶戴巴图鲁名号。随手　　

○乙未。以镶黄旗蒙古副都统松溎兼署正白旗蒙古副都统。朱签　　

○丙申。孝贞显皇后诞辰。上诣建福宫圣容前行礼。　　

○谕内阁、御史李肇锡奏大臣滥保人员请予申儆一摺。已革山西冀甯道王定安前经曾国荃保荐擢用。乃竟至贪黩营私。种种荒谬。该督荐举匪人。自有应得之咎。曾国荃著交部议处。嗣后中外大臣。务当懔遵叠次谕旨。切实保举。不得徒采虚声。甚至徇私滥保。致干咎戾。用副朝廷延揽人才综核名实至意。寻吏部议。曾国荃应得降三级调用处分。得旨、加恩改为革职留任。现月　　

○又谕、御史李肇锡奏、山东各州县开徵粮票。先由粮差领出。该户尚未交柜。粮差辄为代纳。事后加倍取偿。未餍所欲。即禀官追押。恣其鱼肉。地方官庇役责民。以致胥役日横等语。钱粮为惟正之供。岂容胥役藉端需索。贻累闾阎。著任道镕严行查禁。如有粮差代垫索费。经该粮户告发。即行惩办。地方官不得稍涉徇纵。此等弊端。他省恐亦不免。并著各督抚一体查禁。以惩蠹役而恤民生。现月　　

○又谕、御史谢谦亨奏、闽省教官。于□山戊不□科两试新进童生。勒索脩贽。威吓陵辱。各生补廪充贡选拔举优均须议明规费。并于诸生户婚词讼。辄行羁押需索。请饬查禁等语。教官勒索规礼。干预词讼。例禁綦严。若如所奏。殊属不成事体。著该督抚会同学政。严行禁止。此等积弊。他省恐亦不免。并著各直省督抚学政。申明例禁。加意访查。如有前项弊端。即将该教官严行□□□尔□办。以肃功令。现月　　

○谕军机大臣等、御史谢谦亨奏、福建诏安营游击施才学庇兵吞饷。素行贪污。于六年十月间。便服亲带兵丁。在该县溪东等村。向花会议定场规。代为包庇。请饬查办等语。著何璟、张兆栋、确切查明。据实□□□尔□办。并通饬各州县。一律严禁。有犯必惩。原片均著钞给阅看。将此各谕令知之。现月　　

○又谕、有人奏、劣员僭妄滥刑。查覆有据。督臣延匿欺饰一摺。据称福建通判鲍复康、声名狼藉。前署莆田县事。经知府梁景先、以任性滥刑等款禀揭。何璟委同知程起鹗、署知府沉定均密查。旋据程起鹗禀覆。已批司详□□□尔□。复任令辗转稽延。仍作罢论。迨被陈宝琛列款奏□□□尔□。何璟覆奏。又复欺饰。并风闻鲍复康、勒索莆田县柜书多赃。又在湄州办案。藉收缴军器为名。勒交缴费。有林姓欠交缴费。守备方得发、禀明鲍复康火其住屋。计共得缴费二千余圆等语。鲍复康被□□□尔□各款。前据何璟等查明覆奏。均无确据。兹复有人□□□尔□奏。是否鲍复康劣迹昭著。该督等覆奏不实。著张兆栋确切查明。据实具奏。该署抚甫经到任。无所用其回护。原摺暨钞呈程起鹗禀稿。著钞给阅看。将此谕令知之。现月　　

○河南巡抚李鹤年奏、遵议筹设营汛。拟于固始之黎家集。添设守备把总各一员。马守兵一百二十名。商城之武庙集。添设千总一员。马守兵三十名。下部议行。　　

○又奏、怀庆府属之武陟沁河堤工。残缺单薄。应动款兴修。下部知之。摺包　　

○旌表节妇四川崇庆州儒士朱介堂妻高氏。　　

○旌表割肝疗姑孝妇湖北兴国州文童袁开平妻俞氏。随手　　

○丁酉。予摆罗防营积劳病故分省补用知县曹桂森荫恤加等。随手　　

○戊戌。以神灵显应。颁马兰峪城外五神祠扁额曰。嘉承天祐。现月　　

○陕西巡抚冯誉骥奏、商州雒南被水。筹备赈恤。得旨、览奏殊深悯恻。著即督饬印委各员。将各处被水情形。详加覆勘。加意抚恤。毋任一夫失所。摺包　　

○以故哈密札萨克亲王迈哈默特入继子沙瓜胡索特袭爵。随手　　

