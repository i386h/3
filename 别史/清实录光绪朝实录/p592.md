<!-- { "loadSidebar": true } -->
○以聚赌滋事。革云南补用都司颜春芳职。摺包　　

○以战功卓著。予故记名提督署云南鹤丽镇总兵马忠、照军营立功后病故例优恤。并于云南省城暨呈贡本籍附祀昭忠祠。从署云贵总督谭钧培请也。　　

○乙巳。谕内阁。本日引见御史之吏部郎中金保泰、著注销记名御史。仍以应升之四品京堂在任候补。现月　　

○以贪猾病民。革新疆候补知州前署库尔喀喇乌苏同知黄率淮职。　　

○予阵亡候选通判车式恭议恤。摺包　　

○丙午。以伏秋安澜。颁大藏香十枝。交直隶总督李鸿章祗领。派员虔诣李连庄高村黄庄大王庙祀谢。现月　　

○直隶总督李鸿章奏、关陇电线。拟由保定接至太原。由蒲州渡河、至西安。作为商线。由公司筹款。西安至嘉峪关。作为官线。由陕甘筹款。将来接至新疆。则东西万里。一律灵通。下所司知之。摺包　　

○以交代亏欠。革前任山东博兴县降调知县赵秉仁、已故钜野县知县徐大容职、籍产备抵。现月　　

○以亏欠盐价。革山东候补盐经历陈其豫、候补同知董均、职。并勒追。摺包　　

○以遵命捐赈。予前浙江黄岩县学训导王宝莹、前山西静乐县知县王宝璐、为其故父母建坊。摺包　　

○抚恤朝鲜国遭风难民如例。摺包　　

○丁未。谕内阁。豫亲王本格奏、假期届满。病仍未痊。请开去差使。并请停俸一摺。本格著再赏假两月。毋庸开去差使。现月　　

○又谕。御史周天霖奏、府经历县丞等官。选补轮次迟滞。请设法疏通。并廪生请淮捐免食饩年限各摺片。著该部议奏。摺包　　

○又谕。王文韶奏、起程赴滇。酌带湖南抚标亲军二百人随行。以壮声威而资差遣等语。现在云南并无军务。沿途地方静谧。该督赴任。何须带勇随行。且该省现存勇营。足敷调度。岂必随带亲军。方足以资差遣。卞宝第前带弁勇赴闽。系因闽省督标亲军悬额待补。奏明调补原额。于饷银并无加增。是以准其带往。至滇省兵勇。近日甫据谭钧培奏请减撤。汰弱留强。是该省正在裁兵节饷。该督辄带卫队多名。并请照湘军给饷。转增糜费。殊属不合。所有亲军二百名。即著派弁管带回湘归伍。不准带赴云南。现月　　

○谕军机大臣等。有人奏、坐粮厅书吏潘少轩、句串已革书吏丁家桢、浮收税课。招摇讹诈。并与潘得功表里为奸。屡被控告。匿不到案等语。著潘祖荫、高万鹏、行文该厅。提案讯办。原片著摘钞给与阅看。将此谕令知之。现月　　

○又谕。有人奏、直隶怀来县知县潘青照、纵令书吏杨瑞、范景仁、将正折粮草苛派浮收。并任听丁书藉差需索。请饬严查参办。规复旧章等语。著李鸿章确切查明。据实具奏。原片著摘钞给与阅看。将此谕令知之。寻奏、潘青照并无纵令书吏苛派浮收。任听丁书藉差需索情事。仍饬该县按照向章核实办理。毋得稍涉浮冒。报闻。摺包　　

○又谕。有人奏、山东恩县书吏于进祥、杨朝纲、任意加徵。私设样盘斗尖。并勒逼乡民。私押拷打。请饬严查参办。规复旧章等语。著张曜确切查明。据实具奏。原片著摘钞给与阅看。将此谕令知之。寻奏。查明恩县书吏。并无于进祥其人。亦无额外浮收。私设样盘斗尖。及乡民因完漕赴县呈诉。被书吏私押拷打之事。杨朝纲虽无舞弊实据。惟以书吏被人指摘。应即斥革以示惩儆。报闻。现月　　

○又谕。定安奏、请饬拨东三省来年的饷。并请催欠饷一摺。东三省庚寅年的饷应拨奉天银二十六万两。打牲乌拉银三万六千六百九十九两零。著户部照数指拨。令各该省督抚等如数筹解。毋许迟延。并于报解之时。分晰奉天打牲乌拉各款目。以免牵混。至所奏吉林黑龙江的饷。请俟各该省咨报到日。径行核拨等语。著户部速议具奏。其直隶等省。欠解东三省本年的饷。暨历年欠饷。著李鸿章、曾国荃、卞宝第、刚毅、沈秉成、德馨、倪文蔚、奎斌、张曜、效曾、按照单开数目。赶紧筹措。务于年内解清。以济要需。原单均著钞给阅看。将此谕知户部。并由五百里谕知李鸿章、曾国荃、卞宝第、刚毅、沈秉成、德馨、倪文蔚、奎斌、张曜并传谕效曾知之。　　

○吏部奏、御史林步青呈请貤封胞长姊。据情代奏。得旨。准其貤封。　　

○两广总督张之洞奏、广东州县疲累。现经定章筹款。永远禁革陋规馈遗。裁免司库捐摊。酌减差务浮费。加给道府州县公费津贴。以清治本。恳予立案。下部知之。　　

○又奏。测绘广东全省海口。纂订图说。告竣进呈。得旨。图留览。　　

○闽浙总督卞宝第奏、江西船帮滋事案内。续获首要各犯惩办并善后情形。得旨。即著饬属认真弹压巡查。以靖地方。并咨行德馨、将各要犯严拏务获。解闽究办。摺包　　

○以徵存未解。革已故广东前署河源县知县施念祖职。提属勒追。　　

○以政绩优异。予故山西布政使方大湜、宣付史馆立传。从湖南巡抚王文韶请也。　　

○予劳伤身故。管带湖南澄湘营水师记名总兵廖得茂、照军营立功后病故例议恤。　　

○予剿匪阵亡。福建守备蒋福胜议恤。　　

○以遵命捐赈。予候选盐运同麦霖芳、六品顶戴。甘济霖、为其故父母。候选布经历麦頴芳为其故兄各建坊。　　

○戊申。庄顺皇贵妃忌辰。　　

○遣官祭园寝。　　

○谕内阁、张之洞奏、劣绅欠缴屯田变价。把持违抗。据实奏参一摺。广东东莞县万顷沙围田一百三十余顷。该处绅士承领三十余年。应缴屯价等项银两甚钜。叠经严催。迄未完缴。经张之洞确切查办。准所缴银两抵扣外。仅令收回未缴价之八十余顷。拨作广雅书院常产。该绅等仍复抗不遵交。实属把持违抗。渔利妄为。自应从严惩处。以儆豪强。候选直隶州知州黎家崧、户部郎中何庆修、教谕郭庚吉、职员钱万选、均著一并革职。永不叙用。礼部主事邓佐槐、著暂行革职。俟查办完竣后。察看有无阻挠情事。再行奏明请旨。现月　　

○礼部奏、议覆江苏巡抚奏已故学政正周荫南。请入祀乡贤祠。依议行。　　

○两江总督曾国荃等奏、江苏久雨为灾。遵陈办赈情形。得旨、所筹尚属周妥。即著饬令该委员等认真经理。以期实惠及民。摺包　　

○浙江巡抚崧骏奏。秋汛风潮旺大。杭州府属三防塘工冲损甚多。请添拨银两筹修。下部知之。　　

○两广总督张之洞奏、粤省创设水陆师学堂。著有成效。现拟派登练船。周历海口。以资娴熟。报可。　　

○又奏。西学确有实用。宜旁收博采。以济时需。除算学外。尚有矿学、化学、电学、植物学、公法学五种。皆足以资自强而裨交涉。下所司知之。　　

○塔尔巴哈台参赞大臣额尔庆额奏、塔尔巴哈台城工紧要。请将地方文武暂缓改归巡抚专辖。以竟要工。从之。　　

○又奏。城工需款孔殷。请饬陕甘总督赶解欠款。得旨、即著咨行杨昌浚查明筹拨应用。　　

○署广西右江镇总兵刘光裕因病出缺。以署柳庆镇总兵庆远协副将董履高为右江镇总兵官。　　

○以改章创办广东潮桥官盐局出力。予委员试用知县周福昌优叙。　　

○己酉。谕内阁。张之洞奏、调员差委等语。候选道蔡锡勇、山西候补道陈占鳌、候选知府沈嵩龄、广东候补知州淩兆熊、候补知县赵凤昌、江苏补用知县薛培榕、均著发往湖北。交张之洞差遣委用。现月　　

○谕军机大臣等。张之洞奏、筹办海防善后各案。开单报销一摺。该省自光绪九年起至十四年底止。办理海防用款。前经该督奏请开单具奏。当交户部核议。业经奏驳、降旨饬令造册报销。该督未候谕旨。辄即开单奏报。殊属非是。著即懔遵前旨。分晰造册。送部查核毋稍含混。此次所奏原摺单留中。将此谕令知之。现月　　

○又谕。张之洞奏、随带亲兵前赴湖北等语。各省督标。均有额定兵弁。足敷差委。本不必另立亲兵名目。近来总督赴任。辄复添带亲兵前往。既多糜费。且与定制不符。该督所请添招亲兵五十名。著不准行。其原有之二百名。即著管带官吴良儒带回广东。不准随往湖北。经此次训谕之后。各督抚升调赴任。傥有再行渎请者。定即予以惩处不贷。将此通谕知之。现月　　

○两广总督张之洞奏、防城增设县治。丁赋新添。请仍照原奏添设文武学额。并请将廉州府学额拨出三名。归入钦州。以昭公溥。下礼部议。　　

○浙江巡抚崧骏奏、海盐县石塘短字等号坦水工竣。请酌保出力员弁。得旨、准其择尤酌保数员。毋许冒滥。摺包　　

○庚戌。谕内阁。国家设官分职。文武并重。从前军务倥偬。各营勇兵积功累保。有洊至提镇而仍隶卒徒者。文职大员。往往视同厮仆。当时随营转战。习以为常。等威莫辨。现在军事敉定。各营将弁。先应整肃营规。习劳耐苦。不准讲究酬酢虚文。一切体制。亦须悉遵定例。将向来军营陋习。痛自革除。恭译雍正四年上谕。督抚提镇相见。傥有违例披执者。一经发觉。定将倨傲谄媚之人。一同治罪。又乾隆五十九年上谕。督抚等接见提镇。务须遵循旧制。倍加谨懔。提镇等亦当各知自重。不得过为卑屈。以肃官常而昭体制。圣训垂诫。深切著明。必当永远遵守。嗣后各省实缺提镇以下官员。交接礼仪。往来公牍。务遵会典所载一定程式。不得过亢过卑。稍违定制。其大衔借补小缺各员。仍各照借补官阶。不准搀越。当此整军经武之时。各镇将果能顾名思义。自待不薄。各该督抚、当仰体朝廷爱惜将才之意。优加礼貌。傥该将领等因有此旨。或转蹈僭踰。或不遵调度。甚至非分营私。干预地方公事。即由该督抚据实参劾。亦不能幸邀宽宥也。将此通谕知之。现月　　

○辛亥。谕内阁。前据御史德荫奏、通仓匪徒赴京营谋。将旗汉俸米。移至通仓开放。希图渔利一摺。当令户部查奏。兹据查明覆奏。各项俸米。向分京仓通仓支领。遇有应行变通之处。该部必须专摺奏明。奉旨允准后。方能办理。不特仓场衙门不能擅专。即户部亦不能遽行改劄。岂花户人等所能干预。此次仓场衙门。并未咨部改劄。仓匪何所施其伎俩。至历届拨赈之米。皆系粳粟。并未动用白粮。与通仓盈虚。毫无关涉。该御史于各仓情形。均未深悉。凭空臆揣。语多隔膜。所奏著毋庸议。现月　　

○又谕。御史何福堃奏、各省请调被议人员。应分别准驳。请饬明定章程等语。著吏部议奏。现月　　

○又谕、何福堃奏、海防捐输减成。宜分别办理一摺。著该部议奏。现月　　

