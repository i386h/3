<!-- { "loadSidebar": true } -->
手　　

○实授岐元。为盛京将军。明发　　

○调绥远城将军瑞联。为杭州将军。未到任前。以杭州副都统富尔荪暂署。调黑龙江将军丰绅。为绥远城将军。荆州将军希元。为黑龙江将军。以察哈尔都统景丰。为荆州将军。山海关副都统祥亨。为察哈尔都统。明发　　

○戊子。以奉天府府尹恩福。为盛京户部侍郎。山东按察使松林。为奉天府府尹。现月　　

○调正白旗蒙古副都统姚田。为山海关副都统。以署正白旗汉军副都统明魁。为正白旗蒙古副都统。内阁学士铨林。署正白旗汉军副都统。明发　　

○予湖北阵亡生员吴荣清优恤。随手　　

○己丑。谕内阁。御史戈靖奏。宗支生计维艰。仕途未广。请量为变通一摺。著宗人府会同该部议奏。现月　　

○谕军机大臣等。户部奏。遵拨东三省庚辰年官兵俸饷一摺。据称奉天需银二十六万六百八两零。拟拨山东庚辰年地丁银八万两。河南庚辰年地丁银六万两。驿站存賸银一万六百八两零。两淮盐厘银八万两。淮安关常税银二万两。江苏厘金银一万两。吉林需银十三万四千六十二两零。拟拨长芦庚辰年盐课银二万四千六十二两零。山东庚辰年地丁银三万两。河南庚辰年地丁银三万两。江海关洋税银二万两。临清关常税银三万两。打牲乌拉需银三万五千三百二十八两零。拟拨长芦庚辰年盐课银一万五千三百二十八两零。江苏厘金银二万两。黑龙江需银二十七万两。拟拨长芦庚辰年盐课银三万两。福建庚辰年盐课银三万两。安徽庚辰年地丁银五万两。山东庚辰年地丁银三万两。河南庚辰年地丁银三万两。驿站存賸银三万两。直隶旗租银三万两。江苏厘金银一万两。江海关洋税银三万两等语。即著该督抚监督。查照户部指拨银数。迅速筹拨。委员分批径解盛京户部交纳。不得解由部库转发。以致耽延。该督抚监督。务当如数筹解。傥有延欠。即由各该将军指名奏□□□尔□。迟延京饷例议处。并著盛京户部。于各该省解到时。分别知照该将军等。派员领回。以资散放。其黑龙江应解制钱。仍著查照旧章办理。毋稍浮冒。所有用过银钱各数。照例题报。如有余賸。于下年请饷时。声明划抵。并将应造银价清册。按月造报。以凭稽核。各该省欠解东三省本年的饷。著该督抚监督。查照户部资开数目。迅即埽数解清。毋再迟延。至东三省□山戊不□入租课等项。著岐元等。督饬各该管旗民地方官。上紧催徵足额。俾抵□山戊不□需。下届核办俸饷时。务将各本省徵收银钱细数。声明按款抵充。毋得恃有外拨。转将应徵额课。致有亏短。将此由五百里谕知李鸿章、岐元、恩福、铭安、希元、丰绅、刘坤一、吴元炳、何璟、裕禄、周恒祺、涂宗瀛、勒方锜、并传谕谭钧培、广英、知之。现月　　

○陕甘总督左宗棠奏。拟变通甘省兵制章程十条。一、各标镇协营汛兵额。酌量地方情形。分别核减。一、减存兵数。仍按马步守。分成派定。一、各营兵饷。酌予加增。一、武营官弁。量为裁改。一、各属分防塘汛。酌量改并。一、筹给营书薪水。以免扣缺虚额。一、甯夏河州两镇。所属标路各营互相更调。以便统辖。一、各标营例设马匹。应随兵额酌减。以昭核实。一、各标营节省粮饷。及马乾料草等项。应核明提充新疆经费。一、各标营汛兵丁。随时训练成队。以资敌忾。下部议。摺包　　

○庚寅。谕内阁、都察院左都御史崇厚。奉命出使。不候谕旨。擅自起程回京。著先行交部严加议处。开缺听候部议。其所议条约章程。及总理各国事务衙门历次所奏各摺片。著大学士六部九卿翰詹科道妥议具奏。洋务　　

○辛卯。谕内阁。御史田翰墀奏。蠹役需索。胪陈四害。请饬严禁等语。据称直隶清苑县蠹役。遇民间词讼案件。嘱托门丁。贿买差票。下乡传案。勒索车钱。迨两造传齐。先讲使费。方能过堂。其和息之案。不能当堂呈递。又有和息钱名目。种种需索。实为闾阎之害。此等情弊。直隶如是。他省恐亦难免。著直隶总督暨各省督抚。通饬所属。实力严禁。如有蠹役扰累情事。立即按律惩办。以除民害。现月　　

○以吏部左侍郎志和。为都察院左都御史。现月　　

○壬辰。谕军机大臣等。岑毓英奏。委员统带练军接防。请饬湖南筹解协饷一摺。湖南驻黔防营。前据邵亨豫奏。请调还近边。逐渐裁汰归并。黔省边要地方。自应派军接防。岑毓英现派提督陶茂林。林从泰。各统带练军一千余名。分途往换龚继昌等防务。又咨镇远镇总兵罗孝连挑补三营练军。豫备填防。该省饷需支绌。不得不筹款接济。著李明墀、将部拨月协黔饷银一万两。按月筹解。以资应用。至储裕立所扎白水中潮一军。应否移扎之处。并著李明墀酌量办理。将此由四百里各谕令知之。现月　　

○山西巡抚曾国荃奏。灾重各州县。请免徵税契银两。下部知之。随手　　

○又奏。前明寿阳县知县蓝尚质。功德及民。请列入祀典。下部议。随

手

　　

○调户部左侍郎麟书。为吏部左侍郎。户部右侍郎昆冈。为户部左侍郎兼管三库事务。未到任前。以兵部左侍郎奎润兼署。调刑部左侍郎长叙。为户部右侍郎兼管钱法堂事务。以前驻藏办事大臣松溎为刑部左侍郎。未到任前。以内阁学士崇礼署理。现月　　

○调正红旗满洲副都统熙拉布。为镶黄旗满洲副都统。镶蓝旗汉军副都统乌拉喜崇阿。为正红旗满洲副都统。以头等侍卫永德为镶蓝旗汉军副都统。明发　　

○以办理转运出力。赏山西候补道万年清二品顶戴。随手　　

○予积劳病故。山西知县白赓棫。照军营例议恤。随手　　

○甲午。恭进穆宗毅皇帝实录圣训。上御保和殿行礼受书。礼成。御太和殿受贺。诣乾清宫。实录圣训前行礼。恭瞻尊藏。起居　　

○谕内阁。钦惟我穆宗毅皇帝。建中立极。绍统绥猷。临御十有三年。宥密几康。孜孜夙夜。敬天法祖。勤政爱民。祀坛庙则礼重居歆。谒桥山则诚摅追远。奉两宫而听政。孝养弥隆。合九＜宀禹＞以承欢。慈恩广被。值潢池之不靖。授鈇钺以专征。首定江淮。继清齐豫。滇黔关陇。悉奏肤功。四海重睹夫昇平。武成大告。万几时廑乎宵旰。文德覃敷。轸念民依。减漕粮于苏浙。振兴士气。增学额于胶庠。凡兹巍焕之皇猷。悉本缉熙之圣学。左记动。右记言。方策留贻。与河岳日星并灿。丕显谟。丕承烈。声灵赫濯。讫东西南朔而遥。朕以幼冲。诞膺付托。仰聆懿训。缅想前徽。伏见缵绪诒谋。史不胜纪。爰于嗣位之初。命大学士等。督率官员。敬谨纂修实录。纪事编年。一归＜闲＞质。共成书三百七十八卷。又续经恭辑圣训一百六十卷。摹绘乾坤。照临日月。兹者全书告成。百僚共庆。神功圣德。亿禩常昭。金匮尊藏。绍闻弥切。馆臣等五载以来。悉心编勘。妥速竣功。允宜优加甄叙。以彰钜典而奖勤劳。监修总裁官。正副总裁官。暨提调纂校收掌繙译等员。与执事人员。作何议叙之处。该部查照旧例。斟酌妥议具奏。其筵燕赏赉。亦著该部查例具奏。现月　　

○又谕。本日穆宗毅皇帝圣训实录告成。朕于卯刻吉时。御殿受书。祗肃礼成。百僚毕贺。维时卿云糺缦。瑞霭缤纷。吉事有祥。弥增欣庆。仰维穆宗毅皇帝。建极绥猷。经文纬武。十有三年之诒谋盛业。具载典谟。朕志切绍闻。常深敬畏。上禀两宫慈训。乾惕自持。均幸仰邀眷佑。故当此全书告成之日。钦承鸿贶。明示庥嘉。实我国家亿万年景福所基。嘉与在廷大小臣工。同殷欢忭。允宜普锡恩施。用昭钜典。除降旨将监修总裁以下各员。并在馆执事人等。分别加恩外。所有本日进书执事之亲王郡王。均著加恩纪录四次。惇亲王。并加赏御书受福宜年扁额一方。恭亲王。并加赏御书辅政扶德扁额一方。执事之贝勒以下。宗室文武官员。及执事之大臣官员。均著加恩纪录二次。其宣读表文。致辞制答各员。均著加恩纪录二次。其余文武大小各员。均著概行施恩。纪录一次。此外八旗兵丁。并著加恩照现放章程。各赏给一月钱粮。以示庆成锡福。闿泽覃敷至意。现月　　

○又谕。本日穆宗毅皇帝圣训实录告成。朕祗肃受书。实深欣庆。除现已降旨。将在馆各员。及执事人等。一并施恩。交部查照旧例优叙锡赏外。溯思开馆以来。所有监修总裁副总裁等。皆能尽心编辑。各矢勤劳。允宜特加优奖。监修总裁大学士宝鋆。在馆四年。始终其事。著加恩伊子工部候补员外郎景沣。以本部郎中即补。伊侄工部候补郎中景星。赏给举人。准其一体会试。副总裁礼部尚书徐桐。始终其事。办理稿本。妥慎精详。著赏加太子少保衔。伊孙徐培芝。著赏给举人。准其一体会试。总裁吏部尚书灵桂。副总裁礼部尚书恩承。理藩院尚书察杭阿。礼中右侍郎殷兆镛。均系始终其事。灵桂著赏加太子少保衔。恩承之子。太仆寺候补员外郎托克托善。著以郎中分部即补。察杭阿之孙。兵部候补主事锡璋。著以该部主事遇缺即补。殷兆镛之孙。刑部额外主事殷柏龄。著赏给举人。准其一体会试。总裁大学士载龄。在馆一年。著赏加二级。协办大学士兵部尚书沈桂芬。在馆二年。著赏加三级。户部尚书董恂。兵部尚书广寿。均在馆一年。著各赏加二级。副总裁刑部尚书潘祖荫。都察院左都御史志和。均在馆一年。著各赏加一级。离馆之总裁前任吏部尚书毛昶熙。前任刑部尚书皂保。前任工部尚书李鸿藻。著各赏加二级。副总裁前任吏部左侍郎彭久余。前任工部右侍郎德椿。著各赏加三级。原任总裁大学士英桂。著赐祭一坛。以示朕推恩懋赏。嘉奖勤劳至意。现月　　

○谕军机大臣等。丁宝桢奏。清查盐务大概情形一摺。川省盐务积弊甚深。从前改代改配。率多蒙混。羡截银两。积年亏欠。至一百三十余万之多。经丁宝桢力图整顿。将各处归丁引纸。提归督署封存。以免蒙蔽妄发。并饬盐道。将增添短平各项名目。永远革除。所有拨厘作羡之弊。悉经杜绝。即著该署督认真整理。务期兴利除弊。以肃鹾纲。另片奏。拏获各会匪首正法等语。川省地方辽阔最易藏奸。仍著丁宝桢。严饬各该地方官。会同防营。□□穴□又□拏逸匪。务获究办。以靖边疆。阵亡之六品军功滕家松。著交部从优议恤。将此谕令知之。现月　　

○乙未。廓尔喀遣使表贡方物。赏赉如例。议覆　　

