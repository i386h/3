<!-- { "loadSidebar": true } -->
○庚戌。谕军机大臣等、巡视南城御史良弼等奏、拏获滋闹勇局之太监人等请饬审讯一摺。著刑部会同总管内务府大臣审明具奏。现月　　

○军机处奏、汉字档册。又届三年应修之期。请循例缮修。依议行。早事　　

○御前大臣伯彦讷谟祜等奏、请饬吉林黑龙江将军等保送三音哈哈。依议行。明发　　

○以办理波密野番械斗案出力。予驻防江卡汛四川太平营守备尚瀛等奖叙摺包　　

○辛亥。穆宗毅皇帝诞辰。上诣奉先殿寿皇殿行礼。　　

○上耕耤诣先农坛行礼。更服至耤田所。躬耕三推。复加一推。御观耕台。命肃亲王隆勤、克勤郡王晋祺、庆郡王奕劻、吏部尚书徐桐、户部尚书翁同和、礼部尚书奎润、刑部尚书麟书、工部尚书潘祖荫、都察院左都御史祁世长、户部右侍郎熙敬、兵部左侍郎廖寿恒、通政使司通政使奕杕等各九推毕。顺天府府尹率农夫终亩。赏赉农夫耆老如例。　　

○诣正阳门关帝庙菩萨庙拈香。记注　　

○壬子。谕军机大臣等、御史增济奏、棍徒扰害闾阎。请饬严惩一摺据称、本月十三日夜闲。正阳门外煤市街。有聚众斗殴放洋枪砍伤人口之事。平时著名棍徒。有绰号恩四大王即恩瑞。聚众捆人。刑部有案。又有活判官林世生等党与甚众。请饬严拏等语。著步军统领衙门、顺天府、五城御史、查明严拏。务获究办。原摺均著钞给阅看。将此各谕令知之。现月　　

○又谕、棍噶札拉参呼图克图于上年到京瞻觐后。据刘秉璋等奏、请调赴西藏。经总理各国事务衙门议覆请旨。当以棍噶札拉参于开导番众。议办通商等事。恐不相宜。未经准行。惟该呼图克图曾在塔尔巴哈台带兵剿贼。于西北边情。自较熟习。前在四川省城。丁宝桢与之接见。称其胸襟阔大。深明大义。奏请留备任使。该呼图克图才略短长。早在朝廷洞鉴之中。必须安置得宜。亦可储以待用。所领徒众。应如何收回安插前经谕令锡纶等详晰定议。迄今日久未据覆奏。殊属延缓。著刘锦棠会同锡纶。妥为筹商。于新疆所属。择一距俄较远可以安插之地。迅速奏明请旨办理。将此由五百里各谕令知之。现月　　

○癸丑。钦奉慈禧端佑康颐昭豫庄诚皇太后懿旨。御史陈琇莹奏、请将明习算学人员。量予科甲出身。并游历人员准接原资。参赞等官缺出。准令游历人员兼充。暨溉田购用机器各摺片。著该衙门会同吏部礼部妥议具奏。醇亲王奕譞、著一并与议。寻奏、拟请饬下各省学臣于岁科试时。另出算学题目生监中果能通晓算法将原卷咨送总理各国事务衙门覆勘注册。俟乡试之年咨取来京。试以格致等科学。择其明通者录送乡试。不分满合贝皿。比照官卷定例。每二十名于额外取一名惟不得过三名之数。以示限制。会试时仍归大号。至游历人员。京察如在部实系政绩卓著。出洋在半年以内。仍准列保一等。半年以外。应由出使大臣考核。随时咨请奖叙。遇有应升之缺。开列具题请＜闲＞。或通行论俸引见补授者。仍照例于单内列名。其余升转。除应补御史人员外。均与在署时同。概不扣除资俸该御史片奏称、出使参赞领事。请酌令游历人员兼充一节使署参赞等官缺出。游历人员果有堪胜其任者。由该大臣酌量奏请署补。其用机器槌井溉田。应请饬下出使大臣徐承祖酌购机器一具。并雇工匠一名。费送来京试办。钦奉懿旨。从之。摺包　　

○工部奏、先农坛添修各工。请派员承修。得旨、仍著孙毓汶接办。现月　　

○直隶总督李鸿章等奏、上海道库洋务外销要款。无款可筹请查照天津成案。仍拨药厘接济下所司议。摺包　　

○云贵总督岑毓英奏、查明所产土药向随百货抽厘、未便专设局卡加收。下所司知之。摺包　　

○又奏、营制弓箭与枪炮并重而枪炮尤为制胜之要。拟除弓箭靶式照旧外其枪炮所打之靶。制为横直一尺。以三百步为准。每月亲校。明定赏罚。如所请行。　　

○调四川川北镇总兵覃修纲为云南普洱镇总兵官。普洱镇总兵邓荣升为四川川北镇总兵官。现月　　

○改丁忧江苏苏松镇总兵张景春为署任。摺包　　

○以防务紧要。准江苏狼山镇总兵曹德庆。云南鹤丽镇总兵朱洪章等暂缓陛见。摺包　　

○以伤发亡故。再予前乌鲁木齐提督金运昌照军营立功后积劳病故例优恤。摺包　　

○以一门忠烈予故江南提督福珠洪阿于江甯省城建立专祠。其弟福诚等分别附祀。摺包　　

○甲寅。谕军机大臣等、刘锦棠奏、请开缺赏假一年省亲就医一摺览奏情词肫挚。殊深廑系。现在新疆地方紧要。所有屯田遣勇各事宜。尚须妥筹经理。该抚久膺边寄。办事认真于新疆一切情形。尤为熟悉。朝廷眷顾西陲。正资倚畀。虽据陈情恳切。惟当此时事艰难。自应国而忘家。益图报称。刘锦棠著赏假三月。并加恩赏给人薓八两在任安心调理。毋庸开缺。将此谕令知之。现月　　

○直隶总督李鸿章奏、直属饥黎甚众。提藩库银八万两赈济。下部知之。摺包　　

○以哨勇滋事不能弹压。革直隶帮带护军两江补用副将徐得荣职。摺包　　

○予割臂疗母山西介休县孝女刘膺厘故妻冀氏建坊。摺包　　

○豁缓直隶、文安、大城、霸、静海、四州县无粮地亩租银。摺包　　

○乙卯。盛京将军庆裕等奏、上年秋闲海城等县水灾。发仓赈抚用过银米数目。下部知之。摺包　　

○又奏、奉省运通米豆改由轮船承运筹办情形。得旨、著照所请即由庆裕等咨行李鸿章转饬天津道一体遵办。摺包　　

○以亏短银两。革已故陕西澄城县知县章峻前署三水县候补知县余珙树职并勒缴。摺包　　

○上以孟夏享。太庙。自是日始、斋戒三日。早事　　

○丙辰。总理海军事务衙门奏、福州将军古尼音布报捐创办海军银五千两。钦奉慈禧端佑康颐昭豫庄诚皇太后懿旨。古尼音布所捐银两。著赏收准其移奖　　

○又奏、候选道周荣曜报捐水操学堂工程银一万三千两。钦奉懿旨。周荣曜著以道员即选。并赏加二品衔。摺包　　

○丁巳。谕内阁、李鸿章奏、甄劾衰劣各员一摺。直隶顺德府知府李赞元、办事尚勤。年力就衰。著以原品休致。候补知府宋宝华、品行猥鄙。不堪表率。候补通判徐以修、委办差务。声名颇劣。均著以府经历县丞归部选用。沧州知州赵炳恒、办案草率。居心近滑。怀安县知县李蓉镜、因循不振。才力竭蹷。井陉县知县叶祖舀、庸滑无能。捕务不力。元城县知县宋人龙。谳狱糊涂。官亲用事。均著勒令休致。昌黎县知县张火□舟怠惰任性。不洽舆情。著即行革职。赤城县知县许憬。性情疲软。文理尚优。著以教职归部选用。望都县知县阎镜清。才具平庸。人地不宜。著开缺另补。以肃吏治。现月　　

○直隶总督李鸿章奏、永定河下口漫溢仍会清河入海。拟俟秋后察办堵闭。得旨、著照所请。俟秋后察看情形。奏明办理。仍将格淀堤坚筑。以防南溢。摺包　　

○以帮办朝鲜通商设关三年期满。予候选县丞唐绍仪等奖叙。摺包　　

○以遵命捐赈。予浙江补用知府江苏王彬、安徽候选州同詹思圣各为其父母建坊。摺包纂修官李端棨恭纂　　

总纂官熊方燧恭辑监修总裁世恭阅五月二十一日正总裁那月日专司藳本陆恭覆阅癸丑六月二十三日　　

徐月日

　　

荣月日副总裁唐月日　　

宗室宝恭阅九月二十八日　　

陈恭阅二签三月二十三日　　

熙月日　　

郭恭阅十一月初九日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之二百四十一　　

光绪十三年。丁亥。夏四月。戊午朔。享太庙。上亲诣行礼。内记注　　

○诣储秀宫问。慈禧端佑康颐昭豫庄诚皇太后安。至丁亥皆如之。内记注　　

○闽浙总督杨昌浚等奏、闽省建厂修制鱼雷。核定名额薪工。请予饬部立案。下部知之。摺包　　

○以任意妄为。革甘肃新疆湘军总哨官记名提督李清贵职。摺

包

　　

○予乌鲁木齐等处阵亡殉难官绅兵民妇女一万九千二百十六名口旌恤如例。摺包　　

○己未。谕内阁、本年三月二十三日。朕初次诣先农坛举行耕耤礼。土膏滋润。天气清和。乐部顺天府派出执事各员。豫备甚为整齐。惇亲王、侍郎师曾、署府尹薛福辰、府丞何桂芳、俱著加恩赏加一级。带领乐工官。员外郎连英、广森、文廉、庄山、骁骑校松明、锡善、供用官连瑞、恒泰、御前随行官。大兴县知县龚荫培、宛平县知县王本坫、播种官。副指挥陈礼森、白荃、王瑞明、李金章、郦炳奎、吏目邵虎文、吕逢辰、孙德成、严庆琳、邱廷棨、典史田起滨、谢顺保、看耕牛官。治中查光泰、正指挥张吉贞、蒋寿龄、何振彩、看彩亭官。正指挥苏乔年、经历王曾彦、照磨曹友泰、司狱王沃甫、看备用耕牛官。通判周之辰、正指挥姜由辚、豫备禾词供用官四员。庆成宫豫备中和乐供用官七员。豫备丹陛乐供用官五员。豫备导引乐供用官四员。俱著赏加纪录一次。署吏共一百七十五名。耆老十九名。农夫六十名。俱著赏给一两重银锞各一个。由广储司给发。现月　　

○庚申。徐用仪因病赏假。以内阁学士周德润、署工部右侍郎。兼管钱法堂事务。现月　　

○伯彦讷谟祜请假。以怡亲王载敦、署正黄旗领侍卫内大臣。庆郡王奕劻署銮仪卫掌卫事大臣。克勤郡王晋祺署管理武备院事务。礼部尚书奎润、署正白旗满洲都统。明发　　

○辛酉。谕内阁、前任绥远城将军福兴。于咸丰同治年闲。从事戎行。转战广东广西湖南等省。叠著战功。历任都统将军。克勤厥职。前因患病开缺。兹闻溘逝。轸惜殊深。加恩著照将军例赐恤。任内一切处分。悉予开复。应得恤典。该衙门查例具奏。伊孙笔帖式铁宝。著赏给主事。分部行走。用示笃念荩臣至意。寻赐祭葬。予谥庄悫。　　

○泰甯镇总兵兼总管内务府大臣怀塔布奏、垫办要工。领项不敷。请饬拨银两。得旨、所有垫解银两。即著咨行直隶总督饬拨归款。摺包　　

○命翰林院侍讲学士徐会沣授溥伦读。翰林院编修蒋艮授溥侗读。现月　　

○四川学政盛炳纬丁忧。命翰林院编修高赓恩提督四川学政。现月　　

