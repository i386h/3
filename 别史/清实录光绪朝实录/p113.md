<!-- { "loadSidebar": true } -->
○以新疆后路筹兵转饷出力。赏太仆寺卿刘典头品顶戴。陕西巡抚谭钟麟花翎。布政使蒋凝学头品顶戴。陕安道沈应奎从一品封典。予甘肃布政使崇保、按察使史念祖等优叙。湖南道员王加敏、改留湖北。以道员遇缺尽先题奏。剿捕　　

○戊午。谕内阁。本年山西亢旱。被灾甚重。叠经降旨拨款赈济。第恐该省办赈官吏。从中舞弊。实惠不能及民。著派前工部侍郎阎敬铭周历灾区。将该省赈务认真稽查。如有办理不善。及营私中饱等弊。即行据实参奏。现月　　

○又谕、刑部奏、朝审人犯呼冤。请派大员会讯一摺。本年朝审临时呼冤之王有生。即王三一犯。著派大学士会同刑部。再行覆讯。具奏。现月　　

○谕军机大臣等。给事中寻銮炜奏、筹备山西荒政。请饬将各州县已徵未解钱粮。提归藩库各摺片。山西本年被旱成灾。叠经降旨拨给帑银漕米。寿办赈抚。该给事中以陕西亦被旱灾。民闲处处遏粜。请饬山西陕西巡抚。不分畛域。合筹共计。出示晓谕沿河一带居民。如有商贩运米。不得阻挠拦截。并请将陕西采买湖广米石。宽为筹捕。分济山西省南各属。购运诸费。由山西筹款归还等语。著曾国荃、谭钟麟、会同熟商。妥筹办理。至所称平蒲各属。阻于地势。天津所购之米。未易运到。请饬该抚就近在河东道库。先提银数万两。由地方官督同公正绅士。择地设局平粜。或分设粥厂。以期迅速。并著曾国荃酌度筹办。甘肃、甯夏、中卫一带。产米甚多。由河运直达晋省。沿河各岸。运费亦尚节省。著该抚体察情形。派员前往采购。设局收储。待来春河流冰泮。顺流而下。庶来年青黄不接之时。得资接济。该省本年春徵钱粮。闻民闲业经完纳者不少。该地方官以报灾在先。可冀蠲减。难保无侵渔中饱情弊。著曾国荃确切查明已徵未解之项。尽数提归藩库。以重帑项。山西被灾甚重。朝廷轸念灾区。深恐实惠不能及民。以致流离失所。阎敬铭寄寓晋省。本日已明降谕旨。派令稽查该省赈务。该侍郎深受国恩。实心任事。现值灾黎待赈孔亟之时。务当迅速启程。周历灾区。认真查核。不得稍涉推诿。所有应用经费。著曾国全酌量筹给。将此由四百里各谕令知之。现月　　

○山西巡抚曾国荃遵旨覆奏、筹办赈抚。并办赈章程。得旨。所奏筹办采粮散赈各事宜。及办赈章程。尚属周妥。著即督饬各该地方官实心办理。毋得视为具文。现月　　

○陕甘总督左宗棠奏、关外军务未竣。请暂缓开炉铸钱。下部知之。随

手

　　

○又奏、改设甯灵抚民同知。请添照磨教授各缺。以资佐理。下部议。

随手

　　

○又奏、甘肃新设化平等厅武学额。请照文学补拨。下部议。以驻扎昌图蒙古哲里木盟各队。剿捕盗犯出力。予蒙古公衔协理台吉诺林丕勒优叙。赏头等护卫梅伦章京毛挠海等二品顶戴。协理台吉乌勒吉等花翎。余升叙有差。　　

○以亏饷避匿。英陕西提督张敦益职。　　

○己未。谕内阁。御史刘恩溥奏、请饬禁种罂粟等语。栽种罂粟。于民食大有妨碍。前经降旨谕令各省督抚严行查禁。兹据该御史奏称、山西各州县地方。仍多私种。情申明例禁。并定州县失察处分。著曾国荃认真查察。务须一律禁止。傥各该州县仍敢奉行不力。明知故纵。即行从严参奏。现月　　

○谕军机大臣等。御史刘恩溥奏、畿辅被灾。宜筹荒政一摺。本年直隶歉收。前据李鸿章奏、采购米粮。平粜备赈。以裕民食。兹据该御史所陈。借款平粜。分地劝贷。井工代赈各条。应如何办理之处。著李鸿章筹议具奏。原摺著钞给阅看。将此谕令知之。现月　　

○山东巡抚文格奏、到任未久。本届军政。请展限办理。允之。随手摺

包

　　

○调广东高州镇总兵张得禄、为贵州古州镇总兵官。以前广西右江镇总兵杨玉科为广东高州镇总兵官。现月　　

○辛酉。谕内阁。前因山西河南两省被灾最重。叠经降旨拨给帑银。并截留江安漕粮。分别赈恤。该抚等自能实力筹办。俾一时饥民。不至失所。惟念现正深秋。距来岁麦收。为时尚远。仍恐青黄不接之际。小民谋食维艰。著加恩将山东省本年冬漕。拨给山西河南各八万石。以备接续赈济。届时著曾国荃、李庆翱、设法转运。核实散放。用示朝廷系念灾黎至意。现月　　

○谕军机大臣等。左宗棠等奏、四川私贩蒙番黄茶。请饬严禁一摺。蒙番进口易买粮茶。向须请领照票。注明数目。以凭口卡查验。出入放行。乃近来旧章废弛。蒙番率皆私入内地。办买口粮。且有偷进口卡。在偏僻处所。私相交易情事。四川兼有私贩黄茶。暗由松潘茂州一带。潜入青海地面售卖。漫无稽查。实属不成事体。亟应力求整顿。以申禁令。著左宗棠、刘典、豫师、通饬青海各旗族蒙番。照章请领照票。并饬令沿边口卡。认真查验毋稍疏虞。著恒训、魁玉、丁宝桢、饬令沿边管有黄茶行商各州县。一律严禁私贩串越海疆。如查有书役贿纵等情。即行从严惩办。并著该部明定地方官缉私不力处分。咨行遵照办理。将此由四百里各谕令知之。现月　　

○河南巡抚李庆翱奏添练北镇步队一营。以资分布弹压。报闻。摺包　　

○以任性妄为。操防不力。革河南守备河尔绷阿职。嵩县营守备王廷相、以把总降补。随手　　

○以不守营规。革总兵李大成职。解回原籍。严加管束。随手　　

○追予故河东河道总督乔松年谥勤恪。从两江总督沈葆桢请也。现月　　

○予云南阵亡殉难缅甸巡检胡锦棠、都司杨有才等。暨兵勇绅民妇女共四千三百四十四员名口分别旌恤如例。摺包　　

○旌表过门守志贵州石阡府教授毛鸿遇女何瑞芝聘妻毛氏。现月　　

○壬戌。谕内阁。沈葆桢奏、续陈捕蝗情形。豫筹冬令收买蝻子一摺。本年江苏、安徽两省。飞蝗害稼。其麕聚地方。竟至堆积盈尺。经该督抚严饬所属。实力扑除。兹据沈葆桢奏称。除蝗之法。捕蝗不如除蝻。除蝻不如收子。现与吴元炳、裕禄、豫商筹备。分饬各州县购穵蝻子。定价招来以绝根株。所筹尚妥。因思本年直隶等省。飞蝗甚广。亟须一体摉除遗孽庶来岁不至蔓延。著该督抚筹画经费。饬令各州县收买蝻子。俾民闲踊跃争先。以期摉捕净尽。其被灾处兼可以工代赈。各该督抚务当实心考查。如有地方官奉行不力。懈忽从事。即行严参惩办。现月　　

○谕军机大臣等。春福等奏、归缓后山游匪。分股东窜。亟须豫筹守备。察哈尔精锐营。前由津局领取洋药等项。将次用竣。请饬拨给等语。著李鸿章饬令拨给洋枪药三千七百五十磅。洋炮药七百五十磅。大铜帽二十四万七千五百粒。车炮子七百五十颗。铜拉火一千五百枝。铅子十五万粒。由春福等委员赴津领取。以资应用。将此谕令知之。现月　　

○又谕。春福等奏、察哈尔备兵防剿。军械不足。请饬拨乌枪三百杆。佩带三百分。刺刀五百把。帐房三百架。配齐锣锅什物。军需火药一千斤。铅丸六千出。火绳四千根。轰药一百斤等语。著神机营照数迅速备齐。由春福等派员赴京领解。以资应用。现月　　

○两江总督沈葆桢等奏、安徽贵池县境煤铁。援台湾湖北成案。请减税银。以期畅销。下总理各国事务衙门议。寻奏。应如所请办理。以归一律。从之。摺包　　

○察哈尔都统春福等奏、遵拨官兵。探剿归绥游匪。征军待饷。请饬部拨银三万两。以应急需。下部议。摺包　　

○镶蓝旗满洲副都统吏部右侍郎崇绮出差。以兵部右侍郎乌拉喜崇阿、署镶蓝旗满洲副都统。工部右侍郎德椿、兼署吏部右侍郎。外记注　　

○癸亥。遣官祭都城隍庙。　　

○以记名提督李维述为广西右江镇总兵官。现月　　

○甲戌。谕内阁。历代史书。皆以帝王本纪。冠诸＜闲＞端。我朝列圣相承。均经国史馆恭修本纪。敬谨尊藏。伏念穆宗毅皇帝文德武功。昭垂宇宙。业经特命开馆纂修实录。现已进呈至六年。允宜恭修本纪。垂示后昆。著国史馆总裁。遴派提调等语。督率誊录。诣实录馆将业已进呈之书。照副本恭缮一分。恪遵编纂。随时进呈。于实录告成后。陆续办竣。所缮实录副本。即恭藏史馆。以资考证。现月　　

○谕军机大臣等、庆春奏、官军剿捕游匪。现已解散。拟将官兵分别撤留一摺。包头迤西。游匪窜扰。叠谕该将军等。认真剿办。悉数歼除。现据庆春奏称。该匪闻官兵进剿。即向西北山路远遁无踪。究竟窜往何处。余匪究有若干。毋得仅据一二探报之词。辄为松劲。仍著庆春、曾国荃、督饬官军。跟踪摉剿。毋任一名漏网。以净根株。其应撤应留各队。并著斟酌情形。会商办理。将此各谕令知之。现月　　

○乙丑。以甘霖尚未渥沛。上复诣大高殿祈祷行礼。　　

○遣惇亲王奕誴诣时应宫。惠郡王奕详诣昭显庙。镇国公奕谟诣宣仁庙。辅国公载濂诣凝和庙拈香。现月　　

○谕内阁。翰林院侍讲张佩纶奏、请广开言路。以拯时艰一摺。朝廷政事得失。原冀内外诸臣。献可替否。宏济艰难。叠经谕令大小臣工。剀切敷陈。以期集思广益。本年灾沴叠见。水旱蝗蝻之灾。遍于数省。业经截漕发帑。蠲赈兼施。惟念吏治有无因循。民生有无怨恫。用人行政有无阙失。允宜上下交修。以图至计。尔大小臣工。务当各摅己见。切实指陈。总期广献谟谋。力袪积习。用副朝廷遇灾修省。从谏弗咈至意。另片奏、风闻紫禁城东河沿。有内监杂引伶人。排演各戏。并内务府造办处院中。买卖嚣杂。且有设场聚赌之事。请饬严禁等语。著总管内务府大臣。立即查明。如有前项情事。即著严行惩办。毋稍徇隐。现月　　

○乌里雅苏台将军额勒和布等奏、前乌城军饷告罄。请部拨银六万两。请仍饬部拨发。得旨。前据该将军等奏请。已饬部照数筹拨。交委员领解矣。随手　　

○山西巡抚曾国荃奏、树字营剿匪获胜情形。得旨。仍著饬令张树屏等。探踪摉剿。务绝根株。并将贼目蔡少耶王歪子擒拏务获。毋任远扬。随

手

　　

○派都察院左副都御史童华知武举。以礼部右侍郎潘祖荫为武会试正考官。工部右侍郎宜振为副考官。朱签　　

○丙寅。两江总督沈葆桢等奏、无锡、金匮二县。公建忠节祠。请列入祀典。下部知之。随手　　

○以都察院左都御史贺寿慈为工部尚书。吏部右侍郎徐桐、为都察院左都御史。现月　　

○追予原任大学士两江总督曾国藩。于江苏徐州府城建立专祠。从两江总督沈葆桢等请也。现月　　

○予工部尚书李鸿藻本生母姚氏祭葬。赏银二千两治丧。现月　　

