<!-- { "loadSidebar": true } -->
○谕军机大臣等、据总理各国事务衙门呈递李鸿章信函。并钞录法人嘉尔芜来信。其于英人有事缅甸。言之甚详。信末则有请调回黑旗。招集东京一带散勇。分驻云南永昌等处之语。前据各路电报。越南义团四起。法人因糜饷甚钜。有欲弃北圻之议。今观嘉尔芜此信。劝我调回黑旗。招集散勇。显系进退失据。希冀藉我之力。为之纾难。此等狡谲伎俩。固不足深信。惟所言英人在大理府设立回回教堂。与缅甸印度回党。联为一气。深虑互相句结。贻患将来。著岑毓英、张凯嵩密饬该处地方文武随时密查。妥为防范。以遏乱萌。至滇省各矿。久为外人所觊觎。前经叠谕该督抚认真办理。业据张凯嵩等将筹办情形。叠次覆奏。大理矿产极富。尤应及时开采。究竟查勘矿苗。以何者为最旺。招商承办。是否确有把握。并著岑毓英、张凯嵩实力筹议。先行详细覆奏。至由大理通缅甸之路。共有几处。远近若干。有无山川险阻野夷闲隔。一并查明具奏。再本日曾纪泽电报。据称已咨英责其未与华议。遽灭缅甸为食言等语。英人若何答覆。尚未可知。惟此次与缅构衅。心实叵测。滇与缅邻。将来边防日形吃重。应如何密为布置。固我疆圉。岑毓英、张凯嵩务当互相商搉。切实豫筹。张凯嵩前奏有羁縻野人。使为我用之议。现在如何措置。均著迅速奏闻。英人虽由印度入藏。蓄志甚坚。现既吞并缅甸。恐狡焉思启之心。因而益甚。四川边防。著丁宝桢密筹熟计。先事图维。一切情形。随时确探具奏。嘉尔芜所寄李鸿章信函。均著钞给阅看。将此由六百里各密谕知之。洋务　　

○又谕、电寄曾纪泽电奏已悉。咨英责其食言。该国若何答覆。缅朝贡之据。已由总署电知该侍郎。即著力持正论。与之辩难。该国前有熟商之语。能否践言。即电闻。电寄　　

○直隶总督李鸿章奏、清理东淀水道完竣。下部知之。　　

○又奏、古北口拟建昭忠祠。合祀阵亡提督史荣椿、乐善、并将直隶提标各营。历年阵亡之官弁兵丁。一体附祀。允之。摺包　　

○授协办大学士吏部尚书恩承协办大学士户部尚书阎敬铭为大学士。　　

○命大学士额勒和布管兵部事。恩承管理藩院事。阎敬铭管户部事。现月　　

○调户部尚书崇绮为吏部尚书。命工部尚书福锟为户部尚书。协办大学士。以前工部尚书麟书为工部尚书。现月　　

○命刑部尚书张之万协办大学士。调工部尚书翁同和为户部尚书。以署兵部尚书潘祖荫为工部尚书。现月　　

○以直隶抢办东明黄河合龙出力。予北河试用同知赵德襄等升叙有差。摺包　　

○协修官陈云诰恭纂　　

帮总纂官程棫林恭辑监修总裁世恭阅五月初七日正总裁那恭阅九月初五日专司藳本陆恭覆阅癸丑三月二十一日　　

徐恭阅一签十二月初四日　　

荣月日副总裁唐月日　　

宗室宝恭阅八月十七日

　　

陈恭阅三签十二月二十七日　　

熙月日　　

郭恭阅一签十月初九日　　

宗室麒月日蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之二百二十一　　

光绪十一年。乙酉。十二月。乙丑朔。上诣储秀宫问慈禧端佑康颐昭豫庄诚皇太后安。至甲午皆如之。内记　　

○刑部奏、审明商人陈恭怡捏词购定洋枪。浮开价值。在神机营售卖。按律加等定拟。得旨、陈恭怡购买军械。希图渔利。非寻常诈欺取财可比。应得罪名。著该部另行定拟具奏。随手现月　　

○以刑部右侍郎许庚身署兵部尚书。现月　　

○命礼部尚书延煦管理光禄寺事务。现月　　

○丙寅钦奉慈禧端佑康颐昭豫庄诚皇太后懿旨。穆图善奏、练兵应办事宜。开列清单。请饬议定章一摺。著总理海军事务衙门会同户部妥议具奏。洋务　　

○谕内阁、穆图善奏、筹备银五万两解交海军衙门应用等语。穆图善筹备要需。洵属急公。著赏还巴图鲁名号。并交部议叙。现月　　

○谕军机大臣等、彭玉麟奏、粤中海盗请饬缉获就地正法等语。广东海盗恣肆。自应从严惩办。以戢浇风。现在该省内河设立广安水师。著张之洞、倪文蔚、严饬该统带官加意巡缉。务期有犯必获。缉获后交该处地方官讯明。即行就地正法。傥有知情故纵。甚至弁勇等受贿放行。即著严行□□□尔□办。不准稍涉姑容。将此各谕令知之。现月　　

○又谕、前据李鸿章、希元奏、拟由奉天接展吉林陆路电线。直达珲春。当照所请办理。兹据穆图善奏、请饬北洋大臣派员驰往珲春三姓黑龙江三处。履勘程途购备陆线等语。东三省陆路电线自应一律添设。以期便捷。吉林珲春业由李鸿章筹款勘办。所有三姓黑龙江应如何续设陆路电线之处。即著李鸿章会商希元、文绪、禄彭、妥筹办理。原片著钞给阅看。将此各谕令知之。洋务　　

○办理广东防务兵部尚书彭玉麟奏、遣留营勇事竣。拟赴浙就医。请宽给假期。得旨、彭玉麟著再赏假两个月。一俟痊愈。仍于巡阅长江水师事宜。认真经理。　　

○又奏、携同已抚台寇金满往浙。饬令携眷即赴长江水师营差委。报闻。　　

○予调防粤海病故。参将姜维宝照军营例赐恤。摺包　　

○丁卯。以神灵显著。颁热河丰甯县关帝庙扁额。曰神威普佑。赫山龙王庙扁额。曰景贶频彰。元宝山龙王庙扁额。曰道协神祇。现月礼部以明年元旦庆贺礼节请。得旨、照例行礼。奉慈禧端佑康颐昭豫庄诚皇太后懿旨停止筵燕。其在外公主福晋命妇进内行礼之处。并著停止。丝纶　　

○直隶总督李鸿章奏、奉天与朝鲜原订边民交易章程内。使臣等行李货物一条。应酌量蠲徵。并请将商民红薓税项。减为值百抽十。以恤藩邦。允之。摺包　　

○两江总督曾国荃等奏、苏省本年冬漕。拟请循案分别本折酌定徵价收纳以期官民两便。又嘉定宝山二县应完糟粮。历系民折官办。兹由官绅会议。拟照上年折价酌增。照数折收。下部知之。摺包　　

○江西巡抚德馨奏、奉拨甘肃新饷丁厘两款。仍不敷解。再请动拨漕项银两。凑数解拨以顾边陲大局。允之。摺包　　

○又奏、文武养廉银两耗羡。不敷支放。拟另筹闲款动支凑给。下部知之。摺包　　

○以因债被控抗传不到。革户部员外郎彭广璞职。归案讯究。摺包　　

○旌表割臂疗母绝粒殉父直隶天津县孝女原任江西彭泽县知县张凤辉女树香。摺包　　

○蠲缓吉林伯都讷、甯古塔歉收地方新旧租赋有差。现月　　

○戊辰。谕军机大臣等、太仆寺少卿延茂奏、奸商把持行市。故跌银价。剥削旗民。请饬该管衙门设法维持一摺。著户部会同步军统领衙门、顺天府、五城御史、妥筹办理。现月　　

○内务府奏、查勘燕郊等处行宫工程。择要兴修。核实估计。得旨、所有应修各工。估需银数。不免浮多。著俟黄新庄等处行宫查勘后。即尽此数匀拨。应用款项会同户部筹办随手摺包　　

○云贵总督岑毓英等奏、云南矿务筹办三载。京运稍有起色。现拟筹储官本。鼓舞商情。实力开办。得旨、矿务关系紧要。仍著该督抚竭力筹办。务臻实效。不得藉词推诿。摺包　　

○塔尔巴哈台参赞大臣锡纶奏、派队驻扎博罗塔拉。扼防塔城西南边境。兼护伊犁所属察哈尔游牧。以期有备无患报闻。摺包予故前任镶蓝旗蒙古都统穆隆阿恤典如例。现月　　

○己巳。穆宗毅皇帝忌辰。上诣奉先殿寿皇殿行礼。遣官祭惠陵。外记　　

○会办北洋事宜都察院左副都御史吴大澂奏、前赴吉林查勘边界。拟入都后邀同俄使妥商。报闻。摺包　　

○又奏、请调江苏同知汤纪尚接办营务处事宜。允之。摺包　　

○浙江巡抚刘秉璋奏、浙省明□山戊不□漕粮。仍请全数由海运津。以免迟误允之。　　

○庚午。孝惠章皇后忌辰。遣官祭孝东陵。照例　　

○谕军机大臣等、周德润等奏、办理滇边界务情形。邓承修奏、行抵桂边。附陈关隘情形各一摺。会勘滇桂边界。必须统观全局。详细通筹。界务与商务相表里。彼族注意者。尤在商务得占便宜。曾纪泽、许景澄均曾陈奏及之。我于宽留瓯脱一说。必冀实在可行。于事有济。不宜仅博争地之名。致令彼于商务有所藉口。岑毓英前奏开导法使。令其退还北圻数省。于河内海阳地面。设埠通商。诚恐未能办到。拟于寄谕中令周德润、邓承修、与法使晤谈时。姑持此论以为抵制。嗣据张之洞电奏、分界宜争驱驴。系在谅山以北与新约相合亦经谕令与邓承修、李秉衡商办。此次周德润等摺内所陈越南兵势稍振。则事机自较顺手。现在邓承修、李秉衡已与浦使会晤。即著公同筹商。设法辩论。周德润等亦当豫为筹画。胸有把持。所请饬令许景澄与法外部熟商之处。应毋庸议。目下戈可当在津议办商务。经总理各国事务王大臣与李鸿章往返筹商。绝不放松一步。所有滇桂界务。责成周德润、邓承修、与该督抚等竭力图维。新约第五款内所载中国边界。指定两处。一在保胜以上。一在谅山以北。系指通商处所而言。又第三款内有或因北圻现在之界稍有改正。以期两国公同有益等语。既云改正。则展宽瓯脱一层。亦属有词可措。应如何相机辩难之处。周德润、邓承修等、务当竭力办理。随时请旨遵行。将此由六百里密谕周德润、邓承修、岑毓英、张之洞、张凯嵩、倪文蔚、并传谕李秉衡知之。洋务　　

○又谕、电寄邓承修等、初二日电奏已悉。浦请勘界办法。向例所无自应驳斥。界限据约稍有改正。固不免费辞。仍宜随时相机极力辩论。电寄　　

○漕运总督崧骏奏、清淮防军。已经裁减。现在散勇甚多。防务紧要。所存水陆营勇。拟请暂缓续裁。得旨、所有现存水陆营勇。一俟散勇过竣。即行切实核减。详晰具奏。摺包加赏西城资善堂暖厂煮赈粟米三百石。现月　　

○缓徵湖北武昌、嘉鱼、汉阳、汉川、黄陂、孝感、沔阳、黄冈、蕲水、黄梅、广济、钟祥、京山、潜江、天门、云梦、江陵、公安、石首、监利、松滋、枝江、荆门、江夏、咸甯、永丰、二十六州县被水被旱村庄新旧钱粮暨杂课有差。其武昌、咸甯、嘉鱼、汉阳、黄陂、沔阳、黄冈、蕲水、黄梅、广济、潜江、天门、云梦、应城、江陵、公安、石首、监利、荆门、松滋、二十州县新旧漕粮。并缓徵。现月　　

○辛未。督办台湾军务福建巡抚刘铭传奏生番滋事。分路剿抚。并现在归化情形。得旨、览奏抚番情形已悉。著督饬官绅。次第妥为开导。遇事持平办理。以期日久相安。摺包　　

