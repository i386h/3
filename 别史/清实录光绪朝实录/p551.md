<!-- { "loadSidebar": true } -->
○壬寅。督办郑工礼部尚书李鸿藻等奏、大工吃紧。请添拨银三百万两。得旨、前准该尚书等两次所请。息借商款洋款各一百万两。又据户部奏、于药厘项下。遵拨一百万两。令各省赶解。是已符三百万两之数。李鸿藻等务当仰体时艰。核实支用。一面督饬在工员役。昼夜抢堵。趁此大汛未至。人力可施。迅即设法稳慎进占。俾大工一气办竣。实深殷盼。随手　　

○总理各国事务衙门奏、德国使臣巴兰德、义国使臣卢嘉德、各呈递国书。报闻。　　

○调浙江按察使王之春为广东按察使。贵州按察使廖寿丰为浙江按察使。以福建兴泉永道叶永元为贵州按察使。现月　　

○癸卯。成都将军岐元等奏、马边厅等处猓夷。句结凉山野番。出巢捆虏滋事。派勇剿办情形。得旨、该猓夷等出巢滋扰。亟应大加惩创。岐元、刘秉璋、务当督饬派出员弁。迅即相机攻击。剿抚兼施。毋任猖獗为患。余清江著交部照阵亡例议恤。　　

○署黑龙江将军恭镗等奏、江省奉拨京旗屯户九户。逃故过半。拟给资咨回原旗。另募代垦之户。抑或再由京旗加拨丁户。接续屯垦。下部议。随手　　

○以营私骫法。革四川游击骆宗保、等职。永不叙用。随手　　

○甲辰。以祷雨前期渥沛甘霖。改祈为报。上诣大高殿报谢行礼。遣贝勒载滢诣时应宫。贝勒载澍诣昭显庙。贝子奕谟诣宣仁庙。辅国公载泽诣凝和庙拈香。　　

○以詹事府少詹事霍穆欢为詹事。朱签　　

○以挟嫌诬控。革贵州守备王起洪职。并讯办。　　

○乙巳。督办郑工礼部尚书李鸿藻等奏、郑工两坝。续得埽占丈尺情形。得旨、工已垂成。断无中辍。所见甚是。该尚书等当懔遵叠次谕旨。设法广筹料物。妥速进占。总期及早合龙。以慰廑系。随手　　

○以呼兰副都统博栋阿为墨尔根城副都统。明发　　

○丁未。谕军机大臣等、钦州与越南交界划定后。曾于上年五月闲。谕令张之洞等将各该处善后事宜。妥筹布置。年前未据奏覆。迨岁杪张之洞巡阅各海口。始据奏亲至钦州察看形势。其应行筹办事宜。现尚未据奏到。钦州地方辽阔。此次定界。经总理各国事务衙门王大臣与法使反覆辩论。始将白龙尾江平黄竹等处。一律划归中国。此后扼险设防。极关紧要。其十万大山一带。田亩膏腴。惟久隶边荒。素有匪踪出没。既经划入内地。其如何安民靖盗。尤应切实图维。著张之洞、吴大澂、悉心会商。将新定各界。设官分汛。一切善后事宜。妥速筹议。奏明办理。毋再延缓。将此由四百里各谕令知之。寻张之洞等奏、遵旨妥筹钦州新定各界。设官分汛各事宜。请旨饬议。下该部速议。六月初四日摺包

　　

○以贩私渔利。革广东候补守备王德钦职。戊申。以神灵显应。颁江苏吴县光福山寺古铜佛扁额曰沛泽流慈。阳山东麓白龙神庙扁额曰遂山显佑。长洲县五龙神庙扁额曰茂苑敷霙。镇江府所祀唐臣张巡之都天庙扁额曰英风佑顺。　　

○己酉。考试应开列试差二品以下京堂各官于上书房。　　

○调吉林将军希元为福州将军。以正白旗汉军都统长顺为吉林将军。前黑龙江将军定安为正白旗汉军都统。未到任前。以前杭州将军果勒敏署理。明发　　

○实授恭镗为黑龙江将军。明发　　

○予故福州将军善庆照军营病故例赐恤。赏银一千两治丧。战绩宣付史馆立传。并于立功省分建立专祠。其子依立布、赏二等侍卫。巴克坦布、多伦布及岁引见。寻谥勤敏。　　

○庚戌。孝慎成皇后忌辰。遣官祭慕陵。　　

○辛亥。钦奉慈禧端佑康颐昭豫庄诚皇太后懿旨。山东巡抚张曜、著帮办海军事务。洋务　　

○督办云南矿务唐炯奏、贵州铅厂困敝。黑白铅课。恳分别减免以广招来。从之。随手又奏、矿务拟变通章程。不豫发底本。以杜厂欠。宽准通商成数。以杜私毁。从之。随手　　

○又奏、请饬严禁贵州铅务婪索规费。得旨、所称收买铅斤积弊。自应认真剔除。著唐炯咨商潘霨。将此项章程。核实酌定。并将一切规费名目。严行禁革。以杜中饱。随手盛京将军庆裕奏、拏获巨匪。请将出力员弁酌奖。得旨、袁启麟等、均著照所请奖励。其余出力员弁。准其汇案请奖。逸匪张海令等、仍著督饬严拏。务获究办。毋任漏网。随手　　

○直隶总督李鸿章奏、接带快船出力人员请奖。得旨、邓世昌等、均著照所请奖励。内叶祖圭、并赏给捷勇巴图鲁名号。林永升、并赏给御勇巴图鲁名号。邱宝仁、并赏给劲勇巴图鲁名号。刘步蟾、并赏给强勇巴图鲁名号。随手　　

○以办理交涉出力。予吉林副都统富尔丹等奖叙。随手　　

○以捐助直赈。予湖北布政使蒯德标优叙。武昌府知府李有棻等奖叙。　　

○予接带快船出洋身故廪生甘肇功等照拟保官阶阵亡例优恤。随手　　

○纂修官水祖培恭纂　　

总纂官钱骏祥恭辑监修总裁世恭阅六月初七日正总裁那月日专司藳本陆恭覆阅癸丑六月二十八日　　

徐月日　　

荣月日副总裁唐月日　　

宗室宝恭阅十月十六日

　　

陈恭阅二签五月二十三日　　

熙月日　　

郭恭阅十一月二十三日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之二百五十五　　

光绪十四年。戊子。五月。壬子朔。上诣澄怀堂问慈禧端佑康颐照豫庄诚皇太后安。至庚申皆如之。记注　　

○管理户部三库事务吏部尚书徐桐等奏、库储物料不敷开放。钦工颜料。可否折价令工程处自行随工办理。又奏、该工程需用麻绢等件。可否一并自行酌办。钦奉皇太后懿旨、此项折价银两。著户部咨行应解颜料缎疋各省筹解。现月　　

○盛京将军庆裕等奏、奉天围场辽阔。由省添练苏拉二百名。合力巡围。下部知之。　　

○以翰林院检讨蒯光典为贵州乡试正考官。工部主事赵亮熙为副考官。编修庞鸿文为云南乡试正考官。黄桂清为副考官。现月　　

○以记名副都统连顺为金州副都统。　　

○癸丑补行此见京察大理寺少卿杨颐。得旨、著照旧供职。现

月　　

○赏衍圣公孔令贻福寿字书籍文具蟒袍缎等件。现月　　

○以杀伤人命。革江南都司施凤山职。并讯办。摺包甲寅。孝诚仁皇后忌辰。遣官祭景陵。礼文　　

○以福建省城修复宋儒杨时祠宇。颁扁额曰洛学心传。现月随手

　　

○乙卯。闽浙总督杨昌浚奏、请将宋兴化军通判张日中、入祀福建兴化府昭忠祠。下部议。摺包　　

○以拏获马贼出力。赏蒙古昭乌达盟敖汉王旗头等台吉丹旺堆公衔。热河道德克精额等升叙加衔有差。摺包　　

○丙辰。闽浙总督杨昌浚等奏、请以福建安平水师副将、改为台东陆路副将。并拨安平水师营游击。改隶台湾镇台湾镇属之恒春游击改隶台东以资统摄。下部议。摺包　　

○丁巳。谕军机大臣等、电寄李鸿藻、歌电已悉。大功垂成。惟患料缺。务须设法加紧购集。撒手赶办。此时成败之机。在于俄顷。不可稍有迁延。致误大局。勉之慎之。电寄　　

○督办船政候补三品京堂裴荫森奏、调回靖远轮船。改作学生练船。请饬部立案。下该衙门知之。摺包　　

○戊午。总理海军事务衙门奏、报捐钜款人员。恳予奖励。钦奉慈禧端佑康颐昭豫庄诚皇太后懿旨、绍荣、著在任以道员交军机处遇缺题奏。潘鼎新、葆亨、均著赏还原衔翎枝。延熙、著以本部郎中即补。岑春荣、著发往山西以道员即用。岑春泽、著以郎中归本部即补。冯誉骐、著以知县仍留江苏即用。现月　　

○河南巡抚倪文蔚奏、遵查临颍等县劫案及暂缓添调勇营。得旨、仍著严饬将各案赃犯缉获惩办。摺包　　

○以亏短银两。逮问已革河南通判单履谦、籍产备抵。　　

○摺包　　

○己未。以神灵显应。颁山东即墨县天井山龙神庙扁额曰泽周北武。长清潭五龙神庙扁额曰茌城降澍。摺包现月　　

○谕军机大臣等、电寄洪钧、语电已悉。即著传旨吊唁。国书续寄。电寄先是云贵总督岑毓英等奏、猓黑夷匪。一律荡平。应筹善后情形。得旨、其猓黑地方。应如何添设文武员弁扼要管辖之处。著该督抚酌度情形。妥议具奏。至是岑毓英等奏、遵筹猓黑改土归流善后事宜。拟于猓黑下改心过龙新寨地方。或圈糯地方。择要建城。设镇边抚夷厅直隶同知一员。隶迤南道分设知事巡检等员缺。并设镇边营参将一员隶普洱镇分设守备千总把总外委等员缺。先行委员署理。以资镇摄下部议。摺包　　

○又奏、猓黑山圈糯寨夷目李先春诚心向化。首先投诚。请赏土千总职衔。允之。摺包　　

○以挑河勇丁潜逃伤人革山东副将石补天等职。摺包　　

○予故总兵周森藻、景天榜、照军营例优恤。摺包　　

○追予故湖北提督傅振邦、战绩宣付史馆立传。并于山东原籍建祠。摺包　　

○庚申。上奉慈禧端佑康颐昭豫庄诚皇太后还宫。记注　　

○以神灵显应。颁浙江金华县城隍庙扁额曰婺州洒润。现月　　

○谕军机大臣等、电寄升泰前据刘瑞芬电报。四月十三日。藏番出攻印兵营卡。又复败退。当经总署电询。近据英使两次到署。云接印督电称。近又函达藏官。但令藏众退回原界。仍守二年以前情形。不在隆吐山扎兵。以后便可照旧办理。绝不欲侵入藏地。致碍两国和好等事。此电在十三日藏印再战之后。印督犹作此语。无非顾畏中英和约。留一转圜地步。惟伊所支原界。即从前所指修路至热勒巴拉山岭而止。决不越此岭一步。按之藏中所绘新图。即捻纳修路之地也。捻纳以南。隆吐以北遥荒废弃。藏人久置不理。故日纳宗营。可附哲部。捻纳修路亦不阻拦。迨修路已成。此一段地方。英人早已视为保护境内。纵令先期撤卡。已难以口舌相争。况今已叠次交绥兵争所得。更不再让。此皆前谕屡次明白开示。而藏众冥顽不悟。以致此时万难置辩者也。为今之计。印督既有不进原界之语。藏兵却不可有再出捻纳复仇之事。但令安分不动。以后一切均易商量。向来藏务。专归商上。闻第穆呼图克图素日人尚和平晓事现在掌办商上。责有专归。著升泰于奉旨后。传谕第穆。加以策励。即专委该呼图克图将此事妥为了结。傥能深维终始仰体朝廷覆庇深恩。保安全藏。定当优加褎赏。若惑于众论不顾全局。以后兵交无已。自速败亡。求如现在转圜。尚可完守捻纳定界而不可得。亦惟该呼图克图是问。总之及时自守。尚可藉此收帆。自非心如石顽。必当言下领悟也。电寄　　

