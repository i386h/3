<!-- { "loadSidebar": true } -->
○直隶总督李鸿章奏、遵旨访医保送。得旨、薛福辰既能精研医理。著即饬令来京。仍遵前旨。由内务府大臣等察看办理。随手　　

○河南巡抚涂宗瀛奏、阌乡县城临河。异常危险。请动款改修。从之。

摺包　　

○以总兵李得胜、暂署湖南提督。随手　　

○予故漕运总督文彬、太子少保衔。赐恤如例。现月　　

○缓徵河南洛阳、偃师、孟津、孟、济源、五县所属被雹各村庄。本年额赋。现月　　

○庚戌。江西巡抚李文敏奏、归还闽省借用出使经费。请暂借四成洋税济用。下所司议。摺包　　

○以四川按察使黎培敬为漕运总督。湖南衡永道游百川为四川按察使。　　

○予故两江总督沈葆桢于江西省城建立专祠。摺包　　

○辛亥。谕军机大臣等。曾纪泽奏、筹办伊犁事宜各摺片。前谕该少卿以伊犁一事、如无成议、祗可两作罢论。原是暂时归宿。兹据奏称分界、宜以力争。通商似可酌允等语。伊犁系中国土地。从前俄人祗称代收代守。是尚不敢公然居侵占之名。中国向其索还旧疆。本是名正言顺。至通商一事。自当权其利害轻重。予以限制。其必不可行者。亦未可迁就从事。致贻后患。前经王大臣等、将约章等件、酌核可行不可行。奏准咨行照办。此时计已接到。该少卿当就原议各节。妥慎办理。如有应行量为变通之处。仍当随时察看情形。奏明请旨。该省卿请将所陈管见、饬廷臣议奏之处。著毋庸议。将此密谕知之。洋务　　

○壬子。盛京将军岐元奏、酌添绿营练军。得旨、奉省现已酌添练军。归并成营。当随时认真训练。整顿营规。不得有名无实。东边地面辽阔。岐元当将募练各营。扼扎巡防。勤加训练。毋任虚糜饷项。摺包　　

○署四川总督丁宝桢奏、川省盐务。向有湖北八州县计岸。近因买引漏楚。引积课悬。办理无从。下手。亟应设法变通筹办。以资整顿。下部议。

摺包

　　

○癸丑。谕内阁。通政使司参议胡家玉奏、河南各州县漕米、请饬概徵本色、起运交仓等语。著户部议奏。现月　　

○谕军机大臣等。通政使司参议胡家玉奏、江西河道淤浅、请饬动款疏浚一摺。据称江西十三郡一州之水。汇于鄱阳湖。统归湖口入江。出路本不甚宽。近年滨湖十数县、田亩寖成泽国。有种无收。拟将东西河淤浅处所、次第疏通。俾夏潦畅行。不至壅滞为患。并胪陈六条。以备采择等语。著李文敏、酌度情形。妥筹办理。原摺著钞给阅看。将此谕令知之。寻奏、江西河道淤浅。由来已久。体察情形。力难疏浚。报闻。　　

○以贝勒载治继夫人溘逝。赏银二千两治丧。现月　　

○以骂贼殉难、予江西生员熊琳、暨其弟瑞、议恤如例。现月　　

○乙卯。谕内阁。宝鋆等奏、穆宗毅皇帝实录、圣训、尊藏事宜。请旨办理一摺。穆宗毅皇帝实录、圣训、尊藏皇史宬本。及内阁副本。所有一切应行典礼事宜。著该衙门议奏。至尊藏盛京本。与玉牒一并恭送。一切应行豫备之处。著该衙门查照上届成案、敬谨豫备。现月　　

○又谕。谭钧培奏、甄别庸劣各员等语。江苏常州府总捕通判黄丽中。精力衰迈。缉捕不勤。吴江县知县陈鹏。年齿就衰。难资整顿。均著勒令休致。崇明县知县邓泽培。精神疲软。听断不明。著以教职铨选。候补知县蒋道豫。性喜招摇。毫无忌惮。吴县木渎镇县丞赵景禧。多方讹诈。候补县丞蔡廷鑅。廉耻全无。丹阳县主簿陈保泰。纵开烟赌。私收陋规。苏州府照磨余临兆。遇事需索。新阳县巴城司巡检吴鹏云。声名狼籍。吴江县汾湖司巡检王姚泰。私收规费。奉贤县南桥司巡检沉志高。擅受民词。宜兴县下邾司巡检程国绶。勒收烟捐。娄县典史郁耀宗。专事摴蒱。丹徒县典史王振。年老龙钟。均著即行革职。以肃官方。现月　　

○护理江苏巡抚谭钧培奏、盐运副王治等、承祖父遗命。捐赀赡族。请饬部立案。下部知之。摺包　　

○旌表孝子原任四川潼川府知府陶文潞。现月　　

○丙辰。谕内阁。兴廉奏遵查专案工程。请派员承修一摺。所有裕陵、纯惠皇贵妃园寝、西配殿工程。著派本年承修另案工程之大臣文煜、邵亨豫、敬谨承修。现月　　

○谕军机大臣等。定安等奏、查明积欠西丹口分马乾银两。请分别提解停解、开单呈览一摺。黑龙江前练西丹、及购用马匹。所有口分马乾银两。山东河南两省、除解到外、尚欠解银二十五万五千两。历年挪借应用。并积欠未发。为数颇多。该省库款支绌。现在添练马队。又须设法办理。自应由各省补解欠饷。俾资清款。著照该将军等所请、山东拨余银五万二千八百四十余两。河南拨余银五万二千五百两。即著周恒祺、涂宗瀛、严饬藩司、迅速筹解。毋再迟延。余著照所议办理。原摺单、均著钞给阅看。另片奏、江省收练鄂伦春五百名、每年需银二千两。向由河南驿站存賸项下拨解。自光绪二年起。迄今共欠解银八千两。均由该省俸饷项下挪垫。请饬严催归款等语。著涂宗瀛、无论何款、赶紧筹还。嗣后务须如数拨解。毋误要需。将此由五百里各谕令知之。现月　　

○广东巡抚裕宽奏、广州等处被水。现分别赈济。得旨、览奏殊深廑系。该抚当会商张树声。将被灾地方妥筹赈恤。并设法疏消积水。修筑冲决围堤。毋任小民失所。摺包　　

○准吏部尚书万青藜开去兼管顺天府府尹差使。以都察院左都御史童华、兼管顺天府府尹事务。现月　　

○命户部尚书董恂、毋庸在总理各国事务衙门行走。现月　　

○呼兰副都统依克唐阿、母丧解职。以参领成庆、署呼兰副都统。摺包　　

○旌表割股疗姑浙江诸暨县庠生蔡朗妻郭氏。赴火护柩桐乡县庠生汪垲妻徐氏、及其女三姑。过门守贞。前任内阁学士李品芳女。文童虞敩葛聘妻李氏。现月　　

○丁巳。吉林将军铭安等奏、阿勒楚喀地方、民占围场。恳准升科。得旨、著照所请。即由铭安等派员详细清丈。一律升科。毋任滋生弊端。另于何地择立围场。该将军等仍当查勘明确。妥议章程具奏。摺包　　

○又奏、南冈各处荒地、招户领垦。设官弹压。得旨、该处荒地。既可垦辟。自应及时开办。惟招户承领。易滋弊端。如何约束莠民。并设官弹压之处。务当详细妥筹。奏明办理。摺包　　

○戊午。礼部奏、郡王衔贝勒载治之继夫人病故。是否照郡王福晋例。抑照贝勒夫人例办理。得旨、著照郡王福晋例办理。现月　　

○两广总督张树声等奏、添募沿海沙民蜑户二千人。驻扎各炮台及险要之处。报闻。摺包　　

○又奏留、前福建提督刘金美、在粤襄办海防。允之。摺包　　

○予故署陕西巡抚刘典、于西安省城建立专祠。随手　　

○予湖南各处阵亡伤亡员弁、恤赏银两、如例。摺包　　

○蠲免山西交城、介休、长治、朔、山阴、甯武、凤台、陵川、绛、霍、赵城、灵石、平鲁、十三州县。坍荒无著地粮。暨缺额丁徭银两。现月　　

○己未。遣官祭火神庙。记注　　

○庚申。谕军机大臣等。总理各国事务衙门奏、探访俄国情形。意在起衅。摘录各处函报。另单呈览。山海关一带。请添兵防守各摺片。俄国因崇厚罪名。有关颜面。由英法使臣之请。已将崇厚暂免罪名。仍行监禁。乃据英外部云。俄人仍未满意。此案不易转圜。并闻俄国纷纷调派兵船。暂驻日本。情形实为叵测。虽意图挟制。是其惯技。而似此举动。难保不起衅端。著李鸿章等。将沿海防兵、加意操练。一切防务。格外严密备御。以期有恃无恐。吉林黑龙江所添各军。亦当赶紧训练。该将军等、并随时约束营伍。弹压地方。衅端不能自我而开。而防御则不可一息松懈。李鸿章现驻天津。津海一口。该督责无旁贷。惟山海关一带、相距较远。兵力尚嫌单薄。本日已谕令曾国荃、督办该处防务。统带刘连捷一军、择要扼扎。并令李瀚章、彭祖贤、裕禄、分饬刘维桢、郭宝昌、挑选勇队各二千名北来。暨宋庆一军、统归曾国荃节制。该抚到后。著李鸿章、岐元、遇事妥商布置。俾臻周密。刘维桢、郭宝昌两军、暨刘连捷一军。均限于八月以前赶到防所。陆路程途纡远。皖楚两军、自应乘坐轮船北上。李鸿章、刘坤一等、即饬招商局妥为豫备。毋稍延误。闻俄国句结日本。乘机滋事。现在琉球事尚未定议。台湾一带、著何璟、勒方锜、先事豫防。将此由六百里密谕李鸿章、刘坤一、岐元、铭安、定安、何璟、张树声、吴元炳、谭钟麟、勒方锜、周恒祺、并传谕吴大澂知之。洋务　　

○又谕。总理各国事务衙门奏、探访俄国情形、各摺片。据称俄国议约。不易转圜。近日各路新闻电报。均有派员来华。以兵挟制之信。并有调拨兵船、约八九月将封辽海等语。俄国既有意失和。称兵启衅。亟应先事布置。以期有备无患。北洋津海山海二口。均为近畿门户。津海有李鸿章驻扎。已责成该督妥慎防范。山海关一带。兵力甚单。自应添拨劲旅。统以知兵大员。扼要设守。方足以备缓急。曾国荃久历戎行。声威素著。著督办山海关一带海防事宜。山西现在地方安谧。刘连捷所带各营。即著全数檄调前来。由该抚统率分布。以资厚集。并著李瀚章、彭祖贤、选派精强兵勇二千名。交刘维桢统带。裕禄选派精强兵勇二千名。交郭宝昌统带。均乘坐轮船北上。限八月以前驶到。归曾国荃节制调遣。宋庆所扎营口各营。亦著归曾国荃节制调遣。以一事权。该抚由山西前赴山海关。入京甚近。是以明降谕旨。特令来京陛见。面授机宜。该抚因病请假。现计假期已满。所患谅必就痊。朝廷深为廑系。接奉此旨后。著即交卸起程。以期迅速。山西巡抚、已有旨令葆亨护理矣。刘维桢、郭宝昌、所带各营。著李鸿章、彭祖贤、裕禄、檄令依限前进。不准稍涉迟延。将此由六百里各密谕知之。洋务　　

○又谕。据总理各国事务衙门奏、探访俄国情形等语。俄人既意在启衅。不守和约。江海防务。自应豫筹办理。现已谕令曾国荃督办山海关一带防务。并谕山西、湖北、安徽、等省。挑选劲旅。赶于八月以前到奉天防所。暨现在奉天宋庆一军。统归曾国荃节制。其南北洋大臣、暨沿海各将军督抚等。已经谕令防范矣。此先事豫防之意。该营务当不动声色。认真操练。备豫不虞。仍毋得稍涉张惶。将此密谕知之。洋务　　

○总理各国事务衙门奏、请派大员、会同日本使臣、商办废置琉球事件。得旨、著该衙门王大臣、会同日本使臣妥商办理。摺包　　

○以内阁学士耀年为镶黄旗蒙古副都统。明发　　

