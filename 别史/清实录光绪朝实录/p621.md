<!-- { "loadSidebar": true } -->
○乙卯。谕军机大臣等、杨昌浚、富勒铭额、魏光焘奏、塔城分隶事宜。请饬遵照奏案。定期交接。并请颁发印信一摺。已照所请行矣。本日复据额尔庆额奏、塔城僻处偏隅。巡抚万难专辖。请仿照科布多之例。仍归参赞大臣镇守专辖等语。塔尔巴哈台地方营伍。前经杨昌浚等会奏、分隶甘肃新疆巡抚管辖。定期交接。业经该部议准覆奏。降旨允行。该副都统自应遵照办理。何得辄生异议。致涉纷更。所有塔城勇队。及地方善后各事。仍著额尔庆额、于本年年底。移交巡抚接管。不准再行藉词延展。致干咎戾。塔城规制初更。办理一切。必须筹画万全。以为久远之计。该抚接办后。务将吏治营制饷章。及安抚蒙哈各事宜。实力整顿。以安边圉。其应修城垣等工。著遵照部议。酌量经费赢绌。工程缓急。次第办理。该大臣等、身膺重寄。务当和衷共济。期于地方有裨。毋得各持意见。致误公事。杨昌浚等摺。著钞给额尔庆额阅看。该副都统呈进图一件。留中。将此由四百里谕知杨昌浚、富勒铭额、额尔庆额、并传谕魏光焘知之。现月　　

○成都将军岐元等奏、剿办雷波夷匪出力各员。可否俟事定后。择尤保奖。得旨、俟事定后择尤保奖。毋许冒滥。

摺包　　

○以内阁学士凤鸣、为理藩院左侍郎。现月　　

○丙辰。谕军机大臣等、有人奏、署广东藩司王之春、于闱姓一事。任用劣员刘光廉等、婪赃蒙蔽。旧商年限未满。勒令停办。以著名无赖陈永昌等接充新商。半年有余。仅缴饷银三十万两。又广东洋油等项厘税。归商承办。王之春纷纷更换。以致税数亏短。委署各员。皆须纳贿。前后婪赃至数十万等语。著李瀚章、刘瑞芬、按照所参各节。确切查明。据实具奏。毋稍徇隐。原片著钞给阅看。将此谕令知之。现月　　

○又谕、前有人奏、乌里雅苏台将军托克湍、于赴任时。有勒索台站。骚扰地方等情。当经谕令奎斌、确查覆奏。兹据托克湍奏、失察家人勒索。自行检举。请交部议罪一摺。所称于家人陈有衣箱内。摉出银两。讯系沿途勒索。该家人旋即脱逃。是被参勒索台站。已有确据。摺内并有饬传驼只。驮运烟茶。又因购选贡马。嘱令各台代买马匹等语。种种情节。均与原参各款。大致相同。亟应彻底根究。著奎斌懔遵前旨。秉公严密确查。并饬拏该家人陈有到案研讯。务得实情。详晰覆奏。不准稍涉徇隐。托克湍原摺。著钞给阅看。将此谕令知之。现月　　

○丁巳。命武英殿恭刊世祖章皇帝御制劝善要言。现月　　

○戊午。谕军机大臣等、户部奏、请催解本年各项京饷一摺。各省关应解本年京饷。筹边军饷。边防经费。西征洋款改为加放俸饷。旗兵加饷。抵闽京饷。改为加放俸饷。京官津贴。改为加复俸饷。备荒经费。固本京饷。及积欠固本京饷。共银一千五百八十万余两。截至九月二十日止。除划拨截留解到及报解起程外。尚欠解银五百六十六万一千七百余两。现在部库存项无多。放款甚钜。加以本年畿辅被水。支拨赈款。及一切工程经费。需用更繁。所有各省关欠解各项京饷。亟应依限报解。以应要需。著各该将军督抚监督等、各将欠解银两。迅即照数解部。统于年内埽数解齐。傥敢诿卸拖欠。即由户部指名严参。原单著钞给阅看。将此由五百里谕知盛京、福州、各将军、直隶、两江、湖广、闽浙、四川、两广、漕运、各总督、江苏、安徽、江西、福建、浙江、湖北、湖南、河南、山东、山西、广东、广西、各巡抚、并传谕粤海关、淮安关、监督。知之。现月　　

○命前陕甘总督谭钟麟来京陛见。现月　　

○己未。福建台湾巡抚刘铭传奏、基隆煤矿。遵谕饬商退办。惟势难停歇。现拟委员仍就旧井开采。如果出产日绌。亏折日多。即遵总理各国事务衙门原议停止。俟筹有钜款。再于产煤丰旺之区。另开新矿。下部议。　　

○庚申。谕内阁、京察记名人员。将次＜闲＞放完竣。著内阁部院各衙门。于京察一等未经记名各员内。遴选才具优长者。出具切实考语保送。由吏部带领引见。现月　　

○四川总督刘秉璋奏、夔州府知府汪鉴、开修夔州两峡道路。请降旨嘉奖。得旨、汪鉴好善勤民。著刘秉璋传旨嘉奖。　　

○又奏、南川等处被灾。业经筹款分别赈恤。得旨、即著饬属妥为抚恤。毋令失所。摺包　　

○调江苏按察使张国正为福建按察使。以前山西按察使陈湜为江苏按察使。现月　　

○调浙江定海镇总兵杨岐珍为海门镇总兵官。以记名总兵陈永春为浙江定海镇总兵官。现月　　

○以全漕告竣。仓场侍郎兴廉、游百川、下部议叙。　　

○以夥骗得赃。革两江补用游击吴林等职。摺包　　

○辛酉。太宗文皇帝诞辰。遣官祭奉先殿。记注　　

○以捐助棉衣。开复前浙江巡抚任道镕头品顶戴。予署两江总督沈秉成继妻严氏建坊。摺包　　

○壬戌。予故大学士左宗棠、于浙江衢州府建立专祠。衢州府知府吴艾生、提督饶廷选、总兵李定太、西安县知县吴来鸿、一并附祀。摺包　　

○甲子。以挪用公款。革广西补用都司周万全职。　　

○追予广西阵亡殉难绅耆练勇张日晖等四十一员名分别旌恤如例。摺包　　

○蠲缓广西崇善、养利、迁江、永淳、临桂、灵川、桂平、北流、陆川、九县。被灾村庄额赋。现月　　

○乙丑。以捐助赈银。予陕西盐法道江汇川、为其故祖父母建坊。　　

○丙寅。世宗宪皇帝诞辰。遣官祭奉先殿。早事纂修官何

作猷恭纂　　

总纂官钱骏祥恭辑监修总裁世恭阅九月二十三日正总裁那月日专司藁本陆恭覆阅癸丑七月初八日徐月日荣月日副总裁唐月日宗室宝恭阅二月十八日陈恭阅一签七月二十三日熙月日郭恭阅一签三月十八日宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之二百九十一　　

光绪十六年。庚寅。十一月。丁卯朔。上诣仪鸾殿问慈禧端佑康颐昭豫庄诚寿恭钦献皇太后安。至乙未皆如之。记注　　

○谕内阁、各国订约以来。玺书通问。岁时不绝。和好之谊。历久弥敦。驻京各国使臣。均能讲信修睦。联络邦交。深堪嘉悦。上年正二月闲。叠逢庆典。钦奉懿旨。命总理各国事务衙门。设燕款待。寰海联情。洵称盛举。兹朕亲裁大政。已阅二年。在京各国使臣。谊应觐见。允宜仿照同治十二年成案。并增定岁见之期。以昭优礼。所有各国驻京实任署任各使臣。著于明年正月。由总理各国事务衙门。奏请定期觐见。即于次月。在该衙门设燕款待。嗣后每岁正月。均照此举行。续到使臣。按年觐见。至国有大庆。中外胪欢。并著该衙门届时奏请筵燕。用示朝廷修好睦邻。有加无已至意。所有应行礼节。著该衙门先期具奏。洋务　　

○戊辰。谕内阁、工部尚书潘祖荫。学问渊通。才猷练达。于咸丰年闲。由翰林入直南书房。垂四十年。勤劳最著。历受先朝知遇。叠掌文衡。洊升卿贰。朕御极后优加倚畀。擢任正卿。加太子少保衔。在军机大臣上行走。丁忧服阕。补授工部尚书。并兼管顺天府府尹。加太子太保衔。本年近畿水灾。尽心筹画。劳瘁不辞。前以偶染微疴。赏假调理。遽闻溘逝。轸惜殊深。著赏给陀罗经被。派贝勒载滢。带领侍卫十员。即日前往奠醊。赏银二千两治丧。由广储司给发。加恩晋赠太子太傅衔。照尚书例赐恤。任内一切处分。悉予开复。应得恤典。该衙门查例具奏。伊弟潘祖年、著赏给郎中。分部学习行走。伊子潘树孳、著赏给举人。准其一体会试。其灵柩回籍时。著沿途地方官妥为照料。用示朕笃念荩臣至意。寻予谥文勤。现月　　

○署两江总督沈秉成奏、安徽省城练军。先就步队内业已练成洋操一千名。每名每月加饷银五钱。什长副哨以次递加。允之。摺包　　

○山东巡抚张曜奏、山东秋收歉薄。前往奉天采买红粮。运回平粜。请暂免各海口应徵粮税。允之。摺包　　

○以记名提督陶定昇为广东琼州镇总兵官。现月　　

○以变产助赈。复已革福建试用道傅广原衔翎枝。　　

○以战功卓著。予故福建按察使徐文达。附祀各省淮军昭忠祠。故直隶提督李长乐。于甯河县芦台地方。建立专祠。从直隶总督李鸿章请也。摺包　　

○予积劳病故。湖南提督李胜、两江副将王荣和、优恤。李胜并附祀各省淮军昭忠祠。摺包　　

○以捐资助赈。予福州将军希元为其故母、海防同知史善诒等各为其故父母建坊。摺包　　

○己巳。谕军机大臣等、崇善奏、奉天府府尹兴升。由京回任。定准十月二十四日辰刻。于过境时跪请圣安。是日兴升抵境后。经该副都统两次派员往催。许久始出。有违体制等语。著兴升明白回奏。原摺著钞给阅看。将此谕令知之。现月　　

○以都察院左都御史祁世长为工部尚书。吏部右侍郎孙家鼐为都察院左都御史。现月庚午。以礼部尚书李鸿藻为会典馆副总裁官。现月　　

○以工部尚书祁世长兼管顺天府府尹事务。现月　　

○以捐资助赈。予广东同知蔡国桢等各为其故父母建坊。　　

○辛未。调礼部左侍郎徐郙为吏部右侍郎。转礼部右侍郎廖寿恒为左侍郎。以宗人府府丞钱应溥为礼部右侍郎。　　

○壬申。庄顺皇贵妃忌辰。遣官祭园寝。　　

○癸酉。谕内阁、潘霨奏、特参贪鄙不职各员一摺。贵州青溪县知县张伟堂、行同市侩。罔上营私。试用通判邓良成、假公济私。办事颟顸。施秉县知县吴镜澄、居心苛刻。民怨沸腾。都江通判翟蕴章、性情轻浮。操守不谨。候补知州邹国相、操守平常。舆情不洽。均著即行革职。镇甯州知州彭启商、庸懦无能。难膺民社。惟文理尚优。著以教职归部铨选。思南府经历淩蓉、轻浮嗜利。有玷官箴。候补州同袁文芳、性情浮躁。惟利是图。四十八溪主簿刘凤麟、居心贪鄙。声名平常。洪州司吏目杨开昌、擅受民词。藉案渔利。均著一并革职。以肃官方。现月　　

