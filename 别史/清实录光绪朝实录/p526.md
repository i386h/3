<!-- { "loadSidebar": true } -->
○又谕、中法续订界务商务条约。已令总理各国事务衙门王大臣。与法使恭思当画押。所有条约照会各件。不日由总理衙门咨行该督抚查照办理。滇省界务。周德润、与法使狄隆会勘时意见未合。归入请示者两段。此次定议。经总理衙门与周德润按图面商。据称猛梭猛赖一段。荒远瘴疠。弃之不足惜。岑毓英所见相同。至我所必争者。南丹山以北。马白关以南。其中山川险峻。田畴沃美。如能划归中国。既可固我疆圉。亦可兼收地利。当经总理各国事务王大臣。与法使恭思当反覆辩论。将猛梭猛赖一段。准归越界。其南丹山以北。西至狗头寨。东至清水河。一带地方。均归中国管辖。约计收回各地段。不下方四百余里。此事煞费唇舌。始克就我范围。所有各该处界址。应照约按图。由地方官会同驻越之法员。申画清楚。设立界牌。其余善后各事宜。屯田应如何兴办。防兵应如何分戍。该督抚务当详细筹商。次第经理。界务既定。即须接办商务。岑毓英前奏布置边防摺内。有蒙自为通商要津之语。现准蒙自设立领事。开办通商。正相吻合。至蛮耗系保胜至蒙自水道必由之路。准其分设领事属员。与中国分设之税司。互相稽查。现经议定蒙自设立领事官时。必于数月之前。先期照会。以便驻扎关道。安设税司。粤省以龙州开关。请设太平归顺道一员。驻扎该处。云南事同一律。著该督抚趁此尚未开办之时。悉心布置。奏明办理。至滇之土药厘金。向来徵收甚微。现定每百斤税厘各收银二十两。必须完过厘银后。方准法商完税接买。将来于课项亦有裨益。总之界务商务。总理各国事务大臣所定条约。挈其大纲。此外节目周详施行尽利。全在该督抚随时规画。用人得当。一切慎之于始。免致别生枝节。是为至要。将此由五百里各谕令知之。洋务　　

○山东巡抚张曜奏、青州协领兴山等、蛊惑兵丁。挟制上司。恐与民人酿成巨案。得旨、兴山著即行革职。该处满营积习。著张曜咨行该副都统认真整顿。以肃营规。摺包　　

○戊辰。谕军机大臣等、锡纶奏、遵议承化寺僧众迁回塔城窒碍情形一摺。并片奏棍噶札拉参如准回原籍。毋庸宣示等语。前因棍噶札拉参呼图克图于西北边情较为熟悉。必须安置得宜。亦可储以待用。谕令刘锦棠、锡纶、于新疆所属。择一距俄较远。可以安插之地。奏明请旨办理。现尚未据奏到。著锡纶遵照本年三月二十四日谕旨。与刘锦棠妥为筹商。迅速覆奏。再行降旨。原片留中。将此由五百里谕令知之。　　

○己巳。遣官祭关帝庙。　　

○山东巡抚张曜奏、遵保将才记名提督孙金彪等三员。得旨、均交军机处存记。摺包　　

○命湖广总督裕禄在紫禁城内骑马。摺包　　

○以亏短银两。革前山西神池县孙国恩职。与已革和顺县知县夏肇庸、一并监追。并革已故汾阳县知县朱安国职。籍产备抵。摺包　　

○以政绩卓著。予江苏原任吴江等县知县沈锡章宣付史馆立传。　　

○庚午。添铸新疆迪化等府印信。从巡抚刘锦棠请也。早事　　

○辛未。谕内阁、卞宝第奏、拏获谋逆人犯正法一摺。据称本年三月闲。访闻武陵县瓦屋垱地方。有外来会匪。阴谋为逆。结党甚众。当即知照署提督李胜派拨将弁。会同该府县上紧查拏。旋据该县知县及提标弁兵驰往该处。起有伪示。暨刀矛火药。拏获要匪钟业章、李发儿、周旺生、周家银正法。并据都司申大发、将首犯龙老九拏获解省。供称与周旺生、杨金幅、钟业章、周银亭、赵美画匠并李么儿、李光燮等、纠合党与多人。约期起事。已于讯供后、将该犯即行正法等语。匪徒聚众谋逆。实属罪不容诛。业经先后歼除。办理尚为迅速。逸犯杨金幅等。仍著饬属一体严拏务获究办。以净根株。出力之都司申大发。著交部照例核给奖叙。现月　　

○谕军机大臣等、给事中方汝绍奏、丁忧服满。不必坐补原缺。知县选缺淹滞。请饬部酌议插选等语。著吏部议奏。寻议酌量插选。并准其呈请分发。从之。早事　　

○以办事和平赏法国使臣恭思当等宝星有差。摺包　　

○以包揽词讼。革湖南华容县丁忧在籍知府刘敏该职。摺包　　

○甲戌。谕内阁、谦禧奏、拏获积年巨匪。请将出力员弁奖励各摺片。匪首杨步澐、前在热河建昌县等处。纠众滋事。当饬热河都统等派兵缉捕。久未弋获。兹据奏称本年四月闲。杨步澐复纠合党与。在撒拉巴营子地方建筑炮台。竖旗滋事。当派佐领全龄、参将张锡禄、春福、督带官兵练军前往摉捕。该匪党等胆敢列阵抗拒。势甚猖獗。全龄等督兵分路进攻。击毙逆匪数十名。余党纷纷逃匿。五月初二日。在平泉州属老虎沟。将杨步澐擒获。并将匪党李才等一并拏获。当于讯明后即行正法等语。杨步澐以积年漏网巨匪。久稽显戮。此次经谦禧严饬将弁合力兜拏。立除巨憝。办理尚属认真。在事出力各员弁。著准其择尤保奖。毋稍冒滥。其余在逃匪党。仍著该都统、会同盛京将军饬属一律严拏。务期尽绝根株。毋留余孽。现月　　

○陕甘总督谭钟麟奏、拏办铁布番匪事竣。得旨、即著饬令该土司等将番地保甲事宜。认真办理。务令日久相安。毋任再滋事端。随手　　

○以詹事府少詹事承翰为太仆寺卿。朱签　　

○云南提督黄武贤年老休致。赏食全俸。以前广西提督冯子材为云南提督。现月　　

○乙亥。钦奉慈禧端佑康颐昭豫庄诚皇太后懿旨。醇亲王奕譞之第七子。著命名载涛。现月　　

○又奉懿旨。刘铭传奏、整顿武备。请饬海军衙门详定营规操练章程。刊发各省。并遵保将才一摺。除所保记名提督吴宏洛等七员。已交军机处存记外。其余所陈各节。均著该衙门议奏。现

月

　　

○谕军机大臣等、卞宝第奏、土匪滋事筹办情形一摺。据称本年闰四月闲。安乡县属保和垸。有匪徒多人。贼船多只。将该处铺店烧去大半。并烧杀至华容县三义河地方。当派统领龚继昌等水陆各军前往剿办等语。匪徒聚众焚掠。亟宜赶紧扑灭。该省伏莽甚多。诚恐蔓延句结。致酿巨患。著卞宝第督饬派出各营认真剿办。不可因乌合之众。稍涉大意。如兵力尚不敷用。即著相机添调。合力兜剿。务将此股匪徒。悉数歼除。毋留余孽。将此由四百里谕令知之。现月　　

○福建台湾巡抚刘铭传奏、请以道员杨宗瀚留差候选。林维源请开去铁路等差。专办抚垦。均如所请行。随手　　

○以台湾营县获盗。予千总郑超英等升叙加衔有差。摺包　　

○以捕缉无功。革台湾凤山县知县张星锷职。摺包　　

○予台湾在营积劳病故员弁张东麓等优恤。摺包　　

○丙子。醇亲王奕譞、面奉慈禧端佑康颐昭豫庄诚皇太后懿旨。皇帝大婚典礼、应需款项。著户部先行筹画银二百万两。奏明候旨办理。其各省各织造监督恭办传用各件。并由部奏准传办之件。均著于奉旨后先将价值开送礼仪处。由王大臣核定奏明。再行开办。所需款项。并著户部于各该省豫为指派二百万两。奏闻、候旨遵行。现月　　

○又奉懿旨。醇亲王奕譞等奏、酌拟恭办大婚典礼章程一摺。所拟办事公所。拣择司员。慎重钱粮。筹备办公经费。行查成案各节。均照所请行。至所称＜闲＞派总太监以专责成一节。著派储秀宫总管连英、专司交传接收一切差务。所有宫内外围。凡有关大婚礼节事件。各该处总管首领太监。均著报知该总管奏明办理。并著总管内务府大臣。将传办礼仪处事件。每月奏闻一次。　　

○谕内阁、庆裕等奏、查勘昭陵。月牙城墙应修工程。请饬择吉兴修一摺。著钦天监于本年五六月内选择吉期。先行知照。即著盛京将军会同工部侍郎届期敬谨兴修。　　

○工部奏、皇帝大婚典礼。恭稽会典所载金节金册丹盝宝盝节案册案宝案御仗。龙亭彩亭等项。并仪驾全分。均由臣部敬谨备办。此外应办事宜。再行随时奏明请旨。钦奉懿旨。允之。　　

○又奏、需用彩棕毛两项。会典未载。应否查照同治十一年成案。分别交办。抑或核减办理。钦奉懿旨。需用彩著照成案三分之一传办。棕毛著减半办理。现月　　

○盛京将军庆裕等奏、朝鲜购买军器携带红薓变卖。请暂免徵税。得旨、此次红薓税银。著减半徵收。嗣后不得援以为例。随

手现月

　　

○丁丑。谕军机大臣等、庆裕等奏、请饬催本年的饷。并历年欠饷。开单呈览一摺。据称奉天本年的饷。前经户部议拨山东等省地丁厘税等银共二十六万两。迄今仅据山东解到银二万两。两淮报解银二万两。其余各省。均未报解。至各省欠解历年饷银一百四十八万三千余两。亦未拨解。请旨饬催等语。奉天支放各款。需饷甚殷。亟应迅速拨解。以资应用。著各该督抚监督等。即将应解奉天本年的饷。于六月内批解一半。十月内埽数解清。并将欠解历年专饷。分年搭解。以济要需。原单均著钞给阅看。将此由四百里谕知直隶、两江、江苏、河南、山东各督抚、并传谕淮安关监督知之。现月　　

○戊寅。上御紫光阁黄幄阅侍卫步射。　　

○谕军机大臣等、本日据沙克都林札布等奏、承化寺僧众借居游牧。久未移挪。恐滋事端。请饬赶紧指地安插等语。前于本年三月二十四日。谕令刘锦棠、锡纶、将棍噶札拉参徒众、择地安插。锡纶嗣有迁回塔地窒碍之奏。当谕令仍遵前旨。与刘锦棠妥筹速覆。迄今尚未奏到。现在乌梁海蒙哈官兵逼令该僧众赶紧移挪。情形急迫。虽经沙克都林札布等暂行慰谕。特恐再事迁延。必致别生枝节。况该僧众极愿交还借地。与锡纶前奏。情势迥不相同。自应赶筹安插以弭衅端。著刘锦棠懔遵前旨。会同锡纶迅于新疆所属。择一距俄较远之地。俾该僧众安插得宜。免致该蒙哈等、藉端生事。并著迅速奏覆。毋再迟缓。沙克都林札布等摺。均著钞给阅看。将此由五百里各谕令知之。现月　　

○又谕、沙克都林札布等奏、请饬交还游牧安插蒙哈一摺。前因科布多蒙哈杂处。未能相安。曾谕令刘锦棠、锡纶、将承化寺僧众。另行择地安置。归还该处游牧。为安插蒙哈之地。兹复据奏该处急迫情形。已于本日再行谕令该抚等妥为筹商。迅速覆奏矣。现在该蒙古哈萨克人等。即著沙克都林札布、魁福、妥为约束。饬令听候安插。毋任滋生事端。至应如何交还游牧之处。俟刘锦棠等奏到后。再降谕旨。将此由五百里各谕令知之。现月　　

