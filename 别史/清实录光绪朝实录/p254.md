<!-- { "loadSidebar": true } -->
○又谕。本年河南洛阳等县、被风被雹各村庄。麦禾受伤。经该抚奏到。业已降旨加恩。将本年应完钱粮。缓至秋后察看办理。并因直隶安州等州县洼区积水。春麦难种。特赏给江苏浙江漕米十万石。藉资散赈。陕西临潼等州县被雹被水。浙江宣平等处被雹。广东南海等县。安徽宿松等县被水。江苏江都甘泉二县被风。湖南石门县被水。四川资阳等县被雹被水。均经该督抚等查勘抚恤。小民谅可不致失所。惟念来春青黄不接之时。民力未免拮据。著传谕该督抚等体察情形如有应行接济之处。即查明据实覆奏。务于封印以前奏到。候朕于新正降旨加恩。江西安福等县。被旱被水浙江金华各属。田禾闲有被淹。湖北武昌各属被水江苏盐城等县。蝻子萌生。淮安各属。闲有飞蝗。并高阜田地被旱。山东新城等县被旱安徽河南各属。闲被水旱。均经该督抚等委员查勘。即著迅速办理。并将来春应否接济之处。一并查明。于封印前奏到。此外各省有无被灾地方。应行调剂抚恤之处。著该将军督抚等一并查奏。候旨施恩。将此各谕令知之。现月　　

○广西巡抚庆裕奏。越南国王恳请讨叛靖藩。得旨越南土匪出没靡常。中国官兵势难深入剿捕。该抚惟当督饬各防军。认真扼守。如贼踪窜近。即行相机援应截剿。以安边境。　　

○派正黄旗汉军都统棍楚克林沁礼部尚书恩承、镶白旗汉军都统额勒和布、校阅中式武举马步射技勇。现月　　

○以擅拷毙命。革广西同知潘世淑职。并讯办。摺包　　

○己亥。上御养心殿引见中式武举。亲定甲乙。现月　　

○谕军机大臣等。前据总理各国事务衙门奏、议结琉球一案。又据右庶子陈宝琛奏、球案不宜遽结旧约不宜轻改当经惇亲王等酌议。宜照总理各国事务衙门所奏办理。业经允准旋据左庶子张之洞奏、日本商务可允。球案宜缓。复经惇亲王等议以日本与俄深相邀结。又与福建江浙最近。今若更动已成之局。未必甘心。且恐各国从而构煽。卒至仍归前说。或并二岛而弃之。益为所轻等语。所议自为揆时度势联络邦交起见。惟事关中外交涉。不可不慎之又慎。李鸿章系原议条约之人。于日本情事。素所深悉。著该督统筹全局。将此事应否照总理各国事务衙门原奏办理。并此外有无善全之策。切实指陈。迅速具奏。总理各国事务衙门摺片各一件。单三件。陈宝琛张之洞、摺各一件。均著钞给阅看。刘铭传前经赏假两个月。本日已有旨令裕禄传知该提督不必拘定假期。迅速来京矣。将此由五百里密谕知之。洋务　　

○又谕。詹事府左庶子张之洞奏、刘维桢、刘连捷两军。平日空籍太多临行凑募刘维桢所部。多系黄陂孝感游手浮惰之徒。刘连捷所部半是直隶山西沿途乌合之众等语。山海关防务极为紧要。若如所奏。刘维桢、刘连捷两军平时既多缺额。临行凑募成军。缓急岂能得力。著曾国荃按照所奏各节。确切查明。据实具奏。毋稍回护。将此谕令知之。寻奏、遵查刘连捷等军。并无缺额凑募情弊。报闻。洋务　　

○又谕。詹事府左庶子张之洞奏、调防登州之总兵全祖凯。新募之勇。大半济南乞丐。土人有丐兵之嘲。总兵王正起。在山东诸将中略胜。而桀骜太甚。不受钤束等语。全祖凯所募之勇。若如所奏岂能得力。王正起带兵是否可恃。有无不遵约束情事。著周恒祺、吴长庆、即行查明据实具奏。毋稍徇隐将此谕知周恒祺、并传谕吴长庆知之。寻奏、全祖凯新募各勇。均有名册可稽。操练整齐尚称得力。王正起驭兵较严。尚无不受约束情事报闻。洋务　　

○又谕。前据裕禄代奏、提督刘铭传病尚未愈。请假调理曾经赏假两个月。俟假满即行来京。现在需人孔亟之际刘铭传忠勇夙著自必奋勉急公。著裕禄传知刘铭传。不必拘定假期迅速来京。以备任使。将此谕令知之。洋务　　

○以改名蒙损。革同知郑宝珩职。摺包　　

○庚子。上御太和殿传胪。赐一甲黄培松、周增祥、景元、三人武进士及第。二甲殷攀龙等十五人武进士出身。三甲周圭璋等一百四人同武进士出身。　　

○谕内阁、巡视中城御史札拉丰阿等奏、例给贫民棉衣钱文。查照旧章及上年办理成案。请饬拨交实银一摺。现届冬令。天气渐寒。贫民无衣。情殊可悯。著照所请。仍准于内务府生息项下。发交实银三千六百两。如长芦银两尚未解到。即于广储司存项内先行垫发分交五城。赶紧散放。以示体恤。现月　　

○又谕。张树声等奏、甄别贪劣不职各员一摺。广东候补道齐世熙。习气甚重。操守平常候补知府冒澄。性极巧滑。物议沸腾。知府用试用同知童镕。营私旷公。声名极劣。试用通判钱彝甫把持局务。遇事招摇。试用知县刘维桢。卑鄙营私专事讳饰候补知县段鸿举操守平常性情刚愎。试用知县李青培。营私肥己民怨滋深候补知县谌命禄。性情贪鄙。声名狼藉。署香山县事徐闻县知县许肇元。性情诡诈。巧于钻营。署翁源县事始兴县知县王寿仁。办事因循。毫无振作。祺潭司巡检诸安南。终日沉酣捕务废弛。候补训导李耀章。贪鄙无耻。有玷师表候补盐知事卢权。居心卑鄙。行止不端。张鸿佐声名甚劣。内行有亏。均著即行革职。试用通判周书中。贪鄙狡悍。物议沸腾。候补同知张振铎。品行卑污。踰闲荡检。潮阳县知县刘兆霖。昏愦贪纵鱼肉善良。候补知县郭溶。营私误公。不堪造就。石城县知县奎成。遇事勒索。民怨沸腾。阳山县典史黄凤诏。贪鄙狡诈。胆大妄为。试用巡检潘文焕。生性轻浮出身微贱。均著革职永不叙用。现月　　

○又谕。张树声等奏、运司不能胜任。请开缺另＜闲＞等语。广东盐运使何兆瀛。著开缺送部引见。现月　　

○谕军机大臣等。奕榕等奏、请饬调军防守一摺。据称前经咨商李鸿章调拨宣化练军二百五十名赴库。以资镇摄。嗣准李鸿章咨覆难以抽调现在防务紧要。请饬或仍酌调宣化练军。或挑选各镇原营步队一二千名赴库等语。宣化练军暨直省步队能否调拨。著李鸿章酌度具奏。将此谕令知之。寻奏、宣化练军及各镇步队。委难调往库伦报闻。现月　　

○两广总督张树声等奏、库项支绌请将塔尔巴哈台添练马队专饷。改拨筹解。又奏、欠解五年分陕甘协饷。请免补解。均下部议。摺包　　

○乌里雅苏台将军杜嘎尔等奏、俄人至乌兰等处游探绘图。得旨。该将军等当随时侦探。严密防范。毋稍大意。摺包　　

○吉林将军铭安等奏、□□穴□又□捕贼匪。官兵不敷分遣。请暂停各围。以资防剿。如所请行。摺包　　

○旌表守节湖南长沙县民栗维藩妻胡氏。湘阴县民楚直联妻卢氏。摺

包

　　

○辛丑。仁宗睿皇帝诞辰。遣官祭奉先殿。　　

○以黄河霜降安澜。发大藏香十枝。交署漕运总督谭钧培祗领。虔诣河神庙祀谢。现月　　

○湖南提督鲍超。奏报由津赴防择要驻扎。得旨。著仍遵前旨。约束兵丁毋得骚扰。并将防务随时整顿与李鸿章、曾国荃、妥筹办理。摺包　　

○署漕运总督江苏布政使谭钧培奏、裁并马步勇营。又奏、拆造淮扬漕标战舰并添勇驾驶。均下部知之。摺包　　

○以战阵创伤病故。予副都统依精阿、优恤。摺包　　

○加赏通州王恕园等处粥厂籼米八百石。现月　　

○壬寅。驻藏办事大臣色楞额奏、达赖喇嘛之父工噶仁青。请援案进贡。得旨。达赖喇嘛之父公衔工噶仁青进献贡物出于至诚。著照所请。准其随同达赖喇嘛应进贡物交巴雅尔堪布。一并呈进。嗣后达赖喇嘛例贡之年。并准其随同呈进。明发　　

○以光禄寺卿文晖为太常寺卿。现月　　

○旌表割臂疗亲。湖北孝女陈熊氏。摺包　　

○癸卯。闽浙总督何璟等奏、劝捐修拓彰化县城。下部知之。摺包　　

○甲辰。闽浙总督何璟奏、请以守备蔡福安等留闽补用。允之。摺包　　

○乙巳。慈禧端佑康颐昭豫庄诚皇太后万寿圣节。遣官祭太庙后殿。上率王以下文武大臣诣慈□□□皿□门行庆贺礼众官于午门外行礼。　　

○奉慈安端裕康庆昭和庄敬皇太后慈禧端佑康颐昭豫庄诚皇太后幸阅是楼。侍午膳。　　

○谕军机大臣等。富升奏、密筹奉天海防情形。及练兵事宜一摺。所请挑选三省土著之兵。不论旗汉。召募训练设立陆军暨裕饷选将制器各端。自系为防务紧要起见。著岐元、富升、揆时度势。详细筹商。择其可以施行者。请旨办理。务期实事求是。不得徒托空言。将此各密谕知之。　　

○丙午。河南巡抚涂宗瀛奏请以前南阳镇总兵赵鸿举留豫差委。允之。　　

○察木多帕克巴拉呼图克图呈进贡物颁给回敕诏曰。谕察木多帕克巴拉呼图克图。朕抚驭寰区惟愿薄海群生共跻昇平之域。如能广衍黄教。勤习佛经者。无不立沛恩施。旌扬善行。尔帕克巴拉呼图克图诚心向化。感沐朕恩。遣使请安。深堪嘉悦嗣后仍当抒尽悃诚。仰体朕抚驭群生之意。勤习经卷管辖所属黾勉从公。常承恩眷。勉之慎之。特降敕谕。加恩赏给三十两重银茶筒一件。各色大缎十二件大小哈达各七个。交尔来使赍回外赏锡瓦拉呼图克图等物件。一并赍回。其各祗领。明发　　

○丁未。谕内阁、涂宗瀛奏□□□尔□庸劣不职及人地未宜各员一摺。河南调署临漳县知县南阳县知县吴树勋。年力就衰。昏愦阘茸。前署淅川厅同知捐纳通判王豫扬。公事废弛声名平常。前署裕州知州候补知州吴维祁嗜好太深。怠玩公事。前署淮甯县知县候补知县杨丽堂办事乖谬利心亦重。均著即行革职。滑县知县张鉴堂。人地未宜。著开缺另补以肃官方。现月　　

○谕军机大臣等。俄国议约前以九月为期。该国现请展限两月。意殊叵测。恐其有意延缓。俟来春开冻后。以兵舶来华恫喝。冀得遂其所求各处防务。前经谕令该将军督抚等。严密备御。现在为日稍宽。正可及时布置。该将军督抚等。务当实事求是悉力经营。总期缓急足恃不得稍形松懈。将此由四百里密谕李鸿章。曾国荃。岐元。铭安。定安。刘坤一。何璟。张树声。吴元炳。谭钟麟。勒方锜。周恒祺。裕宽。喜昌。富升。鲍超。并传谕吴长庆。吴大澂知之。洋务　　

○盛京将军岐元等奏、筹备边防请饬部拨专饷。为添筹防兵购备器械之用。下部速议。摺包　　

○又奏、防务紧要才难胜任。请＜闲＞员接办。得旨。该将军办事尚属认真惟当将防守事宜。与富升悉心筹商。妥为布置。以副委任。所请＜闲＞员接办之处。著毋庸议。摺包　　

○刊刻盛京副都统会办奉天海防练兵事宜行营关防从盛京将军岐元请也。摺包　　

