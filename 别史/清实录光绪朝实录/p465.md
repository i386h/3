<!-- { "loadSidebar": true } -->
○谕军机大臣等、电寄曾国荃等、李秉衡电奏、江西月协王德榜军饷。除各处垫解外。尚欠二十万余两等语该军待饷遣撤。著德馨。迅将欠饷如数筹拨。惟恐一时未能解到。著曾国荃、卞宝第、即饬湖南督销局。先行垫拨起解李秉衡传知王德榜一面带勇起程。一面派员迎提。妥为遣撤。其款由江西协饷归还。电寄　　

○湖南巡抚卞宝第奏、遵旨查抄已革台湾道刘璈家产。得旨、著将所抄该革员家产严密封存派员妥为看守。俟定案时再降谕旨。摺包　　

○绥远城将军克蒙额奏、现存军械。委员解送神机营。下该衙门知之。摺包　　

○以杭州副都统恭寿署杭州将军明发　　

○甲子。谕军机大臣等、现在筹办海防善后所有鼓铸制造事宜。铜铁两项需用甚殷。叠经谕令岑毓英等。开办矿务。事在必行兹据维庆奏、四川、云南、宜及时开办铜矿。胪陈九利。暨川省扩充局务。兼开铁厂。请饬分别筹办各摺片。尚多可采。丁宝桢平日办事认真。即著责成该督、会同岑毓英、张凯嵩按照该将军所陈各节并体察各该地方情形。先行筹款。实力举办核计确需经费若干。即行奏明由户部筹拨的款应用。原摺片均著钞给阅看。将此由四百里各谕令知之。现月　　

○又谕、电寄李鸿章、据电称左宗棠因病出缺。览奏殊深悼惜。所有该大学士身后一切事宜。著杨昌浚妥为照料。并著赶紧驰奏。候旨施恩。电寄　　

○乙丑。直隶总督李鸿章奏、光绪十年以前各州县亏短交代各员。实因军兴差繁请展限勒追。下户部议。摺包　　

○闽浙总督杨昌浚奏、查明已革副将刘光明□□□尔□案。请弃瑕录用。得旨、刘光明于所属弁兵派捐建祠各节。毫无觉察。获咎较重。所请留营之处。著不准行。摺包　　

○上以祭社稷坛。自是日始、斋戒三日。　　

○丙寅。以马江失事闻警退走。已革福建副将张升楷发往军台效力赎罪。　　

○予故西安将军多隆阿、故安徽巡抚李续宜、于安徽潜山地方建立专祠。列入祀典。并将故提督石清吉附祀。现月　　

○予马江阵亡员弁勇役守备梁梓芳等、六百一十七员名议恤。摺包　　

○协修官朱国桢恭纂　　

总纂官熊方燧恭辑监修总裁世恭阅一签五月初七日正总裁那恭阅九月初三日专司藳本陆恭覆阅癸丑三月二十日　　

徐恭阅三签十二月初三日　　

荣月日副总裁唐月日　　

宗室宝恭阅八月初九日

　　

陈恭阅三签十二月初三日　　

熙月日　　

郭恭阅十月初九日　　

宗室麒月日蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之二百十三　　

光绪十一年。乙酉。八月。丁卯朔。上诣储秀宫问慈禧端佑康颐昭豫庄诚皇太后安。至乙未皆如之。　　

○祭先师孔子。遣协办大学士吏部尚书恩承行礼。外记　　

○盛京将军庆裕奏、安东等县被水勘办情形。得旨、览奏殊堪悯恻。著即饬属妥筹抚恤。勿任一夫失所。随手　　

○帮办福建军务前陕甘总督杨岳斌奏、渡台员弁恳准保奖。得旨、此次该军未能迅速渡台。又无战功足录。所请保奖之处。著毋庸议。随手　　

○调奉天府府丞兼学政朱以增为顺天府府丞。顺天府府丞杨颐为奉天府府丞兼学政。命吏部左侍郎许应骙提督顺天学政。刑部右侍郎贵恒提督安徽学政。太常寺卿胡瑞澜提督广东学政。翰林院侍读学士陈学棻提督福建学政。翰林院侍讲陆润庠提督山东学政。国子监祭酒王先谦提督江苏学政。翰林院编修张仁黼提督湖北学政。陆宝忠提督湖南学政。华金寿提督河南学政。高燮曾提督山西学政。林启提督陕西学政。秦澍春提督甘肃学政。盛炳纬提督四川学政。李殿林提督广西学政。戴鸿慈提督云南学政。浙江学政瞿鸿禨、江西学政梁仲衡、贵州学政杨文莹、俱留任。现

月　　

○戊辰。祭大社大稷。遣庆郡王奕劻恭代行礼。外记　　

○己巳。遣官祭文昌帝君庙。外记　　

○陕甘总督谭钟麟奏、甘肃皋兰等处被雹被水。派员赈济情形。得旨、所有被灾地方。即著该督饬属查明。妥为抚恤。毋令一夫失所。随手　　

○帮办福建军务前陕甘总督杨岳斌奏、收回澎湖弁勇。补发口粮。并死难员勇请恤。得旨、此项已故弁勇。并非临阵捐躯可比。所请发给恤赏银两及赏给世职之处。著毋庸议。随手摺包　　

○命户部左侍郎孙诒经仍在南书房行走。现月　　

○以礼部左侍郎文晖兼署刑部右侍郎。内阁学士李鸿藻署吏部左侍郎。户部左侍郎孙诒经暂兼署礼部左侍郎。通政使司通政使周家楣暂署都察院左副都御史。现月　　

○以抢护河堤被溺。予署西甯镇总兵邓荣佳照军营例优恤。现月

　　

○予安徽甯国阵亡殉难官绅男妇三百五十七员名口旌恤如

例。随手摺包　　

○庚午。上御紫光阁黄幄。阅精捷营技艺。　　

○谕内阁、本年六月以后。节次大雨。又兼山水盛涨。漫溢民堤。直隶地方洼田被淹。天津河闲两属。被灾最多。寖及顺天所属之文安等处。同遭灾歉。闾阎困苦情形。朝廷殊深轸念。加恩著截留江苏漕粮十万石。俾作顺直赈抚之用。李鸿章即会同毕道远、沈秉成督饬各属详查灾区轻重。妥为分拨。核实散给。务期实惠及民。毋任官吏稍有弊混。用副体恤民艰至意。其随漕轻赍等项及剥价银两。经剥耗食米石。并著查照成案。核数提扣。解交赈局应用。现月　　

○谕军机大臣等、谭钟麟奏、密陈伊犁现在情形。据称弭乱之策。一在筹款以清欠饷。一在择人以整营规。金顺所部各营欠饷。约计三十万两可以了结等语。本日已明降谕旨。令金顺来京陛见。并派锡纶署理伊犁将军。其塔尔巴哈台参赞大臣。已派明春驰往署理。俾锡纶迅速起程矣。伊犁兵勇。屡次哗变。朝廷眷顾西陲。正深廑系。兹据该督所奏各节。亟应将该处将弁兵勇。极力整顿。并先清理欠饷。俾该勇等无所藉口。著户部拨银三十万两。解交甘省。未到以前。谭钟麟无论何款。先行筹措实银三十万两。迅解刘锦棠军营。该大臣俟饷银到后。酌带队伍。驰赴伊犁。会同锡纶将金顺所部各营核实查点。分别入营久暂。欠饷多少。分成匀给。并将勇丁应去应留。确切查明归并。严定营规。其贪劣素著之营哨官。严办一二。以儆其余。锡纶到任后。与刘锦棠和衷商办。务将各该营积习悉力湔除。毋稍弥缝。致贻后患亦不得操之过蹙。别滋事端。谭钟麟摺。著钞给刘锦棠、锡纶阅看。将此由六百里各谕令知之。现月　　

○直隶总督李鸿章奏、直顺洼区被淹。恳截漕赈抚。得旨、已明降谕旨。令该督等截漕赈抚矣。至滹沱河堤决各处。务当迅速堵合以卫民生。民夫分守。不能得力。嗣后应如何妥筹防御之处。即著奏明办理。一面查出掘堤刁民。严行惩办。随手　　

○署船政大臣福建按察使裴荫森奏、台防需船。请续派伏波东渡以供差遣。下所司知之。摺包随手　　

○四川总督丁宝桢奏、请将明儒来知德从祀文庙。下礼部议。　　

○又奏、越嶲厅等处被灾情形。得旨、越嶲厅等处被灾户口。务当饬属认真抚恤。勿任一夫失所其万县等处被水。并著迅速查勘。妥筹办理。　　

○以内阁学士景廉署镶蓝旗蒙古副都统。明发　　

○以塔尔巴哈台参赞大臣锡纶署伊犁将军。裁缺哈密办事大臣明春署塔尔巴哈台参赞大臣。明发　　

○旌表节孝妇贵州黎平府张丁氏、修文县夏王氏、夏黄氏、贵阳府邱李氏、贵筑县王任氏、罗袁氏、张毛氏。随手摺包　　

○辛未。上御紫光阁黄幄。阅精捷营技艺。记注　　

○谕军机大臣等、电寄杨昌浚、据电称杨岳斌乾军十二营应找饷项引粮十余万两等语。即著核明确数。准其于洋款内拨给。电

寄　　

○以巴拉济呢玛为乌梁海左翼散秩大臣。明发　　

○壬申。谕内阁、昨日军机大臣呈进顺天乡试应派考官扣除各员名单内。有于初四日始行知照告假者。已在礼部具题之后。嗣后应行开列考官人员。于该部题本进呈后。不准再行告假以杜规避。现月　　

○以署兵部尚书潘祖荫为顺天乡试正考官。工部尚书翁同和、都察院左都御史奎润、礼部右侍郎童华为副考官。外记　　

○癸酉。顺天乡试监临乌拉布奏、同考官翁斌孙系副考官翁同和侄孙。应否回避。得旨、著毋庸回避。随手　　

○以礼部尚书毕道远兼署兵部尚书。都察院左都御史祁世长署工部尚书。兵部尚书乌拉喜崇阿署都察院左都御史。户部右侍郎孙家鼐兼署礼部右侍郎。吏部右侍郎熙敬兼署工部左侍郎。现月　　

○以正黄旗蒙古副都统明安署正黄旗汉军副都统。明发　　

○乙亥。太宗文皇帝忌辰。遣官祭昭陵。黄绫本　　

○湖南巡抚卞宝第奏、覆陈长沙等处被水赈抚情形。得旨、据奏筹办赈抚情形。稍慰廑系。仍著督同官绅实心经理。以惠灾黎。随手　　

○命翰林院编修蒋艮授贝子溥伦读。现月　　

○予在籍病故前任刑部尚书郑敦谨恤典如尚书例。寻予谥恪慎。现月　　

○旌表年逾百龄江苏常熟县四品封职张朝锬妻周氏。外纪丙子。宣宗成皇帝诞辰。上诣奉先殿寿皇殿行礼。内记　　

○谕军机大臣等、御史方汝绍奏、广东顺德香山等处。近有劣绅于浅水处所强筑围坝。阻塞水道。以致各属频遭水患。该州县并有纳贿情事。请饬严禁等语。著张之洞倪文蔚查明该处围坝。如果有碍水利。即行严禁。该地方官傥有贿庇等情。即著从严□□□尔□办。另片奏、新会等属。盗风日炽。捕务废弛等语。著该督抚实力整顿。严定章程。督饬地方文武认真缉拏。毋稍疏懈。傥各该员弁缉捕不力。立即□□□尔□撤。以儆玩泄。原摺片均著钞给阅看。将此由四百里各谕令知之。现月　　

○山东巡抚陈士杰奏、查明伏汛期内被灾各属。分别赈抚情形。得旨、即著该抚迅速筹款。将被灾户口妥为赈抚。务使实惠及民。毋任吏胥舞弊。　　

○又奏、德州白草洼等处决口。业已堵合。得旨、即著赶紧筹办。迅将决口堵合。并咨行李鸿章饬属挑浚下游。以资宣洩。摺

包随手　　

○予通州防营病故副参领瑞龄照军营例议恤。摺包　　

○丁丑。太祖高皇帝忌辰。遣官祭福陵。黄绫本　　

