<!-- { "loadSidebar": true } -->
○谕军机大臣等、李鸿年奏请拨运河各厅另案工需银两一摺。运河各厅应修埽坝工程需款甚亟。自应先为筹备。以利漕行。著李元华饬令藩司筹拨丁丑年另案工需银六万两。迅即解交运河道库。以资应用将此谕令知之。现

月

　　

○又谕御史朱以增奏江苏安徽两省。自兵燹之后尚多荒废田亩。未经开垦。请饬详议办理。并请饬调淮军屯垦各摺片。江南为财赋之区大利在农。既有未垦荒田自应设法开种。并江皖两省。是否可办屯田。著李鸿章、沈葆桢吴元炳裕禄查照该版史所奏各节。会同详细筹议奏明办理原摺片均著钞给阅看将此各谕令知之。寻奏、江皖招垦土客相仇。宜持之以渐。未可急图若令淮勇屯田。兵民杂居。弊多利少应勿庸议。报闻。现月摺包　　

○乙酉。谕内阁、文煜奏、恳请陛见一摺。文煜著俟何璟到任后。来京陛见福州将军著何璟兼署。现月　　

○予节次剿贼阵亡之披甲依兴阿等五十员名分别议恤如例。摺包　　

○蠲缓浙江和钱塘海甯富阳余杭临安新城于潜昌化、嘉兴秀水、嘉善海盐平湖石门桐乡归安、乌程长兴、德清武康安吉孝丰诸暨金华、兰溪东阳、义乌浦江汤溪西安龙游建德淳安遂安寿昌桐庐分水宣平山阴会稽萧山临海黄岩甯海天台仙居永康武义常山开化乐清丽水缙云青田松阳象山余姚、上虞新昌嵊、瑞安泰顺等六十三州县。及杭严嘉湖台衢六卫所被灾地方钱粮漕米有差。现月　　

○丙戌。谕内阁、张兆栋奏考官回京由水程前进等语。各省考官照例应由驿站行走。近年广东考官差竣回京。辄称患病。改由水路起行。殊属有违定例。除此次正考官王之翰副考官郁昆业经起程。毋庸置议外。嗣后著不准行。现月　　

○又谕、前据都察院奏、盛京军功张允和、遣抱张林等以挟嫌屡诬等词。赴该衙门呈诉。当经都察院奏交该将军等提讯。兹据都察院奏张允和复以前后副都统挟嫌捏奏等词控诉。并呈递图说告示等语。此案著交崇厚亲提人证卷宗。秉公研讯务得确情。据实具奏。原告军功张允和该部照例解往备质张允和所递原呈图说告示等件。著交都察院咨交崇厚查核办理。托注　　

○以吏部左侍郎恩承暂署左翼总兵。正蓝旗蒙古副都统文秀暂署右翼总兵。译汉　　

○命惇亲王奕誴暂行佩带宗人府银库印钥。译汉　　

○旌表江苏上元未婚殉夫贞女江吴氏。现月　　

○协修官袁嘉谷恭纂　　

总纂官伍铨萃恭辑监修总裁世恭阅一签十月初八日正总裁那恭阅十一月初二日专司藳本陆恭覆阅辛亥十二月二十一日　　

徐恭阅三签正月初六日　　

荣恭阅一签正月二十八日副总裁唐恭阅四月初八日　　

宗室寿恭阅二签五月十九日

　　

郭恭阅六月二十一日　　

熙恭阅闰六月十三日　　

王恭阅二签七月初三日初校修改上卷伍拾肆签胡家钰恭校宗室麒恭阅一签九月初六日覆校修改上卷肆签吴葆诚详校蒙古总裁恩恭阅冬月二十九日



大清德宗同天崇运大中至正经文纬武仁孝睿智端俭宽勤景皇帝实录卷之四十四　　

光绪二年。丙子。十二月。丁亥。朔上诣钟粹宫。问慈安端裕康庆昭和庄敬皇太后安。长春宫问。慈禧端佑康颐昭豫庄诚皇太后安。至丙辰。皆如之。内记注　　

○谕内阁、礼部奏、元旦令节礼仪请旨。遵行一摺。朕钦奉。慈安端裕康庆昭和庄敬皇太后慈禧端佑康颐昭豫庄诚皇太后懿旨光绪三年元旦。著停止升慈宁宫宝座停止筵燕毋庸设立仪仗。乐设而不作皇帝于养心殿行礼。王公大臣二品以上各员。在慈寍门外行礼。三品以下各员。在午门外行礼。所有内庭宫眷。及公主福晋、命妇。均著停止行礼。皇帝停止升殿受贺其王公百官行礼之处。均照该部所议行。现月　　

○戊子。谕军机大臣等。景瑞奏、请续拨守护经费银两一摺。隆福寺暂安殿宫墙外。并后山上下。添派官兵守护。曾由直隶拨给发费。现据奏称前拨银两。业经用竣该官兵应支口分。及添置巡守器具。尚须拨款接济。著李鸿章即饬藩司再行筹拨银五千两派员解交景瑞验收以资应用将此谕令知之现

月

　　

○又谕。有人奏吉林马贼猖獗。请另＜闲＞贤员迅图剿办并五常堡等处马贼窜扰句结捻匪余党各摺片。据称吉林吏治疲玩。武备废弛以致马贼横行。句结金匪。裹胁流民。蹂躏地方。殆遍署将军古尼音布。无察吏之明剿捕复讳败为胜。军心日懈贼势日张。请仿照奉天之例略为变通。另＜闲＞贤员。力图补救五常堡等处匪股窜扰。并有窜陷地方。开放狱囚。焚烧衙署。句结捻匪。焚抢屠戮各集镇馈贼求生情事请＜闲＞调劲旅。合力剿除各等语。吉林地方紧要。积弊甚深。亟应力图整饬。若如所奏。是该署将军。狃于积习。纵盗殃民。尚复成何事体。铭安现在前往吉林查办事件。该处一切情形。自必周知。著该侍郎按照所奏各情。详细确查。是否吏治武备。讼弛至于此极。古尼音布、究竟能否胜任。并著随时留心严密察看。马贼为害已久。亟宜认真剿灭。惟＜闲＞派内省官军。远道驰剿。势有难行。该处官兵。但能实力剿除。贼匪岂能肆扰铭安务当确切详查。应如何悉心整顿。力挽颓风之处。著于查案完结回至奉天时。与崇厚妥为筹商。即著崇厚铭安。酌度情形。妥议具奏。原摺片均著钞给阅看。另片奏、奉天通沟地方委员。倚势牟利。任意苛敛请饬查办等语。著崇厚确切查明。如有前项情弊。即著从严惩办。毋稍狥隐。原片著钞给阅看。将此由四百里各谕令知之。现月　　

○南洋大臣沈葆桢等奏、选派候选道李凤苞闽厂监督日意格、充华洋监督。率领闽厂前后堂学生。分赴法国官厂。学习制造。英国水师大学堂。及铁甲兵船。学习驾驶。学生员数。以三十名为度。肄习年限。以三年为期。经费约共需银二十余万两。由闽省厘金闽海关洋税船政经费各项下匀拨。分年汇解下所司知之。摺包　　

○江西学政许庚身奏、瑞州府上高县恩贡生黄楙材、优于数理。于化学重学。无不穷源竟委。请饬交同文馆学习得旨。著刘秉璋饬令该贡生即行来京。由总理各国事务衙门查看。并下所司知之。摺包　　

○以前派出使日本直隶候补道许钤身发往福建船政局差委。命升用翰林院侍讲何如璋、充出使日本国钦差大臣。知府张斯桂为副使。现月　　

○以糊涂酿命、革通判鲁沛职。随手　　

○予安徽泾县一门殉难吴承翼等、三十一家、二百六十名口。殉节官绅佘泽霖等六员名。阵亡团丁吴丹庭等一百十一名。分别旌恤如例。摺包　　

○蠲缓江苏长洲、元和、吴县、吴江、震泽、常熟、昭文、昆山、新阳、娄县、金山、青浦、武进、阳湖、无锡、金匮、江阴、宜兴、荆溪、丹徒、漂阳、太仓、镇洋、嘉定等、二十四州县。并泰州、泰兴、江都、甘泉、各屯卫。荒旱歉收地方。额赋有差。现月　　

○缓徵江苏泰州、海州所属被旱被潮各场。漕盐折价。现月　　

○庚寅。以通政使司通政使文澂、为都察院左副都御史。朱签　　

○以海运完竣予浙江道员朱其昂等加衔议叙有差。随手　　

○辛卯。穆宗毅皇帝忌辰。遣官祭暂安寝殿。　　

○谕军机大臣等。沈葆桢奏、美国旗昌公司。愿并归招商局。议定各项价值。请饬拨款一摺。旗昌公司、轮船栈房等项。现经议定价值。概行并归招商局。惟需款甚钜。除各商集成银一百二十二万两外。不敷银一百万两。沈葆桢拟由该省藩司等筹银五十万两。并请饬浙江拨银二十万两。江西拨银二十万两。湖北拨银十万两。即著李瀚章、翁同爵、刘秉璋、杨昌浚、迅速照数拨解。毋稍延误。至所称官本息银。不限定额。宜官商一体等语。均著照所议行。并著李鸿章、将北洋从前所发官帑。照此办理。以广招来。沈葆桢摺、著钞给李鸿章等阅看将此由五百里各谕令知之。现月　　

○直隶总督李鸿章等奏、本年春闲。上海英商、于租地内擅筑铁路。行驶火轮车。直达吴淞当派道员盛宣怀、朱其诏、驰晤江海关道冯焌光、会同英员妥筹办法适威妥玛所派之汉文正使梅辉立于八月十八日亦到上海会议。当向逐细剖辩。以中国地方。外人未便擅造铁路。通融给价。已属格外体恤。傥再生枝节。则曲不在中国而在西洋。经该道等往复筹商。始于九月初八日议明买断。行止悉听中国自便。计买此铁路。共需规平银二十八万五千两。分三期付清。一年限满价银付讫。即将地亩车器各件。照单由中国收管。永与洋商无涉。下所司知之。摺包　　

○壬辰。孝惠章皇后忌辰。遣官祭孝东陵。　　

○以神灵显佑颁黑龙江省城龙王庙扁额。曰功宣普润。谕军机大臣等。本日礼部据朝鲜国王咨转奏一摺。据称沙河子地方逼近朝鲜边境现在筑城建署。恐彼此民人易致混藏潜越请严立禁令等语。前因奉天整顿吏治。曾据崇实奏请、于东沟一带。择地设官建署。并声明边界地方。立定限制。以杜潜越。已准照所拟办理。现在该处事宜。是否业经兴办。应如何严立禁令。俾免民人越界滋事。著崇厚、恩福体察情形。如有窒碍之处。不得稍涉牵就务当悉心妥筹。奏明办理。原咨均著钞给阅看。将此各谕令知之。现月　　

○黑龙江将军丰绅等奏、江省与俄罗斯接壤卡伦处所。上年十月至本年夏秋。屡有不听拦阻。持照越界。前往呼伦贝尔贸易之飘斐拉克塔等十起俄人五十名。又往鄂尔顺河博木地方、换鱼之拉琶郎奇等两起俄人十四名。又往巴尔虎游牧界寿。甯寺聚集地方贸易之阿哩克三达尔等七起、俄人三十名俱经该管地面。按起拨派官兵照料遣回。交明俄卡玛雨尔接收。又有那木萨赖等十二起俄人七十三名。赶带牛马驼只。路经墨尔根城、前赴黑龙江。亦经派员遣交海兰尼俄酋。又有俄人越境种地经巡边委员查出。会同俄官办结。将地全行平毁等情。俱已随时咨报总理各国事务衙门。此外本年与俄国接壤卡伦地方。并无别案事件报闻。摺包　　

