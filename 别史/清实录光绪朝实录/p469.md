<!-- { "loadSidebar": true } -->
○谕军机大臣等、杜嘎尔等奏、部拨乌科两城支款。安徽江西浙江各欠解银二万两。又河南江西欠解应拨军需各一万两。请旨饬催等语。该两城放款支绌。需饷孔殷。著吴元炳、德馨、刘秉璋、孙凤翔、饬令各该藩司。将应解各款迅速筹拨。以济要需。另片奏、本年春夏两季。山西应解乌科经费。尚未解到。请饬拨解等语。著奎斌查照同治九年以前常例。先期筹拨。以符旧制。将此由四百里谕知吴元炳、德馨、刘秉璋、并传谕奎斌、孙凤翔知之。现月　　

○乌里雅苏台将军杜嘎尔等奏、审明盗犯正法。并请将缉捕出力受伤官兵奖励。得旨、在逃匪犯。著即饬属严拏。务获究办。所有缉捕出力受伤官兵。准其择尤奖励。毋许冒滥。摺包　　

○两广总督张之洞等奏、亲诣广肇各属。勘办工赈情形。得旨、即著督饬各属。将应修围基赶紧办理。并饬令各州县出示晓谕。嗣后除已成围基外。不准私添围坝。阻塞水道。以示限制。尤宜随时认真查禁。毋得徒托空言。摺包　　

○札萨克贝子衔辅国公额尔奇木吉尔噶朗因病乞休。允之。摺

包　　

○以记名提督蒋宗汉为贵州安义镇总兵官。现月　　

○予故记名提督贵州安义镇总兵陈嘉、照提督阵亡例赐恤。生平战绩。宣付史馆立传。寻予谥勇烈。现月　　

○予积劳瘴故广西记名提督刘先胥等、阵亡游击陆凤山等、优恤如例。摺包　　

○丁酉。谕内阁、祥麟奏、遵旨保荐人才一摺。甘肃兰州府知府恩麟、礼部员外郎桂斌、著陕甘总督礼部堂官出具切实考语。交吏部带领引见。现月　　

○又谕、前因鸿胪寺卿邓承修奏□□□尔□湖南布政使龚易图在广东藩司任内。有勒索巡丁收受赌银等项情事。河南开归陈许道潘仕钊猥鄙刻薄。乡里不齿等情。当经谕令彭玉麟确查具奏。兹据查明据实覆陈。龚易图被□□□尔□勒索巡丁各节。或事无左证。或传闻失实。惟以现任藩司。纳部民之女为妾。复任听游击梁肇骙顶冒官职。得有管带轮船差使。商人石应麟往来藩署。购买军装。浮开价值。又为其子石和钧蒙保把总。复与蔡寿嵩串买朽坏轮船。朋分钜款。通判刘鼎总办佛山火药局务。并不到局。倚势舞弊。遇事招摇。县丞薛瑶光奔竞得差。藉事讹诈。购买军火。把持侵蚀。该藩司任用匪人。种种徇庇。实属营私不职。龚易图著即行革职。广东候补通判刘鼎、蔡寿嵩、阳江县丞薛瑶光、钻营取巧。朋比赃私。除刘鼎业经革职永不叙用外。薛瑶光业经革职。著永不叙用。仍驱逐回籍。交地方官严加管束。蔡寿嵩著与行为卑鄙之游击梁肇骙、把总石和钧、一并革职。永不叙用。石应麟、石和钧、蔡寿嵩、浮开军火枪械价值。著张之洞、倪文蔚、清查明确。勒令赔缴。不准稍有含混。潘仕钊在籍为潘增荣扛讼把持。品行不端。实属贪利无耻。该员业经开缺。著即行革职。现月　　

○出使法德义荷比奥国大臣许景澄奏、续调郎中舒文等来法差遣。云骑尉严宝增调德差遣。从之。随手　　

○以出使日本期满。予随员沈铎等奖叙。摺包　　

○予殒身异域增生谢传烈优恤。并附祀江苏上海愍忠祠。摺包　　

○戊戌。谕内阁、曾国荃奏、特□□□尔□庸劣不职各员一摺。江苏江阴县知县陈康祺操守平常。嗜好甚重。巧于趋避。物议沸腾。金匮县知县倪咸生、疲倦昏庸。事多假手于人。致滋流弊。补用知县周嗣源、居心狡猾。才亦平庸。安徽定远县知县平均、听断谬妄。不洽舆情。江西宜春县知县孙禄增、心地贪吝。声名平常。广丰县知县姚克谐办事罢软。兼有积习。均著即行革职。江苏候补知县许达善、阮曜轻世肆志。肆口詈骂。有玷官常。均著以原品休致。勒令回籍。江浦县知县梁得山、才具短绌。遇事张惶。候补知县敖春仁、性情卑鄙。罔顾大体。黎光旦、才识平庸。难膺民社。均著以府经历降补。宿迁县知县卢思诚、于命盗各案。未能虚心审当。著开缺另补。以肃官方。现月　　

○四川总督丁宝桢奏、綦江等县灾歉。动用仓谷。得旨、所有动拨仓谷。务当饬属买还。妥为经理。以垂久远。其直省捐款。即著咨行直隶总督奏明办理。随手　　

○赏给江汉关副税务司雷乐石三等第一宝星。摺包　　

○以捐资恤嫠。予二品封典四川职妇金陶氏、职员李若愚旌奖如例。摺包　　

○旌表殉节烈妇安徽盱眙县文生秦其源妻吴氏、文生吴炳麟妻吴氏。摺包　　

○旌表殉夫烈妇四川未入流钱琛和妻丁氏、知县江先立妻宋氏。节妇从九品凤在兹妾曾氏、福建庠生谢学彬妻陈氏。摺包　　

○己亥。以直隶按察使松椿为湖南布政使。现月　　

○江西南赣镇总兵王得胜因病解职。以记名提督姚广武为江西南赣镇总兵官。现月　　

○庚子。钦奉慈禧端佑康颐昭豫庄诚皇太后懿旨。前因海防善后事宜。关系重大。谕令南北洋大臣等筹议具奏。嗣据该大臣等各抒所见。陆续奏陈。复经谕令军机大臣总理各国事务衙门王大臣会同李鸿章妥议具奏。并令醇亲王奕譞一并与议。兹据奏称统筹全局。拟请先从北洋精练水师一支以为之倡。此外分年次第兴办等语。所筹深合机宜。著派醇亲王奕譞总理海军事务。所有沿海水师。悉归节制调遣。并派庆郡王奕劻、大学士直隶总督李鸿章、会同办理。正红旗汉军都统善庆、兵部右侍郎曾纪泽、帮同办理。现当北洋练军伊始。即责成李鸿章专司其事。其应行创设筹议各事宜。统由该王大臣等详慎规画。拟立章程。奏明次第兴办。洋务　　

○又奉懿旨。醇亲王奕譞等遵筹海防善后事宜摺内奏称台湾要区。宜有大员驻扎等语。台湾为南洋门户。关系紧要。自应因时变通。以资控制。著将福建巡抚改为台湾巡抚。常川驻扎。福建巡抚事。即著闽浙总督兼管。所有一切改设事宜。该督详细筹议。奏明办理。洋务　　

○又奉懿旨。所有前谕会议开设官银号。著暂缓会议。另候谕旨。洋务　　

○谕内阁、彭玉麟奏、病难速痊。恳请开缺一摺。该尚书公忠体国。夙著勋劳。览奏殊深廑系。彭玉麟著赏假三月。回籍安心调理。毋庸开缺。并毋庸开去巡阅长江水师差使。现月　　

○谕军机大臣等、谭钟麟奏、遵旨赶筹伊犁饷银。解赴刘锦棠军营。请饬将金顺所部勇丁。核明在营久暂。欠饷多少。分成匀给。并称锡纶在塔城经手营饷。款目繁多。到任迟速。未能豫定。请饬刘锦棠先到伊犁。速行办理等语。刘锦棠著俟饷银到日。迅即驰赴伊犁。将整顿营勇。清理欠饷各事宜。妥速筹办。毋稍迟延。将此由六百里谕令知之。现月　　

○又谕、总理各国事务衙门呈递曾纪泽信函。据称英国现派使臣马科蕾来京。专议印度西藏通商一事等语。藏地通商。英人蓄志已久。前欲由川入藏游历。即为通商地步。今该国专派使臣来京商议通商之事。必应先事绸缪。详加区画。西藏番众。仗喇嘛为长城。视洋人如深仇。若不商议妥协。贸然前往。必至开衅生事。然番族恃众好胜。祇有阻遏之心。并无坚拒之力。设彼族恃强逞凶。藏番无从抵御。后患何可胜言。殊于时局大有关系。向来通商之地。不至遽启兵端。是经营商务。未始不收保护之益。况游历载在条约。目前即不遽许通商。须先与藏番定议。准其游历。俾得畅行无阻。但使西藏与洋人耦俱无猜。将来通商一事。庶不至始终胶执。著丁宝桢详细筹度。会商色楞额、崇纲、遴选明干委员。向该番众将此时一切事理。切实开导。必使觉悟而后已。番众头目中。当有明白晓事之人。所派委员。必须通达大体。而又熟习藏番情形。方能于事有益。该督等务当详慎筹商。并将遵办情形。先行迅速覆奏。曾纪泽信二件。著钞给阅看。将此由六百里各谕令知之。寻色楞额等会奏、遵旨遴委晓畅番性之员。切实开导。惟藏番素性冥顽。能否遵从。尚难逆料。应请饬下总理各国事务衙门。俟英使马科蕾到后。将藏番顽梗藏地瘠贫情形。详细告之。以息其窥伺之萌。傥使准其游历。亦必俟开导有成。番性移转。免致激成边患。得旨、即著饬令裕钢等设法切实开导。并随时咨行丁宝桢详慎妥筹。会商办理。　　

○又谕、李鸿章奏、筹造云南电线。拟改接鄂线。由川入滇。请饬四川筹借银十万两。湖北筹借银五万两。交电局委员领用等语。著丁宝桢、裕禄、彭祖贤、如数筹解。以资应用。俟事竣分年缴还归款。并著沿途各督抚。派委妥员帮同办理。仍严饬各地方官一体保护。勿任拆毁。原片均著钞给阅看。将此由四百里谕知丁宝桢、岑毓英、裕禄、彭祖贤、张凯嵩、潘霨、并传谕李用清知之。洋务　　

○直隶总督李鸿章奏、德国购造铁甲等船。将抵大沽。请饬李凤苞赴北洋襄办。得旨、李凤苞著交李鸿章差遣委用。仍随时察看。如不得力。即行奏撤。随手　　

○以甘肃兰州道陶模为直隶按察使。现月　　

○辛丑。以擅发功牌。降山西副将易松林为都司。现月　　

○壬寅。谕内阁、大学士灵桂老成端恪。学问优长。受先朝知遇之隆。由翰林洊陟正卿。叠司文柄。朕御极后复加委任。擢晋纶扉。兼理部旗事务。宣力有年。克勤厥职。前以微疴给假调治。方冀即日就痊。长资倚畀。遽闻溘逝。悼惜殊深。著赏给陀罗经被。派辅国公载濂带领侍卫十员。即日前往奠醊。加恩晋赠太保。照大学士例赐恤。入祀贤良祠。任内一切处分。悉予开复。应得恤典。该衙门查例具奏。伊子孚会著俟服阕后以六部员外郎即补。用示笃念耆臣至意。寻予谥文恭。现月　　

○谕军机大臣等、据军机大臣呈递李鸿章交到陶城埠至临清议办漕运铁路图说一分。据称河运漕粮。南自清江至陶城埠。北自临清至天津。设法浚导。尚可通行。独自陶城埠至临清二百余里。河身淤高。难于疏治。莫如试办阿城至临清铁路。为南北大道枢纽。阿城临清二处。各造仓廒数所。以备储米候运等语。所陈系为粮运起见。不无可采。惟阿城一带。距黄河甚近。傥遇河水漫决。向北冲刷。于铁路有无妨碍。不可不豫为筹计。著崧骏、成孚、陈士杰、派员前往该处。详加查看。据实覆奏。其建设仓廒及转运应办事宜。并著按照所陈各节。悉心会商。妥为筹议。一并迅速奏闻。其洋匠测量地段。并原节略二件。均著钞给阅看。将此由五百里各谕令知之。洋务　　

○赏广西巡抚张曜兵部尚书衔。　　

○癸卯。遣官祭都城隍庙。　　

