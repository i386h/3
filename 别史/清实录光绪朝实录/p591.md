<!-- { "loadSidebar": true } -->
○谕军机大臣等、前据色楞额奏、部驳遣撤勇队。请拨银两。据实覆陈一摺。当交户部议奏。兹据该部查明覆奏。色楞额前奏。酌遣勇队。声称锡纶任内尚有存饷。请拨垫银十五万两。经户部奏、令陕甘总督照数垫拨。该将军此次摺内所称。尽已到之款。撙节办理。是否即系此款。抑系本年各省关报解已到之新饷。未据分晰。至上年归并裁撤步队马队各二旗。发过存饷加款若干。本年抽撤弁勇。系何旗队。现存落户充兵人数若干。发过存饷加款暨用存未发饷数各若干。均未详细声明。著色楞额按照户部原奏。逐款声叙。不准笼统含混。至伊犁汉队四千人。前据杨昌浚等会奏。以一千人隶将军。余悉隶镇标。究竟饷项如何划分。饷章如何酌定。著色楞额会同杨昌浚、魏光焘、迅具奏。不得以一时尚难议定为词。任意延宕。原摺均著钞给阅看。将此由四百里谕知色楞额、杨昌浚、并传谕魏光焘知之。现月　　

○又谕、御史德荫奏、通仓匪徒。赴京营谋。将旗汉俸米。移至通仓开放。希图渔利。请严行禁止一摺。著户部查明覆奏。现月　　

○又谕、御史德荫奏、广储司催长董舒明。冒领银两。并冠服房屋等项。诸多违禁。请饬究办等语。著总管内务府大臣查明覆奏。现月　　

○丁酉。太宗文皇帝诞辰。遣官祭奉先殿。　　

○以捐助赈济。赏安徽凤颍六泗道王廉二品顶戴。摺包　　

○戊戌。上御黄幄阅侍卫等马射。　　

○谕内阁、户部奏、查明大员长支俸银俸米。照数追缴。并历年承办之员。可否免议等语。前任叶尔羌帮办大臣常绩、并未到任。后经裁缺。所有长支俸银一千一百三十一两零。俸米折银三百五十九两零。自应如数追缴。著勒限一年。全数交清。不准任意延宕。至历年该旗造册章京。暨该部承办司员。均未详查。本有应得之咎。姑念官非一任。事隔多年。著加恩免其议处。现月　　

○谕军机大臣等、前经总理各国事务衙门奏、现在交涉事务较前倍多。繙译语言文字。最关紧要。请派员专管同文馆。以资训练。当派曾纪泽、徐用仪、总理其事。现已数月。整顿情形若何。著该大臣等。即行覆奏。现月　　

○又谕、詹事志锐奏、请饬整顿商务。以保利权一摺。著该衙门议奏。寻总理各国事务衙门奏、原奏所请减厘金。加洋税。两端。揆之目前情形。诸多窒碍。势所难行。至矿务工作。业已次第开办。所称瓷器创设公司仿造西式一节。能否获利。殊无把握。应请毋庸置议。从之。现月摺包　　

○又谕、詹事志锐奏、洋人密耳士满德遇事欺蒙。请饬总理各国事务衙门。照会国使。并咨行各督抚。勿用此二人等语。该衙门知道。现月　　

○又谕、詹事志锐奏、请饬各省试行小火轮船。并甘肃举办电线等语。著该衙门议奏。寻总理各国事务衙门奏。各省试行小火轮船。应请旨饬下南北洋大臣、沿江沿海各督抚、察看情形。通盘筹画。请旨遵行。至甘肃兴办电线。查由保定至嘉峪关。官商分办。业经陕甘总督杨昌浚。会同北洋大臣李鸿章先后奏准开办。并声明关外应如何展拓。已与署新疆巡抚魏光焘等设法兴修。另行奏明办理。该詹事所陈各节。应毋庸议。从之。摺包　　

○又谕、御史文郁奏、风闻吏部书吏徐振云即徐莲卿、崇文门监督衙门书吏王瑞泉即王海亭、役满把持。任意招摇。请饬查明驱逐等语。著吏部堂官、崇文门监督、查明办理。现月　　

○又谕、御史庆祥奏、京师内外城栅栏。岁久颓圯。请饬择要兴修一摺。著步军统领衙门、五城御史、会议具奏。

现月

　　

○又谕、御史庆祥奏、近来正阳门于每夜开门时。闲杂人等。任意出入。请饬严密巡查等语。著步军统领衙门查明严行禁止。现月　　

○又谕、电寄张之洞、电奏已悉。广东巡抚印务。即著移交游智开接署。电寄　　

○两江总督曾国荃等奏、苏省秋雨伤稼。米价翔贵。筹款赴湘皖等省采买米石。运回赈粜。请饬经过关卡宽免税厘。允之。摺包　　

○己亥。谕内阁、张曜奏、大寨河工合龙。请将出力人员奖励一摺。本年六月闲。山东章邱县境大寨漫口。数月以来经张曜督率在工员弁。竭力堵筑。于本月十六日合龙。办理尚为迅速。道员李希杰、著赏还顶戴。开复降四级调用处分。所有在事出力各员。著俟西纸坊合龙后。一并择尤保奖。毋许冒滥。另片奏、在工出力员外郎多培、恳恩擢用。同知李正荣、请开复道员等语。员外郎多培、著交部议叙。同知李正荣、从前获咎较重。仍著俟西纸坊合龙后。再行请旨。现月　　

○以前吏部右侍郎景善、为礼部右侍郎。现月　　

○庚子。谕内阁、军务平定以来。各直省设立防营。朝廷岁糜巨帑。不知凡几。各营勇额粮饷。必应事事核实。方足以鼓励军心。近闻营中恶习。往往虚冒额数。克扣饷项。统领营官。养尊处优。并不时时操练。一切废弛情形。几与从前绿营积弊相等。殊堪痛恨。著各将军督抚。将该省现有各营。随时严查。如有前项情弊。即行严参治罪。至各营驻扎处所。及管带衔名兵勇数目。叠经该部奏准。通饬一一咨报。各该省视为具文。总未能据实开报。著自奉此旨后。限于两月内。一律开单详晰具奏。以备稽核。如有更换管带员弁。或移扎他处。并著随时奏闻。将此通谕知之。现月　　

○督办船政光禄寺卿裴荫森奏、协造粤东广庚轮船。试洋赴粤。并现办厂工情形。下所司知之。摺包　　

○辛丑。谕内阁、本月二十六日。阅看御前行走、御前侍卫、乾清门行走、及侍卫等马射、载濂、著赏戴三眼花翎。温都苏、诚厚、符珍、德福、桂祥、载瀛、载津、均著赏穿黄马褂。札拉丰阿、载澜、均著赏用紫缰。博迪苏、著挑在御前行走。明安、佛佑、赓音布、著挑御前侍卫。卓淩阿、瑞启、著赏给头等侍卫。霍伦泰、著赏给二等侍卫。荣和、毓麟、伊勒洪阿、著赏给三等侍卫。长贵、著赏给四等侍卫。现月　　

○又谕、本月二十六日。朕阅看御前乾清门行走及侍卫等马射。除当差奋勉弓马娴熟之载濂等。业经分别施恩外。那苏图、平时差使懒惰。临期又复告假。著罚俸六个月。希朗阿、临期告假。著交部议处。那彦图、那尔苏、久经告假。患病属实。恩全、年逾六十。现患感冒。均著毋庸置议。嗣后该王公侍卫等。务当练习弓马。勤慎当差。毋许怠惰偷安。致干咎戾。现月　　

○吉林将军长顺奏、部垫吉林练饷。瞬将期满。各省协饷。仍未报解。请嗣后统由部库垫发。仍令指拨原省。按年解部还款。下部议行。摺包　　

○伊犁将军色楞额奏、伊犁果子沟道路修造完竣。暨地震各处所出工程。业经次第开办情形。下所司知之。摺包现

月

　　

○壬寅。世宗宪皇帝诞辰。遣官祭奉先殿。　　

○谕内阁、给事中方汝绍奏、海防新捐。请饬酌核推广一摺。著该部议奏。摺内于应擡字样空格书写。殊属不合。方汝绍著交部议处。寻议罚俸三个月。得旨、准其抵销。现

月

　　

○又谕、本日工部带领引见。昆冈、潘祖荫、递牌错误。均著交部议处。寻议、罚俸六个月。得旨、准其抵销。　　

○谕军机大臣等、户部奏请催解京饷一摺。本年京饷原拨续拨共银八百万两。截至九月底止。除划拨截留解到及报解起程外。尚欠银二百二十二万三千余两。现在部库存项无多。一切放款。为数甚钜。所有各省关欠解京饷。亟应依限报解。以应要需。著各该将军督抚监督等。各将欠解银两。迅即照数解部。统于年内埽数解齐。傥敢诿卸拖欠。即由户部指名严参。原单著钞给阅看。将此由五百里谕知福州将军、直隶、两江、湖广、闽浙、四川、两广、各总督、江苏、安徽、江西、福建、浙江、湖北、湖南、山东、广东、各巡抚、并传谕粤海关监督知之。现月　　

○又谕、前据张之洞叠次具奏、广东拟设织布官局。购办织布纺纱机器。及筹购机器。创设炼铁厂各摺。先后降旨交该衙门议奏。兹据户部奏称。购办机器。以及建厂等费。按镑价折合。共需银九十余万两。张之洞既未先行奏报。亦未咨商该部。无从遥度。请饬李瀚章筹议等语。织布炼铁两事。果能办有成效。固可收回利权。惟究竟有无把握。且经费所需甚钜。能否措有的款。并张之洞已汇之十三万一千余两。究由何款动用。未发之八十余万两。将来是否有著。均著李瀚章详细查明。迅速具奏。候旨遵行。将此由四百里谕令知之。寻奏、订购炼铁机器。创设铁厂。已付定价洋银十三万二千六百余两。粤东碍难办理情形。已奏明请旨在案。订购织布机器建筑厂屋。似应放鄂省兴办。则采买棉花。取资较便。至订购机器款项。张之洞任内所付之二十二万九千余两。系由闱姓商捐及军需项下支垫。其未付之十七万四千三百余两。俟机器运到。仍当设法筹付。免致失信外人。下部知之。　　

○两江总督曾国荃奏。运河东西两堤。叠出险工。拨用上年苏皖赈捐余款。及时修筑。下部知之。摺包　　

○陕西巡抚张煦奏、陕省绥德州等属。被雹被水成灾。现筹赈抚情形。得旨、著即妥速赈抚。以恤灾黎。现月　　

○又奏、派员赴天津购买洋炮火药。以备军实。下所司知之。现月　　

○协修官杨家骥恭纂　　

帮总纂官程棫林恭辑监修总裁世恭阅二签八月二十八日正总裁那月日专司藁本陆恭覆阅癸丑七月初五日徐月日荣月日副总裁唐月日宗室宝恭阅二月初四日陈恭阅二签七月初九日熙月日郭恭阅二月三十日宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之二百七十六　　

光绪十五年。己丑。十一月。癸卯朔。上诣仪鸾殿问慈禧端佑康颐昭豫庄诚寿恭钦献皇太后安。至丁卯皆如之。内

注

　　

○乌里雅苏台参赞大臣祥麟等奏、造销多年军米。经部驳查。无从赔补。恳恩豁免。如所请行。　　

○以亏款延缴。已故参革前署山西五寨县知县崔晚然提属勒追。摺包　　

○甲辰。遣官祭先医之神。　　

○以节逾霜降。工稳安澜。颁大藏香十五枝。交护理漕运总督徐文达祗领。虔诣河神庙祀谢。现月　　

○广西巡抚马丕瑶奏、广西俗悍民贫。通筹教养。拟开设书局机坊。以培本原。报可。　　

○署云贵总督谭钧培奏、暂裁防军。弥补欠饷。下部知之。现月　　

○以云南剥蒙电线工竣。予出力人员候补知县夏献钰等升叙。　　

○以不洽舆情。办事竭蹶。降前署广西思恩县补用知县况章美、署东兰州知州补用知县李培华、为府经历。摺包　　

