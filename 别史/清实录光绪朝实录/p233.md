<!-- { "loadSidebar": true } -->
○以都察院左都御史志和、署户部尚书。兵部尚书广寿、署正白旗汉军都统。刑部尚书潘祖荫、兼署工部尚书。刑部右侍郎锡珍、兼署吏部左侍郎。内阁学士崇礼、署左翼总兵。户部右侍郎长叙、兼署兵部左侍郎。吏部右侍郎乌拉喜崇阿、兼署户部左侍郎。兼管三库事务。前礼部左侍郎祁世长、署兵部左侍郎。现月　　

○乙亥。谕军机大臣等。左宗棠奏。遵筹布置情形一摺。俄约现须另议。将来如何归宿。尚难逆料。目前事机未定。兵端固不可自我而开。然一切布置。自宜先事图维。以期有备无患。左宗棠拟以金顺所部扼扎精河一带。张曜一军。由阿克苏前进。刘锦棠一军。由乌什前进。规取伊犁大城。此三路官军。即著金顺、刘锦棠、张曜、不动声色。豫为整备。如果事得转围。固可不烦兵力。设竟衅自彼开。即可迅赴戎机。不致堕其诡计。塔城兵力较单。锡纶拟调乌鲁木齐等处土勇。前往协助。即著该参赞大臣。妥为布置。以资防守。左宗棠定于三月内。出扎哈密。著于到防后。将三路官军及后路填扎各营。相度机宜。与金顺等妥商调度。并随时侦探伊犁情形。慎密筹办。以免疏虞。将此由五百里各密谕知之。洋务　　

○又谕。定安奏。筹备黑龙江边防事宜一摺。该署将军以布置边防。必须马步队相辅。方能得力。拟添练马队一二千名。现在饷需支绌。即著添练一千名。并照所请。将官兵常川演练。以操为防。该署将军到任后。务当督饬官弁。认真训练。俾成劲旅。至所请饬调神机营威远精字步队四百名。震字马队二百名。提督刘景芳、所部直字营马队五百名。提督宋庆、所部毅字全军。前赴黑龙江。改调淮军。前往奉天。更替防守等语。前据李鸿章奏。直隶兵力不敷分布。淮军自难调拨。奉天亦关紧要。未便将该省防军调往。且徵调客军。实不如就地练兵之得力。黑龙江兵丁夙称精锐。自可因地取材。所请饬调各营。著毋庸议。此次筹办防务。既不可疏于备豫。亦不可稍涉铺张。致饷项难以为继。该署将军当实事求是。逐渐经营。以期营伍地方。日有起色。用副委任。至所称差遣需人。准其酌调神机营得力官弁数员名。以资委用。毋庸咨调多人。应需款项。即由该署将军筹款发给。其所请筹拨饷银十万两。已饬户部照拨。应需军火。并谕令神机营酌量拨发矣。将此密谕知之。洋务　　

○又谕。定安奏。筹备黑龙江边防事宜。请饬神机营拨发擡枪五百杆。劈山炮五百尊带茅洋炮一千杆子母炮二百尊瓜□已狗炮二百尊。暨应需火药铅丸轰药火绳。铅箭炮子。一切配带什物等语。著神机营酌量拨给。洋务　　

○总理各国事务衙门、及醇亲王各奏、与俄国拟约事宜。钦奉慈安端裕康庆昭和庄敬皇太后。慈禧端佑康颐昭豫庄诚皇太后懿旨。即著总理各国事务衙门。将所拟约章等件。咨行曾纪泽妥筹办理。洋务　　

○陕甘总督左宗棠奏。报销军需数目错误。自请议处。得旨。左宗棠著交部议处。摺包　　

○丙子。广西巡抚张树声奏。辛巳年越南国王正贡。何时进关。请示。得旨、著查照向例进关之期。令该国王遵照办理。摺包　　

○以剿平窜扰越南巨憝。及歼除武宣南甯等处匪徒出力。予游击国梁等升叙加衔有差。剿捕　　

○丁丑。谕内阁。吴元炳奏。□□□尔□劾庸劣各员等语。江苏候补知府田祚。蒙昧衰庸。难膺表率。著以原品休致。候补直隶州知州黄国光。操守不洁。胆大妄为。奉贤县知县韩佩金阘茸无能。不胜民社。均著即行革职。阳湖县知县梁鹏。身弱多病。不勤民事。著以教职铨选。荆溪县知县潘树辰。因循不振。人地弗宜。著开缺另补。以示惩儆。现月　　

○又谕。给事中张观准奏。官吏索费请旨惩办一摺。司员办理部务。宜如何洁己奉公。约束书吏。若如所奏。吏部于各省州县补缺。户兵工部。于军需河工等报销册内。书吏藉端挑驳。任意索费。甚至捐输以及赈款报部。司员高下其手。殊属不成事体。著该部堂官随时查察。如有前项情弊。即行从重惩办。至山西河南赈款。前因各该抚奏请开单报销。免其造册。业经允准。张观准所请。著毋庸议。现月　　

○谕军机大臣等。给事中张观准奏。广东去年四五月闲。南海三水清远四会等县。各围被水冲决。淹没田禾。龙门等县。遇灾未报。米价翔贵。查光绪二三年闲。有发给免厘护照九百余张。招商采运平粜。仅用去五百张。即已停止。请将此项免厘已发未用之护照四百余张。给商运米接济等语。粤东各属被水。曾经刘坤一奏明。量予抚恤。该给事中所称从前奏准免厘护照。已发未用者。尚存四百余张。是否实有此事。应否给商运米平粜。抑或另筹接济之处。著张树声、裕宽、确切查明。酌度办理。总期民食有资。亦毋任奸商藉端射利。至龙门等县。有无遇灾不报情弊。并著查明具奏。原片均著钞给阅看。将此谕令知之。现月　　

○又谕。给事中张观准奏。山西定襄县。向有古渠。约可灌田数万亩。迄今渠身久废。农民失利。请饬查勘办理等语。著曾国荃委员。会同地方官详细履勘。酌量筹办。原片著钞给阅看。将此谕令知之。寻奏饬勘渠路。详阅地势实于民闲显有妨碍。委难规复仍请禁止开穵。报闻。现月摺包　　

○又谕。吴元炳奏。密陈江海防务各摺片。吴淞口为由海入江要道。现经吴元炳、咨会李朝斌等。分段设防。其江阴以上江面。亦由彭玉麟。咨商李成谋。派兵扼扎。并饬唐定奎等陆营。勤加操练。以备应援。即著认真筹办。毋托空言。至江防海防。本属一气。必须互相联络。临事方无隔阂之虞。彭玉麟、李成谋、于轮船驾驶操练各事宜。素所谙习。著各于每次巡阅长江之便。就近赴吴淞口。会同李朝斌。于常操之外。将各轮船调操一次。严核勤惰。分别赏罚。以期互相参证。精益求精。彼此呼应较灵。更为得力。将此由四百里。谕知吴元炳、彭玉麟、并传谕李成谋知之。洋务　　

○署两江总督吴元炳等奏。浙江提督吴长庆。请暂缓赴任。得旨、吴长庆著准其暂缓赴任。仍留江苏统带防营。摺包　　

○以前江西九江镇总兵程文炳。发往江南。交两江总督刘坤一差遣委用。现月　　

○予河南阵亡从九品徐协均优恤。摺包　　

○戊寅孝贤纯皇后忌辰。遣官祭裕陵。　　

○谕军机大臣等。李明墀奏。凤凰厅属苗匪滋事。当即扑灭一摺。本年二月闲。湖南凤凰厅董倒坡。苗匪石老化等。句结贵州梵净山余匪。谋为不轨。焚掠滋扰。经该地方文武。督兵驰剿。分路进攻。毙匪多名。将董倒贼巢烧毁。分□□穴□又□山洞匪党。歼除殆尽。办理尚为迅速。逆首石老化、石华工、是否业经歼毙。抑尚在逃。务须查明实在下落。毋任漏网。革弁龙有发。系此案紧要头目。与石老添。及其余未获各匪。著李明墀、岑毓英、督饬所属。一体严拏。按名弋获。以净根株。并将善后各事宜。认真妥为经理。苗民易动难静。全在地方官抚驭得宜。方不至滋生事端。该抚等当各饬所属员弁。抚绥弹压。加意防维。以安边圉。梵净山之朝阳寺。举贤溪等处。尚为余匪所踞。著岑毓英督饬官兵。实力进剿。迅即歼除。并著李明墀檄饬防营。严加防范。毋稍疏虞。将此由四百里各谕令知之。现月　　

○己卯。以神灵显应。颁山西芮城县城隍庙扁额。曰合润为德。并加封号曰灵应。辽州城隍庙扁额。曰仁德感应。并加封号曰灵佑大同县龙神庙扁额。曰万物敷荣。并加封号曰广济。现月　　

○谕军机大臣等。鲍超奏。调募旧部。请饬唐仁廉及霆庆二营调遣。并声明先事调募情由各摺片。请谕丁宝桢传旨。令鲍超来京陛见。并未令其召募勇营。兹据该提督奏称。拟先行派员在四川、湖北、湖南、召集旧部步队三十一营。马队十五营。并请饬拨饷银军火。以备应用等语。览奏殊堪诧异。自来徵调兵勇。必应遵旨而行。鲍超奉召入都。遽拟召募多营。大张声势。似此冒昧专擅。朝廷纪纲何在。姑念该提督平日带兵尚属勇往。免其置议。所请著不准行。即著该提督仍遵前旨来京陛见。其所派在四川湖广召勇各员。著李瀚章、丁宝桢、李明墀、一体饬令停止。毋任轻举妄动。致骇听闻。将此由五百里谕知李瀚章、丁宝桢、李明墀、并传谕鲍超知之。现月　　

○换铸浙江海甯、平湖、德清、慈溪、萧山、余姚、黄岩、太平、永康、西安、永嘉、玉环、遂昌、山阴、十四州县印信。从巡抚谭钟麟请也。

摺包

　　

○以湖北武昌盐法道蒯德标、署湖北按察使。　　

○以河南邓州获匪出力。予员弁郭广泰等奖叙有差。摺包　　

○予河南汝伊剿匪阵亡员弁秦至忠等议恤。摺包　　

○予陕西阵亡游击范兴盛议恤。摺包　　

○蠲免山西洪洞、浮山、曲沃、翼城、太平、襄陵、汾西、乡甯、吉、霍、赵城、永济、荣河、虞乡、临晋、猗氏、安邑、夏、平陆、芮城、绛、垣曲、闻喜、绛、稷山、河津、隰、大甯、蒲、永和、长治、屯留、襄垣、沁、壶关、介休、沁源、凤台、高平、辽、榆社、阳城、陵川、沁水、右玉、临汾、平鲁、阳曲、石楼、灵石、等五十州县。逃亡绝户荒地。米谷粮银四年。忻、榆次、洪洞、浮山、曲沃、翼城、太平、襄陵、汾西、乡甯、吉、霍、赵城、永济、荣河、虞乡、临晋、万泉、芮城、绛、猗氏、闻喜、安邑、夏、垣曲、绛、稷山、屯留、永和、大甯、蒲、介休、沁、沁源、凤台、高平、阳城、陵山、沁水、右玉、临汾、平鲁、岳阳、阳曲、石楼、等。四十五州县。业主无力播种荒地。米谷粮银三年。现月　　

○辛巳。谕内阁。曾国荃奏。旧创复发。恳准赏假就医。并请开缺一摺。曾国荃向来办事认真。山西迭被旱灾。该抚筹办赈抚善后诸务。尤能不遗余力。俾地方得以乂安。现在时事多艰。朝廷方深倚任。著赏假两个月。安心调理。毋庸开缺。现月　　

○壬午。伯都讷副都统本谦。因病乞休。以吉林协领德平阿。为伯都讷副都统。明发　　

