<!-- { "loadSidebar": true } -->
○又谕、前据邓承修、潘衍桐奏、法人饷项不继。情形困敝。其所胁广东钦廉一带客民。受其荼毒。积愤甚深。请遣总兵何雄辉赴粤专召客民数营。外援内应。可以出奇制胜等语。现在法酋到津。与李鸿章讲解。已定有＜闲＞明条约。虽有可和之机。仍不可一日忘战。召募客民乘闲内应之说。固不可轻率从事。然亦不妨存此一策。待时而动。本日已降旨令何雄辉前赴广东。交彭玉麟差遣委用。即著该尚书悉心酌度。所筹是否可行。并察看何雄辉是否可用。据实具奏。将此由五百里密谕知之。　　

○又谕、庞际云奏、杨玉科在湘募勇。已将应用后膛枪、如数选配给领等语。前据潘鼎新请调杨玉科赴粤。当经准令调往以备委用。现在广西防务仍属紧要。著潘鼎新檄催杨玉科遵照该抚饬募勇数。带领迅速前进。务须申明纪律。严禁骚扰。该总兵带兵。向称勇往。惟恐军律不甚严明。该抚当善用其才。庶于防务有裨。将此由六百里密谕知之。　　

○命云南昭通镇总兵何雄辉、发往广东军营。交彭玉麟差遣委用。　　

○丁卯。谕军机大臣等、户部奏、遵旨筹拨饷需一摺。据称潘鼎新现需军饷。拟于前拨云南饷银一百万内、拨给银三十万两。即由原拨云南之江西地丁京饷内、匀拨银五万两。江西厘金京饷内、匀拨银三万两。广东盐课京饷内、匀拨银四万两。粤海关洋税京饷内、匀拨银四万两。浙江地丁京饷内、匀拨银四万两。四川盐厘等银内、匀拨银二万两。并湖北厘金等银三万两。江海关洋税银三万两。镇江关洋税银二万两等语。潘鼎新所需饷银。除苏元春等、所带三千余人。仍用湖南原饷外。其不敷银两。自应赶筹拨解。以应要需。著各该督抚监督等、按照该部指定数目。迅速拨给。毋稍迟误。至应解云南饷银。及湖北等省月协广西饷银。并著户部咨催各该省速拨应用。勿任延欠。将此由五百里谕知曾国荃、张树声、丁宝桢、卞宝第、卫荣光、潘霨、刘秉璋、彭祖贤、倪文蔚、并传谕崇光、海绪知之。现月　　

○戊辰。通政使司通政使吴大澂奏、北洋海防。宜有专责。恳收回成命。毋庸会办北洋事宜。得旨、北洋事务紧要。吴大澂正宜与李鸿章竭诚会办。勉图报效。且有协防海疆之责。何得以主和主战。未悉机宜。饰词取巧所请。收回成命之处。著不准行。摺包　　

○户部奏。会议御史刘恩溥奏、钱法仍照章行使大钱。得旨、行使大钱。既照旧章办理。即毋庸出示晓谕。致惑观听。　　

○两江总督左宗棠奏拟令在籍提督黄少春、募勇驰赴广西关外策应。得旨。左宗棠所拟令黄少春、罗大春、召募勇丁。前已有旨谕知曾国荃、刘秉璋一并停止矣。左宗棠著即遵旨来京陛见。　　

○己巳。钦奉慈禧端佑康颐昭豫庄诚皇太后懿旨。醇亲王奕譞之第四子载洸病故。著赏银二千两。由广储司给发。现月　　

○谕内阁、詹事府代递左中允崔国因奏、度支日绌。请实事求是。力挽积习一摺。所陈各条。不为无见。著户部核议具奏。记注　　

○又谕、刘锦棠奏、道员立功后积劳病故。恳恩优恤建祠。将战绩事实宣付史馆一摺。署甘肃阿克苏道罗长祜、随同刘锦棠办理新疆军务。决策制胜。所向有功。筹办善后事宜。亦能尽心区画。深资得力。兹以积劳病故。著加恩交部从优议恤。并将该故员战绩事实宣付国史馆以彰劳勚。至建立专祠。前经降旨不准擅行奏请。刘锦棠所请于新疆阿克苏地方建立罗长祜专祠之处。著不准行。记注　　

○谕军机大臣等、张佩纶奏、会办闽疆事宜。请饬部核定办公经费一摺。著户部议奏。寻户部核定覆奏。得旨、允行。现月　　

○以太常寺卿志元为都察院左副都御史大理寺少卿沈源深、为光禄寺卿。朱签　　

○庚午。谕军机大臣等、有人奏安徽候补道刘传桢。出身微贱。自幼从逆。反正后入英翰军营。历保道员。英翰升任粤督。相随以去。旋又改指江西。因同寅耻与为伍。仍回安徽结交院幕。潜通声气。委办局务。专利刻薄。窥探抚臣意旨。言无不行。劣员谋差缺者。麕集该道之门。不入其党。设词媒糵。抚臣为其要挟。积久恐成尾大之势。其署凤颍道时。舆论哗然。近闻又权安庐道篆。请饬查办等语。监司大员。纳贿招权。侵蚀帑项。若如所奏。亟应严行□□□尔□办。以警官邪。著孙毓汶、乌拉布、于查办湖北事件完竣后。即赴安徽。按照所□□□尔

□各节。确切查明。据实具奏。原片著钞给阅看。将此由四百里各谕令知之。现月　　

○又谕、给事中邬纯嘏奏、豫省盗风日甚。请饬严行拏办一摺。据称河南自胡体洝一案平反之后。各州县相戒捕盗。抢劫之案。讳匿不报。盗贼蜂起。日甚一日。去年腊月闲。卫辉府知府陈桂芬、有被贼捆逼勒索之事。近闻汤阴、滑县、周家口各衙署。劫案均报窃案。民闲抢劫之案。汝光一带尤甚。汝正新息等处。连年歉收。饥民四出。匪徒尤易溷迹。请饬分别惩办。力求整顿等语。河南与安徽之颍亳、江苏之淮徐接壤。向来捻匪出没。盗风日炽。上年胡体洝平反一案。正欲严拏真正积盗以靖闾阎。何得因噎废食。转令盗贼纵横。据奏衙署各案。是否规避处分。意存讳匿。民闲呈报劫案。如果抑勒改报。尤属不成事体。著鹿传霖确切查明。将各属捕务认真整顿。近日游勇甚多。尤应分别摉捕。以清盗源。傥各州县有讳饰情事。即行据实□□□尔□奏。毋稍徇隐。汝正新息等处饥民情形如何。并著查明具奏。另片奏、近闻豫省有种罂粟加徵之说。每亩加制钱三百文。正赋之外。几加三倍。兼以委员骚扰。书役勒索。弊窦丛生。请饬即行禁革等语。栽种罂粟。本应严禁。前经该抚奏明变通办理。原为徐图禁止起见。若如所奏加税扰累等情。恐利未见而害先形。鹿传霖务当悉心体察。不得稍执成见。致贻民累。将此谕令知之。寻鹿传霖奏、查明盗案饥民及罂粟抽捐情形。得旨、盗匪肆行。叠劫衙署。殊属不成事体。鹿传霖务当饬属实力缉捕。有案必破。不准稍有讳饰。正阳等处灾区。虽已得雨。仍应妥为抚恤俾得安业。罂粟加徵。无论收钱收谷。总须晓谕民闲。藉此示罚。方不失禁烟之本意。即著悉心体察。妥善办理。现月摺包　　

○辛未。署直隶总督李鸿章奏、添设津沽北塘至山海关电线。以速军报而重防务。下所司知之。摺包　　

○壬申。钦奉慈禧端佑康颐昭豫庄诚皇太后懿旨。所有左宗棠随带亲军百余人。俟到京时。著神机营择地驻扎。现月　　

○谕内阁、张树声奏、因病吁恳开缺。专治军事一摺。据称该督患病未痊。两广事繁任重。现在办理防务。恐难兼顾等语。张树声著准开两广总督之缺。仍著督率所部。办理广东防务。两广总督。著张之洞署理。张树声俟张之洞到任后。再行交卸总督篆务。山西巡抚。著奎斌暂行署理。记注　　

○谕军机大臣等、署左副都御史张佩纶奏、请设七省兵轮水师。派员经画一摺。据称各省海口。防不胜防。欲求制敌之法。须创设外海兵轮水师。其要曰审形势、练将才、治师船、考工用、责成重臣创办、各省督抚通力合作、以水师一军应七省之防、即以七省供水师一军之饷等语。著李鸿章、曾国荃、先行会议具奏。原摺均著钞给阅看。将此由五百里各谕令知之。洋务　　

○又谕、电寄潘鼎新、据李鸿章转达潘鼎新二十二二十三两次电信。法兵分路图犯谷松屯梅二处。桂军恐不可恃等语。前令潘鼎新驰赴广西关外。本系备豫战守。该抚上次电信。亦有一意主战。较易著手之语。目前法人有意寻衅。何以该抚又有炮械不至。米粮缺乏等语。岂欲以此为卸责地步耶。衅自彼开。惟有决战。果能办理得手。朝廷有奖励无责备。著即密速筹画。汰弱留强。分别奇兵正兵。俾有接应。即使稍有挫损。亦不致一溃难收。务懔遵前旨竭力防御。傥有疏虞。该抚不能当此重咎也。电寄　　

○以山西布政使奎斌、暂署巡抚。山西按察使高崇基、署布政使。冀甯道黄照临、署按察使。　　

○癸酉。孝慎成皇后忌辰。遣官祭慕陵。黄绫本　　

○闽浙总督何璟等奏、闽省筹办海防。饷源垂竭。所有应解各省协饷。请分别停协改拨。以济要需。下户部议。摺包　　

○又奏、厦门添设杉船。并募水勇。福州添募营勇。长门并添横江铁练。台湾增兵二万。福厦台三处均已竭力筹办。得旨、即著饬令各路防军稳守。毋得稍涉疏虞。摺包　　

○办理广东防务。兵部尚书彭玉麟等奏、琼州孤悬巨浸。为彼族所垂涎。已多备水雷。添募壮勇。得旨、著即饬令王之春、吴全美、督率水陆各军。严密布置。毋稍疏懈。摺包　　

○两广总督张树声等奏、筹办海防。续行修筑虎门之上横档、黄浦之白兔岗、白鹤岗、大坡地、西冈等处各炮台。奏咨立案。下部知之。摺

包纂修官李端棨恭纂　　

帮总纂官王荣商恭辑监修总裁世恭阅四月十七日正总裁那恭阅八月二十一日专司藳本陆恭覆阅癸丑二月初九日

　　

徐恭阅一签十一月二十四日　　

荣月日副总裁唐月日　　

宗室宝恭阅七月初八日　　

陈恭阅三签十一月十四日　　

熙月日　　

郭恭阅九月十一日　　

宗室麒月日蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之一百八十三　　

光绪十年。甲申。五月。乙亥朔。上诣长春宫问慈禧端佑康颐昭豫庄诚皇太后安。至癸卯皆如之。内记注　　

○谕内阁、户部奏、筹议云南矿务。请饬即时开采一摺。云南素产五金。乃天地自然之利。铜政关系钱法。运京鼓铸具有成规。此外金银铅锡各矿。均应广为开采。以裕利源。上年叠据岑毓英等奏定章程。并拟招集商本。次第兴办。节经饬令实心经理。该督抚筹画有年。当已渐有起色。现在岑毓英驻扎边关。一切应办事宜。张凯嵩责无旁贷。著即遴选廉干之员。广集商力及时开采。力杜因循侵渔积习。以期无弊不革。有利必兴。国家度支有常。从不轻于言利。此乃因地之利以为民用。惟不弃货于地。庶可藏富于民。该督抚当仰体朝廷实事求是之至意。大加开拓。实力奉行。并将近来采办情形先行据实具奏。现月　　

○又谕、内阁学士尚贤奏、已故候补副将姚怀德。前在奉天练兵剿贼。叠著战功恳准附祀文祥等祠。并将事迹宣付史馆一摺。著该衙门议奏。现月　　

