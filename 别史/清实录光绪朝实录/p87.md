<!-- { "loadSidebar": true } -->
○甲辰。谕内阁、国家深仁厚泽。浃洽寰区。宵旰焦劳勤求民瘼凡遇水旱偏灾。一经督抚奏报。无不立沛恩施冀纾民力各直省自遭寇乱户口凋残。元气未能尽复。民生疾苦。深宫时切隐忧。本年直隶、山东、河南、江苏、安徽、等省。亢旱为灾。江西、福建、浙江、等省。复遭水患。饥民颠沛流离。尤堪矜悯。各该地方官。宜如何仰体朝廷德意。竭力抚绥。惟循良之吏。尽心民事者。固不乏人。而不肖州县。假公济私。罔恤民艰者。亦所不免。甚至骫法营私。违例苛派。或匿灾不报。民隐未能上达。或蠲缓钱粮。蒙混徵收。小民不能均沾实惠。种种情形。殊堪痛恨。著各该将军督抚府尹。破除情面。认真查察。如有前项情弊。立即严参惩办。务使闾阎共沐恩膏。得安生业。用副轸念民依至意。至民教同为朝廷赤子。初无歧视。著各该将军督抚府尹。饬令各属。遇有争讼案件。务当持平讯办。但分曲直。不分民教。早为了结。毋得稍执偏见。日久稽延转致两相拖累。将此通谕知之。现月　　

○又谕。侍郎袁保恒奏、请将福建巡抚。改为台湾巡抚。其福建全省事宜。专归总督办理等语。政绩昭著。恳予谥现月　　

○又谕。文煜奏、已故督抚臣。政绩昭著。恳予谥等语。已故福建巡抚李殿图。在福建服官年久。兴利除弊。善政甚多。迄今士民感戴。洵属切绩懋昭。已故闽浙总督季芝昌。在任时整饬地方。摉捕艇匪。亦属切德在民。均著加恩予谥。以彰忠荩。寻予李殿图谥文肃。季芝昌谥文敏。现月　　

○谕军机大臣等。沿江沿海。防务关系紧要。前据总理各国事务衙门奏、遵议筹办事宜。当经降旨派李鸿章督办北洋海防事宜。沈葆桢督办南洋海防事宜。所有练兵拨饷等事。统归该大臣等经理。并谕令各该省督抚。各就地方形势。量更营制。训练陆军。俾成劲旅中外交涉事件。端绪纷繁。彼族狡诈性成。往往藉端生事。必须切实筹防。确有把握。然后操练自我。不致临事棘手。朝廷宵旰焦劳。时时以思患豫防为念。该大臣将军督抚。务当振作精神。为未雨绸缪之计。李鸿章等。自接奉谕旨后。筹办至今。一年有余。现在办理情形若何。著随时奏闻。以慰廑系。当此时事多艰。该大臣等。其各懔遵前旨。力图自强。将应办事宜。认真经画。毋得有名无实。致缓急仍不足恃。至整饬吏治。固结民心均与防务相表里。地方一切事宜。尤应实力整顿。州县中如有庸劣不职。玩视民瘼者。即著从严参办。毋稍姑容。果使牧令得人。闾阎安辑。自可收众志成城之效也。将此由四百里密谕李鸿章、沈葆桢、崇厚、文煜、何璟、李瀚章、刘坤一、翁同爵、吴元炳、裕禄、刘秉璋、杨昌浚、丁日昌、王文韶、张兆栋、并传谕李元华知之。现

月

　　

○又谕、侍郎袁保恒奏。东三省为根本重地骑兵素称精劲。近来纪律技艺。大逊从前。亟须选其骁健勤加训练。并闻吉林边界时有俄夷增兵来往。举动叵测。尤须豫备不虞请特＜闲＞知兵重臣。专办东三省练兵事务。除三省地方事宜。仍归各将军府尹办理外凡属兵马饷糈边防之事。悉归经理等语。该侍郎所奏是否可行。著崇厚、古尼音布、丰绅、体察情形。悉心会商。妥议具奏。将此各谕令知之。寻奏。袁保恒所请特＜闲＞重臣专办东三省练兵事务。察看情形。恐滋流弊。报闻。现月　　

○添设广西新升奉议州武学额四名摺包　　

○以捐备军械。予三院卿文铦记名副都统＜闲＞放。现月　　

○蠲缓广西崇善、左养利、永康、迁江、兴安、雒容、柳城、来宾、淩云、武宣、奉议、永淳、临桂、灵川、永安、修江、贵平、南、上林等、二十州县。歉收地方地丁兵米有差。现月　　

○丙午。谕内阁。刘长佑、潘鼎新奏、讯明失守腾越等城。文武员弁。拟定罪名分别开单呈处一摺。云南腾越练军。句匪踞城顺甯、云州等城相继失陷。经官军先后克复将失守文武员弁提省查办。其甘心从逆。情罪较重之已革署腾越镇左营守备郑开元。卸署顺云协左营守备胡占鳌业经刘长佑讯明正法。其余所拟失守腾越等城、文武员弁各罪名。著刑部议奏。现月　　

○谕军机大臣等。刘长佑、潘鼎新奏。滇省通商请暂缓办理一摺。该督等所陈滇省有碍通商各情。亦为思患豫防起见。已谕知总理各国事务衙门酌办矣。惟该省边界通商事宜。前经李鸿章与英使威妥玛商订。自本年十一月十七日起。以五年为限。由英国派员前往会商。或五年之内。或俟期满之时。订期开办。已有成议。岂能遽行更易。总理事国事务王大臣。此时与之辩论。恐亦未有把握。且此事已难中止。即暂缓数年。将来亦须议办。著刘长佑、潘鼎新、妥为筹画。如英国派员到日。仍选派干练之员。前往边界。察看情形。会同商办。将此由四百里各谕令知之。现月　　

○又谕。文彬奏、收养灾民情形。并修理河道。以工代赈。李鹤年奏、南路运河。择要挑修各摺片。清江浦一带。收养灾民。现在人数众多需用孔亟。前拨山东粮道库款。已起解银三万两。其余二万。著李元华督饬该粮道。务于年内解清。俾资应用。文彬当督饬派出各员。认真经理。并饬各营加意防范。毋任滋生事端。整理邳宿运河。于济运利农。均有关系。饥民并可藉以安插。即著责成徐海道、吴世熊、妥为办理。务期涓滴归公。俾灾黎均沾实惠。所有山东运库欠解银五万余两。著李元华督饬运司。于年内解清。毋稍延缓。来年江北漕船。仍办河运。南路运道。亟应择要兴修。著李元华饬令藩司。不拘何款。赶紧筹拨银三万五千两。于年内尽数发交运河道备用。李鹤年即饬该道督率各厅。及早挑穵。以利漕行。将此由四百里谕令知之。现月　　

○又谕。李鹤年奏勘明上游两岸工程援案请添拨来年防险银两一摺。据称黄河两岸来年修守事宜。必须先事豫筹。援案请添拨防险银二十五万两。分发南岸各厅银十三万五千两。北岸各厅银十一万五千两等语。著李庆翱、饬令藩司。于年前先拨四成。春汛时再拨六成。俾资应用。李鹤年务当督饬道厅各员。撙节动支。毋得稍涉虚糜。将此由四百里各谕令知之。现月　　

○又谕。荣全奏、旋塔日期。并筹备防堵情形一摺。据称车牌子地方有窜匪五六十名。经孝顺等派队截击杀贼数名。余匪远遁等语此股贼匪。现在窜往何处。仍著饬令防军。随时侦探。实力摉剿荣全现令孝顺、福珠哩带队回扎库尔喀喇乌苏。并分拨官兵驻防奎屯军牌子、布伦托海等处。即著督饬各军。认真防范。毋稍疏懈。至收还伊犁一节。自宜慎重筹办。叠经谕令知照左宗棠主持办理。此次荣全咨商俄人定议。恐尚未得要领。嗣后当懔遵前旨。静候左宗棠。酌度妥办。毋得轻率从事。致误机宜。将此由五百里谕令知之。剿捕　　

○绥远城将军善庆奏包头地方最为辽阔。卓胜军拔队后。仅拨马队接扎。兵力甚单拟添步队协同防守。暨在防各营官兵。始于奋勉异常出力。吁恳给奖。以示鼓励而昭观感。得旨。准其择尤酌保。毋许冒滥。摺包　　

○以捐输马匹赏哲里木盟科尔沁札萨克和硕达尔罕亲王棍布旺济勒、三眼花翎。明发　　

○以屯种军粮予总管喀尔莽阿等奖叙有差。摺包　　

○丁未。谕内阁。前因王文韶奏保援黔各军疏通驿道出力各弁单内所开游击杨定得。请赏勇号前后姓名重复。当令该抚查明具奏。兹据奏称查明实系一人。误于清单内重复开列。请仍赏加勇号等语。杨定得著赏给懋勇巴图鲁名号。王文韶开单重复。殊为疏忽著交部议处。剿捕　　

○戊申。谕内阁、定昌等奏、请饬严催欠交米石一摺。据称直隶承德府属。应交光绪元年分兵米一万七千四百六十余石仅将春夏二季米数交齐其秋冬二季米石。均未报交。请饬严催等语。即著李鸿章严催该府州县。赶紧买运交仓。以裕兵食。现月　　

○谕军机大臣等。沈葆桢奏、冬漕仍办河运。请饬修浚河道一摺。据称东省运道淤塞。本届漕船经过处所。沿途节节起剥。兼用陆运。始获抵通。现遵部议。仍办河运。必须将运道疏浚深通。方免阻滞等语。著李鹤年、李元华、即饬经管河道各员。迅将浅阻地方。先期详细查勘。认真挑浚务令一律通利。以资转运。将此由四百里谕知李鹤年、并传谕李元华知之。现月　　

○又谕。沈葆桢奏、筹办抚恤灾黎一摺。本年江北淮海等处地方。被灾甚重。小民荡析离居。亟应妥筹赈恤。沈葆桢现在提拨银两。分别举办。所拟留养资遣工赈典牛各条。尚属周妥。惟人数众。多必须措置得宜。方为有济。著沈葆桢、文彬、吴元炳、督饬派出各员。认真经理。务使灾黎实惠均沾。毋令一夫失所。并著随时稽查。加意防范。勿任滋生事端。沈葆桢所提款项。著由该督咨部查照。将此由四百里各谕令知之。现月　　

○福建巡抚丁日昌奏、东渡亲勘台湾北路后山大略情形。并准总理各国事务衙门密函。以日国索伯拉那船。同治元年。在台湾遭风搁浅破坏一案。据总税务司赫德面称。伊近见洋新闻纸。知日使已请本国调兵船三只来华。得旨。台湾后山生番杀人。丁日昌已获犯正法。即著妥为布置。福靖新右营勇丁被害。营官朱宝隆革职。至日斯巴尼亚国。既有调兵来台之信。丁日昌已调勇分驻。即著严密防范。如事机紧急。刘坤一等、饬方耀率部赴台。李鸿章等、将小蚊船龙骧等船。饬令赴台。需饷由李鸿章等迅筹。嗣后情形。著丁日昌奏闻。原片钞给李鸿章等阅看。随手　　

○直隶总督李鸿章奏、查明天津通商口岸。英法两国租界。占用内务府差地。请将赢余租项。作为津贴该县通商之需。下所司知之。摺包　　

○以城陷捐躯。追予在籍带练嘉兴世栋等六名。张陈氏等五口旌恤如例。摺包　　

○予淮军阵已病故。游击张文举等十四员。分别议恤如例。摺包　　

○旌表过门守志、江苏、武进县贞女。阳湖县岁贡生吴溶川之子念保聘妻刘氏。　　

○是日丁丑年立春礼部进春山宝座顺天府进春牛图。　　

○己酉。谕内阁御史世泰奏、卓里克图亲王、达尔汗亲王、两家挨次掌管本旗札萨克印务。同治年闲。达尔汗亲王。因公撤退。后经理藩院行令协理台吉晒拉扒喇署理。久未交卸。该札萨克印务。应由何人掌管。向有定章。请饬查办等语。著理藩院查明具奏。现月　　

