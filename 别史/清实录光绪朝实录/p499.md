<!-- { "loadSidebar": true } -->
○甲辰。谕内阁、杨昌浚、刘铭传奏、遵议台湾改设行省事宜。开单呈览一摺。著该部议奏。现月　　

○乙巳。谕内阁、裕禄等奏、甄别贪劣不职各员一摺。湖北竹山县知县谢裕三、藉端科敛。物议沸腾。郧西县知县达诚、听断颟顸。粗鄙近利。署长乐县知县陈元枢、假公济私。纵役扰民。均著即行革职。以肃官方。现月　　

○总理各国事务衙门奏、订换日本条约。请照成案。由本署与该使详议。从之。摺包　　

○以运济滇桂饷械出力。赏洋员司徒华、等都司衔。权授中国副将麦士尼、总兵衔。摺包　　

○旌表守贞孝女、湖北兴国州冯正卿聘妻刘氏。摺包　　

○丙午。中元节。上诣奉先殿寿皇殿、行礼。内记　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。照录　　

○遣官祭端慧皇太子园寝。照录　　

○河东河道总督成孚奏、黄河伏汛期内。叠出险工。督属抢护。得旨、即著督饬在工人员。妥速筹办。加意防守。毋稍疏虞。摺包丁未。谕内阁、游智开奏参庸劣不职各员等语。四川署茂州直隶州知州张嵩生。嗜好太深。难期振作。南充县知县许缙。性情浮伪。行止有亏。均著即行革职。以肃官方。现月　　

○戊申。文宗显皇帝忌辰。上诣奉先殿寿皇殿、行礼。遣官祭定陵。内记　　

○以侵蚀恤款、革贵州副将徐占先职。并讯办。摺包　　

○以纠众毙命、拒捕戕兵。逮已革贵州在籍游击胡先科、置诸法。摺包　　

○己酉。谕军机大臣等、电寄李鸿章等钦奉慈禧端佑康颐昭豫庄诚皇太后懿旨。醇亲王奕譞进呈李鸿章信函各件。均悉。此时情事未定。先以整军严备为主。李鸿章务将调兵事宜。赶紧豫筹。为朝发夕至之计。先事宜审慎。不可大意。临事宜决断。不可游移。一面酌调兵轮。赴朝鲜海面。不时操巡。以联声势。并电催陈允颐。询问之事。有无把握。刘瑞芬诘问外部。若何情形。一有确覆。即电闻请旨办理。电寄　　

○甘肃新疆巡抚刘锦棠代奏、回子亲王沙木胡索特请觐。得旨、著准其按班朝觐。摺包　　

○辛亥。谕内阁、巡视西城御史庆祥等奏、遵保拏获邻境盗犯出力之司坊各员。暨请将副指挥白荃、赏还顶戴各摺片。著吏部议奏。现月　　

○乌里雅苏台将军杜嘎尔等奏、军需用款。补奏立案。下部知之。摺包　　

○壬子。直隶总督李鸿章奏、山海钞关赢余银两。请留关备用。下部知之。摺包　　

○盛京将军庆裕等奏、奉省兵力尚单。部议撤回吉林客兵。请暂缓裁遣。从之。摺包　　

○护理四川总督游智开奏、改发新疆人犯。奉文较迟。未及照办。请即就配所分别留遣。下部议。摺包　　

○予积劳病故。直隶总兵李得成议恤。并附祀沧州丁寿昌专祠。摺包　　

○以捐建义塾。予直隶静海县教谕毛德闰故父毛颜、府经历李全有故父李希圣、建坊。摺包　　

○癸丑。谕军机大臣等、有人奏、豫省盗案叠出。汝甯、陈州、光州等属尤甚。捕役多与盗贼句通。地方官规避处分。往往讳匿不报等语。安民必先弭盗。该省盗风本炽。由于捕务废弛。现值各处遣撤勇丁甚多。傥或乘机句结。尤恐酿成隐患。著边宝泉、严饬各该道府州县。遇有盗案。随时据实申报。勒限严缉。总期有犯必惩。傥敢仍前怠忽。立予严参。并通饬地方官实地举行保甲。以清盗源。另片奏、河北镇总兵崔廷桂。所部多有空额。并有纵勇扰民、及置买田产、夥开煤窑情事。获嘉县知县李步云、嗜好太深。劣款甚多。修武县知县康曾定、寄居怀庆府属。置有田产祠墓。并不呈明回避各等语。所奏如果属实。均应严行惩办。著边宝泉、将以上各款。确切查明。据实参奏。毋稍徇隐。现月　　

○又谕、有人奏、吉林双城堡协领明升。于该处税务、私定税额。名为货捐。派商承办。勒令包缴。并将油税、任意抽收。该处盗案叠出。捕务废弛。以致民怨沸腾。请饬查办等语。所奏如果属实。亟应从严惩办。著希元按照所参各节。确切查明。据实具奏。毋稍徇隐。寻奏、查明双城堡协领明升、私定税额。勒商包缴。及捕务废弛三款。均无实据。至抽收油税。虽为杜弊起见。然非禀明办理。原参不为无因。且该协领于经管税务。不随时报解。擅自借垫动用。与侵渔入己者无异。请即行革职。挪用税项。务令缴清。佐领安详、达春、笔帖式庆寿请交部察议。从之。摺包　　

○又谕、游智开、文硕奏、会议举办边防。并声明酌增兵数缘由各摺片。前据丁宝桢奏、拟于巴里二塘、驻师三千余人。当经谕令不动声色。妥为布置。兹据该护督等会奏、拟于丁宝桢原议三千人之外。再添兵一千名。并称文硕到任后。恐即有必应调拨之需等语。英人入藏游历一事。现经总理各国事务衙门、与英使订立新约。允即停止。惟须在藏印边界、议办通商。应由中国体察情形。设法劝导。如果开办有成。即可永不入藏。是目前紧要关键。仍以开导番众、于边界通商为主。前因印藏交界之独脊岭地方。藏番早有与英人互相贸易之事。已谕色楞额等、密查具奏。著文硕于到任后。确切查明。如果实有其事。正可因势利导。切实劝谕。将来开办。自无阻阂。至所请募勇四千人、举办边防之处。现在并无战事。防勇本不必多。文硕所称调勇入藏。尤宜慎重。恐番众疑惧。别滋事端。丁宝桢前奏驻防三千人。有所费不赀、酌量情形办理之语。巴里二塘。究应驻师若干名。四川财力。能否供应。吴奇忠统领各营。能否得力。刘秉璋计将到任。著即会同筹商。奏明请旨办理。文硕身膺边寄。所有一切事宜。务当妥慎筹画。加意抚绥。切勿稍涉张惶。致生枝节。是为至要。将此由六百里各谕令知之。洋务　　

○甲寅。河南巡抚边宝泉奏、南召县山水为灾。由县给赈。得旨、即著该县妥为抚恤。毋任失所。摺包　　

○山西巡抚刚毅奏、省城被水。分别赈恤防堵。得旨、即著饬属确切查勘。妥为抚恤。以济灾黎。一面赶紧堵截新溜。挑浚旧沙。务使水归故道。毋任再行漫溢。　　

○又奏、太原、榆次、徐沟祁、太谷、平遥、介休、文水、汾阳、等县。同时被水。得旨、即著饬令各该县查明被灾户口。分别轻重情形。妥为赈恤。毋任失所。摺包　　

○以通政使司副使冯光勋、为太仆寺卿。朱签　　

○河南布政使孙凤翔、因病解职。以浙江按察使刘瑞祺、为河南布政使。广东惠潮嘉道萧韶、为浙江按察使。现月　　

○丙辰。仁宗睿皇帝忌辰。上诣寿皇殿行礼。遣官祭昌陵。内

记

　　

○谕军机大臣等、户部奏、请旨催解京饷一摺。本年京饷。原拨续拨共银八百万两。截至五月底止。除划拨已解报解过半、并已解报解起程及半外。尚欠解银五百五十三万四千两。现在部库支绌。应放各款。均关紧要。所有各省关欠解京饷。亟应全数报解。以应要需。著该将军督抚监督等。各将欠解银两。赶紧陆续提前解部。统于年内埽数解齐。傥敢诿卸拖欠。即由户部照章参奏。其解不及半、及丝毫未解等处。经此次严催后。傥仍不完解。著户部随时指名严参。原单著摘钞给阅看。另片奏、上年各省应解近畿防饷及京饷。欠解尚多。查明奏参等语。所有应行议处之各该督抚藩司运司关道等。著吏部查取职名。照例分别议处。仍著直隶、广东、福建、浙江、江西、各督抚。饬司道迅将上年近畿防饷京饷。查明欠数。提前筹解。限年内埽数解清。傥仍延不筹解。即著户部指名严参。将此由五百里谕知各该将军督抚。并传谕粤海关监督知之。现月　　

○又谕、户部奏、本年筹边军饷暨划拨雷正绾月饷银两。截至五月底止。仅据福州将军将闽海关六成洋税、报解一半。其余俱解不及五成。且有丝毫未解者。开单请饬催解等语。本年筹边等饷。极关紧要。著该将军督抚监督。按照单开欠解银数。迅速提前筹款。分别报解。以资济用。如再延不清解。即著户部照案奏参。原单著钞给阅看。将此由五百里谕知各该将军督抚。并传谕粤海关监督知之。现月　　

○两江总督曾国荃奏、请截留本年应行解部银两。支发南洋防费。下部议。摺包　　

○又奏、请将提督吴隆海等、并留两江差遣补用。允之。摺包　　

○以吏部尚书锡珍、为崇文门正监督。正红旗汉军都统善庆、为副监督。现月　　

○旌表守节抚孤、福建侯官县陈彭年妻王氏、长乐县王宗禧妻章氏、在籍知县王桢妾徐氏。摺包　　

○丁巳。谕军机大臣等、电寄李鸿章、钦奉慈禧端佑康颐昭豫庄诚皇太后懿旨。醇亲王奕譞进呈李鸿章信函等件均悉。俄外部既称实无此事。韩廷已拏匪治罪。且允备文申叙、非国王政府所知。前文可作废纸等语。有此两节。此事即可不再穷究。惟朝鲜所备之文。必须明晰声叙。盖用国宝。方为确据。著李鸿章督饬妥办。至原文索还与否。可以置之不问。一面催询陈允颐到后、若何情形。即电闻请旨。电寄　　

○戊午。谕军机大臣等、户部总理各国事务衙门奏、请催解东北边防经费一摺。据称各省关本年应解东北边防经费。截至七月十五日止。除解到及报解起程外。尚欠解银一百二十五万两。请饬迅解。并补解历年积欠银两等语。此项经费。关系紧要。自应迅速筹解。以济要需。著该将军督抚监督。将欠解银两、赶紧筹解。傥再迟延。即著户部照贻误京饷例。指名严参。原单著分别摘钞。给与阅看。将此由五百里谕知福州将军、直隶、两江、闽浙、湖广、两广、四川、江苏、浙江、安徽、江西、福建、湖北、湖南、广东、河南、山东、各督抚。并传谕粤海关监督知之。现月　　

○吉林将军希元等奏、敦化县地僻民艰。前放荒地。田未开垦。价未缴齐。拟请变通升科章程。委员妥办。又奏、前放伊通河等处荒地。未能一律垦齐。请展限升科。以纾民力。并从之。朱

批

　　

○己未。护理浙江巡抚许应鑅奏、续截营勇各饷。咨部立案。报闻。摺包　　

○护理安徽巡抚张端卿奏、筹补江甯仓米。借款解放。下部知之。摺包　　

○以劣迹昭著。革浙江提督刘玉田职。摺包　　

