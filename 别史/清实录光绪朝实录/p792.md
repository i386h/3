<!-- { "loadSidebar": true } -->
○闽浙总督边宝泉奏闽鹾困惫请仍免全厘。以资补救。下部议行又奏更定知县酌委轮委班次。计酌委浦城、崇安等、二十缺轮委古田、南平等、三十八缺下部知之命敖汉多罗郡王达木林达尔达克为昭乌达盟盟长。　　

○追予城陷殉节。前署浙江杭州府知府马昂霄。仁和县主簿葛家逵暨昂霄子维城维屏孙天德附祀故杭嘉湖道叶堃专祠从浙江巡抚廖寿丰请也。　　

○辛未遣官祭文昌帝君庙。　　

○谕内阁御史易俊奏请裁减乡会试中额并各省学额各摺片著礼部议奏寻覆奏议驳。从之。　　

○又谕御史易俊奏请变通内阁中书补缺班次等语著吏部议奏。　　

○又谕王文韶奏特参贪劣不职州县一摺直隶易州直隶州知州宫昱贪鄙狡诈巧于钻营沧州知州袁遂贪黩病民怨声载道开州知州周家鼎贪很诈戾。不恤民隐乐亭县知县张鹤龄粗鄙嗜利。不洽舆情。候补知县庞德澐贪鄙恶劣行同无赖。均著即行革职昌黎县知县丁予勤庸懦无能。信用丁役。该员系正途出身文理尚优著以教职归部铨选。　　

○谕军机大臣等翰林院奏修撰黄思永呈称畿辅地方屡遭水患本年雨旸时若。而文安、大城、宝坻、玉田等处积潦之区仍复不少。推原其故实由于水害不除水利不见请饬广筹经费。杜绝弊端为一劳永逸之计等语。畿辅水利。叠经谕令王文韶等设法筹办该修撰所称各节。有无可采著王文韶孙家鼐陈彝酌度情形妥筹办理。以消水患。而利民生原摺均著钞给阅看将此各谕令知之御史易俊奏湖北银圆成色须防日久弊生请饬部严定章程。并请捐项钱粮准其搭收户部收支各款亦请一律通行。下户部议。　　

○浙江巡抚廖寿丰奏、元凯轮船年久难修。变价万金另购浅水兵轮三艘。分道配辑。下部知之又奏遵旨查拏潜逃回籍之奉天复州知州金兆埙业经病故请免置议。报闻。　　

○缓徵顺直武清、文安、大城、大兴、宛平、雄、安、河间、天津、青、静海、沧、钜鹿、十三州县。被雹地方。应徵本年上忙暨节年旧欠粮租有差。　　

○壬申。谕军机大臣等、电寄刘坤一电悉。魏光焘著移扎山海关。将所部三十营。从严挑补。务使一律精壮。　　

○又谕、电寄刘树堂所奏悉。牛师韩一军。前谕令由陆赴甘。今改由水道仍迟滞不前。实属懈弛。著催令迅速前进毋得刻延。　　

○广西巡抚张联桂奏富川县容县被水。现筹抚恤。得旨、即著饬属查勘抚恤。毋任失所。　　

○又奏、柳浔二府匪徒拒捕。剿办情形。得旨、仍著饬属合力兜捕。毋任蔓延。　　

○又奏、请免扣文武微员养廉。以示体恤。从之。　　

○癸酉。秋分夕月于西郊上亲诣行礼。　　

○谕内阁、前据御史易俊奏参安徽英山县知县尹允照积压案件滥刑索赃等款当谕令福润确查具奏。兹据奏称、查明尹允照被参各款。均无实据。惟连年积案多至百有余起。实属有乖职守。英山县知县尹允照著即行革职。以肃官方。　　

○安徽巡抚福润奏庐州府附郭首邑。合肥县城垣损坏。亟应筹修。请将革员赵怀业、卫汝成、抄封家产。变价银两。酌提津贴城工。允之。　　

○甲戌。上诣颐和园乐寿堂问慈禧端佑康颐昭豫庄诚寿恭钦献崇熙皇太后安。　　

○直隶总督王文韶奏截留漕米。发给各营。照数扣饷。收回价银十九万三千余两。其运存营口旅顺之米。遗失焚毁。请免追缴。至江北江苏个儿钱一项。原系抵作运费。收支数目。请饬核销。允之。　　

○调直隶正定镇总兵吴宏洛为通永镇总兵官。通永镇总兵吴育仁为正定镇总兵官。　　

○以捐助军饷。予直隶候补知府汤纪尚奖叙。　　

○乙亥。谕内阁、鹿传霖奏参。贪劣不职各员等语。四川候补知县沈炘习尚钻营。声名狼藉。署大邑县任内盗案甚多。讳匿不报。署冕甯县知县候补通判信元良贪酷虐民。纵容家丁藉端朘削。怨谤沸腾。均著即行革职。候补通判韩廷钺性情贪诈。声名平常。交代取巧。拖延不结。候补知县张茂森胆大钻营。不安本分。均著以县主簿降选。　　

○谕军机大臣等、都察院奏、四川新津县举人李德昭、以知县玩视捕务等词。赴该衙门呈诉。据称该举人家连年被劫。伊祖母因伤毙命。伊母伊弟被贼凶伤捆打。知县粟秉等并不认真缉拏。赃盗迄未弋获等语。案关地方官徇庇差役。纵盗殃民。著鹿传霖按照该举人所控各节。确切查明。如果属实。即行从严惩办。毋稍宽纵。原摺呈均著钞给阅看。将此谕令知之。　　

○又谕、有人奏、吉林将军长顺信用知府文韫、委员张成泰、翼长富兴、知府明徵、及机器局各员弁。毫不加察。以致串通一气。贪残朋蔽。纳贿招权。请饬查办等语。著恩泽按照所参各节。确切查明。据实具奏。毋稍徇隐。原片著钞给阅看。将此谕令知之。　　

○又谕、本日召见之选用道蒋斯彤、著督办军务王大臣询问事件。　　

○以捐宅作节孝祠并筹祭费。予四川郫县节妇彭郑氏。为其故翁姑建坊。　　

○上以祭社稷坛。自是日始、斋戒三日。　　

○丙子。谕军机大臣等、有人奏、福建候补知县办理商务局姚近范、藩库厅兼善后局支应任如芬、机器局苏绍良、朋比为奸。乘台北失守。私盗公款。或汇厦门。或汇上海广东。任如芬得银三十万两姚近范得银十万两。苏绍良得银二十万两。任如芬改省江苏。姚近范欲捐道员。苏绍良欲捐知府。台北失守。库储祇二十三万。任如芬诬报七十万之多。台湾新海防捐尚有五六十万。亦饱私橐等语。所奏各节。究竟有无其事。著边宝泉查明具奏将此谕令知之。　　

○又谕、电寄杨昌浚、据奏循化解围情形。并河州击贼获胜各一摺。所有出力员弁。著查明暂行存记。阵亡之记名提督广东补用总兵李日新、补用总兵刘润山、把总罗俊儒、从九谭楚生、文童王少卿、都司李振元、均著交部议恤。嗣后剿办情形。该督务遵前旨。随时电奏。毋稍迟延。　　

○陕甘总督杨昌浚奏、甘肃阶文西甯张掖中卫甯灵等处被灾。现筹抚恤。得旨所有被水被雹之六厅州县。著饬属分别抚恤。应否蠲缓。即查明具奏。　　

○丁丑。太宗文皇帝忌辰。遣官祭昭陵。　　

○祭先师孔子。遣大学士麟书行礼。　　

○谕军机大臣等、有人奏、两淮盐务督销局一差。江苏候补道员百计钻营。岁可得一二十万金。两湖江西淮盐引地。各设督销局。事权倒置运司盐道转无从过问。请规复旧制。以专责成等语。淮盐督销局。应即酌量裁并。著张之洞体察情形。奏明办理。原片著钞给阅看。将此谕令知之。　　

○又谕、有人奏、署江苏太仓州知州金元烺贪酷任性。州城陆姓一案。得贿勒令私和。且有擅责生员情事。请饬查惩处等语。著赵舒翘确切查明。据实具奏。原片著钞给阅看。将此谕令知之。　　

○又谕御史庞鸿书奏、滇边界务。急宜熟筹一摺。著总理各国事务衙门王大臣议奏。寻奏、遵查滇缅界务。已咨行云贵督臣选派妥员。会同英官就新定图线。定立界石。至八募野人山地关系甚重。未可轻许。已与英使再三辩驳。方今时事多艰。环求无厌。诚如该御史所言。惟有刻意坚持。相机因应。以扩利源。而杜狡谋。报闻。　　

○又谕、电寄张之洞、有人奏、湖北铁政局与大冶产铁处相距甚远。以致铁价太昂。且近处并无佳煤。炼铁未能应手。查湖南北商民以铁厂为生业者极多。不患铁之缺乏。而患铁质不良。铁价较贵。铁政局犯此二弊。即难收效等语。铁政局经营数年。未著成效。即如快枪一项。至今尚未制成。著张之洞通盘筹画。毋蹈前失。　　

○又谕、电寄杨昌浚电悉。西甯道路梗塞。情形吃紧。著责成李培荣节节埽荡前进。董福祥到甘。著即迅赴前敌。相机进剿。毋庸进省。以免濡滞。叶占魁、何建威、均归董福祥节制调遣。如不听令。即行严参。　　

○又谕、电寄鹿传霖昨电已悉、法案具奏。驿递需时。著将此案起事根由。获犯名数。及省城大小各员应得处分。详细具陈。毋赘毋略。限三日内电到。不得刻延。　　

○又谕、电寄董福祥奏悉、前谕令添募马队。上紧召募。吴云伍著催令启程。所请调编修白遇道赴营。已照准矣。　　

○总管内务府大臣文瑞奏、库款支绌。援案请劝谕旗丁量力捐输。以金顶虚衔之尚膳茶副等缺。分班奖补。以裕支发。得旨、所请著毋庸议。　　

○两广总督谭钟麟等奏、广东新会县乡民械斗。拒杀弁勇。派营弹压拏办。得旨、著即严拏首要各犯。讯明惩办。　　

○以欠解银米。革已故广东饶平县知县赵士桐。海康县知县王星斋职。并勒追。　　

○戊寅。祭大社。大稷。上亲诣行礼。　　

○宣宗成皇帝诞辰。上诣奉先殿。寿皇殿行礼。　　

○谕军机大臣等、电寄刘坤一电悉、李光久所部老湘营。著交分统由海道撤回江南。交张之洞酌量分扎。李光久即著来京引见。　　

○广东巡抚马丕瑶奏、附省沙路地方。向有铁桩木桥拦塞河道。为防务设险良策。年久断烂勘估修复。共用二万余金。下部知之。　　

○己卯。太祖高皇帝忌辰。遣官祭福陵。　　

○谕内阁、给事中端良奏、场差大臣车辆夫役恃势婪索。请饬严禁一摺。据称本年六月闲贡院考试繙译阅卷大臣会章之车夫。因诈财未遂。将大兴县役王姓虏禁勒赎。又七月闲考试汉教习。专司稽查大臣裕德之轿夫。纠众强取供给为米石。并殴辱应差官员等语。贡院重地。夫役人等竟敢恃众讹索。实属不成事体。会章裕德未能约束。均著交部察议。所有滋事之车轿夫役。即著该大臣等自行惩办。嗣后各部院堂官。于随带仆从夫役。务当严加约束。不准稍有滋扰。寻吏部议、会章等、应得罚俸六个月公罪。得旨、准其抵销。　　

○又谕、给事中端良奏、外城修理街道发商生息银两。请归五城正指挥经理等语。著该衙门议奏。　　

○又谕、各国设立教堂。叠经谕令各省督抚。严饬地方官加意保护以期民教相安。本年五月闲。四川省城匪徒滋事。打毁东校场教堂。省外各处旋又屡出教案。皆由地方官平日不加劝谕百姓。致酿事端。迨闹事后。又不赶紧惩办。该督刘秉璋督率无方。厥咎甚重。据御史吴光奎奏称、省城滋事之始。刘秉璋坚置不理。并未派兵弹压。无业游民愈聚愈众。以致省外教案层见叠出该督任意废弛。有负重任。著即革职。永不叙用。以示惩儆。其余办理不善之道府等官。著鹿传霖确切查明。分别参办。　　

