<!-- { "loadSidebar": true } -->
○壬午。谕内阁、给事中殷李尧奏、荫生分部人员。请变通补缺班次。并修撰编修检讨等官。请酌定俸满年限截取知府各摺片。著吏部议奏。现月　　

○谕军机大臣等、有人奏、直隶署完县知县金厚生、履任以来。于地方公事。概置不理。信任幕友金姓、门丁曹姓、加派差费。于民人完纳钱粮。勒增折钱价值。并有索取盐当陋规情事。请饬严查究办等语。著李鸿章确切查明。据实具奏。原片著钞给阅看。将此谕令知之。寻奏、金厚生被参各款。地粮系按定章徵收。差车亦照成案派办。亦无不理公事信任幕友情事。惟失察门丁招摇。应请交部议处。从之。摺包　　

○又谕、有人奏、江苏青浦县知县钱志澄、于吴文亮谋毙李鸿振一案。业经邻县验明详报。旋因劣幕倪姓关说开脱。案延不结。请饬提讯等语。著刚毅提集人证卷宗。秉公严讯确情。据实具奏。原片著摘钞给与阅看。将此谕令知之。寻奏、钱志澄并无信任幕友关说开脱延案不结情事。并现讯大概情形。报闻。摺包　　

○又谕、有人奏、山东利津县知县朱庆元、纵容胞弟朱六、包揽词讼。遇贿偏袒。收已蠲之钱粮。索无事之役费。并有冒充世职情事。请饬查讯等语。著张曜按照所参各节。确切查明。据实具奏。毋稍徇隐。原片著摘钞给与阅看。将此谕令知之。寻奏、朱庆元兼袭世职。委无假冒。其族人朱六。既经被人指摘。以后应不准随任办事。免遭物议。报闻。摺包甲申。驻藏办事大臣升泰奏、由独脊岭回藏。查明西藏密迩印度。英人畏俄窥伺。时思派员到藏游历。藉探消息。傥英俄事机稍急。则藏地之安危系之。边防亟宜讲求。现同汉番各员。悉心筹画。一、宜修建关隘。以重边防。一、宜分设驻边汉番文武官员。以资控制。一、布坦廓尔喀两部。宜令藏番与修邻好。以期相助。一、酌留官兵驻边。暂资巡查。如所请行。摺包　　

○乙酉。上幸画舫斋。阅侍卫等步射。至壬辰皆如之。

现月

　　

○予故热河都统谦禧恤典如例。赏银一千两治丧。并赏伊孙文瀛以员外郎用。文灏以主事用。现月　　

○丙戌。谕内阁、曾国荃、刚毅奏、接办春赈完竣一摺。江苏苏州等府属。本年办理春赈。暨浚河筑圩。以工代赈各事。叠经曾国荃、刚毅、派员分办。并经绅董等筹集巨款。竭力勷助。现已一律办竣。地方悉臻安谧。在事尤为出力之候补道钱宝传、李庆云、沉玉麒、吴江县知县陈炳泰、办理加赈之候补道桂嵩庆、义赈绅士候选训导严作霖、直隶候补同知直隶州谢家福、在籍绅士国子监祭酒吴仁杰、奉天府府丞朱以增、詹事府中允费延厘、翰林院编修吴大衡、分部主事吴大根、内阁中书潘祖谦、实心任事。乐善急公。均能劳瘁不辞。灾民得沾实惠。洵堪嘉尚。以上各员。著传旨嘉奖。其余出力各官绅。著准其择尤请奖。毋许冒滥。现月　　

○以镶白旗满洲都统德福为热河都统。未到任前。以热河道恩良暂行护理。现月　　

○丁亥。以京师得雨尚未优渥。上复诣大高殿祈祷行礼。时应宫拈香。现月　　

○遣贝勒载漪诣昭显庙。贝子奕谟诣宣仁庙。辅国公载泽诣凝和庙。肃亲王隆勤诣觉生寺。贝子载澍诣黑龙潭拈香。现月　　

○谕军机大臣等、奕劻奏、鄂伦春牲丁请弛入操之令一摺。据称黑龙江鄂伦春牲丁。自编旗充差后。纷纷逃避。该牲丁等技艺最娴。施放火枪。动能命中致远。傥散而不归。为人所诱。殊属可虑。宜弛入操之令。加意抚绥。未必非实边之助等事。著依克唐阿斟酌情形。设法妥为抚恤。其应如何处置尽善之处。酌定章程。奏明办理。原摺著钞给阅看。将此谕令知之。寻依克唐阿奏、遵谕抚恤鄂伦春牲丁。请俟冬令查阅各城。就近开导。酌定章程。得旨、著俟查阅后妥筹具奏。现月　　

○命礼亲王世铎管理向导处事务。　　

○调镶黄旗蒙古都统符珍为镶白旗满洲都统。以正白旗满洲副都统容贵为镶黄旗蒙古都统。　　

○己丑。以渥沛甘霖。郊原沾润。上诣大高殿报谢。行礼。现月　　

○遣贝勒载濂诣时应宫。贝勒载漪诣昭显庙。贝子奕谟诣宣仁庙。辅国公载泽诣凝和庙。肃亲王隆勤诣觉生寺。贝勒载澍诣黑龙潭拈香。现月　　

○河南巡抚倪文蔚奏、阌乡县城临河屡塌。异常危险。请拨用库款十二万两。于沿河建筑石坝十座。挑溜刷淤。以保民生而固城垣。允之。摺包　　

○以吏部右侍郎敬信、为左翼总兵官。现月　　

○调镶白旗满洲副都统续昌为正白旗满洲副都统。正黄旗汉军副都统希隆阿为镶白旗满洲副都统。署镶白旗汉军副都统奕功为正黄旗汉军副都统。以记名副都统色楞额署镶白旗汉军副都统。明发　　

○以恃符狡展。革云南守备马中騄职。并讯办。摺包　　

○抚恤河南淮甯、商水、洛阳、三县被风被雹灾民。摺

包　　

○辛卯。孝恭仁皇后忌辰。遣官祭景陵。照例　　

○壬辰。稽查右翼宗学礼部尚书昆冈等奏、左右翼宗学房舍倾圯。亟宜修复。认真整顿。以培天潢。得旨、著管理宗学王贝子妥议具奏。寻肃亲王隆勤等奏、八旗官学。前经管学大臣议定新章。颇著成效。拟仿照办理。并拟将觉罗学一并整顿。请饬宗人府暨管理八旗觉罗学之王贝勒。会同参酌详议。从之。摺包　　

○以故苏尼特郡王绰克苏伦子棍布车林、袭爵。早事　　

○癸巳。谕内阁、巡视南城给事中桂年等奏、遵保拏获盗犯出力之司坊绅董。既吏目张庆禄。请仍照原保给奖各摺片。著该部议奏。现月　　

○伊犁副都统额尔庆额奏、伊犁将军色楞额病故。情节可疑。派员密查。得旨、即著确切查明。迅速覆奏。摺包　　

○以海运奉天米豆完竣出力。予直隶天津道胡燏棻、奉天奉锦山海关道诚勋优叙。余升叙有差。摺包　　

○予故湖南提督周盛传、于直隶青县建立专祠。故记名提督梁善明、朱焕明、刘朝祐、附祀福建陆路提督唐定奎专祠。从直隶总督李鸿章请也。摺包　　

○以捐资助赈。予安徽节妇刘李氏建坊。摺包　　

○甲午。谕军机大臣等、裕禄等奏、请饬催本年的饷。并历年欠饷。开单呈览一摺。据称奉天本年的饷。前经户部议拨山东地丁银十一万两。两淮盐厘银八万两。盐课银三万两。江苏厘金银二万两。临清关常税银二万两。仅据两淮解到银二万两。山东解到银二万两。其余均未报解。至各省历年欠饷。为数甚钜。请饬催解等语。奉天支放各款。需饷甚殷。亟应迅速拨解。以资应用。著各该督抚监督等。即将应解奉天本年的饷。于六月内批解一半。十月内埽数解清。并将欠解历年专饷分年搭解。以济要需。原单均著钞给阅看。将此由四百里谕知直隶两江江苏河南山东各督抚、并传谕淮安关监督知之。现月　　

○命都察院左都御史贵恒、工部左侍郎汪鸣銮、驰驿前往吉林查办事件。现月　　

○豁免云南元谋县被旱地方钱粮。摺包　　

○乙未。谕内阁、鹿传霖奏、纠参劣员等语。陕西丁忧朝邑县知县黄鹗、沾染嗜好。公事废弛。候补直隶州州判李冕贤、任性妄为。行同市侩。均著即行革职。并著该抚咨行湖南巡抚。查明黄鹗如有匿丧捏报情弊。再行从严参办。以肃官方。现月　　

○以山东堵口合龙出力。赏知府沈廷杞蓝翎。摺包　　

○以承修山东青城县堤工延缓误事。予候补知县何庆安等革职留工摘顶有差。摺包　　

○以承修山东济阳县坝工未能如法。济阳县知县胡钟元。摘顶察讯。摺包　　

○丙申。改命吏部尚书麟书、同工部左侍郎汪鸣銮、驰驿前往吉林查办事件。贵恒毋庸前往。现月　　

○丁酉。谕军机大臣等、前据沙克都林札布奏、请将哈巴河一带地方。仍由科布多收回。安插蒙哈。当经谕令沙克都林札布、额尔庆额、妥议具奏。兹据额尔庆额查明覆奏。据称哈巴河一带。自塔尔巴哈台借地以来。派兵驻守。尚称安静。科布多境内。并无急待安插之蒙哈。若将该处借地给还。徒滋劳扰。转非绥靖藩部之道等语。此案前经刘锦棠、色楞额、锡纶具奏。均称哈巴河一带。为边防要地。应仍隶塔尔巴哈台管辖。方为合宜。额尔庆额所奏。与刘锦棠等叠次筹议。意见相符。所有哈巴河一带地方。著仍由塔尔巴哈台按照现在办法。妥为经理。毋庸另议更张。朝廷轸念边防。折衷定议。该大臣等、务当力顾大局。将各该管地方。应行安抚防守事宜。认真办理。不得稍存意见。将此各谕令知之。现月　　

○云贵总督王文韶等奏、越南难民。就抚反覆。滋扰边境。派兵剿办。以弭边患情形。下所司知之。　　

○伊犁副都统额尔庆额奏、遵查哈萨头目。并无需索情事。及派员设法将已移哈萨收回各缘由。报闻。摺包　　

○予积劳病故。黑龙江呼兰等处防营翼长、已革副都统吉尔洪额恤典如例。摺包　　

○戊戌。命吏部左侍郎松溎、户部右侍郎徐用仪、承修各仓运粮石路工程。早事纂修官顾瑗恭纂　　

帮总纂官程棫林恭辑监修总裁世恭阅九月二十三日正总裁那月日专司藁本陆恭覆阅癸丑七月初七日徐月日荣月日副总裁唐月日宗室宝恭阅二月十三日陈恭阅二签七月十九日熙月日郭恭阅三月十六日宗室麒月日



大清德宗同天崇运大中至正经文纬武仁孝睿智端俭宽勤景皇帝实录卷之二百八十六　　

光绪十六年。庚寅。六月。己亥。朔。上诣仪鸾殿问慈禧端佑康颐昭豫庄诚寿恭钦献皇太后安。至戊辰皆如之。外

起居注

　　

○庚子。山东巡抚张曜奏、铁轨运土。最为迅速。河工堵口压土之时。深资得力。派员赴天津购造。报闻。　　

○辛丑。山东巡抚张曜奏、发放连年被水村庄春赈。下部知之。　　

○又奏、齐东各州县濒河村庄三百余处。终年被水。劝令迁移大堤以外。酌给迁费。先后搬移二千余户。现更购买高埠地亩以资安插。报闻。　　

○以捐助东赈。赏直隶候选道王守善二品顶戴。　　

○壬寅。谕内阁、京师自上月二十九日以后。大雨滂沱。连宵彻旦。河流骤涨。诚恐近畿一带。禾稼受伤。朕心实深焦虑。著直隶总督、顺天府府尹、查明各处地方。有无被灾之处。迅即驰奏。近日京城内外。倒塌房屋甚多。有无伤毙人口。并著步军统领衙门、顺天府。确切查明。即行奏闻。以慰廑系。现月　　

○以捐修城工。予奉天甯远州士民奖叙。　　

