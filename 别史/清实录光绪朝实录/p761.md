<!-- { "loadSidebar": true } -->
○又谕、电寄宋庆等、电奏均悉。宋庆因开河在即。恐倭扰各口。冀战胜以牵敌势。催进较急。致陷贼诱伏之计。虽彼此杀伤相当。炮位无失而宋庆坠马伤腰。殊深廑念。吴大澂派去炮队。留防未用。亦非进援不力。所请严议之处。均著加恩宽免。马玉昆闯围再入。护出被困之兵。实属奋勇异常。并著传旨嘉奖。宋庆秉性忠壮。身临前敌但统帅之任。全在指挥调度。不专以冲锋陷阵为功。况倭贼狡计极多。嗣后务须守临事好谋之训。稳慎图功是为至要。吴大澂派李光久等各军。合力进攻海城深盼续获捷音。至吕本元等电倭寇扑犯三家子。吴大澂请饬唐仁廉派兵往助现在唐仁廉兵械未齐。亦难兼顾著与裕禄、长顺依克唐阿等、另筹策应。以固辽沈门户。电寄　　

○又谕电寄王文韶、庶子戴鸿慈奏、沧州歧口一带。地方吃紧仅有梅东益马步三营。兵力太单恐贼由此登岸。北趋津通。诸军隔绝而不能救等语昨据王文韶电称、曹克忠一军。分扎歧口上古林十二营。并以游击之师。上顾津沽下顾歧口是该处防务。业经布置周妥。至沧州控运河水陆之冲。有无防军扼扎。应如何妥筹兼顾之处著王文韶酌度办理。电寄　　

○又谕、电寄张之洞、两电俱悉。炽大续借金镑。已令户部速议具奏。快枪快炮。实为行军利器。张之洞现与洋行商妥。垫款订购一切办法。均著照所请。即行订定为要。电寄　　

○管理火药局大臣怀塔布等奏、征防事繁。请添造夯药六万斤。铜轮火药十二万斤得旨著准其照数添造以资应用洋务　　

○盛京将军裕禄奏、奉天锦甯远各州县被水。现筹赈抚情形。下部知之摺包上以祭社稷坛。自是日始、斋戒三日。起居注　　

○丙午。谕军机大臣等、电寄张之洞、昨奏续借炽大洋行二百万磅。著该督即行照办。电寄　　

○又谕、电寄裕禄、电奏请截留粮石等语。所有奉天本年应行运通粟米豆石。著准其截留。以备军粮之用。电寄　　

○又谕、电寄刘坤一等、昨据吴大澂奏据吕本元等电报倭寇扑犯三家子。请饬唐仁廉派兵往助。当因唐仁廉兵械未齐。不能兼顾。谕令裕禄、长顺等另筹援应。本日接长顺电。亦与吴大澂电同。并称现与依克唐阿。均在前敌无兵可拨仅抽调二三营前往。以顾后路等语。正月二十六日。据陈湜电报。该臬司已于二十二日到甜水站各营亦到齐。现驻甜水。站为游击策应之师该臬司已与吕本元等会晤何以吕本元等电中均未提及现在三家子被踞。分水岭奉军太单著刘坤一迅即电饬陈湜统带数营。驰往分水岭一带协同奉军尽力堵剿。以扼辽沈门户。并将开拔日期电闻。电寄丁未。祭先师孔子。遣户部尚书熙敬行礼。外注　　

○谕军机大臣等、电寄王文韶等、电奏已悉。聂士成现赴芦台。该督已与商定。合并马步三十五营。为津沽北路大枝游击之师。著即责成该提督整饬诸军。相机布置。何处有警。迅即驰剿。以屏蔽京畿。为第一要著。其津沽各海口防营。并著均埽聂士成总统。以一事权。曹克忠三十营。著专顾津南一路。随时侦探贼情。妥筹防剿电寄　　

○又谕、电寄张之洞、电奏已悉。长江水师千总金渔、著赏加都司衔。已革提督沈茂胜著赏给五品顶戴。江西候补道恽祖祁、安徽差委总兵王心忠、在籍提督王金榜、均著准其调赴江南差委。电寄又谕、电寄长顺、吴大澂电奏、大高岭告急。裕禄商调李光久五营援助。以扎营在海城之西。未克绕道赴援等语。现在倭寇已踞三家子。系通辽沈大高岭要路。该处防兵太单。情形万紧。刻下海城一时难克。以先固辽沈之防为最要。长顺所部现在海城四十里外。著先其所急。就近移扎要隘。助守辽阳。以保沈阳门户。　　

○又谕、电寄宋庆等、两电均悉。初三日各军进剿亮甲山等处踞贼。连破小八里河。戴家堡龙潭堡三处贼巢。并将伏贼击退。共毙贼三百余名。三十日大平山之战。亦毙贼七百余名。各将士奋勇力战。剿办尚称得手。所有阵亡副将衔参将刘云桂、守备赵云奇、均著交部从优议恤。宋庆腰伤不剧。闻之稍慰廑系。总宜稳慎进兵。毋堕倭贼狡计。吴大澂电奏、请饬唐仁廉驰赴辽阳等语。唐仁廉兵械未齐。本日已有旨。饬长顺统率所部。回顾辽防矣。　　

○又谕、电寄李秉衡电奏已悉。岑春煊所请奏调侍卫李培荣等赴东之处。著毋庸议电寄　　

○吉林将军长顺奏、攻剿海城倭贼叠次接仗获胜。现拟会合进兵情形。报闻摺包　　

○驻藏办事大臣奎焕奏、廓尔喀国王禀称、该国闻海疆不靖。军民咸抱不安。请将下忱转奏。得旨该国王所奏。具见悃忱。著奎焕传旨嘉奖。　　

○以报效军需。赏四子部落郡王勒旺诺尔布之弟二等台吉图布沁色楞花翎。头等台吉勒沁旺楚克镇国公衔。　　

○予奉天海城伤亡弁勇赏恤银两有差。　　

○戊申。祭大社大稷上亲诣行礼外记　　

○谕军机大臣等、有人奏、辅国公毓森、上年在永清县置买旗地二三十顷。听信家丁荣华峰、勒增租钱加至数倍复遣连升赴县捏控。现在被押佃户佟会如等六十余家。均系连年水灾困苦已极。无力纳租等语。著孙家鼐陈彝。按照所奏各节。确切查明。据实具奏原片著钞给阅看。将此谕令知之。现月　　

○又谕、电寄长顺昨因辽阳危急。特饬长顺就近移扎助守。以保沈阳门户。本日接徐庆璋电。贼距辽城四十余里。危在旦夕。讵同日长顺电到。乃籍口正在前敌。难以抽动殊属不知缓急。刻下会攻海城各军云集。长顺远扎四十里外。并非逼近贼锋。现在辽城危如朝露。长顺相离不远。傥拥兵观望以致孤城陷失。应惟长顺是问。该将军接奉此旨。即日统带全军。迅速赴援。毋准片刻延缓。致干重咎。懔之电寄　　

○又谕电寄宋庆等长顺电称贼逼辽南隆昌洲辽阳危在旦夕等语。本日已谕令长顺移军堵剿矣。辽阳屏蔽沈阳。根本重地最为紧要。目前贼踞海城。旦夕难下。亟宜先顾辽沈。刻不容缓。著宋庆吴大澂依克唐阿。力顾大局。派兵合力援救。以保完善。不得稍有推诿。致误戎机。　　

○又谕、电寄李瀚章。新授河南藩司额勒精额、著李瀚章饬令迅速来京陛见。　　

○大学士李鸿章奏、驰赴日本议约。豫筹大略情形。得旨、暂存。　　

○热河都统崇礼奏、热河筹练防兵。闽关协饷。解到需时。请暂由户部借拨银五万两。以济急用。从之。摺包　　

○己酉。孝淑睿皇后忌辰。遣官祭昌陵。　　

○谕内阁、顺天府奏、知县缉捕不力。请旨惩处一摺。顺天府顺义县唐子头村西王路村等处。于旬日之闲。叠出抢劫之案。并有枪伤事主杀死一家二命情事。两案相连。均未破获实属捕务废弛。顺义县知县周兆簧。著先行摘去顶戴。勒限严缉以示惩儆。现月　　

○又谕、巡视南城御史秀林等奏、刁商恃符挟制咆哮。请旨办理一摺武举李福明、在东便门外。开设机器磨坊。前经都察院奏准。饬令撤去该商人违抗不遵。恃符狡展。并敢率党数十。鬨闹官署。实属异常刁狡。武举李福明。业经该城拏获。著即行斥革。交刑部照例治罪。以儆刁顽现月　　

○谕军机大臣等、电寄长顺等、本日长顺依克唐阿王文韶吴大澂各电均悉。倭贼逼近辽阳。徐庆璋分电乞援。情形万分紧急连日电谕长顺统率所部迅往援剿本日接长顺电称辽沈已危。前敌之贼又屡扑犯实难抽动。请饬吴大澂移师东扎等语。辽阳为奉省门户。辽若不守。沈防愈危。纵复海城亦复何济。长顺不明缓急。情近退诿昨已严旨申谕。著即督队克日赴援。并著依克唐阿分兵前往策应。王文韶已饬陈湜一军驰援。著刘坤一再行电催该臬司星速前往。傥敢藉词推宕。即著据实参办。会攻海城之兵。既往援辽。海城之踞贼恐乘隙窜逸他扰。宋庆、吴大澂、须整励各军。严加警备。认真堵剿。毋令贼氛延及西南。是为至要电寄　　

○又谕、电寄唐景崧电奏已悉台湾为外人垂涎。近闻倭人有调集兵船聚泊琉球之说。恐将就近图犯台湾情殊叵测战守事宜亟须豫为筹备。著唐景崧督饬各营严密布置毋稍大意。电寄　　

○翰林院代奏编修黄绍箕等条陈、议和割地。必不可行。得旨存　　

○户部奏、议覆奉天学政奏、请饬各省制办擡枪。兼造火药。又奏请推广报捐钜款。赏给举人。报捐翎枝核减二成均依议行。早事理藩院奏昭乌达盟十一旗调练蒙兵。请于盟内指派一员专责训练得旨即著达木林达尔达克调集该盟蒙兵认真操练

摺包

　　

○庚戌。谕内阁、前据御史钟德祥奏参上驷院卿增润、与福森布、及郎中锡麟、扶同作弊等情当经谕令怀塔布确查具奏。兹据查明覆奏上驷院员外郎景昌、迁就叙补众论不服该管堂官虽查无贿托实据。惟于升补人员班次并不拟定章程。且请补摺内。亦未逐细声明。究属疏漏该管堂官。及郎中锡麟、均著交部议处。已补员外郎景昌、著即行开缺。归内务府以员外郎候补。所遗之缺。著该堂官另行拣补并著妥拟升补章程奏明立案。调署上驷院郎中内务府郎中锡麟即被指摘。应咨回原衙门当差上驷院餧养马匹。应领草价银两锡麟与厩长炽昌尚无扣成情弊。惟炽昌系属厩长。兼管御骡圈与奏定章程不符。著即将炽昌兼圈差使开去另派司员办理。至五圈马匹。该堂官开销摺内现存马五百十一匹。而该院覆文内称。现计马数共一千一百零一匹究竟因何数目不符之处著巴克坦布、福森布、增润明白回奏。现月　　

○又谕、御史蒋式芬奏、前请饬武举李福明、捐修木路以代海运。昨知李福明、被南城御史参奏。其人不安本分。显有明证自悔未暇细访。据实具陈等语科道各官。原许风闻言事。惟必须详确访查核实具奏。已革武举李福明私开机器磨坊。前据御史钟德祥陈奏。极称其便。嗣经都察院查明饬禁。辄复抗违不遵。滋闹衙署。似此不安本分之徒。岂得滥行保奏。嗣后言官条陈事务。当访查确实。方可登诸奏牍。不得以传闻无据之辞。率尔陈奏以杜流弊。现月　　

○谕军机大臣等、电寄宋庆等、电奏均悉。近日辽城军情吃紧。特饬长顺依克唐阿、就近督军援应。宋庆、吴大澂、相去较远且金复海盖。贼势连延彼见我军北援。势必乘闲西窜。宋庆等应整齐军队。严防营口兼杜海城踞贼纷窜之路。徐邦道李光久两军。著照所请。毋庸调往东路。以厚兵力。电寄　　

○又谕电寄王之春、电奏已悉。应给宝星。著照所请　　

○大学士李鸿章奏、奉命赴日本商定和约。酌带随员约筹经费。依议行　　

○齐齐哈尔副都统增祺奏、拨给依克唐阿军营马队五哨。均已出境。报闻。摺包　　

