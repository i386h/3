<!-- { "loadSidebar": true } -->
○谕军机大臣等、长顺等奏、夹荒刁民。句结盗匪。官兵两次接仗获胜情形一摺。据称本月十四日。匪首岳殿会纠合十三甲首恶孙起凤。后聚匪。党。直扑双城堡。经翼长文元等率队驰援。营官成喜等各队。分投接应。炮毙匪众多名。悍匪持械死斗我军奋勇剿杀。悉数歼除。讯据获匪供称骑马贼内有朝阳余孽三四百名。首恶岳殿会孙起凤尚无下落。统领丁春喜亦于十四日。在农安西冈与匪首刁成茂接仗。枪毙匪党十余名。生擒七名。夺获枪械多件等语。此股匪徒。自擒斩刘万有以后。仍然句结马贼教匪。逞凶肆扰。亟应迅图扑灭。仍著长顺等督饬各营。将匪首岳殿会等跟踪兜剿。勿任四出窜扰。一面解散胁从。分别良莠。妥慎办理。以孤匪势。是为至要。将此由四百里各谕令知之。现月　　

○补行引见京察人员。得旨、大理寺少卿徐承煜、太仆寺少卿岑春煊、鸿胪寺卿刘恩溥、内阁侍读学士载萼、田我霖、及前理寺少卿升任内阁学士溥顾、均著照旧供职。现月　　

○追予直隶各省阵亡殉难官绅士民妇女六百一十二员名口旌恤如例。摺包　　

○蠲免云南罗平、路南、赵。禄劝、定远、五州县被水村庄秋徵粮赋杂课有差。现月　　

○癸酉。上诣福华门跪迎慈禧端佑康颐昭豫庄诚寿恭钦献皇太后驻跸西苑。　　

○诣仪鸾殿问皇太后安。乙亥亦如之。　　

○谕内阁、李鸿章定安奏、会同校阅海军。及沿海陆军。并查勘各处台隖等工竣一摺。本年海军会校之期。现经李鸿章会同定安周历旅顺等处。调集南北洋轮船。会齐合操。并将水陆各营。以次校阅。技艺纯熟。行阵整齐。各海口炮台船隖等工。亦一律坚固。办理渐著成效。李鸿章督率有方。著交部议叙。各将领训练士卒。修建台隖。不无微劳足录。著准其择尤保奏。现月　　

○直隶总督李鸿章等奏、中国海面辽阔。绵亘万余里。经总税务司赫德历年设立警船灯塔浮椿等二百六十余处。尽心筹画。不无微劳。拟请传旨嘉奖。从之。　　

○甲戌。谕内阁、前经通谕各直省将军督抚提镇等将所奉朱笔等件。统行咨交军机处呈缴。以归画一。各将军督抚等接奉前旨。自应迅速办理。仍迄今多日。未见覆奏。即如直隶最近省分。尚未呈缴。著再传谕各该将军督抚提镇等。即将何日接奉前旨。及现办呈缴之处。先行覆奏。一面迅将前遗漏未缴之件。赶紧备文咨由军机处呈缴。嗣后所奉朱批等件。随时咨缴。毋得稍涉迟延。现月　　

○引见壬辰科散馆人员。得旨、修撰刘福姚、编修吴士鉴、陈伯陶、业经授职。二甲庶吉士田智枚、赖鹤年、顾瑗、赵士琛、伍铨萃、汪诒书、高宝銮、宝熙、范家祚、谭启瑞、周钧、赵启霖、胡鼎彝、赵熙、夏孙桐、刘可毅、孙多玢、李豫、杜彤、叶尔恺、傅增涌、连甲、黄炳元、于受庆、饶士端、卢维庆、蔡元培、俞鸿庆、沈文瀚、李哲明、王乃徵、贻谷、俱著授为编修。三甲庶吉士蒋式瑆、洪汝源、俱著授为检讨。林国赓、朱家宝、屠寄、周景涛、郎承谟、王良弼、朱祥晖、徐中铨、方家澍、李云庆、赵鼎仁、万云路、曾述棨、喻兆蕃、周云、郝增祐、王仁俊、何锡禔、哈锐、裕绂、王庆垣、张元济、姚晋圻、衡瑞、长绍、俱著以部属用。陈树屏、周学铭、高锡华、周颂声、唐右桢、刘润珩、杨介康、王得庚、钟大椿、武延绪、范德权、吴良棻、陈希贤、李书翰、王殿甲、杜宾□羽、赵国泰、丁昌燕、李鹏飞、延燮、尹昌龄、汤寿潜、俱著以知县即用。繙译庶吉士穆特贺、著授为编修。联泉、著以部属用。现月　　

○考试应开列试差满汉二品以下京堂各官于上书房。现月　　

○命协办大学士吏部尚书麟书、户部尚书翁同和、教习庶吉士。现月　　

○乙亥。孝慎成皇后忌辰。遣官祭慕陵。照例　　

○谕内阁、张煦奏、解审发回斩犯。中途脱逃。请将签差护解不慎之州县交部议处一摺。山西永甯州斩犯李育之。由省审勘发回监禁。该签差护解各官。并不慎选妥役。小心防范。致该犯中途脱逃。实属非常疏忽。永甯县知县章士杰。汾阳县知县李其滋、均著先行交部议处。仍勒限严缉逃犯李育之。务获究办。傥限满无获。即行从严参处。现月　　

○以司铎称职。予浙江长兴县学教谕孙德祖等四员奖叙。　　

○丙子。谕内阁。吏部奏。上驷院贻误应差马匹。遵旨严议处分各摺片。上驷院署堂郎中员外郎世序、著革职留任。管理上驷院事务总管内务府大臣兵部左侍郎巴克坦布、上驷院卿福森布、增润、均著降一级留任。不准抵销。员外郎庆瑞、继德、均著革职留任。以示惩儆。现月　　

○出使美日秘国大臣杨儒奏、与美国外部重订限禁华工保护华工约款详细情形。下所司知之。　　

○命镇国将军载津第二子名溥儨。　　

○以出洋期满。予江苏直隶州知州欧阳庚等升叙加衔有差。摺包　　

○纂修官郭立山恭纂　　

总纂官熊方燧恭辑监修总裁世恭阅正月十一日正总裁那月日专司藳本陆恭覆阅癸丑八月十二日　　

徐月日　　

荣月日副总裁唐月日　　

宗室宝恭阅一签五月十一日

　　

陈恭阅二签三月十一日　　

熙月日　　

郭恭阅一签六月十一日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之三百四十　　

光绪二十年。甲。五月。丁丑朔。上诣仪鸾殿问慈禅端佑康颐昭豫庄诚寿恭钦献皇太后安。至辛卯皆如之。起居　　

○以翰林院修撰张建勋为云南乡试正考官。编修许泽新为副考官。编修吴同甲为贵州乡试正考官。陈同礼为副考官。起居　　

○戊寅。谕内阁、御史庞鸿书奏、捐纳保举道府。宜示限制。并各项分缺。先分缺。闲名目。请饬酌量归并各摺片。著吏部议奏。现月　　

○谕军机大臣等、御史庞鸿书奏、出使大臣所派文报局委员。请饬核减员数。严定保举限制等语。著该衙门议奏。现月　　

○又谕、裕禄等奏、请饬催本年的饷。并历年欠饷。开单呈览一摺。据称奉天本年的饷。前经户部议拨山东地丁银十一万两。两淮盐厘银八万两。盐课银三万两。江苏厘金银二万两。临清关常税银二万两。迄今数月之久。仅据山东解到银二万二千两。其余各省。均未报解。至历年欠饷。为数甚钜。请饬催解等语。奉天支放各项。待用孔殷。自应迅速拨解。以济要需。著各该督抚监督等、即将应解奉天本年的饷于六月内拨解一半。十月内埽数解清。并将欠解历年专饷分年搭解。俾资应用。原单均著钞给阅看。将此由四百里谕知直隶两江江苏河南山东各督抚、并传谕淮安关监督知之。现月　　

○吉林将军长顺等奏、夹荒匪徒逆谋已沮。现在剿抚情形。得旨、著将刘潮一股迅速剿灭。毋留余孽。被扰地方。妥筹安抚岳殿会等下落。仍著确查具奏。摺包　　

○己卯。以京师雨泽愆期。上诣大高殿祈祷行礼。起居　　

○遣贝勒载濂诣时应宫。贝勒载澍诣昭显庙。贝子溥伦诣宣仁庙。贝子奕谟诣凝和庙拈香。起居　　

○孝诚仁皇后忌辰。遣官祭景陵。起居　　

○谕军机大臣等、御史端良奏、直隶人民谭李二姓。因钱债在南城御史衙门涉讼。尚未讯结。忽有内务府番役多人。将原告谭姓由所住铺户锁拏。押在慎刑司黑屋之内。并将无涉铺夥王姓一并锁去。且有另案尚姓张姓被押经年。尚未释放。请饬查禁等语。所奏是否属实。著总管内务府大臣、巡视南城御史查明具奏。原片均著钞给阅看。将此各谕令知之。寻内务府奏、查无陵虐情弊。报闻。　　

○又谕、御史端良奏、宝泉宝源两钱局。近来鼓铸废弛。均以铸钱工本银两。收买制钱交库等语。现在有无此项弊端。著户部查明实覆奏。现月　　

○庚辰。谕内阁、本日召见之山东武定府知府德椿两耳重听。著以原品休致。现月　　

○辛巳。以神灵显应。颁南洋槟榔屿华商公所关帝庙扁额。曰威震南溟。摺包　　

○直隶总督李鸿章奏、请加给热河正副总管每年津贴银各一千两。下部议。摺包　　

○安徽巡抚秉成奏、赈恤舒城县火灾难民。报闻。摺包　　

○以募助赈捐。南洋槟榔屿等处华商郑嗣文等、传旨嘉奖。

摺包

　　

○以亏短银米。已革直隶署赤城县知县石承武籍产备抵。　　

○以遗爱在民。予已故道员钱曾禄、附祀安徽省城前安徽巡抚英翰专祠。摺包　　

○壬午。伊犁将军长庚奏、查明哈什河等处并无空地可备移民。报闻。摺包　　

○癸未。谕内阁、礼亲王世铎等奏、纂辑平定陕甘新疆回匪方略三百二十卷。平定云南回匪方略五十卷。平定贵州苗匪纪略四十卷。全书告成一摺。剿捕回苗各匪。皆始于咸丰五年。至光绪五年后。以次戡定。办理军务二十余年。凡各路军营。及内外臣工章奏纷繁。我文宗显皇帝随时指示。洞烛几先。广运神谟。炳如日月。穆宗毅皇帝申命各将领剿抚兼施。肤功叠奏。朕御极后。懿墩亲承。大勋克集。滇黔关陇。咸就肃清。一切运画机宜。允宜编纂成书。昭垂久远礼亲王世铎等、奉命纂办。数年来率同在馆人员。陆续缮辑呈进。朕随时披览。卷帙繁多。尚为详悉赅备。上年十二月闲。并将陈设本一分缮写完竣。奉表恭进。所有大小出力各员。自应普加优奖。礼亲王世铎等、摺内虽据称不敢仰邀议叙。仍应特沛恩施。礼亲王世铎、额勒和布、张之万、孙毓汶、均著交该衙门议叙。该提调等在馆数年。或总司纂辑。或分司检校。均能奋勉出力。迅速告成。著照所请。给予奖励。其余誊录供事人等。著礼亲王世铎等核其在馆功课及平日差使。分别等第。造册注明。咨部奖叙。其应如何过班铨选之处。均由该部核办。该誊录供事当差勤苦。异常出力。所有从优给予分发各员。加恩照所请行。现月　　

○谕军机大臣等、御史易俊奏、会匪句结为害。请饬各直省先事筹办一摺。会匪为害地方。叠经降旨令各该督抚查拏惩办。兹据该御史奏称此等匪徒。行踪诡秘。购捕良难。筹办之法。莫如清查保甲。使臣徒无托足之区。一面晓谕乡愚。凡误领飘布者。准令呈缴销毁。予以自新。并责成团长甲长等。设法稽查等语。著各直省将军督抚。督饬地方文武。体察情形。妥筹办理。务令奸宄悉除。消患未萌。免致养痈贻害。是为至要。原摺均著钞给阅看。将此各谕令知之。现月　　

○又谕、御史易俊奏、钱法日坏。私毁过多。请添铸银钱。以补制钱之不足等语。著户部体察情形。详悉妥议具奏。原片著钞给阅看。将此谕令知之。现月　　

