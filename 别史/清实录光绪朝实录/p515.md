<!-- { "loadSidebar": true } -->
○御太和殿。受王公大臣文武百官朝贺礼成。颁诏天下。诏曰。朕寅绍大统。于今十有三年。践阼伊始。时事方殷。仰蒙慈禧端佑康颐昭豫庄诚皇太后念朕躬冲幼。时事多艰。允廷臣垂帘之请。俾朕从容念典。讲求政本。以仰副皇考文宗显皇帝皇妣孝贞显皇后穆宗毅皇帝眷顾之隆。十余年来。伏睹皇太后励精图治。惟日孜孜。慎＜闲＞亲贤。严昭黜陟。载扬师武。并济刚柔。求才不弃迩言。赐帑必期实惠。用能目张纲举。物阜民康。佑启后人。允光先烈。丰功伟绩。照古腾今。为向来史册之所无。实薄海臣民所共见。兹复特颁懿旨。以朕典学有成。宜亲大政。敬闻巽命。祗益战兢。若涉大川。罔知涯涘。我皇太后复以神器至重。朕初亲大政。决疑定策。尚待提撕。允再训政数年。旰食宵衣。忧勤靡倦。自惟凉薄。曷敢怠荒。谨遵慈命。昭告天地宗庙社稷。于光绪十三年正月十五日行亲政礼。继自今禀训诲于深宫。饬几康于宥密。兢兢业业。一日万几。尔诸王贝勒内外大小文武群臣。务当各抒忠赤。尽力劻勷。民隐必以上闻。国是期于至当。无负皇太后抚育教诲深衷。以臻上理。至尔军民人等。亦各仰体朕心。敦本务实。共享昇平。惟天惟祖宗付予一人。懔顾名而思义。视民视群臣皆吾一体。庸锡类以推仁。所有事宜。开列于后。一、历代帝王陵寝、先师孔子阙里、应遣官致祭。著查例举行。一、岳镇四渎庙宇。该地方官查有栋椽倾损。藻饰不完者。随时修葺。以昭诚敬。一、满汉孝子顺孙义夫节妇。该管官细加咨访。确具事实奏闻。礼部照例旌表。一、京外大小文武官员。著各赏加一级。一、在京文武官员。现在议降议罚。及以前有革职留任及降级罚俸之案。悉予豁免。一、各省民人有孤贫残疾无人养赡者。该地方官加意抚恤。如无室庐栖处。该地方官酌设栖流所。以便栖处。一、军民年七十以上者。许一丁侍养。免其杂派差役。一、各省要路桥梁闲有损坏。行人劳苦。该督抚查明饬令地方官随时修理。于戏。诞布始和之令。用敷锡厥庶民。式扬丕冒之仁。允膺受乎多福。布告天下。咸使闻知。　　

○御保和殿。赐蒙古王贝勒贝子公额驸台。吉暨文武大臣、及朝鲜国使臣等燕。　　

○以神灵显应。颁山西永济县浤龙神祠扁额、曰德敷蒲坂。洪洞县龙神庙扁额、曰惠普西河。城隍庙扁额、曰仁被杨城。屯留县三嵏庙扁额、曰功昭霜泽。随手　　

○谕内阁、上年自冬至后。朕恭遇坛庙大祀。敬谨亲诣行礼。而奉先殿未经特祭。恭查咸丰二年皇考文宗显皇帝。同治十二年奉先殿致祭行礼。朕亲政后。自当敬法穆宗毅皇帝。均亲诣前谟。用申诚悃。谨于三月初一日恭诣奉先殿前殿读祝致祭。所有应行典礼。著各该衙门照例敬谨豫备。现月　　

○谕军机大臣等、电寄邓承修、张之洞、勘界一事。原以各清现界为正办。前岁初议展宽瓯脱。乃因闻法廷议弃北圻。特命邓承修等相机与言。藉以安插越众。迨该大臣与浦理燮议久不合。势将决裂。而法外部电称兵力所得。断不轻弃。从此瓯脱之说。无从再议。故自上年正月以后。屡次严电该大臣先勘旧界。再商改正。因时进退。具有权衡。然所谓旧界者。指中越现界而言。并非举历代越地曾入中国版图者。一概阑入其内。乃张之洞因邓承修有先勘老界之说。遂博考载籍。图贴说。凡前史旧闻。一二可作证据者。无不摉集。实亦煞费苦心。但查图中指出地段。大率越南现界。以二百余年未经辨认之地。今欲于归法保护后。悉数划于我。法之狡执不允。朝廷早经逆料。故于王之春初到时。抚慰越民。有本隶版图之语。特申诰戒。恐因缘内附。别滋事端。并将拓地之无益。后患之宜防。反覆周详。电旨之外。加以寄谕。乃该督等接奉此旨。并无一字覆奏。朝廷深意。不知细心仰体。仍复胶执成见。以致江平开勘。又复屡议不成。反启彼族白龙尾一段之狡赖。盖我于越南现界中。强思多划。彼即于中国现界中。妄肆贪求。倒戈反唇。正未有艾。邓承修鱼电三条。凡有意见不合处所。声明请示本国。此虽滇界办法。然彼尚止一二处。今按粤东图证。所欲多划者。江平一条之外。尚余其九。从此西连桂界。直抵保乐。延袤之广。地段之繁。若尽归之请示。是以该大臣等现在履勘所不能了者。悉诿之朝廷。需诸异日。又何赖此疆臣专使为耶。况西例最重全权。凡全权所不允者。后此断难改议。请示二字。不过空言。傥罢议各归之后。彼竟于请示未定之界。驻兵筑台。又将何以处之。总之大臣谋国。当深思远虑。通筹全局。若广发难端。不能收束。力求见好。贻患将来。现在开勘伊始。业已大致可睹。若再不思通变。则龃龉讵有了期耶。兹特明白申谕。嗣后分界大要。除中国现界。不得丝毫假藉外。其向在越界华离交错处所。或归于我。或归于彼。均与和平商酌。即时定议。不必归入请示。凡越界无益于我者。与闲有前代证据。而今已久沦越地者。均不必强争。无论新旧各界。一经分定。一律校图画线。使目前各有遵守。总期速勘速了。免致别生枝节。至现勘江平一段。既已约明请示。未便更改。将来断非空言所能得。须饬总署设法与商。傥请示之处过多。则直无从设法。该大臣等勿再骛此虚文矣。此旨到后。邓承修张之洞当熟思审处。将如何遵办之处。即日电覆。电寄　　

○又谕、电寄李鸿章、电悉。长崎结案所议各节。均尚妥协。即著依议行。本日已电谕徐承祖为全权大臣。就近画押。著李鸿章即行转电饬遵。电寄　　

○又谕、电寄徐承祖。长崎一案。现经议结。徐承祖著作为全权大臣。就近画押。电寄　　

○以剿歼逆匪多名。予云南署东川府知府全楙绩、依博德恩巴图鲁名号。现月　　

○甲辰。上御乾清宫。赐廷臣大学士等燕。内记　　

○乙巳。谕军机大臣等、富勒铭额奏、乌鲁木齐满营官兵。议迁古城。请援案拨还随缺地亩一摺。据称乌鲁木齐古城巴里坤三营旗兵。前经拨给迪化州属熟荒地两万一千余亩。藉资生计。现遵部议将该三营官兵一千余名。并迁古城。查有古城地方头二三屯地。约计一万一千余亩。向为绿营屯耕之所。目前绿营屯兵无多。堪以拨归满营经理。并将古城迤东吉布库地方官屯。拨为绿营屯地等语。乌鲁木齐等处满营迁并古城。官兵随缺地亩。自应豫为筹拨。以资养赡。所请以头二三屯地拨给满营。以吉布库官屯拨给绿营之处。著刘锦棠悉心酌核。奏明请旨办理。原摺著钞给刘锦棠阅看。另片奏、旗仓现存粮石。可否拨归旗营等语。著准其随营拨运古城济用。以示体恤。将此由四百里各谕令知之。现月　　

○丙午。谕军机大臣等、户部奏、各省关协解西征欠饷。请饬严催迅解一摺。据称协解西征欠饷。前经部拨浙江省银一百八十五万两。福建省银三十八万两。广东省银五十六万两。闽海关银六万两。匀分三年。解赴甘肃。转解关外。迄今已届一年。仅据闽海关解过银二万两。其余各省均丝毫未解。殊属任意延宕。贻误要需。现在关外拟改营制。需饷情形。甚为迫切。该将军督抚等。务当力顾大局。将此项未解银两。迅速依限筹解。傥仍前迟误。即著该抚指名奏参。将此由五百里各谕令知之。现月　　

○又谕、户部奏、筹垫雷正绾军饷。并令将勇丁妥筹裁并一摺。据称江苏浙江二省协拨雷正绾本年分军饷。尚未报解。若令该军俟饷银解到起程。实属缓不济急。请令盛京将军垫发等语。著庆裕无论何款。速即垫发。该军四个月饷银十一万六千两。俾利遄行。一面派员赴部领还归款。至户部所垫之款。即著曾国荃、崧骏、卫荣光、将本年应解雷正绾正二三四等月饷银、改解部库、其闰四月分饷银、一并解部归还从前垫发之款。自五月分起。再行批解海军衙门。以清界限。至该军勇丁。前已谕令裁汰归并。如有籍隶奉天、山东、山西、河南、湖南、湖北、等省。即著就近分别遣散。其籍隶陕甘勇丁。俟回甘后。会商谭钟麟、遣撤归并。以节饷糈。将此由五百里谕知庆裕、曾国荃、谭钟麟、崧骏、卫荣光、并传谕雷正绾知之。现月　　

○又谕、刘锦棠奏、遵查伊犁新设副都统二员。均应与将军同城驻扎一摺。据称伊犁改设副都统二员。应仿照参赞旧章。与将军同驻惠远大城。以期集思广益。即著照所请行。其建造衙署兵房。及一切迁徙经费。如何筹款。著该将军切实佑计。请旨办理。至各领队。如尚有应裁员缺。及需副都统分防之处。并著察酌情形。与刘锦棠会商具奏。原摺著钞给色楞额、锡纶阅看。将此由四百里各谕令知之。现月　　

○科布多参赞大臣沙克都林札布等奏、前准户部会议御史汪鉴条奏屯垦事宜。饬于沿边相度地势择要举办。现派员履勘。沃壤甚少。虽哈巴河阿勒台山等处。及布伦托海地方。略可耕种。惟建房仓。兴水利。办农具。购籽种。需款甚钜。恐耗帑项而无补边事。下部知之。摺包　　

○又奏、会查封禁都兰哈喇铅厂。新疆抚臣误饬民夫开采。请即令其撤回。并请嗣后凡与蒙圻连毗之府厅州县地方。不得率行越界。擅穵铅矿。以免扰累而靖封壤。得旨、即由该大臣等咨明刘锦棠查照办理。摺包　　

○丁未。上御紫光阁。赐蒙古王贝勒贝子公额驸台吉及朝鲜国使臣等茶果。　　

○谕军机大臣等、电寄徐承祖。崎案理曲在彼。会审辩驳。久无成说。今因德使调处。照伤多恤重之议。将就了结。在事之人。无劳可纪。如日本奖励德使。我可从同。至所请伊井各宝星。及在事各员择尤保奖之处。著毋庸议。所有全案供招。仍钞送总署存案。电寄　　

○云贵总督岑毓英奏、两次击破蛮匪。请择尤汇案保奖。得旨、著俟匪首簸箕滋角拏获后。再行请奖。摺包　　

○又奏、请饬各省关速解滇省铜本协饷银两。得旨、现议规复钱法旧制。需铜甚亟。必应筹拨的款应用。著户部速议具奏。摺

包

　　

○派御前行走敖汉多罗郡王察克达尔札布豫保长子头等台吉色淩端噜布在乾清门行走。现月　　

○赏翁牛特多罗达尔汉岱清贝勒德木楚克苏咙四子二等台吉色伯勒托布珠尔花翎。现月　　

○以捐助赈款。予浙江已故封职许祚光、欧阳世福、训导连仲愚建坊。随手　　

○予广西关外阵亡记名提督前广东高州镇总兵杨玉科、于云南广西省城建立专祠。现月　　

○旌表过门守贞江苏阳湖县孙贻新聘妻虞大姑。仰药殉夫河南商城县监生张延禧妻方氏。摺包　　

