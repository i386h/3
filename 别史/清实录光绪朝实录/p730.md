<!-- { "loadSidebar": true } -->
○又谕、前据给事中吴光奎、奏参四川省吏治贪纵。开单列款。请饬查办。又据御史钟德祥、奏参知县耿士伟等各款。先后谕令裕禄、廖寿恒、查奏。兹据查明缮单覆奏。此案原参四川调署各缺。专重货币。及滥刑勒赎。讳案不报各节。均无实据。惟现行委署。及外结系杆章程。不无流弊。即著四川总督申明旧章。饬令藩司将州县各缺。核明立案。嗣后委署缺出。分别缺分。照章办理。并将外结系杆章程。即予查销。查明各属系杆人犯若干名。酌核开释。改拟汇奏。嗣后如有滥刑私押等弊。并著该督严饬各属。一律禁革。责成各该管上司。随时稽查。傥敢扶同徇隐。即行据实严参。其单列被参各员。除查无证据诸款。均毋庸置议外。署巴县知县耿士伟。于门丁等指撞扰索。得受多赃。难辞纵容之咎。又违例罚银充公。平日用刑过酷。调署富顺县知县王树楠、在资阳县任内。刑狱毙者多人。虽非同案重犯。究属疏于防范。且有案犯因杖责过多后病故。亦属有违定例。署遂甯县知县裕元、所用门丁。遇案勒索。蒙蔽诈骗。经潼川府因案札提。裕元辄以查无其人禀覆。迨裕德等叠饬交出。又称于交卸时潜逃。并任令将税契收押各簿带去。至要案内应行录供发房各事。裕元均未办理。而于田业控案。则希图税银。诸多扰累。实属荒谬异常。秀山县知县王寿松、以自理词讼。辄委典史审讯。殊属不合。南江县知县旷超一、用刑既重。羁犯尤多。以致旌善亭等处。皆为管押人犯之所。并有案犯蒲理方在押自尽。未经验报。其子押禁缴回公款。久不释放情事。原参滥押。实非无因。荣县县丞鄢文镛、擅责副贡生颜锡玢。致被绅士联名禀控。实属办事颟顸。前署该县知县孟积伸、审讯此案。尚无不合。惟亦于该副贡生未经详革之先。遽行刑责。究属非是。署汉州知州杨巩、捐罚监生谭锡光等各款。在因案责押之后。旋被上控有案。单非勒罚入己。究属不合。忠州直隶州知州蒋家启、信任门丁。遇事招摇。以致民闲切齿。至承审案件。或未能明晰。或删改原供。或原断多偏。并于因案被押之人。允许拜门。致门丁从中乾没银两。且平时刑杖过当。均有应得之咎。大足县知县沈全修、任令伊弟出署闲游。民闲啧有烦言。虽无招摇确据。究属不知远嫌。内江县知县曾宪仁、上年十二月闲。曾经该县举人江维斗等、以批判讹误。喜用重刑。添设私卡。勒折粮税。纵容丁役等款具控。委员查覆。均非虚诬。该督臣业以该员才具稍庸。奏请开缺另补。实属难膺民社。耿士伟、旷超一、蒋家启、王树楠、王寿松、杨巩、沈全修、均著交部议处。裕元、曾宪仁、均著革职永不叙用。鄢文镛、孟积伸、均著交部分别议处。以示惩儆。耿士伟被参案内。已革同知衔监生张昆泉、差役万清、门丁梁月亭、在外招摇诈取银两。蒋家启被参案内。服役之樊三即樊岐轩。分受赃银。均著照所拟罪名。分别发配。耿士伟旧仆之子吴清泉、仍著耿士伟查获交案。并著山东巡抚将吴清泉严拏务获。解交四川归案讯办。现月　　

○又谕、前据户部奏、核议四川官运局积存副本款目。请饬详晰登覆。暨开支护本一款。应令妥立章程。并御史钟德祥奏、官盐如有失事。向由船户赔补。从不挪动护本各摺片。先后谕令裕德、廖寿恒、查明覆奏。兹据逐款查覆。开单呈览一摺。四川官运开办以来。徵收杂款。名目繁多。图纲之后。始经减定。收支各项。均经详报有案。惟该局各款赢余。多不照章随时报拨。以致辛巳四纲杂款。全行开支。殊非慎重帑项之道。候补道夏旹、总办局务。出纳是其专责。乃于无札无详之件。率行支给。难保无浮开情事。且动拨各项款目。任意支销。实难辞咎。夏旹著交部议处。已故四川总督丁宝桢、于款目出入。未能整饬。札提公费等款。多不奏明。均有不合。惟该省盐务自减复原斤包口以后。积引遂以疏通。其补救之功。亦不可没。著免其置议。该省官运局积弊已深。亟宜认真整顿。嗣后著责。成四川总督。将该局外销之款。一律造册报部。并厘定动支一切款项。以杜虚糜。另片奏、开销护本。其弊不在补配发银之日。而在呈报失事之时。自应以整顿押运管事人役。及船户为要义等语。嗣后盐船如有失事。仍著遵照向章。责成该州县确查禀局。并禀知该督以资查考。一面仍由该局严饬附近局卡委员。亲往勘报。并将每年船只失事起数。沉溺盐斤细数。及收支补配各实数。分厂分岸。造册报部。用昭核实。又片奏、行盐道里表所刻。误列宜昌等处。又引张额行数目。新志与奏销不同。黔税厘岁解银数。与奏明每引徵数。亦有不符各等语。著户部查明分别核办。现月　　

○又谕、前据御史钟德祥奏、四川资州知州高培谷、浮收钱粮。勒取规费各节。当经谕令裕德等、确切查办。兹据查明覆奏。高培谷虽无浮收勒取等情事。惟于苏敬廷赌案。辗转至七阅月之久。株连至三十余人之多。不无扰累。高培谷著交部议处。现月　　

○又谕、前据御史钟德祥奏、川盐各弊。官吏侵蚀。商民朘伤等情。当经谕令裕德、廖寿恒、驰往四川查办。嗣又据该御史奏称、四川盐局簿据。皆系事后改换。惟提井场各灶商卖盐。及计岸各行号买盐帐簿。查阅抽对。即可核出真情等语。复谕令裕德等察酌办理。兹据查明据实覆奏。官运济楚。漏纳渝厘。影占商岸。以致公私交病。前总办局务唐炯。自紊定章。造销蒙混。接办局务道员夏旹、相率徇隐。含混奏办。致亏课款甚多。均著交部严加议处。四川总督刘秉璋。于前任照详办理之案。未经更正。又不据实奏明。亦有不合。著一并交部议处。另片奏、各员公费。请分别支给停止。及调查商号票根簿据。力求核实以杜弊端等语。均著照所请行。现月　　

○又谕、前因御史钟德祥奏、四川诬剿百姓。浪奏无实。及新都等县匪徒聚集烧抢情形各摺片。当经谕令裕德、廖寿恒、确查具奏。兹据查明覆奏。秀山县知县王寿松、署酉阳直隶州知州宋学曾。于所属团保禀报。有传习邪教。聚众烧杀情事。立即派兵驰往兜拏。尚无不合。惟当地方扰乱。进剿时、未能先事约束。致秀山县团丁。有误拏无干之人三十余名。并误烧房屋八十余户之事。酉阳滋事之附近地方。团兵合击。亦有波及无辜者。王寿松、宋学曾、均著交部议处。王寿松于其子潜出闲游。未能觉察禁止。审理案件。并不照例拟办。均有不合。著再行交部议处。该二员于甫经剿办之际。所禀情形。语涉铺张。前据刘秉璋奏请择尤保奖之案。并著撤销。另片奏、新都、金堂、绵竹、等县匪徒聚集烧抢。及省城会匪横行各节。或查无其事。或传闻失实。均著毋庸置议。现月　　

○谕军机大臣等、现在京通各仓。存储漕白等米。以及粟米实在可资食用者。共计右干。著该侍郎等、分晰开列数目清单。据实具奏。此因豫筹来岁放款起见。不得稍有隐饰。现月　　

○又谕、侍讲樊恭煦奏、典礼宜加整肃。请严门禁一摺。禁城内外。理宜严肃。现值举办庆典之时。观看人多。尤恐奸宄溷迹。本日已谕令前锋统领。护军统领。严密查察外。其辇毂经行之路。著步军统领、严饬官兵。先期肃清地面。不准闲杂人等、阑入拥挤。内外城地面。并著步军统领衙门、五城御史、各饬所属。加意查察。以昭慎重。将此各谕令知之。现月　　

○又谕、御史张仲炘奏、近日举办庆典。所有宫殿修工扎彩。任人观瞻。良莠错杂。恐有匪徒匿迹其中。请饬查禁等语。即著前锋统领、护军统领、分饬直班官兵。严密查察。毋许奸宄溷迹。其工匠人等、出入禁门。著总管内务府大臣。督饬带领司员。按名稽查。不得稍涉疏忽。将此各谕令知之。现月　　

○又谕、有人奏、粤海关监督德生。纵容门丁朱源即朱玉亭等。于广州所属佛山石龙两口。私派家人至百余人之多。潮州各口。亦混派家人孙珊等数十名。苛虐羁罚。无所不至。并向关商冯永安等、需索银两未遂。怂恿德生、藉端斥革。复以洋银万圆。私贿德生。将大关税厂向设夫头革退。六月闲。德生之子入京。勒令各税厂凑送程仪洋银三千余圆。请饬查办等语。所奏如果属实。亟应严行参办。著李鸿章确切查明。据实覆奏。毋稍徇隐。原片著钞给阅看。将此谕令知之。现月　　

○又谕、电寄李鸿章、现在倭氛已入奉疆。又有由金复登岸之贼。意图北犯。奉省兵力不足。亟须添兵助剿。昨令吴凤柱驻扎山海关。目前辽防更急。著吴凤柱统所部马步。及新募四营。再由李鸿章将驻扎小站之卫汝成所募五营。拨给吴凤柱管带。驰赴奉省辽阳一带助剿。李鸿章接奉此旨。迅即遵办。令吴凤柱克日成行。毋得稍涉延误。电寄　　

○又谕、电寄李鸿章、现在倭氛已越奉边。前敌军情万紧。前据李鸿章电奏、刘世俊五营三哨。于二十八日乘轮赴营口登陆。蒋尚钧二千人。亦于二十八日由临榆起旱前进。无论行抵何处。著李鸿章再加严催。星夜进发。毋得片刻延误。电寄　　

○又谕、电寄李鸿章、前据崧蕃电称、丁槐统带亲兵一营先行。并饬旧部员弁挑选二千名续进。现在军情万紧。该镇行抵何处。著李鸿章电催兼程北上。毋得片刻迟延。电寄　　

○又谕、电寄李鸿章、前令吴元恺统率所部炮队四营。迅速北上。现在军情万紧。该员无论行抵何处。著李鸿章转电催令趱程前赴。迅往山海关。听候吴大澂调遣。毋得片刻延误。

电寄

　　

○又谕、电寄李鸿章、程文炳于九月二十九日。已到德州。计日将抵天津。著李鸿章赶紧催令趱程来京陛见。毋稍延肚缓。电寄　　

○又谕、电寄刘坤一、李光久已于九月十七日。由江甯起程。现在无论行抵何处。著刘坤一转电赶紧催令趱程北上。如无电报可通之处。并著设法由飞马严催。毋稍延缓。电寄　　

○又谕、电寄刘坤一、魏光焘、于九月二十四日。已到江甯。现在无论行抵何处。著刘坤一转电赶紧催令趱程北上。如无电报可通之处。并著设法由飞马严催。毋稍延缓。电寄　　

○又谕、电寄张之洞、前有旨令熊铁生募勇北上。现在军情万紧。著张之洞催令该员迅速趱程前进。毋得片刻迟延。电寄　　

○又谕、电寄杨昌浚、现在畿疆防务紧要。前调甘肃马步八营。行抵何处。著杨昌浚电催该军兼程北上。毋得片刻迟延。电寄　　

○又谕、电寄龚照瑗、屡次议购兵船。迄无成说。来电文理多欠明晰。办事殊属颟顸。著传旨申饬。嗣后于购买船械各事宜。务须认真经理。不得含糊了事。空言塞责。致干咎戾。

电寄

　　

