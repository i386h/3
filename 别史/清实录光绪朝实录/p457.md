<!-- { "loadSidebar": true } -->
○乌里雅苏台将军杜嘎尔奏、蒙盟连年灾祲。元气未复。现届查边之期。再令应付差务。势有难支。请展限一次。以纾蒙困。允之。摺包　　

○以宗人府府丞徐树铭署都察院左副都御史。现月　　

○癸亥。以甘澍优沾。上诣大高殿报谢行礼。并诣时应宫拈香。　　

○遣惇亲王奕誴诣昭显庙。惠郡王奕详诣宣仁庙。贝勒载滢诣凝和庙。豫亲王本格诣觉生寺。肃亲王隆勤诣黑龙潭拈香。现月　　

○谕军机大臣等、有人奏、广东闱姓。弊窦滋多。本年惠州科考。将廖钟王三大姓。全数禁不获售。彭文田三僻姓。全数获售。榜发。士子拆毁署门。几酿巨案。旋经该督抚饬拏舞弊之人。并将所获之彩七十万元。提充军饷。学臣因病、任听幕友家丁放胆舞弊。请饬彻查等语。前有人奏叶大焯串通幕友舞弊。贪利无厌各节。当令张之洞确查具奏。兹据所奏该学政考试惠州。幕友家丁舞弊情形。与前奏大略相同。且有厨人暗进巴豆汤。致该学政腹泻不能阅卷等情。此案叠经被人□□□尔□奏。必应确切根究。以期水落石出。著张之洞归入前奏。秉公确查。据实具奏。毋稍徇隐。其所称提充军饷七十万元一节。究竟有无其事。著一并覆奏。原摺著钞给阅看。将此谕令知之。现月　　

○钦差大臣督办福建军务左宗棠奏、法酋孤拔、已于四月十九日。在澎湖病毙。所有平安轮船被虏之乾军弁勇。应另与法官商办。俾得早日收回。报闻。摺包　　

○又奏、衰病增剧。现在中法和约已定。请开缺回籍调理。得旨、览奏殊深廑系。著赏假一月。安心调理。毋庸开缺。摺包　　

○追予江西阵亡殉难生员吴廷弼、从九品刘献廷、赏恤如例。现月　　

○甲子。谕军机大臣等、庆裕等奏、请饬催各省欠饷。开单呈览一摺。据称奉天本年的饷。前经户部议拨山东地丁银十万两。两淮盐厘银八万两。淮安关常税银三万两。江苏厘金银二万两。江西厘金银一万两。直隶旗租银二万两。迄今仅据两淮解到银二万两。其余各省。均未报解。至各省欠解历年饷银一百三十二万三千六百九十余两。亦未拨解。请旨饬催等语。奉天支放各款。需饷甚殷。亟应迅速拨解。以资应用。著各该督抚监督等、即将奉省本年的饷。于六月内批解一半。十月内埽数解清。并将欠解历年专饷。分年搭解。以济要需。原单均著钞给阅看。将此由四百里谕知李鸿章、曾国荃、卫荣光、鹿传霖、陈士杰、德馨、并传谕孙凤翔、恩林、知之。现月　　

○又谕、杨岳斌等奏、筹办台湾防务。澎湖、基隆、沪尾三海口。均须长泊快兵船一只。修造炮台。运办各料。须装货船二只。请饬南北洋分拨快船三只。福建船政速拨装货船二只。到台备用等语。台湾所需各船。能否照数拨往。著李鸿章、曾国荃、裴荫森、奏明办理。至各船到台之后。饷项如何发给。并著妥议具奏。将此由四百里谕知李鸿章、曾国荃、并传谕裴荫森知之。洋

务

　　

○又谕、据岑毓英电奏、云军七万余人。已撤回二万三千余人。均抵开化临安边界。留粤勇七千余。在后弹压。陆续撤回等语。法人现已退出基隆。专俟滇军及刘永福营。一律撤回。即将澎湖退出。著岑毓英懔遵叠次谕旨。迅将关外滇军。全数撤回边界。不是稍涉迁延。并饬催刘永福、赶紧督率所部入关。毋任逗遛。仍将抵关日期。飞速驰奏。前据李鸿章电奏、据教士报称云南拏获法兵四五名。在营囚系。请饬交还等语。并著岑毓英查明所获法兵。妥为交还。将此由六百里谕令知之。现月　　

○又谕、现在中法详约已定。法兵业经退出基隆。云南广西关外。均已撤兵。所有鲍超一军。自应迅速遣撤。以节饷需。著该提督督饬将弁。将各营所领枪炮器械。一律呈缴。点验造册。就近移交岑毓英收存。应发该勇丁等口粮。照数发给。不准稍有克扣。并著严加约束。沿途妥为遣撤。毋任骚扰滋事。该军所需饷银。即著丁宝桢赶速拨解应用。未解到以前。著岑毓英先行垫拨。再由四川归款。将此由五百里各谕令知之。现月　　

○福建巡抚刘铭传奏、奸商吞匿厘金。道员通同作弊。已将台澎道刘璈撤任查办。得旨、刘璈著即撤任听候查办。摺包　　

○又奏、基隆一隅。自遭兵祸。民房焚毁无余。田地荒芜。流离可悯。拟请抚恤。由淡水捐输项下。拨款动用。如所请行。摺

包　　

○以任性勒捐。革台湾宜兰县知县王家驹职。摺包　　

○旌表贞节妇湖南长沙县职员卞贻令妻唐氏、江苏常熟县儒生蒋兴吾妻赵氏、湖北公安县文童陈孚豫妻易氏。摺包　　

○乙丑。湖南巡抚卞宝第奏、镇筸地方水灾。分别给赈抚恤。得旨、著该抚督饬地方官妥为赈抚。毋令一夫失所。摺包　　

○予积劳病故。浙江台州协副将王天焱等、参将陈玉喜等、如军营例赏恤加等。摺包　　

○予剿匪被戕。浙江副将黄朋厚如军营例赏恤加等。摺包　　

○丙寅。以神灵显应。颁河南浙川厅城隍庙扁额。曰威宣式遏。加封号曰威护。黑龙泉龙神祠扁额。曰德周泽洽。加封号曰惠泽。现月　　

○直隶总督李鸿章奏、吉林和龙峪等处。与朝鲜通商。议定章程。该处局卡。地处极边。诸事创始。各委员等、于睦邻恤藩惠商缉奸诸务。果能办有成效。恳准援案择尤请奖。以昭激劝。下部知之。　　

○以直隶东明黄河大工抢办出力。予北河同知劳乃宽等奖叙有差。　　

○以老病乞休。予伊犁察哈尔营镶蓝旗佐领蒙胡勒德克原品休致。并赏食全俸。摺包　　

○以不知检束。革塔尔巴哈台委员知县左宜之职。摺包　　

○予积劳病故。盛军记名总兵周盛鼎等赏恤如例。　　

○以遗爱在民。予故两广总督张树声在直隶江苏两省立功地方建立专祠。　　

○丁卯。谕内阁、前因御史方汝绍奏、城濠□山戊不□久失修。亟宜疏浚。当令工部妥议具奏。兹据该部奏称、查得内外城护城河。共长一万四千余丈。节节淤垫。桥梁闸坝。亦多倾圯。酌拟次第办法。请旨遵行等语。京师内外城护城河。自道光十三年兴修以后。迄今五十余年。未经挑穵。河身日淤。河面日窄。每逢大雨。水无所归。自应及时修浚。以资宣洩。现在近畿勇营尚多。令其挑穵此项工程。较之雇募民夫。易于集事。著派张曜、督率所部步队十营。及冯南斌二营。蒋东才四营。查照该部所拟办法。将积淤挑除净尽。俾河道一律深通。其有未尽事宜。及临时必须变通之处。统由该营随时随地相度情形。咨商该部办理。所有派出勇丁。即著张曜督饬各该管营官。严加约束。并著步军统领衙门一体稽查弹压。毋任滋生事端。现月　　

○谕军机大臣等、昨有旨令鲍超将所部各营。妥为遣撤。谅已遵旨办理。现虽款议已定。而惩前毖后。一切边防兵制。亟宜实力经营。鲍超夙著勋勤。值此时艰。于整军御侮之方。自必筹之有素。著于撤勇完竣。即行来京陛见。其前保徐连升等、堪备将才。尚知以人事君之义。著将单开各员。一体出具切实考语。先行具奏。以备酌量录用。将此由五百里谕令知之。现月　　

○以广东陆路提督张曜为广西巡抚。未到任前。以按察使李秉衡护理。现月　　

○以广西提督唐仁廉为广东陆路提督。未到任前。仍以潮州镇总兵郑绍忠署理。　　

○以记名提督苏元春为广西提督。现月纂修官史宝安恭纂　　

帮总纂官程棫林恭辑监修总裁世恭阅五月初七日正总裁那恭阅九月初三日专司藳本陆恭覆阅癸丑三月二十日　　

徐恭阅三签十二月初二日　　

荣月日副总裁唐月日　　

宗室宝恭阅八月初九日

　　

陈恭阅二签十一月二十九日　　

熙月日　　

郭恭阅十月初八日　　

宗室麒月日蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之二百九　　

光绪十一年。乙酉。六月。戊辰朔。上诣储秀宫。问慈禧端佑康颐昭豫庄诚皇太后安。至丙申皆如之。内记注　　

○黑龙江将军文绪等奏、下江一带。续设卡伦。下部知之。摺

包　　

○己巳。谕内阁、本年秋朝审情实各犯。著停其勾决。现月　　

○又谕、户部奏、稽查云南运铜各员期满。请旨更换一摺。云南办解六起二批京铜。现据咨报起程。此后续办铜斤。次第运解。前派沿途经理各员期满。该部查照例案。将经过之四川、湖北、江苏、直隶等省藩臬。开列名单。请旨更换。四川著派易佩绅、湖北著派黄彭年、江苏著派谭钧培、直隶著派松椿、即责成各该员。严饬各道府、及沿途地方文武员弁。认真稽查。催趱护送前进。如有无故逗遛。及盗卖短少等弊。详报该督抚严行□□

□尔□办。沿途应需水师照料之处。即由派出之员。详咨前途督抚及水师提督调遣。仍著以奉旨之日起。以三年为限。均责成此次所派之员。一体经理。遇有升调事故。即令接任之员遵办。期满再行更换。现月　　

○科布多参赞大臣清安等奏、沙克都林札布未能到任。可否将印钥移交额尔庆额。得旨、著俟沙克都林札布到任后。再行交卸来京。摺包　　

○庚午。钦奉慈禧端佑康颐昭豫庄诚皇太后懿旨。三海现修内外工程。著奉宸苑会同文铦、崇礼、崇厚、文锡、妥为修建。并著随时报明醇亲王奕譞、御前大臣、军机大臣、查核办理。此项工程。应需银两。及奉宸苑四月闲修葺南海各工款项。并挑穵南海等处河道经费。著于上年派令文铦等四员呈交银两。未缴数目内开支。至三海墙外。除南花园、昇平署、及衙署庙宇外。其余有碍住户。应给房价及赏给迁移银两。著奉宸苑查明酌定数目。一并于文铦等交款内支销。　　

○谕内阁、杨岳斌、刘铭传、孙开华奏、台北解严。请将历次战守尤为出力将弁官绅及筹运出力人员奖励各摺片。刘铭传驻守台北。未能相机决策。攻复基隆。本属无功足录。而各营将弁官绅。固守要隘。历时甚久。叠次接仗。亦能竭力抵御。自不能因督师之不力。并没行闲效命之劳。惟所请奖叙。未免过优。量行核减。酌予恩施。王诗正、沈应奎、均系已革司道大员。左宗棠并未先行奏明。辄令赴营。本不应给予奖叙。姑念该革员等业经渡台。不无微劳足录。王诗正著赏给五品顶戴。沈应奎著赏给四品顶戴。阵亡之总兵曾照礼、副将刘义高等。均著交部照阵亡例从优议恤。现月　　

