<!-- { "loadSidebar": true } -->
○又谕、朕钦奉懿旨。本年顺天直隶被灾。民情困苦。著发去内帑银二万两。以资赈济。即著户部先行垫拨。迅速发交直隶顺天府应用。即由该部年终应行交进款内扣还。现月　　

○盛京将军裕禄等奏、新设围场海龙厅康平县。考试已历五届。请添设廪增学额。下礼部议。早事　　

○陕西巡抚鹿传霖奏、已革故抚臣冯誉骥。心存教养。遗爱在民。据情吁恳恩施。得旨、冯誉骥著开复原官。毋庸赐恤。随手　　

○豁免陕西榆林、葭、绥德、米脂、清涧、吴堡、六州县。光绪十六年分民欠。广有仓本色粮草。摺包　　

○协修官郑家溉恭纂　　

帮总纂官程棫林恭辑监修总裁世恭阅一签十一月初二日正总裁那月日专司藳本陆恭覆阅癸丑七月十五日　　

徐月日　　

荣月日副总裁唐月日　　

宗室宝恭阅一签四月初八日

　　

陈恭阅一签二月十一日　　

熙月日　　

郭恭阅五月廿二日　　

宗室麒月日

大清德宗同天崇运大中至正经文纬武仁孝睿智端俭宽勤景皇帝实录卷之三百十九　　

光绪十八年。壬辰。十二月。乙卯朔。上诣仪鸾殿问慈禧端佑康颐昭豫庄诚寿恭钦献皇太后安。　　

○军机处奏、平定陕甘新疆回匪方略纂辑完竣。拟分次呈进。报可。现月　　

○以山东白茅坟漫口堵筑合龙。开复道员李希杰、副将陈长发等、降调革职处分。予候补知府多培等、升叙翎衔有差。现月　　

○丙辰。谕内阁、慈禧端佑康颐昭豫庄诚寿恭钦献皇太后至德光昭。鸿猷普被。勤九重之宵旰。措四海于乂安。归政以来。朕侍膳问安。长聆懿训。仰见慈躬康强悦豫。舀禄骈臻。朕心实深欢忭。甲午年欣逢花甲昌期。寿宇宏开。朕当率天下臣民胪欢祝嘏。所有应备仪文典礼。必应专派大臣敬谨办理。以昭慎重。著派礼亲王世铎、庆郡王奕劻、大学士额勒和布、张之万、福锟、户部尚书熙敬、翁同和、礼部尚书昆冈、李鸿藻、兵部尚书许庚身、工部尚书松溎、孙家鼐、总办万寿庆典。该王大臣等、其会同户部礼部工部尚务府恪恭将事。博稽旧典。详议隆仪。随时请旨遵行。现月　　

○东三省练兵大臣定安奏、营务需才。知府尚其亨、知县张晋、请留营差遣。从之。摺包　　

○安徽巡抚沈秉成奏、安庆府属绅士。创设清节堂暨节孝祠。请咨部立案。下部知之。摺包　　

○以安徽歙县获盗出力。予千总饶明奎游击衔。把总李须润以守备用。摺包　　

○以遗爱在民。追予故安徽道员陆迺普附祀前安徽巡抚英翰祠。故知州尹沛清附祀前两江总督马新贻祠。从安徽巡抚沈秉成请也。摺包　　

○以捐助宾兴经费。予山西平定州职员王毓梅故妻黄氏建坊。摺包　　

○丁巳。兵部会奏、殿试武举弓刀石力不符请将原闱监射较射大臣及覆试王大臣议处。依议行。　　

○戊午。上诣仪鸾殿问慈禧端佑康颐昭豫庄诚寿恭钦献皇太后安。　　

○谕内阁、御史文郁奏、各衙门会核秋审朝审招册。为时太促。请饬刑部先期分送。以冯详核一摺。著刑部议奏。现月　　

○又谕、御史文郁奏、吏部铨补各项捐班人员。宜严防取巧。以免偏枯等语。著吏部议奏。现月　　

○谕军机大臣等、都察院左副都御史杨颐奏、广东闱姓抽收经费。弊关科场。请饬严定截止收票日期等语。著李瀚章、刚毅体察情形。妥筹具奏。原摺著钞给阅看。将此谕令知之。寻李瀚章等奏、嗣后乡试文场收票。限于士子入闱之日截止。武场限于马射开闱之日截止。会试文场限三月十六日截止。武场限马射开闱之日截止。报闻。摺包　　

○又谕、御史和福奏、仓匪句结把持。请饬拏办一摺。著步军统领衙门。顺天府五城御史。按照摺内所指各犯。一体严拏。送部迅明惩办。现月　　

○吉林将军长顺等奏、吉林各属被灾较重。请由洋药土税项下提款赈济。得旨、即著该将军严饬派出各员。按户赈济。务期实惠及民。毋得稍有弊混。随手　　

○己未。穆宗毅皇帝忌辰。上诣奉先殿寿皇殿行礼。遣官祭惠陵。　　

○驻藏办事大臣奎焕奏、开导藏番。先将改关一层剀切宣示。番目感悟。酌呈结底。内除抵关贸易不得擅入。请注约内一条。应候总理各国事务衙门电覆再定。余条似可照办。下所司知之。摺包　　

○庚申。孝惠章皇后忌辰。遣官祭孝东陵。　　

○直隶总督李鸿章奏、已革两淮盐运使洪汝奎、结案后在粤防差次积劳病故。请开复原官。得旨、洪汝奎著毋庸开复原官。摺

包

　　

○以战功卓著。遗爱在民。追予故将军都兴阿、富明阿、于扬州府城合建专祠。从两江总督刘坤一请也。摺包　　

○以捐款助赈。予四川东乡县职员冉正儒建坊。摺包　　

○辛酉。谕内阁、本日理藩院奏、据敖汉郡王呈报。公主园寝。暨该郡王坟墓祠宇府第等处。被贼焚毁。该郡王无力修葺。呈请据情代奏。吁恳恩施等语。上年热河匪徒滋扰。敖汉王旗被害情形。殊堪悯恻。著赏银一万两。由户部给发。交该郡王达木林达尔达克祗领。将公主园寝各处。赶紧修理。用示体恤。现月　　

○又谕、御史蒋式芬奏、内侍属托大员公事。请饬查办一摺。据称本年六七月闲。有太监金九者。在西苑门外直庐。向刑部侍郎薛允升手递一纸。闻系地亩案件。再四属托。该侍郎未曾接受。又闻该太监先曾属托尚书贵恒。是否应允无从知悉等语。著贵恒、薛允升、明白回奏。现月　　

○直隶总督李鸿章奏、准太常寺咨。新设醇贤亲王庙。应拨解庙夫。并给工食银两。又奏京师建立科尔沁博多勒噶台亲王僧格林沁专祠。请拨解祠户。并给工食银两。均下部知之。摺包　　

○四川总督刘秉璋奏、请广四川彰明县廪增贡额。又奏、川省文闱乡试人多。请添同考受卷等官。并下部议。摺包　　

○福建台湾巡抚邵友濂奏、请恢拓制造枪子火药两厂。添购机器。下所司知之。摺包　　

○以捐赈钜款。予江苏道员朱成渡军机处存记。随手　　

○以行为贪鄙。革四川试用同知王殿宾职。摺包　　

○予办赈出力积劳病故。直隶道员朱其诏议恤。摺包　　

○蠲缓直隶安、任、隆平、甯晋、四州县积涝地方本年粮租。现月　　

○蠲缓浙江仁和、钱塘、海甯、富阳、余杭、临安、新城、于潜、昌化、嘉兴、秀水、嘉善、海盐、平湖、石门、桐乡、归安、乌程、长兴、德清、武康、安吉、孝丰、山阴、会稽、萧山、诸暨、余姚、临海、黄岩、甯海、天台、仙居、金华、东阳、义乌、汤溪、常山、开化、建德、淳安、遂安、桐庐、分水、鄞、慈溪、奉化、镇海、象山、上虞、新昌、嵊、太平、兰溪、永康、武义、西安、龙游、寿昌、永嘉、乐清、瑞安、平阳、泰顺、玉环、丽水、缙云、青田、龙泉、宣平、七十厅州县。暨杭、严、嘉、湖、台、衢、六卫所。被旱被风被潮被虫及沙淤石积各地方新旧地漕杂课有差。现月　　

○壬戌。山东巡抚福润奏黄河堤埝残缺请饬部拨款估修下部议。又奏、沿海地方被潮筹款赈恤得旨即著饬属妥为抚恤毋任失所喀喇沁亲王衔郡王旺都特那木济勒等十人。科尔沁亲王丹色里特旺珠尔等十人。喀尔噶札萨克辅国公德里克多尔济等二人喀尔喀贝勒贡桑珠尔默特札鲁特札萨克贝勒桑巴在神武门外瞻觐。随手　　

○癸亥。谕内阁、前据御史蒋式芬奏参内侍属托大员公事等语。当令贵恒薛允升。明白回奏。兹据贵恒奏称、并无太监属托地亩案件。薛允升奏称、本年夏闲在西苑门直庐。有人手持纸条投递。拒不肯收其人亦即走去。匆遽之闲。未及问其姓名各等语。该御史所奏各节。既据贵恒等覆奏。或并无其事。或无从追究。即著毋庸置议。嗣后如有此等情事。各该大臣即应据实奏参。照例惩办。以昭炯戒。现月　　

○四川总督刘秉璋奏、重庆开设自来火厂。专用川黔土磺制造。不用洋磺。并由道县出给印票。以昭慎重。下所司知之。摺包　　

○以捐助棉衣。赏山东道员李正荣随带三级。　　

○以救护外洋失事船只出力。予前山东甯海州知州周源瀚等奖叙。　　

○予故山东巡抚张曜济南专祠。列入祀典。从山东巡抚福润请也。　　

○甲子。上诣仪鸾殿问慈禧端佑康颐昭豫庄诚寿恭钦献皇太后安。　　

○守护西陵大臣载迁等奏、广恩库放项不敷。请拨存款支发。得旨、即著咨行直隶总督拨解应用。随手　　

○乙丑。孝和睿皇后忌辰。遣官祭昌西陵。照例　　

○丙寅。孝德显皇后忌辰。上诣建福宫圣容前行礼。遣官祭定陵。　　

○谕军机大臣等、现在新疆筹办边防。须用新式过山快放炮三十七四十七密里口径等式各数尊。各项新式洋枪一二千杆。著神机营王大臣、北洋大臣李鸿章、酌量拨给。配齐药弹。行知甘肃新疆巡抚。派员迎提应用。并著该王大臣等、遴派熟习演放枪炮人等。随同前往。将此谕知神机营。并谕令李鸿章知之。现月　　

○又谕、许景澄奏、敬陈新疆南路边境情形一摺。据称非清画地界。不足以弭衅争。非先增缮边备。不足以决界议。叶尔羌之色勒库尔为扼要之地。其闲有地曰塔什库尔干者。旧为东西要道。近年游历洋人出入帕地。率以此为停顿之所。应调防兵常川驻扎。兼驻地方文员。抚辑回众。置为重镇。其稍北塔戛玛山口。即由该军分队逻守。北与郎库里帕米尔所通山口。应由现扎布伦库里之防营屯守。作为次要之镇。新疆巡抚应于明年春夏之交。亲赴喀城巡阅一次。以利控驭。并酌筹新式过山快放炮。以资应用。叶尔羌南境奇灵桑株等卡。亦宜随时巡檄等语。所奏各条。不为无见。本年十月闲。据总理各国事务衙门转奏、杨昌浚等电称、色勒库尔、布隆库尔、各留马队。其余分别撤留。当经该衙门遵旨电覆。谓防兵断不应撤。本日复据杨昌浚电称、闻俄现增兵。欲夺塔哈尔满。已饬筹防等语。布隆库尔。色勒库尔。均是第二重门户。自应严密设防。著杨昌浚、陶模、督饬防营将弁。加意巡守。应用新式枪炮。已谕令神机营暨北洋大臣。迅速筹备。并拣派熟习枪炮之教习前往。即由陶模派员迎提。总之交涉之事。边衅固不可轻开。声威断不可不壮。彼族知我有备。或可稍杜狡谋。杨昌浚、陶模、必应熟筹审处。严密布置。以昭慎重。许景澄原摺。均著钞给阅看。即将所陈各条并现办情形。会商密奏。将此由六百里各密谕知之。现月　　

○又谕、前甘肃新疆巡抚刘锦棠、在籍守制。现在计将服阕。著吴大澂传知该抚、于明春开河后。迅即来京陛见。毋稍迟延。将此谕令知之。现月　　

