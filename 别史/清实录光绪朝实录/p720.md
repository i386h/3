<!-- { "loadSidebar": true } -->
○上诣乐寿堂。问慈禧端佑康颐昭豫庄诚寿恭钦献皇太后安。　　

○以恭上皇太后徽号诣慈宁门外率领王公大臣等演礼。　　

○谕内阁。朕御用马匹。理应敬慎豫备。屡经谕令上驷院认真餧养。乃仍多不堪乘骑者。总由该堂官等、漫不经心所致。嗣后著上驷院堂官。督饬牧长厩长。加意餧养。务须一律膘壮。傥仍前怠玩。以致不堪乘用。定将牧长厩长等、从重惩办。该管堂司各官。一并惩处不贷懔之。现月礼部奏。会议四川太平县请加文武学额。依议行。　　

○护理河南巡抚刘树堂奏。豫省防营。不敷分布。现值东路。边防吃紧。遴派记名提督武朝聘等。克日召募两营。以资控驭。又奏河北滑浚等县。与直东接壤近年东省曹州府属。时有匪徒窃发。现饬河北镇暂添六哨。分布要隘。以重边防。均下部知之。摺包漕运总督松椿奏、筹办防堵。檄饬管带淮海水师营弁。率领炮船巡防沿海各口。一面严禁奸商运粮济寇报闻。摺包以札萨克多罗郡王密什克洞固罗布、为科布多土尔扈特正盟长。札萨克固山贝子玛克苏尔札布、为副盟长。明发以收回俄国原借巴尔鲁克山、在事出力。赏额鲁特营副总管敏珠二品顶戴。予防御奢哩等升叙。复已革提督刘文和等官。摺包戊午。以崇上慈禧端佑康颐昭豫庄诚寿恭钦献皇太后徽号。前期。遣官告祭天。地太庙社稷。上礼服御中和殿。恭阅奏书毕。诣慈宁门。皇太后御慈宁宫。大学士捧奏书跪进上受奏书。恭献大学士跪接。置于案。宣读官恭捧跪宣奏书曰。福缘善庆。寿为德符。胪欢合万国之心保定上九如之颂。隆称益晋钜典光昭。钦惟圣母慈禧端佑康颐昭豫庄诚寿恭钦献皇太后。安贞应地。仁厚同天。极恩勤覆育之深慈。致亲睦平章之盛治。六经三史。悉禀心传一日万几亲承指授归政训政。成功固前古所未闻。安民养民。大泽实敷天所同被。兹际孟冬初吉。欣逢周甲昌辰。中秋之圆月腾辉。赓喜起而瑶函先进。万寿之名山献瑞。祝颐和而宝殿新成。敬展颂忱。仰祈慈允。臣不胜庆忭之至。谨奏上率王大臣等行礼。礼成奉皇太后幸阅是楼。侍晚膳。外记注谕军机大臣等现在海防紧要。长江水师提督。责任綦重。著刘坤一酌举一二人。专摺驰奏。候朕＜闲＞用。将此由四百里谕令知之。洋务山东曹州镇总兵王连三奏、请抽调东省陆路劲旅数营。进援朝鲜。得旨、览奏具见诚悃。惟现在曹州捕务紧要。仍著会同地方官认真办理。将来如需添调。再候谕旨。摺包署安徽巡抚德寿奏、奉派进京祝嘏。可否将抚篆交署布政使员。凤林护理得旨、如福润未到。即著员凤林暂行护理。摺包准候选道员左孝同甘肃甯夏府知府黄自元。调赴湖南巡抚吴大澂军营。听候差委。洋务己未。恭上慈禧端佑康颐昭豫庄诚寿恭钦献皇太后徽号册宝。上礼服御太和殿恭阅册宝毕。诣慈宁门。皇太后御慈宁宫。大学士捧册宝跪进。上受。恭献。大学士跪接。置于案。宣读官恭捧跪宣册文曰。璇宫介祉开昌运于甲符金境延洪。应重光于午位。敬崇茂典。用迓繁厘钦惟圣母慈禧端佑康颐昭豫庄诚寿恭钦献皇太后陛下。德懋徽柔。性弥纯嘏。垂帘听政。勤宵旰者三十年。筹策安边。播声威于六万里极文治武功之盛。手致太平举敬天法祖之谟躬亲训迪。兹际阏逢敦牂之岁。允符绾绰眉寿之期。恭聆懿旨之重申。深念民生之至计。内帑颁而普加振贷。贡珍却而力戒浮华凡此巍焕之成功。实为古今所罕觏。翠辇经行之地。夹道欢呼彩衣抃舞之辰。捧觞喜起。既进联珠之颂。敢陈刻玉之词谨告天地宗庙社稷。率诸王贝勒文武群臣。恭奉册宝。加上徽号曰慈禧端佑康颐昭豫庄诚寿恭钦献崇熙皇太后伏愿崇鸿益显。熙皞咸登。衍箕畴而敷锡庶民。备九五六三之福德。仰姒幄而永承慈荫。绵百千万亿之春秋。臣诚欢诚抃。稽首顿首谨言上率王大臣贝勒贝子、及朝鲜国使臣等、行庆贺礼。礼成奉皇太后幸阅是楼。侍晚膳。　　

○遣官祭关帝庙。外记注谕军机大臣等、电寄李鸿章电已悉前派叶志超总统各军以一事权。所有前敌各军自应归其节制调遣著再传谕叶志超。将一切战守事宜认真经理。严驭诸军咸遵约束不得稍涉瞻徇推诿致误戎机。电寄纂修官王大钧恭纂　　

帮总纂官程棫林恭辑监修总裁世恭阅四签正月十一日正总裁那月日专司藳本陆恭覆阅癸丑八月十三日　　

徐月日　　

荣月日副总裁唐月日　　

宗室宝恭阅一签五月十五日

　　

陈恭阅三签三月十七日　　

熙月日　　

郭恭阅一签六月十一日　　

宗室麒月日



大清德宗同天崇运大中至正经文纬武仁孝睿智端俭宽勤景皇帝实录卷之三百四十七　　

光绪二十年。甲午。八月庚申。上诣乐寿堂问慈禧端佑康颐昭豫庄诚寿恭钦献崇熙皇太后安。外记注　　

○恭上慈禧端佑康颐昭豫庄诚寿恭钦献崇熙皇太后徽号礼成。颁诏天下。诏曰朕惟圣人孝治天下尊养兼隆。王者身先万民显扬立极在昔雅歌京室。肇成周忠厚之基颂美有娀。启亳邑宽仁之治。矧迈前徽而介祉。宜颁旷典以胪欢。钦惟慈禧端佑康颐昭豫庄诚寿恭钦献崇熙皇太后德配乾元。道昭坤厚。萱？宫垂训。深仁裕福禄之原兰殿延厘。纯嘏勰升恒之吉五福一曰寿。纪鹤算而彩绚瑶图。大德必得名。膺鸿号而华镌玉检。届六旬之庆节。际九有之昌期爰晋荣称。式符茂矩。谨昭告天地宗庙社稷。于光绪二十年八月十五日率诸王贝勒文武群臣。恭奉册宝。加上慈禧端佑康颐昭豫庄诚寿恭钦献崇熙皇太后徽号。曰慈禧端佑康颐昭豫庄诚寿恭钦献崇熙皇太后崇高式度。八绂戴德于仁天。熙洽绥猷六幕依光于爱日。用承景祚。特沛洪施所有应行事宜。开具于后。一、历代帝王陵寝。孔子阙里及五岳四渎等祀。应遣官致祭者。照旧例举行。一、历代帝王陵寝有毁坏者该督抚查明具奏。核实修葺。一、凡岳镇海渎庙宇。有倾颓者该地方官估计价值具奏修葺。以昭诚敬。一、各省道路桥梁。闲有损坏者地方官查明修理。以利行旅。一、在京在外诸王以下至公等以上。俱加恩赐。一、内外自公主以下至格格。各加恩赐。一、王妃以下。奉恩将军之妻以上。俱加恩赐。一、外藩王妃以下。公妻以上俱加恩赐。一、满汉大臣命妇年六十以上者。俱加恩赐。一、内外满汉文武大小官员。俱加一级。一、内外大小各官。除各以现在品级。已得封赠外凡升级及改任者。著照新衔封赠。一、文官在京四品以上。在外三品以上。武官在京在外二品以上。照现任品级各荫一子入监读书一。内外文职自四品以下。武职自三品以下。降革留任。及住俸罚俸处分。准其开复。一、在籍休致告假官员。来京庆祝万寿除从前已经得过封典毋庸另给外其现在京师者著加恩一体准其照原衔请封一。会试额数。俟礼部临期奏明人数请旨酌量广额乡试大省加三十名。次省加二十名。小省加十史满洲蒙古加六名。汉军加三名。一、各直省入学额数。大学加七名中学加五名。小学加三名一八旗满洲蒙古汉军兵丁。及内札萨克喀尔喀等蒙古。年七十八十九十以上者分别赏赉。至百岁者。题明给与建坊银两一。军民年七十以上者许一丁侍养免其杂派差役八十以上者。给与绢一疋。棉一斤米一石肉十斤。九十以上者倍之。至百岁者题明给与建坊银两。一、太监等著赏给一月钱粮。一、八旗昂阿什妇人。著酌议赏赐。一、各处养济院。所有鳏寡孤独及残疾无告之人。各地方官酌筹款项。以时养赡毋致失所。一、官吏兵民人等有犯。除谋反叛逆。子孙谋杀祖父母父母内乱妻妾杀夫。奴婢杀家长杀一家非死罪三人。采生折割人谋杀故杀真正人命、蛊毒魇魅毒药杀人强盗妖言、十恶等真正死罪不赦外。军机获罪。隐匿逃人及侵贪入己。亦不赦外。其余自本年正月初一日以前已发觉未发觉已结未结者。咸赦除之。于戏。永锡尔类。有道至于万年长发其祥。惟天佑于一德。布告天下咸使闻知　　

○上御太和殿。王以下文武大臣。暨蒙古王公贝子朝鲜国使臣等。行庆贺礼外记注　　

○奉皇太后幸阅是楼。侍晚膳。外记注　　

○赏恭上徽号执事大臣、及太常寺官、文绮荷囊有差。赏恭请册宝龙亭执役校尉银。现月　　

○辛酉。上诣乐寿堂问慈禧端佑康颐昭豫庄诚寿恭钦献崇熙皇太后安。外记注

　　

○奉皇太后驻跸西苑。奉皇太后幸纯一斋。侍晚膳。外记注　　

○谕军机大臣等、电寄李鸿章。十六日两电均悉据称十四以后平壤电线不通。聂士成拟俟吕本元马队到安州后与平军约期夹攻。著李鸿章电催吕本元即日拔队前进。迅速会剿以通运道此路电线最关紧要。如系倭奸截断。即著查探明确赶紧接续安设铭军十七启行。即日可到义州并著电饬迅赴安州。与聂士成等合力进剿。毋稍延缓。电寄　　

○壬戌。上诣仪鸾殿问慈禧端佑康颐昭豫庄诚寿恭钦献崇熙皇太后安。至癸酉皆如之。外记注　　

○谕内阁、倭人渝盟肇衅。迫胁朝鲜。朝廷眷念藩封兴师致讨北洋大臣李鸿章、总统师干通筹全局是其专责。乃未能迅赴戎机。以致日久无功。殊负委任著拔去三眼花翎。禠去黄马褂以示薄惩。该大臣务当力图振作。督催各路将领。实力进剿以赎前愆。洋务　　

○又谕、前据御史安维峻奏参甘肃河州捐建已故总兵沉玉遂专祠。按亩加徵。已故提督周达武剿办会匪。殃及无辜。道员陶兆熊总办厘务。任意需索各节。当经谕令鹿传霖。确切查奏兹据查明覆奏。河州捐建沉玉遂专祠。地方文武各官。及各营弁兵。所捐十居其七民闲系量力酌捐。为数无多。并无按亩加徵。鞭扑比追之事现祠已竣工。即著毋庸置议惟都司黄福廷。经理修祠。刚愎自用致招怨言。著以守备降补。已故提督周达武前办高台县会匪。接据禀报。即派兵前往剿灭。地方赖以乂安。办理迅速不为无功。当时营县并非捏报。至派往员弁。未能约束兵丁。虽当时业经督臣参奏。该故提督未在行闲。惟事后未即查参。其过亦不可掩著仍遵前旨。准其于立功省分建立专祠。毋庸予谥。参将现署肃州镇总兵刘得腾奉派剿匪。不能严束兵丁。实难辞咎著交部议处。候补道陶兆熊委办厘务。虽无苛索确据。惟气质粗暴难胜监司之任。该员起家戎行。前在军营。尚称勇敢。著以副将改用。现月　　

○又谕、寿耆等奏、拏获出棚串号之士子。请交部审办一摺。周秉义、傅光陛著即送交刑部审办。另片奏、青将胆大妄为之文生长海、周世昌二名。即行斥革等语。长海周世昌、均著即行斥革。长海情节较重。著交刑部审讯。按律从严惩办。现月　　

