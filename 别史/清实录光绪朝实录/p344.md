<!-- { "loadSidebar": true } -->
○辛未。策试天下贡士甯本瑜等三百十一人于保和殿。制曰朕以冲龄仰邀天眷。寅绍丕基。于今九载。承列圣之诒谋。秉慈闱之懿训。惟日孜孜。冀臻上理。探念典传心之要。求通经致用之方。著顺轨于宣防。奏咸熙于庶绩。尔多士对扬伊始。尚摅谠论。用赞嘉猷。治法肇于唐虞尧典舜典。何人所分。人心道心。何书所引。汤诰始言性。说命始言学。真德秀谓开万世性学圣学之源。能畅其说欤。易文言敬以直内。义以方外。或谓与丹书敬胜义胜之说相发明。能推阐其蕴欤。汉高帝诏陆贾著新语。虽云修仁义。法先圣。而所陈不过秦汉闲事。岂为学止于止欤。唐太宗谓侍臣曰。朕所好惟尧舜周孔之道。果于数圣传授微旨。有所得否。其他若帝范帝学。心经政经。以及大宝丹扆诸箴。其言有可采欤。后世人主。或好黄老。或尚艺文。治不古若。殆由是欤。经学导源于汉。尚已。易上下经十翼。本为十二篇。何人始以彖象文言杂入卦中。尚书伏生所传者二十八篇。孔安国传、晋梅赜始奏于朝。果可信欤。逸诗散见诸书。或谓孔子删诗。有删其篇者。有删其句者。尚详徵之。春秋三家之义孰长。杜氏注左。果优于服注否。礼记为汉儒所综集。中庸为子思作缁衣为公孙尼子作。程子独谓儒行经解非圣言。确否周官晚出。是否后人伪托。仪礼注家甚少。贾疏据何家为定本。三礼之学。不讲久矣。能言其所心得欤。四渎之水。河最难治。禹疏九河故道。自汉时已不能尽考。惟许商上书言徒骇胡苏鬲津所在。后世地志。转一一胪列其名。果可据欤。魏晋南北朝、河之利害无闻。唐书所载。亦仅薛平萧仿两事。岂以隋唐书不志河渠。故多阙欤。贾让之三策。王景之八渠。盍考其说。宋人论河之说。如欧阳修、苏辙、任伯雨、诸论。果皆允否。潘季驯所云以堤束水。以水刷沙。其于治河之法。果不易欤。夫治河兼欲利漕。是以古今议论纷如。河运海运孰便。南流北流孰宜。其详究之。周官六计。以廉为本。或训廉为察。其义孰优。汉法刺史以六条察二千石。□山戊不□终奏事举殿最。而董仲舒对策。谓累日取贵。积久致官。将汉亦用年劳之法欤魏明帝作都官考课法。杜恕以为文具。杜预亦谓不若去密就＜闲＞。其说然欤。唐叙以四善。分以二十七最差以九等。宋因唐之四善。分为三等。详略得失。其缕晰之。宋初考课。特命清望之官。同任其事。不但委之有司。其法果可行否。汉书言综核名实。故吏称其职。然或上求实效。下循虚名。将操何道而使之皆实心以敷政乎。悃愊安静者大抵便民。而缓急或不足恃。强健明决者易于集事。而恣睢或至殃民。将何以资器使。举劾之权。不能不寄之大吏。而不无借以遂其私者。何以委任而责成欤。夫心法为宰化之枢。经术为作人之本。固堤防而民居敉定。严考课而吏治澄清。皆经世之要图。保邦之大计也。多士学古入官。讲求实用。其各以素所诵习者著于篇。毋泛毋隐。朕将亲览焉。照黄绫本例书　　

○抚恤琉球国遭风难民如例。随手摺包　　

○壬申。谕军机大臣等、大理寺少卿刘绪奏、边荒亟宜招佃开垦升科一摺。据称热河之沙里虎沟门沙子沟门白布嘎骆驼头等地方。近来已有耕种。大抵未经升科。请旨饬查办理等语。该处地亩。是否业经垦种。应行招佃升科。著恩福查明具奏。将此谕令知之。现月　　

○闽浙总督何璟等奏、请将车城汛守备改驻鹅銮埔石厝口地方。更名鹅銮守备。以资控制下部知之。随手摺包　　

○以福建盐法道解煜署福建按察使。随手　　

○以讳匿命案。革对调贵州毕节县知县云南平彝县知县宋宝椷职。随

手摺包

　　

○以讳盗不报。革署满城县知县候补知县邵钺。署完城县知县候补同知任庆三职。随手摺包　　

○旌表节妇湖南湘潭县。翁方氏。善化县蔡黄氏。随手摺包　　

○旌表直隶节孝贞烈妇女孟李氏等三百二十二口如例。随手摺包　　

○癸酉。以内阁侍读学士熙敬为太常寺卿。外记注朱签　　

○甲戌。上御养心殿。召读卷官入。亲阅定进呈十卷甲第。内记注　　

○谕军机大臣等、岑毓英等奏、密筹防务布置情形一摺。滇省防务。现经岑毓英等添派参将张永清等挑带练军。前往兴化山西一带驻扎。即著督令派出各员。实力防守。毋稍疏虞。法人攻破越之南定后。现在局势未定。必须滇粤兵势互相联络。方足以壮声威。徐延旭出关后布置情形如何。著倪文蔚随时具奏。以慰廑系。前谕唐炯出省统率防军。目下当已起程。总期扼要驻守。足资备御。使彼族有所顾忌。不至遽逞狡谋。吴全美所带轮船水师。前经驶回虎门。著曾国荃、裕宽、督饬将各轮船赶紧修竣。仍令该提督驶进越南洋面。认真巡防。廉琼一带兵力单弱。总兵方耀带兵向称勇往。如令统带数营。前往扼扎。是否相宜。并著悉心酌度。奏明办理。将此由五百里各密谕知之。洋务　　

○署云贵总督岑毓英等奏、云南腾越镇总兵李文益、请假回籍。久未到任。且平日官声平常。请开缺另＜闲＞。得旨、李文益著即开缺。现月　　

○云贵总督刘长佑因病乞休。以福建巡抚岑毓英为云贵总督。前广东巡抚张兆栋为福建巡抚。现月　　

○以记名提督张松林为云南腾越镇总兵官。现月　　

○乙亥。上御太和殿传胪。授一甲三人陈冕为翰林院修撰。寿耆管廷献、为编修。赐进士及第二甲朱祖谋等一百二十四人。赐进士出身。三甲叶大烜等一百八十一人。赐同进士出身。照黄绫本例书　　

○谕内阁、崇绮奏、查办案内职官。恃符狡展。请旨革职严讯并将要证严拏解审一摺。河南候补知府刘光煜、著先行革职。严行审讯。乐亭县生员赵健邦、即赵维藩、著直隶总督饬属严拏解案质审。毋任迟延。现月　　

○伊犁将军金顺等奏、筹议安抚蒙哈勘分边界。得旨、所有分界事宜。该将军等务当按照图约。妥慎办理。不可稍涉大意。前请筹拨银两。已由户部拨给矣。随手摺包　　

○丙子。谕军机大臣等、左宗棠、卫荣光奏、江苏防营。请从缓裁减一摺。所奏自系实在情形。即著照所议办理。前据左宗棠等奏、海沭等处教匪句结。约期起事。并据涂宗瀛等奏、武汉地方。教匪潜谋滋事。叠经谕令该督抚等。严拏匪首王觉一邓玉亭等务获究办。现闻常州一带。亦有匪徒劫掠之事。获匪讯供。据称其头目在湖北及七濠口荆溪等处。夥党甚多等情。如果属实。该匪等句结蔓延。深恐酿成巨患。亟应先事豫防。实力摉捕。以除伏莽。著左宗棠、涂宗瀛、卫荣光、彭祖贤严饬各防营。及该地方文武。认真巡缉。妥为防范。务将在逃各匪首迅速弋获。并将伏匪严密访拏。悉数歼除。总期消患未萌。不得稍涉大意。将此由五百里各谕令知之。现月　　

○两江总督左宗棠奏、查覆南洋轮船裁勇配兵。诸形窒碍。请仍照旧章办理。允之。随手摺包　　

○又奏、挑选闽厂学生水手在澄庆兵轮练习。下部知之。随手　　

○又奏、挑选炮船赴邵伯湖驻缉。以安商旅。报闻。随手摺包　　

○又奏、遵议轮船载运军火装送官弁水脚章程、请饬作为定章立案。下部知之。随手摺包　　

○追予故漕运总督黎培敬在清江建立专祠。从两江总督左宗棠请也。随手摺包　　

○丁丑。谕军机大臣等。曾国荃、裕宽奏、遵筹法越事宜。倪文蔚奏、密陈越南近日军情各一摺。粤东水师、必须认真整顿著曾国荃等饬将应修各船。迅速燂洗修理。并令吴全美督同将弁实力操练。以备调遣。粤西防军。现扎北甯一带。声威较壮。仍著该抚懔遵叠次谕旨。督饬黄桂兰等、严申儆备。随时相度机宜。妥筹因应。以维大局。徐延旭、计已到防。布置情形若何。并著倪文蔚随时具奏。将此由五百里各密谕知之。洋务　　

○浙江巡抚刘秉璋奏、嘉兴府土民仇杀客民案获犯审办。得旨、即著该抚将此案提讯确情。按律定拟具奏。杭嘉湖各府客民。开垦荒地。与土民时启衅端。该抚当督饬属员。将地亩详细清查。酌议章程。妥为办理。务令日久相安。随手摺包　　

○戊寅。谕内阁、御史黄兆柽奏、拣选人员。告假太多。请饬申明旧章等语。此次拣选奉天知府人员告假不到者甚多。实属不成事体。亟应严定章程。以杜取巧之弊。著吏部议奏。现月　　

○谕军机大臣等、御史黄兆柽奏、浙江匪徒蟠结。请饬分别惩办一摺。据称江苏苏常一带。盐枭及散勇踞太湖为巢穴。四出抢掠。吴江县属盛泽镇地痞王八、句结为害。该县黎里镇有数千人盘踞滋扰。浙江秀水县属斗门塘地方。客民与居民械斗。互有杀伤。该署令履勘。船轿均被打毁。常州府有客民连劫数家。拏获首犯正法。余匪逃往徐州。请饬密捕惩办等语。盐枭充斥。甚至扰害闾阎。该地方文武所司何事。至客民垦荒。全在平时安插得宜。勤加抚驭。俾与土著日久相安。若如所奏情形。必致酿成巨患。前闻常州有匪徒劫掠之事。已谕令左宗棠、卫荣光等。严行查办。兹复据该御史陈奏。著即按照摺内各节。分饬各属认真缉捕惩办。以靖地方。并著刘秉璋将客民妥筹安置。毋任四出纷扰。原摺均著钞给阅看。将此由四百里各谕令知之。现月　　

○又谕、有人奏、贵州库储空虚。上年藩库仅存银数十两。并闻前任抚臣岑毓英交卸抚篆之时。库中存银四十余万两。事甫经年。枯涸至于如是。推求其故。若非官吏侵挪。即系支销冒滥。请饬查核等语。藩库为钱粮总汇之区。出入款项。岂容稍有弊混。著岑毓英确切查明。如有侵蚀冒滥等弊。即行指名严□□□尔□。毋稍徇庇。原摺著钞给阅看。将此谕令知之。现月　　

