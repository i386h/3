<!-- { "loadSidebar": true } -->
○钦差大臣督办福建军务左宗棠奏、台北沪尾获胜。现筹规复基隆。得旨、前据刘铭传奏八月二十日沪尾胜仗。业经降旨宣示。并叠谕该抚将被胁越人。设法招来。联络绅团。攻复基隆矣。摺内曹克忠自系曹志忠之误。著该大臣饬令刘璈随事禀承刘铭传妥为经理。共奏肤功。不得稍存畛域之见。摺包　　

○伊犁将军全顺奏、俄属哈萨克阑入边界。派员驱逐。得旨、所有阑入边界之哈萨克。著该将军咨会俄官迅速收回。一面派员前往开导。并著妥为严防。以备不虞。摺包　　

○以慈禧端佑康颐昭豫庄诚皇太后五旬万寿锡类推恩。赏盛京工部侍郎阿克丹之母舒舒觉罗氏御书扁额曰春晖集福。察哈尔副都统永德之母关佳氏御书扁额曰彤管扬芬。并赏文绮珍玩有差。现月　　

○壬午。谕内阁、本年恭逢慈禧端佑康颐昭豫庄诚皇太后五旬万寿。普天同庆。所有王公及京外文武官员。现在议降议罚、及以前有革职留任及降级罚俸之案。著加恩悉予宽免。现月　　

○又谕、本年恭逢慈禧端佑康颐昭豫庄诚皇太后五旬万寿。所有来京祝嘏之直隶通永道薛福辰、加恩著在任以应升之缺升用。天津府知府汪守正、加恩著在任以道员候补。现月　　

○谕军机大臣等、本日降旨宽免王公及京外文武官员降罚革留等项处分。除左翼前锋统领德福、内阁学士升泰、一等公德鉴、毋庸宽免外。余著该衙门查明办理。现月　　

○又谕、电寄曾纪泽。据电陈节略八条。所拟与前次电旨八条。尚不相背。如彼来辩论。著坚持定见。勿稍游移。傥有商议之处。务当速电请旨。不得轻率迁就。近日关外各军叠胜。并谕该侍郎知悉。瓦使如固执己见。曾纪泽可宣播其非。电寄　　

○癸未。谕内阁、本年恭逢慈禧端佑康颐昭豫庄诚皇太后五旬万寿。普天同庆。所有随班祝嘏之革职等员、及耆民等。自应量予恩施。前马兰镇总兵庆锡、前国子监司业马寿金、前升用知州湖南城步县知县盛镒源、前都察院左都御史崇厚、前户部右侍郎长叙、前礼部右侍郎宝廷、前盛京兵部侍郎绵宜、前河南巡抚李鹤年、前金州副都统毓福、前金州副都统希拉布、前正黄旗满洲副都统马兰镇总兵景瑞、前都察院左副都御史崇勋、前总管内务府大臣文锡、前总管内务府大臣茂林、前记名提督张润、前副都统衔署乌里雅苏台参赞大臣文奎、前奉宸苑卿庆林、前头等侍卫奉恩将军近光、前镶黄旗满洲护军参领安庆、前奉国将军辽阳城守尉永良、前吉林双城堡总管清瑞、前安徽徽甯池太广道恭鍹、前贵州粮储道松长、前署河南开归陈许道启续、前山西冀甯道左隽、前江苏常镇通海道高长绅、前河南候补道开封府知府王兆兰、前福建候补道候补知府丁嘉玮、前刑科给事中郑溥元、前吏部郎中敬裕、前户部郎中裕溥、前户部郎中邵承瀚、前刑部郎中截取知府王培曾、前上驷院郎中兼参领德生、前礼部员外郎恩绪、前宗人府副理事官德隽、前吏部主事缪冠瀛、前吏部堂主事联海、前户部候补主事崔澄寰、前户部候补主事周颂、前内务府堂主事庆裕、前蓝翎侍卫阿克达春、前都察院经历赵承恩、前试署主事上驷院笔帖式恒廉、前六品苑丞衔笔帖式石龄、前山西候补直隶州知州李春熙、前广东佛冈直隶厅同知朱兆槐、前河南候补同知王麟绂、前候选京府通判韩英、前试署奉天康平县知县李梅林、前贵州补用同知直隶州知州青溪县知县贾芳、前山西候补知县胡震东、前安徽全椒县知县黄嘉瑞、前候补同知云南保山县知县鲍廙、前江苏金山县知县何炳章、前北城兵马司副指挥韩士俊、前东城兵马司副指挥杨树藩、前南城兵马司吏目吕陈善、前署兵马司吏目倪鑅、前浙江补用典史高殿魁、前云南大理府知府景兴、前副护军参领遇庆、前副护军参领锡权、前候选同知张钧、前山东候补知县袁福海、以上革职休致等员。五品以上者。均著照原官降二等赏给职衔。六品以下者。均著赏还原衔。其已有职衔者。均著加一级。随同叩祝之耆民等。应如何赏赉之处。著该衙门查照成案办理。现月　　

○谕军机大臣等、昨日降旨宽免王公及京外文武官员降罚革留等项处分。除两江总督曾国荃、云贵总督岑毓英、毋庸宽免外。余仍著该衙门查明办理。　　

○又谕、本日降旨加恩祝嘏之废员。除王庆祺毋庸赏给职衔外。余著该部遵照办理。　　

○又谕、电寄彭玉麟等、据电陈派冯子材、王孝祺、分统出关助剿。所筹甚是。著即督饬速进。军火粮饷。源源接济。并知照芩毓英、潘鼎新。互相商酌。联为一气。该尚书等如续有所见。即电奏办理。电寄　　

○吏部以大学士灵桂、额勒和布应定何殿阁请。得旨、灵桂授为武英殿大学士。额勒和布授为体仁阁大学士。现月　　

○乙酉。谕内阁、南书房行走翰林院侍读梁燿枢、詹事府司经局洗马陆润庠、均著加恩赏给四品衔。现月　　

○又谕、潘霨奏、遵旨保举人才一摺。江西候补知府前署南昌府知府颜钟骥、著送部引见。南昌府知府贺良桢、南昌府同知冷鼎亨、建昌县知县署上饶县知县董沛、候补知县署南城县知县赵之谦、临川县知县汪以诚、均著交军机处存记。现月　　

○谕军机大臣等、电寄李鸿章。德总兵式百龄。加恩赏给二等第二宝星。著李鸿章传谕该总兵奋勉出力。渥膺懋赏。电寄　　

○纂修官顾瑗恭纂　　

帮总纂官王荣商恭辑监修总裁世恭阅二签四月十七日正总裁那恭阅八月二十四日专司藳本陆恭覆阅癸丑二月初十日　　

徐恭阅十一月二十七日　　

荣月日副总裁唐月日　　

宗室宝恭阅二签七月十九日

　　

陈恭阅一签十一月二十一日　　

熙月日　　

郭恭阅九月十二日　　

宗室麒月日蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百九十六　　

光绪十年。甲申。十月。丁亥。谕军机大臣等、电寄杨昌浚。台饷紧急。前据沈葆靖电报。拟筹汇银二十万。著杨昌浚严催赶办。用厦门海关印文。向英商汇兑。令彭楚汉设法速达。源源接济。台南兵饷等项。尚可接济台北。如刘璈意存膜视。即严□□□尔□治罪。朝廷于援台兵饷。不遗余力。刘铭传不得以饷绌兵单为词。推诿干咎。电寄档　　

○己丑。谕军机大臣等、据刘铭传电奏、台湾劝捐军饷官绅。皆请奏开实官捐输等语。著户部速议具奏。洋务档　　

○又谕、电寄曾国荃。张之洞电称鲍超缺械。上海甡厚洋行。有云者士十二响马枪千枝。弹百万。实价二万六千一百两。一月全到沪。已订嘱该行留下。请饬购运等语。据李鸿章、丁宝桢、先后拨解鲍超军营洋枪。已有六千余杆。此项军火。著曾国荃饬邵友濂查明购买。听候拨用。张之洞运银三万两济台。所办甚是。著俟运到电奏。电寄档　　

○又谕、电寄杨昌浚、刘铭传电报已悉。闽解银二十五万存厦。著杨昌浚遵前旨用厦门海关印文。迅速兑运。仍续筹解厦济应。并派员于福泉厦三路专办文报通信。刘铭传请开实官捐输。已交部速议。该抚当力筹战守。迅复基隆。毋得藉词延诿。　　

○以慈禧端佑康颐昭豫庄诚皇太后五旬万寿。锡类推恩。赏湖南提督周盛传之母栗氏。御书扁额曰阃范鸿年。并赏文绮珍玩。　　

○又欠缴银两。革直隶已故清苑县知县何庚生等职。并籍产备抵。　　

○准故甘肃道员罗长祜附祀刘松山兰州省城专祠。从巡抚刘锦棠请也。　　

○庚寅。谕内阁、刘秉璋奏、知县人地未宜。并查明贪劣各员等语。浙江乐清县知县林乃柽、人尚安详。惟于海疆要缺。不甚相宜。著开缺另补。寿昌县知县仲朝桢、才欠开展。著开缺以无字＜闲＞缺另行补用。试用同知石祖芬、举动轻浮。候补知县方观澜、操守平常。钱塘县县丞钟震亨、性情贪鄙。海盐县县丞夏敬功、胆大妄为。新城县典史陈鸿宝、办事荒谬。上虞县梁湖巡检吴琦、行同无赖。试用主簿葛绳祖、贪鄙无耻。候补典史王诵芬、疏忽任情。均著即行革职。以肃官常。现月档　　

○谕军机大臣等、曾国荃奏、北洋快船抵沪修理。会同赴闽一摺。所奏各节。尚合机宜。著即饬催将快船赶紧修竣。令七船联为一气。即日赴闽。听候调度。左宗棠等务须妥为驾驭。相机进取。刘铭传尤当鼓励将士。踊跃用命。以期水陆夹击。共奏肤功。将此由六百里各密谕知之。洋务档　　

○又谕、卞宝第奏、台湾富商巨族。实繁有徒。请饬劝令将所存家资米谷。借与军营充饷。就近召募土人。或笼络番民。使为我用。亦解散奸民一法。沿海渔船便利。若募福建熟于海道之民。雇坐渔船。于沙涨水浅之处。觅便前进。往为台援。似较便利。越南海口。法人防守当不甚力。请饬广东选劲卒一千。或数百人。用渔船装载。由钦州琼州等处。攻其不备等语。除台湾绅商劝令捐借军饷。叠经谕令刘铭传等筹办外。其余所陈各节。果能实有裨益。自应相机办理。著杨昌浚、张之洞、刘铭传、倪文蔚查照所奏。酌度情形。随时筹办。原片均著钞给阅看。将此由五百里各谕令知之。洋务档　　

○又谕、岑毓英奏、官军围攻宣光。截断陆路。并派朱洪章募勇随征各摺片。进规北圻。必须攻克宣光。庶滇粤各军。可以联为一气。此次岑毓英督兵截断陆路。设伏获胜。办理尚属得手。即著严饬各营。务将水陆设法阻截。攻拔宣光。乘胜进取。并力顾家喻关后路。以杜狡谋。前据张之洞电称筹借商款。以大批解济云南。并拨解后膛枪弹等项。分济滇军。此项饷械到后。该督更可鼓励刘永福等军。奋勇争先。迅赴戎机。仍随时与潘鼎新互相联络。以壮声势。朱洪章所募五营。即饬令迅速出关。随同征剿。鹤丽镇总兵。准其以丁桂智署理。将此由六百里谕令知之。洋务档　　

○又谕、电寄张之洞。据电陈、拟解洋枪二千杆至鲍营。查鲍超军营。已有六千余杆。足敷应用。著张之洞将士乃得千杆。改解广西关外军营。云者士千杆。仍著曾国荃饬购。听候拨用。张之洞前借汇丰百万。分济云桂两军。著即速运应急。鲍超军饷。已由部筹拨。电寄档　　

○予军营瘴故云南游击刘占春等优恤。准已故广东提督吴长庆、在浙江嘉兴府立功地方建立专祠。从巡抚刘秉璋请也。　　

