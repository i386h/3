<!-- { "loadSidebar": true } -->
○以五世同堂。赏浙江候补副将陈瑞龄之父陈开炳扁额曰云礽笃庆。早事　　

○以捐助书院经费。予同知职衔王震元为其故父建坊。　　

○庚申。太祖高皇帝忌辰。遣官祭福陵。黄绫本　　

○两广总督李瀚章奏、虎门沙角。为南洋第一门户。亟应保卫。现咨由陆路提督添练标兵五百五十名。饬高阳罗镇总兵添练标兵三百名。又连州地方。毗连猺寨。饬三江协副将添练标兵二百名。扼要驻防。其练兵兼习炮火。添募炮教习四员。请饬立案。下部知之。摺

包　　

○以兵部右侍郎寿荫、为镶蓝旗汉军副都统。明发　　

○辛酉。上诣颐和园乐寿堂。问慈禧端佑康颐昭豫庄诚寿恭钦献皇太后安。　　

○云南巡抚谭钧培奏。滇省霪雨连绵。定远等县被水成灾。得旨。即著饬属妥为抚恤。毋任失所。摺包　　

○准三品衔前浙江知府朱德澄、重与鹿鸣筵燕。赏二品衔。现月　　

○予积劳病故。前福建金门镇总兵王钟华、照军营立功后病故例议恤。　　

○予军营病故补用游击刘志远等议恤。早事　　

○壬戌。高宗纯皇帝诞辰。遣官祭奉先殿。外记注　　

○谕内阁、巡视中城御史文博等奏、五城所属地面。灾民甚众。亟应接办冬赈。给事中余联沅奏、豫筹大赈。请拨银米各摺片。本年顺天直隶一带。灾区甚广。叠经谕令户部筹拨银米。并饬李鸿章截拨漕粮。分给顺直一体散放。添设粥厂六处。特派溥顾等妥为监放。以拯灾黎。惟饥民甚众。为日方长。亟应宽筹赈抚。孙楫现在入闱。孙家鼐兼管顺天府府尹。责无旁贷。著会商户部。将光绪十七年顺天府寄存户部赈款。酌量提拨。交五城御史采买米粮。接办冬抚。并著李鸿章孙家鼐将各省集捐银两。如何均匀分拨。会商妥办。前次截留漕米十万石。著李鸿章分解顺天五万石。以资接济。用副朝廷轸念民艰至意。现月　　

○礼亲王世铎等奏、请赏给地段。点缀景物。叩祝万寿。得旨、准其祝嘏。交内务府办理。现月　　

○癸亥。秋分。夕月于西郊。遣怡亲王溥静恭代行礼。外记注　　

○闽浙总督谭钟麟奏、闽省盐厘。累民累商。屡蒙恩免四成。尚有六成未减。吁恳全行蠲免。以苏民困而恤商艰。下部议驳。摺包　　

○以欠解银谷。革已故前福建永定县知县谢昌霖职。提属勒追。　　

○甲子。陕甘总督杨昌浚奏、甘省各属。夏秋禾苗被灾情形。得旨、即著饬属妥为抚恤。毋令失所。　　

○护理江西巡抚布政使方汝翼奏、修建湖口县武曲港梅家洲炮台工料银数。下所司知之。　　

○乙丑。谕军机大臣等、李鸿章奏、堵筑永定河漫口。筹议办法。请分别拨款各摺片。据称查勘南上汛等工情形。派员分投购料。培筑堤埝。并添建石堤。开穵引河。疏浚下口。已于七月二十八日开工。请拨经费银三十五万两。以期早日合龙等语。著户部迅即筹拨银十万两。由该督派员赴部领回应用。并准由直隶藩运两库各拨银五万两。练饷局借拨银五万两。至江海关本有协济直隶河防之款。历年积欠甚多。即著刘坤一、奎俊、饬令江海关道。无论何款。先行挪解银十万两。以应工需。现在近畿一带。积水未消。饥民困苦。朝廷不惜巨帑。冀除水患而卫民生。该督务当严饬在工各员。将堵筑等事。竭力筹办。迅速合龙。不得迟逾草率。是为至要。原片著钞给刘坤一、奎俊阅看。将此谕知户部、并由五百里谕令李鸿章、刘坤一、奎俊、知之。现月　　

○丁卯。谕内阁、给事中张元普奏、请援照成案。广设粥厂米厂。以免流亡一摺。本年顺直灾区较广。前设孙河等处粥厂六处。犹恐未能遍及。著孙家鼐等、查照光绪九年成案。量为添设。以拯穷黎。现月　　

○谕军机大臣等、给事中张元普奏、灾民待赈。为日方长。粳米米□山米之外。宜广备杂粮。本年山东秋收甚丰。奉天河南亦称中稔。请饬筹款采购运津。分拨顺直备赈等语。著李鸿章体察情形。妥筹办理。原片著钞给阅看。将此谕令知之。现月　　

○陕西巡抚鹿传霖奏、咸甯扶风府谷三县。被水被雹成灾。得旨、即著饬属妥为抚恤。毋令失所。摺包　　

○戊辰。谕内阁、李鸿章奏、顺直各属被灾。请将京旗各属庄田。照案减收租项一摺。本年顺天直隶各属。骤被水灾。民情困苦。朝廷悯念灾黎。叠经赏拨米石。以资赈抚。所有王公贝勒各府。并各京旗庄田。著即自行体察灾歉情形。将如何减收租数之处。行知坐落州县。出示晓谕。不准庄头揽头等将已减之租。蒙混舞弊。其内务府各项地租。步军统领衙门地租。并著查照成案。一体减收以纾民困。现月　　

○谕军机大臣等、户部奏、筹拨甘肃新饷。开单呈览。并请饬催关内外各军。将裁减实需饷数。迅速奏报一摺。甘肃关内外各军饷银。关系紧要。现经该部。将光绪二十年新饷。指拨山西省银八十四万两。河南省银六十一万两。河东道银五十二万两。陕西省银二十万两。湖北省银三十三万两。湖南省银十六万两。江苏省银二十万两。安徽省银二十万两。两淮银二十万两。江西省银三十六万两。四川省银九十八万两。闽海关银二十万两。共银四百八十万两。请饬依限报解。著该将军督抚等。严饬各该司道。按照部拨数目。于本年十二月底止。赶解三成。至来年四月底止。再解三成。其余四成统限九月底止。埽数解清。各该省如能依限完解。即由陕甘总督奏请奖叙。傥仍前延欠。即由户部照例奏参。至伊犁塔尔巴哈台各军饷数。甫经划定。究竟实需若干。能否裁减若干。并著户部行知该督抚将军副都统切实估计。迅速报部。将此由四百里各谕令知之。现月　　

○方略馆奏、纂辑平定云南回匪方略。贵州苗匪纪略完竣。陆续进呈。报闻。早事　　

○顺天府以宗室乡试中额请。得旨、取中五名。早

事

　　

○直隶总督李鸿章奏、青县候选按经历甯世福、遵父母遗训。捐田赡族。请饬立案。下礼部知之。　　

○浙江巡抚崧骏奏、杭州满营洋枪队。操练已有成效。请加津贴。以裨防务。允之。　　

○以仰承先志。捐田赡族。予户部郎中荣安。为其故祖父建坊。　　

○以遵命捐赈。予新疆喀什噶尔提督董福祥。为其故父母继母。新疆布政使饶应祺。为其故父母。各建坊。　　

○以中俄议接海兰泡珲春等处电线竣事。赏俄使喀希呢、阔雷明、暨随员巴幅罗福宝星。电报局丹国洋员博来、三品顶载。摺包　　

○己巳。上诣颐和园乐寿堂。问慈禧端佑康颐昭豫庄诚寿恭钦献皇太后安。　　

○礼部奏、核议新疆士子中式。停其改归原籍。依议行。　　

○以工部尚书松溎为专操大臣。早事以拏办会匪出力。赏还安徽道员袁秉桢花翎二品顶戴。予参将李振标等升叙有差。摺包　　

○。庚午。步军统领衙门奏、查明坍塌城垣工程。请饬工部一并勘修。报闻。早事　　

○辛未。谕军机大臣等、御史易俊奏、湖南哥弟会匪。多系遣归散勇。另有八人天台黄瓜各名色。开立山堂。散放票布。衡山衡阳为最多。清泉湘潭等处次之。各厅州县皆所不免。请饬严拏等语。会匪为害闾阎。叠经严谕各督抚认真缉捕。此项匪徒句结煽惑。聚散靡常。全在地方各官。办理得法。方能消患未萌。著张之洞、吴大澂、懔遵叠次谕旨。通饬所属。不动声色。捕拏首要各犯。严行惩办。其余但令呈缴票布。予以自新。其衡阳县所拏钟四胡子一案。著吴大澂迅速审办。毋再稽延。另片奏、申明铜禁等语。著张之洞等体察情形。酌量办理。原片均著钞给阅看。将此各谕令知之。

现月

　　

○又谕、本日御史易俊奏、银钱便于民用。广东业已办有成效。请饬户部知照各直省。悉依广东成式。开炉鼓铸。抑或统归广东鼓铸。以节经费等语。著户部议奏。现月　　

○壬申。世宗宪皇帝忌辰。上诣寿皇殿行礼。遣官祭泰陵。　　

○工部奏、核明天坛等处围墙工程。暨太庙街门内龙须沟等工钱粮数目。依议行。早事　　

○四川总督刘秉璋奏、川省拨款过繁。饷项不继。请援案再办光绪二十年通省捐输一次。仍循旧章。查粮额之多寡。定捐数之等差。以资接济。允之。　　

○命工部左侍郎汪鸣銮。查勘西陵工程。早事　　

○以工部尚书松溎为管理新旧劳房大臣。早事　　

○癸酉。谕军机大臣等、杨昌浚等奏、会办川属番案。请饬川省一体严缉逃犯一摺。逃犯棒周。屡次滋事。上年六月闲。谕令雅尔坚等。饬拏归案。并著杨昌浚等派员认真查办。兹据杨昌浚奎顺覆奏、棒周并未在拉布浪寺藏匿。实在川属西日加安木族内。请饬川省一体严缉等语。此案日久未结。该犯棒周。无论在川在甘。亟应会同拏获。归案审办。以杜后患。著杨昌浚。奎顺。严饬派出文武各员。就川省所指地方。密速查拏。并著恭寿、刘秉璋、一体饬属严缉。务将该犯捕获惩治。毋任漏网。该将军等当懔遵叠次谕旨。会商妥办。不得互相推诿。杨昌浚等摺。著钞给恭寿刘秉璋阅看。将此各谕令知之。现月　　

○又谕、安德等奏、库伦管理买卖民人事务部院章京衙门。向设仵作二名。由口北道就近派赴。现经该大臣叠次咨催。李鸿章未经饬令该道派往等语。库纶辖境辽阔。蒙古杂处。遇有命案。必须仵作检验尸伤。著李鸿章查照成案。严饬口北道迅速选派仵作二名。驰赴库伦。以资差遣。将此谕令知之。现月　　

○又谕、给事中余联沅奏、饥民待赈孔殷。恩赏漕米。所存无几。请饬妥速筹办一摺。本年顺直被灾。前经谕令李鸿章。于截留漕米内。分解顺属五万石备赈。孙家鼐等。自应分别灾区轻重。均匀散放。大宛两县。被灾尤重。前拨米石。何以竟未散给。著孙家鼐、孙楫、确切查明。据实具奏。现在近畿急赈。虽经举办。瞬交冬令。为日方长。饥民待哺嗷嗷。情尤可悯。即著孙家鼐等宽筹款项。速办长赈。以资接济。并将顺属现办情形。随时奏闻。用纾廑系。原摺著钞给阅看。将此各谕令知之。现月　　

○予故刑部左侍郎清安恤典如例。现月　　

○甲戌。以声名甚劣。革云南署宣威州知州补用知县马鲲职。摺包　　

○予故兵部左侍郎洪钧恤典如例。其子工部郎中洪洛、俟服阕后遇缺即补。现月　　

○丙子。谕军机大臣等、孙家鼐等奏、请宽筹经费以备赈需一摺。据称现办赈务。以筹费为最难。惟各省盐商。尚称殷富。请饬两淮商人捐输济赈。照海防捐例给奖实官等语。著刘坤一体察情形。妥筹办理。迅速覆奏。原摺著钞给阅看。将此谕令知之。现月　　

