<!-- { "loadSidebar": true } -->
○缓徵湖北咸甯、嘉鱼、汉阳、汉川、黄陂、孝感、沔阳、黄冈、蕲水、黄梅、钟祥、京山、潜江、天门、应城、江陵、公安、石首、监利、松滋、枝江、荆门、江夏、武昌、广济、二十五州县。暨武昌等卫被淹被旱、新旧钱漕粮赋课税有差。现月　　

○甲子。孝惠章皇后忌辰。遣官祭孝东陵。起居注　　

○谕内阁、各省实缺人员到省后。例应饬赴本任。乃近来各该督抚。往往将特旨＜闲＞放、及由部选补各员。奏请留省。或令暂署别缺。并不饬赴本任。殊属非是。实缺人员。如到任后、人地不宜。或别有劣迹。该督抚尽可随时参奏。何得因调剂本省人员。致特旨＜闲＞放、及部选之人。转不得及时自效。殊非所以尊朝命而励人才。嗣后各直省督抚。于实缺人员到省后。即行饬赴新任。不准藉词留省。以符定制。现月　　

○又谕、兵部奏、四川等省武职。悬缺过多。并福建等省回避人员。久未拣调。请旨饬催一摺。四川自光绪六年起。广东、广西、自光绪九年起。历年所出副将参将游击都司守备各缺。均积至数十员之多。尚未拟补。前经该部奏催。仍未据各该省照章拣补。似此要缺久悬。何以整顿营伍。著四川、两广总督。迅将扣留未补各缺。按照该部例章轮次。限三个月。一律拣选合例人员。分别奏补。嗣后各该省遇有武职缺出。一经接准部覆。即行随时请补。毋得再延。至广东、广西、福建应行回避武职各员。久未拣调。并著该督迅即拣员对调。以符定制。现月　　

○又谕、兵部奏、大员滥用勘合、请照例议处一摺。前署贵州巡抚李用清。因伊妻灵柩回籍。填用勘合。虽据声明夫马等项自备。究属违例滥用。李用清著交部照例议处。其发给勘合之臬司。著该部查取职名。一并照例议处。寻吏部议上、李用清应降二级调用。得旨、加恩改为降三级留任。现月　　

○又谕、御史文郁奏、请严禁疆吏奏调京员一摺。山东河工。关系紧要。前据张曜面奏。准其随时调员差遣。旋经该抚先后奏调各员。均已降旨允准。与寻常奏调不同。他省自不得援以为例。嗣后各督抚、非因办理要务需人。奏明在先不准率行奏调。以符定制。现月　　

○又谕、御史王赓荣、张炳琳奏、蠹吏侵扣巨帑。请饬交部严讯。吴兆泰奏、户书侵扣帑金。部臣委曲迁就。刘纶襄奏、书吏侵吞巨款。该管堂官失察轻纵、各一摺。户部银库书吏史恩涛。著交刑部严行审讯。其承办各书吏。著一并交部讯究。至刘纶襄摺内所称、孙诒经深知其事。仅将该吏送坊。并许将吞款吐出。即行释放。吴兆泰所称、张曜函致孙诒经嘱其追问。该侍郎与该部各堂筹商办法。送坊看管。饬罚万金。希图了事等语。著孙诒经及户部各堂官明白回奏。寻阎敬铭等奏、库务系孙诒经专管。此案并未与同官筹商办法。孙诒经奏、风闻银库书吏史恩涛有需索费银一万两。因传该吏严诘斥革。交坊严押。一面先诱令缴银一万两。意以为索赃无据。而缴款有据。必俟钜款缴出。则该吏之贪妄可知。因恐洩漏致该吏远扬。是以未与户部同官。会同商度。此案现尚未结。亦非委曲迁就。希图了事。报闻。现月　　

○署船政大臣福建按察使裴荫森奏、双机钢甲兵船。安上龙骨。恳俟工竣后请奖。得旨、著俟工竣后试验。如果制造得宜。准照所请。择尤保奖。摺包　　

○江南提督李朝斌、因病解职。实授谭碧理为江南提督。现月　　

○以随办蚕池口迁移教堂出力。予直隶道员伍廷芳、知州胡潆等奖叙。赏英商宓克宝星。现月　　

○以东明黄河两次抢护安澜出力。予候补同知劳乃宽等。升叙加衔有差。摺包　　

○以捕获山东海丰营贼匪。予副将梅东益等奖任有差。摺包　　

○以核销军需军装等款出力。予兵部车驾司员外郎端谨、武库司郎中沉恩嘉等、升叙加衔有差。摺包　　

○蠲减直隶安、河闲、隆平、三州县积涝地亩粮赋。现月　　

○乙丑。钦奉慈禧端佑康颐昭豫庄诚皇太后懿旨。曾国荃等奏、查勘江北旧黄河情形。成孚等奏、会勘乾河上游情形。张曜奏、筹议分流南河故道一摺。著军机大臣、会同户部工部妥议具奏。醇亲王奕譞、著一并与议。上年延茂奏、黄水宜挽归故道。并此次游百川奏、宜用分流原议各一摺。均著发给阅看。现月　　

○谕军机大臣等、有人奏、编修林壬。品行卑污。去年＜闲＞放山西考官。有贾人逼索款项。交坊看押。始得成行。今年差竣到京。现又闻其回籍。并未告假等语。所奏是否属实。著麟书、徐桐、确切查明。据实具奏。毋稍徇隐。原摺著钞给阅看。将此谕令知之。现月　　

○又谕、有人奏、山东按察使福润、前任济南府时。所属州县案件。置之不理。及任粮道。收受领运千总贺礼。每帮摊银三百两。又其家人与满兵争道。将满兵捆缚送官。几致激变等语。所奏是否属实。著张曜确切查明。据实具奏。毋稍徇隐。原片著钞给阅看。将此谕令知之。寻奏、查明福润被参各节。均无其事。报闻。现月　　

○署伊犁将军锡纶奏、卸署塔尔巴哈台参赞大臣明春、借拨塔城善后银两。代还哈密任内积欠粮价商款。恐酿他事。请饬另筹办理。得旨、前据明春奏、请将塔城善后银两。借拨归还商欠。已照所请行。此项借拨银两。自应仍由前拨哈密饷项内。如数归还。明春前奏、并有借用刘锦棠银两。著户部查明湖北四川欠解哈密饷银数目。严催该督抚迅筹解交刘锦棠。分别划归。以清款目。摺包　　

○又奏、筹款修理阿齐乌苏大渠。以兴水利。下部知之。摺包　　

○山东巡抚张曜奏、拟办运河工程。以利漕行。得旨、即著该抚督饬程绳武、将挑河建牐工程撙节估计妥速兴办。期收实效。摺包　　

○以河工合龙。予山东巡抚张曜优叙。同知李大镛、康奉霭以知府用。并赏三品衔。赏副将安国桢等花翎。知县李廷芳等蓝翎。复已革副将陈春发等职。余升叙加衔有差。现月　　

○丙寅。江西巡抚德馨奏、请将本年大计、展至明年正月后举行。允之。摺包　　

○追予江西雩都县守城殉难州同衔李朝侃恤荫。摺包　　

○丁卯。以京师雪泽未渥。上诣大高殿祈祷行礼。　　

○遣惇亲王奕誴诣时应宫、贝勒载漪诣昭显庙、贝勒载滢诣宣仁庙、贝勒载澍诣凝和庙、拈香。外记注　　

○谕军机大臣等、沙克都林札布等奏、部拨乌科两城九十两年经费。安徽省欠解银一万五千两。浙江江西二省。均分毫未解至山西省节年积欠经费。迄未补解。请旨饬催等语。该两城放款支绌。需饷孔殷著陈彝、卫荣光、德馨饬令各该藩司。将欠解各款赶紧筹解。不得再有迟延。并著刚毅、将积欠该两城节年经费。设法筹拨以济要需。将此由五百里各谕令知之。现月　　

○以光禄寺卿徐致祥、为太常寺卿。现月　　

○戊辰。钦奉慈禧端佑康颐昭豫庄诚皇太后懿旨。嗣后庄顺皇贵妃忌辰。并清明中元冬至。著宗人府照改遣例。请派致祭。如遇皇帝恭谒西陵。礼成后并亲诣行礼。现月　　

○又奉懿旨、太监钱粮。向系按八成实银、二成钱折银开放。上年降旨。一律放给全饷。若仍照向章开放。是较历年并未加增。著自光绪十三年正月起。按照十成实银发给。毋庸以钱折银。以示体恤。现月　　

○谕内阁、御史魏迺勷奏、薛福辰玩视大典。请旨严谴一摺。玉粒纳仓。与坛庙大典不同。且邵曰濂获咎。系因久旷职守。该御史参劾府尹薛福辰临期不到。辄谓较邵曰濂情节有加。深文周内。措词已属失当。至请以太医院官改用。尤属胆大妄言。不可不予以惩儆。以杜攻讦之渐。魏迺勷著交部议处。至玉粒纳仓。向系兼尹府尹连衔具题。届期躬诣太常寺交收。此次薛福辰因何临期不到。毕道远曾否前往。均著明白回奏。寻吏部议、魏迺勷降三级调用。从之。毕道远覆奏、查玉米纳仓。向系府尹或兼尹一人前往。此次系府尹薛福辰前往。臣并未到班。薛福辰覆奏、是日因衙署相距较远。辰末始行赶到。得旨、薛福辰于玉米纳仓。既非临期不到。亦尚未逾选定时刻即著毋庸置议。现月

　　

○又谕、谭钟麟奏、拏办谋逆首犯、请将出力人员奖励一摺。甘肃中卫县滴水崖地方。有匪首赵神仙即赵进才。胆敢纠集党与。约期起事谋为不轨。署知县匡翼之访闻发禀后。当即传集绅团克期会剿。谭钟麟复派拨官兵。协同追捕当将该匪首歼毙。并拏获夥犯多名。分别正法惩办。此案事起仓猝。该地方文武。临机应变。歼擒要逆。俾燎原之势。立就扑灭。自应破格优奖。以示鼓励。匡翼之著免补知县、以直隶州知州、留于甘省尽先补用。团绅游击张新铭、著以参将尽先补用。把总张得胜、著以千总尽先补用。仍著该督檄饬该营县摉拏余匪。务获究办。毋任漏网。现月　　

○谕军机大臣等、前据谢祖源奏、请饬保荐出洋人员。经总理各国事务衙门议覆。请由翰林院六部核实保荐。现在几及两年。尚未据保荐有人。著该衙门传知翰林院六部。迅即查明有无可以保荐之员。限三个月内咨覆该衙门。毋再迟延。现月　　

○总理各国事务衙门奏、洋药厘税并徵。拟饬各监督与税务司合力商办。以专责成。从之。摺包　　

○又奏、西什库南边空地、换给蚕池口移建教堂。已与驻京教士续立合同。划定界址。并与法国使臣往来照会。换给执照。报闻。摺包　　

○己巳。孝和睿皇后忌辰。遣官祭昌西陵。起居注　　

○谕内阁、御史金寿松奏、芷江童生闹考之案。知府办理不善一摺。湖南芷江县童生聚众滋闹。从严惩办。前经特降谕旨。通行晓谕。正是辟以止辟之义。各省县府试。例应分别弃取。本不准滥送院试。知府邓天符认真录取。办理并无不合。若如该御史所称。于童生拥众求补时。从权暂允。未始不可息事。是畏葸敷衍。适长刁风。近来各省闹考之案。层见叠出。正由于此。至牵引发捻肇衅等语。尤不成话。该御史以爱护士类为名。实则纵奸废法。不知政体。著传旨中饬。原摺掷还。现月　　

