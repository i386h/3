<!-- { "loadSidebar": true } -->
○己丑。蠲缓直隶通甯河、文安、定兴、雄、天津、开、东明、长垣、遵化、丰润、安平、武清、宝坻、滦、清苑、蠡、安、献、任邱、青静、海沧、南皮、盐山、行唐、灵寿、邢台、南和、唐山、内邱、任、永年、广平、鸡泽、大名、南乐、怀安、枣强、隆平、深、饶阳、深泽、肃甯、四十四州县被灾歉收地方租课。现月　　

○庚寅。以京师雪泽稀少。上再诣大高殿祈祷行礼派礼亲王世铎、恭祀天神坛。肃亲王隆勤恭祀地祇坛。惠郡王奕详恭祀太□山戊不□坛。惇亲王奕誴、诣时应宫、恭亲王奕、诣昭显庙、贝勒载澂、诣宣仁庙、贝勒载滢、诣凝和庙。拈香。现月高宗纯皇帝忌辰。上诣寿皇殿行礼。遣官祭裕陵。内记　　

○辛卯。谕内阁。谦禧等奏。军台废员由配脱逃。请旨饬拏。并将管站各员议处一摺。废员双全。胆敢由配脱逃难保不潜行来京或擅自回旗。著步军统领衙门、顺天府、五城御史、吉林将军。一体严拏务获解部讯办。管站部员理藩院郎中崇寿笔帖式文瑞于双全脱逃时漏未呈报。殊属颟顸。均著交部分别议处。现月　　

○又谕。谦禧等奏。军台废员由配脱逃。请旨饬缉惩办一摺。废员赵清韶。胆敢由配脱逃。难保不潜行来京。或逃回原籍。著步军统领衙门、顺天府、五城御史、及山东巡抚一体严拏务获。解部讯办。现月　　

○又谕。李明墀奏。请饬修洞庭西湖舵杆洲要工一摺。洞庭湖为东南巨浸船只往来向称危险。经李明墀于东湖九马嘴地方。别开新河。以避风浪。商旅称便。惟西湖舵杆洲堤工等项极关紧要。亦应接续修整。著李瀚章、涂宗瀛。会商筹款。勘估兴修。以重要工。而利行旅。现月　　

○谕军机大臣等。梅启照奏请拨运河另案工程银两一摺。运河各厅应修河道堤闸等工。需款甚亟。自应先为筹备。以利漕行。著任道镕饬令藩司。筹拨壬午年另案工需银六万两。迅即解交运河道库。以资应用。梅启照务当督饬在工各员。撙节估办。毋稍虚糜。将此各谕令知之。现月　　

○察哈尔都统谦禧等奏。库伦办事大臣喜昌所部官兵。需用牛车。请饬直隶雇觅。得旨。喜昌所部官兵。需用牛车。即著谦禧等、会商喜昌派员雇觅。不必由直隶派员。转多周折摺包　　

○以藉事罚银私收罂粟亩税。革山西署交城县知县夏肇庸职。摺包　　

○予故湖南参将罗德煌议恤。如军营例。摺包　　

○旌表节孝妇江西德化县黄宝阶妻刘氏。摺包　　

○蠲缓山东济甯、邹平、长山、齐东、惠民、邹、菏泽、曹、博兴、昌邑、潍、鱼台、滕、历城、章邱、济阳、海丰、滨、阳谷、寿张、钜野、郓城、濮、范、朝城、聊城、馆陶、金乡、二十八州县。德州、东昌、临清、济甯、四卫。被灾地方租课。现月　　

○蠲缓山西太原、文水、吉萨拉齐、乡甯、屯留、归化、沁、赵城、阳曲、十厅州县被灾地方钱粮。现月　　

○豁免山西阳曲、太原、榆次、太谷、徐沟、文水、临汾、太平、翼城、长治、潞城、壶关、汾阳、平遥、石楼、应、凤台、高平、陵川、榆社、盂代、安邑、夏、绛、闻喜、稷山、二十七州县未完各税银两。摺包　　

○蠲缓两浙芦沥、杜渎、青村。钱清、西兴、长亭、横浦、浦东、下砂、海沙、鲍郎十一场。歉收各灶荡灶课。现月　　

○癸巳。驻藏办事大臣色楞额等奏。巡阅后藏等处营伍边界情形。报闻摺包　　

○甲午世祖章皇帝忌辰。遣官祭孝陵。照例　　

○上以孟春享太庙。自是日始斋戒三日。　　

○乙未。两江总督刘坤一奏。江北沙洲圩炮台前岸。崩塌十余丈。现将炮位移开。徐谋择地建筑。报闻。摺包　　

○以挑浚镇江城外运河出力开复新湘营统领何明亮翎顶。　　

○丙申。上以孟春享太庙。前期亲诣行礼。内记　　

○谕内阁左宗棠奏请调员差委一摺。湖南候补道现办陕甘后路粮台王加敏。甘肃尽先补用道周崇傅。著刘锦棠、谭钟麟。饬令该员等。迅速前往江南。交左宗棠差遣委用。现月　　

○又谕。张树声、裕宽奏。特□□□尔□庸劣各员一摺。广东补用知府周锜。性耽逸乐。办事不慎著以同知降补。仍留广东补用。惠州府海防通判程学基。才力衰庸不堪佐治前署大埔县知县虞淑范。违例科罚。不洽舆论。署合浦县知县毓麟。听断颟顸。玩视民命遂溪县知县赖焕辰。藉案勒索。民怨沸腾。试用知县张正翚。办事粗率操守不谨。候补盐经历彭懋采。性好招摇罔知忌惮。向遇春。前办盐务。声名颇劣。候补盐知事陈嵩峻。营私罔利。声名狼藉。南海县江浦司巡检鲁元杰。擅受民词不安本分。长乐县典史曹文昺。才具阘茸。行同市侩均著即行革职。候补州判李可立。浮佻无耻行止有亏著革职永不叙用。以肃官方现

月

　　

○丁酉。享太庙。遣庄亲王载勋恭代行礼　　

○遣官祭太□山戊不□之神。　　

○谕军机大臣等。翰林院侍讲张佩纶奏、沥陈保小捍边当谋自强之计一摺。据称日本既废琉球。法兰西亦越境而图越南驭倭之策。宜大设水师。以北洋三口为一军。设北海水师提督。天津通永登莱等镇属之师船分驻旅顺、烟台、大连湾以控天险。江南形势当先海而后江。宜改长江水师提督驻吴淞口外。狼山福山崇明三镇均隶之。专领兵轮出洋聚操。责大臣以巡江。兼顾五省。责提督以巡海。专顾一省。移江南提督治淮徐辖陆路。闽浙同一总督辖境。宜改福建水师提督为闽浙水师提督。以浙江之定海海门两镇隶之。浙江提督。专辖陆路。至滇粤边防。宜责粤督治水师为奇兵。广西云南治陆师为正兵。扼险以伺利便。刘永福等。皆可罗致为用。复以水师大船。坐镇珠崖。快船水雷。出入于越南神投海口。与为联络等语。海防边防。为目前当务之要。亟应统筹全局因时制宜。必有折冲御侮之实。始可为长驾远驭之计。该侍讲所陈各节。不为无见。即著李鸿章、左宗棠。何璟。张树声。彭玉麟等将海防事宜。通盘筹画。会同妥议具奏其滇粤边防。即著张树声刘长佑等。各就地方情形。实力筹办。期于绥边弭衅。永固疆圉。原摺均著钞给阅看。将此由五百里密谕李鸿章、左宗棠、何璟、张树声、刘长佑、彭玉麟、卫荣光、陈士杰、岑毓英、裕宽、庆裕、杜瑞联、并传谕谭钧培知之。洋务　　

○又谕。本日已有旨令维庆来京当差。驻藏帮办大臣。已＜闲＞放鄂礼矣。所有维庆前在巴塘被劫一案。著丁宝桢、色楞额、仍遵前旨。饬属查办。将此各谕令知之。现月　　

○命驻藏帮办大臣维庆回京当差。赏内阁侍读学士鄂礼副都统衔。为驻藏帮办大臣。明发　　

○戊戌孝全成皇后忌辰。遣官祭慕陵。照例　　

○追予甘肃剿贼阵亡殉难伊密扬阿等五千三百九十五员名口。旌恤有差摺包　　

○上以次辛祈谷于上帝。自是日始。斋戒三日。　　

○己亥。闽浙总督何璟奏闽省采运赈粮。请免关税。得旨。著即咨明两江总督。江苏浙江巡抚。查照办理摺包　　

○庚子。广西巡抚庆裕奏。派军出关剿捕游匪陆之平等情形。报闻摺包

　　

○以修筑黄河堤工动用经费核对数目相符。开复山东布政使李元华原官。早事　　

○以解清丁折税契银两。开复广西知州前署昭平县知县吴国梁原官摺

包

　　

○以解清正。杂附储等项银两。开复安徽署甯国县知县吴以敬原官。摺包　　

○旌表孝女安徽全椒县张菊如。　　

○辛丑。祈谷于上帝。遣肃亲王隆勤恭代行礼。　　

○宣宗成皇帝忌辰。上诣奉先殿寿皇殿行礼。遣官祭慕陵。内记　　

○予安徽剿贼阵亡监生王纯臣职员武达卿改恤。并由各家属捐资建祠。从巡抚裕禄请也。摺包　　

○阿嘉呼图克图之呼毕勒罕喇嘛在神武门外瞻觐。内记　　

○壬寅。上诣大高殿拈香。寿皇殿行礼。内记　　

○谕内阁。刘长佑等奏甄别庸劣不职各员一摺。云南补用同知李畅治。纵容子弟猥鄙不堪。缅甯通判首成台。性情贪诈。有玷官箴。彝良州同杨凤书废弛捕务。不洽舆情补用府经历许祖培。操守不谨。公事弊混。元江州吏目鲁启文。行止卑鄙。难厕冠裳。母享巡检王叙庭。人极衰庸。难期振作。龙陵巡检刘金坤。才具平常。办事疏懒。补用巡检陈芳荣。贪鄙嗜利。不堪造就。永善县教谕张学潜。操守平常。士林訾议。顺甯府训导唐德昕。人品卑污。声名甚劣。均著即行革职。以肃官方。现月　　

○以疏玩重案。革云南云龙州知州董良弼职。摺包　　

○癸卯。谕内阁。御史邓承脩奏。请饬查关税侵蚀以裕国用一摺。前据户部奏各省关税有余之处。除徵解足额外。应令各就徵收实在情形按年溢解当谕令该督抚监督等核实办理。兹据该御史奏称。关税侵蚀之弊。日增月益。不可数计。甚至胥吏仆役中饱巨万。殊属不成事体。现在时事。艰难饷需支绌亟应事事力求核实。以裨国计。著管理关务之该督抚监督等。各就徵收实在情形。和盘托出遵照部章。于正额赢余外。按年溢解朝廷意存宽大。亦不追其既往。经此次严谕饬查后。如再有掩饰回护情弊。别经发觉。惟该督抚监督等是问。懔之。现月　　

○谕军机大臣等。李鸿章奏。请派大员与巴西国互换条约一摺。巴西国通商条约上年经李鸿章与该国使臣会议增改。公同画押。该国亦经照准。使臣喀拉多现在上海。著派谭钧培将上年所订条约。与该使臣互换。仍著李鸿章将应办一切事宜。随时筹画。以期悉臻妥协。并由总理各国事务衙门。迅将条约原本。发交谭钧培祗领遵办。本日谕旨一道。一并发往如该使臣索看凭据。著谭钧培另行恭录。给与阅看。俟换约事毕。此旨仍缴还军机处备查。将此谕知李鸿章。并传谕谭钧培知之。洋务　　

○旌表绝粒殉夫湖南龙阳县烈妇曾朱氏。摺包甲辰。以京师得雪。上诣大高殿报谢行礼。　　

○派礼亲王世铎恭祀天神坛。肃亲王隆勤恭祀地祇坛。惠郡王奕详恭祀太□山戊不□坛。惇亲王奕誴。诣时应宫。恭亲王奕。诣昭显庙。镇国公奕谟。诣宣仁庙。贝勒载滢。诣凝和庙、拈香。内记现月　　

○乙巳。谕内阁。奕絪奏□□□尔□委散秩大臣接班到迟。请旨交部议处一摺。紫禁城内直班。例应辰刻入直。本月十七日。委散秩大臣盛启。午刻始行接班。殊属不合。盛启著交部议处。嗣后各处直班王大臣。务当遵照定章。按时入直。毋得稍涉旷误。致干咎戾。现月　　

