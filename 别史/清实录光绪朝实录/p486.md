<!-- { "loadSidebar": true } -->
○谕内阁。亲王衔惠郡王奕详。秉性恭和持躬端谨历蒙文宗显皇帝穆宗毅皇帝恩眷优加。在上书房读书。由奉恩辅国公。晋封镇国公承袭郡王。加亲王衔管理武英殿事务。朕御极后。简任镶红旗汉军镶白旗满洲都统。并补授内大臣。均能恪恭尽职。懋著勤劳。前因患病。叠经赏假调理。方期迅速就痊长承宠眷。兹闻溘逝轸悼实深著赏给陀罗经被。派贝勒载滢带领侍卫十员。即日前往奠醊。派总管内务府大臣巴克坦布办理丧事。所有一切事宜。俱由官为经理。加恩照郡王例赐恤伊子载润。即著承袭贝勒。载济。著封为三等镇国将军。载润载济年均幼稚。著派贝子奕谟管理府中一切事务。并照料丧务。其余饰终典礼。各该衙门查例具奏寻予祭葬赏银三万两。建立坟院碑亭。谥曰敬现月　　

○以克勤郡王晋祺为内大臣。明发调镶黄旗汉军都统锡珍为镶白旗满洲都统。以都察院左都御史奎润为镶黄旗汉军都统。明发　　

○丙午。谕内阁。福锟等奏请饬两淮措解利银一摺。两淮应解步军统领衙门利银。历年拖欠至六十余万之多。本年二月闲朕恭奉慈禧端佑康颐昭豫庄诚皇太后祗谒东陵。所有随扈官兵。应领口分。及各旗营修垫道路。需款甚钜。自应先事务筹。以免贻误。著两江总督严饬两淮盐运司。即于前欠利银内。先行筹措银四万两。批解步军统领衙门。以应亟需傥该运司一时难于筹解。即由两江总督在藩库内无论何款。提银四万。克期起解。限二月十五日以前如数解到。仍由该运司筹解藩库归款。勿稍迟误。现月　　

○以欠解银米。革广东已故署昌化县事同知余汝霖职。并勒追摺包　　

○蠲缓甘肃皋兰狄道。金隆德。甯夏西甯大通等七州县上年被灾地方银粮草束有差。摺包　　

○丁未上御乾清宫赐近支宗藩等燕。外记　　

○四川总督丁宝桢奏。筹款购买枪炮机器并饬工匠赶紧制造报闻摺包　　

○以疏防劫狱。革四川前署大邑县知县唐楚翘职。摺包以声名狼藉。革四川合江县知县张玉峰等职摺包戊申。宣宗成皇帝忌辰。上诣奉先殿寿皇殿行礼。遣官祭慕陵。内外记注　　

○己酉。上诣大高殿拈香。寿皇殿行礼。内外记注御保和殿赐蒙古王贝勒贝子公额驸台吉等燕。内外记注　　

○云贵总督岑毓英奏。滇省西南两路边防。需饷孔亟请饬严催协镶。指拨的款。下部议。寻奏。应请饬下浙江江西广东湖北江苏河南山东各督抚将旧欠滇饷三分之一。按照前单。提前如数筹解从之摺包　　

○又奏额设十成战兵。不敷分布。酌留粤勇六十名分扎南路要隘。下部知之。摺包　　

○护理广西巡抚李秉衡奏。遵筹裁兵节饷各情形。得旨。据奏拟裁各营。每年可节省饷银二三十万两。筹办尚属切实。即著照所议行。其挑留各营。务当认真训练。俾成劲旅摺包　　

○两江总督曾国荃奏。记名总兵窦如田留江苏差遣委用。允之。摺包　　

○旌表捐田赡族江苏昭文县从九衔郑道元。及其弟候选光禄寺署正道跸。摺包　　

○庚戌。上御乾清宫。赐延臣大学士等燕。内外记注　　

○辛亥。谕军机大臣等。电寄张之洞。本日据李鸿章电称法使接越电。北圻先安州九头山。有广东兵轮四帆船六弁兵登岸。似将占踞法拟调兵船往诘等语。览奏不胜诧异。此事既无谕旨。该省又未奏报。何得遽尔派船前往。恐系讹传不确。现当分界未定。岂可自生枝节。贻人口实。著张之洞迅即查明电覆。若果有其事。即著克日撤回。勿稍迟误。该督身膺重寄。惟当力全大局。傥固执成见。致启衅端定惟该督是问。懔之。电寄　　

○出使日本大臣徐承祖奏。原设横滨理事兼管通商四口。事繁路远。势难兼顾请派员分管。并请赏随员通判刘坤副理事衔。专管箱馆新泻夷港三口事宜。又奏请以知县樊淙等充补长崎领事官均如所请行摺包壬子。谕军机大臣等内务府奏恭备要差恳饬催欠款一摺本年二月朕恭奉慈禧端佑康颐昭豫庄诚皇太后祗谒东陵该衙门差务繁多需款甚亟据称极力撙节。亦需银三四十万两现在库款无储难以筹措查长芦历年拖欠帑利生息银二百三十余万两山东历年拖欠帑利生息银一百九十余万两。请饬迅解等语。著李鸿章陈士杰于欠款内各先筹解银二十万两。务于二月初十日以前解到以应要需。毋稍迟延。原摺均著钞给阅看。将此由四百里各谕令知之现月　　

○盛京将军庆裕等奏。请仍照奉省盐厘章程。将东边中江赢余税银。提支二成。作为局卡经费。允之。　　

○癸丑。上御紫光阁赐蒙古王贝勒贝子公额驸台吉。暨朝鲜正副使臣茶果。　　

○谕军机大臣等。户部奏。遵议岑毓英奏滇省边防吃重请严催协饷一摺各省欠解滇饷。前于上年十一月闲。据户部会奏。请饬各该省于欠解新旧各饷内。筹解三分之一。限十二年六月底解半。十二月底解清。当经降旨准行。现在滇省边防紧要。需饷较前尤殷。专待各省协济应用。著曾国荃。张之洞。裕禄。卫荣光。刘秉璋。德馨。边宝泉。陈士杰。倪文蔚。查明各该省旧欠滇饷银数。按照该部前开清单。如数提前赶解三分之一。务于本年三月以前解半。六月底解清。以顾边防。毋稍延宕。将此由五百里各谕令知之。现月　　

○又谕。张凯嵩奏。边防吃重。谨陈布置防范一摺。英缅构兵一事。叠将曾纪泽与英外部辩论各情。谕令张凯嵩知悉。现在议虽未定。尚不至遽启衅端。大理通商。载在烟台条约。十年来未经开办。如果该国照约办理。自必照会总理各国事务衙门。商计一切。届时再行谕知该抚遵办。该省边防。目前仍应严密布置。所需饷项。本日经户部议奏。已谕令江苏等省。将前饬令筹解欠解三分之一。提前半年赶解。至矿务必应迅速筹办。各省关欠解铜本银两。即由该抚查明数目。分别咨催。以应要需。将此由五百里谕令知之。洋务　　

○会办北洋事宜都察院左副都御史吴大澂奏。前赴吉林会勘界务。随带知府汤纪尚等充当随员繙译。报闻。摺包　　

○乌里雅苏台将军杜嘎尔奏。四盟查报差户商债各节。分别查核拟结。如所请行。摺包　　

○湖南巡抚卞宝第奏。病难速痊恳请开缺。得旨。著再偿假一月。毋庸开缺摺包　　

○广东巡抚倪文蔚奏。病难速痊恳请开缺。得旨。著赏假一月。毋庸开缺。摺包　　

○甲寅。谕内阁。荣颐等奏。请饬拨款项一摺。据称现在恭办要差。永济库无款可筹。请由直隶藩库拨银一万两于二月初十日以前委解等语。本年三月祗谒东陵。应办各差。需款孔亟。著直隶总督饬司照案拨给。以应要需。现月　　

○又谕。英廉奏。循案请拨款项一摺。据称现在恭备要差。永济筹备两库。款项拮据。请由直隶藩库。不拘何款。拨银一万二千两。迅即委解等语。本年三月祗谒东陵。应办各差。需款孔亟。著直隶总督饬司照案拨给。以应要需。现月　　

○乙卯。孝穆成皇后忌辰。遣官祭慕陵。　　

○湖南巡抚卞宝第奏。拏获放飘会匪刘凤阁等就地正法。得旨。仍著饬属严拏逸犯童荣礼等。务获惩办。并饬各营稽查匪类。加意防范。毋任夥犯游勇。句结煽诱。以期弭患无形是为至要。摺包　　

○又奏。拏获会匪毛世发等正法。得旨。著将已获各犯。严讯究办赶缉逸犯务获。毋任漏网。摺包　　

○拏获谋逆匪首出力。赏五品军功崔鹏举四品顶戴。摺包以驱逐金匪出力。开复黑龙江副都统成庆降级留任处分摺包予奉差溺毙。湖南直隶州知州查炳恩。典史徐心明恤典。摺包　　

○以捐田赡族予湖南副将曹广泽建坊。摺包丙辰。谕军机大臣等曾纪泽奏。琼州情形。较台湾尤为吃重。并请将生番黎人。设法化导等语。广东琼州防务。前经该省督抚调兵扼扎惟系暂时设防。未及经久之计。该处孤悬海外。逼近越界应如何未雨绸缪。扼要布置著张之洞。倪文蔚。酌度情形。会商妥筹。奏明请旨办理。至琼州黎人。叠次滋事重烦兵力。果能设法化导。变狉榛为驯扰。实为当务之急本日据张之洞奏。檄委张得禄署理琼州镇总兵。即著督饬该总兵。会同雷琼道妥为开导。宣谕朝廷德意。务使逐渐归化。著有成效。仍将议办情形。随时具奏。曾纪泽原片。均著钞给阅看。将此由四百里各谕令知之。洋务　　

○两广总督张之洞奏。粤省各属。著名匪乡。拟请分任文武大员查办。从之。摺包　　

○又奏。分派员弁。剿捕廉琼港澳海面洋匪。得旨。即著督饬派出员弁。实力剿捕。以靖洋面。仍由该督等随时妥办。约束水陆弁勇毋任别滋事端。摺包　　

○会办东三省练兵事宜福州将军穆图善奏。覆陈东三省练兵。应行举办事宜。请派员总统练兵。得旨。著派特尔庆阿。丰升阿。倭恒额。钮楞额。富林布。前往东三省。随同穆图善办理练兵事宜。摺包又奏。练兵需员。请调副都统溥偀等随营差遣。得旨。所请随营人员。未免过多。著于奏调咨调各员内。共拣选三十员。另行具奏。摺包　　

○又奏。请调副都统博栋阿。襄办营务道员陈宝善。总理支应局务。知府李宗宾。办理营务文案。允之。摺包　　

○赏宗佑。德寿。承荫良沐。委散秩大臣。明发　　

○以贪鄙荒谬。革新疆候补知县符顺玠职摺包以承审重案。玩延拖累。革广东候补知府金桂馨职。摺包　　

○丁巳。孝圣宪皇后忌辰。遣官祭泰东陵。　　

○戊午。谕军机大臣等。有人奏。署滦州知州郭奇中。徵粮折价不实。并藉差浮收车价。缘案勒罚银两。且于抢劫重犯。并不认真缉捕。任听门丁书役等。朋谋舞弊。请饬查办等语。州县为亲民之官。宜如何洁己奉公。若如所奏各节。扰害闾阎。亟应严行惩办。著李鸿章确切查明据实具奏。毋稍徇隐。原片著钞给阅看。将此谕令知之。寻李鸿章覆奏。查明滦州知州郭奇中并无徵银折价不实。藉差浮收车价缘案勒罚银两。听任丁役朋谋舞弊等事报闻。现月　　

○礼部奏。朝鲜恭进谢恩贡物。应否留抵正贡得旨除例贡准予赏收外。其余贡物。著留抵下次正贡。现月　　

○直隶总督李鸿章奏。查明直隶隆平等县衙署被劫。分别参办。得旨。沈秉钧。陈乃玑。均著交部议处。仍先行摘去顶戴。勒限缉拏赃贼。务获惩办。以靖地方。摺包　　

○派工部左侍郎乌拉布。兵部右侍郎廖寿恒。为会试知贡举。　　

○成都将军岐元丁忧。以成都副都统托克湍暂护将军　　

○己未。谕军机大臣等有人奏。札萨克喇嘛阿旺尼玛。揽权纳贿各节请饬查办等语。著理藩院堂官将所参各情。确切查明具奏。现月　　

