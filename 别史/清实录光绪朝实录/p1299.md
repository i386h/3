<!-- { "loadSidebar": true } -->
○辛卯。谕内阁、前因需才孔亟。谕令内外臣工。切实保荐。经那桐等将第一期报到人员。查验询问。出具考语。兹已一律召见引见完竣。所有单开之分发内阁中书周嵩尧、著以内阁侍读候补。翰林院编修记名学部丞参袁嘉谷、著以学部丞参候补。翰林院编修郭则澐、著以道员记名肬■闲放。翰林院编修林炳章、著以四品京堂候补。外务部员外郎曹汝霖、著以本部参议候补。民政部左参议延鸿、著以三品京堂候补。民政部参事记名参议章宗祥、著以本部参议候补。民政部郎中记名参议陆宗舆、著以四品京堂候补。银行正监督张允言、著以应升之缺交军机处存记。度支部右丞傅兰泰、著以应升之缺交军机处存记。度支部右参议曾习经、著以三品京堂候补。署度支部右参议程利川、著以本部参议候补。度支部郎中晏安澜、著以道员记名肬■闲放。度支部郎中管象颐、著以本部参议候补。禄米仓监督陆军部主事惠崇、著以本部员外郎即补。在任候选道学部参事官江瀚、著以道员交军机处存记。陆军部军实司科长同协参领陈榥、著以同正参领用。截取知府农工商部郎中胡祥鑅、著以本部参议候补。都察院给事中朱显廷、著以道员记名肬■闲放。掌京畿道御史补授四川成都府遗缺如府成昌、著以道员交军机处存记。候补三院卿内务府郎中农工商部参议上行走诚璋、著以三四品京堂候补。署理直隶清河道熙臣、著以道员记名肬■闲放。候选道李熙、著以学部参议候补。在任候补道山西汾州府知府绍彝、著以参议候补。河南保送知府胡鼎彝、著以道员补用。湖南即用知县熊笵舆、著以直隶州知州发往直隶补用。　　

○谕军机大臣等。电寄松寿。电悉。著该督届时前往厦门。督饬印委各员。接待照料。　　

○守护西陵大臣奎瑛奏、清除草茨恭请神牌。还隆恩殿供奉。得旨、敬悉。　　

○翰林院编修袁励准奏、呈进故江南高邮州知州魏源重修元史。得旨、著南书房会同国史馆详阅具奏。　　

○部察院代奏中书金梁条陈八旗生计。拟请先分调查会议实行为三期。而以练军兴学谋业务农为办法四端。筹款拨地撤饷存籍为豫筹四事。下宪政编查馆知之。　　

○以抢修永定河工出力。予永定河道吕佩芬、优叙。存记道张恺康、仍交军机处存记。余升叙有差。　　

○癸巳。谕内阁、朕钦奉慈禧端佑康颐昭豫庄诚寿恭钦献崇熙皇太后懿旨。礼部奏、万寿圣节礼仪一摺。十月初十日万寿。在仪鸾殿受贺。停止筵燕。其在外之公主福晋命妇、著照例行礼。　　

○又谕、会议政务处王大臣奕劻等、会同资政院总裁溥伦等、遵议划一币制一摺。币制为财政大纲。各国以金币为主。以银铜各圆为辅。规制精密。流通便利。但须累年经营。始克完备。皆非一蹴所能几及。中国财政紊淆。币制亟宜厘定。欲以实金为本位。则钜本难筹。若定虚金为本位。则危险可虑。自应先将银币整齐划一。然后稳慎筹措。徐图进步。将来行用金币。可望妥实无弊。兹据该王大臣奏称、中国两钱分厘。习用已久。实难废改。从前财政处奏定银币重量。亦以两计。著即定为大银币一枚。计重库平一两。又多铸库平五钱重之银币。以便行用。并附铸减成之库平一钱暨五分小银圆。以资补助。其两种银币。按九成八足银铸造。两种小银圆。按八成八足银铸造。此项银两。除与外国订有约文。照旧核算外。京外大小各衙门。库款收发。悉归一律。永不准再有补平补色顷镕火耗平余各名目。所有地方官及经收官吏。办公经费饭银。并管解川资。著该省督抚。体察该省情形。详拟办法。咨明度支部汇核厘定。应增应减。均须明白宣示。永绝胥吏影射侵渔之积弊。至各省市面。银钱纷歧。成色糅杂。奸商市侩。藉以折扣盘剥。久为商民行旅之害。并著度支部详定章程。严申禁令。计期分年。务将通国银币。统归画一。不得稍有参差。银币尚未铸造充足以前。各省旧有大小银圆。准其与各种生银。暂时照旧在市面行用。至旧日上库宝银。亦准暂照旧兑交。按年搭解银币。即将宝银按年递减。统由度支部随时酌量情形。妥拟办理。将此通谕知之。　　

○谕军机大臣等、有人奏、顺天武清县人度支部候补主事曹佑曾蒙混捐官。改易履历。并被控有案等语。著陆润庠、淩福彭、按照所倢■＜曰融＞■＜石木＞各节。查明具奏。原片著钞给阅看。　　

○又谕、有人奏、东省练兵。宜审度地方一摺。著徐世昌按照所陈各节。体察情形。妥筹具奏。原摺著钞给阅看。　　

○又谕、有人奏、浙省匪党。藐法妄为等语。著增韫按照所指各节。严行查禁。毋任匪徒煽惑滋事。原片著钞给阅看。　　

○又谕、有人奏、安徽颍州府知府联福、包庇劣绅贪婪无厌一摺。著沈曾植按照所参各节。秉公确查。据实具奏。毋稍徇隐。原摺著钞给阅看。　　

○又谕、电寄端方。据电奏、淮盐产不敷销。请借运芦盐合淮引十万引。东盐合淮引六万引。用轮装运免税等语。著照所请。　　

○甲午。追予故新疆阿克苏镇总兵黄万鹏优恤。如提督军营立功后积劳病故例。　　

○乙未。以持枪夺妓、革江苏在籍道员杨崇伊职。交地方官严加管束。　　

○以亏欠公款。革代理浙江武义县知县黄肇桢职。并勒追。　　

○予获匪捐躯。浙江管驾护商钓船都司衔郑寿山照军营立功阵亡例优恤。　　

○丙申。谕内阁成都将军绰哈布由荫生袭职。于光绪初年。随前大学士左宗棠转战新疆和阗等处。旋从黑龙江将军依克唐阿宣力东省。出入戍行不避艰险历著战功。洊擢令职到任后于所应办之事。皆能竭力尽心。无负委任。兹闻溘逝。轸惜殊深。加恩著追赠太子少保衔。照将军例赐恤。生平战功事迹。宣付国史馆立传。任内一切处分。悉予开复。应保恤典。该衙门查例具奏。电柩回旗时。沿途地方官妥为照料。赏银一千两治丧。伊子蓝翎同知衔桂麟。著以知府用伊孙蓝翎一品荫生崇祥、著以郎中用。以示笃念丛臣之至意。□□祭葬。谥武

□。　　

○谕军机大臣等、电寄赵尔丰。电奏悉著严饬派往营队。遥为声援镇摄。相机妥慎办理。　　

○直隶总督杨士骧奏、参考刑律草案。谨摘纰缪。另单签出。请饬更订。得旨、著修订法律大臣法部汇同京外各衙门条奏。详慎斟酌。另订具奏。　　

○陕甘总督升允奏、甘肃夏禾被灾。皋兰灾情较重。已饬赶办急赈。得旨、著即妥为抚恤。毋任失所。　　

○丁酉。镶蓝旗蒙古都统张德彝奏、敬陈管见。一遣派兵舰巡弋外洋。以保华侨。一水师人才。亟应造就以备任使。一银圆钞票亟宜划一以保利权。一驻洋使臣改派头等。尚非其时。下部知之。　　

○戊戌。验看进士馆毕业翰林院庶吉士陈云诰、办学期满翰林院庶吉士谭延闿、游学美国大学工程专科毕业胡栋朝、得旨陈云诰著授职编修。并记名遇缺题奏。谭延闿著授职编修。胡栋朝著给予工科进士出身。　　

○己亥。谕军机大臣等、电寄陈夔龙。电悉。仍著柯逢时按月照数拨解。　　

○驻藏办事大臣兼川滇边务大臣赵尔丰奏、谨于八月初四日移营。随即亲率赴藏。得旨、仍遵八月十九日电旨。择地暂驻。以待后命。　　

○以剿办奉天西北边悍匪出力。予补用都司张作霖。免补都司以游击尽先补用。加副将衔。余升叙加衔有差。　　

○予故四川铁路公司驻宜总理河南候补道费道纯优恤。　　

○予捕匪捐躯安徽池州营殷家汇汛额外外委王学文议恤。　　

○勾到新疆云南、贵州、广东、四川、情实罪犯。停决云南绞犯二人。贵州绞犯三人。广东绞犯三人。四川绞犯四人。余三十五人予勾。　　

○赏法国外部总文案踞大斯达等、蒲国玛规士省行政大员唐泰特等宝星。　　

○庚子。上奉慈禧端佑康颐昭豫庄诚寿恭钦献崇熙皇太后御仁寿殿。英国使臣朱迩典、水师提督蓝伯敦等觐见。　　

○遣官祭都城隍庙。　　

○谕军机大臣等、此次保荐人才。所有在京各衙门人员。奉旨以丞参参议三四品京堂候补者。均著在任候补。　　

○辛丑。谕军机大臣等、电寄柯逢时等电悉。湖北已解之赔款。仍著柯逢时等设法补解。嗣后著度支部通盘核计。妥筹抵补。俾鄂款有著。　　

○壬寅。上奉慈禧端佑康颐昭豫庄诚寿恭钦献崇熙皇太后御仁寿殿达赖喇嘛觐见。　　

○验看进士馆游。学毕业各员。得旨、叶先圻著授职编修。并赏加侍讲衔。吴德镇周杰、张成栋、均著授职编修。周之桢著以原官留部。遇缺即补。楼思诰著以员外郎留部补用。萧湘著以原官留部。曲卓新著以主事分部。　　

○予故吏部右侍郎张仁黼恤典如例。　　

○甲辰。两江总督端方奏、军政大纲。恳请择要施行。一首颁徵兵诏令。以风励天下。二明定军官出身。以昭激劝。三归并督练公所。以为将来建置陆军都督府之豫备。四编定陆军刑罚。并设立军事裁判所。以保全军人。下会议政务处议。　　

○勾到奉天、吉林、黑龙江、陕西、甘肃、湖北、湖南、情实罪犯。停决奉天绞犯三人。吉林绞犯一人。陕西绞犯一人。甘肃绞犯一人。湖北绞犯一人。湖南绞犯一人。余四十一人予勾。　　

○乙巳。勾到浙江、江西、江苏、河南、情实罪犯。停决江苏绞犯四人。河南绞犯二人。余四十三人予勾。　　

○丙午。谕内阁、第二期保荐人才。经派那桐等查验询问。兹已一律召见引见完竣。所有单开之内阁中书张国淦、著以内阁侍读候补。学部七品小京官平远、著俟升补主事后以本部员外郎补用。大理院总检察厅厅丞王世琪、著以应升之缺交军机处存记。大理院推事董康、著以推丞在任候补。大理院推事记名御史王仪通、著以推丞在任候补。邮传部左丞李焜瀛、著以应升之缺交军机处存记。陕西陕安道沉潜、著以应升之缺交军机处存记。甘肃新疆阿克苏道杨增新、著以应升之缺交军机处存记。前四川建昌道王季寅、著以道员归应补班请旨肬■闲放。河南候补道于沧澜、著仍以道员记名肬■闲放。河南候补道韩国钧、著以道员发往广东候补。并交军机处存记。奏留江苏补用道汪瑞闿、著仍以道员记名肬■闲放。山西补用道张毅、著仍以道员记名肬■闲放。安徽试用知府谢宗诚、著仍以知府发原省遇缺即补。候选知府胡薇元、著仍以知府发往陕西遇缺即补。直隶候补知县洪寿彭、著仍以知县发往江南遇缺即补。湖南酃县知县李见荃、著仍以直隶州知州在任候补。候选县丞朱学程、著以知县发往安徽候补。日本毕业生蹇念益、著以七品小京官分部补用。　　

