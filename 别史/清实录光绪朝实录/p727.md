<!-- { "loadSidebar": true } -->
光绪二十年。甲午。九月。甲午。谕军机大臣等、有人奏、内务府郎中署。镶黄旗参领效曾。信用家丁安九、何小莲、无论该旗应办公事。均由该家丁经手。每于该旗属下到私宅禀商公事。或请用印公文。该家丁竟敢需索各项钱文。至开仓放米。该旗应领米石。任意敛钱。该郎中明知家人肆意横行。置之不问。时复微服出游。恃有奏事处太监首领郭双喜、刘来荣等、句串营私。以为护符等语。著内务府堂官接照所参各节。确切严查。据实具奏。毋稍徇隐。原片著钞给阅看。将此谕令知之。寻奏、遵查署理参领郎中效曾、承领本年秋季甲米。并无任令家丁需索情事。惟办理未能尽善。应请撤去署参领。家人安九早被效曾辞散。复招物议。咎有应得。应照不应重律。拟杖八十。折责发落。何小莲讯无不合。与领催存培等、均免置议。太监刘来荣、并无句串营私情事。得旨、刘来荣著仍交原处当差。摺包　　

○又谕、有人奏、工部已革书吏余翼朝、父子相济为恶。前经奉旨严拏审办。现在并未到案。复主使伊戚匪棍绰号杭大将军即杭学品、又名淑仁等分持所拟底稿。请托代奏。杭淑仁现在工部制造库贴写。盗听公事。有意布散流言。请饬查拏惩办等语。即著工部堂官按照原参各节。确切查明。据实具奏。原摺著钞给阅看。将此谕令知之。寻奏、遵查余翼朝现已报到。应请饬刑部并案审讯。如有牵涉书吏杭淑仁情事。再送往备质。其鹤年堂等各商人。并未干预公事。可毋庸深究。从之。摺包　　

○又谕、御史管廷献奏、京师米价昂贵。请饬办理平粜等语。著户部议奏。现月　　

○又谕、据祥麟奏、请于天津后路运河一带。相度地势。为守御之谋。并请于通州试办团练各摺片。天津后路运河一带。应否择地办防。及通州地方。能否试办团练之处。著孙家鼐、陈彝妥筹具奏。原摺片著钞给阅看。将此谕令知之。寻奏、遵查天津后路运河一带。毋庸办防。惟保甲守助。乃地讨应办事宜。如择明干有为之地方官经理其事。于清理地面。豫防土匪。不无裨益。容再设法筹画。奏请办理。从之。摺包　　

○又谕、洋员汉纳根此次打仗出力。身受重伤。已降旨赏给宝星以示鼓励。该洋员在北洋当差有年。若令统领师船。出洋攻剿。是否相宜。并应如何重其职任。授以实官之处。均著李鸿章妥筹具奏。有人奏、盛宣懔承办转运。授买兵米。浮冒多至数十万金。天津招商局突被火焚。兵米付之一炬。难保无侵蚀后希图掩饰之弊等语。著李鸿章确切严查。据实覆奏。不准稍涉回护。将此谕令知之。寻奏、洋员汉纳根受伤尚未全愈。目下海军战舰。力量过单。势难遽令出洋攻剿。该员已蒙赏给宝星。并加提督衔。足资鼓励。似毋庸遽授实职。至前敌各营兵米。盛宣怀但司转运。并未经手采买。无从浮冒。招商局被焚。查无官米存储在内。该栈房产。系洋商保险。照数赔修。盛宣怀无从侵蚀。更无可掩饰。报闻。摺包　　

○又谕、电寄李鸿章、昨因鸭绿江上游。防兵单弱。特饬蒋尚钧带豫军四营。赴奉省长甸等口协防。归依克唐阿节制。本日又据宋庆电奏、请以蒋尚钧刘世俊两军。均归该提督调遣。该两员均宋庆旧部。兵将相习。归宋庆调遣。自较得力。惟上游兵少。亦须兼顾。所有蒋尚钧四营。刘世俊五营三哨。到防后。均著归宋庆节制。仍著宋庆分拨得力兵队。前赴长甸蒲石等处。会合严防。宋庆身任帮办。若北路上游有失。亦不得辞咎也。电寄　　

○又谕、电寄李鸿章。据电称李家鏊密探各节已悉。中俄夙敦睦谊。中国并无疑俄之心。李家鏊电中何以有政府疑俄日甚。恐反激变之语。著李鸿章电知吉林黑龙江将军。转饬边界名官。遇有交涉。务与开诚联络。俾释疑忌。仍以勿露痕迹为要。电寄　　

○又谕、电寄张之洞、电奏已悉。据称拟派副将吴元恺。统带炮队四营。前赴山海关协防。归吴大澂调遣等语。著照所请。即饬该营迅速北上。电寄　　

○又谕、电寄吴大澂、十八日摺奏已悉。昨已派陈湜统带所部六营。前往山海关填扎。所有蒋尚钧四营。著饬令迅速开拔出关。归宋庆调遣。电寄　　

○云南巡抚谭钧培奏、石屏建水等州县被水成灾。委员履勘。筹款赈抚。得旨、著即饬属妥为抚恤。毋任失所。摺包　　

○以通政使司副使顾璜为通政使司通政使。记注　　

○准已革兵部委署主事笔帖式廷宪、投效黑龙江将军依克唐阿军营。听候差委。洋务　　

○乙未。谕军机大臣等、电寄李鸿章、据刘盛休电称、倭贼在义州城西水门外。修搭浮桥。又安平河口。见贼距我军四十余里等语。著宋庆督饬江防各军。严加扼守。并昼夜巡逻。防其偷搭浮桥。乘隙抢渡。其北路安平河口。系倭恒额防守之境。著该副都统督率所部。奋力堵御。并著宋庆速饬游击之师。前往策应。不得稍分畛域。致失事机。来电修搭浮桥五十九过江即是虎山。又下游探至安平河口等语。数句不甚明晰。所称浮桥五十九。是否浮桥五座。十九日过江。江字是否鸭绿江下游之江。抑别有支河。虎山在何处。是否仍在朝鲜境内。倭恒额系守长甸蒲石。水口在江上游。何以此电云探至下游。著李鸿章饬刘盛休逐句明白电覆。电寄　　

○又谕、电寄陈湜、据奏胪陈详细情形。摺已悉。昨已有旨令陈湜驻扎山海关。著即统率所部各营。克日前往。到防后勤加训练。以资备御。所请军装等四项。著准其开支立案。饷械一切。与李鸿章商办。电寄　　

○礼部以繙译乡试中额请。得旨、取中十名。现月　　

○丙申。谕内阁、钦奉慈禧端佑康颐昭豫庄诚寿恭钦献崇熙皇太后懿旨。此次武殿试。二十四日皇帝阅看马步射。二十五日阅看弓刀石。均著派御前大臣恭代阅看。现月　　

○谕军机大臣等、电寄宋庆、昨因刘盛休电。倭贼于义州城西门外修搭浮桥。当谕宋庆严加扼守。本日宋庆电报情形大略相同。倭有扑犯虎耳山之信。距九连城甚近。西岸爱河之防。最为吃紧。著勤加侦探。一遇偷渡。即严督各军合力奋击。毋令一人乘隙登岸。致滋蔓延。是为至要。来电该酋所带二三人句。二三字下必有脱误。著查明电覆。电寄　　

○又谕、电寄李鸿章、连日北路电报。倭贼麕集义州。显有图犯奉境之势。叠经谕令宋庆等严防偷渡。惟念战事方殷。军火子药。必须充足。方能制敌。水陆雷具。均应多备。著李鸿章源源接济。毋令缺乏。电寄　　

○署漕运总督邓华熙奏、湘勇调防。清江徐州一带。兵力单薄。拟酌量添募步勇。派记名提督尹兴茂等管带。以资防守。并恳饬拨江西等省徵存漕项。解济军需。下部速议。摺包　　

○以督造轮船出力。赏直隶候补道傅云龙花翎。洋务　　

○丁酉。谕内阁、本年十月初十日。恭逢慈禧端佑康颐昭豫庄诚寿恭钦献崇熙皇太后六旬万寿。业经钦奉懿旨。庆辰典礼。仍在宫内举行。所有庆贺及筵燕各事宜。经朕吁恳慈俞。十月初十日。在皇极殿受贺。初五日。朕率领王公百官诣皇极殿筵燕朕亲进爵。初六日。皇后率妃嫔等位公主福晋命妇等、诣皇极殿筵燕。皇后进爵。十二日。朕率领近支王公等、诣皇极殿筵燕。进舞。十三日。皇后率领妃嫔等位公主福晋命妇等、家燕。其应行典礼。著各该衙门敬谨豫备。现月　　

○谕军机大臣等电寄宋庆、电奏已悉。虎耳山形势。该提督已亲往察看。布置防剿情形。尚属周妥。著随时勤加侦探。尤防乘夜偷渡。一遇贼踪登岸。即统率各军迎头痛击。切勿待其全军尽渡。致落后著。倭人诡诈。恐其声东击西。北路上游各口。尤应会同依克唐阿加意严防。互相策应。不可稍有疏忽。　　

○浙江巡抚廖寿丰奏、浙省防兵不敷分布。现饬营弁、由甯波等处各募一旗。填扎镇海防所。又乍浦为省垣门户。其澉浦尖山各海口。又为乍防后路。不可无居中策应之师。复饬副将蒋益智等、各募一营。以备调遣。下部知之。摺包　　

○戊戌。谕内阁、钦奉慈禧端佑康颐昭豫庄诚寿恭钦献崇熙皇太后懿旨。本科武殿试传胪。著停止升殿。现月　　

○又谕、钦奉懿旨。衍圣公孔令昭著加恩赏戴双眼花翎。

记注

　　

○又谕、王廉奏、特参疏防监犯致毙多命之管狱等官。请旨分别惩处一摺。湖南永定县监犯李四八、李书茞。因与同监犯人口角。致毙犯禁卒人等多命。拒伤管狱家丁。扭开狱门逃逸。旋被追获。该二犯自刎身死。该管官疏于防范。咎无可辞。管狱官永定县典史郑家彦、著即行革职。归案审办。有狱官署永定县知县李尚卿、著即撤任。听候查办。现月　　

○谕军机大臣等、有人奏、城外延寿寺街内羊肉胡同路南。门贴绥禄堂谢。内有三人居住。并无眷属。传系日本人。住此已经三载。形迹可疑。又西安门内教场路北。有内务府镶黄旗拜唐阿赵姓夫妻。平日贩卖人口。现在家中藏有奸细。为倭人刺探机密等语。著步军统领、五城御史、密派妥员。访查确实。即行拏交刑部讯明惩办。原片著钞给阅看。将此各谕令知之。寻北城御史齐兰等奏、遵查城外住居之向克宽等、并非倭奸。得旨、均著即行释放。摺包　　

○又谕、有人奏、台浙两省防务紧要。抚臣均难胜任一摺。据称台湾现署抚臣唐景崧与邵友濂素不相能。甫接署任。即欲将邵友濂所派各军统领。全行更换。傥与杨岐珍、刘永福、不能和衷。安能制敌。至浙江巡抚廖寿丰、当海防吃紧。乃以全省军务。委之提督张其光。以营务处委之一候补知县。恐有疏虞。请饬认真办理等语。台湾浙江两省防务。为东南全局所关。前因台湾巡抚一时。难得其人。令唐景崧暂行权篆。傥举动任性。必误事机。廖寿丰未谙军旅。筹办一切。是否合宜。朝廷均深廑系。著谭钟麟确切查明该署抚等、能否胜任。据实具奏。不准稍有瞻徇。原摺著钞给阅看。将此谕令知之。寻奏、目前台浙防务。唐景崧、廖寿丰、办理尚无不合。报闻。洋务　　

○又谕、有人奏、天津招商局失火。中国兵米货物。尽行烧毁。外国所存之件。先期搬空。情弊显然。又天津军械所委员张士珩、盗卖军火。得银四十万。与张佩纶等瓜分。李鸿章勒令各营取具领状。请饬查办等语。著王文锦确切查明。据实具奏。毋稍徇隐。原片著钞给阅看。将此谕令知之。洋务　　

