<!-- { "loadSidebar": true } -->
○又谕。御史凤英等奏、护军统领明安。拣选官缺。并不比较骑射优劣。率拟正陪。致蓝翎长瑞连等、上堂理论。旋被护军校惠承等、拦阻扭殴。请饬据实回奏等语。著明安明白回奏。至瑞连等上堂理论。竟致互相扭殴。实属不成事体。蓝翎长瑞连、护军瑞斌、护军校惠承、奎林、均著送交刑部讯究。现月　　

○辛未。太祖高皇帝忌辰。遣官祭福陵。　　

○旌表贞女湖南湘乡县翰林院待诏成显瓒聘妻钟氏。摺包　　

○壬申。以安徽按察使阿克达春为安徽布政使。陕西延榆绥道张岳年为安徽按察使。现月　　

○癸酉。高宗纯皇帝诞辰。上诣奉先殿寿皇殿行礼。　　

○甲戌。遣官祭关帝庙。　　

○谕军机大臣等、户部奏、遵旨速议李秉衡电奏请拨协饷一摺。据称广西省原有指拨广东江西湖南三省协饷三十六万两。请饬按月清解等语。广西各军。远役关外。待饷孔亟。著张之洞、谭钧培、将本年应解广西协饷十二万两。赶紧埽数解交该省。并著德馨、卞宝第、各将原协月饷。查明本年八月以前欠解若干。埽数清解。如无欠解。即将应解饷项。无论何款。提前赶解。该督抚等、务各力顾大局。源源筹济。毋稍贻误。将此由五百里谕知张之洞、谭钧培、德馨、卞宝第、并传谕李秉衡知之。现月　　

○热河都统谦禧等奏、热河被水。应修各工。请归前案办理。得旨、所有续被水冲坍塌宫墙泊岸。即著汇入前次请修各工。择要估修。以资保卫。摺包　　

○山海关副都统谦德奏、官兵营房被水情形。得旨、该军民被灾困苦。即著谦德饬令派出各员。确切查勘。分别抚恤。其冲塌官房。准其并案由地方官修建。摺包　　

○乙亥。谕内阁、刚毅奏、特参庸劣不职文武各员等语。山西署甯武营都司桂馨、任性妄为。玩视营务。调署甯武县知县神池县知县汪澍、纵蠹索诈。声名狼藉。署繁峙县知县候补知县许应辰、办事颟顸。糊涂错谬。均著即行革职。以肃戎政。而饬官方。现月　　

○丙子。兵部奏、会议两广总督等奏、广西边陲分营扼扎。请拨的饷。酌移提督驻所。另设柳州总兵官。并拟添边关道员。允之。早事　　

○闽浙总督杨昌浚奏、省城猝遭水患。办理赈抚情形。得旨、著该督饬令印委各员。妥筹赈抚。毋令灾民失所。随手　　

○又奏、请拨海防捐输存银办赈。如所请行。　　

○命翰林院编修李培元授载澍读。随手　　

○湖北按察使温忠翰因病解职。以山东盐运使福润为湖北按察使。现月　　

○丁丑。谕军机大臣等、杜嘎尔等奏、乌科两城经费。山西省每年应解银六万六千余两。本年经费。现在尚未解到。官兵待饷孔亟。请饬迅解等语。著刚毅督饬藩司。将本年应拨经费。照数委解归绥道衙门。交提饷委员迅速解乌。以济要需毋再迟延。至所称明年乌科两城经费。请饬部豫筹拨解之处。著户部酌议具奏现月　　

○海军衙门奏、请规复水师旧制。参用西法。以期实济。钦奉慈禧端佑康颐昭豫庄诚皇太后懿旨。允之。摺包　　

○刑部奏、已革台湾道刘璈、完缴各款。请减等治罪。得旨、刘璈著减一等发往黑龙江效力赎罪。现月　　

○戊寅。以额鲁特领队大臣春满、署塔尔巴哈台参赞大臣。摺

包

　　

○己卯。谕军机大臣等、岑毓英奏、各省关应解减成旧饷。暨专拨月饷。现届限满。未及一成滇省需饷。万分窘迫请饬各省按照单开数目。迅即清解等语滇省饷源枯竭。全赖各省协饷。以济急需。此项减成旧饷。暨专拨月饷。为滇省万不可少之款。迺该省本年所收各省解到之数。寥寥无几实属膜视要需。刻下越缅沿边。游勇盗贼甚多滇省两路。防务愈形吃重。需饷尤殷。万一因转输不继。致滋哗溃。各该欠饷省分。岂能当此重咎耶。著刘秉璋、卞宝第、即将该二省应协月饷。赶紧如数解济。其各省减成旧饷。著曾国荃、张之洞、裕禄、崧骏、德馨、卫荣光、奎斌、张曜、边宝泉、谭钧培、按照岑毓英单开数目。督饬藩司。迅速筹解。傥敢再有玩延。即由户部照贻误边饷例。指名严参。决不宽贷。原单著钞给协饷省分各督抚阅看。将此由五百里各谕令知之。现月　　

○云贵总督岑毓英奏、越南匪党。杀毙法国兵官。烧毁船只。报闻。摺包　　

○又奏、内阁学士周德润。与法使狄隆勘界情形。报闻。摺包　　

○以居官贪暴。革云南腾越厅属盏达土司刀思鸿祚职。摺包　　

○予云南防营瘴故各员董祥等恤典有差。摺包　　

○庚辰。谕军机大臣等、有人奏、顺天怀柔县属白河漫口。沿河地亩。坍塌甚多。应及早堵筑。俾归故道。该署知县赵浚、久患痿证。并不亲往察看。任意延宕等语。河水漫口。民田被灾。自应亟筹堵筑。疏消积水。毋误春耕。著毕道远、薛福辰、派员前往察看筹办。并查明该知县如有衰迈昏愦各情。据实参奏。毋稍徇隐。原摺均著钞给阅看。将此各谕令知之。现月　　

○云贵总督岑毓英奏、铜政需本甚急。请饬川督豫拨五年盐厘解滇。办理矿务。下部速议。摺包　　

○云南巡抚张凯嵩奏、腾越等厅县被灾赈恤情形。得旨、著督饬厅县各员。妥为抚恤。毋任失所。摺包　　

○予军营病故补用副将孙荫槐恤典如例。早事　　

○旌表未嫁殉夫烈女、山东蓬莱县翰林院侍讲慕荣干女直隶南皮县举人张元来聘妻慕昌溎。现月　　

○壬午。谕军机大臣等、电寄李鸿章。二十二十一日连接周德润冬东二电奏。法使因者兰被劫。界务亟求脱卸。周德润等与之拟订六条。暂为结束。又请展限数年。俟越界肃清。再由法照会续勘。其六条所订。毋庸改正之旧界。拟立节略绘图。应行改正。而意见不同处所。记明。俟后补勘。就此暂结。本无不可。但让地数十里。设埠通商之说。彼始终不露一字。此次第六条。但云改正处所商酌。并未言明何时。亦属含混之词。此节必须及时豫筹。况桂界续勘。办理亦须一律。著李鸿章统合全局。详细酌度。应否照议暂缓。抑或另议办法。饬令趁此并议之处。于日内迅速电覆。再降谕旨。电寄　　

○旌表节妇浙江山阴县从九品李以炳妻言氏、湖南甯乡县游击许承沛妻周氏。摺包　　

○癸未。世宗宪皇帝忌辰。上诣寿皇殿行礼。遣官祭泰陵。内

记

　　

○护理四川总督游智开奏、匪党劫狱焚署。请将不能豫防之知县革职。得旨、梁积楩著即行革职。仍勒限将逃匿余匪。并逸犯林管事等、按名拏获。分别惩办。摺包　　

○陕甘总督谭钟麟等奏、官军查拏野番出力。暨阵亡员弁。请分别奖恤。得旨、仍著将善后事宜。妥为办理。以安边圉。阵亡之参将钟德标、都司孙良贵、均著照所请分别从优议恤。所有出力员弁。准其酌保数员毋许冒滥。摺包　　

○予军营病故。副将张艺胜、参将陈尚文恤典如例。早事　　

○旌表贞女湖南湘乡县成钟氏。东华续录　　

○甲申。谕军机大臣等、昨据游智开奏、遵查民教被伤人数。及现办情形一摺。已批令饬查教民被毁房屋。并严拏首犯王明堂等按律惩治矣。此案教首罗元义因渝民蓄怨往寻。豫纠痞匪乱殴。致渝民被伤二十二人。伤毙十一人。该教首自有应得之罪。惟查核起衅情节。该处民人。倚仗公忿。首发难端。致有互殴之事。罗元义家。亦伤八人。且远近闻风效尤。铜梁大足两县。亦有打教情事。此等衅端。首犯。若不严拏惩治。不独无以服罗元义之心。实于地方民风。大有关系。著刘秉璋督饬所属。务将王明堂石开阳二犯。严密查拏到案。与罗元义质证明确。持平办理。毋得专归咎于罗元义一人。致纵舍内奸。轻开外衅。是为至要。其先事疏于防范。临时未能弹压之地方官。并著查明参奏。刘秉璋未到任以前。即著游智开迅速妥办。毋稍偏袒。将此由六百里谕知刘秉璋、并传谕游智开知之。洋务　　

○又谕、电寄周德润等、东电所奏。与法使议明六条。均照所议行。东电所奏展限一说。著毋庸议。电寄　　

○乙酉。钦奉慈禧端佑康颐昭豫庄诚皇太后懿旨。前于四月闲。派醇亲王奕譞、巡北洋海口。因该亲王远涉风涛。实深眷念。皇帝亦时切廑系。故于召见时谕知欲派宫监带领御医全顺随往。以时调护。当据该亲王面称总管太监李连英、人极谨饬请派随往。迨回京时召见该亲王。询以李连英有无招摇情事。据称该总管太监。沿途小心伺应。均与府中随往太监无异。绝无丝毫干预外事。兹据御史朱一新奏、遇灾修省。豫防宦寺流弊一摺。意以李连英随该亲王前往。恐蹈唐代监军覆辙。危辞耸听。已属儗不于伦。又谓近来各省水灾。朝廷不无过举。未能感召天和。一若因此一事。竟致咎徵。尤属附会不经。我朝优礼近支亲藩。宫廷太监。赍送往来。系属常有之事。此次该亲王巡阅洋面。迥非寻常差使可比。特派太监带领御医随行。尤系深宫眷注体恤之意。于公事毫无干涉。该御史既未悉内廷规制。又复砌词牵引。语多支离。姑置勿论。惟所称李连英随至天津。道路哗传。士庶骇愕。与该亲王面奏各语。大相径庭。是否确有实据。又称深宫或别有不得已之苦衷。语意尤不可解。以上两节。著朱一新明白回奏。不得稍涉含混。另片奏、出治之原。莫先无逸。图治之要。莫切求言等语。自垂帘听政以来。二十余年。无时无事。不以国计民生为念。忧勤惕厉。惟日孜孜。从未敢稍自暇逸。此天下臣民所共见。至言官条陈事件。无不虚衷采择。惟言之用否。总以是非为衡。其是者固必立见施行。即或摭拾浮词。无关紧要。但使其心无他。亦可存而不论。至于托名忠谠。肆口妄言。或植党营私。或违道干誉。若不予以惩儆。必至颠倒是非。紊乱朝政。况现在言路。并无阻塞。即因陈奏失当获咎之员。朝廷宽大为怀。亦多宥其既往。酌量录用。总之听言行政。悉秉大公。正不在屡下诏书。徒饰观听也。该御史所请明降谕旨之处。应毋庸议。现月　　

○谕内阁、巡视中城御史祥祐等奏、五城水会绅董获盗保举。请规复旧章一摺。著吏部议奏。现月　　

