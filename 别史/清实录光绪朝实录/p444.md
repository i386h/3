<!-- { "loadSidebar": true } -->
○又谕、电寄张之洞等、据李鸿章电称、潘鼎新受重伤。龙州危急等语。该抚受伤。能否照常治军。殊深廑系。李秉衡现驻龙州。苏元春本有帮办之责。均著帮同潘鼎新将龙州一带要隘。竭力布置。催集冯子材王孝祺王德榜各军。分路进兵。或迎头拦击。或截其后路。全在在事将帅。同心努力。固守边隘大挫凶锋。朝廷不为遥制。王德榜赴粤最早。未立寸功。去冬挫败。未加严谴。南关失事。又不赴援。厥咎甚重。若再不奋迅图功。定即一并重治其罪。懔之前已调拨湖南六营。本月又令廖长明带领永州枪兵赴粤助剿。统归潘鼎新苏元春调度以厚兵力。潘鼎新伤状若何。苏元春现扎何处。即速电闻。此旨著张之洞速电潘鼎新等知悉。电寄档　　

○驻藏办事大臣色楞额等奏、巴勒布商民被劫一案。铁棒喇嘛等不能拏获首犯请分别惩办。又奏、西藏每年正二月闲。阖藏寺院喇嘛。均于大小招内。攒集诵经。不下数万饬调番营官兵防范。以杜乱萌。均如所请行。摺包　　

○乙卯。上诣大高殿拈香。寿皇殿行礼。　　

○御保和殿。赐蒙古王贝勒贝子公额驸台吉、及朝鲜国正副使燕。起

居注

　　

○谕内阁、庞际云奏、特□□□尔□知府等官等语。湖南候补知府盛庆绂、前在善后局信任私人。擅发钜款。惟文理尚优。著降为教授归部铨选。前署湘潭县知县候补知县洪锡绶、貌似有才。簠簋不饬。前署武陵县知县候补知县胡启运、嗜利忘义。不知大体。均著即行革职。以肃官方。现月　　

○谕军机大臣等、电寄曾纪泽、据电称、英为戈登建坊等语。戈登前在中国带兵出力。闻信甚为惋惜。著发给银百二十镑。以示旌恤。电寄

档　　

○予五世同堂。前江苏常镇通海道周顼旌表如例。纂修官林世焘恭纂　　

帮总纂官王荣商恭辑监修总裁世恭阅一签五月初七日正总裁那恭阅九月初一日专司藳本陆恭覆阅癸丑三月十八日　　

徐恭阅二签十二月初一日　　

荣月日副总裁唐月日　　

宗室宝恭阅一签八月初六日

　　

陈恭阅十一月二十四日　　

熙月日　　

郭恭阅十月初七日　　

宗室麒月日蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之二百二　　

光绪十一年。乙酉。正月。丙辰。上御乾清宫赐廷臣大学士等燕。起

居注

　　

○谕军机大臣等、电寄曾国荃等、据曾国荃刘秉璋电奏已悉。法船如窥伺镇口。著刘秉璋会同欧阳利见。督饬防军十一营。实力堵剿。与吴安康所带师船。联络筹防。勿稍疏虞。曹德庆驻防吴淞炮台。为江口第一门户。恐难调动。著曾国荃另筹拨助。前据刘秉璋奏。乍浦比镇海定海防务稍轻。著即权衡缓急。派营赴镇。一面先行由浙就近移军填扎。其开济等三船。即令暂驻镇口。该处堵口事宜。刘秉璋极力布置。务臻周妥。傥法兵登岸。即痛加剿击。仍当持以镇静。毋得稍涉张惶。电

寄档

　　

○丁巳。谕军机大臣等、电寄李鸿章。吴大澂已否到津。著即来京覆命。日使不日北来。应如何妥筹因应。著与李鸿章详细会商。到京面奏。用备采择电寄档　　

○又谕、电寄曾国荃等、法船攻镇口受伤退泊著刘秉璋督饬防军。如敌再进犯。即尽力轰击以挫凶焰。炮船正可与炮台相为依护。务令各统领与吴安康联络筹防。同心御侮。镇海本驻军十一营。炮兵五百人。甯郡亦有六营。可以策应。刘秉璋、欧阳利见。应先就现有兵力。妥筹布置务臻严密。曹德庆军毋庸调往。曾国荃遵昨旨于后路防营。另筹调派。前往助剿。电寄档　　

○又谕、电寄卞宝第、电奏已悉。所筹尚妥。著依议行。即饬廖长明周家盛迅往。何时会队启程。仍速电闻。电寄档　　

○又谕、电寄许景澄、据奏、验收定远等船摺船既验收。李凤苞著即来京。其购办军械各事。并著交代清晰。由许景澄经理运送。电寄档　　

○出使德义荷奥国大臣翰林院侍讲许景澄奏、勘验定远镇远铁甲船。及济远钢舰工料。并接管情形。得旨、著许景澄妥为接管。随时察看整理。毋任锈坏。一俟海道通行。即遴派妥员将该三船驾驶来华。该衙门知道。摺包　　

○戊午。以捐资募勇。督战有功。予台湾在籍兵部候补郎中林朝栋等奖叙。摺包　　

○己未。上御紫光阁赐蒙古王贝勒贝子公额驸台吉、及朝鲜国正副使茶果。起居注　　

○谕军机大臣等、电寄刘秉璋、曾国荃电称、江南防军。实无可拨。拟请饬调程文炳六营赴浙等语。江南各营未能调动。自系实情。程文炳赴泉援台。更关紧要。亦难更调。浙江防营尚多。著刘秉璋移缓就急。调赴前敌。实力防剿欧阳利见现驻何处。所部各营。是否已赴镇海并著即行电闻。电寄档　　

○庚申宗人府呈进星源集庆。　　

○谕军机大臣等、电寄左宗棠等、据李鸿章、曾国荃等电奏、法船扑犯镇口。两次击退。尚未远去。江南无营可拨。请仍饬调程文炳六营赴援等语。程文炳业经赴泉候渡。回军尚远。福州兵力甚厚。著左宗棠杨昌浚于省防各军。酌拨五六营。取道福甯温台。迅速赴甯助剿。杨昌浚有兼辖之责。何以尚未电奏。著迅筹调拨。不准推诿迟延。刘秉璋前奏图说。甯镇防营。亦不为少。当懔遵叠次谕旨。就现有兵力。联络炮船认真堵剿。不得专恃外援。贻误干咎。　　

○直隶总督李鸿章等奏、酌派提督周盛波会统盛军各营。以固畿防。得旨、该大臣务当督饬周盛波将各营认真训练。严密布置。期于缓急足恃。毋稍疏懈。摺包　　

○办理广东防务兵部尚书彭玉麟等奏、分遣广军四枝大举规越。以缓台援而顾全局。报闻。摺包　　

○两广总督张之洞等奏、防军击败黎匪。请将阵亡官绅赐恤。得旨、著张之洞督饬地方文武。激励兵团。扼要堵截。随时实力防范。毋任该匪复出滋扰。李奇珍著交部照参将阵亡例议恤。陈凤森等著一并交部议恤。所有出力员弁绅团。准其择尤保奏。毋许冒滥。摺包　　

○又奏、请将丁忧候选知府蔡锡勇都司马鸿图留粤差遣。允之。摺包　　

○以恭遇慈禧端佑康颐昭豫庄诚皇太后五旬万寿。赏年逾八十署广东陆路提督潮州镇总兵郑绍忠之母卢氏。扁额曰云台笃庆浙江嘉兴协副将侯定贵之母段氏扁额曰箕畴逢吉。并珍玩文绮。　　

○以转运台湾饷械出力。赏江海关道邵友濂一品封典。江苏候补道龚照瑗花翎。余升叙加衔有差。　　

○辛酉。孝穆成皇后忌辰。遣官祭慕陵。起居注　　

○谕军机大臣等、电寄岑毓英、李鸿章转电。岑毓英电奏。宣光军情已悉。丁槐唐景崧等。督队猛攻。均属奋勉。仍须稳慎进攻。相机克复庶不至多伤精锐。至力扼援寇。尤关紧要著岑毓英督饬刘永福等。严防端雄巨岭一带要路。认真截击。使彼族不能联为一气。攻剿自易得手电

寄档

　　

○又谕、电寄李鸿章、张之洞电奏。镇口法轮受伤而遁。目前必不能来。宜速调北洋快船两艘。辅以划船三艘。飞速南下。与我三船合势相机战守等语。开济等三船。在镇口依傍炮台。合击法船。颇为得力。放洋御敌。兵力尚单。如调北洋战舰前往会合。声势自壮惟法人有续添兵舰之信。中途设遇战事。尤须加意慎重。著李鸿章妥为筹画。即行电奏。电寄档　　

○乌里雅苏台将军杜嘎尔奏、北路台站苦累。西路杂差。请仍由嘉峪关行走。从之。摺包　　

○壬戌。钦差大臣督办福建军务左宗棠奏、请将丁忧道员刘麒祥留办营务。允之。摺包　　

○直隶总督李鸿章奏、八九两年修展子牙河西堤。压占河闲县龙华桥等村民粮地。请予豁除。允之。摺包　　

○以贪劣不职。革直隶前署霸州州同河工试用县丞李重华职。摺包　　

○癸亥。孝圣宪皇后忌辰。遣官祭泰东陵。　　

○谕军机大臣等、电寄左宗棠等、刘秉璋电请饬程文炳一军赴浙等语。程文炳已赴泉州、著即赶催队伍渡台援剿不得再有游移。浙省援兵。著左宗棠杨昌浚仍遵前旨。酌拨五六营。迅速前往。应由何路行走并著酌度办理刘秉璋先就现有兵力。联络师船。实力堵剿毋稍疏懈。电寄

档

　　

○云贵总督岑毓英奏、官军血战。埽除宣光城外贼营。现在逼城开穵地道。得旨、著即督饬各军。稳慎进取。规复宣光。一面力扼援贼来路。毋稍疏懈。摺包　　

○又奏、饬委云南昭通镇总兵何雄辉等。添募粤勇来越。与滇勇换班。得旨、所筹尚妥。著即饬令该总兵等赶紧召募训练成军以资得力。摺

包

　　

○甲子。谕内阁、朕奉慈禧端佑康颐昭豫庄诚皇太后懿旨。三载考绩。为国家激扬大典。中外满汉诸臣有能恪共职守。劳勚最著者。允宜特加甄叙。以示优眷。兹当京察届期。吏部开单题请。详加披阅。礼亲王世铎、大学士额勒和布、户部尚书阎敬铭、刑部尚书张之万、刑部右侍郎许庚身、工部左侍郎孙毓汶、翊赞枢廷。小心谨慎。办理庶务。悉臻妥协。均著交该衙门议叙。大学士直隶总督李鸿章、经画远猷。克膺重任。大学士左宗棠、老成硕望。劳勚不辞。兵部尚书彭玉麟、督师岭峤。保障宣劳。均著交部从优议叙。两广总督张之洞、筹济军事。不分畛域。四川总督丁宝桢、久膺疆寄。任事实心。甘肃新疆巡抚刘锦棠、镇抚边陲。才猷卓著。均著交部议叙。两江总督曾国荃、夙著勋勤。办事谙练。著开复革职留任处分。云贵总督岑毓英、果勇性成。不避艰险。著开复降二级留任处分。余著照旧供职。现月　　

○谕军机大臣等、电寄李鸿章。电奏已悉。据报法人弃台北驶。沿海及长江各口防务均关紧要。北洋两快船。自可毋庸南驶。李鸿章曾国荃当督饬防营。严密布置。妥筹备御。曾国荃请将上海购办闽省后膛枪截留应急。著准留一千五百杆。余仍备解闽浙。吴大澂等于二十四日启程来京。朝使李应浚已否由津前来。著催令于月内赶到。以便据表降旨宣示。电寄档　　

○又谕、电寄左宗棠等、李鸿章曾国荃电奏均悉。法犯镇口被创。据探水陆弃台。船只分泊浙苏洋面。意图报复。浙防吃重。左宗棠杨昌浚即饬前拨五营。克日前往。并再酌拨数营。赴浙助剿。不准稍涉迟误。刘秉璋、欧阳利见、遵叠谕督军。实力堵剿。勿稍疏虞。法人去来无定。台防万不可松。趁此海道畅行。正可运兵运饷。程文炳一军。著仍遵前旨迅速渡台。至法人是否全数退出台北。左宗棠确查电奏。电寄档　　

○河南巡抚鹿传霖奏、前广东巡抚裕宽。筹解嵩武军饷。请予奖叙。得旨、裕宽著交部议叙。摺包　　

