<!-- { "loadSidebar": true } -->
○以捐资助赈。予前云南迤南桂霖以道员记名＜闲＞放。候选知县左宗蕃以郎中分部即选。　　

○辛亥。以捐助赈银。予广东广州府知府卢秉政以道员即选。摺包　　

○予已故江苏按察使应宝时于上海建立专祠。从直隶总督李鸿章请也。　　

○壬子。派吏部尚书麟书、户部右侍郎徐用仪、承修贡院工程。　　

○癸丑。谕内阁、前经降旨修葺颐和园。恭备慈禧端佑康颐昭豫庄诚寿恭钦献皇太后慈舆临幸。现在工程将次就竣。钦奉慈谕。于四月二十八日幸颐和园。即于是日驻跸。越日还宫。从此慈驾往来游豫。颐养冲和。数十年宵旰勤劳。稍资休息。孺怀实深庆慰。所有一切应行事宜。著各该衙门敬谨豫备。现月　　

○谕军机大臣等、本月二十八日慈禧端佑康颐昭豫庄诚寿恭钦献皇太后驻跸颐和园。朕是日先往祗候跪接。王公百官。均穿蟒袍补褂于三座门外跪送。朕于是日仍还画舫斋。五月初一日。皇太后由颐和园还西苑。王公百官。仍穿蟒袍补褂于三座门外跪接。现月　　

○科布多参赞大臣沙克都林札布奏、交卸参赞大臣印务起程日期。得旨、著仍遵三月二十六日谕旨前往哈巴河一带。会同额尔庆额详细履勘。妥议覆奏。　　

○甲寅。以节逾小满。农田待泽上亲诣大高殿祈祷行礼。　　

○遣贝勒载澍诣时应宫。贝子奕谟诣昭显庙。贝子溥伦诣宣仁庙。镇国公载泽诣凝和庙拈香。现月　　

○乙卯。派吏部右侍郎徐郙承修东陵工程。现月　　

○丙辰。钦奉慈禧端佑康颐昭豫庄诚寿恭钦献皇太后懿旨、派工部左侍郎汪鸣銮、会同熙敬、承修醇贤亲王祠。现月　　

○丁巳。谕军机大臣等、御史文郁奏、满洲蒙古文字。为八旗根本。请饬整顿功课。妥议章程等语。著该衙门议奏。现月　　

○吉林将军长顺奏、请拨款兴修上年被焚官宅。得旨、前已降旨不准动用公款。何得饰词渎请。长顺著传旨申饬。摺包　　

○予积劳病故。吉林佐领兴福、程玉廷照军营立功后病故例优恤。　　

○戊午。谕军机大臣等、户部奏、库款支绌。亏短甚钜。酌拟筹饷办法。开单呈览一摺。所拟各条。于筹补库储。尚属切实。著依议行。惟筹饷一事。部臣虽尽心擘画。全赖各省疆臣。认真督办。不避怨嫌。庶一切诿卸掩饰之弊可除。克臻实效。现当库存奇绌。各直省将军督抚等受恩深重。必应顾全大局。共济时艰。无待谆谆详谕也。户部原摺。并单内应由外办四条。均著钞给阅看。将此谕令知之。现月　　

○又谕、仓场侍郎祥麟等奏、沥陈仓务积弊。设法清厘一摺。著户部议奏。寻奏、清厘积弊酌拟章程办理。依议行。早事　　

○出使俄德奥和国大臣许景澄奏、俄国建筑东境海参威铁道情形。下所司知之。摺包　　

○己未。谕军机大臣等、户部奏、请将在京官员兵丁所领米折银两。改放本色。试办一年。已依议行。此项改放米石。著该部咨行仓场衙门。一律放给乾洁好米。不准稍有搀杂。现月　　

○总理海军事务衙门奏颐和园工程紧要请借动出使经费。从之。摺包　　

○江甯副都统承绶因病解职。调京口副都统致麟为江甯副都统。以记名副都统积忠为京口副都统。起居注　　

○予因公溺毙。山东候补知县孔昭采等十三人议恤。昭采妻刘氏、仰药殉夫。并予旌表。摺包　　

○庚申。以集捐钜款助赈直隶天津道胡燏棻、暨封职施善昌等、传旨嘉奖。　　

○辛酉。上奉慈禧端佑康颐昭豫庄诚寿恭钦献皇太后幸颐和园。　　

○考试应开列试差满汉二品以下京堂各官于上书房。　　

○以捐助棉衣。予候选道罗棻等各为其故父母建坊。　　

○壬戌。孝慎成皇后忌辰。遣官祭慕陵。　　

○以记名总兵杨玉书为河南归德镇总兵官。现月　　

○予积劳病故。河南归德镇总兵李承先照军营立功后病故例优恤。摺包　　

○癸亥。通政使司通政使黄体芳因病乞休。允之。纂修官朱

国桢恭纂　　

总纂官王荣商恭辑监修总裁世恭阅十月二十三日正总裁那月日专司藁本陆恭覆阅癸丑七月初十日徐月日荣月日副总裁唐月日宗室宝恭阅三签三月初二日陈恭阅一签正月十四日熙月日

郭恭阅五月初一日宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之二百九十七　　

光绪十七年。辛卯。五月。甲子朔。上奉慈禧端佑康颐昭豫庄诚寿恭钦献皇太后。驻跸西苑。　　

○诣仪鸾殿问慈禧端佑康颐昭豫庄诚寿恭钦献皇太后安。至丙子皆如之。　　

○理藩院奏、达赖喇嘛呈递丹书克贡物。应在何处陈设演礼。得旨、著在中正殿演礼。现月　　

○以翰林院编修戴鸿慈为云南乡试正考官。吏部员外郎王嘉善为副考官。编修丁仁长为贵州乡试正考官。检讨劳肇光为副考官。外记注　　

○以大理寺卿。张荫桓署都察院左副都御史。现月　　

○以营务废弛。革四川潼川营都司广伦署抚边营守备马华山职。并查办。随手摺包　　

○予殉难捐躯四川民人田起秀、潘兴让、民妇林萧氏、林周氏、李支氏、王柳氏、烈女陈氏。分别旌恤如例。随手摺包　　

○乙丑。以甘霖未沛。上诣大高殿祈祷行礼。外记注　　

○遣贝勒载澍诣时应宫。贝子奕谟诣昭显庙。贝子溥伦诣宣仁庙。辅国公载泽诣凝和庙拈香。现月随手　　

○吏部奏、礼部郎中詹鸿谟暂缓引见御史。核与例章不符请旨更正。得旨、太和门工程紧要。詹鸿谟著仍遵前旨暂缓带领引见。　　

○四川总督刘秉璋奏、请将江楚两省加抽川盐江防海防厘金立限停止。以纾商力而顾饷源。下户部议行早事又奏、请将成都华阳两县。各加廪缺十五名。增缺十五名。下礼部议行。随手摺

包　　

○以太常寺卿志颜为内阁学士兼礼部侍郎衔。朱签　　

○丙寅。孝诚仁皇后忌辰。遣官祭景陵。黄绫本　　

○予剿贼殉难。广西宾州六品军功磨乃斌优恤。随手摺包　　

○以捐助地方善举。予广西右江道张汝梅、思恩府知府刘恩浚、各为其父母建坊。随手摺包　　

○丁卯。密云副都统国俊奏、兵丁例支米石。请由东漕头帮按季拨兑稽延而沾实惠。如所请行戊辰。宗人府奏。醇亲王门上护卫典仪等官缺出。应否钦遵前奉懿旨随时补放。抑或遵照定例。拟定正陪。咨行兵部带领引见。得旨、著照定例办理。兵部奏、副将周国兴、才力堪用。可否开复处分。得旨、周国兴著准其开复降二级处分。仍以提督总兵存记。　　

○己巳。总理海军事务衙门奏、已革同知吴樾、练军出力。可否送部引见。得旨、吴樾获咎较重。所请送部引见之处。著不准行。现月　　

○热河都统德福奏、夥匪突扰地方。拒敌官兵。现在派队攻剿。得旨、著饬令派出员弁实力摉拏。毋留余孽。随手摺包　　

○以东三省齐字营练军出力。赏护军统领丰升阿等头品顶戴。予齐齐哈尔城正红旗协领双福等以副都统记名＜闲＞放。开复已革山海关协领音登安、直隶游击满兆瑞、原官。余升叙加衔有差。现月摺包　　

○庚午。谕内阁、总理各国事务衙门奏、各省教案叠出。请严饬各督抚迅速筹办一摺。据称本年四月闲。安徽芜湖教堂。被匪徒焚毁。江苏丹阳县湖北武穴镇等处教堂。亦相继被毁。亟应查拏匪犯。早为严防等语。各国传教。载在条约曾经降旨饬令各省随时保护。历年已久。中外相安。何以近日焚毁教堂各案同时并起。殊堪诧异。其中显有巨匪潜谋句煽。布散谣言。摇惑众心。希图乘机抢掠。甚至安分良民。为所诱胁。动成钜案。若不严行惩办。何以严法纪而靖地方。著两江湖广江苏安徽湖北各督抚。迅饬该管文武查拏匪首要犯。讯明正法。以儆将来。至泰西之教。本是劝人为善。即从教之人。亦系中国子民。仍归地方官管辖。民教本可相安。总因不逞之徒。捏造无根之言。藉端滋事。此等奸民。所在多有。著各直省将军督抚出示晓谕居民。切勿轻听浮言。妄生事端。傥有匿名揭帖。造言惑众。即行严密查拏。从重治罪。各国商民教士。地方官必当随时设法。保其身家。勿任奸徒扰害。傥或防范不严。致酿事端。即著据实严参。其从前各省未结各案。并著该将军督抚从速办结。不得任听属员畏难延宕。以清积牍。将此通谕知之。洋务　　

○署伊犁将军富勒铭额奏、遵照部议挑留新满营官兵。并规复锡伯索伦察哈尔额鲁特营。酌核岁需饷数。下户部议。摺包　　

○辛未。皇后亲诣先蚕坛举行献茧缫丝礼。　　

○谕内阁、李鸿章、张曜奏、会同校阅海军。并查勘各海口台隖工程事竣一摺。该大臣等周历旅顺等处。调集南北洋轮船。会齐合操。并将水陆各营。以次校阅。技艺均尚纯熟。行阵亦属整齐。各海口炮台船隖等工。俱称坚固。李鸿章尽心筹画。连年布置。渐臻周密。洵堪嘉许。著交部从优议叙。张曜会同筹办。著交部议叙。各将领训练士卒。修建台隖。不无微劳足录。著准其择尤保奏。以示鼓励。海军关系至要。必须精益求精。仍著李鸿章、张曜、切实讲求。督饬提镇各员。认真经理。以期历久不懈。日起有功。另片奏、拟在胶州烟台各海口添筑炮台等语。著照所请行。现月　　

○壬申。以甘澍优沾。上诣大高殿报谢行礼。　　

○遣贝勒载澍诣时应宫。贝子奕谟诣昭显庙。贝子溥伦诣宣仁庙。辅国公载泽诣凝和庙拈香。现月外记注　　

○以差操勤奋。予御前侍卫副都统芬车等优叙有差。　　

○以绘图出力。予员外郎庆宽军机处存记。摺包　　

○甲戌。户部奏、俸甲各项米折银两。改放本色。酌拟章程十条。由各衙门造册送部。以凭劄仓开放。从之。现月摺包　　

○乙亥。吉林将军长顺奏、伊通双城办赈存款。请仍存各处。作为义仓积谷经费。下户部知之。随手摺包　　

○又奏、额穆赫索罗地方紧要。官兵单微。不敷差遣。乌拉协领衙门距省最近。差务较＜闲＞。请由该处拨领催四名。甲兵四十名。归额穆赫索罗挑放。并请添设防御一员。骁骑校一员。应支俸银归吉林通省官兵俸饷项下支给。其佐领一缺。并恳赏加协领职衔。以资镇摄。下兵部议。摺包　　

○以都察院左副都御史徐致祥为广东乡试正考官。翰林院编修周树模为副考官。编修刘玉珂为广西乡试正考官。检讨宋育仁为副考官。侍讲学士瞿鸿禨为福建乡试正考官。编修段友兰为副考官。外记注　　

○丙子。遣官祭关帝庙。　　

○以宗人府府丞陈彝署都察院左副都御史。现月　　

