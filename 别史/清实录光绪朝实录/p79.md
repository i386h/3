<!-- { "loadSidebar": true } -->
○陕甘总督左宗棠奏。将哈密裁军。挪银三万两。以便资遣。又奏。停止归化包头甯夏三处采运局。均报闻。摺包　　

○以欠解漕项。革已故江苏奉贤县知县王起仁职。勒限查追。摺包　　

○协修官黄彦鸿恭纂　　

帮总纂官程棫林恭辑监修总裁世恭阅一签十月初八日正总裁那恭阅十一月初一日专司藳本陆恭覆阅辛亥十二月二十一日　　

徐恭阅四签正月初四日　　

荣恭阅正月二十八日副总裁唐恭阅四月初七日　　

宗室寿恭阅五月十二日

　　

郭恭阅二签六月二十一日　　

熙恭阅闰六月十二日　　

王恭阅五签七月初三日初校修改上卷拾壹签薛秉任恭校宗室麒恭阅九月初六日覆校修改上卷贰拾伍签徐承锦详校蒙古总裁恩恭阅冬月二十九日


大清德宗同天崇运大中至正经文纬武仁孝睿智端俭宽勤景皇帝实录卷之四十一　　

光绪二年丙子。冬十月。戊子朔。享太庙。遣豫亲王本格恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭穆宗毅皇帝、孝哲毅皇后、暂安寝殿。　　

○遣官祭端慧皇太子园寝。上诣钟粹宫、问慈安端裕康庆昭和庄敬皇太后安。长春宫问慈禧端佑康颐昭豫庄诚皇太后安。至丁巳皆如之。内注　　

○颁光绪三年时宪书　　

○试中式武举宋鸿图等、一百一十三人于太和殿前。　　

○谕内阁。御史邓庆麟奏。请申明律例以重刑谳一摺。著刑部议奏。现

月

　　

○谕军机大臣等。涂宗瀛奏。柳州府属马平县已革生员蓝生翠。纠众抗粮拒捕。恃险盘踞。现在派员带兵剿捕等语。劣生煽众抗粮。大干法纪。此次马平县因粮滋事。经该抚委员前往劝谕开导。花户已遵谕完粮。乃蓝生翠犹敢从中煽惑。且有打毁粮局。抗拒官兵情事。实属暋不畏法。现在柳州府属伏莽未清。尤应赶紧捕拏。以杜句结。著涂宗瀛即饬道员易元泰迅速剿办。务将蓝生翠拏获惩治。一面解散胁从。饬令地方官。将粮务一切妥为办理。毋任再滋事端。将此谕令知之。现月　　

○以招摇滋事。革云南守备杜光凯职。讯办。摺包　　

○己丑。谕军机大臣等。荣全奏。亲赴玛纳斯南城助剿一摺。览奏不胜诧异。玛纳斯南城。现经金顺各军协力攻剿。左宗棠亦经派军分道并进。谅可得手。荣全系署理伊犁将军。因未能即赴伊犁。暂驻塔尔巴哈台、以图进取。塔城防剿一切事宜。均关紧要。乃不候谕旨。迳将行营各务。委员看守。遽行驰赴玛纳斯城。实属冒昧。荣全无论行抵何处。著即折回塔城。不准擅自离营。致滋贻误。前有旨谕令荣全。遇有与俄人交涉之事。先行知照左宗棠。酌度情形。由左宗棠主持办理。所有收还伊犁事宜。俟玛纳斯南城收复后。荣全即懔遵前旨。知照左宗棠妥为筹办。毋得稍涉轻率。将此由五百里谕令知之。剿捕　　

○又谕。杜嘎尔等奏。请饬催欠解乌科两城经费一摺。乌里雅苏台科布多岁需廉俸等项。向由山西拨解。兹据奏称该省自同治十年以后。欠解甚多。本年经费。亦仅据咨解二万两。现在乌科两城。需饷甚亟。著鲍源深、曾国荃、迅将本年应解乌科两城经费银六万五千两。及同治十年以后欠解银二十一万三千余两。筹款解赴归绥道衙门。转解乌城、以应要需。将此由五百里各谕令知之。现月　　

○拨神机营开花炮炸子药线等、赴乌里雅苏台备用。现月　　

○庚寅。谕内阁。前据都察院奏。顺天民人丁泳□□富、呈控丁得功、句串给事中隆光家人陈幅勒索。将伊父丁万幅押诈毙命一案。当交刑部提讯。兹据该部讯明定拟具奏。并请将隆光议处等语。工科给事中隆光。于家人陈幅、为常升呈控丁万幅欠租一案。虽讯无贿嘱情托等弊。惟不知引嫌回避。辄照常收审。并批令指传丁万幅。以致陈幅倚势招摇。藉端诈骗。实属有心徇庇。隆光著交部照例议处。现月　　

○又谕。李庆翱奏。查明庸劣不职各员、据实参劾一摺。河南候补知府春庆。性近乖僻。难资表率。著以同知通判降补。新野县知县吴炳照。居心险诈。声名平常。灵宝县知县周淦。信用丁役。办事颟顸。叶县训导刘执中。物议沸腾。永城县教谕高锦。不洽士心。西平县教谕杨理卿。颓靡不振。罗山县典史雷起豫。不安本分。被控有案。卢氏县典史庄祜孙。擅受民词。把持干预。均著即行革职。鲁山县知县王世昌。年老识昏。著以原品休致。西平县知县王乔。才识平庸。候补知县彭年。才欠开展。均著以府经历县丞降补。西华县知县顾世纶。办事草率。殊欠历练。著留省遇有相当缺出。酌量另补。以示惩儆。现月　　

○谕军机大臣等。本年陕西咸甯等处被灾。山东长山等处被旱。业经各该省奏到。加恩将新旧钱粮。分别蠲缓。直隶各属被旱。谕令将积欠粮租等项。全行豁免。于附京卢沟桥、礼贤镇等处。添设粥厂。并由户部拨银十万两。由该督筹款。采买江苏等处米石。复截留山东等省粟米。采办奉天杂粮。以资赈济。山东各属被旱。谕令采买奉天江南米麦接济。复经该抚劝捐银米。办理赈抚。并修理濮州城堤。以工代赈。福建福州等处被水。谕令动放仓谷。采办米石。妥为赈恤。江西南丰等处被水。谕令招商运米。查勘抚恤。并兴修圩堤。以工代赈。浙江杭州等处被风被水。江苏海州等处、河南河北各属被旱。谕令该督抚等加意抚绥。福建台湾各属被风被水。业经该督抚等酌量赈抚。小民谅可不至失所。惟来春青黄不接之时。民力未免拮据。著传谕各该督抚等察看情形。如有应行接济之处。即查明据实覆奏。务于封印以前奏到。候朕于新正降旨施恩。再浙江海甯等处被风被水。湖南澧州等处被水。广东南海等处围基冲决。田禾被淹。均经该督等委员查勘。即著迅速办理。并将来春应否接济之处。一并查明。于封印前奏到。此外各省有无被灾地方。应行调剂抚恤之处。著该将军督抚等一并查奏。候朕施恩。将此各谕令知之。现月　　

○派惇亲王奕誴、大学士宝鋆、礼部左侍郎察杭阿、校阅中式武举马步射、技勇。现月　　

○福建海坛镇总兵官黄联开因病休致。以记名总兵贝锦泉为海坛镇总兵官。现月　　

○以摉获宿州怀远等处逸匪。赏给安徽副将李得胜一品封典。寿春镇总兵郭宝昌交部优叙。摺包　　

○辛卯。上御养心殿。引见中式武举。亲定甲乙。内记注　　

○谕内阁。抽查漕粮御史恭鍹等奏。河运米石。到桥迟滞。请将粮道议处等语。本年江北河运米石。至八九月闲甫经运到。虽因黄运两河浅阻所致。究属迟滞。前江安粮储道安徽徽甯池太广道刘传祺。著交部议处。现月　　

○又谕。抽查漕粮御史恭鍹等奏。请将经纪车户等、逾额欠米。仍照定章办理一摺。漕粮掣欠逾额。定限六个月。将应交银两。一律完结。据称现在抽掣欠数。无不逾额。该经纪等情有展限。致所雇解米代役。句通船户。百弊丛生。亟应申明旧制。即著户部查照例定限期。妥议办理。现月　　

○以冒领木兰围场地亩。斥革生员张振元、孔宪祖、社首郭殿元、一并遣戍。佃户李升地亩房产入官。围场总管春山、翼长富顺等、交部议处。　　

○壬辰。上御太和殿传胪。赐一甲宋鸿图、张忠祥、景庆、三人。武进士及第。二甲张世昌等、十八人武进士出身。三甲郑承第等八十六人。同武进士出身。　　

○谕军机大臣等、崇厚奏、出使随员、请豫为慎选一摺。该衙门知道。　　

○癸巳。仁宗睿皇帝诞辰。上诣寿皇殿行礼。　　

○谕军机大臣等、理藩院代奏、土尔扈特札萨克多罗贝勒、所属游牧地方。屡次被贼蹂躏。财物一空。糊口无策。呈请支借十年俸银一摺。散济赉所属游牧地方。被贼蹂躏。均属实在情形。贝勒散济赉。著加恩赏借十年俸银。以示体恤。嗣后不得援以为例。明发　　

○甲午。直隶密云县白龙潭祠宇。勘修工竣。颁御书扁额、曰瑞泽敷和。现月　　

○以神灵显应。颁黑龙江省城龙王庙御书扁额、曰功宣普润。现月　　

○命山东巡抚丁宝桢来京陛见。以布政使李元华暂署山东巡抚。现月　　

○以随办洋务出力。予户部候补主事钱荣增、道员许钤身、朱其诏、天津府知府马绳武、候补知州薛福成等。奖叙有差。现月　　

○以备御粤匪有功。予天津一品封职张石。附祀故天津县知县谢子澄专祠。从直隶总督李鸿章请也。摺包　　

○丙申。库伦办事大臣志刚等奏。库伦防营。欠垫图车沙毕等处各款甚钜。各王公情愿报效。请饬部销案。另行拨用。下所司知之。摺包　　

○丁酉。慈禧端佑康颐昭豫庄诚皇太后万寿圣节。遣官祭太庙后殿。奉先殿。　　

○遣官祭定陵。　　

○上诣长春宫、慈禧端佑康颐昭豫庄诚皇太后前行礼。王大臣于慈寍门外众官于午门外行礼。　　

○己亥。以山东创设机器局。规模完备。郎中徐建寅。俟经手事竣。送部引见。济东泰武临道薛福辰。赏给二品顶戴。从巡抚丁宝桢请也。摺包　　

○庚子。黑龙江将军丰绅等奏。截剿松花江窜贼获胜。得旨。即著该将军等督饬派出官军。探踪剿捕。务绝根株。毋任纷窜。摺包　　

○以礼部右侍郎潘祖荫为武场正考官。都察院左副都御史唐壬森为副考官。宫门钞　　

○辛丑。署护军统领阿昌阿奏。军机处失窃物件。请将直班官兵。分别惩处。并将景运门司钥长庆山议处。从之。摺包　　

○以图财行凶。革云南补用知州谢阶兰职。严讯究办。摺包　　

○追予云南历年阵亡殉难。从九品司马焜、守备赖长年等、八千六百二十七员名。分别旌恤如例。摺包　　

