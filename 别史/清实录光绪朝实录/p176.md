<!-- { "loadSidebar": true } -->
○又谕、御史孔宪珏奏、樊口建闸筑堤。有关农田水利。请＜闲＞派大员覆勘一摺。据称湖北樊口筑堤一事。彭玉麟与李瀚章所奏。意见不同。请饬彭玉麟、将李瀚章原奏逐条查覆。或饬杨岳斌就近查勘等语。此案李瀚章于彭玉麟查覆明降谕旨后。续据具奏该处情形。当经谕令该督等督饬属员妥议办理。并令将建闸以后利病若何。随时体察情形。据实具奏。如果创建石闸。有利无弊。而李瀚章固执成见。不为办理。朝廷亦不能为之曲恕。现在该督方奏明饬议举行。该御史复请派员覆勘。所奏殊非政体。应毋庸议。李瀚章等惟当懔遵前旨。于该省农田水利。通盘筹计。务策万全。不得稍涉偏执。亦不准故为迁就以致贻误地方。前派恩承、童华、前往四川查办事件。孔宪珏何以指为灌口决堤之事。率以臆见形诸奏牍。殊属冒昧。另片奏、武昌府知府方大湜、居心巧滑。专事逢迎。李瀚章办理樊口一案。均由该府引导。请饬查办等语。方大湜历任官声若何。其于樊口之案。有无迎合妄为之处。著潘霨确切查明。据实具奏。勿稍瞻徇。现月　　

○壬午。谕内阁、前因广东省同治二年。请加文乡试定额一名。与咸丰年闲会议章程不符。经礼部奏准。改为广一次中额三名。同治甲子。至光绪丙子六科。除扣抵外。尚多三名。应分三次扣还。兹据奉天府府丞王家璧奏、同治二年所加广东文乡试定额一名。请毋庸裁减扣还等语。同治年闲。广东省所加文乡试定额。既与定章不符。自应仍照部议更正。其历科取中。尚多三名。加恩免其分次扣还。以示嘉惠士林至意。现月　　

○又谕、桂清、毕道远奏、全漕告竣。请将办运出力员弁奖励。并请将前保各员改奖各摺片。本年江苏、浙江、江北海运漕粮。奉天额运黑豆。先后抵通。经桂清、毕道远、督率坐粮厅等。验收完竣办理均无贻误。桂清、毕道远、均著交部议叙。所保出力及改奖各员。著吏部议奏。现月　　

○谕军机大臣等、王家璧奏、请修武备以固边防一摺。据称俄人窥伺东三省。其情叵测。亟应先事图维。内固人心。外修武备。将各该省劲旅。加以操练。武备之修。其要有三。一在起用东三省曾经战阵各员弁。一操演之法。不可舍弓马而专尚枪炮。一在操演原有之水师。而加以便利等语。东三省为根本重地。与俄国壤地邻近。自应思患豫防。妥筹布置。前曾谕令将军等、将边防加意整顿。兹据该府丞所陈各条。是否可行。著该将军、副都统、府尹、悉心会商。妥议具奏。并此外有何善策。期于防务有裨。著一并切实筹画。详悉奏陈该将军等务当时时体察情形。不动声色。严密筹防。毋得稍涉大意。东三省马贼伏莽尚多。扰掠之案。层见叠出。兼以金匪伏匿。句结为患。著该将军等各饬带兵员弁。认真缉捕。即将匪党迅速殄除。庶可腾出兵力。专顾边防。以期有备无患。原摺均著钞给阅看。将此各密谕知之。　　

○洋务　　

○两江总督沈葆桢奏、请循案豁除快籍。以杜扰累下部议。摺包　　

○奉天府府丞王家璧奏、盛京兵部所属站丁。请照庄头及旗民家奴放出例。准其入籍应试。下部议。寻奏、该站丁等、系吴逆伪党。本在十世不宥之列。不得援庄头及旗民放出例。与平民一体考试。摺包　　

○又奏、吉林合号旗生。请准编附汉军京旗。一体乡试。下部议。摺包　　

○李成谋服阕。仍授长江水师提督。现月　　

○以练军出力。予补用副将余德昌等奖叙有差。摺包　　

○以全漕告竣。予坐粮厅监督联兴、何桂芳等、奖叙有差。摺包　　

○予江甯府属阵亡殉难绅士妇女团丁张昶等分别旌恤如例。摺包　　

○缓徵。两淮泰州分司所属富安、安丰、梁垛、东台、何垛、丁溪、草堰、刘庄、伍佑、新兴、庙湾十一场。海州分司所属板浦、中正、临兴、三场。被淹被风被潮地方折价钱粮。　　

○苏呢特札萨克多罗郡王托第布木于养心门内瞻觐。内记注　　

○癸未。谕内阁、李鸿章奏、请将在籍侍卫革职究办等语。直隶天津县在籍二等侍卫佟在田、屡次生事讹诈。该县奸媒萧氏窝娼贻害。民人王三保买良为娼。经地方官先后访拏。该员出为阻挠说合。并有包庇流娼。捆人勒赎等事。种种妄为。实属行同无赖。佟在田著即行革职。饬传到案。从严究办。现月　　

○直隶总督李鸿章奏、顺天乡试宣化府属文生请复旦字号原额。另中四名。下部议行。摺包　　

○以张家口修理营房河坝工竣。予佐领阿尔荪等奖叙加衔有差。摺包　　

○蠲免吉林伯都讷所属北下坎隆科城二处佃民被灾地租。现月　　

○科尔沁札萨克和硕图什业图亲王巴宝多尔济等五人、乌珠穆沁札萨克和硕车臣亲王彭苏克那木济勒等二人、喀喇沁札萨克多罗都楞郡王和硕额驸旺都特那木济勒等三人、阿巴噶多罗卓哩克图郡王刚噶尔伦布等三人、敖汉多罗郡王察克达尔札布等四人、札噜特镇国公达瓦甯保等二人、翁牛特辅国公克什克阿尔毕济呼等二人、苏泥特公衔头等台吉绰克苏伦一人、鄂尔多斯公衔头等协理台吉巴勒珠尔一人、乌喇特札萨克辅国公贡桑端噜布一人、喀尔喀札萨克多罗郡王多布清札木楚等二人、阿拉善札萨克和硕亲王多罗特色楞一人、于养心门内瞻觐。内记注　　

○甲申。谕内阁、前因给事中王昕奏、山西办运赈粮。中途委积。官吏克扣需索。放赈参差不齐等情。当经谕令李鸿章等确切查明。严行□□□尔

□办。兹据该督等奏称、山西转运赈粮。系于直隶河南设局。分途挽运。山西复设分局。遴选员绅。坐局承办。虽中途雨淋日曝。不敢谓毫无霉变。迨运到各局。实无露积腐败各情。所发脚价。均按民价发给。从无控告委员克扣书役需索之案。各局随到随发。散放有先后之别。并无始终不放情事。业已确切查明。据实覆奏等语。本年山西省被灾甚重。朝廷发帑截漕。俾资赈济。该省官吏。自当仰体轸恤灾黎之意。认真筹办。既据查明赈粮并无委积。转运各员亦无克扣脚价情弊。应毋庸议。现在赶运东漕十二万石。所有在事各员。惟当始终勤奋。俾赈粮早到一日。灾民即早沾一日之惠。仍著李鸿章、阎敬铭、曾国荃、随时严密访查。并谕令承办各员。实力奉行。悉心经理。毋任吏胥藉端舞弊。现月　　

○又谕、阎敬铭、曾国荃奏、请将荒谬妄为之知县革职查办一摺。山西当此大祲之后。地方官应如何体念民艰。加意抚恤。乃稷山县知县王懋庚、到任数月。即行私派捐输。修理衙署。实属荒谬已极。且于应散麦种银两。并不照章散给。专散无主绝亡荒地。责令村人承种。几令有主之业。反无麦种可领。亦属办理不善。又遇有案件。辄敢勒令两造出赀。事多暧昧。尤应彻底根究。王懋庚著先行革职。撤省查办。以儆官邪。现月　　

○又谕、理藩院奏、查明达尔罕亲王被□□□尔□各款。请旨惩处一摺。此案科尔沁札萨克达尔罕亲王棍布旺济勒、虽无不谙公事。粗暴妄为等情。所罚牲畜。皆系属下情愿备给。并非勒派。其夏日行围。亦未伤人。惟身为札萨克。统辖一旗。乃向属下借用银至三千余两之多。即非有意苛派。实属分所不应。著交理藩院议处。所借银两。著该盟长严催该王。迅速照数偿还。副盟长卓哩克图亲王济克登旺库尔、于查办各款。前后所报两歧。亦属咎有应得。著一并交理藩院分别议处。以示惩儆。札兰立克丹、轻信乌德勒叩之言。率行传取牲畜。著革去札兰。交该旗严加管束。现月　　

○以山西办赈出力。予试用道丁彝绶等奖叙加衔有差。摺包　　

○乙酉。驻藏办事大臣松溎奏巡三汛兼察边界。并询哲孟雄情形。得旨哲孟雄禀诉情形。仍著该大臣饬令派出之员。秉公筹办。务使与唐古忒及布鲁克巴。彼此相安。勿任披楞再有欺陵情事。以安边地。随手　　

○以滥刑毙命。革浙江东阳县知县祝世咸职。摺包　　

○丙戌。孝和睿皇后忌辰。遣官祭昌西陵。　　

○谕军机大臣等、户部奏、遵拨东三省己卯年官兵俸饷一摺。据称奉天需银二十五万四千二百八十五两零。拟拨山东己卯年地丁银八万两。河南己卯年地丁银六万两。驿站存賸银一万四千二百八十五两零。两淮盐厘银八万两。淮安关常税银二万两。吉林需银十三万四千六十二两零。拟拨长芦己卯年盐课银二万四千六十二两零。山东己卯年地丁银三万两。河南己卯年地丁银三万两。东海关常税银五万两。打牲乌拉需银四万一千六百五十一两零。拟拨长芦己卯年盐课银一万一千六百五十一两零。江苏厘金银三万两。黑龙江需银二十七万两。拟拨长芦己卯年盐课银三万两。福建己卯年盐课银三万两。安徽己卯年地丁银五万两。山东己卯年地丁银三万两。河南己卯年地丁银三万两。驿站存賸银三万两。直隶旗租银三万两。江苏厘金银一万两。临清关常税银三万两等语。即著该督抚监督。查照户部指拨银数。迅速筹拨。委员分批径解盛京户部交纳。不得解由部库转发。以致耽延。该督抚监督。务当如数筹解。如有延欠。即由各该将军指名奏□□□尔□。照迟延京饷例议处。并著盛京户部于各该省解到时。分别知照该将军等。派员领回。以资散放。其黑龙江应领制钱。仍著查照旧章办理。毋稍浮冒。所有用过银钱各数。照例题报。如有余賸。于下年请饷时声明列抵。并将应造银价清册。按月照报。以凭稽核。各该省欠解东三省本年的饷。著该督抚监督查照户部咨开数目。懔遵前旨。迅即埽数解清。毋得再有迟延。将此由五百里谕知李鸿章、岐元、铭安、崇绮、丰绅、沈葆桢、何璟、吴元炳、裕禄、文格、涂宗瀛、并传谕李明墀、广麟知之。现月　　

○以前广东碣石镇总兵李扬升为福建南澳镇总兵官。现月　　

○以克复新疆北路各城。予游击刘士俊等奖叙有差。摺包　　

○丁亥。孝德显皇后忌辰。上诣建福宫圣容前行礼。遣官祭定陵。　　

○以获盗出力。予笔帖式达米林札普等、分别奖叙有差。摺包　　

○蠲缓浙江仁和、钱塘、海甯、富阳、余杭、临安、新城、于潜、昌化、嘉兴、秀水、嘉善、海盐、平湖、石门、桐乡、鄞、象山、嵊、归安、乌程、长兴、德清、武康、安吉、孝丰、山阴、诸暨、金华、宣平、兰溪、东阳、义乌、武义、浦江、汤溪、开化、西安、龙游、建德、淳安、遂安、寿昌、桐庐、分水、新昌、乐清、瑞安、泰顺、四十九州县。暨杭严、嘉湖、衢州、三卫所灾歉地方钱漕杂粮有差。现月　　

