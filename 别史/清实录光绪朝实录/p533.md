<!-- { "loadSidebar": true } -->
○又谕、上南厅郑下汛漫口。大溜南趋。贻害甚大。朝廷日深焦念。成孚于八月十九日奏报后。迄今尚未续奏。现闻决口刷宽至七八百丈。成孚迁延未奏。岂尚思弥缝掩饰耶。现在盘筑裹头。工程若何。失事已将两旬。必应办有端绪。成孚此次疏防。厥咎甚重。宜如何愧奋。力赎前愆。倪文蔚兼任河务。亦应驰赴工次。会同筹办。著即将近日口门情形。并抢筑办法。迅速据实具奏。至黄流横决经过各地方。小民何辜。遭此惨毒。深宫默念。寝馈难安。前据倪文蔚奏、请截留赈需银三十万两。业经允准。并钦奉懿旨。发给内帑银十万两。广为散放。圣慈宵旰焦劳。不惜巨帑。拯救灾区。该抚具有天良。自必核实妥办。并著将筹赈各节。速即奏闻。以慰廑系。将此由六百里各谕令知之。现

月

　　

○河南巡抚倪文蔚奏、武陟县境沁河漫口情形。得旨、即著督饬所属。将漫口赶紧堵合。毋任续塌。并查明被淹村庄户口。妥筹抚恤。王维翰、李标凤、均著交部议处。卓景濂著加恩免其议处。摺包　　

○丁巳。谕内阁、步军统领衙门、巡视北城御史恩焘等各奏、拏获匪犯一摺。匪犯狗头金五、杨结实即穆七巴、李凤山、许三、夏二、张大、纪三、李瑞寿、沈大、王胜儿、马茂等。平时纠聚为匪。闻拏复敢拒捕。实属藐法已极。均著交刑部严行审讯。尽法惩治。以儆凶顽。在逃各犯。仍著按名严拏。务获究办。缉获此案人犯出力各员弁。著刑部于定案时声明请旨。该犯等均在兴平仓内拏获。前据查仓给事中桂年奏、请将失察之监督察议等语。兴平仓监督文明、张硕士、均著先行交部察议。现月　　

○谕军机大臣等、礼部奏、朝鲜国派使西国。先行请示。呈进奏章一摺。披阅奏章内所陈各节。情词恭顺。具见悃诚。朝鲜与各国立约。既有派使互驻之条。现在遴员前往。自无不可。惟中国之于朝鲜。推诚相与。休戚与同。该国物产无多。商务未旺。加以频年多故。国用日繁。若再派使分驻各国。并无应办之事。而从此常年顿添钜款。嗣后若因经费不继。竟行中辍。或勉力筹措。债负日增。既与国计无裨。转致远方腾笑。朝廷代为区画。殊属非计。该国王务当仰体中朝覆庇保全之意。将此事详筹终始。审慎而行。至于派驻之后。体制交涉。务归两全。奏章所陈。深为得体。所有派往各国之员。与中国使臣往来。均用属邦体制前经李鸿章电奏、该国已遵章办理。其余未尽事宜。仍著李鸿章、随时通问筹商。务臻妥协。将此谕知礼部李鸿章、并由该部传谕朝鲜国王知之。洋务　　

○甘肃新疆巡抚刘锦棠奏、乌鲁木齐巴里坤满营归并古城。酌拟旗制饷章。下部议。摺包　　

○礼部尚书毕道远因病解职。以吏部右侍郎李鸿藻为礼部尚书。现月　　

○实授周盛波为湖南提督。现月　　

○以捐助直赈。开复前四川按察使方浚颐原职衔翎。　　

○以筹办直赈。予知府施则敬留直补用。摺包　　

○予阵亡提督杨玉科、军营病故总兵唐得高等议恤。摺包　　

○戊午。户部奏、遵筹河防赈款。请将洋药加徵一项。除已由部拨外。全数另款存储。专备赈防拨款之用。从之。摺包　　

○以工部尚书潘祖荫、兼管顺天府府尹事。起居　　

○调刑部右侍郎许庚身为吏部右侍郎。仍署兵部尚书。起居　　

○以内阁学士周德润为刑部右侍郎。起居　　

○饬山西解茶甎一千块。交绥远城将军备赏。摺包　　

○己未。予故总兵陈国瑞于江苏高邮宝应建立专祠。从两江总督曾国荃请也。现月　　

○庚申。遣官祭历代帝王庙。起居　　

○辛酉。上御紫光阁黄幄。阅视侍卫步射。起居　　

○谕内阁、河南郑州决口。下游被水成灾。业经钦奉懿旨。特发内帑银十万两。并准倪文蔚所请。截留银三十万两。俾资赈抚。惟念此次黄水横流。灾区甚广。饥民待哺嗷嗷。尚恐不敷散放。加恩著将光绪十四年分、江北及江苏应行河运京仓米石。并水脚运费等项。一并全数截留。即著曾国荃、卢士杰、崧骏、陈彝、倪文蔚、遴派妥干委员。查明河南等省被灾处所。分投运解。核实散赈务使穷黎均沾实惠。毋任吏胥稍有弊混用副朝廷轸念灾民。有加无已之至意一面将筹办情形。先行驰奏。寻奏河运米石。约二十二三万石左右。拟一律折银。以四成解豫。以六成分济皖江。先于司道各库、垫银八万两解豫。六万两解皖。俟徵办漕米截数后。再行按数分别解留。并归还库垫。以清款目而济急需。得旨、仍著续筹分解以资接济。摺包　　

○以记名总兵刘元勋为浙江处州镇总兵官。现月　　

○以制造镜清快船出力。予直隶道员吕耀斗等奖叙。　　

○抚恤甘肃洮州被水被雹灾民。摺包　　

○壬戌。谕军机大臣等、有人奏、内城步营技勇等兵。虚名顶替。盗警无人追捕。以致盗案叠出。请饬严查惩办等语。近来京师盗案甚多。步营专司缉捕巡逻。岂容稍涉废弛。著步军统领衙门。认真整顿。如查有虚额讳盗情事。即行严参惩办。至所奏被盗各案。并著上紧查拏。以靖地方。原片著钞给阅看。将此谕令知之。现月　　

○两江总督曾国荃等奏、黄河漫口。汇淮东注。亟修下游旧工。并拟浚桃源县境成子河。清河县境碎石河。以资分洩。得旨、所筹修守旧工。及分洩情形。尚属周妥。即著督饬各员。认真办理。以卫民生。摺包　　

○河东河道总督成孚、奏谢摘顶革留恩。得旨、该河督贻误要工。仅予褫职仍令戴罪自效。应如何激发天良。实心实力。以图补救。乃犹作与堤存亡之饰词。自问能勿汗颜耶。著传旨申饬。摺包　　

○予故陕西汉中镇总兵戴宏胜优恤。并宣付史馆立传。附祀大学士左宗棠新疆专祠。摺包　　

○予军营病故甘肃知府邹鲁彦等议恤。摺包　　

○癸亥。以礼部尚书李鸿藻为武英殿总裁官。现月　　

○以惠政及民。准已革道员任兰生捐复原官。交安徽巡抚陈彝差遣委用。　　

○予军营病故云南广南府土同知侬茂先优恤。摺包　　

○旌表舍生殉母。江苏武进县孝女刘全姑。守贞养姑。浙江山阴县孝妇施高氏。节妇江苏高邮州王程氏。阳湖县瞿陈氏。浙江山阴县陈王氏。庄沈氏。广东会同县孔李氏。孔郑氏。孔罗氏。雷孔氏。摺包　　

○乙丑。谕内阁、成孚、倪文蔚奏、会勘堵筑事宜一摺。据称郑下汛十堡漫口。督饬工员。竭力堵筑。已将东西两坝裹头护埽三十余段。镶办完竣。现在盘筑坝基。购料兴工。惟需款甚急。请饬筹拨等语。郑州决口后。水势直趋下游。该处河工。关系数省民命。若不亟筹堵合。为合伊于胡底。成孚、倪文蔚。当乘此霜清水落之时。赶紧广集物料。将坝基等工盘筑坚稳。节节进占。务期及早合龙。不准迁延迟误。所需款项。著先由部库提拨银二百万两。克日解往。未到以前。准其由司库提款应用。仍著户部陆续筹拨的款。源源接济。以期无误要需。朝廷不惜帑金。为民捍患。该督等务当严饬工员。实心实力。妥速办理。员弁中有始终勤奋。异常出力者。准其从优保奖。破格施恩。傥敢草率偷减。藉端牟利。即著分别严行参奏。按照军法从事。勿稍宽贷。成孚疏防于前。厥咎甚重。傥不知愧奋。糜帑无功。定即重治其罪。决不姑容。倪文蔚身任地方。亦属责无旁贷。前因甫经到任。从宽免其议处。该抚当激发天良。同心协力。速蒇要工。慎勿诿卸干咎。懔之。现月　　

○顺天府奏、覆勘贡院增添号舍情形。报闻。摺包　　

○河东河道总督成孚等奏、郑州下汛十堡。漫溢成口。掣溜南越。请暂行缓议挽归故道。报闻。　　

○署湖广总督奎斌奏、汉镇盐局被火。请分别优恤。得旨、高映奎、李振清、均著交部从优议恤。所有被灾户口。著即饬属查明。妥为抚恤。毋任失所。　　

○又奏、川盐加价钱文。请仍与淮厘照旧抽收藉济海军要饷。从之。摺包　　

○命前山西布政使绍諴。降调浙江按察使陈宝箴。前山东按察使潘骏文。迅赴河南。随同成孚、倪文蔚、办理河工事宜。现月　　

○丙寅。上御紫光阁黄幄。阅视侍卫步射。起居　　

○谕军机大臣等、河南郑州决口。全溜南注。直东两省河患。可以暂纾。然故道一时难复。将来该口堵合之后。河流依旧北趋。除已谕张曜、将应修各工及时赶办外。著李鸿章督饬河工员弁。趁此湍流骤减。易于施工。将东明长垣开州一带河身。及时挑浚。并将两岸堤埝。加筑坚厚以防后患。不可稍涉疏懈。将此由四百里谕令知之。现月　　

○又谕、有人奏、山西阳城县知县单熙昭。任令民闲私种鸎粟。勒捐钱文。该员寄籍高平。置有田庐。并不声明回避。且与土人亲友往来。私自回籍。遇有词讼。广通贿赂。并有诬良为盗。匿报熟地。浮收钱粮。隐匿重案各情。请饬查办等语。所奏如果属实。亟应从严参办。著刚毅按照所参各节。确切查明。据实具奏。毋稍徇隐。原片著钞给阅看。将此谕令知之。寻奏、单熙昭被参各款。并无确据。柴蕴山因疯砍毙同居继父一案。该族邻因逆子已死。迄未报案。单熙昭失于觉察。请交部照例议处。从之。　　

○山东巡抚张曜奏、豫境黄河漫口。东省河水消涸。现拟疏导情形。得旨、导泉疏潦。著照所请行。现在黄河南决。山东暂免河患。然故道一时难复。该抚当懔遵前旨。趁此湍流骤减。易于施工。将疏浚海口。挑浚河身。并应行加培堵筑各工。振刷精神。及时赶办。毋得苟安目前。致滋后患。慎之。摺包　　

○护理广西巡抚李秉衡奏、龙州失火情形。得旨、著即饬属将被灾户口。妥为抚恤。毋任失所。摺包　　

○以亏欠银两。革河南宜阳县知县谢应起职。并籍产备抵。现

月

　　

○勾到奉天云南贵州广东广西情实罪犯。停决奉天斩绞犯七人。云南斩绞犯三人。余五十八人予勾。现月　　

○丁卯。遣官祭都城隍庙。起居　　

○河南巡抚倪文蔚奏、查明黄河漫溢。由石桥口直注东南。经过开封陈州两府属旁及归德府鹿邑县境。现拟赈抚情形。得旨、览奏被灾情形。深堪悯恻。现经发帑截漕。专资赈抚。惟在该抚殚竭血诚。认真办理。俾残黎得沾实惠。稍纾宵旰之忧。当无俟谆谆诰诫矣。　　

○又奏、南岸三厅堤工。河滩涸出请及时修筑。得旨、著咨行成孚。督饬厂员及时认真修筑　　

○又奏、整饬河员积习。得旨工员浮冒偷减。积习已深。糜帑误工。胥由此辈。著该抚随时严查。破除情面。遇有前项情弊。立即据实奏参。从重惩办。毋稍瞻徇。　　

