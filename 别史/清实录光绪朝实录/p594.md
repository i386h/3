<!-- { "loadSidebar": true } -->
○又谕、御史端良奏、本年九月闲。海运仓开放镶白旗包衣及步营甲米。有仓匪句结花户。偷出米石甚多。经该城拏获王姓赵姓假称冯姓等二名。交西城坊看押。未闻作何办理。旋即释放。请饬究办等语。案关匪徒偷窃仓米。既经拏获。何以复行释放。著巡视西城御史、仓场侍郎、稽查海运仓御史、一体查明据实覆奏。寻奏。仓书王姓等讯无冒领情弊。报闻。现月　　

○又谕、卞宝第奏、提督因病恳请开缺、据情代奏等语。浙江提督欧阳利见、著准其开缺。现月　　

○谕军机大臣等、御史崇龄奏、直隶天津县举人刘焘、身家不清。冒考中式。其父刘恺伯曾充门丁。该举人目不识丁。难保无枪冒情弊。请旨饬查等语。著李鸿章确切查明。据实具奏。原摺著钞给阅看。将此谕令知之。现月　　

○又谕。御史端良奏、门斗包揽传递。请饬严拏一摺。据称门斗高二、高四、向充科场差使。句串丁胥。传递文字。种种不法。本科经兵役将高二拏获。复行释放。嗣经高二之妻。在步军统领衙门控告高四包揽各情。高四旋即逃脱等语。科场舞弊。大干法纪。所奏如果属实。亟应按律惩治。著步军统领衙门、顺天府、五城御史、确切查明。严拏务获。送交刑部究办。嗣后科场当差人役。著顺天府妥慎拣选。不得率行点派。致滋弊端。原摺著摘钞给与阅看。将此各谕令知之。现月　　

○闽浙总督卞宝第奏、闽盐因江匪滋事。碍及帮销。商力疲敝。应办票运。二十四届奏销。恳展限三月。以纾商困。从之。摺包　　

○又奏、福建按察使署布政使奎俊、新＜闲＞山西布政使。请暂缓交卸。办理计典。得旨、奎俊著即赴新任。所请暂缓交卸之处。著不准行。摺包　　

○出使美日秘国大臣张荫桓奏、美国赔款。散放完竣。并匀拨山东赈款。又奏、美国废约。现驳正者。华人假道美境。及华商往来美国照式两事。谨缮呈往来照会。均下所司知之。摺包　　

○以出洋三年期满。予繙译官内阁候补侍读恩光奖叙。　　

○庚申。湖广总督裕禄奏、提督程文炳任满。例应请觐。惟值筹办赈务。恳准暂缓。得旨、程文炳著俟明春赈务完竣。即行来京陛见。　　

○以办事公正。赏英国领事费笠士宝星。摺包　　

○辛酉。谕内阁。长顺等奏副都统因病吁请开缺。据情代奏一摺。三姓副都统文格。著准其开缺。现月　　

○又谕。前据御史周天霖奏参察哈尔都统托伦布。审理牧群控案。诸多谬妄。旋据托伦布奏、讯明牛羊群控案。分别奏参。先后谕令李鸿章详晰查明。据实具奏。兹据李鸿章覆奏。此案已革主事文鉴。该都统并无多方慰留。置买田产实据。案内应讯人证。病故二人。查无刑讯情事。即著毋庸置议。总管图普新巴雅尔。系案内被控之员。原告鄂尼巴图、巴特玛桑窄、撤任各缺。委署之员均属该总管姻戚子弟。该都统徇庇劣员。已可概见。其查讯控案摺内。前后词意。种种自相矛盾。信任佐领赓吉图、挟私播弄。株连原告。坐诬者至六十余人之多。该都统于满蒙汉文。不甚通晓。致被属员欺蒙。实属有负委任。托伦布著开缺来京当差。佐领赓吉图颠倒是非。舞文洩忿。实属荒谬。著即行革职。牛羊群总管图普新巴雅尔固山达喇什巴拉、攩玛哈巴咱尔护军校萨炳阿、四员。虽无为该都统结纳倚仗确据。惟委署各缺。显涉朋比。不知远嫌。均著交部议处。鄂尼巴图挺身健讼。达米林札普、巴特玛桑窄、色博克札普随同京控。既据讯明所控各节。尚非全虚。业经革职。即著免其科罪。托伦布所请分别斥革之护军校哈勒津等五十六员名。虽附列上控。而情有可原。原奏负气株连。殊欠平允。均毋庸议。至张家口厅界私垦地亩。著李鸿章会同察哈尔都统认真清厘。其有碍游牧者。仍著永远禁止。以杜分扰。现月　　

○山东巡抚张曜奏、本年豆麦歉收。各属应徵漕豆漕麦。请改徵粟米。如所请行。摺包　　

○壬戌。调湖南提督冯南斌为浙江提督。未到任前。以浙江巡抚崧骏暂行兼署。以广东高州镇总兵郑绍忠为湖南提督。未到任前。以湖南巡抚邵友濂暂行兼署。现月　　

○以记名副都统克什克图为三姓副都统。明发　　

○以记名提督左宝贵为广东高州镇总兵官。现月　　

○癸亥。谕内阁、御史余联沅奏、湖北水灾。请饬开仓发赈一摺。湖北各属。被水成灾。前经赏拨司库银十万两。以作赈需。兹据该御史奏称、该省各府州县。办有积谷。本备荒灾之用。现在饥民待赈孔亟。即著张之洞、奎斌、通饬所属。迅即开仓散放。务须认真经理。以期实惠及民。毋得假手吏胥。致滋弊混。现月　　

○又谕、余联沅奏、近年乡试枪冒甚多。请饬厘剔弊端等语。考试为抡才大典。必须整饬场规。方足以杜幸进。嗣后顺天及各直省乡试。应如何申明旧例。严定章程之处。著礼部妥议具奏。现月　　

○又谕、余联沅奏、请饬各衙门堂官常川进署等语。部院大臣。分理庶政。各有专司。自应勤慎趋公。岂容稍有懈弛。若如该御史所奏。近来各衙门堂官。恪恭尽职者。固不乏人。而怠惰自安者。亦复不免。甚至数月一入衙署。殊非慎重公事之道。嗣后各该堂官务当常川入署。督率司员。各勤职业。力戒玩愒因循积习。以期共襄治理。朕实有厚望焉。现月　　

○谕军机大臣等、余联沅奏、风闻湖北汉口过关之船。摉出火药号衣等件。并获匪三名。潜江监利沔阳交界处所。有刀匪掠人贩卖等事。请饬拏办等语。匪徒扰害闾阎。亟应严拏究治。况该省现有水灾。尤恐句结饥民为患。著张之洞、奎斌、严饬所属。查拏匪类。务获惩办。一面弹压抚绥。毋任奸宄溷迹以靖地方。原摺著摘钞给与阅看。将此各谕令知之。现月　　

○以亏欠公项。革贵州候补知府席时熙职。并勒追。　　

○甲子。予积劳伤发。在营病故直隶提督李长乐照军营积劳病故例优恤。战迹宣付史馆立传。原籍及立功省分。建立专祠。其孙李承谦及岁引见。寻予谥勤勇。现月　　

○乙丑。谕内阁、京师步军之设。所以巡查地面。缉捕匪徒。该衙门果能实力奉行。奸宄自无从溷迹。近来内外城窃盗之案甚多。总由巡缉不力。以致宵小潜踪。此等不法之徒。大半以吸烟聚赌之地为渊薮。并有外来游民。暗中句结。甚至兵丁番役。豢贼分赃。遂致匪徒肆无忌惮。胆敢持械抢劫。聚众拒捕。迨经事主报案。地面官仅以查勘塞责。真赃首盗。获者寥寥。辇毂重地。缉捕废弛。至于此极。该衙门所司何事。前经谕令切实整顿。并申明赏罚。以示劝惩。随据遵议章程。详晰覆奏。惟立法固期尽善。办理尤贵认真。著该统领等督饬员弁。严拏匪类。根究窝家。将烟馆赌局。一律查禁。以清盗源。并会同顺天府、五城御史、力行保甲。分段编查。务使奸民无藏身之地。自臻安谧。不得仅以分贴门牌。敷衍了事。尤不准假手蠹胥。致滋纷扰。经此次申谕之后。傥仍前玩泄徇隐。定将该衙门堂司各官。一并惩处不贷勿谓诰诫之不豫也。懔之。现月　　

○又谕。自来安抚善良。必先诛锄顽梗。近年各省军务。虽已一律肃清。惟匪徒滋事之案。仍复层见叠出。推原其故土匪以游勇为党与。游勇以土匪为窝家。并有讼棍蠹胥。贿串句结。不肖兵役。包庇分赃。是以迄难弋获。及因案发觉。地方官又复规避处分。讳盗为窃。饰重为轻。甚至有事主报案。反被责押情事。纵恶殃民。实堪痛恨。若不严加整饬。何以戢奸宄而杜乱萌。著各直省将军督抚通饬所属。严缉贼盗。访拏讼棍。随时审明惩办。毋任蠹役因缘为奸。致令漏网。至会匪盐枭。皆系无籍之徒。尤应实力查拏。严行究治。务其净绝根株。以免养痈贻害。总之地方少一奸民。则闾阎少一隐患。傥各该州县玩泄因循。并不认真缉捕。即著据实严参。毋稍宽纵。各营裁撤勇丁。著责令统带员弁。妥为资遣。并解回原籍。不准随处逗遛。以致流而为匪。其各处承垦荒地客民。强悍成风。多不安分。著随时弹压抚绥。并编立保甲。责成甲长妥为钤束。勿任滋生事端。以上各节。该将军督抚务当饬属实力奉行。勿得虚应故事。用副朝廷除暴安良至意。将此通谕知之。现月　　

○又谕、前据张之洞奏、潮州添募三营。归知府弹压调遣。当交兵部议奏。兹据该部奏称、查明潮州镇标及城守营额设制兵一千九百余名。壮勇练兵一千五百名。为数不为不多。果能训练认真。何至不敷调遣等语。各省裁勇节饷。屡经降旨饬遵。该督何得于现存勇丁外。遽行添募。所请选募安潮营之处。著不准行。惟各营兵勇。积习甚深。如张之洞所奏。或藉端生事。或呼应不灵。自应及时整顿。著李瀚章核实稽查。力除积弊。以资弹压而靖地方。现月　　

○谕军机大臣等、电寄裕禄等、闻近有游匪。聚众三千余人。由江苏前往湖北情事。如果属实。著裕禄、奎斌、迅速拏办。并将办理情形。先行电闻。电寄　　

○丙寅。谕内阁。前据御史端良奏、海运仓有匪偷出米石各情。当谕令巡视西城御史等查奏。兹据西城御史富亮等、查仓御史文纲、仓场侍郎兴廉等、先后覆奏。此次海运仓开放甲米时。拏获偷米之车夫二名。当即惩责。尚无仓匪句结花户偷米之事。复因查仓御史到仓。该吏役人数不齐。并传闻有冒领米石等弊。将贴书王姓、小甲冯姓、交西城坊看押。讯明仅止误差。并无别项弊端。亦无赵姓假冒冯姓情事。旋即释回。并已革退。端良所称仓匪偷米各节。自系传闻之误。即著毋庸置议。嗣后各仓开放米石。著该御史监督等、严行查察。如有闲杂人等。在仓溷迹。及有偷窃米石各情。即著严拏惩办。毋稍宽纵。现月　　

○谕军机大臣等。晋祺奏、本月十六日。有匪徒多名。进南苑施放火枪。偷打牲兽。当经官兵缉拏。该犯等胆敢抗拒。扎伤马甲。查各匪内有张三张四石三等三名。即系光绪十三年伤毙马甲德龄案内逸犯。请饬查拏等语。南苑重地。屡有匪徒偷打牲兽。聚众滋事。实属藐法已极。捕务废弛。即此已可概见。著步军统领衙门、顺天府、将张三等、及其余各犯。严行缉拏。务获究办不准一名漏网。并著顺天府、饬令南路同知拣派干役。随时就近访缉。以靖地方。原摺均著钞给阅看。将此谕令知之。现月　　

