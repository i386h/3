<!-- { "loadSidebar": true } -->
○戊申。署安徽巡抚卢士杰奏、桐城等县、被水成灾。分别抚恤。得旨、所有被水地方。著该抚饬属妥为抚恤。毋任一夫失所。摺包　　

○命前刑部尚书潘祖荫仍在南书房行走。并署理兵部尚书。现

月　　

○以敦本励学。赏河南获嘉县教谕王辂内阁中书衔。摺包　　

○以出洋期满。予驻俄繙译官户部郎中桂荣等、驻英领事官通判左秉隆等、驻秘参赞官道员徐寿朋等升叙加衔有差。摺包　　

○以洋员供差期满赏驻美使署洋员柏立等、宝星。摺包　　

○己酉。以京师雨泽愆期。上诣大高殿设坛祈祷行礼。并诣时应宫拈香。　　

○遣惇亲王奕誴诣昭显庙。惠郡王奕详诣宣仁庙。贝勒载滢诣凝和庙。豫亲王本格诣觉生寺。肃亲王隆勤诣黑龙潭拈香。现月　　

○谕军机大臣等、近闻刘璈、有禀请洋款办理台南善后之事。本日已有旨电饬左宗棠等、不准擅发。左宗棠到闽后。每于调人差委。未经奏明。辄行派往。殊属非是。嗣后遇有用人拨款等事。务当先行奏报。候旨遵行。不得再涉轻率。致干专擅之咎。将此由五百里谕令知之。洋务　　

○又谕、李鸿章电奏、林椿云巴德纳接外部电。华兵在越者。尚未全退。仍踞几处地方。似指云军、及刘永福。傥日久违约不退。恐澎湖未能早还等语。四月十八、二十四日。叠谕岑毓英、将全军按期速撤。并严催刘永福一军撤回滇界。均电知张之洞、转行遵照。据张之洞电称、越民游勇为梗。道路不通。该督究竟已否接奉前旨。云南官军、及刘永福所部。刻下已否撤竣。著该督即行遵旨迅速办理。一面将启程及抵界各日期。由电奏闻。不得稍涉迟延。至令法人有所藉口。贻误大局。自干咎戾。将此由六百里谕令知之。洋务　　

○又谕、电寄李鸿章等、据李鸿章电奏、请饬催云军撤回等语。四月十八、二十四日。叠谕岑毓英、将全军按期速撤。并严催刘永福一军撤回。现尚未据该督覆奏。前据张之洞电称、越民游勇为梗。接税司吴得禄电。致岑毓英信、无路可通。该督究竟已否接奉前旨。著李鸿章转电该督。将官军及刘永福所部。一律迅速撤回。一面将启程及抵界各日期。即行奏闻。不得稍涉迟延。致令法人有所藉口。贻误大局。自干咎戾。并著李鸿章将越地文报阻滞情形。令巴德纳等知悉。　　

○又谕、电寄左宗棠等、闻刘璈请左宗棠由洋款内拨一百万、办台湾善后。委员坐提。如果属实。所请断不准行。著左宗棠、杨昌浚、懔遵前旨。查明所借洋款现存若干。迅奏候旨。不得轻率拨用。电寄　　

○黑龙江将军文绪等奏、剿捕呼兰所属地方盗匪冰石瓦等窜散情形。得旨、著文绪等会同呼兰副都统。督饬各队。实力剿捕。务将首犯悉数歼除。以靖地方。傥巡缉不力。稍有怠玩。即行从严惩办。摺包　　

○又奏、黑龙江与俄国接壤。向派巡江各员。虚应故事。致有俄人潜越淘金之事。拟请即行裁撤。归并新设统巡协领。按四季认真周查。如所请行。摺包　　

○四川总督丁宝桢奏、川东一带歉收。动拨积谷。平粜接济。得旨、即著该督饬令地方官妥筹接济。勿任小民失所。摺包　　

○又奏、英夷窥伺藏地。居心叵测。现将川省防营。勤加训练。添造枪炮。以期有备无患。并请准乍了番夷随班入贡。藉资控制。得旨、所筹甚是。即著丁宝桢督饬防军。认真训练。总期防患未然。缓急实有可恃。不得徒托空言。该督前奏请准乍了一体入贡。已谕令该衙门议奏。俟覆奏时。再降谕旨。摺包　　

○库伦办事大臣桂祥奏、商卓特巴等、居心刁诈。意构边衅。应请斥革示警。从之。摺包　　

○以操防怠玩。黑龙江统领练军佐领苏勒布以防御降补。摺包　　

○庚戌。谕内阁、御史汪鉴奏、请实兴屯垦以图治安一摺。国家本计。惟在足民。屯田垦荒。均为目前要务。叠经饬令各直省次第举办。第恐阳奉阴违。未臻实效。仍著该将军督抚等、参酌成法。实力奉行。毋任法立弊生。至垦荒地亩。自以招集流亡。业归土著为最善。如有客民承种情事。亦应分晰查明。持平妥办。以息争端。用副朝廷轸念民依至意。现月　　

○谕军机大臣等、御史汪鉴奏、奸商化银提金。请饬严禁等语。著户部议奏。现月　　

○又谕、岑毓英奏、覆陈边外情形。并行抵文盘州、布置要隘一摺。据奏拟将宣兴以西归我。及馆司设码头。两相保护各节。该督于目前办法。殊属误会。前于三月二十四日。四月初八十八等日。叠次电谕该督撤兵入关。并无一字令在关外布置。迨四月二十二日。该督奏到撤师日期摺内。详陈关内外分扎各营。当经电谕、令将关外各营。一律撤回边界。勿逾定期。谕旨极为明晰。该督接奉后。自应懔遵办理。乃昨据李鸿章电称、法使接外部电。华兵在越者。尚未全退。核计四月二十二日电谕。已及两旬。何以尚未据该督电奏全数撤回。现在详约已定。基隆法兵已退。彼既如约办理。我若迁延撤兵之期。使彼有所藉口。不特澎湖法兵未肯遽退。且恐别生枝节。贻误大局。该督岂能当此重咎耶。究竟关外各军、及刘永福一军。于何日一律撤进关内。即著迅速电奏。所有历次电谕七道。著再钞给阅看。将此由六百里密谕知之。洋务　　

○又谕、岑毓英奏、已革云南巡抚唐炯、前官四川。办事认真。操守廉洁。此次身罹重辟。可否贷其一死等语。唐炯失误军机。罪由自取。刑赏大权。操之自上。岂臣下所得渎请。岑毓英代为乞恩。实属冒昧。著交部严加议处。寻吏部议、云贵总督岑毓英、照不应重公罪降二级留任例。从严加等。议以革职留任。得旨、著加恩改为降二级留任。现月摺包　　

○又谕、电寄岑毓英、据奏行抵文盘州布置要隘一摺。所陈办法。殊属误会。本日已明晰寄谕该督矣。详约已定。基隆法兵已退。岑毓英务将关内外各营。及刘永福一军。一律撤回关内。不准托词迁延。究于何日撤竣。速即电闻。电寄　　

○又谕、电寄刘秉璋等、前据刘秉璋奏、镇海口岸获胜。恳请奖励。当令将同知杜冠英等存记。即著刘秉璋、欧阳利见、查明在事出力各员。迅速择尤奏请奖叙。候旨施恩。电寄　　

○总理各国事务衙门奏、洋员赫德、金登干、商办议约条款。均能妥慎。请赏给宝星。得旨、此次中法议约。赫德、金登干、悉心商办。均臻妥协。实属始终出力。著传旨嘉奖。其所请给奖该二员之处。著依议行。至该总税务司等往来电信。所用银两。著该衙门查明支给。摺包　　

○又奏、英国拟在洋子角外花岛山。添设海线。引端上岸。叠与英使臣商订。暂时通融安设。俟英俄事定。即行撤去。惟洋人狡谲多端。难保不藉词尝试。惟有随时设法抵制。总以不准吴淞上岸一语。始终峻拒。俾免藉口而杜隐谋。允之。摺包　　

○以内阁学士钱桂森为广东乡试正考官。翰林院编修周銮诒为副考官。编修檀玑为广西乡试正考官。云南道监察御史丁振铎为副考官。翰林院侍读学士陈学棻为福建乡试正考官。编修张鼎华为副考官。外记注　　

○湖南提督周盛传丁忧。改为署理。赏假百日。回籍治丧。现

月

　　

○予云南军营染瘴病故。贵州游击倪连升等、阵亡守备武上林等、赏恤加等。摺包　　

○辛亥。遣官祭关帝庙。　　

○谕内阁、朝廷图治维殷。无日不以民生为念。京畿入春以来。雨泽稀少。叠次虔诚祈祷。冀迓甘霖。近阅丁宝桢奏、川东一带歉收。平粜接济。又闻江苏多雨。是否有妨农事。深宫廑系。宵旰不忘。民惟邦本。司牧者宜如何痛痒相关。勤求保乂。各该省如有水旱成灾之处。自应迅速奏闻。一面妥筹抚辑。固不得任听猾吏刁绅捏报灾歉。以遂其耗蠹之计。若地方官讳灾不报。亦当据实严□□□尔□。不准稍涉徇隐。总期于闾阎实有裨益。用副爱育黎元至意。现月　　

○谕军机大臣等、南漕向归河运。自兴办海运后。仅将江北漕米十万余石。办理河运。其余江浙两省漕粮。概由海运。殊非经久之策。嗣后漕粮运通。虽不遽行全复河运。必应设法增添。为逐渐推广之计。惟转漕必先治河。且雇用民船等事。必须豫为绸缪。究竟河道宜如何修治。船只宜如何添雇。江浙漕米、每年能添运若干石。著曾国荃、成孚、卫荣光、刘秉璋、陈士杰、各就地方情形。将应办事宜。切实筹画。奏明办理。崧骏身任总漕。治河运米。均有责成。著俟到任后。与曾国荃等会同商办。实心经理。至东省挑浚河道经费。十余年来。已成例支之款。本年二月闲。陈士杰因江苏有白粮改由河运。并添运苏漕之议。奏明添拨浚河银一万五千两。复经成孚奏请筹拨修浚银六万三千八百余两。亦已如数准拨。现在沙轮各船。业已照常承办海运。所有白粮及苏漕添办河运。自系议而未办。著卫荣光据实陈明。其前项添拨银两。必应核实节省。不得任听工员。藉词开销。并著成孚、陈士杰、确查具奏。将此由四百里谕知曾国荃、成孚、卫荣光、刘秉璋、陈士杰、并谕令崧骏知之。寻两江总督曾国荃等会奏、遵筹河运事宜。拟请来年酌拨江苏糙粮五万石。改由河运。并饬委两淮盐运使张富年、前往沿河一带。会同淮扬徐州两道。查勘淤浅段落。择要修治。得旨、据奏来年河运。酌添江苏糙粮五万石。著照所议行。该督等即督饬委员。将邳宿河道淤浅段落。切实勘估。认真挑浚。并咨明山东巡抚。务将东省运河。一律疏通。以期漕运逐渐增加。是为至要。摺包　　

○又谕、理藩院奏、遵议丁宝桢请准乍了入贡一摺。据称该呼图克图、所请随同察木多进贡一节。未便阻其向化等语。乍了情殷归化。系属出于至诚。即著准其一体入贡。惟事属创始。应如何按班呈进。及酌定贡物人数。著丁宝桢会商驻藏大臣。详细妥议。明定章程。请旨遵行。余著查照理藩院所奏各节。详悉声覆。毋稍含混。原摺著钞给阅看。将此由四百里谕令知之。现月　　

○山东巡抚陈士杰奏、章邱县堤埝、难以急切堵合。并近日筹办情形。得旨、著即督饬在工员弁。一面赶筑挑水坝。一面严催料物。迅堵缺口。不得托词迁延。致有贻误。摺包　　

○塔尔巴哈台参赞大臣锡纶奏、伊犁兵勇索饷滋事。被击溃窜。现经拨队扼防。并拏获溃勇讯办情形。得旨、仍著随时加意巡缉。毋稍疏懈。摺包　　

○以营伍废弛。革索伦镶黄旗佐领讷们泰职。摺包　　

○旌表年逾百□山戊不□五世同堂湖南湘乡县一品命妇记名提督署塔尔巴哈台总理屯防副将刘文和祖母左氏。摺包　　

