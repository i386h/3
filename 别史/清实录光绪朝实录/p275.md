<!-- { "loadSidebar": true } -->
○直隶总督李鸿章奏宣化迤北之张家口。独石口。及塞外多伦诺尔三厅。地方重要。请将理事厅员。酌设抚民要缺。并于多伦移驻武职大员。添设三厅捕盗兵弁。以资控扼。下部速议。摺包　　

○上以夏至祭地于方泽。自是日始。斋戒三日。　　

○甲申。孝恭仁皇后忌辰。遣官祭景陵。　　

○谕军机大臣等。岑毓英奏赴闽筹办海防。酌带官兵。并随带员弁各摺片。此次岑毓英前赴闽省。拟于黔省安义等营内。挑带练军二千名。作为亲军小队。派提督何秀林等分带赴闽。以备调遣。即著林肇元。饬令何秀林等。遵照办理。沿途务须申明纪律。严加约束。不得滋生事端。至于所需口粮等项。该抚拟由闽省协黔饷内拨发。固毋另筹款项。惟闽省饷力。亦属艰难。现办海防。所有兵事饷事。不能不妥筹兼顾。岑毓英抵闽后。务当与何璟详细妥商。核实办理。不得稍涉卤莽。所带练军。如不能得力。即著随时撤遣。以节虚糜。道员李凤书等十三员。著准其调往福建。俾资差遣。将此由四百里谕知何璟、岑毓英、并传谕林肇元知之。现月　　

○贵州巡抚调补福建巡抚岑毓英奏、黔疆重要。请将贵州提督罗孝连。古州镇总兵江忠朝。暂缓陛见。得旨。罗孝连前准其来京陛见。现据该抚奏称黔省地方。须留专阃大员。以资镇定。即著知照该提督暨江忠朝。均著毋庸来见。摺包　　

○以擒获贵州桐梓县匪首朱洪祚。赏副将蒋柏胜巴图鲁名号。并加总兵衔。摺包　　

○蠲免贵州威甯州属。被淹荒田地丁钱粮。摺包　　

○丙戌。夏至。祭地于方泽。遣怡亲王载敦恭代行礼。　　

○谕内阁。御史英俊奏、内务府拨用部款。请饬造册报销一摺。据称光绪元年。内务府领用部款。并未造报。此次所领部库银两。该衙门发出。多系京平。其具领之文。注明原库平字□□羕等语。各项发款。丝毫皆关国帑。岂容稍有含混。著总管内务府大臣。确查具奏。所有此次拨用银两。及光绪元年领用之款。著一律造册报销。以昭核实。现月　　

○丁亥。科布多参赞大臣清安等奏遵旨将驻扎科布多之札萨克图汗兵二千名。撤遣回旗。报闻。摺包　　

○己丑。谕内阁。丁宝桢奏盐源县属地方被水成灾。现饬查勘筹款赈济等语。本年三月闲。四川盐源县属河西地方。雷雨冰雹。水势陡涨。冲坏民房约七八百户。伤毙男女约千余口。殊堪矜悯。即著丁宝桢饬属。确切查明被灾户口。分别轻重。筹款赈济。妥为抚恤。毋令失所。用副轸念灾黎至意。现月　　

○总理各国事务衙门奏中俄新订约章各款界务除接收伊犁外。塔喀二处。亦须重加勘定。前奉谕派锡纶会商金顺。相机筹办。应由该大臣详慎筹办。商务新添嘉峪关一口。请设监督一员。拟以甘肃安肃兵备道兼充。其应否设税务司。办理税务。请饬下陕甘总督。察看情形具奏。嘉峪关吐鲁番设领事。张家口设行栈。及茶税各节。应于换约后。分别办理。偿款卢布九百万圆。约合银五百万两。六次归还。应由户部采速覆议。以备届期开办。从之。摺包　　

○赏直隶津海关道郑藻如三品卿衔。充出使美日秘国大臣。洋务档　　

○庚寅。谕军机大臣等。岐元等奏请饬催各省欠饷。开单呈览一摺。据称奉天本年的饷。前经户部议拨山东地丁银八万两。河南地丁银五万五千两。驿站存賸银一万一千三百二十三两零。两淮盐厘银八万两。淮安关常税银一万两。江苏厘金银二万两。迄今仅据两淮解到银二万两。淮安关报解银一万两。其余均未报到。至各省欠解历年专饷银一百二万二千五百余两。亦未清解。请旨严催等语。奉天需饷甚殷。亟应迅速筹拨。以资接济。著各该督抚监督等。即将奉省本年的饷。于六月内批解一半。十月内埽数解清。并将欠解历年专饷。分年搭解。毋再延缓。致误要需。原单均著钞给阅看。将此由四百里谕知李鸿章、刘坤一、黎培敬、周恒祺、任道镕、涂宗瀛、并传谕谭钧培、徵麟、知之。现

月　　

○纂修官田智枚恭纂　　

帮总纂官王荣商恭辑监修总裁世恭阅六月初二日正总裁那恭阅六月二十六日专司藳本陆恭覆阅壬子十月二十三日

　　

徐恭阅一签十月二十九日　　

荣月日副总裁唐月日　　

宗室宝恭阅六月十一日　　

郭恭阅七月初三日　　

陈恭阅九月二十四日初校修改上卷贰拾捌签张振湘恭校熙月日覆校修改上卷拾玖签唐洽鉴详校宗室麒月日总校修改上卷捌签田智枚总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百三十一　　

光绪七年辛巳。六月辛卯朔。上诣长春宫。问慈禧端佑康颐昭豫庄诚皇太后安。至庚申皆如之。内记　　

○谕军机大臣等、定安等奏、请拨冬围资装银两。并请饬催山东欠款等语。黑龙江本年冬围。应需资装银一万四千八百七十两。即著户部指拨专款。于本年七八月闲如数解到。至山东历年欠解银两。著周恒祺、任道镕、赶紧筹解。以应要需。毋再延缓。将此各谕令知之。现月　　

○又谕、吴大澂奏、规画边防。拟设机厂炮台。请饬部筹拨款项一摺。吉林地方紧要。现在整顿边防。所有制造军火。修筑炮台。均属目前要务。吴大澂以该处本有铅铁矿煤窑。拟于省城开设机厂。制造洋药弹子等件。并于珲春甯古塔要隘地方。分筑小炮台数处。于三姓之巴产＜氵通＞东面。沿江南北两岸。仿照天津大沽口式□□羕。各筑炮台一座。以备江防。所筹尚妥。即著照所请行。惟事属创办。必须审慎精详。以期久远可恃。著铭安、吴大澂、妥为筹画。次第举行。所需经费。即著户部每年另筹拨银十万两。俾资应用。另片奏、请暂调天津机器局道员王德均。并调上海机器局委员通判徐华封。江甯候选知县丁乃文。福建船政局委员。候选县丞游学诗。来吉差委等语。著李鸿章、刘坤一、黎培敬、谭钧培、黎兆棠、即饬各该员前赴吉林。听候差委。将此由四百里谕知李鸿章、铭安、刘坤一、黎培敬、吴大澂并传谕黎兆棠、谭钧培、知之。洋务档　　

○黑龙江将军定安等奏、鄂伦春一部。生长山林。未履城市。其习尚与索伦相同。新设佐领骁骑校各缺。请归索伦总管专辖。从之。摺包　　

○以翰林院侍讲学士张之洞、为内阁学士兼礼部侍郎衔。朱签　　

○命盛京将军岐元、来京陛见。以盛京户部侍郎恩福暂行署理。现月　　

○以吉林叠次剿贼获胜。赏记名协领佐领永海等随带加三级。委参领西德山等蓝翎。委参领成喜等四品顶戴。蓝翎骁骑校魁英花翎。余升叙加衔有差。摺包　　

○准已革甘肃玛斯协副将孔才。调赴吉林差委。赏已革协领春龄五品顶戴。办理甯古塔垦务。从吉林将军铭安等请也。摺包　　

○壬辰。谕内阁、卫荣光奏、甄别庸劣不职各员一摺。山西甯武府知府郝重庆、听断粗率。心无主持。著以同知铨选。赵城县知县王协一、任用家丁。形同木偶。蒲县知县托克托欢、庸惰废事。物议沸腾。岢岚州知州吴光熊、办事粗率。几酿厉阶。浮山县知县裴允庄、心地糊涂。治狱草率。代理辽州事候补同知陈栋、习于浮华。操守难信。均著即行革职。前署沁卅事补用直隶州知州吉存、年力衰迈。难期振作。翼城县知县佛尔国春、秉性昏闇。遇事因循。兴县知县王毓雯、才力竭蹶。难资整顿。均著勒令休致。前署盂县事。调补寿阳县知县石成峰、办事操切。难膺繁剧。著开缺另补。以肃官方。现月　　

○予捕贼被戕。山西黑龙关营把总王标议恤如例。　　

○癸巳。谕内阁内务府奏、遵旨确查覆奏一摺。据称广储司银库、进款俱系库平。放款均系京平。闲有市平者。所有平余。除抵作心红纸张养廉等项公用。余均尽数奏明归公。入册存储。堂郎中于开放库款。祇有稽核之责。并无准驳之权。无从高下其手。此次拨用部款四十万两。承办各项均应按款极力核减。尚无浮冒。并于领到银两时。另立册档。分晰注明。一俟差事办竣。即当详细具奏等语。内务府领发各款。既据奏称尚无扣成浮冒等弊。即著毋庸置议。此次所领部款。著总管内务府大臣。随时稽查。撙节动用。不准稍有浮冒。仍于事竣时详细具奏。以昭核实。现月　　

○贵州巡抚调补福建巡抚岑毓英奏、黔省瘠苦异常。□山戊不□需兵饷。专赖协饷支放。若不照数拨解。护抚臣等恐难支持。得旨、所有各省应解协黔饷银。著户部迅速咨催。　　

○又奏、台湾旧存开花炮。恐带去炮兵。仓猝试用。炮性不熟。难期有准。现拟拣选操熟之铜炮八位。交总兵雷应山等运往台湾。藉资利用。报闻。摺包　　

○甲午。以剿平越南巨憝。予游击国梁、等奖叙有差。　　

○丙申。上诣观德殿孝贞显皇后几筵前供奠。内记注　　

○谕军机大臣等、户部奏、请旨派办绒斤一摺。孝贞显皇后梓宫奉移山陵。应备大杠等项绒绳。需用绒斤。必须早为备办。著文琳、立山、广英、每处各办鲜明黄绒二千斤。限于本年七月闲。如数解部。典礼攸关。不准稍有迟误。应用款项。著刘坤一、黎培敬、谭钧培、谭钟麟、各饬藩司。无论何款。赶紧拨给。以应要需。另片奏、恭办孝贞显皇后梓宫漆饰。并隆恩殿内陈设等项。及太庙奉先殿宝座等项。需用红飞金为数甚多。请饬赶造等语。著刘坤一、黎培敬、谭钧培、即饬承办委员。赶造见方三寸三分红飞金六百块。务于本年七月内。赶紧解部交纳。不得迟延贻误。将此由四百里谕知刘坤一、黎培敬、谭钟麟、并传谕谭钧培、文琳、立山、广英知之。现月　　

○户部奏、长芦盐务徵收日绌。永属缉务废弛尤甚。请饬认真整顿。从之。　　

○丁酉。以狂悖妄为。革山东同知谌榘模职。摺包　　

○予捐谷育婴。湖南善化县故绅汤庆祺建坊。摺包　　

○戊戌。谕军机大臣等、御史丁鹤年奏、御书处列圣御笔石刻。请择地尊藏一摺。列圣御笔石刻。应行敬谨尊藏。即著管理武英殿王大臣。总管内务府大臣。详细查明。妥慎办理。现月　　

○以日事嬉游。革陕西副将周文翔职。摺包　　

○旌表抚孤守节吉林马寿萱妻赵氏。过门守贞山东冯秉璋未婚妻赵氏。　　

○己亥。文宗显皇帝诞辰。遣官祭奉先殿。　　

