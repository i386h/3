<!-- { "loadSidebar": true } -->
○以翰林院编修杨天霖为陕西乡试正考官。刘永亨为副考官。翰林院侍读学士冯文蔚为江南乡试正考官。编修黄绍第为副考官。　　

○戊辰。上诣乐寿堂。问慈禧端佑康颐昭豫庄诚寿恭钦献皇太后安。至甲戌皆如之。　　

○遣官祭火神庙。　　

○谕内阁、前因御史乌尔庆额奏、工部琉璃窑已革书吏余翼朝父子盘踞蒙捐等情。当谕令工部堂官确查。兹据奏称传讯该窑商人及书吏等大概情形。请饬拏余翼朝到案质讯等语。著步军统领衙门、顺天府、五城御史将该革吏余翼朝一体严拏务获。交部审办。现月　　

○又谕、御史杨晨奏、地方防剿盗贼。原属绿营专责。现既不能裁勇。又复养兵。糜费滋多。拟请各省酌留防营。仍责成整顿绿营。如果兵不如勇。即应空缺不补。以节饷需等语。各省留防勇营。原为剿办大股盗匪之用。至绿营兵丁散布各州县。皆有捕盗之责。亦当训练精整。以资守御。岂可任其疲弱。不加裁汰。徒费饷项。著各省督抚会同提镇各员。严饬所属各营。大加整顿。务使一律精壮。不得仍以老弱充数。如有可以裁减之处。即将空额停补。以昭核实。将此通谕知之。现月　　

○谕军机大臣等、御史杨晨奏、机器织布局现已规复。业经李鸿章奏准祗完出口正税。概免内地税厘。至于民闲土布。逢关纳税遇卡抽厘税重则成本多。成本多则货价贵。以故销路愈滞。杼柚多停。请饬部核照机器织布局完税章程。令行商过境。一处抽捐。其在本地零星售卖。仍不收税等语。所奏是否可行。著户部体察情形。妥议具奏。原片著钞给阅看。将此谕令知之。现月

又谕、电寄张之洞、著张之洞传知前甘肃新疆巡抚刘锦棠、即行来京陛见。电寄

　　

○管理官学大臣徐桐等奏、拟就八旗官学存余经费。添建书院。报闻。现月　　

○己巳。谕内阁、许振祎奏、请将河防局用人用款限定立案一摺。据称河防局岁支银十二万两。专办石方。大险恃以无恐。局员监工人数。拟限定二十员。足敷两岸调派。永远不得增添。两年安澜。照寻常劳绩请奖等语著照所请。嗣后河防局每年领款。即责成承办之员认真经理。以期工归实用。监工各员。准其两年保奏一次。以二十人为限照寻常劳绩核实请奖。毋许冒滥。

现月

　　

○谕军机大臣等、许振祎奏、运河另案工需银两。节次择要补苴。惟例办另案工程。本不敷用。司库又拨不如数。以致顾此失彼。查运河厅属汶上汛十里牐。暨捕河厅属东平寿东等汛。均系河运要道。应行修建堡牐等工。估需专案银四万六千余两。请饬山东抚臣迅即筹拨等语。此项银两。关系要工。著福润转饬藩司。无论何款。迅即筹拨银四万六千两。分次拨发。以重运务。许振祎当严饬运河道核实支发。迅速兴办。毋稍虚糜。许振祎片。著钞给福润阅看。将此各谕令知之。现月　　

○又谕、电寄谭钟麟、南澳镇总兵刘永福、著谭钟麟饬令酌带兵勇。前往台湾。随同邵友濂办理防务。电寄　　

○又谕、电寄刘秉璋、参将吴杰、著刘秉璋饬令迅速前往浙江。听候差遣。毋稍延误。电寄　　

○又谕、电寄廖寿丰、电奏已悉。参将吴杰、已电谕刘秉璋饬令迅速赴浙。前办法防时。并无由英保护定海之事。中国地方岂可令外国保护。所请殊属非是。著毋庸议。南洋兵轮除本省防务需用外。已拨台湾两只。能否再行匀拨浙洋之处。著该抚电商刘坤一酌量办理。电寄　　

○庚午。上奉慈禧端佑康颐昭豫庄诚寿恭钦献皇太后幸阅是楼。侍晚膳。记注　　

○赐内廷王大臣及蒙古王贝勒贝子公额驸等食。翌日如之。　　

○谕军机大臣等、电寄李鸿章、现在朝鲜电报阻隔。应如何设法择地安设。以期迅通消息之处。著李鸿章速筹电覆。电寄　　

○赏贝子溥伦三眼花翎。记注　　

○以被控有案。革甘肃分省补用知府刘策职。并讯办。　　

○辛未。万寿节。前期上诣乐寿堂。慈禧端佑康苹昭豫庄诚寿恭钦献皇太后前行礼。记注　　

○御太和殿受贺。记注　　

○赐王公大臣及蒙古王贝勒贝子公额驸文武大小官员等燕。

记注

　　

○东三省练兵大臣定安等奏、日本在朝鲜构衅。会商抽调兵勇。派员统率。进驻朝鲜平壤一带。以固奉省边防。又奏、抽拨黑龙江马步各队。至吉林听候调遣。均报闻。　　

○又奏、请补足兵额以资分防。从之。摺包　　

○命吏部左侍郎徐用仪为军机大臣。现月　　

○壬申。谕军机大臣等、电寄李鸿章、日本击我兵轮。业已绝好开衅。出使日本大臣汪凤藻应即撤令回国。洋务　　

○又谕、电寄裕禄、现在丰升阿、左宝贵等、已分带劲旅。驰赴平壤。后路防守策应。均嫌空虚。应如何添调兵弁。妥筹布置之处。著裕禄奏明办理。寻裕禄奏、遵旨截留饷项。添募勇劳。并现今筹办情形。如所请行。摺包　　

○又谕、电寄李鸿章等、邵友濂奏、台岛孤悬。饷械支绌。请分饬协济等语。著南北洋大臣。闽浙总督。先事豫筹。设法援应。免致临时贻误。电寄　　

○又谕、电寄李鸿章、叶志超一军兵力本单。经李鸿章添兵接应。勿被倭人击沈一船。闻伤人不少。究竟登岸之兵若干。现在牙山海口船阻隔。又无电信可通。我军处此危地。粮饷军火如何接济。近日有无倭兵与叶军接仗。如何探听确信。著李鸿章速筹办理。以慰廑系。其前驻义州平壤各军如何调度情形。一并覆奏。电寄　　

○又谕、电寄邵友濂、电奏已悉。林维源著准其留办台湾团防事务。电寄　　

○上以孟秋享太庙。自是日始、斋戒三日。记注　　

○癸酉。万寿节。上诣大高殿拈香。寿皇殿行礼。记注　　

○遣官祭太庙后殿。奉先殿。记注　　

○谕军机大臣等、电寄李鸿章、现与日本业已开仗。必须厚集兵力。广筹后应。李鸿章久历戎行。从前旧部中立功将弁。及现在各腹省训练得力兵勇。该督知之必悉。均可奏明调派。至平壤已为倭踞。毅盛两军业由义州前进。应如何陆续添兵前往。合力攻剿。叶志超据探接仗得胜。拟赴水原。该军饷械如何接济俾免缺乏之处。均著迅速酌办。电寄　　

○以日本悖理违法。首先开衅。备文照会各国公使。　　

○甲戌。谕军机大臣等、长顺、云生奏、遵旨捕打东珠。开单呈览一摺。此次呈进上三旗所捕东珠五百七十余颗。光采不齐。大珠尤觉色黯。著即转饬再行捕打。拣选颜色明亮者。同下五旗所捕各珠一并呈进。毋稍延误。将此谕知长顺、并传谕云生知之。现月　　

○又谕、电寄李鸿章、前据奏统率需人。请饬刘铭传迅速北上。昨据电奏、因病未能赴召。现在进剿各军。应否另调大臣统率。著迅筹具奏。电寄　　

○又谕、电寄廖寿丰、电奏已悉。所有镇海定海防务。著派张其光总统。该抚现拟添募十营分布。著照所请行。电寄　　

○纂修官章梫恭纂　　

总纂官程棫林恭辑监修总裁世恭阅三签正月十一日正总裁那月日专司藳本陆恭覆阅癸丑八月十三日　　

徐月日　　

荣月日副总裁唐月日　　

宗室宝恭阅五月十二日

　　

陈恭阅五签三月十四日　　

熙月日　　

郭恭阅六月十一日　　

宗室麒月日



大清德宗同天崇运大中至正经文纬武仁孝睿智端俭宽勤景皇帝实录卷之三百四十四　　

光绪二十年。甲午。秋七月。乙亥朔。享太庙。上亲诣行礼。记注　　

○奉慈禧端佑康颐昭豫庄诚寿恭钦献皇太后驻跸西苑。　　

○诣仪鸾殿问皇太后安。至甲辰皆如之。记注　　

○谕内阁、朝鲜为我大清藩属。二百余年。岁修职贡。为中外所共知。近十数年来。该国时多内乱。朝廷字小为怀。叠次派兵前往戡定。并派员驻扎该国都城。随时保护。本年四月闲。朝鲜又有土匪变乱。该国请兵援剿。情词迫切。当即谕令李鸿章拨兵赴援。甫抵牙山。匪徒星散。乃倭人无故派兵。突入汉城。嗣又增兵万余。迫令朝鲜更改国政。种种要挟。难以理喻。我朝抚绥藩服。其国内政事。向令自理。日本与朝鲜立约。系属与国。更无以重兵欺压。强令革政之理。各国公论。皆以日本师出无名。不合情理。劝令撤兵。和平商办。乃竟悍然不顾。迄无成说。反更陆续添兵。朝鲜百姓。及中国商民。日加惊扰。是以添兵前往保护。讵行至中途。突有倭船多只乘我不备。在牙山口外海面。开炮轰击。伤我运船。变诈情形。殊非意料所及。该国不遵条约。不守公法任意鸱张专行诡计。衅开自彼。公论昭然。用特布告天下。俾晓然于朝廷办理此事。实已仁至义尽。而倭人渝盟肇衅。无理已极。势难再予姑容。著李鸿章严饬派出各军。迅速进剿。厚集雄师。陆续进发。以拯韩民于涂炭。并著沿江沿途各将军督抚。及统兵大臣。整饬戎行。遇有倭人轮船驶入各口。即行迎头痛击。悉数歼除毋得稍有退缩。致干罪戾。将此通谕知之。洋务　　

○谕军机大臣等、电寄裕禄。据奏添募勇营。截留饷项。均著照所请行。电寄　　

○丙予。谕军机大臣等、户部奏、请旨催解京饷一摺。本年京饷。原拨续拨。共银八百万两。截至五月底止。除划拨截留解到及报解起程外。尚欠解银四百六十二万三千余两。现在部库支绌。应放各款。均关紧要。所有各省关欠解京饷。亟应全数报解。以应要需。著该将军督抚监督等。各将欠解银两。赶紧陆续提前解部。统于年内埽数解齐。傥敢诿卸拖欠。即由户部照章参奏。其解不及半及丝毫未解等处。经此次严催后。傥仍不完解。即著户部随时指名严参。原单著钞给阅看。将此由四百里谕知福州将军、直隶、两江、湖广、闽浙、四川、两广、各总督、江苏、安徽、江西、湖北、湖南、河南、山东、山西、广东、各巡抚、并传谕粤海关监督知之。现月　　

○又谕、户部奏、各省关欠解京饷等款。查明开单。分别奏参等语。各省关自光绪十一年起。至十九年止。欠解部库各年京饷。近畿防饷。筹边军饷。筹备饷需各款。共银四百万九千一百余两。现在部库艰窘情形。各省均当深悉。何得任意拖欠。置部库安款于不顾。所有应行议处之福州将军。江西、浙江、福建、各督抚藩司。两淮盐政运司。东海、淮安各关监督。著吏部查取职名。照例议处。仍著福州将军。直隶、两江、闽浙、两广、江西、浙江、各督抚。督饬各省关迅将欠解展缓分年带解各款。限于年内按照所欠应行补解之数。报解清楚。俾济急需。傥再行迟延诿卸。即著户部随时严参。原单著钞给阅看。将此由四百里谕知各该将军督抚。并传谕粤海关监督知之。现月　　
