<!-- { "loadSidebar": true } -->
○谕军机大臣等。刘坤一奏、已革湖北同知李玉墀。于法人最密。每代法人画策。专与越南为难。同治十二年。法国兵轮驶入越南。李玉墀时在法船。托言运送云贵军装。一过险隘。遂肆披猖。东京由是失守。光绪三年。李扬才窜扰越南。李玉墀来粤投效。于法人割取越南六省。并法兵接仗情形。言之娓娓。此次法人图占越南东京。诚恐李玉墀逞其鬼蜮等语。中国不逞之徒。如为外国所用。贻患实深。著张树声、裕宽、庆裕、不动声色。暗地访查。设法诱致。并咨明该革员原籍督抚。一体密查实在下落。妥筹办理原片均著钞给阅看。将此由四百里各密谕知之。洋务　　

○两江总督刘坤一奏、开穵吴淞淤沙。所需经费。约银十五万两。拟请即在关税项下作正开销。下总理各国事务衙门户部知之。摺包　　

○漕运总督周恒祺奏、堰盱长堤。仍应照章接修。请饬下江西抚臣。将协济石工银两。照案动拨。得旨。堰盱石工紧要。著即咨催李文敏。将应协银两提前批解。以济要需。摺包　　

○戊戌。谕内阁。给事中张道渊奏、已故大员。请旨加恩。应定年限等语。近来各省督抚。奏请将已故大员事实宣付史馆。建立专祠。朝廷览其所陈政绩。多予允行。以顺舆情而昭激劝。兹据该给事中所奏徇私溢美等弊。诚难保其必无。竹帛馨香。皆属朝廷旷典非可滥邀。嗣后各省督抚务当确切访查。必须实政在民。允孚公论者。方准奏请恩施。不得稍有虚饰。自干咎戾至该给事中所请定限十年。逾限不得陈奏之处。著毋庸议。现月　　

○谕军机大臣等。有人奏、吉林委员用事。贻害地方一摺。据称吉林近年吏治废弛。委员刘光煜等。与铭安素识。擅作威福。兵饷解到。句结银号生息。迟至五六月始放。又复抑勒盘剥。该委员等藉查税为名。动辄议罚商贾烧锅常税之外。复加斗秤税名目。额徵厘金包补。勒索。近又向长春厅商人勒借市钱。长春巨匪刘思忠。经人控告系狱。由刘光煜营谋释放。巡检孟昭培拏获回匪马珩。亦以贿免。生员赵辅臣报盗获贼。谓其诬良。竟至监毙。孟昭培亦藉事□□□尔□革。由是盗贼肆行。现在刘光煜已离吉省。而其党与仍复盘踞。请饬秉公查办。另片奏、吉林所出围荒。该委员从中取利。需索照价、我收租粮。现存银号生息。铁岭县贡生魏燮均在吉城包揽词讼。应斥令回籍各等语。著崇绮于到任后。按照所□□□尔□各节。确切查明。据实具奏。毋稍徇隐。原摺片著钞给阅看。将此谕令知之。现月　　

○又谕。庆裕奏、果化土州等处土匪滋事。现在拏获等语。果化土州官族赵苏奇。胆敢纠集匪党。滋扰地方。并与逸匪刘兴佳往来。其悍党复潜至百色地方。欲图句结。土知州赵铎接济贼粮。贪暴不法。经庆裕饬令该处官军及地方文武。严密捕拏。当将匪首赵苏奇拏获。并获匪党多名。惟逸匪刘兴佳现尚在逃。著庆裕、饬令官兵。迅将该犯严拏务获。毋任漏网。并饬令汉土各官。清查户口。分别良莠。剿抚兼施。俾安反侧。土知州赵铎。著即革职。严审究办。此次出力员弁。著俟逸犯刘兴佳拏获后。准其汇案请奖。将此谕令知之。现月　　

○又谕。有人奏、云贵总督刘长佑。吸食鸦片有年。莅任以来。泄泄沓沓。溺于嗜好。暮气渐深。难免贻忧覆餗等语。著丁宝桢确切访查。据实具奏。毋稍徇隐。将此谕令知之。寻奏、云贵总督刘长佑。前因在营病泄。曾吸食鸦片。病愈后随即禁绝。今已多年。该督持躬清正。办事朴勤。所称泄泄沓沓。溺于嗜好。实无可指。报闻。　　

○又谕。有人奏、漕运总督周恒祺。吸食鸦片有年。性耽安逸等语。著左宗棠于到任后。确切查明。据实具奏。毋稍徇隐。将此谕令知之。现月　　

○广西巡抚庆裕奏、贵县横州等处。河水陡涨。田庐被淹。现饬妥筹抚恤。得旨。览奏殊深轸念。即著该抚饬属。将被灾户口。分别妥为抚恤。毋任失所。摺包　　

○翰林院侍讲张楷奏、请变通特用道府人员选班。并酌定道府同通各缺咨留章程。下部议。现月　　

○调顺天府府丞朱以增为奉天府府丞兼学政。现月　　

○己亥。谕内阁。工部奏、修理陵工。请照向章办理等语。向来东陵西陵。遇有异常紧要工程。原准随时奏报。专案办理。近来该管大臣。于奏报□山戊不□修另案工程时。复添入专案急修等工。殊与向章未符。嗣后该管大臣。如遇异常紧要工程。仍著随时专摺奏请估修。其余一概并入另案。不得于奏报□山戊不□修另案工程时。列入专案等项名目。以归画一。现月　　

○谕军机大臣等。色楞额奏、帮办大臣。行抵后藏。番民聚众滋闹。现拟亲往查办一摺。据称帮办大臣维庆。巡阅定日汛。事毕折回。后藏营官等带领多人。围署滋闹。抛石打伤官兵。叠饬济咙呼图克图噶布伦等。前往弹压。以维庆格外需索供应为词。支吾延抗等语。即著色楞额将番民滋事缘由。确切查明。秉公办理。以儆刁风。务令番众折服。毋致激成事端。维庆如实有需索扰累情事。即行据实奏□□□尔

□。不得稍有徇隐。将此由五百里谕令知之。现月　　

○庚子。谕军机大臣等。有人奏、直隶卸署文安县知县陈绍谌。在署任时。妄议加增税银。藉端勒捐。因案纳贿。并讳盗为窃各等语。如果属实。于地方民生。大有关系。著李鸿章、童华、游百川、按照所□□□尔□各款。秉公查明。据实□□□尔□办。毋稍徇隐。原摺著钞给阅看。将此各谕令知之。现月　　

○闽浙总督何璟等奏、提督孙开华撤防内渡。黔军填扎台北。报闻。摺包　　

○又奏、长福营修制军械。估需银数。并续制出洋师船火器等项银数。下部知之。摺包　　

○予安徽遇缺题奏提督奎光照军营立功后病故例优恤。摺包　　

○予台湾阵亡病故文武员弁唐得胜等四十三员名议恤如例。摺包　　

○辛丑。圣祖仁皇帝忌辰。上诣寿皇殿行礼。遣官祭景陵。　　

○壬寅。谕军机大臣等杨昌浚、福锟奏、办结蒙番积年抢案一摺。西甯循化厅属番众内多哇一族。与蒙古积有夙讎。屡次抢劫。并有虏人勒赎之事。叠经查办。久未清结。现经杨昌浚、福锟、会檄总兵沉玉遂、带营前往。该番慑于兵威。归案听审。认罪赔偿。并将所争山界勘定。多年积案。得以清结。办理尚妥。仍著谭钟麟、福锟、杨昌浚、督饬该管厅营。随时约束。各守界址。毋任再生事端。此次查办出力各员。准其择尤保奖。毋许冒滥。将此谕知谭钟麟、福锟。并传谕杨昌浚知之。现月　　

○又谕。翰林院侍讲学士尚贤奏、盛京将军衙门掌印协领李天恩。前以捏报胜仗。经都兴阿□□□尔□劾革职。永不叙用。辄潜行来京。与兵部书吏舞弊。私改堂稿为缉捕不力。遂行开复等语。著兵部堂官查明具奏。　　

○又谕。前据铭安、吴大澂奏、朝鲜贫民。占种吉林边地。恳准一体领照纳租。当谕令该部议奏。兹据恩承等奏称。近边各国。不得越界私辟田庐例禁綦严该国官员擅给执照。纵民渡江盗垦。事阅多年。现在宜令该国王尽数招回。设法安置。重申科禁。方为正办。或于领照纳租外。令其隶我版图。置官设兵。如屯田例。惟该处地方情形。亦难遥度。仍请饬令该将军等再行筹画。求一有利无害之方等语。著铭安、吴大澂、再行详细妥筹酌议具奏。原摺著钞给阅看。将此各谕令知之。　　

○江苏巡抚黎培敬因病乞休。调山西巡抚卫荣光为江苏巡抚未到任前。以布政使谭钧培护理。以内阁学士张之洞为山西巡抚。现月　　

○镶红旗满洲都统载敦。因病请假。以贝勒奕絪署镶红旗满洲都统。明发　　

○予已故甘肃遇缺题奏道杨杰优恤。摺包　　

○癸卯。谕内阁、已革提督李世忠从前稔恶多端迹其生平罪状。原应立予刑诛。叠经法外施仁。未加显戮。同治年闲。在江苏扬州府滋事。钦奉谕旨交地方官严加管束。傥别滋事端。即著从严治罪。该革员如果敛迹守法。朝廷务崇宽大。亦不追其既往。乃据裕禄奏、该革员怙恶不悛。凶暴恣肆。擅捉贡生吴廷鉴等。诬以行抢横加殴辱一案。凡有见闻。同深切齿。是其狼子野心。不知感恩畏法。种种妄为。若不从严惩办。无以肃法纪而儆凶顽。现在令裕禄将李世忠正法。足昭炯戒。该革员罪由自取。与其旧部人等。全无干涉。并著该抚明白宣谕。俾咸知朝廷用法。一秉大公至意。现月　　

○谕军机大臣等。刘坤一奏、闽省开造快船。请催经费等语。闽厂仿造快船。前由部拨南洋经费银二十万两。仅据粤海关解银三万两。现由刘坤一筹解银四万两。尚短银十三万两。刻下闽厂定期兴工。需款甚急。粤海关欠解南洋经费。约有十五六万之多。著崇光即于前项欠解款内。迅速拨银十三万两。径解闽厂。以济要需。毋稍延误。洋务　　

○缓徵两淮泰海二属。草堰伍祐新兴庙湾四场。被风被潮荡地。及受灾较轻之富安等七场。板浦等三场。新旧折价钱粮有差。现月　　

○甲辰。谕内阁。本日杨昌浚奏、遵保川兵援甘出力员弁一摺。已将前四川川北镇总兵鹤龄。交部照军营立功后病故例优恤。单开各员。分别照请交议矣。鹤龄病故多年。杨昌浚未经查明。率请给奖。殊属疏忽。著交部议处。现月　　

○两广总督张树声等奏、伊犁偿款。部咨在于各省关、应解光绪七年分京饷项下划拨银二百万两内、广东厘金项下提银十万两、关税项下提银三万两、如数清解。报闻。　　

○福建巡抚岑毓英奏、台湾府属澎湖地方。前遭飓风。业经附奏。现查饥民多至八万余人。由省城增广仓义谷项下提谷二万石。运往散给。得旨即著督饬该地方官妥为赈济。毋任失所。摺包　　

○以川军援甘出力。赏四川补用参将定全等花翎。余升叙加衔开复有差。摺包　　

○乙巳。予故刑部左侍郎黄钰恤典如例。现月　　

○予故甘肃甘凉道李鹤章于无锡金匮二县建立专祠。从两江总督刘坤一等请也。摺包　　

○旌表刲臂疗亲、浙江孝女郁宝姑。摺包　　

○抚恤朝鲜国遭风难民如例。　　

○丙午。以雪泽未沾。上复诣大高殿祈祷行礼。　　

○遣惇亲王奕誴诣时应宫。恭亲王奕诣昭显庙。贝勒载澂诣宣仁庙。贝勒载滢诣凝和庙拈香。　　

○予故直隶提督郭松林。附祀故大学士直隶总督曾国藩天津专祠。从直隶总督李鸿章请也。摺包　　

