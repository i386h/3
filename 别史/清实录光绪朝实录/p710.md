<!-- { "loadSidebar": true } -->
○又谕、据成都副都统雅尔坚奏、上年四川贼目王庆云等带有逆匪多股。在邛州一带盘踞。相近州县黎民多被煽惑。并有扑占城池之说。刘秉璋派拏获股匪数名正法。惟要目王庆云等现尚未获。请设法缉捕等语。邛州密迩省垣。该贼目等纠合匪徒。谋为不轨。何以至今未能悉数弋获。著裕德、廖寿恒、按照原奏各节。确切查明。据实具奏。原摺著摘钞给与阅看。将此谕令知之。现月　　

○又谕、御史张仲炘奏、藩属阽危。敌人叵测请一意决战。以弭后患一摺。倭人以重兵突至朝鲜。肆其挟制。现复愿与中国商议。以共保朝鲜为词。以尚有所顾忌。如果无碍中朝体制。无损朝鲜权力。原不妨量予通融。以全大局然倭情叵测。议之成否尚难逆料。若待事至决裂。然后议战议守。势已无及。不可不先事筹备著李鸿章豫为筹画。水陆各军如何分进。粮饷军火如何转运。沿海要口如何防守。一切事宜。熟筹调度。谋定后动。方可迅赴戎机。张仲炘原摺。著钞给阅看。将此密谕知之。洋务　　

○马兰镇总兵文瑞奏、婉贵妃金棺奉安。恭备差务。请由直隶藩库拨款。得旨、即著文瑞知照直隶总督迅速拨解。摺包　　

○赏记名副都统德恩副都统衔。为伊犁索伦领队大臣。明发　　

○恭寿入都祝嘏。以四川总督刘秉璋暂行护理成都将军。兼署副都统。摺包　　

○以缴清亏款。复丁忧已革山东清平县代理嘉祥县知县陈宪原官。　　

○丙辰。谕内阁、裕禄等奏、查勘永陵明堂前泊岸本年宜修工段。请择吉兴修一摺。著钦天监于本年六月内选择吉期。先行知照。盛京将军。会同工部侍郎。届期敬谨兴修。现月　　

○江西巡抚德馨奏、湖口建复武曲港。改建梅家洲各炮台。支用工料银数。下部议。　　

○予故前任江南提督李朝斌恤典如例。战迹宣付史馆立传。立功省分建立专祠。子广东候补通判李达璋以同知补用。现月　　

○丁巳。谕内阁、前据御史端良奏、宝泉宝源两钱局鼓铸废弛。均以铸钱工本银两。收买制钱交库。当经谕令户部查明具具。兹据户部奏称宝泉局四厂匠役。遂日工作。铸成之钱。每月分限运局。报部候提。实无收买制钱充数交库情事等语。该御史所奏。自系传闻之讹。即著毋庸置议。惟钱币为兵饷民用所需。关系重大。嗣后著兼管钱法堂侍郎不时到局严密稽查。如该厂钱文有识记搀杂质色残旧等弊。即将该员匠等分别重惩。以维圜法而资整顿。现月　　

○又谕、御史郑思贺奏、请饬裁并各省厘局等语。厘捐之设。藉济饷项原属不得已之举。前因各省局卡林立。贻累商民。叠经谕令设法裁并。不啻至再至三。各该督抚自应遵照办理。以期上裨国用下恤商艰。乃本日复据该御史奏各省现设局卡。仍复不少。江西厘局多至七十余处。需索留难。虚糜滥耗。弊端百出。亟宜再加申禁著江西巡抚暨各直省督抚将现设各局。悉心筹画。酌留水陆冲要处所。认真稽查。严防绕越偷漏。其余零星局卡。即著核实删汰。毋得以无可裁并为词。一奏塞责。仍将裁定数目迅速覆奏。寻江西巡抚德馨奏、遵旨裁撤芦溪车盘德化县各卡。暨蓝桥大航渡里河分卡。以省糜费而恤商艰如所请行。摺包　　

○又谕、步军统领衙门奏、拏获结夥持械偷拆东直门角楼木植贼犯。请交刑部审办一摺。所有贼犯恒永即恒九连、吉五即吉伏、吉六即吉庆等三名。均著交刑部审明办理。其未获之王索儿、刘十、文子等三名。仍著严缉务获。送部究办。现月　　

○又谕、昨据御史张仲炘奏、前因平定回苗各匪方略告成。在事出力人员援案奖叙。实觉优逾常格。请饬部比照成案。酌为核减当经军机大臣将原片所指各节。据实陈明。与上届成案大略相同等语。向来办理方略。原较别项保案为优。惟朝廷慎重名器。不厌求详。著吏部查照粤捻方略请奖成案。酌量核减。寻吏部奏、查此次保举章京等官。比较粤捻方略案内奖叙升阶班次。不甚悬殊。惟虚拟层递豫保者三员。无班可归者二员。请保本管上司官阶先换顶戴者一员。均与上届成案未符。应令另核请奖。其所请加衔有逾限制者二十五员。尚非实官可比。至此次所保供事。查与上届保奖员数较多。应令分别核实删减。得旨、翁斌孙等二十五员。仍照原保给奖。摺包　　

○谕军机大臣等、有人奏、特参大员骫法营私。纵盗害民。请饬查办一摺。据称河南臬司长禄性耽逸乐。信任家丁爰茂臣。爰谷臣、爰梅臣、假以权柄狼狈为奸。知县董庆恩、吴兴绶、周昌、郎益厚、均与之结拜兄弟。周书麟、许成忠、刘传任、皆以贿赂得缺。署开封府知府濮文暹、招权纳贿。多令属员拜认门生。桐柏县知县徐肇鋡、以六百金为贽。每遇控案。曲法袒庇。卢煦骞、马骏清、董庆恩、许成忠、皆以重贽拜居门下。在南阳时。释放著名会匪刁老八。后复句结聚众。扰害居民。终恐酿成巨患等语。著许振祎按照所参各节。确切查明。据实具奏。毋稍徇隐。原摺著钞给阅看。将此谕令知之。现月　　

○又谕、倭人以重兵胁制朝鲜。虽与商议撤兵。久未就绪和议恐不足恃。亟应速筹战备。以杜狡谋。前经叠谕李鸿章先事豫寿。毋致落人后著。现在事机紧迫。著李鸿章速为筹备。先派一军由陆路前往边境驻扎。以待进发。宋庆所部素称得力。东三省练军及左宝贵所带兵勇。亦皆可用应如何抽拨之处。著分别咨商。速筹调派。水路叶志超一军。兵力尚单。须有继进之军。以资接应沿海各口。如旅顺大连湾威海等处。皆关重要。如何布置。均应逐一妥筹。其军火器械粮饷。一切均应。克日办齐。先期给发。方不至仓猝误事。该督奉到此次密谕。立即妥筹赶办。水陆各口现拟派何人前往。统带几营。驻扎何处。及一切办理情形。迅即详细覆奏。慎勿诿卸迁延。致干咎戾。将此由四百里密谕知之。洋务　　

○又谕、电寄李鸿章等、叶志超电已悉。所筹派轮赴牙山将我军撤回一节。彼顿兵不动。我先行撤退。既嫌示弱。且将来进剿。徒劳往返。殊属非计。现在和商之议。迄无成说。恐大举致讨。即在指顾。著李鸿章体察情形。如牙山地势不宜。即传谕叶志超先择进退两便之地。扼要移扎。以期迅赴戎机。毋致延误。

电寄

　　

○以翰林院编修吴鸿甲为湖北乡试正考官。朱益藩为副考官。国子监祭酒陆润庠为江西乡试正考官。编修孟庆荣为副考官。内阁学士梁仲衡为浙江乡试正考官。编修秦夔扬为副考官。

记注

　　

○戊午。谕军机大臣等、本日据奕劻面奏、朝鲜之事。关系重大。亟须集思广益。请＜闲＞派老成练达之大臣数员会商等语。著派翁同和、李鸿藻、与军机大臣、总理各国事务大臣、会同洋议。将如何办理之处。妥筹具奏。寻翁同和等奏、倭兵驻韩日久。和议未成。自当速筹战事。据李鸿章来电。现派卫汝贵、左宝贵、叶志超等、统兵进平壤。马玉昆进义州。所筹尚属周密。应请饬各军迅速前进。暂以护商为名。不明言与倭失和。藉观动静现在各国皆愿调停。英人尤为著力。盖英最忌俄。恐中倭开衅。俄将从中取利也此时大兵既与相持。彼如仍请派员与议。亦不必催令撤兵。所请如有不妥。我可议驳。傥有裨政务。亦可饬行。既收保护利权。亦不失上国体制。届时再当请旨遵行。傥仍要求必不可行之事。或竟先逞凶锋。则惟大张挞伐。各国当亦晓然共谕矣。报闻。　　

○刚毅进京祝嘏。以两广总督李瀚章兼署广东巡抚。现月　　

○以经徵厘捐。延不清解。革奉天法库边门防御文会职。并勒追。籍产备抵。现月　　

○己未。谕军机大臣等、刘秉璋奏、已革署察木多粮务补用直隶州知州秀荫有应行回川听候核究浮销等案。乃该革员于交卸后。逗遛在藏。迄不回川。近闻谋充奎焕文案。怂恿奎焕代为咨请注销核究各案。并恳补销银两。断难准行。请饬奎焕迅将秀荫押解回川。听候核算各款。追缴银两等语。著奎焕迅将该革员秀荫押解回川。听候核究。毋得稍涉迟延。原片著钞给奎焕阅看。将此各谕令知之。现月　　

○又谕、有人奏、此次朝鲜之乱。实出自汪凤藻保护金玉均回国。派通事吴升同赴上海。以致被刺日本有所藉口。遂开边衅。并汪凤藻在日本。诸事信任其弟汪凤瀛。凡优差要职。皆用私亲邱瑞麟等。相为奸利不顾嫌疑等语。著李鸿章按照所参各节。确切查明。据实覆奏。毋稍徇隐。原片著钞给阅看。将此谕令知之。洋务　　

○又谕、电寄李鸿章、现在倭韩情事已将决裂。如势不可挽。朝廷一意主战。李鸿章身膺重寄。熟谙兵事。断不可意存畏葸。著懔遵前旨。将布置进兵一切事宜。迅筹覆奏。若顾虑不前。徒事延宕。驯致贻误事机。定惟该大臣是问。电寄　　

○又谕、电寄长顺、西藏事务紧要著长顺传知新授驻藏帮办大臣讷钦。迅速来京陛见。电寄　　

○庚申。谕内阁、朕前恭读世祖章皇帝御制劝善要言一书。诲谕精详。有功世道。曾经发交武英殿刊刻成书。赏给内外臣工。并令各直省督抚重刻宣讲。以裨风化。兹据邵松年奏、河南早经刊印颁发。又经河南府重刻颁学。但恐一乡一邑尚未遍及。恳饬广行刊布等语。著各直省督抚饬知各属。准其重刻。广行颁给。务使侘乡僻壤。家喻户晓。俾得迁善改过。一道同风。用副朕化民成俗之至意。现月　　

○又谕、邵松年奏、请尊崇正学一摺。据称毛奇龄所著四书改错。自逞才辩诋毁先贤。近来石印盛行。高明之士。惑于其说。以程朱为不足法。请饬严禁等语。四书改错一书。有违正解。于士习人心颇有关系。现在河南既有此书。他省恐亦不免流播。著各直省督抚出示严禁。不得再行出售至校阅文艺。自当恪遵功令。悉以朱注为宗不得录取异说。致乖文体。用副朝廷崇尚正学至意。现月　　

○又谕、邵松年奏、重修书院。请赏给扁额等语。据称河南登封县嵩阳书院。为宋儒程颢兄第讲学之地。康熙年闲、曾经邑人少詹事耿介捐资修葺。岁久不无倾圯。兹复由该学政等捐廉重修。条规学程。亦加厘定。著赏给御书扁额一方。交该学政祗领惩挂。以资观感。寻颁扁额曰洛学遗规。现月　　

○谕军机大臣等、日本近以重兵胁朝鲜。经各国叠催撤兵。迄无成说。现饬李鸿章亟筹战备。调集诸军。吉林与朝鲜北道接壤。亦应先期整备。著长顺将边防事严密筹办。不得徒事张惶。所探俄兵船八只在摩口崵开操。摩口地属何处。此项船只是否虚张声势。抑另图进扎。别有趋向。仍著密探电闻。将此由四百里谕令知之。洋务　　

