<!-- { "loadSidebar": true } -->
○又谕。都察院奏。内阁侍读王宪曾等遣抱以陕西荒灾甚迫。恳请拯救等词。赴该衙门呈诉。据情代奏一摺。据称陕省旱荒日久。西同各属。及南北二山。饿莩枕藉。韩蒲等县。游勇土匪。句结饥民。肆行抢掠。藩司卧病半年。僚属罕见。信任门丁八姓。营私废公。刚愎好謀。有以蠲赈请者。斥为张惶。并声言军务将起。委员四出。催科派捐。怨声载道。该抚因在籍藩司张瀛致书。始将蒲城钱粮奏请蠲缓。其余概置不问。嗣因该县戕官。调兵二百。严自守卫。且厌闻灾歉。属吏不敢直言等语。本年山西河南陕西等省。亢旱为灾。朝廷轸念民艰。时深廑系。谭钟麟身任封圻。具有天良。谅不至玩视民瘼。有负委任若此。然果能实心办理。亦何至遽招物议。该抚惟当有则改之。无则加勉。将荒政事宜。妥为筹画。并懔遵前旨。迅即查明灾区轻重。奏请蠲缓钱粮。以纾民力。藩司蒋凝学。前经有人奏参。业经谕令该抚查奏。兹据该绅士等所控各情。是其废公敛怨。尚复成何事体。仍著谭钟麟确查具奏。不得稍涉徇隐。将此由四百里谕令知之。现月　　

○又谕。有人奏、本年五月闲。浙江长兴县属之四安镇。有营勇纠众。明火抢劫。杀毙事主一案。业由该县拏获勇丁。供认不讳。其供出余党。及原劫赃物。统带熊常富匿不交出。并诬陷良民。指为此案凶犯。迳自拏解省城。交营务处道员朱明亮。熬审逼供。该道因受贿嘱。竟将由县拏解之勇丁保释三名。反将无辜良民。逼勒抵罪等语。案关营弁纵勇诬良。问官受贿袒护。亟应彻底根究。著梅启照确切查明。秉公严讯。按律定拟具奏。以成信谳。原摺著钞给阅看。将此由四百里谕令知之。现月　　

○署吉林将军铭安等奏、遵旨加饷。并练兵剿贼情形。报闻。随手　　

○辛未。谕内阁。前因曾国荃奏。已革山西藩司林寿图。以前详西征饷项银数。并非蒙混取巧置辩。党经谕令户部查明具奏。兹据奏称、详查前后奏咨成案。山西省协西征饷银。实系五万两。同治八年二月闲。经该部核定奏明后。历届均照此数催解。十年十一年闲。前任藩司张树声。以西征饷数不符。详请咨部查覆。均经该部详细咨覆有案等语。林寿图于奉拨西征月饷。并未详查奏咨各案。既经蒙详于前。又复固执于后。殊属冒昧。业经革职。姑免深究。山西巡抚曾国荃于林寿图详文。未经覆核明确。率行入奏。亦属不合。著交部察议。现月　　

○又谕。巡视西城给事中克什布等奏。访获凶恶棍徒。请饬惩治一摺。据称宛平县回民邹五。聚赌行窃。屡次犯案。怙恶不悛。并句引在顺天府属东安县行劫之韩麻子等入城。窝同往来劫掠。现经访获讯明。解交顺天府请饬审办等语。著顺天府将邹五严行审讯。俟讯明后。即于犯事地方。照例惩办。现月　　

○谕军机大臣等。金顺奏、营员与地方官。将行劫陕回。擅行格杀。请革职讯究一摺。据称本年七月闲。玛纳斯地方。缠头夷人之马被劫。经戈什哈马奎见有赃贼。旋即查出陕回十八名。传至副将署中盘诘。因不服讯问。持械拒捕。擅自全行格杀。请将营员地方官先行革职。归案审讯等语。此案既经马奎并缠头指控。有赃有据。自应传齐人证。质讯明确。按律办理。何以该营员等。辄因贼犯不服讯问。竟至全行格杀。其中有无别情。亟应彻底根究。营务处委员光禄寺署正俞应钧。署绥来县知县拣发知县荣还。记名提督署玛纳斯副将孔才。均著先行革职。交英翰提同全案人证。秉公严讯。据实具奏。原摺著钞给阅看。将此由四百里谕令知之。现月　　

○又谕。通政使司参议嵩溥奏、花户句引匪人。拆廒窃米。请旨查究一摺。据称北新仓花户铁算盘张得顺、左永成、谢永成。书吏郭廷泉。句引匪徒弥利坚张二等麕聚在仓共有四五十人。窃米拆廒。任意作践。请饬查拏根究等语。仓庾重地。岂容盗匪肆行。亟应迅速缉捕。著步军统领衙门、顺天府、五城御史。一体严密查拏务获。解交刑部讯究。按律惩办。毋任一名漏网。将此各谕令知之。现月　　

○又谕。给事中崔穆之奏、直隶山东接壤地方。秋收歉薄。民情不靖。南北驿路。时有劫夺之案。瞬届隆冬。更恐贫民无赖之徒。啸聚为患。亟应安辑巡防等语。著李鸿章、文格、妥议章程。抚恤灾黎。防缉奸宄。即行认真筹办。以苏民困而靖地方。将此由四百里各谕令知之。现月　　

○壬申。谕内阁。御史世泰奏、修垫桥道。请严禁浮销一摺。据称近闻工部桥道科书吏。遇有修垫桥道工程。把持包揽。蒙混冒销。以致各州县报销。陆续加多。现值有修理桥道差使。大兴等州县。难免不与杠房王姓。及书吏任姓句串。请饬从减核办。并闻有书吏张沂任兰等。招摇撞骗。包揽公事等语。著工部查明办理。该版史摺内山陵等字样。均未擡写。著交部议处。现月　　

○掌江南道监察御史世泰奏、粮价日增。旗兵困苦。请饬减放折银。加增粟米。下部议。以正黄旗蒙古副都统伊昌阿署镶蓝旗蒙古副都统。明发　　

○勾到新疆、贵州、广东、广西、福建、奉天、情实罪犯。停决新疆斩犯一人。贵州斩犯一人。广东斩犯一人。奉天斩犯一人。余二十六人予勾。

现月

　　

○甲戌。以节逾霜降。尚未渥沛甘霖。上复诣大高殿祈祷行礼。　　

○遣惇亲王奕誴诣时应宫。恭亲王奕诣昭显庙。惠郡王奕详诣宣仁庙。贝勒载澂诣凝和庙拈香。现月　　

○谕内阁。曾国荃奏、知府难期得力。请旨降补等语。山西太原府知府清安。承办发审案件。昧于轻重。赈抚灾黎。不知缓急。著开缺以同知降补。现月　　

○又谕。刘坤一等奏、运米平粜。请免税厘一摺。本年广东江水涨发。广州府等属。被水成灾。现经该督抚派员前赴江苏、上海、镇江等处。采买米石。运回平粜。以济灾黎。著照所请。将经过沿途关卡。应完税项厘金。概行宽免。至该省筹办赈恤。并修筑各属堤基决口。一切事宜。著该督抚即行详细查明具奏。现月　　

○又谕。曾国荃奏。山西赈款不敷。恳请推广捐输。并请饬部颁发执照一摺。山西现办赈务。需款甚钜。该抚请于直隶、江苏、安徽、湖北、湖南、广东、广西、四川、浙江、江西。推广捐输。以资接济。著照所请行。其捐生应给奖叙。即由各该省督抚分案奏咨办理。并著户部颁给实职虚衔封典空白执照。各二千张。即行发交山西。俾资应用。现月　　

○又谕。曾国荃奏。特参庸劣各员一摺。山西调署临汾县太原县知县许荣缓。狙诈贪婪。声名狼藉。河津县知县赵作霖。贪酷成性。不协舆情。大同县知县员启端。浮犷贪鄙。擅作威福。闻喜县知县谢匀。巧滑任性。罔恤民隐。准补清水河通判庆启。嗜利营私。百端诈伪。浮山县知县杨元第。性耽逸乐。舆论未孚。平鲁县知县骆良弼。精神委靡。难期振作。左云县知县谢德镕。纵容丁役。办事颟顸。署保德直隶州知州候补同知直隶州知州朱焜。巧于聚歛。营私忘公。似补直隶州知州李树南、每遇差委。勒索无厌。候补同知王万选、暴戾恣睢。行同无赖。补同知县范载春、委靡奔竞。难膺民社。候补知县保善。嗜利玩公。挟制营私。候补同知孟圃臣。行止不端。玩误公事。临县典史满保嘉。胆大妄为。捕务废弛。临晋县典史闵念祖。狂妄无知。性复贪酷。阳曲县县丞张汉章。性情躁妄。嗜利营私。均著即行革职。前署交城县准补陵川县知县马国宾。抚字失宜。致滋民怨。汾西县知县傅鸿勋。不察民隐。昧于抚绥。绛县知县孟词宗。见解模棱。不勤抚恤。均著以教职改用。以肃官常。现月　　

○大学士直隶总督李鸿章奏、芦盐运艰销滞。请将正课分成缓徵。下部议。随手　　

○又奏。驻洋肄业幼童经费不敷。请由南北洋海防项下匀拨。下总理各国事务衙门知之。随手　　

○山西巡抚曾国荃奏、遵旨覆陈寿办赈抚章程。得旨。所奏筹办采粮散赈各事宜。及办赈章程。尚属周妥。著即督饬各该地方官实心办理。毋得视为具文。随手　　

○又奏。查勘七十六厅州县被灾处所。现在筹办情形。报闻。随手　　

○以藉端苛派亩捐。革直隶行唐县知县王元起职。现月　　

○予甘肃各处阵亡殉难游击尤光祖等四千二百六员名口。分别旌恤如例。随手　　

○勾到四川、湖广、情实罪犯。停决四川斩犯十人。湖广斩犯一人。余三十人予勾。现月　　

○乙亥。贝子毓橚等奏、恭照惠陵应栽树株。自今年起。至明冬一律栽齐。报闻。现月摺包　　

○大学士直隶总督李鸿章奏、现查直属被旱地方。秋成分数。并筹办粜抚情形。得旨。据奏筹办平粜抚恤各节。尚为周妥。著即随时体察情形。督饬所属各员。实心经理。以纾民困。并饬地方文武。严缉盗匪。毋稍大意。

随手

　　

○又奏。遵旨酌筹京城晋省运粜事宜。得旨。所筹甚妥。著俟采办粮石运到。即行酌度情形。分别办理。随手　　

○以命案牵涉。将黑龙江协领倭协布、副管领全福、下部议处。随手　　

○勾到陕西、浙江、江西、安徽、情实罪犯。停决浙江斩犯一人。安徽绞犯一人。江苏斩犯一人。余三十五人予勾。现月　　

○丙子。以黄河秋汛安澜。发大藏香十枝。交河东河道总督李鹤年祗领。虔诣河东。河神庙祀谢。现月　　

○察哈尔都统春福乖奏、到任未久。本年军政。请俟新任都统穆图善到任举办。允之。随手　　

○又奏。护送俄国匡索尔领事官由口起程进京。报闻。随手　　

○以河工督防出力。赏河南开归陈许道德馨二品封典。予河北道吴潮优叙。现月　　

○丁丑。谕内阁。礼部奏、前任工部尚书李鸿藻之本生母姚氏病故。因大宗无人。恳请持服三年。据情代奏一摺。著礼部议奏。寻奏。李鸿藻从前出继三房时。其长房原有胞兄承祀。现值长房本生母之丧。其本生母之子及孙。均已病故。五服内又无可立继之人。自应准其兼祧两房。为长房本生母持服三年。以重大宗。从之。现月摺包　　

