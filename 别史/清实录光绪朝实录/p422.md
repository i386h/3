<!-- { "loadSidebar": true } -->
○江西巡抚潘霨奏、遵募四营赴闽应援。报闻。摺包　　

○又奏、拨派振武两营启程赴闽日期。得旨、其未启程之振武一营。著即毋庸赴闽。摺包　　

○赏给日斯巴尼亚国首相噶诺化、外部大臣佴代彦宝星。摺包　　

○壬子。以黄河安澜。发大藏香十枝。交河东河道总督成孚祗领。虔诣河神庙祀谢。　　

○谕内阁、前据御史丁振铎奏、翰林院侍读学士温绍棠奏保之候选知府何隆＜闲＞、仅止捐职府经历。当谕令吏部查明具奏。嗣据奏称、该员候选知府之案。查无实据。兹查何隆＜闲＞谢恩时所递履历。竟敢将同治六年两次保举从九品府经历县丞之案。捏造为保换花翎知府之案。肆行欺罔。藐法妄为。情殊可恶。何隆＜闲＞著革职拏问。解交刑部治罪。温绍棠保荐人才。宜如何慎重。乃竟保此等匪人。且于何隆＜闲＞官阶尚未知悉。辄以候选知府登诸奏牍。并奏请饬令募勇赴闽。殊属荒谬。温绍棠著交部严加议处。朝廷诏举贤才。原期得人而理。前降谕旨。极为谆切。尔中外大臣务当秉公访察。据实保荐。必系灼见真知。方可入奏。傥有率行列保。及徇私冒滥等情。一经发觉。定当分别从重惩治。决不宽贷。所有保举各员。著该部将官阶履历详细查明。傥有不符。即行奏□□□尔□毋稍疏漏。现月　　

○又谕、吏部奏遵旨严议处分一摺。福建巡抚张兆栋、前船政大臣詹事府少詹事何如璋、均著照部议即行革职。现月　　

○谕军机大臣等、徐承祖奏、谨陈全台要务一摺。所奏不为无见。法人攻占基隆。必须迅速驱除。勿任久踞为患。本日已有旨将刘铭传补授福建巡抚。仍驻台湾督办防务。更属责无旁贷。著即极力筹办。以副委任。台北富绅林姓。叠谕刘铭传晓以大义。令其集团助剿。著即查明该绅职名具奏。徐承祖所请饬令该绅总办借饷团练事宜。如事属可行。即著奏明办理。台湾军火缺乏。著李鸿章、曾国荃、杨昌浚、张之洞、倪文蔚、设法接济。法人有封海之说。全台口岸甚多。必有可以运送之处。前据刘铭传电称。可由新竹登岸。著该大臣等遴派精细员弁。妥为运解。或由外国商船受雇包运。给予重价。并著妥为筹办。毋稍膜视。台郡土匪蠢动。著刘铭传督饬地方官弹压解散。速靖内患。原摺均著钞给阅看。据杨昌浚电称、台湾饷绌。已饬司设法接济。具见力顾大局。即著迅筹解往。吴鸿源所募两营。著该督饬令设法渡台助剿。毋稍迟延。彭楚汉现拟雇鱼船渡新竹鹿港。藉通文报。并著传知该提督妥为办理。闻马江之战。扬武轮船击中法船。炮子并未炸开。经洋人剖视。有炭无药。此必有人从中作奸。致有此事。嗣后统兵大臣等。于所用军火。务当遴派妥员经管。随时详加检点。以资利用。勿稍疏忽。此旨著李鸿章先行分别摘要电知各处。以期迅速。将此由六百里各谕令知之。洋

务

　　

○又谕、发往福建差遣委用之候选知府何隆＜闲＞、胆敢捏造保奖知府官阶。本日已有旨革职拏问。解交刑部治罪。该革员业已出京。现在行抵何处。著李鸿章、曾国荃、杨昌浚、卢士杰、一体严密查拏务获。派员解部审办。将此由五百里谕知李鸿章、曾国荃、杨昌浚、并传谕卢士杰知之。现月　　

○又谕、电寄潘鼎新、苏元春力战屡捷。奋勇可嘉。著派该提督帮办潘鼎新军务。该抚即传知督军速进。恢复各城。渥膺懋赏。电寄　　

○以前直隶提督刘铭传为福建巡抚。仍驻扎台湾督办防务。　　

○以河防出力。赏开归陈许道陈彝花翎。河北道许振祎随带加三级。现月　　

○癸丑。谕内阁、岑毓英等奏、云南田粮减成限满。体察情形。徵收尚难复额。分别开单呈览一摺。前因云南甫就肃清。百姓元气未复。将各属应徵钱粮。予限十年。分别蠲缓。兹据奏称、十年限满。查明各属荒熟田地。实因肃清未久。户口尚稀。荒芜未能复额。若将应徵钱粮。照常徵收。民力实有未逮。加恩著照所请。除旧熟新垦各田地。自本年一律入额起徵外。其查出各属暂荒田地。应徵条丁公耗官庄等银。二万八千七百九十八两零。税秋米麦荞折一万八千八十五石零。著再分限三年。缓至光绪十一年至十三年。陆续分别入额徵收。查出各属永荒田地。应徵条丁公耗官庄等银四万八千三百八十七两零。税秋米麦荞折三万一千二百三十一石零。暂行蠲免。再予宽限十年。以苏民困。该督等即刊刻誊黄遍行晓谕。务使实惠均沾。毋任吏胥舞弊。用副轸念黎元至意。现月　　

○又谕、本日据刑部奏、讯明苏拉自缢身死一案。苏拉李二。于八月十一日。在紫禁城内兵部茶房。忽患痰迷。自缢身死。并无别故。应毋庸议。该前锋统领等。于此等素有痰疾之人。未能查逐。又八月十六日夜闲。紫禁城内。有放爆竹情事。亦未查明具奏。殊属怠玩。所有此二日直班之前锋统领。护军统领。及景运门该班章京。均著查取职名。交兵部严加议处。现月　　

○谕军机大臣等、吴大澂奏、海岸宽阔。无所屏蔽。难避敌炮。若于沿海地方多筑长墙。枪队炮队。即伏其下以击敌。自立于不败之地。足固军心。费省功多。于海防大有裨益等语。著沿江沿海各将军督抚等。将该京卿所奏各节。体察地方形势。是否可行。酌度办理。原片均著钞给阅看。将此由五百里谕知庆裕、穆图善、曾国荃、杨昌浚、张之洞、卞宝第、卫荣光、刘秉璋、潘霨、彭祖贤、刘铭传、陈士杰、倪文蔚、并传谕卢士杰知之。洋务　　

○又谕、电寄杨昌浚等。澎湖居台厦之闲。孤悬海中。该处筹防是否周密。著杨昌浚、刘铭传、彭楚汉、妥为筹备。毋稍疏虞。法人注意台湾。各处口岸防兵。如能敌至即击。庶可挫凶焰而折狡谋。电寄　　

○河南巡抚鹿传霖奏、遵调四营派员管带北上。得旨、即著该抚饬令蒋东才管带精锐四营。赶紧启程北上。所有新募勇营。并著迅速成军。勿再延缓。其抽调练军。务当勤加训练。以期得力。毋得有名无实。摺包　　

○都察院代递候补通判蔡钧奏、嗣后出洋随带各员。请饬出具切实考语。方准奏调。下总理各国事务衙门知之。摺包　　

○甲寅。钦奉慈禧端佑康颐昭豫庄诚皇太后懿旨。署甘肃甯夏镇总兵冯南斌。现在带队北上。著归善庆节制调遣。洋务　　

○谕军机大臣等、电寄李鸿章等。刘铭传八月十五日奏报接仗情形。已悉。所请治罪之处。加恩宽免。前已叠谕南北洋拨船援应。该抚当督军固守。并设法驱逐法人。毋任久占基隆。援军一时难到。总须就地取材。闻居住大稻埕之知府陈霞林。豪侠可用。举人连日春、潘成清、陈树蓝、均有乡望。富绅林维源。现在避匿。闻厦门举人陈宗超。为该绅所信。可令赴台寻觅。著刘铭传婉词劝勉。借饷办团。以大义感动。勿得勒派。据李鸿章电称。已拨银十万两。并属杨昌浚潜运银十二万赴台。如已运到。军心可振。盛昱等奏、南澳厦门。可绕至后山苏澳等处登岸运送军火等语。李鸿章、曾国荃、务当迅速筹办。并与张之洞杨昌浚电商。凡有可以援台之处。竭力筹画。切勿畏难坐视。电寄　　

○督办台湾军务刘铭传奏陈基隆沪尾接仗情形。得旨、台防万紧。朝廷殊深焦虑。昨又谕南北洋大臣。派拨兵轮援应。刘铭传素有谋略。务当勉力筹防。联络绅民。并出奇制胜。挫彼凶锋。以保台湾全局。所请治罪之处。著加恩宽免。摺包　　

○乙卯。谕军机大臣等、据张之洞电奏、潘鼎新岑毓英均苦无饷等语。关外军情万紧。饷项岂可稍缺。致误戎机。湖南四川相距较近。所有该省拨协云南广西军饷。即赶紧如数拨解。不准迟延。并于应解协饷外。丁宝桢无论何款。再行筹垫解赴云南。卞宝第、彭祖贤、庞际云、无论何款。再行筹垫解赴广西。总期多筹速解。毋任缺乏。此项垫款。即由各省应协该两省饷项内。解交川楚归款。至应如何分还之处。著户部妥筹划拨。其余欠解云南广西饷项各省关。并著该部查明迅速严催。将此由六百里谕知丁宝桢、卞宝第、彭祖贤、并传谕庞际云知之。洋务　　

○又谕、电寄张之洞据电称、拟将藩运两库京饷银十万五千两。截留为云桂两军购军火等语。此项京饷。著准其截留。核实购备军火。迅速解往应用。滇粤饷银。已寄谕丁宝桢、卞宝第、庞际云、迅速筹解。即由张之洞分别电咨潘鼎新、岑毓英知悉。电寄　　

○又谕、电寄李鸿章等。左宗棠奏筹议援台一摺。著照所议。南洋派兵轮五艘。北洋派兵轮四五艘。在上海会齐。杨岳斌统带八营。由汉口搭轮船赴沪。即统领各兵轮赴闽。先至厦门。探明法船情形。绕至鹿港等处登岸。相机援剿。李鸿章、曾国荃、即将兵轮派定。并电知左宗棠、杨岳斌遵照。程文炳、周盛波、两军调度。著李鸿章等遵照九月初六日谕旨办理。电寄　　

○丙辰。谕军机大臣等、电寄李鸿章。昨谕李鸿章派兵轮四五艘赴沪与南洋所派各船。并交杨岳斌统领赴台援剿。封河在迩。著李鸿章迅即派往。勿稍迟延。电寄　　

○赐故科尔沁贝子衔镇国公棍楚克林沁奠。并赏银一千两治丧。伊子那苏图以辅国公承袭。寻予谥勤恪。现月　　

○纂修官王寿彭恭纂　　

帮总纂官程棫林恭辑监修总裁世恭阅四月十七日正总裁那恭阅八月二十三日专司藳本陆恭覆阅癸丑二月初十日　　

徐恭阅六签十一月二十六日　　

荣月日副总裁唐月日　　

宗室宝恭阅三签七月十八日

　　

陈恭阅五签十一月二十日　　

熙月日　　

郭恭阅九月十二日　　

宗室麒月日蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百九十四　　

光绪十年。甲申。九月。丁巳。谕军机大臣等、电寄曾纪泽。据电称、傥不索兵费。津约可照否。乞速谕以便酌覆法之密探者等语。法人肇衅。现踞基隆。惟有力筹攻取。期操胜算。如彼果悔祸。照会曾纪泽转圜。即由该大臣电奏。惟中国亦有应向彼拟约之条。届时谕知该大臣。与津约一并酌度办理。电寄档　　

