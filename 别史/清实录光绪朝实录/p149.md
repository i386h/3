<!-- { "loadSidebar": true } -->
○又谕。文格奏。特□□□尔□贪婪乖谬之知县一摺。据称峄县门丁路耀之等。被当商刘德渊控告。藉端诈赃等情。当委派巡检李树坚。高文保。驰往守提人证。旋据署峄县知县朱永康等会禀。高文保因疯自戕身死。经委员查验。委系被人杀害。并非自戕。复据路耀之等。供称朱永康。因挑穵运河。向刘德渊当铺派捐京钱一千二百千。复用衣箱向该铺强当未允。该铺借给朱永康银四百两。系由朱永康族侄朱宝森转交收受。路耀之等诈赃属实等语。山东署峄县事候补知县朱永康。于所属当铺。藉端科敛。勒借多赃。已属贪婪溺职。委员高文保被害。又复捏禀自戕。希图欺蒙。其族侄朱宝森。系案内要证。抗不交出。显系畏审隐匿。尤为乖谬。朱永康著即革职拏问。交文格严行审讯。务期水落石出。并勒令将朱宝森赶紧交出。一并归案审办。现月　　

○谕军机大臣等。工部奏。各项典礼。需用缎疋纺丝。请饬先期织办。并请饬部拨款各摺片。据称穆宗毅皇帝。孝哲毅皇后。梓宫奉安后。恭请神牌还京。沿途支搭黄幄。并一切差使。约需明黄云缎二百五十疋。明黄素缎二百疋。明黄纺丝一千五百疋。又改饰太庙龛座。应换通天帐幔。左右壁衣案套等项。穆宗毅皇帝。孝哲毅皇后。升祔太庙。应添帷幄帐幔。三面壁衣。并软片等项。约需明黄云缎二百八十一疋。明黄纺丝三百四十五疋。恭送实录玉牒。应用行箱包袱油单等项。约需明黄云缎五十七疋。明黄纺丝三百六十七疋。请分饬筹款赶办等语。工部需用缎疋等项。事关典礼。自应克期筹办。梅启照现在兼管杭州织造。即著查照该部所奏缎疋纺丝数目。及发去式样迅速织办。统于本年八月以前。一律解部。毋稍迟延。其所需银两。著户部速拨款项。咨行浙江巡抚。严饬该藩司。按照指拨数目。解交杭州织造应用。以济要需。将此谕知户部。并由四百里。谕令梅启照知之。现月　　

○署湖南巡抚布政使崇福奏。粤西全州土匪窃发。派营防剿情形。得旨。据奏广西全州地方。土匪窃发。与杨重雅前奏。大略相同。著该署抚。懔遵前旨。仍饬派出各营。认真防剿。毋稍疏懈。月摺　　

○以记名总兵全祖凯为山东兖州镇总兵官。姝签　　

○戊子。谕内阁。御史李嘉乐奏。请饬确查节孝。汇请恩恤一摺。向来各省。遇有节孝可风。均著奏请旌表。此次直隶山西河南陕西各省。罹此旱灾。小民当饥困之余。忍死全亲。舍身取义。尤属可嘉。各该省傥有此等孝子顺孙。节烈妇女。事实确凿者。著各该省督。抚。通饬各州县。随时采访。汇案奏请旌表。以维风化。现月　　

○又谕。御史李嘉乐奏。访明河南殉难士民妇女。恳请旌恤建祠等语。河南安阳县地方。于同治年闲。被匪窜扰。该处士民人等。或御贼捐躯。或从容尽节。均堪悯恻。该御史籍隶河南。见闻较确。所有殉难之廪生刘景山等。著该部查明。除业经得有恤典外。余均著照例。分别旌恤。并准其自行捐资建祠。现月　　

○又谕、御史李嘉乐奏。已故署江甯盐巡道袁保庆之女。许字已故工部郎中毛亮熙之子毛绳治为室。闻夫故过门守贞。已及五年。又四川补用知府胡均之女。许字原任礼部尚书祝庆藩之孙祝峻为室。闻夫故过门守贞。已及六年。又杨大来之女。许字江西盐法道王嵩龄之子王德润为室。闻夫故过门守贞。已及八年。恳请旌表等语。袁氏、胡氏、杨氏、矢志完贞。洵属可嘉。均著准其旌表。现月　　

○以兵部尚书广寿。工部左侍郎成林。为总管内务府大臣。议覆　　

○己丑。谕军机大臣等崇志奏、请酌加俸饷马乾银两一摺。凉州庄浪满洲营兵。例支俸饷马乾银两。向由甘肃藩库支领。嗣经奏明。由四川协甘饷内。每月划拨实银五千两。以为该两营俸饷马乾之需。仅敷旧额三分之一。现据崇志奏称。兵丁苦累。请再加二成等语。并照所请。仍由四川协甘饷内。每月加拨实银二千两。并前按月划拨之五千两。每月共拨银七千两。以足该两营五成饷需。即著左宗棠。丁宝桢。照数筹解划给。自奉旨之日起。由崇志委员领取。俾得认真操防。前据编修高万鹏奏。请将关外勇丁。留布各城。选精锐以补换防兵额。其余分业农商。以实回疆等语。著左宗棠酌度情形。妥筹办理。原摺著摘钞给左宗棠阅看。将此各谕令知之。现月　　

○西安左翼副都统图明额因病乞休。得旨。以原品休致。月摺　　

○庚寅。谕内阁。御史彭世昌奏。条陈备荒救荒各事宜。请颁发举行。分别开单呈览一摺。著户部详细酌核。择其可行者。颁发各省妥筹办理。现

月

　　

○又谕裕禄奏。已故都统。前在安徽。著有勋绩。请旨宣付史馆。并建专祠一摺。已故乌鲁木齐都统英翰。前经降旨从优赐恤。并于安徽省建立专祠。兹据裕禄奏称。该故员在凤阳府等处。驻兵最久。功德在民。该处绅耆等。胪陈事迹。各请建立专祠等语。英翰在皖。宣力年久。初在合肥宿州等州县。激励团练。遏粤匪之北趋。生擒捻首张落刑。嗣统领蒙亳诸军。由知府洊升巡抚。叠经督兵赴援蒙城麻城等处。并力解雉河之围。同治六七年闲。会师剿办捻匪。次第荡平。实属勋勤懋著。著照所请。将该故员事实。宣付国史馆。并准于凤阳、寿州、宿州、阜阳、蒙城、涡阳地方。各建专祠。以彰荩绩。现月　　

○谕军机大臣等。前因山西河南被灾甚重。谕令江苏等省。每省协济山西河南银各数万两。俾资赈需。兹据阎敬铭曾国荃奏。办理赈务。万分窘迫。请于各该省。指定确实数目。协济晋省银六十万两等语。现在山西尚未得有透雨。饥民待赈。为日甚长。亟应速筹接济。著即由江苏、安徽、江西、浙江、福建、湖北、湖南、山东、四川、广东、各筹拨银六万两。克期解赴山西。以应急需。晋民被灾之惨。朝廷实深矜悯。所有应行加赈事宜。著阎敬铭曾国荃。悉心会商。认真经理。毋令失所。阎敬铭等。原摺。著钞给各该省督抚阅看。将此由五百里。谕知沈葆桢、何璟、李瀚章、刘坤一、丁宝桢、吴元炳、阎敬铭、裕禄、刘秉璋、梅启照、邵亨豫、文格、曾国荃、张兆栋、吴赞诚、并传谕葆亨、潘霨、崇福、勒方锜、知之。现月　　

○巡阅长江前兵部右侍郎彭玉麟奏。巡阅长江五省水师。由籍启程日期。得旨。览奏已悉。该侍郎力疾启程。不辞劳瘁。实属公尔忘私。无负委任。著将操防事宜。认真稽查。仍随时加意调摄。以慰廑系。月摺　　

○壬辰。谕内阁。刑部左侍郎袁保恒、由翰林洊擢卿贰。前在江苏安徽等省。随剿捻匪。叠著战功。嗣复在陕西办理转运事宜。俱臻妥协。此次派往河南帮办赈务。尤能任怨任劳。悉心经画。遽闻溘逝。轸惜殊深。袁保恒、著加恩照侍郎例从优赐恤。任内一切处分。悉予开复。应得恤典。该衙门查例具奏。伊子袁世勋著俟服阕后由吏部带领引见。寻照一品病故例给赐祭葬。予谥文诚。现月随手　　

○谕军机大臣等。刘坤一等奏。省城西门。陡遇风灾。现在查办等语。前月初九日。广东省城外。雷雨大作。暴风随之。倒塌房屋一千余闲。覆溺船只数百号。伤毙人口。约计不下数千人。览奏实深轸念。著刘坤一。张兆栋。先行确看。妥为抚恤。俾无失所。其压毙淹毙人口。以及被风损坏之房屋船只。分别资助殓埋修复。至距省较远之处。有无同时被风。田庐船只等项。有无伤捐。人口有无伤毙。并著迅速查奏。一面设法安抚。清远县属堤基。复被河水损坏。地方有无被淹。一并查奏。以慰廑系。将此各谕令知之。现月　　

○两广总督刘坤一奏。广西全州兴安接壤地方。土匪滋事。剿捕情形。得旨。著即严饬该处员弁。认真剿捕。务将首要各匪。悉数拏获惩办。以靖地方。月摺　　

○以过支公款赔缴清楚。复广东水师提标即补副将陈锦涛职。月摺　　

○癸巳。调礼部左侍郎黄倬为刑部左侍郎。未到任前。以内阁学士冯誉骥署理。以署兵部左侍郎王文韶为礼部左侍郎。仍兼署兵部左侍郎。现月　　

○甲午。御史欧阳云奏。灾难频仍。急求挽救。暨使臣互相攻讦。请饬速回。并节出使经费。下该衙门知之。现月　　

○纂修官王同愈恭纂　　

总纂官钱骏祥恭辑监修总裁世恭阅一签三月二十三日正总裁那恭阅四月十五日专司藳本陆恭覆阅壬子六月十二日　　

徐恭阅闰六月十一日　　

荣恭阅一签八月十三日副总裁唐恭阅二签九月十八日　　

宗室宝恭阅二签三月二十日

　　

郭恭阅四月十六日　　

熙月日初校修改下卷叁拾叁签王大贞恭校陈恭阅三签五月十九日覆校修改下卷拾签刘翼经详校宗室麒月日总校修改下卷肆签田智枚总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之七十二　　

光绪四年戊寅四月乙未。谕内阁。工部奏。请饬催生息银两一摺。山东运司应解工部生息银两。近年经该部奏催。仅以数千两报解塞责。以致积欠甚多。现在工部需款孔亟。著文格严饬该运司。将此项生息银两。自本年为始。按照奏定章程。无论徵数多寡。于报解时。工部与内务府各以五城。以时分解。毋得两歧。至历年欠解工部生息银五万余两。并著文格将如何分年补解之处。酌定章程。奏明办理。现月　　

○谕军机大臣等。御史李璠。田翰墀奏。顺天直隶所属被灾各州县。除业经报明者。将钱粮分别蠲缓外。其未经报明各处。地方官严催完纳。民生实为困苦。请旨办理等语。被灾各处小民。流离颠沛。糊口维艰。何堪再事催科。致滋烦扰。著李鸿章、万青藜、彭祖贤、督饬属员。续行查勘。将实系被灾各州县村庄。确实查明。应如何分别蠲缓钱粮之处。即行据实具奏。用副轸念灾黎至意。至所称请令吴大澂周历灾区。筹办赈务。前据李鸿章奏。已商令吴大澂驰往河闲府属。会督官绅。实力查办。著仍令该编修。随时妥筹散赈。认真经理。原摺均著钞给阅看。本日又据御史李桂林奏。景州门丁马汝霖。句串劣绅刘经枌、高贻方等。阻挠赈务。贻害良民。并马汝霖冒充职官。请旨查办等语。劣绅贱役。句串舞弊。假公济私。该知州所司何事。乃竟毫无觉察。殊属不成事体。著李鸿章一并查明。分别从严□□□尔

□办。毋稍徇隐。原摺著钞给李鸿章阅看。将此各谕令知之。现月　　

○丙申。孝端文皇后忌辰。遣官祭昭陵。起居　　

