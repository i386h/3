<!-- { "loadSidebar": true } -->
○谕军机大臣等、自铜瓦厢决口。河流北徙。叠经臣工条陈。挽归南行故道。上年谕令曾国荃等公同集议。定一妥善办法。迄今尚未会奏。现在郑州决口。夺溜南趋。一月以来。纷纷建议。翁同和、潘祖荫奏称、今之决口。由贾鲁河入淮。直注洪泽湖北高南下。断不能入黄河故道山东之患。仍不能弭。是以故道为必不可复。御史赵增荣摺。则称仍复山东故道。应在牡蛎口建筑长堤。逼水攻沙。庶海口不浚自辟。是亦以南流为不可行。阎敬铭奏称、曾国荃等现已开穵成子河碎石河引黄水出杨庄故道。应再将虞城至徐州五六百里旧河身。一律挑浚其说以复故道为主。御史刘恩溥摺。大意略同。黄流或南或北。关系均极重大。若必挽归南行故道。曾国荃等前已筹议至再。深恐事艰工钜。糜帑无成。若仍听其北流。近年积淤日高。将来害及畿辅。其患亦不可不防。著李鸿藻于查办决口之便。黄水现在情形。究竟宜南宜北会同众说。权其利害轻重。详晰具奏。翁同和、潘祖荫摺一件。阎敬铭、刘恩溥、赵增荣、摺各一件。均著钞给阅看。将此谕令知之。现月　　

○又谕、有人奏、河臣误工殃民。请旨查办一摺。据称本年八月初闲。黄河堤岸冲刷。险形已见。成孚、并未亲履河干。十一日工次已报大险。该督尚藉词避忌。在途迁延河夫灾民。将幕友李姓支解投河。不敢弹压。奏报捏饰。讳决为漫。讳四五百丈为三四十丈。且谓居民迁徙。并未损伤一人。请饬查办治罪等语。著李鸿藻、薛允升、按照所参各款。确切查明。据实具奏。不得稍涉徇隐。原摺均著钞给阅看。将此谕知李鸿藻、并由四百里谕令薛允升知之。现月　　

○总理各国事务衙门奏、续议葡约二条。一、未经定界以前。照依现时情形。彼此均不得有增减改变之事。一、未经中国允准。葡人不得将澳门让与他国。从之。摺包　　

○以记名总兵闪殿魁为甘肃凉州镇总兵官。现月　　

○予军营病故总兵蒋东才优恤。摺包、上以孟冬享太庙。自是日始、斋戒三日。起居　　

○壬午。先是给事中方汝绍、御史周天霖、李士琨、先后奏请开办河工新捐。下部议。至是议上。除归部收之免保举、免考试、加级、纪录捐复、补滥银两、捐输赎罪、并京外收捐翎枝等项。仍照旧办理外。所有虚衔封典贡监等项。照例银减五成。实官双月三班。分发指省。并分缺先分缺闲本班尽先各花样。照例银减四成。另立郑工新例遇缺先花样一项。照例银减二成。从之。摺包　　

○以部察院左都御史祁世长署礼部尚书。　　

○癸未。孝敬宪皇后忌辰。遣官祭泰陵。　　

○谕军机大臣等、本日据都察院奏、总兵罗辅臣、呈请急堵铜瓦厢决口。就郑州以下。杨庄以上河身。开通引水。使由云梯关入海。又据御史刘纶襄奏、黄水亟宜规复南河故道。以纾国帑各一摺。著李鸿藻归入阎敬铭等摺。一并妥筹具奏。原摺呈均著钞给阅看。将此谕令知之。现月　　

○安徽巡抚陈彝奏、查明皖北水灾。并豫筹冬防情形。得旨、所有皖北被灾户口。著即妥筹抚恤。毋任失所。并督饬文武各员。将冬防事宜。认真筹办。以靖地方。摺包　　

○命河东河道总督成孚开缺。仍留工效力。以前河南巡抚李鹤年署河东河道总督。现月　　

○以剿匪出力。予云南知州殷如珠优叙。摺包　　

○以捐助贩款。予郎中尹德培二品顶戴。运判徐绍垣议叙。摺

包　　

○以亏欠银两。革山东招远县知县孙常春职。籍产备抵。纂修官章梫恭纂　　

帮总纂官程棫林恭辑监修总裁世恭阅一签五月二十一日正总裁那月日专司藳本陆恭覆阅癸丑六月二十六日　　

徐月日　　

荣月日副总裁唐月日　　

宗室宝恭阅一签十月初五日　　

陈恭阅二签三月二十六日

　　

熙月日　　

郭恭阅十一月十一日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之二百四十八　　

光绪十三年。丁亥。冬十月。甲申朔。享太庙。上亲诣行礼。记注　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。　　

○遣官祭端慧皇太子园寝。　　

○诣储秀宫问慈禧端佑康颐昭豫庄诚皇太后安。至癸丑皆如之。记注　　

○颁光绪十四年时宪书。　　

○以神灵显应。颁广西永康州城隍庙扁额曰瓶峰昭护。现月随

手

　　

○谕内阁、前据御史张廷燎奏、河南新郑县民女蒲爱妮、叩阍代兄伸冤。承审官含糊断结等情。当谕令恩承、薛允升、提讯具奏。兹据奏称、蒲爱妮。所控伊兄蒲秋生被害一案。讯据蒲遂兵供系蒲套妮挟嫌贿属蒲魁妮杀害。叠经提证研讯。蒲魁妮坚不承认。蒲套妮在逃未获。蒲秋生尸身迄无下落。请将蒲魁妮照例监禁。俟缉获蒲套妮质讯等语。此案要犯日久未获。以致滞狱多年。迄未定案。著倪文蔚饬属将蒲套妮即蒲法成、严拏务获讯办。以成信谳。新郑县知县邹金生。于蠹役诈赃。毫无觉察。并任令要犯潜逃。酿成重案。实属谬妄糊涂。玩视命案。邹金生著即行革职。开归陈许道鞠捷昌。承审此案。并非含糊断结。前署开封府知府陈桂芬。亦无辗转诿卸情事均著毋庸置议。现月　　

○又谕、前据都察院奏、河南民人李延华、以知县违例收漕滥刑毙命等词。赴该衙门呈诉。当谕令边宝泉提案研讯。嗣据御史张廷燎、以洛阳县知县王道隆、滥加粮额。酷刑毙命抚臣规避失察处分。恐难彻究。请饬查办。复谕令恩承、薛允升、确切查讯。兹据讯明覆奏。此案洛阳县知县王道隆。因民人李延涌等传帖聚众。阻挠收漕。将李延涌拏获。辄非法殴打。立时拷毙。事后复添造日期。捏报病故。实属暴戾糊涂。王道隆著即行革职。发往军台效力赎罪。孟津县知县陈理裕。虽讯无扶同捏报情事。惟未将李延涌刑毙缘由。查讯明确。率以受杖后越日身死详报。河南府知府承恩。事前既未将此案查明禀揭。事后复照详率行拟结。候补知府冯光元。亦未查明。辄与承恩照详会禀。署洛阳县知县康乃猷。明知该县漕粮向有浮收。不肯举发。含糊断结。均著交部分别议处。前河南巡抚边宝泉。于王道隆滥刑毙命各节。不行即时参奏。著交部察议。寻议上。承恩等均应革职。边宝泉应降二级留任。公罪可否准其抵销。请钦定。得旨、边宝泉准其抵销。余依议行。现月摺包　　

○御前大臣奏、今日皇上致祭太庙。光禄寺正卿荣惠递福胙。行走错误。应请交部议处。下部议。寻议照恭展祭文失仪例。罚俸一年。公罪准其抵销。从之。摺包　　

○护理广西巡抚李秉衡奏、本年七月融县南城外市民失火。延烧民房四百一十三户。内贫民一百二十六户。得旨、著即饬属详查被灾户口。妥为抚恤。毋任失所。摺包　　

○又奏、修复镇南关城工竣。绘图呈览。报闻。随手　　

○又奏、南甯柳州浔州桂林等府。捕除土匪各员弁。可否酌保数人。得旨、准其分案酌保数人。毋许冒滥。摺包　　

○予随营病故广西补用参将蒋太富等八员照军营立功后瘴故例优恤。摺包　　

○乙酉。以神灵显应。颁奉天通化县关帝庙扁额曰龙沙昭佑。城隍庙扁额曰神京翊卫。龙王庙扁额曰天池钟庆。现月　　

○丙戌。谕军机大臣等、本年顺天直隶各属。洼区积水未消。春麦未能播种。赏拨江苏海运漕米十万石。并由李鸿章在直隶藩库添提银八万两。办理春赈。开州黄河漫溢。灌入山东濮州等处。准令张曜截留新漕五万石。湖北罗田、石首及沔阳等州县。先后被水。准令奎斌截留冬漕三万石。顺天通州等处被水。赏拨京仓漕米五万石。河南郑州漫口。黄流夺溜南趋。被灾地方甚广。钦奉懿旨。发给内帑银十万两。并准倪文蔚截留银三十万两。复特谕曾国荃等、将十四年分江北及江苏应行河运京仓米石。全数截留。俾资赈济。直隶永清等县。安徽怀甯太和等县。江西进贤新城等县各被水。江西彭泽等县被水被旱。浙江富阳等县。山东齐河县各被水。湖北汉口镇被火。湖南龙阳等县被水。河南南阳等县被风被水。内乡等县被水。武陟县小杨庄被淹。四川安县等县、陕西省城各被水。陕西长武榆林等州县各被水被雹。山阳县及洋县各被水。甘肃洮州等处被雹。平番等县被雹被水。又洮州被水被雪。甘肃新疆温宿等处被水。广西淩云县被风被雹。龙州融县等处被火。云南开化府等属被火。平彝县被水。建水县被雹。均经该督抚等查勘抚恤。小民谅可不至失所。惟念来春青黄不接之时。民力未免拮据。著传谕该督抚等、体察情形。如有应行接济之处。即查明据实覆奏。务于封印以前奏到。候朕于新正降旨加恩。再直隶开州、安徽安庆等府、浙江仁和等州县、临安等县各被水。浙江长兴等州县被风被旱。湖南澧州临湘益阳等州县。河南滑县各被水甘肃新疆拜城县被水被雹。均经该督抚等委员查勘。即著迅速办理。并将来春应否接济之处。一并查明。于封印前奏到。此外各省有无被灾地方。应行调剂抚恤之处。著该将军督抚等一并查奏。候旨施恩。将此各谕令知之。现

月

　　

○丁亥。谕军机大臣等、巡视中城御史托佛欢等奏、遵旨拏获匪徒一摺。所有拏获之小霸王康升儿即康二、著刑部讯明惩办。现月　　

○吏部奏、私罪革职安徽凤颍六泗道任兰生、业经奉旨准其开复。应否仍回原省差委。得旨、著仍遵前旨准其捐复差委。俟引见后归部选用。随手　　

○督办广东防务前云南提督冯子材奏、病躯不克到任。恳请另＜闲＞贤能。得旨、冯子材仍著暂留广东督办钦廉防务。毋庸开缺。摺包　　

○予阵亡团绅江苏平阳屯屯官唐守忠于沛县捐建专祠。子锡彤振海附祀。摺包　　

○戊子。谕内阁、御史王会英陈奏事件摺内。东陵字样未经擡写。非寻常疏忽可比。王会英著交部严加议处。寻议革职留任。从之。现月摺包　　

