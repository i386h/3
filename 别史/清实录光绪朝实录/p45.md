<!-- { "loadSidebar": true } -->
○浙江学政胡瑞澜奏。遵旨查办葛毕氏案。恭陈案情歧异情形。得旨此摺著交刑部归案讯办。摺包　　

○以青饶洛坠济克美为商上三品总堪布。现月档　　

○庚子。享太庙。遣睿亲王德长恭代行礼。　　

○遣官祭太岁之神。外记注　　

○以兵部左侍郎崇厚署左翼总兵。现月档　　

○以吏部左侍郎恩承兼署户部左侍郎。兼管三库事务。现月档　　

○以正蓝旗满洲副都统尚宗瑞署正蓝旗护军统领。　　

○以镶黄旗蒙古副都统阿昌阿署镶黄旗满洲副都统。外记注　　

○辛丑。兼署湖广总督湖北巡抚翁同爵。奏。请将江夏县浒黄巡检。移驻均州孙家湾地方。以资弹压。下吏部议。摺包吏部议覆俟查　　

○旌表割臂疗姑。户部左侍郎荣禄继母颜札氏现月档　　

○壬寅。是日立春。礼部进春山宝座。顺天府进春牛图。　　

○癸卯。孝全成皇后忌辰。遣官祭慕陵。　　

○以京师去冬得雪稀少。已交春令。农田待泽甚殷。遣恭亲王奕诣大高殿。恭代祈祷行礼。惠郡王奕详诣时应宫。贝勒载澂诣昭显庙。镇国公奕谟诣宣仁庙。辅国公载濂诣凝和庙。拈香。现月档　　

○以攻克越南者岩贼巢予升任广西巡抚前广西布政使严树森、调任四川布政使前广西布政使文格、优叙赏左江道周星誉、守备周辛杰等、花翎。同知魏鼎薰、府经历吴庆芾等、蓝翎副将李玉书、巴图鲁名号。余攻叙加衔开复有差。剿捕档　　

○蠲免浙江杭嘉松属、仁和、海沙、芦沥、鲍郎、横浦、浦东、等场。荒芜沙淤坍废。尚未垦复各灶地荡涂。应徵光绪元年灶课钱粮。现月档　　

○甲辰。谕内阁、裕禄奏。甄别庸劣不职各员。请分别降革一摺。安徽候补知府徐恕曾。才具平庸。难膺表率。著以同知降补。建德县知县路岯、举止轻浮办事任性。宣城县典史童国瑛。躁妄不谨。怀远县主簿田昶龄。声名狼藉。候补县丞舒顼枝。行止鄙陋。均著革职。以肃吏治。现月档　　

○谕军机大臣等。庆春等奏请饬派练军缉捕匪徒一摺。据称多伦诺尔。即喇嘛庙地方。与张家口所辖接壤。该处时有匪徒在路行劫。该旗额兵无多。请由口内派军协缉等语。著李鸿章饬令地方官。酌派宣化练军五六十名。在张家口外至喇嘛庙一带大路。分起往来巡缉。拏获贼匪。即解由宣化镇总兵就近移送道府委员审办。庆春等仍当督饬蒙古官兵。各于本游牧地方。实力兜拏毋稍疏懈。将此各谕令知之。剿捕档　　

○乙巳。谕军机大臣等。内务府奏。光绪元年分内务府经费。经户部奏拨九江关常税银十五万两。除陆续解过外。尚欠银六万两。并摊缴薓价。及带完陈欠银一万两。至今未据报解。请旨饬催等语。内务府经费。关系紧要。岂容任意延宕。著刘秉璋、李文敏、严饬九江关监督。迅将上年欠交银两。星速筹拨。务于二月内解交。以济要需。其本年应解之款。并著依限解清。毋任再有蒂欠。将此由四百里谕知刘秉璋、并传谕李文敏知之。现月档　　

○丙午。宣示成皇帝忌辰。上诣奉先殿寿皇殿行礼。遣官祭慕陵。谕军机大臣等。前据英廉奏。塔城每年请加拨银三万两。以备宣化官兵到防之用。经户部议令左宗棠。查明办理兹据左宗棠奏称宣化官兵。现未到防。自无庸加拨。惟山东等省。应拨该城专饷迄未报解。请旨饬催等语。塔城待饷孔殷。著裕禄、丁宝桢、鲍源深、李庆翱、谭钟麟、饬令藩司迅将欠解专饷。如数筹拨。以济要需。将此由五百里各谕令知之。剿捕档　　

○陕甘总督左宗棠奏。新设之甯灵厅。请拨学额四名。得旨允行。摺包　　

○又奏、请添设平远、海城、两县学额。下礼部议。寻奏。拨固原州三名。灵州一名。添加六名。两县各定额五名。从之。　　

○丁未。上诣大高殿寿皇殿拈香行礼。内记注　　

○陕甘总督左宗棠奏。川楚陕本省会哨连界地方。民情静谧报闻。摺包　　

○缓徵江西南昌、新建、进贤、新喻、莲花、安福、永新、东乡、鄱阳、余干、乐平、万年、星子、都昌、建昌、安义、德化、德安、瑞昌、湖口、彭泽、丰城、清江、新淦、二十四厅县。暨南九二卫。被水、被旱、被虫、各地方。应徵新旧钱漕有差。现月档戊申谕军机大臣等。岑毓英奏、官军剿办甯州匪徒情形一摺。甯州匪徒。经总兵何秀林等督军剿办。歼除首要各附近州城一带。现已肃清。惟＜浦女＞兮乡之通红甸等处。尚为贼踞。岑毓英现令何秀林等移兵前往。会同游击马柱所带练军。克期进剿。著即督饬该军迅速剿办。务将此股匪徒。全数埽荡。毋任再有蔓延。致贻后患。其业经肃清地方。并饬该署知州妥为抚绥。以资安集将此由四百里谕令知之。

现月

　　

○署云贵总督云南巡抚岑毓英奏、请将疏脱官犯之昆明县知县刘毓珂。先行议处。得旨。刘毓珂著先行交部议处。一面严拏朱允慎。务获照例惩办。摺包　　

○又奏、同治八年。云南省围未解剿贼吃紧。需饷孔殷奏准于四川重庆府地方。设立转运滇饷总局。现在全滇底定。拟请将该局截至光绪元年十二月底。即行裁撤。报闻。摺包　　

○予军营立功。积劳病故。花翎布政使衔候选道胡光培、议恤如例。摺

包　　

○上以次辛祈谷于上帝。自是日始斋戒三日。内记注　　

○己酉。谕军机大臣等、宋庆一军现在驻扎华阴潼关一带。该员现任四川提督员缺。未便久悬。刻下陕西河南防务稍松。宋庆能否前往赴任著李庆翱酌度情形。迅速具奏至该员赴任后。各劳勇丁。应派何人接统。并应如何归并裁撤之处。著该抚妥为筹画。奏明办理。将此谕令知之。现月　　

○又谕、额勒和布等奏、沥陈饷项拮据请拨的饷并催解协饷一摺。据称乌城防军月饷。自同治十三年为始。由山东等省每月各协拨银一万两。上年以各该省报解寥寥。奏准于山西、河南欠饷内。先拨银十万两。山东欠饷内先拨银六万两。仍未依限照拨。自上年正月以后。仅据山东省解到银四万两。山西省解到银一万两。现在饷项支绌。且由三札两盟筹借军饷。及历年垫买驼马等项银两。亟须措还。请饬部指拨各省关的饷二十万两。派员解至察哈尔。转解乌里雅苏台验收。并请饬山东等省迅筹转解欠饷等语。乌城防军需饷孔亟。自应迅筹解济。著丁宝桢、鲍源深、李庆翱督、饬藩司。迅将欠解指拨乌城协饷。埽数筹解。其每月应拨之款。并著按数报解。以备供支额勒和布等、所请指拨各省关的饷二十万两。著户部议奏另片奏、请饬催台兵盐菜银两等语。乌城所设巴里坤苏木台站弁兵盐菜银两。向由山西省拨解。著鲍源深查明。即将同治十三年。及光绪元年欠解银四千两。饬令藩司迅速筹拨。嗣后仍当源源报解。以资接济。将此由五百里各谕令知之。现月　　

○以工部尚书魁龄兼署吏部尚书。现月　　

○以都察院左都御史景廉署步军统领。现月　　

○以正黄旗汉军都统安兴阿署镶白旗满洲都统。　　

○以镶黄旗蒙古都统明庆署正黄旗蒙古都统。正黄旗满洲都统景寿署正红旗满洲都统。外记注　　

○命署四川提督胡中和。速赴云南提督本任。以重庆镇总兵联昌、署四川提督。以记名总兵田在田署重庆镇总兵官。现月档　　

○调广西右江镇总兵陈济清为四川川北镇总兵官。云南开化镇总兵杨玉科为广西右江镇总兵官。四川川北镇总兵杨福东为云南开化镇总兵官。湖南永州镇总兵朱洪章为云南鹤丽镇总兵官。现月　　

○庚戌。谕军机大臣等、前据黎培敬奏、粤边滥练句结黔匪滋事。当经谕令王文韶等。派军会剿兹据王文韶奏、游匪扰及楚疆。追剿出境情形。大略相同。匪党现踞六硐四脚牛地方。该处在黎平古州之闲。与广西之怀远接壤。前经黎培敬咨商张文德带兵往剿。王文韶现饬储裕立等军。驰赴黎靖之交。相机办理。严树森已否派队前往。著该抚等会商剿办。通力合作务将此股匪徒。迅速扑灭。以遏乱萌。毋任蔓延为患。将此由五百里各谕令知之。

现月

　　

○又谕、额勒和布等奏、请饬催山西欠解乌科两城经费银两一摺。乌科两城旗绿官兵等、岁需经费银两。向由山西拨解。上年经额勒和布等奏请饬催欠解各款。当谕令鲍源深迅速筹拨。兹据该将军等奏、称山西仅解到光绪元年经费银二万两。其历年欠解经费银全未报解等语。乌科两城需饷甚殷。亟应迅速筹解。鲍源深即将欠解光绪元年乌科两城经费银六万五千两。务于本年三月内。解至归绥道衙门转解乌城。其同治十年以来欠解乌科两城经费银十四万八千余两。并著如数筹拨。以应急需。将此由五百里谕令知之。剿

捕档　　

○辛亥。祈谷于上帝。遣惇亲王奕誴恭代行礼。外记注　　

○广西巡抚刘长佑奏、黔匪。扰及怀远添调水陆营勇驰往防剿等语。得旨。前据黎培敬、王文韶先后具奏。游匪窜扰情形。已谕该抚等会商剿办。即著严树森懔遵前旨。会商湘黔官军。协力剿捕。务将此股匪徒。迅速扑灭。以靖地方。摺包　　

○壬子。谕军机大臣等、岑毓英奏、请饬部改拨常年兵饷。并催浙江欠饷一摺。据称浙江欠解协滇饷银六十七万九千余两。迄今两年。分厘未解。其常年兵饷。又经部拨浙江银四十万两。欠数过多恐难筹解。请饬部改拨别省。并饬催浙江欠解一半饷银等语。滇省绿营俸饷。暨善后经费。一切需用浩繁。各省协滇饷银。多未解到。致将铜本银两动用。现在采办京饷。亟须各省解到滇饷。归还铜本。浙江应解协滇一半饷银六十七万九千余两。日久未据报解。著杨昌浚迅速源源拨解。以清积欠。不准宕延。至前由浙江指拨滇省乙亥及丙子年春季兵饷。共银四十万两。岑毓英请改拨别省有著之款。勒限解滇。著户部速议具奏。将此由四百里谕令知之。现月　　

