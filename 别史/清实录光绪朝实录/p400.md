<!-- { "loadSidebar": true } -->
○谕军机大臣等、电寄曾国荃所请派总署大臣酌带精于条约章京赴沪。或派锡珍等前往。均缓不济事。著毋庸议。陈宝琛昨谕俟事定后赏假持服。仍应遵旨会办。邵友濂尚谙条约。已将＜闲＞明条约。及往来照会文件发往。曾国荃即著初三日起程。兵费恤款。万不能允。中国照约撤兵。原为顾全和好。该国何得背约索赔。五条细目外。如别有要求。仍遵前旨告以请旨办理。不得擅许。电寄　　

○又谕、叠据何璟、张佩纶等电报、法全力注闽。已进八艘。请饬援应牵制等语。孤拔赴闽。有欲踞地为质之说。南北洋覆称无船可拨。惟闽疆紧急。粤浙相距较近。著彭玉麟、张树声、张之洞、倪文蔚、刘秉璋、酌拨师船前往。设法援应牵制。电寄　　

○漕运总督杨昌浚奏、抽拨清淮水师一百名。改为步队。下部知之。摺包　　

○帮办新疆军务广东陆路提督张曜奏、新疆南路饷额兵制。咨商刘锦棠统筹。下部知之。摺包　　

○甲戌。谕内阁、前因太常寺卿徐树铭奏、直隶献县城西陈家庄等村。自新开横河及堵塞古洋河后。河流倒灌。淹渍成灾。请饬妥筹保卫。当令该京卿驰往该县查勘奏办。兹据奏称、驰抵该处详加相度。拟将古洋河堵塞之处。恢复深通。由东北引入子牙河。下游仍别浚支河。以洩子牙巨涨。所有筑堤建闸开河购料等事。酌拟办法。请饬赶办等语。所奏查勘献县河务情形。尚属详尽。即著李鸿章、毕道远、周家楣、按照徐树铭所拟各节。核实估计。赶紧筹拨款项。妥为办理。总期有利无害。保卫闾阎。用副轸念民生至意。现月　　

○又谕、太常寺卿徐树铭奏、直隶清河道史克宽、所挑子牙古洋新河。水势不顺。子牙河南岸低洼。因顶托浪激。民房倾陷甚多。本年该道复于北岸加高。而南岸并未培修。致南岸各村。雨后复被水灾。请将该道严议等语。据奏请形。实属办理乖方。玩视民瘼。史克宽著交部严加议处。至上年扒堤酿命一案。炮船员弁。不即劝阻。反助村民开炮。轰毙多命。殊堪痛恨。著李鸿章查取职名。交部议处。以示惩戒。现月　　

○又谕、陈士杰奏。黄水盛涨。各州县险工叠出。设法抢堵一摺。据称前月初九等日。黄水陡涨。风雨交作。民埝大堤。节节生险。叠饬各州县抢护。东阿等十一州县。均已抢护平稳。惟齐东县萧家庄阎家庄历城县下游霍家溜河套圈利津南岸下游等处。民埝被水漫决成口。大堤内外。均被冲刷照例赔修。请旨交部严议。并请将承修各员。暂行革职。分别留任留工督修等语。山东黄河新筑长堤。甫经告竣。何以民埝又被冲决。虽据称埝工未竣。猝不及防。而一切堡房防勇。均未布置周密。究属咎无可辞。陈士杰著交部严加议处。承修印委各员。署历城县知县程兆祥、候补知县汪丽金。署齐东县知县张鸿钧。候补知县文琦。均著暂行革职。分别留任留工。责令督修。仍著陈士杰认真督饬各员。设法堵筑。务期工程稳固。永保安澜。被淹各村。有无损伤人口。并著确实查明。妥为抚恤。毋任失所。现月　　

○又谕、内阁学士陈宝琛奏□□□尔□江西甯都直隶州知州韩懿章。骫法殃民。上控京控。案牍累累。候补知府荣绶。招权纳贿。专善逢迎。九江府知府达春布。偏执昏庸。颟顸恇怯。吉安府知府钟珂。办理案件。不能持平。结怨酿患。请旨严查撤□□□尔□等语。澄清吏治。首在严劾劣员。该学士在江西学政任内。采访众论。证以实事。所□□□尔□韩懿章等各款。见闻确凿。必应从严惩处。韩懿章劣迹尤多。著即行革职。与荣绶、达春布、钟珂三员。均交潘霨按照所奏各节。分别查□□□尔□。陈宝琛奏□□□尔□片内。声明韩懿章荣绶二员。该抚未令赴任。亦未派差。是亦知其不堪任使。何以不即奏□□□尔□。现经饬令查办。傥该抚稍有瞻徇回护。定即一并严惩。懔之。现月　　

○又谕、法舰至基隆购煤。刘铭传饬封煤窑。所办甚是。著传旨嘉奖。炮台俱在低处。著即赶紧改筑。炮位是否合用。尤关紧要。法情叵测。务当布置周密。勿稍大意。断绝接济。是制敌要策。各海口均当仿照办理。著即电谕沿海各统兵大员知悉。电寄　　

○又谕、著添派许景澄。会同曾国荃、陈宝琛。在上海办理详细条约事宜。电寄　　

○会办南洋事宜内阁学士陈宝琛奏、行抵江甯日期。并遵旨赴津。会同李鸿章筹商议约各事。报闻。摺包　　

○江甯将军善庆等奏。销毁八卦州图记。并将把持侵蚀擅用马价之革员金昌等。会讯勒追。报闻。摺包　　

○山东巡抚陈士杰奏、亲赴黄县督率烟台防守。得旨、著该抚将东境沿海防务。认真布置。勤加操练。以备不虞。如有法兵船驶近。务先断其接济。彼如登岸开衅。即行并力决胜。以遏凶锋。随手　　

○以乞援守城。保全阖郡。追予两江总督沈葆桢妻林氏附祀广信府城沈葆桢专祠。现月　　

○乙亥。谕内阁、太常寺卿徐树铭奏、续勘子牙减河。分途入海情形。绘图呈览一摺。著李鸿章、毕道远、周家楣、归入徐树铭前奏。一并确实估核。次第办理。图并发。现月　　

○又谕、据张佩纶电信。法船先后退出三只。如北南各饬两船。定能逼法出口等语。江南浙江。现均无船可拨。北洋轮船稍多。著李鸿章速拨两船。备齐军火。赴闽策应。并由该署督电寄张佩纶知悉。电寄　　

○盛京将军庆裕奏。查明兴京等处。捐派各款。分别裁减。报闻。随

手

　　

○吉林将军希元等奏、吉林文风日盛。请添设满蒙及伯都讷长春两厅民籍各拔贡专额。下部议。摺包　　

○署两江总督曾国荃奏、江南防务紧急。江防轮船不敷分布。无可拨助闽省。并添派陆师策应。前路各营。报闻。随手　　

○怡亲王载敦。因病赏假一月。以镇国公奕谟署镶红旗满洲都统。明

发　　

○以捐廉添购枪械。予卸任盛京将军崇绮优叙。摺包　　

○丙子。以神灵显应。助剿土匪。颁热河围场赛＜罒干＞佛庙扁额曰普泽消氛。现月随手　　

○谕内阁、御史唐椿森奏、河务紧要。请饬各督抚认真办理等语。河工关系地方利害。宜如何实事求是。妥慎修防。若如所奏。领款则层层克扣。承修官之幕友家丁。又多染指。委员防汛。多未到工。长官毫不加察各节。种种玩视要工。尚复成何事体。著该督抚等严饬所属各员。于河工修守事宜。务须工坚料实。不准稍有克扣侵渔。委员等均应常川驻工。实力防范。不得擅离汛所。傥有前项情弊。即著从严□□□尔□办。现月　　

○又谕、张佩纶奏、镇将难期得力。据实纠□□□尔□一摺。据称署福建台湾镇总兵杨在元。前于同治年闲。在台湾镇署任。曾因滥委营缺。侵冒营饷。革职勒追。嗣以银两照数赔缴奏结。此次重至台南。军民无不忿詈。并查□□□尔□杨在田上年两次丁忧。该员系其胞弟。并未声明丁忧等语。台湾地方紧要。似此贪冒不肖之员。岂能得力。杨在元著即行革职。勒令回籍。台湾镇总兵。著何璟遴委妥员署理。现月　　

○又谕、前据张之洞奏、归化城副都统奎英、阻挠公事。于蒙民交涉事件。偏袒徇庇各节。当谕令察哈尔都统绍祺、就近确查具奏。兹据查明覆奏。副都统奎英于山西办理边务。尚无授意阻挠情事。至私栽罂粟。令解户司惩办。清丈粮地。叠次行文。先造底册。办理均尚无错谬。惟于蒙古五十一窝盗分赃一案。地方官审有确据。该衙门兵司尚以现有要差。咨提会审。该副都统失于觉察。咎实难辞。副都统奎英、著交部照例议处。另片奏。土默特蒙兵向赖游牧养赡。现经编立客民户籍。报地升科。蒙古不免失牧之忧等语。即著绥远城将军。督率土默特参领。按照当年界址。无论已开未开。穵濠立界。绘图贴说。办理明确。并著咨明山西巡抚。于升科时不得令客民任意指报。以清牧界而安蒙民。现月　　

○又谕、前据李鸿章、继格、绍祺先后奏称。热河建昌县及多伦厅附近地方。匪徒聚众滋事。叠经谕令督军会剿。嗣据该署督等奏报。屡次剿匪获胜。兹据继格奏、击散全股逆匪。生擒首要各犯一摺。此股匪徒。由白岔窜入赤峰县属。并分窜赛汉坝底旧巢。官军整队迎击。胆敢列阵抗拒。施放枪炮。官军分路夹攻。匪势不支。纷纷逃窜。歼毙多名。生擒逆首杨长清等。讯明正法。惟匪目王端仁、率党二百余人。逃入围内。及匪目周元得等未获。仍著严饬各员弁。跟踪追捕。迅将在逃余匪。悉数歼除。毋留余孽。以靖地方。该署督等前奏此股匪徒。系宋敬思杨步澐为首。此次讯据匪供。并无其人。是否属实。著确切查明。认真躧缉。毋任漏网。现月　　

○谕军机大臣等、色楞额等奏、巴勒布商民被劫一案。现经断结。书立条约。照录呈览一摺。据称巴勒布所失财物。议定偿款十八万三千四百余两。该商上认筹及达赖喇嘛等报捐银共有十万四千两。其余不敷之数。除折抵货物外。藏中无力再筹。恳恩赏给由四川先行筹拨银八万两解藏等语。此案关系中外大局。既经汉番委员断结。所有偿款不敷之项。自应早日清完。即著丁宝桢、迅速筹垫银八万两。解藏应用。仍懔遵叠次谕旨、令藏中分年归还。以清款项。所请赏给银两之处。实非政体。著毋庸议。至此案为首滋事之犯。仍著色楞额等勒令迅速交出。从严惩办。将此由五百里各谕令知之。现月　　

○又谕、御史唐椿森奏、曲艺不宜设科一摺。著大学士、六部九卿、总理各国事务衙门。归入潘衍桐等摺。一并妥议具奏。现月　　

○丁丑。谕军机大臣等、给事中万培因奏、福建船政紧要。宜速筹保护。并请旨饬下江西抚臣接济粮米各摺片。据称法兵轮船。已驶入马尾船政港内。别有铁舰停泊口外。敌船近在肘腋。船政局兵力甚单。拟请将江南调往霆庆两营。或别枝得力劲旅。拨归船政大臣调遣。中权策应。临敌之顷。沉木簰沙船以截敌舟。布水雷以张疑阵。严查奸民带煤米接济等事。尤在先期豫筹。至闽省素少屯粮。民食不支。必致内溃。建甯接壤江西饶广等处。请饬江西巡抚。派员采办米石。运交延建邵道接收。转运省门以通饷道各等语。所陈极为切要。著穆图善等按照各节。实力筹防。妥慎办理。江西产米素多。即著潘霨迅速设法。无论何款。先行动支。陆续购买。源源接济。毋任缺乏。原摺片著分别钞给阅看。将此由六百里各谕令知之。洋务　　

