<!-- { "loadSidebar": true } -->
○丙寅。谕军机大臣等。有人奏。风闻张之洞于上年四月闲。令湖南茶商分别输捐。作为创修两湖书院经费。该商叠请邀免。批斥不准。近来茶商赔累。请饬一律撤销等语中国茶叶销路不畅。由于成本太重。所奏茶。商输捐一节。如果属实。自应裁撤以恤商困。著张之洞查明覆奏。原片著钞给阅看。将此谕令知之。寻张之洞奏。遵查茶商捐助经费并无赔累。报闻。摺包　　

○丁卯。谕军机大臣等。御史崇龄奏。请饬资遣难民以靖地方一摺。著顺天府酌度情形。妥筹办理。现月　　

○又谕。御史崇龄奏。京城内外时有不法之徒。招摇撞骗。互相斗殴。并有游民攫取食物。请饬拏办等语。著步军统领衙门。顺天府。五城御史。一体严拏惩办。现月　　

○护理甘肃新疆巡抚魏光焘奏。覆陈部驳光绪十一年新疆捐销各款。查无浮冒。请饬核销。下户部知之。随手　　

○以收买檾斤。发价含混。降山东候补知县史记言为县丞。

随手

　　

○戊辰。谕军机大臣等。有人奏。缉私充公藉济要需一摺。据称广东闱姓之外。尚有小闱姓。并不关涉考试。民闲习以为常岁销之款。实为粤省大宗。请仿照闱姓缉私助饷。拨解海军衙门等语。著李瀚章斟酌情形。查明覆奏。原摺著钞给阅看。将此谕令知之。寻李瀚章奏。广东小闱姓无益饷项。有害民生。碍难弛禁。报闻。　　

○吉林将军长顺奏。富克锦城地当边要。交涉事繁。请加该城协领副都统衔。以资镇摄。下部议。摺包　　

○又奏。摉剿山林匿匪。宜用步队。请变通营制饷章。从之。摺包　　

○改铸吉林三姓副都统印信。从吉林将军长顺请也。摺包　　

○予剿贼阵亡。云骑尉西长斯珲等优恤。摺包　　

○以捐建试馆。予浙江象山县孀妇陈孔氏建坊。摺包　　

○己巳。皇后亲蚕。诣先蚕坛行礼。　　

○辛未。户部奏。遵议南苑围墙等工程。请以五成实银发给。从之。　　

○壬申。直隶总督李鸿章等奏。筹修宝坻河工。调派营勇。分投兴作。请于工竣后择尤保奖。并挑浚堵筑通州境内之潮河温榆河平家疃。顺义香河境内之箭杆河。蓟州境内之蓟运河工程。以工代赈各情形。下部知之。摺包　　

○癸酉。谕军机大臣等。御史讷清阿奏。蒙古藩王。私开烧锅。请饬查禁一摺。著理藩院查明具奏。现月　　

○又谕。御史讷清阿奏。近有著名匪棍。在前门外设立锅伙。张贴堂号。请饬惩治等语。著步军统领衙门。顺天府。五城御史。按名严拏。送部究办。现月　　

○署两江总督沈秉成奏。开浚吴淞江。出力员弁。恳恩酌保。得旨。准其酌保数员。毋许冒滥。摺包　　

○命翰林院编修邵松年提督河南学政。现月　　

○以詹事府詹事溥良为内阁学士兼礼部侍郎衔。外记　　

○以亏欠银两。革代理福建瓯甯县知县吴保錞职。并勒追。

摺包

　　

○甲戌。孝贞显皇后忌辰。上诣建福宫圣容前行礼。　　

○遣官祭定东陵。礼文　　

○乙亥。孝贤纯皇后忌辰。遣官祭裕陵。礼文　　

○予陕西阵亡绅民举人刘均等二千五百七十八名。殉难绅民武生张之捷等三千二百四十三名口分别旌恤如例。摺包　　

○缓徵陕西甯陕厅被灾地方上年应徵上下忙本年上忙钱粮。

摺包

　　

○丙子。谕内阁。御史刘纶襄奏。吏部升选错误。请旨饬查一摺。据称河南卫辉府一缺。到部已久。选缺之御史曾培祺。于二月十九日始行引见。见缺在前。补缺在后。承办官有心回护等语。著吏部查明覆奏。现月　　

○仓场衙门奏。新造剥船工竣。应否派员验收。得旨。即著兴廉。游百川。就近验收。现月　　

○盛京礼部侍郎懔塔布等奏。福陵明楼应修各工。请发实银。下部知之。摺包　　

○丁丑。谕军机大臣等。奕劻等会奏勘估关东铁路。酌拟办法。绘图呈览一摺。据称查勘关东铁路以由林西现有铁路。接造干路至吉林。另由沈阳造枝路至营口为便。所筹办法。及宜慎宜防各节。朕详加披阅。较上年原议。更为周妥。即著派李鸿章督办一切事宜。并派裕禄会同办理。所需经费。著户部将原议每年筹拨之二百万两。自本年起。移作关东铁路专款。除库拨之一百二十万两。可以如期应用外。其按年指拨各省之款。每省五万两。为数无多。著户部咨行各该省督抚等。逐年如数解清。不准稍有延欠。至关东民情素称朴厚。惟创始之际愚民于铁路利益未能尽晓。奸徒或藉端阻挠。应由李鸿章。裕禄。长顺。兴升。剀切出示晓谕。以释众惑而竟全功。会奏摺著钞给户部。裕禄。长顺。兴升阅看。将此谕知户部。总理海军事务衙门。总理各国事务衙门并谕令李鸿章。裕禄。长顺。兴升知之。现月　　

○引见已革花翎记名总兵升用提督蔡康业。得旨。著开复原官翎枝。现月　　

○湖南巡抚张煦奏。续获澧州会匪分别首从。照章惩办。下部议。摺包　　

○戊寅。护理伊犁将军富勒铭额奏。内附哈萨克划地安插。岁收租马。拟永为定额。下所司知之。摺包　　

○山东巡抚张曜奏。整顿土药税厘情形。下所司知之。摺包　　

○又奏。已革广东通判徐赓陛。调工以来异常出力。恳请送部引见。得旨。徐赓陛著交吏部带领引见。　　

○己卯。谕内阁。前据御史刘纶襄奏。吏部升选河南卫辉府一缺。办理错误承办官有心回护。请旨饬查。经降旨令吏部查明覆奏。兹据奏称。本年二月分出有卫辉府知府一缺。曾培祺应选在先。刘纶襄名在其次。曾培祺于上年十二月初二日起复到部。江南道御史系十二月十五日见缺。均在本年正月二十八日卫辉府奉旨开缺日期之前。曾培祺补御史缺。早应引见因十二月十五日以后。及京察覆带以前不能带领是以于二月十九日引见。其补缺系在二月二十日截缺以前。月选之缺。不论出缺先后历经办有成案。曾培祺无应扣之例。是以将该员拟选。并无错误亦非回护等语。此次该部升选卫辉府知府一缺既据查明系按照月选定例办理。并无舛错情弊。即著毋庸置议。河南道御史虽有稽查吏部之责。惟刘纶襄以其次应选之员。不谙例章。率行渎陈殊属非是。刘纶襄著交部议处。现月　　

○以诈赃酿命。革云南在籍游击周忠凌职。并讯办。摺包　　

○庚辰。山东巡抚张曜奏。开复原衔前广东高廉道陆心源捐助山东赈银一万两。请开复原官。得旨。陆心源著开复原官。交吏部带领引见。摺包　　

○壬午。圣祖仁皇帝诞辰。遣官祭奉先殿。　　

○谕军机大臣等。前据御史讷清阿奏。敖罕札萨克王达木林达尔克。在承德府建昌县哈喇都哈地方。私立烧锅盗卖仓谷。指借俸银。作为成本各节。当令理藩院查明具奏。兹据奏称。该王恳借俸银。并未照准。至私立烧锅。是否属实。请饬热河都统就近查奏等语。即著德福按照原参各节。确切查明。据实具奏。毋稍徇隐。讷清阿摺理藩院摺各一件。均著钞给阅看。将此谕令知之。寻德福奏。该敖罕王被参各节。均查无实据。惟该王之弟喇嘛官宝札布台吉格什喜吉莫。开设宝和永烧锅。虽与哈喇都哈地方不符。该御史所奏不为无因。自应遵照理藩院奏请将该烧锅即时关闭。以符体制。下所司知之。摺包　　

○癸未。谕内阁。福建建甯府知府景春。著开缺送部引见。

现月

　　

○谕军机大臣等。湖南镇筸镇总兵周瑞龙。著张之洞。张煦。悉心察看如竟不能胜任。即行据实参奏。毋稍迁就。将此各谕令知之。现月　　

○又谕。浙江温州镇总兵周振邦。著卞宝第。崧骏悉心察看。如竟不能胜任。即行据实参奏。毋稍迁就。将此各谕令知之。寻卞宝第等奏。察看周振邦尚堪胜任。报闻。摺包　　

○又谕。四川川东道伊勒通阿。永甯道黄云鹄。著刘秉璋悉心察看。如竟不能胜任。即行据实参奏。毋稍迁就将此谕令知之。现月　　

○盛京礼部侍郎怀塔布奏。核估福陵天桥等处工程。请发实银免其折扣。下部知之。　　

○甲申谕内阁。裕禄等奏。查勘昭陵角楼应修工程。请择吉兴修一摺。著钦天监选择吉期。知照盛京将军。会同工部侍郎。届期敬谨兴修。现月　　

○以劝赈出力。赏广西布政使张联桂头品顶戴。　　

○以捐助钜款协赈。予丁忧在籍道员李经羲。服阕后记名简放。　　

○予伤发身故。留粤参将王孝春照军营立功后积劳病故例优恤。　　

○以捐助赈银。予广东盐大使裘宪琦为其父母建坊。摺包　　

○乙酉。以战功卓著。予故广西补用道覃远琎照军营立功后病故例议恤摺包　　

○予故云贵总督岑毓英。在本籍建立专祠。从广西巡抚马丕瑶请也。摺包　　

○丙戌以神灵显应。颁直隶永定河北上汛河神庙扁额曰金堤永固。　　

○谕军机大臣等。福锟等奏查勘醇贤亲王庙工程。酌拟规模尺丈缮单呈览并将原有兵房民房分别移建收买。暨开工日期各摺片朕钦奉慈禧端佑康颐昭豫庄诚寿恭钦献皇太后懿旨依议行。现

月

　　

○总理各国事务衙门奏。派主事懿善等前往西藏测绘。依议行。摺包　　

○前锋统领衙门奏。营员升途拥挤。请变通升途以疏仕进下兵部议。摺包　　

○以筹助直赈钜款。赏湖北布政使王之春头品顶戴。总兵吴育仁一品封典以战功卓著。予已故副将冷庆。照军营积劳病故例优恤。摺包　　

○丁亥穆宗毅皇帝诞辰。上诣奉先殿寿皇殿行礼。外记　　

○护理甘肃新疆巡抚魏光焘奏请饬道员黄光达等迅赴新疆差遣。允之。摺包吉林将军长顺等奏。勘明珲春天宝山银矿。派员试办情形。下所司议摺包　　

○予唐臣柳宗元等。于柳州等府建立专祠元臣额尔吉讷祠庙列入祀典。从广西巡抚马丕瑶请也。　　

○予积劳病故。前护理巴里坤领队大臣金贵。提督杜锡斌。周大美优恤。摺包　　

○戊子。户部奏。已革郎中朱锟捐免效力赎罪。得旨。朱锟情节较重。著不准捐赎。摺包　　

○出使英法义比国大臣薛福成奏。请于香港等处。酌设领事。下所司议。寻总理各国事务衙门奏。英国使臣华尔身称香港领事。祗宜以税司兼充。语涉含糊。应饬薛福成察探英廷之意。再行商办从之。摺包　　

○颁给新加坡等处领事关防。从出使大臣薛福成请也。　　

○赏洋员科敦。暨巴拏马美总领事阿丹宝星。　　

○以随使出洋期满。予候选知府刘福谦等奖叙。摺包　　

○己丑。广西巡抚马丕瑶奏。仓梧县民房失火延烧。筹款抚恤。得旨。即著饬属妥为抚恤。毋令失所。摺包　　

