<!-- { "loadSidebar": true } -->
○又谕、李鸿章奏、德州境内运河各工。请饬山东抚臣筹款兴修等语。山东德州境内。运河两岸工程。近年修守废弛。堤身卑薄。叠出险工。亟应设法兴办。著陈士杰筹拨款项。遴委妥员。即将应修各工。赶紧勘估。择要兴修。务期加高培厚。于伏汛以前完竣。毋稍延缓。其防汛事宜。并著严定官督民守章程。以免临时诿误。记注　　

○又谕、李鸿章奏、直隶蔚州解交藩库银两。行至安肃县。存放客店被劫等语。安肃县关厢地面。竟有贼匪多人。抢劫鞘银。至三千余两之多。首夥各犯。仅获何见石一名。余均未获。捕务实属废弛。代理安肃县知县刘兆祥、不能先事豫防。署蔚州知州韩耀光签差不慎。均难辞咎。著交部照例议处。并责令分赔银两。仍勒限严缉赃贼。傥限满无获。即行□□□尔□办。至所称刘兆祥原禀。卸任知县厉能官、不肯将银两寄放县署。是以存在客店等语。著该署督确切查明。如果属实。即将厉能官一并□□□尔□赔。以示惩儆。记注　　

○又谕、左宗棠奏、目疾稍愈。遵旨销假一摺。大学士左宗棠素著公忠。不辞劳瘁。朝廷深资倚任。前据奏称目疾增剧。降旨准开两江总督之缺。俾得安心调理。现已渐臻痊愈。览奏深慰廑怀。左宗棠著即来京陛见。记注　　

○署两江总督曾国荃奏、筹办南洋防守事宜五条。得旨、南洋防守。极关紧要。昨有旨谕令曾国荃严密布置。即著懔遵妥办。毋稍疏虞。此外应办各事。并著随时体察情形。悉心规画。奏明办理。摺包　　

○又奏派布政使衔前山西按察使陈湜、总统水陆各军兼理海防营务。得旨、陈湜前在山西防河。未能得力。该臬司是否自知愧奋。著曾国荃悉心察看。并随时诫勉。毋任稍有贻误。所奏每月支给办公经费银五百两。著依议行。摺包　　

○署直隶总督李鸿章奏、查勘山东恩县、德州、南运减河、直隶宣惠河、淤塞情形。现拟筹款将宣惠河挑浚。得旨、即著将宣惠河应修各工。筹款兴修。务期工坚料实。毋稍虚糜。其有应行分别缓急变通之处。并著随时相机酌核。妥为办理。摺包　　

○以记名总兵巢端南为陕西延绥镇总兵官。记注　　

○予积劳病故。记名提督陕西延绥镇总兵谭仁芳照提督军营例赐恤。记注　　

○甲寅。谕内阁、张凯嵩奏、剿办逆匪。扑灭殆尽一摺。上年冬闲贵州婺川县地方莠民陈鹞子四、与号匪覃鸭公头、纠党肆扰。谋为不轨。经林肇元、张凯嵩、先后督饬参将张连奭、带兵往剿。叠将贼寨平毁。毙匪多名。并将覃鸭公头等、生擒正法。办理尚为妥速。惟陈鹞子四现尚在逃。亟应认真摉捕。以净根株。著李用清饬令该参将严拏务获。毋任漏网。所有剿匪出力之参将张连奭。著免补参将以副将尽先补用。并赏加总兵衔。以示鼓励。其余出力员弁绅团及伤亡人等。著该抚查明奏请奖恤。现月　　

○谕军机大臣等、前据李鸿章覆奏、税司德璀琳所称讲解止兵等语。遵旨竭诚筹办一摺。当经谕令御前大臣等公同会议。兹据遵议覆陈。请饬因势利导。力杜要求等语。法越构衅已久。现因法人自愿保全和局。期廷准令该署督与之讲解。无非为保境息民起见。惟与外人交涉之事。必先通盘筹画。坚持定见。其事之可允者。务当详细斟酌。迅速奏明办理。如有非理要求。则必严行拒绝。万不可稍有游移。致堕彼族得步进步之计。目前最要者约有数端。越南世修职贡。为我藩属。断不能因与法人立约。致更成宪。此节必先与之切实辩明。通商一节。若在越南地面互市。尚无不可。如欲深入云南内地。处处通行。将来流弊必多。亟应豫为杜绝。刘永福黑旗一军。屡挫法兵。为彼所深恨。蓄志驱除。自在意中。岂可遂其所欲。更长骄矜之气。此次法人侵占越南。衅自彼开。用兵以来。屡经谕令通商各口岸保护法商。所以优待者甚至。我与彼毫无失和之意为各国所共知。若再索偿兵费。不特情理所必无亦与各国公法显背。以上各节。均与大局极有关系。李鸿章膺此重任。宜如何竭力图维。豫筹辩论。如果放松一步。使彼得志以去。将来各国起而效尤。其将何以应之。该署督筹办防务。业已十有余年。如战守确有可靠。谅不至临事失措。迁就依违。著即悉心筹议。必须胸有成竹。方可与之讲解。切勿轻于尝试。致误机宜总之目下要义。一面留以可和之机。一面仍示以必战之局。使彼有所顾忌。庶可就我范围。傥办理不善。或伤国体。或滋后患。朝廷固必执法严惩。且贻天下万世之訾议。该署督返而自思。亦当懔然生畏也。将此由六百里密谕知之。洋务　　

○贵州巡抚张凯嵩奏、黔疆饷需奇绌查光绪九年以前。部臣原拨黔饷一百八十万两。上年督臣岑毓英裁减五十万。以一百三十万两为率。今各省咨解寥寥。恳饬部行催指拨。得旨著户部查明各该省应解数目。分别严催迅速起解。不准稍涉延缓。摺包　　

○乙卯。上以常雩祀天于圜丘。自是日始、斋戒三日。记注　　

○丙辰。谕内阁、已革二等侍卫库伦办事大臣文格。著盛京将军饬令来京。交兵部带领引见。记注　　

○谕军机大臣等、前据徐延旭奏、广西思恩县土匪滋事。当谕令潘鼎新派兵剿捕。兹据李鸿章电报。张树声接潘鼎新电称。思恩土匪、自二月至今未打一仗。五峒防勇。不战而走。前委臬司往办。顷报该匪、连结贵州散勇苗匪数千。拟分两路。一由陆窥思恩县。一由水窥怀远镇现催调湖南新军。齐抵柳州等语。该省边防吃紧。亟应将此股匪徒。迅速剿除。免致牵掣兵力。苏元春一军。前据潘鼎新奏称。已面饬该提督克期拔队。复经降旨谕令庞际云严催。计不日可抵粤西。即著潘鼎新饬令该提督、会同李秉衡实力剿办。务将匪首莫梦弼等、迅即歼除。毋留余孽。一面解散胁从。以靖地方。并即督饬所属于思恩、怀远、水陆各路。严密扼防。勿任窜逸。总期克日蒇事。不准稍涉迟延。将此由六百里谕令知之。现月　　

○旌表浙江贞孝节烈妇女李韩氏等三千四百五口。摺包丁巳。督办甯古塔等处事宜通政使吴大澂奏、东路海防布置安谧。惟山海关一隅。极为险要。请调得力步队分驻。以固后路。得旨即著吴大澂督率将领。认真训练加意严防以期缓急足恃。山海关一带。备御尚虚。著会商李鸿章调派勇营。妥为布置。务臻周密摺包　　

○戊午常雩。祀天于圜丘。遣睿亲王魁斌恭代行礼。记注　　

○谕内阁通政使司通政使吴大澂、著会办北洋事宜。内阁学士陈宝琛、著会办南洋事宜。翰林院侍讲学士张佩纶、著会办福建海疆事宜。均准其专摺奏事。记注　　

○谕军机大臣等、据总理各国事务衙门、接到李鸿章电信。据称福禄诺、与该署督晤面。拟有私议五条。兵费可免。但求商务有益于法人等语。法人自知理屈。不索兵费。自可与之从容筹议。惟所称商务有益于法人一语。彼族设心叵测。不可稍涉含糊。李鸿章务当懔遵初十日谕旨。与之切实辩论。力杜狡谋。前据伯彦讷谟祜等覆奏一摺。暨廖寿恒等摺。均为思患豫防起见。其中可采之处。该署督即可据以立论。伯彦讷谟祜、廖寿恒、李端棻、张人骏、赵增荣、文海、冯应寿、吴大澂摺件。著钞给阅看。张佩纶、龙湛霖、屠仁守、贵贤、冯应寿摺。著摘钞给予阅看。并著迅速覆奏。该署督筹议此事。关系大局。言路交章论劾。虽有不悉原委。措词失当者。而该署督办理海防有年。尚无十分把握。不免予人指摘之端。朝廷实事求是。现经责成该署督与法人讲解。总以办理是否得宜。定其功过。并不以人言为转移。该署督当思倚任之专。益存戒惧之念。本日据周德润、邓承修奏北塘防务吃紧。唐仁廉未便远离等语。目前固有可和之机。尤须示以必战之局。天津海防。自较广西关外更为重大。唐仁廉如未起程。著即饬令暂缓交卸。仍督饬该署提督将北塘海防。严密布置。以固要区。将此由六百里密谕知之。洋务　　

○又谕、现在海防紧要。需款甚钜。亟应裁革冗费。储备防饷。著户部切实筹画。用备不虞。云南矿务。叠经谕令该督抚等妥速筹办。应如何广为开采之处。著户部妥筹办理。洋务　　

○福州将军穆图善奏、闽省海防经费浩繁。上年请由闽海关酌量移拨。奉旨议行在案。现核四成洋税项下协饷十一万两。南北洋海防经费十余万两。六成洋税项下应拨奉天经费二万两。又应拨雷正绾西征月费二十一万两。计此四项饷银。请酌量添拨。下部议。摺包　　

○山西巡抚张之洞奏、绿营积弊。无可挽回。拟将通省绿兵减额加饷。一律改为练兵。参用制兵勇营之制。取勇营之＜闲＞易。参以制兵之持久。化散为整。建为二议。查晋省兵额。共二万一千七百六十七人。今拟共设四军。抚臣兼提督为一军。太原大同两镇各统一军。口外七厅设归化镇、亦统一军。每军四千人。一提三镇。内外相维。计马步一万六千人。裁汰得三分之一有奇。需饷九十万四千余两万一部臣以饷重难行。则请暂缓归化。通省分为三军。共马步万二千人。需饷七十一万二千余两。分列清单。绘图具奏。下所司议。摺包　　

○予广西关外阵亡员弁守备周毓麟等优恤。摺包　　

○己未。谕内阁本年查阅云南营伍。著派张凯嵩逐一查阅。认真＜闲＞校。如有训练不精。军实不齐。即将废弛将弁。据实□□□尔

□奏。毋得视为具文。记注　　

○谕军机大臣等、内阁学士周德润奏、广西弁勇。去冬由越南山西遁去。在兴化一带。剽掠子女。今春法攻扶朗等社。争先溃散。北甯将士。携眷而逃。顷闻思恩土匪蔓延。谅山夷氛逼近。傥徵调新军。与溃勇杂处。势必从而效尤。请饬裁撤等语。广西思恩土匪。现有连接贵州散勇。苗匪窥伺之信。此项溃勇。若裁撤太急。必致句结为患。转滋事端。应如何陆续遣撤。或酌给口粮。咨送回籍之处。著潘鼎新妥为办理。至思恩土匪。并著仍遵前旨。饬令苏元春会同李秉衡实力剿办。及早歼除。毋留余孽。将此由六百里谕令知之。现月　　

