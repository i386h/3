<!-- { "loadSidebar": true } -->
○丙午。策试天下贡士刘秉哲等三百二十九名于保和殿。制曰。朕以冲龄。诞膺宝祚。仰荷昊穹垂佑。列圣诒谋。惟日孜孜。于今三载。上思副两宫之至教。下期措四海于久安。夙夜不敢康。兢兢业业。深惟传心念典之源。建官考绩之政。兴利重农之道。训俗型方之规。规益集思。冀有裨于实政。兹当临轩发策。博访周咨。尔多士其敬听朕命。虞书执中之训。为道统所开。精一之传。为学术所始。仲虺言建中。洪范言建极。与执中有无殊旨。其与惟精惟一。能有合欤。夫稽古好文。帝王切要之图也。历观往代。或会诸儒讲五经同异。或聚宏文馆书二十万卷。讲论至夜分乃罢。或日进太平御览三卷。其勤若是。乃有谓以半部论语致太平者。有谓治道不出大学一书者。果可以为定论欤。三代以下。儒者以董仲舒为首。正谊明道二语。不涉于功利。而天人三策。从人犹有微辞。王通著中说。学者拟之论语。后人斥为僭妄。然则舍濂洛关闽之学。皆不足为进德之阶欤。大臣法。小臣廉。官职相序。君臣相正。国之肥也。然则欲正君臣。序官职。其必自大臣始欤。亲民之官。莫若守令。守令之贤否。视乎上官之取舍。两汉兴廉举孝。敦崇节行。日计不足。月计有余。所传循吏。郡守为多。而公卿亦出其中。其时玺书褒勉。增秩赐金。载在史册。传为美谈。果可以风厉庶僚。而使之事无废弛、而政无操切欤。夫循名责实。则人不旷官。朝考夕稽。则吏皆勤职。如汉以六条察郡国。唐以四善二十七最。宋以七事。明以三等。考察吏治。其因时详略。可得其大旨欤。今欲使大吏勤慎。而僚属咸知奉公。吏胥不敢弄法。其何道之由。古者帝王劭农。故以田事为急。农田之外。复有屯田。昔人所论。以何说为长。汉之屯以兵。唐之屯以民。宋之屯或民或兵。其因时制宜之义安在。有谓塞上宜屯田。腹里宜垦荒者。然则屯与垦顾可分不可合欤。说者又谓西北之地。砂石硗确则忧在土。雨泽稀少。则忧在旱。霖潦暴涨。则忧又在水。夫湖薮陂泽。水所由潴也。沟洫浍遂。水所由洩也。乃或甫挑浚。而仍然坍塞。已培筑而复就倾颓。其何术而能一劳永逸欤。且何以因利乘便。使国不费而民不扰欤。惟民生厚。因物有迁。兴经善俗。致治之本也。唐虞敷教俾民亲逊。周礼以三物教民。以八刑纠民。风化维持。久而弗替。其详可悉陈欤。汉置三老孝弟常员。徵拜美俗使者。唐赐孝义高年。粟帛。遣使观览风俗。用以劝民厉俗。果能行之有裨欤。国家承平日久。芸生日众。若多设科条则易滋扰累。即广颁文告。或徒饰观听。将欲训迪而丕变之。其道奚由。昔吕氏乡约。袁氏世范。或牧令以化一邑。或卮绅以教一乡。其言至为浅近。能备举其说欤。今欲使四海之内。狱讼衰息。邪慝不兴。里党辑睦。耆孺和乐。其操何术。以收劳来匡直辅翼振德之效。而致时雍之化欤。凡此四端逊敏以懋德考察以任贤。经画以兴甿。渐摩以善俗皆制治之远猷保民之本务。多士对扬伊始。其各陈谠论。毋泛毋隐。朕将亲览焉□闾文　　

○谕军机大臣等。额勒和布等奏、请饬催乌科二城经费一摺。乌里雅苏台科布多二城旗绿及蒙古官兵岁需经费银两。向由山西拨解。同治十年欠解银二万两。十一年欠解银一万八千余两。十二年欠解银六万五千两。十三年欠解银四万五千两。光绪元年二年均欠解银六万五千两。现在该二城官兵困苦。需饷甚殷。著鲍源深饬令藩司。迅将欠解上年经费银两。务须年清年款。不得挪作别款之用。其同治十年以来欠解银两。并著陆续解交归绥道衙门。转解乌里雅苏台。以济急需。将此由五百里谕令知之。现月　　

○陕甘总督左宗棠等奏、校阅省标官兵春操事竣。报闻。摺包　　

○命荆州将军希元、杭州将军果勒敏、在紫禁城内骑马。现月　　

○予察哈尔委参领达尔玛僧格优恤。从乌里雅苏台将军额勒和布等请也。摺包　　

○丁未。谕军机大臣等、沈葆桢奏、现筹捕蝗情形等语。江苏、江浦、句容、等县。安徽、庐州、太平等处。均有蝻子萌生。其势蔓延。逐渐出土。麦田深恐受伤。上年江皖地方被灾。收成歉薄。民力未纾。何堪再遭荒歉。著沈葆桢、文彬、吴元炳、裕禄。分别严饬地方官及各防营。实力摉捕。务期尽除遗孽。以卫农田。傥有督捕不力之员。即著照例奏参惩办。将此各谕令知之。现月　　

○又谕。本日英桂、景廉、进呈繙译会试试卷。拟取之第二名。第一场卷、错落太多。著另行拟取呈览。现月　　

○署吉林将军铭安奏、辽阳因换大斗。聚众滋事一案。原审大臣崇实病故。请添派大员会审。得旨。铭安现已派署吉林将军。著即迅速前往。所有交审各案。著派崇厚会同继格讯办。摺包　　

○戊申。谕内阁。昨因英桂等、进呈繙译试卷。拟取之第二名。第一场卷、错落太多。谕令另行拟取。兹据另拟呈览。即著照此次所拟取中。英桂、景廉、于试卷错落处。未能看出。均著交部议处。现月　　

○又谕。瑞联等奏、张家口驻防营房坝工。请仍饬直隶总督派员勘修一摺。张家口应修各营兵房。暨护营石土二坝。既据瑞联等奏称委员勘估。前后价值悬殊。该处各员。不谙工程。恐滋贻误。亦属实在情形。此项工程。仍著李鸿章派妥员前往勘估。赶紧兴修。以昭核实。现月　　

○又谕。瑞联奎昌奏、署任同知欠放兵米。并擅改折然色。请旨摘顶等语。张家口驻防满洲蒙古官兵。月支粟米。向系采买支放。乃署理张家口理事同知成锦。任意迁延。又复擅给折色。实属玩泄。成锦著摘去顶戴。饬令将应放兵米。迅速开放。不准颗粒拖欠。傥再迟延。即著从严参办。其欠放兵米之前署同知常升。著交部议处。由该旗勒追米石。以重兵食。现月　　

○引见军政年满六十五岁以上各员。得旨。正黄旗二等侍卫海林、圆明园。包衣三旗营总穆特恩泰、均著以原品休致。现月　　

○以前锋统领广科为西安将军。起居注　　

○己酉。上御养心殿。召读卷官入。亲阅定进呈十卷甲第。　　

○谕内阁、前据广西提督冯子材奏恳陛见。业经降旨允准。兹据涂宗瀛奏、马平县剿匪事竣。该处善后事宜。正资筹办。请该提督暂缓入觐等语。冯子材著准其暂缓交卸。俟马平善后事竣。再行来京陛见。现月　　

○谕军机大臣等。丁宝桢奏、川省营伍。亟须整顿。请调员来川训练等语。川省防务紧要。丁宝桢现将各营归并成军亟应认真训练。以成劲旅。署山东抚标中军参将记名提督莫组绅、山东补用总兵李培荣带兵尚称得力。著李元华即饬该二员迅速前赴四川。交丁宝桢差委以资臂助。现月　　

○四川总督丁宝桢奏、川省教案。随时清结。得旨。川省教案叠出。亟应赶紧清理。该督当饬属妥为筹办。相机了结。以免滋生事端。摺包　　

○泰甯镇总兵清安奏、考校营伍。请将不能骑射之张光斗勒休。从之。

摺包

　　

○调右翼前锋统领托云为左翼前锋统领。以科尔沁镇国公棍楚克林沁、为右翼前锋统领。调正蓝旗护军统领荣禄、为镶黄旗护军统领。以承恩公照祥、为正蓝旗护军统领。明发　　

○以内阁学士载庆、为镶白旗汉军副都统。总管内务府大臣师曾署正黄旗汉军副都统。明发　　

○以正红旗满洲副都统熙拉布、为奉宸苑卿。正蓝旗满洲副都统尚宗瑞、管理健锐营事务。外记注　　

○庚戌。上御太和殿传胪。授一甲三人王仁堪为翰林院修撰。余联沅、朱赓扬、为编修。赐进士及第。二甲孙宗锡等、一百三十二人。赐进士出身。三甲陈馨等一百九十四人。赐同进士出身。谕军机大臣等、崇厚奏请饬催各省应解练饷一摺。据称奉省练军饷项。经户部指拨江苏、两淮、山东、广东、本年各协银六万两。令各该省尽于五月一律解齐。现在瞬届五月。各省均未报解。闽海关粤海关。应协捕盗营饷银各二万两。亦未解到。均请饬催等语。奉省需饷孔亟。著各该省督抚。严饬各藩司。将应解奉省练军协饷。赶紧报解。其闽海关粤海关应解捕盗营饷银。并著如数解清。毋再延缓。将此由五百里谕知沈葆桢、何璟、刘坤一、吴元炳、张兆栋。并传谕李元华知之。现月　　

○署盛京将军崇厚奏、提督刘景芳全队到奉。已派赴各边换防报闻。越南国正使裴文＜礻冀＞、副使林宏黎吉等三人。于太和门内瞻觐。现月　　

○。辛亥。谕内阁。古尼音布等奏厅官匿案不报。请旨革职一摺。吉林伯都讷厅民高真明杀死高真泩一家十一命。凶犯脱逃。该厅官斌绶。业经验

明。延至三月有余。并不通详。迨经该将军等该闻撤任饬查。始行补报。实属有心讳匿。署伯都讷理事同知斌绶。著即行革职。以为玩视人命者戒。现月

　　

○又谕。文彬奏、编修恳请终养等语。翰林院编修顾云臣。著准其在籍养亲。现月　　

○热河都统延煦奏、查勘围场事竣。先将围地腾留。衙署择地兴建。奏明请旨。如所请行。朱批摺件　　

○镶白旗汉军奏。已革三等轻车都尉春和。所遗世职。请旨拣选承袭。得旨。著于长房内拣选承袭。摺包　　

○文秀住工。以吏部左侍郎恩承署右翼总兵。现月　　

○额鲁特总管达兰固尔巴病故以副总管贲推为额鲁特总管。朱批摺件　　

○壬子。署伊犁将军荣全奏、营饷久缺。勇丁困苦。请借银一千两发给。报闻摺包　　

