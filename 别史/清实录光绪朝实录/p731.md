<!-- { "loadSidebar": true } -->
○镶黄旗蒙古都统容贵因病请假。以正红旗汉军都统熙敬署镶黄旗蒙古都统。明发　　

○以记名副都统敬昌为镶黄旗蒙古副都统。礼部左侍郎镶红旗满洲副都统长麟为正蓝旗护军统领。明发　　

○以失察家丁诈赃毙命。革山东济甯直隶州知州蹇念猷职。并讯办。摺包　　

○予故前贵州巡抚潘霨恤典如例。协修官陈云诰恭纂　　

帮总纂官程棫林恭辑监修总裁世恭阅二签正月十一日正总裁那月日专司藳本陆恭覆阅癸丑八月十四日　　

徐月日　　

荣月日副总裁唐月日　　

宗室宝恭阅一签五月十九日

　　

陈恭阅五签三月二十三日　　

熙月日　　

郭恭阅一签六月十二日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之三百五十一　　

光绪二十年。甲午。冬十月。甲辰朔。享太庙。遣礼亲王世铎恭代行礼。记注　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。照例　　

○遣官祭端慧皇太子园寝。　　

○醇贤亲王园寝。　　

○上诣仪鸾殿问慈禧端佑康颐昭豫庄诚寿恭钦献崇熙皇太后安。记注　　

○以黄河秋汛安澜。发大藏香十枝。交河东河道总督许振祎祗领。虔诣河神庙祀谢。现月　　

○颁光绪二十一年时宪书。照例谕内阁、朕钦奉慈禧端佑康颐昭豫庄诚寿恭钦献崇熙皇太后懿旨。本年予六旬庆辰。皇帝率天下臣民胪欢祝嘏前经特沛恩纶。延厘中外。兹当庆典届期。著再加恩赏赉。所有近支王公蒙古王公、御前行走、乾清门行走、御前侍卫、大学士、各部院尚书、左都御史、各将军、都统总督、巡抚、提督、各赏大寿安一张。大缎二疋。帽纬一匣各部院侍郎、内阁学士、副都统、各省总兵布政使左副都御史、宗人府府丞通政使司通政使、大理寺卿詹事府詹事、各省按察使、著各赏寿字一方。小卷缎二疋。帽纬一匣。以示行庆施惠至意。现月　　

○又谕、朕钦奉慈禧端佑康颐昭豫庄诚寿恭钦献崇熙皇太后懿旨。本年予六旬庆辰。推恩懋赏。孚敬郡王福晋、著每年加赏银五百两。惠敬郡王福晋、著每年加赏银三百两。贝勒载澂夫人、著赏食贝勒全俸。镇国公奕询夫人。著赏食镇国公全俸。以示加惠懿亲至意。现月　　

○谕军机大臣等、初五初六日筵燕。暂行缓期候旨遵行。

现月

　　

○又谕、电寄李鸿章、据电奏、请拨给曹克忠十营为游击之师。由部筹给足饷。无论直境何处有警。派令驰往援剿等语。昨据户部议准王文锦等所请召练勇丁万五千人。由部拨给的饷。李鸿章现请十营。想即在此数之内。著传谕曹克忠迅即召募成军。赶紧训练。以备援剿。　　

○又谕电寄裕禄等、电奏已悉金州后路已有贼踪。情形紧急。程之伟赴旅之军。约抵盖平。恐前路已为贼阻。著即留于金州会同连顺。徐邦道赵怀业等、合力防剿。其旅顺一带防务。仍著李鸿章速筹布置。勿稍疏虞。电寄　　

○又谕、电寄裕禄前据伊克唐阿奏报。在长甸驻扎自贼踪隔绝后。现退扎何处。著裕禄探明具奏。荣和所召猎户又成几营。有无信息。并著裕禄电覆。电寄　　

○又谕、电寄刘坤一、据李鸿章电奏、现在沪米昂贵。芜湖、镇江、米价较松。著刘坤一饬知芜湖、镇江、各关。免税凭照验收出口。毋准需索留难。以济兵食。电寄　　

○又谕、电寄刘坤一、据电奏、抽调刘光才五营。即日带械北上。著照所请。设法由海道前来。较为迅速。俟商办后即行奏报。电寄　　

○理藩院奏、杜尔伯特盟长贝子察克都尔札布报效庆典银两。得旨、准其报效。其银两著交内务府。现月　　

○伊犁将军长庚等奏、估拨二十一年分伊犁岁需新饷恳照四十万两原数指拨。又奏、岁饷委难再减。均下部知之。摺包　　

○摺包　　

○湖广总督张之洞等奏、遵旨筹备江防修造炮台。增募勇营。以资填扎而重防务。报闻摺包　　

○又奏江防紧要。请将前任汉阳协副将樊国泰、留鄂差委。又奏、准补广东海安营游击吴良儒、请准与前电调之广州协副将李光义、崔州协副将吴元恺、一并调鄂差委。并恳免开该三员底缺。均如所请行。摺包　　

○广西巡抚张联桂奏、谷米厘金。为军饷要需。仍请照常抽收。以资军用。下部知之。摺包　　

○以河工出力。予署河南布政使开归陈许道桂霖署开归陈许道白文清、上南同知吕福泰优叙。赏河北道岑春荣二品顶戴。局员马汝骏等、传旨嘉奖。现月　　

○以学行俱优。予广东直隶州训导欧阳瑗等七员升叙。　　

○乙巳。上奉慈禧端佑康颐昭豫庄诚寿恭钦献崇熙皇太后还宫。　　

○谕军机大臣等、奉省防务紧要。著派提督唐仁廉、召募勇丁二十营。前往奉天与定安、裕禄会办防剿事宜。所需饷银。由部拨给将此谕知定安、裕禄并传谕唐仁廉知之。洋务　　

○又谕、电寄李鸿章。据电奏、昨所请曹克忠召募三十营。电中脱落三字。与王文锦等原奏一万五千人数目相符。著即照此办理。并由户部先发银十万两应用。电寄　　

○护理湖南巡抚王廉奏、推广筹饷。请照赈捐章程核减办理。下部议。摺包　　

○又奏、调营出征及募勇填防办理情形。下部知之。摺包　　

○又奏、前新疆布政使魏光焘募勇北上。所带行粮。筹拨银四万两。请准作正开支。如所请行。　　

○又奏、遵照部议抽收湘岸淮川粤盐加价。以充军饷又奏从前所议湘岸淮盐加价二文。节年祇收一文。请补抽一文。咨部立案。均下部知之。摺包　　

○四川总督刘秉璋奏、海氛不靖。遵筹的饷。于盐局副本项下。提银六十万两。土厘项下。拨银二十万两。盐茶道库拨银二十万两。陆续凑集。听候提拨下部知之。摺包　　

○闽浙总督谭钟麟奏、议覆息借洋款商款各情。查借银论磅。洋人百计绕算。中国受累无穷。请饬各省以后不准再有借银论磅之事。华商非无银。地方官能取信于民。借款亦自易易。拟设总局。按部章月息七厘变通办理。以周年七厘还商民。留一分四厘充局费。下部议。摺包　　

○广西巡抚张联桂奏、广厘卡前裁二十余处。现存者地居冲要。碍难裁并。报闻摺包　　

○以密云副都统国俊为西安将军。调镶白旗蒙古副都统谦光为密云副都统。明发　　

○以亏款延缴革已故前署广西博白县知县南甯府同知金启勋职。籍产备抵。摺包　　

○丙午。上诣乐寿堂。问慈禧端佑康颐昭豫庄诚寿恭钦献崇熙皇太后安。至己未皆如之。　　

○谕军机大臣等本年顺天直隶。雨水过多。田禾被淹。拨给仓米三万石。交孙家鼐妥为散放。并谕令户部将顺天府解存捐款银十五万两。即行发交。复准孙家鼐等所请。将拨归顺属之湖南漕折银两。及各省应解备荒经费。饬令赶紧筹解。用备赈抚。河南浚县等处被水。令刘树堂发给各该县被灾村庄一月口粮。以资抚恤。江西瑞昌等县被水。湖南新化等州县被水被兵。陕西鄜州等州县被雹。甘肃河州等州县被雹被水。广东会同等县被风被水。云南石屏等州县被水。石膏井被火。均经该督抚查勘抚恤。小民谅可不致失所。惟念来春青黄不接之时。民力不免拮据。著传谕该督抚等体察情形。如有应行接济之处。即查明按时覆奏。务于封印以前奏到。候朕于新正降旨加恩。再安徽安庆等府属被水被旱。江西峡江县被水。福建漳州等府属被水。均经该督抚等委员查勘。即著迅速办理。并将来应否接济之处。一并查明。于封印前奏到。此外各省有无被灾地方。应行调剂抚恤之处。著该将军督抚等一并查奏。候旨施恩。将此谕令知之。现月　　

○又谕、户部奏遵议李鸿章奏、东征倭寇。筹费为难一摺据称北洋历次报部销案。多与例章未符。均系照案核销此防剿倭寇。费用既钜。弊窦易滋。请饬核实撙节等语。现在军务紧要。一切用款。虽不拘以常格。惟饷需支绌。亦应力杜侵欺著李鸿章严饬经办各员。核实动用。总期功归实际。款不虚糜。是为至要。原摺著钞给阅看。将此谕令知之。洋务　　

○又谕、田在田新募六营著驻通州。所需枪械。先由神机营酌量借拨。以资操练。并著户部发给银五万两。为该军月饷及购买军械之用。洋务　　

○又谕、刘坤一电奏、遵旨电饬镇江关出口米石。免税放行。惟芜湖关如准开禁免税出口。纷纷用洋轮装运。厘金无著。请将该关暂缓弛禁。以顾饷源等语。著户部速议具奏。洋务　　

○又谕电寄李鸿章电奏已悉。现在旅顺防务紧要。卫汝成五营。著先行驰往协防。吴凤柱新募四营。著加紧训练。以备调遣当此贼氛益迫。李鸿章专任畿疆。责无旁贷。所有北洋各海口布置防守情形。该督亦应身亲巡历。重悬赏格。激励将士。竭力守御。不得临敌退缩。致误事机。电寄　　

○又谕、电寄长顺。电奏已悉。据称遵调省外防练各队。听候带往。究竟可调之队若干。何日可以统带起程。该将军务当迅速部署。克期前往奉省。勿稍迟误。并著先行电覆。电寄　　

○总理海军事务衙门会奏、添拨饷需。及购船各款依议行。洋务　　

○甘肃新疆巡抚陶模奏、边防紧要请饬提督董福祥迅回本任。以资镇守得旨、董福祥现在留京带队。不能即时赴任。摺包　　

○又奏、筹拨的饷银二十万。以济要需。下部知之。摺包　　

○山东巡抚李秉衡奏派记名提督夏辛酉接统嵩武四营。并原驻登州之登荣练军一营。及新募之福字中军两营。悉归统带。仍令驻扎登州。以备单守。下部知之。摺包　　

○署福州将军闽浙总督谭钟麟奏、前任经徵洋税挪借饷项并未解各款数目。缮单呈览。请饬部酌议。设法弥补下部议。

摺包

　　

○调镶红旗护军统领芬车为镶黄旗护军统领。以正白旗汉军副都统善耆为镶红旗护军统领。明发　　

○以记名副都统舒存为镶白旗蒙古副都统。明发　　

○以镶黄旗满洲副都统德隆为銮仪卫銮仪使。明发　　

○丁未。谕内阁、朕钦奉慈禧端佑康颐昭豫庄诚寿恭钦献崇熙皇太后懿旨。三等辅国将军谦光著封为二等辅国将军。现月　　

