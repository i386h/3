<!-- { "loadSidebar": true } -->
○谕军机大臣等。郭嵩焘等奏、鸦片烟为害中国拟请设法禁止一摺。官员士子兵丁等吸食鸦片烟。例禁綦严。近来视为具文。吸食日众为害愈深。该侍郎等请以三年为期。设法禁止。著各该将军府尹各直省督抚斟酌情形。妥筹具奏。其各省驻防旗营官兵。著该督抚会同该将军酌度办理。原摺均著钞给阅看。将此各谕令知之。现月　　

○又谕。郭嵩焘等奏鸦片烟为害中国请饬禁止一摺。已谕令各直省将军督抚等酌度办理矣。自鸦片烟贩入中国以来。贻害无穷。自宜设法禁止。惟欲禁吸食。必先阻止贩运。现在西洋既经设立公会。劝禁栽种贩买。实为善举。即著郭嵩焘等与英国官员妥为筹商。果使外洋烟土不入内地。则中国栽种罂粟。不难自行禁止。吸食之风亦可从此永绝矣。将此谕令知之。现月　　

○又谕。郭嵩焘奏、族人立继构讼请俟差回料理一摺。所有郭昌猷争继构讼一案。著王文韶饬令该府县。俟郭嵩焘差满回籍。妥为理处。据称去年在上海时曾以此案。咨会湖南巡抚。于律未符。自请议处等语。郭嵩焘。著交部议处。原摺著钞给阅看。将此谕令知之。现月　　

○出使英国大臣郭嵩焘奏陈西洋传教本末。请饬总理各国事务衙门会商驻京公使妥议。务防流弊。得旨。该衙门知之。摺包　　

○闽浙总督何璟奏、已故前署尤溪县知县余澍千、清流县知县荣宝等。徵存未解光绪二年地丁银两。请饬提各家属勒追。如所请行。摺包　　

○抚恤琉球国遭风难民如例。摺包　　

○戊子。谕内阁。文彬奏。已故总督功德在民。请将事实宣付史馆。并建专祠一摺。原任四川总督吴棠。业经赐恤予谥。兹据文彬奏称该故督前在江北。历任州县以至漕运总督。治行最著。舆论翕然。办团剿匪亦多勋绩。著照所请。即将吴棠事实宣付史馆。并准于清淮徐州各建专祠。以彰忠荩。

现月

　　

○察哈尔都统瑞联等奏军台差务繁重请饬部筹垫银三万两。并由各省指拨银六万两下部议。摺包　　

○闽浙总督何璟奏、到任未久。请展缓本年军政。从之。摺包　　

○上以常雩祀天于圜天。自是日始。斋戒三日。起居注　　

○己丑。上诣大高殿祈雩坛拈香。起居注　　

○谕内阁。李瀚章奏请。调员差委等语。浙江候补知县盛宇怀。著浙江巡抚饬令该员迅赴湖北交李瀚章等差遣委用。现月　　

○湖广总督李瀚章等奏、湖北饷需支绌。奉拨西征及甯夏协饷应请分别筹解。以急要需。而纾财力等语。下部知之。摺包　　

○又奏。陈今昔情形不同。请将汉阳、宜昌各协水师。改为陆路专营。下部议。摺包　　

○又奏、湖北库款支绌。请将世俸一项仿湖南章程。变通撙节。下部议。摺包　　

○庚寅。谕内阁。丰绅等奏、饬派司员覆验命案一摺。据称黑龙江监生王景殿京控崔振福、句串委员托山、将伊胞兄王景顺打伤毙命、作为自缢一案。复经呈控覆验不明。请饬另派刑员带领仵作检验等语。著盛京刑部拣派司员。带领仵作。前往黑龙江详细覆验。以成信谳。现月　　

○署吉林将军古尼音布等奏、杀死一家五命之重犯郭红审明正法。下部议行。摺包　　

○陕甘总督左宗棠奏、请注销甘州、西甯两府聿左号举额归入大号取中。以作士气。从之。摺包　　

○辛卯。常雩祀天于圜丘。遣庄亲王载勋恭代行礼。起居注　　

○谕内阁。朕奉慈安端裕康庆昭和庄敬皇太后慈禧端佑康颐昭豫庄诚皇太后懿旨惇亲王等奏、此次敬修玉牒。应入行款。如何恭缮之处。未敢擅拟请旨。遵行一摺。著军机大臣大学士。会同玉牒馆总裁等。妥议具奏。现月　　

○壬辰。谕军机大臣等。李瀚章等奏、匪徒藉端聚众。滋事殴官。现在拏办一摺。私钱本干例禁。此次湖北天门县洪积团地方。突有匪徒胡良义。纠同严有耀、僧维亮、高义炳等。以禁革小钱为名。胁聚团民。持械抢掠。殴伤地方官。经该督等派兵往拏。复敢聚党放火。拒伤官军。实属形同叛逆。虽经拏获僧维亮、高义炳、二名正法。惟首逆胡良义及严有耀。现尚在逃。亟应严拏究办。以靖地方著李瀚章、翁同爵。饬令该地方官。会同水陆各营迅将该逆等严拏务获。尽法惩办。不准一名漏网。并通饬各属。一体查禁私钱。毋得虚行故事。将此各谕令知之。现月　　

○两广总督刘坤一奏。调前桂林府知府鹿传霖留广东以道员用。允之。

摺包

　　

○命福州将军文煜留京当差。调绥远城将军庆春为福州将军。察哈尔都统瑞联为绥远城将军。以青州副都统春福为察哈尔都统。明发　　

○广东阳江镇总兵官卫佐邦因病乞休。以记名总兵马复震为阳江镇总兵官。现月　　

○以记名提督麦龙韬为广西右江镇总兵官。现月　　

○癸巳。谕内阁。李庆翱奏、特参庸劣各员一摺。河南汝州直隶州知州舒亨熙。年力就衰。难期振作。著以原品休致。候补知县郑廷璧。办事粗率难膺民社。著以府经历县丞降补。宜阳县典史陈炯。年老昏庸。委用未入流杜承懋。不安本分张学步、行为卑鄙。均著即行革职。以肃官常。　　

○绥远城将军庆春等奏。躔金一带马贼攻扰督军布置筹防等语。得旨。即著庆春等仍遵前旨。严饬派出各军探明贼踪。实力防剿。迅殄逆氛。毋任纷窜。　　

○科布多参赞大臣保英奏、戌兵窘苦。请仍加增盐菜银两。下部议。摺

包　　

○又奏、酌撤驻防大同步兵。添练蒙古马队。报闻。摺包　　

○又奏、札哈沁南三台军火饷需。叠被马贼扰掠。拟派兵在沙孜盖一带台路。扼要常川驻扎巡缉。并另筹驻兵月饷。如所请行。以前甯夏将军穆图善为青州副都统。明发　　

○以营务废弛。革信阳协左营都司武殿魁等职。摺包　　

○甲午。谕军机大臣等。魁玉、文格奏、马边厅夷匪肆扰派营剿办等语。本年正月闲。马边厅猓夷有白瓦家一支。句结野番。由走马坪出巢。分股肆扰并有蒲车大木干等支黑夷。附和滋事。魁玉等现派提督胡国珍等。带队往剿。即著饬令该提督等迅速进攻。擒斩首要。解散胁从。毋任滋蔓。以靖边疆。云南大关厅属匪徒柳妹咡等。聚众滋扰。该处与叙州接壤。虽经官兵击散。而余党逃匿。难保不四出纷窜。著魁玉等饬令官兵。实力严防。以杜窥伺。并著刘长佑、潘鼎新。督饬地方文武。将此股余匪。认真摉捕。务绝根株。将此由四百里各谕令知之。现月　　

○护理四川总督文格奏、召募楚勇成军、暨裁添各勇。报闻。摺包　　

○督办船政大臣候补三品京堂吴赞诚、奏报闽厂遣派出洋学习制造驾驶学生起程日期。下该衙门知之。摺包　　

○又奏。调总兵吴世忠。管练扬武轮船。允之。摺包　　

○以剿办雷波蛮匪出力。赏副将蓝桂彰、参将陈儒发、总兵周光辉、总兵喻仁杰、总兵叶永秀等。巴图鲁名号。都司密观成等花翎。军功曾洪恩等、蓝翎。余升叙有差。摺包　　

○以川军剿除云南坟坝窜匪出力。赏花翎提督衔总兵晏忠发等封典。都司张绥之等花翎。千总林得胜等蓝翎。余升叙开复有差。摺包　　

○乙未。谕内阁。宗人府奏、应给辅国公官员甲数。请旨。遵行一摺。奉恩镇国公奕询之承继子载泽。已封为奉恩辅国公。其应有官员甲数。著即照辅国公分内应得之数给与。现月　　

○谕军机大臣等。明春奏、请饬山西筹拨银两一摺。哈密威仪军饷。前由文麟借用商款垫发。现在急须归还。著鲍源深饬令藩司、于应拨各款中。先其所急。迅筹大批银两。发交哈密委员。俾得及早归还。以清款项。将此由四百里谕令知之。现月　　

○湖南巡抚王文韶奏、常德匪徒。藉端抢毁厘局。罢市挟官。已饬兵剿办事竣。报闻。摺包　　

○署山东巡抚李元华奏、委署按察使潘骏文致祭泰山报闻。摺包　　

○又奏、张秋镇以南添建北牐。所需木植。请免厘税。得旨。著即咨照文彬等。俟此项木植经过关卡。饬属查验放行。免其抽收厘税调防绥远直字营。马队赴奉天助防。并遣原防炮兵回津归伍。摺包　　

○豁免湖南酃县东西南三乡被水田亩钱粮有差。摺包　　

○丙申。谕内阁。李元华奏、已革知州更名。就幕。请驱逐回籍等语。山东藩署幕友李晴川、本名李镜清。曾任山西浑源州知州。因案参革。复潜来山东。谋充幕友。希图招摇。殊属不安本分。李晴川即李镜清。著即驱逐回籍。不准逗遛。现月　　

○绥远城将军庆春奏大青山马贼滋扰。已派提督张树声督兵截剿。报闻。摺包　　

○以亏空公款。革江苏已故署沭阳县知县龚元钺职逮问已革候补知州署甘泉赣榆县知县王庆恩一并勒追。并籍产备抵。现月　　

○予安徽休甯县一门殉难职员程启泰等八家三十名口。各建专祠专坊。殉节官绅升用知县署丹阳县知县方浚泰等二员、阵亡团丁六品军功叶星若等二十九名、仍入该县总祠总坊。殉难官绅程光熙等九十员名。士民吴承惠等四百三十二名。妇女汪黄氏等一千十二口。一并分别旌恤如例。摺包　　

○丁酉。云贵总督刘长佑等奏、拟借洋款三百万两。购机雇匠。开矿铸钱。以裕饷源。下该衙门议。摺包　　

○又奏、豫筹开矿利害。并陈云南历办各矿。衰旺靡常。声明为难情形。报闻。摺包　　

○云南巡抚潘鼎新奏、游击徐天宝纠勇滋事。请革职严拏。得旨著饬道员钟念祖、迅速派兵前往弹压。勿任滋生事端。徐天宝著先行革职。严拏惩办。摺包　　

○戊戌。谕军机大臣等。有人奏、奉天署义州知州冯士懋。纵容丁书。句通勒派铺户钱文。并将本城栈房封禁。不准出卖粮石谕令商民不许行使现钱。且于前任已结因疯自缢之案。今丁书诱使刁妇冒为尸亲。平空翻控又任听恶役栽赃图诈。并有陵辱士子等情。请饬查办等语。所奏如果属实。亟应严参惩办。著崇厚恩福。按照所参各节。确切查明。据实参奏。毋稍徇隐。原摺均著钞给阅看。将此各谕令知之。现月　　

○又谕。前据翰林院侍讲张佩纶奏请抽调旗丁屯田新疆。当谕令左宗棠筹议具奏。兹据奏称移屯实边。事多窒碍。若举行畿辅水利。由神机营与八旗各拨官兵。移屯直隶。于旗丁生计有裨。迨水利渐兴。直东荒隙地亩。既可就近安插。作为世业。山西。陕甘。迤北各处及新疆地方。亦可议渐次移屯等语。所奏是否可行。著李鸿章、万青藜、张澐卿。体察情形。悉心酌度。妥议具奏。原摺著钞给阅看。将此各谕令知之。现月　　

