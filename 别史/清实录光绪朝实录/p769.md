<!-- { "loadSidebar": true } -->
○又谕、御史张仲炘奏、提督董福祥所部革军西军将士不和等语。著督办军务王大臣查明具奏。原片钞给阅看。寻奏、营官董阳春、屡被指摘。虽无克扣确据。究不胜营官之任。唐凤辉于查办要件。前后反覆其说。迹近摇惑。亦难胜营务处之任。请将该总兵唐凤辉、副将董阳春、均即撤差离营。以免别生事端。从之。现月　　

○又谕、前有人奏漕运总督松椿、毫无振作。营伍听其缺额。并地方利弊。悉听门丁各节。当经谕令李秉衡确查具奏。兹据奏称被参各节。或传闻失实。或查无确据。惟营官欧阳成松、叠奉营差。未孚众论。门丁张兰轩、郭来宾、司阍有年。与商民时有往来。致启群疑等语。欧阳成松、著撤去管带。不准在漕标当差。并著松椿将该门丁二人即行驱逐。毋任逗遛。该督总司漕河。责任綦重。平时办事尚属谨慎。当此时艰孔亟。务须振刷精神。将应办事宜。认真整顿。毋得因循懈弛。有负委任。将此谕令知之。现月　　

○又谕、电寄刘坤一等。王文韶电奏悉。旅顺现造杉木船只。想系为和议不成而设。倭船现在各海口。于来往商船照旧摉查。在我惟有时时戒备。著刘坤一、王文韶、仍饬各营不动声色。一体严防。电寄　　

○又谕、电寄李秉衡、摺奏已悉。汤聘珍著仍留后路。经理饷械转运事宜。毋庸驰赴前敌。寄电　　

○以奉天营口失守。奉锦山海关道善联降一级留任。摺包　　

○丙戌。谕内阁、李秉衡奏查明威海失守死事各员情形一摺。海军右翼总兵刘步蟾、记名总兵张文宣、护理海军左翼总兵杨用霖、尽先都司广东大鹏协右营守备黄祖莲、均能见危授命。忠烈可嘉。著照军营阵亡例。从优议恤。至已革海军提督丁汝昌、总统海军。始终偾事。前经降旨拏问。获咎甚重。虽此次战败死绥。仍著毋庸议恤。现月　　

○钦差大臣两江总督刘坤一奏、请将四川松潘镇标中营游击李祥椿、留营差遣。从之。以逃勇抢劫。摘凯军左营营官都司梁孔一顶戴。革哨官千总申传职。均留营。

　　

○予随营东征积劳病故。提督杨友益、参将徐连科、优恤。协修官赖际熙恭纂　　

总纂官熊方燧恭辑监修总裁世恭阅三签三月十九日正总裁那月日专司藳本陆恭覆阅癸丑八月二十四日

　　

徐月日　　

荣月日副总裁唐月日　　

宗室宝恭阅一签六月初四日　　

陈恭阅二签六月二十一日　　

熙月日　　

郭恭阅一签七月初八日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之三百六十四　　

光绪二十一年。乙未。三月。丁亥。上耕耤。诣先农坛行礼。更服。至耤田所。躬耕三推。复加一推。御观耕台。命王公九卿各九推。毕。顺天府府尹率农夫终亩。赏赉农夫耆老如例。　　

○诣正阳门。关帝庙菩萨殿拈香。早事　　

○谕内阁、王文锦等奏、营官扣留米价。发放迟延。据实奏参一摺。关内外各营。前经刘坤一奏明津贴米价四成。乃管带津胜中营右营尽先副将羊洪顺、于关放二月分正饷。并未发给四成米价。迨经查出。始行补放。实属意图弊混。罔恤兵艰。羊洪顺著即革职。永不叙用。统带记名提督李永元、疏于觉察。并著摘去顶戴。以示惩儆。现月　　

○谕军机大臣等、电寄长顺等、电奏已悉。现在停战期内。自应就原扎之处。按兵不动。认真防范。惟转瞬限满。傥和议不成。仍将交战。著长顺、依克唐阿、密筹戒备。勿稍疏虞。本日李鸿章电。日本接海城电。辽阳统领文称、鞍山站被日兵占踞。系在停战画押之后。应请退往海城。该统领现有团练三十万。散布各处。一时知照不到。恐其生事寻衅。日本谓日兵据鞍山站。系未得停战信前之事。断难退去。设任生事。关系甚重。恐停战亦成虚文。贻累他处等语。停战应以得信之日为断。如果停战后生事寻衅。责在统将。不能诿之练兵。若徒以团练三十万张大其词。欲其退兵。于事何益。此文系何人所发。著长顺等查明电覆。仍著饬令各营小心静守。不得妄启衅端。电寄　　

○又谕、电寄王文韶、近闻本月初四日。有蒋希夷所部勇丁。因该营克扣饷银。不服遣撤。聚众殴打营官。并在天津县河东地方。突开枪炮。居民纷纷惊避。经胡燏棻前往弹压。许以发给欠饷。移时始定。克扣之弊。最为军营恶习。叠经降旨严禁。乃蒋希夷之军。竟因克和几致酿变。人言藉藉。必非无因。似此情形。殊堪痛恨。著王文韶确切查明。据实具奏。电

寄

　　

○戊子。谕内阁、裕禄奏、查明营口等处失事情形。分别参办。并自请议处一摺。本年二月闲。营口告急。记名提督蒋希夷带领各营。并未迎战。节节退缩。犹复捏报战奖。任意欺饰。厥咎甚重。蒋希夷并所部营官副将蒋广隆、参将邓朝俊、都司桑友良、守备曾自来、赵玉龙、均著一并革职。即由王文韶拏解刑部。分别治罪。游击高干臣、守备袁珍。派守炮垒雷营。未能实力守御。以致失陷。均著革职。解省按例治罪。记名总兵马占鳌、都司王得意、都司用守备徐广林、因众寡不敌。相率败退。亦属咎无可辞。著一并革职。仍令戴罪图功。以观后效。试用同知署营口海防同知范树升、甫经到任。惟地方被陷。亦难辞咎著交部议处。升任奉天府府尹奉锦山海关道善联、守御不力。督率无方。前据奏自请严谴。已有旨降一级留任。仍著交部照例议处。盛京将军裕禄、身任地方。筹防未能周密。著交部议处。另片奏、请将逗遛潜逃之佐领喜文等革职等语。锦州正白旗佐领喜文、候补知县高嘉和、复州知州金作埙、均著即行革职。以示惩儆。现月　　

○又谕、裕禄等奏、查明失陷盖平县城、及熊岳牛庄两镇城。应行参办文武各官。开单呈览。并自请议处一摺。上年十二月闲。盖平、熊岳、相继失陷。本年二月。牛庄又复失守。该地文武各官。职司守土。实属罪无可辞。盖平县知县何守谦、护理盖州城守尉正黄旗防御定保、熊岳防守尉纯德、牛庄防守尉奇车布、盖州镶红旗防御三殷、镶白旗骁骑校宝顺、正白旗汉军骁骑校任国贵、正红旗骁骑校依善、正蓝旗防御恩荣、骁骑校恩纶、熊岳镶白旗骁骑校永福、正黄旗巴尔虎防御成名、骁骑校沃合布、正白旗骁骑校依忠阿、正红旗骁骑校苏崇阿、镶白旗防御淩泰、镶红旗防御裕宽、正蓝旗骁骑校松恒、牛庄署正白旗防御庆恩、镶黄旗骁骑校铭昆、正黄旗骁骑校恩铭、镶白旗骁骑校尉德升额、牛庄巡检兆龄、均著即行革职。交裕禄等分别按例审办。裕禄、济禄、筹布未能周密。亦难辞咎。著一并交部议处。洋务　　

○又谕、巡视中城御史恩顺等奏、遵旨筹议五城粥饭各厂。拟请展限两月一摺。著照所请。准将五城粥饭各厂一律展放两月。以惠穷黎。现月　　

○谕军机大臣等、据裕禄奏、复州知州金作埙、因案撤省查办。正当军务之际。辄畏惧远离。潜回浙江山阴县原籍。请旨革职拏办等语。本日业经明降谕旨。将该员即行革职。著廖寿丰饬令该管地方官。严密查拏。解赴奉天。归案审办。将此由四百里谕令知之。　　

○己丑。圣祖仁皇帝诞辰。遣官祭奉先殿。　　

○署吉林将军恩泽奏、设局制造擡枪。加添火药。以资防剿。下部知之。摺包　　

○前黑龙江将军依克唐阿奏、请饬两广总督李瀚章、速拨后膛擡枪一千杆。以济募兵之用。得旨、广东军械。已据李瀚章奏称无可调拨矣。摺包　　

○庚寅。谕内阁、前因已故浙江署余杭县知县蔡秉澄、亏短交代银两。经浙江巡抚奏参革职。交广东巡抚严提家属。解浙讯办。兹据马丕瑶奏称、该故员之弟蔡秉澧、尽携任所资财。私逃回籍。其兄蔡秉源、蔡秉溶、扶同隐匿。屡催罔应。实属胆大妄为。候选同知直隶州知州蔡秉源、著即革职。查拏解办。监生蔡秉溶、附生蔡秉澧、著一并斥革。现月　　

○谕军机大臣等、奉宸苑奏、遵议马兰镇总兵文瑞奏采捕鹿只情形一摺。祭祀应用鹿只。关系紧要。著文瑞于例进鹿只外。拣选养成精壮鹿二三十只。限于七月内解交奉宸苑应用。此项鹿只未解到以前。所有四月初一日以后。朕亲诣行礼各祭祀。准其暂行以羊代鹿。奉宸苑摺著钞给太常寺文瑞阅看。将此谕知奉宸苑、太常寺、并谕令文瑞知之。　　

○礼部以宗室会试中额请。得旨、取中三名。　　

○以台湾炮台火药失慎。革副将万国标职。台湾镇总兵万国本守备盛学科下部议处。　　

○辛卯。谕内阁、前据御史谢希铨、管廷献、先后奏参两广总督李瀚章、玩寇营私。及总兵杨安典、署副将黄金福、道员陆维祺、杨文骏、知县潘泰谦等款。节经谕令马丕瑶一并确查。兹据查明覆奏此案李瀚章被参各节。或查无实据。或并无不合。即著毋庸置议。惟该督年力就衰。前因病奏请开缺。当经赏假一个月。著加恩准其开缺。回籍调理。雷琼道杨文骏、出入督署。不避嫌疑。贪酷轻佻。难居民上。琼州镇总兵杨安典。渔利招权。物议沸腾。嗜好太深。不堪造就。仅予革职。不足蔽辜。杨文骏、杨安典、均著革职永不叙用。新会县知县潘泰谦、才具平庸。南韶连镇总兵黄金福。奔走附和。武备懈弛。均著开缺留省察看。仍交部议处。试用道陆维祺。取巧躁进。屡招物议。著即行革职。以示惩儆。马丕瑶此次查办事件。尚属认真。所有广东地方。吏治民生一切事宜。该抚务当尽心整顿。切实筹办。以副委任。现月　　

○又谕、兵部奏、钦奉恩诏。查办军台废员。开单请旨一摺。上年八月十六日。特颁恩诏。命将效力赎罪各员。分别查办。兹据兵部查明请旨。自应酌量办理。除军务获罪之章奏凯、廖伦明、文卜年、毋庸查办。未经查明下落之苏锦堂、不知去向之贾文贵、未经咨报起解之许如龙、周星诒、并在途在营在籍在配脱逃之周启江、汪殿元、周策勋、索成、曾昭仕、解魁元、李正钧、许怀清、德馨、许志耀、奎英、边得胜、贺永铭、王勋、春庆、王得胜、富昌、李明皙、张九围、里善、黎定攀、邱瑞祥、李振海、张同方、谭飞麟、吴兰生、兴福、周启昌、胜额图、荣升、杜振元、成福、张景堂、杜光凯、双全、哈达洪阿、田福志、梁步高、张升楷、唐永福、刘正兴、脱逃捏造病故之潘高升、分别饬催查拏。及周元庆、李占奎、德升、万桂、佟泽沛、侯玉春、朱佩馨、文铎、恩三、均不准宽减外。其文润、著加恩释回。方子文、著加恩减免三年。张永洪、著加恩减免二年。许鸿范、著加恩减免一年。届期即行释回。以示朕法外施恩至意。现月　　

