<!-- { "loadSidebar": true } -->
○又奏、同文馆后馆八旗子弟。请饬令归旗。下所司查明办理。直隶正定镇总兵娄云庆因病解职。以记名提督叶志超为直隶正定镇总兵官。现月　　

○调理藩院尚书额勒和布为户部尚书。以都察院左都御史乌拉喜崇阿为理藩院尚书。前热河都统延煦为都察院左都御史。现月　　

○以理藩院尚书额勒和布为正白旗汉军都统。现月　　

○转吏部右侍郎锡珍为吏部左侍郎。调户部左侍郎昆冈为吏部右侍郎。转户部右侍郎福锟为户部左侍郎。兼管三库事务。调工部左侍郎敬信为户部右侍郎。兼管钱法堂事务。转工部右侍郎兴廉为工部左侍郎。内阁学士景善为工部右侍郎。兼管钱法堂事务。现月　　

○以云南布政使唐炯为云南巡抚。现月　　

○以捐衣助赈。予广东香山县二品封职郑天叙等建坊。摺包　　

○辛未。遣官祭火神庙。外记注　　

○谕内阁、前因山东历城等处。黄河漫溢。被灾甚重。已谕令游百川、陈士杰宽筹赈项。并截留京饷银十六万两。以资赈济。朝廷廑念灾区。无时或释。诚恐穷黎困苦。抚恤难周。此次江北漕船。尚在山东境内。著即截留漕粮五万石。俾资接济。游百川、陈士杰务当督饬该地方官及委员等、核实散放。毋任吏胥稍有侵蚀。用副宵旰焦劳勤恤民隐至意。现月　　

○总理各国事务衙门奏、巴国前任宰相锡呢布这挨儿微斯系创请立约之员。请照章颁给头等第三宝星一面。以示宠荣。从之。摺包　　

○以太仆寺卿凤秀为太常寺卿。朱签　　

○壬申。谕内阁、都察院奏、京师捕务废弛。请饬会议缉捕章程一摺。辇毂重地。近来劫窃之案。层见叠出。捕务实属废弛。亟宜认真整顿。著步军统领衙门、顺天府、五城御史会同妥议缉捕章程。实力奉行。毋稍疏懈。即将著名匪首。迅速缉拏。务获惩办。据奏、匪类受庇于番役。番役受庇于营员。贪利营私。豢奸养贼等语。著步军统领衙门严加整饬。力除积弊。查明声名素劣之营员。据实□□□尔□奏。番役人等。如有交通匪类。诈害良民情事。即行彻底严究惩治。并著都察院堂官督同五城御史、随时整顿。诘奸除盗。有犯必惩。以靖闾阎。现月　　

○又谕、李鸿章奏仍恳收回成命一摺。从前大臣如孙嘉淦、朱轼、嵇曾筠、蒋炳、于敏中、曾国藩、胡林翼等、皆遵旨在任守制。诚以事关紧要。不得不权宜办理。上年李鸿章奏请开缺终制时。曾将此意剀切宣谕。该署督惟当以国事为重。力任艰难。其不得已之苦衷。自为天下后世所共谅。即著遵旨任事。毋得再行固辞。现月　　

○署直隶总督李鸿章奏、派员赴朝鲜办理商务。酌拟章程。呈览。下总理各国事务衙门议行。摺包　　

○又奏、派河南候补道陈树棠、充总办朝鲜商务委员。下总理各国事务衙门知之。摺包　　

○又奏、营口炮台。渐次竣工。酌拟新设练兵营制章程。下部知之。摺包　　

○热河都统恩福奏、遵查丰甯县经徵旗租银两。未完一分以上。实欠在民情形。下部知之。摺包　　

○癸酉。上奉慈禧端佑康颐昭豫庄诚皇太后幸阅是楼。侍午膳。翌日如之。　　

○谕军机大臣等。清安奏、请饬设法疏通台站一摺。据称派员采买农具。领解饷银。久未旋科。各处台站。差徭聚集过多。驼马无几。不能前进等语。该城饷银等项。关系紧要。著丰绅、吉和、永德、即行派员将所属台站、妥为安设。认真整饬。所有各项差务。迅速应付起程。并著清安饬令委员将饷银等项。赶紧运解。以济要需。将此由四百里各谕令知之。现月　　

○科布多参赞大臣清安奏、派员会查铅砂矿厂。并无偷穵情形。报闻。　　

○又奏、请将历年霉变粮石。尽数查销。允之。摺包　　

○前湖南提督鲍超奏、部驳军饷报销各款。请饬仍照原册核销。允之。摺包　　

○调镶蓝旗蒙古副都统福锟为正白旗满洲副都统。记名副都统德溥为镶蓝旗蒙古副都统。明发　　

○以广东按察使龚易图为云南布政使。安徽安庐滁和道沈镕经为广东按察使。直隶大顺广道刘盛藻为浙江按察使。河南开归陈许道唐咸仰为河南按察使。现月　　

○甲戌。万寿节前期。上诣长春宫慈禧端佑康颐昭豫庄诚皇太后前行礼。　　

○御乾清宫受贺　　

○丙子万寿节。上诣大高殿拈香。寿皇殿行礼。内记　　

○遣官祭太庙后殿。外记　　

○上以孟秋享太庙。自是日始。斋戒三日。　　

○丁丑。以久雨祈旸上诣大高殿拈香。　　

○遣惇亲王奕誴诣时应宫。恭亲王奕诣昭显庙。惠郡王奕详诣宣仁庙。贝勒载澂诣凝和庙拈香。现月　　

○戊寅。上以孟秋享太庙。前期亲诣行礼。内记　　

○乌鲁木齐都统恭镗奏、参酌时势。拟请将巴里坤满营。移扎乌鲁木齐。归并一城。并请另拨满营填扎古城。以重防务。下部议。摺包　　

○四川总督丁宝桢奏、请调直隶候补道薛福成差委。得旨、薛福成已据李鸿章奏准。留于北洋差遣矣。摺包　　

○予积劳病故吉林三姓副都统长麟照军营立功例赐恤。朱批摺奏　　

○予已故前署四川提督莫组绅于川省建立专祠。从四川总督丁宝桢

请也。摺包　　

○豁免四川懋功厅属庆甯营被水地方科粮。摺包　　

○协修官张书灵恭纂　　

帮总纂官程棫林恭辑监修总裁世恭阅四月十八日正总裁那恭阅八月十七日专司藳本陆恭覆阅壬子十二月初六日　　

徐恭阅二签十一月十六日　　

荣月日副总裁唐月日　　

宗室宝恭阅六月二十七日

　　

陈恭阅一签十一月初七日　　

熙月日　　

郭恭阅八月十八日　　

宗室麒月日蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百六十六　　

光绪九年。癸未。秋七月。己卯朔。享太庙。遣惇亲王奕誴恭代行礼。外记注　　

○上诣长春宫问慈禧端佑康颐昭豫庄诚皇太后安。至丁未皆如之。内

记注

　　

○钦奉慈禧端佑康颐昭豫庄诚皇太后懿旨。所有神机营本年七八九三个月饷银。著该营于存款内按月开放。毋庸由户部支领。现月　　

○谕军机大臣等。法越构兵一事。久未定局。广西防务经徐延旭出关布置。尚属周密。惟粮饷军火。需款甚多。前由四川及粤海关共拨银二十万两。尚恐不敷。著张树声、曾国荃、裕宽于广东应解京饷项下。截留银二十万两。解交广西应用。即著倪文蔚、徐延旭、斟酌机宜。妥速筹办。朝廷轸念边防。叠次特拨银两。该抚等务当督饬防军。力求实际。不得稍涉虚糜。目下部库款项亦不宽裕。所有应发神机营本年七八九三个月饷银。毋庸由户部支发。即著神机营于存款内按月开放。将此谕知户部。并由四百里密谕张树声、曾国荃、裕宽、倪文蔚传谕徐延旭知之。洋务　　

○庚辰。谕内阁。给事中邓承修奏。已故戍员战功卓著。请量予褎恤一摺。已革前任总兵官降补都司陈国瑞、随同僧格林沁转战数省。曾著劳绩。嗣缘案遣戍。上年伤发身故。著加恩开复总兵原官。并将战绩宣付国史馆。以奖前劳。现月　　

○又谕。昨据给事中邓承修奏。已故戍员陈国瑞请予褎恤一摺。并非迫不及待之事。辄于花衣期内呈递。殊属不谙体制。邓承修著交部议处。现月　　

○谕军机大臣等。倪文蔚奏、法越近日军情。并筹办增军事宜一摺。所奏增军布置各节。即著倪文蔚、徐延旭、督饬防营。稳慎办理。以固边圉而壮声援。法人蓄志报复。自在意中。越军能否久持。难以逆料。粤西边防紧要。昨有旨截拨广东京饷银二十万两。以资接济。现在筹款不易。该抚等务当懔遵前旨。力求实际。期于大局有裨。近闻越为法败。夺去炮七尊。洋枪千杆。是否属实。并刻下情形若何。著迅速探明即行具奏。将此由五百里密谕倪文蔚。并传谕徐延旭知之。洋务　　

○辛巳。谕军机大臣等。近日京城钱铺关闭多家。银价日落。物价日昂。于闾阎生计。殊有关系。著步军统领衙门、顺天府、五城御史、会商妥善办法。晓谕平价。毋任奸商把持渔利。致累民生。现月　　

○引见各省考取优贡生。得旨。解锡桂等。二十一名。以知县用。任宝徵等、二十七名。以教职用。　　

○伊犁将军金顺奏。添设卡伦军台并暂加台卡官兵津贴。如所请行。摺包　　

○以积劳病故。予黑龙江正黄旗防御依力布、等优恤。摺包　　

○壬午。署两广总督曾国荃等奏。遵筹海防情形。得旨。所奏豫筹布置各节。即著切实妥办。务臻周密。以期缓急可恃。廉琼洋面及钦州边境。饬令吴全美、方耀、认真巡防。毋庸疏懈。摺包　　

○又奏。海防需款孔急。拟办捐输以裨经费。下部议。摺包　　

○癸未。谕内阁。岑毓英、杜瑞联奏。遵查知府人地未宜。请开缺酌补一摺。云南丽江府知府积寿。稍欠稳练。年力尚强。昭通府知府景维。于边要之缺。措施未能裕如。均著开缺。留于云南遇有相当缺出。酌量补用。现月　　

○谕军机大臣等。本日玉亮奏。请饬希元迅赴新任摺内。有接准崇绮咨开。奉上谕。有人奏、称署将军玉亮。足近痿。目近瞽。疾近痰迷。派差委缺。不候属员禀承。任意径行。咨提署长春厅通判双全归案候讯等语。前经寄谕崇绮。令将玉亮被□□□尔□各款。查明具奏。自应慎密查办。何得将原□□□尔□之语。先行咨明玉亮知悉。殊属非是。崇绮著传旨申饬。前派该将军查办铭安启秀□□□尔□款。时逾半年。何以尚未奏结。著即迅速查明具奏。毋再迟延。将此谕令知之。现月　　

○云贵总督岑毓英等奏。审明浪穹县属民教滋事案内首从各犯。分别定拟。又奏、给法国主教古若望。修复教堂抚恤银五万两结案。均下部知之。摺包　　

○旌表仰药殉夫烈妇直隶临榆县民孙步仁妻杨氏。节妇浙江德清县文童嵇芸生妻蔡氏。割股疗亲孝女江西安福县职员江士隽女张江氏。摺包　　

○甲申。谕内阁。张树声奏。请饬道员迅速赴任等语。新授广东高廉道李秉衡。著张之洞饬令该员迅赴新任。不得稍有迟延。现月　　

