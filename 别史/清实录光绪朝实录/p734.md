<!-- { "loadSidebar": true } -->
○又谕、前因西华门北长街一带。闲杂人等拥挤游观。叠经谕令步军统领衙门严行禁止。并认真稽查保甲。不准铺户容留闲人。现在该处游观人等。仍复不少。殊不足以昭严肃。著仍遵前旨。督饬员役认真严禁。并将保甲实力稽查。务使奸宄无从溷迹。是为至要。现月　　

○又谕、电寄李鸿章、昨饬酌量再抽调数营。往援旅顺。尚未据电覆。定镇海舰。李鸿章昨电称不敢轻进。候汉纳根回再商。章高元八营。亦未及东渡。现在旅顺情形益急。昨饬汉纳根回津。是否已到。其所举之船主马吉芬。是否已往威海。若以马吉芬统带铁船。护送章高元八营赴旅。该船主能否胜任。不致疏虞。著李鸿章面询汉纳根妥筹办理。即行覆奏。电寄　　

○又谕、电寄裕禄、电悉。奉天省防。固关紧要。但旅湾现在危急万分。宋庆赶速南来。尚可成夹击之势。且据探北无大股。此事断难饬宋庆回军。仍著裕禄就省城现有兵力。妥筹防守。蒋尚钧一军。准其留于辽沈适中之处。扼要驻扎。以助省防。电寄　　

○又谕、电寄刘树堂、前据电奏添募十营。令杨玉书先带数营赴京。余亦陆续前进等语。此项添募之营。著派总兵牛师韩前往统带。并著刘树堂配足军火。交牛师韩迅带北上。毋许刻延。电寄　　

○又谕、电寄刘坤一、前据张之洞电奏初八日启行。前赴江甯。计期即可到任。刘坤一交卸后。迅即北上。毋稍迟延。并将启程日期。先行覆奏。电寄　　

○总理各国事务衙门奏、军务需款甚钜。现拟借用洋款一千万两。借还皆依库平。不论磅价。长年七厘行息。划二十年本息还清。依议行。摺包　　

○会典馆奏、呈进中外海疆要隘全图。得旨、留览。洋务　　

○丙辰。以黄河霜降安澜。发大藏香十枝。交山东巡抚李秉衡祗领。虔诣大王庙祀谢。现月　　

○谕内阁、荣禄等奏、特参空误直班之门领等官请旨革职一摺。各城门门领等官。盘查启闭。例应常川驻守。不准顷刻擅离。乃该门领联寿等竟敢直班未到。实属有旷职守。安定门门领联寿、门千总唐景沂、著一并革职。以示惩儆。现月　　

○又谕、定安办理东三省练兵有年。乃平日训练不精。以致所调营兵。临阵不能得力。实属大负委任。正白旗汉军都统定安。著交部严加议处。依克唐阿督兵进剿。节节观望稽延。于贼渡蒲石河等处。未能援救。亦属畏葸无能。黑龙江将军依克唐阿、著交部议处。洋务　　

○谕军机大臣等、顺天府奏、请拨款办理平粜一摺。著户部拨银八万两。现月　　

○又谕、敬信等奏、筹办团防情形。条列事宜。开单呈览一摺。据称办理团防。不外巡查保甲。严缉奸宄。遇有来历不明。及形迹可疑之人。随时拏办。惟外城地面。人烟稠密。良莠混杂。稽查难周。拟添募团勇一千五百名。合五城练勇一千名。共二千五百人。所需经费。请饬户部筹拨。按月由团防总局咨领等语。所筹尚属妥协。即著敬信等会同五城御史。按照所拟各条。认真筹办。实力稽查。毋得稍涉懈弛。所需募勇经费。著户部按月筹拨。原摺单著钞给户部阅看。将此各谕令知之。洋务　　

○又谕、御史易俊奏、行军以军火为先。现在新募各营。枪炮子药。均属寥寥。虽订购不少。而运到尚需时日。山西河南陕西四川湖北湖南江西等省。刻尚静谧。其所存内地制造军火。可酌提数成。解京应用等语。著各该督抚即将该省所造军火提拨若干。派员由陆路解京。以备分拨各营应用。毋得迟延推诿。将此由六百里各谕令知之。洋务　　

○又谕、李秉衡奏、请调员以资臂助等语。山西候补知府锡良、广西候补副将杨昌魁、著张煦、张联桂、各饬该员迅往山东。交李秉衡差遣委用。所请杨昌魁召募黔勇赴东一节。该员现在广西。若令赴黔募勇。再赴东省。徒延时日。不如令其迳赴山东。就地召募。较为迅速。其在籍前广东雷琼道朱采、业经张之洞调往差遣。所请应毋庸议。将此各谕令知之。洋务　　

○又谕、伊犁锡伯营领队大臣穆隆阿、直隶候补道徐建寅、著传赴督办军务处。面询一切事宜。洋务　　

○又谕、吉林机器局添造军火子药。著督办军务处行文户部拨给银五万两。交该局总办道员宋春鳌具领。为购办物料之用。洋务　　

○又谕、电寄李鸿章、前于初三日。因旅顺防务紧要。电饬李鸿章身亲巡历。激励守御。迄今旬日。不见一字覆奏。此外电询饬查之件。亦多无覆电。当此军情万紧之时。岂容如此玩误。现在旅防益危。该督更无筹画。但付之焦急二字。定远各船。前奏三十五日修好。嗣又称起碇机器未全。已久逾前限。不意今日来电。仍云尚未配妥。来远亦只修一半。不知两月以来。丁汝昌所司何事。殊堪痛恨。定远为该军制胜利器。今据称水道狭隘。不能展动。似与来远均尚在隝中未出。傥被堵口。直不啻拱手赍盗矣。著丁汝昌即日前往旅。将两船带出。傥两船有失。即将丁汝昌军前正法。李鸿章当懔遵谕旨办理。谅亦无从再为捏饰。旅顺援兵。仍著设法运送。不得因来往冒险。膜视不救也。并著即日覆奏。电寄　　

○又谕、电寄李鸿章、张之洞电奏、海关内外。惟有掘长濠。用车炮两法。可防登岸。应于海滨可登岸处掘濠三道。外濠引海水注之。内两濠伏兵。用枪伺击。外濠低。内濠高。即以濠土堆墙。可藏兵。此事兵勇皆能为之。并雇民夫助筑。数日可成等语。此法甚为便捷。著吴大澂即行周历各海岸防营。各按地势赶紧兴筑。克期告成。不得片刻玩延。并著于三日内覆奏。又张之洞在粤。曾购车炮一百八尊。已奏拨畿辅防营。又购琼廉海防大车炮数十尊。亦经李瀚章解归北洋。车炮为防登陆之利器。北洋存炮。数应不少。除已拨用外。现在实存若干。著查明迅即覆奏。一面拨与吴大澂发交各营备用。电寄　　

○又谕、电寄张之洞、据电奏、调员差委等语。朱采、黄遵宪、均著准其调用。其新加坡总领事。即由该督电知龚照瑗改派。所请李先义在粤募勇五六营赴江。应需饷项。著电商李瀚章借拨。又请调江汉关税务司穆和德、已饬总理衙门传谕赫德办理矣。电寄　　

○又谕、电寄长顺、前谕召致韩效忠募勇助剿。现在如何办理。未据覆奏。著即迅速电覆。电寄　　

○又谕、电寄刘树堂、昨令牛师韩前往河南统带该省新募十营来京。兹据刘树堂电奏、已派李永芳先带五营启程。该署抚既称李永芳系得力之员。即毋庸改归牛师韩统带。其杨玉书五营。尚未召齐。即著牛师韩带来。杨玉书仍著回任。牛师韩带勇较少。著南阳、河北、归德三镇马队各抽一营。交其统率。迅速北上。并传谕该总兵派员添募两营。随后开拔以资调遣。电寄　　

○又谕、电寄唐景崧据电奏、购办枪炮请饬部立案等语。嗣后凡非紧要事件。仍应照例具摺陈奏。不得以长篇累幅。琐屑数目。率行电奏。电寄　　

○办理天津团练事宜兵部左侍郎王文锦等奏、开办团练用款。估定确数。恳饬部筹拨。以便成军。下部速议。摺包　　

○云贵总督王文韶等奏、遵旨裁并整局。以节糜费。下部知之。摺包　　

○山东巡抚李秉衡奏、东省沿河一带。贫民过多。拟请于例赈外。酌拨银两。仿照义赈法。择尤抚恤。以资补救。如所请行。摺包　　

○又奏、河工保案。请严定章程。以杜奔竞。如所请行。

摺包

　　

○以河工出力。予山东署盐运使济东泰武临道张上达。兖沂曹济道姚协赞等、优叙。署济东泰武临道吉灿升议叙。现月　　

○丁巳。谕内阁、盛炳纬奏、请将已故吏部候补主事龙文彬事迹。宣付史馆立传一摺。著礼部议奏。现月　　

○谕军机大臣等、志锐奏、请饬翰林院编修李盛铎同往热河等语。李盛铎著准其随同前往。洋务　　

○又谕、长顺奏请饬催吉林分巡道联＜阝及＞速行到任等语。著吏部饬令该员迅速赴任。毋稍延缓。现月　　

○又谕、电寄李鸿章、电奏已悉。现在运兵赴旅非海舰护送。别无办法。马格禄往探情形。当已回津。即与汉纳根、丁汝昌、定议如何设法护运。仍责令丁汝昌统率前往。不准推诿。旅防既急。沿海各口防营布置。尤关紧要。著李鸿间即赴大沽北塘等处巡阅。有无疏漏懈弛。亟须整顿之处。妥为经理。以作士气而免疏虞。昨谕饬查现存车炮若干。著迅速开单。一面覆奏。一面拨赴山海关各营应用。电寄　　

○又谕、电寄李鸿章陈湜后四营。已过津赴山海关。著李鸿章传谕赶紧训练。并通饬全营。申严纪律。毋许骚扰地方。

电寄

　　

○又谕、电寄刘坤一、电奏已悉。著于交卸后迅即北上。毋待二十四日始行启程。并准其随带得力员弁。电寄　　

○又谕、电寄张之洞、电悉。本日已降旨著彭楚汉署理长江水师提督矣。电寄　　

○又谕、电寄刘树堂、电悉杨玉书著仍遵昨旨回任。牛师韩已启程前往。俟到豫后。即将新召五营。交其统带北上。电寄　　

○又谕、电寄李秉衡、据电奏、烟台等处逃勇滋事。著照所请。严拏就地正法。以靖地方。电寄　　

○又谕、电寄许景澄、电已悉。中俄交好最久。俄前主尤敦睦谊。今值嗣君即位。中国拟遣专使赍书致贺。著许景澄先千外部。俾悉邦交加密之意。电寄　　

○黑龙江将军依克唐阿奏、探悉倭寇。分三路内侵。调兵严防冲要情形。报闻。摺包　　

○礼部右侍郎志锐奏、豫筹款项。购备利器。并请拨军装等项银两。下部知之。洋务　　

○命锡伯营领队大臣穆隆阿留京当差。　　

○志锐出差。以候补侍郎刚毅署礼部右侍郎。现月　　

○命军机大臣署礼部右侍郎刚毅在紫禁城内骑马。现月　　

○以福建水师提督彭楚汉署长江水师提督。现月　　

○戊午上御文华殿。各国庆贺慈禧端佑康颐昭豫庄诚寿恭钦献崇熙皇太后万寿赍递国书使臣瞻觐。　　

○以直隶东明黄河伏秋大汛安澜。发大藏香十枝。由直隶总督李鸿章祗领。交大顺广道吴廷斌虔诣李连庄高村黄庄大王庙祀谢。现月　　

○谕内阁、今夏畿辅一带。雨水过多。闾阎困苦。叠经赏拨仓米。交孙家鼐等散放。并令户部将顺天府解存捐款银十五万两。即行发交备用。复准孙家鼐等所请。将拨归顺属之湖南漕折银两。及各省应解备荒经费。饬令赶紧筹解。以资赈抚。现在天气渐寒。小民生计维艰。朝廷倍深廑系。著孙家鼐。陈彝。将筹款办赈事宜。妥为经画。并督饬各地方官认真办理。务使实惠均沾。不准稍有弊混。用副朝廷轸念灾黎至意。现月　　

