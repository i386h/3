<!-- { "loadSidebar": true } -->
○云贵总督岑毓英奏报巴蛮投诚。地方一律安靖。得旨、仍著督饬在事员弁。密拏簸箕力甫等、务获惩办。以靖边陲。摺包　　

○漕运总督吴元炳、奏陈应办事宜大概情形。得旨、该漕督务当于用人理财。破除情面。力矫积习。毋得徒托空言。摺包　　

○予染瘴病故记名提督萧祥胜等优恤。摺包　　

○庚申。谕内阁、奎斌奏遵旨保荐循良一摺。山西冀甯道马丕瑶。署太原府事蒲州府知府沈晋祥。甯武府知府俞廉三。解州直隶州知州姚官澄。代州直隶州知州锡良。均著交军机处存记。现月　　

○又谕、奎斌奏、特□□□尔□庸劣不职各员一摺。山西候补通判李德邻。秽鄙贪庸。声名甚劣。阳高县知县姚兆。嗜好甚深。纵丁扰累。繁峙县典史于继鐏。敢于欺诈。不守官箴。阳高县典史杨焯。胆妄无知。不安本分。均著即行革职。凤台县知县陈继三。操守尚谨。听断粗疏。大同县知县许贞元。舆论未孚。才难治剧均著开缺另补。以肃官方。现月　　

○谕军机大臣等、电寄左宗棠等、法添舰装多兵赴基隆。狡谋叵测。著左宗棠、杨昌浚饬恪靖各营。及程文炳军。克日渡台。吴鸿源计已抵台。饬速会合土勇进剿。南洋五船。曾国荃饬即赴闽。作声援以分法势。杨岳斌现抵何处。左宗棠等转电速进赴台。不得逗遛闽省。云者士枪弹。曾国荃令速运厦。转解吴鸿源营。并著左宗棠等、将台军饷械。源源接济。基隆久被法踞。著刘铭传迅即进兵。乘彼添兵甫到。力图攻拔。毋再迁延株守。致敌根深蒂固。自干咎戾。电档　　

○又谕、电寄李鸿章等、据李鸿章转奏、刘铭传电报已悉。据称刘璈意在掣坏台北等语。刘铭传身任巡抚。属员用舍。是其专责。台南地方辽阔。刘璈统率各营办防。职任极重。如果可用。该抚当屏除畛域成见。督率妥办。如竟不得力。另易生手。不至贻误防务。即将刘璈撤□□□尔□。派员接办。毋稍姑容。著责成刘铭传切实筹画。分别办理。傥措置失宜。致误地方。惟该抚是问。前据李鸿章电称、邵友濂请留龚照瑗。已准行。著仍饬该道赴台。由李鸿章、曾国荃酌保妥员。办理援台各事。并饬邵友濂会同经理。电档　　

○工部左侍郎孙毓汶等奏、覆审教匪重案。讯有确供。先陈研究情形。得旨、著将张怀松苏添爵二犯。研究有无别情。并全案人犯应得罪名。按律定拟具奏。　　

○以记名提督陈嘉为贵州安义镇总兵官。　　

○辛酉。谕内阁、御史恩焘奏、条陈科场事宜。请旨饬议一摺。著该衙门议奏。现月　　

○又谕、巡视中城御史韫德等奏、遵旨拏获著名匪徒。请交部讯办一摺。所有此次拏获之刘延祜即刘六、石老小、胡二李、王五、王三巴、著交刑部严行审讯。按例惩治。其未获之鲁七等。仍著严缉务获。送部究办。现月　　

○两广总督张之洞等奏、粤东海防日紧。添募水陆各营。以资分布。得旨、兵不临阵练胆。即平时训练。亦未可恃。况训练不勤乎。该督等严饬将领。时刻若对大敌。精操勤练。以备急用。摺包　　

○署安徽巡抚卢士杰奏陈接办防务。及地方情形。得旨、所陈沿江防务。及地方应办事宜。务当认真经理。毋托空言。厘税尤应详核。荒田广为招垦。以裕饷糈。摺包　　

○予在营病故广东游击刘克顺等、分别议恤。摺包　　

○蠲缓湖南安乡、益阳、龙阳、华容、沣、沅江、武陵、湘阴、巴陵、临湘、十州县。暨岳州卫被水地方芦课钱漕有差。现月　　

○癸亥。谕军机大臣等、据都察院奏、代递知县王元超条陈。并将绘就营垒图式呈览一摺。防军修筑营垒。自应集思广益。以期尽善。该员所陈。有无可采。著李鸿章筹议具奏。原摺著钞给阅看。图一件并发。将此谕令知之。洋务　　

○湖北学政高钊中奏、请固根本。增调统兵将帅。驻扎近畿。以防深入之寇。得旨、该学政条陈摺件。由驿驰奏。殊属非是。嗣后非地方紧要事务。不得率发驿递。摺包命辅国公载泽在御前行走。　　

○以礼部左侍郎庆麟为正蓝旗汉军副都统。明发外记予故吉林开缺副都统全福优恤。摺包甲子。谕内阁、前据直隶生员杨廷昕等、以毁坝改河。关系民生利害等词。赴都察院呈诉。当谕令李鸿章等确查具奏。兹据奏称、八里桥官庄洼两处。地势高下悬殊。挑河既难施工。筑堤尤虞溃决。当派天津道等督同官绅前往逐细测量。徐树铭所拟朱家口筑坝减水。引入子牙河各节。实于地势民情。多所窒碍。请毋庸议办。拟仍于上游四十八村设法补救等语。献县朱家口河工。既据查明窒碍情形。即著毋庸置议。至上游四十八村。叠被水患。现议圈筑护堤。挑展引河各工。著李鸿章遴员勘议。分别妥为办理。总期有利无害。保卫民生。现月　　

○谕军机大臣等、孙毓汶等奏、豫省南汝光一带愚民。被奸徒煽惑。吃斋习教。实繁有徒。深恐党众滋事。请饬严禁等语。奸民煽惑乡愚。吃斋习教。最易滋生事端。著鹿传霖督饬各该地方官剀切晓谕。随时查禁。以遏乱萌。南汝光一带盗风仍炽。尤应严拏惩办。毋稍懈弛。原片著钞给阅看。将此谕令知之。现月　　

○又谕、电寄岑毓英等、曾纪泽电称新报法新兵部酋。派六千兵赴越。另六千续往。欲乘雨潦前逼我军出越。又云、拟取道陆岸。绕北里华兵之后。使不战自溃。西人以我兵心易乱。惯用此危道等语。敌情叵测。著岑毓英、潘鼎新、严备。并力筹攻取。如彼绕出北里。正可断其归路。出奇制胜。著相机妥办。电档　　

○又谕、电寄李鸿章、据电称选将带勇赴台。拨银五万两。另募勇归队等语。所筹甚是。依议速行。电档　　

○署贵州巡抚李用清奏、遵议等处民教滋事。现办情形。得旨、所筹均妥。即著该署抚督饬地方官。妥为办理。随时认真弹压。毋任滋生事端。摺包　　

○乙丑。谕内阁、内阁学士徐致祥奏、请罢开铁路。急修河工一摺。朝廷广开言路。原期拾遗补阙。实事求是。以臻上理。言事诸臣。自当于政治得失。据实直陈。若妄逞臆见。信口诋讦。此风断不可长。徐致祥此奏。并不平心论事。辄敢肆行訾诋。殊属诞妄。著交部议处。寻议降三级调用。不准抵销。从之。现月　　

○又谕、内阁学士徐致祥奏、保荐人才等语。福建按察使裴荫森。著交军机处存记。江苏候补道朱之榛。著该督抚出具切实考语。送部带领引见。现月　　

○谕军机大臣等、御史庆绵奏、请严赌禁一摺。据称京城地面赌风日盛。该管衙门。虽有查禁告示。奉行不力。闲有拏获。究属松懈等语。著步军统领、顺天府、五城御史、一体认真拏办。毋稍宽纵。现月　　

○河南巡抚鹿传霖奏、河南城守尉斌杰三年期满。请缓陛见。得旨、斌杰毋庸来见。该城守尉并无承办紧要事件。鹿传霖辄代为陈请。殊属非是。著传旨申饬。摺包　　

○予出使德国参赞陈季同、随员曹金咏等、奖叙有差。　　

○丙寅。谕内阁、前据内阁学士尚贤奏、黑龙江荒地甚多。请将京师旗仆。拨往屯垦。当谕令该将军妥议具奏。兹据文绪等奏称、黑龙江所属可以招垦地方。业经先后查明。开垦殆遍。惟克音通肯围场。久为封禁之区。奸民诡请垦荒。敛钱惑众。前经御史英俊两次条陈。业经查出佃民潘廷思。贿通情事。审明定罪。而莠民敛钱之风。至今未息。若再议招民认垦。适滋奸宄争利构事等语。克音通肯围场垦荒。既据查明流弊甚多。即著永远封禁。仍由该将军等督饬该管官员随时稽查。不准刁民藉词牟利。致滋事端。现月　　

○又谕、金顺奏、遵保人才一摺。记名副都统巴里坤领队大臣沙克都林札布。记名提督伊犁镇总兵刘宏发。记名提督邓增。均著交军机处存记。现月　　

○谕军机大臣等、电寄杨昌浚、据电称台事可虑。半在法寇。半在堂属不和。刘璈布置不错。刘铭传恶之。若易生手。恐台南不保等语。全台均形吃紧。而台北尤急。前据刘铭传电。台道六月报库存八十万。仅借台北七万。显系膜视台北防军。著杨昌浚确查具奏。不得稍涉袒护。总之现在情形。不独台南北宜联一气。即扬昌浚等亦必须与刘铭传通力合筹。师克在和。万不准各存意见。该督帮办军务。调和将帅。措置一切。责任綦重。傥因彼此龃龉。致有贻误。惟该督是问。寻杨昌浚奏、遵查台湾道库、自六月起、至十一月底止。共解过台北备用银三十四万一千余两。该道刘璈尚无膜视台北情形。报闻。摺包　　

○又谕、电寄潘鼎新、据电陈法纠英德美三国兵等语。是否讹传。抑有实据。著与王德榜退损情形。一并详晰电闻。该抚身居统帅。王德榜军营饷械。毋得任令缺乏。致再失事。如兵力尚单。亦当随时策应。勿稍膜视。王孝祺等军何日到防。并速奏闻。电档　　

○黑龙江将军文绪等奏、请添设卡伦二十处。允之。摺包　　

○又奏、俄人偷穵金沙。请将疏纵各员。分别惩处。得旨、　　

○巴德、丰伸布、均著即行革职提讯。如有贿纵情事。再行从严惩办。成庆著交部严加议处。文绪等即咨行该副都统、与俄人据约辩论。妥筹办理。务将淘金华民。设法禁止。毋任别滋事端。以安边界。摺包　　

○以本年恭逢慈禧端佑康颐昭豫庄诚皇太后五旬万寿。赏京外大员年逾八十老亲。浙江温州镇总兵张其光之母阮氏扁额、曰萱荫延芳。署江南福山镇总兵太湖左营副将雷玉春之母张氏扁额、曰揄翟翔华。并各赏珍玩交绮有差。现月　　

○丁卯。谕军机大臣等、电寄左宗棠等、据刘铭传电陈法船聚泊基沪。日内添兵将到。急盼援兵等语。台防关系大局。叠饬杨岳斌、程文炳、带营驰援。尚恐缓不济急。恪靖三营。方恭五营。赴台较近。著左宗棠、张之洞、加紧饬催。觅船潜渡。吴鸿源募勇。杨昌浚催令速到。李鸿章所挑壮勇。并著克日遄行。安平旂后卑南等处。均可登岸。著探明酌办。南洋五船。曾国荃务饬启碇前进。以助声势。朝廷于援台一事。宵旰焦劳。该督抚固当同心仰体。刘铭传亦应奋勉图功。以纾廑系。闽省汇台之银。南洋所解云者士枪弹。何日到齐。杨岳斌、程文炳、两军迅速趱程。现在行抵何处。并即电闻。电档　　

○又谕、电寄张之洞。据电称云桂借款。前经奏准由各海关认还。原以他省军用。粤难独任。现立合同。因系在粤订借。用粤关一处之印。写由粤关认偿。请饬部酌派各关及各省摊认。届期豫解粤关汇还等语。均著依议行。电档　　

