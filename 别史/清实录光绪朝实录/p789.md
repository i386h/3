<!-- { "loadSidebar": true } -->
○己酉。谕内阁礼部等衙门议覆陕西学政黎荣翰奏、请以宋儒吕大临从祀文庙一摺宋儒吕大临。纯修正学与游酢杨时诸贤。同列程子之门所著易经章句。大易图像易传。芸阁礼记传注编。礼论语中庸解孟子讲义等书。皆足发明圣学。羽翼经传其生平尤邃于礼。为朱子所引重洵属制行诚笃。无愧纯儒吕大临著从祀文庙位在东庑谢良佐之次。以崇实学而光茂典。现月又谕、李秉衡奏黄流秋汛盛涨。寿张齐东两县大堤漫溢成口请将在事各员议处。并自请议处一摺。本年山东黄河伏汛未消水势骤涨六月二十日。下游齐东县北赵家大堤。因值风雨交加。抢护不及致堤身刷塌数十丈。水由青城南趋。在事员弁实属疏于防范。候补道丁达意、参将刘福宝、游击李金书、知县汤宗干、典史潘名彦、均著交部议处。其上游寿张县高家大庙堤身。亦于二十二日。坍塌数丈水由安山一带。仍入黄河中游。候补道李清和、既经到工仍著交部议处。李秉衡督率无方。著一并交部议处。该抚务当督饬在工各员。加意防护仍确查高家大庙漫水。是否未向南趋并将北赵家漫口盘筑裹头。免致续塌。另片奏、委员买料。未能核实等语候补同知邵守正候补巡检崇贵均著即行革职以示惩儆。现月又谕、德铭等奏、军台废员。由配脱逃请旨饬缉究办一摺。已革候补县丞许鸿范。胆敢由配所脱逃。该都统已咨行邻境缉拏。难保不潜行来京或私回原籍。著步军统领衙门、顺天府、五城御史、河南巡抚一体严拏。务获究办。现月谕军机大臣等、中日新约第六款。前据廖寿丰等电陈各节。谕令李鸿章、王文韶、妥议覆奏兹据张之洞电奏、谨拟补救办法十九条。尚属剀切详明堪资辩论。著李鸿章、王文韶按照该督所拟各节悉心妥筹商定办法总期于国计民生两有裨益。毋得稍涉迁就。致令贻患将来原电均著钞给阅看。将此谕知李鸿章、并由四百里谕令王文韶知之。洋务又谕本日据鹿传霖奏、四月闲接御史钟德祥上海来电向鹿传霖乞假千金并据藩司王毓藻、言及钟德祥向其借银等语钟德祥业已另案革职发往军台效力赎罪到台后。著德铭、吉升阿、留心察看严加管束如有不安本分情事即著据实参奏勿稍宽纵。将此谕令知之。现月　　

○又谕、电寄裕禄电奏已悉唐仁廉所部各营。即著裕禄汰弱留强。陆续裁撤以节饷电。电寄又谕、电寄长顺、据奏请将已革副都统丰升阿、免其解部治罪等语丰升阿著加恩改为发往军台效力赎罪。不准留营。电寄吉林将军长顺奏、撤防无期饷项将罄请饬部豫筹钜款以资接济。得旨、著督办军务大臣议奏。摺包四川总督鹿传霖奏、请展官运盐务查覆期限允之。随手又奏、官运局续拨运本汇费仍请在副本项下支给。下部知之。摺包又奏、查明官运行盐道里表。误列宜昌等处请归并停止济楚案内办理并请免加复黔引税厘下部议。摺包陕甘总督杨昌浚奏、已革都司谢智夫因案发遣惟回氛吃紧正当用人之际。请暂留营试用允之。摺包以云南巡抚崧蕃为云贵总督。江西布政使魏光焘为云南巡抚。现月以挟优酗酒。革署云南大关同知陈善溥、昭通镇左营游击杨万才职。摺包予故革职留任直隶正定镇总兵徐邦道开复处分。照军营积劳病故例优恤。　　

○庚戌。孝贞显皇后诞辰。上诣建福宫圣容前行礼。　　

○谕军机大臣等、电寄许景澄电悉。赔费减去二千万。在俄虽极费力而中国实不能照办现日使在京傥彼允减让岂非转虚俄廷美意。此节著许景澄再与罗拔密商务加磋磨。商定即奏。

电寄

　　

○理藩院奏阿拉善亲王多罗特色楞呈报逆回逃窜邻境。援案请领洋枪得旨、著神机营议奏。现月以江苏按察使陈湜为江西布政使。现月予故广东陆路提督唐仁廉照军营积劳病故例优恤并将生平战功事迹宣付史馆立传。现月辛亥谕内阁近来考试繙译。每遇请派阅卷之期繙译出身人员多不开列。以致不敷＜闲＞派。嗣后各项繙译考试所有应行开列之员。均著一体开列不得托词规避并将是否繙译出身于各衔名下详细注明。现月又谕御史恩溥奏武闱乡试及试繙译各场监试巡查御史请分别增减等语著该部议奏。现月又谕御史杨福臻奏、查核属员宜勤接见一摺各部院司员。及各省候补人员。流品不一必须详加考察。始能悉其底蕴。嗣后各部院堂官。务当常川入署。将各司员。随时留心察看各直省督抚等。于所属各员必应勤加接见。询以地方公事藉可分其优劣。如有不谙部务及未能讲求吏治者。即行严加甄劾毋稍姑容。现月档　　

○谕军机大臣等、御史恩溥奏请将沟渠街道等事。认真办理一摺。著管理河道沟渠大臣、户部、工部、步军统领衙门、顺天府五城御史妥议具奏。现月又谕本年勾到事宜。著照现行章程办理。新旧各案即著并办。现月又谕电寄禄等、依克唐阿电悉。海城甘泉堡互换俘虏一事。祇须按照名数。妥速交收。不必过事猜疑致生别衅至安插遣散事宜。著裕禄督饬地方官妥为经理。电寄　　

○端郡王载漪奏、条陈练军事宜。一、编步队以便调遣。二、练马队以资策应。三、节经费以济要需。如议行。摺包又奏、圆明园旗丁精壮。请准其入＜闲＞训练。允之。现月兼署湖广总督谭继洵奏、湖北沙市。武汉两帮商民械斗。派营弹压。现已解散。下所司知之。摺包山东巡抚李秉衡奏、新海防捐输银两。请留用济饷下部议。随手以苏松常镇太道吴承潞为江苏按察使。现月　　

○壬子。谕军机大臣等本日张汝梅奏甘肃回氛日炽。请添兵助剿一摺。已交督办军务王大臣妥议具奏矣。该护抚于摺尾年月。暨封筒均盖用关防。殊属不谙体制著传旨严行申饬。现月湖南巡抚吴大澂奏、湖南省城。添设求贤书院以宏作育。报闻。摺包又奏、沅州设立沅水校经堂筹拨经费。下部知之。摺包调浙江处州镇总兵陈济清为海门镇总兵官。海门镇总兵孙昌凯为处州镇总兵官。随手癸丑。中元节上诣奉先殿寿皇殿行礼。起居注遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。东陵。　　

○遣官祭庄顺皇贵妃园寝。端慧皇太子园寝。醇贤亲王园寝。　　

○以办理召募。致滋物议革敌忾军右营营官云骑尉留奎职。仍留原差效力摺包　　

○纂修官黎湛枝恭纂　　

总纂官熊方燧恭辑监修总裁世恭阅六签三月十九日正总裁那月日专司藳本陆恭覆阅癸丑八月二十六日　　

徐月日　　

荣月日副总裁唐月日　　

宗室宝恭阅三签六月初七日

　　

陈恭阅三签六月二十六日　　

熙月日　　

郭恭阅三签七月初九日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之三百七十三　　

光绪二十一年。乙未七月。甲寅谕内阁、杨昌浚奏、总兵援剿不力。请旨惩处一摺甘肃逆回滋事。日益蔓延自海城收复。循化解围后河狄西甯。又复聚众猖獗。总兵汤彦和奉调赴援迁延日久迨行抵河州又不侦探虚实。冒昧进攻以致全军溃退。贻误戎机汤彦和著革职留营带罪图功以观后效杨昌浚在甘有年于回众情形岂未深悉。乃忽剿忽抚迄无定见以致湟中河狄。遍地皆贼实属措置乖方。雷正绾受回愚弄。发给枪械转藉寇兵。亦属庸愦不职。杨昌浚、雷正绾均著交部议处。此后务当振刷精神破除壅蔽。董福祥等军到后。合力同心将回氛迅速埽荡。庶可稍赎前愆懔之。现月又谕、步军统领衙门奏、拏获结夥持械抢人勒赎人犯请交部审办一摺。所有拏获之小路即路宝山、全子即全寿、戴山儿即小戴、崔大即崔治、崔张氏等五名口。均著交刑部严行审讯。按律惩办未获之文三、张二即张老西、仍著严缉务获究办。现月又谕、步军统领衙门奏、拏获邻境结夥持械。枪伤事主。拒伤官兵。抢劫盗犯。请交部审办一摺。所有拏获之张秃六头、丁八即东丁八、杨黑子杨达子、尹小红儿、杨九、康老、梁三等八名。均著交刑部严行审讯按律惩办。未获之康小八儿等犯。仍著按名严拏。务获究办原拏此案之员弁等。著俟刑部定案时。声明请旨。现月谕军机大臣等、电寄陶模甘肃回氛甚炽。关内防营。不敷调拨。著陶模于新疆各营内。抽调数营旗及开花炮队。驰赴河州归董福祥调遣。其月饷即由甘肃开支。电寄　　

○又谕、电寄杨昌浚片奏已悉汤彦和业经降旨革职留营。带罪自效河州镇总兵著李良穆署理。汤彦和所部马步各营旗即著陈宗蕃接统。电寄　　

○又谕电寄陈湜甘肃河狄回氛猖獗。陈湜前在甘省剿回得力。著即统所部十营。迅速西发唯闻该藩司之子陈善所募各营颇滋物议。著严行沙汰。不得徇隐刘坤一所部湘军。如有情愿随征者著陈湜于入关时。商带数营以资得力。电寄又谕电寄赵舒翘等。前谕苏杭两处。赶设机器局小轮船等事为未雨之计。浙仅奏覆。苏尚未议。著赵舒翘廖寿丰切实筹度。毋得胶执成见。视为缓图将来商务一开。利权尽为他人所占是为至要。电寄又谕、电寄龚照瑗缅约所定野人山界中国所得无多岂容再让。英与我邦交已久。八募左近之红奔河以南尚可酌让数里。著龚照瑗明告外部此系情让毋再求益。电寄　　

○以广西右江镇总兵张春发为广东陆路提督。现月乙卯文宗显皇帝忌辰。上诣奉先殿寿皇殿行礼遣官祭定陵。　　

○热河总管世纲等奏、请再拨余米。修浚园内河道。允之。摺包翰林院代奏侍讲王荣商呈称算学生萧开泰、精于制造请给工料试制下所司知之。随手以前江西南赣镇总兵王得胜为陕西河州镇总兵官。现月以记名提督夏辛酉为广西右江镇总兵官。现月丙辰。谕军机大臣等、电寄刘坤一、电悉。吉字一营著饬令先回江西。电寄户部奏遵议内务府奏请将垫款暂缓扣抵。所有十八年分垫款。应一律缓扣其自十九年添拨经费以后仍应按年扣还。并请年明年起所有御茶膳房中正殿等款。照常由内务府开支。如议行。摺包　　

