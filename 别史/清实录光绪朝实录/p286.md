<!-- { "loadSidebar": true } -->
○又谕、有人奏、知县藐法殃民。请饬查办一摺。据称浙江诸暨县知县刘引之。贪酷是务邑人积怨。五年之中。京控三起内徐梦赉一案。该令将门丁徐二放走。捏称病故。何燮元一案。并有婪赃纵役各情等语。所奏是否属实。著谭钟麟、德馨、按照所□□□尔□各节。确切查明。据实具奏。毋稍徇隐。所有京控各案。即著迅速讯结。毋再迟延。原摺著钞给阅看。将此谕知谭钟麟、并传谕德馨知之。寻浙江巡抚陈士杰奏。正任诸暨县知县刘引之。被□□□尔□贪婪纵役各款。均查无实据。惟徐庚光京控案内。有门丁徐耀亭。库胥张葆庭。该县不能即时交解。以致案延莫结。实难辞咎。应请革职。以儆玩泄。从之。摺包　　

○又谕、御史英俊奏、风闻有著名仓匪。绰号唐家五虎。逃犯唐大

即唐荫亭、唐二、唐五、唐老、唐顺成等。句结已革仓书徐立棠即徐六。每届放米之期。串通花户杨姓刘姓。多方抑勒。层层剥削。且设私局收买俸票。包揽打米。请饬严拏等语。著步军统领衙门、顺天府、五城御史。按名一体严拏务获。解交刑部严行审讯。照例惩办。原片著钞给阅看。将此各谕令知之。现月　　

○又谕、御史载彩奏、钱肆关闭。弊端甚多。请饬严定章程。并请将鲜鱼巷聚盛号关闭钱铺一案。查拏惩治等语。著步军统领衙门、顺天府、五城御史、查明办理。现月　　

○黑龙江将军定安等奏、江流泛涨。陡遇风雨。击坏水师营船。请照例免赔。仍将水师营四品官明福等交部议处。从之。摺包　　

○又奏。呼伦贝尔兵丁应建营房。该处向系打牲游牧之地。惯于露居野处。现以房价改置毛毡蒙古包。以便居住。报闻。摺包　　

○命协办大学士灵桂稽查钦奉上谕事件处。现月　　

○旌表烈妇四川成都县廪生叶蓉妻钟氏。摺包　　

○壬辰。两江总督刘坤一等奏、遵旨传知前福建巡抚卞宝第来京陛见。现据卞宝第呈称。痼疾未痊。一时实难就道。又奏、淮南泰州分司所属各场。六月闲猝遭风潮。受灾颇重。奏奉谕旨饬属妥为抚恤。当经筹款派员按场散给。现在土□亭场均已涸复。锅篷大半修整。陆续起煎。照常安业。又奏、筹款修复省垣钟山书院。均报闻。　　

○又奏、参将胡金传前获犯惩办。恐有教串情弊。请暂革归案审讯。允之。摺包　　

○以安徽芜湖新关开办逾三年。予在事出力之同知直隶州知州沈烺等升叙加衔有差。摺包　　

○以遣使进香。颁赏朝鲜国王缎疋如例。现月　　

○癸巳。上诣观德殿孝贞显皇后几筵前供奠。内记注　　

○谕内阁、巡视东城御史阿彦泰等奏、拏获营房窝赌匪徒。请交部审办。并将该管营官严劾一摺。赌匪景全、张九、杜长清、罗三即罗永顺、秦德儿、史大、谢三、陈五、魏三、阎六、景艾仔、杜顶儿、杜滚仔等。著交刑部审讯。按律惩办。营房要地。乃竟窝留匪徒聚赌。实属不成事体。著该旗都统、查取该管营官职名。从重□□□尔□办。以儆效尤。现月　　

○又谕、吴大澂奏、审明职官藉差科派。请严行惩办一摺。已革云骑尉永平。前经吴大澂派往奉天领解军火。沿途擅折车价。滋扰乡民。实属荒谬已极。著发往军台效力赎罪。以昭炯戒。现月　　

○广西巡抚庆裕奏、广西各班候补人员拥滞。经部议停止分发一年。瞬届期满。疏通乏术。请展限再停二年。下吏部议。　　

○旌表节妇故广西临桂县典史刘清平继妻詹氏。武宣县知县熊继轩曾祖母李氏。叔母程氏摺包　　

○甲午。谕内阁、顺天府府丞朱以增奏、请饬拨江西湖南漕折银两。解交直隶采买米石。并开办水利一摺。著户部议奏。现月　　

○谕军机大臣等、有人奏、局员久擅利权。诸多弊窦。请饬严查一摺。据称已故内阁中书何慎修。前督办苏沪厘局。开支巡查经费。或数月以一巡。或终年不出。公项则按月坐支。各局卡收款。存放各钱铺。挪移生息。其经管水利工程。独断独行。名为办事认真。实则侵揽利权。恐该省局员相率效尤等语。所奏是否属实。著黎培敬、谭钧培按照所□□□尔□各节。确切查明。据实具奏。毋稍徇隐。嗣后该省各项局务。应如何妥定章程、以杜把持蒙蔽之处。并著悉心经理。务昭核实。原摺著钞给阅看。将此谕知黎培敬、并传谕谭钧培知之。现月　　

○又谕、给事中张观准奏、山西州县。遇有差使过境。苛派民闲夫马。按户敛费。甚至外来商旅骡驮。亦被扣留。请饬查禁等语。州县驿站马匹。例应足额。至供应差使。如需借资民闲夫马。自应照章办理。岂得藉端苛派。致累闾阎。著卫荣光认真整饬。力杜弊端。以恤民瘼。傥查有滥支滥应等情。即著从严□□□尔□办。另片奏、平定州槐树铺厘捐分卡。任意抽收。并多方需索留难等语。该处厘卡应否裁撤。及如何严禁扰累之处。著该抚妥为办理。原片二件。均著钞给阅看。将此谕令知之。现月　　

○浙江巡抚谭钟麟奏、台州土匪金满窜匿。现饬购线密捕。暨查勘甯海临海各县被水情形。得旨、著即饬属严拏金满等匪。务期弋获。毋任漏网。至被灾各户。查明后并著妥为抚恤。俾免失所。摺包　　

○又奏、闰月汛期。风潮猛烈。查勘三防险工共二千余丈。现在择要兴修。除提拨□山戊不□修外。于厘局筹款接济。以顾要工。报闻。摺

包　　

○命镇国公溥廉守护东陵。摺包　　

○以被劫受伤。赏朝鲜国译官卞春植银五百两。现月摺包　　

○乙未。以孝贞显皇后梓宫奉移山陵。前期遣官告祭奉先殿后殿。早事

　　

○谕内阁、惇亲王等奏、甲米到城时刻。请饬部酌核成例。以便遵行一摺。八旗关领甲米。自应催令米车迅速进城。惟据称各旗领米数目不同。天时长短。道路远近。亦有不齐。势难概令米车于巳午之闲全数进城。亦属实在情形。应如何酌量变通之处。著户部仓场衙门、参酌成例。妥议章程具奏。现月　　

○又谕、彭玉麟先后陈奏、请开两江总督署缺。并开巡阅江海差使各一摺。览奏情词恳切。自应俯如所请。准开两江总督署缺。至该侍郎巡阅江海有年。不辞劳瘁。整顿水师。深资倚任。仍著照旧巡阅。毋许推诿。刘坤一著即开缺。大学士左宗棠著补授两江总督。兼充办理通商事务大臣。刘坤一著俟左宗棠到任后。再行交卸来京陛见。现月　　

○谕军机大臣等、丁宝桢奏、野番劫杀洋人。现饬拏办等语。据称巴塘教堂司铎梅玉林。前往盐井。并未知会地方官照料。行抵核桃园。被三岩野番杀毙。劫去骡马箱只茶包。现派官兵。会同粮员土司等。赶紧缉捕等情。野番肆行劫杀。实属凶顽。著丁宝桢、托克湍、督饬派出官兵。并严檄该地方官等。务将滋事首夥各凶番。克日拏获。追赃给领。尽法惩办。不准稍涉迟延。致洋人有所藉口。别生枝节。将此由四百里各谕令知之。　　

○以拏获积年巨匪。赏四川管带安定营总兵何行保提督衔。　　

○丙申。上诣观德殿孝贞显皇后几筵前行祖奠礼。内记注　　

○遣官祭都城隍庙。　　

○以神灵显应颁四川彭县关帝庙扁额曰锦江普佑。阆中县张桓侯祠扁额曰威宣剑阁。随手　　

○谕内阁、前据给事中戈靖奏□□□尔□理藩院官吏句通。冒领恤赏等情。当经谕令理藩院查奏。兹据奏称遵将历年所办请领蒙古恤赏各案。咨由户部查覆。竟有未经办过之案。以印文印领赴部库请领银两。显有句通捏造情弊等语。著刑部提讯朱庆云。严切根究。如何与理藩院书吏句通舞弊。高振廷究系何人。务得确情。严拏惩办。领催崇林。著库伦办事大臣。迅速解京。归案审讯。镶白旗蒙古佐领崇惠。著听候传讯。现月　　

○又谕、丁宝桢奏、请将贪劣各员革职查办等语。四川署峨边厅通判候补通判姚建寅。藉修碉堡为名。肆行苛派。民怨沸腾。署名山县知县候补知县周纶翊。办事乖谬。声名狼藉。控案累累。且有藉端恐吓捐派等事。均著先行革职。提省查办。以肃官方。现月　　

○四川总督丁宝桢奏、懋功同知所属懋功、章谷、抚边、绥靖、崇化五屯。请于实缺州县中拣派管理。里塘、巴塘、拉里、察木多、西藏、后藏、六台粮员。请于实任同通州县中一体拣委。懋功同知。请专以实任知府同知直隶州三项拣委。并将定例三年期满。酌减一年。下部知之。摺包　　

○又奏、劝办积谷。现据禀报业经办理者。共一百一十余处。计共收仓谷五十五万石有奇。俟全数收齐。妥议定章。以为荒年救急之助。报闻。　　

○以缴完挪项。免已革四川盐茶道蔡逢年遣戍。　　

○以恃符玩法。革四川在籍知县孙临远等职。　　

○旌表孝女四川知县王昌瑛女又姑。节妇四川知县胡堃母陈氏。摺包　　

○赏京师外城各粥厂暖厂礼拜寺、暨城外粥厂暖厂米石。　　

○丁酉。上诣孝贞显皇后几筵前行辞奠礼。　　

○戊戌。孝贞显皇后梓宫发引。寅刻。上诣观德殿几筵前奠献。擗踊哀痛。奉移梓宫出观德殿。至宫门外升大轝启行。上步从。至景山后。祗候跪送。并豫诣东直门外大桥迤东祗候跪送。礼毕还宫。内记注　　

○以神灵默佑。普庆安澜。发大藏香十枝。交山东巡抚任道镕祗领。虔诣河神庙祀谢。并颁扁额曰百流归德。随手　　

○谕内阁、祥亨等奏、军台废员由配脱逃。请旨饬缉究办一摺。废员张润。胆敢由配脱逃。难保不潜行来京。著步军统领衙门、顺天府、五城御史、一体严拏。务获究办。现月　　

○谕军机大臣等。吴大澂奏、图门江东北岸荒地。请变通旧章。办理开垦等语。图门江东北岸一带荒地。与朝鲜仅隔一江。向禁私垦。吴大澂现拟变通旧章。招民垦种。著照所议行。即著礼部咨会朝鲜国王。此次开垦。系官为经理。饬令所属边界官勿生疑虑。并著铭安、吴大澂、督饬该管官吏。约束居民。毋得越界滋事。如有不遵。即行从严惩办。将此谕知礼部、并谕令铭安、吴大澂知之。现月　　

○己亥。以黄河安澜。发大藏香十枝。交河南巡抚李鹤年祇领。虔诣河神庙祀谢。新授江苏巡抚漕运总督黎培敬奏、盐阜一带。海潮为灾。派员筹款散放。并估筑冲塌圩堰。即令灾民力作。以工代赈。又奏、自清江王营镇起。至山东交界之红花埠一带。堰圩长堤。修建堡房。拨兵驻守。均报闻。摺包　　

○山西巡抚卫荣光奏、灾后引盐滞销。请将己卯纲奏销。援案展限四个月。以纾民困。允之。　　

