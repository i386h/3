<!-- { "loadSidebar": true } -->
○吏部奏库房不戒于火。请将堂官及直班司员议处。如所议行。摺包　　

○壬子。谕军机大臣等。翰林院编修吴观礼奏。请饬召募晋豫流民等语。据称晋豫两省。匪徒蠢动。流民被胁。势将他出。请饬秦楚皖驻兵境上。且召且遣。以靖乱萌。自系为安插流亡起见。著沈葆桢、李瀚章、吴元炳、裕禄、谭钟麟、邵亨豫。勒方锜、体察情形。迅速筹办。务臻妥协。毋任沿途宵小句结。致滋扰害。至所称流民入秦。分拨玉门关内外垦荒一节。恐多窒碍之处。是否可行。著左宗棠酌度办理。原摺均著摘钞给阅看。又前据御史梁景先奏。陕西潼关大庆关各厘卡。遇有晋省饥民。贩运油渣度荒者。亦照百货抽收厘税。请饬查明永远禁止等语。著谭钟麟即行查禁。以惠穷黎。将此谕知左宗棠、沈葆桢、李瀚章、吴元炳、裕禄、谭钟麟、邵亨豫、并传谕勒方锜知之。现月　　

○又谕。翰林院编修吴观礼奏。请节省海防经费。移济赈需。并海防漏卮宜塞各等语。筹办海防。本为自强之计。该编修以今之患在北三省。须急筹救济之方。请查明海防经费实存若干。移作赈需。系为救灾恤民起见。著李鸿章、沈葆桢、吴元炳、悉心商酌。此项经费。能否移缓就急。匀拨若干。拯济灾黎。即著迅速奏明办理。至漏卮宜节。经费始不虚糜。所有修筑炮台。购买船械各事宜。均当相机布置。期于撙节适用。毋得藉口筹防。徒耗帑项。原摺片均著钞给阅看。将此各谕令知之。现月　　

○又谕。有人奏吉林马贼尚炽。金匪势难就抚。奉天将军所报获贼。多受人欺。吉林将军信奸慝。杀无辜。失人和。长寇盗等语。奉天吉林地方。从前积弊甚深。现经崇厚、铭安。力图整顿。叠次所奏筹办各节。均尚妥协。业经照准施行。兹既有人陈奏。朝廷开诚布公。无所用其秘密。崇厚、铭安。务当益加奋勉。随时随事。实力讲求。以重地方而副委任。原摺著摘钞给阅看。将此各谕令知之。现月　　

○又谕。毛昶熙奏。豫省赈务方亟。请饬本任巡抚先行到任一摺。前允该抚所请。谕令来京陛见。惟河南赈务方亟。李鹤年办理河务。刻下桃汛已届。河工紧要。恐难兼顾地方。著涂宗瀛迅即赴任。务将荒政一切事宜。认真督率办理。俟赈务办竣。地方安谧。再行奏请陛见。将此谕令知之。现月　　

○又谕。毛昶熙奏。豫省赈务方亟、请饬本任藩司。先行到任一摺。前允该藩司所请。谕令来京陛见。惟河南赈务方殷。需人经理。著裕宽迅即赴任。务将荒政一切事宜。认真办理。俟赈务办竣。地方安谧。再行奏请陛见将此谕令知之。现月　　

○又谕。翰林院编修吴观礼奏。请详计西域善后以固边防等语。新疆地方。现经次第收复。一切善后事宜。自当度势揆时。规画久远。该编修所称深恐大功既蒇。将士思归。则相度形势。督理屯垦。安设郡邑。布置营汛。将无所措手。请悬懋赏。以期人人急于赴功。所筹不为无见。左宗棠老成持重。谅必通盘筹画。措置咸宜。仍著按照该编修所陈。加意图维。悉心商酌。凡办理善后各员。务使始终其事。见诸实效。以期一劳永逸。久远可行。原摺著摘钞给阅看。边陲地方紧要。将材难得。现在西路大臣中。如有韬略素娴。通达事理。堪膺将军都统重任者。著左宗棠会商金顺。确切查明。据实保奏。以备＜闲＞用。将此各谕令知之。剿捕　　

○署吉林将军铭安等奏。东山一带围场荒地。请酌量放垦。以免匪徒藏匿。得旨。该署将军等、即饬派出官军。认真□□穴□又□捕毋使伏莽句结为患。一俟东山□□穴□又□捕事竣。即派委员查明围场荒地。分别封禁放垦。总期除暴安良。以弭后患。摺包　　

○以正红旗汉军副都统璟德、署正黄旗护军统领。明发　　

○癸丑。清明节上诣奉先殿寿皇殿行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵、裕陵、昌陵、昌西陵、慕陵、慕东陵、定陵。　　

○遣官祭穆宗毅皇帝、孝哲毅皇后。暂安寝殿。　　

○遣官祭端慧皇太子园寝。　　

○谕内阁。兵部代奏主事蒋元杰条陈一摺。所称求实政、急赈务裕食源、端吏治、严烟禁、慎名器、重首善、肃戎行各条。不无可采。近来大小臣工。封章入告。凡有可采择者。均经分别降旨。次第施行。内外各衙门。自当体朝廷实事求是之心。切实奉行。力图整饬。嗣后如有阳奉阴违。虚应故事者。一经察出。或被人□□□尔□奏。必将该衙门堂司各官。严加惩处。以儆玩泄。北数省灾黎。待赈孔殷。业经各该省督抚筹措款项。分往各处购粮。以资接济。该主事所请借洋行银三四百万。事属窒碍难行。前经詹事府左庶子黄体芳奏请。已明降谕旨晓谕。所请著毋庸议。各省设立常平仓。原以备凶荒之用。近来地方官。往往视为具文。一遇凶年。补苴无术。著各省督抚严饬所属。将常平仓实力整顿。更于各乡设立社仓。责成公正绅耆经理。以补城仓之不足。至足食尤当节用。靡丽纷华。最为风俗之害。嗣后无论官绅。务宜黜华崇实。图匮于丰。为庶民表率。州县为亲民之官。得人则治。著各省督抚大吏。懔遵叠次训谕。整躬率属。严行考课。随时秉公举劾。总期上行下效。以肃官方。鸦片烟有害民生。实堪痛恨。近来民闲栽种鸎粟。流毒愈深著各省督抚严行禁上。并明白晓谕。有犯必惩。毋任自贻伊戚名器最宜慎重。近日捐纳人员甚多。流品愈杂。必须出结官员。严密稽查。方可杜其蒙蔽。嗣后如有身家不清。冒捐冒考者。一经发觉。必将出结官惩处。京城地面。四方杂处。宵小易于藏奸。著步军统领衙门、顺天府、五城御史。严行稽查。应否于团防局外。添设兵丁。分按各段昼夜梭巡之处。并著会商筹办。京外各营兵勇。该管大员。务当随时认真训练。以成劲旅。新疆各营勇丁。如何分别去留。及各城如何兴办屯田。均著左宗棠酌度情形。奏明办理。现月　　

○又谕。昨据翰林院代奏编修吴观礼应诏陈言各摺片。其可备采择者。已分别交各该督抚核办。所请激劝台谏一节。朝廷诏求直言。原欲其确切指陈。以收谠论之益。岂可妄生揣测。缄默不言。冀避嫌怨。军机大臣、及各部院堂官、各省督抚均当竭虑殚精。各尽职守。以为僚属表率。何得存因循诿卸之心。致负委任至请将粤海闽海两关。改归疆臣督理一节。粤海关收税事宜。从前曾改隶将军督抚等官经理。自乾隆十五年后。专设监督。著为成例。左宗棠前有请由督抚设法筹办之奏。经户部议令该省督抚查办。旋据瑞麟等奏。体察情形约有三难。不必改由督抚办理。业经降旨允准。是粤海关专设监督。未可轻议更张。闽海关事同一律。亦应循旧制办理。吴观礼所奏。著毋庸议。惟书吏侵牟。家丁蒙蔽。不免有偷漏隐匿等弊。该将军监督等。务当激发天良。实力整顿。俾税务日有起色。傥仍蹈从前积习。一经查出。或被人□□□尔□奏。定将该将军监督等、惩处不贷。现月　　

○谕军机大臣等。前据左庶子黄体芳奏。请将海防经费、制造机器各项。酌充京饷。昨复据编修吴观礼奏。请将海防经费移作赈款。均经谕令李鸿章筹商办理。兹又据给事中李宏谟奏。晋豫两省饥民。待赈孔急。用款难筹。请饬南北洋大臣。将各省协解轮船机器各局用款。暂提十分之五。分解晋豫办赈。仍留五成为各局委员工匠一切用项。俟赈务稍松。仍照常办理等语。所奏是否可行。著李鸿章、沈葆桢、吴元炳、归入黄体芳等前奏。一并妥筹其各省局用。并著通盘筹画。迅速奏明。将此各谕令知之。现月　　

○以伊犁屯田丰收。予锡伯营领队大臣喀尔莽阿等、优叙有差。摺包　　

○甲寅。谕军机大臣等。给事中周鹤奏。请饬被灾省分、广种区田一摺。前据洗马温忠翰奏。请饬山西陕西河南各省劝办区田。当谕令各该抚酌办。兹据该给事中奏称区田之法。可拯灾荒。请谕令被灾各省督抚。责成地方官。于办赈之时。以区田为急务。果能处处开办。于民生赈务、实有裨益等语。现在直晋秦豫各省。灾区甚广。区田一法。如能办有成效。亦足以裕民食。即著该督抚体察情形。妥为筹办。并遴选贤能之员。董率经理。毋得视为具文。原摺均著钞给阅看。又据编修崔志道奏。陕省赈务。需款尚多。西征现已报捷。兵饷如有可以酌裁之处。请饬左宗棠腾挪拨济一摺。著该大臣权衡缓急。酌度办理。原摺著钞给左宗棠阅看。将此由四百里各谕令知之。现月　　

○又谕。广寿奏。急筹备荒之策。暨请将各旗营兵丁。加放籼米。再行展限半年各摺片。著户部议奏。现月　　

○乙卯。谕内阁。前据御史余上华奏。觉生寺祈雨设坛之所。总管内务府大臣茂林、与其兄庆林、占地营葬。当派全庆、徐桐、查奏。兹据奏称查勘茂林所立茔地。确是擅用官地。虽据寺僧称有坛基。并未易地设坛。惟以坛位逼近茔墓。地势殊形狭隘。绘图呈览等语。茂林因何侵占官地。该庙僧人。因何听其擅用之处。著全庆、徐桐、会同该管衙门。查明具奏。毋稍含混。奉宸苑卿庆林。于全庆等在庙内查询时。径往进见。饰词剖诉。实属不知远嫌。著先行交部议处。寻议。庆林应得降三级调用处分。得旨改革职留任。现月　　

○丙辰。上以京师及近畿等省。雨泽未沾。诣大高殿祈祷行礼。诣昭显庙拈香。遣惇亲王奕誴诣社稷坛恭代行礼。遣恭亲王奕、恭祀天神坛、惠郡王奕详、恭祀地祇坛、礼亲王世铎、恭祀太□山戊不□坛。贝勒奕劻诣时应宫、贝勒载澂、诣宣仁庙、镇国公奕谟、诣凝和庙、怡亲王载敦、诣关帝庙、委散秩大臣载瀛、诣城隍庙、科尔沁亲王伯彦讷谟祜诣觉生寺。贝勒奕絪诣黑龙潭。科尔沁镇国公那尔苏、诣清漪园龙神祠。辅国公载濂诣静明园龙神祠。拈香。内起居注现月　　

○谕军机大臣等。国子监司业宝廷奏。请饬将甲米加成展放两季等语。著户部归入广寿前奏加放籼米请展限半年片内。一并议奏。现月　　

