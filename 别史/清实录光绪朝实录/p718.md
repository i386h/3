<!-- { "loadSidebar": true } -->
○户部尚书熙敬等奏、覆勘醇贤亲王祠工程。将原估钱粮扣除。以期撙节。从之。摺包　　

○以恃符抗玩。革琼州镇标试用参将吴世恩职。摺包　　

○纂修官王大钧恭纂　　

帮总纂官程棫林恭辑监修总裁世恭阅七签正月十一日正总裁那月日专司藳本陆恭覆阅癸丑八月十三日　　

徐月日　　

荣月日副总裁唐月日　　

宗室宝恭阅五月十五日

　　

陈恭阅十八签三月十六日　　

熙月日　　

郭恭阅六月十一日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之三百四十六　　

光绪二十年。甲午。八月。乙巳朔。上诣仪鸾殿问慈禧端佑康颐昭豫庄诚寿恭钦献皇太后安。至丙辰皆如之。　　

○谕军机大臣等、熙敬等奏、醇贤亲王祠内西跨所各房座。请略加修葺。一并派员守护。抑或暂缓兴修一摺。朕钦奉慈禧端佑康颐昭豫庄诚寿恭钦献皇太后懿旨。醇贤亲王祠。现经官为修葺后。应由载沣派员看守。祠旁房屋。亦由该王府自行经管。熙敬等所请分别修理之处。著毋庸议。　　

○又谕、前因海军统领。亟须得人。丁汝昌畏葸无能。屡被参劾。谕令李鸿章遴员接替。兹据李鸿章奏称、自近年部议停购船械。十四年后。我军未增一船。各船行用日久。愈旧愈缓。前曾奏明海上交锋。恐非胜算。今日海军力量。攻人不足自守有余。应遵旨严防威旅门户。为保船制敌之计。不敢轻于一掷。丁汝昌前剿粤擒。叠著战功创办海军。情形熟悉目前海军将才。尚无出其右者。总兵刘步蟾、林泰曾、未经战阵。难胜统率之任。若另调他省水师人员。更虑偾事贻误。恳请主持定断等语。朝廷赏功罚罪。一秉大公。丁汝昌统率全军战舰。未能奋勉图功。以致众口交腾。当此军情紧急之时。不得不严行查究免致贻害。将来。既据该大臣密筹海军彼此情势。战守得失详晰覆奏。自系实在情形丁汝昌暂免处分。著李鸿章严切诫饬。嗣后务须仰体朝廷曲予保全之意。振刷精神尽心防剿。傥遇敌船猝至。有畏缩退避情事。定按军法从事。决不姑宽。威海旅顺为北洋门户。必须加意严防勿得稍有疏失。此次大东沟侦见红色船既经远去。该提督仍应驰回威旅一带。梭巡固守。并随时勤加侦探。相机迎击。以期力挫敌锋。藉观后效。洋务河南巡抚裕宽奏。改派精锐军四营。迳达天津由铁路至山海关。进趋朝鲜义州扼扎报闻。摺包福建台湾巡抚邵友濂奏、筹备海防。谨陈全台布置情形。饷械支绌并恳饬拨的款。一面先向上海洋商筹借银一百五十万两。以应急需下户部速议。寻奏、各口戒严用款日繁。进款骤减各海关拨款解台。一时实难设筹至订借洋款。前奉通饬不得轻借。应否准其订借之处。请旨裁定。得旨、仍著户部筹拨的饷。毋庸借用洋款。初九摺包命工部右侍郎徐会沣提督顺天学政。刑部右侍郎龙湛霖提督江苏学政。太常寺卿李端遇提督安徽学政。詹事府詹事黄卓元提督江西学政。翰林院编修庞鸿文提督湖北学政编修江标提督湖南学政。编修徐继孺提督河南学政。检讨钱骏祥提督山西学政编修赵惟熙提督陕西学政。编修刘世安提督甘肃学政。山西道监察御史吴树棻提督四川学政。内阁学士恽彦彬提督广东学政。掌京畿道监察御史冯金鉴提督广西学政。检讨姚文倬提督云南学政。编修严修提督贵州学政。以詹事府少詹事李培元为奉天府府丞兼学政。浙江学政徐致祥、福建学政王锡蕃、山东学政华金寿、俱留任。现月以兵丁殴毙洋人。不能约束革吉林练军马队营官乌拉正蓝旗佐领依升阿等职。并讯办摺包上以祭社稷坛。自是日始、斋戒三日。　　

○丙午遣官祭文昌帝君庙。　　

○谕军机大臣等、内阁侍读学士隆恩奏、请整顿保甲一摺。据称直隶顺天各属地方。近来日以抢劫为事自通州至朝阳门一带。劫去行路资财者。层见叠出请饬查拏等语。著直隶总督。顺天府饬查被劫各案。严拏盗犯。务获惩办。一面饬令各州县整顿保甲。毋稍疏懈。京城地面缉捕保甲事宜。并著步军统领衙门。五城御史一体认真办理。以靖地方原摺著犮给阅看将此各谕令知之。现月又谕、李鸿章电奏、七月闲拏获改装倭人义仓告、又名石仓五一、供出向在洋行贸易。改装多年领事行后。租界不能住。因托王大代觅书吏刘姓之屋暂住等语。领事既行该犯何以不随同回国。仍复溷迹寄居。情殊可疑著李鸿章督饬严行审讯如究出探听军情等确据即行正法。王大、刘姓如有通同情弊。并著按律惩办。不得稍涉宽纵将此密谕知之。洋务又谕、刘坤一电奏、陈湜已召募五千人。于八月内兼程北上。程文炳亦经召募五千人。陆续起程。该两军所需子药。到直隶后著李鸿章随时拨给。毋于缺乏应需月饷。著户部照数筹拨所请如部款不敷。准在豫徵两淮盐厘内支应。以济要需等语著户部酌量办理刘坤一原电。均著钞给阅看将此各谕令知之。洋务又谕、电寄吴大澂电已悉该抚到威海后。一切进止应候旨遵行。何得率行督军出海。至前此张曜帮办海军。系奉懿旨特派。并无总署奏派之事。该抚竟自行陈请。殊属冒昧著传旨申饬。电寄以礼部右侍郎李文田兼署工部右侍郎。管钱法堂事务。工部左侍郎汪鸣銮兼署刑部右侍郎。现月命礼部右侍郎李文田仍在南书房行走。　　

○以秉铎称职。予直隶怀来县学教谕王煜等升叙。　　

○丁未。祭先师孔子。上亲诣行礼。外起居谕军机大臣等、电寄邵友濂电奏已悉。杨岐珍著驻扎台北。总统基沪诸军以一事权刘永福著即赴台南会同镇道筹商布置务臻周密。电寄又谕、电寄李鸿章、龚照瑗所购阿摩士轮船。议定包送各费即著李鸿章电饬照所议办理。赶早开行。秘鲁兵轮行驶迟缓。著毋庸购买。电寄戊申。祭大社大稷。上亲诣行礼。外起居驻藏办事大臣奎焕奏、靖西厅防营饷需紧要。请饬川省筹解。得旨即由奎焕咨催该督如数拨解。摺包湖南巡抚吴大澂奏酃县等处查拏匪。自七十余人照章正法出力员弁请奖。得旨准其择尤酌保毋许冒滥。摺包河南巡抚裕宽奏、南阳府火药局被雷轰毁。事出不虞。请将疏防各官。从宽免议。得旨、仍著查取该管各官职名。照例议处。摺包山西巡抚张煦奏、遵调山西练军。由大同镇总兵带赴九连城驻扎。并挑练绿营。添募步勇。暂藉填防。俟调军凯旋。酌量归伍遣散。如所请行。摺包以获匪出力复已革湖南衡阳县知县黄济川职。仍留原省补用。摺包以滥刑毙命。革湖南永绥直隶厅同知王恂职。并讯办。摺包以恃符藐玩。抗不交凶革湖南在籍贵州都司吴文明职。并讯办摺包己酉。谕内阁、吴大澂奏、大员在籍病故。代递遗疏恳恩赐恤一摺。前任甘肃新疆巡抚刘锦棠秉性忠勇卓著勋勤。同治年闲随同刘松山剿办回匪。接统湘军。克复金积堡身经数十战屡破回巢廓清关陇。由道员荐擢京卿。授为钦差大臣。督办新疆军务。运筹决策悉合机宜。于抚辑民回创办屯垦事。尤臻妥协。补授甘肃新疆巡抚。赏加尚书衔。办理新疆善后及地方事宜。均能悉心规画。劳瘁不辞。前经叠次恳请终养赏假回籍省视旋以丁忧开缺。本年正月钦奉懿旨。晋封一等男爵。六月闲有旨召令来京方冀长资倚畀。遽闻溘逝。悼惜殊深刘锦棠著照巡抚例赐恤。加恩予谥准其于立功省分。建立专祠。生平战绩事实。宣付国史馆立传赏银一千两治丧。由湖南藩库给发任内一切处分。悉予开复。应得恤典该衙门查例具奏。伊子监生刘道谦。著以员外郎用。优增生刘笃烈著赏给举人。准其一体会试。伊孙刘家璠著以主事用。以示笃念荩臣至意。寻赐祭葬谥襄勤。　　

○谕军机大臣等、李鸿章电已悉。据叶志超电称倭兵万余人。由元山登岸。前队已抵阳德看此情势。战事在即而如何布置迎击分守之处叶志超既未电知。李鸿章于电后亦未置一语且马玉昆等前电称须三万余人。方可成功。今叶志超又称必四万余人。始敷分布览奏殊深疑闷。叶志超前在牙山。兵少敌众而词气颇壮。今归大军后。一切进止。反似有窒碍为难之象。聂士成打仗素称勇往。今忽拟回直募勇。均难保不另有别情。叶志超与盛毅诸将平日分属等夷。今身膺总统。同人中或各存意见。不服调度。则措置一切。必难自如军情紧迫之时。深虑因此偾事。李鸿章于诸将性情才略。知之素悉此时军中调遣。何人奋勇宜于前敌何人稳慎宜于坚守。均应悉心派拨。随时电知叶志超严饬照办。则诸将自必懔遵。不可以全军重任付之叶志超一人现在敌氛已逼。所有分布进剿机宜。著即妥筹具奏。不得以兵未全到。束手以待敌人之攻。而于敌之分兵修道听其来往自由。不思半济而击之术也聂士成募勇。尽可遣员弁代办。何必自行。著仍留营剿贼如已起程亦电令速回。毋庸来直。前该大臣称、周馥与诸将气谊素洽。是以特旨派往。现未接覆奏。究竟何日启行。何日可到并著即日电覆。朕为军情至急。昕夕焦急。该大臣慎毋稍涉大意。致有疏虞。自干咎戾也。懔之慎之。将此由四百里谕令知之。洋务吉林将军长顺奏、吉林防练两军。应备马匹。无款可筹。恳准援照齐字营捐马。酌给功牌成案。仍由呼伦贝尔劝捐马匹。以资应用。下部议。　　

○两广总督李瀚章奏、筹备海防谨陈省河琼州潮州三处布置情形。此外沿海各处。已督饬文武。会合兵团。加意防范。报闻。摺包黑龙江副都统文全。因病解职。以前镶红旗蒙古副都统景祺为黑龙江副都统。明发庚戌。谕内阁、谦光奏本月初五日。经东华门直班委护军参领福保、拏获内务府正黄旗闲散于德立包裹铜甎一块。言语支离。请饬部审讯一摺。于德立著交刑部严行审讯。按律惩办。　　

