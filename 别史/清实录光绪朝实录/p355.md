<!-- { "loadSidebar": true } -->
　　

宗室麒月日蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百六十八　　

光绪九年。癸未。八月。戊申朔。祭大社大稷。遣肃亲王隆勤恭代行礼。记注　　

○上诣长春宫问慈禧端佑康颐昭豫庄诚皇太后安。至丁丑皆如之。记

注

　　

○谕内阁、徐用仪奏、遵查工程、请旨办理各一摺。所有泰陵宝城工程。著原派承修之大臣瑞联、许应骙、敬谨修理。西陵桥梁等工。著派本年承修另案工程之大臣文煜、张澐卿、敬谨承修。现月　　

○谕军机大臣等、游百川、陈士杰奏、遵旨酌议分减黄流、及各工次第兴办一摺。据称杜家沟新决口门。至济阳境灌徒骇河。业已刷成河槽。因势利导。自可事半功倍。现筹办法。其马颊河亦经派员逐段细查。并函商李鸿章会同筹度等语。马颊一河。距黄流尚远。且经过直隶地方。于民生利害。关系甚重。著李鸿章、游百川、陈士杰、会同悉心酌度。妥议具奏。至请将分河地段钱漕豁免。著照所请行。现在山东应办各工。仍著游百川等妥为办理。将此各谕令知之。现月　　

○以翰林院侍读学士承翰为詹事府少詹事。　　

○己酉。谕内阁、恩福等奏、热河山水涨发。武列河石坝冲决。园庭墙垣泊岸及各处堆拨。多有倾圮。请饬直隶总督派员一并勘估等语。著李鸿章即行遴派妥员。前往热河详细勘估。奏明办理。现月　　

○又谕、继格、孙毓汶奏、剥船户盗米一案。遵照部议。并酌拟变通办法一摺。剥船户偷盗米石。亏短正供。积蠹已深。自应从严惩办。到昭儆戒。著照所请。将盗米六十石以上弃船逃走之尹占升。定为绞监候。自获案之日起、按照例限追赃。分别办理。盗米三四十石之杨兴荣等九犯。照例科罪。分限追赃。如两限不完。例应发配者。酌予监禁勒追。必须全数完缴。再行减等发落。军流以下人犯。均不准查办留养。傥有全船盗卖。情罪重大。及拒捕逞凶人犯。即著奏请正法。现月　　

○庚戌。谕内阁、都察院奏、续修会典事例。请饬妥议开馆章程一摺。续修会典。必须各衙门则例修辑完备。方能编纂成书。著各该堂官等督饬司员。将所有稿件悉心编次。俟一律告竣后。再降谕旨。现月　　

○谕军机大臣等、内务府奏、请催要款一摺。内廷修理要工。需款甚殷。前经谕令两江总督等、于应解常例款项外。迅筹银各八万两。于本年七月内解齐应用。现在期限已逾。两江应拨银八万两。并未解到。粤海关解到银四万两。尚欠银四万两。著左宗棠、崇光、各将欠解之款。迅速筹拨。限于本年九月内全行解齐。以应急需。将此谕知左宗棠。并传谕崇光知之。现月　　

○又谕、有人奏、江苏元和县知县杨肇先老迈昏庸。惟利是嗜。省城福寿庵被盗。勒令改报窃案。民人黄禄亭。被人谋杀分尸。仅将凶犯拟军留养。棍徒白昼抢掠。缉获后省释不究。家丁将驿马放租。经同知拏获。亦置不问。种种谬妄。请饬查□□□尔□等语。若如所奏。实属昏庸不职。贻害地方。著卫荣光确切查明。据实□□□尔□奏。原片著钞给阅看。将此谕令知之。现月　　

○又谕、法越构兵。久未定局。现闻越南通顺化之河路两岸炮台。被法兵攻克。越兵死伤甚众。越人已请法停战议和。法遣使赴越京商议。似此情形。越南近日更属岌岌可危。滇粤防军。前经进扎越境。与刘永福一军。声息相通。目前北圻地方。尤形吃紧。必宜加意布置。互为声援。著岑毓英、唐炯、倪文蔚、徐延旭、懔遵叠次谕旨。督饬防军。严密扼守。务须声势联络。俾法人有所顾忌。庶可折其凶锋。广东廉琼一带。形势尤为紧要。张树声前有添练水师之奏。应如何筹款整顿之处。著该督等悉心妥议。迅速奏明办理。法人既有赴越京商议之说。将来迫胁要挟。如何立约。正难逆料。刘永福一军。果能始终扼扎。越南尚可图存。该督抚等随时斟酌。相机应付。以顾全局。将此由五百里谕知张树声、曾国荃、岑毓英、裕宽、倪文蔚、唐炯、并传谕徐延旭知之。洋务　　

○以工部尚书麟书兼署户部尚书。现月　　

○以兵部尚书瑞联署正白旗汉军都统。译汉　　

○以记名副都统成惠为镶黄旗蒙古副都统。译汉　　

○旌表守正捐躯江苏新阳县俊秀曹淦妻严氏。范秉钧聘妻宋氏。未婚守志武进县民费荫亭聘妻严氏。吴和保聘妻丁氏。阳湖县民蒋庆毓聘妻周氏。屠春培聘妻董氏。刲臂疗亲元和县民张辛原女鸿秀。昭文县民朱锦昌女福珍。摺包　　

○辛亥。遣官祭文昌帝君庙。记注　　

○谕内阁、李鸿章等奏、顺直灾区颇广。赈需所短甚钜。恳准添拨银米一摺。本年顺天直隶所属之武清等州县。被水成灾。小民困苦情形。殊堪矜悯。加恩著照所请。除由直隶截留江北漕米内拨给顺天所属三万石外。再由京仓添拨米四万石。以资赈济。其直隶所属应赈灾区。除拨给江北漕米。不敷尚多。著再将奉天运通粟米一万四千七百八十余石全数拨给。至所请拨给顺属部库银五万两之处。钦奉慈禧端佑康颐昭豫庄诚皇太后懿旨。本年部库。拨款甚多。未免支绌。著户部即将此次中秋节应进宫内款项。拨抵应用。毋庸呈进。钦此。李鸿章、毕道远、周家楣、即饬各该地方官等。赶紧确查被灾户口。核实散放。妥为办理。务使实惠及民。不准丝毫弊混。用副朝廷轸念灾黎至意。现月　　

○又谕、卞宝第、彭祖贤奏、查明湖北各属被水。民情困苦。请旨截留漕米赈抚一摺。据称本年六月闲。长阳、兴山、宜都等县蛟水陡发。沿河民田庐舍庙宇。均被淹灌。冲塌甚多。又云梦、潜江、江陵等县。亦同时被淹。现已委员查勘。分投赈抚等语。览奏被灾情形。小民荡析离居。殊堪悯恻。著照所请。准其截留湖北冬漕采运米三万石。并随漕耗米等项。俾作赈需。其余被淹之孝感等州县。仍著卞宝第等察看情形。分别办理。用副朝廷轸念灾区至意。现月　　

○谕军机大臣等、御史谢谦亨奏、风闻台湾淡水县邪匪为害。能以符咒杀人。该匪踪迹诡秘。诚恐与外匪句结。请饬速行拏办等语。邪匪贻害地方。亟应从严惩治。著何璟、张兆栋、督饬台湾道严密查拏。毋任漏网。原摺著钞给阅看。将此各谕令知之。现月　　

○又谕、倪文蔚奏、边报近日军情一摺。所称越官探得南圻之安江河仙两省。均自收复。又已进攻定祥。如果确实。自足牵制法人。惟近闻法兵攻占顺化河岸炮台。现有停战议和之说。且值越南国王病故。情形岌岌可危。我军更宜加意严防。著倪文蔚、徐延旭、督饬各营。联络声势。认真扼守。北圻要区。并随时确探军情。迅速具奏。广西军饷本属支绌。现又加添水陆十三营。需饷更亟。所有前拨四川饷银八万两。粤海关税银十二万两。截留广东应解京饷银二十万两。著张树声、曾国荃、丁宝桢、裕宽、崇光、赶紧拨解。以应要需。毋稍迟缓。吏部候补主事唐景崧。往来边营。颇为出力。著赏给四品衔。以示鼓励。将此由六百里谕知张树声、曾国荃、丁宝桢、裕宽、倪文蔚、并传谕徐延旭、崇光知之。洋务　　

○御史桂霖奏、盐务积弊太深。请筹良法。下户部议。摺包　　

○予御贼捐躯福建龙岩州拔贡生候选直隶州州判谢谦文优恤。摺包　　

○旌表守正捐躯翰林院编修陈翥妾吴氏。摺包　　

○壬子。谕内阁、李鸿章奏、永定河南五工漫口。在工各员。分别□□□尔□办。并自请议处一摺。据称本年六月闲。大雨连旬。河水盛涨。经该河道实力防抢。伏汛尚称平稳。自七月二十三、二十四、二十五等日。连次大雨如注。水势陡长。南五工十七号大溜冲刷。漫堤而过。人力难施。二十五日卯刻夺溜成口等语。此次永定河漫口。虽由水势迅猛所致。在工各员。究未能小心防护。咎无可辞。南五工永清县县丞沈培源。著即行革职。三角淀通判李占春。著革职留任。永定河道游智开统辖全河。疏于防范。著革职留任。李鸿章督率无方。著交部议处。即著该署督严饬在事员弁。迅将决口赶紧堵筑。毋稍延缓。其上游各汛。及文安县堤工。并著加意防护。被淹地方。该署督务当妥为抚恤。毋任失所。现月　　

○又谕、前据署都察院左副都御史张佩纶奏、署吉林将军玉亮衰病昏惰。公事紊乱。任意径行委缺。并新委长春厅双全。素行卑鄙等情。当谕令崇绮确查具奏。兹据奏称、玉亮劄委双全署缺。实未悉由道详委新章。并非任意妄行。其余被□□□尔□各款。均查无其事。同知双全。并无夤缘干进等情。据实覆陈等语。玉亮、双全、被□□□尔□各节。既据该将军逐款查明。即著毋庸置议。现署长春厅通判双全能否称职。著希元随时察看。据实具奏。现月　　

○谕军机大臣等、张梦元奏、船政局在工员绅。向于例销薪水外。加增津贴。局内苦无杂款动支。请准将拨解制船经费贴水银两。提作外销杂款。员绅津贴。均于此款支放等语。著左宗棠、穆图善、何璟、张兆栋、核议具奏。原片均著钞给阅看。将此各谕令知之。现月　　

○又谕、杜嘎尔等奏、各省欠解乌城军饷。截至本年四月。河南欠解银二十一万余两。山东欠解银七万两。江西欠解银三万余两。安徽欠解银四万余两。现在需饷甚殷。请饬河南先筹银五六万两。山东先筹银三四万两。由乌城派员请领。以后仍源源拨解。其江西安徽两省所欠。为数无多。并请饬埽数筹拨。由该两省派员解至察哈尔都统衙门。交乌城运饷委员迅解等语。乌城防军。待饷孔亟。著该抚等查照该将军等所奏。赶紧筹解。以济要需。毋再延缓。将此谕知鹿传霖、陈士杰、潘霨、裕禄、并传谕成孚知之。现月　　

○筹办边防广西布政使徐延旭奏、添募防营。出关扼守。得旨。现在防务紧要。著懔遵叠次谕旨。督饬防营。联络声势。严密扼守。毋稍疏懈。并将近日军情。即行探明具奏。　　

○又奏、越南兵事。深恐扰及外国商人。请饬经理各国事务衙门。照会各国驻京公使。暂止商人前往贸易。从之。摺包　　

○四川总督丁宝桢奏、请增设城口厅文武学额二名。下部议。寻议、增设该厅学额。定为文学额四名。武学额三名。嗣后不得再请增加。以杜冒滥。从之。摺包会典　　

○加赏普济堂、功德林、暨卢沟桥资善堂等厂粟米有差。现月　　

○癸丑。以覆试字迹不符。考取宗学教习举人吴恩照斥革严讯。礼部左侍郎张澐卿。工部右侍郎景善。校阅试卷疏忽。下部议处。现月　　

