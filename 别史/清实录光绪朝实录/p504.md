<!-- { "loadSidebar": true } -->
○壬寅。谕内阁。载迁等奏、应行急修各工。请派大臣查验一摺。裕陵圣德神功碑亭等处工程。现有渗漏坍塌情形。著派清安前往。将所奏各工。一并敬谨查勘具奏。现月　　

○又谕。载迁等奏、工程紧要。永清库款项支绌。请饬筹拨银两一摺。据称各项工程。万难停缓。择要兴修。需款甚亟。著李鸿章饬令藩司无论何款。迅即筹拨银二万两。由载迁等派员支领。以应急需。现月　　

○以广东按察使于荫霖为云南布政使。广东盐运使王毓藻为广东按察使。现月以前河南按察使豫山为湖南按察使。现月　　

○癸卯。遣官祭都城隍庙。外记注派兵部右侍郎廖寿恒知武举。朱签　　

○以都察院左都御史祁世长为武会试正考官。礼部左侍郎徐郙为副考官。朱签甲辰。上诣储秀宫。问慈禧端佑康颐昭豫庄诚皇太后安。至己未皆如之。内记注　　

○谕军机大臣等。电寄李鸿章。酉电并由总理衙门进呈该督信函钞册均悉。俄使拟改照会。有两国政府约明不改变朝鲜现在情形之语。仍是隐寓保护之意。于将来措置属国事宜。恐多牵掣。必须删去此语方妥。所有拟改照会字句。著李鸿章详细斟酌。勿令一字含混。仍录稿请旨。再与定议。电寄　　

○福建台湾巡抚刘铭传奏购办水陆电线。报闻。摺包　　

○又奏。请将已革都司郑渔暂留台防差遣。得旨。郑渔著准其暂留台澎戴罪效力。该抚务当随时察看。如不得力。即奏明仍遵前旨发遣。摺包　　

○以防兵缺额。革台湾参将张欣职。摺包　　

○乙巳。以欠缴银两。革河南封邱县知县逢春职。摺包　　

○予故浙江处州镇总兵官马德顺建立专祠列入祀典。副将张显扬等一并附祀。从河南巡抚边宝泉请也。摺包　　

○抚恤河南光山县被雹灾民。摺包丙午。上御北海黄幄阅视宗室步射。至癸丑皆如之。内记注　　

○以神灵显应颁热河建昌县城隍庙扁额曰龙山保障。龙王庙扁额曰德普惠和。现月　　

○知武举廖寿恒以武会试中额请。得旨、满洲蒙古取中四名。汉军取中三名。奉天取中一名。直隶取中十六名。陕西取中五名。广东取中十四名。河南取中九名。山东取中九名。江苏取中七名。安徽取中八名。山西取中七名。湖北取中五名。湖南取中四名。四川取中七名。广西取中三名。福建取中八名。浙江取中七名。江西取中八名。云南取中四名。贵州取中三名。现月摺包福建台湾巡抚刘铭传奏。督兵剿办苏鲁马那邦等叛番情形。得旨。该番反覆无常。聚众抗拒。自宜示以兵威即著该抚督饬各统领相机进兵。妥为剿抚务令各番知惧知感。倾忱向化。摺包　　

○勾到新疆、云南、贵州、广东、广西、福建、奉天省情实罪犯停决。广东斩犯一人。广西斩犯二人。余一百二十二人予勾。现月丁未。钦奉慈禧端佑康颐昭豫庄诚皇太后懿旨。本日据军机大臣呈进醇亲王信函。内称中俄因韩立约。原恐俄怀他意。若因此被俄牵制。转不如不约为愈。盖俄不侵韩。乃其本分应尔。安能与我为上国者相提并论。牵就立约。无论郡县监国。本不欲办。亦办不到。恐如此次责问之类。亦做不到矣。得具文一时之虚名。失全韩日后之通局。履霜冰至。谅公议亦同此情。法之于越。英之于缅。倭之于球。皆自彼发难。中国多事之秋。兴灭继绝。力有未逮。尚不足为可耻。若俄约则无中生有。自我发端。而乃堕其术中。自贻伊戚。岂不贻后人之訾乎。无已。或酌添数语。大致谓韩为华属。保全周至。苟非干名犯义。断不别有措置。俄与韩修睦通商。亦断无侵扰之心云云。似名分疆界。尚觉清楚等语。所论切中窾要。著李鸿章详审酌度。照此定议。免贻后患。将此由五百里密谕知之。洋务　　

○以太常寺卿刘瑞芬为大理寺卿。朱签　　

○戊申。遣官祭历代帝王庙。外记注　　

○河南巡抚边宝泉奏、遵谕查明怀庆府属额徵丁漕。仍饬照旧催徵。毋庸议减。以符定制而裕库储。报闻。摺包　　

○以欠解银两。革河南知县邵寿辰职。摺包　　

○己酉。闽浙总督杨昌浚奏。请将福建盐大使班暂停分发五年。下部议。摺包　　

○庚戌。以亏短银两。逮问安徽已革前任潜山县知县张声远。已革前任舒城县知县廖熏。一并籍产备抵。　　

○勾到四川省情实罪犯。停决斩犯八人。绞犯三人。余一百二十二人予勾。现月　　

○辛亥。谕军机大臣等。有人奏、顺天府东安县所属地方抢劫之案叠出。盗匪许景芳等。纠众行强。恃该县书吏为护持。并有寿姓在旧州镇一带。聚赌设局讹诈。请饬拏办等语。所奏如果属实。亟应严行惩治。著毕道远、薛福辰、严密查拏。按律究办原摺著钞给阅看。将此各谕令知之。现月　　

○勾到陕西湖广浙江江西省情实罪犯。停决陕西斩犯三人绞犯三人。湖广斩犯七人。浙江斩犯一人。江西斩犯三人。绞犯一人。余一百二十四人予勾。现月　　

○壬子。甘肃新疆巡抚刘锦棠奏、请将回部义塾学童酌奖备取佾生。以资观感。从之。摺包　　

○癸丑。命记名提督程之伟交山东巡抚张曜差遣。摺包　　

○以广东同文馆期满出力。予协领刘秉和等升叙加衔有差。摺

包　　

○抚恤暹罗国遭风难民如例。摺包　　

○甲寅。谕内阁。阎敬铭奏、差使繁重。销假后虑难胜任。恳恩开去要差一摺。阎敬铭病已就痊。著毋庸开去军机大臣差使。现月　　

○乙卯。谕内阁、薛福辰奏、严劾正佐教职各员一摺。顺天顺义县知县赖永恭。气质粗浅。现值筹办冬抚。难期得力。著开缺另补。前署门头沟县丞宛平县典史姚廷爵。擅受民词。操守不洁。密云县教谕张庆壬。控案累累。难膺司铎。霸州吏目于桐。操守平常。人言藉藉。永清县典史郑福德。擅理民事。迹近招摇。固安县典史何树森。任意妄为。不知检束。均著革职以肃官方。现月　　

○河东河道总督成孚奏、黄河两岸各厅。抛办甎石工程。修守平稳。报闻。摺包　　

○旌表节妇湖北江夏县前贵州镇远县知县彭汝玮妻童氏。湖南湘乡县罗泽光妻易氏、广东嘉应州谢万祥妻叶氏、从九品叶杖琅妻温氏、江苏太仓州钱仁木妻汪氏。摺包旌表矢志殉夫湖南湘乡县易盛筠妻谭氏。摺包以被水成灾。赏给顺天府通州王恕园等处赈米二千石。现月抚恤江西上饶、铅山、弋阳、贵溪、兴安、玉山、广丰、安仁、余干、九县被水灾民。摺包　　

○丙辰。湖南巡抚卞宝第奏、本届新漕未能规复本色。仍请照例折徵。兼筹采运。下部知之。摺包以办理布鲁克巴夷务出力。赏大招业尔仓巴拉巴结布等花翎。硕弟巴仔仲根登伊喜。等蓝翎。余升叙有差。摺包　　

○丁巳。孝慈高皇后忌辰。遣官祭福陵。照例　　

○谕内阁。阎敬铭奏、沥陈下悃。恳恩于军机处户部两项差使。开去其一等语。阎敬铭向来办事实心。任劳任怨。朝廷深资倚畀。据奏久病之后。力难兼顾。情词恳挚。自应量加体恤。著准开军机大臣差使。俾得专心部务。以副委任。所有年闲应得赏项。俱照军机大臣例赏给。用示优眷。现月　　

○又谕。前据御史凤英等参护军统领明安拣选官缺不公。以致兵丁武弁。互相扭殴当谕令将蓝翎长瑞连等交刑部讯究。并令明安明白回奏。嗣据明安奏称、拣选护军校官缺。阅看步射。瑞连虽中靶一枝。而当差年浅。瑞斌并未中靶。未拟正陪等语。兹据刑部奏、审明分别按律定拟。此案已革蓝翎长护军瑞连。已革护军瑞斌。赴拣护军校官缺。经刑部查明马步箭均射中。未能挑取。心怀不甘。辄即上堂争论。虽讯无酗酒咆哮情事。究属不安本分。均著照所拟杖八十。瑞连业已斥革。免其发落。瑞斌业已革去钱粮。仍鞭责发落。护军校奎林、惠成、经该营参领饬令弹压。瑞连等不服管束。并不禀请究办。竟与争斗互殴。殊属不合。均著交部议处。护军统领明安拣补官缺。自应秉公挑选。乃不比较马步优劣。任意去取。迨经御史奏参。降旨询问。该统领覆。奏摺内辄称瑞斌并未中靶。且不声明瑞连等马射中否。语多含混。显系有意徇私。掩饰回护。明安著交部议处。现月　　

○又谕。叶伯英奏特参庸劣不职各员等语陕西候补通判前署汉阴厅吴世泽。举止轻浮。办案草率。著以府经历县丞归部选用。城固县知县齐泽。性情疲软。民望未孚。著开缺留省察看。现月尚宗、瑞善、庆长顺驻南苑。以镶黄旗汉军都统奎润署镶黄旗蒙古都统。贝勒奕絪署正白旗汉军都统。正红旗蒙古都统麟书署正红旗汉军都统。明发　　

○熙敬秀吉驻南苑。以正红旗汉军副都统兴存镶白旗汉军副都统敬信署正蓝旗满洲副都统。明发　　

○以通政使司副使凤山为光禄寺卿。殊签　　

○以办理藏廓边界防务出力。赏四川知县刘钧花翎。摺包上以孟冬享太庙。自是日始。斋戒三日。内记注戊午。以营务废弛。革后藏戴琫顿柱多布结连东科尔职。摺包　　

○己未。上以孟冬享太庙。前期亲诣行礼。内记注　　

○孝敬宪皇后忌辰。遣官祭泰陵。照例谕内阁、清安奏、遵查裕陵。圣德神功碑亭有渗漏坍陷情形。惟本年方向不宜。应否修理。请旨遵行等语。著归入明年另案工程。由工部奏明办理。现月　　

○又谕。前据给事中刘恩溥奏参直隶大名县知县陶钰。署元城县知县虞运华。青县知县包增澍。大名镇总兵徐道奎。开州协副将张桂芳。营官张廷标、李大霆等贪劣暴戾各款。请饬查办等语。当交李鸿章查明具奏。兹据覆奏、详查原参各款。分别开单呈览。除查明并无不合各员毋庸严议外。调署元城县知县虞运华。开州协副将张桂芳。均年力就衰。难期整顿。著一并勒令休致。青县知县包增澍。偏听家丁任令擅作威福。于赈抚重件。并不严防弊窦。致牌头科敛钱文。办赈委员候补主簿万钟环颇有嗜好候补府经历翟先树。声名平常。著一并革职。至大名县知县陶钰。虽据查无嗜好实据。惟既招物议。著即开缺留省察看。如有劣迹。即行据实参奏。现月　　

