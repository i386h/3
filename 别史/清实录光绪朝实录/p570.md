<!-- { "loadSidebar": true } -->
○又谕、据李鸿章电、袁世凯电称、去冬韩派贡使。兼各项陈贺使。昨该使自京来电称、礼部令派专使。贺三月上徽号庆典。而韩王前为李应浚所愚。谓已行贿二万余金。礼部允免专使。昨或歧议。韩无豫备。今复遣应浚星夜赴京。设法请止等语。殊堪诧异。朝鲜派使进京庆贺。自有定例。去年九月闲李鸿章电报、有冬至两使即兼大婚陈贺使。不另派员之说。究竟该国来文有无并兼庆贺崇上徽号之语。该部曾否令派专使。李应浚现在是否来京。所称行贿等情。从何而来。著礼部堂官确切密查。据实覆奏。将此密谕知之。现月　　

○授协办大学士刑部尚书张之万为大学士。管户部事。吏部尚书徐桐协办大学士。现月　　

○以吏部右侍郎孙毓汶为刑部尚书。现月　　

○以集资助赈。颁奉天营口资善堂扁额。曰惠泽乡闾。协修

官舒伟俊恭纂　　

总纂官熊方燧恭辑监修总裁世恭阅一签八月二十八日正总裁那月日专司藳本陆恭覆阅癸丑七月初二日

　　

徐月日　　

荣月日副总裁唐月日　　

宗室宝恭阅一签正月二十三日　　

陈恭阅五签七月初一日　　

熙月日　　

郭恭阅二月二十九日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之二百六十五　　

光绪十五年。己丑。正月。壬戌。上御乾清宫赐廷臣大学士等燕。记注　　

○乌里雅苏台将军杜嘎尔奏、历任未销军需。截至同治十三年止。遵开收支＜闲＞目。请予饬销。以清旧款。下部议。　　

○又奏、遵照部议。变通绿营弁兵更换章程以节饷项。下部知之。摺包　　

○以协办大学士吏部尚书徐桐为会典馆总裁官。现月　　

○调兵部右侍郎孙家鼐为吏部右侍郎。工部左侍郎徐用仪为兵部右侍郎。仍兼署刑部右侍郎。转工部右侍郎汪鸣銮为左侍郎。以都察院左副都御史徐树铭为工部右侍郎。兼管钱法堂事务。现月　　

○癸亥。谕内阁、惇亲王奏因病请假一摺。惇亲王感患骽疾。为日已久。实深廑念。自应优予假期。俾资调养。惇亲王著赏假一个月。并派御医庄守和、李德昌、前往诊视。王其善自珍摄。安心调理。以期早日就痊。用慰眷系。　　

○调黑龙江将军恭镗为杭州将军。以珲春副都统依克唐阿为黑龙江将军。译汉　　

○予故杭州将军长善恤典如例。现月　　

○蠲缓浙江海沙、杜渎、钱清、西兴、长亭、横浦、浦东、七场被灾灶荡上年应徵钱粮。并原缓灶课。其仁和、海沙、鲍郎、芦沥、横浦、浦东、六场荒坍未垦各灶地荡涂应徵上年灶课。并蠲免。　　

○甲子。上奉慈禧端佑康颐昭豫庄诚皇太后幸惇亲王邸看视。记注　　

○广西巡抚沈秉成奏、上思改隶太平。请由南甯府拨还原有学额。下部议。摺包　　

○以记名副都统卓淩阿为珲春副都统。译汉　　

○调甘肃按察使唐树楠为陕西按察使。陕西按察使裕祥为甘肃按察使。现月　　

○追予阵亡官绅训导俞汉等九员名例恤。摺包　　

○乙丑。钦奉慈禧端佑康颐昭豫庄诚皇太后懿旨。礼亲王世铎奏、再陈下悃、请开去军机大臣要差一摺。览奏具见敬慎之忱。现在归政伊迩。皇帝躬揽万几。正赖左右辅弼之臣。尽力筹维。赞成郅治。该亲王自入直以来。恪恭尽职。机务悉臻妥协。朝廷深资倚畀。著照常入直。毋庸固辞。所请开去要差之处。仍俟数年后一切全复旧制。再降谕旨。现月　　

○谕内阁、朕叔惇亲王秉性肫诚。持躬谨厚。自幼仰承皇祖宣宗成皇帝慈爱。封为郡王。我皇考文宗显皇帝谊笃友于。晋封亲王。同治年闲。穆宗毅皇帝叠加优礼。朕御极后。眷念亲亲之谊。敬礼弥隆。本月十七日因感患骽疾请假。当派御医前往诊视。朕恭奉慈禧端佑康颐昭豫庄诚皇太后亲临看视。疾巳危笃。正殷廑系。方冀医药调理。渐有转机。本日遽闻薨逝。震悼实深。惇亲王著照亲王例赐恤。赏给陀罗经被。派贝勒载滢带领侍卫十员。即日前往奠醊。并派总管内务府大臣师曾办理丧事。所有一切事宜。俱由官为经理。任内处分。悉予开复。其余饰终典礼。该衙门查例办理。伊子奉恩辅国公载濂著即承袭贝勒。并赏加郡王衔。贝勒载漪、著赏假百日穿孝。寻谥曰勤。现月　　

○又谕、朕叔惇亲王薨逝。已降旨派贝勒载滢前往奠醊。朕于本日恭奉慈禧端佑康颐昭豫庄诚皇太后亲临府邸赐奠。用示笃念懿亲至意。现月　　

○命礼亲王世铎管理钦天监事。现月　　

○丙寅。塔尔巴哈台参赞大臣额尔庆额奏、边案积压。办理清竣。并定嗣后每年秋闲派员会勘。定限两月竟事。以安藩部而慎邦交。下所司知之。　　

○又奏、遵设北路卡伦。以固边防而符定制。下部知之。摺

包

　　

○两广总督张之洞奏、交涉繁重。授南北洋成案。办理已满三年人员。准予奖叙。下吏部议。摺包　　

○赏贡马哲里木六盟王贝勒贝子公及协理台吉等加级有差。阿拉善札萨克和硕亲王多罗特色楞加二级。译汉　　

○丁卯。孝穆成皇后忌辰。遣官祭慕陵。记注　　

○钦奉慈禧端佑康颐昭豫庄诚皇太后懿旨。御史屠仁守奏、归政届期。直抒管见一摺。据称归政伊迩。时事方殷。请明降懿旨。外省密摺、廷臣封奏、仍书皇太后圣盐。恳恩披览。然后施行等语。览奏殊深骇异。垂帘听政。本属万不得已之举。深宫远鉴前代流弊。特饬及时归政。上符列圣成宪。下杜来世口实。主持坚定。用意实深。况早经降旨。宣示中外。天下臣民。翕然共遵。今若于举行伊始。又降懿旨。饬令仍书圣鉴。披览章奏。是出令未几。旋即反汗。使天下后世视予为何如人耶。况垂帘权宜之举。与高宗纯皇帝大廷授受训政之典。迥不相侔。何得妄为比拟。至归政后。祇醇亲王单衔奏件。暂须径达深宫。醇亲王密陈数条。亦为皇帝初裁大政。军国重要事件。宫中定省。可以随时禀承。并非著为典常。使训政之事永无底止。该御史此奏既与前旨显然相背。且开后世妄测訾议之端。所见甚属乖谬。此事关系甚大。若不予以惩处。无以为逞臆妄言紊乱成法者戒。屠仁守著开去御史。交部议处。原摺著掷还。现月　　

○颁甘肃新疆伊塔兵备道、伊犁府、绥定甯远等县、关防印信。从甘肃新疆巡抚刘锦棠请也。摺包　　

○以礼亲王世铎为宗人府宗令。庆郡王奕劻为宗人府右宗正。克勤郡王晋祺为宗人府左宗人。现月　　

○命礼亲王世铎管理宗人府银库。现月　　

○命翰林院编修高赓恩仍在上书房行走。现月　　

○以怡亲王载敦为镶黄旗领侍卫内大臣。译汉　　

○命豫亲王本格为阅兵大臣。译汉　　

○命贝子奕谟管总理行营大臣事务。译汉　　

○以庆郡王奕劻为镶黄旗满洲都统。克勤郡王晋祺为正蓝旗满洲都统。理藩院尚书嵩申为镶白旗汉军都统。译汉　　

○以科尔沁贝勒那尔苏为内大臣。译汉　　

○戊辰。以神灵显应。颁四川荣县城隍庙扁额。曰凤鸣惠普。安岳县城隍庙扁额。曰资中昭佑。龙神扁额。曰福庇垫江。营山县城隍庙扁额。曰宕渠泽洽。保甯府城隍庙扁额。曰盘龙灵应。蓬溪县龙神扁额。曰泽敷广汉。永川县城隍庙扁额。曰铁山安佑。岳池县城隍庙扁额。曰翔凤昭灵。龙神扁额。曰禺山泽洽。威远县城隍庙扁额。曰犍为保障。龙神扁额。曰云起中峰。

现月随手

　　

○钦奉慈禧端佑康颐昭豫庄诚皇太后懿旨。醇亲王奕譞志虑忠纯。经猷闳远。自垂帘听政以来。深宫宵旰焦劳。勤求上理。王以一心一德。宏济艰难。凡可以利国家安社稷者。罔不综揽大纲。竭诚劻助。从前挑立神机营。规制整肃。训练日精。近年创办海军。运筹精密。规画周详。力破群疑。折衷一是。其余重大事件。前席诹咨。直抒忠谠。仍复严恭寅畏。翼翼小心。稽诸史册。所称亲贤重臣。罕有伦匹。现当归政伊迩。懋赏酬庸。允宜特沛殊荣。益昭恩眷。醇亲王奕譞著赏给金桃皮鞘威服刀柄。王所用弓刀。均准饰用金桃皮。并著赏给御书懋德嘉绩扁额一方。以示优异。现月　　

○又奉懿旨。垂帘听政以来。军机大臣。朝夕论思。恪恭匪懈。每遇军国重事。指示机宜。均能悉心区画。克慎克勤。现在归政届期。深宫数十年兢业之怀。可以少释。实惟前后诸臣夙夜在公。襄成郅治。允宜特沛恩施。以示宠眷。礼亲王世铎、著赏给御书果行育德扁额一方。交宗人府从优议叙。大学士额勒和布、著赏给御书言物行恒扁额一方。张之万、著赏给御书进德修业扁额一方。兵部尚书许庚身、著赏给御书居德善俗扁额一方。刑部尚书孙毓汶、著赏给御书经德秉哲扁额一方。均交部从优议叙。前军机大臣恭亲王奕、著交宗人府从优议叙。致仕大学士宝鋆、著赏食全俸。前大学士阎敬铭、户部尚书翁同和、礼部尚书李鸿藻、工部尚书潘祖荫、湖南巡抚王文韶、均著交部议叙。原任大学士文祥、桂良、左宗棠、协办大学士沈桂芬、户部尚书沈兆霖、礼部尚书李棠阶、工部尚书曹毓瑛、都察院左都御史汪元方、内阁学士景廉、均著赐祭一坛。现月　　

○又奉懿旨。各省封疆大吏。均为国家倚任之臣。其久历戎旃熟谙韬略者。懋建殊勋。贤劳尤著。现任提镇诸臣。类皆起自行闲。洊膺专阃。各该文武大员。为国宣勤。历久不懈。现在归政伊迩。允宜分别施恩。大学士直隶总督李鸿章、著赏用紫缰。两江总督曾国荃、云贵总督岑毓英、均著赏加太子太保衔。陕甘总督杨昌浚、山东巡抚张曜、甘肃新疆巡抚刘锦棠、福建台湾巡抚刘铭传、均著赏加太子少保衔。吉林将军长顺、江甯将军丰绅、绥远城将军克蒙额、乌里雅苏台将军杜嘎尔、察哈尔都统托伦布、直隶提督李长乐、陕西提督雷正绾、甘肃提督周达武、长江水师提督李成谋、浙江提督欧阳利见、福建水师提督彭楚汉、福建陆路提督孙开华、广东水师提督方耀、广东陆路提督唐仁廉。广西提督苏元春、湖北提督程文炳、四川提督宋庆、云南提督冯子材、均著赏加二级。前兵部尚书彭玉麟、著交部从优议叙。前陕甘总督杨岳斌、长江水师提督黄翼升、江南提督李朝斌、均著交部议叙。此外现任曾历军营之文武一二品大员。著吏部兵部分晰查明均赏加一级。现月　　

○又奉懿旨。科尔沁博多勒噶台亲王僧格林沁。于咸丰同治年闲。叠平巨寇。功在旂常。前经从优赐恤。并图形紫光阁。配飨太庙。该亲王身后荣名已足昭垂千古。现在归政届期。追念前劳。允宜再沛殊恩。以示优异。僧格林沁著于京师建立专祠。春秋致祭。现月　　

