<!-- { "loadSidebar": true } -->
○又谕、富尔荪奏副都统病难速痊。恳请开缺回旗一摺。乍浦副都统世禄。著准其开缺回旗调理现月　　

○谕军机大臣等、本日李鸿章奏请假省亲一摺。朝廷因该督母病未愈。不得不俯如所请。已明降谕旨。赏假一月。并赏给伊母人薓八两。俾资调摄。直隶总督令张树声署理矣。著俟张树声到后。将经手事务。交代妥协。再行起程。至直隶地方。以及北洋海防。并一切中外交涉事件。至为紧要。廑系殊深。李鸿章素抱公忠。谅此次赴鄂后。亦必刻不能忘。一俟假期届满即著赶紧回任。以资倚任。将此由四百里谕令知之。现月　　

○又谕、本日据李鸿章奏、请假省亲。已明降谕旨。赏假一个月。直隶总督令张树声署理。并兼署办理通商事务大臣。两广总督令裕宽暂行兼署。张树声接奉此旨。即行交卸起程。乘坐轮船。迅赴署任。两广地方。关系紧要。所有一切应办事宜。裕宽务当尽心规画。妥为经理将此由五百里各谕令知之。现月　　

○命都察院左副都御史陈兰彬、在总理各国事务衙门行走。洋务　　

○以镶红旗汉军副都统俊启为总管内务府大臣。现月　　

○以记名副都统庆山为乍浦副都统。明发　　

○旌表孝子四川德阳县萧玉钟、剑州吴长庆。摺包　　

○己丑。谕军机大臣等。　　

○御史张鸿远奏、豫省前遭奇荒。民闲卖田存活。经涂宗瀛奏明。凡荒年所置田产。准其一律回赎。民闲多因赎地兴讼。致有拖累。流弊实难枚举。请饬一律停止等语。著李鹤年酌度情形。妥筹办理。所请概行禁止回赎之处。是否无弊。著即查明具奏。原摺著钞给阅看。将此谕令知之。现月　　

○庚寅。以贝勒奕絪、暂署镶红旗汉军都统。　　

○壬辰。谕内阁、前据林肇元奏、请加贵州永远中额八名。当经部议与新章不符。改为加广一次。文武中额各十四名。兹复据该抚奏称、贵州绅团丁勇欠款。核计银数。至四百三十余万两之多。此项欠饷。系在同治十三年未定新章之前。援案仍请加广贵州文武乡试永远中额八名等语。加恩著照所请。贵州文武乡试。各再加永远中额八名。即自光绪八年壬午科为始。用示加惠士林至意。现月　　

○癸巳。谕内阁、前因给事中孔宪珏奏□□□尔□巡视中城给事中师长灼各款。当经谕令都察院堂官查明具奏。兹据奏称、师长灼因案得贿。及办事颠倒任意各节。均查无其事。惟于伊子师岱、及家人等、在外招摇。结交司坊官。说合公事等情。未能觉察。并移送案件迟延。实难辞咎等语。刑科给事中师长灼、著交部照例议处。刑部候补主事师岱、行止不端。物议沸腾。著即行革职。指挥张得先任意刑讯累及无辜。谬妄已极。仅予议处。尚属轻纵。著即革职。副指挥高枫谕、吏目李春荣、与张得元同堂讯案。听从滥刑。亦属颟顸。均著交部议处。现月　　

○又谕、御史洪良品奏、考试孝廉方正。弊窦甚多。请饬严行覆试一摺。孝廉方正。系朝廷特设之科。膺是选者宜如何束身自爱。以期名实相符。若如所奏。竟有品行不端甚至临场舞弊。殊属不成事体。应如何详定章程。严行覆试之处。著吏部妥议具奏。现月　　

○甲午。谕内阁、刘锦棠奏查明营员互揭。请旨革职一摺。记名提督巴里坤镇总兵席大成。以专阃大员竟敢私挪兵饷。派弁送回原籍实属违例营私留甘尽先补用总兵巴里坤镇标中营游击柳臣玖。始则任听席大成私役擅挪。旋因席大成以抗公不办等情禀□□□尔□。辄复列款禀揭并失察稿书私收钱文于兵丁缺额。虚悬不补。又不按季册报。居心殊属巧诈。席大成、柳臣玖、著即一并革职。以肃军政。现月　　

○又谕、刘锦棠奏请调员差遣等语。丁忧在籍陕西候补道周汉、著涂宗瀛饬令迅赴新疆军营。交刘锦棠差遣。现月　　

○谕军机大臣等、有人奏长江水师。设有专营。皖省澄清左右两营。似可裁撤。右营管带官提督萧泰来在服官省分。置买房产。并令炮船各勇为之兴造房屋。且闻各营勇丁。多有缺额。裕禄不思整顿等语。著彭玉麟确切查明。据实具奏。原片著钞给阅看。将此谕令知之。寻奏、裁并澄清左右两营。右营管带官提督萧泰来以副将降补左营仍以记名提督张捷书管带。巡抚裕禄、整顿吏治军政。尚称严肃。请免置议。从之。　　

○又谕、有人奏、风闻广东前代理番禺县知县胡鉴、横徵暴歛。罔上行私。番禺县所属瘦狗岭山脚地名燕塘。该处穷民。每于余地种植。或搭寮居住。向不议租。胡鉴创徵租银。勒收严比。又该县诜敦村有输已洛古涌被钟村区鼎安、谢村张洪湘等堵截。私开新涌。先经胡鉴勘明断令开沟分流。详经督臣张树声批准。该知县旋收受钟谢两村牌扁。串通候补知府夏献铭、同翻前案。藐拒督批。请饬查办等语。所奏是否属实。著裕宽确切查明。据实具奏。毋稍徇隐。原片著钞给阅看。将此谕令知之。寻奏、遵查知县胡鉴□□□尔□款。均无其事。应毋庸议。报闻。摺包　　

○又谕、有人奏、安徽巡抚裕禄。信任劣幕陈应璈、余青照、盘踞把持物议沸腾。已革道员裕庚总管报销局。弥缝军需销款交结州县。又该抚开送筹解甘饷人员内知府彭禄、知县沈鉴二员。并未兼筹甘饷滥膺保荐各等语。所奏是否属实。著孙毓汶确切查明。据实具奏。毋稍瞻徇。原摺片著钞给阅看。将此谕令知之。现月　　

○直隶总督李鸿章奏、遵旨筹办朝鲜与美国议约事宜。现经商定约稿。并拟请派员前往合办。报闻。摺包　　

○以翰林院侍讲学士张家骧为詹事府詹事。外起居注　　

○以记名总兵徐占彪为甘肃巴里坤镇总兵官。调江西九江镇总兵章合才为江南淮扬镇总兵官。以江南淮阳镇总兵李淮森为江西九江镇总兵官。现月　　

○乙未。谕内阁、李鸿章奏、前因怡贤亲王创设水利。功德及民。天津地方曾为建立祠宇。迄今年久荒废。绅民追慕不忘于广仁堂恭设神牌以正室为王祠宇。岁时祭祀。呈请颁发扁额等语。著南书房翰林书写扁额一方。交李鸿章祗领悬挂以顺舆情。现月　　

○又谕、大学士直隶总督李鸿章、现丁母忧。本应听其终制。以遂孝思。惟念李鸿章久任畿疆。筹办一切事宜。甚为紧钜。该督悉心经画。诸臻妥协。深资倚任。且驻防直隶各营。皆其旧部。历年督率训练用成劲旅。近复添练北洋水师。规模创始。未可遽易生手。各国通商事务该督经理有年。情形尤为熟悉。朝廷再四思维。不得不权宜办理。李鸿章著以大学士署理直隶总督。俟穿孝百日后。即行回任际此时势多艰。该督当以国事为重勉抑哀思。力图报称。即以慰伊母教忠之志。有厚望焉。现月　　

○又谕大学士直隶总督李鸿章湖广总督李瀚章之母。秉性淑慎。教子义方。今以疾终。深堪轸恻朝廷优礼大臣推恩贤母。灵柩回籍时。著沿途地方官妥为照料。到籍后、赐祭一坛。以昭恩眷。现月　　

○大学士直隶总督李鸿章奏、招商在上海试办机器织布局。以扩利源而敌洋产。报闻。摺包　　

○命翰林院修撰梁燿枢、陆润庠在南书房行走。现月以湖南巡抚涂宗瀛为湖广总督。未到任前。以湖北巡抚彭祖贤兼署。以前福建巡抚卞宝第为湖南巡抚。现月追予浙江阵亡被戕殉难官绅。及外省寄居官绅彭昌炽等一百五十五员名旌恤。摺包　　

○豁免直隶大城县被水灾区光绪四五六年民欠粮租。现月丙申孝贞显皇后忌辰上诣达福宫圣容前行礼。遣官祭定东陵。　　

○太常寺卿载英因病请解职。允之。　　

○追予江苏御贼阵亡官绅陈世安等三十员名旌恤。　　

○丁酉。孝贤纯皇后忌辰。遣官祭裕陵。　　

○戊戌。谕军机大臣等、户部奏、遵拨滇省练饷一摺。云南现在添练防军著照该部所议由四川官运局。每年拨银二十万两。以济饷需。即著丁宝桢、饬令该局。自本年为始。按年拨解。不得稍有延欠。其常年兵饷及协拨月饷并著该部催令各省迅速筹解。俾资接济。现在饷项支绌。此次所拨四川官运局银两。系属有著之款。刘长佑等、务当将增募练军豫筹边备事宜。实力经营。妥为布置。以期慎固疆圉有裨大局。不得稍涉疏懈。虚糜饷需。将此由四百里各谕令知之。现月　　

○己亥谕军机大臣等、文绪等奏、黑龙江各城。现拟教练炮队。请饬直隶总督由天津机器局。酌拨开花炮十尊。步洋枪一千杆。并随炮子配带俾资练习等语。著李鸿章照数拨给。由文绪等派员前往天津领回应用。将此各谕令知之。现月　　

○又谕、色楞额奏、慎重边防。请饬四川仍照定章拨饷一摺。据称西藏官兵饷项。于同治十一年、奏定每年拨银六万两应用。现经丁宝桢奏明、自光绪八年起。改为三年拨银十三万两。如有不敷。即照原案酌拨。查西藏地处极边。每年额饷六万两。仅资敷衍。况遇有闰之年。并无额外筹拨。近来夷案叠出。派员查办。即须筹备行粮赏项用款益繁。若至需用之时。再行咨拨。往返一万余里。实属缓不济急。拟请仍照定章。每年拨银六万两等语。西藏饷需。关系紧要。色楞额所奏各节。自系实在情形。著丁宝桢督饬藩司每年仍行筹解银六万两。以应要需。将此谕令知之。现月　　

○又谕、有人奏署广东潮州镇总兵方耀、办理积案。枉杀甚多。创立花红名色勒捐潮属富户。不下数百万元。半归私橐。包庇命案。擅受呈词。又广引其族人。分官汛地潮州都司方鳌、诈扰闾阎。有大方小方之目。普甯县属向有马耳桥永安乡二村。居民以旧怨尽被驱戮。将马耳桥村名。改为德安里乡。聚族霸居。该总兵拥资数百万。开设当店糖行。罔利营私。请饬查办等语。所奏是否属实。著裕宽确切查明。据实具奏。毋稍徇隐。原摺著钞给阅看。将此谕令知之。寻奏、方耀督办潮匪。任劳任怨。不避艰险。筹办善后。悉合机宜。全潮一律粗安。所□□□尔□各款。逐一访查。均无实据。报闻。摺包　　

○又谕、庆裕奏、法人图占越南北圻。意在侵轶滇疆。请饬豫为筹备一摺。据称探闻法人。添置兵船。欲图越南北圻地面。由保胜以通云南。请饬该督抚于红江一带。豫为设法堵截。即彼以通商为词亦不轻许等语。法人冀由越南以达滇省。觊觎通商之利。自在意中。该省防务。较粤西为尤要。亟应加意绸缪。以期有备无患。昨有旨每年由四川拨给练军饷银二十万两。谕令刘长佑等将增军备边事宜。妥为布置。该督抚务当实力经营。先事防范。不得稍涉大意。法人如果由保胜窥滇。并著酌量情形。妥筹因应。期于固疆圉而杜衅端。原摺著钞给阅看。将此由四百里各密谕知之。　　

