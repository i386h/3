<!-- { "loadSidebar": true } -->
○谕内阁、李秉衡奏、列保贤员。恳恩奖励等语。山东候补知州署恩县知县潘民表、候补知州署胶州知州罗志绅、定陶县知县陈尔延、即用知县署郓城县知县加贝福元、候补知县署昌邑县知县汪望庚、以上五员。据该抚奏称、均能卓然自立。实有措施。著传旨嘉奖。仍饬令益加勤奋。勉作循良。用副朝廷策励人才至意。又片奏、纠参不职各员等语。临清直隶州知州陶锡祺。经办关税。未能核实。河工保案。子弟亲族。滥邀优奖。著开缺以通判降补。候补直隶州知州承志、年轻气骄。习染甚深。著以州判降补。兰山县知县宫本昂、揣摩钻营。贪以致富。著即行革职。济阳县知县陈礼森、办事未能平允。士民多怨。著开缺调省察看。章邱县知县张金芝、信任丁役。公事积压。城武县知县赵昉熙、才欠开展。捕务废弛。滕县知县程方德、办理盐务。几酿事端。平日公事亦多未允。均著开缺另补。以肃官常。现月　　

○谕军机大臣等、电寄张之洞。电奏已悉。丁槐所部各营。已饬将新募之营。就近裁撤外。即带原有五营。前赴江南听候调遣。电寄　　

○总理各国事务衙门奏、日本使臣林董。以章奏指称岛夷。函请更正饬禁。谨申明咸丰八年英约。嗣后各式公文。不得提书夷字。以固邦交。从之。摺包　　

○署直隶总督王文韶奏、北洋海军武职实缺。自提督总兵至千把外委。共计三百十五员名。现在舰艇已失。各缺自应全裁。以昭核实。并将关防印信钤记。一律缴销。仅存之康济一船。不能成军。拟请改缺为差。下部知之。　　

○署吉林将军恩泽等奏、存记道春顺、请留吉林襄办练军。允之。摺包　　

○以前福建澎湖镇总兵吴宏洛、为直隶正定镇总兵官。现

月

　　

○以海军失事潜逃。管带鱼雷艇县丞王登云。千总吴怀仁等五员。无职柳日太等三名。分别革职严拏。正法管带快船守备程璧光。船亡人存。革职查办。摺包　　

○以亏挪铜矿成本革新疆候补县丞邹子鸱。职并勒追。　　

○辛未。两广总督谭钟麟等奏、裁革陋规。严禁赌馆。以肃政体而除民害。报闻。摺包　　

○署吉林将军恩泽等奏、酌裁城守官兵。以节饷糈。下所司知之。　　

○又奏、吉林匪徒虏人勒赎。请严定罪名以戢强暴。下刑部议。　　

○又奏、援案请添宾州、五常、双城三厅、暨敦化县、廪增贡额。下部议行。摺包　　

○以云南布政使念祖为广西巡抚。现月　　

○赏广东爱育善堂绅董道员潘赞清三品卿衔。摺包　　

○以擅离防守。革福建水师候补守备张元职。　　

○以捐助育婴经费。予安徽安庆协副将刘先文建坊。摺包　　

○壬申。谕军机大臣等、电寄杨昌浚。电奏已悉。贼由狄道并攻河州。望援甚急。杨昌浚已派西军各营前进。著即督饬该将领迅速进剿。与雷正绾合力夹击。力埽寇氛。董福祥所部。克日即可拔队西行。但道远未克速到耳。电寄　　

○正红旗满洲都统大学士额勒和布、因病赏假。以理藩院尚书启秀署正红旗满洲都统。明发　　

○调贵州布政使岑毓宝为云南布政使。以贵州按察使唐树森为贵州布政使贵州贵西道邵积诚为贵州按察使。　　

○以唁贺俄国礼成。续赏俄外部总办参议日达诺甫等六员。暨传报妥速之电报局总办甘赤等二员宝星。现月　　

○癸酉。谕内阁、御史曹志清奏、直隶盗贼充斥。请饬认真缉捕等语。州县讳盗。处分綦严。若如该御史所奏。顺天天津河闲等处。抢劫之案。层见叠出。深冀两州各属。聚盗尤多。甚至虏掠人口。价卖勒赎。一经报官。该州县规避处分。反向事主诛求。闲有准缉之案。亦止奉行故事。似此规避处分。必致养痈贻患。著王文韶严饬各府州县。认真缉捕。勿得徒托空文。纵令捕役豢贼自利。傥有怠玩不职之员。立行参办。务期盗风日戢。闾阎安堵。用副除暴安良至意。现月　　

○又谕、御史曹志清奏、直隶州县。藉差勒派。请饬查禁等语。州县差徭。借资民力。原应妥定章程。免致闾阎受累。若如该御史所奏。勒捐苛派。官吏层层剥扣。任意公肥。滦州乐亭等处。并将赈银扣抵兵差。种种扰累情形。殊堪痛恨。著王文韶查明侵赈勒派各州县。从严参办。毋稍姑容。并详定差徭章程。以杜弊端而苏民困。现月　　

○谕军机大臣等、户部总理各国事务衙门奏、各省关欠解东北边防经费。请旨严催一摺。据称本年各省关应解东北边防经费。除截留解到及报解启程外。尚欠解银一百四十三万两。请饬速解。并补解历年积欠银两等语。此项经费。关系边防要需。何得任意延欠。著该将军督抚监督。按照单开本年未解及历年欠解银数。赶紧筹解。傥再迟延。即著户部照贻误京饷例指名严参。原单均著钞给阅看。将此由四百里谕知福州将军。及各该督抚。并传谕粤海关监督知之。现月　　

○又谕、户部奏、筹款事宜。单开之停放兵丁米折一条。著八旗都统妥速议奏。寻奏、请停止裁撤从之。摺包　　

○又谕、户部奏、商改税则。收回利权等语。著总理各国事务衙门大臣酌量办理。洋务　　

○又谕、电寄刘坤一。刘树堂电奏、牛师韩一军。宜由保定至山西前进。最为近捷。现据来电。由水路泝流。纡道至汶等语。该军奉调赴陕。自应迅速进发。何以由水路纡道而行。殊属不知缓急。著刘坤一饬令改由陆路速往。傥敢任意逗遛。即行据实参奏。　　

○又谕、电寄刘坤一、电奏已悉。丁槐所部五营。著仍遵前旨。前赴江南。电寄　　

○又谕、电寄许景澄。电奏已悉。此次赔款过钜。财力已竭。倭索辽东赔费。万难再允。著许景澄将中国竭蹶情形。向罗拔切实言之。嘱其力驳。以副俄国国家始终相助之意。电寄　　

○乌里雅苏台将军崇欢奏蒙众艰窘。请暂缓巡阅边卡军台以纾台力。又奏、马厂牲畜被灾。暂请宽免增取孳生马驹。均如所请行。摺包　　

○署贵州巡抚嵩昆奏黔乱虽平。仓粮迄未买补。碍难盘查结报。请援案展限允之。摺包　　

○以审案草率。革贵州大定府知府杨熙瑞职。摺包　　

○甲戌。谕军机大臣等、都察院代奏、云南京官编修陈荣昌等呈称、近闻与法国换约。有割普洱蒙自边地。及允其开办锡厂。又必图利于茶山等语。著总理各国事务衙门查明具奏。寻奏普洱蒙自边地。当系指猛乌乌得土司之地而言。当日议定界约。业经陈明在案。至此次约内。并无允开锡矿之条。系属传闻之误。报闻。摺包　　

○又谕、电寄边宝泉、台湾文武各员。前已有旨令其内渡。所有大小各员关防印信。著边宝泉查明收存。解交礼部。

电寄

　　

○署直隶总督王文韶等奏、津胜军陆续资遣完竣报闻。　　

○兵部尚书孙毓汶奏、因病恳请解职允之。摺包　　

○以通政使司副使杨儒为太仆寺卿。外记　　

○乙亥。谕内阁、荣禄等奏拏获偷折园庭木植并纠众抢人勒赎人犯。请交部审办一摺。所有拏获之贼犯小崔即崔拴子、魏四、小恩即恩及、小赵即赵椿、孙梯青、韩顺等六名。著交刑部严行审讯。按律惩办。未获之李三等六名。仍饬严缉。务获究办。现月　　

○谕军机大臣等、御史陈璧奏、闽粤商民出洋回华。汕头厦门等埠地棍。串通关卡书役。拘留勒罚。到籍后复有蠹吏劣绅。朋比讹诈。鱼肉百端。以致贸易海外者。转视邦族为畏途。请饬严禁等语。商民出洋回华。积有余资。自应加意体恤。令其乐归故土。岂容任意苛罚。致令失望。著庆裕、边宝泉、谭钟麟、马丕瑶、文佩、饬属查明如有前项情弊。立即严行禁止。傥该州县委员等、仍沿故习。并不认真查禁即著从重参办。以恤商民。原片著钞给阅看。将此谕知庆裕边宝泉、谭钟麟、马丕瑶、并传谕文佩知之。现月　　

○又谕、有人奏新授藩司劣迹甚多请饬查办一摺。据称升任山东布政使张国正、前在福建臬司任内。娶侯官县差役蔡姓之女为妾。招集劣员酗饮衙斋。植党营私。首县蔡轩等、皆其狎昵朋从之人。引据要地。专任门丁葛姓、李姓等、包揽词讼。两次入觐属僚馈赆至数万金。其署藩司任内。卢庆云以八千两躐补龙岩州知州。升任后复排日演戏燕会等语。著边宝泉按照所参各节。确切查明据实具奏毋稍徇隐。原摺著钞给阅看。将此谕令知之。现月　　

○又谕、户部奏、需饷孔殷。谨陈办理情形一摺。现因偿款过钜。息借洋款。每年筹还本息。约须一千五六百万两。各路防军。又未能尽撤。需饷亦繁。亟须豫为筹备。该部所拟考核钱粮整顿厘金各节。皆属切实可行。著各直省将军督抚。查照该部所拟。认真妥办。据实具奏。又裁减制兵一条。拟令各省挑留精壮三成。其余老弱。一概裁撤。著该督抚各就地方情形。悉心妥筹。核实裁汰。奏明请旨办理。该将军督抚。皆受国厚恩。务当体念时艰。共矢公忠。力图补救。不得瞻徇迁就。畏难苟安。仅以一奏塞责。是为至要。该部另单所陈各条。除停放米折一项本日已有旨令八旗都统议奏外。其盐斤加价。裁减局员薪费。重抽烟酒税厘各条。并著该将军督抚。一体实力举行。妥速筹办。以期有裨急需。原摺单均著钞给阅看。将此谕令户部由四百里谕令各直将军督抚知之。洋务　　

○又谕、电寄王文韶、电奏已悉。牛师韩一军。即著王文韶饬令取道河南。赶程前进。不得延误。　　

○委散秩大臣锡光奏、节省糜饷。剔除积弊。得旨、八旗都统、总管内务府大臣、步军统领衙门、查明积弊认真厘剔。以资整顿。洋务　　

○署陕西巡抚张汝梅奏、五月分雨泽禾苗并被雹被蛟情形。得旨、澄城等州县被灾地方。即著饬属查明情形。妥为抚恤。勿任失所。　　

○又奏、遵催甘军过陕。并派军会剿甘回。筹办陕防。报闻。　　

○又奏、请设汉中府留坝厅学选拔贡额。下部议驳。　　

○以理藩院尚书启秀为会典馆副总裁官。　　

