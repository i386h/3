<!-- { "loadSidebar": true } -->
○督办新疆事宜。甘肃新疆巡抚刘锦棠奏、谢授巡抚恩。并沥陈下悃。得旨、览奏具见悃忱。吏治与军事相表里。该大臣能存敬畏。筹办一切。自无贻误。毋庸固辞。摺包　　

○以记名副都统瑞兴为荆州左翼副都统。明发　　

○庚辰。谕军机大臣等、锡纶奏、乌鲁木齐防军哗变。现筹防剿一摺。驻扎乌鲁木齐防营精骑马队后旗。突于十月十五日溃变。戕官拒捕。沿途裹胁。纠众西窜。藐法已极。现经锡纶派军分路向库尔喀喇乌苏石河子一带。侦探追剿并著刘锦棠、金顺、升泰等、分派弁兵。跟踪追捕。仍扼要严防以杜窜逸。务将首要各犯。查拏惩办。一面解散胁从。勿任句结为患。升泰今日奏到谢恩摺件。系十月二十七日拜发。此起溃勇滋事。塔城已经驰奏。该署都统近在咫尺。何以并未奏报。该勇丁等、究竟因何哗溃。有无克扣军饷激变情事。即著升泰确切查明。据实具奏。阵亡之营员李其森。著查奏请恤。将此由五百里各谕令知之。现

月

　　

○塔尔巴哈台参赞大臣锡纶奏、各营防军试办屯田有效。恳量予奖叙。以示鼓励。得旨、试办屯田。已有明效。即著督饬在事人员。认真经理。以渐扩充。出力员弁。准其择尤请奖。毋许冒滥。　　

○加赏西城资善堂暖厂粟米三百石。现月　　

○展缓吉林甯古塔被水歉收地方旗民丁壮银谷。现月　　

○辛巳。孝和睿皇后忌辰。遣官祭昌西陵。会典谕军机大臣等、电寄岑毓英等。岑毓英、张之洞、电奏已悉。刘永福等、督军接仗获胜。毙敌甚众。传旨嘉奖。岑毓英督饬该提督等、合力进剿。攻复宣光。法添兵聚船。欲抄官军后路。严密防范。毋为所乘。潘鼎新遵前旨妥筹防剿。勿稍疏懈。电档　　

○会办北洋事宜、都察院左副都御史吴大澂奏、朝鲜日本。已订续约。现与朝鲜商办善后事宜。得旨、所筹尚妥。仍著懔遵本月初四日谕旨。将朝鲜善后事宜。妥商办理。吴大澂等所带各营。及水师船只。俟事竣奏到。听候谕旨撤回。摺包　　

○壬午。孝德显皇后忌辰。遣官祭定陵。会典　　

○谕内阁、军机大臣大学士、会同刑部定拟已革巡抚唐炯、徐延旭、罪名各一摺。已革云南巡抚唐炯。出关督师。并不听候谕旨。率行回省。以致军心怠玩。越南之山西北甯等处。相继失陷。实属罪无可逭。已革广西巡抚徐延旭。督办广西关外防务。始终株守谅山。迁延不进。所统各军。毫无纪律。又复任用非人。相率溃败。律以失误军机。尚复何词以解。唐炯、徐延旭、均著照所拟斩监候。秋后处决。李鸿章、左宗棠、于唐炯罪名未定之先。辄以人才废弃可惜。奏请录用。殊属冒昧。丁宝桢以唐炯人才可惜。代为乞恩。且于陈奏所部官弁殉难。恳请建祠摺内。胪举唐炯从前战迹。尤属有意铺张。李鸿章、左宗棠、丁宝桢、著交部分别议处。涂宗瀛、前经荐举徐延旭。系于属员内遴才保奏。厥咎尚轻。著交部察议。张之洞、保荐徐延旭兼资文武。实属失当。惟该督于＜闲＞任两广后。徵兵筹饷。颇著勤劳。著从宽交部察议。陈宝琛、张佩纶、力举唐炯、徐延旭、堪任军事。请饬分统滇粤各军。出境防剿。卒至偾事。贻误非轻。张佩纶、会办闽省防务。马尾一役。尤属调度乖方。陈宝琛、著交部严加议处。张佩纶、著即行革职。该员尚有被□□□尔□之案。即著来京听候查办。前军机大臣恭亲王、宝鋆、李鸿藻、景廉、于带兵大员。未能详细遴选。辄行请旨擢用。实属昧于知人。业于本年三月闲。降旨惩儆。所有应得处分。著加恩宽免。寻吏部奏遵议处分。得旨、大学士直隶总督李鸿章。钦差大臣大学士左宗棠。均著照部议降二级留任。四川总督丁宝桢、应得降三级调用处分。著加恩改为降三级留任。前湖广总督涂宗瀛、两广总督张之洞、均著照部议降一级留任。前内阁学士陈宝琛、著照部议降五级调用。洋务　　

○又谕、御史何崇光奏、广东科场。积弊已深。请饬整顿一摺。据称广东科场。玩法钻营。无所不有。确举数端。请饬清厘等语。考试为抡才大典。宜如何严密关防。若如所奏誊录考卷。闱外走卷。枪手冒充号军。场前拜房。场后换卷等弊。骫法营私。亟应严禁。著张之洞、倪文蔚按照所奏各节。先期晓谕。随时切实整顿。务期有弊必惩。以挽浇风而端士习。广东如此。他省恐亦不免。著各该督抚一律严查禁止。毋得视为具文。现月　　

○谕军机大臣等、彭玉麟奏、在藉主事梁宏谏、敬陈海防管见。呈请代奏一摺。据称现在船政机器各局。所造皆小轮船。防内河有余。防外洋不足。若移此钜款。购买铁甲船。或就内地各机器局自造。可得二十艘。并饬各省各捐购一号。照河工例给奖等语。所奏是否可行。著各将军督抚等、酌度情形。奏明办理。原摺均著钞给阅看。将此由四百里各谕令知之。　　

○又谕、前据金顺奏、饷项短绌。请仍由部垫发。当令户部速议具奏。兹据该部奏称、自办理边海各防以来。出款骤增至五六百万。津沽等处防军数十万人之饷。皆取给于部库。已虑收不敷支。万难再垫伊犁军饷。而该处需饷孔殷。各省关欠解过多。开单请旨饬催等语。金顺军饷。既据该部奏称万难垫发。自系现在实情。伊犁地处极边。防务关系尤要。各省关何得意存膜视。本年欠解甚钜。深虑贻误要需。著各该将军督抚监督等。迅将应解欠解伊犁光绪十年分月饷。无论如何为难。赶紧报解至六成以上八成以下。以应急需。不得视为寻常可缓协饷。藉词延宕。傥敢再行玩误。即由该将军照贻误军饷例。指名严□□□尔□。原单著分别钞给阅看。现在库款支绌万分。各营饷项。必须格外撙节。方足以资周转。所有伊犁一切冗员冗费。著该将军大加裁减。免致虚糜。并将各营斟酌缓急。或照土勇支饷。或减成开支。或令屯田自给。以节饷需而济兵食。将此由五百里谕知福州伊犁各将军、两江湖广四川两广各总督、江苏江西湖北山东山西河南陕西广东各巡抚、并传谕粤海关监督知之。现月　　

○正蓝旗蒙古副都统本谦因病乞休。允之。朱签　　

○以太常寺卿徐树铭为宗人府府丞。现月　　

○癸未。谕内阁、刘铭传奏、台湾绅士。捐输钜款。恳请恩施等语。福建台湾绅士三品衔候选道林维源。前有旨令其总办台北团练事宜。该员深明大义。于军情紧要之时。接济饷需。为数甚钜。深堪嘉尚。林维源著以四五品京堂候补。以示优奖。现月　　

○谕军机大臣等、电寄潘鼎新。据电称、孤拔调兵万余。由船头渐进。若犯那阳易守。如由甯凤小道犯谅山。兵力须厚等语。孤拔调集大股来犯。乌合之众。易于聚歼。正可乘此擒渠斩馘。著潘鼎新督饬苏元春等。严防痛剿。以奏肤功。敌情叵测。后路尤须严备。冯子材、王孝祺两军。并著张之洞饬令速进。与桂军联络攻剿。电档　　

○钦差大臣督办福建军务。左宗棠等奏、派员往援台湾。并会筹一切情形。得旨、杨在元著仍遵前旨。不准留营。台湾转运事宜。即著另派妥员接办。王诗正、统经檄派统营渡台。著归刘铭传节制调遣。左宗棠即咨明该抚。随时察看。如不得力。即行撤回。毋稍瞻徇。摺包　　

○又奏、福建海口。请办渔团。得旨、渔团亦制胜之一策。即著督饬官绅。认真经理。摺包　　

○督办台湾军务福建巡抚刘铭传奏、台北绅民。捐资募勇。屡次御敌获胜。并各军现在分筹防守情形。得旨、台北绅民。捐资助防。御敌获胜。实属急公好义。著刘铭传查明奏请优奖。仍激励团勇。会合官军。迅克基隆。同膺懋赏。摺包　　

○换铸浙江钱塘县印信。从巡抚刘秉璋请也。现月　　

○以礼部右侍郎敬信署镶红旗蒙古副都统。明发　　

○调盛京副都统富升为正蓝旗蒙古副都统。密云副都统济禄为盛京副都统。正蓝旗汉军副都统国俊为密云副都统。以右翼翼尉富森布为正蓝旗汉军副都统。明发　　

○以福建按察使裴荫森署船政大臣。　　

○以军机处缮修汉字档册出力。予总司校勘兵部补郎中沉恩嘉等、升叙有差。现月　　

○以军机处行走三年期满。予满汉章京工程主事文明等、升叙有差。现月　　

○予海防水陆营积劳病故记名提督郑国榜等二十员分别议恤。从直隶总督李鸿章请也。摺包　　

○旌表各省孝女杨氏等十四口。摺包　　

○旌表节孝湖南长沙县文童陈高翥妻彭氏。摺包　　

○豁减直隶文安、安、河闲、天津、四州县。大洼积涝地亩粮赋有差。现月　　

○甲申。以节逾大寒。雪泽未渥。上复诣大高殿祈祷行礼。　　

○遣惇亲王奕誴诣时应宫、贝勒载澂诣昭显庙、贝勒载滢诣宣仁庙、贝子奕谟诣凝和庙拈香。现月　　

○谕军机大臣等、曾纪泽电奏、缅甸王昏国乱。有华人据八募城。傥云南官派去。固宜商英廷。傥系乱民。似宜招降该华人。因拓云南界。据通海之江。以固圉而防患。拓界事、亦宜早商英廷等语。前据唐炯、张凯嵩、先后具奏。缅匪滋事。被剿败溃。仍饬沿边地方官。结民练。联络野人。严加防范。兹据曾纪泽所奏各情。是否仍系此股缅匪滋扰。抑另有在缅华人。纠众据城之事。著岑毓英、张凯嵩、迅速查明详确情形。即行奏闻。并将该侍郎所奏。妥慎筹画。一面督饬沿边地方文武。严密筹防。以固边圉不得稍涉大意。致启边衅。将此由六百里各谕令知之。洋务　　

○又谕、电寄岑毓英等。昨据潘鼎新电称、孤拔赴越调兵。由船头进。当谕令该抚严防痛剿。刻下以歼除该酋为第一要义。著岑毓英、潘鼎新、一体通饬各营。有人擒斩孤拔者。朝廷破格施恩。优予爵赏。务俾渠魁授首。用振军威。电档　　

○又谕、电寄潘鼎新。据电称孤拔调兵。由船头进。是该酋抵越已确。著刘铭传乘此力图攻剿。迅复基隆。使敌应接不暇。上月二十五日。林朝栋率队接仗获胜。奋勇可嘉。著查明出力员弁。从优保奖。左宗棠派王诗正统营援剿。抵台后、归刘铭传节制调遣。该员前经获咎。著该抚察看。如不得力。即行奏□□□尔□。电档　　

○又谕、电寄曾纪泽来电已悉。朝廷不勤远略。岂有派兵拓界之事。三月闲、据滇抚奏缅匪滋事。五月闲、又奏业经该国剿平。沿边解严。是滇省亦未轻启边衅。本日已谕该督抚查明覆奏。如英部谈及此事。即本此意酬答。电档　　

○又谕、电寄吴大澂。李鸿章转奏吴大澂电称、拟令超扬威三船。回旅顺要防等语。吴大澂不日差旋。著仍遵前旨。俟事竣后。即令该船随同驶回。电档　　

