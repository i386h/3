<!-- { "loadSidebar": true } -->
○庚申。谕军机大臣等、有人奏、本年热河水患甚钜。亟宜认真挑穵旱河。修筑石坝一摺。据称热河西有旱河一道。每岁由道库发款挑穵。近岁积淤日甚。水不能容。必须严定章程。仿照十年成案。运沙出岸。加深挑穵。至南北岸石坝。渐就倾圮。亦应一律加培。狮子沟岁修工程、及武烈河堤。均宜随时保护等语。该处近年频有水患。河堤岁修各工。自应认真修理。以资捍御。著李鸿章、谦禧、会同拣派妥员。切实勘验。原摺著钞给阅看。将此谕令知之。现月　　

○又谕、有人奏、承德府知府嵩林。人甚卑污。性极贪墨。本年挑浚旱河。领款三千金。到工不过五百余两。并因案索贿。嗜好甚深。劣迹多端。请饬查办等语。著李鸿章按照所参各节。确切查明。据实具奏。毋稍徇隐。现月　　

○又谕、总理各国事务衙门奏、核议游智开所奏渝城打毁教堂各节。暨罗缙绅禀报滋事情形。请饬查覆各摺片。此案应试武童。不遵地方官约东。恃众滋事。辄因美国在鹅项颈等处、买地设堂。不协众心。逞强拆毁。兼及各国教堂。实属肆意妄为。此风断不可长。前经谕令刘秉璋、确切查明。迅速了结。现在该督计已到任。即著详查核办。持平断结。不得稍涉偏袒。并将为首滋事之人。严拏惩办。以儆将来。至宜昌镇总兵罗缙绅、探报各情。与游智开前奏、轻重悬殊。所称南川綦江团勇。开仗伤人。江北厅地方。被教民烧毁铺屋四百余家。究竟有无其事。并著刘秉璋、确查覆奏。将此由五百里谕令知之。洋务协修官汪昇远恭纂　　

帮总纂官程棫林恭辑监修总裁世恭阅五月十一日正总裁那月日专司藳本陆恭覆阅癸丑四月初四日　　

徐月日　　

荣月日副总裁唐月日　　

宗室宝恭阅九月初八日

　　

陈恭阅三签三月十一日　　

熙月日　　

郭恭阅十月二十一日　　

宗室麒月日蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之二百三十一　　

光绪十二年。丙戌。八月。辛酉朔。上诣乐寿堂问慈禧端佑康颐昭豫庄诚皇太后安。至庚寅皆如之。　　

○壬戌。谕军机大臣等、谦禧等奏、查明热河先后被水情形。请派员估修要工。暨仓廒堆拨坍塌朽坏。请一并估修各摺片。据称本年六月间。热河叠被水灾。致将郡街旱河南北两岸石砌堤坝冲决多处。狮子沟旱河东西两岸石坝冲失无存。房屋坍塌甚多。并有淹毙人口情事。若不修筑石坝。将来墙垣倾圮。修费更重。请饬派员估修等语。前因热河水患甚钜。谕令李鸿章、谦禧将应修各工。拣员勘办。兹据谦禧等所奏。各工紧要。自应赶筹修理。以资捍卫。仍著李鸿章、谦禧、会同拣派妥员。确切查估择要兴修。其坍塌园墙。及宫仓廒座守门堆拨。著一并查估。酌度奏办。谦禧等摺片。著钞给李鸿章阅看。将此各谕令知之。现

月

　　

○又谕、电寄曾国荃。东电已悉。安徽巡抚。即派阿克达春护理。派署藩臬各缺。均照所请行。仍著迅速驰奏。俟奏到再降谕旨。电寄　　

○山西巡抚刚毅奏、汾河溃溢。设法堵救。赈抚情形。得旨、著饬属确切查勘。妥为抚恤。以拯灾黎。一面赶紧堵截新溜。挑浚旧河务使水归故道。毋任再行漫溢。东华续录　　

○热河都统谦禧奏、旱河武烈河漫溢。灾民失所情形。得旨、著即饬属查明被冲各处。妥筹安插。分别抚恤。其坍塌房闲。应筹修之处。并著迅速详查。奏明办理。摺包　　

○以库伦办事大臣色楞额、为伊犁将军。外记　　

○以太常寺卿奕杕为通政使司通政使。外记　　

○甲子。命丁忧署广东陆路提督郑绍忠、仍留署任。以记名总兵邓安邦为广东潮州镇总兵官。　　

○赏前镶红旗满洲副都统安德副都统衔。为库伦办事大臣。明

发

　　

○乙丑。钦奉慈禧端佑康颐昭豫庄诚皇太后懿旨。礼亲王世铎等奏、恭请加上徽号。以光钜典一摺。当经召见军机大臣。谕以时事多艰。正君臣交儆之时。所请加上徽号。未便俯从。皇帝闻命后。再三吁恳。该大臣等、复以上遵成宪。下顺人心。合词陈请。自系出于至诚。惟念十余年来。垂帘听政。惟日孜孜。无非仰体祖宗缔造之艰。冀臻中外乂安之治。忧勤惕厉。不敢稍安。前允诸臣所请。俟皇帝亲政后。再行训政数年。亦唯兢兢以国事为重。昕宵默念。惟愿天心眷佑。寰海澄清。尔内外大小臣工。务当忠赤为怀。尽心劻助。俾万事咸登上理。克副深宫期望之忱。正不必以崇上隆仪。始见尊亲之义也。该王大臣等、所请加上徽号之处。著毋庸举行。现月　　

○谕军机大臣等。李秉衡电称广西边军二十四营。需饷甚钜。司局罄竭。洋款久已提完。请饬部速行指定协饷等语。著户部速议具奏。现月　　

○旌表两次割股仰药殉夫烈妇安徽休甯县东河候补同知蔡寿生妾江氏。摺包　　

○上以祭社稷坛。自是日始、斋戒三日。　　

○丙寅。以素著灵显。颁卧洋啤叻埠中华会馆关帝扁额曰如日中天。　　

○谕内阁、大清会典一书。自嘉庆二十三年修纂成书后。迄未续修。前于同治十二年。奉旨准如内阁等衙门所议。先令各该衙门检查案件。分限编次。嗣因编纂未就。复于光绪九年。谕令各该堂官。督饬司员。悉心编辑。迄今又逾数载。计应一律告竣。正宜开馆汇编。俾臻完备。著将嘉庆十八年以后。增定一切典礼。及修改各衙门则例。编辑成书。颁行中外。所有开馆事宜。著大学士九卿酌定章程。妥议具奏。现月　　

○甘肃新疆巡抚刘锦棠奏、钦差大臣关防。可否缴回。得旨、准其缴回。所有新疆改设一切未尽事宜。仍著刘锦棠悉心妥筹办理。随手　　

○以海防捐饷。予啤叻埠华商广东增城县道员职衔郑嗣文奖叙。并为其母赖氏于本籍建坊。摺包　　

○以海防捐饷。予广东新会县职员李璇等、各为其父母建坊。摺包　　

○缓徵陕西临潼、蓝田、二县被雹地方、本年应完钱粮。摺包　　

○丁卯。祭先师孔子。遣大学士恩承行礼。外记注　　

○以神灵显应、颁陕西大荔县长安屯太白庙扁额、曰天雨降澍。现月　　

○谕内阁、毕道远、薛福辰奏、陈明顺属被水情形。请赏拨江北漕米一摺。据称本年六七月闲。雨水过多。河流盛涨。堤岸漫决。顺天通州等属。被淹尤重等语前顺直等处。被灾甚广业经降旨加恩。截留江苏河运漕米等项。以备赈抚。兹览所奏。顺属被灾情形。深堪悯恻。亟须豫筹接济。以拯灾黎。加恩著照所请。再拨江北漕米五万石。专备顺属赈抚之用。此项漕米。已抵通州。即著仓场侍郎。照数截拨。由毕道远等、就近分拨灾区。核实散放其随漕轻赍等项银两。并著照历届成案核实提扣。津贴赈需。钦奉慈禧端佑康颐昭豫庄诚皇太后懿旨。此次近畿被灾较广。殊深廑系。所拨米石。仍恐不敷散放。著户部即将此次中秋节应进宫内款项。拨给银二万两。以资赈济。钦此。毕道远等、务当仰体圣慈。轸念灾民至意。督饬各属。赶紧确查被灾户口。妥为散给。务使实惠及民。不准丝毫弊混。现月　　

○云贵总督岑毓英奏、请饬催各省协饷。得旨、滇省需饷孔亟。著户部咨催。各省关新旧协饷迅速拨解。毋稍延缓。随手　　

○豁免陕西咸甯、长安、渭南、三原、高陵、盩厔、临潼、泾阳、咸阳、富平、醴泉、鄠、耀、同官、孝义、兴平、蓝田、肤施、延长、安塞、延川、宜川、甘泉、靖边、定边、保安、凤翔、陇、汧阳、岐山、宝鸡、南郑、城固、沔、佛坪、榆林、神木、府谷、大荔、蒲城、澄城、郃阳、朝邑、华、白水、潼关、汉阴、雒南、邠、长武、三水、淳化、乾、永寿、武功、鄜、洛川、中部、宜君、绥德、米脂、清涧、吴堡、六十三厅州县。荒芜田地旧欠正赋钱粮。摺包　　

○戊辰。祭大社大稷。遣肃亲王隆勤恭代行礼。早事　　

○谕内阁、前因顺直所属被水成灾。谕令截留漕米六万余石备赈。昨据毕道远等奏、顺属水灾尤重。允准再拨漕米五万石。并钦奉慈禧端佑康颐昭豫庄诚皇太后懿旨。赏银二万两。专备顺属赈抚之用。兹据李鸿章奏、本年七月闲连日大雨。河流陡长。宣洩不及。北运河等处、先后漫口。香河、武清、通州、三河、宝坻、甯河、蠡县、高阳、安州、暨天津各地方、被淹甚广。并永平府属、河水猝发。卢龙等县、亦被淹灌。览奏殊堪悯恻。著照所请。由藩库先行提银十万两。李鸿章即督饬印委各员。迅速分投查勘。设法拯救。散放急赈。其各处漫决口门。严饬派出各员。赶筹堵筑。以工代赈。钦奉慈禧端佑康颐昭豫庄诚皇太后懿旨。直隶各属。被水灾民。嗷嗷待哺。著户部再将此次中秋节应进宫内款项。拨银二万两。由李鸿章派员承领。以资赈济。钦此该督务当仰体圣慈轸念灾区有加无己之至意。督饬各属。查明被灾轻重。分别妥速散给。务使实惠均沾。毋任稍有弊混。现月　　

○谕军机大臣等、电寄岑毓英等、近闻香港新闻纸内。有中国兵勇。于老街相近之地。攻打法国勘界官员。亲兵武官二人、兵十人、被杀等语。此信虽未辨虚实。然关系甚重。如有其事应迅速妥办。以弭衅端。著岑毓英、周德润、确切查明。先行电覆。电寄　　

○己巳。太宗文皇帝忌辰。遣官祭昭陵。　　

○谕军机大臣等、岑毓英电称滇省沿边防务。每月需饷七万两以外。各省新旧各饷。仅解到十五万两。现在需饷甚急。无从挪垫。请饬催各省迅速接济等语。著户部查明欠解滇饷省分。催令迅速拨解。以济要需。毋再迟延干咎。现月　　

○直隶总督李鸿章奏、安设电线。应需电杆木价运费。请拨款以资急需下部知之。摺包　　

○庚午。宣宗成皇帝诞辰。上诣奉先殿寿皇殿行礼。内记　　

○遣官祭文昌帝君庙。内记　　

○谕内阁、张之洞奏、特参贪黩昏惰讳匿酿案各员一摺。广东龙门县知县杨梦龙、讳匿斗案。致酿多命。前署归善县知县候补同知张相中、昏愦招辱。受贿容隐。前署开平县候补知县莫东奎、荒惰贪鄙。讳盗太多。前任恩平县知县调补香山县知县张耀堂、匿案不报。委丁相验。前署鹤山县候补知县席宝书、不理民事。藉名渔利。临高县知县佛光、玩忽重案。养痈酿祸。前署钦州知州候补知县余鉴海、油滑废弛。玩视民命。均著即行革职。德庆州知州方鼎铣、不能治匪。多受欺蒙。信宜县知县雷澍春、性情疲懦。案多拖延。新安县知县唐大琬、才欠明决。驭下不严。均著开缺留省另补。现月　　

