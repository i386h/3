<!-- { "loadSidebar": true } -->
○又谕。御史周开铭奏。近畿地方。时有匪徒。藉称巡逻。劫掠行旅。抢夺牲畜。上月高丽营铺户亦被抢劫。并闻怀柔县西北封山顶古庙内。匪徒时常出没其闲。请饬缉捕等语。近畿地方。岂容匪徒滋扰。现既有抢夺情事。若交冬令。势必为患更甚。著李鸿章、童华、李朝仪、严饬所属。认真缉捕。凡隐僻辽阔之处。不时巡缉严拏。毋任匪踪潜匿。贻害闾阎。原片均著钞给阅看。将此各谕令知之。现月　　

○以故三等承恩公广科子恩焘袭爵。　　

○甲寅。钦奉慈安端裕康庆昭和庄敬皇太后慈禧端佑康颐昭豫庄诚皇太后懿旨。现有应议事件。著惇亲王、军机大臣、大学士、六部九卿、翰詹科道、暨左庶子张之洞、会同妥议具奏。醇亲王著一并议奏。洋务　　

○谕军机大臣等。前据曾国荃奏报行抵保定省城。当谕令速赴山海关一带。先行相度布置。现在事机甚紧。该抚究已行抵何处。著即督带亲兵。迅速驰赴山海关。先就现有兵力。妥筹防守。一面严催刘鸿年一军。速赴防所。毋稍迟延。宋庆一军。现分扎金州盖平等处。是否扼要。即由该抚主持调度。营口地方紧要。兵力尚单。本日已谕令岐元酌派旗营练兵。驰赴营口。并饬前任副都统博崇武前往管带。归该抚节制调遣。将此由六百里密谕知之。洋务　　

○又谕。少詹事宝廷奏。奉天防务紧要。将军岐元。恐难胜任等语。现在事机紧迫。奉天沿海地方。亟应严密布置。岐元于兵事虽少阅历。平日办事尚属实心。际此时势艰虞。该将军膺兹重寄。务当悉心经营。相度机宜。妥筹备豫。督饬宋庆等军。慎密防守。仍懔遵前旨。随时与李鸿章、曾国荃、妥商调度。以期有备无患。该省防务。岐元责有专属。傥有贻误。惟该将军是问。营口海防。关系綦重。该处兵力尚单。着岐元酌拨旗营练兵。派员带往扼扎。与宋庆一军。联络声势。本日已有旨令铭安传知前任副都统博崇武前往营口。此项旗兵。即令该副都统统带。并已谕知曾国荃。由该抚节制调遣矣。将此由六百里密谕知之。洋务　　

○又谕。前任副都统博崇武。因病开缺在旗调理。此时想已就痊。着铭安即行传知博崇武。迅速驰往营口。听候曾国荃调遣。将此由五百里谕令知之。洋务　　

○又谕。少詹事宝廷奏。山东所办海防。风闻未甚周密。缓急恐难足恃等语。现在事机急迫。山东烟台等处海口。最关紧要。该抚前月所奏。抽调王正起各军。分扎烟台后路等处。并添募新勇。扼守要隘情形。筹画能否周密。烟台最为险要。应如何严密防守。著周恒祺妥筹布置。相机办理。并饬令派出各营。认真操防。毋稍大意。设有疏虞。必惟该抚是问。将此由六百里密谕知之。寻周恒祺奏。遵旨覆陈现办防务情形。得旨。即著照该抚所议。妥为布置。惟当随时认真筹办。务臻周密。不得稍涉大意。洋务　　

○又谕。前因事机紧迫。谕令鲍超统带十数营。先行起程。限于八月内到防。并令刘坤一酌调福建官局轮船。及招商局轮船。驰赴汉口运载。鲍超接奉前旨。自即赶紧起程。第恐轮船不多。往返装载。未免稽迟。著该提督会商李瀚章、彭祖贤。速即调集船只。先行统带十余营。克日北来。其余各营。如何设法陆续起程。并著妥筹办理。总期迅速到防。毋稍延缓。将此由六百里密谕知之。洋务　　

○吉林将军铭安奏。遵旨采办薓枝。得旨。仍著该将军再行采办上品。解交内务府应用。随手　　

○追予乌鲁木齐属境殉难署库尔喀喇乌苏粮员锡拉春等优恤。并附祀故都统平瑞专祠。摺包　　

○予乌鲁木齐巩甯殉难。前锋校文元之妻杨佳氏等优恤如例。摺包　　

○乙卯。秋分。夕月于西郊。遣礼亲王世铎恭代行礼。外记　　

○丙辰。钦奉慈安端裕康庆昭和庄敬皇太后慈禧端佑康颐昭豫庄诚皇太后懿旨。前因军机大臣陈奏各节。谕令惇亲王等会同议奏。昨复据军机大臣呈递曾纪泽电报。情事业已不同。前奏毋庸置议。俄使到后。应如何通盘筹画。顾全大局之处。著将十九日奏片。及历次电报。交惇亲王等妥议具奏。其十七日奏片。亦著一并发给阅看。洋务　　

○谕军机大臣等。刘长佑等奏。各省关欠饷甚钜。请旨饬催一摺。据称各省关应解滇省新饷。自光绪二年九月起。至六年六月止。四川欠解银二十四万五千两。又自光绪五年冬季起。至六年夏季止。欠解盐务项下抵捐银二万一千二百余两。浙江欠解银三十七万七千两。湖北欠解银二十四万六千两。湖南欠解银三万零九百余两。广东欠解银二万六千两。江苏欠银银二万六千两。共欠解银九十七万二千一百余两。至各省关乙亥至辛巳等年。常年兵饷。东海关欠解银三万两。湖南欠解银十三万六千两。浙江欠解银九十四万两。福建欠解银三万两。广东欠解银十九万七千两。其江西奉拨之十万两。福建划拨之八万两。湖北奉拨之十五万两。江苏奉拨之五万两。全未报解。共欠银一百七十一万三千两。光绪六年正月起至六月止。仅解银六万九千余两。请饬赶解等语。滇省用度支绌。亟须各省关源源协济。著各该督抚赶筹大批饷银。解往该省。以应要需。将此由五百里各谕令知之。洋务　　

○丁巳。谕内阁。周恒祺奏。特□□□尔□庸劣不职各员一摺。山东临淄县知县俞朝海。违例派捐。不恤民隐。乐安县知县疏继广。利心过重。声名狼藉。甯阳县知县高升荣。信用捕役。听断糊涂。益都县县丞王日华。官役一气。勒索多端。峄县教谕萧之楷。任性妄为。举动乖谬。均著即行革职。即墨县知县郑声锵。才欠开展。约束不严。甯海州知州孙恺元。疲软成性。不知振作。均著以府经历县丞降补。沾化县知县胡允超。性情柔懦。难膺民社。惟文理尚优。著以教职铨选。金乡县知县周文冠。人地不宜。著开缺另补。以肃吏治。现月　　

○戊午。谕军机大臣等。伯彦讷谟祜等奏。喜昌所需洋枪火药等项。不敷拨给。请由李鸿章采办一摺。据称神机营洋枪。仅存五百余杆。留备各营领换。尚不敷用。火药等项。亦所存无多。喜昌需用甚钜。实属不敷拨给。请饬直隶总督。采办洋枪三千五百杆。并配给药铅各项等语。喜昌前赴吉林。办理防务。需用洋枪等项甚钜。即著李鸿章。于天津现存洋枪火药内。先行酌量匀拨。其余不敷之数。赶紧筹款采办。凑成三千五百杆。并酌带药铅等项。即咨明喜昌。派员赴津领取。以供要需。将此谕令知之。洋务　　

○又谕。祭酒王先谦奏。长江水师。请饬彭玉麟酌度。或将各营量为调拨。审择要隘。归并屯扎。船只炮位。有不合用之处。酌量变通。务求尽善。闽沪船厂所造兵轮船。请并归彭玉麟总理。并令保举贤员。协同管理。将弁勇丁。严加＜闲＞汰。由长江水师中。选择换补。其不合用之兵船。由该侍郎会商船政大臣。奏明改造等语。该祭酒所奏各节。是否可行。著彭玉麟体察情形。酌度具奏。原片著钞给阅看。将此谕令知之。洋务　　

○又谕。左宗棠奏。遵旨覆陈。并布置情形。及请免保荐人才各摺片。左宗棠现在料理起程来京。关外一切事宜。应即交替。刘锦棠威望素著。办理新疆善后事宜。诸臻妥协。著署理钦差大臣督办新疆军务。俟刘锦棠到哈密后。左宗棠即将钦差大臣关防交给祗领。所有新疆一切布置。并著详细告知。妥为筹办。即行迅速北上。所请派署陕甘总督篆务。著听候谕旨。金顺驻扎西路。距伊犁较近。一切边防情形。著随时与刘锦棠和衷商办。以维大局。喀什噶尔逼近俄境。亦关紧要。刘锦棠起程后。须派得力将领。认真防守。毋稍大意。前谕左宗棠保荐将才。原以该大臣平日留意人才。见闻所及。必有深知其人。堪膺任使者。不必拘定现在新疆军营之人。仍著胪举以闻。黄少春已照谭钟麟所请。谕令赴浙办理防务矣。将此由六百里各谕令知之。洋务　　

○己未。世宗宪皇帝忌辰。遣官祭泰陵。内记　　

○谕军机大臣等。鲍超奏。由湘起程日期一摺。该提督于八月初十日起程。前赴湖北。即著会商该督抚。将选募立营。及一切事宜。妥为办理。懔遵前旨。先行统带十余营。克日北来。其余各营。设法陆续启行。现在事机紧迫。该提督饬当迅速到防。以期有备无患。不得稍涉迟延。将此由六百里密谕知之。洋务　　

○庚申。谕军机大臣等。曾国荃奏、遵旨迅赴防所一摺。曾国荃现已遵旨。督率三营启行。于本月二十一日抵津。与李鸿章晤商后。即赴山海关。相度布置。力疾从戎。不辞劳瘁。具见体国公忠。该抚病体现在已否轻减。著随时加意调摄。早日就痊。以慰廑系。刘维桢一军。业已到防。郭宝昌、刘鸿年两军。亦即日可到。即著该抚妥为调度。相机布置。务臻周密。宋庆一军。向称得力。前令赴营口驻扎。听候曾国荃调遣。旋据岐元将该军移调四营赴金州。二营赴盖平。并将暂留锦州之三营。移扎田庄台。零星散布。转恐兵分力单。不如择一最要之地。归并扼守。著曾国荃会商岐元。通盘筹画。扼要填扎。以厚兵力。将此由五百里各密谕令知之。洋务　　

○又谕。李鸿章奏。查明天津山海关等处地方情形。请旨办理等语。天津为畿疆门户。山海关系东北要隘。现在李鸿章、曾国荃、妥筹扼扎。自可无虞。惟永平府属之昌黎滦州乐亭沿海一带。尚觉空虚。该处布置稍疏。则天津山海关两处。均难联络一气。亟须大枝劲旅。驰往屯扎。鲍超乘轮船北来。即著统带各营。径往抚甯境内之洋河口。停轮卸载。择要分扎。与李鸿章、曾国荃、随时会商调度。以固畿辅屏藩。该提督骁勇善战。朝廷素所深知。昨据奏称。已饬令各营恪遵纪律。所过秋毫无犯等语。所奏甚是。行军之要。纪律为先。况直隶各属。叠被偏灾。地方元气未复。尤宜严明约束。俾兵民得以相安。所有该营饷需军火等项银两。由户部拨给。即著该提督自行派员赴部领用。核实报销。将此由五百里各谕令知之。洋务　　

○又谕。金顺奏、边防紧要。请仍准暂留领队大臣一摺。沙克都林札布。既系金顺军营统带得力之员。现在边防吃紧。即著准其暂留该营。所有巴里坤领队大臣。著金顺、恭镗、拣员署理。长顺仍遵前旨。即赴哈密。至萨淩阿。已有旨准其留营。并令咨行恭镗。拣员署理乌鲁木齐领队大臣矣。将此由四百里各谕令知之。洋务　　

