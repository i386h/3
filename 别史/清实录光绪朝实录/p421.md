<!-- { "loadSidebar": true } -->
○又谕、前据徐承祖奏、请饬抚恤越南难民。招其忠义以为外助。编修钟德祥条陈。越南福潮客民。与法为仇。可抚为我用。并召募两广壮士各等语。法人占踞越南。肆行苛虐。该国人民流离困苦。若能加意抚恤。众心归附。攻剿自易得手。现在谅山等处。为我军驻扎之地。著岑毓英、潘鼎新、饬令统带各员。申明纪律。严禁兵勇骚扰。将该国被难人民。酌加抚恤。宣布朝廷德意。至招其忠义以为外助。及抚用福潮客民各节。是否可行。并著岑毓英等酌度办理。钟德祥所称两广能战壮士。现多散处乡闲。召募选练成军。可作水陆劲兵之用。该两省有无此项可募之人。能否得力。著彭玉麟、张之洞、倪文蔚、潘鼎新、查明妥议具奏。又据编修朱一新奏、关外瘴重。士卒多病。宜于广西添募数营。以补湘淮各军之缺。及滇粤两军分道进兵攻取等语。官军久驻瘴乡。粤人水土相宜。自较得力。出关进剿之师。亟应先筹攻取要地。足资扼守。方可力图恢复。该编修所陈不无可采。著岑毓英、潘鼎新、悉心体察。会商妥办。钟德祥条陈。朱一新摺。均著分别摘钞给与阅看。将此由五百里各谕令知之。洋务　　

○又谕、前据户部代递七品小京官陈炽奏敬陈管见摺内。请饬整顿西藏事务一条。据称向来驻藏大臣。不皆洁清自守。往往横徵暴敛。深恐番众离心。且地居边徼。外患堪虞。宜联络喇嘛土番。抚绥训练。俾成重镇等语。西藏地属岩疆。番民素称恭顺。该大臣等身膺重寄。宜如何实心任事。宣布朝廷德意。妥为拊循。色楞额、崇纲、务当洁己率属。力除积习。毋得稍有扰累。自干咎戾。并将应办事宜。认真整顿。以副委任。该处番众勇敢可用。联络拊循。当能得力。至习俗相沿已久。必以不扰为安。未可轻易更张。陈炽所奏通商惠工开屯劝学各节。是否可行。著丁宝桢、色楞额、崇纲、悉心会商。妥议具奏。原摺著摘钞给与阅看。将此由四百里各谕令知之。寻丁宝桢等覆奏、西藏地处极边。素崇佛教。言语不通。文字不同。一旦改弦更张。恐求其治而反速其乱。陈炽所奏各节。碍难议行。报闻。洋务　　

○又谕、御史章耀廷奏、漕粮潮湿。请饬认真厘剔。并条陈拨船积弊各摺片。著兴廉、游百川、查照所奏。切实整顿。毋稍因循。现月　　

○又谕、电寄刘铭传。有人奏、台湾产磺不产硝。初二日已谕福建将军督抚设法运济。尚恐缓不济急。闻台地素产盐斤。亦可自行采炼。著刘铭传派员赶办应用。电寄　　

○直隶总督李鸿章等奏、遵查道员盛宣怀、请免降调处分。得旨、盛宣怀前得降调处分。著加恩改为降二级留任。摺包　　

○督办船政大臣詹事府少詹事何如璋奏、请暂展报销限期。得旨、所有船政用项。俟防务稍松。即行报销。以免积压。摺包　　

○命刑部主事杨秀实、发往杨岳斌军营差委。候选知府黄遵宪、交军机处存记。现月　　

○丁未谕军机大臣等、前谕曾国荃传知程文炳毋庸赴闽。即率营改驻崇明。现据该督电称。崇明无须屯扎重兵等语。程文炳一军。如已入闽境。即著迅赴台湾援剿。周盛波新募各营。改赴天津北塘一带助防。如程文炳所带各营离闽尚远。折回较易。著即统带北来。归李鸿章节制调遣。周盛波仍赴台湾。该督即电知曾国荃遵照办理。将此由五百里谕令知之。洋务　　

○又谕、前据谭钟麟奏、雷正绾业已统营北上。著李鸿章、庆裕、即行会商。于山海关外大连湾营口一带。相度要隘。俾该营到时屯驻。雷正绾接奉此旨。著即遴派将弁。统带各营。径赴关外扼扎。该提督即行来京陛见。将此由五百里谕知李鸿章、庆裕。并传谕雷正绾知之。寻李鸿章等奏、遵筹雷正绾所部兵丁驻扎地方。拟分三千人驻辽阳海城一带。以固省城门户。余一千人驻大连湾海口。与姜士林军相为掎角。以助防剿得旨、著照所请、分别择要屯扎。认真训练。毋稍疏懈。摺包　　

○又谕、电寄李鸿章等。据曾国荃转递刘铭传电称、军士苦守望救甚急等语。法攻沪尾等处。复有封海之说。凶狡已极。台防关系东南大局。必须从速拯援。南北洋兵轮尚多。即著李鸿章、曾国荃、选拨得力快碰胁等船各六七艘。多带兵勇器械。会齐连樯并进。或由新竹。或另由他口登岸。务期兵械足敷台防之用。船多势盛。如中途闻警。尚可相机策应。傥兵力相敌。仍当一意前进。勿稍退缩。此次专主运送兵械。与闽口助战不同。该大臣不得狃于成见。坐视不救。刘铭传一面督军固守。并就地取材。出奇制胜。建不世之功。受不次之赏。勿徒焦灼。转损锐气。泉州之蚶江。对渡即系鹿港。穆图善等、亦可由此路设法运济。并著赶紧筹办。电寄　　

○戊申。遣官祭都城隍庙。　　

○直隶总督李鸿章奏、酌提长芦欠款。办理山海关至营口旅顺口电线。下部知之。摺包　　

○闽浙总督何璟等奏、台北等处遭风、请筹款抚恤。得旨、著该督抚确查被灾情形。妥筹抚恤。毋任失所。摺包　　

○广西巡抚潘鼎新奏、官军分途进取。请将各营统交岑毓英节制。得旨、前据岑毓英奏、恳辞节制重任。当以粤军相距较远。降旨毋庸节制。即著责成该抚督饬各营。迅赴戎机。懔遵叠次谕旨。实力办理。毋得迁延干咎。摺包　　

○以谅山获胜出力。准已革总兵万重暄留营效力。赏参将李应章、游击李定胜、都司黄云高、巴图鲁勇号。都司李逢桢花翎。余升叙加衔有差。摺包　　

○予广西在营瘴故参将唐定仪等优恤。复已故副将柳国瑞职。摺包　　

○己酉。钦奉慈禧端佑康颐昭豫庄诚皇太后懿旨。现在办理台湾越南军务。亟须博访周咨。妥筹善策。所有历次谕旨奏报电信等件。著御前大臣大学士六部九卿翰詹科道日讲起居注官。于本月初十日。赴内阁公同阅看。各抒所见。或单衔。或联衔。于十三日切实覆奏。醇亲王奕譞。军机大臣、总理各国事务衙门大臣。均著毋庸与议。洋务　　

○谕军机大臣等、翰林院代递检讨潘仕钊奏、变通挽回钜款一摺。广东闱姓赌局。叠经申禁。兹据该检讨奏称、澳门开设闱姓公司。利归他族。现在海防需饷。请饬体察情形。能否将澳门闱姓严禁。抑或暂将省城闱姓弛禁等语。著张之洞、倪文蔚、妥议具奏。至所称副将彭玉。夥同奸民何贵等。私收闱姓各节。并著确切查明究办。原摺均著钞给阅看。将此各谕令知之。洋务　　

○又谕、电寄刘铭传。据李鸿章电称、刘铭传电报台防紧急情形。法人专注台湾。刘铭传谋勇素优。务当力筹胜算。迅图恢复。渥膺懋赏。虽事机棘手。惟当慎重图维。不可徒事焦灼。轻于一掷。据李鸿章称难以拨船往援。现在另筹办法。该提督一面竭力设法。不得观望待援。致长敌焰。台湾孤悬海外。富绅产业在彼。欲去何之。仍当剀切晓谕。俾知大义。联络民团。共图逐法之策。左宗棠请募生熟番万人。以资守御。是否可行。著刘铭传与刘璈酌办。电寄　　

○命吏部左侍郎松溎在毓庆宫行走。现月　　

○命吏部尚书徐桐、刑部尚书张之万、充上书房总师傅。现月　　

○命直隶大顺广道赵佑宸开缺来京。在上书房行走。现月　　

○以剿捕土匪出力。赏贵州副将吴占先换绰勒欢巴图鲁名号。予云南昭通镇总兵何雄辉等升叙。阵亡马兵沈大诚等议恤。摺包　　

○以擒获谋逆教匪。予贵州威甯镇总兵钟开兰等奖叙。摺包　　

○庚戌。谕军机大臣等、前有人奏□□□尔□前山西按察使陈湜、在江南军营贪侈骄纵各情。当谕曾国荃饬令迅速回籍。毋任逗遛江南。致滋物议。兹又有人奏该前臬司在吴淞防营贪纵情形。与前奏大略相同。统兵大员。宜如何廉慎从事。所奏种种劣迹。如果属实。实堪痛恨。孙凤翔初至苏省。无所用其回护。著按照所□□□尔□各节。逐一确切查明。据实具奏。不准一字欺饰。自干咎戾。摺一件著钞给阅看。将此传谕知之。现月　　

○又谕、前谕李鸿章饬令马建忠来京引见。乃该员前赴上海。迄今未见北来。殊属延玩。著曾国荃查明、严饬迅速来京。不准再托词延宕。张志均亦在上海。时与法酋见面。大非所宜。并著曾国荃设法调开。以免枝节。将此由五百里密谕知之。洋务　　

○又谕、左宗棠奏、添募勇营。并宽筹行营经费。请饬部先拨的饷一摺。法人注意台湾。左宗棠拟添勇营。自系为军务紧要起见。惟闽省原有兵勇。本不为少。近杨昌浚及该大臣带往者。又有十余营。兼令杨岳斌带八营继进。程文炳周盛波两军中。亦必有一军赴闽。目前台防紧急。兵械一切。苦于无船装运。并不患陆兵之少。该大臣应遵前旨。在闽境驻扎。毋庸身临前敌。自不必亲统多营。所请添募勇营之处。俟到闽后。与杨昌浚将兵数饷数。统筹全局。通盘画计。究竟闽省能筹饷若干。尚短若干。再行奏明请旨。该大臣月饷银十万两。著户部筹款拨解。将此由六百里谕令知之。洋务　　

○又谕、电寄曾国荃等、有人奏、华安船尚可运济台防军火。著曾国荃设法运送。以应急需。粤省离闽较近。如兵勇一时难往。张之洞务须接济军械。刘铭传所募台勇。庶不至徒手从事。电寄　　

○又谕、电寄许景澄。前经李凤苞在德国订购铁甲船二只。现在许景澄已到该国。著即将所购铁甲船详细勘验。工料如不坚固。据实□□

□尔□奏。此项铁甲。即归许景澄接管。将来船只到华。如查与所验不符。定惟该侍讲是问。电寄　　

○两江总督曾国荃奏、拨营赴闽接守要隘。报闻。摺包　　

○福州将军穆图善等奏、闽口续添兵勇布置情形。又奏、添派旗兵操演。加给薪粮。下兵部知之。摺包　　

○辛亥。谕军机大臣等、御史刘恩溥奏、闻内城数月以来。屡有盗案。事主因缉捕不易。不即呈报。致盗贼无所顾忌等语。著步军统领衙门、顺天府、五城御史、将所奏被劫各案。饬属查明。严拏匪犯。毋任漏网。并将缉捕事宜。认真整顿。以靖闾阎。现月　　

○又谕、电寄李鸿章等。台防紧急。叠饬南北洋拨船援救。李鸿章等均因船少未能拨往。现在事机更迫。岂能坐视不救。南北洋所有轮船。除保护炮台至要之船。准其酌留外。著李鸿章、曾国荃、商定统带得力之员。督率多船。前往闽省洋面。如有可乘之机。并力进攻。以解台湾之危。此次拨船之赴闽。与马尾各船群聚一处不同。以散击整。临敌决胜。全在统带官出奇应变。迅赴戎机。本日据张之洞电称法封全台口。禁华人及书信登岸。请饬力商各国商船。谋探信之策等语。台湾近日确情。务即设法侦探电闻。电寄　　

