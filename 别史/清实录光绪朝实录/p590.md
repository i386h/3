<!-- { "loadSidebar": true } -->
○己丑。谕内阁、各直省陈奏事件声叙地名等项。均应全写。前于光绪十三年闰四月闲。曾经详晰降旨训饬不准率行减省。乃近来奏疏。仍复任意减写。如两广解饷。则称解东解西。该两省藩司。辄书东藩司西藩司。江苏两藩司。辄书甯藩司苏藩司之类。层见叠出。殊属非是。嗣后务当恪遵前次谕旨。于陈奏事件内书写地名等项。一概不准减文。致乖体制。将此通谕知之。现月　　

○又谕、张之洞奏、建筑琼廉海口炮台炮堤。改订台炮车炮。以固防局一摺。各省筑台购炮等事。均应先期咨商海军衙门议定有案。方准兴办。前经该衙门奏准通饬遵照。琼廉防务。张之洞前于巡视海口摺内。奏明兴办。惟系统陈大概情形。并未将筑台若干。购炮若干。先行咨商海军衙门筹定请旨。现在阅时已久。始将购炮筑堤各节。一一陈奏。均系动用巨款。率行定议。殊属不合。张之洞著传旨申饬。所奏琼廉等处现办各事宜。仍著该衙门议奏。现月　　

○又谕、裕禄、奎斌奏、各属被水成灾。恳请拨款赈抚一摺。本年湖北夏秋两汛。江河并涨。八月以后。又复大雨兼旬。水势日甚。武昌、汉阳、黄州、安陆、德安、荆州、各府低洼田地。多被淹浸。襄阳、郧阳、宜昌、施南、地处上游。亦因雨水过多。同时被灾。小民荡析离居。实堪悯恻。加恩著于司库拨银十万两。以作赈需。准其作正开销。如有不敷。仍著体察情形。随时奏明请旨。该督等即确查各属被灾轻重。督饬分别妥为散放。务期实惠及民。毋任稍有弊混。用副朝廷轸念灾区至意。现月　　

○又谕、御史牟荫乔奏、捕役豢贼殃民。请饬严禁。并请饬定缉捕章程各摺片。州县为亲民之官。捕务是其专责。若如所奏捕役庇贼。需索规费。纵令远扬。地方官于民闲报窃。往往延不勘验。并于抢劫重案。有避重就轻等情。似此纵贼殃民。实属不成事体。著各督抚转饬所属。严禁捕役豢贼恶习。并明定州县缉捕章程。认真办理。毋得视为具文。以靖奸宄而安善良。现月　　

○谕军机大臣等、有人奏、仓匪潜踪句串。请饬严拏。并查访窝家。一并惩办各等语。匪徒张和尚等八名。与其党刘大等四名。著步军统领衙门、顺天府、五城御史、一体严拏送部究办。并著遴派妥员。严查窝家。从重惩治。以绝根株。原片二件。均著钞给阅看。将此各谕令知之。现月　　

○乌里雅苏台参赞大臣祥麟等奏、派员查勘俄人。在乌里雅苏台所属乌梁海境内。盖房穵金开地三事。请饬总理各国事务衙门。照会驻俄使臣。严诘俄外部将背约俄人。照约迁回本国。下所司知之。摺包　　

○两广总督张之洞奏、法国兵轮驶至崖州之榆林港。量水插标。显背条约。请饬总理各国事务衙门照会禁阻。并拟筹款在该港驻营筑台。以保形势。下所司议行。摺包　　

○山西巡抚卫荣光因病解职。以山西布政使豫山为巡抚。以福建按察使奎俊为山西布政使。现月　　

○庚寅。谕内阁、各直省雨水情形。及粮价数目。为年谷丰歉赋课赢绌所关。是以向来按月奏闻。以资稽核。朕躬揽万几。无日不以国计民生为念。每览各省奏报。无不尽心体察。得以随时酌盈剂虚。是雨水粮价之奏。关系实为至要。近来各该督抚。均系分月陈奏。闲有奏到稍迟者。大抵皆距京较远省分。乃直隶五月分粮价。直至九月始行奏报。竟与新疆相同。其六月分粮价。本日始行奏报。实属迟延。并查该督上年十月闲。将五六两月粮价并案陈报。亦属非是。嗣后务当循照向章。本月雨水粮价。于次月入奏。不得并月奏闻。其本年七八九三月分雨水粮价。并著迅速奏报。毋得视为具文。现月　　

○陕甘总督杨昌浚奏、请将甘肃巩秦阶道。永远改驻秦州。从之。摺包　　

○两江总督曾国荃奏、拟于奉拨南洋防费项下。挪银十万两。购办外洋新式后膛枪炮。以资军用。下所司议行。摺

包　　

○以江苏淮扬海道徐文达、为福建按察使。现月　　

○予故云贵总督刘长佑、在湖南本籍地方建立专祠。从巡抚王文韶请也。摺包　　

○蠲缓直隶开、武清、蓟、保定、文安、大城、献、景、吴桥、东光、天津、青、静海、盐山、任、玉田、甯河、霸、安肃、河闲、任邱、沧、南皮、庆云、沙河、南和、唐山、平乡、钜鹿、永年、邯郸、鸡泽、元城、大名、南乐、丰润、隆平、三十七州县灾歉村庄。暨开东明长垣三州县低洼地方。钱粮租税有差。现月　　

○辛卯。谕内阁、前因吉林兵屯税务各局。办理均有未协。谕长顺查奏。兹据查明覆奏。此案和龙峪等商务局卡各员。据长顺详查。确有私弊。自应分别。予以惩处。参将方朝、挪移款项。糜饷玩公。著以都司降补。知县秦煐、盐知事奚凤辉、背章徇私。事多废弛。著即行革职。佐领额勒德科、位置私人。舞文作弊。著以防御降补。以示惩儆。现月　　

○吉林将军长顺奏、拟在吉林朝鲜交界之图们江。设立舢板炮船。上下梭巡。以资防守。下所司知之。摺包　　

○赏通州王恕园等处粥厂粟米八百石。现月　　

○壬辰。谕内阁、各省藩臬两司。皆由朝廷特＜闲＞。例准专摺奏事。恭读乾隆十三年高宗纯皇帝谕旨。两司为督抚之佐。督抚果能公正自矢。毫无欺隐。固不待旁人纠察。若使稍有未协。两司据实入告。则督抚亦有所防检而不敢恣。又三十年谕旨。藩臬两司。俱有奏事之责。使皆心存顾忌。不敢自发一言。傥督抚中或有败检骫法之事。势必将瞻徇隐忍。甘于欺蒙而不顾。所关更复不小。又五十八年谕旨。藩臬大员。遇督抚有贪婪不法情事。即应据实参奏。圣训煌煌。再三申诫。用意极为深远。允宜永远遵循。乃近数十年来。各省藩臬。除谢恩及奏报到任交卸外。绝无陈奏事件。殊非朝廷兼听并观之意。朕综揽万几。惟期明目达聪。以裨庶政。嗣从各该藩臬。如遇督抚有营私骫法骄恣乖张贻误国计民生等重情。即著据实指款参奏。若有必应整顿革除之事。该督抚狃于私见。阻格不行。或必不可办之事。而督抚任性妄为。不听劝阻。均著具奏密陈。候旨定夺。不得因仍故习。缄默不言。至该省一切应由督抚主政事务。仍当恪遵定例。和衷详办。傥因有此旨。故意与督抚为难。遇事纷争。挟私攻讦。则是自干重咎。断难逃朝廷洞鉴也。将此通谕知之。现月　　

○又谕、山东正考官礼部右侍郎宝昌。回京已迟。本日覆命召见。又复不到。实属任意玩误。宝昌著交部议处。寻议降三级调用。从之。现月　　

○谕军机大臣等、刘铭传奏、副将进山开路。中伏阵亡。恳恩优恤一摺。据称九月初闲。副将刘朝带。因番社抚定。进山开路。猝遇凶番伏路戕害等语。全台生番。前据该抚奏称一律归化。何以宜兰各社。辄复逞其凶狡。设伏戕害。当时办抚未能尽善。已可概见。此次戕害官弁至二百余人之多。若不大加惩创。恐受抚各社闻风效尤。后患更不胜言。著刘铭传督饬现派之员。查明叛番确系何社。严行剿办。以儆凶顽。所有已抚未叛各社。应如何通路镇抚之处。尤宜妥慎筹办。切勿轻率从事。是为至要。副将刘朝带、著照总兵阵亡例从优议恤。参将黄德昌、都司曾友成、李胜钟、孙得胜、守备滕国顺、千总陈嗣锦、刘如意、曾民立、张云祥、把总任承恩、刘学疆、王维诚、许海龙、陈新华、林汉卿、丁元泰、张言诚、外委黄品芳、张德坤、王占魁、暨勇丁通事等、二百七十三名。均著分别从优议恤。游击王廷楷、副将顾金魁、救应不力。著一并革职。留营效力。将此由五百里谕令知之。现月　　

○予故云贵总督岑毓英在贵州地方建立专祠。从巡潘霨请也。摺包　　

○予台湾军营病故总兵石玉成等、二十一员优恤。摺包　　

○以从军瘴殁。予福建闽县从九品何湛优恤。妻林氏服毒殉夫。旌表如例。摺包　　

○赏德国驻京使臣克林德宝星。摺包　　

○癸巳。谕军机大臣等、前有人奏察哈尔都统托伦布。查办鄂尼巴图等控案。勒令出具诬控甘结。并有非刑毙命等情。当经谕令李鸿章确查具奏。现据托伦布奏、讯明牛羊群控案。分别奏参一摺。所称查明各情。是否属实。并所拟鄂尼巴图等罪名处分。是否允协。著李鸿章一并详晰确查。据实具奏。原摺著钞给阅看。将此谕令知之。现月　　

○以父子殉难。予故贵州候补知府顾昆扬。在江苏金匮县本籍建立专祠。子浙江巡检顾以勋、从九品顾续勋、附祀。摺包现月　　

○甲午。谕内阁、崧骏奏、查明下游各属被灾情形。提款备赈一摺。浙江杭州、嘉兴、湖州、等府属田禾被水淹浸。灾情甚重。饥民待哺嗷嗷。为日方长。亟须宽筹赈款。该抚请于藩库提银十二万两。运库提银三万两。作为冬春办赈之需。即著照所请行。该抚务当饬属确查户口。妥速散放。并以工代赈。总期实惠及民。毋任稍有虚糜。至所奏光绪八年。因灾动用仓谷。提银十万两买补。嗣经奏准银谷并存。款未用竣。目前即就此款。在于藩运两库陆续提存等语。究竟从前奏准银谷各存若干。未用之款若干。刻下正在提用。何以又称陆续提存。声叙殊未明晰。著崧骏据实覆奏。寻奏、光绪八年水灾。动用仓谷。前抚臣陈士杰奏准于藩运两库。共筹十万两。以备买补。嗣据经理省仓绅士呈称。仓谷尚多。请将银发典生息。为籴新补耗之用。而十万两中。实在动支给绅领存者。祇二万两。尚存藩运库者八万两。此即前奏所云银谷并存。款未用竣之原委也。此次筹备赈务。即就此已拨未发之八万两内陆续拨给。购米接济。原拟俟米石购齐。专案奏报。是以未经明晰声叙。报闻。摺包　　

○又谕、前据张之洞奏、广东军需善后报销。请免造细册。当谕令该部议奏。兹据户部遵旨覆奏、向来核办报销。均须造具细册。方能按照例章详细句稽。分别准驳。若仅开单具报。无从核算。前经该部奏明。光绪九年以后军需等款。概令造册报销。不准再有开单。各省均经遵照办理。乃张之洞辄将九年以后军需善后各款。恳请开单奏报。不特与户部奏案。及各省办法不符。且事止一省。时仅数年。按籍可稽。何难详细造报。国家度支有常。丝毫皆关帑项。岂容祗图＜闲＞便。不顾定章。任意陈请。至所称册籍如山。徒使堂司各官不能阅算。祗供书吏刁难之具。尤不成话。该部书吏。果有藉端需索情事。张之洞即应指出其人。以便严行究办。何得藉口案牍繁多。冀免造册。殊属非是。所有九年至十四年收支各案。仍著督饬局员。迅速造具细册。报部核销。毋得稍有含混。所请开单奏报之处。著不准行。现月　　

