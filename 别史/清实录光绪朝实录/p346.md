<!-- { "loadSidebar": true } -->
○己丑。谕内阁、都察院奏、江苏职员王尔珏等、呈请永禁勒充甲长一摺。该职员等所称江阴县应徵银粮。勒令甲长、分任催追、赔垫苦累等情。著江苏巡抚查明。如果属实。即行永远禁革。以除弊端。另片奏、王尔珏等呈内黏附八条、干预地方漕务。传讯出结官余思诒。据该员与何彦达赴该衙门声称。呈系王尔珏所拟。与何彦达等商递。王尔珏现在患病。赴通州就医。陈熙治吴德培均已出京。闪烁支离、显有情弊等语。该职员等所呈各条。有无假公济私情事。著该部即饬教习王尔珏、郎中何彦达、回籍。并列名之中书陈熙治、教习吴德培、是否与闻。一并由江苏巡抚传询。明确具奏。余思诒于陈熙治是否在京。并未查讯。率行出结。并于王尔珏等递呈后。不候具奏。听其远出。殊属非是。著交部察议。现月　　

○又谕、御史丁振铎奏、请饬严拏恶棍一摺。据称已革给事中张观准。于四月二十八日夜闲。在南横街地面。被恶棍多人。持刀拦截恐吓。将该革员闭置车中。拉至僻隐地方。拷禁勒赎。至本月初二日始行释放等语。辇毂之下。竟有棍徒横行。藐法已极。该地面官所司何事。著步军统领衙门、顺天府、五城御史、饬属勒限缉拏。务获究办。傥限满无获。即行严□□□尔□。革员张观准、前有旨饬令回籍。何以尚未出京。著即勒令迅速回籍。不准再行逗遛。现月　　

○庚寅。谕军机大臣等、杜嘎尔等奏、请将西路杂差变通分路行走一摺。据称喀尔喀界内各台。上年被灾。驼马倒毙甚多。近来差徭日增。力难支应。请饬将伊犁塔尔巴哈台各营部拨饷项、暨山西协饷。仍由北路台站递运。其余采办杂差等项。均暂由西大路行走。若有南路川楚闽粤等省饷项。请饬经由嘉峪关行走。以免迂折等语。所奏北路台站苦累。系属实在情形。即著金顺、锡纶、将伊犁塔尔巴哈台各项运解差使、查照所奏各节。酌量变通办理。分路行走。以纾台力。将此各谕令知之。现月　　

○乌里雅苏台将军杜嘎尔等奏、乌科二成经费不敷。恳请饬部筹拨有著之款、以资实用。下部议行。摺包早事　　

○驻藏办事大臣色楞额等奏、前藏喇嘛滋事、查办情形。得旨、即著督饬通善济咙呼图克图等、查照条约。秉公妥办。以息争端。铁棒喇嘛。不能约束僧众。致滋事端。并著查明办理。一并详细具奏。摺包　　

○旌表五世同堂湖南湘乡县寿妇杨陈氏。摺包　　

○辛卯。谕内阁、巡视中城给事中安祥等奏、拏获要犯。请饬交刑部严讯一摺。所有讹诈已革给事中张观准案内人犯孙朱氏等三名口、及张文溥、余之淦、张七、并炉房苏培显。均著交刑部严行审讯。按律惩治。未获各犯。仍著步军统领衙门、顺天府、五城御史、一体严拏务获归案究办。张观准著听候传质。一俟质证明确。即行勒令回籍。现月　　

○谕军机大臣等、巡视中城给事中安祥等奏、请饬严拏私铸人犯等语。近来京师地面。私钱充斥。圜法日坏。皆由地方各官、于私铸私销、及运贩私钱各犯。不能认真查拏。以致奸徒藐法渔利。物价因之日贵。实属有害民生。著步军统领衙门、顺天府、五城御史、督饬所属。遇有前项人犯。随时一体严拏。务获究办。如有胥役包庇贿纵。并著从严惩治。所有现在西城拏获贩运私钱人犯回民杨喜清等一案。即著刑部严切根究。按律惩办。毋任犯供避就。原片均著钞给阅看。将此各谕令知之。现月　　

○护理河南巡抚成孚奏、请蠲免未垦荒地钱漕。设法劝垦。从之。摺

包

　　

○以临祀跛倚革三等承恩公文寿委散秩大臣。镶蓝旗蒙古副都统。仍留公爵。罚世职俸二年。现月　　

○壬辰。遣官祭关帝庙。　　

○谕内阁、林肇元奏、劝捐各员绅、欠缴捐项。请旨革职勒追一摺。湖南黔捐局劝捐各员绅欠解捐项。为数甚钜。经该抚叠次催缴。置若罔闻。实属玩泄。候选知州吴世柱、分省补用知县禹梦龄、湖南试用从九品吴承保、典史俞璪、安徽补用知县陈宗谟、湖南试用通判黄騵、候选通判刘钧、广东候补知府张映葵、湖南补用知府陈家榘、候选州同李镛、附贡生陈麓松、广西补用同知徐兆兰、候选训导曾森溎、候选知县王执中、拣选知县高维岳、四川补用县丞李兆昆、分发贵州试用县丞罗玉麒、湖南候补同知翟宗发、分发湖北试用州同蒋桂林、典籍衔附贡生李国柱、湖南补用参将陈永昌。均著革职。勒限追缴。以重款项。现月　　

○又谕、都察院奏、河南附贡生徐建中。以问官袒护及顶替凶犯等词。赴该衙门呈诉一摺。前于光绪五年据该贡生徐建中以被匪焚劫、命案久悬、控告。当有旨令该抚提讯。迄今数年之久。何以尚未奏结。殊属迟延。兹复据该贡生呈称、谳局委员覆讯。有袒护顶凶情弊。亟应彻底根究。著成孚督同臬司迅速亲提。严讯确情。按律定拟具奏。毋再延宕。徐建中著该部照例解往备质。现月　　

○补铸甘肃巴里坤镇总兵印信。从陕甘总督谭钟麟请也。摺包　　

○予贵州各属殉难张清澜等官绅妇女二千九十九员名口分别旌恤如例。摺包　　

○癸巳。谕内阁、谦德奏、佐领在协领私宅自戕一摺。据称本年四月、镶蓝旗佐领福禄。在左翼协领音登安私宅。自戕殒命。并据福禄交甲兵讲福递呈一件。取具音登安亲供。请旨查办等语。案关职官自戕。呈诉多款。亟应彻底根究。以成信谳。著直隶总督派委司道大员、前往逐款详查。据实具奏。不得稍涉含混。原呈亲供。著发交该督查照办理。现月　　

○甲午。上以夏至祭地于方泽。自是日始、斋戒三日。乙未。谕军机大臣等、法越构兵一事。久未定局。法人近为刘永福所败。其蓄谋报复。自在意中。法使脱利古与李鸿章会晤。以中国是否助越为言。意在挑衅。甚为叵测。亟应先事筹防。以杜狡谋。著李鸿章、左宗棠、彭玉麟、何璟、曾国荃、张兆栋、刘秉璋、裕宽将沿海防务。实力筹办。认真布置。不可虚应故事。徒令外人轻视。李鸿章著仍遵前旨。即回北洋大臣署任。筹备一切。脱利古现在上海。作何动静。李鸿章如定期北来。须知照该使。如有面议之事。俟其到津。再行商办。以示羁縻勿绝之意。将此由六百里各密谕知之。洋务　　

○云贵总督岑毓英等奏、浪穹县民教仇杀案、获犯审办情形。得旨、著即将此案人证、迅速持平审办。定拟具奏。毋使洋人有所藉口。至长营一带。民教虽已解散。仍著妥为弹压保护。免致再生事端。摺包　　

○丙申。谕内阁、御史文英等奏、领解甲米迟误。请旨惩处一摺。本月十六日蒙古甲米进城。迟至酉刻。该旗领解章京。并未将领米册档造送。致该御史等无凭查验。实属不成事体。著该旗查取该章京等职名。交部照例议处。并著步军统领、仓场衙门、饬令领放各官。嗣后米车进城。务当遵照定限时刻。不准任意迟误。现月　　

○又谕、吉林地方紧要。希元著于百日孝满后、即行迅赴新任。毋稍迟延。现月　　

○谕军机大臣等、李鸿章奏、法越事宜。遵旨统筹全局各摺片。法越交涉事宜。关系重大。必须审慎筹画。现在法使脱利古。以是否助越为言。意殊叵测。惟当告以中国官军、剿除黄崇英、李扬才、陆之平等股匪。原以越南系中国藩属。是以频年筹兵筹饷。极力保护。至此次法兵为越所败。并非中国与法失和。而该使辄诘我以明助暗助等词。意为将来讹赖地步。该大臣务当据理与之辩论。以折其谋。现在北洋防务紧要。著该大臣仍遵十六日谕旨。迅即赴津、筹备一切事宜。毋稍延缓。本日据署左副都御史张佩纶奏、边情已亟。宜早定计。御史刘恩溥奏、请饬保护越南等语。所奏均不为无见。原摺片四件。著钞给李鸿章阅看。将此由六百里密谕知之。洋务　　

○又谕、崇绮等奏、请饬催各省欠饷、开单呈览一摺。据称奉天本年的饷。前经户部议拨山东地丁银八万两。河南地丁银六万两。两淮盐厘银八万两。淮安关常税银二万两。江苏厘金银二万两。迄今仅据两淮解到银二万两。淮安关报解银二万两。其余各省。均未报解。至各省欠解历年饷银一百二十一万四千六百余两。亦未拨解。请旨饬催等语。奉天需饷甚殷。亟应迅速筹解。以资接济。著各该督抚等、即将奉省本年的饷。于六月内批解一半。十月内埽数解清。并将欠解历年专饷。分年搭解。毋稍延缓。致误要需。原单均著钞给阅看。将此由四百里谕知左宗棠、张树声、卫荣光、陈士杰。并传谕成孚、英瑞知之。现月　　

○又谕、有人奏、现署吉林将军玉亮。衰病昏惰。公事紊乱。派差委缺。任意迳行。新委长春厅双全。素行卑鄙。遇事招摇。将军之劄未下。该同知已先期延订幕友。收受家人。显有夤缘干进之迹。请饬查办等语。所奏各节。是否属实。著崇绮逐款确切查明。据实具奏。原片著钞给阅看。将此谕令知之。现月　　

○以内阁学士景善为镶蓝旗蒙古副都统。明发　　

○以太常寺卿熙敬、为内阁学士兼礼部侍郎衔。外记　　

○丁酉。夏至。祭地于方泽。遣豫亲王本格恭代行礼。外记　　

○闽浙总督何璟等奏、新购洋炮。安配长门炮台。报闻。随手　　

○戊戌。谕内阁、巡视中城给事中安祥等奏、续获要犯。请饬部归案究办一摺。所有讹诈已革给事中张观准案内人犯德苏氏、春吉、郑顺、刘子厚即魏升、萧三、芮二、方德、满十、张松禄、文启、十名口。均著交刑部归案严行审讯。按律惩办。毋任狡展。现月　　

○谕军机大臣等、清安奏、科属叠经报灾。请饬催各省欠解新陈台费一摺。据称科属连曹旱灾。上年尤甚。水涸草枯。瘟□□皇流行。牲畜倒毙无存。差务极为繁重。请饬河南、山东、山西、将欠解科城新陈台费。埽数解清。以备采买驼马。供应差徭等语。科布多本系瘠苦之区。近年连遭亢旱。驼马倒毙。差徭难以供应。自系实在情形。著陈士杰、张之洞、成孚、督饬藩司。将欠解科城新陈台费。埽数筹拨。分别解交察哈尔都统绥远城将军各衙门。由清安派员迎提。以济急需。毋稍迟延。将此谕知陈士杰、张之洞、并传谕成孚知之。现月　　

○给事中安祥等奏、嗣后五城窃案。请与步军统领衙门一体勒缉。从之。随手　　

○以捐办育婴。予湖南在籍兵部郎中唐敏真等建坊。随手　　

