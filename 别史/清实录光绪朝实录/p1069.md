<!-- { "loadSidebar": true } -->
○云南巡抚李经羲奏、镇边厅属大山地方等处。蛟水成灾。委员勘抚。得旨、著即督饬妥为抚恤。毋任失所。摺包　　

○绥远城将军信恪奏、查办伊克昭盟塔拉特旗教案。业已完结。妥定民教永安善后事宜。得旨、著即严饬该旗。务释前嫌。期于民教相安。以弭后患。摺包　　

○命科尔沁博多勒噶台亲王阿穆尔灵圭在御前行走。　　

○以刑部右侍郎景沣为右翼总兵官。现月　　

○以捐田赡族。予江苏常熟县已故从九品张绪鸿、铜山县东河通判林之祺、江阴县候选州同毛永龄、昆山县故云骑尉候选训导朱栋之妻陈氏、建坊。摺包　　

○是日驻跸正定府。至乙酉皆如之。　　

○甲申。谕内阁、朕钦奉慈禧端佑康颐昭豫庄诚寿恭钦献崇熙皇太后懿旨。上年京师之变。蟊贼内讧。激成大衅。震惊九庙。国步阽危。皇帝奉予西狩。始念亦不及此。创钜痛深。盖无时不引咎自责。幸赖转旋大局。宗社复安。此皆仰仗列圣宠灵。渥荷上苍眷佑。得以挽回厄运。保此丕基。兹者銮舆遄返。匕鬯依然。钦感之余。弥增悚恻。惩前毖后。惟有恐惧修省。庶几克笃前烈。以敬迓天庥。若复徼幸图存。晏安逸豫。尚安有兴邦之一日。比虽时局粗定。而畿辅黎庶。屡遭蹂躏。仅有孑遗。秦晋一带。时苦旱荒。东南则滨江数省。皆被水患。悯念吾民。疮痍满目。值此国用空虚。筹款迫切。何一非万姓脂膏。断不忍厚敛繁徵。剥削元气。深宫薄于自奉。一切减省。常愿以节俭为天下先。除坛庙各处要工。已饬核实估修外。其余可缓之工。应裁之费。皆应力杜虚糜。至于联固邦交。修明内政。举凡利所当兴。弊所当革。我君臣上下。务在同心协力。切实讲求。次第举行。认真整顿。庶几交相咨儆。安不忘危。永矢忧勤惕厉之诚。痛除粉饰因循之习。实事求是。同济艰难。无怠无荒。尔内外大小臣工。其与朝廷共勉之。现月　　

○又谕、朕钦奉皇太后懿旨。銮舆播越。倏忽一载有余。当时祸乱猝乘。仓皇西幸。非常之变。至今实用痛心。每念宗社惊危。山陵震駴。岁时祭谒。废缺不修。循省多愆。曷胜疚悚。兹幸安抵京师。光复旧物。礼宜虔申祀事。肃展微忱。太庙社稷圜丘各坛殿。皇帝已定期告祭外。东陵。西陵。自应亲行恭谒。以昭妥侑。而达明禋。著于来岁之春。敬谨诹吉。予率皇帝祗谒东陵。所有由京启銮。及御道行宫一切。均著力加肬■闲省。王公各官。除每日直班必应从行人员外。其余均毋庸随扈。我朝成宪。谒陵大典而外。如行围阅武。以及巡幸各行省。临视河工海塘诸役。列圣皆乘时顺动。常习勤劳。与古昔帝王巡狩省方。观民设教之意。正相＜目辟＞＜譼-言瓦＞勿口＜夗贝＞合。＜圭黾＞滟兄现值时局艰难。尤宜不惮辛劬。躬览万方。周知庶政。嗣后亟应恪遵家法。勤举时巡。惟须轻舆减从。不致劳民伤财。方称朝廷实事求是之本旨。若如此次回銮。车马犹觉繁多。供亿亦复浩费。其应如何斟酌变通。破除常格。务使轻而易举之处。著御前大臣、军机大臣、内务府大臣、迅即会同悉心核议具奏。请旨遵行。现月　　

○又谕、朕钦奉皇太后懿旨、国家与各友邦讲信修睦。槃敦联欢。现在回銮。京师各国驻京公使。亟应早行觐见。以笃邦交而重使事。俟择日后。皇帝于乾清宫觐见各国公使。其各国公使夫人。从前入谒宫廷。极称款洽。予甚嘉之。亦拟另期于宁寿宫觐见公使夫人。用昭睦谊。著外务部即行豫备。请旨定期。一并恭录照会办理。现月　　

○又谕、自上年拳匪内讧。开衅各国。京师俶扰。宗社震惊。国势阽危。闲不容发。朕钦奉圣母皇太后西幸长安。备极艰苦。仓皇播越。创钜痛深。滋列圣之悲恫。贻慈躬之忧瘁。皆由朕用人不当。以致变出非常。幸赖累朝厚泽深仁。仰荷昊苍眷佑。斡旋大局。得以转危为安。此列祖列宗在天之灵。式延休命。予小子所当寅承惕厉。毖患不忘者也。兹值銮舆遄返。行抵畿疆。痛定思痛。曷胜感怆。本月二十八日回宫后。朕是日即恭诣奉先殿。寿皇殿。敬谨行礼。次日恭诣大高殿。太庙。祗谒告祭。择日恭诣圜丘。大社。大稷。祗谒告祭。同日遣官告祭方泽。朝日。夕月各坛。恭代行礼。并遣官择日告祭东陵。西陵。恭代行礼。用伸歉悚而展明禋。各该衙门敬谨豫备。现月　　

○山西巡抚岑春火滟宣奏、甘肃平罗县匪徒抢掠教堂。请饬绥远甯夏将军、陕西巡抚、督同旗汉蒙古官兵。四面兜拏。毋令窜逸。仍将蒙境教堂教民。加意防护。免致再生事端。得旨、前已有旨饬令绥远甯夏将军、会同兜拏。加意防护矣。摺

包　　

○赏科尔沁博多勒噶台亲王阿穆尔灵圭三眼花翎。现月　　

○赏陕西固原提督邓增、广西提督夏毓秀、头品顶戴。新疆伊＜覀之＞■牛镇总兵马安良等、加衔存记有差。现月　　

○以见危赴急。复改留山西道员沈敦和原官。　　

○予山西知府泽宣等二十五员奖叙。　　

○乙酉。谕内阁、平罗县属教案。业经晶■宜降谕旨。严饬速办。兹据崧蕃续奏、彭教士复因伤毙命。现已捕获贼犯四名等语。著崧蕃仍遵前旨。将该教士妥为抚恤。所获凶犯。审实即行正法。其余各犯。仍赶紧督饬严拏。务获惩治。现月　　

○谕军机大臣等、寄谕岑春火滟宣、据奏晋省民穷财尽。恳准酌留董饷。抵拨赔款一摺。董福祥军饷。本系由甘肃新饷内划拨。现在董军虽分别裁撤。腾出新饷。仍应归部拨用。值此时艰款绌。各省皆然。岂得率请截留。第念山西教案赔款较钜。加以公约赔款。筹措维艰。尚系实情。其应解甘肃新饷内。姑准暂行截留一年银三十万两。下余山西藩库、及河东盐库、应解新饷。均应照数解足。勿再短欠。该抚仍须设法另筹常年进款。以作赔款应用。勿徒请截留协饷。牵动大局。致多窒碍。另片奏、筹办加税加捐为难情形。现在偿款按月摊付。需款甚亟。全赖各省疆吏。因地因时。多方妥筹。并非强令横徵暴敛掊克商民。且绅富地亩加捐。系该抚自行奏明办理。何以率称为民请命。意似勒捐苛派。出自朝廷之意。措词殊属非是。晋省风气夙驯。傥地方印委各员。办理操切。致生事端而长刁风。该抚务当严行究惩。妥筹办理。总期款集而民不扰。不得藉口民情浮动。豫为卸过地步也。现月　　

○又谕、电寄崧蕃留陕甘之尽先补用副将崔正午、尽先补用副将肃州镇标右营游击金造、尽先补用副将固原马营监营游击马福祥、尽先补用游击林太清、都司衔尽先千总姚忠诚、现饬回防。该副将等随扈年余。尚为得力。均著加恩留于原省遇缺尽先奏补。如一时无缺可补。即先行委署。以示奖励。将此谕令知之。电寄　　

○又谕、电寄各省督抚、前据刘坤一等联衔会奏、此次赔款数钜。筹画甚艰。惟约计洋税加足值百抽五。并洋烟酒食物。一律收税。加以各处常关归洋关徵收。约共增银四百五十万。再加本年漕折百万。统兵银五百五十万。核计按照户部奏派赔款之数。约有三成。请减三成筹解等语。当经照准。原以半年筹还。可资腾挪。兹据奕劻等电奏、赔款仍应按照公约筹拨足数。每月自不能核减三成。著各该将军督抚等、仍即照部拨定十成原数。按月汇解沪道。转交银行存储备还。不得诿延。致滋口实。统俟年终汇计洋常各关收数。及漕折银两。均有的确数目。能否加足三成。或竟多有赢余。再行核减。以免贻误。　　

○又谕、电寄奕劻等、二十八日。銮舆回京。如有各国人出外瞻仰。自可毋庸拦阻。惟是日观者如云。人民错杂。诚恐无知之徒。口角滋事。著奕劻、王文韶、豫为布置。加意保护。是为至要。　　

○命大理寺少卿张亨嘉提督浙江学政。现月　　

○以记名副都统希璋为正红旗汉军副都统。现月　　

○丙戌。上奉慈禧端佑康颐昭豫庄诚寿恭钦献崇熙皇太后自正定府御火车启銮。随手　　

○护理陕西巡抚李绍芬奏、陕岸盐厘。遵照部议加收。拟在三河口等处。自行设局。妥慎办理。下部知之。　　

○予办赈染疫身故。陕西耀州知州刘峻德、照军营病故例优恤。摺包　　

○是日驻跸保定府。至己丑皆如之。　　

○丁亥。谕内阁、昨日有旨。二十八日回宫后。是日即恭诣奉先殿寿皇殿行礼。次日祗谒大高殿太庙告祭。择日祗谒圜丘社稷告祭。并遣官祭方泽。朝日。夕月各坛。及东西陵。所有此次版文。自应质实沉痛。以伸歉悚之诚。著该衙门迅即恭拟。进呈御览。其祭日服色礼节。著礼部分别妥议。先期电奏。现月　　

○又谕、吕海寰奏、捐输关系太重。宜变通办理。以苏民困而固民心一摺。比岁以来。畿辅蹂躏特甚。各省亦多水旱之灾。小民困苦流离。朝廷时深悯念。前已明降谕旨。断不忍厚敛繁徵。剥削元气。兹据该左都御史所奏各节。著各该督抚各就地方情形。悉心体察。将如何筹捐办法。明白晓示。严禁绅董吏役。蒙混中饱。藉端需索。务除壅蔽。以通上下之情。总之于筹款之中。必以恤民为主。不准稍涉苛虐。扰累闾阎。以副朕视民如伤之至意。将此通谕知之。现月　　

○甘肃新疆巡抚饶应祺奏、上年与俄商夥办塔城金矿。已见成效。谨将拨发经费。暨应摊厂费。加购机器。并开办尼格徕地方新矿各费。筹交库尔喀喇乌苏厅存储。由该厂取用。下部知之。摺包　　

○赏署直隶总督袁世凯、山西巡抚岑春火滟宣黄马褂。并命在紫禁城内骑马。现月　　

○戊子。谕军机大臣等、原任户部尚书立山、兵部尚书徐用仪、吏部侍郎许景澄、内阁学士联元、太常寺卿袁昶、该故员等子嗣几人。有无官职。著吏部迅即咨行内务府、镶红旗满洲、浙江巡抚、查明声覆。现月　　

○又谕、岑春火滟宣奏、筹议开垦蒙地。请特派八旗大员督办一摺。晋边西北乌兰察布伊克昭二盟。蒙古十三旗荒地甚多。土脉膏腴。自应及时开垦。以实边储。于旗民生计。均有裨益。著派贻谷驰赴晋边督办垦务。即将应办事宜。会同该将军巡抚。随时筹议具奏。另片奏、察哈尔蒙地。请饬一律招垦等语。并著会同奎顺妥筹办理。原片著分别钞给阅看。将此各谕令知之。电寄　　

○护理陕西巡抚布政使李绍芬奏、劝办积谷。酌拟章程十二条。并筹开渠事宜。报闻。　　

○命黑龙江将军绰哈布在紫禁城内骑马。现月　　

○以山东章邱县陈家窑大堤漫口合龙。赏前护理巡抚布政使胡廷干头品顶戴。开复按察使尚其亨、道员何国禔等、降调革职处分。予候补知府徐抚辰等、升叙加衔有差。　　

