<!-- { "loadSidebar": true } -->
○丙午。谕军机大臣等、电寄刘坤一、有人奏、记名总兵贺星明马队等营。三月初九日。见倭人在甯远州属钓鱼台海口。登岸购买食物。即时溃遁。比将甯远城内外。烧掠一空。且该总兵所部马步七营。缺额过半等语。贺星明所部勇丁溃走。前经刘坤一奏参。业经撤去统领。兹据所奏、烧掠缺额各节。仍著刘坤一确切查明。据实具奏。毋得稍涉宽纵。电寄　　

○又谕、电寄李鸿章、连日纷纷章奏。谓台不可弃。几于万口交腾。本日又据唐景崧电称、绅民呈递血书。内云公法会通第二百八十六章。有云割地须商居民。能顺从与否。又云民必乐从。方得视为易主等语。台民誓不从倭。百方呼吁。将来交接。万难措手。著李鸿章再行熟察情形。能否于三国阻缓之时。与伊藤通此一信。或豫为交接地步。务须体朕苦衷。详筹挽回万一之法。迅速电覆。电寄　　

○端郡王载漪等奏、挑练各营兵丁。请派大臣校阅。得旨、仍著该王大臣等认真教练。毋庸派员校阅。摺包现月　　

○丁未。谕内阁、兵部等部奏、遵议失守盖平等处。及营口等处。各员处分各一摺。盛京将宫裕禄、著照部议每案降二级留任。副都统济禄。著照部议降二级留任。升任奉天府府尹奉锦山海道善联。署营口海防同知试用同知范树升、均著改为革职留任。现月洋务　　

○谕军机大臣等、三国劝阻之议。许景澄电称、外部允催日本驻使。于批准定期之前。定一日期。限倭确覆。迄今未到。询以可否由中国径告日本。三国劝暂缓批准之意。外部以为未可。嘱以尚未查清。权词答覆。现在为期更促。为我自计。似究以明告日本为妥。三国谅亦不能藉口。著李鸿章即行妥筹覆奏。昨因台民具呈。援公法两条。谓民不顺从。不得视为易主。电谕李鸿章详筹挽回办法。不意日来雷线忽断。特饬照录驰递。著一并奏覆。将此由六百里谕令知之。洋务　　

○又谕、前据王文韶电奏、与刘坤一在唐山会商后。初四午前。必可回津。据实直陈。至今未见奏到。适闻京津电线不通。想必因此阻滞。现在和战之计。立候决断。著刘坤一、王文韶。即将所发电奏照录。由六百里驰递来京。并著王文韶饬令天津电局。接到许景澄电信。如电线尚未接通。即将原码由六百里递至总理衙门为要。刻下约尚未换。停战之期将满。该督等仍当督饬各营。严为戒备。不可稍涉松劲。将此由六百里各谕令知之。洋务　　

○会办奉天防剿事宜广东陆路提督唐仁廉奏、防军一律抵沈分扎十里河新民厅及土城内外。并添召炮勇情形。下部知之。摺包　　

○戊申。谕内阁、前因近畿一带。地方灾歉。业经叠降恩旨。赈抚兼施。现闻顺属粮价昂贵。民食维艰。顺天府办理平粜各局。诚恐购办无多。不敷周转。著加恩赏给京仓米五千石。俾资接济。现月　　

○谕军机大臣等、电寄张之洞电奏已悉。著即派王之春将来电所言各节。速与法外部切实商办。如有头绪。即电复。此旨即由张之洞转电。电寄　　

○又谕、电寄许景澄、四电均悉。国电既递。有无覆信。商办密约。能否就绪。此两节再电速覆。电寄　　

○黑龙江将军恩泽等奏、常年俸饷。不敷支放。请由部筹拨。下户部议。摺包　　

○予吉林剿贼伤亡官弁委参领常祥等三十二员议恤。摺包　　

○己酉。谕内阁、御史宋承庠奏、贡院号舍。上年修葺之后。本届会试。竟至坍塌数十闲。其余危险情形。不一而足。请饬原修大臣详阅赔修等语。著工部查明办理。现月　　

○谕军机大臣等、前因近畿灾民众多。来京就食。降旨将五城粥厂。一律展放两月。兹据御史宋承庠奏现在时届春深。灾民中不乏有田可种之人。请饬粥厂官绅。详询灾民。如有情愿回籍者。发给票据。限次日在距京数十里之集镇。换给米谷面饼钱文。此项资遣口粮。即在恩赏两月米谷内。先行提用。其运米经。及折给柴薪等项。于顺天备荒经费内酌提。不愿遣归者。仍由各粥厂照数开放等语。著顺天府、五城御史按照所奏各节。体察情形。酌量办理。总期灾黎实惠均沾。各归本业。毋误农时为要。原摺均著钞给阅看。将此各谕令知之。现

月

　　

○又谕、王文韶奏、本月初三日。天津一带。风雨交作。连宵达旦。初五日海水坌涌。防营淹毙兵丁不少。铁路电杆。均有损坏。又据电称、新河上下六十余营。同被水灾。军装子药。多被淹失。收集重整。非一两月不能成军等语。览奏情形。实为非常变异。我君臣惟当修省惕励。以弭天灾。王文韶自请罢斥。著毋庸议。即著该督查明淹毙及逃散勇丁。妥为收集抚恤。遗失军械。一律补发。仍令择要扼扎。并将铁路电杆。饬令赶紧修复。近海各村庄田亩。详查被灾轻重。分别赈抚。毋任失所。将此由五百里谕令知之。现月　　

○又谕、杨昌浚奏、撒回纠众滋事。围攻厅城。添兵剿办一摺。据称循化厅撒回韩奴力等、藉争教为名纠聚多人。于本年三月闲。闯入河循交界之积石关。杀毙勇丁。伤害汉民肆意焚掠。复率众数千。日夜围攻循化厅城。并潜袭北岸防营等语。撒回叛服不常。久为河湟之患。此次因争教起衅胆敢抗拒官兵。围攻城池。实属逆迹昭著。若不痛加剿洗。何以戢凶暴而安善良。著杨昌浚会同奎顺督饬该厅文武严密防守。毋稍疏虞。一面咨会提督雷正绾等、迅速督队。分路进攻。克日扑灭。总以严拏匪首。解散胁从。以期早靖地方。是为至要。杨昌浚摺著钞给奎顺阅看。将此由五百里各谕令知之。现月　　

○河南巡抚刘树堂奏、上年分临德二仓银米请展限报销。允之。摺包　　

○陕甘总督杨昌浚奏、关内兵力不敷。现在添募防军土勇。并召足各营。以备防剿。下部知之。摺包　　

○庚戌。谕军机大臣等、电寄许景澄、电悉。巴使所云暂押。如何办法。著明晰电覆。现在换约期迫。三国尚无准信。只好先行派员赍约赴烟。候旨遵行。日内仍著该大臣催询确信。立时电奏。　　

○添派三品衔升用道联芳会同伍廷芳前往烟台换约　　

○以记名总兵许云发为江西湖口镇总兵官。洋务　　

○以归化城副都统奎英暂署绥远城将军。　　

○以捐助奉省军需予山东绅士刘佩文奖叙。　　

○辛亥。谕军机大臣等。王文锦等奏江海潮冲决营垒情形一摺。据称双井一带。各营墙垒。均被冲塌。帐房亦均破坏。淹没人口马匹甚多。米粮火药等项。亦多冲没。上古林歧口等处营墙。兼有倾塌等语。前据王文韶奏、防营被淹甚重当谕令妥为收集抚恤。兹览所奏情形。倍深轸念。所有各营被淹勇丁等应行抚恤之处。著王文锦会同王文韶酌量办理。各营被冲墙垒。即著赶紧修筑。将操防事宜。实力整顿。收集兵勇及枪炮等件。并著王文韶、王文锦督饬各营。将实在数目。确切查明。毋任弊混。王文锦摺。著钞给王文韶阅看。将此由四百里各谕令知之。寻奏、查明津胜军军火枪械。毫无损失计淹毙勇丁四十七名。长夫等一百三十四名。马二十三匹。其被冲墙垒。已赶紧修筑。整顿操防。至抚恤一节。前经煮粥蒸□□磨。分给各营。并每名勇丁给钱二百文。现拟将各营所失粮草数目。分别按名发给。下部知之。现月摺包　　

○又谕、电寄刘坤一、电奏已悉。倭聚海盖。自为和议不成。豫备之计。刻下局势未定。宋庆一军。未便偏顾一路。著知照该提督仍扎原处。勤加训练。不必移动。日前津沽一带防营。忽被海水冲没。情形甚重。山海关一带防军。是否不至成灾。并著电覆。电寄　　

○察哈尔都统德铭奏、蒙古地方。劫案叠出。请援就地正法。格杀勿论章程办理。以清盗源。允之。摺包　　

○马兰镇总兵文端奏、畿东州县。连年灾歉。现筹赈抚情形。报闻。摺包　　

○以蒙古亲王报效军饷。赏乌珠穆沁亲王阿勒坦呼雅克图黄缰。余分别移奖。明发壬子。谕内阁、昨据通政使顾璜侍讲张仁黼奏、请赏假回籍省亲。当经允准。本日又据翰林院侍读学士文廷式奏、请赏假修墓。文廷式著赏假三个月回籍修墓。现值时事多艰。在京各员。各当尽心职守。嗣后不得纷纷请假。以杜效尤。现月　　

○谕军机大臣等、电寄刘坤一、津沽一带防营。于初三四等日。被海水冲没。业据王文韶、王文锦、先后奏报。昨有旨电询山海关一带防军。是否不致有灾本日始据刘坤一电奏、沿海营垒。被淹情形。兵勇马匹。淹毙颇多等语。既有此等被灾重情。何以初六初七两电。未经叙及殊属延缓。即著督饬各将领。将营垒一切。迅速修整。军械等件。如有损失。并著确查实在数目。勿任蒙混。被淹各营。人口曾否受伤。来电亦未声叙。并著查明电覆。电寄　　

○又谕电寄唐景崧、据龚照瑗电奏台湾吃紧。法已派轮护商。先遣员晤台抚面商机宜。有兵登岸请晓谕地方。勿惊疑等语。著唐景崧将法轮系为护商来台。先行出示。免致临时惊扰法员来时即与相见。电寄　　

○又谕、电寄裕禄等、两电均悉。沙克都林札布著仍遵前旨回任。其西丹团勇。仍著裕禄妥为资遣。长顺所请留营之处著毋庸议。电寄　　

○三品顶戴督办云南矿务唐炯奏开办龙街等铅厂。请免课三年。以广招来。下户部议。摺包　　

○盛京将军裕禄奏、地方荒乱。庄佃迁移。请将伍田租课缓年徵收。以纾民力。允之。摺包　　

○上以常雩祀天于圜丘。自是日始、斋戒三日。外记　　

○癸丑。谕军机大臣等、电寄刘坤一、郑连拔所募五营。著仍遵前旨。饬令裁撤。郑连拔著毋庸北上。电寄　　

○又谕、电寄刘坤一、电奏已悉。著该督仍回榆关驻所调理。电寄　　

○钦差大臣两江总督刘坤一奏、将才可惜。请将已革游击乔干臣留营效力。允之。摺包　　

○又奏、丁槐一军饷项。请归部拨。俾免缺乏而资饱腾。下户部知之。摺包　　

○山东巡抚李秉衡奏遵旨缉剿曹州府属土匪现办情形。得旨、仍著饬令毓贤责成各州县认真缉捕。如有大股匪徒。立即派兵剿办。摺包随手　　

○以詹事府詹事钟灵为内阁学士。兼礼部侍郎衔。现有外记　　

○以钜资助饷。予江苏候补道穆克登布以道员存记＜闲＞放。余奖励有差。现有摺包　　

○予威海卫殉难道员戴宗骞事迹宣付史馆。并建专祠。洋

务现月摺包　　

○予山东积劳病故副将张福兴优恤。摺包　　

○予奉天平壤阵亡直隶州知州傅凤翔、武生傅朋寿、外委傅介福、优恤。并附祀湖北提督傅振邦专祠。摺包　　

