<!-- { "loadSidebar": true } -->
○又谕。文格奏文彬请借银两。无力匀拨等语。据称东省粮道库款。近来提拨过多。异常空匮。本年又筹川省盐本。晋省赈需。更属不遗余力。文彬借拨江北勇营饷银三万五千两实属无款可筹请饬另行筹拨。所奏自系实在情形。此项银两即著文彬另行筹拨。以济要需。至东省运库欠解河饷银五千两。著文格严饬运司赶紧筹解。毋稍延宕。将此由四百里各谕令知之。现月　　

○予广西右江镇总兵官麦龙韬照军营例赐恤。并赐祭葬世职。现月　　

○丁丑。谕内阁。前有旨将张得禄调补贵州古州镇总兵。所遗广东高州镇总兵员缺。令杨玉科补授。兹据。刘坤一奏称张得禄在高州镇任内。整顿营伍。弹压匪徒。于地方实有裨益。请准留任。以资熟手。并请将杨玉科调补古州镇总兵等语。隔省专阃大员。该督何得率请对调。惟既据奏称张得禄系粤省得力之员。著开缺留于广东。遇有相当缺出再行＜闲＞放。所请以杨玉科调补古州镇总兵之处。著不准行。现月　　

○戊寅。谕军机大臣等。李鸿章等奏。苏浙海运漕米请饬分拨四五成。交招商局轮船承运等语。招商局轮船运货之资。不敷经费非多运漕粮俾资津贴难以持久。浙江本年起运上年漕粮。前据杨昌浚奏拨给米数。已在五成以上。著梅启照仍照成案办理。江苏漕米分拨较少。著该督抚饬令粮道。嗣后务须分四五成。拨给该局轮船运送。不得减少。至沿江沿海各省。遇有海运官物应需装运者。即统归该局照章承运。将此由四百里各谕令知之。现月　　

○北洋通商大臣直隶总督李鸿章等奏。遵筹整顿轮船招商局事宜。并酌议变通办法。下所司知之。摺包　　

○以记名提督江忠朝为贵州古州镇总兵官。现月　　

○蠲缓河南宜阳登封、渑池、郏、温五县被旱村庄新旧额赋。并给赈口粮。现月　　

○己卯。谕内阁。刑部奏。遵议湖北汉川县民人朱功勋与缌麻弟发朱毛氏通奸。谋杀本夫朱功溁身死。按律定拟一摺。著照所议朱毛氏即淩迟处死。朱功勋即行处斩。摺内于兼署湖州巡抚李瀚章误书李鹤年。实属疏忽。所有承办司员。著查取职名。交部议处。刑部堂官。著一并交部议处。现月　　

○谕军机大臣等。克蒙额奏北路游匪扰及阿拉善地。筹办防堵一摺。本年七八月闲。突有骑马游勇。各带枪械。由北界乌拉特西公旗窜入沙金套海等处。抢掠焚杀旋即遁回乌拉特旗游牧。克蒙额现已咨令阿拉善旗。派兵会剿。并派官弁带队在石嘴子沿边一带。扼要探击即著克蒙额、谦禧督饬派出官军。实力剿捕。务将此股游匪悉数歼除。毋任纷窜。甯夏满绿两营。兵力单薄。不敷分布。著左宗棠酌拨队伍。迅速前往助守。以资厚集。将此由五百里各谕令知之。现月　　

○以正黄旗汉军都统安兴阿署镶红旗蒙古都统。译汉　　

○正红旗蒙古副都统伊昌阿。因病解职命仍食全俸。现月　　

○庚辰。谕内阁。惇亲王等奏玉牒告成。应行恭送尊藏盛京本。装潢完竣。奏闻一摺。现值恭纂穆宗毅皇帝实录圣训。著俟告成时。一并恭送盛京尊藏。现月　　

○又谕。毓橚等奏。直隶各州县欠交永济库租银请旨饬催等语。永济库支发款项。全赖各州县徵解租银接济。乃近来直隶、遵化、蓟州、丰润、三河、玉田、等州县。欠解新旧租银。为数甚钜实属玩延。现在该处待放各项。需款孔亟著李鸿章即饬藩司详查各州县欠项。勒限严催。务令设法徵解以供支发。现月　　

○又谕。本日内阁呈进山西巡抚曾国荃具题归化城客民耿姓毒毙田郭氏一本。票签内将余著议奏字样。误翻余依议。所有票签看本之中书侍读。著查取职名。交部议处。未经看出之大学士。著交部察议。现月　　

○命山东布政使李元华来京。以贵州按察使余思枢为山东布政使。贵州督粮道吴德溥为贵州按察使。现月　　

○以署镶白旗满洲副都统崇礼为正红旗蒙古副都统。礼部右侍郎志和。署镶白旗满洲副都统。译汉　　

○以正黄旗汉军副都统恩麟署镶蓝旗蒙古副都统。协修官王荣商恭纂　　

总纂官伍铨萃恭辑监修总裁世恭阅三月十五日正总裁那恭阅四月初八日专司藳本陆恭覆阅壬子五月初七日　　

徐恭阅三签六月十六日

　　

荣恭阅三签闰六月十四日副总裁唐恭阅一签七月二十六日　　

宗室宝恭阅十月初三日　　

郭恭阅四月十五日　　

熙月日初校修改上卷肆拾壹签吴思训恭校陈恭阅一签三月二十四日覆校修改上卷拾肆签徐承锦详校宗室麒月日总校修改上卷叁拾贰签商衍鎏总校蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之六十三　　

光绪三年。丁丑。十二月。辛巳朔。上诣钟粹宫问慈安端裕康庆昭和庄敬皇太后安。长春宫问慈禧端佑康颐昭豫庄诚皇太后安。至庚戌皆如之。内

起居注

　　

○蠲缓江苏长洲、元和、吴、吴江、震泽、常熟、昭文、昆山、新阳、娄、金山、青浦、武进、阳湖、无锡、金匮、江阴、宜兴、荆溪、丹徒、溧阳、太仓、镇尖、嘉定、太湖、靖江、华亭、宝山、二十八厅州县、暨苏州、太仓、镇海、金山、四卫、并镇江卫之泰州、泰兴、江都、甘泉、各屯田荒歉地方正赋杂课有差。现月档　　

○壬午。谕内阁。李鸿章奏、京城试办平粜。拟仍照原议。在正阳崇文门外设局办理。或交粮铺承买出粜。请饬各衙门会议一摺。著步军统领衙门、顺天府、五城御史、会同体察情形。妥速议奏。寻奏、照原议设局。从之。现月档东华录　　

○又谕。崇厚奏、请将纵贼窝盗之营弁、革职发遣等语。骁骑校富永、因与马贼李万碌堂兄系属姻亲。于李万碌被获时。胆敢徇私保释。候补防御闵得富、纵容胞弟闵得山窝留著名盗首王寅仑。并有造意分赃、及送与洋枪情事。实属罪有应得。富永、闵得富、均著革职、发往军台效力赎罪。以儆官邪。现月档　　

○以顺天府府尹张澐卿为宗人府府丞。朱签　　

○癸未。谕内阁。刘秉璋奏、已故知县政绩卓著、死事最烈、请旨宣付史馆、并吁恳赐谥一摺。已故江西鄱阳县知县沈衍庆、署鄱阳县事乐平县知县李仁元、前于咸丰三年七月。同在鄱阳县御贼阵亡。业经奉旨优恤建祠。兹据奏称、该故员等治行称最。遗爱在民。力守县城。死事惨烈。该县绅民呈请奏恳恩施等语。著照所请。将该故员等事实。宣付国史馆。编入循吏列传。以彰忠荩而顺舆情。至应否予谥之处。著礼部议奏。现月档　　

○江西巡抚刘秉璋奏、江省库款支绌。请将现解台湾之南洋经费。仍解两江。抵作现拨江苏新饷。从之。摺包　　

○以前顺天府府尹彭祖贤、仍为顺天府府尹。现月档　　

○甲申。以雪泽未沾。上复诣大高殿祈祷行礼。　　

○遣惇亲王奕誴诣时应宫。惠郡王奕详诣昭显庙。贝勒载治诣宣仁庙。贝勒载澂诣凝和庙拈香。现月档　　

○予前理藩院侍郎载鷟祭葬。现月档　　

○乙酉。穆宗毅皇帝忌辰。上诣　　

○奉先殿寿皇殿行礼。遣官祭暂安寝殿。内起居注　　

○以亏短兵米、革四川黔彭营都司侯昆山职。并勒追。摺包　　

○予四川阵亡绅团。施达德、殉难绅民郑国安、妇女张刘氏等分别旌恤如例。　　

○丙戌。孝惠章皇后忌辰。遣官祭孝东陵。　　

○调广西布政使勒方锜、为江苏布政使。以直隶按察使范梁为广西布政使。直隶津海关道黎兆棠为直隶按察使。现月档　　

○予四川节妇邓戴氏、浙江节妇邵赵氏、江苏贞女陈朱氏、旌表如例。

摺包

　　

○丁亥。谕内阁。谭钟麟奏、特参办理赈务不善之员、请旨革职各摺片。据称陕西富平县知县刘志同。并不遵照该抚批示。计口授粮辄听绅士之词。分设粥厂。该县地方辽阔。道远贫民不能得食。纷纷赴省呈诉。并称抽收麦粮。绅士与家丁有上下其手之弊。署高陵县知县陈衍昌。于饥民户口。及存放粮石。含糊开报。局绅刘瑞玉、总办捐麦事宜。武生耿士魁、经管义仓。有互相拨抵粮石之事。难保不通同作弊。该员毫无觉察。形同聋瞆。省城南关粥厂。该抚亲往察视。尚有饥民求赈。据该委员声称、此辈已经授粮。又求食粥。故未入册。嗣据该厂所报人数。两日内骤增七百余口。是该厂非滥即遗。且闻丁役有句通面铺、收少报多情弊等语。现在办理赈务。该地方官暨委员、应如何确查户口。核实散放。以期实惠及民。乃该员等并不认真经理。实堪痛恨。刘志同、陈衍昌、均著即行革职。提同各该县局绅质讯。如有串通舞弊情事。再行严参治罪。候补知县汪凤澐。委赴富平县帮同散赈。于该县办理不善。并不据实禀报。著摘去顶戴。南关粥厂委员候补知县何廉、费景范、候补典史兰继书、王寿臣、均著即行革职。提同丁役人等严讯。如有克扣赈粮。营私入己情弊。即由该抚奏明请旨、立置重典。以昭炯戒。　　

○谕军机大臣等、都察院奏、已革湖南知县马云、以挟嫌枉参等词、赴该衙门呈诉。据称该革员前在湖南派分岳常澧道差委。传闻道署差使。须讲使费。该道增寿生辰。道署门丁等需索银两。将该革员薪水扣抵。嗣因该门丁等、向教谕施大纶等索要规费。该革员回明增寿。讵该道因此挟嫌。于该革员赴署请假时。在门内谩骂。并纵令门丁等殴辱。旋经该道诬揭。致被枉参。惟该革员原呈、既称道署差使须讲使费。而该革员曾奉派石门会勘案件。殊属自相矛盾等语。该革员所控各节。是否属实。著李瀚章秉公确查。据实具奏。毋稍徇隐。革员马云、已令该部解往湖北备质矣。原摺呈著钞给阅看。将此谕令知之。现月档　　

○又谕。李瀚章奏、英国教士被殴。获犯饬认。并叠次辩论情形一摺。湖北武童在省城殴伤英国教士一案。该领事于三端之外。添出红夏县议处一层。自不得不切实驳覆。该关道与许士再三譬解。似稍领悟。既据该督奏称、告以如将鄂省查办此案实在情形、详报驻京使臣、当无异议亦经应允等语。即著李瀚章督饬该关道迎机开导。设法完案。务当迅速了结。以免日久另生枝节。将此由四百里谕令知之。现月档　　

○山西巡抚曾国荃奏、猗氏县武举武开基。乘机纠夥。抢夺粮食。得旨。武开基著即斥革。严审确情。按律定拟。摺包　　

○两江总督沈葆桢奏、上海机器制造局。支款纷纭。加以购物外洋。势难如期结算。工程未竣。亦难提款凑销。一年一报。殊觉棘手。嗣后报销。请以两年为限。从之。摺包　　

