<!-- { "loadSidebar": true } -->
○又谕、有人奏、直隶丰润县知县。于人命案件。办理草率。滦州民人张老虎即张文奎、开设赌局。在丰润县境内缉获后。夥犯拒捕致毙。该县不察虚实。将武举吕成勋详革。散役于四、何洛五含混定罪。又沧州土棍王鸿宾、句串吏役。讹诈乡民。该州任其蒙蔽。毫无觉察。均请饬查究办等语。著李鸿章按照原参各节。确切查明。据实具奏。原片二件。著钞给阅看。将此谕令知之。寻奏、丰润县知县张大中、承审命案。并无草率。沧州民王鸿宾、亦无句串吏役讹索情事。报闻。现月　　

○又谕、御史德本奏、兴平仓偷拉米石。请旨饬查一摺。据称兴平仓开放镶红旗甲米。放竣后。该仓书吏花户人等。句串仓匪李二、于七月十五日。偷拉米数百石之多。请将该仓监督等。惩办等语。著兴廉、游百川、按照原参各节。确切查明。据实具奏。原摺著钞给阅看。将此谕令知之。寻奏、查明兴平仓并无偷拉米石情事。报闻。摺包　　

○丁酉。谕军机大臣等、刚毅奏、徐州府属州县土乐税厘难以徵办情形一摺。览奏殊不可解。各省土药厘税。徵多报少。以江苏徐州为尤甚。该处官吏通同隐匿作弊。人言藉藉。前经特降谕旨。令刚毅遴派廉干司道大员。前往密查徵收实数。力除积弊。该抚宜如何激发天良。认真整顿。乃据奏称司道中无可派委。仍令徐州道府详查开报。以作弊之人。为查弊之事。是该抚先存弥缝之心。已可概见。所派同知一员。意存迎合。更不待言。所查各节。祗称砀山丰县收有雇勇等项经费数目。一似地方官向皆公正廉洁。从未私收土药税厘半文。将谁欺乎。又称该府八属。每年共约出土药一千万两。以苏省税厘章程计之。可得税厘二十五万两。何以一样办法。而独于该府一处。谓为设卡抽捐。糜费转多。种种掩饰。自相矛盾。后又谓罂粟虽未厉禁。亦不宜弛禁。以游移之词。为搪塞之计。所谓和盘托出者。竟若是乎。国课民生。理宜兼顾。此事核实查办。专在杜中饱之弊。绝不苛刻小民。况朝廷政崇宽大。不咎既往。前降谕旨甚明。该抚更何所顾忌。而甘受属员欺蒙。纯以空言塞责。殊负朝廷平日期许该抚认真办事之意。此事于各省税厘大有关系。断不准含糊了事。著曾国荃、刚毅、于司道中选派干练明决之员。迅即前往。破除情面。确切查明出产及私徵数目各若干。应如何在该府属设法核实抽收。力除中饱之处。由该督抚妥筹详细章程。奏明请旨定夺。刚毅务当与曾国荃虚衷商办。毋护前非。曾国荃亦不得以刚毅具奏在先。稍涉迁就。徐州道段喆、本日已降旨开缺送部引见。并著该督抚迅即遴员请补。将此谕令知之。寻署两江总督沈秉成等奏、查明徐州土药出产数目。并拟具收捐试办章程。下部议。摺包　　

○署热河都统恩良奏、验收挑穵旱河工竣。报闻。　　

○以均漕减赋。遗爱在民。予故江苏道员钱德承事迹宣付史馆立传。现月　　

○以遵命捐田赡族。予浙江候补巡检陆上达为其故父建坊。摺包　　

○纂修官章梫恭纂　　

总纂官熊方燧恭辑监修总裁世恭阅九月二十三日正总裁那月日专司藁本陆恭覆阅癸丑七月初七日徐月日荣月日副总裁唐月日宗室宝恭阅二月十三日陈恭阅七月二十一日熙月日郭恭阅三月十七日宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之二百八十八　　

光绪十六年。庚寅。八月。戊戌朔。上诣仪鸾殿问慈禧端佑康颐昭豫庄诚寿恭钦献皇太后安。至丁卯皆如之。记注　　

○护理甘肃新疆巡抚魏光焘奏、添设霍尔果斯驿站夫马。下部知之。摺包　　

○己亥。刑部奏、本年停止勾决。情重人犯。应否停办。得旨、著停办。现月　　

○以亏短银两。革前署浙江庆元县知县田获职。并勒追。摺包　　

○以捐银济赈。予浙江四品封职宋俊元等建坊。摺包　　

○抚恤琉球国遭风难民如例。摺包　　

○庚子。遣官祭文昌帝君庙。外记注　　

○谕军机大臣等、御史庆祥奏、棍徒小霸王魏七、南霸天张二、在各处诱买妇女。并招聚匪徒。设立赌局。请饬拏办一摺。著步军统领衙门、顺天府、五城御史、严密查拏惩办。现月　　

○以殉节惨烈。准原任直隶献县知县熊存瀚。原籍及寄籍专祠。列入祀典。事迹宣付史馆立传。从都察院请也。现

月

　　

○辛丑。谕军机大臣等、有人奏、畿东一带饥民。到处抢夺。三河县属尤甚。燕郊夏店等处。回民蠭起。聚众劫掠。扰害商旅。请饬拨勇巡逻等语。本年畿辅灾区甚广。难保无宵小乘闲抢夺情事。著李鸿章查明各处地方情形。饬属认真巡防弹压。毋任匪徒扰害滋事。应否派拨营勇之处。并著酌量办理。将此谕令知之。寻奏、三河等处。民情安谧。仍督饬驻防哨队。认真巡防弹压。报闻。摺包　　

○直隶总督李鸿章奏、遵覆御史何福堃条陈挑浚永定河、及另筑长堤。皆难兴办。报闻。廷寄　　

○以记名副都统增祺为齐齐哈尔副都统。　　

○命察哈尔都统奎斌在紫禁城内骑马。现月　　

○予故齐齐哈尔副都统禄彭恤典如例。现月　　

○以捐银助赈。予大学士张之万、为其故祖父母、江苏松江府海防同知刘元楷、为其故祖母故母故妻、各建坊。摺

包

　　

○壬寅。谕内阁、潘祖荫等奏、沥陈顺属灾赈情形一摺。近畿一带。本年水灾甚重。叠经赏给银米。俾资赈济。兹据奏称灾区太广。饥民众多。转瞬严寒。生路更窘。览奏情形。殊深悯恻。加恩著再赏给粳籼米十万石。由京仓拨给。作为顺天各属冬春赈需。交潘祖荫等分拨各厂煮粥散放。朝廷拯恤灾黎。有加无已。潘祖荫等当督饬官绅。认真经理。务期实惠及民。毋任稍有弊混。所赏米石。著仓场侍郎督饬各仓监督。认真查察。务须乾洁可食之米。傥有搀和短少情弊。即著潘祖荫等据实奏参。另片奏、普济堂资善堂两厂。请加赏米石等语。著于年赏之外。加赏粟米三百石。以惠穷黎。现月　　

○谕军机大臣等、顺天府奏、现办赈抚情形。恳加赏米石一摺。本日已明降谕旨。赏米十万石。俾资赈抚。惟办赈总以清查户口。核实散放为主。原奏仅称灾民众多。银米不敷甚钜。并未将被灾村庄若干。应赈户口若干。详细声叙。所称绅士好行其德。协同办赈。亦未将官绅如何分投办理。彼此不致重复遗漏之处。缕晰具陈。深恐漫无定章。远近灾民。未能均沾实惠。朝廷不惜仓储库款。加惠穷黎。惟恐一夫失所。现在灾区甚广。为日方长。必须统筹豫计。认真核办。方得实际。现距开办急赈。已将两月。实在被灾户口。究竟若干。亦应查报清晰。以后官赈义赈。如何分别散放。实力稽查。俾免牵混虚糜之处。著潘祖荫等悉心筹画。详晰覆奏。将此谕令知之。寻顺天府奏、分派官绅筹办赈抚情形。并缮呈被灾村庄户口清单。报闻。现月　　

○顺天府奏、西红门地方。应另设粥厂。从之。现月　　

○河东河道总督许振祎奏、节交白露。黄河两岸大势将定。可望安澜。得旨、览奏欣悉。仍著加意防守。毋稍疏懈。摺包　　

○甲辰。外火器营奏、勘估房闲墙垣旱河各工银数应由何处承修。得旨、即著该营承修。现月　　

○长江水师提督李成谋奏。巡阅营伍事竣。并交卸总统兵轮船事务。报闻。摺包　　

○乙巳。上亲诣醇亲王府视疾。现月　　

○谕军机大臣等。给事中金寿松奏。顺直被灾太广。请饬宽为筹备一摺。著户部议奏。现月　　

○又谕。给事中金寿松奏。匪徒狼狈李二等句串吞赈。请饬拏办等语。著步军统领衙门、顺天府、五城御史、严拏究办。现月　　

○上以祭社稷坛。自是日始、斋戒三日。史馆谕档　　

○丙午。太宗文皇帝忌辰。遣官祭昭陵。　　

○谕内阁、溥龄等奏。应行急修工程。请派大臣查验一摺。东陵殿宇库房河道桥梁泊岸应修各工。著派徐树铭敬谨查勘。奏明办理。现月　　

○谕军机大臣等、有人奏、热河土默特旗、已革护卫巴拉楚克。招聚矿匪。扰害地方。并欺该贝子年幼。盗用印信。移会朝阳县。派役协助。该县不允。乃径率矿匪恣意抄掠无辜。请饬拏交该盟长究办等语。著德福按照所奏各节。确切查明。严拏究办。据实覆奏。原片著钞给阅看。将此谕令知之。寻德福奏、遵旨查拏矿匪。派员前往密访情形。先行奏闻。得旨、即著严拏巴拉楚克到案。讯明究办。寻又奏、遵查巴拉楚克参款。据实覆陈。得旨、巴拉楚克参款。既据查无其事。著交该旗严加管束。毋庸再送理藩院覆讯。

摺包

　　

○守护东陵大臣溥龄等奏、被雨坍塌陵寝殿宇。应修工程。除请钦派大臣查勘办理外。所有各内关防八旗礼部等衙署档案房科等处。工程既多。情形又重。需款甚钜。永济库无款可拨。请饬直隶督臣筹拨银两。得旨、即著咨行直隶总督。照数筹拨。摺包　　

○光禄寺卿裴荫森、因病乞休。允之。现月　　

○以笃学纯行。予四川彭县三品封职儒绅曾昭时议叙。

摺包

　　

○以堵合山东齐河县境高家套民埝竣工妥速。查销山东巡抚张曜降三级留任处分。予在事出力人员副将钟仕杰等、升叙开复赏还顶戴有差。现月　　

○以河工异常出力。准道员张上达查销议处。员外郎多培送部引见。选用知府李正荣等、以道员选用。摺包　　

○以战功卓著。予故甘肃新疆喀什噶尔提督谭上连。照军营立功后积劳病故例赐恤。战绩宣付史馆立传。并附祀陕西甘肃新疆左宗棠专祠。从护理新疆巡抚魏光焘请也。　　

○以捐田资助书院膏火。予四川黔江县孀妇张任氏建坊。摺包　　

○丁未。秋分。夕月于西郊。遣肃亲王隆勤恭代行礼。宣宗成皇帝诞辰。上诣奉先殿寿皇殿行礼。早事　　

○祭先师孔子。遣大学士福锟行礼。记注　　

○以欠缴银两。革已故代理福建长乐县知县彭达孙职。并勒追。摺包　　

○戊申。祭大社大稷。上亲诣行礼。　　

○太祖高皇帝忌辰。遣官祭福陵。黄绫本　　

○谕内阁、刘瑞祺奏、甄别庸劣不职州县等语。山西代州直隶州知州余振芳、办公竭蹶。难资表率。著以通判降补。灵邱县知县张建功、听断粗率。擅用非刑。岳阳县知县舒清阿、阘茸无能。纵容丁役。均著即行革职。平陆县知县江际清、才具庸钝。文理尚优。著以教职选用。现月　　

○以亏款延缴。革已故署山西偏关县知县丁嘉琳职。籍产备抵。现月　　

