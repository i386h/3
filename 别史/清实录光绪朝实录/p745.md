<!-- { "loadSidebar": true } -->
○又谕、户部总理各国事务衙门奏、各省关欠解东北边防经费。请旨严催一摺。据称本年各省关应解东北边防经费。除解到及报解启程外。尚欠解银五十三万两。请饬速解。并补解历年积欠银两等语。此项经费。关系边防要需。何得任意延欠。著该将军督抚按照单开本年未解及历年欠解银数。赶紧筹解。傥再迟延。即著户部照贻误京饷例指名严参。原单均著钞给阅看。将此由四百里谕知福州将军。及各该督抚。并传谕粤海关监督知之。现月　　

○又谕、荣禄等奏、遵旨挑选旗兵实在人数一摺。此项旗兵四千人。著归入前次载漪敬信所选营兵内。一同训练。并著添派礼部右侍郎刚毅。会同办理。洋务　　

○又谕、德生奏、谢赏福字蟒袍等件恩摺。此次赏件。系皇太后颁发。该监督未经另具谢恩摺。殊属不合。著传旨申饬。现月　　

○又谕、电寄李鸿章、前叠据电报。余虎恩十营。于十月二十四日到清江。熊铁生十营。于十月初十日由鄂启程。吴元恺四营。于十月二十五日由河南启行。申道发四营。于十月二十八日到郯城。宋朝儒四营。于十月二十五日到郯城。杨金龙两营一哨。于十月初九日由江甯启行。现在均未到防。显有观望迁延情弊。著李鸿章分电沿途各督抚。严催各该将领等、迅速趱行北上。傥查系有意玩延。即著严参惩办。电寄　　

○又谕、电寄李鸿章、革员卫汝贵。早经据报起解。迄今日久未据解到。近闻卫汝贵潜赴天津逗遛。如果属实。尤属大干法纪。著李鸿章确查该革员现在行抵何处。迅催押解员役。赶紧解交刑部。毋得刻延。电寄　　

○又谕、电寄宋庆、李鸿章奏、据周馥电报。海城失守辽沈电线。又为贼断。览奏殊深愤懑。现在岫岩之贼。绕出宋庆之后。铭毅各军。两面受敌。军情危急。倭贼向以包抄夹系为得计。宋庆当会合诸军。严密防范相机堵剿。章高元现驻盖平。御金复之贼。宋庆相去不远。应彼此声势联络。以杜分窜。是为至要。电寄　　

○又谕、电寄宋庆、宋庆自南援金旅以来。布置军事。支拄危局。具有条理。现当新军未集。倭又添兵既据海城。又绕出该军之后。宋庆以孤军处东南两寇之闲。关系奉省大局。务当熟筹进止。稳慎图功毋坠敌人诡谋。以慰朝廷廑注。勉之慎之。电寄　　

○又谕、电寄邓华熙、刻下北路军情紧要。需用枪械甚急。现由镇江运赴清江前进。著邓华熙即在清江设立转运局。派员经理。多备车辆。俾解到军火。源源运送。一面由天津粮台。雇用车辆。前往接运。电寄　　

○直隶总督李鸿章奏、永定河工。岁款不敷。请将浚船经费。暂办桩料以裨要防。下部知之。摺包　　

○又奏、验收河运漕米。按营搭放以济军食。下部知之。

摺包

　　

○秀吉出差。以镶黄旗满洲副都统芬车。署正蓝旗满洲副都统。明发　　

○准江甯驻防协领成鹤、赴山海关襄办副都统沙克都林札布营务。摺包　　

○以河海并运。全漕告竣。予仓场侍郎祥麟许应骙议叙。　　

○癸巳。谕内阁。前因旅顺失守。谕令李鸿章查明总办船局道员龚照玙、有无潜逃或众情事。旋据李鸿章覆奏。请将龚照玙革职留营效力。当经革职不准留营。惟该员总理船局工程。兼办水陆营务。久驻旅顺。当倭氛逼近之时。不能联络诸军。同心固守。迨船隝失陷。避至烟台。仅予革职。不足蔽辜。已革道员龚照玙、著即拏交刑部治罪。其分统各军。驻守旅顺之记名提督卫汝成、黄士林、云南临元镇总兵姜桂题、记名总兵程允和、至今尚无下落。著李鸿章迅速查明覆奏。赵怀业前已革职。拏交刑部治罪。该革员现在何处。并著速即查拏解部。洋务　　

○又谕、裕禄奏查明官军退出岫岩情形。据实覆陈一摺。已革副都统丰升阿。已革提督聂桂林。昨因在析木城遇敌。又复溃退降旨。将该革员等拏交刑部治罪。兹据裕禄奏称、十月十九至二十一等日。倭兵叠扑岫岩州城。丰升阿聂桂林等军。督队堵剿。乃遽退出岫岩至龙凤峪一带。竟置州城于不顾。实堪痛恨著刑部归入前案。一并按律定拟具奏。守备周鼎甲、参将金得凤、张占魁、接仗不力。均著先行革职。金得凤、张占魁、并著撤销勇号。仍责令该三员随营效力。以观后效。洋务　　

○又谕、宋庆奏、遵旨查办统将被参各节。据实覆陈一摺。已革甘肃甯夏镇总兵卫汝贵、平时待兵寡恩。此次赴朝鲜援剿。不能约束弁勇。纵令到处骚扰。以致民人怨谤。种种置状。实为偾事之尤。卫汝贵业经降旨革职拏问。著李鸿章、裕禄懔遵叠次谕旨。查明该革员行抵何处。严饬押解员役。迅即解交刑部治罪。毋许逗遛。已革直隶提督叶志超、由公州退回平壤。并未接仗。沿途所报战状尽系虚捏。迨行抵平壤。又复漫无布置。即行溃退其时安州尚有马步八营。可为策应该革员并不扼守安州。乃竟退过鸭绿江。实属统驭无方大负委任。革职留任海军提督丁汝昌、统领海军多年。自倭人启衅以来。叠经谕令统领师船。出海援剿。该革员畏葸迁延。节节贻误。旅顺船隝。是其专责。复不能率师援救。实属恇怯无能。罪无可逭。叶志超、丁汝昌、均著拏交刑部分别治罪。洋务　　

○谕军机大臣等、电寄李鸿章、据电奏、据周馥电称、章高元等兵单。营口以西空虚。大局可虑。李光久三营。本日始由关启程。陈湜十营。尚未接报行期等语。现在海城失守。倭氛愈逼。宋庆、章高元等、待援十分紧急。前令陈湜、李光久出关。应即日拔队。何迟至数日。尚未启程。殊属延玩。著李鸿章传谕催令该臬司等、星速前进。傥再迁延观望。致滋贻误。定即从严参办不贷。电寄　　

○又谕、电寄宋庆、李鸿章电称、海城倭匪甚多。宋庆拟率队至纺瓦寨。设法剿办。傥贼已赴牛庄。当乘其后痛剿等语。现在倭分数股肆扰。均去牛庄营口甚近。营口以西。无兵堵御。宋庆当相机防剿。总以杜其西窜为要。昨谕令与章高元互相策应。近日金复之贼。有无蠢动。并著随时探闻。电寄　　

○又谕、电寄张之洞、据电奏、拟饬韩庆云募勇三营。归其统带。于松沪一带。扼要驻扎等语。著照所请行。电寄　　

○又谕、电寄李秉衡、邓华熙电称、清江遵设车船局。派员赴汴雇备骡车百辆。山东亦于兰山设局接替。惟该县仅备独轮手车三百辆。未备骡车。其重大军械等件。有必须用骡车者。无可替换。恐误军行等语。著李秉衡派员添雇骡车。或驮马。速赴兰山接替。勿稍延误。电寄　　

○帮办北洋军务四川提督宋庆奏、已革金州副都统连顺。请留营剿贼。以赎前愆。得旨、连顺已有旨准其留营效力矣。

摺包

　　

○又奏、前叶志超所统芦榆淮练等军。及卫汝贵所统盛军。自派员接统后。现已补齐原营人数。枪械敷用。报闻。摺包

　　

○两广总督李瀚章奏、筹拨枪弹。解赴北洋应用。报闻。

摺包

　　

○安徽巡抚福润奏。酌定北上练军饷章。需款支绌。请拨漕折银两以资接济。如所请行。摺包　　

○又奏、耗羡不敷支用。请于岁拨五万外。再拨一万。归入耗羡项下备用。下部知之。摺包　　

○山东巡抚李秉衡奏、本年豆麦收成歉薄。各属应徵漕豆漕麦。请援案改徵粟米。从之。摺包　　

○打牲乌拉总管云生奏、请饬拨枪械办防。得旨。打牲乌拉。向无请领军火之案。该处亦无防务。所请饬拨枪械。著毋庸议。摺包　　

○命奉恩镇国公溥龄、守护东陵。摺包　　

○予军营病故贵州贵东道英自发恤典如例。早事　　

○甲午。谕内阁、昆冈等奏、请＜闲＞员署理对引大臣一摺。福锟现在请假。所充对引大臣。著派熙敬署理。此次该衙门咨取堂衔。开单请＜闲＞。何以祇有四员。嗣后各项差使。凡有应行＜闲＞派人员。均著全行开列。以杜规避。现月　　

○谕军机大臣等、顺天府奏、请赏敬节会善堂米石等语。此次著照所请。赏给仓米二百石。交顺天府给领。嗣后仍著广仁堂所请米石内。酌量分拨。此外各善堂。均不得于年例请赏外。逐渐加增。以示限制。现月　　

○又谕、电寄张之洞、电已悉。著照所请。准其以汉阳镇总兵高光效、与瓜州镇总兵谢浚畬、田镇营副将许贵庆、与江阴副将李全彪、互相调署。湖北差委之记名提督刘鹤龄、张仲春、湖南候补道陈允颐、广西候补道冯相荣、并准张之洞调赴江南差遣委用。电寄　　

○又谕、电寄李鸿章、昨降旨。将丁汝昌拏问治罪。海军统帅需人。著李鸿章于海军将领中。详加遴选。据实保奏。候旨擢用。李和、杨用霖二员。管驾海舰。素称得力。道员徐建寅。近往威海察看船只。据丁汝昌电、颇称其能。此数人才具能否擢授提镇。抑或暂令署缺。察其果能胜任。再予除授李鸿章应悉心酌度。迅速覆奏。美国投效二人。自述十事。言虽近诞。惟西人向多幻术。无妨试验虚实。并著李鸿章派员切实试看。有无明效。再行奏覆。威海为我军诸舰当驻之所。防御尤关紧要。镇远一艘。前饬令加工修补。何时可以竣工备用。并著先期电覆。电寄　　

○神机营奏、军务需款。库存不敷垫放。请饬部拨银二十万以资接济。得旨、著准由户部如数拨给。摺包　　

○四川总督刘秉璋奏、川省京协各饷。需用甚钜。请再办光绪二十一年按粮津贴。以资接济。下部知之。摺包　　

○又奏、遵解外洋枪械。由两江接运至京应用。下所司知之。摺包　　

○两广总督李鸿章奏、部定金价。不敷太多。难以采办。仍恳按照时价。据实开报。下部议。摺包　　

○察哈尔都统德铭奏、发解商都马匹。启程日期并遵解山海关军营马匹数目。报闻。摺包　　

○以前甘肃凉州镇总兵闪殿魁。为四川建昌镇总兵官。现

月

　　

○加赏西城资善暖厂籼米四百石。同仁东南西三暖厂仓米各二百石。现月　　

