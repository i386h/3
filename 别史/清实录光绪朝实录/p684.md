<!-- { "loadSidebar": true } -->
○癸丑。礼亲王世铎等奏、明岁庆典各宫殿门神对联。是否用朱红纸。得旨、一切应用对联。均用朱红纸书写。摺包　　

○以前山东布政使王毓藻为四川布政使。　　

○以招摇讹索。革广东试用府经历刘集勋职。　　

○甲寅仁宗睿皇帝诞辰。遣官祭奉先殿。早事　　

○以不知自爱。革四川理番厅卓克基土司恩布色朗职。摺包　　

○以捐助义田。予四川酆都县绅士候补知府曾溥为其父母建坊。摺包　　

○乙卯。以翰林院侍讲学士唐景崇为内阁学士。兼礼部侍郎衔。外注　　

○丙辰。云贵总督王文韶等奏、越南游匪滋扰。派员剿办情形。得旨、著督饬派出员弁。迅速剿办。毋任蔓延。摺包　　

○命户部左侍郎崇礼、仓场侍郎许应骙、在紫禁城内骑马。　　

○丁巳。上奉慈禧端佑康颐昭豫庄诚寿恭钦献皇太后幸颐年殿。侍晚膳。至己未皆如之。　　

○戊午。慈禧端佑康颐昭豫庄诚寿恭钦献皇太后万寿圣节。遣官祭太庙后殿。奉先殿。上率王以下文武大臣。诣慈宁门行庆贺礼。众官于午门外行礼。外记　　

○己未。谕军机大臣等。内务府每年借拨户部款项。约银五六十万两。嗣后著户部按年于各省关项下另筹银五十万两。解交内务府应用。并传谕内务府、有此专款。毋得再请由部借拨。现月　　

○壬戌。谕内阁、容贵等奏、武围人数不均。据实陈明。请旨饬查。并申明旧例一摺。著兵部、顺天府、查明覆奏。现月　　

○顺天府府尹孙楫奏、近畿河患日深。亟应及时修治。得旨、著户部、工部会议具奏。现月　　

○癸亥。谕军机大臣等、给事中唐椿森奏、京师城厢内外。窃案叠出。甚至白昼攫夺。黑夜抢劫。并有持刀恐吓。施放洋枪情事。辇毂之下。捕务废弛至此。实堪痛恨。本年近畿一带。灾民众多。现届严寒。尤恐不法匪徒。乘闲窃发。亟应严加防范。著步军统领衙门、顺天府、五城御史、随时实力稽查。遇有窃盗之案。立即严拏赃贼。务获究办。并严惩兵役包庇。豫侦窝盗处所。认真拏办。以清盗源。而安良善。现月　　

○以工部左侍郎汪鸣銮为顺天武乡试正考官。翰林院侍读学士吴讲为副考官。　　

○甲子。盛京将军裕禄等奏、请修理盛京堂子东塔西塔两寺庙宇要工。如所请行。摺包　　

○安徽巡抚沈秉成奏、援案更造留防水师炮船。下部知之。摺包　　

○以刑部右侍郎裕德为会典馆副总裁官。现月　　

○命礼部尚书昆冈教习庶吉士。现月　　

○以缮办档册告竣。予内阁中书连文冲等升叙有差。现月　　

○以办事勤奋。予军机处章京员外郎多寿等奖叙有差。摺包　　

○以捐款助赈。予安徽泗州学正丁翰清为其父母建坊。摺包　　

○乙丑。赏闲散宗室觉罗人等一月钱粮。其宗室觉罗孤寡。加赏半月钱粮。现月　　

○赏京师八旗及绿步各营官兵半月钱粮。现月　　

○蠲免直隶通、三河、武清、宝坻、蓟、香河、甯河、霸、保定、大城、固安、永清、东安、大兴、宛平、良乡、房山、涿、顺义、怀柔、密云、滦、卢龙、安肃、安兴、新城、博野、蠡、雄、高阳、献、任邱、天津、青、静海、盐山、丰润、玉田、饶阳、三十九州县灾重地方粮赋。其乐亭、清苑、容城、河闲、肃甯、吴桥、隆平、武强、安平、昌平、望都、完、沧、南皮、无极、邯鄂、鸡泽、开、东明、长垣、二十州县被水村庄丁粮课租并缓徵。现月　　

○丁卯。以霜降安澜。发大藏香十五枝。交漕运总督松椿祗领。虔诣河神庙祀谢。现月　　

○以有功地方。予故广东水师提督方耀建祠。从两广总督李瀚章等请也。摺包　　

○戊辰。谕内阁、庆裕奏、热河兵米。拟请采买。仍放本色一摺。热河旗营兵米。著照所请。准其循照成案。饬商采买。仍放本色。该都统当严除弊端。毋使商民稍有苦累。现月　　

○谕军机大臣等、有人奏、京南黄村地方。日来新城雄县等处饥民。扶老携幼。菜色可怜。风雪天寒。无所楼止。该处被水较重。放赈一次。充食数日而罄。黄村粥厂。人多款绌。外来饥民。无所得食。纷纷到京。京城粥厂。骤增多口。亦虑不敷。请于各该处地方筹设粥厂暖厂一摺。另片奏、直省举办积谷孳息。原以备荒。乃被灾各州县。仍未将积谷救荒。请酌筹散放等语。本年水灾既广。饥民众多。应如何于被灾较重地方。添设粥厂暖厂。及散放积谷生息之处。著李鸿章酌量情形。妥速筹办。以拯灾黎。原摺片均著钞给阅看。将此谕令知之。现月　　

○又谕、恭寿、刘秉璋奏、甘省拉布浪寺。侵占川番各寨。请饬严办一摺。据称甘省查办番案拉布浪寺嘉木□□羕。窝藏匪犯棒周。串同抢劫。纵令黑窝香错等、率兵侵占焚掠。杨昌浚等漫无觉察。以致案久未结。请饬勒令该寺退还各寨。撤回管寨喇嘛。并严办带兵焚掠之黑窝等语。此案前经谕令杨昌浚等、派员认真查办。并令恭寿等会商妥办。不得互相推诿。兹据恭寿等所奏各节。是拉布浪寺显有欺诳刁抗情形。亟应撤底查究。以遏乱萌。即著杨昌浚等。按照川省所指各节。懔遵前旨。确切查办。迅速覆奏。不得稍涉回护。致干咎戾。恭寿等摺。著钞给杨昌浚、奎顺、阅看。将此各谕令知之。现月　　

○又谕、有人奏、四川吏治。蠹蚀污浊。请饬查办一摺。据称四川总督刘秉璋、信用候选道徐春荣、署提督钱玉兴二人。招摇纳贿。知县陈锡鬯等、声名狼藉。官运局本。该委员侵蚀馈送。又所属州县。设立私卡。瘐毙民人。防营弁勇。暗通会匪。劫案叠出。列款纠参等语。著谭继洵驰驿前往四川。确切查办。据实具奏。原摺著钞给阅看。将此谕令知之。现月　　

○又谕、有人奏、湖南衡阳县民人左海门家、及衡州府城钱店被劫。杀伤男妇。抢去钱物甚钜。事主具控。官皆不理。清泉一带。劫案叠出。乡民获盗送官。甫经解到。旋即释放。以致攻剽益甚。民不聊生等语。州县纵盗殃民。殊堪痛恨。著吴大澂严饬所属。认真缉拏。迅速破案。以靖地方。并著将缉捕不力之州县。指名参办。毋稍姑容。原片著钞给阅看。将此谕令知之。

现月

　　

○四川总督刘秉璋奏、请将重庆关洋税。拨作靖西关岁需经费。下所司议。摺包　　

○热河都统庆裕奏、喀拉沁多罗郡王旺都特那木济勒呈称、蒙古地方。近年水旱频仍。连遭荒歉。所垫兵饷勇粮。恳请代奏偿还。得旨、所有喀拉沁旗垫过兵饷。准由户部拨还。朱批摺奏　　

○命镇国将军载津第一子名溥佖。外记注　　

○以湖广总督张之洞兼署湖北巡抚。现月　　

○己巳。直隶总督李鸿章奏、恭逢庆典。率同直隶提镇司道等、报效银三万两。又奏、长芦盐商杨俊元等、报效银十万两。得旨、准其报效。听候部拨。摺包　　

○以亏短银粮。革已故甘肃平罗县知县陈季芳职。并勒追。摺包　　

○以捐助善堂银两。予广东候选同知吴若珍等、各为其父母建坊。摺包　　

○庚午。命马兰镇总兵英廉留京当差。以正黄旗汉军副都统文瑞为马兰镇总兵。兼总管内务府大臣。现月　　

○以欠款缴完。复广东暂革茂名县知县李荆门官。

摺包

　　

○辛未。以前凉州副都统德魁为正黄旗汉军副都

统。外记注　　

○壬申。谕军机大臣等、给事中徐树钧奏、永定河患。亟宜设法疏浚一摺。据称近年永定河决愈甚。为害愈深。上游加筑石岸。尚未竣工。下游处处淤塞。不挑中洪。河身不容。不浚下游。尾闾不畅。似宜逐渐设法。量力补救。请饬直隶总督。每年就近抽调淮练各军。会同道厅。分段挑穵。由户部每年筹银六万余两。作为犒赏津贴之用等语。著户部李鸿章。妥议具奏。原摺均著钞给阅看。将此各谕令知之。寻奏、应毋庸议。

现月

　　

○予故江西按察使周玉衡等专祠列入祀典。从江西巡抚德馨请也。摺包　　

○癸酉。太宗文皇帝诞辰。遣官祭奉先殿。记注　　

○甲戌。出使俄德奥和国大臣许景澄奏、新疆省南路以和阗为极边。其地绵亘二千余里。西洋人通称为昆仑山。光绪十六年。俄国地里会遣矿学人博格达诺委趐。前往该处详测金矿所在。著有图说。计自和阗州至克里雅城。得矿三处。曰玉陇哈什河。曰策勒村。曰克里雅角。克里雅以东。得矿五处。曰索尔戛克。曰乌鲁克河。曰阔帕。曰莫罗札河。曰池曰干河。均在昆仑山北麓。逾山以南。得矿一处。曰坎波拉克。凡九处。其金砂或凝结岩壁。或随山水冲注。土民赴采者。约及二千人。日可出金五十余两。诚能就已开矿地。由官设厂经理。数年而后。财用渐裕。可省中原输挽。似应按照该俄人所述各矿情形。覆加查察。庶于边情地利。得有确徵。下所司议。随手　　

○乙亥。谕军机大臣等、户部奏、豫拨来年京饷一摺。历届京饷。均系年前豫拨。光绪二十年京饷。该部拟在地丁盐课等款内指拨银七百万两。请饬各该省关于来年分批起解等语。京饷关系紧要。现经该部就各省关情形。酌量指拨。自应遵照奏定数目。源源报解。以应要需。著该将军督抚监督等、务于接到部文后。分批赶解。限于来年五月前解到一半。十二月初闲。全数解清。不准截留改拨。藉词延误。傥届限不到。即著该部照奏定章程。指名严参。原单均著钞给阅看。另片奏、光绪二十年内务府经费。拟拨盐课茶税等款。共银六十万两。请饬依限完解等语。除闽海关常税银十万两。应径解北洋。并各省关。应还部库垫放银二十万九千二百余两。应由指拨各款内匀解部库外。下余银二十九万七百余两。著该将军督抚监督等、务于来年开印后陆续径解内务府交纳。仍限六月前解到一半。十二月初闲。埽数解清。不准稍有蒂欠。现月　　

○又谕、户部奏、豫拨筹备饷而一摺。据称甲午年筹备饷需。共指拨银二百万两。请饬依限报解等语。此项饷银。关系紧要。著该将军督抚监督等、按照指拨银数。六来年四月前解到一半。十月内全数解清。毋稍迟逾。现月　　

○又谕、户部奏、请催解京饷一摺。本年京饷。原拨续拨共银八百万两。截至九月底止。除划拨截留解到报解起程等款外。尚欠解银一百九十三万九千余两。现在部库存项无多。一切放款。为数甚钜。所有各省关欠解京饷。亟应全数报解。以济要需。著各该将军督抚监督等、各将欠解银两。迅即照数依限提前解部。统于年内埽数解齐。傥敢诿卸拖欠。即由户部指名严参。现月　　

