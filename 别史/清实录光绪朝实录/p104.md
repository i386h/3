<!-- { "loadSidebar": true } -->
○己亥。总理各国事务衙门奏。出使日本国大臣。升用翰林院侍讲何如璋。出使德国大臣光禄寺少卿刘锡鸿。应遵照奏定出使章程。作为二等。何如璋刘锡鸿俱系五品。拟请均照四品充二等者。月给银一千两以示体恤。从之。摺包　　

○以捐输乌里雅苏台城工银两赏还三音诺彦部落、札萨克多罗贝勒锦丕勒多尔济、郡王衔。明发　　

○以贪鄙谬妄。革江西都司张寿明职。永不叙用。随手　　

○庚子。以历次剿办吉林山匪马贼出力。予黑龙江副管全福等、记名开复。赏长春厅理事通判萨呢扬阿等。花翎余升叙加衔有差。摺包　　

○予吉林节次剿贼阵亡受伤。披甲民勇色木车棱等二十八员名。分别恤赏如例。摺包　　

○辛丑。以甘霖叠沛。上诣大高殿行礼报谢。　　

○遣惇亲王奕誴。诣时应宫。恭亲王奕。诣昭显庙。惠郡王奕详。诣宣仁庙。贝勒载治。诣凝和庙。拈香。内记　　

○谕内阁。沈葆桢吴元炳奏。遵查已革知县。胪呈各款。均无确据。就案详核定拟一摺。此案已革江苏铜山县知县许诵宣。因李刘氏命案。并不详验。经尸属告发后。闻将参劾。疑为道员吴世熊、与知县蒋志拔合力倾陷。胪列各款。向该督衙门呈递现经吴元炳、确切查明。据称所呈古文二篇。系属私家刊刻。不足为据。钞录致蒋志拔、三函。则据蒋志拔、呈明。并无其事。函内所称吴世熊、轻纵土匪各节。悉属虚诬。该革员因病未能到案。现经确查定拟。请旨办理等语。许诵宣、因玩视命案被参。辄敢摭拾他端。封递文函。意图挟制。实属居心狡诈。许诵宣、业经革职。著从重发往军台效力赎罪。吴元炳另片奏、查明该革员所称沈葆桢家丁在徐州挟妓饮酒一节。实系误听传闻。其为虚捏无疑等语。即著毋庸置议。现月　　

○以正黄旗汉军都统安兴阿署正白旗蒙古都统。刑部尚书皂保署正红旗满洲都统以镶黄旗汉军都统成明署左翼前锋统领。镶黄旗蒙古副都统阿昌阿署镶蓝旗护军统领。明发　　

○壬寅。以镶黄旗汉军副都统崇绮署镶蓝旗满洲副都统。明发　　

○以庆阳城陷殉难。予外委陈凤鸣议恤如例。随手　　

○乙巳。两广总督刘坤一等奏。广东府属北海地方。添开通商口岸。据总税务司赫德呈报。已调派税务司速赴新任。会同地方官商办。旋据廉州府知府冒澄。署合浦县知县谢镜澄。会同税务委员祁兆熙。禀称北海新关。已于本年二月十九日开办。通商以后。商民安堵。地方静谧。报闻。摺包　　

○丙午。谕内阁。前据载钢等奏。霸州、旧有陵糈营田。请饬交出。当谕令李鸿章等查勘具奏兹据奏称该州营田。本系民地。先由总督派员经理。嗣于道光十一年。奉旨归该州自行经管。所收之米。按额运解易州。以备西陵官员俸糈之用、等语。此项地亩。既据查明向归地方官经管。即著仍照旧章办理。并著督饬该知州认真整顿。傥有藉词延欠亏挪情事。即行据实奏参。现月　　

○又谕。御史沈鋐奏各省灾歉叠见。请饬内外臣工勤求治理一摺。本年江苏安徽、蝗蝻为患。叠经谕令沈葆桢等。督饬摉捕。福建、广东、均被水灾。山西、亢旱尤甚。亦经谕令该督抚妥筹。抚恤兹据该御史奏称。湖南广西、亦遭水患。陕、甘、亦复苦旱。东、豫畿辅。并有飞蝗。苏浙。地方。猝遇大风。有塌倒房屋。损坏船只之事。览奏实深廑系。朝廷轸念民依每遇四方水旱偏灾。宵旰焦劳时深修省。际此灾祲叠见内外臣工。自应共矢公忠。力图补救各直省督抚。身膺疆寄。于吏治民生。尤应力戒因循。认真整顿闾阎疾苦。务当曲为体恤。属吏欺蒙。必须随时惩办。庶几上理日臻。自足以迓和甘而消沴戾。其现在被灾各省。轻重情形若何并如何筹办之处。著该督抚据实具奏。以慰廑念。现月　　

○又谕。都察院奏、湖北民人胡佐怀。以蒙例坏法等词。赴该衙门呈诉。据称该民人之父胡士礼。前被詹启纶殴毙一案。詹启纶业经奉旨绞候。旋有营官吴东山、主使詹焕章来京。商通提塘田明经等、为詹启纶营脱罪名。适有御史邓庆麟、具奏军营官弁获罪。例许声叙詹焕章吴希之、在刑部。及黄安县本籍。捏呈詹启纶家阵亡有人并有田明经等。持邓庆麟奏稿到詹家索银之事等语。案关人命重情朋谋脱罪牵涉言官。虚实亟应彻底根究。著交刑部严行讯究务得确情。所有在逃之吴希之詹焕章著步军统领衙门、顺天府、五城直隶总督、一体严拏务获归案审讯。御史邓庆麟著听候传质。现

月

　　

○又谕。刘坤一奏。捐建忠义祠。请饬春秋致祭一摺。两广总督刘坤一。捐赀为旧部阵亡病故楚勇。在原籍新甯县建立忠义祠。著俟工竣后。由地方官春秋致祭。以慰忠魂。现月　　

○又谕。刘坤一、张兆栋奏。特参知府各员一摺。广东雷州府故府崇龄。罗定州知州黄光周。藉差逗遛。有旷职守。崇龄著开缺回省当差。黄光周著勒令休致。清远县知县郑晓如。年力就衰。行为荒谬。著勒令休致。候补知县邓复兴。性情粗暴。舆论沸腾。著即革职以肃官方。现月　　

○丁未。遣官祭火神庙。　　

○戊申。哈密办事大臣明春等奏准广东陆路提督张曜。咨送吐鲁番克复后。清查出哈密缠回男妇共二千余名。讯系被陕逆白彦虎裹胁到彼。现在白逆穷蹙远遁。氖查出缠回。派员护送回哈。当经传谕回子亲王迈哈默特、派委台吉伯认领安插。至伯锡尔福晋下落。俟探有确信。再行设法迎护回哈。报闻。摺包　　

○己酉。谕军机大臣等。户部奏。请饬催各省关欠解京饷一摺。本年京饷。经户部奏拨。并续拨银八百万两。均限五月前解到一半。年终一律解清。兹据该部查明。截至六月初十日止。除截留及奏准缓解。并解到报解启程等款外。尚有山西地丁六十五万两。山东地丁二十一万两。浙江地丁十五万两。湖北地丁二十万两。湖南地丁十二万两。河南地丁十五万两。安徽地丁十万两。江西地丁十万两。长芦盐课加价三十万两。两浙盐课盐课厘十一万两。两淮盐课盐厘三十五万两。河东加课羡余五万两。广东盐课帑息二十一万两。山东盐课加价十三万两。福建盐课十万两。湖北盐厘六万两。湖南盐厘四万两。四川盐厘津贴三十万两。福建税厘十万两。粤海关税赢余十一万两。闽海关洋税三十二万两。九江关洋税二十万两。浙海关常洋两税二十二万两。江海关洋税二十万两。江汉关洋税二十一万两。天津关常税四万两。东海关洋税五万两。镇江关洋税三万两。赣关常税银六万两。扬州关常税三万两。芜湖关常税三万两。江西厘金三万两。江苏厘金六万两。浙江厘金八万两。广东厘金十一万两。湖北厘金四万两。又粤海等关四成六成洋税内。每年拨还洋商银。应拨抵闽省茶税京饷银。除已解各应解二万四千两。江海、浙海镇江、天津、东海、五关。各应解二万两。江汉关应解一万六千两。山海关应解一万二千两。共欠解银十九万四千两。统共未解银五百四十四万四千两。著该将军各督抚监督等。即将前项未解银两。赶紧依限提前解部。统于年内埽数解齐。傥敢诿卸拖欠。致误要需。即著户部指名严参。其现在解不及半。及丝毫未解等处。经此次严催后。仍不完解。并著户部酌核情形。随时奏参。将此由五百里各谕令知之。现月　　

○庚戌。万寿节前期上诣钟粹宫慈安端裕康庆昭和庄敬皇太后前行礼。长春宫。慈禧端佑康颐昭豫庄诚皇太后前行礼。御乾清宫、受贺。　　

○谕内阁、左宗棠奏、甄别各员请旨降革一摺。甘肃候补直隶州知州张承燮。才识迂疏。办事竭蹷。著以州同降补。同知衔候补知县张时栋。素耽赌博。玩误公事知州李支瑞。性质轻浮。知县用州判刘焕曙。狂妄无知。均著革职。以肃官方。现月　　

○又谕。左宗棠奏审明革员怀私挟诈请旨惩处等语。已革署甘肃敦煌县知县谢荣勋、蒋顺达互讦一案。谢荣勋、挟后任不接交代之嫌。摭拾匿名揭帖。列款禀讦。蒋顺达、被禀撤任。亦列款具禀。兹据左宗棠、讯明该员等互讦各情。除蒋顺达、浮收失察业经革职。免其置议外。谢荣勋、擅挪公款。意存侵蚀。并以例禁之匿名揭帖。冒昧禀呈尤为谬妄。谢荣勋、著永不叙用。以示惩儆。现月　　

○辛亥。上以孟秋享太庙。自是日始。斋戒三日。内记　　

○壬子。万寿节遣官祭太庙后殿上诣大高殿寿皇殿行礼。内记　　

○以刚躁任性。撤销浙江总兵官徐万福、业普肯巴图鲁勇号。降为参将

随手　　

○以被控酿命。革甘肃都司胡南洋、职。摺包　　

○以短缺勇额。降甘肃游击邹廷赞邹嘉本为都司记名总兵官陈国珍为守备。摺包　　

○癸丑。上以孟秋享太庙前期亲诣行礼。热河都统延煦奏。围场新设同知司狱、巡检各一员。酌拟应办事宜三条下部议。朱批摺奏　　

○又奏。贼犯私入围场打牲砍木。一年内拏获数目。报闻。朱批摺奏协修官黎湛枝恭纂　　

总纂官熊方燧恭辑监修总裁世恭阅一签三月十五日正总裁那恭阅四月初六日专司藳本陆恭覆阅壬子五月初六日　　

徐恭阅一签五月二十八日　　

荣恭阅闰六月初十日副总裁唐恭阅一签七月初九日　　

宗室宝恭阅九月二十七日　　

郭恭阅四月十五日

　　

熙月日初校修改上卷伍拾壹签彭聚星恭校陈恭阅一签三月二十二日覆校修改上卷拾玖签张祖廉详校宗室麒月日总校修改上卷肆拾贰签商衍鎏总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之五十三　　

光绪三年。丁丑。秋七月。甲寅朔。享太庙。遣郑亲王庆至恭代行礼。　　

○上诣钟粹宫问慈安端裕康庆昭和庄敬皇太后安。长春宫问慈禧端佑康颐昭豫庄诚皇太后安。至壬午皆如之。内起居注　　

