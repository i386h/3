<!-- { "loadSidebar": true } -->
○山西巡抚鲍源深奏。遵旨添练太原镇兵。业经挑选成军。分立马步三营。遴员管带训练。报闻。摺包　　

○驻藏办事大臣松溎奏。济咙呼图克图。掌办商上事务。一年期满。恳请赏给敕书。得旨。现在达赖喇嘛之呼毕勒罕。未经出世以前。所有商上事务。著该济咙呼图克图。敬谨掌办。并加恩赏给达善名号。俟前辈达赖喇嘛章禅、赍送布彦时。再行发给敕书。明发档　　

○缓徵山东历城、章邱、邹平、济阳、禹城、德、乐陵、滨、滋阳、曲阜、甯阳、邹、峄、寿张、菏泽、单、曹、定陶、范、朝城、观城、堂邑、乐安、寿光、昌乐、临淄、潍、临清、武城、金乡、嘉祥、鱼台、长山、齐东、海丰、利津、沾化、蒲台、泗水、滕、汶上、阳谷、钜野、郓城、濮、聊城、清平、馆陶、益都、临胊、博兴、济甯等。五十二州县。暨德、济甯、临清、东昌、等四卫各屯庄。永阜永利王家冈官台等场。被水被风被虫被旱被雹被鹼沙压地方。上忙新赋。及租课各项有差。现月档　　

○辛酉。祈谷于上帝。遣礼亲王世铎恭代行礼。外记注　　

○上以孟春享太庙。自是日始。斋戒三日。　　

○壬戌。谕军机大臣等。有人奏。顺天良乡县典史陈国祥。声名狼籍。有置买庄田。买卖粮石。重利盘剥商民。开设洋药局。并强买民女为妾等情。请饬查办等语。如果所参属实。实属有玷官箴。著万青藜、张澐卿、严密确查。据实参奏。毋稍徇隐。原片均著钞给阅看。将此各谕令知之。现月

档

　　

○又谕。有人奏热河办理腾围。请饬新任都统。详加查核一摺。所陈现办腾围。无益国计。有害民生等情。是否属实著延煦悉心详查。妥为筹画。奏明办理。另片奏。协领全吉、及伊侄根深、与书史马宏远、苏腾龙等。通同舞弊。侵吞课银公项。勒派佃户钱文。民人宋均兄弟。因与张姓涉讼。俱禁毙狱中。奉有蠲免民欠钱粮恩旨。承德府所属各州县。并不张贴誊黄。旗民陈欠。仍复追比等语。并著该都统确切查明。据实参奏。原摺片著钞给阅看。将此谕令知之。现月档　　

○两江总督沈葆桢奏。研讯皖南教堂滋事确情。分别惩办。并先将供结录呈总理各国事务衙门。及刑部察核报闻。摺包　　

○以审理皖南教案含混之建平县知县方家藩。署宣城县知县王庆奎。下部议处。摺包　　

○癸亥。世祖章皇帝忌辰。遣官祭孝陵。　　

○上以孟春享太庙。前期亲诣行礼。内记注　　

○两江总督沈葆桢、江苏巡抚吴元炳奏。苏省冬漕海运。酌议办理章程十二条。报闻。摺包　　

○命协办大学士吏部尚书英桂为大学士。开去步军统领总管内务府大臣差。现月档　　

○调户部尚书载龄为吏部尚书。工部尚书魁龄为户部尚书。以都察院左都御史景廉为工部尚书。现月档　　

○命吏部尚书载龄协办大学士。现月档　　

○以礼部右侍郎全庆为都察院左都御史。现月档　　

○以内阁学士署兵部左侍郎长叙为礼部右侍郎。内阁学士庆福署兵部左侍郎。现月档　　

○以户部左侍郎荣禄为步军统领。工部左侍郎成林为左翼总兵。正蓝旗蒙古副都统文秀为右翼总兵。现月档　　

○以武备院卿茂林为总管内务府大臣。现月档　　

○甲子。享太庙。遣孚郡王奕譓恭代行礼。外记注　　

○遣官祭太岁之神。外记注　　

○署盛京将军崇厚等奏。东边外与朝鲜交界地方。严立禁令。以杜彼此人民私越。报闻。摺包　　

○调正白旗蒙古副都统铁祺为正红旗汉军副都统。以署正黄旗汉军副都统钟泰为正白旗蒙古副都统。内阁学士载庆署正黄旗汉军副都统。明发档　　

○以殴伤汛弁革湖北在籍副将宋正文职。并审办。摺包　　

○丙寅。谕内阁。国子监司业宝廷奏敬陈管见一摺。据称近年江浙等省。邪教盛行。请饬宣讲圣谕。以维教化等语。宣讲圣谕广训。宪典昭垂。自应实力奉行。近来地方官往往视为具文。以致有名无实。著顺天府、五城御史、各省督抚学政、督饬官绅。认真举行。毋得稍形懈弛。氖设立讲舍等事宜。并著酌量办理。前经降旨。谕令各路统兵大臣督抚。保举将材。出具切实考语。奏明存记。原以备干城之选。该司业请仿照博学鸿词例。特开一科。试以兵法。酌受文职。均属窒碍难行。著毋庸议仍著该大臣督抚。悉心考察。如有堪任专阃之员。即行据实保奏。以备＜闲＞用。方今时势艰难。朝廷博访周咨。原期下情得以上达。中外臣工陈奏事件。如有堪以采择者。无不立见施行。亦有留中备览。及寄谕各省督抚等办理之件。岂能概行宣示。至毛举细故。或所言未当。每予优容。正以广开言路。该司业所陈。无论可否。均请明降谕旨。是成纳谏之虚文。转非求言之实意。嗣后中外臣工。有言事之责者。务当懔遵同治十三年十二月十九日两宫皇太后懿旨。于用人行政一切事宜。各抒所见。随时陈奏。用副孜孜求治至意。朝廷慎＜闲＞封疆大吏。因地择人。各部堂官。有分理庶务之责。随时擢用。并无成见。该司业所陈各部堂官。各省督抚藩臬。均令久于其任。毋庸纷纭更调。是未悉朝廷因才器使之心也。另片奏。传闻宫中将大张镫火。制镫甚多等语。现在穆宗毅皇帝。孝哲毅皇后。梓宫在殡。各省水旱频仍。灾民困苦。深宫宵旰忧劳。岂敢耽心玩好。至左右近侍。前奉两宫皇太后懿旨。严加训饬。当亦不敢以此尝试。该司业所称。自系传闻之误。将此晓谕中外知之。现月档　　

○云南巡抚潘鼎新奏。前任广西右江镇总兵杨玉科、已革腾越镇总兵官蒋宗汉、留办军务。始终出力。得旨。杨玉科候旨＜闲＞放。蒋宗汉送部引见。摺包　　

○以候补三院卿六库郎中文璧。为武备院卿。明发档　　

○命工部尚书景廉。管火药局事。国史馆所存宫门钞　　

○豁免洪泽湖滩积欠租钱。从漕运总督文彬请也。摺包　　

○丁卯。孝全成皇后忌辰。遣官祭慕陵。　　

○谕军机大臣等。崇厚奏。奉天添练旗绿各兵。请饬迅拨银两。并请饬道员管解等语。奉省练兵。需饷孔亟。著刘坤一、张兆栋、将应解奉天练兵银六万两。粤海关应解奉天捕盗营银二万两。迅速如数筹拨。交广东候补道高从望。解赴奉天。其南洋应解奉天各枪械。即由该员顺往上海。与苏松太道会商选解。所有江苏两淮应拨练兵各饷。并著沈葆桢、吴元炳、即交该员管解赴奉。以应要需。将此由四百里各谕令知之。现月档　　

○戊辰。以哈密威仪健锐两军。防剿出力。予总兵王士魁等、以提督记名＜闲＞放。赏守备贾茂清、魏长林、巴图鲁勇号。同知钱光瑾等花翎。知县用符瑞等蓝翎。余升叙加衔有差。阵亡骁骑校什成、守备胡冠群、均优恤如例。摺包　　

○以故刑部尚书署盛京将军崇实灵柩到京。派贝勒载澂、带领侍卫十员往奠茶酒。现月档　　

○庚午。宣宗成皇帝忌辰。上诣奉先殿。寿皇殿行礼。　　

○遣官祭慕陵。　　

○辛未。上诣大高殿拈香。寿皇殿行礼。内记注　　

○壬申。谕内阁。裕禄奏甄别庸劣不职。及人地未宜各员。据实参奏一摺。安徽颍上县知县陶鸿。才识庸闇。不洽舆情。盱眙县知县陶炳南。居心巧滑。办事颟顸。候补知县周春暄。心地糊涂。行为乖谬。凤阳县县丞吕凤池。举动躁妄。署宣城县县丞蒋庆谷。定远县典史方磐安。声名甚劣。均著即行革职。候补典史吴凤。品性卑污。行止不端。著革职永不叙用。旌德县知县冯得炑。才具平庸。毫无展布。著以府经历县丞降补。怀甯县知县赵志和。两耳重听。精力渐衰。著以原品休致。毫州知州曹桂馧。办事粗率。英山县知县张达五。性近疏略。芜湖县知县李熙瑞。才欠开展。均著开缺。遇有相当缺出。另行酌量补用。以肃官方。余著照所议办理。该部知道。现月　　

○谕军机大臣等。前因崇厚奏请调提督刘景芳。带队赴奉。当经谕令善庆等。查明该提督是否堪以调往。酌度具奏。兹据善庆奏称直字营留防晋省。筹饷维艰。拟遵饬刘景芳。统带所部马勇五百名。驰赴奉天。归绥防务。请饬于山西省标练军。大同练军。及树字六营内。抽调四五营。赴绥分扎。仍各食原饷等语。著照所议办理。即由鲍源深派拨前往。俾资填扎。刘景芳带队到奉。即著崇厚妥筹布置。饬令认真防剿。以资得力。至直字营由晋赴奉。应发给欠饷。方可成行。善庆以晋省饷力奇绌。请饬将山西应解京饷。暂行挪借银五万两。解赴归绥。藉供支放。随后由藩司按月补还解京等语。著户部议奏。将此谕知户部。并由四百里谕令崇厚、善庆、鲍源深、知之。现月　　

○甘肃按察使成定康。因病乞休。以记名按察使安肃道史念祖。为甘肃按察使。现月　　

○以庸劣卑鄙。革安徽尽先副将祝廷彪职。摺包　　

○癸酉。谕军机大臣等。御史王昕奏津南兵勇哗溃。请饬查办一摺。据称天津马场新城一带营房。屯扎兵勇。前岁曾经滋事。本年正月初闲。复闻勇丁纷纷哗溃。且有数营之多。一路抢掠。窜入东省等语。兵勇不守营规。亟应从严惩办。以儆效尤。著李鸿章查明津防兵勇。因何哗溃。现在已否安辑。务须实力整顿。将滋事勇丁。按律惩治。其未散各营。并饬该将领妥为钤束。毋令滋生事端。此次溃散兵勇。如有在途抢劫。窜入他省者。即著饬令沿途地方文武。一体查拏。并咨明该省协力兜擒。毋任漏网。将此谕令知之。现月　　

○又谕。御史王昕奏京城有奸民迷拐子女。并大理寺少卿周家楣寓内有人被匪翦去发辫之事。请饬拏办等语。辇毂重地。岂容奸宄溷迹。邪匪肆行。亟应查拏严办。著步军统领衙门、顺天府、五城、一体认真访拏。解交刑部。从严讯办。以伸国法。毋任漏网。至各州县编查保甲。整顿捕务。尤应实力奉行。庶宵小无从潜匿。并著顺天府檄令所属。加意整饬。勿得视为具文。将此各谕令知之。现月　　

○户部尚书魁龄出差。以礼部尚书灵桂、兼署户部尚书。现月　　

○以兵部尚书广寿署镶黄旗蒙古都统。正黄旗汉军都统安兴阿暂署镶白旗蒙古都统。怡亲王载敦署镶红旗汉军都统。明发　　

