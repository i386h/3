<!-- { "loadSidebar": true } -->
○直隶总督李鸿章奏。东明县兼辖河工。请仍依前议。改为沿河要缺。并恳免照部章择繁对改。下部议。摺包　　

○科尔沁亲王伯彦讷谟祜、因事乞假。命贝勒奕劻、管理武备院事。以镶蓝旗蒙古都统穆隆阿、署镶白旗满洲都统。明发　　

○追予故甘肃甘凉道李鹤章。在安徽、江苏、浙江、等省。建立专祠。并宣付国史馆立传。从陕甘总督曾国荃请也。摺包　　

○以捐银助赈。予浙江温州镇总兵吴鸿源、道员顾曾寿等、建坊如例。　　

○辛酉。谕军机大臣等。所有驻扎乌里雅苏台之三音诺彦兵二千名。驻扎科布多之札萨克图汗兵二千名。驻扎库伦之土谢图汗车臣汗兵各二千名。均著即行遣撤。该将军大臣。于接奉此旨后。宽给一月口粮。饬令各该员管带回旗。其领用军械。著一律收缴。即在各该城妥为存储。并著将调防乌里雅苏台、科布多、库伦、各营统带。及教习人员。查取职名。交该衙门从优议叙。其余员弁。均著毋庸保奖。以杜冒滥。将此由四百里各谕令知之。　　

○河东河道总督兼署河南巡抚李鹤年奏。捐纳劳绩之道府以下。未入流以上。请停分发河南二年。允之。摺包　　

○缓徵山西陵川县被雹村庄。上年徵余民欠银两。摺包　　

○壬戌。谕内阁。曾国荃奏。病仍未痊。请假调理一摺。曾国荃著赏假三个月。就医调治。一俟假满。即行来京陛见。陕甘总督。仍著杨昌浚护理。　　

○又谕。恭镗奏。平反巨案。请旨分别办理一摺。据称同治三年。乌鲁木齐失陷。由于提标中军参将索焕漳、首为反谋。提督业布冲额、毫无觉察。迨叛迹已著。勇丁朱小桂、赴提督衙门喊报。业布冲额、听信索逆诬陷之言。谓小桂诳报军情。立即处斩。未几索逆遂反。乌鲁木齐、及附近各城。相继沦陷等语。乌鲁木齐、从前失陷情形。现据恭镗访查明确。朱小桂被诬冤杀。自应即予平反。朱小桂著照所请。交部加等议恤。并准附祀原任乌鲁木齐都统平瑞专祠。索焕漳之父索文。所得三代一品封典。太子少保衔。云骑尉世职。著一并褫革。业布冲额、信任逆回。贻误大局。并著将恤典撤销。现月　　

○谕军机大臣等。左宗棠奏。拟调马步各营。兴修水利等语。据称顺天房山、直隶正定、等处。近年地势。迥异从前。不修水利。则旱潦相寻。民生日蹙。治水之法。下流宜令深广。上游宜多开沟洫。拟令所带现扎张家口各营。移治顺天直隶上游水利。其下游津沽等处。仍由直隶总督经理。著李鸿章、童华、李朝仪、将各该处地势情形。及应如何办理之处。会同筹议具奏。原摺著摘钞给阅看。将此各谕令知之。现月　　

○军机大臣左宗棠奏。马步各营。已抵张家口。拟调驻畿郊。教练旗兵。钦奉慈安端裕康庆昭和庄敬皇太后慈禧端佑康颐昭豫庄诚皇太后懿旨。左宗棠奏、请将王德榜所带各营。调驻畿郊。商办教练旗兵等语。著神机营王大臣。会同左宗棠妥议具奏。现月　　

○理藩院奏。达赖喇嘛来使病故。拟请恩恤。得旨。达赖喇嘛来使。堪布、青铙隆热儅曲。在京病故。殊堪悯恻。著加恩赏银一百两。哈达一个。治丧。银两哈达。均由广储司给发。洋务　　

○浙江巡抚谭钟麟奏。起解盐课京饷。并请将奉拨提督雷正绾防营月饷五千两。仍由山西河东道、就近筹解。以纾浙力。下户部议。摺包　　

○予乌鲁木齐守城殉节、陕西同知梁枚。附祀都统平瑞专祠。从都统恭镗请也。摺包　　

○予故四川总督吴棠。在盱眙等处建立专祠。从安徽巡抚裕禄请也。摺包　　

○协修官李翘燊恭纂　　

总纂官钱骏祥恭辑监修总裁世恭阅六月初二日正总裁那恭阅六月二十四日专司藳本陆恭覆阅壬子十月二十二日　　

徐恭阅二签十月二十八日　　

荣月日副总裁唐月日　　

宗室宝恭阅六月初十日

　　

郭恭阅三签七月初三日　　

陈恭阅二签九月二十二日初校修改上卷拾壹签石登垲恭校熙月日覆校修改上卷陆签恽宝惠详校宗室麒月日总校修改上卷陆拾壹签田智枚总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百二十八　　

光绪七年。辛巳。三月癸亥朔。上诣钟粹宫。问慈安端裕康庆昭和庄敬皇太后安。至壬申皆如之。长春宫。问慈禧端佑康颐昭豫庄诚皇太后安。至辛卯皆如之。起居注　　

○谕军机大臣等。岑毓英奏黔省被乱后。户口凋零。粮食甚贱。米价不敷折徵。请将该省应徵秋粮。自光绪七年起。予限十年。产米之区准收实米。其不产米及距城遥远之处。概照市价折徵等语。黔省现在米价甚贱。若照部章折价纳粮。民力未免困苦。自应量为变通。以示体恤。惟钱粮出入所关。必须通盘筹画。黔省粮额。为数本少。现拟米价兼收。究竟有无窒碍。所收米石。如何支放。并如何酌定折价之处。著该抚妥议章程。奏明办理。至定议以后。仍应随时察看情形。酌复旧章。不必拘定十年期限。将此由四百里谕令知之。现月　　

○贵州巡抚岑毓英奏。请改安顺府郎岱同知为＜闲＞缺。黎平府分驻洪州司吏目为要缺。下部议。寻奏称罗斛同知。与安顺府郎岱同知等缺。繁＜闲＞互换。从之。摺包　　

○以贵州镇远镇总兵罗孝连为贵州提督。陕西汉中镇总兵和耀曾为贵州镇远镇总兵官。现月档　　

○以勒派夫马。革贵州候补州同毛光宗职。摺包　　

○予故贵州提督张文德恤典如例。并将事迹宣付国史馆。附祀贵州省城曾璧光专祠。现月档　　

○甲子。盛京将军岐元等奏。锦州所属小淩河右屯卫北官田一段。不堪耕种。请销除租赋。允之。　　

○予奉天统带马队故提督刘景芳优恤。摺包　　

○乙丑。遣官祭历代帝王庙。外记注　　

○乌里雅苏台将军杜嘎尔奏。侦探俄兵在库什业莫多地方盘踞。业已分咨各路。练兵扼守要隘。以备缓急。报闻。　　

○又奏。遵旨酌保训练蒙古马队教习官弁暨办防各员。得旨。著即遵照二月二十九日谕旨。将各营统带及教习人员。查取职名。交该衙门从优议叙。其余各员弁等。毋庸给奖。　　

○又奏。军务吃紧。请指名选调绥远城满蒙八旗通晓满汉蒙古文义。缮写端楷。品学优长者。来乌差遣。得旨。著准其指名选调。即由该将军咨行绥远城将军查照办理。摺包　　

○广州汉军副都统经文泰因病解职。调正红旗满洲副都统钟泰为广州汉军副都统。明发档　　

○以图吞欠饷。革广西参将覃士雄职。永不叙用。　　

○以藉公营私。革陕西补用总兵黄超群职。　　

○以句串渔利。革陕西即补副将吴永清职。以上摺包　　

○丙寅。署广东陆路提督张曜奏。调集各营。移师西路喀什噶尔等城。处分起开拔情形。得旨。所有喀什噶尔等城防守事宜。著该提督随时与刘锦棠会商妥筹布置。以安边圉。摺包　　

○调正黄旗汉军副都统锡珍为正红旗满洲副都统。以前京口副都统海英为正黄旗汉军副都统。　　

○以吏部左侍郎乌拉喜崇阿署镶蓝旗护军统领。明发　　

○丁卯。谕军机大臣等。刑部奏交审案件。讯取大概情形一摺。前因江西候补通判赵清韶。呈递条陈。缮录寄信谕旨。并有捏造情事。当将赵清韶革职。交刑部严讯。兹据该部具奏。讯据赵清韶供称。所录谕旨二道。前一道。系素识之金余庭。由山东藩司科房钞出。后一道。系定州武童灶绳武所给。当将灶绳武拏获。据供系素识之山东淄川县人蒲人玉寄信内钞录。并将原信呈案。不知捏造情由等语。著周恒祺即将金余庭蒲人玉严密饬拏务获。讯取确供。送部核办。傥金余庭等坚不承认。即将该二犯解送刑部归案质讯。以成信谳。原摺著钞给阅看。将此谕令知之。现月　　

○刑部奏。遵议缓决人犯减等章程。从之。随手　　

○巡阅长江水师前兵部右侍郎彭玉麟奏。勘明要隘。改造焦山、都天庙两处旧有暗炮台为明炮台。增修圌山关、东生洲、两岸炮堤。及营房子药房等。并派员弁防守情形。报闻。　　

○又奏。巡阅水师。并合操兵轮。起程日期。得旨。兵轮船专为海防而设。该侍郎务当会同李朝斌等。认真督操。以期缓急可用。长江水师。亦宜随时整顿。毋任日久生懈。　　

○又奏请不准开铁路。拨款添造兵轮船。得旨。前据刘铭传奏请试开铁路。当以流弊滋多。已饬毋庸置议。该侍郎所请添造兵轮船只。仍著会商刘坤一等。筹款办理。　　

○守护。西陵大臣溥楙等奏。遵修昌西陵东配殿抱厦工程。完竣。报闻。以上摺包　　

○守护东陵大臣荣毓等奏。郎中富兰泰等。呈请报效安设定陵鹿角木等工程。得旨。著准其捐办。俟工竣后核实请奖。摺包　　

○以兵部左侍郎耀年为右翼监督。现月　　

○以正蓝旗满洲副都统文秀管理健锐营事务。明发档　　

○以镶白旗汉军都统额勒和布署镶黄旗蒙古都统。明发档　　

○戊辰。清明节。上诣奉先殿寿皇殿行礼。起居注　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。惠陵。　　

○遣官祭端慧皇太子园寝。照例　　

○两江总督刘坤一等奏。兴挑导淮要工。报闻。　　

○山东巡抚周恒祺奏。遵查通判赵清韶条陈采矿开垦各节。并拟试办莒州矿务。得旨。开矿事宜。必须俯顺舆情。实于地方有利无害。方免滋生事端。仍著该抚察看情形。妥慎办理。　　

○又奏、臬司灵杰病故请优恤。得旨、灵杰平日尚能循分供职。并无异常劳绩。所请赐恤之处。著毋庸议。　　

○追矛江苏吴江县殉难绅士国子监典籍衔附贡生徐泰青等建祠。同时遇害士民勇丁妇女人等。一并附祀。　　

○减免江苏上元、江甯、句容、六合、江浦、五县漕粮三成。以上俱

随手摺包

　　

○己巳、直隶总督李鸿章奏。沥陈感悚下忱。得旨。该督惟当慎益加慎。用副倚畀之重。至时势艰难。任事不易。朝廷自能曲谅苦衷也。摺包

　　

○命出使德国大臣李凤苞。兼充义大利、和兰奥斯马加、三国出使大臣。　　

○命二品顶戴记名道黎庶昌。为出使日本大臣。洋务档　　

○以詹事府少詹事嵩申为光禄寺卿。现月　　

