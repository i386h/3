<!-- { "loadSidebar": true } -->
○又谕、陈宝琛奏、拟募勇营。勤加操练。以裨防务一摺。据称炮台兵轮。须有策应之陆军。而陆军制胜。以参用西法教操为要义。拟请别募五六营。遴员管带。参合中西之法。教练成军等语。思虑尚属精密。惟目前江南防营。不患兵勇之不敷。患在训练之不熟。该学士摺内所称淮军扼守江阴。不讲炮尺句股之法。轮船管驾。或不谙船械之机牙。或不识西阵之行列。业已深知其短。即可切实指示。令其朝夕讲求。务臻纯熟。较之新练之军。究易见功。况增兵必先筹饷购器。现在饷项支绌。部中无可指拨。江南亦难骤添新饷。至购买洋械。既无钜款。即难选择上品。且购自外洋。尤需时日。此时防务紧要。陈宝琛与曾国荃同办一事。惟当就现有各军设法整顿。虚心商搉俾成劲旅。曾国荃亦当和衷共济。彼此互商。总期于事有益。不必另立一军。转致各存意见。将此由六百里各谕令知之。洋务　　

○又谕、谭钟麟奏、遵议调营一摺。前据谭钟麟奏、拟抽调马步五千人。以资调遣当经谕令派员带赴直隶。择地驻扎。请旨遵行。兹据奏称、善庆请调雷正绾所部三营。冯南斌所统两营。拟派冯南斌统领。由草地驰赴张家口。在甘筹给四个月行粮。随后由部于协甘饷内指拨有著之款等语。甘省所调之营。著谭钟麟于善庆指调五营外。另拨二千五百人。以符该督原奏五千人之数。其另拨之军。应派何员统带。及由何处行走。均由该督酌度办理。所需行粮。并著筹足四个月应用。将来到防后。该军月饷如何给领。著户部议奏。将此由六百里谕令知之。洋务　　

○江西巡抚潘霨奏、遵饬何文元暂缓赴闽。得旨、已续有旨仍令各该营迅速援闽矣。摺包　　

○予故山西巡抚鲍源深祭葬如例。现月　　

○追予安徽徽甯府属一门殉难监生汪永秾等四家绅民妇女二十三员名口旌恤。并建专祠专坊。阵亡训导章清华暨团丁六十八名分别议恤。并入总祠总坊。摺包　　

○旌表贞烈殉夫安徽余受祜未婚妻黄氏、节烈殉夫安徽黄应杞妻鲁氏、黄绍友妻李氏。摺包　　

○丁卯。仁宗睿皇帝忌辰。上诣寿皇殿行礼。遣官祭昌陵。内记注　　

○前江苏巡抚吴元炳奏、请饬帮办新疆军务张曜统带嵩武军入关。督办山东海防得旨、前已有旨令张曜督率所部北来。听候谕旨。摺包　　

○以工部尚书福锟为崇文门正监督。镶黄旗蒙古都统尚宗瑞为副监督。现月　　

○以通政使司副使奕年为光禄寺卿。明发　　

○戊辰。谕内阁、庆裕等奏、查明大围场地亩。应行永远封禁。绘图呈览一摺。据称准户部咨。奉天民人徐日昌等在部呈请领种海龙城北荒地。此项地亩。是否禁外余荒。应即查勘报部。现经查明该民人请领之地。均在大围场界内。应不准承领等语。围场重地。关系紧要。岂容率请开垦。著该将军等。即将奉天大围场地亩。永远严行封禁。嗣后如有希图渔利。赴部具呈捏词请领者。即著该部解交奉天讯明治罪。以肃禁令。现月　　

○谕军机大臣等、左宗棠奏、人才屈抑可惜。请旨饬查一摺。据称署直隶津海关道盛宣怀。前经部议降级调用。闻系因矿务办理含混。铺张失实议处。查矿与电皆属因公。该员将矿商股本。挪入电线股本。是否禀明挪移。所收矿本。有无亏耗。如何勒限办理。请旨饬查妥议等语。著李鸿章、曾国荃将该员经办开矿电线事务全案。详细查核。据实具奏。原摺均著钞给阅看。将此各谕令知之。现月　　

○又谕、给事中万培因奏、福建长泰县属之港内山蛟水陡发。七月初一等日。大雨倾盆。溪流泛涨。岩溪集上蔡下店等乡。冲没田庐。淹毙人口甚多等语。览奏殊堪悯恻。著何璟、张兆栋、迅即饬属查明被灾各乡。妥筹赈恤。务使实惠及民。毋任一夫失所。用副朝廷轸念灾黎至意。将此由五百里各谕令知之。现月　　

○又谕、有人奏、广东厘厂。官役侵剥。百弊丛生。请饬核实厘剔一摺。所称委员报解不实。书吏串同瞒税。巡丁任意苛索。额外加徵。违例倍罚。虚糜薪水。各种弊端。亏帑病民。殊堪痛恨著张之洞、倪文蔚、按照所奏各节。认真厘剔。严饬委员。不准丝毫侵隐。并将税则榜示。照章办理。不得有加徵苛派情事。局员如有冗滥。即行查明裁汰。另片奏、肇庆府黄冈税厂。书吏巡役。皆以厚赀谋充。该府收受规费。每年收税十余万两。祇报解三万余两。又有黑钱等名目。克剥商人。侵蚀正税。每年有解藩属陋规。前藩司刚毅未经收受。饬令解足溢额一万两充公。该府敷衍塞责。东江白沙厂所收洋纱烟丝厘金。全充军饷。惠潮嘉道张联桂、前在潮州府任内。将税厘减轻。以致洋纱烟丝两项。悉往潮州东关输纳。祇入私囊等语。著张之洞等认真查办。一并据实覆奏。原摺片均著钞给阅看。将此各谕令知之。现月　　

○又谕、御史程鼎芬奏、东南水患。多起于蛟请查照古法。先事掘除。并钞录陈宏谋伐蛟说呈览一摺。据称江西此次水灾。由于安徽祁门之出蛟。故大学士陈宏谋抚江西时。创办掘除蛟种之法。弭患无形。民称其便。请饬查照办理等语。蛟水冲决田庐。为害甚重。亟宜先事豫防。实力摉除。著潘霨按照所奏各节。严饬州县。认真讲求为防患未然之计。毋得视为具文。原摺单著钞给阅看。所请严定州县考成。可否即照捕蝗处分等语。著吏部议奏。将此谕令知之。现月　　

○两江总督曾国荃奏、援闽渡台各营。分水陆取道前进。宽给饷需。并拨派营兵填扎江防要隘。得旨、该督筹办各节。均属妥协。摺包　　

○又奏、遵旨筹议军事。得旨、即著曾国荃督率各将领实力筹防。严密布置。并随时斟酌机宜。妥为办理务期战守确有可恃。用副委任。摺

包

　　

○又奏、制造子药等件银两。恳准加拨济用。得旨、著照所请。俟防务完竣。仍照前定额拨银数办理。摺包　　

○盛京将军庆裕奏、筹备战守。添练队兵得旨、奉天防务紧要。准其添募队兵。以资分布。傥有警信。即著悬立重赏。激励各营。俾将士踊跃用命。摺包　　

○以济克丹达克斋瓦袭科尔沁贝勒爵。明发早事　　

○己巳。谕军机大臣等、前因总理各国事务衙门需人。令李鸿章密饬道员马建忠来京。豫备引见。兹据奏称、该员办理侦探转运各事。一时难更生手。请暂缓北上等语。现在该衙门事务繁多。需人经理。所有马建忠经手事件。即著李鸿章另委妥员接办。仍饬该员迅速来京。豫备引见。将此谕令知之。洋务　　

○又谕、鲍超奏、调集旧部。应需饷项军械各摺片。前因闽省待援孔急。当谕鲍超募勇起行。俟到江西。听候谕旨。现已派左宗棠督办福建军务。并已调拨各营赴援。该省兵力较厚。足敷分布。鲍超著仍遵七月初二日谕旨。督率所部。迅速赴滇。与岑毓英会商进攻越南。力图恢复。现在饷项支绌。若募勇太多。实难筹此钜款。著该提督将马队步队共募一万人。务须挑选精壮。认真训练。以期得力。所需行粮及军械战马等项。即著与丁宝桢悉心会商。妥为办理。到滇后按月军饷。著户部筹拨有著的款勿误。将此由六百里各谕令知之。洋务　　

○又谕、电寄杨昌浚等、万培因奏请仿照成法。抽收坐贾厘金。专供团练经费。并令省城殷富捐输。台湾绅士林维源春闲捐银二十万两。台湾办团。未必需此钜款。请饬查明等语。闽省办团需费。著杨昌浚、张兆栋、会同林寿图、酌议抽收坐贾厘金济用。遴委公正员绅办理。殷富之家。能否捐输。并著酌量劝办。林维源捐款作何著落。有无中饱。即著确查具奏。若有余款。解充全省经费。电寄　　

○又谕、电寄陈宝琛、据电称、闽省军火全毁。请饬南洋购办运闽等语。即著陈宝琛迅派妥员前赴上海。购办洋枪大炮等件。设法雇船运闽。以济急需。应需款项若干。如何筹拨。由电奏闻。请旨办理。电寄　　

○总理各国事务衙门奏、内地法人。请准俄国代为保护。得旨、现留内地之法人。业经谕令一律保护。所请由俄国使臣代为照料。著依议行。摺包　　

○前江苏巡抚吴元炳奏、查勘山东海防情形。兵单力薄祇有竭力经营以维防务。得旨、本日已有旨令吴元炳补授漕运总督。著将山东河工详细查勘俟覆奏再行驰赴新任。摺包　　

○命闽浙总督何璟来京。以漕运总督杨昌浚为闽浙总督未到任前以福建巡抚张兆栋署理。现月　　

○以前江苏巡抚吴元炳为漕运总督。未到任前。仍以河南布政使孙凤翔署理。现月　　

○庚午。谕内阁、陈士杰奏、各属被水灾黎。现筹办理赈抚一摺。山东黄河南北两岸。本年伏汛漫决。历城齐河等处。被水灾民。业经陈士杰督同司道倡捐银两。筹办急赈。惟念饥馑余生。仍恐流离失所。著照该抚所请。即饬司道督率印委各员。协同公正绅耆。再放普赈一次。务使实惠及民。不准分毫弊混。其有应缓徵钱漕。及应否续办冬赈之处。并著陈士杰随时察看情形。奏明办理。用副轸念灾黎。有加无已至意。现月　　

○广西巡抚潘鼎新奏、派军出关。并约会滇军分道前进。得旨、法兵在越扰害。正有可乘之机。即著潘鼎新迅速部署出关。并令王德榜赶募足额。会同各军次第进发。一面速行知会滇军。分路并进。互为声援。刘先胥募勇川资。即由该抚咨明庞际云照数给发。摺包　　

○以前江苏海门镇总兵贝锦泉、署浙江定海镇总兵官。摺包　　

○予边防瘴故已革记名提督彭忠国等五十一员优恤。摺包　　

○抚恤山东齐东县被水灾民。摺包　　

○辛未。谕军机大臣等、成孚奏、请添拨防险银两一摺。据称节交白露。南北各厅险工。抢护平稳。惟经费不敷。恳请南岸添拨银九万两。北岸添拨银三万两等语。著鹿传霖督饬藩司于历年节省防险项下。如数提拨。并将前款未清银两。于霜降以前。一并拨给。成孚务当督饬在工文武员弁。核实支放。仍当妥筹修守。以固要工。将此各谕令知之。现月　　

○又谕、电寄李鸿章、刘铭传电报法调兵四千攻沪尾。台北万紧等语。援台之军。虽已拨刘朝祜四营。尚恐无济。著李鸿章竭力设法援救。总以保全台湾为要。电寄　　

