<!-- { "loadSidebar": true } -->
○又谕、岑毓英等奏、越南南定失守情形一摺。越南南定失守。该国局势愈危。滇省边防尤为吃紧。前谕岑毓英等、饬令唐炯出省。统率防军。著即催令迅速前往开化。督军进扎。相机备御。务使滇粤两省。互为联络。以壮声威而固边圉。浪穹县民教构衅一案。于时局关系紧要。务当缉获要犯。妥速办理。免致法人藉口。另生枝节。将此由五百里各密谕知之。洋务　　

○以噶勒丹锡哷图呼图克图为札萨克达喇嘛。明发　　

○赐故聪慧洞阔尔呼图克图奠醊。及银物有差。明发　　

○庚申。谕内阁、河南王树汶一案。业经刑部奏结。兹据李鹤年奏强盗案内。例无看守衣服专条。请饬妥议罪名等语。著都察院堂官会同刑部。详晰妥议具奏。现月　　

○浙江巡抚刘秉璋奏、南北新关。碍难开设。从之。随手摺包　　

○予浙江阵亡殉难官绅杭州驻防领催露麟等旌恤。随手摺包　　

○旌表烈妇江苏仪徵县候选府经历赵恪偁妻刘氏。随手摺包　　

○辛酉。谕内阁、前据给事中邓承修奏□□□尔□修撰黄思永及广东候补知府方功惠各款。当谕令江苏广东督抚确查。兹据左宗棠、曾国荃等先后查明具奏。据称黄思永、并无钻营猥劣实迹。方功惠、亦无重利盘剥官声猥鄙等情。惟黄思永在上海置买住房一所。托伊戚朱锡康经手。朱锡康、复自买房屋两处。上年查办姚宝勋夥置洋房一案。并无黄思永股本在内。其姚姓代取房租。系朱锡康辗转诡托。黄思永、虽由一时失于检察。咎实难辞等语。黄思永、著交部议处。现月　　

○谕军机大臣等、涂宗瀛、彭祖贤奏、武汉地方。教匪潜谋起事。黄梅县匪徒结会抢劫。先后拏获惩办各摺片。匪犯邓老五等。胆敢传习邪教。句结多人。潜赴武昌省城及汉口镇。约期起事谋为不轨。经涂宗瀛等督饬员弁。拏获多名。讯明正法。黄梅县匪徒于添保等纠众结会。抢劫滋事。并经获犯惩治办理尚为迅速。惟匪首邓玉亭等、现尚在逃。著该督抚严饬所属。实力缉捕。务期弋获。前据左宗棠等奏、讯据匪供山东教匪王觉一、欲赴汉口等处。纠党起事。著涂宗瀛等懔遵前旨。饬属一体严拏惩办。现在各省时有伏匪蠢动。地方不靖。亟宜加意防范。销患未萌。该督抚务当督饬地方官先事豫防。毋任乘机窃发。不得稍涉大意。并将清查保甲事宜。认真经理。以靖闾阎。把总朱元度。著照所请。即以守备尽先补用。并加都司衔。其余出力员弁。准其择尤请奖。毋许冒滥。至地方各官。于外来教匪多人潜入省城。何以毫无觉察。并著查明据实□□□尔□奏将此由四百里各谕令知之。现月　　

○署两广总督曾国荃等奏、修筑大黄滘等处炮台。恳照章报销。下部知之。随手摺包　　

○又奏、遵查前署陆丰县知县徐赓陛□□□尔□款。请革讯。得旨、徐赓陛著先行革职。听候讯办。郑承望被埋身死一案。情节甚重。必须严切究办。即著该督抚严讯确情。定拟具奏。随手摺包　　

○壬戌。太仆寺少卿钟佩贤奏、盗犯罪名。请饬议酌复旧例。得旨、著都察院会同刑部。归入李鹤年前奏并议具奏。现月随手　　

○两江总督左宗棠奏、调拨江南防军。拟俟商定再行会奏。得旨、李鸿章计即行抵江甯。应否调拨江南防军。著俟商定后即行具奏。随手摺

包

　　

○旌表节妇浙江萧山县候选训导世袭云骑尉何福铭妻陆氏何禄铭妻

韩氏。现月随手　　

○旌表节妇浙江嵊县裘张氏。烈女余姚县王魏氏。现月随手　　

○癸亥。以刑部左侍郎松溎为满洲繙译会试正考官。工部右侍郎兴廉为副考官。外记注朱签　　

○甲子。谕内阁、御史陈启泰奏请整饬学校以端吏治之本一摺。各省书院。为培植人材而设。必须院长得人。方足以资模楷。若如所奏请托干求流弊滋多。以致有名无实。嗣后书院院长。均著由地方官绅自行延访品学兼优之人。各该上司。概不准徇情压荐。以杜弊端。学政职司文教。士子风尚。视为转移。膺是选者。必能束身砥行。振兴实学。方为无忝厥职。各省学政。向由该省督抚于年终密陈考语。嗣后各该督抚。务当认真查察。出具切实考语。具奏。傥有声名平常。不能称职之员。并不据实奏闻。一经发觉。定惟该督抚是问。至该御史所陈酌留学额、澄叙教官两条。著该部议奏。现月谕军机大臣等、有人奏直隶祁州等处。盗风甚炽。数十成群。肆行抢掠。州县往往讳盗为窃。甚至将事主押禁。责以虚报。并规避处分。上司亦曲意徇庇。巧为开脱等语。畿辅重地。盗贼肆行殊属不成事体。亟宜严行缉捕。著张树声督饬各属。将捕务实力整顿。如有疏纵。即行从严□□□尔□办。毋任属员规避处分。以重地方。另片奏、交河知县知县吴绳曾巧滑贪污。用刑酷烈。商人于香村被劫一案。逼供虚捏刘景堂刑伤致毙。知府胡清瑞瞻徇乡谊。有意纵容等语。著张树声将此案彻底根究。如果属实。即行严□□□尔

□。毋稍徇隐。原摺片著钞给阅看。将此谕令知之。现月　　

○贵州巡抚林肇元奏、劝化苗民改装。颇著成效。报闻。随手摺包　　

○以大理寺少卿凤秀为太仆寺卿。外记注　　

○乙丑。伊犁参赞大臣升泰奏到科日期。并现办界务情形。得旨、著将分界事宜。悉心筹度。毋得稍涉大意。应行迁移之蒙古哈萨克等民。亦著妥为安插。随手摺包　　

○丙寅。以神灵显应。颁甘肃丹噶尔厅关帝庙扁额曰威震湟中城隍庙扁额曰福芘西平火祖庙扁额曰神功烜赫。甘肃抚彝厅城隍庙扁额曰灵昭五堡。龙王庙扁额曰普泽消氛。龙神庙扁额曰宣威普佑。现月随手　　

○谕内阁、卞宝第奏遵查煤窿奸徒陵虐戕命。请饬部严定治罪专条一摺。据称湖南耒阳奸民。充当采煤窿户。诱买穷民。关禁土室。逼令作工。并设立各种名目。肆行陵虐。每□山戊不□致毙人命甚多等语。奸徒渔利。戕害生命。实属犷悍残忍。目无法纪。现经卞宝第查明惩办。著即饬令地方官勒石永禁。毋得视为具文。至此项人犯。应如何明定治罪专条著刑部议奏。现月　　

○湖南巡抚卞宝第奏、记名总兵戴名山请留湘差委允之。随手　　

○前浙江提督黄少春奏请终养。允之。随手　　

○通政使司通政使永顺因病乞休。允之。现月　　

○追予湖南阵亡伤亡员弁兵员议恤。　　

○丁卯孝端文皇后忌辰。遣官祭昭陵。昭黄绫本例书　　

○陕甘总督谭钟麟奏、遵覆甘回现无蠢动情形。得旨、著该督饬令各属。随时加意抚绥。遇案持平办理。以杜争端。并饬令各营小心防范。毋稍疏懈。随手摺包　　

○广西巡抚倪文蔚奏、密陈边防事宜。请饬部筹拨的款。下部议。随

手摺包

　　

○旌表节妇湖北广济县蒋夏氏居夏氏。浙江会稽县何施氏。贞女湖北广济县刘夏氏。随手摺包　　

○旌表守正捐躯贞女江苏泰州万氏婢莲子。随手摺包　　

○蠲免甘肃全省旧欠地丁钱粮及各项杂赋。现月　　

○戊辰。谕内阁、此次新贡士覆试列入一等之管廷献等六十名。二等之黄培俊等一百二十名。三等之任宗泰等一百三十一名。俱著准其一体殿试。列入四等之刘永清著罚停殿试一科。又谕、向来已革人员。例不准戴用顶戴。近有仍行戴用者。殊属非是。嗣后官员因事降调。如曾经赏加顶戴。仍准戴用。至革职人员。概不准其戴用。其有弃瑕录用。因案开复及捐复者。均不准仍戴前赏顶戴。以肃体制。现月　　

○谕军机大臣等、前据李鸿章奏、豫筹越南边防事宜。拟赴上海暂驻当谕令统筹全局。将兵事饷事豫为布置并将筹办情形。随时奏闻法越交涉一事。现无定局。必须在我者兵力足恃。办理较为有益。刻下滇粤防营兵力甚单。自应添拨劲旅。以资备御。提督刘铭传系李鸿章旧部宿将。声望夙著。如令其调募数营。统带前赴粤西。作为后路援军。于事能否有济。著李鸿章悉心酌度。据实覆陈。并即遵前旨统筹全局。迅速具奏。将此由五百里密谕知之。洋务　　

○己巳。湖广总督涂宗瀛等奏、宜昌府属添设救生红船。下部知之。随手　　

○庚午。谕内阁、何璟等奏、特□□□尔□庸劣不职各员一摺。福建澎湖通判鲍复康。办事乖谬。声名狼藉。彰化县南投县丞王沅、任性妄为。颇滋物议。署嘉义斗六门县丞金联、行止不检。操守平常。均著即行革职。平潭同知唐建镛、年力尚强。办公竭蹶。永安县知县孙恭寅、器识褊浅。难膺民社。古田县知县魏邦翰、办事迂拘。才难胜任。均著开缺以府经历县丞降补。屏南县知县陈庆生、人地未宜。长汀县知县林大受、任事尚勤。难胜繁剧。邵武县知县富钊、尚欠历练。均著开缺留省另补。龙岩州州同扶宗邦、精力就衰。难期振作。著勒令休致。以肃官方。现月　　

○礼部以京旗及各省驻防繙译会试中额请。得旨、京旗取中一名。驻防取中三名。现月随手　　

○广西巡抚倪文蔚奏、查探法越军报。并近日布置情形。得旨、仍著饬令黄桂兰等随时确探敌情。相机因应。以资保护。随手摺包　　

○又奏、炮毙匪首杨大加、出力员弁请奖。得旨、仍著饬拏匪首李亚生。并摉捕余党。以净根株。在事出力员弁。著准其汇案请奖。毋许冒滥。随手摺包　　

○江西巡抚潘霨奏委记名提督李荣升接统水师。报闻。随手摺包　　

○又奏、请将续获会匪之同知欧昌炽等议叙。得旨、欧昌炽等。均著交部照例议叙。逸犯乐正龙等。仍著该抚严饬各属认真缉拏务获究办。随手摺包　　

○命协办大学士吏部尚书李鸿藻、吏部左侍郎奎润、吏部右侍郎锡珍、署户部左侍郎周家楣、礼部右侍郎嵩申、刑部右侍郎贵恒、内阁学士张家骧、署都察院左副都御史张佩纶、为殿试读卷官。照黄绫本例书　　

