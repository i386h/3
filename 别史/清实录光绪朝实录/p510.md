<!-- { "loadSidebar": true } -->
○调湖北按察使福润为山东按察使。山东按察使成允为湖北按察使。现月　　

○丙辰。冬至。祀天于圜丘。上亲诣行礼。内记注　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。　　

○遣官祭端慧皇太子园寝。　　

○谕内阁。本年冬至南郊大祀。朕初次乘辇诣坛。所有銮仪卫各员。著加恩各赏给五丝缎袍料一件。请辇之校尉。著每名赏给一两重银锞一个。由广储司给发。外记现月　　

○谕军机大臣等、前据刘铭传奏、覆陈台湾出入款目。开单呈览。并购炮需款甚急。请借洋款各摺片。当令户部筹拨有著的款。速议具奏。旋据该部奏称。议拨安徽认解旗兵加饷。浙江盐务加捐商捐酱捐。及台湾徵存加增洋药税厘。福建应解部库筹边军饷四项。共合银三十六万两。并闽省原定拟解之四十四万。正符八十万两之数等语。详加披阅。除提拨安徽等省银三十六万两。饬令该部迅咨各省赶解外。因念闽海关及闽省各库局银四十四万。刘铭传前奏。系在常年用款一百五十万两之内。若拨归炮价。则常年之款。又须另筹。复谕令户部再行详核覆奏。兹据奏称前项银四十四万两。原系移缓就急。暂供目前要需。其常年用款。另行筹画奏明办理等语。近年各省饷需。同一支绌。户部职司综核。自当力求节省。但轻重缓急。必宜权衡至当。如果实系要需。即应筹拨有著的款。方不致贻误事机。部臣疆吏。均系倚任大臣。当体念时艰。和衷共济。岂可各存意见。转烦朝廷区画。刘铭传因办防急需。此次陈奏摺内。语多不平。户部于初次覆奏内。声叙拨款。措词亦近负气。均属不合。著传旨申饬。至刘铭传筹借洋款片内。奏明与杨昌浚反覆函商。该部专责刘铭传一人。未免存偏倚之见。惟刘铭传并未先行请旨。何得遽与商人议借洋款。亦属冒昧。著不准行。其闽海关及闽省各库局原拨之四十四万两。既经移作台澎办防之需。所有此项常年用款。作何拨补之处。仍著户部筹议有著的款。迅速具奏。将此谕知户部。并由五百里谕令杨昌浚、刘铭传知之。现月　　

○吉林将军希元等奏、伯都讷所属隆科城等处被灾地亩。恳恩蠲除赋额。从之。摺包　　

○丁巳。谕军机大臣等、有人奏、山东海阳县知县甯师张贪婪卑污。玩视民命。纵令伊弟与房书徐文元等串通舞弊。该员因案得赃。颠倒是非。难以枚举。并有嗜酒冶游情事。请饬查参等语。据奏种种劣迹。殊出情理之外。似此贪劣之员。若不从严参办。何以整肃官方。著张曜派委妥员。逐案严查。据实参奏。勿得稍涉徇隐。原片著钞给阅看。将此谕令知之。寻奏、查明海阳县知县甯师张被参各节均无实据。惟宋悦失足堕城身死一案。验讯后并不通详。宋玉章怂恿宋秀藉尸狡赖一案。既已拟杖纳赎。又复科派。均属不合。应请照例议处。寻议革职。从之。摺包　　

○吉林将军希元等奏、收回黑顶子地方。派员拨兵试办屯垦。得旨、黑顶子甫经收回。必应布置周密。以固边圉。著照所议。拨营前往。试办屯垦。并督饬委员认真经理。俾臻实效。摺包　　

○四川总督刘秉璋奏、江防海防加收川盐厘金一案。应请立限停止。以纾商力。下部议　　

○驻藏办事大臣色楞额奏、督饬妥员开导藏番。办理独脊岭边界商务事宜。并将查明情形报闻。下部知之。摺包　　

○戊午。以神灵显应。颁奉天康平县城关帝庙扁额曰威宣渤海。县属郑家屯关帝庙扁额曰仁昭熊岳。并敕加康平县城隍封号曰佑顺。现月　　

○以捐修书院建设义学。予直隶兵部郎中兰永清之父。贡生倪德元之父母建坊。摺包　　

○蠲缓山东历城、齐河、齐东、禹城、长清、惠民、商河、濮、章邱、临邑、博兴、沾化、济阳、东阿、滨、寿张、乐安、肥城、高苑、海丰、青城、济甯、邹平、长山、东平、平阴、阳信、乐陵、利津、蒲台、阳谷、菏泽、曹、郓城、范、观城、朝城、聊城、博平、茬平、恩、鱼台、临清、堂邑、昌邑、新城、陵、平原、德平、滋阳、曲阜、甯阳、邹、泗水、滕、峄、汶上、城武、单、定陶、钜野、清平、莘、冠、馆陶、高唐、夏津、武城、金乡、嘉祥、郯城、费、莒、益都、临淄、寿光、昌乐、潍、七十八州县。暨历城、齐河、济阳、长清、东昌、德州、济甯、临清、八卫。并东平所永利、永阜、二场。被水被雹被风被旱被虫庄屯新旧钱漕杂课有差。现月　　

○协修官赖际熙恭纂　　

帮总纂官王荣商恭辑监修总裁世恭阅五月十一日正总裁那月日专司藳本陆恭覆阅癸丑四月初七日　　

徐月日　　

荣月日副总裁唐月日　　

宗室宝恭阅一签九月十四日

　　

陈恭阅二签三月十五日　　

熙月日　　

郭恭阅十月二十一日　　

宗室麒月日蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之二百三十六　　

光绪十二年。丙戌。十二月。己未朔。上诣储秀宫问慈禧端佑康颐昭豫庄诚皇太后安。至戊子皆如之。内记注　　

○贵州巡抚潘霨奏、请饬催各省欠饷。得旨、黔省待饷孔殷。即著户部咨催各省关。将应协黔饷银两。迅速如数筹解。毋得再有延缓。摺包　　

○蠲缓江苏上元、江甯、句容、江浦、六合、山阳、阜甯、清河、桃源、安东、盐城、高邮、泰东、台、江都、甘泉、仪徵、兴化、宝应、铜山、丰沛、萧砀、山邳、宿迁、睢甯、海、沭阳、赣、榆通、如皋、泰兴、海门、溧水、高淳、三十六厅州县。暨淮安、大河、扬州、徐州、四卫被水被旱及抛荒田地新旧钱漕粮赋正杂租课有差。现月　　

○蠲缓广西永安、贺、岑溪、怀集、桂平、郁林、陆川、昭平、藤、平南、宣化、博白、北流、兴业、临桂、永福、贵、武宣、横、永淳、新甯、崇善、左、养利、永康、迁江、陵云、灵川、义甯、马平、来宾、三十一州县灾歉田亩钱粮兵米有差。现月　　

○科尔沁札萨克和硕图什业图亲王巴宝多尔济等三人。阿拉善札萨克和硕亲王多罗特色楞一人。喀喇沁札萨克多罗都楞郡王和硕额驸旺都特那木济勒等二人。敖汉郡王察克达尔札布等三人苏呢特札萨克多罗郡王绰克苏伦一人。阿巴噶多罗卓哩克图郡王刚噶尔伦布等二人浩齐特札萨克多罗额尔德呢郡王喇特那巴咱尔一人。阿巴哈那尔札萨克贝勒衔固山贝子多特诺尔布一人。喀尔喀多罗贝勒贡桑珠尔默特等二人。翁牛特札萨克多罗达尔汗岱清贝勒德木楚克苏咙一人。乌喇特札萨克辅国公贡桑端噜布一人。在养心门内瞻觐。内记注　　

○庚申。谕内阁、御史庆祥奏、宗人府空室处。请仿照刑部提牢之例。派员专司稽查。期满予以优奖等语。著宗人府会同刑部、归入贵贤前摺。一并妥议具奏。现月　　

○又谕、嗣后各部院衙门。除年终照例具奏事件外。其余应奏摺件。著于直日外多分次数。加班呈递。每次摺片。不得过多。以便详细披阅。现月　　

○谕军机大臣等、户部奏、豫拨来年京饷一摺。历届京饷。均系年前豫拨。光绪十三年京饷。该部拟在地丁盐课等款内指拨银七百万两。请饬各该省关于来年分批起解等语。京饷关系紧要。现经该部就各省关情形酌量动拨。自应遵照奏定数目。源源报解。以应要需。著该将军督抚监督等、务于来年开印后、分批起解。限五月前解到一半。十二月初闲全数解清。不准截留改拨。藉词延误。傥届限不到。即著该部照奏定章程。指名严参。原单著分别摘钞给与阅看。另片奏、光绪十三年。内务府经费。拟拨两淮盐课银十二万两。两浙盐课银五万两。广东盐课银五万两。湖北盐厘银五万两。福建茶税银五万两。淮安关常税银三万两。闽海关常税银十万两。九江关常税银十五万两。共银六十万两。请饬依限完解等语。著该将军督抚监督等。务于来年开印后。陆续径解内务府交纳。先将起程日期报部。仍限六月前解到一半。十二月初闲埽数解清。不准稍有蒂欠。将此由五百里谕知福州将军、直隶、两江、湖广、闽浙、两广、四川、江苏、安徽、江西、福建、浙江、湖北、湖南、河南、山东、山西、广东、各督抚、并传谕粤海关监督知之。现月　　

○又谕、有人奏、吉林所属双城堡农安城等处、黑龙江所属呼兰中行镇兴隆堡等处、厘捐局。徵收扰累。黑龙江所派委员。创立斗秤捐。并有勒罚商人情事。设局抽厘。必须严杜弊端。方可商民相安。著希元、恭镗、确切查明。如有前项情弊。即行严禁。不得稍滋扰累。原摺均著钞给阅看。将此各谕令知之。现月　　

○辛酉。广东巡抚吴大澂奏、与广东学政汪鸣銮姻亲。应否回避。得旨、毋庸回避。所有该学政年终考语。著专归总督办理。摺包　　

○以内阁学士绵宜、为理藩院右侍郎。现月　　

○调镶红旗汉军副都统恩佑、为镶蓝旗满洲副都统。以内阁学士续昌、为镶红旗汉军副都统。外记注　　

○调镶红旗护军统领德隆、为正白旗护军统领。以正红旗蒙古副都统芬车、为镶红旗护军统领。外记注　　

○以查勘吉林边界出力。予道员汤纪尚等升叙有差。摺包　　

○壬戌。谕军机大臣等、昨据吴大澂奏、调防各军、自上年七月起、至本年十一月止。共请销银六十九万八千余两。现在海防已松。库款支绌。此项防饷。为数颇钜。自应酌量裁并。以节经费。著李鸿章体察情形。应如何裁撤归并之处。悉心妥筹。奏明办理。将此谕令知之。现月　　

○热河都统谦禧奏、查明围境安谧。将驻防练军马队一百三十五员名、全数撤回、归营训练。报闻。摺包　　

○以宗人府宗丞徐树铭、为都察院左副都御史。外记注　　

○癸亥。穆宗毅皇帝忌辰。上诣奉先殿寿皇殿行礼。遣官祭惠陵。内记注　　

○谕军机大臣等、户部、总理各国事务衙门奏、东北边防经费。各省报解迟延请旨严催一摺。据称各省关应解东北边防经费。截至本年十一月止。除各省截留、及已解到部并已报起解外。尚欠解银六十六万八千两。请旨严催等语。此项经费。关系紧要自应迅速筹解。以济急需。著各该督抚监督、将欠解银两。赶紧筹解。傥再迟延。即著户部照贻误京饷例。指名严参。其历年欠解银两。并著赶筹解济。原单均著钞给阅看。将此由五百里谕知直隶等省各督抚、并传谕粤海关监督知之。现月　　

