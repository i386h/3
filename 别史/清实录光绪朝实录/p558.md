<!-- { "loadSidebar": true } -->
○又谕、电寄李鸿章、据电奏威海失守情形。阅之殊深愤懑。戴宗骞誓死守台。今又与丁汝昌同往定远。究竟海军各舰。能否力战冲出。现泊何处。刘公岛孤悬海滨。势亦不保。日内情形。著即探明速报。沿海各口。瞬届开冻。威海一失。处处吃紧。李鸿章前奏不能兼顾奉天。而以专保直隶海口自任。昨电称恐倭登岸包抄后路。请添游击之师。已准其调回聂士成一军应用。著由该督再行严劄飞催。各海口可以上岸之处。皆该督辖境。责无旁贷。先期豫防。固宜严密。至一闻警信。应如何呼应灵捷。合力堵击。使敌不得乘闲登岸。尤关紧要。著李鸿章迅筹覆奏。闻吴宏洛一军。尚称得力。曹克忠新募成军。数亦不少。应如何布置。以期策应便捷。并著酌度办理。洋务　　

○又谕、电寄李鸿章等、现在威海失守。敌焰益张。直隶山东沿海各口。在在均虞窜扰。著李鸿章、李秉衡、迅即分饬沿海各州县。赶办乡团。务当切实经理。毋徒以空言塞责。总期缓急可恃。以资捍卫。电寄　　

○又谕、电寄刘坤一、据奏启程日期及改调营旗一摺。现在威海南北岸炮台俱失。海军已无可恃。敌船横行海上。畿疆防务。更形吃紧。刘坤一现调贺星明七营。随同赴关兵力尚单。所有现扎该处之余虎恩、熊铁生两军。自不可轻动。著刘坤一电知吴大澂。勿再调令出关。该大臣即当驰赴榆关驻扎。将沿海各口布置事宜。妥筹具奏。电寄　　

○又谕、电寄李秉衡、两电均悉。威海北岸炮台又失。兵舰失所依恃。能否冲击出险。尚不可知。仍著探明电覆。孙万林等已有旨交部严议。李秉衡改为议处矣。所请添拨大枝劲旅。现在冰泮伊迩。畿疆防务。关系尤重。实无余兵可以调拨。惟昨据宋庆电称、请饬章高元带所部八营回援东省。因程途较远。是以未允所请。著李秉衡酌度情形。如需此军调回。即行奏明办理。其李占椿等军。仍著催令速进。以资助剿。该抚拟移扼莱州。并责成夏辛酉等分防登州等处。均著照所请行。电寄　　

○钦差大臣两江总督刘坤一奏、滦州乐亭与北塘交界处所。兵力尚薄。饬总兵闪殿魁派营扼守。报闻。摺包　　

○是日立春。礼部进春山宝座。顺天府进春牛图。照例纂修

官舒伟俊恭纂　　

帮总纂官程棫林恭辑监修总裁世恭阅一签三月十九日正总裁那月日专司藳本陆恭覆阅癸丑八月二十三日

　　

徐月日　　

荣月日副总裁唐月日　　

宗室宝恭阅六月初二日　　

陈恭阅四签六月十六日　　

熙月日　　

郭恭阅七月初八日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之三百五十九　　

光绪二十一年。乙未。正月。癸未。孝全成皇后忌辰。遣官祭慕陵。记注　　

○谕军机大臣等、翰林院侍读王懿荣奏办登州团练。请调员助理等语。检讨王守训、王垿、知府陈阜、前安徽宿松县知县孙葆田、均著发往山东。会同王懿荣办理团练。　　

○又谕、王懿荣奏、回籍办理团练。刊刻关防。并请给发勘合等语。著照所请行。兵部知道。　　

○又谕、王懿荣奏、举办团练。谨拟办法开单呈览一摺。又片奏、开局需费。借支银二千两。请饬部给领等语。著户部速议具奏。洋务　　

○又谕、电寄李秉衡、李秉衡自＜闲＞任山东巡抚以来。适值海防告警。该抚抵任后。即驰赴烟台。筹办一切。均能殚竭心力。现在威海不守。沿海各口防务。更关紧要。该抚务当益矢公忠。督率各统领等认真经理。力顾大局用副朝廷委任。刘公岛电线虽断。闻尚有防兵扼守。刻下情形若何。著即探明电覆。以慰廑系。电寄　　

○又谕、电寄吴大澂、据电奏梁永福马步五营。节节逗遛。著即催令速赴牛庄。吴凤柱在锦患病。著传谕该提督俟病体稍痊。即带新召各营。一并前进助剿。勿稍迁延。电寄　　

○又谕、电寄德馨、九江镇游击周步云、著德馨即饬该员。统率所带一营。迅赴山东。交李秉衡调遣。电寄　　

○安徽巡抚福润奏、省城西门外清水塘地方造药厂被火。修置完备。下部知之。摺包　　

○命山西巡抚张煦来京陛见。以山西布政使胡聘之暂署山西巡抚。现月　　

○以遗爱在民。予故安徽望江县知县王寅清政迹。宣付史馆立传。从安徽巡抚福润请也。现月　　

○甲申。谕军机大臣等、电寄李鸿章。两电均悉。据称闻初八日倭以四舰诱敌。见定远驶出。倭即退去。刘公岛似尚可勉支等语。定远战舰既已驶出。未识驶往何处。其余各船困守刘公岛。终恐难保。能否一并力战冲出。仍著设法探闻。北塘守将吴育仁、屡经有人参奏。先后派王文锦查覆。兹据该侍郎奏称、该总兵人近长厚。其所统兵勇。调出较多所补新兵。未经训练。一朝有事。恐不足恃等语。著李鸿章另派得力之员驻扎北塘以资防守。不得稍涉迁就。致滋贻误。电寄　　

○又谕、电寄张之洞等、刘坤一电奏、江南记名提督黄本富、江西赣州镇总兵何明亮、拟令各抽勇五营前来。饷归部拨先由该两省垫发军装行粮。所需枪炮。即于南洋续购项下请领等语。著照所请。即著张之洞、德馨赶筹拨给。饬令黄本富等营。迅速启程。电寄　　

○又谕、电寄李秉衡、电奏已悉。威海既失。瞬届冰开。畿辅防务。较东省尤为吃紧。丁槐曾与洋人接仗。熟悉地营之法。著统所部来津。并著刘坤一传谕岑春煊、俟丁槐到后。即与会同商办一切其章高元一军。已饬宋庆令其迅速回东。与陈凤楼、李占椿、万本华、张国林各军。均归李秉衡调遣。刘公岛及海军各舰日内情形。仍著确探具奏。电寄　　

○又谕、电寄宋庆等、电奏已悉。前调聂士成军进关。原因畿辅重地。必须得力将领。统带游击之师。以备缓急。关外各军。兵力不为不厚足资分布。威海既经失守设贼乘机直犯。关内各海口。仓猝徵调。恐又缓不济急。著宋庆等仍遵前旨。即饬聂士成统带所部。迅速入关。勿稍迟缓。何时计可到津。先行电闻。大高岭等处防营。并著另筹调派。前据宋庆请饬章高元带所部回援威海。当以程途较远。谕令毋庸更调。现因东省军情紧急。兵力甚单。李秉衡请调此军回东。驻扎海漕埕子口一带。以固津沽门户。著宋庆即饬章高元速回东省。以资援应。电寄　　

○总理各国事务衙门会奏、筹备军需。订借汇丰洋行库平足银一千万两。每年七厘行息。又借英金三百万镑。六厘行息。均分二十年归还。妥立合同。派员画押。依议行。　　

○乙酉。谕军机大臣等、电寄李鸿章、四电俱悉。据称威海炮台失守情形。戴宗骞力竭自尽。殊堪悯恻。著查明请恤。现在兵船仍在刘公岛守御。诚恐子粮不继。贼若并力来攻。难以久支。如能相机力战。冲击敌船。乘势连樯结队。出险就夷。则水师尚不至尽为所毁。著李鸿章电知刘含芳设法。送信丁汝昌等速为筹画。毋误事机。该督所陈布置设防。须有三四大枝游击之师。聂士成一军。昨已饬令迅速入关。未准宋庆等奏留。仍著李鸿章催令克日启行。第恐倭人不待冰泮。即移威旅之寇乘隙直犯。近畿亦不可不防。该督身膺疆寄。责无旁贷。仍当豫为筹画。以备不虞。丁槐一军。昨已有旨。调令赴津矣。电寄　　

○又谕、电寄刘坤一、魏光焘业已带队出关。与该大臣驻所。相去渐远。能否兼顾营务处。著刘坤一酌量覆奏。电寄　　

○又谕、电寄长顺等、依克唐阿长顺等军。连次进攻海城。将士奋勇。二十七日之战。依克唐阿督队猛攻。毙贼不少。因军无后继。未能克复。海城踞贼。叠被官军进攻。其势已杀。惟各军未能齐力进取。遂致垂成辄败。此时各军俱到前敌。亟宜克期合剿。著长顺与依克唐阿同心协力。严饬诸将领奋勇进战。务期一举攻拔。再向南路与宋庆会合。节节埽荡。军事当大有转机矣。陈湜一军新到。稍资休息。惟该臬司成军已久。现当急攻海城之际。著传谕即日整队前进助剿。毋得多延时日。致滋贻误。　　

○又谕、电寄德馨、电悉。周步云著毋庸募勇北上。电寄　　

○办理天津团练事宜兵部左侍郎王文锦奏、畿东士绅。公举已革翰林院侍讲学士张佩纶办理团防。得旨、张佩纶获咎甚重。所请著不准行。摺包　　

○抚恤疏球国遭风难民如例。摺包　　

○丙戌。宣宗皇帝忌辰。上诣奉先殿寿皇殿行礼。遣官祭慕陵。记注　　

○谕内阁、自上年军兴以来。朝廷每念从征士卒。冒险冲锋。劳苦情形。时深轸恻。著各路统兵大臣。严饬各将领等。于所部兵勇。务当优加体恤。以期踊跃用命。傥有克扣军饷。虐待兵勇情事。经朕访闻。或被人参奏。定当执法严惩。决不宽贷。该统领等其各懔遵毋忽。洋务　　

○又谕、多罗贝勒载润、回缴元狐端罩及园庭。均著收回。明发　　

○谕军机大臣等、裕德等奏、遵查商人开设机器磨坊一案。请将坊官王桂芬议处。南城副指挥王桂棻、于商人请给告示时。并不禀明巡城御史酌核准驳。辄行差人票传。殊属非是。王桂芬著交部议处。　　

○又谕、御史张仲炘奏、上海接济倭寇米石。有奸商叶成忠何瑞棠两人。所售不下数千万石。或以台湾采办。或以小船绕川沙出口。税务司查出两起。委员拏获一起。均有奥援解脱。今仍照常售运。请饬查拏严禁等语运粮赍寇。大干法纪。著张之洞确切查明。严拏惩办。并随时设法严禁奸商弊混。以杜偷漏。原片著钞给阅看。将此由六百里谕令知之。寻奏、参款查无实据。请毋庸置议。报闻。洋务　　

○又谕、谭钟麟奏、闽省饷绌。恳饬部拨洋款一百万两。以济急需等语。著户部酌量办理。洋务　　

○又谕、电寄李鸿章等、电均悉。刘公岛失守。水师战船不能冲击出险。竟至覆没。殊堪愤闷。所有失守情形。及带兵各员下落。著即查明具奏。现在敌船游弋。无所顾忌。烟台之西通伸仑。已有倭船开炮。无非声东击西。乘闲肆扰。情殊叵测。东省沿海防剿事宜。著李秉衡妥筹办理。丁槐一军准其留于山东。以资调遣。饬令毋庸赴津。电寄　　

○又谕、电寄裕禄、电奏已悉。辽阳团练沈宗汉、徐斌、魁福等、先后接仗。叠挫凶锋。擒斩贼目。实属奋勇可嘉。著裕禄查明尤为出力者。先行奏请奖励。以昭激劝。电寄　　

