<!-- { "loadSidebar": true } -->
○己亥。谕军机大臣等。有人奏、江南海州分司运判徐绍垣。出身卑贱。所保顶翎。蒙混戴用。并在服官省分。广置田产。兼有烧毙四命情事。请饬查办等语。著刘坤一按照所参各节。确切查明。据实覆奏。毋稍徇隐。原片著钞给阅看。将此谕令知之。现月　　

○又谕、翰林院侍读学士恩景奏、户部山东司书吏鲁登瀛、樊荣。把持公事。营私舞弊。请饬查办等语。著户部堂官确切查明。据实具奏。现月　　

○又谕、翰林院侍读学士恩景奏、通州中西二仓。暂放京官三品以下俸米。请饬仍归京仓开放。以杜弊端一摺。著仓场侍郎体察情形。妥议具奏。现月　　

○庚子。两江总督刘坤一奏、南北洋各口税务司办事出力。恳恩分别给奖。允之。　　

○辛丑。以詹事府詹事会章为内阁学士。兼礼部侍郎衔。　　

○癸卯。以翰林院编修黄绍第为湖南乡试正考官秦绶章为副考官。詹事府詹事朱琛为四川乡试正考官。翰林院编修徐仁铸为副考官。编修程棫林为甘肃乡试正考官谢佩贤为副考官。摺包　　

○甲辰。孝恭仁皇后忌辰。遣官祭景陵。　　

○谕内阁、奎俊奏、保荐贤员。恳恩嘉奖擢用一摺。据称江苏吴县知县淩焯、勤求治理。关心民瘼。上海县知县黄承暄、理繁治剧。措置裕如。奉贤县知县金元烺、勇于任事。有条有理。大挑尽先知县汪瑞曾、有体有用。学识兼长等语。淩焯、黄承暄、金元烺、均著传旨嘉奖。汪瑞曾、著交吏部带领引见。仍著该抚督饬该员等。尽心民事。勉为循吏。毋得始勤终怠。现月　　

○又谕、奎俊奏、特参庸劣不职各员一摺。江苏署安东县知县候补知县陆钊、残酷性成。操守难信。前署溧阳县知县候补同知吴恒、办案乖谬。体复衰颓。丁忧候补县丞陈鼎彝、行为鄙薄。惟利是趋。试用巡检王懋官、居心险诈。声名平常。睢甯县训导丁显、品欠端方。不知检束。均著即行革职。前署沛县知县候补知县朱公纯、听断不明。性亦偏执。前署丹徒县知县候补知县帅远炜、办事粗率。难膺民社。均著以府经历县丞降补。金坛县训导陈子兰、年力就衰。难资训迪。著勒令休致。以肃官方。现月　　

○乙巳。谕军机大臣等、有人奏书吏交结讼棍。请饬拏办一摺。据称直隶通永道衙门书吏诸锡庚、交结讼棍张乃庚、赵和顺等、同谋造意。嘱令因案脱逃之永平府民人王鸿逵。捏控富民李天爵、诸锡庚。贿托委员杨春元、将李天爵监禁数月。并不审讯。张乃庚、赵和顺、现在宣武门外铁门峻太永煤厂藏匿等语。所奏如果属实。亟应拏究惩办。著李鸿章、孙家鼐、孙楫、按照原参各节。确切查明。据实具奏。原摺均著钞给阅看。将此各谕令知之。现月　　

○又谕、有人奏、山东招远县、掖县。盗风日炽。掖县城东滕家村滕廷翼家。今春被盗撞门入室。抢劫财物。枪毙仆人。刃伤事主。两县似此盗案甚多。十无一获。曾经该处村民获盗一名送县。并不审讯。竟自开释等语。著福润严查惩办。据实具奏。原片著钞给阅看。将此谕令知之。寻奏、招远县、掖县、今春并无盗劫重案。韩匿不报。亦无村民获贼送县。竟行释放之事。应请毋庸置议。惟掖县滕润树家窃案。曾被一贼吓禁。该县不能立时查出申报。究属疏于觉察。应请将掖县知县魏起鹏。交部议处。从之。摺包　　

○纂修官林世焘恭纂　　

总纂官熊方燧恭辑监修总裁世恭阅四签十一月十三日正总裁那月日专司藳本陆恭覆阅癸丑八月初七日　　

徐月日　　

荣月日副总裁唐月日　　

宗室宝恭阅四月十九日

　　

陈恭阅四签二月十九日　　

熙月日　　

郭恭阅六月初一日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之三百二十五　　

光绪十九年。癸巳。六月。辛亥朔上诣仪鸾殿。问慈禧端佑康颐昭豫庄诚寿恭钦献皇太后安。至甲戌皆如之。起居注　　

○以才识闳远。予河南即补道刘鼒军机处存记。随

手

　　

○予故原任河南归德镇总兵李承先建立专祠。并宣付史馆立传。从河南巡抚裕宽请也。摺包　　

○以捐助棉衣。予道员吴文渠为其故父母建坊。摺

包

　　

○壬子。以服阕总兵卫汝贵、仍为甘肃甯夏镇总兵官。留北洋军营带队。现月　　

○以捐助书院经费。予候选按察司经历甯世福为其故父母建坊。摺包　　

○癸丑。蠲缓山西大同、怀仁、山阴、代、保德、右玉、左云、萨拉齐、和林格尔九厅州县、暨正蓝等旗上年被灾各村、应徵钱粮米豆租赋有差。现月　　

○甲寅。巡抚衔督办云南矿务唐炯奏、增设短铺夫运京铜。酌拟章程。请饬立案。下户部知之。摺包　　

○乙卯。谕军机大臣等、著各省督抚选择精通天文医理卜筮数学及熟习堪舆之人。每省酌保数名。先行造册咨送内务府。听候传取将此通谕知之。现月　　

○湖广总督张之洞等奏、覆陈鄂省查缉会匪情形。报闻摺包　　

○丙辰。以热河道廷雍暂护热河都统。明发　　

○予故热河都统奎斌恤典如例。赏银五百两治丧。子元桐以员外郎用。现月　　

○丁巳。福建台湾巡抚邵友濂奏、已革署嘉义县知县罗建祥垫挪官庄银谷。请将参追之案先行饬部注销。允之。摺包　　

○以前盛京将军庆裕为热河都统。明发　　

○戊午。谕内阁、吴大澂奏、灾区待赈。请发帑银一摺。湖南醴陵县等处上年秋成歉薄。本年春闲又复亢旱。饥民待哺孔殷。亟应妥筹赈抚。现经吴大澂先行借拨厘金银二万两。派员购米。分投赈济著由户部即行筹拨银三万两。交吴大澂分别归还垫款。并拨往灾区饬属核实散放。毋得假手吏胥稍滋弊混。以副轸念民艰至意。现月　　

○湖南巡抚吴大澂奏、前湖南巡抚刘昆之孙江苏知府刘式通、请改入善化县籍。下部知之。摺包　　

○驻藏办事大臣奎焕奏、靖西内关需用军械。请由川省拨解。得旨即由该大臣知照刘秉璋如数发给。摺包　　

○以詹事府少詹事良弼为詹事。朱签　　

○准江甯驻防殉难官兵妇孺所建昭忠祠。列入祀典从江甯将军丰绅请也。摺包　　

○己未。文宗显皇帝诞辰。上诣奉先殿寿皇殿行礼。起居注　　

○庚申。上御承光殿。德国使臣绅珂觐见。呈递国书。摺包　　

○辛酉。谕军机大臣等、有人奏、知县滥刑毙命请饬查办一摺。据称河南前署桐柏县知县徐肇鋡使用非刑。先后致毙八十余人。诬前署桐柏县典史卢正溥之子卢绍棠穵其父墓。辄用大板重打以致毙命。其家属向该管道府衙门控告。日久未经讯办等语。所奏如果属实亟应从严参办。以儆凶残。著裕宽确切查明。据实具奏毋稍徇纵。原摺著钞给阅看。将此谕令知之。现月　　

○两江总督刘坤一奏、江苏候补道蔡钧办理洋务。深资得力。恳恩录用。允之。摺包　　

○又奏、副将廖德旺请改归江苏内洋里河水师补用。下兵部知之。摺包　　

○湖广总督张之洞等奏、酌给遣勇游勇船价钱文。恳准作正开销。下户部知之。摺包　　

○壬戌。以通政使司参议殷如璋为浙江乡试正考官。翰林院编修周锡恩为副考官。内阁学士恽彦彬为江西乡试正考官。翰林院编修邹福保为副考官编修吴鸿甲为湖北乡试正考官。彭述为副考官。朱签　　

○癸亥。以雨势连绵。恐成积涝。上诣大高殿祈晴行礼。起居注　　

○乙丑。谕内阁、京师近日以来。雨势连绵不止。十二日复大雨滂沱。连宵达旦。诚恐河流骤涨。近畿一带禾稼受伤。著直隶总督、顺天府府尹、查明各属被水之处。妥筹赈抚。迅即驰奏。京城内外倒塌房屋处所。如有伤毙人口。并著步军统领衙门、顺天府、确切查明。迅速奏闻。以慰廑系。现月　　

○丁卯。以苦雨不止。上再诣大高殿祈晴行礼。并诣宣仁庙拈香。　　

○遣贝勒载濂诣时应宫。贝勒载滢诣昭显庙。贝勒载澍诣凝和庙拈香。　　

○总理各国事务衙门奏、广西龙州等处添设洋关。公事繁剧请加税务司公费。从之摺包　　

○又奏、滇越界图。与督臣现奏不符。谨覆陈当日画界情形及现在办法。报闻。摺包　　

○出使日本国大臣汪凤藻奏、调员署西繙译官。并请添调繙译人员。以资接替。允之。摺包　　

○以拏获萍乡会匪余党男予江西赣州镇总兵姚广武、吉南赣甯道周浩优叙。余给奖有差。摺包　　

○以捐助育婴经费。予广东在籍户部郎中梁庭楷、为其故母建坊。　　

○戊辰派户部尚书熙敬、礼部尚书昆冈、监八旗满洲繙译童生马步射。朱签　　

○命前国子监司业吴树梅仍在南书房行走。朱签　　

○己巳。山东巡抚福润奏、订购法国穵泥机器船价。现由粮道库提银凑给下所司知之。摺包　　

○乌里雅苏台将军永德等奏、乌里雅苏台官厂马匹。不敷应用。照章调取孳生马匹以重差务。下所司知之。摺包　　

○以前广东琼州镇总兵姜桂题为云南临元镇总兵官。现月　　

○以擒获普安厅妖匪刘燕飞出力。予贵州安义镇总兵蒋宗汉等奖叙有差。　　

○以亏短米价银两。革已故署贵州毕节县知县黄道安职。籍产备抵。　　

○以挟私互讦。降福建台湾艋舺营参将陈友定为游击。嘉义营守备何永忠为把总。　　

○以东赈捐助棉衣。予江苏知府袁恭宏、为其故父母建坊。　　

○庚午。谕内阁、谭钟麟奏、特参庸劣各员一摺。福建候补知府马宏斌、人本平庸。兼有嗜好办理厘局。短徵钜万著即行革职。候补通判沈寿昌、前署沙县知县。猝闻谣言。张惶失措。听差妄拏。几累无辜。候补通判许金绶、一意营私。不知自爱。均著以县主簿降补。候补知县王宝善、徇利忘义。公事糊涂。惟文理尚优。著以教职归部铨选。候补盐大使华文浩、嗜好甚深。工于牟利。办理盐局。图饱私囊。闽清县典史孙盛唐、胆大妄为。惟利是视。均著即行革职。候补县丞杨继文鲜耻寡廉。情同无赖著革职永不叙用。以肃官方。

现月　　

○以锡伯营领队大臣保年为京口副都统。明发　　

○辛未。山西巡抚张煦奏、铁斤脚价不敷。仍请照案提动厘金。以资津贴允之。摺包　　

○以湖南绥靖镇总兵吴凤柱为湖北提督。现月　　

○以出洋期满。予驻美随员同知黎荣耀等奖叙。其当差勤慎之洋员杜来尔等、一并给奖。　　

○以恃符妄为。革山西劣商候选运同乔景仪职。并讯办。　　

