<!-- { "loadSidebar": true } -->
○又谕、电寄李鸿章。福酋临行。与该督所谈巡边及驱逐刘团各节。何以不早上闻。豫为筹画。著传旨申饬。此时若将全营撤回。边界殊嫌示弱。本日已谕知潘鼎新按兵固守。如彼来寻衅。即与决战。即使胜负互形。尚可责以衅自彼开之咎。所有二十五日电谕李鸿章照会各国一节。即著毋庸缮发。电寄　　

○黑龙江将军文绪等奏、盗匪窜入抢虏。经官军随时击散。得旨、即著严饬各军。认真摉拏匪首王洛八、务获惩办。以靖地方。摺包　　

○先是福建巡抚张兆栋渡台巡阅。奏请在水沙连添设通判。并将罗汉门巡检移驻澎湖。得旨、会同何璟办理。至是会奏。拟设抚民通判一员。驻扎埔里社。办理抚番开垦事宜。移罗汉门巡检驻八罩。归澎湖通判管辖。下部议。摺包以迹类忘亲革广东茂名县绅士选用通判吕永谦职。交地方官严加管束。摺包　　

○抚恤琉球国遭风难民如例。摺包　　

○癸卯。谕内阁、鸿胪寺少卿方学伊奏、保荐真才一摺。前署顺天香河县知县严暄、著直隶总督顺天府府尹查明事迹。出具切实考语。送部带领引见。现月　　

○又谕、明春奏、请将私借公款营利分肥之知府革职讯追一摺。前在哈密军营之盐运使衔候选知府周士适。离营后仍寓哈密。句通已革委员文秀。侵挪军饷。营利分肥。以致亏空钜款。延不完缴。实属有干法纪。周士适著即革职归案讯追。以重公款现月　　

○又谕、步军统领衙门奏、拏获拦路抢劫盗犯请交部审办一摺。所有此次拏获之铁泳汰即铁圈儿。李五。铁兆金。陈张氏。李大。均著交刑部严行审讯。按律惩治。未获之杨二一犯。仍著严缉务获归案究办现月　　

○谕军机大臣等、张佩纶奏、拟将闽局轮船抽调聚操一摺。福建船政局所造各轮船。调齐操练。自系防海要图。惟现在分布各省。沿海尚未解严。各有防守之责。能否一概调回。须审度时势。方能定议。据奏分防者十四艘。著张佩纶咨商各该督抚。各就该省情形。熟商酌定。再行奏明办理。张佩纶到闽后。先就留防本省之轮船。切实考校认真操练。以立始基。其余应办事宜。即著次第经理。以副委任。将此谕令知之。洋务　　

○江苏学政黄体芳奏、武巡捕张景云。在扬州招摇撞骗。并牵涉门丁李福。现发交江阴县讯办。报闻。摺包　　

○科布多参赞大臣清安等奏、科布多界务分竣。遣撤防台蒙军回旗。下部知之。　　

○以密什克栋固鲁布袭土尔扈特亲王衔札萨克多罗郡王爵。　　

○工部尚书麟书。因病解职。以户部左侍郎福锟为工部尚书。并补授步军统领。现月　　

○以克勤郡王晋祺为镶白旗汉军都统。明发　　

○以通政使司通政使文硕为光禄寺卿。朱签　　

○纂修官袁励准恭纂　　

帮总纂官王荣商恭辑监修总裁世恭阅四月十七日正总裁那恭阅八月二十二日专司藳本陆恭覆阅癸丑二月初九日　　

徐恭阅一签十一月二十四日　　

荣月日副总裁唐月日　　

宗室宝恭阅七月初十日

　　

陈恭阅一签十一月十五日　　

熙月日　　

郭恭阅九月十一日　　

宗室麒月日蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百八十五　　

光绪十年。甲申。闰五月。甲辰朔。上诣长春宫问慈禧端佑康颐昭豫庄诚皇太后安。至午申皆如之。内记　　

○谕军机大臣等、潘鼎新奏官军续克匪峝多处一摺。广西思恩县土匪滋事。自官军攻克草峝等处。复于四月闲会攻建峝坚巢。匪首莫梦弼。率党抗拒。莫梦葵亦率匪党由山径抄袭。我军分路进击。阵斩多名。当将建峝攻拔。并乘胜将才院村、及牙峝独峝贼巢攻克。惟败匪奔入山寨拒守。亟宜设法进取。该逆莫梦弼莫梦葵窜往何处。尤应严密查拏。毋任渠魁漏网。即著潘鼎新、严饬李秉衡与董履高等军。会同摉捕。务将莫梦弼等迅速擒获。以靖贼氛。并著李用清督饬该省文武、一体严查莫梦弼莫梦葵实在下落。协力兜拏。毋任窜逸。据奏摉获该逆向黔省招党往来书信。内有古州车寨封寄字样。查讯犯供。系杨嘉贞金大五钞函等语。并著李用清饬属严拏。以杜句结本日已有旨令梦元春署理广西提督。王德榜毋庸署理矣。将此由五百里谕知潘鼎新、并传谕李用清知之。现月　　

○又谕、潘鼎新奏、苏元春一军。现已拔队赴关。该军本年月饷。仅由广西借给银八千两。所欠甚多。广西难以筹画。请饬湖南拨济等语。广西饷项支绌。自系实在情形。所有苏元春一军。除留湘两营外。其到粤一千八百余人。所需饷银。仍著庞际云按月拨解。毋误要需。现月　　

○又谕、前因需才孔亟。降旨令管理宗人府王公等、悉心访查。自不入八分公以下。至闲散宗室。分别保奏。本日据惇亲王奏、除敬慎遴选。随时保荐外。尚有远近支王公及宗室大员。应恳降旨。令其于各族中不入八分公以下。至闲散宗室。如有真知灼见。准其保荐数人等语。即著宗人府传知该王公等。秉公保荐。不得滥竽充数。致干咎戾。现月　　

○又谕、前有旨电知岑毓英、严饬各营。仍扎原处。傥法兵竟来扑犯。惟有与之决战。并传知刘永福。率部来归。兹据岑毓英奏严防备战情形一摺。所陈布置各节。尚为妥善。即著该督竭力筹备。不得稍涉大意。如果衅自彼开。务即督率防营。及刘永福一军。奋力迎击。以遏凶锋。总期办理得手。不准退缩。所奏赏给刘永福官职。其部下头目。亦量予位置。与朝廷之意。正相吻合。著仍遵前旨。于传知后、将刘永福如何答覆之处。迅速具奏。候旨施恩。将此由五百里密谕知之。洋务　　

○吏部以大学士文煜应定何殿阁请。得旨文煜著授为武英殿大学士。现月　　

○转户部右侍郎嵩申为左侍郎。兼管三库事务。调工部左侍郎景善、为户部右侍郎。兼管钱法堂事务。　　

○调镶白旗满洲副都统阿昌阿为正白旗满洲副都统。正红旗蒙古副都统托伦布为镶白旗满洲副都统。镶白旗蒙古副都统长春为正红旗蒙古副都统。　　

○以降调前镶白旗满洲副都统容贵为左翼总兵官。　　

○以正蓝旗汉军副都统英廉为马兰镇总兵官。兼总管内务府大臣。　　

○以记名提督苏元春署广西提督。现月　　

○乙巳。谕内阁、理藩院奏、遵议回子郡王、请领恤赏银两。并恳借支廉俸一摺。新袭库车回子郡王阿密特。吐鲁番回子郡王马木特。均因墓署待修。遗榇待葬。各请领伊故父恤赏银两。著照所请。即由刘锦棠就近照数给发祗领。报部核销。并准其借支三年俸银。以示体恤。现月　　

○命工部尚书福锟、理藩院尚书昆冈、都察院左都御史锡珍、工部右侍郎徐用仪、内阁学士兼礼部侍郎衔廖寿恒、在总理各国事务衙门行走。洋务　　

○转工部右侍郎乌拉布、为左侍郎。未到任前。以户部左侍郎嵩申署理。调礼部右侍郎熙敬、为工部右侍郎。兼管钱法堂事务。以内阁学士庆福、署礼部右侍郎。现月　　

○以通政使司副使胡瑞澜为太仆寺卿。　　

○以记名副都统福魁为正蓝旗汉军副都统。　　

○丙午。谕内阁、光禄寺卿沈源深奏、前詹事府少詹事文治。内行肫笃。澹于荣利等语。即著该旗传知文治豫备召见。现月　　

○又谕、沈源深奏、遵旨保荐人才等语。河南开归陈许道陈彝。著交军机处存记。现月　　

○又谕、前因御史屠仁守奏、湖北钱粮积弊。当经论令该督抚饬属查禁。兹复据该御史奏、引伸前议。酌拟六条。冀得切实整理等语。著湖广总督、湖北巡抚、归入该御史前奏。一并饬属认真整顿。务使弊革利兴。催科不扰。以副轸念民生至意。现月　　

○丁未。谕内阁、前直隶提督刘铭传。著赏给巡抚衔。督办台湾事务。所有台湾镇道以下各官。均归节制。洋务　　

○谕军机大臣等、谭钟麟奏、饷糈支绌。请旨严催。并将报解银数。开单呈览一摺。据称西路十年军饷。自正月起。至四月底止。仅据各省报解银三十五万三千余两。粮台摉括一空。欠饷无款设措。请饬速解等语。西饷关系紧要。自应迅速筹解。以济急需。著户部咨行欠解各省关。无论如何为难。力筹大批解用。毋任延玩。将此谕令知之。现月　　

○又谕、法越交涉各事。前经李鸿章与法酋议定＜闲＞明条约。叠次谕令该署督。将详细条目。豫为筹画。现在法使将次到津。所有界务商务一切应议事宜。关系重大。彼族狡谋极多。稍一不慎。即贻无穷之患。著派锡珍、廖寿恒、陈宝琛、吴大澂、会同李鸿章详细妥筹。临机因应。其最要者。分界究以何处为限。商税不得逾值百抽五之法。格外通融越南为我封贡之国均须切实声明。不得稍涉迁就。刘永福一军。亦须由我措置。此外如有应行辩驳之处。尤当事事留心。争得一分。即有一分之益。李鸿章著俟锡珍等到齐后。再行会商开议。届时议论如何。奏明候旨遵行。不准仓猝定议。致为所绐。陈宝琛接奉此旨。即著迅速驰赴天津。毋稍迟延。将此谕知锡珍、廖寿恒、并由五百里密谕李鸿章、陈宝琛、吴大澂、知之。洋务　　

○又谕、彭玉麟五月二十一日具奏摺内、密片一件。所筹尚合机宜。如事有翻覆。当即电旨传知。均照所请各节。妥速办理。至何雄辉是否可靠。务当悉心察看。断不可以粗疏喜事之人。与闻机密。懔之慎之。将此由五百里密谕知之。洋务　　

○办理广东防务。兵部尚书彭玉麟奏越将刘永福。宜加保护。得旨、已谕令岑毓英随时接济军火饷项。俾为我用矣。随手　　

○以记名总兵郑金华为甘肃肃州镇总兵官。现月　　

○戊申。谕内阁、顺天府奏、遵议添改平粜局。并豫筹备赈一摺。现在京师尚未得雨。粮价昂贵。著照所请添设平粜三局。赏拨京仓米一万石。粟米四万石。以为开办平粜及筹备赈济之用。该府尹等、务当督饬属员。妥为经理。余著户部议奏。现月　　

○又谕、顺天府奏、请旨催解充公银两一摺。现在顺天办理赈务。所有阜康银号。应交充公银十万两。著拨给顺天。以充赈需。即由刘秉璋严行催追。如数解交顺天府。毋稍迟延。现月　　

○己酉。以京师雨泽稀少。上诣大高殿昭显庙祈祷行礼。　　

○遣惇亲王奕誴诣时应宫。惠郡王奕详诣宣仁庙。贝勒载滢诣凝和庙。庄亲王载勋诣觉生寺贝勒载漪诣黑龙潭拈香。内记　　

