<!-- { "loadSidebar": true } -->
○蠲缓浙江归安、乌程、长兴、德清、武康、安吉、孝丰、山阴、会稽、萧山、诸暨、建德、仁和、钱塘、海甯、富阳、余杭、嘉兴、秀水、嘉善、海盐、平湖、石门、桐乡、临安、新城、于潜、昌化、鄞、慈溪、奉化、镇海、象山、余姚、上虞、新昌、嵊、临海、黄岩、甯海、仙居、金华、兰溪、东阳、义乌、永康、武义、浦江、西安、常山、开化、淳安、寿昌、桐庐、分水、永嘉、乐清、瑞安、平阳、泰顺、玉环、丽水、青田、龙泉、六十四厅州县暨杭衢二所、杭严台州等卫、灾歉坍淤田地丁漕租银暨各年旧欠原缓带徵丁漕等项有差。现月　　

○豁免河南省光绪五年以前民欠钱粮有差。早事　　

○丁酉。谕军机大臣等。有人奏、营弁句结会匪。扰害地方。请彻底根究一摺据称云南回匪马德新即马复初、余党纳开喜。在＜浦女＞溪一带。聚众逞凶。并有新兴州匪首马联元、甯州匪首马登甲等。句结武定州带兵守备马维骐、劫掠商民财物。霸占妇女、请饬查办等语所奏如果属实。亟应严行惩办。著王文韶、谭钧培、查明该守备如果有句结会匪情事。即著从严参办。并饬属将该匪首等严拏务获。按律惩治。毋任漏网。原摺著钞给阅看。将此谕令知之。寻奏、查明马维骐并无句结回匪情事。报闻。　　

○又谕、有人奏、京城匪徒肆横请严拏讯办等语据称匪徒引人入教。拜会结盟。又有仓匪积蠹。盗财致富。甚至纠集多人。置有洋枪刀械。寻殴勒赎。种种不法。亟应严拏惩办著步军统领衙门、顺天府、五城御史、将片内所指匪徒。刁岐即刁凤鸣等。按名严拏。送部讯办。以靖地方。原片均著钞给阅看。将此各谕令知之。现月　　

○山东巡抚福润奏、续抽兖曹镇标步兵四百名。改练山东步队练军左营。亦驻曹州与前练中营。一体训练。下部知之。摺包　　

○加赏京师资善堂暖厂粟米三百石。　　

○戊戌。谕内阁、定安、裕禄奏、援剿朝阳各军叠获胜仗大股逆匪。俱经殄灭现在分兵摉捕余匪一摺奉天官军。自击败黑城子踞匪后。近边一带。已无贼踪。提督左宝贵、与副都统丰升阿等、督饬将领分路进兵十一月初九至二十二等日。叠在开太庙等处地方获胜。阵毙匪首孙亭义等多名复在鄂尔土板煤窑沟。擒斩伪元帅王＜氵凤＞得等、歼毙夥匪甚多并将贼首齐保山即齐洛道拏获正法鄂尔土板宝各图之贼。摉剿殆尽。干沟子为该逆老巢。经左宝贵等带队驰往。直薄贼垒。该逆抵死抗拒。我军奋勇齐进。立将五处围墙。同时攻破。杀贼一千四百余名。其头目均逃聚于二十家子地方。经左宝贵督队进攻。毙贼千余名。生擒伪元帅于化汶、伪先锋孙发、教头宋明、伪军师张惟一等、及匪党三百余名。统计连获胜仗六次先后夺获贼马旗帜枪炮火药器械车辆无算。败残余匪。不复成股奔往乌丹城一带。经左宝贵派队追捕。直隶各军亦东来迎剿不难尽数殄灭。即著定安、裕禄、饬令在事各军。分路穷摉。务将败匪。克日歼除。毋留余孽。此次奉天派出各军。奋勇剿贼与直隶各军同奏肤功。深堪嘉尚。所有出力员弁。著定安、裕禄核实保奏。候旨施恩。现月　　

○谕军机大臣等、长顺、富尔丹奏、拏获长春府属教匪。并剿捕吉林府属贼匪一摺。长春府属乐亭屯等处。有外来教匪藏匿。业经官军捕获正法吉林府属烟筒山双阳河一带。贼匪句结肆扰亟应赶紧缉拏。著督饬派出各队。速往该处会合截剿。总期就地扑灭勿任蔓延。其双城堡等处马贼并著迅速拏办。以靖地方。热河匪徒窃发。总由先事漫无防范。前车可鉴。长顺等身任地方。务当督饬所属。认真剿办。尽绝根株。傥敢稍涉松懈致有贻误。惟该将军等是问。将此由四百里各谕令知之。现月　　

○山东巡抚福润奏、沂水县盐务。商办诸多未协。请仍复旧章。归该县兼办以专责成。下部知之。摺包　　

○予积劳病故。山东盐课大使施鉴、知县林国维、议恤。摺包　　

○哈密札萨克回子亲王沙木胡索特。札赉特郡王旺喇克帕勒赍等七人。阿拉善镇国公阿育尔札那等二人。阿巴噶郡王杨桑、喀尔喀札萨克多罗郡王多尔济帕勒穆。杜尔伯特贝子喇什绷苏克。在神武门外瞻觐。　　

○己亥。以京师雪泽愆期。上复诣大高殿祈祷行礼。　　

○遣贝勒载濂诣时应宫。贝子奕谟诣昭显庙。贝子溥伦诣宣仁庙。辅国公载泽诣凝和庙拈香。现月　　

○户部奏、请将新海防捐输再展一年。以赡海军。从之。早事　　

○蠲缓江苏上元、江甯、句容、溧水、江浦、六合、山阳、阜甯、清河、桃源、安东、盐城、高邮、泰、东台、江都、甘泉、仪徵、兴化、宝应、铜山、丰、沛、萧、砀山、邳、宿迁、睢甯、海、沭阳、赣榆、通、如皋、海门、高淳、泰兴、三十六厅州县。淮安、大河、扬州、徐州四卫。暨镇江卫坐落江都、甘泉、泰州、泰兴、四州县。被旱被水。并荒废田地。新旧钱粮租税。其上元、江甯、句容、江浦、六合、山阳、阜甯、清河、桃源、盐城、高邮、泰、东台、江都、甘泉、仪徵、兴化、宝应、铜山、丰、沛、萧、砀山、邳、宿迁、睢甯、海、沭阳、赣榆、如皋、三十州县。本年漕粮。并蠲缓。现月　　

○庚子。谕内阁、崧蕃奏、官兵剿办下江厅苗匪事竣。分别拟结。请将出力各员奖叙一摺。贵州下江厅属寨苗滋事。经总兵丁槐等督军剿办。先后毙匪多名。生擒首匪梁老得等正法。官军进攻加车逆寨。复阵斩二十余人。余党逃往月亮山子寨。旋经招抚一千余名。并获匪首老劳即老罗等六名正法。苗民一律绥靖。办理尚为妥速。仍著崧蕃饬令该府厅等。将善后事宜。妥为筹办。并将在逃匪犯缉拏务获。毋任别滋事端该厅汪承恩虽无激变情事。惟于差役需索。并不查究实属昏愦。汪承恩著即行革职。古州镇总兵丁槐、署贵东道袁开第、均著交部从优议叙。瘴故记名总兵副将全忠孝、补用副将周起凤、均著照军营病故例从优议恤。其余请奖出力各员弁。著该部议奏。现月　　

○又谕、安徽徽甯池太广道成章。著开缺送部引见。现月　　

○辛丑。孝和睿皇后忌辰。遣官祭昌西陵。　　

○谕内阁、叶志超奏、官兵进攻乌丹城一带股匪。擒获逆首。并剿灭大股逆匪情形一摺。逆首李国珍、纠合伪军师孟姓、伪帅张双等、裹胁贼众四五千人。在敖吉地方倡乱。分掠翁牛特各旗。踞乌丹城北大寺为老巢。留伪帅梁贵成父子驻守。势甚凶悍。十一月十五等日。副将潘万才、参将傅廷臣、督军驰抵北大寺。该逆列队迎敌。鏖战逾时。毙贼五百余名。该匪退踞寺内。凭墙死拒。我军奋勇齐登。立将寺院攻破。生擒梁贵成父子正法。并歼毙那林沟踞逆张双等多名。乘胜攻克头分地贼巢。阵擒伪帅牛呈祥。贼众无一漏网。沿途击毙援贼甚众。该逆李国珍、率党折回老巢。经巡检傅丙南等。出队奋击枪毙伪军师孟姓。生擒逆首李国珍正法枭示。其余贼党张才等十余名。亦经把总滕凤鳌等拏获解营正法。统计是役。先后斩馘无算。夺获枪炮车马不计其数。乌丹城一带股匪。全数荡平。合之贝子府下长皋之捷。东北西北两路。均就肃清。提督叶志超。调度有方将士用命。两月以来。所向克捷。用能迅埽逆氛。深堪嘉尚。叶志超著加恩赏穿黄马褂。并赏给云骑尉世职。以示优奖。仍著分饬各营将弁。摉捕余匪。务净根株。以靖地方。现月　　

○又谕、叶志超奏、官军擒获逆首敖汉各旗一律肃清。请将出力各员奖励一摺。逆首杨悦春。倡五金丹道教名目。煽惑愚民。蔓延平泉朝阳建昌赤峰四州县。并因与蒙古有隙。辄敢假讐杀天主堂为名纠众滋事。焚烧抢劫。数万生灵。遭其毒害。先后经叶志超督军进剿。叠获大胜。该逆被剿穷蹙。逃赴色力虎金厂沟山洞藏匿。意图乘闲复出窜扰。经提督聂士成带队驰往严摉。将逆首杨悦春父子叔侄六名。悉数擒获。洵足以伸天讨而快人心。现在敖汉各王旗。一律肃清。所有单开擒获逆首出力之副将杨元昇、著免补副将。以总兵交军机处记名。遇缺请旨＜闲＞放并赏给健勇巴图鲁名号。参将张复成、著免补参将以副将尽先补用。并赏给固勇巴图鲁名号。守备缪自成、著免补守备。以都司尽先补用。并赏戴花翎卫守备聂鹏程、著免补都司。以游击尽先补用。并赏换花翎。文童范家鸾、著以主簿不论双单月遇缺即选。并赏戴蓝翎以示鼓励。现月　　

○闽浙总督卞宝第奏、福建土药税厘、按亩徵收。于民不便。请行停止。改于出产县分。设卡派员徵收。下所司知之。摺包　　

○赏不入八分辅国公毓祥头等侍卫。在大门上行走。明发　　

○以贻误事机。革直隶参将张锡禄职。永不叙用。摺包　　

○缓徵湖北咸甯、嘉鱼、汉阳、汉川、黄陂、沔阳、黄冈、蕲水、黄梅、钟祥、京山、潜江、天门、应城、江陵、公安、石首、监利、松滋、枝江、荆门、孝感、江夏、武昌、广济二十五州县暨武昌等卫被灾地方。新旧钱粮租课。其咸甯、嘉鱼、汉阳、黄陂、沔阳、黄冈、蕲水、黄梅、潜江、天门、应城、江陵、公安、石首、监利、松滋、荆门、孝感、武昌、十九州县。本年暨原缓节年漕粮。并缓徵。现月　　

○壬寅。孝德显皇后忌辰上诣建福宫圣容前行礼。遣官祭定陵。　　

○谕内阁、叶志超奏、官军剿办贼匪。热河及各王旗地方一律肃清。酌留兵队弹压抚绥。并起程日期一摺。筹办尚属周妥。著依议行。热河教匪倡乱以来。妄立伪号纠集党众残害生灵。旬月之闲。延及四县并各王旗地方势甚猖獗。经官军分路进攻。叠获大胜。首从各犯次第歼擒。各股逆匪。斩馘殆尽甫逾匝月捣穴擒渠。全功告蒇。剿办甚为妥速。除叶志超、及聂士成、潘万才、傅廷臣等、已特加恩奖外。李鸿章于该逆起事之初。一闻警报。立即调兵拨饷遴派将领迅赴戎机尽歼丑类。实属调度有方。定安、裕禄、各派劲旅。分道驰剿。同奏肤功。办理悉合机宜。李鸿章、定安、裕禄均著交部从优议叙。热河被贼蹂躏。各处民情困苦。著李鸿章筹拨赈款。拣派明干大员。前往会同热河地方各官。妥为散放。并将一切善后事宜。会同奎斌认真经理。以拯凋敝而惠闾阎。此次匪徒滋事焚烧教堂。仇杀蒙古。蓄谋已非一日该地方文武。先事毫无觉察。临事复疏于防守。以致变起仓猝。贻害生民。重烦兵力。实堪痛恨。著李鸿章、奎斌、查明失事各员。据实严参。毋稍宽贷。现月　　

