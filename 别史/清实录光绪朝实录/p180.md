<!-- { "loadSidebar": true } -->
○又谕、宝鋆、荣禄、差务较繁。宝鋆著开去国史馆总裁、阅兵大臣差使。荣禄著开去工部尚书缺、并开去总管内务府大臣差使。现月　　

○赏敖汉多罗郡王察克达尔札布豫保长子头等台吉萨淩端噜布、乌喇特辅国公贡桑端鲁布之长子三等台吉索特那木旺珠尔多尔济花翎。命翁牛特多罗贝勒德木楚克苏隆豫保长子头等台吉花连在乾清门行走。明发　　

○予安徽广德等州属阵亡殉难王国熉等绅民妇女一千四百七名口分别旌恤如例。摺包　　

○朝鲜国使臣沈舜泽等三人于午门外瞻觐。内记注　　

○癸卯。祫祭太庙。遣豫亲王本格恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。穆宗毅皇帝孝哲毅皇后暂安寝殿。　　

○遣官祭端慧皇太子园寝。　　

○遣官祭太□山戊不□之神。　　

○命户部尚书景廉为国史馆总裁官。　　

○调协办大学士刑部尚书全庆为工部尚书。以都察院左都御史文煜为刑部尚书。以吏部左侍郎崇厚为都察院左都御史。未到任前。以户部左侍郎志和兼署。现月　　

○转吏部右侍郎崇绮为左侍郎。未到任前。以户部右侍郎麟书兼署。调

工部左侍郎成林为吏部右侍郎。以都察院左副都御史文澂为工部左侍郎。现月

　　

○以工部尚书贺寿慈兼署刑部尚书。　　

○以正黄旗汉军都统安兴阿为总管内务府大臣。现月　　

○以兵部尚书广寿为阅兵大臣。明发　　

○以剿平贵州定番州属苗匪出力。予提督何雄辉优叙。总兵张家瑜以提督记名＜闲＞放。高德元赏换奇成额巴图鲁名号。胡光晋赏巴图鲁名号。余升叙加衔有差。　　

○甲辰。调正红旗蒙古副都统崇礼为正白旗满洲副都统。前科布多参赞大臣候补副都统托伦布为正红旗蒙古副都统。明发　　

○准前任内阁学士兼礼部侍郎衔李品芳重与鹿鸣筵燕。赏头品顶戴。现

月

　　

○酉刻上诣钟粹宫慈安端裕康庆昭和庄敬皇太后前行礼长春宫慈禧端佑康颐昭豫庄诚皇太后前行礼纂修官杨兆麟恭纂　　

总纂官熊方燧恭辑监修总裁世恭阅五月初二日正总裁那恭阅五月十六日专司藳本陆恭覆阅壬子九月初五日　　

徐恭阅闰六月二十七日　　

荣恭阅四签八月三十日副总裁唐恭阅十一月初十日　　

宗室宝恭阅一签五月十九日

　　

郭恭阅一签六月十二日　　

熙月日初校修改上卷贰拾签胡家钰恭校陈恭阅五签八月初一日覆校修改上卷柒签陈畬详校宗室麒月日总校修改上卷陆签田智枚总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之八十五　　

光绪五年。己卯。春正月。乙巳。朔上诣奉先殿行礼。内记注　　

○遣官祭太庙后殿。外记注　　

○率王以下文武大臣诣慈□□□皿□门、庆贺慈安端裕康庆昭和庄敬皇太后慈禧端佑康颐照豫庄诚皇太后礼成。御太和殿受朝贺。　　

○诣大高殿寿皇殿行礼。内记注　　

○诣钟粹宫问慈安端裕康庆昭和庄敬皇太后安。长春宫问慈禧端佑康颐昭豫庄诚皇太后安。至甲戌皆如之。内记注　　

○谕军机大臣等、金顺奏军饷请准暂由北路军台行走一摺。金顺军营饷需。关系紧要。遽由关内驿站行走。旷日持久。兵丁诸多苦累。亦属实情。著照所请。所有金顺应领部库饷银。每季四万六千两。仍准暂由北路军台行走。即著穆图善、奎昌、春福、车林多尔济杜嘎尔、保英、安祥、查照办理。毋稍推诿。统俟新疆大定。再复旧制。金顺应严饬领饷委员。迅速运解。沿途毋得骚扰逗遛。致累台站。将此由四百里各谕令知之。剿捕　　

○湖广总督李瀚章奏驰赴湖南起程日期。得旨。该督当懔遵前旨。秉公确查。并将该省保甲团防事宜。认真整顿。摺包　　

○命礼部左侍郎王文韶、在军机大臣上行走。现月　　

○予积劳病故伊犁行营佐领音登额。如军营例议恤。摺包　　

○予在营中伤殒命新疆总兵官余致和。如阵亡例议恤。摺包　　

○赏朝鲜国正使沈舜泽、蟒缎荷包等物。随手　　

○丙午。缓徵直隶永清、东安、武清、蠡、雄、安、高阳、河闲、献、天津、南皮、沧、开、元城、大名、东明、长垣、丰润、安平、甯河、宝坻、文安、大城、湾、清苑、任邱、肃甯、静海、青、盐山、沙河、南和、唐山、任、永年、邯郸、鸡泽、南乐、饶阳、定、深泽、望都、四十二州县。灾歉村庄。本年春徵新赋正杂粮租。有差。现月　　

○丁未。高宗纯皇帝忌辰。上诣寿皇殿行礼。遣官祭裕陵。　　

○谕内阁、何璟等奏。请将违例科罚任性妄为之知县。革职查讯一摺。福建代理彰化县知县。候补通判钟鸿逵。于沿海居民拥抢金荣利遭风船只。及徐献廷被控不遵堂断。各案该员并不认真讯办。乃敢违例科罚银两。以修理衙署为名。藉作开销。又因生员吴垂昆之弟聚赌。及县差萧源管犯不慎。辄各将其家产查抄。实属荒谬已极。钟鸿逵著先行革职。交何璟等督饬台湾道夏献纶。彻底根究。严行惩办。以儆官邪。现月　　

○谕军机大臣等、何璟等奏。办理洋案情形等语。福建乌石山教堂一案。该督等拟办各节。所筹尚妥。至所称该领事星察理。一味狡执。且知中国意在速结。刁掯愈甚。是以暂与相持。固为慎重起见。惟此等交涉事件。日久迟延。恐将来办理愈形棘手。仍当早为切实办结。以免枝节丛生。丁日昌已于上年十二月抵闽。尚为迅速。即著何璟、丁日昌、李明墀、悉心会商。将此案妥速筹办完结。毋稍延缓。将此由五百里。密谕何璟、丁日昌。并传谕李明墀知之。洋务　　

○又谕、杨重雅奏。关外征军攻破贼巢、并遵覆贼由上思州窜走情形、请饬拨济饷需各摺片。据称越南匪首李四。久踞州布地方。与李扬才句结。经官军攻破贼巢。生擒李四。并将笼闇硝厂贼寨攻克等语。李扬才现踞香洧地方。匪党自必不少。亟应乘此声威。悉力攻剿。著杨重雅饬令赵沃。督率官军。迅速规取香洧贼巢。以收埽穴擒渠之效。李四系著名积匪。既经擒获。亦足以断贼党援。赵沃令其诱致李扬才。是否可恃。必须慎重办理。不可纵令逸去。致贻后患。冯子材此时计可出关。著即相度机宜。克期进剿。迅殄逆氛。上思州刘琢。于李扬才拥众出关。未能设法拦阻。实属疏于防范。著交部议处。杨重雅并未将该员□□□尔□处。覆奏情形。语多含混。著传旨申饬。广西军饷支绌。现在大兵出关。需用孔亟。杨重雅请于湖南广东各拨银五万两。并自本年二月起。由广东按月拨银二万两。以资接济。著刘坤一、张兆栋、邵亨豫、即行照数拨解。毋稍延缓。将此由五百里各谕令知之。剿捕　　

○戊申。两江总督沈葆桢等。奏酌议海运章程。下部知之。摺包　　

○又奏、奉借马兰镇添建营房银两。请饬改拨。下部议。摺包　　

○科布多参赞大臣保英等。奏遣撤借拨乌城之黑龙江马队报闻。摺包　　

○缓徵山东济甯、历城、惠民、滨、邹、菏泽、曹、范、朝城、城武、金乡、鱼台、滕、齐东、海丰、利津、蒲台、阳谷、寿张、钜野、郓城、濮、聊城、馆陶、武城、二十五州县。济甯、德州、临清、东昌、四卫。暨永阜。永利。王家冈、官台等场。本年新赋漕仓河银荒田、马场、临德、等仓。民佃盐课、芦课、学租地租盐钞灶地摊徵堤工河工、等项。有差。现月　　

○己酉。上以孟春享太庙。自是日始。斋戒三日。内起居注　　

○庚戌。谕军机大臣等、左宗棠奏安集延逆目纠众谋逆剿捕蒇事一摺。安集延逆目阿里达什。由俄官处告假。潜出纠众。谋袭喀什噶尔。经刘锦棠督率官军。星驰进剿。克期扑灭。阵毙首逆阿里达什。办理尚为迅速。刘锦棠于逆谋甫露之时。迅赴戎机。俾边境不至惊扰。尚属认真。仍著左宗棠饬令随时严密防范。以安边圉。布鲁特回目库弥什。协助官军。先歼逋寇。颇知效顺。并著传旨嘉奖。此次出力员弁。著准其汇案保奖。阵亡之拟保总兵衔副将丁远学。拟保守备李富贵。拟保把总罗中英、梁胜德、均著交部照拟保官阶。从优议恤。阿里达什、由俄国告假。潜出寇边。既经伏诛。此外逆党之遁匿俄境者尚多。应如何申明禁约之处。著该衙门照会俄国驻京使臣。查照。并著崇厚于抵俄国后。按照条约。妥筹办理。陕甘两省文武各员。年终密考。近数年来。该督均未办理。嗣后仍著照例具奏。将此谕知崇厚。并由五百里谕令左宗棠知之。剿捕　　

○礼部奏、朝鲜国使臣附带咨文。系因与日本国交涉事件。谨据咨转奏。下总理各国事务衙门知之。摺包　　

○大学士陕甘总督左宗棠奏、杨昌浚可否专摺奏事。得旨、杨昌浚著查照刘典成案。专摺奏事。摺包　　

○辛亥。上以孟春享太庙。前期亲诣行礼。　　

○世祖章皇帝忌辰。遣官祭孝陵。　　

○署出使德国大臣李凤苞奏、请调候选主事赵元益来德差遣。得旨。著该衙门行知南洋大臣。务令赵元益迅速前往。以资差遣。摺包　　

○壬子。享太庙。遣怡亲王载敦恭代行礼。记注　　

○遣官祭太□山戊不□之神。外记注　　

○谕内阁、裕禄奏甄别庸劣各员一摺。安徽池州府知府周金章。有志向上。惟性情偏执。舆论不惬。著开缺留省。遇有相当缺出。另行酌补。候补知府周煌枝。年衰气惰。不能振作。著以原品休致。和州直隶州知州阙平相。心地粗疏。办事竭蹷。试用知县马廷栻。才质迂钝。难膺民社。均著以府经历、县丞降补。归部选用。泾县知县杨志洵。才识庸闇。信听差役。玩懈捕务。补用知县孙志寅。听断颟顸。任情粗率。六安直隶州州同梁鼎荣。性情躁妄。声名甚劣。东流县吉阳巡检祝九如。操守不谨。补用巡检侯丽堂。居心狡诈。宣城县训导吴奇彦。声名狼藉。阜阳县训导刘焱南。行为乖谬。均著革职以示惩儆。现月　　

○又谕、涂宗瀛奏。请将行踪隐秘之知县革职等语。河南光山县知县广濂。前因催徵不力撤任。乃该员迄未赴省。本任交代。亦未清算。饬查竟无下落。实属行踪隐秘。广濂著先行革职。该员是否潜行来京。抑或在外逗遛。著该旗该抚查明实在下落。据实具奏。现月　　

