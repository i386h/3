<!-- { "loadSidebar": true } -->
○谕军机大臣等、电寄李鸿藻等、前接廿六电奏。两坝只余六占。走失仅止一占。满冀及时补进。当可不日蒇功。因催令加紧赶办。今逾八日。又据初五日电奏。披阅之下。殊深忧闷。电中语多含混。与前奏又不相符。前奏系廿六日。云现在水深六丈余。此电则云廿一日后深至八丈许。前奏云六丈后再擡高。即开放引河。此奏云深至八丈。尚难夺溜。彼此参差。已觉可异。至西坝被压之捆厢船。既在蛰占之下。自难捞起。岂不能追压到底耶。今半月之久。竟至无术可施。尤不可解。历届大工合龙。皆先定放河之期。沟工线工。均列专款。诚以引河深畅。方可制溜合龙。今水势高深八丈。尚云不能夺溜。其为引河平浅不合式。恐开放后淤塞倒溢。可以想见。而来奏总未明言。前次走失一占。数日内曾否补齐。所云两坝时有蛰陷。是否即前电所云。抑系另有别处。均未声叙明晰。现在引河既不能开。败船又不能起。廿六后竟似未进一占。所云设法竣工。究竟如何设法。得非束手无策。虚词拖宕耶。以上所指各节。著该尚书等即日据实明白电奏。电寄　　

○丁亥。以内阁侍读学士寿荫为太仆寺卿。起居注　　

○以捐助豫赈、予前广西巡抚杨重雅之妻余氏建坊。赏还已革浙江试用知府黄世煦原官衔翎。　　

○戊子。谕内阁、吏部奏、部务繁重。请添设司员额缺一摺。吏部文选司事务繁重。近年更甚于前。据称该司额缺本少。不足以资分任。自系实在情形。著照所请。准其添设文选司满汉郎中员外郎主事各一缺。此外各衙门不得援以为例。现月　　

○己丑。文宗显皇帝诞辰。上诣奉先殿寿皇殿行礼。内记注　　

○署福州将军杨昌浚奏、福州厦门二口。添筑明暗炮台。续增弁勇。以固海防。下所司知之。摺包　　

○予守城殉节、前直隶献县知县熊存瀚于江西本籍捐建专祠。现月　　

○以捐助豫赈、予福建监生刘述祖等建坊。摺包　　

○庚寅。谕军机大臣等、电寄李鸿藻等、览奏欣悉。初六日申刻溜势北趋。引河自行开放。口内溜减三四。该工办理正在束手。幸遇天心助顺。天当乘此机会。将余賸数占赶紧补进。以期克日合龙。乃此电于如何赶办情形。及初六日电谕诘问捆厢船各节。一字未及。殊不可解。岂值如此难遇之机犹存观望耶。著李鸿藻等即日详晰覆奏。电寄　　

○辛卯。谕内阁、前经明降谕旨。各直省应行旌表妇女。仍照例由该督抚题请。或由同乡京官赴部具呈。均由礼部照例核办。其内外臣工。概不得率行渎请。兹据御史庄予桢奏、请将节孝妇葛王氏旌表等语。葛王氏著礼部行查原籍。照例办理。该御史径行奏请旌表。殊属非是。庄予桢著交部察议。现月　　

○壬辰。谕军机大臣等、电寄李鸿藻等、览奏廿一日以后大工详细情形。稍释廑系。现在西坝败船已出。东坝失占亦经补齐。著即督饬在工员役。将余賸六占。加紧速进。冀乘大溜分洩之际。速蒇全功。其引河之水。现到何处畅滞情形若何。并随时确探电闻。电寄　　

○以翰林院编修冯光遹为湖北乡试正考官。户科给事中殷李尧为副考官。吏部右侍郎景善为江西乡试正考官。编修朱祖谋为副考官。内阁学士钱桂森为浙江乡试正考官。编修吴树梅为副考官。起居注　　

○赏前云贵总督刘长佑之子通判刘思谦以同知用。孙光禄寺署正刘绳武以主事用。现月　　

○予云南剿夷阵亡守备包文烜等恤荫有差。摺包　　

○癸巳。以京师得雨。上诣大高殿报谢行礼。　　

○遣惇亲王奕誴诣时应宫。贝子奕谟诣昭显庙。贝勒载漪诣宣仁庙。贝勒载澍诣凝和庙拈香。　　

○甲午。以工部左侍郎乌拉布兼署吏部右侍郎。现月　　

○乙未。予故湖广总督吴文镕、于扬州府本籍建立专祠。从两江总督曾国荃请也。现月　　

○予故塔尔巴哈台参赞大臣锡纶优恤。现月　　

○丙申。谕内阁、本年五月初八日。钦奉慈禧端佑康颐昭豫庄诚皇太后懿旨。大婚典礼。著于明年正月举行。钦此。本日据礼部尚书奎润等奏、大婚礼成。谨请加上皇太后徽号一摺。圣慈谦抑为怀。未蒙允许。朕以恪遵成宪。典礼崇隆。竭诚吁恳。至于再三。始荷俯如所请。所有应行事宜。著各该衙门敬谨办理。现

月

　　

○谕军机大臣等、电寄张曜电报已悉。十四日后。黄水行至何处。水势大小畅滞若何。著该抚随时确探电奏。电寄　　

○礼部奏、册立皇后。内外各官应否于皇后前进笺庆贺。得旨、著遵照成案停止呈进。　　

○云南巡抚谭钧培奏、缅盐入关。有妨井课。请照□□交私成案。一体缉禁。下户部知之。　　

○丁酉。以赶办辛庄漫口工竣。赏还山东濮州知州恩奎顶戴。　　

○以绞犯中途脱逃、革吉林解官云骑尉德海职。仍勒限严缉。　　

○戊戌。以报效郑工、开复已革太常寺卿邵曰濂原官。　　

○己亥。钦奉慈禧端佑康颐昭豫庄诚皇太后懿旨。前因皇帝甫经亲政。决疑定策。不能不遇事提撕。勉允臣工之请。训政数年。两年以来。皇帝几余典学。益臻精进。于军国大小事务。均能随时剖决。措置合宜。深宫甚为欣慰。明年正月大婚礼成。应即亲裁大政。以慰天下臣民之望。著钦天监于明年二月内、敬谨选择归政吉期具奏。现月　　

○谕内阁、朕自冲龄践阼。仰蒙慈禧端佑康颐昭豫庄诚皇太后垂帘听政。丰功伟烈。震古铄今。宵旰勤劬。数十年如一日。迨十二年六月。今朕亲裁大政。犹复曲垂慈爱。特允训政之请。劳心庶务。又及两年。兹奉懿旨。于明年二月归政。朕仰体慈躬敬慎谦抑之本怀。并敬念三十年来。我圣母为天下忧劳况瘁。几无晷刻可以稍资休息。抚衷循省。感悚交深。兹复特沛温纶。重申前命。朕敢不祗遵慈训。于一切几务、兢兢业业。尽心经理。以冀仰酬我圣母抚育教诲。有加无已之深恩。惟念现在时事孔艰。嗣后仔肩益重。尔中外大小臣工。尤当体朕夙夜祗惧之诚。各矢公忠。共襄治理。朕实有厚望焉。所有归政届期。一切应行典礼事宜。著各该衙门敬谨酌议具奏。现月　　

○谕军机大臣等、稽查北新仓给事中洪良品奏、北新仓现放正白旗甲米。本月十七日该仓内数十人、似是市侩。门外停车数十辆。据花户称系兵丁领米。并未持票。请饬查办等语。著兴廉、游百川、确切查明。如该仓花户有偷售夹带情弊。即著送交刑部严讯惩办。并著谕令各仓监督、常川驻仓。以符定例。另片奏、查验该仓廒座。不无亏短情弊。著该侍郎等督饬各监督认真办理。以杜弊端。原摺片均著钞给阅看。将此各谕令知之。现月　　

○辛丑。礼部等奏、铸造皇后金宝。照例拨造交龙纽蜡模。先行进呈。俟粤海关金两解到。择期承领监造。允之。摺包　　

○壬寅。钦奉慈禧端佑康颐昭豫庄诚皇太后懿旨。钦天监奏、遵旨选择吉期。恭候钦定一摺。著于明年二月初三日归政。现

月

　　

○总理各国事务衙门奏、请于署内添设英法俄布文繙译官。允之。　　

○以翰林院侍读学士李文田为江南乡试正考官。修撰王仁堪为副考官。编修戴兆春为陕西乡试正考官。周锡恩为副考官。　　

○癸卯。遣官祭火神庙。　　

○甲辰。上诣仪鸾殿问慈禧端佑康颐昭豫庄诚皇太后安。奉皇太后还宫。内记注　　

○谕内阁、彭玉麟奏、痼疾难痊。恳请开缺。并开去差使。回籍调理一摺。彭玉麟巡阅长江。勋勤卓著。连年以来。因病屡请开缺。未经允准。兹复据奏病势增重。情词恳切。不得不勉如所请。以示体恤。兵部尚书彭玉麟、著准其开缺回籍。安心调理。其长江水师巡阅差使。毋庸开去。即责成李成谋认真经理。彭玉麟不必拘定假期。一俟病体稍愈。仍著照旧任事。以副朝廷倚畀至意。现月　　

○谕军机大臣等、电寄升泰。五月初九、廿五两次电谕升泰、开导藏番。勿再构衅。并责成第穆妥为了事。现尚未据该大臣奏报。殊深廑系。昨英使照会总署。据称接印督电信。藏番现又添兵。并有攀阻该大臣不赴边界之语。此说未可遽信。藏番虽蠢愚。谅不敢阻留钦使。但添兵再出之事。难保必无。印督此次电信中、有不能久待一语。如果藏兵再出。印兵亦必再进。深恐兵连祸结。并现界亦不可保。该大臣务当守定先解战争四字。传谕第穆切实办理。前奏有与英官面议之意。目前事机紧要。如亲至边界商办。先令印藏彼此退兵。再明定彼此界址。使此后不相侵犯。自较派员前往更为妥协。此时但使藏兵不再出捻纳之外。印兵之不再进、英人屡屡言之。亦决不至失信。该大臣现已到任。一切情形。著即迅速奏闻。电寄　　

○总理各国事务衙门奏、按察使周馥、暂留海军衙门。创办海军章程、俟拟成再行赴任。钦奉皇太后懿旨。允之。　　

○乙巳。上诣储秀宫问慈禧端佑康颐昭豫庄诚皇太后安。至庚戌皆如之。　　

○奉慈禧端佑康颐昭豫庄诚皇太后幸阅是楼。侍晚膳。　　

○赐内廷王大臣蒙古王贝勒贝子额驸等食。起居注　　

○丙午。万寿节前期。上诣储秀宫慈禧端佑康颐昭豫庄诚皇太后前行礼。御乾清宫受贺。　　

○奉慈禧端佑康颐昭豫庄诚皇太后幸阅是楼。侍午膳。内起居

注

　　

○丁未。以约束兵丁不严。降甘肃记名提督萧拱照为副将。　　

○戊申。万寿节。上诣大高殿拈香。寿皇殿行礼。内起居注　　

○遣官祭太庙后殿。奉先殿。　　

○上以孟秋享太庙。自是日始、斋戒三日。　　

○庚戌。谕军机大臣等、电寄李鸿藻等、电奏已悉。电三已悉。著赶紧固守已成之工。不可再有失陷。其引河挑溜穵淤工程。仍应认真办理。不可停止。冀大汛遄临。分流掣溜。稍减跌塘之患。余俟奏报到时、再降谕旨。电寄　　

○纂修官朱国桢恭纂　　

帮总纂官程棫林恭辑监修总裁世恭阅六月初七日正总裁那月日专司藳本陆恭覆阅癸丑六月二十八日　　

徐月日　　

荣月日副总裁唐月日　　

宗室宝恭阅一签十月十七日

　　

陈恭阅二签五月二十五日　　

熙月日　　

郭恭阅二签十一月二十五日　　

宗室麒月日



大清德宗同天崇运大中至正经文纬武仁孝睿智端俭宽勤景皇帝实录卷之二百五十七　　

光绪十四年。戊子。秋七月。辛亥朔享太庙。上亲诣行礼。　　

○诣储秀宫问慈禧端佑康颐昭豫庄诚皇太后安。　　

○奉皇太后驻跸西苑。　　

○壬子。上诣仪鸾殿问慈禧端佑康颐昭豫庄诚皇太后安。至己卯皆如之。内记　　

