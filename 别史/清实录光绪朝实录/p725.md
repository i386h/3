<!-- { "loadSidebar": true } -->
○又谕、电寄宋庆、宋庆现在帮办军务。业已前往奉天驻扎。节制各军。所有叶志超总统。著即撤销。以一事权。奉边鸭绿江一带。及大东沟等处。现有防军若干。目前如何布置防守。将来如何设法进剿。著宋庆妥为筹画。详悉具奏。前据刘盛休电称、吕本元马队过江侦探。究竟敌中如何情形。贼踪所指。究在何处。著随时探明。迅速电奏。电寄　　

○又谕、电寄刘坤一、著派道员李光久、统所部湘军五营。随带枪械。迅速北上。听候调遣。电寄　　

○又谕、电寄张之洞、著调派铁字五营。随带枪械。饬提督熊铁生统带。迅速北上。听候调遣。电寄　　

○又谕、电寄邵友濂、前准包镑借款。现在是否定议。著迅速电覆。电寄　　

○直隶总督李鸿章奏、已革侍讲学士张佩纶。在署绝不干预公事。恳恩矜全。得旨、张佩纶获咎甚重。何得再为剖辩。仍令回籍。不准在该督署中居住。摺包　　

○护理河南巡抚刘树堂奏、军情日紧。续派嵩武军统领总兵刘世俊、统带所部嵩武威靖两军五营三哨。迅由水路前赴天津。听候李鸿章节制调遣。俾与前调四营联络一气。以助声威。惟豫省防营全数出省。兵力太单。现添募勇队练军。分别扼要驻扎。以资策遣。如所请行。摺包　　

○以畏难蒙混。革海军提标把总张得旺职。摺包　　

○丁丑。谕军机大臣等、统带盛军卫汝贵、声名甚劣。屡被参劾。所带营勇。并有不服管束。沿途骚扰。临阵退缩脱逃等请事。著宋庆严密确查。据实参奏。不准稍有回护。平壤退回各军。现均分扎何处。现存兵勇实数若干。并著查明电覆。洋务　　

○又谕、电寄宋庆、现据刘盛休探报。贼离义州六十里。江防益形吃紧。宋庆现已起程。不日可到防所。现当贼踪初至。大队未来之时。正宜一鼓作气。迎头痛击。铭军四千。系属生力。马玉昆素隶宋庆部下。战阵勇往。著宋庆悉心酌度。何人可膺前敌。何人可充后劲。并联络各营。合力奋剿。毋得徒恃株守。致落后著。并将现办情形。随时电闻。电寄　　

○又谕、电寄定安等、现据刘盛休电报。贼离义州六十里。奉防益形吃紧。著定安、裕禄、督饬分防驻守各营。一律严加防范。毋稍疏虞。电寄　　

○又谕、电寄李鸿章、在籍提督曹克忠。向来带兵勇往。现在畿辅防务紧要。著李鸿章饬令迅速召募津勇数营。在山海关一带择要扼扎。程之伟所带大同马步二千人。已抵通州。刻下各海口需兵分布。应令驻扎何处。著李鸿章妥筹覆奏。电寄　　

○又谕、电寄刘坤一、电奏均悉。南洋现仅五船。分防吴淞江阴等处。实嫌单薄。请免派赴北洋等语。所奏尚系实情。即著毋庸派拨。程文炳所部各营。应令驰抵天津。再行候旨。电寄　　

○又谕、电寄吴大澂、前令余虎恩募勇随同办理防务。本日据该总兵面奏、请回湖北。自行开召。较为得力。著吴大澂传知余虎恩、即行前往召募十营。迅速到防。应需枪械。即由湖北筹拨。电寄　　

○又谕、电寄邵友濂、据奏刘永福请回粤募勇等情。现在防务紧急。刘永福著仍遵前旨。酌带现部营勇。先行北上。余令派员回粤召募数营。赶紧赴防。不得延缓。电寄　　

○命辅国公麟嘉守护东陵。　　

○戊寅。以神灵显应。颁直隶永定河北中汛河神庙扁额曰安流顺轨。南二工河神庙扁额曰澜平秋障。摺包　　

○谕军机大臣等、电寄李鸿章等、据奏叶志超电称、九连城等处分驻各军。枪炮子弹。均二百数十出。备粮亦甚艰难。东沟一带。奉军枪炮子药。均不足三月等语。军营接仗。以枪炮为利器。子弹设有不继。何以应敌制胜。现在奉边各军。子弹均未充足。著李鸿章、裕禄、赶紧设法添备。星速运往各军。粮饷亦应迅筹转运。源源接济。毋任缺乏。又据编修贵铎奏、盛京辽阳、熊岳、盖州、岫岩、凤凰城等仓。夙有积谷。请饬就近拨米二万石。运往各营。暂资接济等语。著裕禄查明各仓存数。迅即酌拨以济军食。仍将办理情形电覆。以慰廑系。电寄　　

○又谕、电寄裕禄、据电奏左宝贵炮队炮位。已有毁失。现派聂桂林接统。前请起支饷数。有无更改。著裕禄另行奏明办理。电寄　　

○又谕、电寄谭钟麟、邵友濂电奏、统将需人。请调福建候补总兵廖得胜、海坛协副将佘致廷、二员赴台等语。著谭钟麟饬令该二员迅速渡台。俾资臂助。电寄　　

○直隶总督李鸿章奏、顺直各属夏秋雨水过多。被灾州县甚广。分别办理赈抚。得旨、著即分别赈抚。毋任失所。摺包　　

○命云贵总督王文韶迅速来京陛见。以云南巡抚谭钧培兼护云贵总督。现月电寄　　

○调福建陆路提督黄少春为长江水师提督。俟海防事竣。再行到任。　　

○己卯。谕军机大臣等、前因倭人构衅。京城地面。必须加意防范。叠经谕令步军统领等衙门。将保甲巡查诸事。实力奉行。免致奸宄溷迹。并添练勇一百五十人。分拨五城。以资弹压。兹据给事中胡俊章奏、请饬步军统领。会同内城水会官绅。认真稽查保甲。并照五城练勇章程。募勇分段演练各摺片。现在军务吃紧。京城重地。编查巡缉。不容稍有疏虞。著步军统领、五城御史、按照给事中所奏各节。会同妥议章程。认真办理。原摺片均著钞给阅看。将此各谕令知之。洋务　　

○又谕、有人奏、南粮商贩抵津。原有转运公所。代为存储。随时发卖。年来天津奸商。串通衙署丁役。把持阻挠。抑勒赔累。以致南商裹足。粮价日昂。请饬严禁究办等语。著李鸿章即行查明。如有前项情弊。务饬严行究办。以清奸蠹而裕民食。原片著钞给阅看。将此谕令知之。寻奏、查明津郡向无转运南粮公所。各署丁役亦无句串把持等弊。报闻。　　

○又谕、有人奏、山东登莱两府。米面出口者甚多。经潍县知县查出。扣留白面数万斤。其人逃匿未获。皆由登莱道利其出口税用。故使倭人得资接济。该道刘含芳两日失明。贪懦不堪。甫闻警报。即送眷口至典县居住。以致沿海居民惊扰。海防局总办李正荣、昏庸乖谬。与为表里。请饬查办等语。著李秉衡按照所参各节确切查明。据实具奏。将此由四百里谕令知之。寻奏、登莱各府。出产无多。小民零星贩运。并无大宗出口资敌。刘含芳尚无贪鄙留难情事。李正荣人尚安详。所参均无实据。报闻。　　

○又谕、张之洞电奏、请暂借宜昌关税。并筹捐息借购买枪炮等语。著户部速议具奏。洋务　　

○又谕、电寄李鸿章、前台湾巡抚刘铭传。驭军有法。卓著勋劳。六月闲因倭人肇衅。特旨起用。旋据电覆。因疾未能赴召。现在军事日棘。统帅乏人。该前抚受国厚恩。当此边防危急之时。岂得置身事外。著李鸿章再行传谕刘铭传。于接奉此旨后。即行起程来京陛见。该前抚忠勇素著。谅不至藉词诿卸。视国事如秦越也。仍将这旨起程日期。先行电闻。电寄　　

○又谕、电寄李鸿章、据电奏旅顺防务紧要。姜桂题、程允和、勇营填扎。仍嫌力单。请饬程之伟前往分扼等语。即著李鸿章传谕该总兵。迅带所部。由陆路绕赴金州旅顺一带。与姜桂题等、扼要分扎。以壮声援。至山海关一带地方。尤关紧要。亟需添兵防守。提督吴凤柱带队抵津。著即饬令前往驻扎。与该处各军认真严防。毋稍疏懈。前据电称、刘盛休探报。贼离义州六十里等语。现又数日。贼踪究在何处。情形若何。著李鸿章迅饬确探电覆。电寄　　

○又谕、电寄李鸿章、陈湜将抵天津。所带勇队尚需操练。著李鸿章传谕该臬司。即在天津整齐队伍。听候调遣。毋庸来京。电寄　　

○又谕、电寄李鸿章、叶志超著赏假一月。假期内如有警报。仍著力筹防剿。毋得藉病推卸。电寄　　

○又谕、电寄李鸿章、据张之洞电奏、各国陆战。专恃地营。上海译有营垒图说等书。又有炮准心法。炮法求新。攻守炮法。营城揭要诸书。皆沪局译刊通行。请分发各营等语。著李鸿章即将此等书籍。迅即发交各营。赶紧练习。以资应用。电寄　　

○又谕、电寄杨昌浚、现在军情紧急。亟须添调劲旅。用资防剿。据谭钟麟奏称、甘肃可抽调马步队各四营。河州本有回马队三旗。兰州回队一旗。合四旗为两营。陕甘提镇标各有练军马队。拣调两营。至步队则于甘省防军挑选精壮勇丁四营。遴选营官统带。月需饷银。于新饷四分减平项下提拨等语。著杨昌浚迅即照办。饬令各营取道草地前进。限四十日到京。听候调遣。电寄　　

○又谕、电寄裕禄、前令依克唐阿等、召募猎户以辅兵力。现闻奉天一带土勇。亦皆强悍可用。著裕禄就地募练成军。遴派妥员。统赴前敌助剿。不必拘定猎户。并著将遵办情形。先行电覆。电寄　　

○庚辰。谕军机大臣等、裕禄等奏、请饬部严催各省欠解本年的饷。并历年专饷一摺。据称奉天本年的饷。各省共解到银十三万二千两。实属不敷周转。核计山东尚欠地丁银八万八千两。现报起解银二万二千两。尚未到奉。两淮欠解盐课银一万两。江苏欠解厘金银一万两。临清关欠常税银二万两。虽报起程。尚未解到。其山东、河南、两淮、淮安关、江苏、直隶等处。欠解历年专饷。共计一百九十九万余两。均未报解。本年外城兵饷。应于九月闲开放。现已无款可筹。并有一切岁需额领杂支各款。因豫筹秋饷。暂停发放甚多。请饬部飞咨严催等语。奉天支放各项。待款孔殷。自应迅速筹解。以济要需。著户部即行严催各该督抚监督等、务将本年奉省的饷。于九月内批解一半。十月内埽数解清。并将欠解历年专饷。源源解到。以免贻误。原摺著钞给阅看。将此谕令知之。现月　　

○又谕、德铭、吉升阿奏、遵旨饬调察哈尔官兵赴防山海关一摺。所有张家口至山海关沿途一带地方。应备该官兵店房草乾饭食。并装运军械车辆。著李鸿章、孙家鼐、陈彝、迅饬各该地方官。查照咸丰八年调防山海关成案。妥为豫备。以利遄行。将此各谕令知之。洋

务

　　

