<!-- { "loadSidebar": true } -->
○山西大同镇总兵张树屏因病解职。以记名总兵黄金志为山西大同镇总兵官。现月　　

○丁巳。总理各国事务衙门奏、各关提存出使经费。谨将收拨总数。汇核请销。并请饬下南北洋大臣。将先后借拨银一百八十七万余两。迅速筹解。以资应用。又奏、粤海关欠解出使经费。共银七十八万余两。请饬该监督赶筹补解。以重要款。均依议行。摺包　　

○刑部奏、明年归政后。每年秋审朝审勾到情实人犯。是否归复旧制。得旨、仍著暂照现在章程办理。摺包　　

○河南巡抚倪文蔚奏、展设豫省电线。援照直东江浙等省章程。统归商办。由大工饷款内拨银二万两。作为借领官款。五年之后。分年摊缴。以恤商力。下所司知之。摺包　　

○出使俄德奥和国大臣洪钧奏、洋务日亟。人才宜储。拟由翰林院掌院学士就新科馆选庶吉士择派出洋。充使馆二三等参赞官。三年期满。由使臣保奏授职。拟请饬下总署详议章程。奏明办理。若六部人员。宜就已经考取总署章京正途出身人员。择充使馆参随。以资阅历。惟需费较多。拟请饬下总署斟酌繁＜闲＞。明定限制。下所司议。寻奏。庶吉士果有熟谙洋务堪备出洋之选者。应准出使大臣奏调。惟保免散馆。未便更改旧章。应毋庸议。总署章京。嗣后应择其才识通达者。酌量选派。至请明定限制。系为撙节经费起见。拟请嗣后使馆准设参赞二员。繙译二三员。供事三员。武弁医生各一员。其兼摄他国设有使馆者。准添参赞繙译随员供事各一员。作为定额。不得再过此数。从之。摺包　　

○出使日本国大臣黎庶昌奏。东文繙译人员。请仍照异常劳绩核奖。得旨、刘庆汾等均著照原保奖励。嗣后各口繙译人员。一并准照异常劳绩给奖。摺包　　

○命札萨克多罗郡王棍布拉布坦、为青海右翼正盟长。明

发

　　

○以出洋期满。予随使日本繙译官候选直隶州知州沈铎等升叙加衔有差。摺包　　

○以亏短银两。革广西前署义甯县知县官箴职。籍产备抵。摺包　　

○豁免陕西榆林府广有仓旧欠粮草。摺包　　

○戊午。谕军机大臣等、有人奏、疆臣不胜职任。据实纠参一摺。据称刘铭传于抚番清丈。徒事铺张。致有埤南激变之事。并任用非人。漫视民瘼。以致奸民土匪。乘机作乱。官激民变。确有明徵。用人办事。颟顸竭蹶各节。又片奏、彰化各处。因科派单费。一乡尽逃。台南尤甚。及投效函招各员委署凤山等缺。变通补署。未免偏私各等语。刘铭传自＜闲＞任台湾巡抚以来。办事尚为得力。惟恐操之过急。任用或不得人。措置不无失当。以致民心未协。激成近日番变。参摺所陈。均不为无因。著即钞给刘铭传阅看。该抚当仰体朝廷开诚训戒。示以谤书之意。于摺内所陈。平心省察。据实覆奏。一面清厘正赋。禁革规费。并严查贪吏。从重惩办。勿稍瞻徇。至片奏、台省缺员。应请拣发一节。并著该抚酌核具奏。将此谕令知之。寻奏、台湾办理抚番事宜。三年之久。收抚生番十余万。辟地数百里。保奖不满五十人。清丈地亩。并无激变之事。官帑不敢虚糜。赏罚惟凭功罪。得旨、覆陈各节。均属明晰。叙述现办情形。亦尚核实。该抚嗣后务当实力图功。虚心集益。固不必顾恤浮言。亦不可固执成见。慎终如始。用副委任。勉之。又奏、酌核台湾缺员。拟请暂缓拣发。仍由闽省咨调请补。报闻。现月　　

○又谕、翰林院侍讲崔国因奏、条陈东三省情形。并练兵事宜一摺。东三省练兵筹饷。关系紧要。摺内所陈七条。尚属详切。其换练及洋械各节。与总理海军事务衙门原议。均相吻合。余亦多有可采。著庆裕、长顺、恭镗、会同定安。详加酌核。妥议覆奏。总期经画周密。渐臻实效。以固藩篱而资久远。原摺均著钞给阅看。将此各谕令知之。寻奏。除恳荒开矿榷税。应由三省查议覆陈外。储才则当认真遴选。军政则仍更番换练。选士则召募不如仍用满汉旗籍。制器则就原拨枪炮备用。能否添购。俟与海军衙门函商办理。报闻。洋务　　

○又谕、升泰奏、边事紧急。据实缕陈。并密陈印藏情形各摺片。藏番执迷不悟。昏愚狡玩。日甚一日。该大臣所陈办事棘手情形。朝廷早经洞照。至因川藏边防。筹及西甯青海。亦具有深意。但此时欲解藏厄。舍该大臣即日赴边。罢兵定界。更无别法。至开导一事。虽万难措手。亦必须竭尽心力做去。以冀挽此败局。该大臣先派妥弁。函止印兵勿动。一面自备夫马速行到界。所办均合机宜。即著懔遵十月二十三日谕旨。妥筹办理。毋再延缓。致误事机。所请饬总理衙门豫告英使各节。该衙门已累与华尔身切实言及。但藏兵不撤。印兵必进。亦断非空言所能阻止。此事关系重大。朝廷正切纡筹。该大臣到界后。务将办理情形。迅速驰奏。将此由六百里密谕知之。洋务　　

○安徽巡抚陈彝奏、借拨漕折银两解河工经费。又奏、河南郑工秸料。借拨银钱。拟由皖省赈捐项下开销。并下所司知之。摺包　　

○又奏、皖省被灾各属。拟借拨防军饷项。为收当耕牛分给籽种之费。以济田功。如所请行。摺包　　

○以户部左侍郎嵩申为理藩院尚书。现月　　

○以镶黄旗满洲副都统札拉丰阿为正蓝旗蒙古都统。明发　　

○予故理藩院尚书绍祺恤典。赏银五百两治丧。子世培俟服阕后以员外郎即选。现月　　

○己未。予阵亡州同职衔韦绅卿等议恤。　　

○庚申。圣祖仁皇帝忌辰。上诣寿皇殿行礼。遣官祭景陵。外记　　

○伊犁将军色楞额等奏、伊犁岁饷。恳饬部再拨一年。俾将客军酌量遣并完竣。以期归复旧制。下部议。摺包　　

○甘肃新疆巡抚刘锦棠奏、满营移并古城。遵拨官兵随缺地亩。并恳暂缓屯垦。以纾兵力。下部知之。摺包　　

○辛酉。盛京将军庆裕等奏、黑牛馆、乳牛馆、被水冲刷。请俟明年春融修理。如所请行。摺包　　

○壬戌。以湖河各工平稳。发大藏香十五枝。交护理漕运总督淮扬海道徐文达。祗领。虔诣河神庙祀谢。现月　　

○以神灵显应。颁江苏清江浦城隍庙扁额。曰福芘清淮。

现月

　　

○谕内阁、本年各直省办理秋审人犯。经刑部由缓决改情实者。湖南山东均多至六起。该抚并臬司于秋谳重犯。未能详审核议。著交部查明分别议处。嗣后各将军府尹督抚等。务当督同所属。遵照定例。酌核案情。悉心究拟。固不可失之刻核。亦不可惑于救生不救死之说。故从轻减。总期执法持平。无枉无纵。用副明慎用刑至意。将此通谕知之。现月　　

○直隶总督李鸿章奏、滇粤边界中国电线。与越南北圻法线相接。藉收越南暹罗印度等处商报之利。有时断线阻信。仍可操纵由我。谨照录章程呈览。如所请行。摺包　　

○又奏、北洋海军俸饷等项。拟自光绪十五年正月起。悉照新章办理。以清界限。下所司知之。摺包　　

○两江总督曾国荃等奏、苏省厘金项下。认筹制钱。搭解新钱。给过价银运脚。各数核计。援案请抵京饷。下部知之。

摺包

　　

○江苏巡抚崧骏奏、华民在日本国殴毙人命。由理事官照章讯拟。解回内地办理。下部议。摺包　　

○督办船政候补三品京堂裴荫森奏、协造粤船广乙广庚广丙三艘。业经安上龙骨。又奏、添购机器。照章声明。并下所司知之。　　

○转户部右侍郎熙敬为左侍郎、兼管三库事务。以礼部左侍郎敬信为户部右侍郎、兼管钱法堂事务。转礼部右侍郎续昌为左侍郎。以内阁学士文兴为礼部右侍郎。现月　　

○调右翼前锋统领恩全为左翼前锋统领。以镶黄旗护军统领德铭为右翼前锋统领。明发　　

○调镶蓝旗护军统领谦光为镶黄旗护军统领。以署正蓝旗护军统领恩普为镶蓝旗护军统领。以镶蓝旗汉军副都统吉恒署正蓝旗护军统领。明发　　

○调正红旗满洲副都统符珍为镶黄旗满洲副都统。镶黄旗汉军副都统桂全为正红旗满洲副都统。以委散秩大臣克勤为镶黄旗汉军副都统。明发　　

○调镶红旗满洲副都统乌拉布为正白旗满洲副都统。正白旗汉军副都统清安为镶红旗满洲副都统。以记名副都统柏英为正白旗汉军副都统。明发　　

○以直隶天津镇总兵丁汝昌为北洋海军提督。记名提督林泰曾为北洋海军左翼总兵官。记名总兵刘步蟾为北洋海军右翼总兵官。现月　　

○予山东捐建故四川总督丁宝桢专祠。列入祀典。从山东巡抚张曜请也。摺包　　

○追予山东阵亡团长候选光禄寺署正谢宝琳、暨勇丁等十九员名议恤。如例。　　

○癸亥。上奉慈禧端佑康颐昭豫庄诚皇太后还宫。内记　　

○以亏欠银两。革山东前署范县知县余载恩职。籍产备抵。摺包　　

○旌表捐田赡旌江苏国子监典簿李敦翰故父八品衔李焘明。摺包　　

○上以冬至。祀天于圜丘。自是日始、斋戒三日。　　

○乙丑。上诣皇穹宇拈香。南郊斋宫斋宿。　　

○丙寅。冬至。祀天于圜丘。上亲诣行礼。　　

○诣正阳门关帝庙菩萨殿拈香。内记　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵、裕陵、昌陵、昌西陵、慕陵、慕东陵、定陵、定东陵、惠陵。　　

○遣官祭庄顺皇贵妃园寝。端慧皇太子园寝。　　

○诣储秀宫。问慈禧端佑康颐昭豫庄诚皇太后安。至丁丑皆如之。　　

○盛京将军庆裕等奏、奉省灾歉。民闲乏食。高粱粟米。请暂停商运出口。如所请行。摺包　　

○丁卯。调署镶白旗护军统领承绶为正蓝旗护军统领。署正蓝旗护军统领吉恒为镶白旗护军统领。明发　　

○以记名副都统爱隆署正白旗满洲副都统。明发　　

○以直隶大沽协副将罗荣光为直隶天津镇总兵官。现月　　

○蠲缓安徽太和、頴上、全椒、泗、寿、凤台、怀远、凤阳、盱眙、五河、合肥、滁、来安、天长、阜阳、涡阳、灵璧、定远、巢、桐城、宿、庐江、霍邱、东流、铜陵、当涂、和、含山、无为、芜湖、亳、舒城、宣城、怀甯、宿松、建德、贵池、繁昌、三十八州县。并滁州、凤阳、长淮、泗州、宣州、建阳、安庆、庐州、八卫。被水被旱被风被虫田地。暨勘不成灾歉收地亩、钱粮银米杂课有差。其太和、頴上、寿、凤台、怀远、盱眙、五河、合肥、天长、泗、阜阳、涡阳、灵璧、巢、定远、桐城、宿、庐江、霍邱、东流、铜陵、亳、芜湖、舒城、宣城、当涂、无为、怀甯、宿松、建德、贵池、繁昌、三十二州县。应徵新旧漕粮。并分别蠲缓。现月　　

