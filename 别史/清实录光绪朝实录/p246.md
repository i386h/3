<!-- { "loadSidebar": true } -->
○乌里雅苏台将军春福等奏、蒙古马队到防。并图绘扎营处所。得旨、该将军等即饬令国胜、会同锦丕勒多尔济、将各营妥为教练。以期缓急可恃。图留中。　　

○又奏、查勘屯田。择地开垦。得旨、博尔豁地方。既可开垦。著即作为官屯。妥为兴办。以资兵食。　　

○又奏、蒙兵散漫。得旨、据奏蒙古官兵。未经立营。无故散去二百余名。实属不成事体。著即责成该王公等、勒限到营。认真训练。务期纪律严明。俾资得力。寻乌里雅苏台将军杜嘎尔等奏、三音诺彦部落蒙古练军内。散漫蒙兵二百余名。业经全数来营。报闻。　　

○又奏、请饬部增拨月饷。从之。　　

○戊子。谕军机大臣等、刘坤一奏、请调员差委等语。广东试用道谢元福、江西试用道贺元彬、著张树声、裕宽、李文敏、饬令各该员前赴江南。交刘坤一、差遣委用。将此各谕令知之。洋务　　

○以擒获马贼出力。赏奉天佐领音登安副都统衔。右翼汉军协领董永康等、二品衔花翎。骁骑校卢廷信等、五品蓝翎。余升叙加衔有差。　　

○以捐建义仓。予江南泰州绅士周彬奖叙如例。　　

○旌表节孝妇。安徽合肥县二品封职吴永鉴妻、两江补用副将吴继培母刘氏。随手摺包　　

○己丑。谕内阁。孙诒经奏、遵查专案工程。请派员兴修一摺。所有慧愍固伦公主慧安和硕公主园寝飨堂等工。著派本年承修另案工程之大臣徐桐、师曾敬谨承修。现月　　

○江南福山镇总兵熊登武因病乞休。以淮阳镇总兵欧阳利见为江南福山镇总兵官。　　

○辛卯。仁宗睿皇帝忌辰。遣官祭昌陵。　　

○谕军机大臣等。礼部奏、朝鲜国文称、内地渔船。越境渔采。请饬严禁。并钞录原咨呈览一摺。捕渔船只。越境渔采。本属有干例禁。近来各处渔船。赴朝鲜国洪州地元山插匙岛等处捕鱼。来去无常。竟有五六百只之多。甚至放炮抗拒。实属凶顽不法。且此等船只。日聚日多。难保无匪徒混入其中。酿成事端。究竟捕鱼船只。潜往朝鲜地界者。何处为多。著李鸿章、岐元、周恒祺、确切查明。严行禁止。如有不遵约束者。立即从严惩办。仍严饬所属沿海州县。设法编查。以清奸宄。毋得视为具文。并著礼部知照朝鲜国王。遇有此项船只到境。即行捕拏解送以儆凶顽。原咨著钞给李鸿章等阅看。将此各谕令知之。现月　　

○又谕。张树声奏、筹办广东海防情形一摺。据称成事难骤变。急图无全策。远虑不可忘。所称颇为详切。广东目前布置守御。未有把握。该督抚斟酌缓急。已将防务次第筹办。著即实事求是。悉心经营。所有＜闲＞练兵勇。修守炮台。暨一切事宜。均须力求实济。以为久远之计。不得徒托空言。该省饷需匮乏。亦是实在情形。应如何权衡轻重。俾得稍留余力。办理防务。著户部议奏。将此由五百里各密谕知之。洋务　　

○命刑部尚书文煜为崇文门正监督。镶黄旗蒙古都统穆腾阿为副监督。

现月

　　

○壬辰。谕军机大臣等。闻俄国现有兵船。由烟台至大连湾。并闻俄人注意松花江行船至伯都讷一节。中国如不见允。即拟三路进兵。一系由大连湾。一系由日本海口。一系由黑龙江等情。虚实虽未可尽信。而先事豫防。实万不可缓。曾国荃已报启程。此时事机至迫。即著督带亲军。迅速前往山海关一带。妥筹布置。暂且毋庸来京。俟将来防务稍松。再行奏明请旨。刘鸿年一军。取道大同昌平一路。并著檄催刻日到防。毋稍稽缓。前调郭宝昌一军。据裕禄奏称已选调步勇二千名。俟该总兵到皖。即行启程。惟刘维桢一军。已否成行。尚未据该督抚奏报。即著李瀚章、彭祖贤、裕禄、催令郭宝昌、刘维桢、迅即督队乘坐轮船北来。听候曾国荃调遣。不得迟延干咎。大连湾海面宽平。三面环山。海水贴岸。冬不封冻。俄人若据此为窟。水陆两路。皆可扰及牛庄。应如何扼要堵御之处。著李鸿章、曾国荃、岐元、妥密筹度。及早经营。以期有备无患。吉林珲春三姓一带。最关紧要。吴大澂现赴三姓察看地势。设立水关想已次第布置。乌里雅苏台参赞大臣喜昌。平日带兵得力。著即日驰赴吉林。会同铭安、吴大澂、将该省防守事宜。和衷商办。以固边陲。遇有边防事件。即著会衔具奏。黑龙江防务。著定安懔遵历次谕旨整军经武。严密防维。不得稍涉大意。烟台为敌国兵船往来海道。周恒祺务将该处防务实力筹办。毋稍疏懈。将此由六百里密谕李鸿章、曾国荃、岐元、铭安、定安、李瀚章、彭祖贤、周恒祺、裕禄、喜昌、并传谕吴大澂知之。洋务　　

○贵州巡抚岑毓英奏、派提督邓廷忠接管中潮等处防务。报闻。　　

○以匿犯不办。革前署贵州铜仁县知县谢绍曾、萧兆芬、本任铜仁县知县任佑同职。　　

○予积劳病故贵州补用道萧德揆议恤如例。随手摺包　　

○癸巳。谕军机大臣等。定安奏、请调员差委一摺。黑龙江现在筹办边防。需人差遣。著济禄饬令密云防御增祺迅即前往该省。听候定安委用并由该副都统咨明兵部。照例发给勘合。以利遄行。将此谕令知之。洋务　　

○马兰镇总兵内务府大臣景瑞奏、遵案变通续议铨补笔帖式章程。下所司议。随手摺包　　

○甲午。上诣皇史宬穆宗毅皇帝实录圣训前行礼。内起居注　　

○浙江巡抚谭钟麟奏、拟酌留厘金。筹办海防。下部知之。随手摺包　　

○以科布多帮办大臣桂祥署乌里雅苏台参赞大臣。古城领队大臣额尔庆额署科布多帮办大臣。明发　　

○追予故两江总督沈葆桢于江西广信府城建立专祠。与省城专祠同列祀典。从巡抚李文敏请也。随手摺包　　

○乙未。命军机大臣大学士宝鋆、军机大臣前工部尚书李鸿藻、为全权大臣。与美使议约。摺包　　

○上以祭社稷坛。自是日始斋戒三日。　　

○丙申。谕军机大臣等。总理各国事务衙门奏、接据曾纪泽电报。与俄国开议情形一摺。此次曾纪泽与俄人辩论。自应先以索还伊犁全境为言。然彼既占据已久。未必遽肯全还。目前统筹全局。所重者尚不专在此节。著曾纪泽察看情形。如此事急切未能定议。即遵照四月初五日谕旨。暂行从缓。至通商各条。原因索地起见。不能不量予从宽。如伊犁既从缓商。则通商各条中之必不可允者。亟应据理相持。多争一分。即少受一分之害。内如松花江行船至伯都讷。及西安汉中通商两条。尤为约章中最要关键。勿得稍涉迁就。该少卿务须力持定见。与之辩驳。俄人欲以兵舶来华。冀图挟制。亦在意中。惟当刚柔互用。以期事可转圜。无伤大体。方为妥善。并著总理各国事务衙门。先将此旨大意。由电信知照曾纪泽遵办。将此密谕知之。洋务　　

○广西巡抚庆裕奏、越南逸匪陆之平等出扰。相机剿捕。得旨。该抚当檄令各营严密防守。随时相机剿捕。毋任匪徒肆扰。随手摺包　　

○予殉难安徽含山县绅民妇女赵鸿禧等旌恤如例。随手摺包　　

○协修官李湛田恭纂　　

总纂官钱骏祥恭辑监修总裁世恭阅五月二十六日正总裁那恭阅六月十五日专司藳本陆恭覆阅壬子十月十九日　　

徐恭阅四签九月十二日　　

荣月日副总裁唐月日　　

宗室宝恭阅六月初七日

　　

郭恭阅一签七月初二日　　

熙月日初校修改上卷叁拾伍签彭聚星恭校陈恭阅二签八月二十八日覆校修改上卷贰拾贰签曾文玉详校宗室麒月日总校修改上卷伍拾柒签商衍鎏总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百十七　　

光绪六年。庚辰。八月。丁酉朔。上诣钟粹宫。问慈安端裕康庆昭和庄敬皇太后安。长春宫。问慈禧端佑康颐昭豫庄诚皇太后安。至乙丑皆如之。

内记　　

○祭先师孔子。遣协办大学士沈桂芬行礼。外记　　

○以舆情未洽。降广西平乐府知府吴德泰以通判用。现月　　

○戊戌。祭大社大稷。遣怡亲王载敦恭代行礼。外记　　

○谕内阁。冯誉骥奏、特□□□尔□庸劣各员一摺。陕西候补同知丁宝清。罔利营私。声名狼藉。永寿县知县徐正爔。假公苛派。不洽舆情。前署鄜州直隶州事试用知县刘淇。专擅欺饰。不恤民艰。前署洛川县事候补知县金寿。才具庸懦。办事颟顸。候补知县鞠友兰。藉差讹索。物议沸腾。盩厔县教谕萧承露。包庇劣生。以曲为直。渭南县教谕李际清。纵役开赌。罔顾声名。吴堡县教谕袁锡庆。巧诈性成。诸事蒙混。甘泉县县丞胡恺。行为贪鄙。扰累平民。候补县丞远有望。行同市侩。廉耻全无。均著即行革职。醴泉县知县刘开第。秉性庸闇。遇事因循。惟文理尚优。著以教职铨选。同官县知县赵廷琪。心地不明。听断粗率。榆林县知县余峻。鄙吝废公。不思振作。均著勒令休致。以肃吏治。现月　　

○又谕。本年恭送穆宗毅皇帝圣容实录圣训册宝。并续修玉牒。前往盛京。著钦天监于九月下旬内。敬谨选择吉期。奏请钦定。现月　　

○谕军机大臣等。此次恭送穆宗毅皇帝圣容实录圣训册宝。并续修玉牒。前往盛京。已谕令钦天监。于九月下旬。谨择吉期。现在为期甚近。所有沿途应行豫备事宜。著李鸿章、岐元、迅速敬谨豫备。将此各谕令知之。

现月　　

○命江甯副都统富升来京陛见。以江甯将军希元兼署副都统。现月　　

○追予已故典史吴培等。在死事地方。自行捐资建祠。现月　　

○旌表孝义兼全湖南巴陵县五品封职方宗裕侧室陈氏。摺包　　

○己亥。直隶总督李鸿章奏。遵旨与巴西使臣。议立通商条约。现已事竣。下部知之。摺包　　

○庚子。谕军机大臣等。本年恭送穆宗毅皇帝圣容实录圣训册宝。并续修玉牒。前往盛京。据钦天监选择吉期。开单呈览。著用九月二十二日辰时。现月　　

○浙江巡抚谭钟麟奏。修筑平湖县塘工完竣。下部知之。随手　　

○乌鲁木齐提督博昌。因病乞休。允之。现月　　

○以嗜好甚深勒广东按察使张铣。休致。现月　　

○以器识庸闇勒广东琼州镇总兵殷锡茂。休致。现月　　

○以任意欺饰。革广东崖州副将李其昌、知县李宗光职。并讯办。现月　　

○旌表守正捐躯。江苏烈妇孙诸氏、贞女孙桓姑、芝姑、浙江贞女诸筠姑、嵩姑。摺包　　

