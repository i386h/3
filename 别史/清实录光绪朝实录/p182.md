<!-- { "loadSidebar": true } -->
○谕军机大臣等、春福等奏。需饷孔急。请饬筹拨一摺。乌城月饷。前因山西河南被灾。经户部议令浙江湖北。自光绪三年十一月起。至四年四月止。每月各协拨银四千两。嗣后仍由晋豫筹解。兹据奏称正月以后。该两省并未筹拨。山东亦久未报解。该城官兵待饷甚殷。请饬户部酌度情形。傥山西河南两省。仍未能筹解。即另指他省。再行垫拨等语。著户部速议具奏。并著文格迅将该省应解月饷。赶紧拨解。不得再事迟延。将此谕知户部。并由五百里谕令文格知之。现月　　

○又谕、春福等奏、遣撤官兵回旗。欠发路费银两。无款筹给。请饬神机营酌量接济等语。所有由科布多撤回乌城之黑龙江官兵。现在饬令回旗。其欠发一个月路费银两。即著神机营于该官兵等到京时。就近酌量接济。现月　　

○甲子。命翰林院侍讲廖寿恒、提督河南学政。现月　　

○调河南布政使成孚为广东布政使。以广西按察使长赓、为河南布政使。山东督粮道崧骏、为广西按察使。现月　　

○乙丑。孝穆成皇后忌辰。遣官祭慕陵。　　

○谕内阁、户部奏、遵旨停止捐输一摺。肃清仕途。自以停止捐纳实职官阶为要。该部业将京捐局银捐等项。及各项实官。并常例未载条款。火器营章程。均行停止。即著有捐省分各督抚。将筹饷事例条款。概行停止。以昭画一。并一面迅速设法筹款。一面将捐务赶紧清厘。造册报部。所有照根空照。分别截清数目。咨部缴纳。统限于本年五月悉数截止。该督抚等。自能仰体朝延澄清吏治之意。不致轻听局员。率请展限。希图延宕。另片奏。请饬将支用捐款。开单报部等语。捐款均关国帑。自应详晰报部。著各督抚。各将办捐以来。所收捐款。入于何年何月何项册内。无论已未奏销。均逐款详查。开单报部。其收受捐款省分。并著一律咨报。以凭查核。现月　　

○谕军机大臣等、荣颐等奏请饬催借款银两一摺。本年恭办惠陵永远奉安事宜。前准毓橚等借拨直隶旗租项下银三万两。现仅据拨银五千两。所有应办一切事宜。无款可筹。亟应变通拨借。著李鸿章督饬藩司查核。如旗租不敷开放。不拘何款。迅将欠拨借项银二万五千两。如数拨发。以济要需。所借款项。应如何归还。著荣颐等于事竣后。另行筹画。奏明办理。将此各谕令知之。现月　　

○两江总督沈葆桢等奏、江甯府属高淳县永丰墟堤被水。借款修筑。报闻。随手　　

○以江西广饶九南道沈保靖、为江西按察使。现月　　

○准三品衔前江苏常镇道周顼、重与鹿鸣筵燕。赏加二品衔。现月　　

○丙寅。陕甘总督左宗棠奏、西征军需。恳仍遵前旨。开单报销。允之。随手　　

○丁卯。孝圣宪皇后忌辰。遣官祭泰东陵。　　

○谕内阁、朕钦奉慈安端裕康庆昭和庄敬皇太后慈禧端佑康颐昭豫庄诚皇太后懿旨。三载考绩。为国家激扬大典。中外满汉诸臣。有能恪共职守。劳绩最著者。固宜特加甄叙。其有年力衰迈者。亦难曲予优容。兹当京察届期。吏部开单题请。详加披阅。恭亲王首赞枢廷。亲贤夙著。殚心辅弼。悉合机宜。大学士宝鋆。协办大学士兵部尚书沈桂芬。户部尚书景廉。礼部左待郎王文韶。同心翊赞。共矢公忠。前经得有革职留任处分。均加恩开复。大学士直隶总督李鸿章。宣力有年。实心任事。大学士陕甘总督左宗棠。肃清边塞。懋著勤劳。两江总督沈葆桢。任事精勤。不辞劳怨。均著交部从优议叙。户部左侍郎殷兆镛。年逾七旬。精力尚未就衰。惟户部事务较繁。办理恐难周到。著调补礼部右侍郎。毋庸兼署吏部左侍郎。仍在上书房行走。工部右侍郎德椿。理藩院右侍郎惠泉。内阁学士载庆。体弱多病。均以原品休致。余著照旧供职。现月　　

○又谕、前据御史楼誉普奏□□□尔□御史英震、抽查漕粮。营私舞弊。又据都察院奏英震携带伊子在差次居住。难保无招摇生事之处。先后降旨。令仓场侍郎确查。兹据桂清等查明具奏。英震虽无得赃纵容偷米情事。伊子前往差次省视。无招摇生事之处。惟该御史于漕粮偷漏之案。并不认真惩办。任令伊子时常往来。致招物议。殊属不知远嫌。英震著先行交部议处。至请奖员弁。据称查共咨奖二十六名。与楼誉普所称十七名不符。内十三名一单。书吏供系英震面交。何以楼誉普亦同判行。难保非该吏影射。并据该吏供英震家人林六、有干预保奖情事等语。著该衙门将牐科书吏。解交刑部审讯。并著英震将林六交出。送部归案讯办。英震著听候传质。另片奏。覆奏迟延。桂清近因患病请假。毕道远请旨议处等语。桂清毕道远著一并交部议处。现月　　

○江西巡抚李文敏奏、江西留防勇丁无多。骤难裁减。下部知之。随手　　

○转户部右侍郎潘祖荫为户部左侍郎。兼管三库事务。仍兼署工部左侍郎。调工部右侍郎宜振为户部右侍郎。兼管钱法堂事务。仍兼署刑部左侍郎。礼部右侍郎龚自闳为工部右侍郎。兼管钱法堂事务。未到任前以大理寺卿朱智暂署。现月　　

○以内阁学士启秀为工部右侍郎。兼管钱法堂事务。通政使司通政使锡珍为理藩院右侍郎。以詹事府詹事徐致祥署吏部左侍郎。现月　　

○以非刑毙命。革甘肃总兵易良贵职。并逮问。随手　　

○蠲缓江西南昌、新建、进贤、新淦、新喻、安福、永新、东乡、鄱阳、余千、乐平、安仁、万年、星子、都昌、建昌、安义、德化、德安、瑞昌、湖口、彭泽、丰城、庐陵、南丰、清江、莲花、峡江、二十八厅县。及南九二卫。被水被旱地方。新旧钱粮。有差。现月　　

○戊辰。谕内阁、崇绮、冯誉骥奏、审明交查案件。按律定拟一摺。据称侍卫倭兴额京控一案。现已将正盗徐花拏获。讯与盗犯殷幅等、抢劫齐家属实。其到案时。有傅姓等曾经邀伊一语。供系气忿妄攀。傅贞等实非同抢齐家之人。齐广贞因与傅贞有嫌。定计将齐家钱粮领子扔入傅家。作为赃证。齐广贞栽赃。讯有确据。乃一味狡展。迨面面质对。该犯始俯首不言。正将取供。即在押患病身死。此案犯证明确。而倭兴额等。恃齐广贞已死。栽赃无可质证。任意狡执。应照众证确凿例、定拟具奏等语。本日复据都察院奏。倭兴额遣抱呈诉。则称崇绮将此案交盗案局承审。局员一味刑求。将自行投案之齐广贞。当堂逼毙。为诬捏栽赃死口无凭地步。徐花初供与傅姓同夥。送局后令改初供。刑逼认抢。该侍卫家袒护傅姓。屡诉不理等情。与崇绮等所奏。情节歧异。究竟徐花是否正盗。齐广贞是否病故。抑系受刑身死。并崇绮等另片奏。相验齐广贞。有仵作前次错报。委员安楚拉恩禧自行检举更正。请予察议一节。此中有无情弊。著派志和恩福、驰驿前往吉林。迅将此案秉公覆审。务得确情。并将齐广贞尸身。详加检验。是否刑毙。徐花所供。是否局员刑逼。即行定拟具奏。志和等随带司员。著一并驰驿。现

月

　　

○又谕、祥亨奏、棍徒聚众殴伤职官、请饬缉拏凶犯、交部审办一摺。棍徒宋恒。胆敢率领多人。将骁骑校刚魁、殴砍成伤。至二十余处。似此凶横。实属目无法纪。除宋肇吉、冯祥、二犯。业经拏获外。其在逃之首犯宋恒。及凶徒苑文元、宋肇祥、乔秃子、王三横、宋二、宋有父子等。著直隶总督。饬令地方官。务将各犯按名弋获。并将全案人证。解交刑部。严审办理。以儆凶顽。其甲兵武魁、呈控宋恒抢去借票。及职员王善昭、控告武魁捏控赖债各一案。均著归案质讯。另片奏、山海关地方。刁生劣监。往往串通书役。交结匪徒。唆讼行强。无所不至。此等刁风。亟应严行禁上。著直隶总督严饬地方文武各官。嗣后如有前项刁恶之徒。务须认真拏办。毋稍姑息。以靖地方。现月　　

○又谕、刘坤一等奏。越南匪徒、纠集内地匪夥窜扰边境、现在剿办完竣等语。越南匪首刘德章二等。胆敢句结内地匪徒。结盟拜会。纠夥抢劫。窜扰钦州边境。经该州文武。督率兵勇。会同越南官兵。奋力剿击。杀毙贼匪多名。立将匪牐平毁。全股悉数扑灭。剿办尚为迅速。惟逆首刘德章二。尚无下落。客匪头目温亚学。现尚在逃。著刘坤一严饬官军。认真摉捕。查明刘德章二。是否炮毙。并将温亚学一名。务获究办。其余有无零匪。饬令实力查拏。以净根株。此次出力之游击莫善喜。著免补参将以副将尽先补用。知府鹿传霖。通判冯宝封。均著交部从优议叙。现月　　

○又谕、前因光绪二年五月闲。天津寄存军械。倐被火灾。烧去铜帽帐棚旧械等件。李鸿章并未将数目价值详细奏闻。嗣经谕令该督查明被烧之件。核计价值若干。及有无遗失饷银。据实具奏。兹据奏称、天津城内水月共□□寄存军械。计被烧铜帽九百余万粒。自来火子八十余万粒。帐棚六千四百余顶。马步枪五千五百余杆。炮车三十八辆。及手枪皮纸门火马鞍木架等零件。共合价银四万五千余两。因系照例免赔。是以未经续奏。此外各军饷银。并无遗失等语。局存军械。理宜严密巡防。此次被烧之件甚多。实非寻常仓库物件。猝遇水火可比。所有被烧军械。除择修搭发外。其余仍著责令承管各员。分别酌赔。以示惩儆。并著该督严饬在事之员。嗣后务宜周密防范。不准稍涉大意。现月　　

○又谕、李鸿章奏。请将已革州同从严徵办等语。直隶已革北河试用州同胡万峨。于署理东安县主簿任内。营私罔利。不恤民艰。纵容家丁。需索得赃。骚扰地方。实属荒谬已极。著发往军台效力赎罪。永不叙用以儆官邪。现月　　

○谕军机大臣等、崇绮冯誉骥奏。覆审钦交案件。获有正盗。按律定拟。原告坚不出具输服供词。请旨定夺。并案犯齐广贞身死。仵作验报错误。请将委验各员。交部察议各摺片。与本日都察院奏递侍卫倭兴额呈词。情节迥不相符。已派志和、会同恩福驰驿前往吉林。将此案覆加审讯矣。倭兴额此次呈词内。又称上年九月闲。派出崇绮查案后。即有铭安家人。携带京报。并钞录该侍卫原呈。星夜赴吉送信。铭安暗遣哈广和、与金匪韩显宗送信。令其暂避。旋派协领金福等。带兵捕匪。倒填印文日期。官兵未到以前。金匪早已移至夹皮沟内。其沟口残落窝棚。即予烧毁。以为金匪远遁之证。其实沟内金匪数千余人。仍在上戏台一带。任意刨穵。并未惩创。将军武巡捕周延勋。娶傅郑氏之女为妾。以致串供偏断各等语。著崇绮冯誉骥将以上所控各节。详细查明。据实具奏。不得稍涉徇隐。自干咎戾。恩福俟志和行抵奉天后。即行会同前往吉林。秉公覆审。将此各谕令知之。现月　　

