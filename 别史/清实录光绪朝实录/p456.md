<!-- { "loadSidebar": true } -->
○壬子。工部奏、议覆御史方汝绍奏、请疏浚护城河道。谨将内外城护城河道情形。缮单绘图呈览。应否兴修之处。请旨遵行。得旨、著一律兴修。其一切应办事宜。并是否应用勇营。著工部妥议具奏。现月　　

○以浮冒工款。革广东知县王懋官职。并讯办。摺包　　

○以纠夥讹诈。革广东游击萧庆胜职。交原籍地方官严加管束。摺包　　

○癸丑。钦奉慈禧端佑康颐昭豫庄诚皇太后懿旨。苏元春所部各军。尤为出力兵勇。著共赏给内帑银五千两。冯子材、王孝祺、王德榜、所部各军。尤为出力兵勇。著共赏给内帑银五千两。由苏元春、李秉衡、分别发给。以示鼓励。洋务　　

○又奉懿旨。所有云南官军、及唐景崧、刘永福等、所部各军。尤为出力兵勇。著共赏给内帑银一万两。由岑毓英分别发给。以示鼓励。　　

○命翰林院侍讲学士瞿鸿禨提督浙江学政。　　

○以广西关外各军。叠战大胜。赏署提督苏元春、三等轻车都尉。额尔德蒙额巴图鲁名号。前提督冯子材、太子少保衔。三等轻车都尉。右江镇总兵王孝祺、云骑尉世职。已革布政使王德榜、开复原官原衔翎枝勇号。并赏给白玉搬指。翎管。大小荷包。贵州安义镇总兵陈嘉等、赏赉锡封升叙加衔开复有差。予阵亡总兵孙得胜等、赏恤加等。洋务　　

○以筹拨关外军饷、转运后路粮械出力。赏两广总督张之洞花翎。予护理广西巡抚李秉衡优叙。洋务　　

○以云南官军进剿宣光临洮等处获胜。赏总督岑毓英云骑尉世职。并交部优叙。提督刘永福伊伯德恩巴图鲁名号。并三代一品封典。主事唐景崧花翎。总兵丁槐等勇号。升叙加衔有差。洋务　　

○以筹济各路军营饷需军火。不分畛域。予直隶总督李鸿章、两江总督曾国荃优叙。现月　　

○予关外阵亡前广东高州镇总兵杨玉科赐祭一坛。追谥武愍。并将事迹宣付国史馆立传。洋务纂修官王大钧恭纂　　

帮总纂官程棫林恭辑监修总裁世恭阅一签五月初七日正总裁那恭阅九月初二日专司藳本陆恭覆阅癸丑三月二十日　　

徐恭阅二签十二月初二日　　

荣月日副总裁唐月日　　

宗室宝恭阅二签八月初八日

　　

陈恭阅三签十一月二十八日　　

熙月日　　

郭恭阅十月初八日　　

宗室麒月日蒙古总裁恩月日

大清德宗同天崇运大中至正经文纬武仁孝睿智端俭宽勤景皇帝实录卷之二百八　　

光绪十一年。乙酉。五月。甲寅。旌表节孝妇安徽怀甯县李陈氏、舒城县孙石氏、六安州熊翁氏、巢县周金氏、桐城县郑方氏。摺包　　

○乙卯。谕军机大臣等、有人奏、江苏候补同知直隶州知州蒋瑛嗜好甚深。父子相继为江苏粮道苏州织造幕友。蒙捐知县。曾补实缺。丁忧后以所保同知直隶州捐分原省。复充幕友。请饬查明勒令改省等语。著卫荣光确切查明。据实具奏。毋稍徇隐。原片著钞给阅看。将此谕令知之。现月　　

○又谕、电寄左宗棠等、程文炳一军。著即撤回湖北。应需饷项。著左宗棠、杨昌浚、于洋款内发给。将来由鄂清算。所有余存洋款。仍著存库。听候拨用。电寄　　

○又谕、电寄杨岳斌、所部暂缓遣撤。著将派查事件。赶紧查覆。再行听候谕旨。电寄　　

○予积劳病故。长江水师副将唐敏义如军营例议恤。摺包　　

○予积劳病故。福建千总陈锦棠赏恤加等。摺包　　

○旌表贞节妇江苏江阴县儒童缪宗庆妻金氏、江都县职员萧祖培妻张氏、丹徒县尹滕氏、陈丁氏、吴江县职员王德培妻孙氏、吴县职员何维绶妾陈氏、阳湖县张茅氏、如皋县朱夏氏、昭文县薛蒋氏、顺天宛平县韩费氏、浙江山阴县烈女胡三姑、江苏江都县孝妇周井氏、昭文县孝女殷霖霓。摺包　　

○丙辰。钦奉慈禧端佑康颐昭豫庄诚皇太后懿旨。铜斤为鼓铸所关。现在云南矿务。渐次扩充。采运尚未复额。应如何悉心筹画。详定章程。以期将来规复旧制。著军机大臣、户部、工部会同妥议具奏。醇亲王奕譞、著一并与议。现月　　

○谕内阁、御史汪鉴奏、条列屯垦事宜。缮单呈览一摺。著该部议奏。现月　　

○又谕、曾国荃、卫荣光奏、核议部驳知州门丁被控指官诈赃一摺。已革前署江苏泰州知州长康。既据查明。并无藉案科罚。徇庇家丁情事。惟审理词讼。辗转牵涉。致令案证畏累自尽。咎无可辞。业已革职。即著毋庸置议。此案于同治十年九月经刑部奏驳。请饬研讯。奉旨允准。时逾十数年之久。始行奏结。殊属不成事体。所有办理迟延。历任各督抚臬司。著吏部查取职名。照例议处。嗣后各督抚等、于交查事件。务须赶紧办结。毋得迟延干咎。现月　　

○谕军机大臣等、电寄苏元春等、据李鸿章电奏、巴德纳照会称谅山一带。复到中国官兵三队。请饬撤回。澎湖本拟照约克期撤尽。叠闻此信。不无疑虑等语。粤军早撤。必无复到谅山一带之事。惟张之洞前奏越民有与法仇杀情事。难保非游勇句结。冒充华兵。著苏元春、李秉衡、确查电覆。现在滇军及刘永福营。已否一律撤回关内。日久未据岑毓英覆奏。此时滇桂电信。中途有无阻滞。著苏元春等速咨该督。迅即遵旨办理。仍将滇军现在情形。迅速电闻。电寄　　

○伊犁参赞大臣升泰奏、裁并乌古满营官兵。以符旧制。并酌拟减成折支俸饷章程。下部议。摺包　　

○出使日本国大臣徐承祖奏、日本铜价甚贱。拟请试办采买。变通京师钱法。得旨、著遵照五月初七日户部奏案。先行试办。如办有成效。再行接续办理。摺包　　

○以捐资济赈。予故江苏道员汪堃建坊如例。摺包　　

○丁巳。署山西巡抚奎斌奏、晋省报垦荒地。请按开垦之日为始。扣足三年。一律缓至次年上忙启徵钱粮。俾垦荒农民得沾实惠。如所请行。摺包　　

○蠲缓山西霍、石楼、隰、太谷、绛、大甯、陵川、蒲、永济、翼城、平陆、汾西、十二州县未垦荒地正杂额赋有差。现月　　

○己未。直隶总督李鸿章奏、遵旨撤回驻朝庆军。调扎旅顺。得旨、即著督饬该军。于撤回后联络操防。以备缓急。毋稍松懈。摺包　　

○又奏、提督黄仕林、向统庆军。驻扎金州。今饬拔赴旅顺。择要填扎。惟金州仅有毅军两营。稍嫌单薄。因饬提督宋庆、于旅顺毅军内酌拨一两营。调赴金州。与原有两营联络操防。以壮声势。报闻。摺包　　

○庚申。谕内阁、前据给事中洪良品奏、仓务积疲请饬整顿一摺。当谕令仓场侍郎酌核议奏。兹据奏称、遵旨酌议整顿仓务各条。所陈各仓锁钥。仍责成监督收掌。及存仓土米。未便发粜。验收米色。严饬稽查各节。均著依议行。至严禁花户伦漏。全在该监督等实心经理。方能弊绝风清。嗣后各衙门保送仓差。务各慎选明干廉正之员。不得以才具平庸者滥竽充数。致滋弊窦。监督花户、如有串通句结。以致亏短仓储。著该侍郎随时认真访查。分别从严□□□尔□办。其各旗关领甲米。著循照旧章办理。现月　　

○谕军机大臣等、乌拉喜崇阿等奏、遵勘紫禁城内河渠等工。开单呈览一摺。此项工程。即著派总管内务府大臣承修。务将淤土挑除净尽。使沟身河道一律深通。至现在不露明处所。将来查出通内暗沟。有无淤塞损坏情形。即由该承修大臣续行勘估。奏明办理。现月　　

○又谕、仓场衙门奏、请择要增修仓廒。拟将每年应行拨还部库银两。留存二万两备用等语。著户部议奏。现月　　

○又谕、云南矿务。曾于上年五月闲。谕令该督抚广集商力。及时开采。业据张凯嵩将筹画采办情形。于上年闰五月、本年正月、两次覆奏。所称绅民寻获旧硐新＜石曹＞四十余处。若何开办。牛泥塘一处矿苗最旺。曾否办有成效。胡家桢等招集商股。已否集有钜款。目下军务已定。亟应扩充矿务。认真开采。以期规复旧额。著岑毓英、张凯嵩、督饬所属实心筹办。并催令在沪委员。赶紧集股赴滇。务须事事核实。取信商民。以期有裨时局。一面将现办情形。迅速覆奏。将此由五百里各谕令知之。现月　　

○又谕、前叠谕岑毓英将关外滇军、及刘永福营、一律撤回边界。迄今日久。尚未据该督覆奏。法已退出基隆。并将虏去弁勇。悉数交回。我军亟应如约迅撤。以昭大信。著岑毓英懔遵叠谕。赶速办理。毋再迟延。致干咎戾。将此由六百里谕令知之。洋

务

　　

○又谕、所有本月十五日钦奉懿旨。赏给云南官军等出力兵勇银一万两。著由四川应解京饷项下划拨。赏给苏元春等军出力兵勇银一万两。著由广东应解京饷项下划拨。即由户部咨行各该督抚。分别解交岑毓英、苏元春、李秉衡、发给。洋务　　

○又谕、电寄张之洞、前叠谕岑毓英将滇军刘永福营、一律撤回边界。迄今未据覆奏。法已退出基隆。并将虏去弁勇悉数交回。我军亟应如约迅撤。以昭大信。著张之洞速咨岑毓英。懔遵叠谕。赶速办理。现闻电线中断。应如何设法急递。并苏元春派赴谅山弹压之兵。何时撤回。均著迅速电闻。电寄　　

○以大理寺卿沈源深为四川乡试正考官。翰林院编修黄绍箕为副考官。编修陈琇莹为湖南乡试正考官。编修谢隽杭为副考官。鸿胪寺卿文治为甘肃乡试正考官。江南道监察御史唐椿森为副考官。外记注　　

○以记名提督杨岐珍为江南狼山镇总兵官。现月　　

○以带兵押饷在洋淹毙。予江苏吴淞营千总宋国珍等赏恤加等。摺包　　

○辛酉。孝恭仁皇后忌辰。遣官祭景陵。　　

○上复诣大高殿祈雨坛行礼。并诣时应宫拈香。　　

○遣惇亲王奕誴诣昭显庙。惠郡王奕详诣宣仁庙。贝勒载滢诣凝和庙。豫亲王本格诣觉生寺。肃亲王隆勤诣黑龙潭拈香。　　

○户部奏、坐粮厅监督诚勋任满。叠次奏留。与例不符。请旨更正。得旨、诚勋著俟漕务完竣。再行更替。此次因漕粮抵通较迟。姑准所请。嗣后不得援以为例。摺包　　

○钦差大臣督办福建军务左宗棠等奏、闽省官轮被毁。解运饷械。并渡勇援台。类皆转雇商轮。诸多不便。现购买富有美富两轮。以资遣用。下部知之。摺包　　

○帮办福建军务前陕甘总督杨岳斌奏、行抵基隆大营。与抚臣刘铭传筹商防务。勤加操练。增高墙垒。深浚沟濠。以期有备无患。报闻。摺包　　

○以老病乞休。予察哈尔佐领巴札尔什迪等原品休致。摺包　　

○壬戌。谕军机大臣等、御史汪鉴奏、请厘正两淮盐务一摺。著户部议奏。现月　　

○河南巡抚鹿传霖奏、遵议酌减绿营兵额。请以节省饷项。拨抵山西应解归德镇兵饷。下部知之。摺包　　

