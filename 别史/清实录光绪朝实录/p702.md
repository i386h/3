<!-- { "loadSidebar": true } -->
○以常雩祀天于圜丘。自是日始、斋戒三日。照例　　

○戊申。谕内阁、前据都察院奏、顺天文安县生员张作良等以水患太甚。恳穵新河等词。赴该衙门呈递。当经谕令李鸿章体察情形。妥议具奏。兹据奏称、该生张作良禀请开河。系从任邱等处下达文安大城。导入子牙河。将千里堤决破。轻改旧制。地势水性均不相宜。傥将新河开穵。则子牙河立见倒漾。自任邱以至大城各州县。永成泽国。各处绅耆佥谓不宜开穵。并据查明原呈列名之文生陈环瀛等。均系张作良捏写。该绅民并不知情等语。任邱等处开穵新河。既据李鸿章派员查勘。地势民情。均有不顺。即著毋庸置议。文生张作良不明形势。妄请开河。并敢捏写多名。危言耸听。实属不安本分。张作良著即斥革。交地方官严加管束。以儆效尤。现月　　

○又谕、谭钟麟奏、特参庸劣将弁。请降革勒休一摺。福建长福营守备陈一经、任听营兵雇代。遇有酬应。辄摊扣兵饷。实属荒谬。著即行革职。长福营参将洪渭涛、营务废弛。于该守备任意摊派。毫无觉察。著以都司降补。延平城守副将赖安邦、才识昏庸。难期振作。著勒令休致。以肃营政。现月　　

○又谕、李鸿章奏、韶州南雄等处。匪徒泣綀。派队剿捕情形。请将出力营官奖励一摺。上年冬闲。广东英德县罗坑山内匪徒。聚党潜匿。经李瀚章派令游击郑润材等督勇查拏。该匪倾巢出窜。在曲江县白土村地方。恃强抗拒。并句结英德县青塘土匪。意图滋事。郑润材督队追剿。擒获要匪吴观就等多名。匪首萧单眼即萧金煌率党窜至乳源县之牛背岭。攻夺围楼。踞为巢穴。该匪被官军围困。乘夜出窜。郑润材亲督所部。四面兜拏。当将匪首萧单眼击毙。并毙匪多名。生擒匪犯叶罗春等二名。暨窜匪王三槐等三名。全股悉平。郑润材复往南雄州沥坪村查办匪徒。击毙邱春雰等二名。拏获谭成发等十四名。分别惩治。办理尚为妥速。尽先副将南韶连镇中营游击郑润材、著以总兵补用。其余出力员弁。准其择尤汇案请奖。毋许冒滥。仍著李瀚章等饬令该管地方文武员弁。认真巡缉。绥靖闾阎。勿稍松懈。现月　　

○两广总督李瀚章奏、钦州越南界务。现与法员陆续勘议。按照界线。有水处以水为界。免如陆地之犬牙参差。有山处以山为界。免如平原之易于侵占。所有分茅岭板兴岭板典岭怀等处。及彼之纵横峝中十里。全数归我。惟披劳地方。各分一半。原系以水为界。固不得不然。业已次第完竣。彼此疆界分明。庶无后虑。下所司知之。摺包　　

○以缴清欠款。复已革直隶丰润县知县郝增祜原官。　　

○以营务废弛。降广东南韶连镇总兵方友升以副将归选。　　

○予广东钦州剿贼殒命外委黄蔚廷、勇目黄万胜优恤。摺包　　

○以捐助赈银。予分省补用道黄遵宪为其故母建坊。　　

○己酉。谕军机大臣等吴大澂奏、油箩山续起会匪。派营击散。并拏获逆首谌北海正法一摺。据称湘乡邵阳交界之油箩寨地方。匪首彭十一等聚党千余人。张贴伪示。经吴大澂派总兵欧飞林等督勇进剿。阵毙匪首赵十七即赵贵选一名。余匪擒斩颇多。彭十五率党逃逸。总兵颜武林由黄龙山追捕。复将匪首朱聪八即朱德隆擒获。哨长邓宝臣亦由衡阳驰剿。拏获大板桥匪徒朱吉祥张寅根王美七解府讯办。其溆浦县逆首谌北海。经提督余虎恩等拏获正法。此外马脑山及高村匪首王桂亭誊老冒等。亦已陆续就擒。办理尚为妥速。仍著吴大澂饬令派出各营及地方文武。将在逃匪首彭十五严拏务获。毋任漏网。并将各处匪党迅速摉捕净尽。勿留余孽。以靖地方。将此由四百里谕令知之。现月　　

○以广州协副将黄金福为广东南韶连镇总兵官。现

月

　　

○以脱骗官款。革广东在籍知府蔡由贵职。并勒追。摺包　　

○予办理洋务。在差病故。湖北补用道蒋铭勋优恤。摺包　　

○予因公覆没广东陆丰县河田司巡检刘兆麟议恤。

摺包　　

○抚恤台湾澎湖厅属被雨灾民。摺包　　

○上诣皇穹宇拈香。南郊斋宫斋宿。　　

○庚戌。常雩祀天于圜丘。上亲诣行礼。外记　　

○诣正阳门关帝庙菩萨殿拈香。　　

○诣颐和园乐寿堂问慈禧端佑康颐昭豫庄诚寿恭钦献皇太后安。戊午丙寅亦如之。　　

○谕内阁、德馨奏、审明围攻永甯县城匪犯。分别惩办。地方安静一摺。会匪邓世恩潜匿江西龙泉县边界。自称粤逆余党。创立天地会多年。邀夥入会。本年正月闲起事。辄敢聚众围攻永甯县城。当经该县知县郑恭会剿捕。击毙匪众多名。擒获匪首邓世恩及匪党李安耀等五十余名。正法枭示民情现已安谧。仍著该抚督饬派出防营及地方文武。随时认真稽查访范。勿稍疏懈。并将逃匪黄三祥等严拏惩办。以绝根株。现月　　

○辛亥。谕军机大臣等、长庚等奏、已故札萨克哈苏吗哈公爵。应否赏伊长子承袭请旨一摺。哈苏吗哈所属之札萨克甚众。如无专人管束。于边务无益。征色罕即哈苏吗哈长子。哈苏吗哈所出之公爵。即加恩赏给征色罕承袭。札萨克等归其管束。明发　　

○伊犁将军长庚等奏、巴尔鲁克山借地。现与俄官会办。业将全山收还。迤逦边界。择其要隘。安设六卡。以卫边防。下所司知之。摺包　　

○壬子。谕内阁、前因各省军流等项人犯。脱逃过多。谕令该部严定文武员弁处分具奏。兹据吏部兵部会奏、遵旨按照例内原定处分。分别酌量加等。开列条款。分缮清单呈览。著依议行。经此次严定处分之后。著各直省将军督抚严饬文武员弁。于押解及在配军流等项人犯。务须随时认真防范。不得稍涉大意。傥仍漫不经心。致有疏纵。即著严参惩处不贷。现月　　

○又谕、兵部奏、京师地面官疏防盗案。限满未能弋获。遵议处分一摺。著照部议。所有失察徐姓被盗之正蓝旗汉军步军校文瑞、著降三级留任。署委协尉荣光。署捕盗步军校荣连、均著降一级留任。失察溥姓连姓同日被劫之饷白旗满洲委步军校恒库、著每案各降三级留任。署协尉奇克慎、捕盗步军校德斌、奎绪、均著每案各降一级留任。失察塔姓被盗伤人之镶白旗汉军步军校多魁著革职留任。副尉崇敏、捕盗步军校乐胜、均著降二级留任。正阳门门领德寿、门千总常福、门吏札拉罕、均著罚俸一年。该员等应得各处分。均著不准抵销。嗣后各该员弁。于所属地面。务须实力巡缉。认真整顿。毋得仍前疏懈。致干重咎。现月　　

○癸丑。谕内阁。步军统领衙门奏。拏获结夥持械刨穵坟冢盗犯。请交部审办一摺。所有拏获之高四刘大等二名。均著交刑部严行审讯。按律惩办。未获之冯顺周二马大等三名。仍著步军统领衙门顺天府五城御史一体严拏。务获办理。　　

○谕军机大臣等。雅尔坚奏。请添练洋枪以代防一摺。据称川省黎民强悍。好生事端。必须演练洋枪。方足以备缓急。成都驻防。现有精锐营兵五百名。拟请改练洋枪。并将余兵五百名。及在精壮闲散内挑选一千名。演练洋枪。所需军火。在机器局支领。每月应需公费津贴银三千四百七十两。请在藩库土药厘金余银项下动支等语。所奏是否可行。著恭寿、刘秉璋、体察情形。妥议具奏。另片奏、余兵五百名内。如有不堪演练洋枪者。拟由步甲养育兵挑取。及挑补巡查兵捕盗各缺等语。著恭寿、刘秉璋、一并核议覆奏。该副都统前后奏明。俟恭寿到任后。再会商办理续练各事宜。该将军到川。雅尔坚曾否与商。恭寿意见若何。并著据实覆奏。原摺片著钞给阅看。将此各谕令知之。现月　　

○又谕、有人奏、劣员盘踞把持公事。为害地方。据实纠参一摺。据称三等台吉车林多尔济。久在库伦。无恶不作。经前任办事大臣喜昌驱逐回旗。乃该员仍敢盘踞库伦。干预公事。扰害地方。逼令呼图克图迁居他境。几酿命案。经四部落蒙古联名禀报库伦大臣查办。该大臣被其挟制。代为弥缝。各蒙古等不得已远报乌里雅苏台将军代奏等语。所奏是否属实。著永德确切查明。据实具奏。毋稍狥隐。原摺著钞给阅看。将此谕令知之。寻永德奏、查明台吉车林多尔济藐视师尊。有违谕旨。请旨革职。交该旗严加管束。如所请行。　　

○户部等奏、已革知县张启昌因公亏短。照章豁免释放。应否赏还云骑尉世职。得旨、张启昌毋庸留存世职。早事　　

○命都察院左都御史裕德、吏部右侍郎廖寿恒、驰驿前往四川查办事件。现月　　

○甲寅。谕内阁、昨日慈禧端佑康颐昭豫庄诚寿恭钦献皇太后临幸普觉寺。上驷院应备马匹等项。全行贻误。殊属不成事体。所有管理上驷院事务内务府大臣巴克坦布、上驷院卿福森布、增润、均著交部议处。嗣后该衙门于应行豫备差使。毋得再有迟误。所有该院马匹骡头。并当加意餧养。一律膘壮。不准以疲弱充数。致干重咎。现月　　

