<!-- { "loadSidebar": true } -->
○又谕、户部奏、茶膳房每月经费银两。请暂由部库垫发一摺。所有此项经费。著自明年正月起准其垫发。一俟各省关将新添专款解到时即行停放仍将所垫银两于明年应解款内扣还。此外内务府一切款项。均不得援以为例。现月　　

○黑龙江将军依克唐阿等奏巴彦苏苏绥化两厅地亩丈量完竣。在事出力员弁。拟恳择尤酌保。以示鼓励得旨、准其酌保数员。毋许冒滥。　　

○以太常寺卿祥霖为内阁学士。兼礼部侍郎衔。起

居注

　　

○己未。孝和睿皇后忌辰。遣官祭昌西陵。　　

○谕内阁、巡视北城御史恩溥等奏参捕务废弛之将弁。请旨交部议处等语。据称该御史等屡出查夜。并无弁兵巡逻堆拨无人看守。曾经牌行该营都司曾崇荫、守备王玉春等、置若罔闻。捕务实属废弛。曾崇荫、王玉春、均著交部议处。南营参将鲍涌泉、游击唐福、均有地面之责。亦未能实力整顿。著一并交部议处。傥仍前玩泄。即由该御史等随时奏参。并著步军统领、左右翼总兵、严饬营汛各官。一体认真巡缉。不准稍涉疏懈。　　

○谕军机大臣等、总理各国事务衙门奏、据嵇志文寄到禀函。内称新授噶布伦边觉夺吉交通俄使。险诈用事。前充黄绍勋随员。到岭后与印官往来最密。黄绍勋曾禀其大不安分。取结一事。居闲阻挠。意在挑弄印藏不和。以便俄人乘隙。结事益难措手等语。印藏立约。业经画押。以后通商交涉。事务殷繁。若果如嵇志文所禀。该番官居心叵测。将至贻误大局。所关匪细。著奎焕、延茂、悉心察看该番官边觉夺吉心术行为。究竟如何。果有可疑之处即行斥退。以弭隐患。毋稍回护傥嵇志文所禀或涉虚诬。亦著据实覆奏。原摺及禀稿。均著钞给阅看。将此各谕令知之。现月　　

○总理各国事务衙门奏、俄人归还巴尔鲁山借地。报闻。随手　　

○加赏京师梁家园百善堂暖厂籼米二百石。　　

○庚申。孝德显皇后忌辰。遣官祭定陵。　　

○谕内阁镶白旗满洲都统符珍等奏、革员伤病身故。吁恳恩施一摺。已革乌里雅苏台将军托克湍前赴乌里雅苏台将军任时。勒索骚扰。被人参劾。经奎斌等查明覆奏当经降旨革职。托克湍获咎情节较重。该旗辄为奏恳恩施。殊属非是。所请著不准行。现月　　

○予伤发病故。湖南补用提督喻胜荣、照军营立功后病故例议恤。　　

○蠲缓湖北公安、咸甯、嘉鱼、汉阳、汉川、黄陂、孝感、沔阳、黄冈、蕲水、黄梅、钟祥、京山、潜江、天门、应城、江陵、石首、监利、松滋、枝江、荆门、江夏、武昌、广济、二十五州县、暨武昌等卫被灾地方应徵新旧钱粮有差。　　

○辛酉。上诣仪鸾殿。问慈禧端佑康颐昭豫庄诚寿恭钦献皇太后安。　　

○谕内阁。吴大澂奏。安仁县疾疫流行。请拨款赈济摺。湖南安仁县属。本年疠疫盛行。霪霖伤稼。民情困苦。殊堪矜悯。业经吴大澂筹款分别抚恤。著加恩由户拨给银一万两。交吴大澂归还垫款。起居注　　

○蠲缓甘肃新疆库车、莎车、奇台、三厅州县被水地方粮草租银。并借给籽种。现月　　

○蠲缓湖南安乡、武陵、沅江、龙阳、益阳、澧州、巴陵、华容、岳州、等县卫被水地方钱漕。现月　　

○壬戌。谕内阁礼部奏、明年正月慈宁宫筵燕事宜一摺。朕钦奉慈禧端佑康颐昭豫庄诚寿恭钦献皇太后懿旨。正月二十五日。皇帝率领王公百官诣慈宁宫筵燕。二十六日。公主福晋命妇诣慈宁宫筵燕。又该部另题正月初十日应行礼仪一本。著于正月二十七日在外公主福晋命妇均在内殿筵燕。所有二十五二十六二十七等日一切应行事宜。著礼部会同各该衙门详议具奏。现月　　

○转刑部右侍郎李端棻为左侍郎。以内阁学士龙湛霖为刑部右侍郎。现月　　

○以捐修文庙经费。予四川永川县贡生万清建坊。　　

○以祲后民力未复。减免山西归化城、萨拉齐、丰镇、甯远、和林格尔、托克托城、清水河、七厅租耗银米仓谷。　　

○癸亥。谕军机大臣等、户部奏前锋护军口分。请由部暂垫一摺。前锋护军守卫禁门。关系紧要。此项口分。著自明年正月起准其暂由部库垫发。一俟各省关新添专款解到即行扣还。此外内务府一切款项。仍遵前旨。概不得再请由部垫放。现月　　

○以户部尚书翁同和为国史馆副总裁官。现月　　

○以工部尚书孙家鼐为会典馆副总裁官。现月　　

○豁免直隶文安、大城、霸、三州县被水淀地租银。现月　　

○蠲缓广西养利、崇善、武宣、临桂、灵川、宾、六州县被水地方地丁银米。现月　　

○甲子。颁直隶北运河河神封号曰利济。　　

○谕军机大臣等、明岁恭逢慈禧端佑康颐昭豫庄诚寿恭钦献皇太后六旬万寿。著翰林院恭撰喜起舞乐章二十章呈进。现月　　

○又谕、有人奏、棍徒横行街市。请饬整顿捕务一摺。据称京城地面。近来竟有不逞之徒械斗抢人威逼勒赎等事。层见叠出官厅兵少力薄。不敢过问等语。著步军统领严饬两翼申明旧例。务将官厅兵额补足。认真巡缉遇有匪徒滋事。立即严拏惩办。不准稍涉疏懈以肃地方。原摺著钞给阅看。将此谕令知之。　　

○礼部奏、遵议太仆寺卿林维源两次捐输赈款四万余两。查照成案。未便奖给伊子举人。应如何优奖之处。请饬户部查例核给。得旨林维源所捐银两。著户部从优核给奖叙。　　

○乙丑。谕内阁、张煦奏、特参庸闇不职各员一摺。山西右玉县知县苏元懿、疏忽优柔。难期振作平鲁县知县王寯颐、不谙吏治。未协舆情。兴县知县程达天、性情怠缓。听断不明。以上三员文理尚优。均著开缺以教职归部铨选。凤台县知县恩端、才庸识浅。繁剧难胜。著开缺另补。候补同知李增光、瞻徇迁就。不知远嫌。著降为通判。归部铨选。现月　　

○又谕户部奏、遵议杨昌浚奏请将解清甘肃新饷各员分别奖叙。开单呈览一摺。甘肃新饷关系紧要。所有埽数批解各员。自应量加奖叙以示鼓励。至署山西河东道甯武府知府吴鸿恩等、或官职较卑。暂时权篆或指拨并非本款。或无管库责任。著照部议毋庸给予奖叙。嗣后筹解甘饷人员。务须核实请奖。不得以前项各员率行列保。以杜冒滥。现月　　

○谕军机大臣等、御史张仲炘奏。永定河患日深。亟宜浚治中洪。疏通下口。各摺片。著许振祎会同李鸿章阅看。妥筹办理。现月　　

○以解清新饷。予福州将军希元等十二员。浙江巡抚前河南布政使廖寿丰等六员。优叙。山西布政使胡聘之等十一员。给奖有差。现月　　

○丙寅。以节逾大寒尚未渥沛祥霙上复诣大高殿祈祷行礼。遣贝勒载濂诣时应宫。贝勒载滢诣昭显庙。贝勒载澍诣宣仁庙。辅国公载泽诣凝和庙拈香。现月　　

○谕内阁、吏部等部奏遵议存储火药经理不善之员。严定处分章程一摺。均著依议行。火药为操防要需。看守最宜谨慎嗣后各省收藏军火处所。务当责成该管各官小心经理。毋得稍涉疏虞。致干咎戾。现月　　

○又谕、御史蒋式芬奏、难荫人员铨选无期。请比照恩荫准其呈请分发等语。著吏部议奏寻奏、请毋庸议。从之。　　

○谕军机大臣等、御史高燮曾奏请饬河臣切实筹画以重要工一摺。著钞给许振祎阅看。现月　　

○又谕、有人奏、京尹大员声名恶劣。据实参劾一摺。据称顺天府府尹孙楫懒见僚属。玩视民瘼。所用属员。专视应酬之周否以为调动。如本任霸州知州沈宗謩、昌平州知州张兆珏、皆系纨裤子弟。该府尹屡次调署别缺。请饬查办等语。著麟书、薛允升、确切查明。据实覆奏。原摺著钞给阅看。将此谕令知之。现月　　

○以缉获叠次夥劫盗犯出力。予主事毓秀等奖叙。予染瘴病故安徽提督杨大江优恤。　　

○予积劳病故。科布多骁骑校那斯浑、照军营立功后病故例优恤。　　

○蠲缓浙江仁和、钱塘、海甯、富阳、余杭、嘉兴、秀水、嘉善、海盐、平湖、石门、归安、乌程、长兴、德清、武康、安吉、孝丰、山阴、会稽、萧山、诸暨、余姚、上虞、建德、遂安、分水、临安、新城、于潜、昌化、鄞、慈溪、奉化、镇海、象山、新昌、嵊、甯海、黄岩、太平、临海、天台、仙居、金华、兰溪、东阳、义乌、永康、武义、浦江、汤溪、西安、龙游、常山、开化、淳安、寿昌、桐庐、永嘉、乐清、瑞安、平阳、泰顺、玉环、丽水、缙云、龙泉、宣平、六十九厅州县、暨杭、严、嘉、湖、台、五卫所被水被旱地方漕粮银米有差。现月　　

○蠲缓浙江杜渎、芦沥、海沙、钱清、西奥、长亭、横浦、浦东、清泉、龙头、穿长、十一场被灾灶荡钱粮有差。现月　　

○丁卯。谕军机大臣等、长顺奏捕打东珠。请展缓限期。并请饬拨银两一摺。所请由部先行筹垫银二万八千两。即著户部迅速筹垫。务于年前拨解。以资应用。长顺务当将东珠设法捕打。统于明年七月以前交进。毋稍迟延。毋庸展缓限期。至应解乌拉总管衙门历年欠饷。并著户部催令陆续筹解。长顺摺著钞给户部阅看。将此各谕令知之。现月　　

○吉林将军长顺奏、乌拉兵额日减。无力帮捕东珠。恳准裁免以示体恤。允之。　　

○豁免陕西肤施等县。叠被霜雹。歉收地方。未完地丁钱粮。　　

○蠲缓吉林柏都讷厅所属、暨三姓等处被水地方银谷有差。现月　　

○戊辰。谕内阁、兵部奏、拟定甲午恩科武会试日期。请旨遵行一摺。明岁恭逢慈禧端佑康颐昭豫庄诚寿恭钦献皇太后六旬万寿庆典。应行礼节甚多。所有考试日期。自应量为变通。以昭慎重。明年武会试考试内外场及传胪各日期。著照该部所拟提前办理。其繙译乡试并武乡试日期。均依议行。现月　　

○又谕、御史李慈铭奏、满员保送御史。可否仿照汉员之例。先尽进士举人。次及荫生笔帖式。一体保送考试。俟补御史二年以后。概予截取等语。著吏部议奏。寻奏、请毋庸议。从之。现月　　

○谕军机大臣等、御史李慈铭奏、翰林为储才之地。近年编检至数百员。人品不齐。如陈鼎、费念慈、周锡恩、盛炳纬、饶士腾、陈光宇、魏时钜、此数人素行诐邪。不知自爱。京察宜加惩创等语。著麟书、徐桐、严加察看。如果声名平常。实有劣迹。即著据实参劾。毋稍徇隐。将此各谕令知之。寻奏、遵将陈鼎等随时察看。报闻。现月　　

○闽浙总督谭钟麟奏、长汀县拏获哥匪许存仁等讯明正法。惟匪首常直臣等未尽弋获。已严饬所属文武认真购缉。得旨、即著饬属严拏匪首常直臣等务获惩办。　　

