<!-- { "loadSidebar": true } -->
○又谕、朕钦奉慈禧端佑康颐昭豫庄诚寿恭钦献皇太后懿旨。自古帝王以孝治天下。必推本于所生。而礼有经权。尤必折衷至当。方足以昭示来兹。恭读高宗纯皇帝御制濮议辨。援引礼经。垂为定论。称所生曰皇帝本生父。殁则称本生考。立庙于其邸第。为不祧之庙。祀以天子之礼。合乎父为士子为大夫葬以士祭以大夫之义。则尊亲之谊交尽。而于公义私恩。两无遗憾。圣训煌煌。昭垂万世。洵协于天理人情之至。皇帝入嗣文宗显皇帝。诞承大统。光绪元年正月。醇亲王奕譞。密陈豫杜妄论一疏。内称历代继统之君。推崇本生父母者。以宋孝宗不改子偁秀王之封为至当。将来如有以治平嘉靖之说进者。务目之为奸邪小人。立加屏斥等语。持论正大光明。敬徵高宗纯皇帝御论。正相吻合。其志虑之忠诚。防维之深切。方之古纯臣。何以加兹上年二月初二日。因吴大澂之奏。特降懿旨。将王之密疏。宣示中外。俾天下臣民。咸知我朝隆轨。超轶前代。而醇亲王寅畏之本心。从此昭然若揭。讵意天不假年。溘然长逝。痛惜之极。悲感弥深。醇亲王著定称。号曰皇帝本生考。所有一切饰终葬祭典礼。自宜恪遵祖训。详定彝章。用遂皇帝恩义交尽之忱。兼表贤王终始不渝之志。著派御前大臣、军机大臣、翁同和、孙家鼐、会同礼部。妥议以闻。现月　　

○以废弛营务。革新疆参将刘得胜职。　　

○戊子。谕军机大臣等、所有此次挑选侍卫。阅看箭枝。著派御前大臣恭代阅看。拟定名次。开单呈请圈出。毋庸带领引见。现月　　

○以贝勒载漪。署镶蓝旗汉军都统。明发　　

○己丑。谕内阁、朕钦奉慈禧端佑康颐昭豫庄诚寿恭钦献皇太后懿旨。皇帝本生考醇亲王薨逝。业经降旨加恩。用昭隆礼。因念饰终之典。首重易名。醇亲王亲贤重望。中外交孚。茂绩宏猷。增光史册。允宜特加谥号。昭示来兹。醇亲王著赐谥曰贤。以彰勋德而垂久远。现月　　

○又谕、朕钦奉慈禧端佑康颐昭豫庄诚寿恭钦献皇太后懿旨。本日御前大臣军机大臣翁同和、孙家鼐会同礼部奏、遵议醇亲王饰终典礼。分别条款。请旨遵行一摺。皇帝服制。即著定为持服期年。御缟素十一日。辍朝十一日。期年内除请安暨听政召见外。御便殿时。仍用素服。坛庙大祀。皇帝亲诣行礼。中祀均遣官恭代。元旦诣堂子行礼。仍御礼服。诣慈宁宫行礼。御礼服作乐。其太和殿朝贺。御礼服升殿。不宣表。乐设而不作。蒙古朝正来京王公。例赐筵燕。照旧举行。宗亲廷臣筵燕。均著停止。其祭文碑文。均书皇帝名。嗣后臣工奏疏。凡遇醇亲王字样。均用双擡书写。该衙门知道。现月　　

○谕军机大臣等、朕钦奉慈禧端佑康颐昭豫庄诚寿恭钦献皇太后懿旨。醇亲王薨逝。除缟素期内。皇帝诣邸亲行奠酒外。其余每次奠酒。著派载滢、载澍、载濂、载济、载泽、溥伦、奕谟、毓橚、分班恭代行礼。现月　　

○守护东陵大臣溥龄等奏、妥筹保护惠陵风水围墙。拟将大河故道。挑穵深宽。以期通畅。俾资宣洩。西北山水。俱归正河。仍向东南顺流。则墙身自无浸灌之虞。下部议。摺包　　

○庚寅。谕内阁、朕钦奉慈禧端佑康颐昭豫庄诚寿恭钦献皇太后懿旨。十二月初七初九二十八日中正殿拈香。著派礼亲王世铎恭代行礼。其坤宁宫祭神。照常举行。明年六月皇帝万寿。照常行礼。乐设而不作。停止听戏。现月　　

○以捐资助赈。予直隶民妇葛丁氏建坊。摺包　　

○豁免陕西榆林府广有仓光绪十四年分民欠本色粮草。　　

○壬辰。湖广总督张之洞奏、拟将荆州商局电线。由沙市过江。接造湖南澧州。经长沙省城。直抵湘潭。将来修线养线经费。统归商局。下所司知之。摺包　　

○予故湖北布政使朱士达入祀名宦祠。早事　　

○癸巳。谕内阁、朕钦奉慈禧端佑康颐昭豫庄诚寿恭钦献皇太后懿旨。本日御前大臣军机大臣翁同和、孙家鼐会同礼部奏、酌拟醇贤亲王初祭大祭奉移各典礼。开单进呈。请旨遵行一摺。所有十二月初十日行初祭礼。十六日行大祭礼。二十日奉移园寓。皇帝均亲诣行礼。御青长袍褂。冠摘缨。奉移前期一日。皇帝亲诣行礼。照大祭礼读文致祭。奉移日。皇帝诣邸第恭送。至适园候过还宫。二十一日仍诣园寓奠酒行礼。现月　　

○谕军机大臣等、朕钦奉慈禧端佑康颐昭豫庄诚寿恭钦献皇太后懿旨。醇贤亲王初祭大祭日。燎炉前。著派载滢奠酒。奉移园寓暂安毕。著派载滢恭代奠酒行礼。现月　　

○四川总督刘秉璋奏、峨边所辖赤夷十三支内。有雅札一支为最强。屡抚屡叛。叠扰边境。该厅于九月二十九日。分三路进兵。将该夷勿哒华达枪毙。该夷畏威。缴出难民二十二名口。并称愿送黑夷上班当差。不敢复反。报闻。摺包　　

○云南巡抚谭钧培奏、宝云局铸铜缺乏。暂行停炉。下部知之。摺包　　

○黑龙江将军依克唐阿奏、拟将各局徵存斗抨捐税帖票。按各该处街市银价。随时买银解省充饷。统俟销款之时某局按照某月银价买解。分别折算。据实报部又奏、呼兰、巴彦苏、苏绥化三城。制钱短少。一切租税。均属拖延。拟将应徵租赋。改收半银半钱。以便农民。均下部议。摺包　　

○命翰林院编修高钊中提督云南学政。现月　　

○以记名总兵贾起胜为湖南永州镇总兵官。现月　　

○追予广西遇难死节妇女曾龙氏等三十四口旌恤。　　

○蠲缓江苏上元、江甯、句容、江浦、六合等五县。已经垦熟被歉民屯田地。并山阳、阜甯、清河、桃源、安东、盐城、高邮、泰、东台、江都、甘泉、仪徵、兴化、宝应、铜山、丰、沛、萧、砀山、邳、宿迁、睢甯、海、沭阳、赣榆、通、如皋、海门、二十八厅州县暨淮安、大河、扬州、徐州、镇江等卫。被旱被水被风地亩。新旧钱漕租课有差。现月　　

○抚恤琉球国遭风难民如例。　　

○甲午。谕军机大臣等、前据敬信等覆奏、查办御史德荫奏参吉林绅董一案。讯出汤连魁等。贿嘱参摺赃据。请饬刑部提犯讯究。并将全案供招。送部查核。当经谕令长顺。将汤连魁、蒋儒、沈学曾、于芳怀、庞姓即庞维翰等五名。迅解刑部。归案审办。兹据长顺奏、遵将汤连魁等五犯。派员解部等语著刑部即将解到各犯严行审讯。务得确情以期水落石出。德荫原片。并于荫霖原呈。暨敬信等摺。长顺片各一件。均著钞给阅看。将此谕令知之。现月　　

○又谕、御史本贵等奏、繙译各项小考。请饬吏部严定章程、并奏派御史请照繙译乡试会试之例。于摺内注明各项差使。暨请饬顺天府修理贡院各门等摺片。著该衙门议奏。现月　　

○护理伊犁将军富勒铭额奏、拟照马步各半成法。设副将一员。都司二员。守备三员。千总二员。把总十一员。经制外委六员。步队一营。马队四旗。开花炮队一哨。共设正勇一千六十九名。额外私夫伙夫。并车马各夫在外。下部议。摺包　　

○护理甘肃新疆巡抚魏光焘奏、创办罗布淖尔地方事宜。将全境区分段落。以英格可立等十三庄为中段。卡克里等七庄为东段。托和拉克等六庄为西段。约共可安数万户。垦地百数十万亩。英格可立地土平衍。居中扼要。立抚辑招来总局。以便布置。并为修建城署。该处地亩。中西两段。须引塔里木诸河之水灌注。东段须引切锵河之水灌注。先于英格可立、和拉里、孔雀河、克尼尔等处。暂设四站。作驿房官店。以通文报而便行旅。并于迤南勒斜尔乌兰达布逊山东南。噶斯山各要处。酌设卡伦。稽查出入。下部议。摺包　　

○以救护英国轮船出力。予福建都司陈绍勋等奖叙。摺包　　

○乙未。江西巡抚德馨奏、已故前署安徽巡抚吴坤修。有功桑梓。恳准于本籍建立专祠。列入祀典。附祀所部阵亡弁兵。并恳予谥。得旨。吴坤修著准于江西省城建立专祠。余依议。至予谥出自特恩。所请著不准行。摺包　　

○以独力捐修城垣。予广东绅士道员刘永康奖叙。现月　　

○以亏短银两。革江西知县陆邦辉、黄耀奎职。并勒追。摺

包　　

○以捐助棉衣。予浙江学政潘衍桐为其故父母建坊。摺包　　

○纂修官谢绪璠恭纂　　

总纂官钱骏祥恭辑监修总裁世恭阅九月二十三日正总裁那月日专司藁本陆恭覆阅癸丑七月初八日徐月日荣月日副总裁唐月日宗室宝恭阅二月二十日陈恭阅七月二十四日熙月日郭恭阅三月十八日宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之二百九十二　　

光绪十六年。庚寅。十二月。丙申朔。上诣仪鸾殿。问慈禧端佑康颐昭豫庄诚寿恭钦献皇太后安。至甲子皆如之。记注　　

○戊戌。热河都统德福奏、驻防官兵捐修军械。拟请筹款抵拨以纾兵困。从之。　　

○予积劳身故。委护军参领瑚逊布、照军营立功后病故例议恤。摺包　　

○己亥。以京师节逾小寒。未沾雪泽。上诣大高殿祈祷行礼。　　

○遣庆郡王奕劻诣时应宫。贝勒载漪诣昭显庙。镇国将军载瀛诣宣仁庙。镇国将军载津诣凝和庙拈香。　　

○直隶总督李鸿章电奏。俄国太子游历中国。拟定款待礼节。奉电谕。李鸿章、电报已悉。即著该大臣电致各该督抚。俟俄太子抵口岸时。一律照议亲行款待。以重邦交。电寄　　

○以光禄寺卿志颜为太常寺卿。朱签　　

○庚子。穆宗毅皇帝忌辰。上诣奉先殿寿皇殿行礼。遣官祭惠陵。记注　　

○谕内阁、托伦布奏、病难速痊。恳请开缺一摺。正蓝旗蒙古副都统托伦布、著赏假两个月。毋庸开缺。现月　　

○伊犁土尔扈特汗王布彦绰克图病故。命其长子布彦蒙库袭爵。摺包　　

○予积劳身故。记名总兵龚大兴等三十二员、照军营立功后病故例优恤。摺包　　

○豁减直隶安、河闲、任、南宫、隆平、甯晋、六州县积涝地亩粮租。其文安、永清、武清、东安、天津、五县被水地亩粮银。并蠲缓。　　

○辛丑。孝惠章皇后忌辰。遣官祭孝东陵。　　

○谕内阁、御史吴光奎奏、顺天乡试中皿试卷。请仍弥封省号。合额取中一摺。著礼部议奏。现月　　

○以缮修军机处汉字档册出力。予刑部候补主事李荫銮等、升叙加衔有差。　　

○壬寅。以安徽亳州火药局失慎。革典守官都司任效顺职。

摺包　　

○予伤发病故。休致黑龙江副都统成庆议恤。摺包　　

○缓徵两淮东台、河垛、丁溪、庙湾、富安、安丰、梁垛、草堰、刘庄、伍佑、新兴、板浦、中正、临兴、十四场遭旱被风场灶折价钱粮有差。现月　　

