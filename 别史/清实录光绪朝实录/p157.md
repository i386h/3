<!-- { "loadSidebar": true } -->
○又谕、前于同治十年闲。据丁宝桢奏、整顿水师营务。嗣经购办拖罾□□曾舢板各船。分泊登州荣成等处。并派候补道李宗岱。总统登荣水师。数年以来。该处操防情形若何。此项船只。及一切军机。是否合用。该营应否派委总统。著文格查明具奏。道员李宗岱。总统此军。能否得力。现任登荣营副将龚文林。总统水师。能否胜任。并著随时察看。据实具奏。将此谕令知之。现月　　

○命杭州将军果勒敏、副都统济禄、来京当差。调西安将军广科为杭州将军。甯夏将军克蒙额为西安将军。乍浦副都统富尔荪为杭州副都统。以镶白旗蒙古都统善庆为甯夏将军。明发　　

○辛卯。谕内阁、前据庆春奏、承审乌兰察布正盟长格楚克。呈报台吉聚众抢印。其子达尔玛济尔第、被控与署札萨克色楞。句串将茂明安旗札萨克、悬缺不办承袭等情一案。供词狡展。当经降旨。将协理台吉色楞等解职审讯。兹据瑞联审明具奏。此案贝勒格楚克于袭职一案。稽压延阁。又拟放协理台吉色楞。改名蒙混。并不能约束其子达尔玛济尔第。致启讼端。率报抢印。咎实难辞。著革去盟长。仍交理藩院严加议处。达尔玛济尔第。恣意妄行。毫无忌惮。著革去头等台吉。仍交理藩院严加议处。色楞即萨林丕勒。不能勤慎奉公。滥听指授。实属疲软无能。著革去协理台吉。仍交理藩院严加议处。二等台吉梅楞三保等。于审讯各节。据实供明。尚无不合。均著开复解职处分。现月　　

○河南巡抚涂宗瀛奏、各省疆臣、及文武各员。捐廉助赈。请饬部优叙。以昭激劝。从之。随手　　

○以豫亲王本格为镶白旗蒙古都统。明发　　

○以记名副都统世禄为乍浦副都统。明发　　

○壬辰。以神灵显应。颁山西省城文昌庙扁额。曰瑞气联珠。吕仙庙扁额。曰云鹤飞来。北岳庙扁额。曰宝符玉检。龙神祠扁额。曰符瑞昭明。河神祠扁额。曰大宝鸿德。风神祠扁额。曰和德平威。太原府城隍庙扁额。曰山河保障。现月随手　　

○以总缉私盐出力。予山西通判魏祖晋奖叙。摺包　　

○癸巳。谕军机大臣等、刘长佑等奏、滇省协饷铜本。各省关批解日绌。请饬速解一摺。滇省新常饷项。各省关欠解甚多。光绪二年七月闲。酌提浙江等七省协济新饷。并严谕各该督抚。按月解济。乃据奏自光绪二年起。至本年三月止。除江西长解银四万两外。其浙江等六省。共欠解银三十三万八千余两。滇省兴办诸务。待饷孔殷。著沈葆桢、李瀚章、丁宝桢、刘坤一、吴元炳、梅启照、张兆栋、邵亨豫、潘霨、崇福、严饬各藩司。查明欠解数目。迅速筹解。毋再延缓。致干□□□尔□处。至滇省常年兵饷欠解甚钜。著户部查照刘长佑等咨开各数。分析严催。采办京铜。需款尤急。著各该督抚监督。遵照本月十二日谕旨。赶紧筹解。务于本年年内埽数解清。所有奉拨解滇款项。务须迅速筹画。各清各款。毋稍牵混。刘长佑、杜瑞联、亦当分别应用。不得再行挪动。前据御史张观准奏。东三省遣撤官兵。往往私带征防处所幼丁回旗。请饬该将军查明出给路照。遣令回籍。并饬各省督抚。令各该州县。于此项幼丁到籍后。妥为安插。缴照日不准吏役索费等语。已谕令各该将军查办。著刘长佑、杜瑞联、饬令地方官。于该幼丁回籍时。妥为办理。将此由五百里谕知沈葆桢、李瀚章、丁宝桢、刘坤一、刘长佑、吴元炳、梅启照、刘秉璋、张兆栋、涂宗瀛、邵亨豫、杨重雅、并传谕潘霨、崇福、杜瑞联、俊启知之。现月　　

○以劝办赈捐出力。予协领文绪等分别奖叙如例。随手　　

○以历次擒获奉天首要马贼出力。赏直隶守备沈永奎等花翎。千总杨进山等蓝翎。余升叙加衔有差。摺包　　

○甲午谕内阁、何璟等奏、本年四月闲。台湾府城。突被风灾。巡抚行署、及北城垛口。暨内外民房等处。多有坍塌倾折情形。并伤毙兵民等语。此次台湾遭风。究竟吹倒房屋。伤毙人口。实在若干。禾稼民房。及此外各属。有无被风之处。各澳师船。并商渔船只。有无失事。著何璟、葆亨、督饬台湾道夏献纶。确切查明。妥为抚恤。毋令失所。现月　　

○又谕、御史孔宪珏奏、河南吏治。积弊已深。请饬抚臣力求整顿一摺。据称豫省官吏。向染河工习气。竞尚奢靡。所办公事。率多粉饰欺蒙。毫无实际。其于民瘼。略不关心。地丁正赋。任意亏空。平时豫行捏灾请缓。将已徵钱粮。私饱囊橐。交代不结。拖延□山戊不□时。如遇恩诏。竟敢私改徵册。捏官徵为民欠。照例请免。其或历任年久。亏空愈深。上司亦虑吏议分赔。转隐忍而不举发。军务告竣后。荒地多已垦熟。照旧纳粮。亦多为州县私徵入己。匿不升科。钱漕浮收之外。杂税等项。皆有陋规。州县之素性贪婪者。又复苞苴通行。以鬻狱为生财之术。草菅人命。颠倒是非。该省积习。州县之于院司道府。皆有节寿季规门包等项。并摊捐等款。名目浩繁。为历年亏空之由等语。前谕令涂宗瀛。访察该省贪劣各员。从严□□

□尔□办。兹据该御史所奏。吏治积弊情形。尚复成何事体。涂宗瀛甫经到任。务当破除情面。实力整顿。将各项陋规。悉予革除。摊捐各款。酌量裁减。钱粮严杜浮收。差徭不准苛派。力除捏灾陋习。申明交代限期。清查恳荒已熟之赋。严惩鬻狱受赇之吏。并随时考察属员。将贪劣素著、及才具平庸者。据实严□□□尔□惩办。毋稍轻纵。现月　　

○谕军机大臣等、有人奏、河南赈务。办理不善。率由臬司傅寿彤。前在署藩司任内。倚任非人所致。陕州直隶州知州查以谦。盗卖仓谷。折价入己。该司代为弥缝。河内县知县署祥符县知县赵集成。以勒索盐规被控。李鹤年勒令告病。该司为之求请复任。署安阳县知县路璜。因办赈荒谬撤任。又为营求复任。经该抚驳斥。请饬查□□□尔□等语。傅寿彤身任监司。宜如何破除情面。整饬吏治。若如所奏各情。尚复成何事体。著涂宗瀛秉公确查。据实具奏。毋稍徇隐。原片著钞给阅看。将此谕令知之。现月　　

○又谕、有人奏、直东交界。地势北高南下。防守河岸。当南重而北轻。文格现将南岸防营。调赴北岸。舍难就易。非慎重河防之道等语。前据文格奏。履勘黄河南北两岸堤工。并审度运河南北运口形势。分别酌办。当降旨照所请行。现既有人陈奏北高南下等情形。著文格悉心筹画。妥为布置。不得顾此失彼。致有疏虞。又据称贾庄侯家林。均在南岸。从前漫口。未经即时报明。致地方受害较重。嗣后当与河工一律办理等语。所有贾庄侯家林各工。即著照河工办理。傥有失事。即行驰奏。并将督率防护各员弁兵丁。照例惩处。将此谕令知之。　　

○乙未。灵桂出差。以兵部尚书广寿兼署吏部尚书。　　

○以贝勒奕絪。署镶白旗蒙古都统。理藩院尚书察杭阿署正蓝旗蒙古都统。正黄旗满洲副都统恩麟署左翼前锋统领。　　

○以河南开归陈许道德馨为江苏按察使。　　

○丙申。谕内阁、前据御史庆锡荣。奏□□□尔□江苏补用知府刘文棨。曾在浙江嘉善县署内。充当门丁。当将该员先行革职。交两江总督等查明惩办。兹据沈葆桢、吴元炳、奏称。查明刘文棨寄寓浙江嘉善县时。随伊父刘香在典肆生理。后由嘉善前赴上海。投营效力。得保官阶。实无充当门丁之事等语。江苏补用知府刘文棨。既据查明身家清白。并非贱役蒙捐。著开复原官。该员是否能胜知府之任。仍著沈葆桢等随时察看。现月　　

○又谕、沈葆桢奏、已故道员孝行可风。恳恩宣付史馆一摺。前任江苏苏松太道冯焌光。前请开缺出关寻觅父柩。当经赏假一年。免其开缺。兹据奏称、该故员辞职远行。负骨万里。积劳病故。实属孝行可嘉。著照所请。准其宣付史馆。以彰至行。现月　　

○旌表五世同堂。九旬寿妇贵州道员叶正固之母。叶范氏。随手　　

○丁酉。以京师雨泽未沾。上诣大高殿祈祷行礼。　　

○遣惇亲王奕誴诣时应宫。恭亲王奕诣昭显庙。惠郡王奕详诣宣仁庙。贝勒载澂诣凝和庙拈香。现月　　

○谕军机大臣等、太仆寺少卿徐用仪奏、整顿圜法。宜收买私钱。以资鼓铸一摺。著户部及钱法堂通盘筹计。如事属可行。即行妥议章程。奏明办理。现月　　

○旌表节妇贵州青溪县知县罗庆春之祖母罗邱氏。随手　　

○戊戌。谕内阁、前因春福等奏、遵查遣犯刘鸿恩。并未告假回籍。亦未潜逃。与铭安所奏情节不符。当令将刘鸿恩解交刑部审讯。兹据该部奏称。审明该犯。由台潜逃回籍。闻拏复回配所。供认不讳。按例定拟等语。刘鸿恩著照所拟。从重改发新疆效力赎罪。军台该管站员。看守丁役。有无贿纵情弊。著察哈尔都统查明具奏。前任察哈尔都统庆春。于遣犯刘鸿恩脱逃。失于觉察。春福并未确切查明。率以刘鸿恩未经潜逃覆奏。察哈尔都统穆图善。于刘鸿恩私自潜逃。率称查无确据。均属不合。著交部分别议处。副都统奎昌。著一并交部议处。寻兵部议上。得旨、福州将军前任察哈尔都庆春。著照部议罚俸六个月。准其抵销。察哈尔都统穆图善。著降一级留任。加恩准其抵销。乌里雅苏台将军。前任察哈尔都统春福。察哈尔副都统奎昌。应得降一级调用处分。均著加恩改为降三级留任。不准抵销。现月　　

○谕军机大臣等、有人奏、地方官玩视民瘼。请旨查办一摺。据称直隶沧州知州杨琛。于领到赈米与捐输粮石。延不散赈。捏报秋成分数。并时与营员等聚赌。吏目车德符。贪婪索费。阻挠地方善举等情。所奏如果属实。亟应从严□□□尔□办。著李鸿章确切查明。据实具奏。毋稍徇隐。另片奏、分守城镇之营官勇丁。久于其地。流弊滋多。请饬酌定拨换章程等语。即著一并确查。酌度情形。奏明办理。原摺片著钞给阅看。将此谕令知之。

现月

　　

○乌里雅苏台将军春福等奏、蒙员盟长札萨克辅国公密帕木散保札萨保、札萨克郡王多布沁札木楚等捐助城工。吁恳奖励。下所司议。随手　　

○以旷误卡班。革管围佐领德运等职。　　

○以不守军纪。革贵州游击熊焕章职。　　

○予办赈患疫身故知府余汝修。赐恤如例。随手　　

○予督收赈米落水淹毙。盐巡检黄启勋。如阵亡例优恤。并附祀蒯光烈等专祠。随手　　

○旌表直隶节妇孝妇朱王氏等。一千四十三口如例。随手　　

○旌表河南祥符县节妇朱杜氏。随手　　

○旌表四世同堂贵州寿妇叶杨氏。　　

