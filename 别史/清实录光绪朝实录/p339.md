<!-- { "loadSidebar": true } -->
○又谕、喜昌奏、西北各城差徭络绎。台站迟滞。拟饬穆赫尔噶顺九台。每台运草五万斤。养驼五十只。以资供应。惟张家口至穆赫尔噶顺三十二台。系归察哈尔都统管辖。必应清查弊端。体恤灾区。又察哈尔十二台。布鲁图十一台。去□山戊不□报灾不实。布鲁图帮差各旗。擅自散去。内蒙四子部长旗下照例差使。任意不当。请饬分别查察妥办等语。西北各城转运粮饷等项。极关紧要。必须整顿台站。豫为筹备。方足以利转输。被灾各台。固宜体恤。其并未有灾者。亦不得任令藉端诿卸。著丰绅、吉和、查照所奏各节。斟酌情形。分别确查妥办。以资整饬而昭平允。原片著钞给阅看。将此各谕令知之。现月　　

○又谕、金顺等奏、乌梁海属之阿勒台山一带。向有游牧千余里。前因塔城未复。经棍噶札拉□□□尔□暂借建寺。安插僧众。该城收复已久。迄未交还。现值勘分科界之际。亟须收回安插蒙哈等语。此项游牧地方。前经借给棍噶札拉□□□尔□安插僧众。原属一时权宜之计。现在科城勘分界务。自应赶紧收回。以为安插蒙民哈萨克之地。著锡纶即将该寺僧众仍行收回塔城。交还原借游牧。以符旧制。将此由五百里谕令知之。现月　　

○又谕、御史陈启泰奏、近闻湖北汉阳、萧周两姓。湖南永兴刘李两姓。屡年仇杀不休。请饬严禁等语械斗相寻。最为民闲恶习。亟应严行查办。以遏乱萌。著涂宗瀛、彭祖贤、卞宝第、将此两案起衅情形。确切查明。秉公讯断。如实系该地方官办理不善。即行据实□□□尔□奏。将此各谕令知之。现月　　

○又谕、有人奏、湖南湘潭县知县黄教镕、系候补道黄文琛之子。托词出继。同官一省。其父身故。又不丁忧。久任湘潭。声名狼藉。地方命盗各案。概置不办。于漕粮折色。加派浮收。乡愚苦累。与皂役欧阳楷交结往来。该役蒙考蒙捐。始终庇纵。请饬查□□□尔□等语。知县为亲民之官。宜如何洁己爱民。若如所奏。违制匿丧。贪劣无耻各节。殊出情理之外。著卞宝第确切查明。据实□□□尔□办。毋稍徇隐。又片奏、长沙县癸酉科举人罗瀛美。其父罗升、曾在广东琼州府知府刘长绂任内充当门丁。该举人蒙捐监生。儌幸中式。兹复将以捐纳员外郎到部等语。罗瀛美身家是否不清。并著该抚确查具奏。原片二件、著钞给阅看。将此谕令知之。现月　　

○内阁侍读学士文硕奏、已革给事中张观准素不相识。辄投名剌请见。称有要事面谈。意存尝试。请旨饬传究办。得旨、张观准业经革职。著即勒令回籍。不准在京居住。现月　　

○陕西布政使王思沂因病解职。以陕西按察使叶伯英为陕西布政使。贵州贵东道张煦为陕西按察使。现月　　

○予故前吏部尚书万青藜恤典。如尚书例。寻谥文敏。现月　　

○己卯。清明节。上诣奉先殿寿皇殿行礼。内记注　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵、裕陵、昌陵、昌西陵、慕陵、慕东陵、定陵、定东陵、惠陵、　　

○遣官祭端慧皇太子园寝。黄绫本　　

○颁湖南新修南岳庙扁额曰黄离永吉。随手　　

○庚辰。谕内阁、此次覆试各省驻防繙译乡试举人。考列二等之札拉芬等三名。三等之伊克坦等八名。著准其一体会试。现月　　

○又谕、前据刑部奏、河南盗犯胡体洝临刑呼冤一案。疑窦甚多。当经降旨。提交刑部审讯。兹据该部奏、审明确情。按律定拟。并知府王兆兰递呈混诉。应否钦派大臣饬提该员会同覆讯各摺片。据称详加研鞫。王树汶一犯。系被胡广得诱胁同行。逼令服役。胡广得行劫张肯堂家。令伊在旷野地方看守衣服。并未告知抢劫情由。盗犯胡体洝另有其人。经差役刘学汰等纵放。教令王树汶顶替。其程孤堆王牢夭二犯。均系案内正盗。王树汶与胡体洝委系两人。该省官员原办错谬。覆审回护。现已审讯明确。将全案供招。钞录呈览等语。此案既据奏称众供确凿。毫无疑义。所请钦派大臣会同覆讯之处。著毋庸议。程孤堆王牢夭听从胡广得行劫。把风接赃。同恶相济。均著照所拟斩立决。即行正法。王树汶跟随胡广得服役。胡广得行劫时。代伊看守衣服。既未同谋上盗。亦未分受赃物。著照所拟杖一百。徒三年。不准减免。镇平县知县马翥。初审此案。并不虚衷研鞫。辄用非刑逼供。率行定案。迨王树汶呼冤以后。又复捏词具禀。希图蒙混。实属糊涂谬妄。开封府知府王兆兰、候补知府马永修、覆审此案。于王树汶呼冤之故。始终并未根究。捏饰各节。一味弥缝。实属锻炼周内。王兆兰、马永修、马翥、均著革职。发往军台效力赎罪。马翥据供亲老丁单。不准查办留养。候补同知臧政倬、与署镇平县知县郑子侨、向役吏教供。候补知县丁彦廷、教地保捏供。并劝事主冒认赃物。均属巧于逢迎。著一并交部议处。河南巡抚李鹤年、河东河道总督梅启照、以特旨交审要案。于王树汶冤抑不能据实平反。徒以回护属员处分。蒙混奏结迨提京讯问。李鹤年复以毫无根据之词。哓哓置辩。始终固执。实属有负委任。李鹤年、梅启照、均著即行革职。前署按察使麟春、于招解重囚。并未详加究结。因犯未翻供。即照拟勘转。前任巡抚涂宗瀛具题。均属疏忽。与随题照覆之刑部堂司各官。著一并交部分别议处察议。另片奏、镇平县等处盗风日炽。请饬设法缉拏等语。河南镇平县一带。为捻匪出没之区。抢劫成风。皆由差役与贼句结分赃。以致盗劫之案。层见叠出。即如此案逸盗尚多。亟应严拏惩办。著河南巡抚遴委贤员。认真缉捕。务期悉数弋获。毋任漏网。如有差役通贼情事。一并查拏。从严惩治以靖地方。现月　　

○调漕运总督庆裕为河东河道总督。以甘肃布政使杨昌浚为漕运总督。随手　　

○以四川布政使鹿传霖为河南巡抚。现月　　

○库伦办事大臣喜昌因病解职。调乌里雅苏台参赞大臣桂祥为库伦办事大臣。赏太常寺卿恒明副都统衔。为乌里雅苏台参赞大臣。明发协修

官胡骏恭纂　　

帮总纂官程棫林恭辑监修总裁世恭阅一签四月十八日正总裁那恭阅八月十五日专司藳本陆恭覆阅壬子十二月初四日

　　

徐恭阅一签十一月十四日　　

荣月日副总裁唐月日　　

宗室宝恭阅一签六月二十五日　　

陈恭阅二签十一月初三日　　

熙月日　　

郭恭阅一签八月十六日　　

宗室麒月日蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百六十一　　

光绪九年。癸未。三月。辛巳。朔上诣长春宫问慈禧端佑康颐昭豫庄诚皇太后安。至庚戌皆如之。内记注　　

○都察院左都御史毕道远等奏明裔日渐凋零。袭侯夙乏资产。拟请仿照蒙古王公俸银俸米。一体给予十成。或每年赏给津贴祭费银八百两。下部议。摺包　　

○以甘肃按察使魏光焘为甘肃布政使。四川按察使张凯嵩为四川布政使。甘肃巩秦阶道谭继洵为甘肃按察使。长芦盐运使如山为四川按察使。现月　　

○以玩视饷项。革贵州同知蒋崇植职。摺包　　

○旌表投缳殉夫山东莒州民人庄存妻李氏。文童庄省三妻程氏。摺包　　

○壬午。谕军机大臣等、礼部奏、据咨转奏、并钞录朝鲜国王咨文呈览一摺。吴长庆一军。前经张树声奏明暂缓撤回。已谕令该署督知照朝鲜国王知悉。著礼部一并咨行该国王知之。现月　　

○河南巡抚李鹤年奏。刑部审办重案。意近苛求。请派员查办。得旨、此案业经刑部审明定拟奏结。所请毋庸议。随手　　

○督办新疆军务通政使刘锦棠奏、安集延商人。持领俄官路票。赴新疆各城贸易。恐开衅端。并附俄之汉缠各回。及哈萨克人众。赴境滋事。亟应论辩阻止。以杜后患。下所司知之。摺包　　

○旌表节妇湖南儒童陶毅雨妻王氏。文童龙积林妻张氏。李治圭妻刘氏。胡卓茗妻颜氏。蒋泽澍妻胡氏。贞妇唐兴盛妻彭氏。节妇江苏封职钱锡禔妾罗氏。从九职衔钱廷璠妻叶氏。国子监典簿高体仁妻李氏。摺

包　　

○分拨成都驻防闲散一百名。往杭州驻防。摺包　　

○癸未。谕军机大臣等刘锦棠奏、病难速痊。恳请开缺一摺。览奏情词恳切。实深廑系。第念刘锦棠自督办新疆军务以来。经理一切事宜。诸臻妥协。威望允孚。深资倚任。现在伊犁交涉之事。尚多枝节。俄境匪类。时出滋扰。外患未靖。大兵势难遽撤。边疆紧要。正赖重臣镇慑。未便遽易生手。刘锦棠著再赏假三月。在营安心调理。毋庸开缺。并发去人薓六两。以资调摄。该大臣受恩深重。务当体念时艰。勉图报称。以纾朝廷西顾之忧。有厚望焉。前经谕令各直省将军督抚。暨统兵大臣等。访求才略过人。足任将帅者。秉公保荐。际兹需才孔亟。该大臣平时见闻所及。必有所知。即著切实保奏。以备任使。将此由五百里谕令知之。现月　　

○丙戌。以礼部尚书徐桐为会试正考官。兵部尚书瑞联、刑部尚书张之万、刑部右侍郎贵恒、为副考官。外记注　　

○以翰林院侍读学士洪钧为詹事府詹事。　　

○丁亥。遣官祭先农之神。　　

○谕军机大臣等、长顺奏、勘分南段界务。请派张曜就近会勘等情一摺。分界一事。自应随时随地。相机因应。长顺前勘中段界务。颇合机宜。现在南段界牌虽立。尚未定局。张曜于该处地势。较为熟悉。惟带兵驻扎防所。未便远离。毋庸添派会勘。仍著将一切情形。与长顺、沙克都林札布。详细筹商。妥为办理。至曾纪泽所定界线。本自分明。全在分界大臣。于履勘时。据约力争。以期设法挽回。毋得意存诿卸。乌什局员周应棻。准其调往差委。刘锦棠、金顺、如有所见。亦著随时知照长顺等。斟酌妥办。总期于南北要路。不至梗阻。方为无负委任。将此由五百里各谕令知之。洋务　　

○戊子。谕内阁、刑部奏、户部主事王榘等。呈告侍卫金凤歧。毁墙殴工一案。传讯金凤岐。辄在司堂倨坐。并不候质讯。自行走回。显系恃符抗违。请旨解任等语。三等侍卫金凤岐。著先行解任。归案审讯。现月　　

○又谕、前据内阁侍读学士文硕奏、请厘正奏议体裁。当降旨令都察院堂官议奏。兹据该堂官奏称、所陈各条。立言踳驳。不便施行等语。臣工奏议。自有体裁。其闲偶有错误。朝廷意存宽大。原不加之责备。惟陈奏摺件。理应恪慎将事。不得稍形轻率。嗣后建言诸臣。务当留心体要。敬谨敷陈。以昭慎重。文硕所奏。著毋庸议。现月　　

