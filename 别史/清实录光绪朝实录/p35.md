<!-- { "loadSidebar": true } -->
○又谕、杨昌浚奏、浙省沿海南田岛请旨开禁一摺。浙江象山、甯海两县交界之南田岛地方。向系封禁现在附近居民。因该处土性沃饶。每潜往搭寮开垦。著照所请即行开禁。听民耕作。并著杨昌浚派员前往查勘。悉心筹办。务臻妥善。所有清丈界址。徵收粮赋。以及招来承垦。移官设兵各事宜。即行妥议具奏。另片奏、大衢山地亩。请查丈升科等语。定海厅属大衢山。向系荒地。并无封禁明文。现在该山居民甚众。生齿日繁。即著督饬该地方官。勘明田亩分数。按则升科。并确查户口人丁田亩山场。实有若干将粮赋徵税事宜。一并议奏。现月　　

○谕军机大臣等、沈葆桢奏、起程赴任一摺。沈葆桢现赴两江新任。船政一切事务。仍著与丁日昌随时商办。至所称经费万难。亟应设法支持。著文煜、李鹤年、王凯泰、悉心筹商。所有旧欠款项。即行设法补足。其按月协济之款。亦须如期解济。丁日昌到闽后。即将应办事宜。实心经理。所造轮船。务期工坚料实。庶不致徒耗饷需也。将此由五百里各谕令知之。现月　　

○以剿番开山出力。予福建提督唐定奎优叙。总兵章高元等、以提督记名＜闲＞放。副将宋光聘等、以总兵记名＜闲＞放。赏提督周志本、黄马褂。总兵余光德等巴图鲁名号。游击徐义奎等花翎。守备葛炳宣等蓝翎。余升叙加衔有差。现月　　

○以积劳病故。予福建守备黎家本优恤。如军营例。随手摺包　　

○予福建阵亡殉难员绅暨被害人等旌恤如例。随手摺包　　

○庚辰。谕内阁、惠陵现在开工。所有堪舆人员。应即量予恩施。四品衔。候选同知李唐著赏给三品顶戴从九品李振宇著赏给六品顶戴。现月　　

○又谕、巡视中城御史庆寿等奏、例赏贫民棉衣钱文请查照旧章及上年成案办理一摺。现在节逾立冬。天气渐寒。老弱无衣。情殊可悯。著照所请。仍准于内务府生息项下。发交实银二千六百两。如长芦银两尚未解到。即于广储司存项内。先行垫发。分交五城。赶紧散放。以示体恤。现月　　

○又谕、穆图善等奏、职官被控重款。请分别撤任革职归案审讯一摺。吉林阿勒楚喀协领乌勒喜布。委协领苏勒通阿。被佃民刘庆余等。以蠹商剥民。胪列多款。先后具控。佐领全保。界官成福。亦被控有勒索苛派重情。案关职官婪赃营私。亟应彻底根究。从严惩办。以儆官邪。乌勒喜布、苏勒通阿、成福、均著即行革职。归案严行审讯。按律定拟具奏。全保著撤任归案。听候质讯。该副都统崇欢。于各该员被控各情。有无徇纵情弊著穆图善等查明。请旨办理七品笔帖式乌勒锡宠阿。以业经斥革人员。改名充补。现在被控多案。且有钻营署缺情事。实属胆大妄为著即革职拏问。至吉林积弊相沿。地方官需索苛派。几至习为故事。亟宜赶紧整顿。痛除积习。若不将此案照例究办。何以惩贪劣而儆将来。除此外情尚可原者。姑准暂行免究外仍著严定章程。力杜苛派情弊。傥敢违例婪索。即行严惩不贷。现月　　

○谕军机大臣等、吴棠奏、川军越境剿除股匪一摺。本日已明降谕旨将出力各员弁。照所请奖励矣。四川叙永边界匪徒滋事。迭经谕令吴棠等督军会剿。现经提督李有恒等。于木厂尖山子地方。会同土司团总将该匪巢穴攻克。并将石硐匿贼摉捕。生擒匪首易增元及匪党多名。剿办尚为迅速。惟余匪窜逃镇雄州属。盘踞民寨。亟宜殄除净尽。著吴棠、刘岳昭、岑毓英、黎培敬、分饬诸军。协力兜剿务将逸匪。巨二卯。洪钧白啯匪王新大及窜出匪徒。尽数擒获。毋使一名漏网。致贻后患。将此由五百里各谕令知之。现月　　

○又谕、志刚等奏、改练马队。请由练饷局拨解马乾银两一摺。据称宣化练军步队八成内。再行改练马队二百名。所需口分马乾银两。库伦现在无款可筹。援照从前古北口练军添练马队成案。请由直隶练饷局。按月拨解银两等语。著照所请、李鸿章即饬令练饷局以接奉此次谕旨之日为始。按月拨解库伦毋稍延缓。志刚等务饬带兵将项。认真训练俾成劲旅。以资巡防。原摺著钞给李鸿章阅看。将此各谕令知之。剿捕　　

○四川总督吴棠奏、川省饷源不继。请援案展办备捐。得旨著照所请办理。其零星小户。概予免捐该督当随时稽查。不准藉端。苛派以杜纷扰。随手摺包　　

○又奏、前贵州提督周达武。请在川省捐建武军昭忠祠。允之。随手摺包　　

○以剿除川滇边匪出力。予四川副将张祖云以总兵开列在前＜闲＞放。黄汉章以总兵记名＜闲＞放都司龚开明等花翎。守备冯振标等蓝翎。余升叙加衔有差。现月　　

○以剿除叙永厅边匪出力。赏四川提督刘道宗巴图鲁名号。总兵李凤友以提督记名＜闲＞放。副将谢思友等以总兵记名＜闲＞放。把总姚大兴等花翎。余升叙有差。现月　　

○以积劳病故。予四川提督李忠恕优恤。如例。随手摺包　　

○辛巳。以伏汛安澜。发大藏香十枝。交漕运总督文彬祗领。虔诣河神庙祀谢。现月　　

○谕内阁、现值天气严寒。实录馆人员。朝夕恭纂书籍著加恩于例支柴炭外。十一月。十二月正月。每月赏银五十两。在广储司支领。现月　　

○又谕、给事中边宝泉奏、重案讯办未协。请提交刑部一摺。浙江民妇葛毕氏谋毙本夫一案。朝廷为慎重人命起见特派胡瑞澜秉公研究。并严谕该侍郎不得回护同官含混结案。现在既经反覆讯究案无遁饰已将全案供招。奏交刑部如有弥缝之处。该部不难悉心推究。若外省案件。纷纷提交刑部向亦无此政体。所请著毋庸议。此案仍著刑部详细研求。速行核议具奏俾成信谳。现月　　

○又谕、前据崇实等奏、奉省大东沟现办善后情形一摺。当谕令该部议奏。嗣复据崇实等奏称、升科一节、请先明降谕旨等语。流民私种边地。例禁綦严惟既垦荒成熟。从前亦曾奉旨允准徵租现在该处地亩。小民开垦多年。药输租税。朝廷恩施格外原可宽其既往。以遂民生所有大东沟一带已熟地亩。著准其一律升科。无论旗民。凡认地开垦者。一体编入户口册籍即著崇实等督饬委员。将一切事宜妥为经理。务使各安本业。勿任滋生事端。用副子惠闾阎至意。其设官等事。仍著该部议奏。现月　　

○谕军机大臣等、昨据崇实等奏、现办大东沟善后事宜。请将前奏升科降旨允准一摺。大东沟一带旷土。自被流民私垦多件。已成熟地若概行驱逐。转恐别滋事端。自应量予变通。以资绥辑。本日已照所请。明降谕旨宣示准其一律升科矣。该署将军等。务当督饬派办各员。认真经理。严禁包揽中饱诸弊。俾小民各安生业。其凤凰边门外。朝鲜贡道应留界址。仍须明定限制毋任侵占。不准越界生事。至木税一项。崇实等以近来商贾云集。收数颇旺。拟与苇塘。并徵税课。自亦为潜弭边患起见。所有该处木税苇塘。即著责成崇实等妥慎筹办至此项木植。该商人等从何兴贩。仍当推究来源一经徵税。有无流弊。于禁地树株。有无关碍。崇实等谅已筹虑及此。作事谋始。现当开办之初。必应斟酌尽善庶不致日久弊生。一切事宜。著与升科章程。一并妥筹具奏。将此各谕令知之。现月　　

○以贝子载容署镶黄旗蒙古都统。正黄旗汉军都统安兴阿署镶红旗满洲都统镶黄旗蒙古副都统成明署正白旗护军统领。明发　　

○壬午。谕军机大臣等、刘坤一奏、匪党潜滋。请饬密查妥办等语。据称江苏匪徒。内有安清道友哥老会两大起。安清道友。多在江北所有劫杀重案。及包贩私盐。掠卖妇女。皆其夥党所为哥老会蔓延湘鄂浙闽云贵川陕安徽江西各省。而江苏为尤多。近来该匪等各立山名堂名。甚至分设伪官。制造伪印。及旗帜等项渐有萌动之势。刘坤一现饬总兵吴家榜查拏头目易文富等。讯明情罪重轻分别办理。该匪等党与甚众。散布各省地方。狼狈为奸。深虑酿成巨患。著该督抚等不动声色。密查妥办。侦拏首恶各匪。务期弋获。按律严惩一面解散胁从以安反侧。总期消患未萌。不得稍涉大意。哥匪多系前在军营将弁其中甘为游荡者固多。迫于饥寒者亦复不少。并著各该省督抚。宽为收标。仿照江西奏准章程。给予半俸。以示体恤。此事全在该督抚等操纵得宜。断不可意存姑息。养痈贻患。亦不可任令地方官摉查扰累。别滋流弊务各妥慎办理。随时具奏。将此谕知沈葆桢、刘坤一、李鹤年、吴棠、刘岳昭、翁同爵、岑毓英、吴元炳、裕禄、杨昌浚、王凯泰、刘秉璋、谭钟麟、王文韶、黎培敬。并传谕李文敏知之。现月　　

○大理寺少卿王家璧奏、英国繙译官马嘉理被戕一案。请谕外国使臣。静候查办。并饬各疆臣修备设防。下总理各国事务衙门知之。现月

　　

○署两江总督刘坤一等奏、请将故六合县知县云茂琦政绩宣付史馆下部议。随手摺包

　　

○癸未。谕内阁、现在天气渐寒。京师兵丁。当差勤苦殊深轸念。所有八旗及绿步各营官兵。均著加恩照现放章程。赏给一月钱粮。以示体恤。现月　　

○又谕、御史李廷箫奏、疆臣任意逗遛。请旨严惩一摺。云贵总督刘岳昭。自本年四月奏报启行后并未续经请假。直至九月闲。始由湖南常德启程。任意逗遛。玩泄已极刘岳昭著交部严加议处。现月　　

○谕军机大臣等、载迁等奏、请饬催欠拨借款银两一摺。前因永济库款项支绌。曾谕令李鸿章迅于旗租项下。拨给银三万两。兹据载迁等奏称、先后仅领到银二万两。现在各项要需。待领孔亟。无款可筹。请旨饬催等语。著李鸿章即饬藩司迅将欠拨银一万两。如数发给。毋稍延缓。将此谕令知之。现月　　

○又谕、崇实等奏、遵查刘鸿恩一案。请饬吉林将军就近办理等语。崇实等以刘鸿恩与各衙门联络一气。且与各土匪呼吸可通。若遽行查拏。恐致激而生变。意在缓图。固为慎重起见。惟既据奏称该弁现带之勇。多系不法之徒且广设赌局。招纳匪类似此恶迹昭著。未可任令漏网。贻患地方。著穆图善体察情形。不动声色就近妥办。并著崇实、岐元会同商酌。设法捕拏。毋稍诿卸。将此各谕令知之。现月　　

○署盛京将军崇实等奏、筹商东三省策应兜剿大概情形。得旨、仍著该署将军等懔遵前旨。饬令派出官兵。不分畛域。实力兜剿。毋稍松懈。随手摺包　　

○旌恤安徽旌德县阵亡殉难绅民妇女如例。随手摺包　　

