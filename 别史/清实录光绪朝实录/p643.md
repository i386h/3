<!-- { "loadSidebar": true } -->
○又奉、十一月二十一日。醇贤亲王周年行除服礼。系在冬至大祀天坛斋戒期内。应否改期举行。得旨、朕钦奉懿旨。著改于本月十七日巳刻举行。现月　　

○直隶总督李鸿章奏、分拨热河迁安防军、剿捕教匪。得旨、仍著督饬叶志超、会合诸军。迅图扑灭。毋任滋蔓为患。摺包　　

○调察哈尔都统奎斌、为热河都统。以镶红旗蒙古都统德铭、为察哈尔都统。未到任前。以口北道吉顺暂行护理。现月　　

○命礼亲王世铎、大学士额勒和布、兵部尚书许庚身、刑部尚书孙毓汶、在西苑门内骑马。大学士张之万、在西苑门内乘坐二人肩舆。现月　　

○壬戌。谕军机大臣等、德福奏、官军剿匪获胜一摺。此次官军连日剿贼。尚称得手。即著德福、叶志超、督饬派出各队。节节进剿。务期早日歼除。毋留余孽。另片奏、敖罕王旗请兵会剿等语。与本日理藩院奏、喀喇沁札萨克郡王旺都特那木济勒呈报被扰情节。大略相同。著李鸿章迅饬叶志超、分兵驰赴该王旗等处。实力防剿。认真保护。以卫藩服而靖地方。德福摺片。理藩院摺。均著钞给李鸿章阅看。将此谕知理藩院、并由五百里谕知李鸿章、德福、并传谕叶志超知之。现月　　

○陕西巡抚鹿传霖奏、北山等属。霜雹成灾。得旨、即著迅速查勘。妥筹抚恤。毋任灾黎失所。摺包　　

○癸亥。谕内阁、科尔沁博多勒噶台亲王伯彦讷谟祜。忠勤笃实。谨慎老成。于咸丰年闲。挑在御前行走。荷穆宗毅皇帝知遇之隆。锡封贝勒。赏戴三眼花翎。承袭王爵。授为御前大臣。领侍卫内大臣。补授都统。出师奉天。剿平马贼。嗣补阅兵大臣。管理健锐营事务。朕御极后。叠加恩赉。在毓庆宫行走。调补正白旗满洲都统。镶黄旗领侍卫内大臣。管理神机营銮仪卫武备院事务。圆明园火器营等处。均能夙夜宣勤。恪恭罔懈。近因请假葬亲。准回游牧。方冀假满旋京。长承恩眷。遽闻溘逝。悼惜殊深。著派盛京礼部侍郎怀塔布。前往奠醊。赏给陀罗经被。即交该侍郎赉往。赏银五千两治丧。由盛京户部给发。所有任内一切处分。悉予开复。其余饰终典礼。著该衙门查例具奏。伊孙贝勒阿穆尔灵圭、即著承袭亲王。毋庸带领引见。伊子辅国公温都苏、著袭封贝勒。头等台吉博迪苏、著赏给辅国公。以示笃念勋旧至意。寻谥曰慎。现月早事　　

○谕军机大臣等、奎斌前已调补热河都统。并派吉顺暂护察哈尔都统。热河防剿事务紧要。奎斌著迅赴新任。毋稍延缓。起程日期。先行驰奏。将此谕令知之。现月　　

○直隶总督李鸿章奏、遵查大城县河堤。按亩派工。事称平允。居民亦无怨讟。应令永远遵循。共资保卫。报闻。摺包　　

○江苏学政杨颐奏。南菁书院。主讲遥领。事同虚设。请令常川住院。并饬学署著为定章。从之。摺包　　

○以镶黄旗满洲副都统文秀为镶红旗蒙古都统。译汉　　

○命克勤郡王晋祺、庆郡王奕劻、户部尚书翁同和、都察院左都御史孙家鼐、在西苑门内骑马。现月　　

○以遵命捐赈。予贵州布政使王德榜、浙江试用道钱应桂等、各为其父母及尊属建坊。摺包　　

○勾到河南山东情实罪犯。停决河南斩犯四人。山东斩犯四人。余五十六人予勾。现月　　

○甲子。遣官祭先医之神。记注　　

○谕内阁、王文韶等奏、特参庸劣不职各员一摺。云南署武定直隶州知州候补同知任湘、纵差滋扰。物议沸腾。昆阳州知州苏忠廷、徵收含混。捏禀请缓。沾益州知州彭继志、性情卤莽。办事粗率。前署甯州知州南甯县知县陈清昌、讳盗不缉。饰词强辩。均著一并革职。嵩明州知州杨炳霖、庸懦无能。难膺民社。署丽江县知县候补知县刘宇元、才具平庸。办公率忽。惟文理尚优。均著以教职归部铨选。以肃官方。现月　　

○谕军机大臣等、现在天气严寒。京城地面。五方杂处。巡防尤关紧要。诚恐有不法匪徒。窝藏盗窃。并行踪诡秘。造谣煽惑等事。著步军统领衙门、顺天府、五城御史、分饰所属。昼夜巡防。严密访查。认真拏办。毋稍疏纵。现月　　

○命大学士福锟为阅兵大臣。译汉　　

○以庆郡王奕劻为銮仪卫掌卫事大臣。并管武备院事务。译汉　　

○以克勤郡王晋祺为镶黄旗领侍卫内大臣。贝勒奕絪为正黄旗领侍卫内大臣。译汉　　

○以户部右侍郎崇礼为右翼总兵。现月　　

○调镶白旗满洲副都统敬信为镶黄旗满洲副都统。镶黄旗蒙古副都统赓音布为镶白旗满洲副都统。以礼部左侍郎文兴为镶黄旗蒙古副都统。译汉　　

○乙丑。锦州副都统崇善奏、教匪扰及属境。分队设防。得旨、即著饬属严密防范毋稍疏懈。摺包　　

○以克勤郡王晋祺为正白旗满洲都统。贝子奕谟为正蓝旗满洲都统。贝勒载濂为镶红旗汉军都统。译汉　　

○蠲缓奉天广甯被水地方旗民地租粮赋。现月　　

○抚恤琉球国遭风难民如例。　　

○丙寅。庄顺皇贵妃忌辰。遣官祭园寝。　　

○谕内阁、前据德福奏报。热河朝阳匪徒滋事。当经饬令李鸿章、定安、裕禄、各派兵勇。分投剿捕。旋据直隶提督叶志超奏、在建昌县三十家子等处。剿贼获胜。兹据定安、裕禄、李鸿章、同日奏报。迎剿教匪。屡获大捷情形。览奏均悉。十月二十至二十七等日。奉天所派总兵聂桂林、耿凤鸣等、在朝阳县界连获胜仗。生擒匪首郭万淐等、续获匪首杨明。歼毙教首杜把什。阵毙贼匪千余名。余贼败溃。现复添派总兵张永清等、前往彰武台门一带会剿。叶志超所派各队。于二十七日。在建昌所属五官营。迎剿教匪。格杀大头目傅连信、彭太和、并毙异服诵咒道匪多名。贼尸枕藉。夺获器械马匹无算。平建一带。贼焰顿息。现由建昌至朝阳。节节攻打。并派马队、由喀喇沁王旗西北一路兜剿。办理甚为得手。此次直隶奉天派出各军。奋勇争先。每战皆捷。深堪嘉尚。仍著李鸿章、定安、裕禄、分饬诸军将领。乘此声威、合力进剿。迅将朝阳踞匪。一鼓歼除。毋留余孽。以靖地方。现月　　

○谕军机大臣等。有人奏、热河承德府知府启绍。诞妄浮夸。贪婪夙著。横索所属州县赃款。盈千累万。七八月闲。霪雨为灾。颗粒无收。小民环求赈抚。该员怂恿德福。讳匿不报。此次教匪煽乱。首以杀贪官为名。请饬查办等语。著李鸿章按照所参各款。确切查明。如果属实。即著严行参奏。毋稍徇隐。原片著钞给阅看。将此谕令知之。寻奏、教匪煽乱。并非启绍讳灾激变。惟不能消患未形。致被聚谋倡乱。扰害地方。已由吏部议以降二级调用例免重科。婪赃一款。查无确据。惟失察家人联升。府役周宽。藉端诈赃。例有应得处分。应请交部照例议处。从之。现月　　

○又谕、有人奏、京营捕务废弛。请饬速筹会缉章程。并仿行保甲各摺片。京师内外城人烟稠密。最易藏奸。全在该管各衙门。认真缉捕。若如所奏近来内城抢劫之案。层见叠出。该衙门员弁。事前既不能防范。事后又不上紧缉获。甚至相率蒙蔽。讳有为无。以至辇毂重地。宵小横行。肆无忌惮。似此因循疲玩。深堪痛恨。著步军统领衙门、顺天府、五城御史、按照摺内所参各案。严拏赃贼。务获惩办。嗣后遇有抢劫之案。著即随时奏闻。一面勒限严缉。傥限满无获。即行从严参办。毋稍宽纵。并著将会缉及保甲章程。迅速妥筹。奏明办理。原摺片均著分别摘钞给与阅看。将此各谕令知之。现月　　

○盛京将军裕禄奏、奉省练军。不敷调遣。请暂复原额。俟军务平定。再行裁减。从之。摺包　　

○以睿亲王魁斌为内大臣。译汉　　

○派贝勒载濂。带领侍卫十员。往奠故刑部尚书嵩申茶酒。追赠太子太保衔赏陀罗经被。治丧银五百两。恤典如例。子一品荫生志贤赏郎中俟及岁时。分部行走。寻予谥文恪。　　

○丁卯。谕军机大臣等、御史林启奏南海子自去年大水后围墙多半倾圮。民闲车辆往来纷纷穿越。守门军吏。因以为利。西红门以内。并闻有匪类潜伏。如私销私铸私贩私宰。种种违法。无恶不为。甚至剽劫行旅。出没无常。请饬查禁等语。著奉宸苑、顺天府、严申禁令。实力稽查。如有前项情弊。即著认真拏办。有犯必惩。毋得视为具文。现月　　

○又谕、御史陈懋侯奏、热河匪首就擒。请饬解散余党。禁止入会。以安反侧一摺。据称直隶民闲入在理会教者。十室而九。地方官从未禁止。热河匪首郭万淐、即系在理教首。平日妖言惑众。此次竟敢竖旗谋乱。旬日之闲。虏胁万人。惟其中良莠不齐。请出示解散。并严禁民闲。不得私立在理会教名目等语。刻下热河著名匪首。多就歼擒。余皆愚民无知。始则被诱入会。继则被胁为匪。相率就歼。良深悯恻。著裕禄、李鸿章、奎斌、颁发告示。遍行晓谕。无论入会与否。一律准予自新。但能自拔来归。即可宽其既往。庶贼势益孤。不难迅速蒇事。至民闲私立在理会教名目。据称禁烟戒酒。意在保身。惟极其流弊。竟至于聚众起事。嗣后应如何妥筹禁止。以绝乱萌。著李鸿章等察酌情形覆奏。原摺均著钞给阅看。将此各谕令知之。现月　　

○又谕、前据卞宝第奏、福建德化县匪徒滋事。当经谕令迅拏首犯。解散胁从。并将官运局委员孙星华等、革职查办。嗣据该督奏、大兵将至。各匪星散。惟匪首陈拱。带伤脱逃。潜赴戴云山藏匿。聚众竖旗。意图抗拒。复谕令督饬提督孙开华等。迅速剿办。兹据御史林启奏、该匪等踞山自守。麕聚将及二万余人。官兵不敌。势甚猖獗。傥连结九龙山会匪。恐将不可复制等语。此案现在办理情形。究竟若何。著卞宝第即行覆奏。一面迅饬孙开华。懔遵前旨。严督各营将弁。会合兜剿。务期一鼓歼除。傥有观望迁延情事。即著严参治罪。并饬总兵罗洪标等、认真防守。毋任窜逸。至委员孙星华。及地方各官。即著迅速查办。并将盐户翁有光、翁栋等、按律严惩。其从前包销派买各弊。出示永远禁革。俾匪徒无所藉口。以散胁从而靖民心。原摺著钞给阅看。将此由四百里谕令知之。现月　　

○以刑部尚书孙毓汶为会典馆副总裁官。现月　　

○以都察院左都御史贵恒为刑部尚书。盛京礼部侍郎怀塔布为都察院左都御史。现月　　

○命奉宸苑卿立山在总管内务府大臣上行走。现月　　

○戊辰。实授立山为总管内务府大臣。兼管奉宸苑事务。现月　　

○命喀尔喀亲王那彦图、贝勒载漪、在御前大臣上学习行走。译汉　　

○以承恩公桂祥为镶白旗汉军副都统。译汉　　

○以亏欠库款。逮已革贵州青溪县知县张伟堂、严讯勒追。现
