<!-- { "loadSidebar": true } -->
○癸酉。谕军机大臣等、昨据裕禄电称、俄国乐兵三十余人。由天津铁路晚车赴京。总署正在电询。该兵已乘坐火车。于亥刻抵京。当经步军统领衙门。据马家堡铁路局照会。开城放入。办理殊属颟顸。京城门禁。最关紧要。各国官商赴京。至晚亦须赶坐午车。未便于夜半时率行照会开城。著总理衙门照会各国使臣知照。此次裕禄未候总署电准。在津辄即放行。胡燏棻亦即知会留城。均有不合。裕禄、胡燏棻、均著传旨申饬。随手摺包　　

○又谕、电寄奎俊等、川东教案前经电饬文光、任锡汾。宣布皇太后懿旨、令余蛮子交出两铎。解散党与。必当免其治罪。如果办团得力。并准从优奖拔等因。现在文光派员招抚。进止尚无定局。任锡汾虽已电称咨商周万顺等、批准余蛮子就抚。可以定期交收两铎。而续来两电。仍未办理就绪。且一切安插善后事宜。正烦筹画。此时该省上下官员。显有隔膜情形。焉能了此巨案。设再无人督率。日久迁延恐又别生枝节。奎俊无论行抵何处。著兼程赴任。审察机宜妥筹督办。王之春闻已将抵万县。著速赴重庆督同川东文武各官将收抚编团等事。刻即相机布置。总期早日办结。民教相安。毋任再有反覆。电寄　　

○湖南巡抚陈宝箴奏、遵旨筹办团练。委在籍前山东布政使汤聘珍、总理其事。又奏、安乡县盗匪滋事。旋即扑灭。均报闻。随手　　

○甲戌。以东明黄河伏汛安澜。发大藏香十枝。交直隶总督裕禄祗领派员虔诣河神庙祀谢。外记注　　

○谕内阁、钦奉慈禧端佑康颐昭豫庄诚寿恭钦献崇熙皇太后懿旨、前因中外各衙门。办理强劫盗犯。俱系不分首从。虽同一犯法。究属稍有区别。应如何网开一面之处。谕令军机大臣会同三法司妥议具奏。兹据世铎等遵旨会议覆奏。强盗得财。不分首从。原系辟以止辟之意。惟现行则例。强劫之案。临时不行。及事后分赃者。均分别减拟。并非概予骈诛。州县官果能遇案虚心审断。自无冤滥之虞。至就地正法章程。乃一时权宜。并未纂为定例。各省地方官。惮于解勘。藉图肬■闲便。草菅人命。恐所不免。嗣后除现有军务省分。及实系土匪马贼会匪游勇情节较重者。仍暂准就地正法外。其余寻常盗案。著一律规复旧制。办理。朝廷子惠元元。总以尚德缓刑为本。该督抚等、惟当宣扬德意。一切刑狱。期于无枉无纵。并将保甲缉捕诸事。认真讲求。务使奸宄洗心。闾阎乐业。以渐臻刑措之治。予实有厚望焉。将此通谕知之。外记注　　

○又谕、董福祥所部甘军。现已全队调集南苑。著派庆亲王奕劻、前往认真校阅。外记注　　

○又谕、本年戊戌科会试武举。业经揭晓。覆加察核。直隶双好名数较多。除取中八名外。诚恐尚有遗才。著派敬信、徐郙、于二十五日。在南书房、将该省挑记双好。再行详细校阅。拟取十名。请旨办理。外记注　　

○谕军机大臣等、端方奏、抽练陆军办法。著裕禄先就直隶兴办。办有成效。推行各省。以期悉成劲旅。　　

○又谕、此次武殿试。初三日阅看马步射。初四日阅看弓刀石。均著派御前大臣恭代阅看。随手摺包　　

○陕甘总督陶模奏、省城递送甯夏一带文报。往往迟误。请将裁缺庄浪茶马厅属之平城驿。移设水埠河。松山驿移设六墩子。归皋兰县经管。红水县丞属之白墩子驿移设小黄崖。三眼井驿移设一条山。归红水县丞经管。并将皋兰县属兰泉驿、红水县丞属宽沟驿夫马量为增减。下部议。摺包　　

○又奏、甘省当税加徵过重。仍请减半。以纾商力允之。

摺包

　　

○山东巡抚张汝梅奏、登州镇总兵夏辛酉、所统各营。驻扎平度州。地势不便。现饬移驻青州府城外。以扼冲要。而便操防。报闻。摺包　　

○先是兵部奏、议覆山东请裁副将各缺。得旨、著张汝梅体察情形。奏明办理。至是奏、东省制兵。前奏定分年裁汰五城。如议将裁缺量为存留归并。应请酌留兵额二成。匀配各营。分汛操防。如所请行。摺包　　

○勾到山西直隶热河情实罪犯。停决山西斩犯二人。直隶斩犯二人。绞犯一人。余四十九人予勾。早事摺包　　

○乙亥。谕内阁、钦奉慈禧端佑康颐昭豫庄诚寿恭钦献崇熙皇太后懿旨、从来君民一体上以诚求。下以诚应。郅治之隆。罔不由此。近因时事多艰。深官宵旰忧劳。无日不以教兵养民为念。晶■宜次所颁谕旨。如训练兵勇。劝课水利蚕桑。兴办保甲团练积谷各事宜。无非为海宇策富强。为闾阎谋乐业。至于辟邪教则禁奸徒之私立会盟。清庶狱则戒愚民之轻罹刑辟。所为训俗型方者尤属无微不至。各封疆大吏等、果能诚心宣布实力奉行。何难朝野一心日臻上理。乃闻向来各省。于奉旨饬办之件。并不认真遵办。不过由院发司。由司交府发县。一行了事。以致恩膏不能下逮。明诏皆若具文。积习相沿。所宜切戒。著各将军督抚等、通饬各府州县地方官。即将以上所奉谕旨、一律刊刻誊黄。彳滟扁行晓谕。遐陬僻壤。务使周知。以后诏旨中。凡兴利除弊。有关民生休戚者。俱著照此办理。学政有风化之责。并著督率教官。会集绅耆。随时宣讲。各营弁勇。由该管将领。勤加训练。传宣德意勉以忠义。经此次申谕之后。大小臣工。均宜振制精神以实心行实政。毋蹈因循欺饰之习。其绅衿士庶。亦当激发天良。申明大义。父诏兄勉。乐事劝功。平时毋怀畏难苟安之私。临事自获血■乣志成城之效。于以固邦本而振国威。庶不负予谆谆诰诫之至意。将此通谕知之。外记注　　

○又谕、昨因本科武会试直隶省双好较多。除取中外。诚恐尚有遗才。当派敬信、徐郙、在记载双好中。核加校阅。拟取十名。请旨办理。兹据敬信等覆核。遵拟呈览。朕详加查核。俱属堪于取中。张广赐、马联馥、童紫宫、孙尚策、郭增廓、赵云彪、杨克勤、刘文海、马朝凤、陈廷敬、均著列入本科榜末。准其一体殿试。以示朕慎重遴才至意。外记注　　

○谕军机大臣等、近来时事多艰。振兴百度。全赖地方大小官吏。黾勉从公。勤求治理。云贵两省。地处边隅。著名瘠苦。文武各员。廉俸无多。深恐办公竭蹶。应否酌量调剂之处。著崧蕃体察情形。奏明办理。寻奏、查明滇省文武各员。缺分瘠苦。拟请酌量月给津贴银两。以资办公。如所请行。摺

包

　　

○又谕、已革云南臬司兴禄、已革贵州古州镇总兵黄呈祥、该二员才具究竟如何。著该督详加查明。据实具奏。　　

○都察院奏、河南汝甯府经历余建扬、呈请代父遣戍。下部议。随手　　

○驻藏办事大臣文海奏、靖西厅创建关帝庙。春秋祭祀。动支公款。请饬立案。下部知之。摺包　　

○黑龙江将军恩泽等奏、开办都鲁河金矿。日有起色。原筹股款。请提呼兰赈余款项接济。如所请行。摺包　　

○又奏、边军剿贼。已满三年。请择尤保奖。得旨、准其酌保数员。毋许冒滥。　　

○两广总督谭钟麟奏、请饬盛宣怀带员来粤。督勘九龙关至广州铁路。下所司知之。摺包　　

○命喀拉喀亲王那彦图、端郡王载漪、协办大学士刚毅、在西苑门内骑马。户部尚书王文韶、在西苑门内乘坐二人肩舆。礼部尚书廖寿恒、在西苑门内骑马。并在紫禁城内骑马。

外记注　　

○以欠解银米。革广东代理石城县知县庾祖培职。随手　　

○赏京师中城朝阳阁、东城卧佛寺、育婴堂、南城打磨厂、西城长椿寺、专滟瓦塔胡同、北城圆通观、梁家园各粥厂。每月粟米各三百三十石。清化寺街崇善堂、梁家园百善堂、太清观公善堂、宣武门外皮库营、西悦生堂、小市口各暖厂、教子胡同礼拜寺粥厂。粟米各三百石。朝阳门外南海会寺、崇文门外玉清观各粥厂、岗子上兴善堂暖厂、东便门外三忠祠、朝阳门外清真寺各粥厂。粟米各一百五十石。外记注　　

○丙子。谕内阁、钦奉慈禧端佑康颐昭豫庄诚寿恭钦献崇熙皇太后懿旨、前因筹饷为练兵之本。晶■宜经谕令各省裁汰营伍。腾出饷项。以备挑选精壮。认真训练。是加饷练兵。为今日第一要政。从前各省军营陋习。统领营哨各员。往往专讲应酬。营谋差缺。趋跄进退。议论风生。其实于兵事毫无阅历。于是缺额扣饷。种种弊端。由此而起。尚安望营伍日有起色。各直省将军督抚、身膺疆寄。不但论其操守。更当考其才猷。不但贵乎不徇私。更当求其不偏执。目前练兵一事尤属责无旁贷。嗣后当各就地方情形。宽筹的饷。选择老成宿将。威望素著者。派充统领营官。勿以少年新进浮夸子弟。滥厕其闲。但使委任得人。令其督饬弁兵。切实训练。务使一兵得一兵之用。庶几建威销萌。有备无患。各统领营官等、皆当激发天良。力除酬应营谋等弊。奋志功名。勉图上进。傥再有缺额扣饷情事。一切发觉。定当以军法从事。决不姑宽也。将此通谕知之。外记注　　

○又谕、本科武殿试传胪。著停止升殿。外记注　　

○谕军机大臣等、各使馆站扎兵勇。著步军统领衙门、挑选精将。不得以疲弱充数。　　

○又谕、电寄刘坤一等。据刘坤一电称、东民逃荒南下。徐海灾区可虑。请饬截留等语。徐海等属。被灾日久。待赈方殷。若东省灾黎。纷纷入境。饥民聚集。恐酿事端。著张汝梅饬属、亟办赈抚。认真截留。毋任越境。致难遣散。并著刘坤一、妥为防范。仍将徐海等处冬赈。实力筹办。俾免流离。电

寄

　　

○又谕、电寄裕禄、鹿传霖现已补授广东巡抚。著裕禄传知该抚。迅即来京陛见。电寄　　

○庆亲王奕劻等奏、吉地宝龛木植漆色。请旨、遵行得旨、著改用黄花梨木。本色罩漆。随手摺包　　

○御史叶庆增奏、洋人观衅。集兵京师。请备非常。以资镇抚。下所司知之。摺包　　

○詹事府左中允黄思永奏、京师米贵民困。请筹接济。以固根本。又片奏、请禁烧锅酿酒。均下部议行。摺包　　

○命大学士荣禄、在西苑门内骑马。外记注　　

○命顺天府府尹胡燏棻开缺以侍郎候补并在总理各国事务衙门行走。　　

○命前三姓副都统庆祺、发往神机营。交庆亲王奕劻差遣委用。外记注　　

○丁丑。孝慈高皇后忌辰。遣官祭福陵。　　

○谕内阁、钦奉慈禧端佑康颐昭豫庄诚寿恭钦献崇熙皇太后懿旨、两广总督谭钟麟、久任封疆办事认真。昨因病未痊愈。吁请开缺。业经给予假期。著赏给人＜目辟＞映＜走毕＞鹍＜夗贝＞四两。俾资调理。外记注　　

