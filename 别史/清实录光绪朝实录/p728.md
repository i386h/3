<!-- { "loadSidebar": true } -->
○又谕、电寄宋庆、电奏已悉。据称虎耳山地势。可筑土炮台。不宜涉水扎营。惟就爱河西岸。屯扎放兵。并派步队专防爱河等语。虎耳山巅既可筑台。须防敌人渡江后占踞。凭高施炮。则西岸不能立营。深为可虑。著宋庆勤加侦探。遇有偷渡之贼。即行合力奋击。毋令进踞虎耳。致成负嵎之患。是为至要。山下地多浮沙。早雷难施。江口密布水雷。亦拒敌登岸之要著。著宋庆察酌办理。如不敷用。即亟电北洋陆续递送。

电寄

　　

○又谕、电寄长顺、现在倭贼麕聚义州。时来鸭绿江上游窥探游弋。应严防伺隙偷渡。依克唐阿兵力尚单。著长顺于吉林兵丁内。拣选精锐三四千人。派委得力将弁统带。迅赴奉省。归依克唐阿调遣。以资厚集。毋得延误。电寄　　

○又谕、电寄李鸿章。洋员汉纳根。久在北洋当差。果敢惟成。打仗奋勇。其平日训练有方。总理衙门现有面询事件。著李鸿章传谕该员即行来京。电寄　　

○直隶总督李鸿章奏、通筹北洋备倭饷需。及定购快船各款。未敷甚钜。恳请饬部迅行照数添拨备用。下所司速议。寻总理海军事务衙门奏、北洋备倭经费。及订购快船。先后会同户部拨银五百万两。又由广东捐输长芦课价拨银各六十万两。除借支使费等外。尚余九十万两。应饬查明。并快船究购几只。需价若何。一并赶紧奏咨报部。从之。摺包　　

○以大东沟海战出力。予海军提督丁汝昌议叙。赏右翼总兵刘步蟾、左翼总兵林泰曾、游击杨用霖、李鼎新、都司吴应科、巴图鲁名号。守备沈叔龄花翎。并议叙加衔有差。予阵亡都司沈寿昌等优恤。赏洋员汉纳根提督衔。哈卜们等花领宝星。洋务　　

○以行同无赖。革河南都司汪兴隆职。　　

○予积劳病故。湖南在籍记名提督刘清亮照军营立功后病故例议恤。摺包　　

○己亥。御前大臣奕劻等、校阅中式武举马步射技勇完竣。开单进呈。上亲定甲乙。赐一甲张鸣翥、杜天麟、岳庆德三人。武进士及第。二甲王永清等二十人。武进士出身。三甲坤濂等、一百人。同武进士出身。　　

○谕内阁、钦奉慈禧端佑康颐昭豫庄诚寿恭钦献崇熙皇太后懿旨。本年十月予六旬庆辰。皇帝率天下臣民。胪欢祝嘏。前经降旨内而王公一二品文武大臣。外而将军督抚都统副都统提镇。照例应进贡物缎疋。均著毋庸进献。以示体恤。兹当庆典届期。该王公大臣等、仍循旧例。呈进贡物。系属出于至诚。若不允准。无以申臣下将敬之忱。转似近于矫情。均著加恩赏收。所有此次呈进贡物之王公大臣等、著各赏给福字一方。寿字一方。如意一柄。蟒袍一件。尺头二疋。用示行庆施惠至意。现月　　

○谕军机大臣等给事中洪良品奏、通筹饷项。请饬将各省税厘局写票等差。改用候补人员。并令幕友捐纳实职等语。著该部议奏。　　

○又谕、电寄依克唐阿等、依克唐阿电奏已悉。前因鸭绿江地段绵长。九连城毗连义州。尤为吃重。故令宋庆统诸军严防南路。而以依克唐阿带所部各营。并节制倭恒额聂桂林等营哨。及富林布七起。专防上游水口。计依克唐阿现统各营。及荣和新募之勇。已不下一万余人。所有上游各要隘。自应分兵驻守。彼此互相联络。岂能专驻长甸一带。而以北路所有要隘。悉诿为不能兼顾。另请派员进扎。以为将来卸责之地。显系畏难取巧。现在荣和所召之营。已到四营。此外亦当陆续成军。昨因该将军兵力未足。复饬长顺拣选吉林精锐兵勇三四千人。迅来奉省。归该将军调遣。著依克唐阿再行电催长顺、令其星速派拨启程。并著定安、裕禄、再于练军及奉省西南各路防务稍松处。抽拨兵勇。前往依克唐阿军营。分赴各要隘。协同防守。依克唐阿接奉此旨。当就现有兵力。及如何择要扼扎之处。统筹兼顾。尽力图维。不得意存推卸。贻误事机。是为至要。电寄　　

○福建陆路提督黄少春奏、筹办厦门防务。率带所部各营。分别布置扼扎。查厦门向设南字靖海勇练四营。先经提臣杨岐珍。悉拔赴台。此次仅有楚军达字三营。旋由台调回靖海中营一营。尚形单薄。现拨派兵轮二艘。来厦助守。并将险要处所。逐一履勘。严密设防。报闻。摺包　　

○庚子。孝慈高皇后忌辰。遣官祭福陵。　　

○谕内阁、前据御史张仲炘奏、江苏代理镇洋县知县郭冏、被丁役诬疯捆缚等情。当经谕令刘坤一确查究办。兹据查明覆奏。此案代理镇洋县知县郭冏、因办理命案。遵章通禀。丁役串通舞弊。竟敢诬为疯病。将郭冏父子横加捆缚。太仓州知州程其珏、系属本管上司。近在同城。并不亲往验明。率以郭冏患疯等情。冒昧禀报。办理种种乖谬。虽据查无私往上海闲游情事。实属昏瞆荒谬。不足以资表率。著即行革职。镇洋县典史余咏清、当印官被缚。既不拏究。复不通禀。意在颠倒是非。尤属狡猾。业经该督咨部斥革。著永不叙用。刑幕周玉田。虽无受金舞弊实据。惟与家丁相为倚护。不顾公事。实属不合。著勒回原籍。不准逗遛。家丁陆福。差役胡□□明溎等、均著依拟完结。现月　　

○又谕。步军统领衙门奏。拏获结夥持械。抢虏幼女匪犯。请交刑部审办一摺。所有该衙门拏获之马三即马盛梁。王连儿。刘二格。刘秃子即刘小儿等四名。均著交刑部严行讯明。按律惩办。王李氏。玉子即玉姐。著一并解送刑部质讯。其未获之赵三。王忙儿即小常。刘二。德子等四名。仍著严缉务获。送部究办。　　

○又谕。内阁学士溥顾奏。执事太监辱詈职官。请饬查办一摺。据称本月二十六日。该学士诣乾清门监视武殿试金榜用宝有请宝之戴金顶太监一名。斥该学士等到迟。肆口辱詈。请饬查办等语。内廷用宝。理宜严肃。且执事各员。到差迟早。亦非内监等所应问。乃该太监竟敢辱詈大员。实属肆无忌惮。著总管内务府大臣确切严查。奏明惩办。现月　　

○谕军机大臣等。奎英奏。绥远城将军克蒙额。私娶属下土默特蒙妇为妻。妻弟巴图纳逊等、出入衙署。肆行无忌。复敢串通。将本旗蒙女。配与克蒙额之子为妻。请将土默特蒙古骁骑校巴图纳逊、额德力库、绥远城镶红旗满洲佐领巴图隆阿、正蓝旗满洲防御吉瑞、一并革职等语。所奏是否属实。著张煦确切查明。据实具奏。毋稍徇隐。原片著钞给阅看。将此谕令知之。寻奏、查明克蒙额并无私娶属下妇女为妻。及倚权肆行各情事。惟土默特究系绥远城将军兼辖地方。辄纳所辖骁骑校巴图纳逊之姊为妾。复为其义子娶珠力杭阿之女为妻。均属违例。请旨惩处。下部议。　　

○又谕、御史钟德祥奏、中国煤铁。本足自给。请条陈粤矿一摺。据称广东广西。产煤甚多。廉州之合浦。韶州之英德。暨右江百色等处。煤质甚美。运载尤便。拟请饬招商开办。广东之佛山。广西之左江。往时均有铁炉不少。自洋铁入口。炉铁停工。亦拟请与煤矿同一办法。并请将煤铁免厘轻税等语。近年煤铁之用。所需最广。亟应讲求开采。惟度地兴工。必须踏勘确实。著李瀚章、张联桂、派委妥员。考察各该处地方情形。如所产煤铁实系可用。自应妥立章程。设法开办。以兴矿务而开利源。原摺均著钞给阅看。将此各谕令知之。洋务　　

○又谕、前有旨调甘肃马步八营来京。听候调遣。并谕知杨昌浚。此项马步到时。令董福祥管带。兹据杨昌浚电奏、达春马队已归并就绪。委郎永清管带。由定边绥德永甯一路前进。于本月二十六日拔队启行。余俟齐集。分起由甯夏北路继进等语。此项马步队到时。即著董福祥统带。将来驻扎何处。再候谕旨。将此传谕知之。洋务　　

○又谕、电寄定安等、现据宋庆电奏、二十五日。有倭贼千余。由东洋河至蒲石口等处渡江。倭恒额等退至红石磊子等语。当即电谕依克唐阿宋庆等、趁该匪偷渡。为数无多。会合痛剿。该匪既已渡河。势必蔓延为患。兴京重地。相距甚近。著定安、裕禄、迅即添派兵队。前往驻守。不得稍有延误。是为至要。电寄　　

○又谕、电寄依克唐阿等、宋庆电奏、倭恒额等报。东洋河至蒲石河小口四五处。倭人纷纷踹渡。堵遏不及。已过一二千人。倭恒额现退至红石磊子等语。依克唐阿统带八营。及聂桂林倭恒额等营哨。并富林布七起。专防长甸蒲石河等口。何以任听倭贼踏流径渡。并未接战拒敌。倭恒额已退至去九连城三十里之红石磊子。北路防军畏葸怯退情形。深堪痛恨。惟现在渡江倭贼无多。著依克唐阿迅即严督所部。与倭恒额等军痛加剿洗。并著宋庆一面严扼南路江防。一面酌派兵队。至北路会合剿办。务将此股先渡之贼。歼除净尽。以免蔓延为患。电寄　　

○又谕、电寄杨儒、据张之洞电奏、巴西有带甲快艨船二艘可买。一系商船改造。上年初成。载重五千顿。舱面钢板。马力四千匹。速率廿二海里。装煤三千三百顿。有十五寸炸药炮一尊。十二生一尊。十生二尊。小炮十七尊。鱼雷管四。随带鱼雷艇二只。三生七机器炮二尊。船身长三百八十英尺。宽三十八英尺。吃水二十英尺。一系四年前造快船。舱面钢板。马力二千八百匹。速率十八海里。载煤六百五十顿。有十二生炮二尊。七生六炮二尊。小炮十二尊。鱼雷管五。船身长二百六十英尺。宽三十四英尺。吃水十九英尺。两船配件齐全。俱有电灯。连雷艇。及备用子弹甚多。共价美洋银一百八十五万六十圆。请饬查验定购等语。著杨儒派委妥员前往。按照该督所称。详细查验。此二船船身长短。及炮械多寡。迈里迟速。一切数目。是否相符。其船是否精良可用。并定购后何时可以运送到华。迅速电覆。请旨办理。电寄　　

○又谕、电寄张之洞、据电奏购买快枪。请旨办理等语。即著该督询明价值若干。再议定购。并定议后何时可以运送到华。即电覆。电寄　　

○命前湖北提督程文炳来京陛见。电寄　　

○准候选主事鲍祖恩、投效帮办北洋军务宋庆军营。听候差委。光禄寺署丞麟祥、投效黑龙江将军依克唐阿军营。听候差委。洋务　　

○以学行兼优。予湖北黄冈县训导傅上瀛等升叙。　　

○辛丑。谕内阁、前因成都将军恭寿、奏参副都统雅尔坚、进京随带官兵十七名。所需路费。擅扣兵饷。私动库款。与雅尔坚回奏。迥不相同。当谕令裕德、廖寿恒、确查具奏。兹据查明覆奏。雅尔坚于随带官兵路费。尚无擅扣兵饷。私动库款情事。惟回奏时未将官兵捐帮银两。详晰陈明。实有不合。恭寿于官兵自借自帮。及嘉庆年闲所议捐帮章程。未经详查。率行入奏。亦属非是。恭寿、雅尔坚、均著交部议处。现月　　

