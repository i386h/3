<!-- { "loadSidebar": true } -->
○以山西待泽孔殷。上诣大高殿祈祷行礼。遣惇亲王奕誴诣时应宫。惠郡王奕详诣昭显庙。贝勒载治诣宣仁庙。贝勒载澂诣凝和庙。怡亲王载敦诣关帝庙。豫亲王本格诣城隍庙。肃亲王隆勤诣觉生寺。贝勒奕絪诣黑龙潭。贝勒载漪诣白龙潭。镇国公奕谟诣清漪园龙神祠。辅国公载濂诣静明园龙神祠拈香。　　

○谕内阁、给事中崔穆之奏。请饬访拏盗墓人犯一摺。据称京师广安门内。西晋会馆义地。有寄厝冢墓。自去冬至今。发掘已五六次。请饬拏办等语。辇毂之下。岂容此等匪徒。肆行不法。著步军统领衙门、顺天府、五城御史、认真访拏。务获究办。该地方司坊营弁。如有徇稳玩视等弊。并著严行□□□尔□处。以示惩警。现月　　

○湖广总督李瀚章、等奏。施郧二府乡试。请分编字号。轮流闲科取中。下部议。月摺　　

○河东河道总督兼署河南巡抚李鹤年等奏。借用黔捐助赈。请将滇省来豫设捐之处。暂为停缓。以厚赈款。从之。月摺　　

○又奏。借动盐漕银两。归入赈案报销。下部知之。月摺　　

○又奏。叠次剿匪出力。请准择尤保奖。得旨。汝伊案内出力各员。准其先行择尤酌保。毋许冒滥。余俟查明胡豹子实在下落。再行请旨。月摺　　

○以兵部尚书广寿。署镶蓝旗汉军都统。都察院左都御史恩承。署镶红旗汉军都统。　　

○以翰林院侍讲学士徐致祥为詹事府詹事。起居　　

○以办赈得力。予河南河内县知县欧阳霖。武安县知县孙慧基。前署孟县知县李待时。灵宝县知县方胙勋。巩县知县李抡元优叙。现月　　

○赈恤河南安阳、临漳、内黄、浚、滑、河内、永甯、舞阳、唐、九县。附近灾区乏食贫民。给予一月口粮。现月　　

○丁酉。谕内阁。文格奏。履勘黄河南北两岸堤工。并审度运河南北运口形势。分别酌办一摺。山东黄运两河南北岸。及运口情形。经文格履勘明晰。据称李元华前请于北岸运口内里余。建立石闸。尚未完工。闸座启闭。似难得力。上年新修北堤。殊不足恃。就民埝改筑小堤。分年帮筑。亦无把握。南岸所筑新堤。实形薄削。所拟濮范黄水二道抽挑引渠。并归一道。及南堤之北。黄水之南。建立小堤各节。均属窒碍难行等语。治黄与利运。相辅而行。文格以李元华逼水筑堤。无凭奏效。惟既动款二十七万余两。未便弃而不守。现调两岸营汛。移过北岸。协同择要修防。酌加津贴。赶紧培补。寿张境内缺口两处。先建草坝。俟春汛后再行议修。运河暂行挑淤。以便浮送回空船只。及桃源同知。每年于春汛后驰工。霜降后仍回本缺各节。均著照所请行。文格仍当严饬防汛各员。随时镶修。一遇险工。无论何营分防地段。即行合力抢护。毋稍疏虞。李元华修建南岸新堤。估修委员前曹州府知府马映奎。禀报八十里。而直隶委员查勘。及文格派员履勘。均系四十余里。何以相去悬殊。李元华未能核明删减。亦以七十余里报销。并将堤高堤宽底宽丈尺多算。其奏销银两细数。又无底案移交。殊属不成事体。著吏部传知前署山东巡抚布政使李元华。即行驰赴山东。交出底案。核算明确。马映奎现在四川。著丁宝桢即饬该员迅速前往山东。以凭彻底根究。如查有虚冒等情。即著文格据实严□□□尔□追缴。毋稍徇庇。现月　　

○两江总督沈葆桢奏。本年应轮查阅营伍之期。惟江苏营伍。于光绪二年。周历阅视。现尚未及三年。且上年甫经办过军政。所有本年查阅江苏营伍。请展缓办理。从之。月摺　　

○杭州将军果勒敏等奏。举办修复乍浦驻防事宜。并请防兵。得旨。著仍遵三月二十一日谕旨。体察情形具奏。月摺　　

○以办理洋务出力。赏署苏松太道知府褚兰生等三品衔。同知翁秉钧四品封典。余升叙加衔有差。月摺　　

○以捍灾御患。功德在民。予河南项城县明臣傅宗龙祠宇。列入项城县祀典。春秋致祭。并颁扁额曰丹心万古。现月随手　　

○以积劳病故。予分统武毅左军记名提督周志本赏恤加等。月摺　　

○戊戌。谕军机大臣等。锡纶奏。密陈塔尔巴哈台边境情形各摺片。现在新疆回匪已平。伊犁尚未交收。塔城经兵燹后。旧制概未兴复。该处逼近俄境。为西北岩疆。一切布置事宜。自应详慎筹画。次第举办。锡纶曾经亲历俄境。熟悉边情。嗣后遇有交涉之事。务当体察情形。刚柔互用期于疆圉永固。而边衅不开。此中操纵机宜。断不可孟浪从事。该参赞大臣。如有所见。即著随时奏明办理。棍噶扎拉参。久居阿尔泰山。能得众心。足资镇守。惟该呼图克图。性情卤莽。易滋俄人口实。其欺陵俄使一案。必须早筹办结。著即查明实在情形。会商左宗棠、金顺、妥议具奏。将此由五百里密谕知之。洋务档　　

○又谕。御史顺龄奏。饥民雨后归耕。请饬妥筹安插一摺。现在近畿一带。得沾澍雨。流民陆续归耕。惟恐饥馑余生。糊口维艰。无资播种。或致既归之后。仍转沟壑。自应认真筹画。以恤穷黎。该御史所奏。将成灾歉收各处。饥民之自外来归者。一律安插。或给予牛具籽种。俾得及时耕作。其无田可耕者。或设法以工代赈各节。即著李鸿章酌度情形。妥为办理。将此谕令知之。现月　　

○御史李璠奏。寓强于富。制敌以商。请饬核议。下该衙门知之。随手　　

○河东河道总督兼署河南巡抚李鹤年、河南学政瞿鸿禨、奏。以地方荒旱。现办赈济。请暂缓河陕汝属生童□山戊不□试。从之。月摺　　

○己亥。谕军机大臣等。户部奏。请饬各省关迅解京饷一摺。本年京饷户部原拨续拨共银八百万两。均限五月前解到一半。十二月初闲全数解清。兹据奏称截至四月十六日止。库存正项银祇有八十七万六千余两。核计放款。尚不敷一月之用。各省关应解京饷。报解寥寥。请旨严催等语。现在部库支绌。应放各款。关系紧要。该将军督抚监督等。自应体念时艰。将京饷迅速起解。何得稍事迟延。除山西河南两省。被灾甚重。地丁银两。业经暂缓拨解外。所有各省关地丁等项。及河东盐课。应解本年京饷。著该将军督抚监督等。均即依限如数报解。傥敢诿卸拖延。致误开放。即著户部指名严□□□尔□。该部即分晰开单。迅咨各省关。钦遵办理。将此由五百里谕知福州将军。直隶、两江、闽浙、湖广、四川、两广各总督。江苏、安徽、江西、福建、浙江、湖北、湖南、山东、山西、广东各巡抚。并传谕粤海关监督知之。现月　　

○科布多参赞大臣保英等奏。归科留防之黑龙江官兵。拟全行遣撤。从之。月摺　　

○庚子。谕内阁。曾国荃驰奏。各属得雨情形一摺。山西被旱日久。自前次得有微雨后。本月初八、初九、初十、十四、十五等日。省城暨东南各州县。渥被甘霖。农田皆可及时播种。览奏良深欣慰。所有太原县属晋祠龙神庙。省城关帝庙。经曾国荃虔诚祈祷。灵应丕昭。实深寅感。著南书房翰林恭书扁额各一方。交曾国荃祇领。敬谨悬挂。以答神庥。现在甫经得雨。秋成尚需时日。小民生计仍艰。曾国荃务当会同阎敬铭。将各属赈务认真经理。设法接济。并赶紧多备籽种。散给灾黎。俾资耕作寻颁晋祠龙神庙扁额曰惠流三晋。关帝庙扁额曰福佑群生。现月随手　　

○辛丑。谕内阁。直隶邯郸县龙神庙。祈雨灵验。叠经加上封号。本年因京师及近畿等省亢旱。迎请铁牌。供奉大光明殿。祈祷雨泽。京畿及河南各属。前已陆续得雨。昨据山西奏报。亦已普霈甘霖。郊原一律沾足。实深寅感。著再加封灵应昭佑宏济圣井龙神。并颁扁额曰惠周畿辅。现月随手　　

○又谕。崇厚奏。讯明佐领被□□□尔□各款大概情形一摺。前署锦州协领佐领荣裕。被□□□尔□擅改稿件。克扣马价。收受贺礼各款。现经崇厚讯明。虽无赃私确据。究系事出有因。又私向佐领恩裕。商借东钱。失察跟役人等索诈。以致声名狼藉。荣裕著革职归案审办。现月　　

○又谕。翰林院侍读学士启秀奏。出差大员。中途病故一摺。散秩大臣宝山。前经派往札萨克图罕赐祭。本月初旬行抵口外第十七台。因病身故。殊堪悯恻。宝山著加恩照散秩大臣例赐恤。任内一切处分。悉予开复。应得恤典。该衙门查例具奏。所有赐祭差使。即著启秀前往。毋庸添派。　　

○河东河道总督兼署河南巡抚李鹤年奏。赈抚未竣。节交夏令。河务日形吃紧。所有上年军政。请续展至本年霜清后。再行补办。从之。月摺　　

○署湖南巡抚布政使崇福奏。请于靖州地方。建立靖军忠义祠。从之。　　

○命总管内务府大臣广寿敬谨承修菩陀峪万年吉地工程。月摺　　

○赏祈雨唪经之洞阔尔呼图克图及喇嘛等缎疋银两。如年终中正殿唪经例。现月　　

○癸卯。谕内阁。前因京师及近畿各省。入春以来。雨泽稀少。降旨派文格前往泰山。虔诚祈祷。现在京师及河南山西等省。均已渥被甘霖。实深寅感。著文格前诣泰山。敬谨拈香报谢。用答神庥。现月　　

○又谕。给事中郭从矩奏。上天感应甚神。请益加祇敬一摺。前因京师及近畿各省亢旱。我两宫皇太后。轸念灾黎。虔诚祈祷。用能仰邀昊贶。甘泽优沾。惟是饥馑荐臻。死者不可复生。生者无所得食。大田虽经播种。而秋成尚远。此后雨旸。未能逆料。深宫廑念。何敢以天心甫转。遽弛寅畏之忱。况近日风多扬沙。日有赤色。上苍示警。惕厉尤深。尔中外臣工。务当仰体朝廷宵旰忧劳之意。各修职业。矢慎矢勤。以期共济时艰。郭从矩原摺。著存毓庆宫以资省览。现月　　

○谕军机大臣等。前据恒训松溎等。先后奏称廓尔喀。及察木多堪布。暨前藏堪布囊索等。赴京呈进贡物。叠经谕令恒顺丁宝桢。将表文贡物等项存留。派员赍京呈进。并其余西藏及川省各路土司贡物。统令遵照办理。兹据松溎等奏。班禅额尔德尼札萨克喇嘛。呈进贡物。自藏起程日期。并遵奉前次谕旨。请饬成都将军。四川总督。于该员到川时。一体办理。开单呈览各摺片。现在山西陕西。饥民尚多。仍恐沿途阻滞。所有班禅额尔德尼等呈进各项贡物。著恒训丁宝桢。仍遵前旨。于该贡使行抵川省时。将表文贡物存留。派员赍京呈进。以示体恤而免疏虞。原单均著钞给阅看。将此各谕令知之。现月　　

○又谕。御史李桂林奏。八世同居。请旨旌表一摺。据称直隶盐山县文生张清辉。自先世以来。耕读为业。忠厚传家。现今已届八世。仍系同居。一门和顺。邻里称道。请饬查明旌表等语。著礼部咨行直隶总督查明具奏。

现月

　　

