<!-- { "loadSidebar": true } -->
○癸丑。上御紫光阁。赐蒙古王贝勒贝子公台吉暨呼图克图等燕。早事　　

○命鄂尔多斯多罗贝勒拉札木苏、乌珠穆沁辅国公图布钦札布、旧土尔扈特多罗贝勒丹津、在乾清门行走。赏科尔沁辅国公呢玛、察哈尔头等台吉阿尔布斋、花翎。土尔扈特亲王衔多罗郡王密什克洞固罗布、三眼花翎。　　

○缓徵江西南昌、新建、进贤、莲花、庐陵、永丰、安福、永新、建昌、安义、德化、德安、湖口、万安、彭泽、瑞昌、峡江、余干、十八厅县。暨九江府同知所辖被灾地方。应徵新旧钱漕等项有差。现月　　

○甲寅。谕内阁、张煦奏特参庸劣不职各员等语。湖南衡阳县知县樊森、操守尚洁。惟首邑政繁。办理未能裕如。著开缺另补。芷江县知县陈建常、性情宽缓。驭下不严。惟文理尚优。著以教职归部铨选。新化县知县杨宗诚。才具庸闇。丁书舞弊。候补知县张铭、举止浮躁。操守平常。桂东县教谕姚荣炳、违分干预。不知远嫌。湘乡县娄底巡检彭应旆、肆意妄为。不知检束。均著即行革职。以肃官方。现月　　

○东三省练兵大臣定安奏、请将剿贼出力已革游击刘宽销去永不叙用。已革同知吴樾开复原官。得旨、刘宽著照所请奖励。吴樾因获咎较重。屡保未允。所请仍不准行。摺包　　

○湖广总督张之洞奏、将驻防襄樊马队前后两营募足五百名。分扎襄樊黄孝一带。堵截北路私盐。下部知之。摺包　　

○以奉天官军援剿热河。攻克贼巢。地方肃清。赏副都统丰升阿巴图鲁名号。提督左宝贵头品顶戴。均赏穿黄马褂。予总兵聂桂林以提督＜闲＞放。与总兵耿凤鸣、参将程楠森、游击金得凤、杨建德、尤得胜、均赏巴图鲁名号。赏副参领成斌等花翎。云骑尉科兴额蓝翎。余升叙加衔有差。现月　　

○以剿贼出力。复奉天已革都司徐玉生原官。　　

○以湖北拏获会匪出力。予知府李谦以道员补用。提督谢得龙优叙。赏黄州府知府李方豫盐运使衔。余升叙加衔有差。　　

○乙卯。孝庄文皇后忌辰。遣官祭昭西陵。　　

○湖广总督张之洞奏、各营损失军械。尚未一律补制。请展缓年例盘查。从之。　　

○伊犁副都统额尔庆额奏、遵照部咨。于所部汉队五百名内、裁兵一成。以节饷需。下部知之。　　

○以故喀喇沁镇国公衔札萨克头等塔布囊阿育尔札那嗣子干鲁札布袭职。　　

○予故兵部尚书彭玉麟于原籍湖南长沙府衡州府建立专祠。从湖南巡抚张煦请也。　　

○缓徵河南祥符、陈留、杞、尉氏、郑、荥泽、汜水、商邱、甯陵、永城、鹿邑、虞城、夏邑、睢、柘城、考城、安阳、汤阴、临漳、内黄、汲、新乡、辉、获嘉、淇、延津、滑、浚、封邱、河内、济源、武陟、孟、温、原武、阳武、洛阳、偃师、孟津、宜阳、永甯、南阳、内乡、裕、叶、淮甯、项城、沈邱、太康、扶沟、光山、固始、淅川、五十三厅州县。新旧钱漕有差。　　

○豁免陕西省本年民欠银粮草束。　　

○丙辰。谕内阁、福润奏、特参庸劣不职各员一摺。山东荣城县知县毕炳炎、纵释盗贼。民怨沸腾。城武县教谕王抡英、不守本分。干预公事。均著即行革职。定陶县知县晏振怡、审断含糊。性耽安逸。著以县丞降补。安邱县知县刘登云、人尚长厚。历练未深。邹平县知县张楚林、缉捕不力。人地未宜。均著开缺。遇有相当缺出。酌量补用。以肃官方。现月　　

○直隶总督李鸿章七十寿辰。慈禧端佑康颐昭豫庄诚寿恭钦献皇太后赐御书扁额曰。调鼎凝厘。对联曰。栋梁华夏资良辅。带砺山河锡大年。暨字画珍玩文绮。上赐御书扁额曰。钧衡笃祜。对联曰。圭卣恩荣方召望。鼎钟勋勚富文年。暨字幅珍玩文绮。　　

○蠲缓山西阳曲、太原、榆次、文水、兴、临汾、壶关、石楼、甯乡、沁源、静乐、隰、大甯、永和、蒲、归化城、清水河、托克托城、萨拉齐、偏关、二十厅州县。被灾歉收地方新旧钱粮各税有差。现月　　

○上以岁暮祫祭太庙。自是日始、斋戒三日。　　

○丁巳。以历年办理山东河务出力。予东昌府知府李清和等奖叙。　　

○以亏款延缴。革前署山东金乡县平阴县知县王朝谷。前署钜野县候补知县张济职。籍产备抵。　　

○蠲缓甘肃华亭、泾平、罗、中卫、四州县。银粮草束有差。　　

○戊午。谕内阁、李鸿章、奎斌奏、遵查朝阳县等处失事各州县据实参处一摺。此次热河匪徒倡乱。朝阳滋事最先。平泉建昌被贼较重。蒙古受祸尤酷。且并有焚杀教堂教民之案。该州县等平日因循玩愒。漫不经心。致各匪党乘机煽惑。酿成巨变。律以官守之责。均属法无可贷。兹据查明朝阳县知县廖伦明、虽无闻警先逃情事。惟平日在官赋诗饮酒。不理民事。并屡向富民借贷。债累甚多。由赤峰调任朝阳。至为商民遮留。实属卑鄙不职。有玷官箴。建昌县知县章奏凯、于匪徒起衅之初。毫无防范。事后又不将三十家子焚杀情形。据实禀报。意存诿卸。居心巧诈。署平泉州知州文卜年、著名巧滑。遇事工于文饰。教堂近在县街。不能实力保护。且报贼众数目。又复张大其词。于焚杀教堂情形。轻信讹言。捏报出示。摇惑人心。该三员贪诈庸劣。贻害地方。深堪痛恨。该督等请将廖伦明革职永不叙用。章奏凯、文卜年分别革职勒休之处。尚觉轻纵。廖伦明、章奏凯、文卜年、均著革职发往军台效力赎罪。以示惩儆。　　

○江苏巡抚刚毅奏、厘务洋务需人。请将奉旨发往台湾差遣之江苏直隶州知州胡传、知县汪瑞曾仍留江苏。得旨、台湾差遣需人。胡传等著仍遵前旨发往。摺包　　

○赏科尔沁和硕图什业图亲王色旺诺尔布桑宝、三眼花翎。札拉济特多罗郡王汪尔拉克帕勒齐、黄缰。喀尔喀固山贝子托果瓦阿拉善镇国公阿育尔札那、青海多罗郡王棍布拉布坦、哈密回子亲王沙木胡索特、紫缰。科尔沁多罗贝勒济克丹达克斋瓦。双眼花翎。喀尔喀头等台吉车林多济、花翎。命喀喇沁头等塔布囊多罗额驸贡桑诺尔布、喀尔喀多罗郡王多尔济帕喇穆、在御前行走。　　

○蠲缓吉林三姓伯都讷厅所属被灾歉收地方。应徵银粮租赋。　　

○蠲免浙江仁和、海沙、鲍郎、芦沥、横浦、浦东、六场。荒坍未垦灶荡。本年灶课钱粮。其海沙、芦沥、杜渎、钱清、西兴、长亭、横浦、浦东、袁浦、青村、清泉、龙头、穿长、下砂头十四场。被灾灶荡。本年灶课钱粮。并蠲缓。　　

○豁免云南各铜厂光绪十五年以前民欠无著工本银两。　　

○己未。祫祭太庙。上亲诣行礼。早事　　

○遣官祭奉先殿。早事　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。　　

○遣官祭端慧皇太子园寝。　　

○醇贤亲王园寝。　　

○遣官祭太岁之神。　　

○颁西藏万寿寺扁额曰。祇树长春。大招寺扁额曰。福资万有。吉绷寺扁额曰。慈云普佑。从驻藏办事大臣升泰请也。　　

○庚申。上御保和殿。赐蒙古王贝勒贝子公台吉等暨文武大臣燕。　　

○奉慈禧端佑康颐昭豫庄诚寿恭钦献皇太后还储秀宫。　　

○陕甘总督杨昌浚奏。续拨银粮、赈济甘肃阶州文县灾区。得旨、即著核实散放。毋任灾黎失所。　　

○以争斗伤毙平民。革甘肃副将姜占魁。职。并讯办。　　

○以捐银助赈。予甘肃固原提督雷正绾为其母建坊。　　

○酉刻。诣慈禧端佑康颐昭豫庄诚寿恭钦献皇太后前行礼。


大清德宗同天崇运大中至正经文纬武仁孝睿智端俭宽勤景皇帝实录卷之三百七　　

光绪十八年。壬辰。春正月。辛酉朔。上诣奉先殿堂子行礼。　　

○遣官祭太庙后殿。　　

○率王公以下文武大臣。诣慈宁门庆贺慈禧端佑康颐昭豫庄诚寿恭钦献皇太后。礼成。御太和殿受朝贺。　　

○诣大高殿拈香。寿皇殿行礼。　　

○诣储秀宫问慈禧端佑康颐昭豫庄诚寿恭钦献皇太后安。翌日如之。　　

○御乾清宫赐近支宗藩等燕。　　

○壬戌。上跪送慈禧端佑康颐昭豫庄诚寿恭钦献皇太皇驻跸西苑。　　

○缓徵顺天直隶文安、大城、安、开、长垣、献、六州县被灾各村庄粮赋地租。其歉收之武清、宝坻、甯河、乐亭、青、静海、沧、南皮、盐山、庆云、永年、东明、定、曲阳、十四州县旧欠粮赋地租。暨各项杂课税。并展缓。　　

○癸亥。高宗纯皇帝忌辰。上诣寿皇殿行礼。遣官祭裕陵。　　

○诣仪鸾殿问慈禧端佑康颐昭豫庄诚寿恭钦献皇太后安。至丁卯皆如之。　　

○甲子。上御紫光阁赐蒙古王贝勒贝子公额驸台吉等燕。赏赉有差。早事档赏乾清门行走阿巴噶多罗郡王杨桑子头等台吉勒钦多普斋、御前行走鄂尔多斯公衔巴勒珠尔子四等台吉巴图瓦齐哩花翎。明发　　

○缓徵山东济甯、邹平、长山、新城、齐河、禹城、东阿、东平、蒲台、菏泽、曹、博平、茬平、高唐、博兴、高苑、乐安、寿光、潍、金乡、历城、章邱、齐东、济阳、临邑、长清、肥城、平阴、惠民、青城、海丰、商河、滨、利津、沾化、阳谷、寿张、钜野、濮、范、朝城、聊城、鱼台、四十三州县被灾村庄。暨济甯、东昌、临清、等卫。东平所。并永利、永阜、王家冈、等场各屯灶本年上忙额赋租课。现月　　

○分别蠲缓递缓湖南安乡、武陵、沅江、龙阳、益阳、巴陵、华容、湘阴、临湘、澧、十州县被水田亩庐洲新旧钱漕杂课。　　

○乙丑。　　

○云贵总督王文韶等奏、剿办披沙蛮匪。拏获蛮酋禄汶芢讯明正法。出力员绅。择尤酌保。下部议。　　

○护理伊犁将军富勒铭额等奏、估修伊犁惠远城未完工程。及新建衙署兵房庙宇等工。需费三十一万七千余两。请饬部立案。下户部议。摺包　　

○护理甘肃新疆巡抚魏光焘奏、历年修理新疆南北河渠情形。请饬部立案。又奏、伊犁甯远等处城工估报银数。请饬部立案。并下工部知之。摺包　　

○丙寅。旌表五世同堂湖南参将黄大元母李氏。　　

○是日立春。礼部进春山宝座。顺天府进春牛图。早事　　

○丁卯。世祖章皇帝忌辰。遣官祭孝陵。　　

○以广西爱经善堂绅士苏允镗、邓荣干、捐款平粜。传旨嘉奖。摺包　　

○予杭州乍浦满营阵亡殉难官兵妇孺一万六千余名口同治年闲所建昭忠祠。列入浙江祀典。摺包　　

○上以孟春享太庙。自是日始、斋戒三日。　　

