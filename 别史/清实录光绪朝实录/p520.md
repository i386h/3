<!-- { "loadSidebar": true } -->
○又谕、电寄张之洞等、各电均悉。香澳六厂。岁收为数无几。该委员等卖放侵渔。利归私橐葡国以商民不便为词。初议坚请撤卡。总理衙门虑与货厘有碍。饬赫德与葡再三辩论。统归税司代收。该国始允照香港帮助缉私章程。一体遵办。其助缉办法。凡由印度到港之洋药。何船何人。若干数目。港官逐日知照税司。及出口时凡移存何栈。转附何船运售何口。又一一知照税司。会同稽查。税司全数了然线索在手。设关密迩。消息常通澳港内外。更无殊别。此事往返辨驳。经年之久。始克定议。并非改变前说。该督等于此中曲折。并未知悉。何得谓与原议不符。海军创设。筹饷万难。有此办法。冀可岁增巨款。纵令六厂区区十余万之数。全行蠲弃。亦无顾惜。况经税司代收。此款并不致无著。是此举非但与各省税厘无涉。并与广东税厘无损。所不便者。不过厂员利薮一空。未免浮言胥动耳。该督等于朝廷全局通筹之意。毫无体察。辄挟持偏见。故作危词。竟似六厂员弁一撤。从此天下利权。悉入洋人之手。殊不思税司由我而设。洋税自我而收。现在海关岁入。增至一千五百余万。业已明效可睹。即使并徵之议。此后办理。设有窒碍。尽可随时变通。复规旧制。何致外海内地税厘财源。统归彼族耶。事关筹饷大计。特旨允行。又与外洋交涉。断不能朝令夕改。该督等接奉此旨。当懔遵办理所有该六厂补抽税厘章程。即日交付两税司毋准再有延误。致干重咎。其抽收时刻一节。业经总理衙门传询赫德。渠允遵筹办理礼拜不停关。随到随验。至代缉私盐一节。前议加倍抽收。重罚以困之。正为杜私起见。来电谓官引被占。亦属隔膜之说。惟现据赫德声称。新置巡船太少不敷兼缉之用。请仍归运船巡缉等语。所有助缉私盐之议。著暂作罢论。电寄　　

○命湖广总督裕禄、长江水师湖南岳州镇总兵张捷书来京陛见。摺包　　

○甲午。以将谒西陵。遣官告祭奉先殿后殿。早事　　

○以神灵显应。颁山东文登县棋盘山龙神庙扁额、曰神功昭佑。现月　　

○西陵守护大臣荣毓等奏、慕陵要工修理完竣。并请照同治五年成案发给实银。下部知之。摺包　　

○都察院奏、御史文海之弟文治现授詹事。该御史应否回避。得旨、著回避。随手　　

○山东巡抚张曜奏、河工奖案。向以堵口为异常劳绩。人皆勇于任事。其培筑堤埝修防之汛。均属寻常。遂多视为畏途。请量为变通。于修堤抢险之员。择尤酌给异常奖叙。以杜趋避。从之。　　

○乙未。上奉慈禧端佑康颐昭豫庄诚皇太后启銮。恭谒西陵。　　

○诣卢沟桥龙王庙拈香。　　

○诣皇太后行宫问安。至还宫皆如之。内记注　　

○遣官祭历代帝王庙。　　

○以恭奉皇太后祇谒西陵。免跸路经过之宛平、艮乡、涿、房山、涞水、易、六州县本年钱粮。十分之三。现月　　

○是日驻跸黄新庄行宫。记注　　

○丙申。谕内阁、前经谕令管道大臣等。将跸路所经之处。督饬稽查。乃本日沿途车马之迹甚多。殊不足以昭严肃。著管道大臣等躬亲督率。认真稽查。毋得再有疏懈。致干咎戾。并著李鸿章督饬办道各员随时加意修垫。务使一律平坦。如有草率偷减情弊。即著严查参办。现月　　

○是日驻跸半壁店行宫。记注　　

○丁酉。驻跸秋澜行宫。记注　　

○戊戌。孝贞显皇后忌辰。遣官祭定东陵。早事　　

○谕内阁、吏部奏、遵议管道大臣站道空误处分一摺。内阁学士丰烈、国子监司业崇文、均著照部议罚俸一年。不准抵销。丰烈二次站道空误。应得降二级调用处分。著加恩改为革职留任。摺包现月　　

○赏豫备慈禧端佑康颐昭豫庄诚皇太后车辆并御营车辆及豫备关防营内廷主位车辆之各项官员兵丁等银。现月　　

○赏请轿銮仪卫校尉银。现月　　

○是日驻跸梁格庄行宫。至庚子皆如之。记注　　

○己亥。孝贤纯皇后忌辰。遣官祭裕陵。早事　　

○上奉慈禧端佑康颐昭豫庄诚皇太后。恭谒泰陵。泰东陵。昌陵。昌西陵。慕陵。慕东陵。奠酒行礼。礼毕。诣庄顺皇贵妃园寝。奠酒行礼。王以下文武大臣均随同行礼。现月　　

○谕内阁、庄敬和硕公主园寝。著派载漪、庄静固伦公主园寝。著派载澍、慧安、和硕公主园寝。著派溥龄、慧愍固伦公主园寝。著派载濂、端顺固伦公主园寝。著派载泽、怡贤亲王园寝。著派全佑质、庄亲王园寝。著派椿寿、荣恪郡王园寝。著派立山、原任大学士朱圭坟墓。著派锡光、分往赐奠。现月　　

○甘肃新疆巡抚刘锦棠奏、兴办屯垦。酌拟章程。并查明镇迪各属十二年安插户口发过经费。及南北路查报隐粮各数目。又奏、新疆新设库车等厅州县交代。请免予起限。又奏、库尔喀喇乌苏同知。请加公费。均如所请行。摺包　　

○赏看守黄新庄、半壁店、秋澜梁格庄行宫之千总等半月钱

粮。起居注　　

○赏永福寺达喇嘛等缎疋银锞有差。记注　　

○庚子。清明节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。据现例　　

○遣官祭庄顺皇贵妃园寝。端慧皇太子园寝。黄绫本　　

○上恭诣慕陵行敷土礼。率王以下文武大臣诣隆恩殿行大飨礼。礼成。诣宝城前行辞谒礼。思慕瞻依备极哀恸。记注黄绫　　

○辛丑。上奉慈禧端佑康颐昭豫庄诚皇太后回銮。黄绫　　

○是日驻跸秋澜行宫。记注　　

○壬寅。云贵总督岑毓英奏川滇电线接合工成。请分别饬议电奏驿奏章程。下该衙门议。寻议、嗣后该省循例奏案。仍应照常驿递。如有边务紧要事件。应准其先行电达臣衙门代奏。以期迅捷。从之。　　

○是日、驻跸半壁店行宫。记注　　

○癸卯。谕内阁、此次直隶及泰甯镇派出随扈及站道各项将弁兵勇昼夜辛劳尚属奋勉。钦奉慈禧端佑康颐昭豫庄诚皇太后懿旨。特加赏赉。所有直隶将备。营官六十二员。著加恩每员赏给小卷袍料一件。弁兵马勇二千四百七十四名。著加恩赏银一千五百两。泰甯镇兵役八百八十名。著加恩赏银四百两。均著交李鸿章、怀塔布、分别给领。现月　　

○予故前署塔尔巴哈台参赞大臣明春照副都统例赐恤。现月　　

○是日驻跸黄新庄行宫。记注甲辰。上奉慈禧端佑康颐昭豫庄诚皇太后还宫。黄绫　　

○赏连日恭请皇太后轿暨御营请轿之銮仪卫校尉银。现月　　

○赏连日豫备皇太后车辆并御营车辆及豫备关防营内廷主位车辆之各项官员兵丁等银。现月　　

○乙巳。以恭谒西陵礼成。　　

○遣官祭奉先殿后殿。早事　　

○诣储秀宫问慈禧端佑康颐昭豫庄诚皇太后安。至丁巳皆如之。记注

　　

○丙午。圣祖仁皇帝诞辰。遣官祭奉先殿早事　　

○以神灵素著。颁湖北随州城隍庙扁额曰福佑唐城。并加封号。兴山县城隍庙扁额曰练城保障。并加封号。现月随手　　

○谕军机大臣等、岐元、刘秉璋奏、拟请酌拨精壮闲散赴陕屯田一摺。据称西安成都驻防闲散颇多精壮。近来生计甚蹙西安田地现多闲旷。即用两处驻防闲散屯田于国计民生两有禆益等语。陕西现有闲旷田地若干。西安驻防有无愿垦之人。岐元等所拟办法。有无窒碍。著吉和、叶伯英、确切详查。并体察该省情形。奏明请旨办理原摺著钞给吉和、叶伯英阅看。将此各谕令知之。寻奏、陕省荒地。成都西安驻防碍难屯田。报闻。现月　　

○户部奏、配搭铜铅铸就钱样。得旨、著照铜六铅四。搭用黄铜一成。□□羕钱配铸。务当督饬该局认真办理。不准稍有偷减。现月两江总督曾国荃等奏、查明扬关税数。较上三届稍增。照额仍形短绌。恳宽免赔缴下户部议。摺包　　

○湖广总督裕禄等奏、汉阳江岸堤工。现经绅民捐修请酌借官款赶办。分年归还。报可。摺包　　

○江西巡抚德馨奏、补行计典。举劾各员实迹册呈览下部知之。摺包　　

○陕西巡抚叶伯英奏、查明陕省土药厘税碍难再议加增、下所司知之。摺包　　

○命工部尚书昆冈管理光禄寺事务。　　

○予故陕西延绥镇总兵谭仁芳附祀榆林前延绥镇总兵刘厚基专祠。摺包　　

○以遵命捐赈予浙江候补道朱爟成为其故父建坊。摺包　　

○丁未。谕内阁、张之洞等奏、武职大员剿办琼州黎匪。歼除首逆。现复进攻。崖州生黎等语。前广西提督冯子材自督剿琼州黎匪以来。攻克中东两路老巢。安抚西路良黎。生擒稔恶匪首。办理尚合机宜。著加恩赏给白玉搬指白玉柄小刀大小荷包以示嘉奖。现在该提督进兵崖州。仍著分别良莠。剿抚兼施。俾竟全功以安边徼。据张之洞等奏、该处瘴疠甚重。军士远征。深堪轸念。钦奉慈禧端佑康颐昭豫庄诚皇太后懿旨。发去御制平安丹千匣。赏给该军将士。即著冯子材传旨分赏。现月　　

○两广总督张之洞等奏、剿抚琼州万陵等处黎匪。出力人员俟琼州肃清后请奖。得旨、即著张之洞等将剿抚各事宜妥筹办理。以靖地方。所有出力员弁。俟全琼肃清后。准其择尤汇案奏保。毋许冒滥。摺包　　

○又奏、遵保琼州官军攻克中东两路黎匪老巢。歼除首逆。生擒西路客匪首逆。出力员弁绅团。下部议。摺包　　

○闽浙总督杨昌浚奏、闽省试铸制钱。仿照康熙年闲旧制。酌定每文八分五厘。尚无亏耗。下部知之。摺包　　

○予广东剿办黎匪瘴故都司张福启阵亡主簿杨士丞优恤。摺包　　

○戊申。上诣丰泽园演耕耤礼。记注　　

○热河正总管毓秀等奏、拏获偷窃云润楼尊藏高宗纯皇帝仁宗睿皇帝御笔字。暨他字画人犯。请饬讯办。并将疏防各员议处。得旨、所获贼犯张帼详、张得发。著热河都统严讯究办。不准稍涉宽纵。五岱、庆昌、均著交内务府议处。毓秀、兆庆、五福、庆如、均著交内务府察议。寻刑部奏、张帼详等行窃园庭字画。可否改斩监候。得旨、张帼详、张得发。均著改斩监候。入于本年秋审情实办理。　　

○河南巡抚边宝泉奏、按察使邵友濂赶办秋审。请暂缓赴福建台湾布政使任。得旨、著照所请。俟秋审完竣后。即饬赴任。摺

包

　　

○两广总督张之洞等奏、琼廉防饷无出。恳准留用海防捐输一年从之。摺包　　

○己酉。山西巡抚刚毅奏、北洋订造快船等价。奉拨捐款不敷。拟筹动厘税垫解。下户部知之。摺包　　

