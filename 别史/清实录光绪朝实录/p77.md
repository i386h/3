<!-- { "loadSidebar": true } -->
○己巳。谕内阁。总理各国事务衙门奏。川省民教滋事各案。请饬迅速持平办结一摺。四川省民人。与该处教民。挟嫌构衅。案犯到官。地方官自应将滋事根由。确切讯明。秉公迅速办结。何得日久拖延。乃该省川北厅。及内江、邻水、南充、巴州、营山等处。均有民教滋事之案。未据讯结。殊属延玩。著成都将军。四川总督。督饬该地方官。迅将各案查讯明确。持平办理。并随时分别良莠。抚绥弹压。毋任寻仇生事。以靖地方。现月　　

○谕军机大臣等。总理各国事务衙门奏。川省民教滋事各案。请饬该省迅速持平办结一摺。川省民教仇杀。据法国使臣称。伤毙教民二十余命。抢毁二百余家。与魁玉等函报该衙门。情节不尽相同。此外该省邻水、南充、巴州、营山、等处。民教滋事。尚有四案。是川省民教积不相能。日与寻仇。深恐酿成祸患。现在魁玉等函报该衙门。内江县有团民杀毙教民之案。邻水县有教民杀毙团民之案。均有拆毁教堂之事。法国使臣。即有邻水教案。请为保护之词。亟应迅速持平办结。以弭衅端。近来中外交涉事件甚多。措置稍有不当。即致枝节丛生。不可收拾。该省教案。层见叠出。尤当设法妥办。早为完结。以靖地方。著魁玉、李瀚章、文格、严饬各该地方官。迅将该处各教案。秉公查明。妥速办结。毋得日久耽延。致贻后患。将此由五百里各密谕知之。现月　　

○总理各国事务衙门奏。拟出使章程十二条。一、拟由礼部铸造铜关防。颁发出使各国大臣各一颗。其文曰大清钦差出使大臣关防。一、出使各国大臣。自到某国之日起。以三年为期。副使一律办理。一、出使各国大臣。分头二三等名目。此次办理伊始。均暂作为二等。一、所带参赞领事繙译等员。由该大臣酌定人数。亦以三年为期。年满奏奖。一、到各国后。除紧要事件。随时陈奏外。其寻常事件。函咨该衙门转为入奏。一、有兼摄数国事务者。应如何分驻之处。由该大臣酌定。一、月给俸薪。照现在实职官阶支给。二、三品充二等钦差者。月给俸薪一千二百两。三、四品充三等钦差者。三品一千两。四品八百两。其四品充二等者。月给一千两。副使俸薪。月给银七百两。一、兼摄数国事务者。月给俸薪。毋庸另加。副使一律办理。一、俸薪自到某国之日起。按数支给。扣足三年为期。期满停支。如接办大臣未到。期满大臣尚未交卸。按照在任日期算给。俟接办大臣到后住支。其参赞领事繙译等语。如经接办大臣留用者。俸薪即从年满日期接算支给。一出使各国大臣。及副使以下各员。由中国起程。及差次回华。行装归装。各按照三个月俸薪银数支给。均由各关六成洋税内动支。一、每年俸新。及一切经费。由该大臣按年分晰造报。一、俸薪及一切经费。由江海关汇齐按年汇寄。如所请行。摺包　　

○署盛京将军崇实奏。拟于彰武台边门。试办捐输。下户部知之。摺包　　

○江苏巡抚吴元炳奏。江甯驻防调补官兵。应添俸饷。请将清河等七州县漕折价银。截留抵支。下户部议。摺包　　

○以奉省旗务废弛。勒佐领佛尔恭额等休致。革佐领额尔精额等职。摺

包

　　

○以查非擅离职守。复云南游击王东发官。以任意迁延。革云南参将李文才职。摺包　　

○予故镶黄旗汉军都统春佑恤典如例。寻予谥诚恪。现月庚午。命前翰林院侍读学士孙家鼐。仍在上书房行走。现月　　

○命闽浙总督何璟。在紫禁城内骑马。现月　　

○以贝勒奕絪补授内大臣。明发　　

○以兵部尚书广寿。为镶黄旗汉军都统。明发　　

○以郑亲王庆至。管总理行营事务。明发　　

○以正黄旗满洲都统景寿管理上虞备用处事务。明发　　

○以正黄旗满洲副都统恩承管理火器营事务。明发　　

○辛未。辰刻。上御黄幄。阅视步射。自癸酉至庚辰。皆如之。起居　　

○以河南省城。建河神栗大王庙成。颁扁额曰金堤保障。现月　　

○以河庆安澜。发藏香十枝。交河东河道总督曾国荃。虔诣河神庙。恭代谢祀。现月　　

○以接济河工。予河南布政使刘齐衔优叙。以督防出力。赏开归陈许道德馨二品衔。赏前署彰卫怀道潘观保、二品顶戴。予彰卫怀道吴潮优叙。现

月

　　

○壬申。谕内阁。刘长佑、潘鼎新奏。查明应劾各员。开单恳请分别降革一摺。云南澂江府知府昌善。心地欠明。遇事颟顸。著降为通判。归部选用。补用知府思茅同知姚嘉骥。植品卑污。居官贪秽。建水县知县安盘金。心术不端。事多欺诈。恩安县知县刘韫良。操守不清。声名狼藉。候补同知唐济川。抽厘有弊。纵丁滋事候补知县陈绍基。操守太劣。士论哗然。均著即行革职。候补知县章纯儒。言动轻肆。嗜好尤深。著降为县丞。归部选用。以肃官方。现月　　

○谕军机大臣等。英廉奏。请饬部垫拨银两。并请催欠饷一摺。据称塔城防兵。待饷孔殷。山东所拨头二批饷银。共四万两。仅能敷至九月。其山西、河南、陕西三省。自指拨专饷以来。二年之久。并未报解。请饬部垫拨银十万两。并请严催山东等省欠饷等语。著丁宝桢、鲍源深、李庆翱、谭钟麟、迅将欠解塔城专饷。如数拨解。以应急需。毋稍迟延。所请饬部垫拨银两之处。著户部议奏。将此谕知户部。并由五百里。谕令丁宝桢、鲍源深、李庆翱、谭钟麟、知之。现月　　

○又谕。杨昌浚奏。拏办湖州等处匪徒一摺。本年八月闲。浙江湖州荻港地方。及临安于潜交界之木公山一带。均有匪徒聚众。潜谋起事。经杨昌浚咨令提督黄少春。并派提督成东昂等。分赴各处严拏。当即捕获贼匪多名正法。惟浙西各属。与苏皖两省。处处毗连。水陆纷歧。藏奸最易。刻下江西等省。均有邪术匪徒。乘机煽乱。虽各省叠有拏获。而党与甚众。亟宜协力摉剿。以遏乱萌。前据裕禄奏。匪徒均听令于福建漳州府之九龙山。此次湖州等处。在逃匪犯尚多。且据获匪供称。均以九龙山大头目为主。其余则九华山。亦有匪党。并称苏州齐门外之敕满地方。藏匿夥党不少。必须速行剿办。以杜蔓延。杨昌浚现在分饬该省地方文武。联络绅团。清查户口。严行保甲。即著认真办理。一面饬令派出官军。实力摉查。务将首要各犯。悉数擒拏。以期净绝根株。毋使窜逃为患。并著文煜、沈葆桢、吴元炳、裕禄、刘秉璋、丁日昌、饬令各该地方文武。一体严密查拏。务获惩办。毋得稍分畛域。将此由五百里。各谕令知之。现月　　

○又谕。谭钟麟奏。前敌需饷。请饬催各省关欠饷。并饬部提拨年终一月满饷。暨各省欠饷。可否先行挪借起解。请饬部酌议各摺片。各省关欠解左宗棠军营协饷。前据该大臣奏陈前敌艰窘情形。当经降旨饬催。兹复据谭钟麟将各省欠解本年饷数。截至八月底止。开单呈览。江苏未解银二十四万五千两。又老湘营饷。未解银四十九万五千两。又应解原协陕西改拨西征军饷。未解银六万两。江西未解银三十六万两。浙江未解银五十三万二千四百三十余两。湖北未解银五十八万两。广东未解银二十三万一千八百余两。湖南未解银十万两。河南未解银六万两。山东未解银七万二千两。山西未解银四十四万两。河东应解雷正绾营军饷银六万两。未据报解。又欠解元年以前银十六万二千两。盐课应拨协甘饷。未解银五十六万五千两。安徽未解银十万两。四川未解银二十二万五千两。闽海关应解雷正绾营军饷。未解银十六万两。现在大军进规南路。亟须饷项接济。乃各该省应解八成以上饷数。报解寥寥。据该抚奏称大营存饷。仅支两月。若不迅图解济。必致停兵待饷。贻误匪轻。著各该将军督抚。督饬司道监督等。迅筹巨款。限九十月闲。解至陕省。由粮台转解前敌应用。谭钟麟以需饷紧急。请饬各省将应解之款。先由富商挪借一批。即行起解。仍按每月应解之数。分期拨还。其应给息银。即由西征饷内扣除等语。著户部酌核具奏。左宗棠军营应需年终满饷六十万两。并著户部即行分别指拨。统限十月底。如数解齐。以应急需。谭钟麟另片奏。请饬催金顺军饷等语。各省应解金顺军饷。本年实解到营者。不满四十万两。该军亦在前敌。正图进取。所需饷项。岂容任意延宕。著户部即于各省关欠解金顺协饷四百数十万两内。每省酌提大批。勒限起解。务于年内赶紧到营。毋任延误。将此谕知户部。并由五百里。谕令文煜、沈葆桢、刘坤一、李瀚章、丁宝桢、翁同爵、文格、吴元炳、裕禄、刘秉璋、杨昌浚、张兆栋、王文韶、李庆翱、鲍源深、谭钟麟知之。剿捕　　

○云贵总督刘长佑奏。云南兵饷。照营制原额。减七留三。不敷防守。拟将通省战兵守兵。按原额酌减一半。统留五成。从之。摺包　　

○贝子载容穿孝。以礼部尚书灵桂。署正黄旗蒙古都统。明发　　

○以故湖北大冶县知县倪应颐。剿贼殒命。准于死事地方。捐建专祠。从总督翁同爵请也。摺包　　

○以积劳病故。免云南副将段瑞梅处分。议恤如例。摺包　　

○癸酉。兵部以武会试中额请。得旨。取中八旗满洲蒙古四名。八旗汉军三名。奉天一名。直隶十六名。陕甘五名。广东十一名。河南、安徽各七名。山东、江苏、湖北、湖南、云南、各四名。山西六名。四川八名。福建、浙江、江西、各五名。广西、贵州、各二名。现月　　

○以吏部左侍郎恩承。为满洲繙译正考官。翰林院侍读学士崇勋为副考官。朱签　　

○甲戌。谕内阁。前因京师粮价昂贵。贫民糊口维艰。降旨令顺天府体察情形。应如何添设粥厂。妥议具奏。兹据万青藜等奏。请于礼贤镇等处。添设粥厂。拨米赈济。并请派员监放等语著照所请于十月十五日。在礼贤镇定福庄清河镇庞各庄四处。开厂散放。万青藜等。督饬委员分赴各厂。按照所议各条。认真经理。并著派惠泉、于淩辰、李祉、文硕、前往稽查弹压。妥为监放。务使实惠及民。用副朝廷轸念民艰至意。余著照所议办理。现月　　

○谕军机大臣等。刑部奏承审浙江民妇葛毕氏毒毙本夫一案。援案请饬提验一摺。著杨昌浚将余杭县知县刘锡彤。即行解任。同门丁沈彩泉。暨葛品连尸棺。并同治六七年闲。该县验讯陈观发案卷。派员一并押解送部。归案审办。由该部传令刘锡彤。眼同检视。以成信谳。并著该抚迅速催提务于十月内到京。不准稍有稽延。将此谕令知之。现月　　

