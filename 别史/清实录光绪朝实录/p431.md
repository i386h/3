<!-- { "loadSidebar": true } -->
○闽浙总督杨昌浚奏、查阅海口布置情形。得旨据奏布置情形。均属妥协。仍著将省防兵勇。认真训练。汰弱留强。以期缓急足恃。　　

○又奏、游击张成请于讯明后照军法治罪。得旨、俟潘炳年等所奏各节。查明覆奏。再行降旨办理丙申太宗文皇帝诞辰遣官祭奉先殿赏通州王恕园等处粥厂粟米八百石。　　

○丁酉。以黄河安澜。发大藏香十枝。交山东巡抚陈士杰祇领。虔诣河神庙祀谢。现月　　

○谕内阁、致仕大学士文煜、恪慎持躬。老成练达。历受先朝知遇。由道员洊擢封圻。朕御极后复加委任。晋陟纶扉。历管部旗事务。宣力有年。克勤厥职。前因患病。准予开缺调理。方期克享遐龄。长承恩眷。兹闻溘逝。轸惜殊深。著赏给陀罗经被。派载泽带领侍卫十员。即日前往奠醊。加恩赠太子少保衔。照大学士例赐恤。任内一切处分悉予开复。应得恤典。该衙门查例具奏。用示笃念耆臣至意。寻予谥文达。现月档　　

○谕军机大臣等、庆裕等奏、请饬拨东三省来年的饷。并请催欠饷一摺。东三省乙酉的饷。应拨奉天银二十六万两。吉林银十三万三千九百六十两。并打牲乌拉银三万一千八百十八两零。黑龙江银十八万六千二百六十七两零。即著户部照数指拨。并令各该省按期如数批解。毋许仍前延欠。并于报解之时。分晰奉天吉林打牲乌拉及黑龙江各款目。以免牵混。至直隶等省。欠解东三省本年的饷。著李鸿章、曾国荃、杨昌浚、卫荣光、德馨、刘铭传、陈士杰、鹿传霖、卢士杰、刘瑞芬、恩林、按照单开数目。赶紧筹措。务于年前埽数解清。以济要需。庆裕等原单。著分别钞给阅看。将此由五百里谕知李鸿章、曾国荃、杨昌浚、卫荣光、德馨、刘铭传、陈士杰、鹿传霖、并传谕卢士杰、刘瑞芬、恩林知之。现月　　

○又谕、都察院代奏候选通判吴保泰条陈边海防务摺内。请豫办冰防。以阻敌计一条。据称法人以车轮炮为长技。若乘冰猝入内地。更以划船载兵登陆。我军水陆受敌。勿以封河疏防等语。所陈是否可采。著李鸿章酌度办理。原摺著摘钞给与阅看。将此由五百里谕令知之。洋务档　　

○又谕、都察院代递候选知县王元超奏、密陈江防可虑四条。据称长江下游炮台。多不坚固。江阴口系唐定奎驻守。又令张景春分统。事权不一。长江布置。宜专守下游总口。仍节节分防。兵力单弱。傥沿江有警。土匪势必蠢动等语。著曾国荃将所奏各节。酌度情形。妥筹布置。原片著摘钞给与阅看。将此由五百里谕令知之。寻奏、王元超所奏各节。既于两岸形势。未能周知梗概。即于一时敌情。亦未洞悉机宜。惟有酌度情形。妥筹布置。报闻。洋务摺包　　

○又谕、鲍超奏、缕陈收饷日期。制办实数。俟饷械解到。即行启程。并请准率旧部二十六营赴滇各摺片。四川续拨饷银、及直隶所拨洋枪。刻下谅早解到。著鲍超懔遵叠次严旨。迅速进发。不得再事迁延。自干咎戾。刻下饷需支绌。并著仍遵前旨。即将募成各营。统率前进。如现募之军。已足二十一营之数。即著概行停募。前拨川军五营。既据鲍超奏称兵将不能相习。著仍留该省。由丁宝贞酌量撤留。妥筹办理。将此由六百里各谕令知之。洋务档　　

○又谕、电寄曾国荃。李鸿章电奏、请饬式百龄北回等语。所称式百龄论南洋水师。不谙西法。自系前次在津之言。李鸿章谓其不愿统带。亦系揣测逆料之语。朝鲜海口。并无战事。台防紧要。极须援济。闻式百龄情殷效力。自应令其仍率南洋五船赴闽。著曾国荃饬令邵友濂就近与该洋将商议援台之策。由电覆奏。电寄档　　

○又谕、电寄徐承祖。电奏已悉。朝鲜致乱根由。尚未据李鸿章查覆。徐承祖著仍遵前旨。迅赴日本。密探该国实情。电奏。所请先赴朝鲜。著毋庸议。电寄档　　

○帮办福建军务。前陕甘总督杨岳斌奏、遵旨挑选归并十营。迅率赴沪。得旨、即著该前督统率所选十营迅速赴闽。其卫队亲兵三百名。免其裁减。摺包　　

○又奏、请饬拨月饷。得旨。该军月饷。经户部议奏。由闽省将军督抚等筹拨供支。已依议行矣。摺包　　

○戊戌。谕内阁、本日召见之广东即补直隶州知州曾纪渠、著交军机处存记。现月档　　

○谕军机大臣等、电寄李鸿章等。三电均悉。朝鲜事变。既不至大有波澜。北洋快船二号。自可毋庸调回。仍饬式百龄统带。同南洋开济南瑞南琛三船赴闽。其澄庆驭远两兵船。著曾国荃改派赴津。归李鸿章调遣。备赴朝鲜。电寄档　　

○又谕、电寄张之洞。岑毓英奏、滇饷枯竭。年内必须解款四五十万等语。前准张之洞借洋款百万。分济滇桂各军。著即将前款赶解大批济滇。并于年内解足。一面知照岑毓英知悉。电寄档　　

○又谕、杨岳斌奏、统率辰州召募各营。俟饷到即行就道。并将滋事弁勇正法。庞际云奏、杨岳斌营勇滋事。立即拏办。现续筹给饷银各摺片。军行首重纪律。杨岳斌从前带营。约束严明。朝廷特加倚任。此次募勇。甫抵长沙。据奏勇丁索饷。丛殴营官。并有惊扰居民情事。殊于该前督声名有损。虽已将滋事弁勇。就地正法。仍著严申军令。竭力整顿。不得稍涉宽纵。昨据该前督奏、挑选十营。并请免裁卫队亲兵三百名。业已准如所请。现在湖南八营。既未挑带。著懔遵十月二十三日谕旨。统带所募十二营。迅速进发。该军饷项。据庞际云奏先解五万三千两。现又续解三万两。自已足敷支放。前谕湖北江西各拨行粮六万两。该前督经过各该省。亦可酌提应用。不得守候逗遛。沿途务须督饬营哨各官。严禁骚扰。以肃军律。本年各路回湘募勇。络绎于道。恐民情不免浮动。著庞际云随时防范。所有辰州召募各营。如有逃散勇丁。即著妥为查办。毋任别滋事端。湖南募就之八营。杨岳斌业经交回。并著认真训练。听候调度。将此由六百里谕知杨岳斌、并传谕庞际云知之。洋务档　　

○云贵总督岑毓英奏、官军进攻宣光。叠次击退援贼。并沥陈饷源枯竭情形。得旨。著即督饬各军力攻宣光。以期必克。并严防援贼。毋稍疏虞。至所需饷项。于本日已电令张之洞赶办大批。其各省协饷。著户部查明严催。勿任缺乏。摺包　　

○己亥。以神灵显应。颁江西清江县顺济龙王庙扁额曰甘霖慰望。现

月档

　　

○谕内阁、丁宝桢奏、遵保人才。以备任使各摺片。四川盐茶道崧蕃、川东道彭名湜、候补道夏旹、雅州府知府崔志道、富顺县知县陈锡鬯、候补直隶州州判李盛卿、候选同知曾昭吉、四川候补巡检高启文、均著交军机处存记。现月档　　

○谕军机大臣等、李鸿章叠次电报朝鲜情形。并由总理各国事务衙门呈递道员陈树棠等禀函。均经览悉。此次朝鲜致乱之由。尚未得有确信。目前办法。总以定乱为主。切勿与倭人生衅。李鸿章电陈日本领事谒见。据称日政府实无与华开衅之意。日本使臣槚本武扬、在京亦有此事。或由乱党煽惑。使我两国之官不和等语。尤应迎机利导。不可轻与挑衅。昨因朝鲜不至大有波澜。谕令北洋快船两号。仍即赴闽。今既有土人焚日馆。竹使回国请兵之信。李鸿章仍将两船调回。著照所请。俟船到即饬丁汝昌酌带队伍驶行。此事关系甚重。必须大员亲往查办。方能洞悉机宜。即著吴大澂乘坐快船。督队迅赴朝鲜。确切查明。酌度办理。庶各将领得所禀承。不至临事歧误。日本于朝鲜。本系有约之国。彼如按照条约讲论。中国但将朝鲜肇乱罪魁。查明惩办。即可平乱党而息争端。至华兵与日兵接仗之语。均系得自传闻。槚使亦有打架尚是小事之说。吴大澂查办时。藉此措词。或易了结。南洋援闽五船。著李鸿章电知曾国荃、仍遵二十四日谕旨办理将此由六百里各密谕知之庚子世宗宪皇帝诞辰遣官祭奉先殿谕军机大臣等、电寄吴大澂。此次朝鲜之变。由于该国乱民肇端。焚毁日馆。原与中国无涉。总署与槚本武扬屡次问答。均系此意。现在惟有弹压解散。以期速结。李昰应为日人所恶。若遽释回。必至别生枝节。此事本非中国意料。若如黎庶昌所称。电日本外务。转启其疑。总之目下办法。以查办乱民。保护朝王。安日人之心。并剖析中倭误会打架以释衅端。为第一要义。驻朝委员等所禀请兵救援。此事本未与日国开衅。何援之有。所禀殊未可尽信。著吴大澂克日前往。熟审机宜。悉心办理。一面迅速奏闻。并与李鸿章会商妥办。李昰应俟事定后。再降谕旨。电寄档　　

○又谕、电寄岑毓英。据李鸿章电称龙州来电。宣光探报黄守忠初三接仗败退。与刘永福均未归队等语。著岑毓英查明详细情形电奏。前据岑毓英奏、滇军如克宣光。即与粤营联为一气。现在滇军尚未得手。潘鼎新自应设法进剿。著该抚督军速进。与滇并力夹击。同奏肤功。鲍超一军。亟须星驰出关。以厚兵力。著岑毓英催令克日发进。电寄档　　

○又谕、电寄曾纪泽。慎选使才。殊难其人。著曾纪泽酌保明练可靠。堪胜专对之员。迅即具奏。电寄档　　

○纂修官郭立山恭纂　　

帮总纂官王荣商恭辑监修总裁世恭阅一签四月十七日正总裁那恭阅八月二十四日专司藳本陆恭覆阅癸丑二月十一日　　

徐恭阅一签十一月二十七日　　

荣月日副总裁唐月日　　

宗室宝恭阅四签七月十九日

　　

陈恭阅一签十一月二十二日　　

熙月日　　

郭恭阅九月十三日　　

宗室麒月日蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之一百九十七　　

光绪十年。甲申。十一月。辛丑朔上诣储秀宫问慈禧端佑康颐昭豫庄诚皇太后安。至庚午皆如之。记注　　

○谕军机大臣等、电寄曾国荃。式百龄既经北来。所有南洋五船。著曾国荃即饬吴安康等统带赴闽归杨岳斌调度。该前督未到以前。交杨昌浚调遣。妥筹援台之策。朝鲜之事。必须审慎筹办。不宜轻开兵衅。式百龄前往。或意在见功。或偏任已见。不服调度事均可虑。该将行止。著李鸿章妥议具奏。电档　　

○吉林将军希元等奏、遵旨添练精壮丁丹三千人。补足吉林防军原额。改为靖边营。分路驻扎。下部知之。　　

○以顺天府。府尹周家楣为通政使司通政使。　　

