<!-- { "loadSidebar": true } -->
○又谕、自古帝王。功德及民。必有显号隆称。昭示久远。此万世不易之典也。钦惟大行皇帝。御宇十有三年。寅畏严恭。忧勤惕厉。无日不以敬天法祖。勤政爱民为念。郊坛大祀。必敬必诚。展谒桥山。岁时罔懈。奉养两宫皇太后。承欢娱志。大孝肫诚。实千古以来所未有。亦天下臣民所共知。即位之初。禀承懿训。夕惕朝乾。引用儒臣。孜孜典学。优待勋旧。敦睦宗支。勤求郅治之方。遂奏廓清之效。不数年而粤捻各逆。以次荡平关陇滇黔。胥臻厎定。武功赫濯。远及西陲。声教覃敷。永绥藩服。加以矜恤庶狱。轸念民生。偶值水旱偏灾。发粟蠲租。惟恐一夫失所。洎乎亲裁大政。恪守慈谟。圣学日新。治功日懋。宵衣旰食。无怠无荒。盖十三年如一日。凡此难名之美善。合扬盛典于尊亲。肆予冲人。寅承大统。虽圣德极谦冲之致。而推崇仰谟烈之隆。详考彝章。宜上尊谥庙号。著大学士九卿。详查典礼。敬谨具奏。现月　　

○又谕。恭理丧仪王大臣。照例穿孝百日外。亲王衔多罗孚郡王奕譓。亲王衔多罗惠郡王奕详。郡王衔多罗贝勒载治、载澂。贝子衔奉恩镇国公奕谟。礼亲王世铎。睿亲王德长。肃亲王隆勤。贝勒载漪。奉恩辅国公载濂。辅国将军载澜。固伦额驸散秩大臣符珍。军机大臣文祥、沈桂芬。总管内务府大臣崇纶、魁龄、荣禄、明善、贵宝、文锡。弘德殿行走徐桐、翁同和、王庆祺。御前行走科尔沁多罗贝勒那尔苏。贝子衔科尔沁镇国公棍楚克林沁。御前侍卫都统春佑、明庆、安兴□。前锋统领广科。托云。护军统领克兴阿。副都统希拉布、札拉丰阿、照祥。亦著穿孝百日。其余王大臣官员。均著二十七日释服。起居注明发　　

○又谕。本年年班来京之蒙古王、贝勒、贝子、公、台吉等。无论御前乾清门行走。外边行走。俱著穿孝。每日随同臣工等齐集。本年例贡。均著停止其本年不值年班之蒙古王、贝勒、贝子、公、台吉、塔布囊等。均著毋庸来京叩谒梓宫。以示体恤。明发　　

○又谕。都兴阿、清凯奏。请将缉捕不力之带队营总等官惩办一摺。马贼滋扰锦州闾界地方。经该副都统。饬派营总。兴福等。带队前往捕拏。该营总等。未能迅速探剿。致官兵遇贼受伤。匪众远扬。捕务实属懈弛。候补协领锦州佐领兴福、札兰、骁骑校富绅布。均著即行革职。兴福、并著发往军台效力赎罪。仍著该将军督饬官兵。迅将此股匪徒。跟踪追捕。悉数拏获惩办。毋任一名漏网。以儆凶顽。现月　　

○四川总督吴棠奏。内务府采办藏香。嗣后请仍由内务府查照旧案。就近在京采购。以资撙节。允之。随手月摺　　

○调奉天复州城守尉同吉为凤凰城城守尉。凤凰城城守尉英翘为复州城守尉。盖州城守尉文光为辽阳城守尉。辽阳城守尉锐庄为盖州城守尉。起居注现月　　

○以歼除四川灌县山匪出力。赏总兵冯翊翔提督衔。参将范承先等总兵衔。游击张忠祥二品封典。道员劳文翿布政使衔。知府于宗绶盐运使衔。知州缪嘉誉等花翎。守备马中麒等蓝翎。宣慰司索诺木世蕃二品顶戴。土目刘福新五品花翎。余升叙加衔有差。现月　　

○缓徵湖北嘉鱼、汉阳、黄陂、孝感、沔阳、潜江、天门、应城、江陵、公安、石首、监利、松滋、荆门、十四州县被水被旱地方本年暨历年带徵漕粮。现月　　

○缓徵湖北江夏、嘉鱼、汉阳、黄陂、孝感、沔阳、钟祥、京山、潜江、天门、应城、江陵、公安、石首、监利、松滋、枝江、咸甯、汉川、黄冈、蕲水、荆门、黄梅、广济、武昌、二十五州县。暨蕲州、武昌、二卫被水被旱地方新旧额赋。并各项租课有差。现月　　

○科尔沁和硕亲王济克登旺库尔等八人。喀喇沁多罗郡王和硕额驸旺都特那木济勒一人。苏呢特多罗郡王那木济勒旺楚克一人。阿巴噶多罗郡王瓦津达拉等二人。浩齐特多罗郡王济克登噶维张一人。敖汉多罗郡王察克达尔札布等四人。喀喇沁札萨克多罗郡王莽珠巴札尔等八人。郭尔罗斯辅国公图布乌勒济图一人。翁牛特辅国公克什克阿尔毕济呼一人。巴林多罗郡王额尔济木巴雅尔等二人。阿巴哈那尔多罗贝勒达木定札布一人。乌珠穆沁贝子衔辅国公堆代札布一人。阿拉善公衔头等台吉多罗特色楞一人。在养心门外瞻觐。　　

○戊寅。朱笔圈出建元年号。用光绪二字。起居注现月　　

○谕内阁。据王大臣等奏。三年之丧。难以举行。请仍依旧制一摺。览奏愈增哀痛。朕承大行皇帝付托之重。虽终身哀慕。尚难仰报高厚之恩。岂持服三年。遽谓尽哀尽礼。且三年之丧。达乎天子。礼经所载。敢不恪遵。若丧服二十七日而除。于心实有不忍。除臣民服制。仍各钦遵旧例。朕敬循古制。持服三年。以冀稍申哀悃。至郊社宗庙祀典朝仪。仍可于持服中举行。不致偏废。其如何举行三年之丧。仍著各该衙门详稽典礼。妥议具奏。现月起居注　　

○追予江苏御贼殉难布政司经历衔周廷槐等官绅士民妇女。三千一十员名口。分别旌恤如例。　　

○己卯。谕内阁。礼先报本。尊崇当溯厥由来。义在制宜。孝思必循夫典则。雍正十三年皇高祖高宗纯皇帝。恭加上列圣列后尊谥。曾钦奉圣谕。崇先特典。后世子孙。不得奉为成式。是以大行皇帝。于咸丰十一年。恭加上列圣列后尊谥。于列圣尊谥已加至二十二字者。未敢复议加上。列后尊谥已加至十六字者。亦未敢复议加上。允宜祗遵宪典。敬法前谟。其有列圣尊谥未加至二十二字。列后尊谥未加至十六字者。均应恭议尊崇。显扬盛美。该衙门详稽典礼。敬拟奏闻。起居注现月　　

○又谕。各省督抚盐关织造。向有呈进方物。现当哀痛之时。食处皆所不安。著通谕各省督抚盐政织造关差等。一应贡献。概行停止。即食品亦不准呈进。俟三年之后。再候谕旨。

起居注现月

　　

○又谕。金顺奏。请将筹济军饷出力各员奖励等语。金顺督师西征。经陕西巡抚邵亨豫。督同司道。筹拨饷项军火。源源解济。均能无误要需。自应量予奖叙。陕西巡抚邵亨豫。著交部从优议叙。布政使谭钟麟。著赏给头品顶戴。按察使裕宽。著交部从优议叙。前按察使英奎。盐法道沈鹏元。均著赏给二品顶戴。督粮道赵新。著交部从优议叙。剿捕　　

○又谕。定安奏。请将防守边境出力。蒙古官兵奖叙一摺。伊克昭盟蒙古官兵。前在沿边一带。驻扎防守。每于回匪窜越之时。远探近剿。击退贼氛。边境赖以静谧。尚属著有微劳。自应量予奖励。所有单开之协理台吉巴勒珠尔。著赏给伊德格木济巴图鲁名号。梅楞色楞等二员。均著赏挽花翎。四等台吉阿勒坦瓦齐尔。著赏戴花翎。梅楞衔连尔玛札布等四员。均著赏戴蓝翎。札兰绰克图。著赏加二品顶戴。喇什多尔济等四员。均著赏加三品顶戴。章京克什克巴图等五员。均著赏加四品顶戴。骁骑校穆伦泰等二员。均著赏加五品顶戴。另片奏总兵剿匪得力。请旨奖励等语。陕西延绥镇总兵刘厚基。著交部从优议叙。剿捕　　

○浙江巡抚杨昌浚奏、接续建修海盐县境石塘双坦要工。下部知之。随手月摺　　

○以不能约束营勇。革定西营营官游击田锡礼。守备孔昭华、职随手月摺　　

○以任性妄为。革留甘带队记名提督湖南绥甯营游击李考祥职。并褫去黄马褂。随手月摺　　

○予积劳病故。甘肃镇标中营游击梁鸣鹤、议恤如例。随手

月摺

　　

○拨工部万夯火药一万斤。铜轮火药一万斤。擡枪铅丸一万斤。鸟枪铅丸一万斤。解交察哈尔都统。派员运赴景廉军营备用。随手现月　　

○蠲缓江苏长洲、元和、吴、吴江、震泽、常熟、昭文、昆山、新阳、娄、金山、青浦、武进、阳湖、无锡、金匮、江阴、宜兴、荆溪、丹徒、溧阳、太仓、镇洋、嘉定、太湖、华亭、靖江、二十七厅州县。暨苏州、太仓、镇江、金山、四卫荒废歉收地方新旧额赋。并各项租课有差。现月　　

○庚辰。孝和睿皇后忌辰。遣官祭昌西陵。　　

○谕内阁。沈葆桢等奏。请将福建巡抚移扎台湾。以专责成一摺。著该衙门议奏。起居注随手　　

○谕军机大臣等。嗣后内外臣工。应进安摺。著敬书三分。于两宫皇太后及朕前呈递。其应进皇太后安摺。一分敬书慈安端裕康庆皇太后圣安字样。一分敬书慈禧端佑康颐皇太后圣安字样。其应用清字者。俱用清汉合璧。起居注现月　　

○又谕。嗣后京外各衙门。遇有清字奏事摺件。均用清汉合璧式样。起居注　　

○又谕。杨昌浚奏。办理聚众抗粮匪徒情形一摺。浙江天台县。突有匪徒。聚众抗粮。伤官毁署。经该县督率兵勇捕拏。当将匪首格杀。余匪四散逃逸。杨昌浚现派海门镇总兵李新燕等。分往查办。著即严饬派出各员。相机办理。除为首匪徒。及逞凶各犯。严拏惩办外。其被胁入场。果能悔悟自新者。责令捆送匪犯。准予免罪。傥始终怙恶。即饬实力查拏。尽法惩治。以儆刁顽。将此由四百里谕令知之。现月　　

○谕恭理丧仪王大臣等。钟粹宫。长春宫。应行安挂门神对联。著照坤寍宫等处。俟百日后开新神至应挂时。照常安挂

现月

　　

○吉林将军宗室奕榕等奏。请展缓捕打东珠。并请筹拨乌拉欠饷。从之。月摺　　

○蠲缓浙江仁和、钱塘、海甯、富阳、余杭、临安、新城、于潜、昌化、嘉兴、秀水、嘉善、海盐、平湖、石门、桐乡、归安、乌程、长兴、德清、武康、安吉、孝丰、诸暨、金华、兰溪、东阳、义乌、浦江、汤溪、西安、龙游、建德、淳安、遂安、寿昌、桐庐、分水、丽水、宣平、武义、乐清、鄞、山阴、会稽、萧山、余姚、临海、黄岩、甯海、天台、仙居、永康、常山、开化、缙云、青田、松阳、象山、上虞、新昌、嵊、平阳、泰顺、六十四州县。暨杭严、嘉湖、衢州、三卫所荒废被水被风被虫地方新旧额赋。并各项银米租课有差。

随手

　　

○辛巳。孝德显皇后忌辰。遣官祭定陵。　　

○命署两江总督刘坤一兼署办理通商事务大臣。起居注现月　　

○壬午。颁大行皇帝遗诏。大学士恭捧遗诏。内阁官前引。引至几筵前乾清宫檐下。上跪恭受。安奉于黄案上行礼。大学士入殿右门。至黄案前跪行礼。奉遗诏兴。由中门出。上跪哀慕涕泣。敬俟诏出乃起。上还居倚庐。礼部堂官宣读遗诏。颁示天下。王以下文武官员。俱齐集跪听。举哀行礼。起居

注

　　

