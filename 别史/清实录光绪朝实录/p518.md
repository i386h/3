<!-- { "loadSidebar": true } -->
○又谕、刘秉璋奏、参劾牧令各员一摺。四川茂州直隶州宝麟、才欠开展新都县知县范文彬、性近因循。灌县知县陆惠畴身弱才庸大邑县知县洪祖年。治事迂缓。大足县知县周光耀、体虚多病。定远县知县沈韫荣、性情迟钝。隆昌县知县茅晟熙、身体软弱。均著开缺另补。乐至县知县郑廷卿、庸懦无能。垫江县知县萧铭寿、心地糊涂。大竹县知县屈秋泰、年力就衰。均著开缺以教职归部铨选。酉阳直隶州知州杜瑞徵、才具平庸。清溪县知县唐彝铭、精力衰颓。苍溪县知县李树棠、七旬老迈。高县知县黄锦生、办事疲软。均著以原品休致。石泉县知县葛起鹏、油滑取巧。著即革职。以儆官邪。余著照所议办理。现月　　

○辛未。祭关帝庙。上亲诣行礼。内记注　　

○以侵挪公款。抗纳捐输银两潜逃。革四川在籍知县杨祖烈职。并逮问。摺包　　

○予积劳伤发病故。佐领布库吉尔嘎勒博迪、照军营立功后病故例议恤。摺包　　

○予四川殉难绅团苏松然等七十六名旌恤。摺包　　

○旌表刲臂疗夫。丁忧工部左侍郎乌拉布之继祖母岳诺特氏。摺包　　

○以捐助社仓膏火予四川五品封职王应麟建坊。摺包　　

○壬申。谕内阁、向来汉军人员引见。应口奏清语履历。乃本日兵部引见之千总徐元璞、范一伦、履历竟奏汉语。殊属非是汉军世历旗籍国语理宜熟谙。嗣后引见人员。务当遵照向例。口奏清语履历。毋得再有违误。致干重处。现月　　

○又谕、兵部奏、声明承办军报司员劳绩。恳准仍照成案奖励一摺。兵部捷报处。接发军报。日夜从公。责任綦重。处分亦严。与各部院办理寻常事务不同。该司员等勤慎当差。尚无贻误。著仍照该部前奏所请给予奖叙。嗣后仍准三年酌保一次。他处不准援以为例。现月　　

○又谕、刘铭传奏、甄劾文武各员等语。总兵吴忠胜、逗遛新竹。招摇滋事。守备侯作美、垄断煤务。讹诈地方。福建候补县丞淩云品、行止卑污。遇事招摇。江苏候补知县刘廷煇、藉差需索。举止轻浮。福建候补县丞杨天炜、办理盐务。声名狼藉。均著即行革职。已保福建候补知县李烇。始勤终懈。清丈不力。著撤销知县保案。以肃官方。现月　　

○福建台湾巡抚刘铭传奏。万年青轮船被碰沉没。请饬照会英使。报闻。摺包　　

○又奏。知县沈元章。在万年青船溺毙。请优恤。下部议。摺

包　　

○以营伍废弛。已革甘肃肃州镇总兵柳泰和遣戍新疆。摺包　　

○予因公淹毙福建直隶州知州顾镕等二十八员优恤。摺包　　

○予染瘴病故。台湾道员方策勋优恤。摺包　　

○癸酉。陕西巡抚叶伯英奏。新选安定县知县陆嘉谷。文理欠通。给资回籍学习。从之。摺包　　

○热河都统谦禧奏。挑穵旱河。并修两岸虎皮石坝开工日期。报闻。摺包　　

○旌表割肝疗亲。陕西安康县孝子陈希士。摺包　　

○旌表绝粒从夫。陕西知县余人騋妻潘氏。摺包　　

○甲戌。御前大臣伯彦讷谟祜等奏、奉宸苑卿崇光。空误召对。请旨将崇光交部议处。从之。明发　　

○吏部奏、福建台湾改设行省。请添设布政司一缺从之。摺包　　

○山西巡抚刚毅奏、请省览圣祖仁皇帝。世宗宪皇帝。两朝圣训。报闻。摺包　　

○又奏、部选州县到省后。拟先发交藩臬道各衙门学习三月。再行赴任。下部议。　　

○乙亥。以神灵显应。颁福建台湾嘉义县城隍庙扁额、曰台洋显佑。龙神庙扁额、曰海屿昭灵。天后宫扁额、曰慈云洒润。随手

　　

○谕内阁、肃亲王隆勤奏、因病请开紧要差使一摺。隆勤著加恩开去一切差使。仍留镶蓝旗汉军都统。以示体恤。现月　　

○闽浙总督杨昌浚奏、台湾官欠。俟行省设定由台另议章程追赔。报闻。摺包　　

○又奏、前任闽县知县孔昭慈、长乐县知县申其昌、连江县知县孙翘江、罗源县知县何炳南、金万清、莆田县知县黄际虞、赵印川、晋江县知县高鸿飞、韩湛、建安县知县何镇之、上杭县知县陆友仁、寿甯县知县黄曾宪、顺江县知县韩毓午、十三员。共应追赔银二万三千六百三十两。但均在各任内被匪殉难。韩毓午一员。因公晋省。失水淹毙。其应追赔银两。恳准豁免允之。摺

包

　　

○河东河道总督成孚等奏、统筹全河利害。拟请于南北两河道。一律勘估。比较定议。得旨。著俟派出各员测量勘估后。仍著该督等亲往履勘。会同筹画。妥商切实办法。详晰具奏。摺包　　

○以欠解上海洋药厘税。革福建候补道郭熙光等职。摺包　　

○丙子。谕内阁、德铭奏、拏获逞凶人犯请交部审讯一摺。本月十七日。有人肩挑什物在东华门外。欲行混入。直班官兵等。向前拦阻。该犯竟敢持刀。将护军希林泰砍伤。拏获后经德铭派员讯问。诘以姓名。坚不供吐实属凶狡已极著交刑部严行审讯。务得确情。按律惩办。现月　　

○云贵总督岑毓英奏、兵练互殴一案。审明定拟下刑部议。摺

包

　　

○又奏、昭通府属恩安县、冬初大雨。山水暴涨。急筹抚恤。得旨、著即疏消积水。筹款赈恤。毋使灾民失所。摺包　　

○江西巡抚德馨奏、江西应造炮船四百三十四只。均请援照成案。备解价值由直隶省购造。报闻。摺包　　

○以克勤郡王晋祺、管理总理行营事务大臣。并补授镶黄旗领侍卫内大臣。外记　　

○以正红旗汉军都统善庆为阅兵大臣。外记　　

○以科尔沁亲王伯彦讷谟祜。管理满洲火器营事务。外记以大理寺少卿郭勒敏布为光禄寺卿。朱签　　

○命江西巡抚德馨来京陛见。以江西布政使李嘉乐护理巡抚。明发　　

○以延欠捐款、革湖南同知黄祖纯职。勒限追缴。摺包　　

○丁丑。谕内阁、有人奏、各省保甲废弛。请饬整顿等语。保甲为弭盗良法。果能切实编查。则莠民无藏身之所。地方自臻安谧。近来各直省游勇枭匪。滋事之案甚多即使拏获严惩。良民已先受其害。非筹正本清源之策。不足以靖雈苻而安闾里。著各直省督抚。严饬所属。将保甲事宜认真办理。立法固期尽善。尤在实力奉行。务令各州县随时亲查。绝不假手吏役。庶有稽查之实而无滋扰之弊。地方官以此辨民之良莠。各上司即以此课吏之勤惰上下实心。期收实效。不得仅以造册申报敷衍塞责。用副朝廷戢暴安良。实事求是之意将此通谕知之。现月　　

○又谕、本年轮应查阅直隶、山西、陕西、四川、甘肃五省营伍之期。直隶即派李鸿章、山西即派刚毅、陕西即派叶伯英、四川即派刘秉璋、甘肃即派谭钟麟、逐一查阅。认真＜闲＞校。如有训练不精军实不齐者。即将废弛之将弁。据实参奏。不得视为具文。现月　　

○江西巡抚德馨奏、筹解部拨热河工费。先期汇银二万两下部知之。摺包　　

○山东巡抚张曜奏、长清济阳两县积水为灾。特购吸水水龙两架。将积水吸出地方。始能工作。拟俟海口疏浚。再将王家圈口门堵筑。报闻。摺包　　

○闽浙总督杨昌浚奏、福建团练大臣林寿图。才可起用。得旨、林寿图著交吏部带领引见。摺包　　

○以捐赈绵衣。开复已革安徽凤颍六泗道任兰生、原衔。摺包　　

○以冒领饷银。恃横索诈。革湖南提督。周礼濂。山东游击孟广山、职。并讯办。摺包　　

○以遵命。捐赈绵衣予山东历城县知县王振镛为其故父二品封职王季伦、母赵氏建坊。　　

○以遵命。捐助书院义学经费。予山东日照县丁麟年。为其故父湖北督粮道丁守存建坊。摺包　　

○戊寅。孝哲毅皇后忌辰。遣官祭惠陵。黄绫　　

○护理广西巡抚李秉衡奏、查明粤西抽收税厘。尚无蒙混中饱等弊。并酌裁大涅口卡报闻。摺包　　

○又奏、粤西旱灾。饬商至皖省购米恳准免收关卡税厘。得旨、即著该护抚咨明安徽巡抚查明办理。摺包　　

○己卯。谕内阁、三月初一日朕恭谒奉先殿前殿致祭行礼服色用龙袍龙褂现月　　

○工部奏、宝源局工程。请派大员勘估。得旨、著毕道远、嵩申、迅往查勘。随手　　

○庚辰。总理海军事务衙门奏、请试办天津等处铁路。允之。摺包　　

○以捐助海军经费。赏粤海关监督增润二品衔花翎。复已革知府马永修原官。予候选知府刘笃康以知府即选。随手　　

○辛巳。谕内阁、朕于三月初七日启銮后。著派惇亲王、大学士恩承、阎敬铭、协办大学士尚书福锟、留京办事惇亲王、恩承、阎敬铭三人分日轮班。在内直宿。不直宿者。于申刻散直。福锟每日进内办事后。毋庸直宿。午刻先行散直。现月　　

○总理各国事务衙门奏、葡萄牙国人。久住澳门。屡经议约未成。现拟于洋药税厘并徵案内。设法筹办。又奏、香港澳门两处。现创设粤海分关。香港关在九龙湾。即名曰九龙关。澳门关设在拱北湾。即名曰拱北关。仍归粤海关监督并辖。应由臣衙门派定税务司前往驻扎。允之。摺包　　

○以大学士额勒和布为内大臣。外记　　

○调惇亲王奕誴、为镶黄旗领侍卫内大臣。克勤郡王晋祺为正黄旗领侍卫内大臣。　　

○赏已革云南巡抚唐炯巡抚衔。督办云南矿务。外记　　

○壬午。钦奉慈禧端佑康颐昭豫庄诚皇太后懿旨。礼亲王世铎奏、请开去军机大臣要差。以符定制一摺。览奏具见悃忱。皇帝甫经亲政。前允王大臣等所请。训政数年。正期左右诸臣。尽心匡济。该亲王自入直以来。夙夜在公。深资倚任尤当体念时艰。力图报称。所请开去要差之处。著俟数年后全复旧制。再降谕旨。　　

○谕内阁、谭钟麟奏、目疾未痊。恳恩开缺一摺。谭钟麟著再赏假一个月。毋庸开缺。　　

○谕军机大臣等、有人奏、闽省圜法紊乱。匪徒纠抢。请饬严办一摺。据称该省正月闲。有匪徒因各钱铺滚支。将店屋抢毁。地方官不能立时弹压甚至聚众明火。围劫典铺。民闲罢市。官避处分。讳抢为窃。设法消弭等语。奸商垄断牟利。匪徒藉端行劫紊乱钱法。扰害闾阎。均属大干法纪。亟应严拏惩办。至地方官藉徵解钱粮。营私肥己。尤应据实严参。著杨昌浚秉公彻究。务获真犯。按律严惩。并将不肖州县。随时参撤。以儆贪墨而靖地方。至原奏内称。民闲行用。票不如钱。请饬闽局迅行鼓铸。永禁出票一节。并著该督察度情形。妥筹办理。毋得操之过急。致滋事端。原摺著钞给阅看。将此由四百里谕令知之。现月　　

○陕甘总督谭钟麟奏、部驳另造报销。请饬仍照原单册核销。允之。摺包　　

○以河南按察使邵友濂、为福建台湾布政使。现月　　

