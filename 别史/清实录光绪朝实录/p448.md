<!-- { "loadSidebar": true } -->
○谕军机大臣等、潘鼎新奏、湖北四营到防请仍由湖北拨给月饷。按十二关发足等语。前由湖北调赴广西之衡胜等四营。现已到防。派道员魏纲统领。该营远征关外。自应发给足饷。以资饱腾。著照所请。即由卞宝第、彭祖贤、将该营月饷按十二个月发足。陆续拨解应用。毋任缺乏。将此由五百里各谕令知之。　　

○又谕、电寄苏元春等、彭玉麟等电奏、十三日攻克谅山等语。将士奋勇进剿。甚属可嘉。军事功罪赏罚。必期允当。此次获胜。系何军出力。并连日攻战情形。著李秉衡据实秉公电奏。前因王德榜上年派署提督。竟不遵旨受篆。丰谷挫败。大损军威。并催援南关不至。是以降旨革职。并寄谕李秉衡查办。该藩司丰谷之败。由于猛进失利。及无后门枪等情。潘鼎新前已奏及。虽非怯退。其为偾事则一惟潘鼎新奏称、戒令王德榜不可轻进。该司不待期会。遽行进扎该提督则称桂军失期未至。谅山之役。潘鼎新奏称催援罔应。该提督则谓徵调屡更。彼此互异。著苏元春会同李秉衡、将以上各节。迅即确查具奏。毋稍徇隐。电寄　　

○予谅山中炮阵亡。记名提督前广东高州镇总兵杨玉科、提督刘思河、都司刘映丰等祭葬世职加等。　　

○予丰谷等处阵亡总兵黄喜光、副将胡阳春等、祭葬世职加等。复已革甘肃巴里坤游击柳臣玖官。仍优恤。洋务　　

○己丑。清明节。上诣奉先殿、寿皇殿行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵、裕陵、昌陵、昌西陵、慕陵、慕东陵、定陵、定东陵、惠陵。　　

○遣官祭端慧皇太子园寝。外注　　

○谕军机大臣等、电寄左宗棠等、刘铭传电奏、军火器械。摉发一空。毛瑟枪子饷项二事最急。若无接济。兵必溃散等语。台防饷械万分紧要。左宗棠督办全闽军事。援台为目前至急之务。杨昌浚职任兼圻。尤属责无旁贷。著即迅拨大批饷项。设法汇解。并将毛瑟枪子赶紧运济。李鸿章、曾国荃、饬邵友濂、龚照瑗、速购枪械等件运往。刘铭传务当尽心布置。实力防剿。不得藉词诿卸。杨岳斌现抵何处。著遵前旨迅赴台北。合力剿办。该前督所部及程文炳一军。赶紧渡台。并著左宗棠等筹拨饷械带往。勿任徒手到防。无裨军事。闻澎湖被踞。确否。著左宗棠等查奏。寻左宗棠等奏、澎湖荒瘠海岛。难资守御。此次援船被阻。以致为敌所踞。现在和议有成。情形又别。已会商杨岳斌、刘铭传、相机妥办。报闻。摺包　　

○又谕、电寄刘铭传、前据左宗棠奏、王诗正统营渡台。当谕刘铭传察看。兹据奏恪靖各营。一败气馁。是王诗正之不能得力。已可概见。著即将失事情形。据实□□□尔□奏。毋得稍存瞻顾。电寄　　

○又谕、电寄苏元春等、张之洞等电奏、龙州来电、初八王德榜之队至甬谷。密探冯子材失两垒。关前隘各营危急。比分队四出。一趋文渊。一截贼粮军火。一援冯子材。自督一队策应。当与苏元春军合力将冯子材所失夺回毙贼数百。并法酋数名。生擒法酋一名。夺获骡马军械颇多等语。前据潘鼎新电报初七八日。冯子材等四军夺回炮台。大获胜仗。并无王德榜一军在内。惟称该员在东路。闻亦获胜。尚未报到。又据张之洞电称、王德榜昔在由隘截贼。亦未叙此次战状。军事功罪。必须确凿分明。有功不可没。无功不可冒。著苏元春、李秉衡、将南关之胜。王德榜是否身在行闲。东路获胜。是否确实。一并确查电奏。毋稍徇隐。电寄　　

○浙江巡抚刘秉璋奏、法船连日攻击小港炮台。已饬各营镇静严守。得旨、仍著该抚督饬各军镇静严防。毋稍疏懈。　　

○又奏、甯波通商口岸堵塞。常洋关税无徵。请饬部立案。准其尽徵尽解。下所司知之。摺包　　

○庚寅。孝哲毅皇后忌辰。遣官祭惠陵。照录　　

○谕军机大臣等、成孚奏、河运米船加增。运道急宜修浚。仍请拨款兴办一摺。据称上年所估修河银两。经部议暂缓。今据江省拟加运白粮等米。河身淤浅。兴修万不可缓。应将上年勘估银六万三千八百五十二两。仍请饬拨等语。著陈士杰查照前估银两。如数筹拨。交运河道转发应用。成孚务当督饬文武各员。迅速认真办理。以利漕行。将此由四百里各谕令知之。现月　　

○云贵总督岑毓英奏、贼援冲突左域。刘团不支宣光围师。腹背受敌。暗发地雷。大挫贼锋。敛兵回守老营。游击黄守忠首先溃退。应请革职。阵亡升用总兵刘节高等、恳饬部从优议恤。得旨、黄守忠著即革职。昨据张之洞电请。已准其随同唐景崧助剿自赎矣。刘节高等、著交部从优议恤。　　

○又奏、拟将所带怀远正副十营。交胞弟毓宝统带。得旨、该督务饬岑毓宝将所统各营。勤加训练。俾兵将相习。以资得力。　　

○又奏、唐景崧禀称镇南失守。龙州可危。拟退守牧马。得旨、现在谅山已复。情形不同。著即饬令唐景崧酌量缓急。择要驻扎。　　

○又奏、行营所需军械粮饷等项。筹备艰苦。得旨、关外用兵筹饷之难。早在洞鉴。该督惟当竭力筹画。随时与张之洞妥商办理。摺包　　

○辛卯。以神灵显应。颁湖南永州府关帝庙扁额。曰乾坤正气。现月　　

○谕内阁、广西关外各军。自本月初七八日获胜后。叠据张之洞潘鼎新奏称、官军合力进攻。先克文渊州乘胜追剿。十三日克复谅山。毙敌甚多。夺获炮械无算。各该军奋勇立功。殊堪嘉尚。前广西提督冯子材老于兵事。夙著勋勤。此次与广西右江镇总兵王孝祺援剿叠胜。冯子材、著先行赏给白玉翎管一枝、白玉搬指一个、白玉柄小刀一把、大荷包一对、小荷包二个。王孝祺、著先行赏给白玉翎管一枝、白玉柄小刀一把、大荷包一对、小荷包二个。其余出力各员弁。著苏元春、李秉衡、将各军战状详细确查。据实具奏。候旨施恩。洋务　　

○谕军机大臣等、中法现议修好。允准津约。各路军营。著即定期停战。滇粤各军。并著照约定期。撤回边境。洋务　　

○署湖南巡抚庞际云奏、密筹江防。请仍展缓巡阅营伍。从之。摺包　　

○壬辰。谕军机大臣等、电寄各省将军督抚统兵大臣、法人现来请和。于津约外别无要求。业经允其所请。约定越南宣光以东。三月初一日停战。十一日华兵拔队撤回。二十一日齐抵广西边界。宣光以西。三月十一日停战。二十一日华兵拔队撤回。四月二十二日齐抵云南边界。台湾定于三月初一日停战。法国即开各处封口。已由李鸿章分电沿海滇桂各督抚。如约遵行矣。惟条款未定之前。仍恐彼族挟诈背盟。伺隙猝发。不可不严加防范。著传谕沿海各省将军督抚、并云南广西督抚、及各路统兵大臣、督饬防军。随时加意探察。严密整备。毋稍疏懈。是为至要。电寄　　

○又谕、电寄岑毓英、本日已将停战日期。谕知岑毓英矣。现距撤兵期近。刘永福一军。必须妥为安插。将来或在边界屯

军。抑或别筹调度。该督务须熟思审处。先行奏闻。候旨定夺。电寄

　　

○又谕、电寄苏元春等、据李鸿章奏、潘鼎新电报交卸回里。淮军拟给资遣归等语。此军前交苏元春接统。现在实存若干。著苏元春、李秉衡、确切查明。妥为遣撤。即责成潘鼎新严加管束。傥沿途滋生事端。惟潘鼎新是问。所称王德榜等攻克谷松。著苏元春等一并查奏。电寄　　

○云南巡抚张凯嵩奏、缅匪荡平。仍饬驻边兵团。照旧巡防。并转饬缅官清查善后。出力之腾越镇厅。可否于撤防后量予奖叙。得旨、览奏剿平缅匪情形。办理尚为妥速。即著该抚督饬驻边兵团。严密巡防。勿任余匪窜逸。并饬令该缅官将善后事宜。妥为筹办。此次出力各员。著俟撤防后。择尤酌保。毋许冒滥。摺包　　

○追予云南阵亡殉难补用直隶州知州王哲恩骑尉世职杨东昇等、暨兵民妇女九百八十名口。分别旌恤如例。摺包　　

○癸巳。以神灵显应。颁四川汶川县白龙池龙神庙扁额。曰德至泽洽。懋功厅龙王庙扁额。曰沾和布惠。资阳县城隍庙扁额。曰祈年大有。随手　　

○四川总督丁宝桢奏、大竹匪徒。拏散办结。得旨、匪首张濠义在逃未获。著丁宝桢咨会邻省督抚。并饬所属。一体严密查拏。务获惩办。毋任漏网。摺包　　

○甲午。谕内阁、前因御史黄自元奏、□□□尔□署湖南巡抚庞际云、任用非人。徇私纳贿等款。当经谕令卞宝第确查具奏。兹据该署督查明奏称、庞际云被□□□尔□徇私纳贿各节。查无其事。惟误听人言。委令已革道员李光燎管带营勇。实属疏忽等语。庞际云著交部议处。寻吏部奏、庞际云应得降三级调用处分。得旨、著加恩改为降五级留任。现月　　

○又谕、卞宝第奏、委员抽厘得力。请从优奖励等语。据称湖北汉口镇厘局委员候补同知吴宝俭、操守廉洁。办事认真。自委办该局以来。商民信服。收数增多。确著成效。吴宝俭著俟补同知后以知府升用。以为实心任事者劝。现月　　

○谕军机大臣等、电寄李鸿章鲍超奏、粤边吃紧。于二月初五日。由临安驰赴广西等语。谅山已复。法人议和。业已定期停战。鲍超一军。毋庸出关。著于滇粤边界适中地方择要驻扎。勤加训练听候谕旨。此旨著李鸿章电知张之洞、速电滇桂督抚、一体转咨该提督遵照。电寄　　

○乙未。谕军机大臣等、电寄张之洞。撤兵载在津约现已允照津约。两国画押。断难失信。现在桂甫复谅。法即据澎。冯王若不乘胜即收。不惟全局败坏。且孤军深入。战事益无把握。纵再有进步。越地终非我有。而全台隶我版图。援断饷绝。一失难复。彼时和战两难。更将何以为计。且该督前于我军失利时。奏称祇可保境坚守。此时得胜。何又不图收束耶。著该督遵旨亟电各营。如电信不到之处。即发急递飞达。如期停战撤兵。傥有违误。惟该督是问。电寄　　

○命湖南巡抚卞宝第回任。以安徽巡抚裕禄署湖广总督。漕运总督吴元炳为安徽巡抚。直隶布政使崧骏为漕运总督。现月　　

○改降调黑龙江副都统成庆降四级留任。免开缺。随手　　

○予故提督何玉超荫恤加等。复已革佐领巴克唐阿官。与勋旧佐领继志、并荫恤如例。摺包　　

○丙申。孝昭仁皇后忌辰。遣官祭景陵。照录　　

