<!-- { "loadSidebar": true } -->
○又谕、本日御史杨崇伊奏、章京杨宜治。出洋招摇。诳骗法商银两等语。著总理各国事务王大臣查明具奏。寻奏、查无其事。报闻。摺包　　

○直隶总督王文韶奏、统领陈湜马队两营。请照直隶练军饷章拨给。下部知之。摺包　　

○以亏欠银两。革前直隶昌黎县知县丁予勤职。并勒追。

摺包　　

○予河工积劳病故。直隶主簿赵福济优恤。摺包　　

○蠲缓江苏江甯、上元、句容、江浦、六合、山阳、阜甯、清河、桃源、盐城、高邮、泰、东台、江都、甘泉、仪徵、兴化、宝应、铜山、丰、沛、萧、砀山、邳、宿迁、睢甯、海、沭阳、赣榆、如皋、三十州县。暨扬州卫被旱被淹被荒地亩漕粮。并折色银两有差。现月　　

○蠲缓江苏江甯、上元、句容、江浦、六合、山阳、阜甯、清河、桃源、安东、盐城、高邮、泰、东台、江都、甘泉、仪徵、兴化、宝应、铜山、丰沛、萧、砀山、邳、宿迁、睢甯、海、沭阳、赣榆、通、如皋、海门、溧水、高淳、三十五厅州县。暨淮安、大河、扬州、镇江、四卫被旱被淹被荒地亩新旧钱粮杂课。并原缓银米有差。现月　　

○甲戌。上诣仪鸾殿问慈禧端佑康颐昭豫庄诚寿恭钦献崇熙皇太后安。外记　　

○江甯将军丰绅等奏、江甯京口驻防旗营添练马步队兵。已著成效。援案请加月饷。允之。摺包　　

○陕西河州镇总兵王得胜。因病乞休。允之。摺包　　

○以甘肃永安营城失守。革游击范子湘职。不准留营。　　

○予故提督黄翼升。安徽怀甯县专祠。列入祀典。从署两江总督张之洞请也。　　

○蠲缓甘肃循化、河、狄道、海城、平远、西甯、大通、巴燕戎格、固原、渭源、金、皋兰、岷洮、永昌、平番、碾伯、古浪、贵德、丹噶尔、二十厅州县被贼扰害地亩新旧钱粮草束。并各项杂课有差。现月　　

○喀喇沁亲王衔多罗郡王旺都特那木济勒、喀尔喀郡王多尔济帕拉穆、敖汗郡王达木林达尔达克五人、浩济特郡王都鼎东僧格、敖汗头等台吉色淩端噜布、在神武门外瞻觐。　　

○乙亥。谕内阁、御史齐兰奏、蒙古御史缺分壅滞。请量为变通一摺。著吏部议奏。寻奏、应毋庸议。从之。现月摺包　　

○谕军机大臣等、本日御史齐兰奏、近日银价日贱。由于奸商把持行市。请饬查拏等语。著步军统领衙门、顺天府、五城御史、查明严禁现月　　

○又谕、本日御史陈其璋奏请整顿同文馆。及推广制造图绘之学。并令编检等官暨举人五贡一体招考各摺片。著该衙门议奏。现月　　

○又谕本日御史胡景桂奏、钱法极敝请规复制钱一摺。著户部议奏。现月　　

○又谕、电寄杨昌浚、甘凉道路已通。关外饷银。有无阻滞。是否须由蒙古台站行走。著杨昌浚切实电复。电寄

　　

○以记名总兵何建威为陕西河州镇总兵官。现月　　

○缓徵两淮、泰海、等场被风被潮灶荡折价钱粮有差。摺包

　　

○丙子。谕内阁董福祥奏、遵旨查明被参各员据实指陈一摺。补用副将将王正堃。管带凉州练军。驻守积石关。抛弃饷械。旋经移扎白塔寺。团日康达。在西南川被围。坐视不救。记名提督洮岷协副将署河州镇总兵李良穆。驻营白塔寺。叠经董福祥咨商杨昌浚。饬令进兵合围。该副将一味迁延。直至河州围解。始行赴任。王正堃、李良穆、均著即行革职。甯夏镇总兵牛师韩、治军漫无纪律。所过骚扰管带练军马队杨宝林、前在峡口失利牛师韩杨宝林、均著交部议处。牛师韩现在移扎平戎。如始终不能得力。即著董福祥严参惩办。副将朱祥兴。既据查无藐法违抗情事。著毋庸议。寻兵部议上。牛师韩、杨宝林、均应革职。从之现月摺包　　

○谕军机大臣等、有人奏、讼棍挟私诬陷无辜。请饬拏办一摺。据称御史溥松陈奏、匪棍赵春宜等、洋枪伤人一案。访闻毫无实据。系由讼棍张振文与包揽词令之李嘉璋即李新之。讼棍董八即董志敏等、捏造蜚语。挟私唆使所致等语。著步军统领衙门、顺天府、五城御史、将张振文、李嘉璋、董志敏等、一体严拏。交部质讯。以成信谳原摺均著钞给阅看。将此各谕令知之。现月　　

○又谕、本日给事中端良奏、御史溥松前奏匪棍洋枪伤人案内之赵春宜等、系属琉璃窑商人。又案内之张春祥一名。系属木厂商人。并无不法情事各摺片。著刑部秉公严讯具奏。　　

○又谕、恩泽奏、敬陈黑龙江现办并待办各事大概情形一摺。所陈垦荒一节。昨据延茂等具奏拟办情形。均属周妥。著会同延茂。增祺。熟商妥办。期在必成。镇边军八营。本日已谕知依克唐阿遣撤归伍。恩泽当认真勤加操练。俾成劲旅以固边圉。吉江两省兴修铁路。固属当务之急。惟工费甚钜。未易猝办。应候谕旨遵行。至于整顿吏治。徐筹牧养各节。皆该将军分内之事。地方切要之图。著认真整饬。妥为筹办。此外应办各事宜。并著随时体察情形。奏明办理。用副朝廷委任至意。将此谕令知之。现月　　

○又谕、电寄董福祥、奏悉。除王正堃、李良穆、业经降旨革职。牛师韩、杨宝林、交部议处外。带兵官不得力。著一面撤参。一面派员接统。西甯收抚之贼未经惩创著仍勒献逆首。务绝根株。现在各军均归节制该提督责无旁贷。不必瞻顾。昨放河州镇何建威、著察看能否胜任。各路军情。著随时电闻。毋迟。电寄　　

○又谕电寄依克唐阿、黑龙江防兵较单。前调之镇边军八营。著依克唐阿即饬令归伍。电寄　　

○黑龙江将军恩泽奏、镇边营务。请饬增祺帮办。并恳赏给银两。以裕公费。下部议。摺包　　

○马兰镇总兵文瑞奏万陀峪万年吉地仪行树株。拟添设树夫。以资守卫。如所请行。摺包　　

○护理陕西巡抚张汝梅奏甘肃待赈孔亟。先由司库筹垫银一万两。以资接济。报闻。摺包　　

○抚恤朝鲜国遭风难民如例。摺包　　

○丁丑。孝和睿皇后忌辰。遣官祭昌西陵。照录　　

○谕军机大臣等、有人奏商约关系重大。请坚持定见等语税则为中国自主之权。此次日本新议商约。制造土货。徵收税款。最为全约关键。傥竟漫无限制。条约一定。各国将藉口利益均沾。于中国海关税务。大有关系著李鸿章坚持定见。力与磋磨。务令就我范围。断不准草率从事。致滋贻误。原片著钞给阅看。将此谕令知之。现月　　

○又谕、电寄杨昌浚、电悉。甘凉饷道既通。著派兵护送。毋庸改道。至收恤回众。以勒献逆首为要。固不可滥杀。亦不可轻信。全在操纵得宜。已谕令魏光焘驰赴河州。与董福祥会商妥办矣。电寄　　

○又谕、电寄魏光焘、行抵安定后。即驰赴河州与董福祥熟商剿抚之法。此后一军驻河州。一军赴西甯。著会商妥协。奏明请旨。电寄　　

○又谕电寄董福祥、闻何得彪四营到湟后。有恣意焚杀之事。著董福祥查明具奏毋稍回护抚回之法。固不可轻信亦不可滥杀。总以勒献逆首讯明正法为要。谅董福祥必能操纵含宜也。寻奏遵查何得彪并无恣意焚杀情事。报闻电寄广西巡抚史念祖奏、请改派查阅营伍得旨即著史念祖认真查阅。摺包　　

○以光禄寺卿龚照瑗为太常寺卿。外记　　

○戊寅。孝德显皇后忌辰。遣官祭定陵。照录　　

○谕内阁前因御史敬佑奏参山东掖县知县杨德成劣迹多端。当经谕令李秉衡确切详查。兹据查明覆奏。杨德成被参各事系属传闻失实。惟该令听任丁役。藉差骚扰于民闲词讼及应办公事。率多压阁不理实属有负职守。前署掖县知县丁忧开缺平原县知县杨德成。著即行革职。以示惩儆。现月　　

○又谕、李秉衡奏高家大庙漫口堵筑完竣一摺。本年六月闲。山东寿张县高家大庙大堤。因伏秋盛涨。漫溢成口。经李秉衡饬派道员马开玉知府李祐督率员弁勇丁。昼夜催趱。用项核实。于十一月二十五日堵筑完竣。办理尚为妥速所有在事出力员弁。著准其归入北赵家合龙案内。择尤保奖。毋稍冒滥。

现月

　　

○蠲缓江苏长洲、元和、吴、吴江、震泽、常熟、昭文、昆山、新阳、娄、金山、青浦、武进、阳湖、无锡、金匮、江阴、宜兴、荆溪、丹徒、丹阳金坛、溧阳太仓、镇洋、太湖、华亭、泰、泰兴、江都、甘泉、三十一厅州县暨苏州、太仓、镇海、金山、镇江、五卫歉收地亩新旧钱漕杂课。并原缓银米有差。现月　　

○己卯。上诣仪鸾殿问慈禧端佑康颐昭豫庄诚寿恭钦献崇熙皇太后安。外记　　

○谕军机大臣等、恩泽、增祺奏前署同知承审错误致毙人命。请旨惩办一摺。三姓官兵争闹枪毙人命一案。署呼兰理事同知文曜前经增祺奏明。将该同知撤任听候查办兹据恩泽增祺奏称、在逃凶手陈玉系该同知役使之人。饬令交出。乃该同知延抗不交。犹复饰词狡辩意存挟制等语。似此怙过呈刁必应从严惩办前署呼兰理事同知刑司委署主事文曜著即先行革职。此案情节。究竟虚实若何。著延茂提案秉公严审。务得确情。按律定拟具奏。原摺著钞给阅看。将此谕令知之。现月　　

○吉林将军长顺奏机器局款绌用多。势难经久。请拨常年经费下部议。摺包　　

○又奏、汉军缺少人多。请将伯都讷右翼乌拉各协领满汉闲用。下部议。摺包　　

○直隶总督王文韶奏、遵旨饬拏盗匪。谨陈办理情形。得旨仍著饬拏著名盗匪。务获严办并摉捕余匪毋任漏网。摺包　　

○又奏、河堤抢修经费请由旗租项下凑拨。下部知之。摺

包

　　

○山西巡抚胡聘之奏、请派员查阅营伍。得旨即著胡聘之认真查阅。摺包　　

○以废弛旗务。革黑龙江正蓝旗索伦副管德克德布。署满洲副管世管佐领吉隆阿职。现月　　

○以延欠公款革已故山西朔平府同知景斌职籍产备抵。现月　　

○予故广东副将舒拜昌照军营病故例优恤。摺包　　

○蠲缓直隶安、任、南宫、隆平、甯晋五州县积涝地亩粮租。并民欠银两有差。现月　　

○庚辰。以得雪稀少。上复诣大高殿祈祷行礼。　　

○遣贝勒载滢诣时应宫。贝勒载澍诣昭显庙。贝勒载润诣宣仁庙。贝子奕谟诣凝和庙拈香。外记　　

○谕军机大臣等电寄董福祥。电悉。西甯招抚。办理未协该提督自应带队前往惟大峡一带沿路皆贼。须防抄袭昨据魏光焘驰赴河州。该提督俟彼到后再行拔队方妥。至剿抚机宜著照河州办法。此事责成该提督力持定见。切勿受人牵制。电寄　　

○乌里雅苏台将军崇欢等奏、城工停缮木料可惜请设法办理允之。摺包　　

