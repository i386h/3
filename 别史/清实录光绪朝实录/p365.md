<!-- { "loadSidebar": true } -->
○谕军机大臣等、都察院奏、湖北举人刘斌等、遣抱以官吏侵蚀书院田租等词。赴该衙门呈诉。据称安陆府兰台书院田租。知府李庆霖。令礼书经手。任意侵蚀。延请山长。并不到院开课。以致有名无实。并假书院名目。因案收取罚款。请饬查办。并请将钟祥县属石牌镇滩田。照案归入文庙□山戊不□修。暨书院膏火等语。著卞宝第、彭祖贤、查明办理。原呈均著钞给阅看。将此各谕令知之。现月　　

○帮办新疆军务广东陆路提督张曜奏、喀什噶尔西边界务。应照条约现管之界办理。并绘图贴说呈览。下该衙门核议。寻奏、既以现管为界。即可不拘定红线。惟帖列克达湾。是否系西边要隘。未能悬揣。拟请饬刘锦棠、金顺再行确查具奏。请旨办理。依议行。摺包　　

○哈密帮办大臣长顺奏勘分新疆南段界务。应照图线定界。下该衙门核议。摺包　　

○辛未。谕内阁、陈士杰奏、黄水复涨、漫淹齐东蒲台利津等处。现筹赈抚一摺。据称九月二十八至十月初一等日。风雨大作。河水复涨。霜清以后。无异伏秋大汛。济阳齐东蒲台等处堤埝。均有冲没漫溢情事。利津县近海村庄。淹毙人口甚众。业经委员分投拯救。现饬赶紧赈抚等语。东省屡遭水患。灾区甚广。此次节逾霜降。又复漫溢为灾。小民荡析离居。览奏实深悯恻。著陈士杰饬属迅速查明被灾户口。认真抚恤。并将冲没堤埝赶紧堵筑。工赈兼施。以副朝廷轸念灾黎至意。现月　　

○又谕、光禄寺少卿延茂奏、特□□□尔□宗室骚扰赈厂。请旨严禁拏办。并请饬量拨营兵弹压各摺片。据称本月二十一日。清河镇地方突有宗室二人。带领悍奴在厂门肆扰。并声称系宗室公载姓。住泰公府等语。著宗人府查明具奏。嗣后各厂如有骚扰情事。无论宗室及旗民人等。即著拏交各该衙门。照例惩办所请拨营弹压之处。著顺天府酌核办理。现月　　

○谕军机大臣等、徐延旭奏、谨筹进兵情形一摺。现已谕令曾纪泽照会法国外部。并由总理各国事务衙门。照会各国使臣。告以中国保护藩属如法人侵及我军驻扎之地。不能坐视傥法国意在转圜。仍可顾全和局。若竟肆意进兵。扰及北甯等处。即当督饬官军。竭力堵御不可稍形退缩至保全北圻。总以克复河内为要著。现在越南各起义兵。机有可乘。徐延旭仍当密饬唐景崧、激励刘永福。整顿队伍。联络越南义兵。相机进取力图恢复。该抚迅即出关。督率在防各营照常扼守。妥筹备御。以振军威而固边圉。将此由六百里密谕知之。洋务　　

○又谕、内务府奏、请催要款一摺。内廷修理要工。前经谕令两江总督、福州将军、粤海关监督、各拨银八万两应用。现在闽粤两关。均巳解齐。惟两江尚未解到。要工待款孔急。著左宗棠将前拨银两。迅速筹措。于年内如数解齐。毋再迟延。将此谕令知之。现月　　

○又谕、有人奏、台湾镇总兵吴光亮、统带各勇虚额太多。侵吞饷项甚钜、升补勇弁。勒取规费。有贴班贴差各项名目。招集吴姓商民。认为本家。合建宗祠。致令倚势横行。藉名抚番强占番女为妾。并有诈索工匠银两情事。请饬查办等语。所奏是否属实。著张兆栋确切查明。据实具奏。毋稍徇隐。原片著钞给阅看。将此谕令知之。现月　　

○又谕、御史刘恩溥奏、内城窃案叠出。失事之家。报知地面官厅。并不按数详报该管衙门。获犯后恐干讳饰处分。并有贿令该犯万勿供认情事。请饬悬赏比捕。以靖地方等语。缉捕乃步军统领衙门之责。若如所奏地面官讳饰各节。殊属不成事体。嗣后遇有窃劫各案。该衙门务即认真缉拏。不准稍有讳匿。并著将各项弊端。实力剔除。以安闾阎而靖奸宄。原摺著钞给阅看。将此谕令知之。现月　　

○又谕、太常寺少卿文硕奏、凤河淤垫、有碍民生。亟宜设法补救。左右两翼九处旗营官兵。生计维艰。可否量予调剂等语。凤河淤垫情形。若何。应否设法疏通。暨顺天赈款。现存若干。著毕道远、周家楣、一并查明具奏。现月　　

○两江总督左宗棠奏、病请开缺。得旨、览奏目疾增剧。殊深廑系。该督威望素著。现值筹办海防之际。正资倚任。所陈拟办江南水利。亦于民生大有关系。左宗棠著赏假两个月。安心调理。毋庸开缺。摺

包

　　

○广西巡抚徐延旭奏、亟图恢复河内。以固北圻。一俟刘永福募勇到齐。随即出关调度。又奏、嗣后军情。遵由粤督电寄总署。报闻。摺包　　

○以吏部右侍郎昆冈、署户部右侍郎。兼管钱法堂事务。现月　　

○以户部左侍郎福锟、署右翼总兵官。现月　　

○以宗人府府丞吴廷芬署太常寺卿。　　

○壬申。太宗文皇帝诞辰。遣官祭奉先殿。　　

○督办新疆军务通政使刘锦棠奏、已革县丞周家鉴戳毙总兵杨秀元一案。审明定拟。并请饬将杨秀元比例议恤。均下部议。摺包　　

○癸酉。以神灵显应。颁直隶永定河南五工河神庙扁额、曰茨防巩固。摺包　　

○谕军机大臣等、前因天津防务。关系尤重。谕令李鸿章切实筹办。该大臣谅能仰体朝廷廑念之殷。妥筹布置。兹据御史丁振铎奏、边衅渐萌宜厚集兵力。以卫畿疆一摺。据称请饬宋庆增募勇营。扼守关外。及旅顺炮台。并令曹克忠召募津郡民勇。自为一军。兵船应调入内河。惟伺彼族登岸邀击。严断奸民接济。坚定相持。彼必情见势绌等语。所陈尚为切要。并据工部代奏主事余思诒摺内。请举办乡团一条。均著李鸿章酌度情形。妥为筹办。原摺著分别钞给阅看。又有议及防务者。谓甎石炮台。易被轰破。必须护以厚土。使炮子陷入不炸。至开花弹从空而下。药库兵房。往往被毁。尤当设法豫防。并讲求清野之法。彼族船坚炮利。海上难与角胜。宜于陆路严密扼守。将沿海要处。分设陷阱地雷。并设伏兵。彼如登岸。前后截击。自可得手。又津郡办理团练。易于成军。但须严加约束。勿任恃众横行。妄挑外衅以上各条。著该大臣一并详加审度。酌议具奏。总之现在事机紧要。正我君臣卧薪尝胆之时。李鸿章身膺重任。务当通盘筹画。将应办事宜。悉力经营。总期毫无罅隙。仰副谆谆告诫至意将此由五百里密谕知之。洋务　　

○驻藏办事大臣色楞额等奏、喇嘛滋事。现派员驰赴济咙边界。酌断巴勒布商民偿款。得旨、著即督饬派委各员。妥筹商办。迅速了结以靖边圉。摺包　　

○广州将军长善等奏、豫筹广州防务情形。得旨、所陈豫筹情形。著该将军等会商张树声。酌度机宜。妥为办理。以期有备无患。摺包　　

○闽浙总督何璟等奏、漳属被水。拨款修复南靖堤岸。下部知之。摺

包　　

○以户部尚书额勒和布、为总管内务府大臣。现月　　

○以直隶永定河漫口合龙。开复总督李鸿章等处分。赏同知张起鹏等花翎。州判张绍良等蓝翎。余升叙加衔有差。现月　　

○旌表节妇广东连平州节妇前河东河道总督颜以燠妾李氏。摺包　　

○甲戌。浙江巡抚刘秉璋奏、添募勇营暨海防情形。并请饬广东水师提督吴长庆、带营来浙帮办。得旨、现在直隶海防。朝鲜镇抚。均关紧要。吴长庆岂能远赴浙江。所有该省防务。刘秉璋仍当另筹妥员。统带兵勇。毋稍疏懈。摺包　　

○内阁学士洪钧因病乞休允之。抚恤朝鲜琉球国遭风难民如例。摺包　　

○乙亥。宗人府奏、宗室骚扰赈厂。查明覆奏。得旨、著咨行延茂。将应质之人。送交该衙门讯办。摺包　　

○署直隶总督李鸿章奏、勘估热河工程。拟择要承挑武烈河正身。加筑拦水坝。其石坝等处。请饬另筹。办理下该部速议。摺包　　

○丙子。谕军机大臣等、吴大澂奏、遵旨督率所部各营驻扎天津、并拟添练炮队步队一摺。据称现与李鸿章筹商布置。拟饬步队五营驻扎新城。马队二营就芦台以东滦州境内驻扎。该京卿拟赴大沽北塘至乐亭一带履勘。择要设防。李鸿章所部。专顾大沽北塘各口。该京卿所部专顾乐亭滦州一路等语。天津为畿辅门户。防务最关紧要。沿海一带。地段绵长。必须通盘筹画。扼要防守。李鸿章、吴大澂、务当悉心会商。切实筹办。以期布置严密。足资备御。至所奏现调吉军三千余人。兵力尚形单薄。拟添练炮队一营。枪队二营。其炮队营制。照吉林马队章程。变通办理即著照所请行。并著该京卿督饬各军。勤加操练。俾令悉成劲旅。毋稍疏懈。所请饬部于东北防饷内每月添拨银一万两。以本年冬季为始。已谕令户部照所请办理。另片奏、请饬由察哈尔拨官马四百匹。已谕令永德照数拨解矣。本日据内阁学士周德润奏、请饬各省保荐将才一摺。国家整军经武。本以储备将才为要义叠经谕令各直省督抚保荐。兹值防务方殷需才尤亟。著该督抚等加意延访。果有晓畅兵机。深明韬略及熟谙边务。练习海防者。即行据实保奏。以备任使。将此由四百里各密谕知之。洋务　　

○又谕、岑毓英奏、遵筹越南事宜。拟由该督统兵出关筹办请旨遵行一摺。岑毓英以越事现正吃紧。拟挑带所部二十营。亲赴前敌。相机调度。实属勇于任事。该督威望素著。驰赴防所。镇抚其闲自可振军威而维大局。著照所请。克日带兵出关。前往山西择要驻扎。前由总理各国事务衙门照会法使。如法人侵及我军驻扎之地。不能坐视。目前事势。总以保守北圻。力固滇粤门户为最要。该督所奏令南将刘永福、黄佐炎等。分道进取。大军驻扎山西。仍步步谨慎。不稍轻率。所筹深合机宜。即著随时妥筹调度。与粤西防军联络声势。严密布置。力杜彼族狡谋。唐炯即著回省。所有筹济饷需及吏治厂务各事宜。均责成该抚实力经理。毋稍疏懈。将此由六百里各密谕知之。洋务　　

○又谕、倪文蔚奏、近日边报筹办情形一摺。徐延旭此时谅已出关。即著该抚等懔遵叠次谕旨。督饬防营。严密布置。激励刘永福一军。联络该国义兵。迅筹进取。毋得稍有延缓。致失事机。本日据内阁学士周德润奏、筹议攻取机宜等语。著倪文蔚、徐延旭、悉心酌度。妥为办理。原片著钞给阅看。将此由六百里各密谕知之。洋务　　

