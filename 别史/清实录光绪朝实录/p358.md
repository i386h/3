<!-- { "loadSidebar": true } -->
○陕西巡抚冯誉骥奏、甎坪平利等厅县被水情形。得旨。据奏深堪悯恻。即著该抚督饬属员。妥筹赈抚。认真经理。勿任灾黎失所。摺包　　

○庚午。秋分。夕月于西郊。遣庄亲王载勋恭代行礼。记注　　

○世宗宪皇帝忌辰。上诣寿皇殿行礼。遣官祭泰陵。记注　　

○予阵亡广东惠州府知府文晟原籍萍乡县建祠。列入祀典。从江西巡抚潘霨请也。摺包　　

○辛未。颁江西白鹿洞书院扁额曰阐明正学。　　

○谕内阁、内阁学士周德润奏、各省平反重案各官。请饬循例保题等语。各直省遇有关系生死之案。全赖审转各官。虚心研鞫。确得真情。方无屈抑。失入者既经随时严惩。平反者自应量予奖励。嗣后各直省审转各官。如能平反大案。即著该督抚奏明送部引见。以重民命而示鼓励。现月　　

○谕军机大臣等、内阁学士周德润奏、法使此次来津。必以逐黑旗让保胜等事。肆意要挟。请饬坚持定见。勿轻允许等语。所奏不为无见。脱利古如尚在津。李鸿章与之辩论。仍著妥筹因应。北洋布置情形若何。著懔遵叠次谕旨。迅筹具奏。原摺著钞给阅看。将此由五百里密谕知之。洋务　　

○又谕、法越构兵以来。北圻越兵。虽叠次获胜。而河内未经克复。法人据此要害之区。北圻终难自固。现在法人直逼顺化。迫胁越南议约。法使脱利古已至天津。并有以兵船至广东寻衅之说。无非意存恫喝。肆其要求。惟有坚持定见。以折其谋。但彼族诡诈多端。非空言所能慑服。全视边防之能否得力。以为操纵。近日河内一带军情若何。越军有无战事。著岑毓英、倪文蔚、唐炯、徐延旭、确探情形。督饬在防各军。严密扼守。不可稍涉松劲。法人若以兵船驶赴广东。断不可听其进口。张树声、裕宽、务当速筹布置。以备不虞。并催调方耀回省。妥商筹办。将此由六百里密谕张树声、岑毓英、裕宽、倪文蔚、并传谕徐延旭知之。　　

○壬申。谕内阁、御史谭承祖奏、州县书差。藉端肆扰。请饬严禁一摺。据称江西吉安赣州建昌等府属。徵收钱粮。书差携带粮票。赴乡催徵。加索钱文。乡民家资稍厚者。勒令包完本姓及本村欠粮。多方吓诈。词讼案件。辄向两造需索。每遇命案。勒索相验经费。恣意扰累等语。书差藉端索诈。实为地方之害。著潘霨督饬所属。查明惩办。严行禁止。此等情弊。他省恐亦不免。并著各督抚一体认真查禁。以安闾阎。现月　　

○谕军机大臣等、张树声奏、越事愈棘。大局攸关。暨添募勇丁。密筹布置各摺片。所请明谕曾纪泽等各节。著听候谕旨施行。广东防务吃紧。张树声所奏布置情形。悉合机宜。该督任事实心。殊堪嘉尚。即著会同裕宽。随时体察情形。妥为筹办。以期有备无患。吴全美、方耀、所部水陆勇营。著该督抚相度事机。酌量调遣。用资得力。该督因饷项支绌。现向各商挪借应用。即著速行筹备。其如何归补之处。并著酌议具奏。另片奏、嗣后洋务紧要事件。所奉谕旨。请饬总理各国事务衙门。先行摘要电知。该督亦电达该衙门先为转奏等语。均著照所请行。将此由六百里各密谕知之。洋务　　

○又谕、前因广东防务紧要。叠经谕令曾国荃妥筹布置。嗣据曾国荃奏、遵旨豫筹海防各节。复谕该署督切实妥办。务臻周密。兹据张树声奏、到粤后察看海防情形。曾国荃前奏、增筑炮台。招集渔户等事宜。均未办理等语。该前署督任事年余。于此等紧要事件。何竟一无布置。徒以空言塞责。即著明白回奏。将此谕令知之。洋务　　

○贵州学政孙宗锡。以索受规费。防检不严。开缺听候查办。命翰林院编修杨文莹提督贵州学政。现月　　

○以援剿越南边匪出力。赏记名总兵魏云胜等、巴图鲁名号。随手　　

○旌表守正捐躯江西泸溪县候选州同石斯淦妻王氏。未婚守志南丰县监生刘良藩聘妻龚氏。刘良燕聘妻钟氏。摺包　　

○赏近畿定福庄等厂粟米一万石。现月　　

○癸酉。山西巡抚张之洞奏、崞县被水情形。得旨。览奏殊堪悯恻。即著该抚督饬属员。妥为抚恤。毋任灾黎失所。其余各州县。并著查明分别办理。摺包　　

○予故前帮办陕甘军务通政使司通政使刘典于安徽婺源县建祠。列入祀典。从大学士两江总督左宗棠请也。摺包　　

○甲戌。漕运总督杨昌浚奏、江北运河上游被水情形。得旨。据奏殊深廑念。所有被灾户口。著即咨商左宗棠等筹款抚恤。毋使失所。其堤堰冲损之处。并著择要修筑。妥筹防御。摺包　　

○乙亥。谕军机大臣等、上年铭安所进人薓。现在将次用竣。著希元再行采办上等山薓。不拘多少。迅速解交内务府应用。将此谕令知之。现月　　

○光禄寺少卿延茂奏、考试教习。亟宜规复旧章。又奏、旗籍举贡生员。应请变通成案。饬议挑取汉文教习办法。均下部议。现月　　

○广西巡抚倪文蔚奏、探报近日边情。得旨。仍著懔遵叠次谕旨。督饬徐延旭严密筹防。毋稍松劲。现据各处电报。顺化炮台被占。逼立新约。并有八月朔刘团败于波兰等语。似亦不尽谣传。该抚务饬前敌。将南北两路情形。随时确切探明。迅速具奏。摺包　　

○闽浙总督何璟等奏、采买谷石。请予免税。得旨。著即咨照左宗棠等、俟此项谷石经过各关。饬属查验放行。免其完纳厘税。　　

○又奏、酌拟寻常盗犯。就地惩办章程。一执持刀械火器。聚众三人以上者。一夥众抢劫至三次者。一纠劫拒捕伤人。或致伤事主者。一入城行劫。及连劫数家者。一窝线分赃至二次者。覆讯得实。仍饬就地正法。俟盗风稍息。一律规复旧制。下部知之。摺包　　

○山西大同镇总兵马升开缺养亲。调太原镇总兵张树屏为大同镇总兵官。以遇缺尽先题奏总兵何鸣高为太原镇总兵官。现月　　

○以记名总兵贺搢绅为湖北宜昌镇总兵官。现月　　

○丙子。筹办边防广西布政使徐延旭奏、探报法越军情。得旨。仍著督饬防营。妥筹备御。毋稍疏虞。务将南北两路情形。随时确探。迅速具奏。摺包　　

○丁丑。谕内阁、给事中邓承修奏、已故知府。不宜滥膺祀典一摺。祠祀之典。所以报功。必实系政绩卓著。遗爱在民。方足以协舆情而昭来许。嗣后中外臣工。务当详核事实。不得滥请。其有奏请建立专祠及附祀者。著礼部悉心核议。分别准驳。候旨施行。邓承修所请将已故知府马绳武附祀撤销之处。即著礼部议奏。现月　　

○谕军机大臣等、有人奏、广东巡抚裕宽。任用幕友沈彬。纳贿招摇。毫无闻见。已革前署南海县知县徐赓陛被劾奉旨饬查。尚欲姑宽。高州府土匪起事。并未将昏庸不职之道府。含混禀复之委员。□□□尔

□劾一人。终日抱病。诸务废弛。粤省劣幕。如前任惠州府知府刘溎年。任用宋华庭。于归善县勇丁滋事一案。听从幕友指使。庇护属官。竟将局绅详革。沈彬盘踞抚署。与各府州县幕友。广通声气。包揽词讼。以馈赂之多寡。为案情之准驳。积产十数万金。广置房屋。聚赌窝娼。东莞县知县卢乐戌劣迹多端。兴甯县知县沈春辉。与劣幕姚芰堂卖批受贿。又沈彬之子沈棪。挟持县事。沈桐冒籍中式举人等情。请饬查办各等语。所奏是否属实。著张树声逐款查明。据实具奏。毋稍徇隐。原片著钞给阅看。将此谕令知之。现月　　

○又谕、何璟等奏、江西应协闽省兵饷。积欠甚多。截至光绪八年止。共欠银一百五十余万两。请饬筹还。傥未能全清。先按欠数提出一成。于本年十一月内解闽等语。现在闽省饷源支绌。需款甚殷。著潘霨即将欠饷迅速筹解。俾资应用。将此谕令知之。现月　　

○又谕、喜昌奏、蒙古亲王权势太重。有碍边局一摺。据称乌里雅苏台参赞大臣图什业图汗盟长车林多尔济。把持该部落公事。并串通各盟长。虚报灾苦。意欲撤减差例。本年遣撤吉林官兵。需用驼只。复为该参赞掣肘。嗣加派该参赞之子头等台吉敏吉特多尔济。始行催雇齐备。饬令图什业图汗未经受灾各旗。派拨帮台以应要差。数月之久。尚未报到。以奉旨催办之事。竟敢违延。其任性弄权。显然可见。及敏吉特多尔济狡滑性成。糊涂谬妄等语。所奏各节。是否属实。著桂祥即行密查。据实具奏。原摺著钞给阅看。将此谕令知之。现月　　

○署直隶总督李鸿章奏、遵筹叠次交办情形。得旨。北洋防务。关系紧要。著李鸿章随时妥筹布置。务臻严密。不得稍有疏虞。至吴长庆所部兵勇。现仍驻扎朝鲜。应否调回津郡。并著李鸿章妥筹办理。摺包　　

○以图什业图汗那逊绰克图为库伦办事大臣。译汉　　

○抚恤朝鲜国遭风难民如例。摺包　　

○协修官刘福姚恭纂　　

总纂官钱骏祥恭辑监修总裁世恭阅四月十八日正总裁那恭阅八月十八日专司藳本陆恭覆阅壬子十二月初六日　　

徐恭阅三签十一月十七日　　

荣月日副总裁唐月日　　

宗室宝恭阅六月二十八日

　　

陈恭阅三签十一月初九日　　

熙月日　　

郭恭阅二签八月十八日　　

宗室麒月日蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百七十　　

光绪九年。癸未。九月。戊寅朔。上诣长春宫问慈禧端佑康颐昭豫庄诚皇太后安。至丁未皆如之。起居注　　

○出使俄英法国大臣曾纪泽奏、出洋期满人员。请予奖励。得旨、刘麒祥等均著照所请奖励。马格里所请奖励。著该衙门议奏。摺包　　

○以詹事府少詹事钱桂森为詹事。朱签　　

○己卯。额驸公景寿因病赏假。以科尔沁亲王伯彦讷谟祜署掌卫事大臣。正红旗汉军都统恩承署正黄旗满洲都统。明发　　

