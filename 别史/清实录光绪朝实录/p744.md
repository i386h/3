<!-- { "loadSidebar": true } -->
○己丑。谕内阁、刘树堂奏、特参庸劣不职各员一摺。河南郾城县知县涂景濂、性耽安逸著以教职选用。修武县知县王尔羹、不洽舆情。著开缺另补。延津县知县郭古陶、声名平常。候补知县前署温县知县陈翼、不知检束。温县训导常树声、行同无赖。候补典史姚铎、巧于钻营。均著一并革职。试用府经历颜士梁、贪鄙卑污。声名狼藉。著革职永不叙用。现

月

　　

○谕军机大臣等、电寄李鸿章等。李鸿章吴大澂电均悉。近日海口尚未封冻。倭船时来窥伺。而宋庆兵力不敷。待援亦急。所有陈湜十营。李光久三营。著迅速开拔。毋准稍延。其魏光焘六营。仍留驻山海关。随同吴大澂协力防守。刘光才五营。已先后抵津。著即驰赴山海关驻扎。归吴大澂调遣。以厚兵力。近闻倭船有乘天气和暖。分扑海口。及由榆关登岸之信。亟须加意严防。著李鸿章、吴大澂、随时勤加侦探。督领各将领昼夜提备。毋得稍涉大意。其滦乐一带。地势空虚。仍著妥筹防守。不可疏漏。是为至要。电寄　　

○又谕、电寄宋庆、据电奏、倭由大孤山添来大股。吕本元、聂士成、退守分水岭乞援等语。宋庆已饬蒋尚钧就近策应。现在贼势南路尤重。宋庆一军。不可轻行移动。必须稳慎进取。妥筹兼顾。现因海口未冻。倭船在榆关一带。时来窥伺。魏光焘六营。暂留驻关。陈湜十营。及李光久三营。已令星速开拔。为该军后继矣。电寄　　

○又谕、电寄张之洞、现在倭踞金复。意图分股北犯。各海口尚未封冻。时有倭船游弋。宋庆新募三十营。陆续将到。军械一无所有。其关内新到各军。亦处处缺乏。专待新购到沪之械接济万分焦急。昨严谕张之洞、令将已到上海枪械。赶速催运。究竟实到数目若干。何日由沪启程。何时可到清江。著张之洞即行覆奏。一面派员沿途趱运。此项新械。李鸿章已奏明雇车四百辆。轮流传送。并著张之洞知照漕运总督。一体照料接递。毋准片刻耽延。致干咎戾。电寄　　

○又谕、电寄吴大澂、前令道员谭文焕、前往锦州剿抚士匪。该员曾否到锦。著吴大澂查明覆奏。电寄　　

○又谕、电寄陈湜据电称、料理全军出关。请添募六营。并与沙克都林札布马队合成一路等语。刻下关外军情万紧。宋庆军营后路。亟待援应。著陈湜即就现有之兵。迅速拔队前进。毋庸另行添募。应需饷械军火。即由陈湜行知粮台转运各局。妥速筹办。沙克都林札布所部马队。著俟陈湜出关。即与并为一路。相继策应。力遏寇氛。电寄　　

○内务府奏、严申门禁章程六条。依议行。摺包　　

○河南巡抚刘树堂奏、豫省人员。仍行拥挤。请将捐纳劳绩两班。仍暂停分发二年。下部议。摺包　　

○河东河道总督许振祎奏、率同道员白文清等报捐军饷万金。下部知之。摺包　　

○署吉林将军恩泽奏、部垫练饷。瞬将期满各省协饷。仍未报解。恳嗣后按年统由部库垫发。以济军需。下部议。摺包　　

○又奏、到吉情形。并出剿留防兵数。及划分饷银界限。又奏防军准复原额。请部拨岁饷八十万两。其新募归伍各营。请由上年賸存项下动支。以免另筹拨解。均下部知之。摺包　　

○克们泰、因病续假。以刑部左侍郎阿克丹兼署户部右侍郎。兼管钱法堂事务。现月　　

○以镶黄旗满洲副都统德隆署正红旗蒙古副都统。明发　　

○予平壤阵亡分省补用知府盛星怀照道员例优恤。并附祀原任广东高州镇总兵左宝贵专祠。从直隶总督李鸿章请也。摺

包

　　

○以转运饷械出力。赏利运等轮船管驾英国人摩顿等六名宝星。摺包　　

○庚寅。谕内阁、李鸿章奏、特参捕务废弛之知县。请旨议处等语。直隶甯津县属王士虎庄、臧家庄大柳镇村、王家庙庄等处。七月闲连出劫案四起。迄今仅获夥犯一名。捕务实属废弛。甯津县知县赵钦舜、著交部照例分案议处。仍饬严缉各案赃贼。务获究办。现月　　

○又谕、本年外省来京人数众多。现在又届天寒。难保无奸匪溷迹。藉端滋事。所有各国使馆。及有教堂处所著步军统领衙门遴派勤干营员。带领兵役。弹压巡缉。认真保护。如有匪徒滋扰。立即严拏惩办。不得稍涉疏纵。以靖奸宄而笃邦交。洋务　　

○谕军机大臣等、侍讲樊恭煦奏、北洋冰冻。防守更宜严密一摺。据称闻天津谣传。敌将于冰坚后。由歧河口、洋河口、秦王岛三处。涉冰登陆。敌若由秦王岛登陆。可由乐亭昌黎直达临榆。若由歧河口登陆。则大沽北塘之防。亦皆为所牵掣其余沿海边岸冰凝以后。平坦坚实。处处可行。深为可虑等语。刻下北洋各海口封冻在即。敌船不能近岸。第狡谋叵测。恐敌兵于水浅冰坚防军稀少之处。乘闲内犯。不可不加意防范。著李鸿章、吴大澂、详察各口情形。将各防军酌量移扎。使之无隙可乘。方为稳妥。闻歧河口一处。防兵甚少。曹克忠一军。能否分队驻扎。并著李鸿章与王文锦等会商办理。原摺均著钞给阅看。将此由四百里各谕令知之。现月　　

○又谕、电寄宋庆据电奏、现拟督铭毅各军。移扎大石桥。防寇由海城西犯。兼顾北路。刘世俊为章高元接应。助剿南路。同日据聂士成等电。倭队新添大股。与伊克唐阿等军。均退扎原处等语。近日旅顺之贼。均赴金复。大孤山又复添来兵队。难保不合股北犯。宋庆当勤加侦探。稳扎稳打并联络各军。互相援应。不得偏顾一隅致有疏失。伊克唐阿、聂士成、吕本元等军。均退至何处驻扎。务须同心协力。声气相通。杜其西窜辽沈之路。是为至要电寄　　

○理藩院奏、喀尔喀那王多尔帕喇穆等祝嘏礼成。可否令回游牧。得旨。准其各回游牧。摺包　　

○直隶总督李鸿章奏。直隶筹办晋边赈抚。收支银米数目。照案开具清单。请免造册。并恳给奖下部知之。摺包　　

○辛卯。谕军机大臣等、前因炼铁织布各局。均经张之洞办有头绪。现虽调署两江总督。所有各局应办事宜。谕令该督一手经理。兹有人奏、湖北铁政各局。张之洞缔造经营。甫有成效。该督行后。闻局员司事工匠谭继洵概加裁撤。竟欲停办等语。所奏是否属实。著谭继洵据实覆奏。此事既统交张之洞接办。谭继洵不得从中掣肘。且近在省垣。凡张之洞闻见不及之处。尤应妥为照料。以尽和衷共济之道。原片均著钞给阅看。将此由四百里各谕令知之。现月　　

○又谕、有人奏、司道大员。奸贪反覆不堪任用一摺。据称道员盛宣怀、前署津海关道时。赔李鸿章之妻开典被窃银十数万两。李鸿章以为忠。凡采办军火。可获大利之事。一切任之。招商电报各局。任其自为。去冬串通张士珩将津局枪炮。卖与日本。得价八十万。以少归公。余皆分用。年来侵吞公款。剥取商民。拥家资数百万。胡燏棻与其弟胡家桢。包揽京捐致富。以安徽浙江两籍。各捐道员。胡燏棻任天津道时。办理赈捐。出入多虚。此次办理粮台。纯事铺张。以汉纳根妨己。故作危疑之词。以败其成。又片奏、大连湾旅顺之失。赵怀业。龚照玙、卫汝成、黄士林、或救援不力。或畏葸逃遁。并有满载辎重情事各等语。著王文锦按照原参各节。确切查明。据实具奏。毋稍徇隐。原摺片均著钞给阅看。将此谕令知之。洋务　　

○又谕、电寄李鸿章据奏程之伟所带晋兵。疲弱不堪。请全数撤回山西等语。著照所请。即行遣撤归伍所称腾。出该练军原饷。令程之伟募勇随剿之处。著宋庆酌量办理。电寄　　

○又谕、电寄宋庆、本日据宋庆裕禄电奏、倭贼由岫岩分股窜扰。已及海城东界。海城军情吃紧。辽阳交界。亦有倭股著长顺迅调所部各军。加意严防。相机堵剿。杜其北犯之路。毋得稍涉疏纵。电寄　　

○又谕、电寄张之洞、本月十五日。电谕张之洞、将外洋运到枪枝。迅速运解来京。傥有延误。惟该督是问。十七日又经电询实到数目若干。何日启程。何时可到清江。及张之洞日来总无覆奏。此等要务。谅张之洞不敢玩视。著即日明白电覆。前于初七日电谕、令郭宝昌统带所部来京。迄今旬余。亦未见电覆。并著即行电覆。电寄　　

○又谕、电寄李鸿章、给事中余联沅奏、大沽守备单弱。敌或由板沙浅处乘冻登岸。北塘芦台等处。仅新募数营驻防。全不可恃。沧州盐山祁口等处。毫无准备。关内外各海口。如乐亭昌黎一带。应一律严防。吴大澂未经战阵。以虚憍之气。作夸大之辞。请加训诫各等语。昨因封冻在即。恐敌兵乘隙内犯。论令李鸿章、吴大澂、加意防范。所有沿海各口空虚之处。应如何详察地势。严密守备。著该督等懔遵前旨。迅速妥筹并将办理情形覆奏。吴大澂驻守榆关。责任綦重。该抚陈奏之词。颇觉勇往。惟言行必须相顾。当懔慎战之义。与各将领和衷商搉。固结军心。熟筹战守之策。勿为纸上空言。有负委任。电寄　　

○命步军统领荣禄、在总理各国事务衙门行走。洋务　　

○壬辰。谕内阁、副都统丰升阿、记名提督聂桂林、前因临敌退缩。降旨革职。兹在析水城遇敌。又复溃退。著即拏交刑部治罪。洋务　　

○谕军机大臣等、户部总理各国事务衙门奏、豫拨东北边防经费一摺。据称光绪二十一年东北边防经费。照案指拨山东地丁银十二万两。山西地丁银十万两。浙江地丁银八万两。江西地丁银五万两。安徽地丁银十万两。江苏厘金银八万两。江西厘金银八万两。浙江厘金银八万两。安徽厘金银五万两。湖北厘金银八万两。湖南厘金银八万两。福建厘金银八万两。江海关六成洋税银十万两。江汉关六成洋税银十万两。夔关常税银四万两。闽海关六成洋税银十万两。九江关六成洋税银八万两。四川盐厘银十五万两。两淮盐厘银十二万两。四川津贴银八万两。山东粮道库银五万两。广东厘金银八万两。粤海关六成洋税银十二万两。请饬依限报解等语。此项饷需。最关紧要。著该将军督抚监督等。按照指拨银数。于来年五月前批解一半。年内全数解清。毋稍迟逾。将此谕知福州将军、两江、湖广、闽浙、四川、两广、山东、山西、浙江、江西、安徽、江苏、湖北、湖南、广东各督抚、并传谕粤海关监督知之。现

月

　　

