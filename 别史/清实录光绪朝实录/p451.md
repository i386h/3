<!-- { "loadSidebar": true } -->
○谕军机大臣等、电寄曾纪泽、据电称、安岛之事。现议约云。英据该岛。中朝允不阻难。英据一年后。察该岛□山戊不□税若干。每年以税归朝鲜。派费若干。送交中国。作为贡款。声明英不得损该岛居民权利。可否照此订约画押。东洋多方挠我上邦之权。欲藉此约挽回等语。属国之地。岂可由我许其占据。且于中取利。尤非政体。傥为他国藉口。流弊甚多。惟此事究应若何措置。方为妥协。著李鸿章酌议速奏。电寄　　

○以欠解钱粮。革已故江苏知县杨镇职。并勒追摺包　　

○以城陷殉难。予新疆英吉沙尔领队大臣文艺暨其妾秋氏等十五员名口、暨库车办事大臣萨临阿、优恤。摺包　　

○旌表守贞殉姑广东监生何秉照聘妻高熙姑暨守节抚孤从九品高元钟妻马氏摺包　　

○豁免直隶永平、宣化、遵化、三府州属并张家口厅光绪元二三四五等年、顺天、保定、正定、河闲、天津、顺德、广平、大名、易、定、十府州属光绪四五两年、民欠。及缓徵带徵海防经费暨各地租。现月　　

○丁巳。圣祖仁皇帝诞辰。遣官祭奉先殿　　

○谕内阁、兴廉等奏、升任粮道现已督运北上。可否令俟运务完竣。再行交卸一摺。升任两淮盐运使江安粮道张富年。著俟经理漕运完竣。再赴新任。现月　　

○以捐助练饷。予前吏部侍郎黄宗汉妻许氏建坊。摺包　　

○戊午。谕军机大臣等、有人奏、广东频遭水患。皆由土豪占筑围坝牟利所致。现闻顺德县人胡玉林、即胡传盛。串通劣绅罗家言、贿托香山县知县萧炳堃。领批圈筑大南沙田数百顷。迨各业户赴沙踏勘。胡玉林胆敢率众放枪。几酿巨案。请饬查办等语。私筑围坝。壅塞水道。例禁綦严。若如所奏胡玉林等强筑武断。渔利殃民。实为闾阎之害。著张之洞、倪文蔚按照所奏各节。彻底查办。据实覆奏。另片奏、顺德沙田捐输。收多报少。殷捐一节。弊窦尤多等情。并著该督抚认真查核。务将侵吞中饱等弊。一律剔除。以昭核实。原摺片均著钞给阅看。将此各谕令知之。现月　　

○又谕、电寄李秉衡、据电称、前获之象。似宜发还。并法官等拟俟约定遣归等语。象齿既老。毋庸解京。即在广西关内择地安置。降将阿麦里。著饬令随营效力。妥为驾驭。法官九人俟详约定后。听候谕旨。电寄　　

○以剿平黔边粤匪出力。予贵州副将沈桂林等巴图鲁名号。余升叙加衔有差。摺包　　

○以剌官殒命。提讯已革贵州守备曾宪典、置诸法。摺包　　

○庚申。谕内阁、庆裕等奏、查勘永陵应修工程。请择吉兴修一摺。著钦天监于本年四月内选择吉期。先行知照。即著盛京将军会同工部侍郎。届期敬谨兴修。现月　　

○又谕、前据给事中洪良品奏、闽省监司各员。同误军事。又据都察院代递编修潘炳年等奏、潮勇扰民。道员司徒绪等贪劣等情。先后谕令左宗棠杨昌浚确查。兹据查明覆奏。福建布政使沈保靖。被□□□尔□坚不拨饷。贻误军事。刚愎自用。援引私人。及私挪公款渔利等情。均查无其事。惟闻警之际。该藩司移眷出署。人言藉藉。虽据声称系其弟挈眷回家。该藩司未能阻止。实属不合。沈保靖著交部议处。道员朱明亮、所带勇丁缺额。营务废弛。且该员年力就衰。所请原品休致。尚觉轻纵。朱明亮著勒令休致。道员陈维汉、所带防兵。恃强扰民。众怨沸腾。该员昧于事体。几至激变。道员盛世丰、办理通商局务各差。操守平常。舆论不协。陈维汉、盛世丰、著一并革职。道员方勋、前驻马尾船厂。虽克保全。惟所部分防炮勇。闻警先逃。平日纪律不严。已可概见。方勋业经撤销勇号。仍著交部议处。参将杨廷辉、新募勇丁。闻警即溃。著交部议处。洋务谕军机大臣等、电寄李鸿章、电奏已悉。所陈派员往探各节。均依议行。昨已由总署电知曾纪泽。毋庸画押。并令劝英勿为戎首。以利他人矣。此意一并密为函致。令该国王斟酌妥办。电寄　　

○又谕、电寄张之洞等、叠次电奏均悉、据称刘永福可调思钦。不愿从者、假名字者、我恐难问。官军入界。谅山暂交越官看守。所筹均是。至所称边外游勇无算。黑黄旗近云境者尤多。议以高平等处开垦自给。设头目。受约束资以军火等语。此则必不可行。官军撤回。边界随营勇丁安分可用者。自应随同入边。边防正须重兵。即可募补入伍。至游手无赖之徒。既不愿从。岂受约束。予以军火。适为助乱之资。必因此多生枝节。扰边扰越扰法、均足为害。画宽瓯脱。现饬筹议。如果议定。亦岂能安插此辈。防军撤回后。此等游勇。我自可置之不问。前谕岑毓英将刘永福一军。妥筹安插。嗣据张之洞奏请令屯扎思钦一带。复谕令与岑毓英商办。现尚未据岑毓英覆奏。刘永福现扎陆安州。该督前奏仅余五百人。著即饬令督率所部。随同入关。遵照前旨办理。至其余未尽事宜。应如何措置妥协。以期慎固边防。无贻后患。岑毓英亲驻边外。自必详悉情形。著即熟筹速奏。电寄　　

○闽浙总督杨昌浚奏、闽口增建划鳅港炮台。与长门金牌互相掎角。足资控御。报闻。现月　　

○旌表节妇浙江张裘氏、钟赵氏、陈周氏。摺包　　

○辛酉。钦差大臣督办福建军务左宗棠奏、法寇占踞澎湖。革员吕文经往探被拏。诡言得释。其胆略尚有可取。请准其留营。得旨、前据杨岳斌奏、已降旨不准行。并将该前督交部议处。吕文经著仍遵前旨。即行起解。摺包　　

○壬戌。穆宗毅皇帝诞辰。上诣奉先殿寿皇殿行礼。　　

○黑龙江将军文绪等奏、沿江自王哈达起至莫里勒牱河等处止添设卡伦二十处。拨兵扼守。绘图呈览。又奏、俄人越界至漠河山淘金。约有四千余名。叠经照会俄酋。令其呼回。该酋饰词搪塞。请向俄公使理办。下总理各国事务衙门知之。摺包　　

○云贵总督岑毓英奏、刘永福军饷。请示限制。得旨、刘永福一军月饷。即著咨商张之洞、参酌楚淮各军饷章。核明给领。　　

○追予围攻宣光阵亡甘肃游击谈敬德等、暨随征瘴故云南都司李崇魁等优恤。摺包　　

○癸亥。谕军机大臣等、电寄彭玉麟等、十九日电陈各节均悉。前因苏元春屡著战功。张之洞亦称为良将。特派督办广西军务。其时冯子材一军。先经彭玉麟等请调钦廉办防。本未令归苏元春调度。冯子材威望素孚。即著督办钦廉一带防务。苏元春仍督办广西边防。至一切善后事宜。著李秉衡与冯子材、苏元春会商妥筹。奏明办理。数月来滇桂各军。奋勇打仗。叠获大捷。深堪嘉尚。岑毓英等仍当督率各营。严申儆备。勿稍松懈。其粤东西各军。著张之洞调和将帅。以资得力。如有龃龉贻误等情。惟张之洞是问。刘永福一军。著即调扎思钦一带。该军到防后。人数饷数。张之洞酌定具奏。越地义民。岑毓英李秉衡随宜措置。朝廷不为遥制。鲍超一军。著暂在马白关扎营训练。以备不虞。俟岑毓英撤兵时。一同入关。届时作何调遣。听候谕旨。电寄　　

○贝勒载澂因病赏假。以豫亲王本格署正红旗蒙古都统。明发　　

○盛京兵部侍郎钟濂因病解职。以内阁学士凤秀为盛京兵部侍郎。现月　　

○以私卖伪札。革新疆游击王宝华职。并讯办。摺包　　

○豁免陕西咸甯、长安、渭南、三原、富平、泾阳、醴泉、临潼、咸阳、耀、高陵、同官、蓝田、盩厔、鄠、兴平、肤施、安塞、延长、宜川、延川、安定、甘泉、靖边、定边、保安、凤翔、宝鸡、陇、汧阳、岐山、城固、沔、褎城、神木、府谷、大荔、蒲城、澄城、郃阳、朝邑、潼关、华、白水、邠、三水、长武、淳化、乾、武功、鄜、洛川、中部、宜君、绥德、米脂、清涧、吴堡、五十八厅州县民欠光绪九年地丁粮草输官各款。暨咸甯、长安、咸阳、临潼、高陵、鄠、泾阳、三原、蓝田、兴平、醴泉、渭南、盩厔、富平、乾、武功、华、大荔、蒲城、十九州县民欠光绪九年仓粮折徵银两。现月　　

○甲子。谕军机大臣等、都察院奏、吏部员外郎周信之等遣抱。以本籍灾区赋重。呈请代吁饬查。酌减丁漕一摺。据称河南怀庆府属之河内等六县。额徵地丁漕粮。较他属为重。灾荒后。流民不敢归田。以致赋额愈重。荒地愈多。该属并有代完永城、鹿邑、等县应徵黑豆一款。例定每石折徵银八钱。今概收二两八钱或三两不等。小民苦累。输将尤难等语。所陈该属赋额较重。灾荒未复。民困难苏各节。是否属实。应否筹议体恤之处。著该抚详加酌核奏明办理。原呈均著钞给阅看。将此谕令鹿传霖、边宝泉知之。现月　　

○又谕、御史赵尔巽奏、会典内载封储银数。盛京银库备储银一千万两。请旨饬查等语。著户部查明具奏。现月　　

○又谕、御史赵尔巽奏、道光年闲。俄人曾进书七百余册。奉旨存理藩院。请饬将全书检出。交同文馆繙译镂版等语。此项书籍。著该衙门查明具奏。寻总理各国事务衙门奏、查前项书籍。于同治八年由理藩院移存本署。惟单内天算地理格物医学等书。二百余年。所载未必有裨时务。且每译一书。动须经年。该御史所请繙译镂版之处。应毋庸议。从之。摺包　　

○抚恤琉球国遭风难民如例。摺包　　

○乙丑。谕军机大臣等、有人奏、广东学政叶大焯串同幕友舞弊。贪利无厌。科试广州时。闱姓尚设澳门。有神羽二姓应考者各一人。同时入选。阖省喧传学署得七十万金。按试惠州。投考之王姓廖姓数百人皆被抑。而特取一二人赴试之文彭。所得又将百万。众论喧嚣。群毁试院辕门。该学政张惶失措。再行招覆。将文彭二姓扣除。其时众志皇皇。远调驻省勇丁。前往弹压等语。所奏是否属实。著张之洞确切查明。据实具奏。毋稍徇隐。原片著钞给阅看。将此谕令知之。现月　　

○甘肃新疆巡抚刘锦棠等奏、伊犁匪徒。句结营勇。戕官劫杀。业经防军截剿扑灭。现在赶紧缉拏。得旨、著该大臣等会同金顺。督饬各军及地方文武。赶紧缉拏余匪。务尽根株。并随时认真弹压。勿稍疏懈。各营饷项。严饬带兵员弁。不得稍有克扣。致酿事端。摺包丙寅。上以孟夏享太庙。自是日始、斋戒三日。内记注　　

○丁卯。上以常雩祀天于圜丘。自是日始、斋戒三日。　　

○戊辰。上以孟夏享太庙。前期亲诣行礼。内记注　　

○以捐赀创建书院。予吉林长春厅候选州判王子春奖叙。摺包　　

○以遗爱在民。予原任吉林将军富明阿在吉林地方建立专祠。摺包纂修官谢绪璠恭纂　　

帮总纂官程棫林恭辑监修总裁世恭阅五月初七日正总裁那恭阅九月初二日专司藳本陆恭覆阅癸丑三月十九日　　

