<!-- { "loadSidebar": true } -->
○又谕、有人奏、苏州织造奉曾办公取巧。罔利营私。冒销花本线银。复有听信家丁。任用私人等情事。请饬查办等语。所奏是否属实。著崧骏确切查明。据实具奏。毋稍徇隐。原摺著钞给阅看。将此谕令知之。寻奏、遵查奉曾被参各款。均无确据。得旨、即著该抚传知奉曾嗣后慎选官役。妥实经理。毋得稍有疏纵。致滋浮议。摺包　　

○予故记名总兵卫天成、游击苗怀春等恤荫。现月　　

○己卯。孝恭仁皇后忌辰。遣官祭景陵。　　

○庚辰。以甘霖未沛。上诣大高殿祈祷行礼。　　

○遣惇亲王奕誴诣时应宫、贝勒载滢诣昭显庙、贝子奕谟诣宣仁庙、辅国公载濂诣凝和庙拈香。现月　　

○谕内阁、嵩山奏、保定城守尉挑送骁骑校官缺。与该处防御呈禀两歧。请旨办理一摺。著李鸿章秉公确查据实具奏。现月　　

○辛巳。予故广西道员张桂林。湖北麻城县巡检丁永禄等恤荫有差。　　

○壬午。安徽巡抚陈彝奏、拏获宣城南陵两县之闲会匪首从。先行就地正法。逃犯获日另结。得旨、逸犯何琳等、仍著勒限严缉。务获惩办。摺包　　

○以亏欠河租等银。革直隶知县陈寿椿、李均豫职。并勒限完缴。　　

○以捐银助赈。予直隶候补道蒋铭勋等旌表。随手　　

○癸未。抚恤陕西长武、雒南、陇、三州县被水被雹灾民。摺

包

　　

○乙酉。谕内阁、前据御史胡俊章奏、州县交代。请饬部定章。责成道府督催等语。当令户部议奏。兹据该部酌核定议。所称盘库加结。分成罚赔。及题参摺内。声明该管上司应行分赔各节。旧例新章。本极周密。乃各该省奉行不力。甚至设法弥缝。所有亏空州县。直至已故已革。始行参劾。此等积习。殊堪痛恨。嗣后各督抚办理交代之案。即著遵照部议。督饬藩司、暨该管道府直隶州随时实力严查。如各该管上司、有心容隐。并不揭报。即行据实奏参。著落赔缴。分别议处。总之立法虽善。尤在用人各直省督抚。均当慎选良吏。俭以养廉。务期下不扰民。上不亏帑。以重库款而除积弊。将此通谕知之。现月　　

○吏部尚书徐桐等奏、八旗官学教习报满。请并案引见。变通录用。如所请行。现月　　

○户部奏、江西省新修赋役全书。与奏销款册不符。请将原书发还厘正。从之。早事　　

○纂修官商衍鎏恭纂　　

帮总纂官王荣商恭辑监修总裁世恭阅五月二十一日正总裁那月日专司藳本陆恭覆阅癸丑六月二十四日　　

徐月日

　　

荣月日副总裁唐月日　　

宗室宝恭阅一签十月初二日　　

陈恭阅四签三月日　　

熙月日　　

郭恭阅十一月初十日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之二百四十四　　

光绪十三年。丁亥。六月。丁亥朔上以甘霖渥沛。诣大高殿报谢行礼。　　

○遣惇亲王奕誴诣时应宫、贝勒载滢诣昭显庙、贝子奕谟诣宣仁庙、辅国公载濂诣凝和庙拈香。　　

○诣储秀宫。问慈禧端佑康颐昭豫庄诚皇太后安。至乙卯皆如之。外记注　　

○以神灵显应。颁浙江象山县城隍庙扁额曰石坛昭佑。现月　　

○谕军机大臣等、御史端良奏、八旗兵饷应搭放二成钱折银两。久未开放。请旨饬查一摺。著八旗都统查明具奏。现月　　

○浙江巡抚卫荣光奏炉铸机制制钱工本情形。并咨送钱样二匣。得旨、著即按照炉铸分两工本。循旧鼓铸。务期新钱早日充足。赶紧分批解京。仍随时严行查察工匠人等。不得稍有偷减。摺

包

　　

○又奏、富阳各属被水情形。得旨、即著妥为抚恤毋任失所。应修塘工并著赶紧筹办。摺包　　

○戊子。谕军机大臣等、有人奏、河南新郑县民女蒲爱妮、叩阍代兄伸冤一案。系鞠捷昌前在开封府任内。含糊断结。承审各员。辗转诿卸。不肯举发。又洛阳县民人李廷华、京控违法收漕酷刑毙命一案。闻该县知县王道隆。确有浮收酷刑情事。抚臣规避失察处分。恐难彻底根究等语。近来交查案件。各省往往袒庇属员。设法消弭。所奏如果属实。亟应确切讯究。以达民隐。著恩承、薛允升、于查办湖南事件完竣后。驰赴河南提集两案人证卷宗。秉公研鞫。务得确情。据实具奏。毋稍瞻徇。原片著钞给阅看。将此由四百里谕令知之。现月　　

○山东巡抚张曜奏、齐河县埽坝。被水冲塌。请将疏防员弁惩儆。得旨、陈荣辉著不准留工。并将领用料银。勒令赔缴。曹和浚著摘去顶戴。以示薄惩。现当伏秋盛涨。该抚务当严督全河在工员弁。认真防守。毋再疏虞。摺包　　

○以河工出力。赏山东东昌府知府程绳武二品顶戴。摺包　　

○庚寅。以存署银两被劫。摘河南代理柘城县知县单履谦顶戴、把总郭桂龄、外委张玉昆、均撤任勒缉。　　

○以因循怠玩。革江西参将蔡元茂职。拔去花翎。永不叙用。摺包　　

○旌表节烈殉夫福建侯官县儒士陈健仪妻李氏。摺包　　

○壬辰。两广总督张之洞等奏、择地创建制造枪弹厂。陈请立案。又奏、开设电报学堂。造就成材以备任使。均下部知之。摺

包

　　

○署塔尔巴哈台参赞大臣春满奏、派兵前往阿里雅吗图官屯屯田。以防边隘而杜俄人越界窥伺。下部知之。摺包　　

○以记名总兵马盛治为广西柳庆镇总兵官。现月　　

○以深知愧奋。不避艰险。复广东南澳镇右营游击陈荣辉职。摺包癸巳。以折减官马口分。勒奉天牧群翼领广荣休致。摘牧群翼领英翰顶载。革牧长恩奎等职。并讯办。摺包　　

○甲午。礼部奏、朝鲜国王以该国巨文岛。被英人占据三年。蒙天朝理责。今已收复。咨请转奏谢恩。下总理各国事务衙门知之。摺包　　

○署伊犁将军锡纶奏、新疆厎定。两次收回寄居俄国之蒙古四千余口。照常安辑。并饬额鲁特领队大臣挑选精壮。按期操练。以冀渐复旧制。下所司知之。摺包　　

○以酗酒误公。革伊犁正黄旗满洲防御克兴额职。摺包　　

○乙未。文宗显皇帝诞辰。上诣奉先殿寿皇殿行礼。外记注　　

○丙申。谕内阁、翁同和等奏、请将已故儒臣列入国史孝友传一摺。已故国子监司业治麟、至性过人。学行粹美。伊父景廉病笃时。该员竭力侍奉。积成羸疾。丁忧后哀痛过深。遂致沉疴不起。实属天性纯笃。孝行可风。治麟著准其列入国史孝友传。以示旌奖。现月　　

○谕军机大臣等、前据卞宝第奏、拏办武陵县外来会匪。并剿办安乡县土匪各一摺。叠经谕令该抚严拏逸犯。歼除股匪。以靖地方。现在武陵等处。是否一律安谧。在逃匪犯。曾否悉数弋获。尚未据该抚奏到。殊深廑系。此等匪徒。全在办理迅速。方不至蔓延为患。著督饬该地方文武。实力摉捕务绝根株。一面即将现办情形。先行覆奏。将此由四百里谕令知之。现月　　

○云贵总督岑毓英奏、添募土勇剿办猓匪。得旨、著即饬令派出将领。将该猓匪认真剿办。早日歼除。以安边圉。摺包　　

○以玩视命案。革江西署都昌县知县李世靖职。摺包　　

○丁酉。工部奏、恭办大婚典礼。需用彩。钦遵慈禧端佑康颐昭豫庄诚皇太后懿旨。照成案核减三分之一。应由臣部拨给内务府彩二万二千余疋。钦奉懿旨从之。　　

○戊戌。谕内阁、李秉衡奏、慎举府厅州县贤员一摺。广西柳州府知府熊寿山、题补梧州府知府陈善均、题补镇安府知府署桂林府知府蒋兆奎、署梧州府知府候补知府何燿章、候补知府陈如金、袁思韠、署平乐府知府桂林府同知赵庆蕃、桂平县知县李宗庚、署归顺州知州思恩县知县黄咏沂、署陆川县知县补用知县褚兴周、署马平县知县候补知县左秉埙、宣化县知县萧宪章、调署贺县知县兴业县知县李昶。据李秉衡胪列该员等才守治绩。均有可观。实为该省出色人员。深堪嘉许。著李秉衡饬令该员等益加策励。勉为循良。毋得始终异辙。用副朝廷激励人材。振兴吏治至意。现月　　

○谕军机大臣等、御史文郁奏、刑官审办诬告。坐罪较轻。请饬恪遵成宪。从重定拟一摺。著刑部议奏。现月　　

○护理广西巡抚李秉衡奏、南丹土州属者葵庄猺民拒捕杀人。调勇前往镇压查办。得旨、即著饬令知府段绍棠督同员弁。解散胁从。迅将首要各犯拏获究办。摺包　　

○以狡诈荒谬。革广西都司姜大遇职。摺包　　

○己亥。以亏欠钱粮。革山东郓城县知县邢联庆、署即墨县知县廖福京职。分别监追籍产备抵。摺包　　

○庚子。以寄库银两被劫。河南尉氏县知县许文镛等、交部议处。　　

○甲辰。湖南巡抚卞宝第奏、安乡县土匪滋事拏办情形。得旨、已获各匪犯。著即讯取确供。严行惩办。仍速拏匪首张星来、周万益、程杰亭等务获。并饬各该地方文武实力摉捕余党。以净根株。摺包　　

○又奏、澧州蓝家垸争堤互斗。委员勘办。均已逃散。并会商署督奎斌确查严拏。得旨、著将该处堤工妥筹办理。以绝争端。其两垸所雇标手。是否即系乌龙会之人。并著分别查拏解散。毋任滋事。摺包　　

○旌表过门守贞湖南衡阳县文童邓家裕未婚妻王氏。摺包　　

○乙巳。安徽巡抚陈彝奏、怀甯等县被水筹款抚恤。得旨、著将被灾户口。妥筹抚恤。毋任失所。并将被冲各圩。督饬修复。以保无虞。摺包　　

○追予临阵捐躯云南从九品任蕙议恤。摺包　　

○丁未。谕内阁、张曜奏、直隶开州大辛庄黄河漫溢。淹及山东地方。并现在筹放赈款情形各摺片。比岁以来。山东地方。频遭水患。朝廷轸念灾黎。叠加赈抚。现在复因上游漫溢。灌入东境。致濮州、范县、寿张、阳谷、东阿、平阴、禹城等处。均被水灾。览奏殊深悯恻。著加恩将山东本年新漕五万石。同随漕轻赍银两。一并截留。交该抚督饬印委各员。核实散放。总期实惠均沾。毋稍弊混。至此次开州漫水。尚未据李鸿章奏报。著该督严饬地方文武。将堤工加紧培护。实力防守。毋得再有疏虞。并将现办情形。迅速覆奏。寻奏、民埝距河甚近。防守本无把握。旋决旋堵。习以为常。该州县往往俟查明灾情禀报。此次被淹地面较多。迄今尚未报到。应请将知州贾孝彰摘顶示儆。从之。现月　　

