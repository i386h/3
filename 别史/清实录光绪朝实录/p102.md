<!-- { "loadSidebar": true } -->
○辛未。谕内阁。松溎代奏、廓尔喀王衔总噶箕藏格巴都尔病故。其所遗王衔总噶箕名号。请仍赏给伊弟一摺。据称藏格巴都尔之弟。噶免札热热拉乌第巴兴。人尚干练。久为全部称颂。著照所请加恩。噶免札热热拉乌第巴兴。仍赏果敢王衔总噶箕名号。以示优异。所有应给敕书。著该衙门照例发给。明发档　　

○谕军机大臣等。福建布政使葆亨。著何璟悉心察看。如竟不能胜任。即行据实参奏。毋稍迁就。将此谕令知之。现月档　　

○又谕。湖南永州府知府廷桂。著王文韶悉心察看。如竟不能胜任。即行据实参奏。毋稍迁就。将此谕令知之。现月档　　

○万青藜出差。以吏部尚书毛昶熙兼署礼部尚书。现月档　　

○壬申。谕内阁。刑部奏、现审案内牵涉司员。请旨解任。并派员会审一摺。据称现讯河南武举刘金华。被控抢劫一案。刘金华赴部呈控。户部郎中王守愚。带领家人李升。向索银票。允向陕西司问官说情。业经用银换票付给。因恐干重罪。赴部投首。当将此案改调四川司派员会讯。并传王守愚及家人李升。与假冒王守愚之孙二到案质讯。供词闪烁。刘金华亦未能指实问官究系何人。惟员外郎朱荫谷曾经承审。请将王守愚朱荫谷暂行解任。并派大臣会审等语。案关司员因案诈赃。虚实均应彻底根究。著派毛昶熙恩承会同刑部详细研鞫。户部郎中王守愚。刑部员外郎朱荫谷。均著暂行解任。候选卫守备刘金华著暂行停选。一并听候传讯。现月档　　

○予贵州遵义等府属、殉难监生刘秉昭及团绅妇女等。旌恤如例。现月

档

　　

○癸酉。谕内阁。前因山西灾歉情形。经前任巡抚。鲍源深奏闻。当经准照所请。开仓赈济。曾国荃到任后。复谕令受筹抚恤。兹据奏称。该省上年秋稼未登。春夏又复亢旱。秋苗未能播种。各属自开仓放赈。饥民就食者多。仓谷不敷。亟须筹款赈济等语。览奏情形。殊殷轸念。加恩著照所请。即将该省本年应解京饷。划留银二十万两。由曾国荃饬属采办粮米。派员查明各府州属。被灾轻重。分别赈恤。仍督饬该地方官。认真妥办。务期实惠均沾。毋任一夫失所。其被灾各属。有应蠲免钱粮以资接济者。并著分晰查明。奏请恩施。用副朝廷廑念民艰至意。现月档　　

○锦州副都统古尼音布等奏、遵禁吸食鸦片烟。并酌拟章程。得旨。仍著随时认真查禁。不得视为具文。随手档　　

○山西巡抚曾国荃奏、请留丁丑戊寅两年厘金。兴工代赈。得旨。以工代赈。固属救荒善政。第必真有紧要工程。方为一举两得。若欲截留应解部款。兴此不急之工。时绌举赢。殊非得计。所请著毋庸议。随手档　　

○予故署福建延建邵道袁绩懋于祖籍江苏常州府、及死事之福建顺昌县地方。建立专祠。同事殉难各员弁生监家丁人第。一并附祀。现月档　　

○甲戌。谕军机大臣等。李瀚章等奏、会匪潜谋起事。捕获首要各犯一摺。湖北监利县唐家洲地方。与湖南临湘巴陵等县接壤。本年三月闲。突有哥老会匪王澕漳等。句结该处游民。约期抢劫。潜谋起事。经主簿刘豫泰访闻。会同营县绅团带勇驰往捕拏。将匪犯王澕漳等拏获。分别正法讯办。地方现已安谧。惟胡林帼等在逃未获。亟应迅速缉拏。著李瀚章、翁同爵、督饬地方文武。务将逸犯悉数拏获究办。毋任漏网。并著王文韶饬令所属一体严缉。以靖闾阎。将此各谕令知之。现月档　　

○又谕。崇厚等奏、请饬催各省欠饷。开单呈览一摺。据称奉省本年的饷。前经户部议。由山东等省拨银二十六万两。迄今并无一处解到。其各省欠解历年专饷银四十九万一千余两。内除两淮解存京库银一万两。尚欠解银四十八万一千信两。请饬赶解等语奉省需饷甚殷。亟应迅速筹拨著各该督抚即将奉省本年的饷。赶紧委员起解。务于七月内解到一半。十月内埽数解清。其所欠历年专饷。并著源源筹拨。以资接济。原单均著摘钞给阅看。将此由四百里谕知李鸿章、沈葆桢、吴元炳、李庆翱。并传谕李元华知之。现

月档

　　

○先是督办新经军务大臣左宗棠奏、西征饷需紧急。请拨部库存银二百万两。下部议。至是议上。暂在部库封存四成洋税项下。拨银一百万两。库存漕折项下。拨银二十万两。共拨银一百二十万两。分作三批。由顺天府委员克日解交直隶省城。由直隶藩司转行该员。接续领解至陕西省西征粮台。转解左宗棠军营收用。以期捷速。得旨。允行。摺包　　

○派吏部右侍郎徐桐、兵部右侍郎乌拉喜崇阿恭办孝东陵。隆恩殿工程。现月档　　

○乙亥。谕内阁。理藩院奏、遵议访出察罕诺门汉之呼毕勒罕一摺。番子多尔吉军楞之子。拉布坦属下、夏木札勒之子索纳木。既经观吹札等访出。自应将伊等名字送藏。入于金瓶掣定一人。以为呼毕勒罕。明发档　　

○丁丑。孝恭仁皇后忌辰。遣官祭景陵。　　

○福建巡抚丁日昌奏、请拨台湾办理轮路经费。改办马车路。并购铁甲船。得旨。该衙门议奏。寻总理各国事务衙门奏、查铁甲船一项。本属制敌利器。所请移费购船。实为先其所急起见。应由丁日昌咨商南北洋大臣会同派员分别订购。又称台湾铁路。俟矿务大兴。再行举办。拟先拨款二三十万两。设立马车路。以利行师。实非无见。应请饬下丁日昌先行举办。从之。　　

○戊寅。以神灵佑助。颁四川成都府江神庙扁额二方。一曰锦江普佑。一曰功昭蜀道。应加封号。下礼部议。现月档随手档　　

○谕内阁。何璟、丁日昌奏、福建省城骤遭大水。现筹抚恤等语。本年五月闲。福建省城雨水过多。山水骤发兼之海潮上泛。城内外水深五六尺至丈余不等。业经何璟等督率员弁将被难居民救出安插。该省连年猝被不灾。民情困苦。殊堪矜悯。著何璟等督饬地方官。妥筹抚恤。毋任一夫失所。省城内外人民田禾。有无伤损。并上游各府县水势若何。是否成灾。著即查明具奏。其应如何筹拨款项。采买米石。以资赈济之处。并著迅速办理。用副朝廷廑念灾黎至意。现月档　　

○谕军机大臣等。崇厚铭安奏、请调道员并随带文武员弁赴吉等语。吉林武备吏治。废弛已久。现在力图整顿。需材孔亟。著李鸿章饬令前任天津道丁寿昌。带同文武员弁。克日前赴吉林。以资得力。该道应否酌带旧部兵勇随同前往。并著李鸿章妥筹办理。原片著钞给阅看。将此谕令知之。现月

档

　　

○闽浙总督何璟等奏、筹备海防饷项请分别截留。并饬部解拨京饷。得旨。该衙门议奏。又奏、筹办福建厦门海口防务。得旨。著随时认真筹办。以副委任。随手档　　

○闽浙总督何璟奏、日斯巴尼亚狡谋未息。商同抚臣先派调办洋务道员唐廷枢。前赴厦门。与该国领事面论曲直。冀早商办了结。抚臣丁日昌。似可留省养病。暂缓赴台。得旨。即由该督知照丁日昌。暂缓赴台。如遇有紧要事件。仍即迅往筹办。毋稍延缓。又奏、请准开支抚臣办公渡台经费。得旨。嗣后该抚渡台时。每月开支经费银一千五百两。下部知之。随手档摺包　　

○西安左翼副都统图明额。因病乞休。允之。其所署西安将军印务。命俟广科到任后。再行交卸回旗。现月档　　

○以假充采办军火。吓诈行窃。革都司高友桢职。并讯办。随手档　　

○旌表孝烈捐躯。四川候补知县束祖鲲之子宝良聘妻、知县沈敦培女三姑。摺包　　

○己卯。以印务参领秀斌为西安左翼副都统。明发档　　

○庚辰。广西巡抚涂宗瀛奏、筹办马平五都善后。议设汛防。下兵部议。随手档　　

○命前翰林院侍讲学士徐郙。仍在南书房行走。现月档　　

○予越南军务及历办土匪出力员弁。总兵陈正珀、副将王正明、黄新春、李云梯、巴图鲁名号。余升叙有差。议覆档随手档　　

○以积劳病故。予广西候补。守备杨彤寿议恤。如例。随手档　　

○辛巳。谕内阁。刘长佑、潘鼎新奏、回匪纠众抢劫。现经歼除。请将出力各员奖励一摺。寻甸回匪李老八王发有等。胆敢煽构死党百余人。于本年二月闲。突至昆明县属之老玉屯地方。纵火焚掠。经知县王履亨、会同防营前往围剿。贼众退屯铁峰庵。拚死抵拒。官兵乘夜进攻。毙贼多名。生擒匪首王发有等正法。剿办尚为迅速。仍著刘长佑等。饬令该地方文武。缉拏逸匪。以靖根株。此次出力之同知衔昆明县知县王履亨。著赏加运同衔赏戴花翎。生员彭之轮。著以从九品不论双单月选用。军功刘华庭等。均著赏给五品蓝翎。阵亡团丁李朝荣严福均议恤。现月档　　

○又谕。刘长佑、潘鼎新奏、擒获积匪。请旨斥革正法等语。滇省自肃清以后民寨擅藏军火。久经严禁。乃平彝县属。犹有素行不法之捐职同知张旭中。聚众扎寨。擅杀平民。叠经官军查办。复敢恃险抗拒。伤毙兵丁。实属暋不畏法。现据刘长佑等。派军进剿。攻破匪寨。立将该匪张旭中擒获。地方一律安谧。著刘长佑等。即饬原派员弁。迅将善后事宜。妥为办理。所有捐纳贵州试用同知张旭中。著即斥革就地正法。以昭炯戒。现月档　　

○赏凉州副都统。额尔庆额副都统。衔为古城。领队大臣。以记名副都统崇志为凉州副都统。明发档　　

○壬午。朕钦奉慈安端裕康庆昭和庄敬皇太后慈禧端佑康颐昭豫庄诚皇太后懿旨。礼部题皇帝万寿圣节。正值斋戒之期。援照成案。请钦选一日。行庆贺礼等语。皇帝万寿。著于六月二十六日行庆贺礼。嗣后即照此旨行。

现月档

　　

○谕内阁、六月二十六日。王公百官。均著在乾清宫行礼。应如何豫备之处。著该衙门查照旧例议奏。起居注　　

○山西巡抚曾国荃奏、广东等省应解山西协饷。请改解西征军饷。得旨。广东库饷支绌。近据刘坤一等奏、请将奉拨海防经费免解。福建骤遭大水。现须筹款抚恤。浙江海塘工程。需款亦钜。曾国荃请将该三省应解山西协依饷。改解西征军饷之处。著户部议奏。又奏、求雨未应。请颁扁额祈祷。得旨。晋省亢旱为灾。朝廷实深廑念。该抚惟当虔诚祈祷。并勤求吏治。清理庶狱。以迓和甘。所请先行颁发扁额。向来无此办法。著俟得有甘霖。即行具奏。　　

○癸未。谕内阁、御史楼誉普奏、月选武职。办理歧异一摺。据称兵部月选武职。向例签掣后方分省分。乃此次月选卫千总二缺。并未掣签。即将周绍勋签分山东临清卫。滕禄茂签分江西九江卫。有无蒙混情弊。请旨饬查等语。著兵部查明具奏。现月档　　

○甲申。以茂明安多罗贝勒格楚克为理藩院额外侍郎。　　

协修官胡骏恭纂　　

