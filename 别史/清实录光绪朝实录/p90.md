<!-- { "loadSidebar": true } -->
○甲戌。谕军机大臣等。李鸿章奏会匪煽勇滋事。剿捕平息情形一摺。据称本年正月初三日夜闲。有哥老会匪。潜煽驻防天津营勇。在小站地方。哗扰溃逃。当经总兵周盛传。督队跟追。将会匪溃勇。尽数歼除。请将营官惩处等语。记名总兵姚礼士。记名提督张九林。于勇丁溃逃。事前既失于觉察。临时又不能禁止。实属驾驭无方。均著即行革职。以示惩儆。总兵周盛传总统全军。未能随时查察。本属咎有应得。姑念追剿尚为迅速。著从宽免其置议。仍责令该总兵整饬营规。严加钤束。傥再有溃散情事。立即从严参办。据奏中军前营、前军右营。勇丁各散去百余名。恐尚不止此数。该勇丁究竟窜往何处。著李鸿章派员迅速查明。咨行经过省分督抚。一体严拏。毋任别滋事端。另摺奏。筹议台湾事宜。已与沈葆桢覆奏摺。并交该衙门议奏矣。将此谕令知之。寻李鸿章奏。查访明确并无窜往他省。自不必再加咨行。转涉张惶。报闻。现月　　

○两江总督沈葆桢江苏巡抚吴元炳奏。留养灾民漕米。现于阳坛二县。抵徵采买米内截拨。并将节省水脚等银。买补前留筹备二升余米之数。报闻。摺包　　

○以殴毙跟丁。革大理城守营守备苏成林职。并审办。摺包　　

○乙亥。谕内阁。左宗棠奏甄别庸劣不职各员请旨革职一摺。甘肃渭源县知县俞时衡。貌似朴谨。心实贪诈。候补知县徐翰藻。狡谲成性。声名甚坏。均著即行革职。以肃官方。余著照所议办理。该部知道。现月　　

○谕军机大臣等。神机营奏营员差次。访获金匪夥党。禀咨情节互异。请旨查办一摺。据称护军参领双喜。禀称前在吉林。访闻金匪猖獗。当觅眼线至桦树林子。探悉匪首韩边外。在彼建立木寨。招聚夥党。又至夹皮沟。探有矿匪。开山穵金。悉听韩边外号令。并句结胡匪。叠次抢劫省城万和当。及蛟河镇等处。该护军参领。在省城北关同荫公店内。拏获韩边外手下匪党侯毓麒等五名。起获枪械及卖金帐簿等件。又据署吉林将军古尼音布咨称。侯毓麒等前往省城买货。被双喜将货帐钱帖。并厅官充当之金砂。及杨保充当炮勇所用之枪械摉去。该署将军原文。与双喜所禀情节互异等语。此案著交铭安就近提讯。彻底根究据实具奏。即著神机营将知情之郭维张礼眼线李得贵、及起获枪械帐簿书信。并照录原文原禀。送交兵部。解往备质。将此谕知神机营。并由四百里谕令铭安知之。现月　　

○丙子。赏继勋、长有委散秩大臣。明发　　

○命乌鲁木齐领队大臣锡纶兼署古城领队大臣摺包　　

○展缓江西、南昌、新建、丰城、进贤、新淦、新喻、峡江、莲花、卢陵、吉水、永丰、泰和、万安、安福、永新、临川、金溪、南丰、鄱阳、乐平、万年、星子、都昌、建昌、安义、德化、德安、瑞昌、湖口、彭泽、甯都、兴国、东乡、清江、余于、等。三十五厅州县。被水被旱地方、新旧钱漕暨屯粮芦课。现月　　

○丁丑。孝穆成皇后忌辰。遣官祭慕陵。　　

○江西巡抚刘秉璋奏。将常平仓谷价项下。动拨银二十万两。放给招商局济用。并拨令分年归还本息。报闻。摺包　　

○戊寅。谕军机大臣等。丁日昌奏查勘台湾北路。回抵郡城。布置大略情形。并调方耀一军赴台。请饬豫筹饷银。暨调拨轮船炮位各摺片。览奏均悉。台湾地方。以郡城为根本。自应先事筹防。以杜窥伺。丁日昌现于炮台附近。添设营垒。派兵联络防守。并调轮船驻扎澎湖。扼其险要。布置尚妥。著即督饬各营。认真操防。以期有备无患。丁日昌前已派令道员方勋回籍。挑选方耀所部勇丁三营赴闽。惟闽省兵力仍不敷分布。著刘坤一、张兆栋、即饬方耀亲率所部全军。携带后门枪。迅速赴台。藉资备御。该军一切饷需。仍由广东拨给。刘坤一等素顾大局。谅能源源接济。俾无缺乏之虞。台湾生番叛服无常。仍有杀害兵民之事。必须设法惩治。平埔近海各番。易开外衅。尤宜先行筹办。著丁日昌酌度情形。相机剿抚。为一劳永逸之计。日国有调兵船来台之说。虚实固不可知。然未雨绸缪。断不可置为后图。丁日昌拟购中等铁甲船二三号。以及水雷大炮快枪。豫练精锐二三十营。以备缓急。惟需饷不少。著文煜、何璟、吴赞诚、统筹全局。暂将他款截留。移缓就急。俾资购买之用。并著沈葆桢、杨昌浚、将前调之登瀛洲、元恺、轮船二号。志饬赴台调遣。俟台郡情形稍松。仍令各回原处。炮位为海防所必需。丁日昌请饬李鸿章。拨借格林行炮二十尊。克鹿卜行炮二十尊。并配齐子药水雷十具。沈葆桢拨借克鹿卜、博洪两式四十磅至一百二十磅子大炮。各六七尊。并格林炮二十尊。著该督等照数拨给。由轮船载运赴闽。将来或由闽省将炮价归款。或另购原炮归还。著丁日昌酌度办理。兽摺奏统筹台湾全局。拟开办轮路矿务。另片奏请另＜闲＞。熟悉工程大员各等语。著总理各国事务衙门议奏。将此由五百里各密谕知之。寻奏、经营台湾实关系海防大局。丁日昌奏陈各件。洞中窾要。亟应次第举行。应请饬令将矿务垦务。督饬贤员认真办理。至轮路一事。为全台一大关键。并请饬令审度地势。妥速筹办。陆路电线。李鸿章、丁日昌、均拟移用省厦议撤之线。办法尚属＜闲＞易。鸡笼沪尾两处。关系全台形胜。应办炮台水雷各项。亦应酌量兴办。并分拨粤海等关洋税。江苏等省厘金。按期批解。统归该抚臣一手经理。所请专派知兵重臣。熟悉工程大员之处。应无庸议报闻。现月　　

○福建巡抚丁日昌奏。此次渡台。幕友需才。请将翰林院庶吉士钟德祥。留台襄助。得旨。钟德祥著俟散馆后。再赴台湾。所包　　

○己卯。孝圣宪皇后忌辰。遣官祭泰东陵。　　

○署吉林将军古尼音布奏。出征存营官兵西丹数目。报闻。摺包　　

○庚辰。谕内阁。延煦奏、承审要案。请饬解人证一摺。热河已革生员张振元等。呈控官吏苛敛民财案内之已革刑部主事孙恩庆。著李元华派员解送热河。交延煦归案质讯。现月　　

○浙江巡抚杨昌浚奏。关卡并徵。必至税厘两绌。请将南北两新关。展缓开办。以纾民力而全饷源。从之。摺包　　

○以静海县挑筑杨芬港以下堤河工程。绅董出力。予都司衔曹开芬、石作玺、均加游击衔。摺包　　

○旌表未婚守节。江苏上元县贞孝女纪赵氏。摺包　　

○辛巳。谕内阁。巡视东城御史文保等奏。命案牵涉武弁。妄拏私拷请交部审办一摺。民人崔二受伤淹毙一案。牵涉武弁。妄拏拷讯亟应彻底根究。著交刑部研讯确情。按律办理。朝阳汛把总黄禄、王寿、著刑部一并传讯。现月　　

○壬午。谕内阁。给事中郭从矩奏。川厘淮课。得失利害。请饬部核议一摺。著户部议奏。现月　　

○癸未。总理各国事务衙门奏。议覆署湖广总督翁同爵奏。湖北宜昌应设税关监督一摺。伏查咸丰十一年十月。议覆湖广督臣官文。奏请汉口设关摺内。声请将该关。即由汉黄德道管理旋颁发江汉关监督滋防各等因在案。今该署督奏请将荆宜施道。移扎宜昌府城。监督宜昌关税务。兼办通商事件。并请饬部铸造关防。颁发钤用。核与汉黄德道兼管江汉关成案相符。应如所请办理。又查烟台会议条款。内开通商口岸。新添宜昌、芜湖、温州、北海、共四处。除北海一口。统由粤海关监督兼辖外其芜湖温州两处现已通商设关。应照宜昌成案。均以该管道员兼充监督。以归一律。并应移咨礼部。铸铜质关防各一颗。颁发芜湖、温州两关。以昭信守。惟该三关责任繁钜必得谙练税务之员。始堪胜任。拟请照同治三年本衙门奏准章程。嗣后遇有缺出。将保奖存记海关道各员。与京察记名人员。一体开单。请旨＜闲＞放。均从之。摺包　　

○秘鲁国新举卜喇陀为国主。呈递国书。摺包　　

○甲申。谕前科布多参赞大臣托伦布。以副都统候补。现月　　

○以太仆寺卿志和为通政使司通政使。朱签　　

○抚恤琉球国遭风难民如例。摺包　　

○乙酉。孝仪纯皇后忌辰。遣官祭裕陵。　　

○谕军机大臣等。英廉奏。请饬甘省拨兵换防等语。塔尔巴哈台。驻防官兵。向由甘肃调拨。现在道路疏通。自应仍由甘省拨往。以符旧制。著左宗棠派拨精壮兵五百名。配齐器械迅饬驰赴塔尔巴哈台以资换防将此谕令知之。现月　　

○上以祭社稷坛自是日始。斋戒三日。丙戌世祖章皇帝诞辰。遣官祭奉先殿。　　

○谕内阁。据冯子材奏称该提督于咸丰元年三月闲。被贼虏去十余日。即于四月初闲乘闲逃出投营效力并非久在贼中始行率众投诚伏读钦定剿平粤匪方略。有与贼目黄锦泗。同时投诚之语。连类奏报。情节不符。请饬更易等语。冯子材宣力有年。战功卓著。叠承恩眷。已极宠荣。惟当竭力图报。勉为名臣。以副朝廷委任之意。至该提督当月身陷贼中。旋即投出。业经周天爵等奏报。钦奉文宗显皇帝谕旨宣示。此次纂辑方略。复蒙穆宗毅皇帝钦定。岂得率行更易。所请著不准行。现月　　

○谕军机大臣等。善庆奏。萨拉齐厅属包头镇。设立收捐三局。原为供应军差。现在无差可应。已由该将军札饬该厅。将三局裁撤。惟该厅仅将车局帐目呈报。所开出款。诸多浮冒。其公行转运两局损项。均未禀报。希图隐匿。请饬根究等语。著鲍源深将该三局历年经手局员帐簿。提省详细根究。以重款项。至归化城所设车局。既据奏称该处路通军台。兼之省城往来各差。均须支应。即著暂缓裁撤。将此各谕令知之。现月　　

○署盛京将军荣厚等奏。永陵明堂前。草仓河身淤沙。照章挑穵。核估工价银两。报闻。朱批摺奏　　

○以卓胜军、及归绥各营、防剿出力。予归化城都统奎英、记名提督刘景芳、头品顶戴。提督金运昌等优叙。复已革守备刘佑职。余升叙加衔有差。摺包　　

○以积劳病故。予陕西右卫城守尉阿克叙。赏恤如例。摺包　　

○协修官王大钧恭纂　　

帮总纂官钱骏祥恭辑监修总裁世恭阅三月十五日正总裁那恭阅四月初三日专司藳本陆恭覆阅壬子五月初六日　　

徐恭阅六签五月初四日　　

荣恭阅一签闰六月初九日副总裁唐恭阅一签七月初二日　　

宗室宝恭阅九月十五日

　　

郭恭阅四月十五日　　

熙月日初校修改上卷伍拾签连玺恭校陈恭阅二签三月十七日覆校修改上卷拾陆签刘翼经详校宗室麒月日总校修改上卷肆拾陆签田智枚总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之四十七　　

