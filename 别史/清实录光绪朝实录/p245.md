<!-- { "loadSidebar": true } -->
○又谕、曾国荃奏、敬陈筹办情形。指定防军的饷一摺。前调提督宋庆一军。分扎营口。月饷仍由河南供给。并给出境加饷。旋又调刘维桢、郭宝昌、两军北来。均交曾国荃节制调遣。军行粮随。饷项最关紧要。各该军月饷。著李瀚章、彭祖贤、裕禄、涂宗瀛、饬令藩司照章支应。并将军火器械子药行粮赏犒。按月接济。勿令缺乏。至刘连捷告假回籍。尚未赴晋。曾国荃拟将该军酌拟一千人驻晋。由葆亨节制调遣。此外三千五百人交刘鸿年管带赴防。并另募一千五百人编列三营。操练成军。带往防所。其立营口粮饷需等项。由山西支领。刘连捷一军所需饷银军火。一切指定山西拨解。均著照所议办理。曾国荃部署就绪。务即迅速来京。并催令各军暨刘连捷赶紧驰到。以重防务。山西供给该军饷银。刻不容缓。毋任有顾彼失此之虞。将此由五百里谕知曾国荃、李瀚章、彭祖贤、裕禄、涂宗瀛、并传谕葆亨知之。　　

○以记名总兵王东发为云南普洱镇总兵官。现月　　

○调山西太原镇总兵张树屏署大同镇总兵官。大同镇总兵马升署太原镇总兵官。现月　　

○戊寅。慈安端裕康庆昭和庄敬皇太后万寿圣节。遣官祭太庙后殿。　　

○上率王以下文武大臣。诣慈寍门行庆贺礼。众官于午门外行礼。　　

○奉。慈安端裕康庆昭和庄敬皇太后慈禧端佑康颐昭豫庄诚皇太后幸。阅是楼。侍午膳。　　

○安徽巡抚裕禄奏、遵旨饬令总兵郭宝昌带队迅速赴防。报闻。随手摺

包

　　

○己卯。署四川总督丁宝桢奏、峨边夷匪出巢抢掠。派勇剿捕。并饬查马边夷支有无句结。得旨。著即饬令派出之员。确切查明。并令马边厅转饬该管土司。一并确查认真究办。毋任稍涉蒙混。随手摺包　　

○以整理盐务解清部款。赏四川盐茶道崧蕃二品顶戴。随手摺包　　

○庚辰。谕内阁。前因时事艰难。迭经谕令军机大臣。随时匡弼。力戒因循。乃近来各该大臣等。办事迟延。实难辞咎。著交各该衙门议处。现月　　

○辛巳。中元节。上诣奉先殿寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。惠陵。　　

○遣官祭端慧皇太子园寝。　　

○谕内阁。岑毓英奏、请饬催各省欠饷一摺。据称该省协饷。自光绪六年正月起至六月底止。收过四川月饷五万六千两。又春季部拨京款银三万一千五百两。春季抵捐协饷银一万两。湖北月饷银一万两。湖南月饷银一万二千两。江苏旧欠的饷银五万两。又月饷银一万二千两。江西协饷银三万八千两。浙江协饷银四万两。广东月饷银一万六千两。山东暨九江关本年尚未报解。福建则从未解到。共收银二十七万五千五百两。而常年兵饷仍未解分厘。请旨饬催等语。黔省用度艰窘。协款既已减成。各该省所拨饷银。自当竭力解济。著刘坤一、李瀚章、何璟、张树声、吴元炳、李文敏、谭钟麟、勒方锜、周恒祺、彭祖贤、李明墀、裕宽、迅将所欠黔省减成月饷。并指拨的饷。一律补解清款。四川既可照数筹济。著丁宝桢迅速解交。以后各省仍按月如数解黔。其江西、浙江、四川、广西、两淮各省关。奉拨黔省常年兵饷。并著丁宝桢等赶紧补解。毋再延宕。将此由五百里各谕令知之。现月　　

○又谕、岑毓英奏、遵查知府据实覆陈等语。贵州安顺府知府汪炳璈著开缺送部引见。现月　　

○协修官黎湛枝恭纂　　

帮总纂官王同愈恭辑监修总裁世恭阅一签五月二十六日正总裁那恭阅六月十四日专司藳本陆恭覆阅壬子十月十九日　　

徐恭阅九月十一日　　

荣月日副总裁唐月日　　

宗室宝恭阅六月初六日

　　

郭恭阅七月初二日　　

熙月日初校修改下卷拾壹签尚其源恭校陈恭阅三签八月二十八日覆校修改下卷伍签刘翼经详校宗室麒月日总校修改下卷拾叁签商衍鎏总校蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之一百十六　　

光绪六年。庚辰。七月。壬午。谕军机大臣等、岐元奏、请调记名总兵聂桂林、邓启元、差委等语。奉省现在筹备边防。整顿营伍。需员孔亟。著李鸿章饬令聂桂林、邓启元、迅赴奉天。听候差委。将此谕令知之。洋务　　

○又谕。岐元奏、请调江南候补副将耿凤鸣差委等语。奉省现在筹备边防。整顿营伍需员孔亟。著刘坤一饬令耿凤鸣迅赴奉天听候差委。将此谕令知之。洋务　　

○又谕。岐元奏、请饬筹拨来福洋步枪三千杆。洋马枪一千杆。均带佩带全分。后膛快枪一千杆。带子一百万出。五百斤独门炮十尊。每炮带合膛炸炮子二百出。并带木信炮车等语。著神机营照数发给。洋务　　

○盛京将军岐元奏、毅军仍驻扎锦州。俟曾国荃到防后。酌度布置。又奏、遣撤古北口步队回直。并报闻。　　

○广州将军长善等奏、旗营请添练洋枪兵队。从之。随手摺包　　

○以通政使司副使怀塔布为太常寺卿。现月　　

○癸未。文宗显皇帝忌辰。上诣奉先殿寿皇殿行礼遣官祭定陵。内记　　

○谕内阁。前据岑毓英奏、贵州安义镇总兵周寿昌久未到任。当经谕令李鸿章查明该总兵能否赴任。即行具奏。兹据奏称周寿昌现在江南管带防营。一时乏人接替等语。周寿昌著准其暂缓赴任。所有安义镇总兵篆务。仍著岑毓英派员署理。现月　　

○吉林将军铭安等奏、在三姓地方起练马步各营。以固江防。得旨、即著铭安、吴大澂、将练军筹防事宜。妥速办理。以期有备无患。不得稍涉疏虞。　　

○直隶总督李鸿章奏、请饬前船政大臣光禄寺卿吴赞诚、在津筹办水师学堂练船事宜。从之。随手摺包　　

○江苏巡抚吴元炳奏、扬州风灾情形。得旨即著督饬地方官将被灾穷民。妥为抚恤。毋任失所。　　

○两广总督张树声等奏、部议筹备饷需各条。据实覆陈。下部知之。　　

○以倡捐谷石廒房。予江苏在籍县丞周彬奖叙如例。　　

○以藐视营规。革直隶副将左世柏职。　　

○以亏空正杂各款。革直隶任邱县知县郭会昌、候补知县曹壬泰、连有、候补同知耆龄、丁忧同知常升、降补知县刘荣职。并勒追。　　

○予故山东沂州协副将郝上庠、于直隶沙河县原籍建立专祠。从总督李鸿章请也。随手摺包　　

○甲申。谕内阁。此次达赖喇嘛坐床。除业经颁给敕书赏件外。著丁宝桢于司库内提银一万两。派员送至西藏。交色楞额给领。现月　　

○谕军机大臣等。谭钟麟奏、浙省现办海防。募练兵勇。必得威望素著之员统辖。俾相联络。请饬前浙江提督黄少春迅速来浙。办理防务等语。黄少春前准开缺养亲。现在浙省防务紧要。著李明墀传知该提督迅速启程赴浙。办理防务。毋稍迟延。将此谕令知之。洋务　　

○陕甘总督左宗棠奏、丁忧提督萧迎祥。请准留营。又奏、丁忧提督孙寿昶请暂留营。又奏、已革总兵杨德俊。请饬部注销不准投效字□□羕。俱允之。随手摺包　　

○乙酉。总理各国事务衙门奏、遵覆日本商务。并购防海新论。日本废置琉球一事。现正与该国使臣晤商。张之洞所称商务。日本是否欲图藉此抵制。该使臣尚未露及。防海新论。现遵旨先行分寄东三省。并拟知照南洋大臣。分行沿海督抚。转发诸将领讲求。报闻。　　

○又奏、德国条约。改期互换。报闻。随手摺包　　

○以回疆底定。追予伊犁等城阵亡殉难员弁正白旗骁骑校格珲德等优恤。随手摺包　　

○丙戌。谕内阁。洗马周德润奏、近今外宦。习尚浮华。广东尤甚。派差委缺。竞事钻营。州县致送上司规礼。习为故常。上亏国帑。下朘民生。流弊多年。积重难返。他省恐亦不免。请饬各该督抚认真禁革等语。各省吏治。全在封疆大吏。洁己率属。崇实黜浮。尽心民事。以期地方日有起色。前叠次谕令各督抚严革陋规。兹据该洗马所奏广东积习情形。殊于吏治大有关系。著张树声、裕宽、破除情面。严行禁革。考察属员贤否。分别举劾。并著各省督抚。懔遵前旨。廉隅自励。察吏安民。用副朝廷孜孜求治至意。

现月

　　

○谕军机大臣等。洗马周德润奏、请速筹战守以备不虞一摺。据称近闻天津淮军。将骄卒惰。素耽安逸。骤当大敌。恐虞溃散等语。天津防务。叠经谕令李鸿章实力整顿。现当事机紧要。尤应加意筹防。若纪律不严。临事岂能得力。著该督明立赏罚。督饬各营。认真操练。精益求精。如有不遵约束之员。即著随时严办。毋稍瞻徇。至所称平原空阔地方。宜掘地作营。以避枪炮等语。是否可行。著李鸿章酌度办理。原摺著摘钞给阅看。将此谕令知之。洋务　　

○丁亥。谕内阁。春福等奏、乌里雅苏台、前借塔尔巴哈台饷银六千两。已筹措银一千九百八十七两零。解塔归款。下欠银四千十二两零。应由乌鲁木齐前借乌里雅苏台货银、就近如数拨还塔城。此款前经乌鲁木齐都统奏请由山西拨补。现在塔城催饷甚急。请饬拨解等语。著葆亨即在应拨乌鲁木齐饷银内、先行划拨银四千十二两三钱三分三厘。迅速解至绥远城。转解乌里雅苏台毋稍延缓。现月　　

○又谕。何璟等奏。剿除漏网匪徒一摺。福建台湾府匪徒刘参根。以漏网余孽。潜匿多年。辄又纠众滋扰。本年五月闲。经台湾镇总兵吴元亮等派兵往捕。胆敢率众抗拒。各兵勇奋力合剿。拏获正法。余匪一律歼除。办理尚为妥速。所有在事出力各员。准其择尤保奖。毋许冒滥。现月　　

○谕军机大臣等。御史萧韶奏、奉省海防。宜派兵扼要填扎一摺。宋庆一军。前有旨归曾国荃节制调遣。并谕令该抚俟到防后。与李鸿章、岐元、会商布置。兹据该御史奏称。营口为盛京门户。较金复各口尤为紧要。须有大支劲旅扼扎等语。著岐元酌度情形。将宋庆一军。或全行移扎营口。或分拨数营前往。即行妥筹办理。该将军仍随时与李鸿章、曾国荃、斟酌机宜。会商调度。曾国荃计已启程。著即迅速来京。并催令刘连捷暨各军依限到防。毋稍延缓。将此由五百里各密谕知之。寻岐元奏、遵筹海防。分营扼扎。拟令毅军先分四营。即往金州扼要再分三营往盖平。余三营暂留锦州。俟曾国荃到防。仍移扎熊岳。至东西两路紧要口岸。俟刘连捷等到防。函商曾国荃酌量匀拨分扎。得旨、据奏分拨毅军扼要情形。尚属周妥。仍著岐元、随时会商李鸿章、曾国荃、严密布置。以备不虞。　　

