<!-- { "loadSidebar": true } -->
○又谕、朕钦奉懿旨。本年六旬万寿所有喇嘛等来京祝嘏。自应一体恩施。土观呼图克图、著赏用黄缰阿嘉呼图克图、著在紫禁城内乘车。并赏给智聪名号敏珠尔呼图克图、那兰呼图克图、达清倭索尔、均著赏用紫缰。赍札木布札萨克达喇嘛罗布桑巴尔昭尔、著坐绿围车。赶卓尔巴诺们汗呼毕拉罕桑斋札布、著在紫禁城内骑马。明发　　

○谕军机大臣等、荣禄等奏、分拨营兵驻扎巡缉一摺。据称刻下军事方殷。拟于五营练兵内。分拨二千五百名。派五营将官各带五百名。于本营所属附近一带地方。扼要驻扎。认真防范等语。即著照所请行。该统领等务当督饬派出将官。实心经理。随时分段盘诘奸宄。巡逻地面。毋得有名无实。仍不时派员密查。如有空误疏懈。立即从严参办。至所称此项操兵所得口分。不足以资糊口。著每月每名赏给口分银二两。由户部按月照数发给。以示体恤俟军务平定。即行停止。洋务　　

○又谕、孙家鼐等奏、兵差苦累。请拨用款。并请饬部刊发报销册式一摺。据称近来各州县运送军火等项。差务络绎。直隶从前办理军务。遇有兵差过境。由司酌核各该州县需用若干。先发数成以便垫办。刻下军事方殷。拟请循照办理。并请饬发军需报销册式。以期速日核销等语。著李鸿章即饬藩司酌拨银一二万两。解交顺天府存储以资应用。并著户部即将军需报销册式。刊发通行。免至将来款目轇轕。另摺奏、通州铺团。业经开办昌平所属三河等五县。派兵会哨。并拟添募营兵。请拨经费等语。著户部按月拨给一千两。交孙家鼐等分拨应用。原摺著分别钞给户部李鸿章阅看。将此各谕令知之。洋务　　

○又谕、有人奏、倭军半系叶志超、卫汝贵等、溃散之卒。有记名提督龙殿扬之侄龙稚梅为之分统。龙殿扬屡经弹劾。罪恶昭著。李鸿章犹任以召募。深恐贻患将来。又汇丰银行买办道员吴懋鼎、以米八千包接济倭军。并偕倭人往绘北海关海里。吴懋鼎系铁路总办。举铁路以畀倭。亦在意计之内各等语。著李鸿章按照所参各节。密查覆奏。不得稍涉徇隐。将此谕令知之。洋务　　

○又谕、顺天府奏、桂祥等派员赴部请领十月分饷银三万两。派出员弁兵丁六十三员名。地方苦累。小民不免怨咨等语。该营请领饷银仅三万两。何以派至六十三员名之多。著桂祥等严申纪律。嗣后无论何项差务。均不准多派员弁。致滋扰累。将此谕令知之。洋务　　

○又谕、电寄刘坤一、郭宝昌向来带兵得力。闻其现在江南统带卓胜两军。刻下畿辅防务万紧。著刘坤一即饬刻提督带领所部。迅速北上。以备调遣。勿稍迟延。电寄　　

○又谕、电寄邓华熙、魏光焘已由清江启行。著邓华熙催令迅速北上。毋得延误。电寄　　

○又谕、电寄张之洞、前谕来京陛见。日久未接覆电。著迅速启程北上。毋稍延缓电寄　　

○又谕、电寄德馨、电奏已悉。所有申道发。曹文元所部各营。即饬令迅速北上。勿稍迟延。电寄　　

○又谕、电寄张煦等、现在倭寇扰及奉境。畿疆吃紧。兵力尚形不足。著张煦、李秉衡鹿传霖、刘树堂挑选劲旅数千。派令得力将领。统带入卫。切勿延缓电寄　　

○步军统领荣禄等奏、五营器械不齐。请由神机营匀拨。得旨、著神机营酌量与田在田借领之枪械。一体匀拨。洋务　　

○以洋员汉纳根献策御倭。赏银一千两。　　

○戊申。谕内阁、现在畿辅大兵云集。著派恭亲王督办军务。所有各路统兵大员。均归节制。如有不遵号令者。即以军法从事。庆亲王奕劻。著帮办军务。翁同和、李鸿藻、荣禄、长麟、并著会同商办。洋务　　

○又谕、甯夏镇总兵卫汝贵、统带盛军。临敌退缩。以致全军溃败。并有克扣军饷。纵令兵勇。沿途抢掠情事。卫汝贵著革职拏问。交刑部治罪。海军提督丁汝昌统带战舰。不能得力。所有交部议叙之案。著即撤销。洋务　　

○谕军机大臣等、著派恭亲王、庆亲王奕劻、户部尚书翁同和、礼部尚书李鸿藻、步军统领荣禄、右翼总兵礼部左侍郎长麟、办理巡防事宜。洋务　　

○又谕、著派兵部尚书敬信、工部尚书怀塔布、礼部右侍郎李文田、工部左侍郎汪鸣銮、会同五城御史办理团防事宜。

洋务

　　

○又谕、胡燏棻著驻津办理粮台。准其专摺奏事。所有召勇教练事宜。著胡燏棻、汉纳根、会同办理。洋务　　

○又谕、电寄李鸿章、宋庆军棉衣缺乏。著迅饬周馥等赶紧备办。送往应用。电寄　　

○又谕、电寄张之洞、据电奏、瑞生洋行有比国连珠小毛瑟枪一万枝。共价六十七万两。著张之洞电饬刘麒祥与洋行即行定购。所需价银。由户部筹拨。其奥枪八千枝。如未售去。著一并定购。电寄　　

○又谕、电寄李秉衡、现在旅顺后路。防务吃紧。著即派夏辛酉统带驻扎登州之嵩武四营。即日渡海前往。毋许刻迟。登州防营。著该抚另行调派。　　

○命两江总督刘坤一来京陛见。以湖广总督张之洞署两江总督。湖北巡抚谭继洵护理湖广总督。　　

○己酉。仁宗睿皇帝诞辰。遣官祭奉先殿。　　

○谕内阁、朕钦奉慈禧端佑康颐昭豫庄诚寿恭钦献崇熙皇太后懿旨。翁同和。李鸿藻。刚毅。均著补授军机大臣。现月　　

○谕军机大臣等、禁门重地。理宜严肃。现逢庆典。出入人数众多。著前锋统领。护军统领。督饬各门直班官兵。严密稽查。毋许闲杂人等、任意混入。以肃门禁。现月　　

○又谕、西华门外北长街一带。近日闲杂人等。拥挤游观。仍复不少。著步军统领衙门。严行禁止。并认真稽查保甲。不准铺户容留闲人。以昭严肃。现月　　

○又谕、朕钦奉懿旨。总税务司赫德。当差有年。深资得力。兹逢庆典推恩。伊子承光、著赏给三品顶戴。以示优异。

现月

　　

○又谕、朕钦奉懿旨著添派左翼总兵工部右侍郎英年。办理巡防事宜。洋务　　

○又谕、朕钦奉懿旨宋庆军营。棉衣缺乏。著海军衙门赶制棉衣五千件。迅速解往。由宋庆颁给军士应用。以示恤洋务　　

○又谕、电寄李鸿章、现在倭氛逼近金州。旅顺后路危急。船隝要地。亟应尽力保护。李鸿章专任海军。不得以金复非直隶辖境。稍存诿卸。著悉心筹画。再行调拨就近海防兵勇前往援应。与姜桂题等各军。竭力固守。毋得畏难推诿。致干咎戾。　　

○又谕、电寄李鸿章、程之伟一军。前经降旨留于金州会同连顺、徐邦道、赵怀业等、会力防剿。现在倭氛已逼金州。而程之伟行抵何处。杳无信息。并蒋尚钧出关以后。亦无到防之信。殊深愤闷。著李鸿章迅饬沿途电局。并地方官设法探明。催令星夜各赴防所。傥查有畏葸玩延情弊。即按军律惩办。毋得稍涉徇纵。电寄　　

○又谕、电寄宋庆、据电奏、倭骑已过凤凰城城西北之四台子。现派盛军驻草河口。毅军驻连山关。皆扼贼赴大高岭之要路等语。著随时探明贼踪。尽力扼守。毋稍疏懈。刘世俊到防后。派在何处守御。蒋尚钧出关后。行抵何处。未据奏报。并著派人迎探迅催赴防傥查有别项情弊。即著严参惩办。昨已降旨将卫汝贵革职拏问。交刑部治罪。著宋庆即派员押解来京。毋任逗遛。电寄　　

○又谕、电寄李瀚章、近闻广东有拖罟渔船。人极勇往。本船各有炮械。惯习波涛。可直赴日本为捣穴之计。著李瀚章传谕郑绍忠派员设法召募三四十只。给以行粮。即令迅赴长崎横滨神户三岛。攻其不备。傥能扰其口岸。毁台斩级。报明后立予重赏。如有夺获敌人货财物件。即行赏给。并先与计明船价。傥被敌人饬毁。即照数给还。现在倭以全力并赴前敌。国内定必空虚。亟宜用釜底抽薪之策。此事郑绍忠当能力任。著李瀚章悉心筹办。即行密电奏闻。电寄　　

○办理山海关防务镶白旗汉军都统桂祥等奏、请拨察哈尔马队饷乾银两。并筹办枪械。以重操防下所司议。摺包　　

○以记名提督牛师韩为甘肃甯夏镇总兵官。现月　　

○予积劳病故。台湾统领沪尾防军提督衔总兵王芝生照军营立功后病故例优恤。摺包　　

○赏朝鲜使臣筵燕。赐朝鲜王妃缎疋。早事　　

○庚戌。谕内阁、翰林院奏、京员呈请投效。据情代奏各一摺。编修陈嘉言、曾广钧均著交吴大澂差遣委用。升任侍读王荣商、著毋庸发往。洋务　　

○又谕刚毅现已补授军机大臣。著开广东巡抚之缺。以侍郎候补。现月　　

○谕军机大臣等、志锐奏、京北空虚。宜令热河各府以及张独多三厅。速办乡团。并稔知八沟一带猎户极多。火枪无不熟习。拟召募十营。愿效驰驱等语志锐著准其前往热河召募十营。迅练成军。以备缓急。至所称各府厅举行乡团之处。著志锐驰抵热河后。商同热河都统查酌情形奏明办理将此谕令知之。洋务　　

○又谕、前有人奏、天津军械所委员张士珩盗卖军火各节。当交王文锦确切查明。现尚未据覆奏。兹又有人奏称、张世珩总理天津军械局。去年购洋枪四万杆。费银数十万两。每万两实用三千。倭人又以重价将洋枪尽行购去等语。著王文锦归入前安案。一并确查。据实具奏。毋稍徇隐。原片著摘钞给与阅看。将此谕令知之。洋务　　

○又谕、有人奏、湖北提督吴凤柱在芦台拔营时。所带马队四百五十名。每日人马抵给饷一百二十文。当时兵丁即溃去百数十名。请饬查办等语。现当军务吃紧之时。必须士饱马腾。方能用命。该营饷章究竟如何开放。有无克扣情事。著吴大澂确切查明具奏。毋稍徇隐。将此谕令知之。寻吴大澂奏查明湖北马队饷章。本属不敷。吴凤柱并无克扣情事。拟请加给饷乾银两。下部知之。洋务摺包　　

○又谕、电寄张之洞、据电奏拟召勇六营。驻岳州训练以备征调。并请饬湖南于部章捐借项下。筹措饷需。如有不敷。由户部拨给。均著照所请行。电寄　　

○又谕电寄唐仁廉、据电奏召募勇营。请由户部先发银六万两。又拟购义国步枪一万枝。连子药共价银四十万两。均著照所请行。其运费保险一切。来电未经声叙。著户部查核办理。电寄　　

○又谕、电寄长顺、据奏奉军应需枪弹。实难赶造接济等语。奉天各军。需用枪弹甚急。著长顺催提所购物料。到后即饬赶紧制造。分拨奉省应用。毋许推诿。电寄　　

○又谕、电寄李秉衡、电已悉。现在旅顺防务。万分吃紧登州尚非敌锋所指。尽可移缓就急。何得专顾一隅。致滋贻误。著懔遵前旨。饬夏辛酉统带四营。即日拔队前往。不准刻延。其登州防营。著于入卫兵内截留四营填扎。电寄　　

