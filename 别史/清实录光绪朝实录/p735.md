<!-- { "loadSidebar": true } -->
○又谕、绵宜奏、因染时疫触发陈疴请假回旗调理一摺。绵宜著赏假三个月。准其回旗调理。　　

○谕军机大臣等、翰林院侍读学士徐致靖奏、顺天等处被灾。请饬广筹赈捐一摺。著户部顺天府会商妥议具奏。现月　　

○又谕、电寄长顺、电悉。该将军现已启程。著将所调防军各营队。迅催进发。奉天省城待援甚急。长顺务即星夜前进。不得稍涉延缓。电寄　　

○又谕、电寄增祺、长顺奏、请精练黑龙江马队。以备缓急一摺。著增祺于该省各城甲兵内。择其年力精壮。打枪最准者二三千名。并豫选得力管带官。以备调遣。电寄　　

○又谕、电寄裕禄、电悉。现在旅顺告警。内海各口防务。处处吃紧。吴大澂、陈湜、等军。断难抽调。本日已电谕长顺迅带吉林兵队。星速前赴奉省协防矣。电寄　　

○又谕、电寄杨儒、闻倭人向美国购铁舰四只。价一千一百万圆。有无其事。著杨儒探明电覆。电寄　　

○又谕、电寄廖寿丰、电已悉。刘祥胜著准其暂缓陛见。

电寄

　　

○礼部右侍郎李文田奏、查估西直等门城墙工程。依议行。　　

○神机营奏请拨部款以备军火。依议行。摺包　　

○吏部奏请派部院堂官协办步军统领衙门刑名事务。得旨、著毋庸添派。摺包　　

○吉林将军长顺奏、请调已革布政使衔西甯道舒之翰来营差委。得旨、舒之翰获咎情节较重。所请著不准行。摺包　　

○又奏、防军薪水向较练军为优。此次两军同奉旨赴奉助剿。未便显分厚薄。练军薪水。请暂照防军开支。以鼓士气。如所请行。摺包　　

○直隶总督李鸿章奏、津防续募芦勇千人。分编两营。所有营制饷章。及劝捐给奖各事宜。均照原案办理。下所司知之。摺包　　

○江西巡抚德馨奏、江西本年冬漕。仍难起运本色。请循旧折徵。以纾民力。如所请行。　　

○安徽巡抚福润奏、现届冬防。分拨营队镇压。应阅各营伍。请缓至来春举行。允之。摺包　　

○山东巡抚李秉衡奏、曹州镇总兵王连三遵旨带队北上。酌拨马队粮饷军火。并委员署理镇协各篆。下部知之。摺包　　

○命头品顶戴湖北布政使王之春前往俄国赍书唁贺。洋务　　

○命甘肃提督李培荣暂行留京。交督办军务处差遣。洋务　　

○以湖北按察使陈宝箴为直隶布政使。现月　　

○赏前署察哈尔领队大臣德克津布副都统衔。为锡伯营领队大臣。明发协修官陈云诰恭纂　　

帮总纂官程棫林恭辑监修总裁世恭阅十二签正月十一日正总裁那月日专司藳本陆恭覆阅癸丑八月十四日　　

徐月日　　

荣月日副总裁唐月日　　

宗室宝恭阅一签五月十九日

　　

陈恭阅五签又二签三月二十四日　　

熙月日　　

郭恭阅六月十二日　　

宗室麒月日
大清德宗同天崇运大中至正经文纬武仁孝睿智端俭宽勤景皇帝实录卷之三百五十二　　

光绪二十年。甲午。十月。己未。谕内阁、前经谕令各衙门堂官。逐日进署办事。不准懈怠。现在时事孔棘。各该衙门堂官。尤当力振因循。常川进署。督率司员将应办各事。悉心经画。不得稍有玩愒。用副朕勤求治理至意。现月　　

○谕军机大臣等、有人奏、金州失守。该处防营各将士。果有临阵捐躯者。自宜优加奖恤。傥系不战而溃。尤宜立予正法。请饬查明核办等语。著裕禄迅即查明金州失事情形。据实覆奏。不准稍涉蒙混。将此谕令知之。洋务　　

○又谕、有人奏、军兴以来。呈请军营投效者几于无日无之。诚恐到营各员。并无一长可考。祇图哺啜。妄希保举。请饬严核等语。著李鸿章、定安、裕禄、长顺、依克唐阿、宋庆、吴大澂、将投效人员。逐一察看。傥才具平庸。无禆军务。即行遣回。以节虚糜而杜冒滥。将此各谕令知之。洋务　　

○又谕、有人奏、前月底天津有戈什哈押船户运米两船。将赴海口。船户悄将米包拆开。俱是火药。惟面上数包是米。船户赴关道首告。查验果然。并有督署图记。关道即赴督署禀陈。至今尚无发落等语。如果实有其事。自难掩人耳目。著李鸿章据实具奏。不准稍有徇隐。将此谕令知之。寻李鸿章奏、遵饬关道及新关税务司认真查访实无戈什哈押船运米赴海口。被船户拆见火药情事。报闻。摺包　　

○又谕、琅威理前在北洋训练海军。颇著成效。自该员请假回国后。渐就废弛。以致本年战事未能得力。亟应力加整顿。著总税务司赫德传谕琅威理迅即来华。以备任使。此外堪胜管带驾驶各洋员。并著琅威理悉心选募。酌带前来。切勿迟缓。洋务　　

○又谕、汪鸣銮差务较繁。著改派刑部左侍郎李端棻办理团防事宜。洋务　　

○又谕、电寄李鸿章、电悉。章高元八营。著即由登州乘轮赴营口。会合宋庆进剿。据称旅顺可以暂支。惟前电有各炮台防守可支半月。惟乏粮等语。究应如何馈运接济。著李鸿章设法迅速办理。切勿饰词敷衍。致滋贻误。电寄　　

○又谕、电寄张之洞、电悉。陈凤楼既须留防徐州。即著张庸来京。其马队亦不必另行调拨。电寄　　

○以福建盐法道龙锡庆为湖北按察使。现月　　

○庚申。上奉慈禧端佑康颐昭豫庄诚寿恭钦献崇熙皇太后驻跸西苑。　　

○诣仪鸾殿问皇太后安。至壬申皆如之。　　

○谕军机大臣等、前因天津军械所委员张士珩、叠次被人奏参。盗卖军火。得银数十万两。先后谕令王文锦确查具奏。兹据奏称、张士珩管理军械所。约六七年。伊由何时盗卖。平日尚无闻知。军兴以来。始行败露。闻所卖军械。多被倭人买去。众口一词。盗卖属实。闻张士珩携眷而去。前往江南省城隐匿等语。此案情节甚重。既经王文锦访查属实。亟应查拏根究。该员或隐匿江南。或潜回安省。皆未可定。著张之洞、福润、将张士珩设法密速查拏。毋任远扬。一经拏获到案。即行奏明请旨。原摺均著钞给阅看。将此谕令知之。洋务　　

○又谕、电寄李鸿章、本日据聂士成等电称子粮难继。李鸿章已饬局速运惟昨因旅顺乏粮。谕李鸿章设法接济。究竟如何办理。旅顺势孤援绝。然尚有二十余营。专待宋军北来。如能前后合攻。尚可奏夹击之效。宋庆此时行抵何处。李鸿章应赶紧探明。傥宋军业经开仗。应设法知照姜桂题等军。由前路进攻。各军处此危地。舍拚死力战。更无他法。务当激励将士。悬重赏。募勇敢。能与宋庆约期并举。使彼腹背受敌。尤为得策。著李鸿章悉心筹画。乘旅顺尚无挫失之时。急速定计。是为至要。宋庆消息。即日覆奏电寄　　

○又谕、电寄李鸿章、吴大澂电称、据李鸿章电覆、粤东叠解炮位。分拨各营。仅存车炮四尊。又八十尊身重子少等语。前旨令李鸿章查明现存炮位若干。何以并无覆奏。此项拨给吴大澂之炮。又因子少难用。能否赶造合膛炮子。俾利器不致虚掷。仍著李鸿章迅筹电覆。电寄　　

○又谕、电寄裕禄、据电奏、十四十五等日。聂士成、吕本元等、接仗情形。该防营兵力不敷。若遇大股。难以抵御。本日据伊克唐阿电称、现又移扎宽甸。该将军自统兵以来。辗转避就于无贼处所。退怯情形。显而易见。著裕禄飞饬该将军迅统所部。至大高岭一带。与聂士成、吕本元等军。互相救应。合力防剿。傥再藉词迁延。定必重治其罪。长顺已报启程。仍著裕禄传旨迅速迎提。毋任延缓。电寄　　

○又谕、电寄李秉衡、记名总兵黄金德现带济字营勇。著李秉衡传谕该员酌带三四营迅速北上。归李培荣调遣。电寄　　

○又谕、电寄许景澄、电悉。俄主殡期。著许景澄往送。电寄　　

○辛酉。谕内阁、吏部奏、遵议处分一摺。督办云南矿务唐炯著革去巡抚衔。加恩赏给三品顶戴。仍留云南督办矿务。四川候补道夏旹著即革职。四川总督刘秉璋著降三级留任。不准抵销。现月　　

○谕军机大臣等、此次慈禧端佑康颐昭豫庄诚寿恭钦献崇熙皇太后庆典礼成。所有执如意跟随金辇之庆亲王奕劻、著赏给玉如意一柄。带嗉貂褂一件。前引之端郡王载漪、贝勒载濂、载滢贝子溥伦、带豹尾枪之总管内务府大臣立山、著各赏给大缎二疋。镇国公载泽、辅国公载澜、镇国将军载瀛、载津、载振、溥僎、溥侗、副都统奕功、著各赏给大缎一疋。现月　　

○又谕、此次庆典礼成。所有执如意侍卫振格、盛桂、连贵、富拉敏泰、忠山、保林、普龄、连泰、桂成、福春、偏吉侍卫印格、续连、乌林、恒安、存凯、赵学之、善贵、福常、富保、荣耀、执提炉侍卫常安、庆山、嵩昆、松年、霈泽、绳格、玉祺、伊拉哈春、志龄、祥麟、吉寿、荣恩、春林、富山、奎林、文炳、那逊、诚格、勒存佑、阿林布、恒通、荣斌、常福、英钰、群魁、德启、札克当阿、瑞升、炎森、双隆、德安、托克托欢、景春、成志、著各赏给吉一疋。现月　　

○又谕、本月初二日十七日恭请慈禧端佑康颐昭豫庄诚寿恭钦献崇熙皇太后金辇校尉。著加恩每人各赏给一两重银锞二个。提炉华盖及龙舆法驾持役校尉。著每人赏给一两重银锞一个。由广储司给发。现月　　

○又谕、本月恭逢慈禧端佑康颐昭豫庄诚寿恭钦献崇熙皇太后六旬万寿。各国使臣赍递庆贺国书。和好益敦。雍容成礼。朕心实深欣悦。所有俄国使臣喀希呢。英国使臣欧格讷、著各颁给大卷江二疋。大卷库缎二疋。瓷器二件。荷包一匣。美国使臣田贝、德国使臣绅珂、法国使臣施阿兰、瑞国使臣柏固、义国使臣巴尔迪、均著颁给二等第一宝星。比国使臣陆弥业、日国署使臣梁威理、和国使臣费果荪、均著颁给二等第二宝星。以示优待。洋务　　

○又谕、翰林院代奏、编修傅世炜条陈。请于通州办理团练。酌拨银米一摺。著顺天府会同户部议奏。现

月

　　

○又谕、前据侍郎志锐奏、热河各府厅举办乡团。当谕令该侍郎驰往热河。商同该都统查酌情形。奏明办理。著崇礼于到任后。将团练事宜。与庆裕、志锐悉心筹办。妥定章程。俟一切商有头绪。庆裕再行来京陛见。洋务　　

