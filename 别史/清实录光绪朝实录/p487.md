<!-- { "loadSidebar": true } -->
○庚申。谕军机大臣等。电寄邓承修等。漾电均悉前电谕先勘原界。再商改正原因北圻未靖。春深瘴起。彼必自退然后以秋末续议为结束。彼自无从藉口。乃该大臣等。不能体会此意。空言争执。迄无成说。至此次仍有我之改正。必以淇汛艽崶牧马先安为断等语。若果从此罢议。彼必以违约为口实。豫留后日争端。办法殊属非是。著邓承修等即行知照浦使。狄所允商。伊既翻悔不认。则遵旨先勘原界之议。更不可缓即约彼迅速会同履勘。所争新界。暂置不论。如彼因瘴生求去。则我仍是照约结束。彼更何词可藉。该大臣等办理此事。务存远大之识。切勿见小拘执。致误大局慎之。电寄　　

○科布多参赞大臣沙克都林札布等。奏请将科城三衙门续设各缺酌留帮办章京二缺。裁减笔帖式三缺。又奏。裁减科城额设满营换防官兵。以符旧制均下部知之摺包　　

○两广总督张之洞。因病恳请开缺调理。得旨著赏假一月。毋庸开缺。摺包辛酉。以神灵显应。颁直隶承德府郡街城隍庙扁额曰檀城保障。龙王庙扁额。曰泽敷饶乐现月　　

○山东巡抚陈士杰奏。衍圣公住宅不戒于火。延烧楼房情形。报闻摺包　　

○以太常寺卿胡瑞澜为大理寺卿。朱签以捕务废弛。降署山东海丰县知县徐玉山为教职革把总孙毓和职。摺包　　

○予故镶红旗满洲都统富勒浑泰恤典如例。现月　　

○缓徵江西南昌新建进贤清江。新淦新喻峡江庐陵永新。万安安福鄱阳余干。万年。星子都昌。建昌安义。德化。德安瑞昌。湖口彭泽吉水。永丰泰和。东乡。乐平。浮梁德兴。兴国。三十一州县。并莲花厅南九二卫被水被旱各图甲屯庄新旧钱粮漕米地租杂课有差。现月　　

○壬戌。谕军机大臣等有人奏。江苏地方。裁勇散而为盗。苏常各属。抢案叠出。并有伤人放火之事。省城外万年桥钱铺被劫一案。即系抚标之兵。句结私枭游勇所致等语。匪徒句结官兵。肆行抢掠。殊属目无法纪。亟应严拏重惩。即著曾国荃。卫荣光。查照所奏。饬属迅将各案。讯明惩办。并随时缉捕盗匪。毋任养痈贻患。以靖闾阎。原片著钞给阅看。将此各谕令知之。寻曾国荃等奏。查明吴县万年桥钱店被劫。系游勇盐枭所为。并无抚标官兵句结情事。苏常各属。游勇枭匪肆扰。破获者居多。惟常熟县北高泾地方王国琨被劫一案。迄未弋获。请将常熟县知县钱保衡。先行交部议处。勒限严缉。得旨。即著督饬各该地方文武员弁。整顿缉捕。以靖闾阎。钱保衡著先行交部议处。仍勒限严缉赃盗。务获惩办。摺包　　

○又谕。有人奏。江苏候补道李庆云。夤缘差使。贪鄙性成请饬查办等语。著曾国荃卫荣光按照所参各节。确切查明。据实具奏毋稍徇隐原片均著钞给阅看。将此各谕令知之寻奏。查明候补道李庆云被参各节。均无其事报闻现月　　

○又谕。电寄邓承修等。二十六日已电谕邓承修等。仍约会法使履勘原界。所争新界。暂置不论。谅可奉到。法人于此事。极愿速了。机不可失。著邓承修等。迅遵前旨。催其会勘。不准稍涉延宕。傥彼因瘴求去。议立草约。必须声明两国。因春深瘴起。商允秋后再勘。以免别滋藉口。均勿固执己见。贻误大局自干重咎。并将商办情形。即日电闻电寄　　

○调正白旗汉军副都统巴克坦布为镶红旗满洲副都统。以工部右侍郎清安为正白旗汉军副都统。明发　　

○以剿办浙江台州匪徒出力。予浙江记名总兵张正标等升叙加衔有差。摺包　　

○予积劳病故浙江同知陈恩受等。及御贼被戕。浙江文生徐起熊议恤如例。摺包　　

○旌表节烈妇女湖南刘李氏等十口摺包　　

○旌表贞烈妇女江苏王陈氏。李储氏吕费氏刘魏氏。及节妇马赵氏摺包　　

○蠲缓浙江海沙杜渎钱清西兴。芦沥长亭。横浦浦东八场。被灾歉收灶荡新旧灶课有差。现月　　

○癸亥。孝仪纯皇后忌辰。遣官祭裕陵。　　

○甲子。世祖章皇帝诞辰。遣官祭奉先殿。　　

○谕内阁。朕恭奉慈禧端佑康颐昭豫庄诚皇太后祗谒东陵。业经降旨。于三月初七日还宫。所有本年会试。应行听宣之考官等。著改于三月初八日听宣入闱。应试士子。著于初十日点名入场。其余一切事宜。仍著该部查照定例办理。现月　　

○山西巡抚刚毅奏河东三省鹾务。引滞商疲请将壬午纲未销积引。援案分年带徵。以纾商困。如所请行。摺包　　

○协修官舒伟俊恭纂　　

帮总纂官王荣商恭辑监修总裁世恭阅五月十一日正总裁那月日专司藳本陆恭覆阅癸丑四月初二日　　

徐月日　　

荣月日副总裁唐月日　　

宗室宝恭阅一签九月初五日

　　

陈恭阅一签三月初五日　　

熙月日　　

郭恭阅十月二十日　　

宗室麒月日蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之二百二十五　　

光绪十二年。丙戌。三月。甲午朔。上诣慈禧端佑康颐昭豫庄诚皇太后行宫问安。至还宫皆如之。记注　　

○谕内阁、额勒和布、阎敬铭、张之万、许庚身、孙毓汶、均著赏穿黄马褂。现月　　

○赏恭请慈禧端佑康颐昭豫庄诚皇太后轿暨御营请轿校尉银。译汉　　

○赏恭备慈禧端佑康颐昭豫庄诚皇太后车辆暨御营车辆官弁兵丁银。译汉　　

○赏守护燕郊白涧桃花寺隆福寺行宫员弁兵丁半月钱粮。译汉　　

○是日驻跸隆福寺行宫。至丙申如之。　　

○乙未。清明节上奉慈禧端佑康颐昭豫庄诚皇太后恭谒昭西陵。孝陵。孝东陵。景陵。裕陵。定陵。未至碑亭。即降舆。步入隆恩门。诣宝城前行礼躬奠。王以下文武大臣。均随行礼。诣定东陵行敷土礼。礼毕。率王以下文武大臣。诣隆恩殿行大飨礼。礼成。诣惠陵明楼前奠酒。再行辞谒礼。思慕瞻依。备极哀恸。　　

○遣官祭永陵。福陵。昭陵。泰陵。泰东陵。昌陵。昌西陵。慕陵。慕东陵。记注　　

○丙申。上诣隆福寺拈香。记注　　

○遣官祭端慧皇太子、端悯固伦公主、多罗贝勒永璂园寝。　　

○遣官赐奠原任公爵佟国纲、佟国维、原任大学士公长龄坟墓。　　

○赏隆福寺喇嘛班第等小卷丝银锞。译汉　　

○丁酉。上奉慈禧端佑廉颐昭豫庄诚皇太后回銮。是日。驻跸桃花寺行宫。记注　　

○戊戌。上诣独乐寺拈香。记注　　

○护理广西巡抚李秉衡奏、续陈裁营节饷事宜。得旨、即著将留防各营。认真训练。务成劲旅。其绿营兵丁。据称于常操之外。调集合操。亦当切实办理。毋得徒托空言。　　

○又奏、浔州府属缉匪情形。得旨、即著严饬各营。上紧摉捕。务将首要各匪。悉数歼擒。毋任漏网。以靖地方。摺包　　

○是日驻跸白涧行宫。　　

○己亥。遣官祭先农之神。记注　　

○是日驻跸燕郊行宫。　　

○庚子。上诣慈云寺东岳庙拈香。　　

○奉慈禧端佑康颐昭豫庄诚皇太后还宫。记注　　

○署湖广总督裕禄奏、海防经费无出。请暂停淮川盐斤加价。以资挹注。俟厘金稍裕。再行停止。允之。摺包　　

○河南巡抚边宝泉奏、裁撤勇练各营。分别遣竣。报闻。摺包　　

○加赏恭请慈禧端佑康颐昭豫庄诚皇太后轿暨御营请轿校尉银。现月　　

○加赏恭备慈禧端佑康颐昭豫庄诚皇太后车辆暨御营车辆官弁兵丁银。现月　　

○辛丑。上诣储秀宫问慈禧端佑康颐昭豫庄诚皇太后安。至癸亥皆如之。　　

○以吏部尚书锡珍为会试正考官。都察院左都御史祁世长、户部左侍郎嵩申、工部左侍郎孙毓汶、为副考官。朱签　　

○壬寅。以神灵显应。颁山东淄川县城隍庙扁额曰般阳绥佑。龙神庙扁额曰仁敷夹谷。九泉山龙神庙扁额曰岱东保障。随手　　

○谕内阁、山东黄河。频年为患。小民颠沛流离。迄未复业。上年何王庄决口。被水村庄。居民困苦。每一念及。矜悯时深。虽经叠次加恩发帑赈济。惟灾区较广。且值此青黄不接之时。小民无计谋生。尤深廑系。允宜再筹赈抚。以惠民生。著加恩截留山东本年新漕粟米六万石。并随漕轻赍等项银两。俾作赈需。陈士杰务当督饬各该地方官及委员等。核实散放。毋任吏胥稍有侵蚀。用副朝廷轸念灾黎至意。现月　　

○四川总督丁宝桢奏、遵筹防边情形。得旨、该督拟于巴里二塘。驻扎勇丁。藉防范三岩野番出巢抢夺为名。以示我慎固边疆之意。所筹尚妥。惟英于中国。现在并无衅端。所有一切布置。务当不动声色。毋得稍涉张惶。致令彼族有所藉口。是为至要。摺包　　

○以刑部尚书麟书兼署吏部尚书。户部右侍郎孙家鼐兼署都察院左都御史。户部左侍郎孙诒经兼署吏部右侍郎。礼部右侍郎敬信兼署户部左侍郎。管三库事。兵部右侍郎师曾兼署工部左侍郎。刑部左侍郎薛允升兼署工部左侍郎。现月　　

○以贝勒奕絪兼署镶白旗满洲都统。译汉　　

○以正白旗汉军副都统庆福兼署正白旗满洲副都统。镶红旗蒙古副都统德隆兼署正黄旗汉军副都统。译汉　　

○以闱差迟误。给事中桂年下部议处。现月　　

○癸卯。孝贞显皇后忌辰遣官祭定东陵。记注　　

○谕内阁、刘秉璋奏、查明庸劣各员一摺。浙江试用知县钱福年、轻浮躁妄。著即行革职。候补同知庞庆麟、声名平常。即用知县成沐荫。才具软弱。另补知县林乃柽、性情颟顸。均著以教职归部铨选。候补知县吴保燮、办事草率。著以县丞降补。西安县知县郭泰昇。才欠开展著开缺另补。试用未入流邓承爵、毫无廉耻。著革职永不叙用。以励官方。现月　　

○以正白旗汉军都统长顺署正黄旗汉军都统。译汉　　

○追予湖北阵亡殉难从九品周鸿仪等绅民妇女六千六百八十三员名口分别旌恤如例。摺包　　

○旌表湖北节孝妇女李桑氏等二千一十三名口。　　

○甲辰。孝贤纯皇后忌辰。遣官祭裕陵。记注　　

