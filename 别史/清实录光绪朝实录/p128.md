<!-- { "loadSidebar": true } -->
○山东巡抚文格奏、新筑黄河南岸长堤。占压直境开州、东明、长垣、三州县民地。按照奏定地价。每亩给银三两二钱。拨交各业户具领。报闻。　　

○以湖南常德协副将廖长明为湖南永州镇总兵官。　　

○以亏挪官款革已故准补陕西宝鸡县知县方延禧职。并籍产备抵。　　

○缓徵陕西、咸甯、长安、孝义、甯陕、咸阳、醴泉、盩厔、兴平、蓝田、华阴、华、凤翔、宝鸡、扶风、岐山、汧阳、陇、南郑、城固、西乡、略阳、甯羌、佛坪、凤、安康、平利、紫阳、白河、洵阳、石泉、甎坪、汉阴、商、商南、雒南、镇安、山阳、渭南、临潼、三十九厅州县被灾地方新旧额赋有差。现月档　　

○缓徵两淮泰州属富安、安丰、梁垛、东台、何垛、丁溪、草堰、刘庄、伍祐、新兴、庙湾、十一场。海州属板浦、中正、临兴、三场。被旱被潮灶地。折价钱粮。现月档　　

○戊子。谕军机大臣等。御史邓华熙奏、请饬免由广西至广东谷米厘捐一摺。据称广东粮不敷食。向藉广西接济。自广西设立厘厂。来东谷米。节节抽收。除厘金水脚耕本。及一切费用外。略无赢余。民多辍耕。于是广西谷米。来东者少。广东遂藉资洋米。岁渐加多。拟由广东筹拨广西银数万两。于广东菸丝等项、无关民食之物。洒加厘金。使足抵拨粤西之数。军需民食。两得其宜。请饬永远停止谷米厘金等语。该御史所奏。是否可行。著刘坤一、张兆栋、杨重雅、酌度情形。奏明办理。原摺均著钞给阅看。将此各谕令知之。现月档　　

○山东巡抚文格奏、遵旨查明衍圣公孔令贻家务、无庸派人代管。下部知之。摺包　　

○以恭修玉牒告成。予户部员外郎福钊、宗人府理事官载萼、桂勋、副理事官奕杕、内阁侍读恩瑞等、奖叙有差。现月档　　

○科尔沁札萨克和硕图什业图亲王巴宝多尔济等四人。苏呢特札萨克多罗郡王托第布木等二人。喀尔喀札萨克多罗郡王莽珠巴札尔等三人。阿巴噶多罗卓哩克图郡王刚噶尔伦布等三人。敖汉固山贝子达克沁。巴林固山贝子色旺诺尔布。札噜特镇国公达瓦甯保。郭尔罗斯札萨克辅国公图布乌勒济图。翁牛特辅国公克什克阿尔毕济呼。喀喇沁札萨克镇国公乌淩阿等三人。乌珠穆沁公衔头等台吉察克都尔色楞。于养心门内瞻觐。内记注　　

○己丑。谕内阁、前据崇绮等奏、河南饥民遮道呈诉豪户蒙蔽勒捐。并恳求蠲缓等节。当经谕令李庆翱访察。严查弊端。兹据御史李嘉乐奏、所有私徵勒捐各县。请饬详核严参一摺。自系为认真赈务起见。著李鹤年即将崇绮等接收各呈。详加查核。其汤阴等县。如何违例私徵。及听从蒙蔽勒捐。傥有劣迹。即行查取职名。及失察之该管上司。分别参办。并著通查各属。如有尽心赈务者。自应量予激劝。庸劣之员。随时惩儆。务期埽除积习。以卫民生。至防弊各条。即著通饬仿照山西办理。毋得虚应故事。另片奏、州县陋习、请饬禁革等语。州县身任地方。宜如何守法奉公。洁清自矢。若如所奏。馈送上司节寿陋规。每年所费银以千两计。藉拜年为词。意存干请各节。实堪痛恨。该省如有前项陋习。即著该抚严参惩办。该抚及藩臬大员。尤当廉隅自励。表率属僚。庶几整饬官常。吏治日有起色。现月档　　

○又谕。左宗棠奏、请将玩视民瘼之知府革职等语。甘肃庆阳府地方。本年亢旱成灾。经左宗棠饬令筹办赈务。该知府庭中瑜。延宕数月之久。并无禀报。实属玩视民瘼。庭中瑜著即行革职。以昭儆戒。现月档　　

○又谕。左宗棠奏、查获顶名冒饷之营弁、分别惩办一摺。甘肃建威营、遣撤勇丁入关。营官游击廖洪胜任听帮带都司徐厚德等商议。雇人应名。冒领饷银一千八百余两。银票二千一百余两。讯系文案处童生屈相清与徐厚德主谋。亟应从严惩办。除屈相清徐厚德二犯。业经正法外。廖洪胜虽无起意冒饷情节。惟身充营官。于帮带幕友造谋冒饷各情。毫无觉察亦属咎有应得。廖洪胜著即革职。递解回籍。交地方官严加约束。五品翎顶袁有顺、先造花名清册。虽无冒领之意。惟于徐厚德等冒领各情。并未出首。亦难辞咎。袁有顺著即行斥革。并递解回籍管束。永不准投效军营。以昭炯戒。现月档　　

○绥远城将军瑞联奏。左卫官兵俸饷山西无可支拨。请借杀虎口税项发给。从之。摺包　　

○以记名提督杨芳桂为河南南阳镇总兵官。现月档　　

○庚寅。谕内阁。巡视西城给事中克什布等奏、资善堂粟米不敷支放、恳恩加赏米石一摺。西城资善堂、冬令收养贫民。前有旨。每年赏给三百石。本年各省灾区甚广。京师粮价倍昂。贫民就食者多。米石不敷支放。加恩著再行赏加小米二百石。以赡穷黎。现月档　　

○吏部奏、刘锦棠保案与例不符。应令另核请奖。得旨。刘锦棠著仍遵前旨以三品京堂候补。现月随手　　

○蠲缓浙江仁和、钱塘、海甯、富阳、余杭、临安、新城、于潜、昌化、嘉兴、秀水、嘉善、海盐、平湖、石门、桐乡、归安、乌程、长兴、德清、武康、安吉、孝丰、鄞、象山、山阴、会稽、萧山、诸暨、余姚、上虞、新昌、嵊、临海、黄岩、天台、仙居、甯海、金华、兰溪、东阳、义乌、永康、武义、浦江、汤溪、西安、龙游、常山、开化、建德、淳安、遂安、寿昌、桐庐、分水、永嘉、乐清、瑞安、泰顺、丽水、缙云、青田、松阳、宣平、六十五州县。暨杭严卫杭严二年。嘉湖卫嘉湖二所。台州衢州二卫所。被水被旱被风被虫地方。新旧正赋杂课有差。现月档　　

○辛卯。孝和睿皇后忌辰。遣官祭昌西陵。　　

○谕军机大臣等。李鹤年奏、请借拨银两等语。前因兴挑山东十字河工程。李鹤年请由东省拨银九万两。当谕令文格拨解。现在江北新漕。暂行海运。此项工程。可以展缓。豫省本年旱灾。工需赈款。待用孔殷。著文格饬令藩司、将应解十字河工银九万两。借拨豫省。俟米年四五月闲。即由豫省径发运河道兴工。以资周转。将此谕令知之。　　

○壬辰。孝德显皇后忌辰。遣官祭定陵。　　

○陕甘总督左宗棠奏。甘肃兵燹之后。徵租摉括维艰。甯夏官俸。米麦不敷发给。请以上色豌米抵支。马料准以豌豆青豆各半供支。应补例马。先拨折价五百匹。余马暂缓买补。得旨。著照所议办理。即由左宗棠知照甯夏将军遵行。摺包　　

○署吉林将军铭安等奏。赫哲人等。生计困穷。前赏乌绫。中途被劫。本年应贡貂皮。未能如数交纳。请缓至下届。一并补进。以示体恤。从之。

摺包

　　

○出使德国大臣刘锡鸿奏、请饬派繙译随员。得旨。已于本年八月初六日。据总理各国事务衙门奏派同。文馆学生赓音泰等、作为繙译官。起程前往。至随带人员。应由该大臣自行拣派奏调。以符定章。亦据该衙门奏、依议行矣。　　

○以剿办崖州黎匪出力。予副将赖镇边等奖叙有差。摺包　　

○以亏银潜逃、革甘肃蓝翎守备惠丰元职。摺包　　

○以藉捐罚民、革甘肃都司徐清远职。参将喻永胜、游击刘照璧、孙成德、何起华、唆勇闹饷。均革职。讯办。　　

○予故甘肃提督高连升于湖南甯乡县建立专祠。从陕甘总督左宗棠请也。　　

○癸巳。谕内阁。李瀚章奏。办厘舞弊各员。请旨惩处等语。湖北候补知府王锡康。信用伊戚王云阶、稽查各货。管理银钱。诸多弊端。致招物议候补县主簿金学敏。玩视差务。举止轻浮。亟应徵儆。以重厘政。王锡康著交部议处。金学敏著即行革职。现月档　　

○安徽巡抚裕禄奏。各属收买蝻子经费。数在三百千以上者。请提拨芜关常税济用。从之。摺包　　

○以干预词讼、革湖北候补等守备石翔嵩职。湖南绥甯营中军守备王邦俊。办事平庸。勒令休致。　　

○予记名副都统佐领全亮、照副都统军营病故例议恤。　　

○缓徵湖北咸甯、嘉鱼、汉阳、汉川、黄陂、孝感、蕲水、黄梅、钟祥、天门、应山、江陵、公安、监利、松滋、荆门、沔阳、京山、潜江、应城、石首、枝江、江夏、武昌、黄冈、广济、二十六州县。暨武昌等卫。被旱被水地方。新旧钱米漕粮有差。现月档　　

○甲午。以雪泽未沾。选光明殿道众。在大高殿设坛虔祷。上亲诣行礼。　　

○遣惇亲王奕誴诣时应宫、恭亲王奕。诣昭显庙、惠郡王奕详诣宣仁庙、贝勒载治诣凝和庙、拈香。现月档　　

○谕内阁。兵部奏、遵议副都统处分一摺。前伯都讷副都统乌勒兴阿、于三姓被灾。经该署将军铭安、咨令提拨仓存米石接济。乃任意迟延。且复饰词搪塞。实属玩视民瘼。乌勒兴阿。著即照部议革职。现月档　　

○乙未。谕内阁。奉天府府丞王家璧奏。士子试卷。于穆宗毅皇帝庙讳、及朕御名偏旁相同之字。误会避写。请饬通谕各等语。穆宗毅皇帝庙讳下一字。钦奉谕旨、用淳字改避。朕御名下一字。亦经降旨缺写末笔。其偏旁相同之字。本无庸避写。著礼部再行知照各直省学政。晓谕应试士子。一体遵循。以免歧误。现月档　　

○又谕。奉天府府丞王家璧奏、请饬实缺人员。各归本任。并饬部严定委署章程等语。府厅州县实缺人员。必须久于其任。于地方利弊。实力讲求。方有裨益。近来纷纷更调。流弊滋多。著各直省督抚、于实缺府厅州县。饬令各回本任。如果不能称职。即行严参开缺。不得率行调署。并著吏部申明委署章程。通行遵照。以肃吏治。现月样　　

○又谕。奉天府府丞王家璧奏、前任山西藩司林寿图、以紊乱饷章、奉旨革职、虽系林寿图未能详查全案、难保非该司书吏、畏其精明。隐匿部覆要件。不行呈阅。有心倾陷。请饬山西巡抚查明严办等语。书吏于应行呈阅案件。如敢任意捺搁。倾陷本官。刁风断不可长。著各直省督抚一体严查。以杜弊端。至林寿图业经革职。不得藉此为开脱地步。王家璧所请饬下山西巡抚查明户部覆文之处。著毋庸议。现月档　　

○甯夏将军克蒙额等奏。包头迤西躔金一带、暨阿拉善旗。仍有游匪窜扰。得旨。包头迤西游匪。据庆春、曾国荃、先后奏报。业已剿除。沙金套海地方。有匪抢掠。著懔遵十一月二十八日谕旨。督饬官军。实力剿除。毋任纷窜。摺包　　

○协修官王荣商恭纂　　

总纂官伍铨萃恭辑监修总裁世恭阅三签三月十五日正总裁那恭阅四月初八日专司藳本陆恭覆阅壬子五月初七日

　　

徐恭阅三签六月十九日

　　

荣恭阅一签闰六月十四日副总裁唐恭阅二签七月二十七日　　

宗室宝恭阅十月初三日　　

郭恭阅四月十五日　　

