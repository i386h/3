<!-- { "loadSidebar": true } -->
○庚午。谕内阁、顺天学政孙诒经奏、遵旨保举人才一摺。内阁侍读学士邓承修左庶子盛昱。福建台湾道刘璈。安徽庐州府知府黄云。均著交军机处存记。另片奏、直隶武强县教谕潘恩增。品诣笃诚。介然不苟。请给予虚衔等语。潘恩增著赏给内阁中书衔。以示奖励。现月　　

○谕军机大臣等、法使巴德诺。现在上海。著授曾国荃为全权大臣。克日前往与议详细条约。并派陈宝琛会办。派邵友濂、刘麒祥、随同办理。所索兵费恤款。万不能允。告以请旨办理。条约最要者。越南照旧封贡。刘永福一军。如彼提及。答以由我措置。分界应于关外留出空地。作为瓯脱。云南运销货物。应在保胜开关。商税不得逾值百抽五之法。以上各节。切实辩论。均由电信请旨定夺。需用繙译。总署前派福连在津。现令携带＜闲＞明条约。及往来照会文件。前往备查。并谕李鸿章加派繙译一人同往。曾国荃出省后。江海防务。责成李成谋、李朝斌妥办。如所议无成。曾国荃、陈宝琛、即回江甯布置。切勿登彼船只。受其挟制。现在福州马尾有警。如二十八九日已有开仗之信。曾国荃即无须赴沪。电寄　　

○又谕、本日已有旨派曾国荃为全权大臣。议办详细条约。著派陈宝琛会办。并派苏松太道邵友濂。四川候补道刘麒祥。随同办理。锡珍、廖寿恒、著俟交查事件完竣。即行回京。电寄　　

○又谕、有人奏、江西巡抚潘霨、于查覆御史谭承祖所奏书差肆扰一摺。胸存成见。故作翻案。其于筹办灾区覆陈摺内。语多粉饰欺罔。信用知县高隆谦、孟庆云二员。凡调缺等事。皆孟庆云为之关说。得贿甚多。请派大员查办等语。前因有人□□□尔□奏潘霨办事率多乖谬等情。当经谕令孙毓汶等查明具奏。兹复有人奏□□□尔□。著孙毓汶、乌拉布、于查明湖北事件完竣后。即行先往江西。按照所□□□尔□各节。同前次奏□□□尔□之案。一并确查。据实具奏。毋稍徇隐。另片奏、广信府知府董兆奎。办理上饶县育婴会。勒捐多金。除归公外。皆入私橐。平日审案。虐用非刑。伊侄在署。干预公事。又奉旨勒令回籍之劣幕高隆。闻仍盘踞省城广通声气各等语。并著该侍郎等。确实查明。一并□□□尔□办。原片三件。均著钞给阅看。将此由四百里各谕令知之。现月　　

○又谕、内阁学士周德润奏、敬陈紧要八条一摺。条陈各节。不无可采。惟该学士现在总理衙门行走。所奏半系该衙门应办之件。既有所见。何不与诸大臣等会商办理。辄即单衔具奏。究属非是。周德润著传旨申饬。洋务　　

○署两江总督曾国荃奏、江南兵力不敷。委派记名藩司刘连捷编立勇营。以备战守。得旨、昨已有旨令黄少春统带各营。留于两江。随同该署督办理防务。即著将刘连捷、黄少春各军。妥筹布置。认真防守。以期有备无患。随手　　

○广西巡抚潘鼎新奏、法人扑犯官军。连日迎击获胜。得旨、昨有旨令该抚将各营如约调回关内。即著于一月内赶紧调竣。择地屯扎。认真训练。以备不虞。随手　　

○塔尔巴哈台参赞大臣锡纶奏请饬部垫还俄商积欠银两。得旨、锡纶何得轻向俄人借用钜款。殊属冒昧。此次姑照所请。由户部垫拨银十二万两。嗣后不准再有欠款。致多轇轕。随手　　

○翰林院侍读王邦玺奏、沥陈艺学开科。流弊甚大。得旨、著大学士、六部九卿、总理各国事务衙门、归入潘衍桐摺。一并妥议具奏。现月　　

○又奏、江西奏请蠲缓钱粮。语涉蒙混。请旨饬禁。下户部议。现月　　

○命署两江总督曾国荃为全权大臣。驰赴上海。与法国使臣办理详细条约事务。并命四川候补道刘麒祥。前赴江南。随同曾国荃办理事件。洋务　　

○辛未。谕军机大臣等、朕奉慈禧端佑康颐昭豫庄诚皇太后懿旨。现交炎暑。各省防军。荷戈从役。廑念殊殷。前经分赏江南等省各营、御制平安丹。著再赏给直隶各营二十匣。山东浙江及奉天海口防营各十五匣。交李鸿章、陈士杰、刘秉璋、传旨分赏。其奉天各营。即由李鸿章转发。该署督等。务当仰体慈恩。加意拊循。俾各知感奋。以壮戎行。将此由六百里谕令知之。洋务　　

○又谕、户部奏、请旨催解京饷。分别已解未解银数开单呈览一摺。本年京饷户部原拨续拨。共银八百万两。截至五月底止。各省关计共欠银五百十三万八千两。现在部库支绌。应放各款。均关紧要。所有各省关欠解京饷。自应迅速报解。不得任意宕延。致误要需。著该将军督抚监督等。各查照欠解数目。赶紧陆续解部。统于年内埽数解齐。如敢诿卸拖欠。即由户部照章指名奏□□□尔□。其解不及半。暨丝毫未解等处。经此次严催后。傥仍不完解。即著户部随时严□□□尔□。原单著分别摘钞。给与阅看。将此由五百里谕知福州将军、直隶两江闽浙湖广四川两广各总督、江苏安徽江西福建浙江山东山西河南湖北湖南广东各巡抚、并传谕粤海关监督知之。现月　　

○又谕、电寄穆图善等、叠据电报。法舰驶至马尾。意极叵测。闽省防军。不敷分布。殊深廑念。该处民情勇敢。著即集团激劝。声势一壮。足寒法胆。惟须分别清楚。法兵肆扰。即行抵御。其余各国及法商等之在中国者。均须保护。切勿别滋事端。穆图善、何璟、张兆栋、张佩纶、合力妥筹。如有制胜之策。随时速奏。电寄　　

○署直隶总督李鸿章奏、古北口练军剿匪获胜一摺。得旨、著即严饬王可升。会合各军。认真剿捕。务将匪首杨步澐等。悉数擒治。一面解散胁从。妥为抚辑。以靖地方。随手　　

○会办福建海疆事宜翰林院侍讲学士张佩纶奏、到省日期、并会办闽防一摺。得旨、著即会商穆图善、何璟、张兆栋、力筹备御。认真操防。并激劝民团。互相联络。以壮声势。随手　　

○御史程鼎芬奏、请复道府以下额设养廉。停止摊派。并严禁陋规。下户部议。现月　　

○御史方汝绍奏、请特开实学科、得旨、著大学士、六部九卿、总理各国事务衙门、归入潘衍桐摺。一并妥议具奏。现月　　

○壬申。谕军机大臣等、电寄曾国荃、据电报。不敢与闻和议等语。自系未奉二十七日电旨。此旨业经告知法使。若不速往。失信于彼。为彼口实。万不可行。若谓疆臣战将。不应议和。李鸿章独非疆臣战将耶。著曾国荃遵旨迅即启行。一面照会该使。定期会议。前谕曾国荃等、如所议无成。即回江甯布置。并非以办事棘手之局。责该督以必行也。当此事机万紧。陈宝琛何得以期服请假。即著在沪、俟曾国荃到时。会商妥议。并会办南洋事宜。俟事定后。赏假二十日。在营持服。电

寄　　

○纂修官杨兆麟恭纂　　

总纂官熊方燧恭辑监修总裁世恭阅四月十七日正总裁那恭阅八月二十二日专司藳本陆恭覆阅癸丑二月初九日

　　

徐恭阅一签十一月二十五日　　

荣月日副总裁唐月日　　

宗室宝恭阅三签七月初十日　　

陈恭阅二签十一月十六日　　

熙月日　　

郭恭阅九月十一日　　

宗室麒月日蒙古总裁恩月日

大清德宗同天崇运大中至正经文纬武仁孝睿智端俭宽勤景皇帝实录卷之一百八十七　　

光绪十年。甲申。六月癸酉朔。上诣长春宫。问慈禧端佑康颐昭豫庄诚皇太后安。至壬寅皆如之。内起居注　　

○谕内阁、前据御史屠仁守奏、湖北郧西县廪生余琼芳身死一案。疑窦多端。显有冤抑。当派卞宝第详加检验。悉心覆鞫。旋经卞宝第奏称、调到江西仵作检验尸骨。与原验不符。请另调仵作覆验。复据屠仁守奏、督臣瞻徇回护。请另派大员查办。当派侍郎孙毓汶乌拉布驰赴该省查办。嗣据该侍郎等先后奏陈。检验有伤。并摉获串供信函多件。及现询情形。叠经谕令详细推求。讯取确供。以成信谳。兹据该侍郎等审明定拟具奏。此案郧西县书吏干瑞堂。因余琼芳在捐局查明欠赈不服口角。余琼芳向前殴打。干瑞堂将其推跌倒地。用拳连殴。并踢伤左后胁殒命。检验尸骨应伤相符。该犯供认不讳。众供亦均确凿。干瑞堂著照所拟绞监候。归入下届秋审办理。书吏王士俊于干瑞堂殴打余琼芳。辄用拳帮殴。著照所拟革去书吏。杖一百。干必达代作词状。添砌妄控。复串唆教供。实属生事扰害。著照所拟发极边足四千里充军。已革郧西县知县谢翼清。于人命重案报验。掷禀不收。复于会验后捏改伤痕。并呈递亲供。哓哓置辩。辄敢以毫无根据之词。任意狡赖玩视人命。袒护书吏。酿成蒸检之案。情节尤重。著发往军台效力赎罪。已革郧西县知县彭世翰。于原验拳踢各伤。尚无错误。惟任听仵作喝报填注有毒。会审时又复帮同拷讯。非寻常疏忽可比。业经革职。著毋庸议。郧阳府知府承禄、竹溪县知县周益、承审此案。并不虚衷研鞫。用刑拷讯。致王士俊诬认重罪。虽未定案。究属草率。候补知县柳玉麟、邵承灏。于尸子禀请免检。虽无抑勒情事。惟辄令改具确系病死切结。殊属不合。武昌府知府王庭桢。写给尸子据实呈情四字。令其照缮代详。亦有不合。承禄周益、柳玉麟、邵承灏、王庭桢均著交部议处。按察使黄彭年、道员严昉、覆审犯供翻异。未能严切根究。及检有应伤。复专执成案。屡加辨驳。殊属拘牵。黄彭年、严昉均著交部议处。署湖广总督卞宝第、于王庭桢禀详免检。并不批驳。及检出应伤。又不详究供情。辄行奏提仵作覆检。办理究属未当。湖北巡抚彭祖贤、于免检详文。未经批驳。亦有不合。卞宝第彭祖贤均著交部分别议处。现月　　

○又谕、张树声、倪文蔚奏、分别举劾一摺。广东广州府知府萧韶、清远县知县罗炜、署东莞县知县张琮、前任钦州知州田明曜、前任河源县知县吴徵鳌、据张树声等所奏、该员等才具政迹。深堪嘉奖。著该督抚饬令该员等益加策励。勉为循良。毋得始勤终怠。罗定州知州范麓轩、办事粗率。不洽舆情。著以州同降补。四会县知县调补昌化县知县陈善坡、听断无能。难膺民社。琼山县知县周锡璋、性情猥鄙。办事颟顸。均著以府经历县丞降补。署安定县知县候补通判陆宝书、心地糊涂。罔恤民隐。徐闻县知县嵩寿、性情浮躁。声名平常。均著即行革职。赤水司巡检陆葆铨。纵役需索。物议沸腾。驯雉司巡检陈世奎。违例擅受。胆大妄为。均著革职永不叙用。现月　　

○又谕、倪文蔚奏、顺德县属被风查勘抚恤一摺。广东顺德县属。本年四月初闲。陡起飓风。兼以暴雨。伤毙居民九十余名口。房宇倒塌多闲。并有覆溺船只情事。览奏殊深悯恻。即著该督抚督饬地方官确切查明。妥筹抚恤。毋任失所。现月　　

