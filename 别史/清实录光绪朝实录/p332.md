<!-- { "loadSidebar": true } -->
○旌表节妇直隶沈周氏、淩胡氏、徐覃氏、李罗氏、李吴氏、刘王氏。现月　　

○癸酉。以祥霙霈沾。上诣大高殿报谢行礼。起居注　　

○遣惇亲王奕誴、诣时应宫。惠郡王奕祥、诣昭显庙、贝勒载澂诣宣仁庙。贝勒载滢诣凝和庙拈香。　　

○谕军机大臣等、御史刘恩溥奏、本月十一日。马兰镇兵六百余名。捆绑千总李姓。将该处军需库、号衣库。打坏。抢出炮位。伤毙人口。并将该总兵衙门道路拦阻。现在尚未解散等语。陵寝重地。岂容不法兵丁。肆行滋事。昨已有旨。派伯彦讷谟祐、阎敬铭、前往查办。著李鸿章、张树声、迅速派员前往解散。并将滋事缘由。先行查明具奏。原摺均著钞给阅看。将此由四百里各谕令知之。现月　　

○督办甯古塔等处事宜太仆寺卿吴大澂奏、俄人侵占珲春边界。请饬发原图会勘划清。下部知之。　　

○两江总督左宗棠等奏、元和县绅沈宝恒。捐置义庄。请饬部立案。下部知之。　　

○命浙江巡抚任道镕来京。以前江西巡抚刘秉璋为浙江巡抚。现月　　

○乙亥。谕内阁、裕禄奏、分别举劾州县等官一摺。安徽候补直隶州知州王懋勋、宿州知州何庆钊、怀远县知县屈承福、桐城县知县陈兆庆、据裕禄胪列该员等才具政绩。均有可观。为安徽牧令中出色之员。深堪嘉尚。著裕禄饬令该员等。益加策励。勉为循良。毋得始勤终怠。泾县知县裕丰、心地糊涂。信用丁役。遇案索诈。民怨沸腾。试用知县喻肇祥、才识庸闇。办事颟顸。于署石埭县任内。经管茶厘。纵听人役。舞弊扰民。试用从九品姚近箕。举动轻躁。任性妄为。声名狼藉。均著即行革职。以肃官方。现月　　

○又谕、给事中唐树楠奏各部院衙门保送御史。请饬认真考察一摺。台谏为朝廷耳目之官。选用得人。方能称职。近来科道中。竟有劣迹昭著之员。实属有玷台班。嗣后各部院衙门堂官。保送满汉御史。务当认真考察。择其才守兼优者。出具切实考语。以备＜闲＞用。不得滥行保送。如所举非人。定照滥保例议处。现月　　

○又谕、前据林肇元奏、请将捐赀带练歼擒首要之降调候补道夏声律等。开复降调处分。当令该部议奏。兹据给事中孔宪珏奏、夏声律、萧兆芬、周尚文、吴云卿、谢世贵、罗应堂皆系获咎被议之员。请将保案撤销等语。著该部即将夏声律等保案。确查具奏。寻奏上得旨、县丞吴云卿、准开复降调处分。随员夏声律等、请开复处分。应毋庸议。林肇元违例保奏。著交部议处。　　

○又谕、给事中孔宪珏奏、捐纳人员。过班指省两项。请饬停止等语。著户部议奏。寻奏、停止指省过班。分别准驳。从之。现月　　

○谕军机大臣等、有人奏、前山东巡抚任道镕。欺饰冒滥。臬司潘骏文夤缘请托。请旨查办惩处一摺。据称此次桃园大工。列保之潘骏群。系臬司潘骏文胞弟。交通请托。夤缘开复。任道镕于工赈银两料物。任令属吏中饱。委员苛驳。置民瘼于不问。道员谭文焕、查灾需索。知府曹浚澄。声名甚劣。身未赴工。均滥列保案。黄河自开州历东境六府之地。该抚仅堵桃园一口。溞沟及利津之决口。毫无措置。运河道穆特布、性极愚闇。济甯直隶州王恩培、庸懦无能。该抚概予宽容等语。著陈士杰于到任后、按照所□□□尔□各节。确切查明。据实具奏。毋稍徇隐。原摺著钞给阅看。将此谕令知之。寻奏上、得旨、潘骏文著交部议处。杨倬云、徐福臻、均著交部察议。摺包　　

○督办船政光禄寺卿黎兆棠奏、创制巡海快船下水。并厂工一切情形。下部知之。摺包　　

○山西巡抚张之洞奏、设局办理教案情形。下部知之。摺包　　

○又奏、劫盗日多。请饬定就地正法章程。下刑部速议。　　

○驻藏办事大臣色楞额奏、布达拉山殿宇工竣。恭迎圣容供奉。得旨敬悉。摺包　　

○以户部右侍郎恩福为正蓝旗汉军副都统。镶蓝旗汉军副都统德铭为正红旗护军。统领。　　

○予故正蓝旗汉军副都统索布多尔札布祭葬世职。赏银五百两治丧。现月　　

○予故提督吴得胜等优恤。现月　　

○丙子。蠲免浙江仁和、海沙、鲍郎、芦沥、横浦、浦东等场各灶地荡涂。灶课钱粮有差。现月　　

○丁丑。孝庄文皇后忌辰。遣官祭昭西陵。忌辰单　　

○谕军机大臣等、工部奏、急修工程。与案未符。据实陈明一摺。陵寝工程。自宜恪遵旧制。上年十一月。曾经谕令该管大臣等。如遇有异常紧要工程。随时专摺奏请估修。其余一概并入另案。不得于奏报□山戊不□修另案时。列入专案等项名目。乃本月毓橚等、又复专报急修工程。与向章实有不符。嗣后著该管大臣等、懔遵前旨。如遇夏秋大雨。殿座渗漏。准其奏请急修。其余各工概归另案办理。再隆恩殿内。凡有工作。例应敬请神牌。安奉于东配殿。如非要工。岂容轻渎。嗣后龛座等处。非有万不可缓情形。概不准率请修理。以昭严敬。将此各谕令知之。现月　　

○又谕、李鸿章、张树声奏、查明马兰镇兵滋事情形一摺。据称此次马兰镇弁兵。因修建营房一事。匿名呈控商人。贿通舞弊、工料不实、辄敢纠众滋事。经李鸿章等。饬令提督李长乐。道员何崧泰等。驰往查办。现已解散。惟首犯尚未交出等语。著伯彦讷谟祜、阎敬铭。将兵丁滋事缘由。及商人有无贿通舞弊情事。确切查明。秉公办理。原摺均著钞给阅看。将此各谕令知之。现月　　

○又谕、曾国荃奏、查明知县被□□□尔□各款。开单呈览一摺。广西临桂县知县张秉铨。被□□□尔□各款。经张树声、曾国荃先后委员。前赴该省。逐款查明。或事出有因或查无实据。此案自应早日完结。以免拖累。著倪文蔚、就近催提人证。秉公研讯确情。分别拟结究办。原摺单著钞给阅看。将此谕令知之。现月　　

○察哈尔都统谦禧等奏、废员洪汝奎、报效台费。请援案奖叙。得旨、洪汝奎著加恩准其释回。摺包　　

○以在籍办赈积劳病故。予前直隶保定府知府马绳武优恤。现月　　

○戊寅。谕内阁、谭钟麟奏、甄别庸劣各员一摺。甘肃安化县知县张厚庆、办事颟顸、袒护同官。委验不实。饰词禀报。候补同知官懋德、在陇西县署任。听断糊涂。性情暴虐。候补同知刘兆奎、素行不端。藉差索费。候补知县马贻忠、行止荒谬。日事赌博。候补知县张树万、品行卑污。不洽舆情。候补知县李懋銮、卑鄙不堪。声名甚劣。候补通判姜祚昌、不知自爱。有玷官箴。候补通判祁炳奎、庸碌无能。不堪造就。秦州州判刘桂明、纵差讹索。徇隐不报。董志原县丞张晋坊、纵容差役。肆行讹诈。平凉府教授吴耀曾、操守不洁。士论哗然。均著即行革职。甯灵厅同知叶克信、遇事张惶。饰词耸听。靖远县知县吕恕。才具疏庸。均著开缺留省另补。候补直隶州知州蒋益初、捕蝗不力。任意支销。著以州判降补。大挑知县王彦均、性情迂腐。难膺民社。著以教职选用。改＜闲＞知县恩禄、精力衰颓。平番县训导魏椿、年老重听。均著勒令休致。以肃官方。现月　　

○谕军机大臣左宗棠奏、本年冬漕。遵办河运。请饬疏浚河道一摺。据称本年江北冬漕。仍办河运。山东新挑十字河。现又淤垫。期门七级一带。河身高仰。陶城埠口门内外新淤。均须分别挑浚等事。漕运关系紧要。必须畅行无阻。庶可早日抵通。著梅启照、陈士杰、任道镕、严饬该管河道各员。赶将淤浅各工。认真疏浚。一律深通。俾利转运。左宗棠即饬该司道等。将雇船兑运各事宜。提前赶办。以期迅速。将此各谕令知之。现月　　

○又谕、前据陈士杰奏、浙江乌程等县、匪徒聚众滋事。意图抗粮。当将匪首姚加复等。拏获讯办。兹有人奏、乌程县知县任意苛敛。激成事端。惨毙无辜。请饬查□□□尔□。另委妥员履勘。分别蠲缓等语。著德馨查明实在情形具奏。该署知县赵煦。如有激变情事。即行□□□尔□处。另片奏、杭州府知府龚嘉俊、才本平常。性耽安逸。不理民事。罕见属员。现署嘉兴府事。请饬撤回察看纠□□□尔□等语。著德馨将所□□□尔□各节。确切查明。据实覆奏。原摺片均著钞给阅看。现月　　

○两江总督左宗棠奏、请饬北洋将登瀛洲、澄庆、各兵船。驶回南洋。得旨。著该督咨照李鸿章。将兵船两号。调回南洋备用。摺包　　

○又奏、狼漕淮徐各营。不敷兵米。请留漕米拨补。从之。摺包　　

○署直隶总督张树声奏、深州等处地震被灾村庄。办理抚恤。报闻。　　

○展缓河南祥符、陈留、杞、通许、尉氏、洧川、鄢陵、中牟、兰仪、郑、荥阳、荥泽、汜水、新郑、商邱、甯陵、永城、鹿邑、虞城、夏邑、睢、柘城、考城、安阳、汤阴、临漳、林、武安、内黄、汲、新乡、辉、获嘉、淇、延津、滑、浚、封邱、河内、济源、修武、武陟、孟、温、原武、阳武、洛阳、偃师、巩、孟津、宜阳、登封、永甯、新安、渑池、南阳、唐、泌阳、镇平、桐柏、邓、内乡、裕、舞阳、叶、上蔡、正阳、西平、淮甯、西华、商水、项城、沈邱、太康、扶沟、临颍、襄城、郾城、长葛、陕、灵宝、阌乡、光山、固始、息、八十五州县。被灾荒地钱漕有差。现月　　

○蠲缓直隶安、任、隆平、甯晋四州县被水村庄粮租有差。　　

○上以□山戊不□暮祫祭太庙。自是日始。斋戒三日。　　

○己卯。以神灵显应。颁奉天凤凰厅关帝庙扁额、曰正气千秋。龙神庙扁额。曰德普安流。城隍庙扁额。曰神厘茂洽。海神庙扁额。曰功昭顺轨。安东县关帝庙扁额。曰佑顺扬威。天后庙扁额。曰宣威助顺。城隍庙扁额。曰福绥临泽。龙王庙扁额。曰鲸波永靖。江神庙扁额。曰泽润生民。　　

○谕内阁、给事中黄元善奏、各省拣调首府县。请严定滥保处分等语。著吏部议奏。现月　　

○山西巡抚张之洞奏、同知银沆等、交代不清。请摘顶勒追。得旨、银沆、贾成霖等。均摘去顶戴。分别勒限清结。胡德本等。著该抚咨行原籍将军巡抚勒限清交。摺包　　

○命湖广道监察御史邵积诚提督四川学政。现月　　

○镶蓝旗蒙古副都统锡祉、因病解职。以刑部右侍郎福锟为镶蓝旗蒙古副都统。　　

○以校刊穆宗毅皇帝圣训完竣出力。予翰林院侍读学士陈宝琛等优叙。赏编修陈文騄花翎。余升叙加衔有差。　　

○蠲缓山西阳曲、太原、榆次、徐沟、文水、汾阳、平遥、介休、孝义、太谷、忻、山阴、萨拉齐、十三厅州县。新旧钱粮税课有差。摺包　　

○是日癸未年立春。礼部进春山宝座。顺天府进春牛图。　　

