<!-- { "loadSidebar": true } -->
○先是出使美国大臣兵部左侍郎郭嵩焘奏、各口通商事宜。应纂成通商则例一书。并请设新加坡领事。暨派员赴万国监牢会。下总理各国事务衙门议。至是奏。纂修通商则例一书。齐中外之律例。为交涉之准绳。在今日实为要务。拟咨行出使大臣。广译各国律例汇寄。并咨行南北洋大臣。一体纂辑汇送。以便派员画一纂订成书。至新加坡应设领事官。遴委道员胡璇泽承充。应如所请办理。其派员赴万国监牢会一节。查瑞典国无驻京使臣。今由该国驻英之员。照会出使大臣。派员与会。与历办成案不符。请毋庸议。均从之。摺包　　

○以领运白铅。久不造报运费。革湖北通判陈荣寿职。随手　　

○戊寅。谕内阁。巡视北城御史恭鍹等奏、八月二十八日夜闲。西南园居住之户部员外郎张汝霖寓所。失去衣物。经北城练勇局哨官等。先后将窝主贼犯拏获。并起获赃物贼具多件。请交刑部审讯等语。所有王太董小董。裴氏董胖四犯。均著交刑部严行审讯。按律惩办。在逃之贼犯王二、张四、周姓即切糕周。并著步军统领衙门、顺天府、五城御史。一体严拏。务获究办。现月　　

○又谕。步军统领衙门奏、申明巡缉章程。严拏盗犯。请将缉捕不力之营汛各官议处。巡视北城御史恭鍹等奏。请将坊官议处各摺片。辇毂重地。捕务亟宜整顿。著荣禄等。会同顺天府、五城御史。督率员弁兵役。按照章程。认真巡缉。遇有匪徒潜匿。务当不分畛域。严密查拏。如兵役人等。有纵容包庇情事。即行从严惩办。主事潘国祥、呈报寓所被劫一案。所有缉捕不力之南营参将常国泰。游击赵常豫。菜市口汛守备张殿魁。署北城吏目陈治。均著先行交部分别议处。仍勒限严缉赃贼务获。送部究办。恭鍹等所奏、此案司坊勘验。及事主呈报情事。是窃是盗。未能遽定。匪犯罪名。轻重悬殊。请饬部将呈报各情。先行按律悉心核覆等语。著刑部查核办理。现

月

　　

○浙江巡抚梅启照奏、续估修建东防尖汛石塘等工完竣。报闻。　　

○己卯。孝慈高皇后忌辰。遣官祭福陵。　　

○谕军机大臣等。溥丰等奏、火燃附近陵寝地面。立即扑灭一摺。据称九月十八日。有烟火自北面青山。扑向内围地面。风水禁地。微有余火数处。均已浇灭等语。此次被火。系在九月十八日。溥丰等于二十四日始行具奏。殊属迟延。火势燃及风水禁地。究在何处地面。熏烤各色树株。究系何处之树。共有若干株。著溥丰等详细查明具奏。溥丰、奎瑛、清安。未能豫为防范。均著交该衙门察议。该管官弁。并著查取职名。交部议处。将此各谕令知之。现月　　

○又谕。工部奏、工程需用金块甚亟。请饬筹款分省采办一摺。此次敬修太庙神龛。暨恭办穆宗毅皇帝孝哲毅皇后永远奉安后隆恩殿供奉神牌。及陈设祭品等项。经该部核明需用见方三寸三分红金一万块。见方三寸三分黄金一百块。为数甚多。为时又迫。现在部库既无存储。亟应速行采办。著户部合计所需金块。价银若干。筹拨专款。奏明分交江苏广东三省。克期办解。至每省应行采办若干。并著酌定数目。咨明该两省迅速办理。该两省将金块成色。互相知照。悉归一律。毋稍参差。著沈葆桢、吴元炳、刘坤一、张兆栋。于奉旨之日起。赶紧采办。限于来年五月以前。埽数解清。不准少有蒂欠。傥该省采办不力。及委员运解迟延。有逾定限。即著该部指名严参。以重要工。将此谕知户部。并由五百里谕令沈葆桢、刘坤一、吴元炳、张兆栋知之。　　

○以恭纂穆宗毅皇帝实录全书过半。予镶蓝旗蒙古副都统宗室奕庆优叙。前江西督粮道锡缜。以四五品京堂候补。翰林院侍讲学士嵩申。遇有应升缺出。开列在前。翰林院编修孙钦昂专以道员用。并赏换花翎。余升叙加衔有差。现月　　

○以攻克玛纳斯南北各城。予塔尔巴哈台参赞大臣英廉等优叙。赏库尔喀拉乌苏领队大臣孝顺等巴图鲁名号。协领春满副都统衔。音德泰以副都统记名＜闲＞放。候选同知松萨等花翎。骁骑校伊克锦布等蓝翎。余升叙加衔开复有差。剿捕　　

○以贪劣不职。革甘肃游击王金川职。　　

○旌表守志殉夫。陕西总兵官冯得桂侧室李氏。　　

○上以孟冬享太庙。自是日始。斋戒三日。内记注　　

○庚辰。以神灵默佑。颁山东大王庙扁额曰。安流昭佑。发大藏香十枝。交山东巡抚文格祗领。虔诣祀谢。现月　　

○谕内阁。李庆翱奏、勘明成灾州县。请分别抚恤加赈。开单呈览一摺。豫省本年亢旱成灾。民情困苦。亟应筹办赈恤。以苏民困。加恩著照所请。所有勘明。成灾之祥符、荥泽、获嘉、济源、原武、修武、孟、洛阳、孟津、郑、禹、偃师、巩、新安、淇、延津、封邱、陕、灵宝、阌乡、汝、伊阳、武陟等、二十三州县。著先行抚恤一月口粮。其被灾九分者。极贫加赈三个月。次贫加赈两个月。被灾八分七分者。极贫加赈两个月。次贫加赈一个月。被灾六分者。极贫加赈一个月。被灾五分村庄。著赏给一个月口粮。汤阴。林等二县。著不论成灾分数。极贫次贫。均赏给两个月口粮。汲、新乡、辉、等三县。著毋庸抚恤。仍各按成灾分数。照例加赈。该抚即按照单开各州县成灾村庄。分别抚赈。务令实惠及民。毋任吏胥舞弊。用副轸念灾区至意。现月　　

○谕军机大臣等。曾国全奏。剿办马贼游匪连获胜仗一摺。包头迤西。马贼游匪滋扰。经曾国荃督饬提督张树屏各军。分路追剿。于土昧尔地等处。叠获胜仗。阵毙多名。实足寒贼胆而振军威。惟贼酋王歪子曹鸿照。尚未擒获。蔡少耶究竟是否被杀。余匪亦未净尽。难保不死灰复燃。仍滋扰害。著曾国荃严饬各军。实力摉捕。毋任余匪漏网。并查明蔡少耶实在下落。将王歪子等按名缉获正法。以靖地方。将此由四百里谕令知之。现月　　

○掌山西道监察御史张道渊奏、请饬豫筹运济。以实仓储。暨被灾省分运济。请暂免税厘。并饬禁把持囤积。以平市价。下部议。现月　　

○山东巡抚文格奏、泰山碧霞祠宇。被电火轰烧情形。得旨、俟查勘明确后。即行核实敬谨办理。随手　　

○山西巡抚曾国荃奏、遵旨将派往包头剿捕各军。分别撤留。报闻。随

手　　

○河南巡抚李庆翱奏、被旱灾区。现办赈济情形。报闻。随手　　

○闽浙总督何璟等奏、台属绅士。捐修嘉义城工完竣。报闻。随手　　

○以恭办惠陵工程出力。奉两宫皇太后懿旨赏知府长禄花翎。以本班即选。员外郎椿枝。以本部本班遇缺即补。并加四品衔。佐领花尚阿、副参领鋕寯花翎。并予议叙。余升叙加衔有差。　　

○以河工出力。予署曹州府知府积庆等补缺后。以道员用桃源同知邵承照。补知府后。赏加盐运使衔。曹州镇总兵王正起等优叙。余升叙有差。现月

　　

○辛巳孝敬宪皇后忌辰。遣官祭泰陵。　　

○上以孟冬享太庙。前期亲诣行礼。　　

○诣大高殿行礼。外记注内记注　　

○谕军机大臣等。何璟等奏、闽省设局浚河。请留在籍道员襄办。并兴化府属等处被风。现在查勘各等语。福建地方。连年被水。亟宜浚治河道。杜患未萌。何璟等现于省城设立浚河局。办理开浚事宜。所筹尚为周妥。惟当饬令在局各绅员。认真筹办。实力举行。毋得虚行故事。龚易图系山东现任道员。刻下假期届满。自应迅速回任。著何璟、葆亨、怀遵前旨。饬令即回山东。以重职守。兴化府属等处。猝被风灾。小民荡析离居。深堪悯恻。何璟等业经派员分往各处查勘抚恤。著即饬令实心经理。毋令一夫失所。将此谕知何璟。并传谕葆亨知之。现月　　

○总理各国事务衙门奏、答覆英使探询调处喀什噶尔情形。报闻。随手　　

○缓徵陕西蒲城、大荔、朝邑、韩城、郃阳、白水、澄城、泾、三原、高陵、富平、同官、耀、肤施、甘泉、定边、保安、延长、安定、靖边、延川、宜川、安塞、葭、怀远、府谷、榆林、神木、乾、永寿、武功、鄜、洛川、中部、宜君、绥德、米脂、清涧、吴堡、沔、邠、三水、长武、淳化、四十四州县。留坝、裦城、潼关、三厅县。暨渭南、临潼、二县被旱地方。本年未完钱粮米石。及旧欠银粮有差。现月　　

○协修官张书云恭纂　　

帮总纂官程棫林恭辑监修总裁世恭阅三月十五日正总裁那恭阅四月初七日专司藳本陆恭覆阅壬子五月初七日　　

徐恭阅五签六月初十日　　

荣恭阅闰六月十二日副总裁唐恭阅一签七月十七日　　

宗室宝恭阅五签九月三十日

　　

郭恭阅四月十五日　　

熙月日初校修改上卷叁拾玖签李钟瓒恭校陈恭阅二签三月二十五日覆校修改上卷拾叁签恽宝惠详校宗室麒月日总校修改上卷叁拾肆签商衍鎏总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之五十九　　

光绪三年。丁丑。冬十月。壬午朔。享太庙。遣肃亲王隆勤恭代行礼。　　

○上诣钟粹宫问慈安端裕康庆昭和庄敬皇太后安。长春宫问慈禧端佑康颐昭豫庄诚皇太后安。至辛亥皆如之。内起居注　　

○颁光绪四年时宪书。　　

○谕内阁、都察院奏候补都事刘铭鼎遣抱之眷属船只初劫。呈恳追赃等词。赴该衙门呈诉。请旨提讯一摺。据称该员眷属船只。行至昌黎县属之蒲河营。被把总胡魁。率领兵役。持械登舟。称系查拏贼船。喝众摉查。失去银两钱文。诬伊弟贩卖人口。与船户三人。一并绑去。声言就地正法。嗣查非贼船。仍勒钱回赎等语。案关武弁噶众持械摉抢。诬良勒赎。亟应彻底根究。著提交刑部严讯确情。按律定拟具奏。现月　　

○又谕。刘长佑等奏、剿除土匪。请将出力人员奖励一摺。云南云州练目张重阳。扎踞大寨。四出虏掠。经署知州韦勋承。带领团众前往剿捕。当将该匪首及其余党众。悉数歼除。所有出力之署云州知州通判韦勋承。著免补本班。以同知直隶州知州留于云南补用。并赏戴花翎。署云州吏目从九品葵桐珍。著免补本班。以府经历县丞留于云南补用。顺云协把总戴进朝等。均著免补千总。以守备尽先补用。猛麻土巡检俸恩麟。著赏给五品蓝翎。生员胜国俊等。均著以训导不论双单月选用。沈源汉等。均著以从九品不论双单月选用。以示鼓励。现月　　

