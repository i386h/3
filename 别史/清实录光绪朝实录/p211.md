<!-- { "loadSidebar": true } -->
○谕军机大臣等、总理各国事务衙门奏、筹办交收伊犁事宜。请饬疆臣核议一摺。据称连接崇厚电报。内称约章现皆定议。崇厚定于八月初八日起身、赴黑海画押后。即由南洋回京覆命。并将现议条约十八款、摘要知照。详加覆核。偿费一节。尚不过多。通商则事多轇轕。分界则弊难枚举。亟宜筹画布置。迅图补救各等语。崇厚出使俄国。固以索还伊犁为重。而界务商务、关系国家大局者。自应熟思审处。计出万全。且叠经总理各国事务衙门电致崇厚。若照来函、有碍大局。节略内并言所损已多。断不可行。该大臣尤应遵照办理。设法与之辩论。乃竟任其要求。轻率定议。殊不可解。现在俄约既经议定。其第七款、所称中国接收伊犁后。陬尔果斯河西及伊犁山南之帖克斯河、归俄属。第八款、所称塔城界址拟稍改。是照同治三年议定之界。又于西境南境、划去地段不少。从此伊犁势成孤立。控守弥难。况山南划去之地。内有通南八城要路两条。关系回疆全局。尤非浅鲜。至第十款、于旧约喀什噶尔、库伦、设领事官外。增出嘉峪关、乌里雅苏台、科布多、哈密、吐鲁番、乌鲁木齐、古城七处。亦欲酌设领事。第十四款、并有俄商运俄货、走张家口嘉峪关。赴天津汉口。过通州西安汉中。运土货回国同路之语。不特口岸过多。并与华商生计亦有妨碍。允行则实受其害。先允后翻。则曲仍在我。自应设法挽回。以维全局。左宗棠于新疆情形。了如指掌。金顺、锡纶、久在西北各路。谙习边情。且西路通商。如何布置。始能害少利多。左宗棠必有权衡。至张家口汉口。系南北洋分辖地方。所有通商诸务。亦应彼此通筹。著左宗棠、金顺、锡纶、将界务商务各条款。悉心酌核。李鸿章、沈葆桢、素顾大局。除商务各条款。详加筹画外。其界务如何办理、始臻周妥之处。分别详细密陈。该衙门另片所陈。界务尤关紧要。就崇厚寄来分界图说。中国如尚可设法布置。即当妥为办理。若必不可允。则边防尤宜及时筹办各等语。此事一出一入。关系綦重。左宗棠督办军务。事权归一。尤当通筹全局。权其利害轻重。一并核议密速具奏。原摺片均著钞给阅看。将此由六百里各谕令知之。洋务　　

○广州将军长善等奏、广东同文馆。添习法布语言文字。拟增置学馆。酌加经费。下所司知之。摺包　　

○乙丑。谕军机大臣等。昨因总理各国事务衙门奏、崇厚与俄国商办交收伊犁事宜。轻率定议画押。当经谕令左宗棠等筹画密奏。本日据左宗棠奏、覆陈边务一摺。所陈界务商务大略。及妨民病国各条。虑远思深。洵属老成之见。特崇厚现已定议画押。事机已误。惟有亟筹补救。设法挽回。著左崇棠懔遵昨日谕旨。将商务界务、如何办理、始臻周妥之处。或约章必不可允。边防一切如何布置。始无患生肘腋之虞。详细筹度。妥议具奏。前据编修高万鹏奏、秦陇等处闻有烟土入境、严拏焚烧之事。请暂罢此。令以弭衅端。曾谕该督酌办。此次左崇棠摺内、所称甘境禁种罂粟。根株净尽。现拟出示、禁止外来土烟。如有川滇客民、贩土入境者。当众焚烧。薄与责惩等语。是高万鹏所奏、事非无因。仍著左宗棠体察情形。妥筹办理。将此由五百里密谕知之。洋务　　

○陕甘总督左宗棠奏、阶州等处地震水淹。派员抚恤情形。得旨。所有被灾较重地方。著即饬属将诸务妥速筹办。加意抚恤。毋令小民失所。摺包　　

○贵州巡抚岑毓英奏、筹商整顿吏治营伍大概情形。得旨。该省吏治营伍。即著妥定章程。认真整顿。务须斟酌尽善。实事求是。以期经久可行。

摺包　　

○丙寅。以收受规费。革甘肃署梨园营都司严象龙职。摺包　　

○丁卯。谕军机大臣等、冯子材奏、沥陈下情一摺。道员赵沃、前经降旨革职查办。嗣经张树声查明、该革员功过尚足相抵。已有旨准其留营效力。朝廷于臣下是非功罪。自有权衡。该提督无事哓哓渎辩为也。至冯子材自督师出关以来。叠次进剿。将贼巢全行荡平。甚属奋勉出力。惟李扬才、陆之平、尚未弋获。该逆等情罪重大。岂容日久稽诛。且恐将来死灰复然。重烦兵力。该提督当懔遵本月十一日谕旨。速咨越南国王。饬地方官确查李逆等下落。即行派营围拏。期于必获不准任令漏网。致贻后患。将此由四百里谕令知之。现月　　

○戊辰。谕内阁、铭安等奏、官兵不敷分遣。仍请暂停冬围一摺。著照所请。准其暂缓举办。摺后漏写月分。殊属疏忽。铭安、玉亮、均著交部议处。现月　　

○以春闲亢旱。麦收歉薄。予普济堂、功德林、两处粥厂。恩赏小米三百石。加赏小米五百石。卢沟桥粥厂。粟米四百石。资善堂暖厂。粟米三百石。　　

○庚午。谕军机大臣等、锡纶奏、请调员差委等语。兵部笔帖式恩绵、工部笔帖式穆津布、骁骑校瑞英、护军兴桂、松庆额外蓝翎长常永、领催舒缙、候选知县范一照、领催玉恒、前锋伊铿额、马甲忠安、著该衙门饬令该员等、前往塔尔巴哈台。听候差迁。其所请饬神机营垫发口分银两。办给勘合乌拉票。俟到营日、由该参赞将垫款于塔城专项内如数归还。并恩绵穆津布二员。照神机营成案。逾半年后免开底缺。应升应补、照例办理等语。均著照所议行。现月　　

○转刑部右侍郎钱宝廉为左侍郎。以署漕运总督薛允升为刑部右侍郎。未到任以前。以兵部右侍郎朱智兼署。现月　　

○命浙江巡抚梅启照来京另候＜闲＞用。调陕西巡抚谭钟麟为浙江巡抚。以刑部左侍郎冯誉骥为陕西巡抚。现月　　

○塔尔巴哈台参赞大臣锡纶奏、果勇营购马三百匹。每匹银十二两。经部议驳。请仍照市价开销。得旨、此项马匹。准其照市价报销。嗣后仍照旧章购买。纂修官谢崇基恭纂　　

帮总纂官程棫林恭辑监修总裁世恭阅五月初二日正总裁那恭阅五月十九日专司藳本陆恭覆阅壬子九月初七日　　

徐恭阅六签八月初六日　　

荣恭阅一签九月初五日副总裁唐恭阅二签十一月二十五日　　

宗室宝恭阅一签五月二十八日

　　

郭恭阅六月二十日　　

熙月日初校修改上卷拾壹签孙笥经恭校陈恭阅三签八月初九日覆校修改上卷拾壹签朱崇荫详校宗室麒月日总校修改上卷叁拾肆签商衍鎏总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百　　

光绪五年。己卯。九月。辛未朔。上诣钟粹宫。问慈安端裕康庆昭和庄敬皇太后安。长春宫问慈禧端佑康颐昭豫庄诚皇太后安。至庚子皆如之。内

记

　　

○谕内阁、曾国荃奏、指定拨款及时买谷还仓一摺。据称山西前被旱灾。外省运米。骤难入境。每赖本地仓谷接济赈需。现在善后事宜。以买谷还仓为要务。拟将部拨及指拨山东等省之银五十万两。再由山西陆续筹措银五十万两。专为买谷填仓之用。于三年内筹补足额等语。自系为储备灾荒起见。即著照所议办理。惟采买仓谷。易滋弊混。当此款项支绌之时。尤应力求实际。该抚当慎选贤员。核实经理。毋得有名无实。虚糜帑项。现月　　

○山西巡抚曾国荃奏、拟饬州县。建立节孝总坊。以资观感。报闻。摺

包

　　

○调甘肃布政使崇保为山东布政使。赏已革浙江巡抚杨昌浚三品顶戴。署甘肃布政使。仍帮办甘肃新疆善后事宜。现月　　

○癸酉。吉林将军铭安奏、密陈俄人违约贪利各事。请饬照会严禁一摺。下所司知之。随手　　

○甲戌。谕内阁、李鸿章奏、直隶水灾较重。前截漕粮。不敷分拨。恳赏湖北来□山戊不□新漕一摺。直隶顺天各属。本年夏秋之闲。雨水过多。洼区被淹。秋禾无收。春麦难种。民闲被灾甚深。前次截留漕米六万石。恐不敷赈济。即照该督所请。著湖广总督、湖北巡抚、将湖北来□山戊不□新漕三万石。提前办运。赶于封河以前。由轮船运赴天津。俾应今年冬闲赈抚急需。毋稍延缓。现月　　

○又谕、李鸿章奏、新调藩司任道镕现到天津。请先饬赴任。地方诸务就绪。再请陛见等语。直隶现无紧要事务。必须该员先行到任办理。且天津距京甚近。来往无须多日。任道镕著仍遵前旨来京陛见。再行前赴新任。所请著毋庸议。现月　　

○又谕、李鸿章奏、请调员差委等语。遇缺题奏按察使刘盛藻、现在安徽本籍。著安徽巡抚饬令该员来京。由吏部带领引见。俟引见后。再行前赴天津。交李鸿章差遣委用。现月　　

○调镶白旗汉军副都统谦德为盛京副都统。以锦州副都统清凯、为镶白旗汉军副都统。外记　　

○乙亥。谕内阁、太仆寺少卿钟佩贤奏、奉使大员及上司过境。随役人等。往往百端需索。任意滋闹。及被人□□□尔□奏。该家主例有失察处分。而随役人等。转得置身事外。肆无忌惮。请饬惩办等语。随役人等。需索供应。骚扰地方。自应严拏惩办。嗣后官员奉派出差。及上司过境。随役人等。如有需索滋闹情事。该地方官立即严拏审办。据实详揭。傥隐忍不言。别经发觉。即将滥应之该地方官。照例议处。并将需索之家人。责令该家主交出。按律惩办。现月　　

○又谕、太仆寺少卿钟佩贤奏、秋审缓决人犯。定拟似未允当。请饬覆核一摺。据称会议各省秋审。有河南斩犯李金木一起。情节甚重。法无可贷。刑部照拟缓决。与例不符等语。著刑部将钟佩贤所奏。及前次签商各节。详细覆核。务期允当。毋得稍存成见。现月　　

○丙子。遣官祭历代帝王庙。东华录　　

○谕内阁、给事中郭从矩奏。直隶被水州县。盗贼横行。地方官规避处分。往往改强为窃。不肯认真缉拏。甚至将已获之犯。率行开脱。请饬查拏等语。被灾地方。以除盗安良为要务。若如所奏情形。亟应从严□□□尔□办。著李鸿章察勘今□山戊不□被灾州县。如有盗贼横行。地方官不能弋获。反行宽纵等情。即行立予严□□□尔□。毋稍姑容。现月随手　　

○又谕、御史戈靖奏、请将云南优拔贡生、均准驰驿进京等语。著该部议奏。现月随手　　

○谕军机大臣等、给事中郭从矩奏、晋省连年荒旱。水利亟宜讲求。可否将侍郎夏同善奏请直隶河闲一带掘井之法。饬令仿照办理等语。著曾国荃酌度筹办。原摺著钞给阅看。将此谕令知之。现月　　

○闽浙总督何璟奏。筹拨勇营。填扎台北。并请添营以顾内地。得旨、所请添募线枪一营。以顾漳泉之处。著准其照议办理。惟必须认真训练。俾令缓急足恃。方不致虚糜饷项。随手摺包　　

○旌表矢志守贞江西潘俊聘妻。云南昆明县贞女傅五姑。现月随手　　

