<!-- { "loadSidebar": true } -->
○上诣乐寿堂问慈禧端佑康颐昭豫庄诚皇太后安。至庚申皆如之。内记　　

○科布多参赞大臣沙克都林札布等奏、放过官兵加增银两。恳免追缴。并请饬部妥议章程。得旨、此项加增银两。准免追缴。余著户部妥议具奏。摺包　　

○又奏、请议变通屯田办法。下部议。摺包　　

○又奏、拣派札哈沁官兵、驻扎察＜罒干＞淖尔等处。以资防守。从之。摺包　　

○癸巳。云贵总督岑毓英奏、法使到境。拟即舆疾勘界。报闻。摺包　　

○又奏、添设临元各营。先募五成战守兵。余俟粤勇裁撤。再行补足。下部知之。摺包　　

○甲午。谕内阁、潘霨奏、参处正杂各员一摺。贵州安平县知县何铨、年力就衰。难期胜任。著开缺送部引见。平远州知州王维举、控案累累。士民怨愤。降调知县刘管、罔利营私。不知自爱。开泰县典史周霖、声名狼藉。惟利是图。铜仁县典史随锦云、行同市侩。不守官箴。候补从九品王廷珍、举止轻浮。性情贪鄙。广顺州学正姚墟、昏瞆糊涂。难孚士望。均著即行革职。以肃官常。现月　　

○谕军机大臣等、岑毓英奏、稔祚土司请发兵救援一摺。当将现在因应机宜、明晰谕知。令传谕该土司勿得渎陈。兹据该督奏、木邦土司、呈请内附等语。英人踞有印度全境。滨海缅地、久经割据。今此蓄谋既发。其势不能中止。缅自都城沦陷。君虏臣降。闲有土司等守旧不服。然力弱势分。恐亦倔强暂时。未能持久。前稔祚请发兵。今木邦请内附。所谓铤而走险。叛服无常。该督所陈乾隆年闲木邦内附。旋复沦入于缅。可为左验。现已饬总理各国事务衙门、与英使订立新约。断无为一二土司、另生枝节之理。而目前英尚未能定缅。滇缅之界务商务。议办亦尚需时。嗣后缅人再有吁请如上项情事。该督等惟有懔遵前旨。谕以中英和好有年。不肯轻开边衅。现因缅事、商酌善后事宜。尚未定议。该土司等勿得渎陈。抚以善言。羁糜弗绝。总之驭远之道。因时变通。不拘一格。固不宜显示拒绝。亦不可轻议招怀。该督等务当通筹全局。随时体会此意。勿使办法自相矛盾。致滋口实。是为至要。所有现定新约四条。著钞给阅看。将此由六百里各密谕知之。洋务　　

○署贵州巡抚潘霨奏、续设矿务公商局。添置机器。试办矿产。下部知之。摺包　　

○乙未。礼部奏、朝鲜与法国通商。议定条约。并章程税则。据咨转奏。下所司知之。摺包　　

○丙申。引见八旗及各直省考取拔贡生。得旨、徐承焜等七十二名。以七品小京官用。煜辉等八十七名。以知县用。松桂等七十六名。以教职佐贰用。现月　　

○总理各国事务衙门奏、订立英约。并定盖印画押日期。报闻。摺包　　

○河东河道总督成孚奏、节交庚伏。筹办河工情形。下部知之。摺包　　

○旌表年届百龄。亲见五代。山东济甯州五品命妇王田氏。摺

包

　　

○丁酉。谕军机大臣等、张曜等奏、山东黄河伏汛漫口。并陈明民埝此堵彼开情形各摺片。本年六月开伏汛盛涨。赵庄河套圈两处堤埝。同时漫决。冲刷口门甚宽。该省黄河频年漫溢。此次复被水灾。各村庄困苦情形。殊深轸系。著张曜迅饬印委各员。查放急赈。妥筹拯济。务使实惠均沾。毋任失所。修防不力之总兵陈荣辉、著即革职。仍著张曜察看。如不得力。毋庸留工。副将张永洪、参将张福兴、均著摘去顶戴。以示惩儆。目前齐河上游至贾庄四百余里滨河各处。均有险要工程。关系甚重。该抚务当严饬所属。赶筹料物。认真修防。力保完善。毋得稍涉疏虞。至现决各口。虽未能即时堵合。此后沿河堤埝。应如何加工修筑。下游河淤。应如何设法疏浚。即著先期筹画。赶紧办理。该抚前奏徒骇分流、及建造牐坝各节。所需款目。现在曾否估定。瞬届霜清。必须及时兴办。切勿稽延时日。致误事机。其减水分入南河故道。以洩水势。是否可行。著曾国荃、卢士杰、成孚、崧骏、张曜、边宝泉、仍遵前旨妥议。迅速覆奏。将此由五百里各谕令知之。现月　　

○引见各直省考取优贡生。得旨、谭奉璋等二十三名。以知县用。王延纶等三十九名。以教职用。现月　　

○戊戌。谕内阁、伊犁将军金顺。忠勇朴诚。勋勤懋著。历在军营带兵剿贼。转战湖北安徽等省。叠克坚城。嗣后陕剿办回逆。战功尤伟。洊升将军。帮办新疆军务。克复各城。收回伊犁。抚循安辑。克尽厥职。上年谕令来京陛见。中途患病。当经赏假调理。方冀渐次就痊。长资倚畀。兹闻溘逝。轸惜殊深。著加恩追赠太子太保衔。照将军例赐恤。任内一切处分。悉予开复。应得恤典。该衙门查例具奏。赏银一千两。由甘肃藩库给发。灵柩回旗时。著沿途地方官妥为照料。该将军有无子嗣。著该旗查明具奏。用示笃念荩臣至意。寻予谥忠介。　　

○谕军机大臣等、有人奏、浙江省徵收厘金。积弊甚多。其利半归中饱。亟须整顿等语。抽厘助饷。为朝廷不得已之举。岂容不肖局员。罔利营私。此等弊端。总由该管督抚不能破除情面。审择贤员。实力整顿。一听该员等以多报多。蒙混侵吞。致厘税日见亏短。殊深痛恨。一省如此。他省恐亦不免。著各直省督抚。懔遵叠次谕旨。力矫积习。认真稽核。如查有委员舞弊情事。即行从严参办。毋稍姑容。将此各谕令知之。现月　　

○又谕、有人奏、浙江台州府属地方。盗风未息。该处民人。往往潜赴他处开垦荒田。藉端滋事。该省幕友。衣服饮食。竞尚奢华。官场积习甚重等语。台州民俗。向称强悍。若如所奏各节。日久恐酿事端。该处现在有无勇营驻扎。应否调派数营。前往布置。俾资弹压。垦荒客民。应如何严饬地方文武。妥为约束。即著卫荣光随时体察情形。酌度办理。至官幕相习奢靡。于吏治大有关系。亟应认真整顿。并著该抚严行禁止。以挽浇风。寻奏、查明台州地方。较前安谧。毋须添勇。垦荒客民。已照章约束。又片奏、浙省官幕。尚无奢侈情形。均报闻。现月　　

○工部奏、钦工木植。应否徵税。得旨、此项钦工木植。仍著照例徵税。所收税银。即解由工部转交内务府呈进。嗣后钦工。均照此办理。至已免六起税银。并饬该商补缴汇解。现月摺包　　

○甘肃新疆巡抚刘锦棠奏、新疆官缺瘠苦。请于养廉外、酌加公费。下部议。摺包　　

○陕甘总督谭钟麟奏、故伊犁将军金顺、用款报销。请饬锡纶查明。奏请办理。得旨。所有该营光绪九年至十一年冬月用款。即著谭钟麟咨行锡纶。责令旧日经手之员。查明收支实数。开缮＜闲＞明清单具奏。毋庸造册报销。其木质关防。即由谭钟麟就近销毁。摺包　　

○以通政使司通政使奕年、为都察院左副都御史。朱签　　

○己亥。钦奉慈禧端佑康颐昭豫庄诚皇太后懿旨。侍讲学士龙湛霖奏、规复制钱。有利无弊。敬陈管见一摺。著军机大臣、会同户部工部堂官、归入前次交议整顿钱法事宜。一并妥议具奏。醇亲王奕譞、仍著与议。寻奏、会议整顿钱法。并议将来规复制钱现行章程六条。又奏、并案议覆龙湛霖奏、敬陈管见一摺。均钦奉懿旨。依议行。随手　　

○陕甘总督谭钟麟等奏、野番抢劫。派兵查拏。得旨、即著饬令李良穆等、督率马步各军。相机拏办。务获首要正凶。尽法惩治。以安地方。摺包　　

○热河都统谦禧等奏、郡街猝遭水患。查明赈恤。并陈宫墙坍塌情形。得旨、该处被水情形。殊深悯恻。即著饬属妥为赈恤。俾免失所。其宫墙坍塌处所。并著先行设法保护。摺包　　

○又奏、滦平县被水。由县给赈。得旨。著即饬该县、将被灾居民。妥为抚恤。毋任失所。摺包　　

○库伦帮办大臣那逊绰克图奏、请撤回驻防库伦宣化马队练兵。以节库款。从之。议覆　　

○庚子。孝静成皇后忌辰。遣官祭慕东陵。照录　　

○谕军机大臣等、电寄张荫桓、张之洞、电奏已悉。王荣和等、既不能与洋官交涉议事。徒以官轮壮观。无济于事。转令该埠滋疑。殊属无谓。著仍附商轮前往。日国并无驻京公使。总署无从与商。所有议设领事保护华商事宜。著张荫桓与日廷妥为商办。电寄　　

○又谕、电寄周德润、电奏已悉。分界事宜。著遵前旨妥与商办。岑毓英病体如何。殊深廑系。一俟稍痊。即行电闻。电寄　　

○辛丑。孝懿仁皇后忌辰。遣官祭景陵。照录　　

○陕西巡抚鹿传霖、因病解职。以陕西布政使叶伯英、为陕西巡抚。前贵州布政使李用清署陕西布政使。现月　　

○截留江苏河运漕米。及余米五万二千余石。备顺天、保定、河闲、天津、等属、被水地方秋赈。并提随漕轻赍银两。交赈局应用。现月　　

○抚恤琉球国遭风难民如例。摺包　　

○壬寅。东三省练兵大臣穆图善奏、东三省添练马队。援案劝捐马匹。以节镶项。从之。　　

○癸卯。孝贞显皇后诞辰。上诣建福宫圣容前行礼。　　

○谕内阁、卞宝第奏参贪庸不职各员一摺。湖南城步县知县杨锡梅、办事颟顸。捕务废弛。于该县试事。操守难信。宝庆府经历赖澐、遇事招摇。声名甚劣。均著即行革职。石门县知县郭定祥、才具平庸。疏于听断。著以县丞降补。新田县知县刘定弼、人太长厚。难资整顿。甯乡县知县许钟岳、才欠精明。均著开缺留省察看。以肃官方。现月　　

○顺天府奏、顺天府志告成。在事官绅。可否保奖。得旨、准其择尤酌保数员。毋许冒滥。摺包　　

○护理广西巡抚李秉衡奏、遵旨安插越南游勇。酌定资遣招垦章程。分别办理。得旨、所筹资遣招垦章程。尚属周妥。仍著随时认真经理。绥靖地方。摺包　　

○闽浙总督杨昌浚奏、故大学士左宗棠、督闽日久。拟就原设蚕桑局。修建专祠。以伸报享。报闻。摺包　　

○署湖广总督裕禄等奏、请将记名提督张寿安、王得胜、记名总兵石师发、雷长庚、留鄂差遣委用。总兵用刘天云、以副将留鄂补用。允之。摺包　　

○广西提督苏元春等奏、请将新授贵州安义镇总兵官蒋宗汉、仍留军营。暂缓赴任。允之。摺包　　

○署伊犁将军锡纶奏、请调提督曹正兴赴营差委。得旨、即著咨行湖广督抚。饬令曹正兴迅赴伊犁军营。交锡纶差遣委用。摺

包

　　

○又奏、拨款制造旗帜号衣。得旨、即著咨行山西巡抚。饬令河东道拨银二万两。就近解交伊犁委员王辑瑞应用。摺包　　

○以玩视重案。革湖南新田县知县李国镇职。摺包　　

○以供词狡展、革湖北在籍侍卫黄兆晋职。摺包　　

