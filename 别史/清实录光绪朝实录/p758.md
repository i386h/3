<!-- { "loadSidebar": true } -->
○辛未。两广总督张之洞奏、酌拟北海高州两镇巡洋章程。现既改设高州镇总兵。统辖外海水师。其巡洋上班。应以高州镇为统巡。下班以阳江营游击为统巡。新设北海镇总兵。已将龙门协水师两营。改归管辖。其巡洋上班。应仍以龙门协副将为统巡。下班以北海镇为统巡。下部知之。随手摺包　　

○壬申。谕军机大臣等、电寄吴大澂、养电已悉。荥汛十堡。忽出险工。殊深廑系。据称大堤裂三十余丈。宽四丈余。语句不甚明晰。是否溃决成口。抑止系内皮蛰陷。尚未过水。著即明白电覆。其抢办情形若何。并著迅速电奏。电寄　　

○伊犁将军色楞额等奏、留存塔尔巴哈台索伦营官兵。调回伊犁。请拨经费银两。得旨、即著该将军等咨行陕甘总督。照数筹办。随手　　

○江西巡抚德馨奏、瑞州府会匪滋事。拏获匪犯谢杜一等惩办得旨、即著饬属将在逃首要各犯。按名严拏。务获惩办。以靖地方。随手　　

○以记名总兵姜桂题为广东琼州镇总兵官。现月　　

○以擅留俄众。越界刈草。漠河防营统领德升、交部议处。随手摺包　　

○癸酉。福建台湾巡抚刘铭传奏、台东直隶州统辖后山全境。地广兵单。请添募勇营。以资镇守。从之。摺包　　

○又奏、请将江苏补用通判黄承乙、江苏补用知县朱公纯、留台差委。允之。随手　　

○命镇国公溥龄、为守护东陵。随手　　

○追予故云贵总督刘长佑、于原籍新甯县建立专祠。从湖南巡抚王文韶请也。随手　　

○甲戌。谕内阁、刘铭传奏、特参贻误要公各员一摺。福建台湾署嘉义县知县试用知府罗建祥、勘丈田亩。蒙混欺饰。并膜视民命。废弛公事。著即行革职。听候查办。代理凤山县知县候补通判吴元韬、承办清丈。敷衍粉饰。著暂行革职。仍责令随同勘丈。以观后效。该二员均有虚糜经费情事。著分别勒令赔缴。毋任延欠。现月　　

○又谕、刘铭传奏、代理同知昏贪贻误等语、代理埤南同知。福建候补布库大使陈灿、不恤番情。挪用口粮。并有擅离职守。苛派学费情事。实属昏庸贪鄙。陈灿著革职听候查办。

现月

　　

○署河东河道总督吴大澂奏、郑工东西两坝已成。埽占一律稳固。报闻。随手　　

○又奏、荥泽九十两堡。抢办工程情形。得旨、昨据二十二日电报荥堤情形。当经降旨询问。是否过水尚未续接电奏著该署督严饬在工员弁。加紧抢办。务臻稳固以保要工。随手　　

○以前湖广总督李瀚章为漕运总督。未到任前以淮杨海道徐文达暂行护理。现月　　

○以攻克台湾吕家望大庄等处番社出力。赏总兵丁汝昌、吴宏洛、头品顶戴。万国本、张兆连、均以提督记名＜闲＞放。张兆连并赏胜勇巴图鲁名号。提督李定明赏穿黄马褂。副将邓世昌以总兵记名＜闲＞放。并加提督衔。已革副将酆炳南开复原官。余升叙加衔有差。现月　　

○予故漕运总督卢士杰恤典如例。乙亥。孝慈高皇后忌辰。遣官祭福陵。　　

○以挑修青龙湾河工出力。予前署通永镇总兵唐仁廉、通永镇总兵吴育仁、直隶补用知州施则敬、沧州知州袁遂、署宝坻县知县章钧等优叙。现月摺包　　

○赏朝阳安定西直各门外三处粥厂粟米各四百石。现月随手　　

○丙子。上奉上奉慈禧端佑康颐昭豫庄诚皇太后还宫。内

起居注

　　

○钦奉皇太后懿旨。皇帝大婚典礼。前经明降懿旨。一切遵照会典办理。嗣据礼部单开皇帝大婚。前期遣官祭告天地太庙后殿奉先殿礼节。请照案前期二日举行。当经查照会典。改为前期一日。黏签宣示。该部宜如何敬谨遵行。以昭慎重。乃昨据缮奏清单。仍开列大婚前二日祭告。殊堪诧异。此次该部于具奏典礼摺件。漫不经心。屡有舛错。均未加究责。兹竟于祭告大典。签改日期。并不细心照缮。律以有心贻误。咎复何辞。所有礼部堂官及承办司员。均著交部严加议处。以示惩儆。其余所奏各事宜。著依议行。现月　　

○闽浙总督卞宝第奏、查看海防情形。已于厓石山添设明暗炮台。并拟筹款于良峤地方安设炮台巨炮。报闻。随手摺包　　

○云贵总督岑毓英奏、力疾出巡迤西营伍。并奏参云南参将潘体义操练不力。得旨、潘体义著即革职。永不叙用。该督于校阅事宜。力疾办理。务当随时加意调摄。以慰廑系。摺包　　

○以学行兼优。赏浙江在籍工部主事吴超员外郎衔。候选教谕黄以周等内阁中书衔。　　

○上以孟冬享太庙。自是日始、斋戒三日。黄绫本　　

○丁丑。孝敬宪皇后忌辰。遣官祭泰陵。上诣储秀宫问慈禧端佑康颐昭豫庄诚皇太后安。翌日如之。内起居注　　

○以灵应素著。颁浙江嘉善县城隍庙扁额。曰威宣式遏。招宝山观音大士庙扁额。曰自在神通。随手　　

○谕内阁、李鸿章奏、永定河漫口大工合龙一摺。一年七月闲。永定河南二工十七号。北上汛十二号。大堤漫溢成口。经李鸿章派委道员金福曾、督同员弁挑穵引河。筑坝进占。业据奏报北上汛十二号堤工。于七月十一日合龙。兹复据奏南二工十七号大堤已于本月二十三日合龙。全河复归故道。办理尚为妥速。在事出力各员。自应量予奖叙。署永定河道金福曾、南岸同知郑焕、均著开复革职留任处分。武清县县丞张善羾、著开复革职留工处分。仍以原官归原班补用。署良乡县县丞试用主簿赵福济、著开复顶戴。其单开之知府阮士彬等、均著照所请奖励。现月　　

○戊寅。盛京将军庆裕奏、新设兴京、凤凰、两厅。请添设廪增额各三名。奉化、怀德、通化、怀仁、安东、宽甸、六县。请添设廪增额各二名。下部议行。摺包　　

○署福州将军调补陕甘总督闽浙总督杨昌浚奏交卸督篆。将军篆务。应否派署得旨、著即速赴新任。福州将军。著卞宝第暂行署理。随手　　

○纂修官李湛田恭纂　　

帮总纂官程棫林恭辑监修总裁世恭阅一签六月初七日正总裁那月日专司藳本陆恭覆阅癸丑六月二十九日　　

徐月日　　

荣月日副总裁唐月日　　

宗室宝恭阅一签十月十九日

　　

陈恭阅一签五月二十八日　　

熙月日　　

郭恭阅十一月二十五日　　

宗室麒月日

大清德宗同天崇运大中至正经文纬武仁孝睿智端俭宽勤景皇帝实录卷之二百六十　　

光绪十四年。戊子。冬十月。己卯朔。享太庙。上亲诣行礼。内记　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。黄绫本　　

○遣官祭端慧皇太子园寝。黄绫本　　

○诣储秀宫问慈禧端佑康颐昭豫庄诚皇太后安。至辛卯皆如之。内记　　

○以神灵显应。颁奉天省城关帝庙扁额。曰沈阳福应。　　

○颁光绪十五年时宪书。黄绫本　　

○以亏短银两。革湖北署江陵县知县林佐职。并勒追。摺包以争斗伤人。革湖北罗田补用守备王大云职。并讯办。摺包　　

○庚辰。谕内阁、御史文郁奏、八旗包衣屯居应试文童请饬核实送考一摺。据称八旗包衣。例由佐领管领出具图结。归京旗应考。近来生齿日繁。屯居远在四乡。易滋弊混等语。八旗包衣屯居应考。自应恪遵例章。核实办理。著总管内务府大臣暨五旗王公。于包衣屯居报考时。严饬该管官认真详查册档。核对确实。方准归入京旗一体考试。以杜弊端。现月　　

○又谕、御史文郁奏、近闻真隶安肃县涿州唐县地方。有冒充王府职官王福泰等。随役多人。沿户催租。并私设公案。擅用非刑等语。奸徒假冒职官。骚扰平民。大干法纪。著李鸿章饬属确切。查明如有冒充等项情事。即行严拏惩办。现月　　

○又谕、高燮曾奏、保荐教职一摺。山西各属教职经高燮曾悉心查覆。择尤保举自应量予奖励。蒲州府教授郝登云、著赏加国子监博士衔吉州学正郭世选、著赏加五品衔兴县训导常毓珍、长治县教谕徐清澜、介休县孝谕梁永春、凤台县训导杜子棻、河曲县训导梁豫、均著赏加国子监学正衔。现月　　

○又谕、本日安徽学政钱桂森、谢恩摺件。由驿驰递。殊属非是。著交部察议。礼部奏、大婚礼成。崇上徽号礼节。开单呈览。如所请行。　　

○陕甘总督谭钟麟奏、拟提藩库节存银六十万两。分拨豫皖淮扬。以拯灾黎。得旨、该督平日储款备荒。为未雨绸缪之计。此次又能救灾恤邻。力顾大局深堪嘉许。此项银两应如何匀拨各该省之处。著户部速议具奏。摺包　　

○驻藏帮办大臣升泰奏、开导藏番具禀停战。即赴边界筹办情形得旨、该大臣甫经到任。即能尽心开导。藏事已有转机深堪嘉许。刻下想已驰抵边境。著即懔遵前旨。熟商妥办。以副委任。并随时将办理情形。速咨刘秉璋由电奏闻。摺包　　

○以甘肃按察使方汝翼为江西布政使。陕西陕安道唐树楠为甘肃按察使。现月辛巳。钦奉慈禧端佑康颐昭豫庄诚皇太后懿旨。吏部都察院奏、遵旨严议礼部堂司各官处分一摺。此次礼部堂司各官具奏、典礼摺件。于签改宣示日期。并不照缮。经吏部等衙门分别议以降调私罪。本属咎有应得。惟念事关庆典。量予从宽。署礼部尚书绍祺、尚书李鸿藻、左侍郎敬信、徐郙、署右侍郎清安、右侍郎童华、应得降四级调用处分。暨承办司员郎中桂斌、员外郎徐家鼎应得降五级调用处分。均著加恩改为革职留任。李鸿藻原有革职留任处分。并著加恩免其革任。至尚书奎润等、承办典礼事件漫不经心屡有舛错。前次单拟祭告日期。并不遵奉前旨查照会典办理。已难辞咎。不能因其出差卸署。概免置议。尚书奎润、前署尚书祁世长、右侍郎续昌、均著降四级留任。此系格外加恩。嗣后该部办理典礼事宜。务当恪遵谕旨。敬谨将事傥再有贻误。决不宽贷。现月　　

