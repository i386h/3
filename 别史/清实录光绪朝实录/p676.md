<!-- { "loadSidebar": true } -->
○直隶总督李鸿章奏、酌拟匪犯监禁章程。请嗣后拏获加等调发。及鞭责枷号仍发原配人犯。无论脱逃次数。由获犯审办之州县。自咨准部覆之日起。监禁十年。限满再按原拟罪名。定地发配。下部议行。摺包　　

○以亏短交代。已革故署直隶晋州知州宋彭寿籍产备抵。现月　　

○予海防积劳病故记名提督杨正清等三十五员优恤。　　

○以捐助赈银。予四川灌县知县钟鋆之母曾氏建坊。摺包　　

○以捐助书院经费。予直隶保安州贡生司云龙为其母建坊摺包　　

○辛丑。以剿匪出力。予札萨克达喇嘛罗布桑巴拉珠尔乘坐绿围车。　　

○以战功卓著。予故提督奎光附祀前安徽巡抚英翰专祠。从安徽巡抚沈秉成请也。摺包　　

○以遵命捐赈。予安徽夥县职绅李英元为其父建坊。摺包　　

○癸卯。上幸画舫斋阅侍卫射。抄报　　

○谕军机大臣等、热河围场地面辽阔。向为马贼出没之区。前岁剿平股匪后。恐有余党窜匿其闲。句结为患。曾经谕令奎斌认真摉捕。近闻该处伏莽仍未净尽。深虞乘闲窃发。并分窜奉天吉林等处。以致滋蔓难图。亟应严拏防范。消患未萌。奎斌身任地方。责无旁贷。著将围场一带捕务。切实整顿。如有盗匪潜藏。立时拏办。毋得日久生懈。致酿隐患。并著裕禄、长顺、督饬营汛地方各官。实力巡防。认真摉剿。务当合力兜拏。有犯必惩。以期边圉敉平。旗民安堵。是为至要。将此各谕令知之。现月　　

○守护东陵大臣光裕等奏、庄静皇贵妃玫贵妃奉安。请拨银两以备要差。得旨、著光裕等咨行直隶总督迅速筹拨应用。摺包　　

○吉林将军长顺等奏、请将已故协领金福等附祀富明阿等专祠。得旨、金福著准其附祀富明阿专祠。其溥偀附祀穆图善专祠之处。著不准行。摺包　　

○又奏、请添设阿勒楚喀副都统衙门实缺笔帖式二员。以资办公。下部议行。摺包　　

○又奏、吉林省城拟于山上江岸建置炮台。下所司议行。摺包　　

○以纂修两准盐法志告成。予江苏候补道王定安优叙。余出力举人朱孔彰等十一员并给奖。摺包　　

○以被控命案供祠狡展。革吉林骁骑校舒祥、富全职。并讯办。摺包　　

○以捐助书院经费。予云南鹤庆州职绅李毓浩等建坊。摺包　　

○以捐建育婴堂房屋。予云南恩安县监生李春培建坊。摺包　　

○缓徵云南文山县被水田地额赋。摺包　　

○乙巳。穆宗毅皇帝诞辰。上诣奉先殿寿皇殿行礼。早事　　

○丙午。两广总督李瀚章奏、查明办理边防及清乡缉匪出力员弁。总兵冯绍珠、副将郑润材等、恳恩予奖。下部议行。　　

○又奏、新造广金广玉兵轮拟定。员弁兵丁薪粮银数。下部知之。　　

○丁未。以捐助赈银。赏广东学政徐琪花翎。摺包　　

○以救护外洋遭风船只出力。予广东潮阳县知县何福海以知府在任选用。余升叙有差。摺包　　

○以隐灾亏马。予锦州驻防翼领倭绅、牧长乌森泰等降休革讯有差。摺包　　

○豁免云南嵩明、宜良、建水、顺甯、四州县被水田地额赋。摺包　　

○己酉。上诣颐和园乐寿堂。问慈禧端佑康颐昭豫庄诚寿恭钦献皇太后安。　　

○皇后行躬桑礼。　　

○仓场衙门奏。新造拨船工竣。请派员验收。得旨。著祥麟许应骙就近验收。　　

○工部左侍郎克们泰奏查勘慕东陵。添建营房等工。依议行。　　

○成都将军恭寿等奏、派员会办青海玉树番族频年被川省德尔格土司欺陵磕索各案。一律清结。请将川甘两省出力人员。量予保奖。得旨。著准其择尤酌保。毋许冒滥。摺包　　

○以材堪录用。予江西吉南赣甯道周浩等军机处存记。　　

○庚戌。稽察左翼宗学刑部尚书贵恒等奏、两翼宗学废弛太甚。拟规复旧章。并另筹经费。得旨、著户部会同管学王贝子议奏。摺包　　

○以遵命捐助善举。予山西赵城县职绅许廷桂为其生母建坊。摺包　　

○上以孟夏享太庙。自是日始、斋戒三日。外记注　　

○辛亥。山西巡抚张煦奏、晋省寻常盗案。请改题为奏。以期迅速。下部知之。摺包　　

○以总查厘卡营私舞弊。革山西候补知府王兆槐职。摺包　　

○壬子。谕内阁、甘肃凉州镇总兵闪殿魁著开缺送部引见。现月　　

○又谕、甘肃新疆阿克苏道陈名钰、浙江温州府知府德克吉讷。广东雷州府知府郅馨、均著开缺送部引见。现月　　

○谕军机大臣等、直隶霸昌道德克精额、顺德府知府恩立、著李鸿章悉心察看。如竟不能胜任。即行据实参奏。毋稍迁就。将此谕令知之。现月　　

○又谕、湖南粮储道吕世田、著张之洞、吴大澂悉心察看。如竟不能胜任。即行据实参奏。毋稍迁就。将此各谕令知之。现月　　

○又谕、福建邵武府知府董毓琦、福甯府知府严良勋、著谭钟麟悉心察看。如竟不能胜任。即行据实参奏。毋稍迁就。将此谕令知之。现月　　

○又谕、广东惠潮嘉道曾纪渠、韶州府知府张赓扬、著李瀚章、刚毅、悉心察看。如竟不能胜任。即行据实参奏。毋稍迁就。将此各谕令知之。现月　　

○以前浙江温州镇总兵张其光为福建澎湖镇总兵官。现月　　

○上以常雩祀天于圜丘。自是日始、斋戒三日。纂

修官袁励准恭纂　　

总纂官钱骏祥恭辑监修总裁世恭阅一签十一月十三日正总裁那月日专司藳本陆恭覆阅癸丑八月初七日　　

徐月日　　

荣月日副总裁唐月日　　

宗室宝恭阅一签四月十九日

　　

陈恭阅三签二月十七日　　

熙月日　　

郭恭阅二签五月廿九日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之三百二十三　　

光绪十九年。癸巳。夏四月。癸丑朔。享太庙。上亲诣行礼。居注　　

○鸿胪寺奏办公经费竭蹶。请饬筹拨常年款项。下部议行。　　

○以记名总兵张永清为甘肃凉州镇总兵官。现月　　

○以战功卓著。予故记名总兵江西袁州协副将郑国谟、照军营立功后病故例议恤。并附祀故记名提督郑国魁苏州专祠。摺包　　

○甲寅谕内阁、吴大澂奏、考察属员分别举劾一摺。湖南请补体陵县现署武陵县知县董耀焜、桃源县知县余良栋、署沅陵县知县吕汝钧、据吴大澂胪列该员等才识政治。均堪备循吏之选。即著传旨嘉奖。仍饬令该员等益加奋勉。毋得终始易辙。永定县知县奎英、听断粗率。逞性用刑。沅陵县县丞谢有壬、擅受呈词。舆情不洽。代理芷江县典史试用从九品吕麟昌、纵役殃民。不知检束。黔阳县石桥司巡检陈国珍、遇事生风。声名狼藉。均著即行革职。以肃官方。　　

○上诣皇穹宇拈香。南郊斋宫斋宿。　　

○乙卯。常雩祀天于圜丘。上亲诣行礼。　　

○诣正阳门关帝庙菩萨殿拈香。起居注　　

○诣颐和园乐寿堂问慈禧端佑康颐昭豫庄诚寿恭钦献皇太后安。记注　　

○闽浙总督谭钟麟等奏、闽浙两省。海洋辽阔。商船每致疏虞。请添设护商师船。以资保卫。如所请行。

摺包

　　

○丙辰。工部奏、琉璃窑烧造瓦料。工价不敷。拟照旧章十成发给。以恤商艰。得旨、著照八成实银发给。毋庸扣还运费。现月　　

○贵恒因病赏假。以都察院左都御史怀塔布兼署刑部尚书。吏部尚书麟书署镶白旗蒙古都统。贝勒载滢暂署正蓝旗蒙古都统。　　

○以台湾淡水防营文武弁勇。历年阵亡瘴故。准于大嵙封地方。捐建昭忠祠。列入祀典。从福建台湾巡抚邵友濂请也。　　

○抚恤朝鲜国遭风难民如例。　　

○戊午。上诣颐和园乐寿堂。问慈禧端佑康颐昭豫庄诚寿恭钦献皇太后安。翌日如之。　　

○谕内阁。裕禄等奏。查勘永陵明堂前泊岸。本年宜修工段。请择吉兴修一摺。著钦天监于本年五月内选择吉期知照。盛京将军。会同工部侍郎。届期敬谨兴修。现月　　

○盛京将军裕禄等奏、奉省连年歉收。驿站苦累。援照成案。支借马乾。以资接济。允之。　　

○庚申。上诣福华门外。跪迎慈禧端佑康颐昭豫庄诚寿恭钦献皇太后还西苑驻跸。　　

○辛酉。上诣仪鸾殿。问慈禧端佑康颐昭豫庄诚寿恭钦献皇太后安。至辛巳皆如之。起居注　　

○伊犁将军长庚奏、塔尔巴哈台所属之巴尔鲁克山。借给俄属哈萨克游牧。现届限满。派员会同俄官商办收还。下所司知之。　　

○壬戌。护理江西巡抚布政使方汝翼奏、江西茶叶滞销。茶商苦累。援案量减税银。以恤商艰。下部议行。　　

○癸亥。以记名提督李维述为云南鹤丽镇总兵官。

现月

　　

○甲子。谕内阁、本日召见截取知府户部郎中陶堮、奏对支离。著回原衙门行走。现月　　

○乙丑。以遗爱在民。予故河南遇缺题奏道孙云锦、政绩宣付史馆立传。从两江总督刘坤一请也。摺包　　

○丙寅。以太常寺少卿沉恩嘉为光禄寺卿。朱签　　

○丁卯。谕军机大臣等、王廷相奏、山西朔州一带。灾情甚重。京津义赈。由大同丰镇前往七厅散放。迤南口内各属。恐难兼济。恳恩拨帑赈抚等语。山西北路各灾区。叠经拨发银米赈济。即著张煦斟酌情形。均匀散放。总期实惠普沾。勿任灾黎失所。用慰朝廷廑系。王廷相原片著钞给阅看。将此谕令知之。现月　　

○以本年乡试。考试应开列试差人员于保和殿。现

月

　　

○戊辰。谕内阁、前据大理寺卿徐致祥奏、湖广总督张之洞辜恩负职。当谕令刘坤一李瀚章确查具奏。兹据该督等先后查明覆奏、张之洞在两广总督任内。并无懒见僚属、用人不公、兴居无节、苛罚滥用等情。现在湖北办理炼铁开矿。尚无浪掷经费情事。其余各条。均系传闻之误。湖北布政使王之春。亦无掊克聚敛实据。张之洞、王之春、均著毋庸置议。候补直隶州知州赵凤昌、不恤人言。罔知自爱。著即革职。勒令回籍。以肃官方。张之洞向来办事尚属认真。嗣后于应办事宜。务当督率属员。力求撙节。妥为经理。用副委任。现月　　

○吉林将军长顺奏、吉林旗营各官兵情形困苦。请照黑龙江俸饷。统按八成实银放给。以示体恤。下部议行。　　

○己巳。孝端文皇后忌辰。遣官祭昭陵。　　

○吉林将军长顺奏、伯都讷旗丁房地。被沙水冲压。另拨荒地安置。俾免流离失所。允之。　　

○以亏短钜款。逃匿无踪。逮已革前署福建建阳县知县李联琨严追讯办。　　

○庚午。直隶总督李鸿章奏、永定河营兵苦累。请将兵饷马乾酌加一成核发。以苏兵困。下部议行。　　

