<!-- { "loadSidebar": true } -->
○甲子。谕内阁。御史朱以增奏。书吏舞弊。请饬查明严办一摺。据称内务府正白旗汉军人良镇。于本年正月二十九日病故。乃吏部于二月分选单。仍签掣四川夹江县知县缺。二月初一日是否投供。该旗文书。恐系书吏串通压阁。请饬查究等语。书吏蒙混舞弊。淆乱选章。亟应严行惩办。著该部即行查明。将舞弊之书吏。交刑部严讯。按律惩办。其应如何妥议章程。杜绝弊端之处。并著该部条列具奏。现月　　

○又谕。翰林院代奏编修刘海鳌等。请饬将楚岸川淮盐斤分别暂加赈厘等语。著户部汇入沈葆桢、周声澍摺。一并妥议具奏。寻户部奏请饬两江川楚督抚臣查核具奏。从之。现月　　

○调正黄旗汉军副都统恩麟为正黄旗满洲副都统。以记名副都统德福为正黄旗汉军副都统。明发　　

○以在籍办赈出力、予故山西布政使张瀛议恤。现月　　

○予浙江殉难知县张光列、通判罗树荣等、旌恤如例。摺包　　

○乙丑。遣官祭先农之神。外起居注　　

○谕内阁。御史张观准奏。请整顿吏治、以苏民困一摺。近来各省吏治泄沓成风。叠经谕令各督抚澄叙官方。旌别淑慝。刻下南北数省。水旱频仍。凶荒叠见民生困苦。朝廷寝馈难安。全赖各直省大吏。体己饥己溺之心。整躬率属。课吏安民。以培元气。若如该御史所称。匿灾不报。仓廪空虚。朘削诛求。侵吞赈款。种种弊端。殊堪痛恨。著各省督抚。懔遵叠次谕旨。振刷精神。随时甄别属员。遇有贪劣不职。及任听吏胥人等。蒙混作弊者。即行从严□□□尔□劾。傥扶同徇隐。一经察出。或被人□□□尔□奏。必将该督抚重治其罪。如有尽心民事、循声卓著之员。并著优加奖励。以昭激劝。求治必赖贤良。人才难得。现在如有才能出众。清正端方之士。著中外大臣秉公保荐。以备录用。现月　　

○又谕。御史张观准奏。请将各省办赈京员、免扣资俸等语。上年晋豫奇灾。叠经直隶等省督抚奏留奏调京员办理赈务。该员等周历灾区。分司散放。自与寻常奏留奏调者有闲。所有该员等资俸。著吏部免其扣除。以昭平允。现月　　

○又谕。御史曹秉哲奏。南省雨水过多。请思患豫防等语。水旱偏灾。何时蔑有。全在封疆大吏。平日悉心筹画。先事豫防。方可有备无患。据曹秉哲所称江苏、浙江、江西、福建、广东等省。或冻雪之后。继以霪霖。或苦雨兼旬。几无晴日。耕播既致愆期。籽种复多朽腐等情。深恐□山戊不□或不登。民虞艰食。著各该督抚。体察地方情形。豫为区画。应如何稽查仓储。筹款补足之处。务当督饬属员。妥为办理。毋得徒托空言。有名无实。将来如办有成效。在事人员。即由该督抚等量予奖励。并将办理章程。及存储银米实数。随时具奏。现月　　

○又谕。御史曹秉哲奏。请将内城粥厂择地挪移、设法安辑饥民一摺。京师内城。设有粥厂。就食之人。每厂多至数千。自应慎密稽查。免致宵小溷迹。惟请将各厂概令移置城外。转涉纷更。嗣后如有乐善好施、添设粥厂者。即令概在外城地方。妥为设立。至所称五城地面。宜分派司坊官。暨五城拣发各员。严督捕役练勇。划段梭巡。再会同水会局绅董。巡缉游民。并各城门添派兵弁稽查。遇有饥民。悉令在城外粥厂就食栖宿。及随时添厂各节。著步军统领衙门、顺天府、五城御史、会同速议施行。　　

○派协办大学士吏部尚书载龄、为实录馆总裁官。　　

○以工部尚书景廉兼署户部尚书。　　

○以肃亲王隆勤署镶红旗汉军都统。现月　　

○协修官许承尧恭纂　　

帮总纂官王同愈恭辑监修总裁世恭阅二签三月二十三日正总裁那恭阅四月十五日专司藳本陆恭覆阅壬子六月十二日　　

徐恭阅三签闰六月初六日　　

荣恭阅八月十一日副总裁唐恭阅一签九月十八日　　

宗室宝恭阅二签三月十九日

　　

郭恭阅四月十六日　　

熙月日初校修改下卷玖签石登垲恭校陈恭阅一签五月十八日覆校修改下卷贰拾壹签欧仁衡详校宗室麒月日总校修改下卷捌签田智枚总校蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之七十　　

光绪四年。戊寅。三月。丙寅。上以京师及近畿等省。雨泽未沾。诣大高殿祈祷行礼。诣凝和庙拈香。遣惇亲王奕誴、诣社稷坛恭代行礼。遣恭亲王奕、恭祀天神坛、惠郡王奕详恭祀地祇坛、礼亲王世铎、恭祀太□山戊不□坛。贝勒载澂诣时应宫、贝勒载滢、诣昭显庙、镇国公奕谟、诣宣仁庙、怡亲王载敦、诣关帝庙、豫亲王本格、诣城隍庙、肃亲王隆勤诣觉生寺。贝勒奕絪诣黑龙潭。科尔沁镇国公那尔苏诣白龙潭。贝勒载漪诣清漪园龙神祠。辅国公载濂诣静明园龙神祠拈香。现月　　

○谕内阁。李鸿章奏。久旱民饥。由于疆吏不职。自请严谴一摺。上年直隶河闲等府。被旱饥民。转徙流离。情形困苦。李鸿章以身膺重寄。补救无方。深自咎责。本应予以处分。惟念该督叠次筹款购粮。分拨赈粜。兼筹山西河南赈运事务。尚属认真。际此时事艰难。疮痍满目。我君臣惟有交相儆惕。修德省愆。以期上弭天灾。下安黎庶。李鸿章当仰体朝廷宵旰焦劳之意。于一切事宜。竭诚筹画。实事求是。妥为办理。用副委任。所有该督自请严谴之处。著加恩宽免。现月　　

○又谕。李鸿章奏。请将信任门丁、不恤百姓之知县等、革职惩办等语。直隶被灾地方。各该知县办理赈务。宜如何认真剔弊。以期实惠及民。及署交河县知县徐城。任令门丁江彭龄、与村董江庆云、李树瀛等。句通捏户冒赈。毫无觉察。形同聋瞆。元城县知县孙堃。因衿民常鸣盛等、呈控丁役索取规费。不为究办。反将衿民责押。其平日任性虐民。亦非一端。似此玩视民瘼。居心残酷。实堪痛恨。徐城、孙堃、及劣董候选教职李树瀛、均著革职。仍将李树瀛归案。分饬提集犯证。确切讯究。严行惩办。其捏户侵赈之首犯。无论赃数多寡。著于审明后即行正法。以肃赈务而昭炯戒。现月　　

○谕军机大臣等。李鹤年等奏。奉拨南漕米石。请变通改拨一摺。据称豫省借拨通仓籼米十万石。及奉拨南漕八万石。运费甚钜。急切难以兼筹。请将东漕余米九万一千余石。尽数改拨赴豫。以抵南漕八万石之额。兼抵籼米一万一千余石。即将豫省应分南漕八万石。照旧运通。所有东漕例应支发之兵米。于此项南漕内提放。在东省运通运豫。其费相等。毋须豫省另筹。在河南就近催趱。尤为便捷等语。河南待赈方殷。所拨米石。运费难筹。自系实在情形。著照所请。即由文格将东漕余米九万一千余石。迅速拨赴豫省。以资赈需。其豫省应拨南漕八万石。著李鸿章仍饬运赴通州。应如何抵拨兵米之处。即著户部遵照办理。李鹤年等前请借拨籼米。因通仓现在无存。已据户部仓场衙门奏准。于海运浙江漕粮借拨。现除抵拨东漕一万一千余石外。其余米石。仍著户部知照李鸿章。于浙江漕粮到津时。照数划拨。由李鹤年等派员领运。将此由四百里各谕令知之。现月　　

○又谕。李鹤年奏。鲁山等处。匪股肃清。宛南另股匪起。现筹剿办等语。鲁山南召匪股。经总兵崔廷桂等。连日追击。歼除殆尽。惟匪首胡豹子。未知存亡。著李鹤年、涂宗瀛、饬令各军。查明该匪首下落。严拏务获。毋任漏网。并将余匪摉捕。以净根株。至保安驿小顶山匪首范改成、马建魁、纠众五百余人。合为一股。由裕州顺庄窜至叶县小寨山。负踞空寨。虽经副将汝得林等、合队攻破。毙匪一百余名。惟余匪翻山逃逸。究竟窜往何处。李鹤年、涂宗瀛务当严饬杨鸿礼。会同崔廷桂练军。及毅军勇队。合力追剿。迅速扑灭。勿任蔓延。将此各谕令知之。现月　　

○以日本华商捐助晋赈。传旨嘉奖。并如所请。颁给所祀关帝扁额。曰福芘瀛堧摺包　　

○丁卯。以吏部尚书毛昶熙兼署礼部尚书。现月　　

○以镶白旗汉军都统文煜署正黄旗汉军都统。怡亲王载敦、暂署镶黄旗蒙古都统。正白旗汉军副都统清安暂署镶红旗护军统领。辅国公喜昌署正黄旗满洲副都统。调正黄旗汉军副都统德福、为正白旗汉军副都统。刑部左侍郎志和为正黄旗汉军副都统。明发　　

○予故正白旗汉军副都统西蒙克西克、议恤如例。现月　　

○戊辰。圣祖仁皇帝诞辰。遣官祭奉先殿。　　

○谕内阁、前据给事中文明奏、陕西已故知县方延禧亏挪官款。据理纠劾一摺。当经谕令谭钟麟明白回奏。兹据奏称方延禧自同治元年六月两次经管官钱铺。按月开报出入数目。前后相符。迨上年该故员丁忧。委员接管。饬令彻底查究。始悉亏挪公款。当经追缴。而该革员于六月闲病故。并非甫经会查。即时身故。该革员无可挟制。该抚亦非空言搪塞等语。所奏自系实在情形。著即毋庸置议。现月　　

○己巳。谕内阁。左宗棠奏。沥陈下忱。请收回成命一摺。前因回疆底定。加恩左宗棠。由一等伯晋为二等侯。原以该大臣督办军务。力任其难。当此疆圉肃清。自应特沛殊恩。用彰伟绩。乃该大臣成功不居。弥怀悚仄。具见悃忱。惟朝廷锡爵酬庸。权衡至当。功懋懋赏。礼亦宜之。尚其勉图报称。毋再固辞。剿捕　　

○又谕。崇厚等奏。请将东边及昌图各官廉俸等项。照数发给实银各摺片。奉天东边创办各事宜。与关内不同。自应因时制宜。免致办公竭蹶。崇厚等以前请动用款项。均系核实酌定。万难再加折扣。自系实在情形。所有东边官员廉俸。差役工食。暨设立马拨修建工程等项。均著照崇厚等原定数目。发给实银。免其减扣。以示体恤。昌图地方。与东边事同一律。该处各官廉俸役食。暨办公银两。著一并发给实银。免其减扣。他处均不得援以为例。另片奏东边外各户。置买房地。请仍发照税契等语。著照所请。东边外升科各地。准照各州县属地。一律办理听民闲互买互卖。随时报税立契。以昭划一。现月　　

○又谕。溥丰等奏。请饬严催补解米石一摺。西陵兵米。向由山东拨解。现在该处兵役。需米孔亟。上年山东欠解米六千九百余石。著文格严催粮道。照数克日补交。毋稍延缓。至本年米石。业已改由奉天拨解。著崇厚、恩福、即将所拨米石。迅速起运。以重兵食。现月　　

