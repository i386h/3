<!-- { "loadSidebar": true } -->
○谕军机大臣等、色楞额崇纲奏、达赖喇嘛下山讽经一摺。现在藏地清平。达赖喇嘛拟于本年正月闲下山。率领僧众亲赴大招攒招讽经。为国祈福。具见悃忱。洵堪嘉尚。即著色楞额等。前往布达拉山。妥为照料。并发去黄哈达一个。银曼达一个。铃杵一分。镀金念珠一串。玉栀一个。玉碟一个。小卷五丝。缎二卷。传谕该达赖喇嘛祗领。用昭恩赉。将此各谕令知之。　　

○又谕、电寄苏元春、据彭玉麟等转奏苏元春、请收回成命等语。苏元春著懔遵前旨。力图报称。毋庸固辞。电寄　　

○又谕、电寄彭玉麟、据电奏请饬统兵诸臣仍扎原处等语。撤兵系照津约。断难失信。昨已将办理此事全局利害。谕知张之洞、著即给与该尚书阅看自可了然至撤兵回界。仍系整军严防彼即挟诈背盟。我亦有备无患。该尚书等惟当懔遵前旨。迅速办理。毋误事机。电寄　　

○署贵州巡抚李用清奏、遵裁哨弁以节俸饷。计提镇各标协营。共裁把总四十一员。外委七十员。下部知之。　　

○又奏、民食军饷。均须在省调度。拟请暂缓出巡。报闻。摺

包　　

○以光禄寺卿张绪楷为太常寺卿。朱签　　

○调河南巡抚鹿传霖为陕西巡抚。陕西巡抚边宝泉为河南巡抚现月　　

○丁酉。谕内阁、本月二十二日。吏部请＜闲＞满洲给事中员缺。带领引见各员内。告假不到者至十一员之多。实属不成事体。嗣后此项引见人员。如有连次患病告假不到者。应如何予以处分。著吏部酌议章程。奏明办理。以杜规避。现月　　

○谕军机大臣等、电寄张之洞、电奏均悉中国素以信义为重。法已电孤拔于三月初一日停战。开台湾北海封口。并令在越统领。定期停战。我若失信。致生他变。不特兵连祸结。且为他国所不直。嗣后交涉事件。益形棘手。电线中断。二十五日。已由总署告知赫德以滇桂电线。恐难速达。展期二三日。令其电法。断难再与议展。若此时复饬进兵。此等举动。岂中国所可为。幸而获胜。尚觉得不偿失。一有蹉跌。更伤国体。该督近接岑毓英电报。是电线已通。正宜迅速传达。豫当懔遵严谕。饬令防军如期停战。撤回边界。并仍整军严备以防不测。方为正办。此事关系重大。傥有违延。朝廷固必严惩。而贻误全局。该督返而自思。当亦不敢出此。懔之慎之。该督于奉旨遵行后。即行电闻。电寄　　

○御史庆祥奏、酒税短绌。由于行头把持。请饬严惩。得旨、著顺天府查明该行头人等。如有把持勒索等弊。严行禁止。傥怙恶不悛。即应从严惩办。　　

○又奏、宗室在旗候选各员。请准分部学习当差。藉资历练。下宗人府吏部会议。　　

○以山西布政使奎斌为直隶布政使。山西按察使高崇基为布政使。江西粮储道嵩昆为山西按察使。　　

○以云南布政使刚毅为山西巡抚。广东按察使沈镕经为云南布政使。湖北荆宜施道于荫霖为广东按察使。现月　　

○戊戌。谕军机大臣等、电寄李鸿章、二十五日。与伊藤问答各节。措词正大。极为得体。撤兵一事。即著细心筹画。务臻尽善。其余两节。该督所称敬谨默识等语。所见甚是。二十七日会议何如。并速电闻。电寄　　

○又谕、电寄岑毓英、据电称各军在临洮等处。大获胜仗等语。该督运筹决策。足示国威。有此大捷。乘机结束。尤为得体。著即懔遵前旨。如期停战。一面整备撤兵。仍随时严防。以备不虞。此次出力员弁。查明从优保奏。候旨施恩。电寄　　

○出使日本大臣徐承祖奏、理事署学习繙译罗庚龄、杨锦庭、蔡霖、在署已历七年。可否酌量、照章即予列保。此后东文繙译如何保奖。统俟训示祗遵。得旨、罗庚龄等、均著准其列保。嗣后该繙译官准其五年保奖一次。并下所司知之。摺包　　

○己亥。遣官祭先农之神。外注　　

○山东巡抚陈士杰奏、李家岸民埝决口。业经堵筑合龙。现接筑陈家村新口。其李家岸善后、及陈家村进堵事宜已责成在工各员弁。妥速办理。得旨、李家岸善后事宜。即饬在工各员弁妥速办理。现在将届桃汛。陈家村口岸。务须赶紧堵合。即著迅速蒇事。以卫民生。摺包　　

○纂修官何作猷恭纂　　

帮总纂官王荣商恭辑监修总裁世恭阅五月初七日正总裁那恭阅九月初一日专司藳本陆恭覆阅癸丑三月十九日　　

徐恭阅十二月初一日　　

荣月日副总裁唐月日　　

宗室宝恭阅八月初七日

　　

陈恭阅二签十一月二十六日　　

熙月日　　

郭恭阅十月初七日　　

宗室麒月日蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之二百五　　

光绪十一年。乙酉。三月。庚子朔。上诣储秀宫问慈禧端佑康颐昭豫庄诚皇太后安。至戊辰皆如之。内记注　　

○谕军机大臣等、电寄李鸿章、据电及致总署信件。均悉。撤兵可允。永不派兵不可允。该督务当力与辩论。万不得已。或于第二条内无干句下。添叙两国遇有朝鲜重大事变各可派兵、互相知照、亦不在前条之例数语。尚属可行。至第四条教练兵士一节。亦须言定两国均不派员为要。电寄　　

○又谕、电寄张之洞、据电奏、冯子材探法新兵到。定二十八日大举攻谅。虚实难测。请训示诸将进止机宜等语。停战期前。法如进犯。自应尽力堵剿。停战期后。如彼前来攻扑。该防营侦探确实。即由将领照会法兵官。告以现已停战。毋再进兵。傥彼置若罔闻。仍来扑犯。即行实力剿办。一面将照会原文。即电总署存案。庶不令藉口我先开战。别生枝节。电寄　　

○福州将军穆图善等奏、江西河口。至闽之崇安。中隔分水一关。计陆道一百八十里。山高岭峻。开凿不易。建仓造车。转输江米。费钜功缓。不如仍用该地民夫搬运。较为省便。报闻。摺

包

　　

○闽浙总督杨昌浚奏、浙江镇海口两次接战。击伤法船。并设伏邀击获胜。得旨、现已停战。仍著该督抚会商欧阳利见。督饬水陆各军。刻刻严备。毋得稍涉疏懈。摺包　　

○吉林将军希元奏、实边之计。与其拨旗开垦。闲□山戊不

□一换。诸多窒碍。不若以兵屯田之为愈。报闻。摺包　　

○辛丑。署湖南巡抚庞际云奏、总兵廖长明、龚继昌、奉调赴粤。得旨、中法现议修好。业经降旨停战。龚继昌著带四营前赴广西。以备调遣。该总兵所请添募十余营。著毋庸议。摺包　　

○壬寅。谕内阁、张之洞奏、特□□□尔□不职文武各员一摺。江苏候补道温子绍、总办广东机器局。料价既多不实。工匠亦不足额。著先行革职。彻底查办。勒令赔缴。试用通判张光裕、委办前山厘局。缉私勇丁。缺额太多。公项亦多含糊。试用知县丁墉、委办河口厘局。于中饱隐匿等弊。纵容不究。均著以府经历县丞降补。仍勒令如数赔缴。试用知县吕椿培、委办四会厘局。挪移款项。浮开公用。惟前数年于厘务尚能整顿。著暂行革职。勒令如数赔缴。再行奏明办理。顺德协副将利辉、性情近滑。委带艇船。操防懈弛。勇丁亦有缺额署水师提标后营游击阳江镇中军游击黄增胜、所部勇丁。多不足额。派守炮台。并不讲求操练。惟利辉于省河情形尚熟。黄增胜年力正强。均著革职。暂留本任。以观后效。记名总兵张殿雄、委带轮船。勇丁不足。且有纵容子弟情事。著以参将降补。记名总兵张志鳌、承修轮船。扣减价值。著即行革职。仍留广西军营效力。候补游击方恭、身弱多病。难胜将领。著以守备降补。候补游击梁肇骙、候补都司陈良杰、委带师船。并不讲求操防。惟梁肇骙人尚明干。陈良杰尚谙炮法。均著摘去顶戴。拔去翎枝。如再不知振作。即行严□□□尔□。该省吏治营规。积弊已久。嗣后文武大吏。务各精白乃心。正已率属。认真督察。力挽颓风。以仰副澄叙官方至意。现月　　

○谕军机大臣等、电寄李鸿章、据电陈与伊藤所定三条。著即照办。电寄　　

○御史郑训承奏、新开捐例。宜剔弊端。下户部议。现月　　

○甲辰。谕军机大臣等、希元奏、中俄疆域毗连。东西横亘万里。防务莫重于吉林。至伊犁、塔尔巴哈台、库伦、黑龙江各城。无事自应慎固封守。有事即须合力图维等语。所见甚是。思患豫防。必须为未雨绸缪之计。该将军大臣等务当督率所属。于中俄交涉事件。持平妥办。毋启衅端。平时整顿营伍。并于边情地势。留心侦察。随时密陈。一面互相知照。设遇有警。候旨择宜进取。在我则声势联络。在彼则应接不遑。庶足壮军威而弭外患。希元原片。著钞给文绪等阅看。将此各密谕知之。洋务　　

○又谕、电寄张之洞、据电奏、拟令刘永福统军屯扎思钦一带等语。所筹尚是。著该督与岑毓英商办。电寄　　

○以通政使司副使郑藻如为光禄寺卿。朱签　　

○乙巳。遣官祭先蚕之神。早事　　

○谕军机大臣等、大学士直隶总督李鸿章著作为全权大臣。与法国使臣办理详细条约事务。刑部尚书锡珍、鸿胪寺卿邓承修并著驰驿前往天津。会同商办。洋务　　

○又谕、本日已有旨派李鸿章为全权大臣。与法国使臣办理详细条约事务。并派锡珍、邓承修、前往天津会同商办。法使巴德纳不日到津。所有应议事宜。关系重大。李鸿章务当与锡珍邓承修会同详细妥筹。临机因应。上年曾将应议各节。谕知李鸿章筹办。著该大臣等参酌现在情形。懔遵办理。张之洞电奏二件。赵尔巽摺一件。均著钞给阅看。该大臣等当悉心筹画。力与法使据理辩论。毋得意存迁就。总期无伤国体。不贻后患。是为至要。仍随时奏明。请旨遵行。傥草率订议。不能妥协。致滋贻患。如上年福禄诺濒行歧误故事。定惟该大臣等是问。本日＜闲＞派全权大臣谕旨一道。一并发往。如该使臣索看凭据。即著另行恭录。给与阅看。俟议办事毕。此旨仍缴还军机处备查。将此谕知锡珍、邓承修、并由五百里谕令李鸿章知之。洋务　　

○盛京将军庆裕等奏、奉省盐厘局需费浩繁。未便将二成经费遽加核减。下户部知之。摺包　　

○直隶总督李鸿章等奏、电报之设。关系军国大计。刻值海防吃紧。军报日夕纷驰。惟商报无几。费用不资。股商无力赔累。今以头等官报应收之电资。北洋拨款抵竣。拟将南洋动拨出使经费。接续划抵下该衙门知之。摺包　　

