<!-- { "loadSidebar": true } -->
○谕军机大臣等。谭钟麟奏。韩城郃阳交界地方。匪徒滋事。现经摉捕等语。陕西亢旱已久。饥民甚多。裹胁啸聚。在在堪虞。此次郃阳等处匪徒。虽经官兵擒拏解散。惟此种乌合之众。此拏彼窜。固在意中。著谭钟麟严饬派出官兵。认真剿捕。务将在逃首犯。悉数擒拏。不许一名漏网。一面将各处饥民。妥筹抚恤。饬令办赈各官绅。实力奉行。毋得虚应故事。将此由四百里谕令知之。现月　　

○以被刺身故。予前陕西陕安道黄鼎。照按察使阵亡例议恤。现月　　

○　　

协修官李湛田恭纂　　

帮总纂官钱骏祥恭辑　　

监修总裁世恭阅三月十五日　　

正总裁那恭阅四月初六日　　

专司藳本陆恭覆阅壬子五月初六日　　

徐恭阅五签六月初四日

　　

荣恭阅一签闰六月初十日

　　

副总裁唐恭阅一签七月十三日　　

宗室宝恭阅九月二十八日　　

郭恭阅四月十五日　　

熙月日初校修改下卷伍拾玖签秦曾源恭校陈恭阅三月二十三日覆校修改下卷拾陆签唐浩镇详校宗室麒月日总校修改下卷陆拾叁签商衍鎏总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之五十六　　

光绪三年。丁丑。八月。己亥。秋分。夕月于西郊。遣顺承郡王庆恩恭代行礼。外记　　

○谕内阁。大学士宝鋆等奏。内阁大库。失去物件。请饬拏犯究办、并有请议处一摺。据称内阁大库。尊藏实录圣训。本月十三日。直班中书赴库恭请实录。见内外库门。封条脱落。铁锁均有拨动情形。当经查看。失去包袱二百十八块等语。紫禁城内。竟有匪徒潜行偷窃。实属不成事体。犯系由何门出入。何以直班官兵。毫无觉察。并有无别项情弊。著前锋统领。确切查明具奏。并著步军统领、顺天府五城一体严拏贼犯。务获究办。宝鋆等暨失于觉察之侍读钟秀等。均著交部分别议处。禁城重地。理宜严肃。嗣后该直班大臣等。务当随时认真整顿。督饬官兵。实力稽查。如有闲杂人等。溷迹往来。即行严拏惩办。傥敢仍前疏懈。定惟该直班大臣等是问。现月　　

○以兵部尚书广寿署镶黄旗蒙古都统。贝勒载治、署正蓝旗满洲都统。

明发

　　

○以正红旗护军统领克兴阿署正白旗汉军副都统。科尔沁镇国公棍楚克林沁、署正蓝旗汉军副都统。明发　　

○以镶黄旗蒙古副都统成明署正黄旗护军统领。正黄旗汉军副都统常星阿署正白旗护军统领。明发　　

○庚子。谕军机大臣等。御史邓华熙奏。广东盗贼蠢动。请饬密拏。并整顿捕务一摺。据称、广东现有匪徒。十百成群。结盟聚党。曾在顺德陈村等处。墟场市肆。白日打单。沿户勒写银单。敛取钱财等语。若如所奏。亟应严拏惩办。以遏乱萌。著刘坤一、张兆栋、慎选贤能将弁。严密查拏。先擒首恶。解散党与。毋任各将领因循姑息。酿成事端。将弁中如查有得赃庇匪情事。即著严行参办。毋稍瞻徇。并著整顿捕务。严定章程。一切稽查窝藏惩办包庇等事宜。务须信赏必罚。以期盗风敛戢。原摺著钞给阅看。将此由四百里各谕令知之。现月　　

○命绥远城将军瑞联在紫禁城内骑马。现月　　

○旌表江苏昭文县文童张梦龙妻陆氏。摺包　　

○辛丑。赏福建致用书院扁额。曰人文经纬。随手　　

○壬寅。以神灵显应。颁西甯青海海神庙扁额曰威靖河湟。随手　　

○马兰镇总兵景瑞奏、禧妃金棺奉移顺水峪园寝。所有修垫道路经费请由永济筹备两库奉拨。如所请行。外记　　

○添设禧妃园寝奉祀礼部读祝官二员。赞礼郎三员。校尉十二名。外记　　

○都察院左副都御史唐壬森赏假修墓。以宗人府府丞程祖诰署都察院左副都御史。现月　　

○勾到陕西湖广等省情实罪犯。停决斩犯六人。余八十八人予勾。现月　　

○癸卯。谕军机大臣等。丰绅等奏。派员带队摉剿贼匪等语。黑龙江巴彦苏苏厅属青黑两山。向为贼匪啸聚之区。亟应严密剿捕。丰绅等以副都统恩合所带兵数无多。拟将本年冬围官兵。除黑龙江呼伦贝尔二城。仍留本处围猎外。其余各城官兵。统归恩合管带。即著照所请行。丰绅等当檄令该副都统。督饬各队。分投摉捕。务将此股贼匪。悉数歼除。毋留余孽。吉林与黑龙江毗连处所。并著铭安等。派拨官兵扼要防堵。遇有贼踪窜近。即著协力截剿。以靖地方。将此各谕令知之。现月　　

○又谕。夏同善奏。晋豫二省。被灾甚重。请旨加拨赈帑。并饬李鸿章采买米粮、接济晋省、各摺片。本年山西河南。亢旱成灾。而山西为尤甚。饥民嗷嗷待哺。道殣相望。披览所奏情形。实深矜悯。前经降旨。准该二省截留京饷备赈。复准晋省开捐。惟被灾既广。聚之为钜款。散之即属畸零。开捐集资。亦恐缓不济事。该侍郎请于部存关税项下拨银四十万两。天津海防经费项下拨银三十万两。以七成给晋。三成给豫。著户部、李鸿章、迅速筹议具奏。再降谕旨。海防经费。除已用外。现存若干。并著李鸿章查明奏闻。晋省道路崎岖。筹办赈粮。购运不易。所请饬李鸿章采买米粮。应如何筹办。及由何路转运之处。著该督一并速议奏明办理。原摺片著分别钞给阅看。将此谕知户部。并谕令李鸿章知之。现月　　

○浙江巡抚梅启照奏。革生曹籀。刊刻谤书。污蔑挟制。派员审办。得旨。著即督饬臬司。秉公审讯。按律定拟具奏。摺包　　

○甲辰。谕军机大臣等。御史曹秉哲奏。粤省盗匪横行。请饬勒限严缉。并详定赏罚章程一摺。前经御史邓华熙奏陈。广东盗贼蠢动。当谕令该督抚、严密查拏。明定缉捕章程。以消奸宄。兹据曹秉哲所称。明火持械伤毙人命之案。层见叠出。武弁与差役。包庇私纵。句串分肥。事主反被需索留难。大吏复为瞻徇。凶犯日久无获。若如所奏各节。尚复成何事体。著刘坤一、张兆栋、严饬地方文武。无论旧案新案。一并勒限严缉。总期赃犯并获。以儆凶顽。傥限满无获。即行照例参处。如有讳饰案情及留难事主等事。并著从严参办。武弁暨州县差役。如查有通贼纵贼等弊。即立正典刑。其缉捕勤奋之员。量加奖叙。应如何明定赏罚章程。著即奏明办理。另片奏。匪徒结党。名为铁戒指会。及沿门勒索虏人勒赎各情。请饬惩办等语。此等匪徒。实堪痛恨。并著责成各该地方文武。赶紧扑灭。认真缉拏惩治。毋稍宽纵。原摺片均著钞给阅看。将此由四百里各谕令知之。现月　　

○予援黔死亡将士。在永州原籍建忠义祠。摺包　　

○勾到浙江江西安徽江苏等省情实罪犯。停决斩犯八人。余八十二人予勾。现月　　

○乙巳。世宗宪皇帝忌辰。上诣　　

○寿皇殿行礼。遣官祭泰陵。内记　　

○谕内阁、前据志刚等奏。请将台吉敏吉特多尔济。在库伦帮办大臣上学习行走。当交该衙门议奏。兹据理藩院奏。声叙成案请旨等语。所有帮办大臣上学习行走字样。向系特旨赏给。志刚等所请将台吉敏吉特多尔济。在库伦帮办大臣上学习行走之处。著毋庸议。现月　　

○丙午。谕内阁。吏部奏。隔省调署知府。与例未符、声明请旨一摺。前据沈葆桢等奏。福建台北府知府。请以江苏海州直隶州知州林达泉试署。系为新设海疆要缺因地择人起见。林达泉著仍准其试署。嗣后不得援以为例。现月　　

○调福建福甯镇总兵吴光亮为福建台湾镇总兵官。以福建台湾镇总兵张其光为福建福甯镇总兵官。现月　　

○以捐助赈款。予漕运总督文彬议叙。随手　　

○丁未。谕军机大臣等。崇厚等奏。添练各队并酌定口分一摺。奉省地方辽阔。兵力过单。自应添练队伍。以资巡防。据奏款项不敷。原议旗绿并练五千名。尚难足额。现饬提督左宝贵等添练各队。其饷乾等款。均按照直隶练军章程给发。至原练之捷胜等营。统带等官口分。暨公费等款。亦拟照直隶章程办理、等语。均著照所议行。崇厚等务当督饬各营。认真训练。实力巡防。总期一兵得一兵之用。毋得有名无实。徒糜饷需。将此各谕令知之。现月　　

○戊申。谕内阁。本年山西亢旱。被灾甚重。曾准曾国全所请。截留应解京饷银二十万两。并令李鸿章筹拨银十万两助赈。河南亦被旱灾。复准李庆翱所请。暂留未解京饷及漕折银共十四万七千余两。以资应用。惟念灾区较广。饥民嗷嗷待哺。实堪矜悯。朝廷轸念穷黎。深恐未能遍及。致令失所。著户部即行筹拨银二十万两。李鸿章再行筹拨银二十万两。作为该两省赈款。山西情形最重。河南情形稍轻。所有此次备赈银四十万两。著以七成拨归山西。以三成拨归河南。由户部李鸿章照数分拨。曾国荃、李庆翱、得此钜款。务当督饬在事各员。激发天良。核实散放。俾闾阎得沾实惠。毋任中饱。本届起运江安漕粮。并著截留四万石。由李鸿章、曾国荃、设法运解山西。以备赈济之需。至山西河南灾黎。待食孔亟。凡有商贾运赴晋豫米石。经过地方。著各该督抚饬属暂免抽收厘税。期于商贩畅行。藉资接济。

现月

　　

○谕军机大臣等。景瑞奏。恭办惠陵栽种树株。酌拟数目。绘图呈览。并请拨款、一摺。据称惠陵工程告成后。各处应栽树株。现在派员敬谨详勘。所有后宝山及东西大砂山。并宫廷两旁。及五孔大桥迤南等处。应分别栽种仪树行树。并梅花式松树。计共拟栽松树七万九千五百四十株。其采买价值。及运脚浇灌人工、照例价核计。需银七万一百八十五两零。现在永济筹备两库。租项积欠较多。并无存款可拨。请照案由直隶藩库拨用。并拟于今冬将后宝山东大砂山。并五孔大桥迤南空闲处所。先行派员承种。余俟全工告竣。再行一律栽齐等语。即著照所拟。由景瑞督饬派出各员。敬谨妥办。所需工价等款。并著李鸿章饬令藩司。不拘何款。按数提拨。照案委员解交东陵内务府衙门兑收。以应要需。余著照所议办理。将此各谕令知之。

现月

　　

