<!-- { "loadSidebar": true } -->
○谕内阁、曾国荃等奏、官军剿办土匪立时扑灭一摺。安徽合肥县西乡匪首刘文弼聚众械斗。肆行抢掠。并句结教会各匪。图占城池。经曾国荃、陈彝、分派总兵郭宝昌、副将徐士衡等。会同寿春镇总兵任祖文驰往查办。该匪复敢负嵎抗拒。伤毙勇丁。实属暋不畏法。旋经官军分路进剿。攻破匪圩。当将该逆首擒获正法。并生擒匪党多名。全股扑灭。办理尚为迅速。在事出力各员弁。著准其择尤酌保。毋许冒滥。现月　　

○出使美日秘国大臣张荫桓奏、金山华人众多。请筹建中华医院。并咨总理衙门备案以垂久远。又奏、金山领事署左近。筹设中西学堂。并援照古巴奏案。酌量奖励。均下所司知之。　　

○派理藩院左侍郎恩棠、顺天府府尹高万鹏、为顺天乡试监临。以吏部右侍郎许庚身为兵部尚书。现月　　

○调工部左侍郎孙毓汶为吏部右侍郎。转工部右侍郎徐用仪为左侍郎。以内阁学士汪鸣銮为工部右侍郎兼管钱法堂事务。未到任前。以礼部右侍郎童华兼署。现月　　

○赏科尔沁镇国公博迪苏花翎。在乾清门行走。明发外记注　　

○癸丑。以贪得无厌。革四川兴文县知县饶榆龄职。随手　　

○予故伊犁镇总兵刘宏发照提督伤亡例优恤。战绩宣付国史馆立传并准附祀陕甘各处金顺专祠。从伊犁将军色楞额等请也。随

手摺包

　　

○甲寅。以神灵显应。颁安徽桐城县华岩山龙王庙扁额。曰泽溥阴安城隍庙扁额。曰枞阳昭佑。唐邑丞张孚卿祠扁额。曰龙眠遗爱。泾县承流山神庙扁额。曰惠洽乌溪。舒城县城隍庙扁额。曰颉羹普护。定远县城隍庙扁额。曰福沛闾城。随手　　

○谕军机大臣等、有人奏、请将湖北提督仍驻谷城。并抽拨省城防军分扎楚豫交界一摺。据称湖北提督。原驻谷城。自咸丰年闲。移驻襄阳。谷城为盗匪出没之区。宜有重臣弹压。请仍移回驻扎。以资控制。暨襄阳等处。为楚北门户。现在防军不敷分布。请于省城防军抽拨数营。分扎巡缉各节。著裕禄、奎斌、体察情形。妥筹具奏。另片奏、光化县老河口镇文武各衙门。每交冬令。勒令各镇致送银钱等语。地方各官。藉端科敛民财。大干例禁。著该督抚等确切查明。严行禁止。原摺片均著钞给阅看。将此各谕令知之。寻奏、体察情形。湖北提督仍应驻扎襄阳。现驻襄樊防营。尚敷巡缉毋须另行调拨。再查光化县老河口镇文武各衙门。尚无每交冬令。勒令乡镇致送银钱实据。报闻。　　

○又谕、有人奏、各省茶庄多招妇女入厂拣茶。案情百出。请饬严禁等语。各省茶厂。多藉女工。若如所奏。旅居露宿。奸徒引诱。每酿事端。于风俗人心。大有关系。著裕禄、卞宝第、陈彝、德馨、奎斌、王文韶、严饬所属于各茶厂认真稽查弹压。傥有前项情弊。即著从严惩办。原片均著钞给阅看。将此各谕令知之。寻陈彝覆奏、妇女拣茶。系贫家生计所关。势难概行禁绝。虽无情弊。仍须认真稽查弹压。以挽浇漓而正风俗。报闻。　　

○直隶总督李鸿章奏、永定河合龙。知府窦延馨等。仍请给奖。得旨、窦延馨等五员。著仍遵前旨给奖。余著照山东合龙奖章核办。　　

○又奏、修复热河宫墙出力各员。仍请给奖。得旨、著仍遵前旨。准其酌保数员。毋许冒滥。　　

○以聚赌肆骂。革直隶蓟州城守营都司宝隆职。　　

○以亏短银两。革安徽已故潜山县知县陶楫职。提属勒追。　　

○乙卯。山东巡抚张曜奏、郑工开放引河。黄流现抵利津。由铁门关入海。报闻。　　

○丁巳。谕军机大臣等、谭钧培奏、革员亏款潜逃。请饬查拏等语。云南已革盐大使王席珍亏短课厘等项。并私销井盐。为数甚钜。经盐法道禀揭勒追。复敢挟嫌诬讦。并声称赴京呈控。迨经该抚饬拏。业已潜逃。难保不私行来京。著步军统领衙门、顺天府、五城御史、一体查拏务获。解赴云南。监追究办。原片均著钞给阅看。将此各谕令知之。现月　　

○以干预公事。革在籍湖南候补知县孙清臣职。随手　　

○予故福建提督唐定奎于徐州府城建立专祠。从两江总督曾国荃请也。随手　　

○戊午。谕军机大臣等、电寄李鸿藻等。二十八日电奏以后。未接电报。现在办工情形若何。著即日电覆。电寄　　

○以国子监祭酒盛昱为山东乡试正考官。翰林院编修陈与冏为副考官。翰林院侍讲学士徐会沣为山西乡试正考官。编修吴同甲为副考官。翰林院侍讲学士长萃为河南乡试正考官。编修刘名誉为副考官。外记注　　

○以台湾创办清丈事竣。启徵新赋逾额。予在事出力各员布政使邵友濂头品顶戴。太常寺少卿林维源二品顶戴。道员陈鸣志三代一品封典。余升叙加衔有差。现月　　

○己未。孝静成皇后忌辰。遣官祭慕东陵。黄绫本　　

○庚申。孝懿仁皇后忌辰。遣官祭景陵。黄绫本　　

○谕内阁、本日据李鸿藻等奏、伏秋汛至。请停缓大工。俟秋汛稍平接办一摺。览奏殊深愤懑。自上年八月郑工漫口。叠谕该河督等迅筹堵筑。先后发给工需银九百万两。明旨电谕。三令五申。朝廷轸念民生。筹措不遗余力。乃该河督等迁延观望。节经严旨催办。至岁杪始行开工。幸自春徂夏。水势极平。为向来所未有。前据奏报仅余六占未进。不日可望合龙。满冀早蒇全功。俾数百万灾黎。同登衽席。讵自上月二十一日西坝捆厢船失事。阻碍不能进占。又不先期放河引溜。以致口门淘刷日深。秋汛已临。不克堵合。该尚书等办理不善。咎无可逭。但据奏种种棘手情形。若仍令勉强趱办。终归无济。著准其暂行停缓。一面固守已成之工。一面添集料物。俟秋汛稍平。迅速接办。李鹤年身任河督。责无旁贷。陛辞之日。自诩克日就功。讵到任奏报。词气全涉推诿。嗣后并不竭力催办。一味敷衍取巧。以致功隳垂成。误工糜帑。与成孚厥罪维均。纵令留工。难期后效。李鹤年著开去衔翎。与成孚均发往军台效力赎罪。李鸿藻系督办之员。倪文蔚系兼辖会办之员。督率无方主见不定。亦难辞咎。李鸿藻、倪文蔚均著革职留任。降为三品顶戴。现已＜闲＞派吴大澂署理河督。未到任以前。著李鸿藻暂署。俟吴大澂到任。再行来京。绍諴、藩骏文分任东西坝。进占不能如法。以致蛰陷误工。厥咎亦重。均著革职留工效力。傥再不能竭力保护新工。定当重治其罪。现已饬户部迅筹钜款。接济工需。著李鸿藻等将如何挑溜穵淤。及添集料物各事宜。认真速办详晰覆奏。至两坝失事之文武员弁。并著李鸿藻、倪文蔚、查明严参具奏。毋稍瞻徇。现月　　

○谕军机臣等、李鸿藻等奏、请续拨郑工银二百万两等语。著户部速议具奏。现月　　

○又谕、电寄吴大澂、本日已有旨令吴大澂署理河东河道总督。毋庸来京请训。广东巡抚。令张之洞兼署。吴大澂接奉电旨。迅速交卸起程。毋稍延缓。电寄　　

○山西巡抚刚毅奏、河东甲申纲。奏销届限。积引尚多。请准展限以纾商力。如所请行。　　

○又奏、甲申纲未销额引。俟展限届满。再行截数核办。下户部知之。随手摺包　　

○江西巡抚德馨奏、上年被水各属。修筑圩堤。动用漕粮加价银两。请免缴还。赈抚银两。请作正开销。如所请行。　　

○以广东巡抚吴大澂署河东河道总督。两广总督张之洞兼署广东巡抚。　　

○辛酉。予积劳病故。福建记名提督龚占鳌照军营立功后病故例优恤。随手摺包　　

○壬戌。孝贞显皇后诞辰。上诣建福宫圣容前行礼。内记注　　

○两广总督张之洞等奏、西北两江、同时盛涨。围基多有漫决。督饬救护。并会商抚恤补筑。得旨、即著饬属查明被灾户口。妥为抚恤。毋任失所。并将溃决围基。赶紧修筑。以卫农田。　　

○又奏、遵筹钦州新分各界设官分汛事宜。下所司速议。随手

摺包

　　

○河南巡抚倪文蔚奏、豫省赈务。事钜日长。奏陈办理情形。得旨、即著督饬各属。将工赈事宜。核实妥办。毋任灾黎失所。随手摺包　　

○癸亥。上奉慈禧端佑康颐昭豫庄诚皇太后幸醇亲王府视疾。　　

○两广总督张之洞等奏、寓美粤商禀称中美新约。禁止华工赴美。以二十年为限。华工既禁。华商将不禁而自绝。现新约尚未画押。请饬总理各国事务衙门查核利弊。设法维持。以保华民生计。下所司知之。随手摺包　　

○以徵存欠解。革广西署柳城县知县杨际康职。并勒追。随手

摺包

　　

○予差次伤发身故。湖南镇筸镇总兵唐瑞廷照军营立功后病故例优恤。随手　　

○旌表节孝甘肃秦安县世职陈万选妻王氏。随手摺包　　

○甲子。以神灵显应。颁吉林省城关帝庙扁额。曰神武孔昭。城隍庙扁额。曰龙泉普佑。龙王庙扁额。曰渤澥宣仁。江神庙扁额。曰马訾保障。尼什哈山龙潭龙神庙扁额。曰挹娄泽洽。三姓江神庙扁额。曰靺鞨昭灵。山东泰山庙扁额。曰云起封中。　　

○谕内阁、礼亲王世铎等奏、请加上徽号。以光钜典一摺。朕冲龄践阼。仰荷慈禧端佑康颐昭豫庄诚皇太后垂帘训政。宵旰勤劬。盛业鸿功。超越千古。前于光绪十二年经王大臣等次恭请加上徽号。未蒙慈旨允行。兹复钦奉恩纶。令朕于明年二月亲裁大政。自应恪遵列圣成宪。恭上徽号。以继隆规。乃圣德谦冲。犹存撝抑。经朕竭诚吁恳。始荷圣慈俯鉴群情。勉从所请。所有一切应行典礼。著各该衙门敬谨办理。现月　　

○又谕、李鸿章奏、永定河堤工漫口。分别参办。并自请议处一摺。本年入秋以后。大雨连绵。永定河水势盛涨。叠出险工七月初六日。卢沟汛南岸三号石堤。及南二工十七号。北上汛十二号等处大堤。均被漫溢。刷宽口门四五十丈不等。该管各员。疏于防范。实属咎无可辞。署永定河道金福曾、南岸同知郑焕、均著革职留任。武清县县丞张善羾、著革职留工。石景山同知窦延馨、署良乡县县丞试用主簿赵福济、均著摘去顶戴。李鸿章著交部议处。该督务当督饬在工员弁。将漫口赶紧盘筑裹头。并饬派出之员。勘筹堵筑事宜。认真防护。不得再有疏虞。所有被灾村户。并著该督查明妥筹抚恤。毋令失所。现月　　

○吏部奏、议覆李鸿章奏、保出洋接带快船出力各员。请饬核减。得旨、仍遵前旨给奖。毋庸删减。　　

○乙丑。中元节。上诣奉先殿寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。　　

