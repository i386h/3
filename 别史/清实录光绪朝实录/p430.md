<!-- { "loadSidebar": true } -->
○辛卯。谕军机大臣等、鲍超奏、请在川黔等处。设局转运。并俟饷械到齐启程等语。关外军需紧要。朝廷以鲍超夙著战功。特加任用。本月初一日。复钦奉懿旨交部议叙。所以优容而加礼者。迥逾常格。乃该提督奉命以来。初尚勇往。继即托病。数月之久。请兵请饷。奏报叠至。迄未离夔州一步。若如所请饷械到齐。拔队至泸。究于何时方能启程。况饷到一次。散放一次。仍藉口不进。必俟四五个月饷到始发。事机能无贻误耶。著即懔遵叠次谕旨。统领募成之营。迅速前进。目前饷需支绌。未募各营。即著暂停召募。经此次严谕之后。傥敢仍前迁延观望。不顾大体。定将该提督从重治罪。该军饷项。川省已屡解巨款。如实有急需。著丁宝桢于该提督启程后。无论何款。应付数万两。嗣后每月饷需。已由户部筹拨。该军到滇后。著岑毓英于张之洞筹借商款。所解银两内。酌量拨给。军械等项。四川先拨给洋枪二千四百杆。李鸿章先后拨解三千七百五十杆。昨又谕令曾国荃、丁宝桢、各拨一千杆。合计已有八千余杆。军火各件。亦均筹拨。该提督自应先就已到之件。发给应用。此后随到随给。岂可株守坐待。屡误师期。至转运饷械。诚为军中要务。然处处设局。糜费滋多。且仍须地方官设法护送。何必多此一举。著丁宝桢、岑毓英、张凯嵩、李用清、督饬沿途经过地方官。妥为转运。勿稍迟延。该提督所请川黔等处设局之处。著毋庸议。并著严饬营哨各官。认真约束勇丁。如有骚扰情事。惟该提督是问。将此由六百里谕知丁宝桢、岑毓英、张凯嵩、鲍超、并传谕李用清知之。洋务档　　

○又谕、电寄曾国荃等。南北洋援台兵轮。克日进发。法人必图抵御。不能专顾封口。正可乘此机会。另雇商轮。运载兵械。伺隙抵台。著曾国荃、彭玉麟、张之洞。速即电商。各拨得力数营。雇定洋轮。于七船赴闽之时。相机潜渡登岸。此次兵轮前进。首在牵制敌船。以松台围。沪粤两处。及时设法雇船运助。实为救台第一要策。该督等务当速办。与左宗棠等互通消息。以应事机。长沙现有备调八营。南洋如能酌拨刘铭传旧部援台。即速调湘中八营填补扼扎。马祖澳法船二艘。傥能设法埽荡。可挫敌焰。并著酌量办理。刘铭传亦当激励兵勇。迅复基隆。不得懦怯株守。致敌滋蔓。电寄档　　

○又谕、电寄曾纪泽。据电陈葛述瓦言。答以津约可择允。不可全允。台北兵宜早退等语。尚为得体。著曾纪泽即照前电八条。相机讲论。请旨办理。总之界务朝贡两层。不能迁就。昨据岑毓英奏进攻宣光。现已合围。并电知之。电寄档　　

○办新疆军务广东陆路提督张曜奏、恭报率队启程日期。仍派员留防。以待替换。得旨。该提督部署既定。即先率队启程。洵属勇往。该营尚有纪律。沿途谅不至有骚扰。仍著加意约束。毋稍疏忽。摺包　　

○壬辰。谕军机大臣等、内阁学士周德润奏、官军进取越南。宜以正兵牵制河内之师。别用奇兵。由车里趋老挝。直走哀牢。以暗袭顺化。俟抵哀牢后。分兵三路。扼据险要。足以制胜。募用滇边土人。必能得力等语。著岑毓英详查地势。悉心酌度。所奏如果可行。即行相机筹办。惟悬军深入。宜策万全。务当稳慎图维。以操胜算。毋得稍形轻率。致误事机。原片著钞给阅看。将此由六百里谕令知之。洋务档　　

○总理各国事务衙门奏、遵议洋药加增税厘。请饬张之洞等商办。得旨、著该衙门咨行张之洞会同粤海关监督。通盘筹度。体察情形。奏明办理。并著咨行曾纪泽、催令英国外部迅速声覆。至俊启请于粤人派一公正之员。会同督抚办理之处。著毋庸议。　　

○江西巡抚德馨奏请入觐。得旨、江西现办江防暨筹济饷需各事宜。均关紧要。著该抚先行赴任。认真办理。以副委任。俟军务大定。再行请旨。　　

○命户部尚书崇绮、内阁学士廖寿恒、驰往江西查办事件。　　

○癸巳。谕内阁、彭玉麟等奏调员差委等语。候选道王葆辰。　　

○同文馆教习分部主事熊方柏、贵州候补知县王秉恩、著总理各国事务衙门。暨福建贵州各督抚。饬令前赴广东。交彭玉麟等差遣委用。现

月档

　　

○谕军机大臣等、电寄杨昌浚。电奏已悉。所办均妥。台湾兵单械缺。现在海道稍通。著该督酌派劲旅、并筹运军械。分起渡台。务当尽心筹办。妥速援济。电寄档　　

○又谕、电寄李鸿章。据转达潘鼎新电奏已悉。提督王洪顺、副将李定胜、奉调出关。托病规避。均著先行革职。勒令赴前敌效力。嗣后傥有此等退缩员弁。随时严□□□尔□。李鸿章前电陈鲍超军事。已严谕该提督统募成各营。速进赴滇。并严禁骚扰矣。电寄档　　

○署湖南巡抚庞际云奏、遵旨速筹广西大批协饷。得旨、著该署抚即将筹解银两。派委妥员。迅速解赴广西。毋稍延缓。　　

○又奏、遵查杨岳斌行抵长沙。交收八营。未能成行。得旨、前因福建兵力已厚。谕令杨岳斌将所募十二营带往。妥筹援剿。该署抚所召八营。即毋庸再行添募。摺包　　

○署船政大臣翰林院侍讲学士张佩纶奏、臣心难剖。臣疾难支。恳恩仍准开缺回京。听候部议。得旨、著仍遵前旨。办理船政事宜。毋庸开缺。　　

○改设陕西灵州石沟驿外委为把总。移驻外委于瓷窑砦。从陕甘总督谭钟麟请也。　　

○旌表孝子、顺天查为义、查体勤、节孝妇女。查朱氏、查张氏。河南李王氏。浙江陈傅氏。陈韫玉、江南林叶氏。摺包　　

○甲午。钦奉慈禧端佑康颐昭豫庄诚皇太后懿旨。崇光著以副都统记名＜闲＞放。现月　　

○谕内阁、前两广总督张树声、才识优长。勤能练达。咸丰同治年闲。从事戎行。战功卓著。由道员洊擢封圻。于吏治营伍。驭远筹防诸务。均能实心规画。前因患病。准其开缺。仍留办广东防务。正资倚畀。兹闻溘逝。悼惜殊深。加恩著照总督例赐恤。并将事迹宣付史馆立传。任内一切处分。悉予开复。应得恤典。该衙门查例具奏。寻予谥靖达。记注　　

○谕军机大臣等、前据翰林院代递检讨潘仕钊奏、澳门开设闱姓公司。利归他族。能否暂将省地闱姓弛禁等情。当经谕令该督抚妥议具奏。兹据御史何崇光奏称、省城开设闱姓厂。视澳门开厂流弊尤甚。请饬申明厉禁等语。著张之洞倪文蔚归入潘仕钊前奏熟权利害。一并妥议具奏。另片奏、请将闱姓赌匪陈恒等严拏惩治。并著查明究办。原摺片均著钞给阅看。将此各谕令知之。现月　　

○又谕、杨岳斌奏、行抵长沙筹画军需一摺。福建兵力已厚。毋庸统带多营前往。业于十月初四日。谕令杨岳斌即率所募十二营。赴闽援剿。不得再有增添。该前督接奉后。当已拔队启程。著即迅速进发。前所请湖北江西各拨行粮六万两。已谕该督抚照拨。该前督经过湖北等省。即催提应用。嗣后每月饷项。已由户部筹拨。至湖南募成之八营。现在另有调派。毋庸再归杨岳斌统带。昨已谕令庞际云知悉。仍著暂留湖南训练。听候调度。杨岳斌行营。目前如有急需。著庞际云无论何款。设法接济。将此由六百里谕知杨岳斌、并传谕庞际云知之。洋务档　　

○命翰林院侍讲徐会沣、编修蒋艮、在上书房行走。徐会沣授溥侗读。现月档　　

○乙未。谕内阁、巡视北城御史文海等奏、职员纠夥抢劫。匪徒拒捕凶殴。请旨严惩一摺。据称候选道吕煇呈报。九月二十八等日。被匪抢劫。查系候选主事李续午、纠党肆掠。当经饬坊查缉。该匪徒并有持器拒捕情事。请饬交部严讯等语。辇毂之下。岂容此等不法之徒。任意肆扰。李续午以职官纠抢。尤堪诧异。著先行革职。交刑部归案审办。已获之丁庄萧五、陈一子、小田、李二、郭三、王三、阎大、杨二、孙三即孙常浩、宗室恩光等犯。著解刑部严讯。逸犯贾四、回回陈秃子、侯姓、小韩袁七等。并著步军统领衙门、顺天府、五城御史、一体严拏务获究办。毋任漏网。以靖地方。现月档　　

○谕军机大臣等、据李鸿章电陈、朝鲜又有内乱。似有日人播弄主持。拟请派员查办等语。朝鲜乱党。自八年秋闲戡定后。萌芽尚未尽绝。倭人意存叵测。现又突起衅端。难保不因中法有事。伺隙寻衅。事关重大。亟应严密筹办。著派李鸿章、吴大澂、会同规画一切事宜。吴大澂接奉此旨。即著酌带数营。驰赴朝鲜边界。察看情形。或径至该国都城查办。或会商庆裕筹画边防。由该京卿迅速定议。前有旨令续昌随同庆裕办理海防。本日已谕知速即起程。与吴大澂同赴朝鲜。会商一切。一面先由李鸿章飞檄吴兆有等。传知该国。静候大员往查。并饬该提督等当与倭使从容商办。勿为所欺。亦勿遽与倭人开衅。援台七船。未便全数掣动。著李鸿章将北洋快船二号调回。添配船只。备齐军火。令丁汝昌统率前往朝鲜。督同吴兆有等。相机定乱。统归吴大澂等调度。会商李鸿章办理。吴大澂丁汝昌移营后。乐亭及旅顺防务。应如何责成填补之处。著李鸿章悉心筹画。南洋援闽五船。李鸿章即电知曾国荃。仍令式百龄统带赴闽。牵制法人。庶不至顾此失彼。盛京防务紧要。庆裕务当确探朝鲜近日情事。妥筹备御。如兵力不敷。即会商雷正绾统率所部。扼要驻扎。此次朝鲜致乱之由。是否仍系李昰应余党。李鸿章即探明详细驰奏。将此由六百里各密谕知之。洋务档　　

○又谕、据李鸿章电称、恳饬马建忠速回差遣等语。马建忠现在请咨到京。俟引见后。再行降旨饬回天津。该员屡经被人奏□□□尔□。本应从重治罪。惟招商局暂属他人。系属该员经手。现在急须收回。自非一手经理。难免别生枝节。著李鸿章俟该员回津后。即将收回招商局一事。严切责成。妥为办理。不得令其前往朝鲜。使彼藉口推诿。亦不得派委别项差使。致有贻误。此事未经奏明。即行办理。该督本有应得之咎。若能发而不能收。不独马建忠罪无可逭。恐李鸿章亦不能当此重咎也。将此由六百里密谕知之。洋务档　　

○又谕、电寄黎庶昌等。据李鸿章电称、朝鲜盗杀大臣。迁王他处。日人拥王回宫。外署皆换日党。仁川日轮开行。恐回渡兵等语。此次朝鲜启衅之由。日本必有消息。及日人近日如何举动。著黎庶昌、徐承祖、密探实情。随时电闻。电寄档　　

○又谕、电寄曾国荃等。出使日本大臣徐承祖、前奏由沪赴闽省亲。现在朝鲜内乱。与日本交涉事件。极关紧要。著曾国荃、杨昌浚、转饬该员迅速赴任。毋稍延缓。电寄档　　

