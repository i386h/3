<!-- { "loadSidebar": true } -->
○谕内阁、前因时事多艰。需才孔亟。叠经谕令各直省督抚、随时保荐人才。以备录用。现在所举各员。量材授任者颇不乏人。第恐闻见难周。尚未尽登荐剡。频年讲求吏治。经武整军。各该省文武历练既深。必多堪备任使者。著各直省大吏加意访求。秉公保奏。候旨＜闲＞用。抽收厘金、原因饷项支绌。万不得已之计。傥各省委员奉行不善。苛细摉求。殊非朝廷用意之所在。著各该省督抚认真查核。其零星货物、概行宽免。设卡过密之处。亦宜量为裁撤。务期有济饷需。而民力不致竭蹶。方为尽善。总之全在委员得人。各督抚尤当慎重选择。毋稍迁就。致累民生。州县摊捐各款。原难尽裁。但为数太多。其廉洁自持者。办公动多掣肘。其贪劣之员。转得有所藉口。弊窦滋多。各督抚亦当随时清查。酌量裁减匀济。以昭核实。巡检典史、官职较卑。非无洁己奉公之人。而假公济私。侵渔百姓。实所不免。著各省大吏严行查察。如有贪婪不职者。立即□□□尔□办。毋稍姑容。将此通谕知之。现月　　

○又谕、荣颐等奏、永济库款项支绌。前经借拨银两。动用无余。现在欠发之款。积至七万余两。势难再延。请将前次借拨银六万两、作正开销。并请饬直隶由旗租项下。再拨银八万两。以清欠项而资开放等语。国家经费有常。若如所奏。不但前借之项、不能归还。且续拨又至八万两之多。率意渎陈。殊属冒昧。荣颐、载帛、景瑞、均著传旨申饬。至直隶各州县、欠交永济库租银。著李鸿章严饬各该地方官、赶紧筹交。所请将前借款项、作正开销。并请再拨银八万两之处。著不准行。现月　　

○京口副都统海瑛、因病乞休。以记名副都统钟澐为京口副都统。现月　　

○庚戌。太宗文皇帝忌辰。遣官祭昭陵。　　

○辛亥。宣宗成皇帝诞辰。上诣奉先殿寿皇殿行礼。内记注　　

○谕内阁、涂宗瀛奏、请将庸劣不职各员、分别降革等语。河南郏县知县吕葵阳、办案欺饰。工于趋避。项城县知县李慰乔、狡诈执拗。利心甚重。前署西平县丁忧知县佟永标、居心嗜利。胆大妄为。前代理济源县候补知县宋梦蛟、漏报荒地。罔恤民艰。商邱县县丞晏海、擅受殃民。糊涂胆大。武陟县典史葛纶藻、擅理词讼。任性妄为。新安县训导郭汝谦、居心险诈。舆论沸胜。均著革职永不叙用。西平县知县李策清、不达时务。措置失宜。新郑县知县张怀仁、性情拘执。不洽舆情。叶县知县郑国宽、年力渐衰。办事竭蹶。均著以教职选用。以肃官方。现月　　

○又谕。前据李鸿章奏、湖北委员管解京饷银两。由河南安阳县入直隶磁州境。该处向以漳河为界。饷银未抵北岸。被水冲失十一鞘。应由湖北河南督抚查核办理。兹据涂宗瀛奏、前项饷银。业经渡过北岸。被水冲失。请饬直隶总督派员会勘等语。著李鸿章迅速派员前往。与河南委员会同勘办。该督抚等当确切查明。毋任属员推诿。现月　　

○又谕、李鹤年奏、提镇大员协同防河出力等语。本年黄水伏汛。下南厅属十七堡势甚吃重。经四川提督宋庆、河北镇总兵崔廷桂、督率兵勇。合力防堵。得以化险为平。尚属著有微劳。宋庆、崔廷桂、均著交部从优议叙。其余出力文武员弁。准其归入霜清案内。择尤保奖。毋许冒滥。现月　　

○谕军机大臣等。河南布政使长赓、前于召见时、奏对之间。语多蹇涩。著涂宗瀛留心察看。办理一切公事。精神能否周到。如果不能胜任。即行□□□尔□奏。毋稍迁就。将此谕令知之。现月　　

○又谕、理藩院覆奏、遵议捐输银两之蒙古汗王等。应得奖叙一摺。图什业图汗那逊绰克图等、捐输银两。具见诚忱。加恩图什业图汗那逊绰克图、车臣汗车林多尔济、三音诺彦部落札萨克和硕亲王车林敦多布、均著赏用黄缰。三音诺彦部落札萨克多罗贝勒额林沁忠鼐、著赏紫缰。并赏戴双眼花翎。车臣汗部落札萨克多罗贝勒车林桑都布、札萨克固山贝子贡楚克札布、札萨克镇国公札木色楞札布、札萨克图汗部落贝子衔札萨克辅国公车德恩敦多布多尔济、札萨克镇国公阿育尔色德丹占札木楚、三音诺彦部落札萨克辅国公达尔玛巴札哩、均赏用紫缰。札萨克图汗部落花翎札萨克镇国公密法木三布、赏换双眼花翎。三音诺彦部落札萨克和硕亲王车林敦多布之嫡孙二等台吉班丹纳木济勒。贝子衔札萨克辅国公额尔奇木济尔噶朗之嫡孙未授职台吉都噶尔札布。车臣汗部落札萨克头等台吉达什克车林多尔吉之子三等台吉车林棍布。札萨克图汗部落镇国公衔札萨克头等台吉那逊布彦吉尔噶勒。协理台吉诺木车林、均赏戴花翎。三音诺彦部落札萨克头等台吉车林棍布、赏给本身镇国公虚衔。并赏戴花翎。札萨克图汗部落镇国公衔札萨克头等台吉那逊布彦吉尔噶勒、并挑乾清门。额尔德尼班第达呼图克图洛布桑党占丕淩哩图克米特、赏给广济名号。业固杂哩阿齐图额尔德尼莫尔根堪布呼毕勒罕噶拉桑达什、赏给性宽名号。明发档　　

○予阵亡知州李榞、富池口专祠。列入祀典。从湖广总督李瀚章请也。摺包　　

○壬子。太祖高皇帝忌辰。遣官祭福陵。宫门钞　　

○谕内阁、致仕大学士单懋谦、学问优长。持身端谨。由翰林洊擢卿贰。晋赞纶扉。克尽厥职。前因患病、奏请开缺。回籍调理。兹闻溘逝。悼惜殊深。著加恩追赠太子太保衔。照大学士例赐恤。任内一切处分。悉予开复。应得恤典。该衙门查例具奏。伊子郎中单大经、著以知府选用。伊孙单启藩、著赏给举人。准其一体会试。用示笃念耆臣至意。寻予祭葬。谥文恪。现月　　

○又谕、吏部兵部奏、遵旨议处一摺。总管内务府大臣安兴阿著照吏部所议即行革职。兵部所议、安兴阿应得降三级调用处分。著照例注册。郎中连荫、著照部议降三级调用。佐领景恩、著照部议罚俸九个月。均不准其抵销。连荫前经革职。本年拣选银库郎中时。单内注明开复字样。成林、师曾与安兴阿、会同拣选。未能详细斟酌。亦有不合。成林、师曾、均著交部议处。至安兴阿被□□□尔□各款。及覆奏不实。均属咎有应得。是以照议革职。惟吏部于该员失察厩长文连抵补垫款、及连荫劣迹各节。仅以规避二字定议。声叙殊不明晰。吏部堂官著传旨申饬。嗣后该部于应议各件。务当援照例案。详细声叙。以昭核实。现月　　

○谕军机大臣等、张树声奏、遵查道员被□□□尔□各节。请旨留营、并勒限查拏逆酋、请将提臣免议各摺片。已革道员赵沃被□□□尔□各节。即据该抚查明、功过尚足相抵。且平日朴诚廉洁。晓畅戎机。自可稍从宽宥。赵沃著准其留于广西军营效力。以观后效。逆酋李扬才、陆之平、罪大恶极。岂容日久稽诛。纵使地方辽阔。林密山深。似此著名巨酋。何至摉捕无获。著刘坤一、张树声、冯子材、速咨越南国王。饬地方官确查。李逆等实在下落。指出藏匿处所。即派营围拏。期于必获。务于两月内咨复。以免劳师糜饷。该提督自请议处。并张树声奏请免议之处。著俟续奏到日、再降谕旨。将此由五百里各谕令知之。剿捕档　　

○广西巡抚张树声奏、提督冯子材、督师关外。叠破坚巢。越南国王阮福时、犒以银米牲醴。却而不受。报闻。摺包　　

○癸丑。遣官祭文昌帝君庙。宫门钞　　

○谕内阁、翰林院侍读王先谦奏、经费宜裕。请饬加意厘剔一摺。著户部议奏。现月　　

○山东巡抚周恒祺奏、省城等处被淹情形。得旨。被淹尤重之博山等州县。著饬派出各员详细查明。妥筹安抚。毋任失所。摺包　　

○甲寅。高宗纯皇帝诞辰。遣官祭奉先殿。　　

○云贵总督刘长佑等奏。滇边分派兵团。严防越南贼匪。得旨、昨据张树声奏、官军自攻克北严贼巢后。李扬才摉捕无踪。难保不潜行他窜。该督等务当饬令各军、严密防范。毋稍大意。又奏、请改设练军。得旨、所议裁减玉武营薪粮。改设两营练军。即著照所请行。该督等务当认真训练。俾成劲旅。毋得有名无实。虚糜饷项。摺包　　

○以詹事府詹事孙毓汶、为内阁学士兼礼部侍郎衔。朱签　　

○以左翼前锋统领棍楚克林沁、为正黄旗汉军都统。贝勒奕絪、管理圆明园八旗包衣三旗官兵、并鸟枪营事务。正蓝旗满洲副都统尚宗瑞、管理虎枪处事务。镶蓝旗满洲副都统恩全、管理向导处事务。明发　　

○以捐银助赈。予江南提督李朝斌、镇洋县知县谭明经等奖叙如例。摺包

　　

○以补解洋药税银。开复苏松太道刘瑞芬、前苏松太道褚兰生、革职处分。摺包　　

○以恃势害民。革镇江候选知州姚金诰、千总赵鋆、同知钱万选、知县曹鹤职。摺包　　

○予因公溺毙。志远轮船管带千总庞宝昌、从优议恤。摺包　　

○乙卯。谕内阁、岐元奏、营兵离营聚赌。该管员弁徇情不举。请旨革职发遣一摺。马兵王永庆、胆敢不守营规。擅自离营。在外聚赌。业经岐元将王永庆正法。实足以昭炯戒。该管帮带官游击衔补用都司张士林、补用千总武凤、于所部兵丁离营聚赌。竟敢知情不举。有心徇庇。均著即行革职。发往新疆充当苦差。以示惩儆。现月　　

○两江总督沈葆桢奏、江皖各属摉捕蝻孽。并目下望雨情形。得旨、仍著饬令各属随时摉剔遗蝻。务期净尽。一俟得雨深透。即行、驰奏。以慰廑系。　　

○转吏部右侍郎志和、为左侍郎。调兵部右侍郎乌拉喜崇阿为吏部右侍郎。以内阁学士恩麟、为兵部右侍郎。现月　　

○调右翼前锋统领克兴阿、为左翼前锋统领。以镶白旗护军统领荣全、为右翼前锋统领。正黄旗蒙古副都统奕佩为镶白旗护军统领。　　

○调镶白旗满洲副都统穆隆阿、为正白旗满洲副都统。镶黄旗蒙古副都统阿昌阿、为镶白旗满洲副都统。以署正白旗汉军副都统景绪、为镶黄旗蒙古副都统。记名副都统嵩山署正白旗汉军副都统。现月　　

○调镶白旗汉军副都统符珍、为正红旗满洲副都统。以副都统衔头等侍卫谦德为镶白旗汉军副都统。明发　　

○以吏部左侍郎志和、上驷院卿广顺、为总管内务府大臣。现月　　

○以户部左侍郎麟书为左翼总兵官。　　

○以沾染嗜好。革江苏溧阳营都司王长清职。　　

○以办事乖谬。革两淮余西场大使施庚第职。　　

○予故吏部左侍郎成林恤荫。　　

○追予安徽安庆甯国阵亡殉难张德钰等、分别旌恤。摺包　　

