<!-- { "loadSidebar": true } -->
大清德宗同天崇运大中至正经文纬武仁孝睿智端俭宽勤景皇帝实录卷之二百二十三　　

协修官张书云恭纂　　

帮总纂官王荣商恭辑监修总裁世恭阅一签五月十一日正总裁那月日专司藳本陆恭覆阅癸丑四月初二日　　

徐月日　　

荣月日副总裁唐月日　　

宗室宝恭阅九月初三日

　　

陈恭阅三签三月初五日　　

熙月日　　

郭恭阅一签十月二十日　　

宗室麒月日蒙古总裁恩月日

　　

光绪十二年丙戌。春正月。乙未朔。上诣奉先殿行礼。遣官祭太庙后殿。　　

○率王以下文武大臣诣慈宁门庆贺慈禧端佑康颐昭豫庄诚皇太后礼成。　　

○御太和殿受朝贺。　　

○诣大高殿寿皇殿行礼。内外记注　　

○上诣储秀宫问慈禧端佑康颐昭豫庄诚皇太后安。至甲子皆如之。　　

○御乾清宫赐近支宗藩等燕。内外记注　　

○是日立春。礼部进春山宝座。顺天府进春牛图。　　

○丙申。谕军机大臣等。张曜奏。山西省每月应拨嵩武军驼乾并驼夫工食银五千两。请饬将光绪七年以前积欠银两。先按五成筹拨解营等语。此项驼只。现经张曜定议。截至十一年年底。悉数裁汰所。所有山西省积欠银两。自应筹解。俾得清厘各款。著刚毅查明该省光绪七年以前欠解银数。先按五成拨解。以资应用。原片著钞给刚毅阅看。将此各谕令知之。现月　　

○又谕。电寄李鸿章。转电邓承修等。电信暨张之洞电奏均悉。勘界总以按约为主。邓承修等所称浦若照约艽崶高平保乐必划归于我等语。新约无此明文。是否别有确据。张之洞所称保乐归我。新安海甯两处语亦活动。驱驴之说稍持可商等语。究竟现议若何。著邓承修等切实电闻。电寄　　

○广西巡抚张曜奏。请饬派熟悉河务员弁。以资差遣得旨。即著成孚遴派熟悉河务厅员汛弁各二员。赴东听候差委。摺包　　

○缓徵直隶武清。宝坻。蓟。甯河霸。保定。文安。大城。雄高阳。安。河间献阜城肃甯任邱交河。吴桥东光景天津。青。静海沧南皮盐山庆云。沙河。南和。唐山。平乡。广宗任。永年肥乡青河。开。东明。长垣。丰润。玉田冀。新河。衡水。深。武强饶阳安平定深泽三河。安肃蠡故城甯津邢台钜鹿。邯郸。成安。曲周。广平鸡泽威。磁。元城。大名南乐清丰怀安枣强武邑柏乡。隆平甯晋等七十四州县。及津军厅上年被灾地方新旧额赋并地租杂课有差。现月　　

○丁酉。高宗纯皇帝忌辰。上诣奉先殿寿皇殿行礼。遣官祭裕陵。内外记注　　

○谕内阁。朕于二月二十七日。恭奉慈禧端佑康颐昭豫庄诚皇太后启銮。三月初二日。祗谒东陵。是日节届清明。恭谒普祥峪定东陵。行敷土礼。隆恩殿行大飨礼。并恭谒惠陵。礼成后。于初七日还宫。所有应行典礼。并一切事宜。著各该衙门照例敬谨豫备。现月　　

○谕军机大臣等。朕恭奉慈禧端佑康颐昭豫庄诚皇太后于三月二十七日启銮。是日驻跸燕郊。二十八日驻跸白涧二十九日驻跸桃花寺。三月初一日驻跸隆福寺。初二日祗谒东陵。恭诣普祥峪定东陵。行敷土礼。隆恩殿行大飨礼。并恭谒惠陵。礼成后。于初四日回銮。驻跸桃花寺。初五日驻跸白涧。初六日驻跸燕郊。初七日还宫。现月　　

○戊戌。缓徵山东济甯。临清。历城。邹平。新城。齐河。禹城。德。肥城。东平。东阿。平阴。惠民。阳信。蒲台曹。濮范。堂邑。博平茬平。馆陶高唐。恩。博兴。高苑。乐。乐安。邱。章邱。长山。齐东济阳。临邑长清青城海丰商河利津沾化。阳谷寿张菏泽。郓城朝城。聊城武城。鱼台等四十七州县。德州。东昌临清济甯。东平等五卫。所及永阜。永利。王家冈等场灶。被灾各村庄。应徵本年上忙额赋。并地租杂课有差现月　　

○上以上辛祈谷于上帝。自是日始。斋戒三日内外记注　　

○己亥。四川总督丁宝桢奏。川省添拨甘肃新饷及造船设线经费。无款筹解。请另行改拨。下部速议。摺包　　

○又奏。请援案于光绪十二年再办按粮津贴。以资接济。如所请行。摺包　　

○以当差勤奋。准发配伊犁之已革云骑尉苏勒兴阿。骑都尉伯昌释回。摺包　　

○以声名狼藉。革四川平武县知县王元培职。摺包　　

○庚子。谕内阁。惇亲王年近六旬。一切行礼差使。允宜特加体恤。嗣后致祭坛庙。暨寿皇殿。元旦大祭。应派恭代。均著毋庸开列奉先殿大祭。并著毋庸轮班行礼。其各处陪祀差使。一并加恩免其到班。以示优礼懿亲至意。现月　　

○又谕。裕禄奏。甄别庸劣不职各员一摺。湖北罗田县知县管贻葵。才具昏庸。办事谬妄。房县知县彭熙。粗疏任性。措施乖方。遇案苛罚。深滋民怨。汉阳县训导贺书龄。品行卑鄙。不堪司铎。沔阳州沙镇巡检鲍维垣。举动轻躁。声名甚劣。均著即行革职。应山县知县杨钧。才欠开展。人地不宜。著开缺另补。以肃官方。现月　　

○谕军机大臣等。张凯嵩奏。英人诈取缅甸详细情形一摺。并由军机处将腾越文武官探报呈览。均悉。前据曾纪泽电奏。英另立缅王。管教不管政等语。业经谕令该督等知悉。续据曾纪泽电信。有近商缅事颇顺。英择缅教王。候中朝俞允。并照前进献潞江东地。咸归中国。均将定议。惟英政府因事告退。须俟新政府到任再商等语。是英于中华。并无衅端。惟前议尚在未定。滇省边防。不容稍涉懈弛。著岑毓英张凯嵩督饬丁槐等。严密布置。慎固边疆。并将前奏招抚野人之议。妥慎办理。一切情形。仍随时侦探奏闻。将此由五百里各密谕知之。洋务　　

○云南巡抚张凯嵩奏。请饬严催各省关。迅解旧欠铜本。并饬部酌量增拨。以资接济。下部议。摺包　　

○以捐款助赈。开复病故已革内务府犬臣文锡原官。赐恤如例。现月　　

○旌表抚孤守节湖南邵阳县监生张安享妻前署云南元江直隶州知州张舒翰母邓氏。摺包　　

○辛丑。祈谷于上帝。遣怡亲王载敦恭代行礼。外记　　

○世祖章皇帝忌辰。遣官祭孝陵。　　

○以神灵昭著。颁福建澎湖城隍庙扁额。曰功存捍卫。现月　　

○谕内阁。陈士杰奏。溞沟决口合龙日期一摺。上年山东河工。赵庄溞沟决口两处。数月以来。经陈士杰督率堵筑。其赵庄决口。已于十二月初八日合龙。兹复据奏溞沟决口。经在工员弁。冲寒蹈险。竭力抢堵亦于十二月二十二日合龙。二十七日将后戗一律填筑稳固。览奏稍慰廑系。陈士杰著加恩开复降三级留任处分。仍著该抚将各工防守事宜。认真赶办。务期悉臻妥协。以卫民生。所有两次出力各员。著准其并案择尤保奖。毋稍冒滥。现月　　

○闽浙总督杨昌浚等奏。署福建陆路提督孙开华。请开去帮办台湾军务差使。允之。摺包　　

○福建台湾巡抚刘铭传奏请将已革臬司张学醇留营差遣。办理台湾抚垦事宜。如所请行摺包　　

○署贵州巡抚潘霨奏。遵查湘捐局三厘局费。分别追缴。得旨。所有王彦欠款著该署抚咨行安徽巡抚。著追该家属。照数赔缴。陈鸿贤欠款。著即勒限严追。毋任延玩。　　

○以副都统衔索伦领队大臣春满为额鲁特领队大臣。明发以记名提督苏元瑞为贵州威甯镇总兵官。现月　　

○豁免福建台湾各属旧欠供粟。摺包　　

○上以孟春享太庙。自是日始。斋戒三日。内外记注　　

○壬寅。谕内阁。德馨奏。特参庸劣不职各员一摺。江西前署信丰县事候补知县朱国光。遇事因循。听断迟缓。铅山县知县张辅宸。体弱才疏。难期奋勉。均著以府经历县丞降调。归部铨选。都昌县知县何庆朝。精力衰惫。难期有为。安福县教谕章学湘。彭泽县教谕董之威。年力渐衰。不堪振作均著勒令休致。大庾县知县胡承弼。才识昏庸审断草率进贤县梅庄司巡检贾钟璠。举动荒谬。官声甚劣。大庾县小溪驿驿丞李含芳。性情疲缓。驿递迟延。均著即行革职。以肃官常。现月　　

○江西巡抚德馨奏。请将记名提督李隆宝。等留江收标补用如所请行。摺包　　

○癸卯。上以孟春享太庙。前期亲诣行礼。外记　　

○谕军机大臣等周德润等奏。履勘云南边界。陈明各路险夷形势一摺近因广西勘界。划地较多。法外部以与新约内稍有改正。办法不符。坚持不允。当经电谕邓承修等。先按原界详悉勘明。以后稍有改正。再行妥商续办。如今春赶办不及。缓至秋末再勘。并令转电云南。一律遵旨按约办理。周德润。等谅经接到。现据奏称。已将滇越界址豫为履勘。著俟法使到时。懔遵初四日谕旨。先勘原界。以后酌度情形再议改正。总勿豫存成见。致令该使以违约藉口。别生枝节是为至要。另片奏。请饬严拒法使由内地出关等语。浦理燮前赴广西欲由内地行走。当经谕令李鸿章转电阻止。此后该使如欲由内地赴滇。亦可仿照办理。将此由六百里各密谕知之。洋务　　

○甘肃新疆巡抚刘锦棠奏请饬催各省关迅解南路工程经费。得旨。著户部咨催各督抚迅速筹解以济要需。毋再延宕摺包　　

○豁免新疆奇台县属被旱成灾地亩本年应徵额粮摺包　　

○缓徵新疆迪化。昌吉。阜康。绥来等州县。暨呼图壁地方。上年被灾地亩应徵额粮。摺包　　

○甲辰。享太庙。遣豫亲王本格恭代行礼。外记遣官祭太岁之神。　　

○上御紫光阁赐蒙古王贝勒贝子公暨土观呼图克图喇嘛。朝鲜国正副使等燕。并赏赉有差。内记谕内阁。兵部奏。请饬催积欠租银一摺。直隶各州县应解兵部马馆地租生息银两积欠甚多。本年二月朕恭奉慈禧端佑康颐昭豫庄诚皇太后祗谒东陵。该部恭备要差。应付车马繁多。需款孔亟著直隶总督饬令藩司。无论何款。即行设法。于历年欠银六万余两内。先拨银三万两。限于正月内拨解到部。毋得迟延。嗣后务须年清年款。不得再有拖欠。现

月

　　

○总理各国事务衙门奏请派员前往香港。与英国商订洋药新章。得旨著派邵友濂前往香港。会商开办摺包吏部尚书崇绮奏病难遽痊。恳请开缺得旨。崇绮著赏假一个月毋庸开缺。摺包　　

○赏喀尔沁头等塔布囊贡桑诺尔布。二等台吉车林呢玛。在乾清门御前行走。鄂汉二等台吉罗噜布札木苏。喀尔沁二等台吉拉什敏珠尔札噜特二等台吉噜拉木札布花翎。明发赏科尔沁贝勒温都苏花翎在乾清门行走。明发以亏款抗延。逮问承办绥定城工委员已革山西知府吴炳鑫。勒限监追。革会办委员记名副都统协领恩祥职。摺包　　

○乙巳。孝全成皇后忌辰。遣官祭慕陵。　　

