<!-- { "loadSidebar": true } -->
○己巳。署盛京将军定安等奏、奉天岁歉。驿站苦累。援案请支借马乾。以资接济。从之。摺包　　

○御前大臣庆郡王奕劻奏、昨日奉先殿行礼到迟。自请议处。得旨、著加恩宽免。摺包　　

○礼部以会试中额请。得旨、满洲取中八名。蒙古取中三名。汉军取中六名。直隶取中二十三名。奉天取中三名。山东取中二十一名。山西取中十名。河南取中十七名。陕西取中十四名。甘肃取中九名。江苏取中二十五名。安徽取中十七名。浙江取中二十四名。江西取中二十二名。湖北取中十四名。湖南取中十四名。四川取中十四名。福建取中二十名。台湾取中二名。广东取中十六名。广西取中十三名。云南取中十二名。贵州取中十一名。外记注　　

○庚午。以神灵显应。颁云南省城九龙池龙神扁额。曰普被甘霖。西山龙神扁额。曰滇池普泽。黑龙潭龙神扁额。曰崇朝雨遍。邵甸龙神扁额。曰盘江昭佑。海源寺龙神扁额。曰郊原望慰。现月　　

○兵部奏、守备苏联芳因案革职。可否仍留世职。得旨、准其存留世职。摺包　　

○云贵总督岑毓英奏、蒙自设关、已饬临安开广道汤寿铭俟洋员哈巴安到境会筹开办事宜。下所司知之。摺包　　

○以正黄旗汉军副都统希隆阿、署正黄旗蒙古副都统。

明发

　　

○予云南防边阵亡瘴故文武员弁任光晰等七十七员分别议恤。摺包　　

○豁免云南武定州属古黑寺等村寨钱粮。早事　　

○辛未。浙江巡抚崧骏奏、浙省奉拨北洋经费。力难解足。酌定本年解数二十万两。并筹补两年旧欠四万两。下所司议。摺包　　

○山东巡抚张曜奏、加修山东黄河堤埝。迁移灾民。请饬将各省所收郑工捐输银两。拨为山东工赈之需。下所司速议。摺包　　

○两广总督张之洞奏、广东潮桥盐务疲敝。拟改章设局。委员试行官运。下所司议。　　

○又奏、广东铁务拟尽去官炉私炉名目。任便煽铸。并暂停炉饷炉税三年。下所司知之。摺包　　

○壬申。吏部奏、军机处保奖缮修清档之章京供事等核与章程成案不符。拟分别准驳。得旨、仍照原保给奖。毋庸更正。　　

○又奏、直隶总督奏奖湖北江苏劝办顺直赈捐出力各员。拟比照成案。按寻常劳绩给奖。允之。摺包　　

○广西巡抚沈秉成奏、总兵成苍笙请留广西差委。允之。摺包　　

○云贵总督岑毓英奏、云南盐务交代。请自光绪九年十月起。先行开单咨部。俟规复旧额造册填注。下所司知之。

摺包

　　

○予故甯夏副都统常星阿恤典如例。赏银一千两治丧。

现月

　　

○癸酉。谕内阁、署正白旗满洲副都统明秀奏、印信被窃。请将参领议处。并自请议处一摺。据称本月二十三日夜闲。被贼盗去都统印信。该旗都统伯彦讷谟祜、副都统容贵、均在颐和园当差。该印务参领承龄、未及回明。是以先由该署副都统奏参等语。旗署重地。何以漫无觉察。竟至印信被窃。殊堪诧异。印务参领承龄、著交部先行议处。其如何被窃情形。及该参领等、有无蒙混情事。著伯彦讷谟祜、容贵、迅即查明。据实具奏。该署副都统自请议处之处。著俟伯彦讷谟祜等覆奏后。再行降旨。现月　　

○又谕、李鸿章奏、特参庸劣不职名员等语。直隶临城县知县曹作舟、糊涂任性。玩视民命。著即行革职。东光县知县周植瀛、才识庸闇。缉捕不力。著以县丞降补。甯津县知县王廷钰、审案错谬。难膺民社。惟文理尚优。著以教职归部铨选。深泽县知县汪澂、患病未愈。办事疲懈。著即撤回。俟病痊。另行酌补。以肃官方。　　

○直隶总督李鸿章奏、拨给东陵补种树株工价银两。拟于藩库添拨永济库项下、分十年扣还。下户部知之。摺包　　

○伊犁将军色楞额奏、请派领队大臣管理哈萨克事务。下所司议。　　

○又奏、伊犁副都统例应贡马。因伊犁新复。采办不易。请展缓呈进。允之。　　

○又奏、伊犁钱法久废。拟由官试办。下户部议。摺包　　

○甘肃新疆巡抚刘锦棠奏、巴里坤八旗官兵迁并就绪。分别举劾。得旨、英魁著以原品休致。金贵著交军机处存记。摺包　　

○添铸北洋海军新设提督、总兵副将、参将、游击、都司、守备等官印信关防十八颗。从直隶总督李鸿章请也。摺

包

　　

○以大理寺卿沈源深为都察院左副都御史。　　

○以记名副都统苏鲁岱为甯夏副都统。　　

○予故提督赵奉乐等、照军营立功后积劳病故例议恤。上以孟夏享太庙。自是日始。斋戒三日。甲戌。谕内阁、伯彦讷谟祜等奏、查明印信被窃遵旨覆陈一摺。据称正白旗满洲都统印信。实系二十三日夜闲被窃。请饬严拏贼犯。并将直班官弁分别审讯议处等事。著步军统领衙门、顺天府、五城御史、即将窃印人犯一体严拏。务获究办。所有该旗直班官弁。除印务参领承龄业经交部议处外。世管佐领德容、领催福增、兴顺、均著交刑部审讯。骁骑校吉纶、著革去骁骑校。一并交部审讯。印务参领盛春、著交部议处。都统伯彦讷谟祜、副都统容贵、明秀、失于觉察。均著交部议处。寻议、都统伯彦讷谟祜、副都统容贵、署副都统明秀、印务参领承龄、盛春、均降三级留任。公罪例准抵销。得旨、准其抵销。现月　　

○乙亥。谕内阁、绵宜奏、勘估永陵启运殿等处应修工程。请择吉兴修一摺。著钦天监于本年四月内选择吉期。先行知照。即著盛京将军、会同工部侍郎。届期敬谨兴修。另片奏、请择吉恭移神牌等语。著一并选择知照。　　

○福建台湾巡抚刘铭传奏、前办抚番大员沈葆桢、吴赞诚、功绩在台。请于台湾建立专祠。下部议。摺包　　

○以任性妄为。革记名提督署塔尔巴哈台副将徐得标职。摺包　　

○协修官许承尧恭纂　　

帮总纂官程棫林恭辑监修总裁世恭阅八月二十八日正总裁那月日专司藁本陆恭覆阅癸丑七月初三日徐月日荣月日副总裁唐月日宗室宝恭阅正月二十七日陈恭阅三签七月初三日熙月日郭恭阅二月二十九日宗室麒月日



大清德宗同天崇运大中至正经文纬武仁孝睿智端俭宽勤景皇帝实录卷之二百六十九　　

光绪十五年。己丑。夏四月。丙子朔。享太庙。上亲诣行礼。外记注　　

○诣仪鸾殿问慈禧端佑康颐昭豫庄诚寿恭钦献皇太后安。至庚寅皆如之。外记注　　

○署盛京将军定安等奏、赈抚被灾旗民。动用仓米六万四千五百余石。银六千三百余两。又借拨民仓米七万三百余石。下部知之。摺包　　

○丁丑。乌里雅苏台参赞大臣祥麟等奏、乌里雅苏台所属唐努乌梁海。俄人越界采金。请派员履勘边界。得旨、所有应勘界址。著先行遴派妥员。详细履勘。并知照库伦办事大臣派员会同查勘。奏明办理。寻祥麟等奏、派员前往车尔里克一带。细勘俄人盖房、穵金、开地三事。俟呈覆到日。请旨遵办。其沙滨岭迤东至恰克图界址。亦会同派勘。如有应行添建牌博之处。俟绘图奏明遵办。下所司知之。摺包　　

○予故乌里雅苏台将军杜嘎尔恤典。赏银一千两治丧。其子呼伦贝尔副总管乌尔图那逊、次子札木色林札布、俟孝满及岁引见。寻予谥武靖。现月　　

○戊寅。以神灵显应。颁湖北枝江县城隍庙扁额曰丹阳昭佑。并加封号。　　

○谕内阁。山东连年被灾。收成歉薄。民情困苦。上年张曜奏请截留京饷银五万两。本年奏请由藩库筹银五万两。并请饬部拨银十万两。作为赈款。先后降旨允准。惟念该省灾区甚广。现届青黄不接。小民觅食尤艰。流离失所。殊堪悯恻。著加恩截拨本年轮船起运南漕十万石。由李鸿章饬令迅速运往山东。交张曜派委妥员。剥运被灾地方。及时分散。所有运通经费轻赍银两。一并解往备赈。该抚务当饬属详查灾区。妥筹散放。总期实惠均沾。毋任吏胥舞弊。用副加惠灾黎至意。现月　　

○又谕。都察院左副都御史薛福辰奏、病难速痊。恳请开缺一摺。薛福辰著加恩赏假一月。毋庸开缺。现月　　

○追予安徽歙县阵亡殉难之官绅江明仁等七十四员、士民叶日进等五百十五名、妇女汪许氏等一百三十三口、又一门殉难许梅朱江两程氏六家三十二人、暨团丁汪光大等一百五人分别旌恤如例。摺包　　

○己卯。以神灵显应。颁浙江钱塘县金华将军庙扁额。曰湖山昭护。并加封号。现月　　

○署盛京将军定安等奏、筹办春抚。散放麦种。暨续筹捐赈情形。得旨、即著饬属妥筹赈抚。务期实惠均沾。毋令一夫失所。摺包　　

○吉林将军长顺等奏、筹办赈灾。分别平粜赈贷。并出借公义仓谷。以济兵食。得旨、即著饬属认真筹办。妥为抚恤。摺包　　

○浙江巡抚崧骏奏、临安县境游僧程溁、句结土匪。谋为不轨。立时捕获正法。请予知县杨和埙以同知补用。得旨、即著饬属严拏逸犯郎双财等、务获究办。在事出力之知县杨和埙等。均著照所请奖励。摺包　　

○以齐齐哈尔副都统托克湍为乌里雅苏台将军。外起居

注　　

○以太仆寺少卿钱应溥为太常寺卿。外注朱签　　

○江苏按察使陈钦铭因病解职。以江苏分巡盐法江甯道刘树堂为江苏按察使。现月　　

○上以常雩。祀天于圜丘。自是日始、斋戒三日。　　

○庚辰。敕加河南伊阳县黄龙潭龙神封号曰利济。　　

○又加四川荣县城隍神封号曰沛德敷泽。　　

○以记名副都统文全为齐齐哈尔副都统。　　

○辛巳。谕军机大臣等、户部奏、请续拨京饷等语。近年部库放款浩繁。叠经户部续请添拨京饷。此次该部体察各省情形。拟拨山东地丁银五万两。山西地丁银五万两。湖南地丁银五万两。江西地丁银四万两。福建税厘银十万两。两淮盐课盐厘银八万两。长芦荥工加价银五万两。江苏厘金银十二万两。安徽厘金银五万两。湖北盐厘银五万两。四川津贴银五万两。盐厘银十万两。江海关洋税银八万两。九江关常税银十万两。赣关常税银一万两。芜湖关常税银一万两。洋税银一万两。共银一百万两。著该督抚各将所拨饷银。连本年原拨未解京饷。均于五月前解到一半。十二月初闲如数解齐。各该督抚务当顾全大局。依限提前完解。傥藉词诿卸。率请划抵截留。贻误要需。即著该部指名奏参。将此由五百里各谕令知之。现月　　

○又谕。唐炯奏、办理矿务应购开凿通风洩水三种机器。现已派员前往东洋购办。请准免徵税厘等语。此项机器准其免纳税厘。即著曾国荃转饬各关一体遵照办理。现月　　

