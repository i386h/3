<!-- { "loadSidebar": true } -->
○谕军机大臣等。沈葆桢奏。覆陈海防事宜一摺。所筹尚为切实。总兵吴奇勋等。自系有用之才。其游击张成等。著该督随时策励。以备任使。选择大员统领轮船与西员会操。既多窒碍难行。即著照该督所议。认真办理。长江水师提督一缺。亦关紧要。该督业经与彭玉麟等会商。务须酌保结实可靠之员。奏请署理。一俟接替有人。即令李成谋前赴厦门一带总统水师兵轮船既可成军。即无须配给商船枪炮。转致不能精练。调到蚊子船等。自足以壮军声。铁甲船需费浩繁。即著量力筹办。将来钢甲船能否购制。并由李鸿章、沈葆桢、随时酌度。购器固系要著。但目下不能举办。自当先筹备御。以期有恃无恐。李鸿章、沈葆桢、务将用人行政练兵裕饷诸大端。刻意讲求。以为自强之计。两江总督往来金陵上海。既多不便。即著毋庸置议。另片奏、福建船政局巡海快船。制造已有端绪。需饷甚急。请饬于闽海关续增各路拨款。暂行停解。将船政经费按月接济。其旧欠亦须匀期清还等语。船政经费。关系海防要需。与他款宜分缓急。著户部详细查明。如可照请。即行奏明办理。将此由五百里各密谕知之。洋务档　　

○甲寅。谕军机大臣等。铭安等奏、官兵剿捕贼匪突有俄兵闯入队内。戕害营总。杀伤官兵一摺。据称甯古塔副都统双福。咨报本年五月闲。石头岭地方。有股匪二三百人盘踞。经该副都统派兵往剿。二十二日剿匪获胜。二十三日突有俄兵五六十人。闯入队内。直前冲杀。营总德顺向前拦阻。被戕殒命等语。该副都统所报各情。是否属实。俄兵越界戕杀。究竟有无起衅别情。被杀兵勇商民共若干人。事关中外交涉。必须确切查明。方能持平办理。著铭安、玉亮、咨行甯古塔副都统。并饬派出各员详细确查。即行据实具奏。所请饬令总理各国事务衙门照会俄国。将起事缘由。查明照覆。已谕知王大臣等办理矣。将此由五百里各谕令知之。洋务　　

○以兵部右侍郎乌拉喜崇阿为浙江乡试正考官。翰林院编修恽彦彬为副考官。詹事府右中允汪鸣銮为江西乡试正考官。翰林院编修吴树梅为副考官。翰林院编修陆继煇为湖北乡试正考官。编修赵尔巽为副考官。朱签　　

○乙卯。谕内阁。前据翰林院编修何金寿奏、云南东川府知府孔昭鈖被戕一案。总兵杨玉科以重金交通京官。为之游说。得免弹奏等情。降旨令何金寿将该总兵交通者何人。指实覆奏。兹据奏称、杨玉科以重赀开设云丰泰银号。该总兵以边省之人。远来京城。安一汇号。又以数万金交商人李钟铭书铺内。并与李钟铭结交拜盟。往来亲昵。又与礼部主事高蔚光。认作亲戚。竭力应酬。恣其挥霍。委曲结纳。皆重金交通之明徵等语。著刑部将高蔚光李钟铭等传讯。务得确情。据实具奏。至所奏孔昭鈖以拏匪被戕杨玉科、杨汝楫、戕杀四品大员。凶悖已极杨玉科即非主使。亦系知情等语此案前已办结。该编修所称应否查办之处。著刑部此次讯明具奏时。声明请旨。

现月

　　

○谕军机大臣等。张树声奏、官军攻克者岩贼巢详细情形一摺。逆匪李扬才。据守者岩之陇章。恃险伏匿积匪陆之平等。分踞陇章左右之扣锦陇登等垒。为之应接。经冯子材亲督官军。分路进攻。将安马、陇登、陇章、扣锦者岩各巢穴。悉行攻克。平毁水陆贼垒卡闸百余处。横亘二百余里。全行荡平。剿办尚为得手。前据杨重雅奏、按冯子材函开李扬才陆之平二逆。遁匿扣锦后山之巅现已重重密围。兹据奏接该提督咨称李陆二逆。犹伏匿扣锦后山一带。与前次所报。稍有不符著张树声、冯子材、确切查明。该逆等实在伏匿何处。督饬各军。乘此声威迅速围剿。就地歼除。毋任再行他窜。此次出力各员。准其择尤存记汇案请奖阵亡之从九品罗梅祚。著交部从优议恤。赵沃被□□□尔□各节。究竟虚实若何。著张树声懔遵前旨。迅即查明。据实具奏。毋稍含混。将此由五百里各谕令知之。剿捕　　

○乌拉喜崇阿出差。以户部左侍郎麟书兼署兵部右侍郎。现月　　

○丙辰。江西巡抚李文敏奏。江西欠解云南铜本银两。为期甚迫。无款可筹。援案借漕折济用。下户部议。摺包　　

○又奏、赣关光绪四年分。短徵赢余项下银两今昔异形力难赔补。请援照同治十二年部议成案。减免九成。减賸一成。分年摊赔。以资体恤。下户部议。摺包　　

○以劝捐社谷。勒折浮收。革湖南补用知县饶文斗职并讯办。摺包　　

○丁巳。谕内阁。户部奏、稽查云南铜运各员期满。请旨更换一摺。云南办运铜斤头二两起已到京。现在接运三起。前派沿途经理各员期满。查照例案。将经过之广西广东江苏直隶等省藩臬。开列名单。请旨更换。广西著派范梁。广东著派成孚。江苏著派谭钧培。直隶著派任道镕。即责成各该员严饬各道府。及沿途地方文武员弁。认真稽查。催趱护送前进。如有无故逗遛及盗卖短少等弊详报该督抚严行□□□尔□办。沿途应需水师照料之处。即由派出之员。详咨前途督抚。及水师提督调遣。仍著自奉旨之日起。以三年为限。均责成此次所派之员。一体经理。遇有升调事故。即令接任之员遵办。期满再行更换。现月　　

○又谕。丁宝桢奏。查明道员操行贪劣。办事蒙混。请旨革职一摺。四川盐茶道蔡逢年。身任监司。既有索取盐厘解费。及局员规礼。并为亲故勒索帮费情事。采办贡缎。被人呈告。该道辄敢向该督索回递呈之人。办理盐务。于改配改代发引各事又有蒙混情弊。实属贪劣不职。蔡逢年著即革职。其承办引张。如查有不实不尽。再行从严□□□尔□办。现月　　

○又谕。景瑞奏、革员惧罪潜逃。请旨拏办一摺。马兰镇右营千总徐永兴。承领饷银。有意克扣。致被禀控。闻该总兵奏□□□尔□革职。竟敢逃逸无踪。其子把总徐晋宸。声称伊父投水。不候同往寻觅。旋即服毒身死。其为徐永兴畏罪远扬。情迹显然。更难保不潜行来京。著直隶总督严饬各州县迅速访拏。并著步军统领衙门顺天府。五城御史。一体访缉务获。解部审办以儆官邪纂修官章梫恭纂　　

总纂官钱骏祥恭辑监修总裁世恭阅五月初二日正总裁那恭阅五月十八日专司藳本陆恭覆阅壬子九月初六日

　　

徐恭阅四签七月二十五日

　　

荣恭阅二签九月初五日副总裁唐恭阅一签十一月二十二日　　

宗室宝恭阅一签五月二十七日　　

郭恭阅六月十六日　　

熙月日初校修改下卷拾陆签张润恭校陈恭阅八月初七日覆校修改下卷壹签曾文玉详校宗室麒月日总校修改下卷贰拾柒签商衍鎏总校蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之九十七　　

光绪五年。己卯。六月。己未。以神灵显应。颁山西解州关帝庙扁额曰。佐天育物。汾西县关帝庙扁额曰。璇廷玉墀。阳高县关帝庙扁额曰。锡福生民。阳高县龙神庙扁额曰。云飞应序。汾西县八蜡庙扁额曰。昆虫毋作。现月　　

○谕内阁、翰林院侍讲王先谦奏、言路宜防流弊。请旨饬谕以肃政体一摺。国家广开言路。遇有陈奏事件。无不采择施行。原期广益集思。有裨政治。近来言事诸臣。虽颇有搀越陈奏者。念其遇事敢言。亦无不虚怀听纳。分别办理。第恐无识之人。以朝廷从谏如流。遂至逞其私见。率意上陈。必至是非淆乱。渐开攻讦之端。甚至此唱彼和。议论纷腾。亦恐启党援之渐。于内俗人心。大有关系。乾隆八年因给事中邹一桂奏发交部议事件。科道不待部覆。搀越渎陈。徒滋繁扰。钦奉谕旨训饬。自宜永远遵守。嗣后言事诸臣。于政事阙失。民生利病。仍当各抒所见。剀切敷陈。至交部议奏之事。不得率尔搀越陈奏。更不得以雷同附和之词。相率渎陈。致滋流弊。用副实事求是之至意。现月　　

○又谕。曾国荃奏、请将晋省历次出借仓谷。无论远年近年。一律豁免一摺。山西自光绪三年办赈以来。所有各厅州县仓谷近年因灾出借之项。业经豁除。其三年以前。积年实欠在民者。若仍照例徵还不特民力未逮。亦恐流亡各户。款项无著。胥吏藉以扰民。转滋流弊。加恩著照所请。所有山西厅州县。光绪三年以前。历次民借仓谷。无论何款。凡实欠在民者。均著一律豁免。以恤穷黎。该抚即刊刻誊黄。遍行晓谕。务使实惠均沾。毋任吏胥舞弊。用副轸念灾区至意。现月　　

○又谕。廷煦奏、道员留任期满。历著劳绩。恳请奖励一摺。热河道英谦、前因边俸期满。经延煦等奏请留任一年。兹复据奏称、该员在任四载。办事均臻妥协。勤劳倍著。请赏加二品顶戴以示鼓励等语。英谦在热河道任内所办督捕马贼等事。均属分所当为。所请赏加二品顶戴之处。著毋庸议。

现月

　　

○黑龙江将军丰绅等奏。黑龙江通省额设防运大小船一百二十只。兹届修理齐齐哈尔黑龙江呼兰等三处大小船二十四只。请给物料银两。下部知之。摺包　　

○又奏、驰赴奉天换防官兵。给发整装半费。请饬催各省欠解银两。下部知之。摺包　　

○山西巡抚曾国荃奏。乌拉特西公。暨达拉特阿拉善等旗之大舍太古城。及大蛇台等处。蝗蝻滋生。因令所属不分畛域扑捕。得旨。著饬各厅认真扑捕。以期净绝根株。摺包　　

○出使美日秘国大臣陈兰彬。奏行抵日斯巴尼亚。呈递国书日期。并进呈递国书时颂词。及日国君主答颂词。报闻。摺包　　

○热河都统延煦奏窑沟银矿矿线隐闭。请行封禁。从之。摺包　　

○福州将军庆春因病乞休。以察哈尔都统穆图善为福州将军。密云副都统景丰为察哈尔都统。朱签　　

○以缉捕得力。予管带热河练军副将庆祥。加总兵衔。摺包　　

○庚申。谕内阁左宗棠奏、续查伊犁各城历年阵亡殉难各员弁。请饬议恤一摺。前库车办事大臣萨淩阿。前额鲁特领队大臣托克托奈等。及各该故员家属。共八百十三员名口。于同治十三年闲。因伊犁各城回匪变乱。或临阵捐躯。或受伤殒命。或被胁不屈。或惧辱自裁。忠义懔然。殊堪悯恻。均著照所请。交部分别从优议恤。剿捕　　

