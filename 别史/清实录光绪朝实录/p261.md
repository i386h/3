<!-- { "loadSidebar": true } -->
○以前安徽布政使绍諴、为山西布政使。现月　　

○以疏防饷鞘。革安徽署定远县知县过春云、解饷知县何惟杰职。仍勒限留缉。摺包　　

○己亥。孝惠章皇后忌辰。遣官祭孝东陵。宫门　　

○总理各国事务衙门奏、请刊给出使日本大臣木质关防。从之。摺包　　

○以正红旗蒙古副都统托伦布。为镶蓝旗护军统领。上驷院卿锡祉为镶蓝旗蒙古副都统。明发　　

○庚子。钦奉慈安端裕康庆昭和庄敬皇太后。慈禧端佑康颐昭豫庄诚皇太后懿旨。前次午门直班兵丁。殴打太监一案。护军玉淋等。因藐抗获咎。原属罪有应得。惟念门禁至为紧要。嗣后官兵等傥误会此意。稍形瞻顾。关系匪轻。著格外加恩。将玉淋革去护军。改为杖一百流二千里。照例折枷。枷满鞭责发落。祥幅革去护军。改为杖一百。鞭责发落。忠禾革去护军。改为杖一百。实行责打。不准折罚钱粮。仍圈禁二年。圈满后加责三十板。护军统领岳林、著免其再行交部严加议处。太监李三顺、著交慎刑司责打三十板。首领太监刘钰祥、著罚去月银六个月。至疯犯刘振生。混入宫禁。已将该总管首领太监等。分别摘顶。罚去月银。斥革责打发遣。以示惩儆。仍著总管内务府大臣。恪遵定制。将各该太监等严行约束。禁门重地。如直班人等。稍有疏懈。定当从严惩办。决不宽贷。现月　　

○谕军机大臣等。前因吴大澂、招致在逃勇目韩效忠。当赏给五品顶戴。予以自新。谕令铭安、吴大澂、剀切晓谕。严加约束。但能妥为驾驭。自可化莠为良。兹据铭安奏称、韩效忠之性。反覆无常。不无过虑。近因家道中落。又无权势。不得不为安分之民。若仍令召募勇丁。举行团练。难保不故态复萌等语。似于此事别存意见。韩效忠既经吴大澂单骑招致。檄为南山练总。保卫闾阎。即当推诚相待。俾该勇目感奋自效。傥别滋事端。不难立时惩办。若甫招之而即疑之。必至激而生事。且铭安既虑韩效忠饥附饱扬。恐蹈前辙。岂归山后即能管束羁縻。令其相安畎亩耶。总之铭安与吴大澂同办一事。必须和衷共济。方于实事有裨。不可轻听多疑。彼此意见歧出。转致贻误。所有招致韩效忠一事。应如何安置约束。仍著铭安、吴大澂、随时商酌。妥为筹办。将此谕知铭安。并传谕吴大澂知之。现月　　

○辛丑。谕内阁。刘坤一奏、特□□□尔□衰庸玩妄之道员知县一摺。江安粮道师荣光。久患风痹。情形委顿。著勒令休致。宿迁县知县舒朝冕。于命盗案件。难资整顿。惟居官尚属谨饬。著开缺另补。高淳县知县唐葆元。巡防疏忽。听断糊涂。著即行革职。以示惩儆。现月　　

○以都察院左副都御史崇勋、大理寺卿恩霙、为考试满洲繙译官。　　

○蠲缓湖南安乡、武陵、龙阳、沅江、华容、澧、湘阴、益阳、巴陵、临湘、十州县。暨岳州卫、被水地方。新旧正赋杂课有差。现月　　

○缓徵两淮泰州属、富安、安丰、梁垛、东台、河垛、丁溪、草堰、刘庄、伍祐、新兴、庙湾、十一场。海州属。板浦、中正、临兴、三场。被旱被淹被风被潮灶地。新旧折价钱粮。现月　　

○科尔沁札萨克和硕图什业图亲王巴宝多尔济等四人。乌珠穆沁札萨克和硕车臣亲王彭苏克那木济勒等三人。喀喇沁札萨克多罗都楞郡王和硕额驸旺都特那木济勒等二人。敖汉多罗郡王察克达尔札布等三人。苏呢特札萨克多罗都楞郡王那木济勒旺楚克。茂明安多罗贝勒额外侍郎格楚克。札噜特镇国公达瓦甯保。翁牛特辅国公克什克阿尔毕济呼。土默特多罗贝勒散巴勒诺尔赞。阿巴噶固山贝子杜英固尔札布。喀尔喀札萨克头等台吉索诺木车林等二人。阿拉善札萨克和硕亲王多罗特色楞。于养心门内瞻觐。内起居注　　

○壬寅。谕内阁。前据编修何金寿奏。云南东川府知府孔昭鈖被戕。总兵杨玉科知情同谋。并开设银号。交通消弭等情。嗣经查明杨玉科并无同谋主使。交通营脱情事。惟开设银号。罔利营私。经刑部奏明。将该总兵交部议处。兹据兵部遵议处分具奏。广东高州镇总兵杨玉科。著照部议降三级调用。其所兼二等男爵。照例折罚世职半俸九年。免其降调世职。现月　　

○癸卯。以记名提督莫云成为广东高州镇总兵官。现月　　

○缓徵湖北咸甯、嘉鱼、汉阳、汉川、黄陂、孝感、沔阳、蕲水、黄梅、钟祥、京山、潜江、天门、应城、江陵、公安、石首、监利、松滋、枝江、荆门、江夏、武昌、蕲州、黄冈、广济、二十六州县。暨武昌等卫、被淹受旱地方。新旧正赋杂课有差。现月　　

○缓徵湖北咸甯、嘉鱼、汉阳、黄陂、孝感、沔阳、蕲水、黄梅、潜江、天门、应城、江陵、公安、石首、监利、松滋、荆门、十七州县。被淹受旱地方本年漕粮。现月　　

○甲辰。孝和睿皇后忌辰。遣官祭昌西陵。　　

○乙巳。孝德显皇后忌辰。上诣建福宫圣容前行礼。遣官祭定陵。　　

○以雪泽未沾。上复诣大高殿祈雪坛行礼。　　

○遣惇亲王奕誴诣时应宫。恭亲王奕诣昭显庙。惠郡王奕详诣宣仁庙。贝勒载滢诣凝和庙拈香。现月　　

○谕内阁、御史邓庆麟奏、云贵二省道府州县佐贰等官。多系伯叔兄弟。外戚内亲。同官一省。暨曾在该省经商游幕之员。请饬查明回避等语。若如所奏。实属有违定制。著该督抚确切详查。如有前项情弊。即行照章回避。以清仕途。现月　　

○又谕。张树声奏、特□□□尔□庸劣不职之将备各员一摺。广东增城营参将冯开得。老迈昏庸。营伍废弛。水师提标右营游击王之福。任性乖方。声名狼藉。提标中营尽先补用参将韩徽习气甚重。难期振作。南澳镇右营游击冯建章。性情执拗。声名平常。调署龙门协左营中军都司本协左营守备邓国胜。办事糊涂。质弱多病。高州镇标右营都司毛永亨。声名平常。精力疲软。调署高州镇标右营都司赤溪协右营都司许连升。浮薄嗜利。实难得力。督标中营补用都司方乐。躁妄任性。不知约束兵丁。署增城营守备三水营守备王庆邦。遇事粉饰。不知讲求营伍。大鹏协左营中军守备吴元韬。利心颇重。操守不谨。连阳营中军守备张萼华。性情巧滑。难期得力。署崖州协水师守备本协水师千总李荣阶。操守平常。巡防怠惰。均着即行革职。阳江镇中军游击李新开。嗜好颇深。体气羸弱。琼州镇标左营守备李际昌。老迈顽唐。不堪任用。阳春营守备张克明。营伍生疏。操练难期得力。均著勒令休致。以肃营伍。现月　　

○谕军机大臣等。有人奏、风闻云南粮道崔尊彝。有加徵钱粮。娶部民之女为妾。贿卖保案。不令亲戚回避。纵容兄弟招摇纳贿。在该省置买田地房屋。开设典铺。受贿废闸。私树党援。把持善后事宜。朋比委员。推荐私人监盗厘务。包庇蠹书各款。请派大员查办等语。所奏是否属实。著刘长佑、杜瑞联、查明具奏。原摺均著钞给阅看。将此各谕令知之。现月　　

○哈密办事大臣明春奏。哈密札萨克回子亲王迈哈默特。呈称回部旧存王公表传。回疆则例。并世守历代册宝。遭兵焚毁。遇事无可稽考。请饬理藩院补行颁发。下所司知之。外记摺包　　

○广西左江镇总兵李起高、因病解职。以记名总兵刘光裕、为广西左江镇总兵官。现月　　

○杜尔伯特札萨克固山贝子喇什彭苏克。归化城土默特辅国公贡格巴勒。茂明安札萨克头等台吉绰克布彦图。喀喇沁固山额驸巴图鄂齐尔。于神武门外瞻觐。内起居注　　

○丙午。谕内阁。谭钟麟奏。署提督丁忧一摺。黄少春前已＜闲＞放浙江提督。现在丁忧。该提督带兵素称得力。浙江营伍事宜。正资整顿。著改为署任。以重操防。现月　　

○谕军机大臣等、前因浙江海防紧要。谕令黄少春前往办理防务。该提督现丁父忧。伊母年已七旬。侍养乏人。殊堪轸念。惟现在浙省防务未松。该提督带兵素称得力。著谭钟麟传谕该提督。勉抑私情。将整顿营规、布置防守各事宜。妥为筹办。以副委任。俟防务稍松。准其回籍治丧省母。俾遂孝思。将此谕令知之。现月　　

○又谕。李鸿章奏、裁撤张家口粮台。改给乌库防兵月饷。以节经费一摺。据称张家口前设粮台。办运乌里雅苏台库伦等处防兵口粮。近年以来。殊多糜费。现拟裁撤粮台。查照部议。改给月饷。该兵远戍边荒。优给折价。以示体恤。核计每年应由部拨给乌城防兵改折米价运脚银。一万三千五十六两。闰年则须银一万四千一百四十四两。驻库宣军。改折办运米粮。及原有添练马队加饷银。九千七百七十四两。闰年则须银一万二百八十八两五钱。统计每年祗须银二万三四千两。较从前可省银一万数千两。惟防兵计口授食。未能稍有缓欠等语。自系为撙节经费优恤防兵起见。著户部按照该督所拟银数。一年一次。豫行拨给。俾得及时采办。并著该将军等核实经理。务令兵沾实惠。款不虚糜。将此各谕令知之。　　

○命护理陕甘总督杨昌浚会办新疆善后事宜。　　

○丁未。谕内阁。给事中戈靖奏、淮盐积弊已深。亟宜变通成法一摺。著户部议奏。现月　　

○谕军机大臣等。李鹤年奏、黄河工程紧要。额款不敷。请添拨来年防险银两一摺。据称黄河两岸各厅。俱有险工。来年修守事宜。最关紧要。额款实难敷用。援案请添拨防险银二十五万两。分发南岸各厅银十三万五千两。北岸各厅银十一万五千两等语。著涂宗瀛饬令藩司于年前先拨四成。春汛时再拨六成俾资应用。李鹤年务当督饬道厅各员。撙节动支。认真赶办。毋得稍涉虚糜。将此各谕令知之。现月　　

○旌表节妇四川巴州巨从禹妻张氏。摺包　　

○缓徵甯古塔三姓、应交带徵各项银谷。暨珲春八旗兵丁。应交本年仓谷。现月　　

○戊申。谕军机大臣等。刘锦棠奏。布置防务一摺。刘锦棠现在驻扎哈密。新疆南路防务。自应另筹布置。西四城事务繁杂。且近俄边。一切尤关紧要。各将领事权不一。必须才兼文武之大员前往督率。刘锦棠商令张曜、移扎喀什噶尔、就近调度。所筹甚合机宜。即著张曜统率全部。迅赴喀城。将西四城边防善后。暨中外交涉事宜。随时妥筹。与刘锦棠会商办理。所有提督董福祥等马步十一营旗。均归节制。至阿克苏乌什等城。并著刘锦棠饬令道员罗长祐等。分投扼扎。认真防守。其余布置各节。均著照所议行。北路防务。将来有应变通之处。著刘锦棠、金顺、相机酌办。左宗棠现在来京。该大臣等责任綦重。惟当遇事和衷。相期共济。以副委任。将此由五百里各谕令知之。洋务　　

