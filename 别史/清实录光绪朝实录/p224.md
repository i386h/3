<!-- { "loadSidebar": true } -->
○加赏西城宝善堂暖厂小米三百石。现月　　

○蠲减直隶安、任、隆平、甯晋、四州县积涝地亩。本年额赋有差。缓徵望都县被水各村。本年新赋。　　

○壬戌。钦奉慈安端裕康庆昭和庄敬皇太后。慈禧端佑康颐昭豫庄诚皇太后。懿旨。据内阁代递中书王保建、翰林院代递编修刘宗标、所奏。暨湖北提督郭松林、所奏各一摺。著交会议之王大臣等。一并议奏。洋务　　

○谕内阁。中书王保建条陈、各省分发人员。请饬该督抚酌留几成。余令回籍听候咨调。并暂停各省分发等语。著该部议奏。所称京外学习试用期满各员。请由该管上司认真甄别等语。京外人员学习试用期满。自应从实考核。以定去留。嗣后各该堂官督抚等。于属员期满。务宜认真甄别。如有阘冗无能之员。即行□□□尔□劾。不得率行出考。虚应故事。现月　　

○谕军机大臣等。景丰等奏、帮台驼马。久未到台。请饬会商筹办一摺。据称布鲁图等台疲惫。系因乌兰察布六旗。帮台驼马等项不到。每致贻误要差。叠经奉旨交理藩院予限严催。乃该六旗帮办驼马。迄无来台信息。请饬会商设法筹办等语。蒙古各台站。差务纷繁。原设帮台驼马等项。延不到台。实属不成事体。著丰绅、瑞联、迅派妥员。督饬乌兰察布盟长。转饬该六旗择地定期会商。即著祥亨、景丰、花尚阿、派员前往妥议筹办。并著理藩院严行晓谕该盟长。督率该旗。妥筹办理。毋得再事推诿。将此谕知理藩院。并谕令祥亨、景丰、花尚阿、丰绅、瑞联、知之。现月　　

○又谕。有人奏、河员贪婪不职、请旨查办一摺。据称通州务关厅属管河州判王原祺。浮躁喜事。句串讼棍阎鸿勋、书吏田永泰、骚扰商民。擅受词讼。藉案诈索银钱。并令地保按户摊派钱文等语。所奏如果属实。亟应严行惩办。继格、毕道远、于该处官员。见闻较近。著即确切查明。据实具奏。原摺著钞给阅看。将此各谕令知之。现月　　

○刑部汇奏未勾官犯、拟请减等一摺。得旨。毋庸减等。现月　　

○命巴林多罗郡王额尔齐木巴雅尔、四子部落多罗达尔汗车哩克图郡王那木凯多尔济阿拉善镇国公阿玉尔札那在乾清门行走。　　

○赏敖汉多罗郡王达木林达尔达克、浩齐特多罗郡王贡噶旺济勒、三眼花翎。喀尔喀多罗贝勒堆固尔苏咙、双眼花翎。科尔沁辅国公布彦巴里克齐、喀喇沁辅国公僧格札布、阿巴噶辅国公济克默特巴宝、喀尔喀辅国公拉苏伦花翎。　　

○是日庚辰年立春礼部进春山宝座。顺天府进春牛图。　　

○癸亥。上以□山戊不□暮祫祭太庙。自是日始。斋戒三日。起居注　　

○甲子。孝庄文皇后忌辰。遣官祭昭西陵。　　

○钦奉慈安端裕康庆昭和庄敬皇太后。慈禧端佑康颐昭豫庄诚皇太后。懿旨。内务府代递前布伦托海办事大臣李云麟奏、遵旨覆陈各摺片。著交会议之王大臣等。一并议奏。洋务　　

○谕军机大臣等。李鹤年奏、河工紧要。援案请添拨来年防险银两。暨南岸上三厅请另添银两各摺片。据称黄河两岸各厅。叠出险工。来年修守事宜。最关紧要。额款实难敷用。援案请添防险银二十五万两。分拨南岸各厅银十三万五千两。北岸各厅银十一万五千两等语。著涂宗瀛饬令藩司于年前先拨四成。春汛再拨六成。俾资应用。至南岸上南厅、下南厅、中河厅、工需用款较钜。于常年例添银两内。通融办理。既属不敷。即著涂宗瀛于例添银两外。再筹银四万五千两。随同防险银两。一并核拨。以重要工。李鹤年务当督饬道厅各员。撙节动支。认真赶办。毋得稍涉虚糜。将此由四百里各谕令知之。现月　　

○礼部奏、紫光阁筵燕。应否改期举行一摺。得旨。紫光阁筵燕。著停止。现月　　

○以恭纂穆宗毅皇帝圣训实录庆成。予总校官左副都御史崇勋等、提调官侍讲学士嵩申等、总纂官侍讲洪钧等、纂修官左赞善高万鹏等、详校官员外郎周之钧等、升叙加衔有差。现月　　

○赏朝鲜国使臣韩敬原缎疋荷包如例。现月　　

○乙丑。钦奉慈安端裕康庆昭和庄敬皇太后慈禧端佑康颐昭豫庄诚皇太后懿旨。正白旗满洲代递前步军统领荣禄所奏一摺。著交会议事件之王大臣等阅看。洋务　　

○丙寅。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。惠陵。　　

○遣官祭端慧皇太子园寝。　　

○谕军机大臣等。前因本月二十六日王大臣等。在总理各国事务衙门会议事件。降旨令洗马张之洞前往。嗣后王大臣等、有应行咨商之处。著该衙门知照该洗马前往。洋务　　

○又谕。福建水师提督彭楚汉奏、接统轮船出洋操练情形。添购战具一摺。据称现将闽局万年青等五船。督带出洋。驶赴澎湖港等处。次第操演。扬武一船。炮尚足用。而船头现无炮门。头炮不能中出。威远一船。前后虽有炮门而炮位太小。其万年青济安、振威三船。炮均安在两傍。前后俱无炮门。炮位无从安置。若不设法更改。战守均难御敌。舢板宜安百斤以上铜铁后膛小炮一尊。大号轮船。宜添配小轮船一只。总计现操五船。尚须添配万斤以上大炮二尊。二万斤以上大炮三尊百斤以上后膛小钢炮十五尊。小轮船四只等语。现当整饬海防之际。必须船炮足用。方可备豫不虞。著何璟、勒方锜、黎兆棠、妥为商办。如须添配之处。即著设法筹款。购置添配。以期缓急可恃。精益求精。将此由五百里谕知何璟、勒方锜、并传谕黎兆棠知之。洋务　　

○赏科尔沁和硕图什业图亲王巴宝多尔济豫保长子花翎公衔头等台吉色旺诺尔布桑、在乾清门行走。　　

○赏四子部落多罗达尔汗卓哩克图郡王那木凯多尔济豫保长子头等台吉勒旺诺尔布、土默特多罗贝勒散巴勒诺尔赞长子头等他布囊色楞那木济勒旺布、喀尔喀多罗贝勒贡桑豫保长子头等台吉车林多尔济、科尔沁固山贝子阿敏乌尔图长孙四等台吉林沁多尔济、翁牛特辅国公克什克阿尔毕济呼长子二等台吉齐默特多尔济、花翎。明发　　

○赏敖汉多罗郡王察克达尔札布、紫缰。苏呢特多罗郡王绰克苏伦、三眼花翎。浩齐特额尔德呢郡王喇特那巴咱尔、在御前行走。明发　　

○赏喀尔喀多罗郡王莽珠巴札尔、喀尔喀郡王衔。多罗贝勒晋丕勒多尔济黄缰。明发　　

○旌表山西节妇裴昌鼎妻、吴氏。摺包　　

○朝鲜国使臣韩敬原等三人。科尔沁图什业图亲王巴宝多尔济豫保长子花翎公衔头等台吉色旺诺尔布桑、四子部落郡王那木凯、多尔济豫保长子头等台吉勒旺诺尔布、土默特贝勒散巴勒诺尔赞长子头等他布台吉囊色楞那木济勒旺布、喀尔喀贝勒贡桑豫保长子头等台吉车林多尔济、科尔沁贝子阿敏乌尔图长孙四等台吉林沁多尔济、翁牛特辅国公克什克阿尔毕济呼长子二等台吉齐默特多尔济、于午门外瞻觐。内记注　　

○丁卯。遣官祭太□山戊不□之神。内记注　　

○谕内阁、曾国荃奏、特□□□尔□庸劣各员一摺。山西曲沃县知县张鸿逵、素性嗜利。罔恤民艰。山阴县知县李国玠、貌似朴诚。居心险诈。试用直隶州州判王锡全、性情狡狯。惟利是趋。甯武府经历余作霖、躁妄喜事。动辄要挟。忻州吏目谢锡莹、擅受滥刑任性妄为。寿阳县典史魏锡龄、多方苛派。扰害闾阎。均著即行革职。试用同知清安、行止失措。心地模糊。训导吴桂南、粗率谬妄。不堪启迪。均著以原品休致。归化同知常桂、遇事迁就。难膺繁剧。著以通判降补。候补知县于秉、性耽安逸。公事竭蹶。代理沁源县知县试用通判穆斌、丁役用事。刑罚失平。均著以府经历降补。以肃官方。现月　　

○命河南布政使长赓来京另候＜闲＞用。调广东布政使成孚为河南布政使。以湖北按察使姚觐元为广东布政使。两淮盐运使欧阳正墉为湖北按察使。现月　　

○戊辰。上御保和殿赐蒙古王贝勒贝子公额驸台吉暨文武大臣朝鲜国正副使燕。　　

○谕内阁。吴元炳奏、本年江北冬漕遵办河运。请饬疏浚河道一摺。据称本年江北冬漕。仍办河运惟十字河现复淤塞。张秋运口。背溜不顺。八里庙南岸。陡起淤滩。荆门七级一带。亦须大加挑深。配平河底。请饬筹办等语。东省河道于漕运最关紧要。自应赶紧修治。俾利遄行。著李鹤年、周恒祺严饬该管河道各员。赶将淤浅各工。认真疏浚务使一律深通。其张秋运口。应如何改移。尤须先期妥速筹办。毋稍延误。将此各谕令知之。现月　　

○帮办军务大臣伊犁将军金顺奏、遵筹崇厚所拟交伊犁等条约一摺。得旨、所陈约必不可允各节。实能洞见利弊。此事现经王大臣会议。亦与该将军意见相同。所有该处边防。仍著懔遵前旨。妥为筹办。摺包　　

○旌表江苏阳湖县贞女汪氏。摺包酉刻上诣钟粹宫慈安端裕康庆昭和庄敬皇太后前行礼长春宫慈禧端佑康颐昭豫庄诚皇太后前行礼协修官谢绪璠恭纂　　

帮总纂官程棫林恭辑监修总裁世恭阅一签五月二十六日正总裁那恭阅六月十二日专司藳本陆恭覆阅壬子十月七日　　

徐恭阅二签八月十六日　　

荣月日副总裁唐月日　　

宗室宝恭阅六月初二日

　　

郭恭阅一签七月初一日　　

熙月日初校修改上卷贰拾叁签章华恭校陈恭阅二签八月二十日覆校修改上卷拾签恽宝惠详校宗室麒月日总校修改上卷叁拾玖签田智枚总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百七　　

光绪六年。庚辰。春正月。己巳朔。上诣奉先殿堂子行礼。　　

○遣官祭太庙后殿。　　

○率王以下文武大臣诣慈□□□皿□门。庆贺慈安端裕康庆昭和庄敬皇太后慈禧端佑康颐昭豫庄诚皇太后礼成。御太和殿受朝贺、诣大高殿寿皇殿行礼。　　

○诣钟粹宫问慈安端裕康庆昭和庄敬皇太后安。长春宫问慈禧端佑康颐昭豫庄诚皇太后安。至戊戌皆如之。　　

○御乾清宫。赐近支宗藩等燕　　

