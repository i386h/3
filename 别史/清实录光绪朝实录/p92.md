<!-- { "loadSidebar": true } -->
○命奉恩辅国公载帛为。守护东陵大臣。随手　　

○以办事认真。民情爱戴。复前署山东海丰县知县张恕职。仍留省补用。摺包　　

○以获犯过半。复山东平阴县知县吴士恺顶戴。摺包　　

○乙未。谕内阁。朕叔亲王衔孚郡王奕譓。秉性和平。持躬端谨。自幼仰承皇祖宣宗成皇帝慈爱。皇考文宗显皇帝谊笃友于。封为郡王。并令在上书房读书。穆宗毅皇帝践阼之初。令在内廷行走。并管理武英殿乐部事务。补授内大臣。同治十一年。钦奉两宫皇太后懿旨。赏加亲王衔朕御极后。派令管理正蓝旗汉军都统事务均能恪恭将军。倍著勤劳。前因患病。赏假调理。复派人看视。方冀渐次就痊。长承宠眷。遽闻薨逝。震悼实深著赏给陀罗经被。派惠郡王奕详。即日带领侍卫十员。前往奠醊。并派总管内务府大臣茂林。办理丧事。一切事宜。俱由官为经理。加恩照亲王例赐恤。所有饰终典礼。著该衙门查例具奏。寻予祭葬谥曰敬。现月　　

○又谕。本年轮应查阅福建。浙江。广东。广西。四省营伍之期。福建即派何璟浙江即派杨昌浚。广东派刘坤一。广西即派涂宗瀛。逐一查阅。认真＜闲＞校。如有训练不精。军实不齐者。即将废弛之将弁。据实参奏。现月　　

○谕军机大臣等。前据善庆奏。提督刘景芳一军调赴奉天请饬调晋省防营。填扎绥远一带。当谕令鲍源深派往分扎。兹据鲍源深奏晋省兵力。不敷分布。筹办接防事宜等语。著照所请。即由该抚另募数营。分扎归化包头镇。以资防范。其未募成以前。暂于树军抽拨两营往扎。俟另募成军后。仍将该两营调回原防。俾免疏懈。前因归绥。防务紧要。该处防军。暂由将军就近节制。现在边防稍松。此次新募各营。著仍归巡抚节制调遣。以一事权。将此各谕令知之。现月　　

○山西巡抚鲍源深奏。阳曲县村庄被灾较重。常平仓存谷无多。不敷办赈。请在榆次县仓内。借拨谷三千石。忻州仓内借拨谷二千石。俾资接济俟秋后徵收运还以重仓储。下部知之。摺包　　

○命协办大学士载龄为内大臣明发　　

○以辅国公喜昌署右翼前锋统领正黄旗蒙古副都统奕佩署正黄旗护军统领。正黄旗汉军副都统常星阿署正白旗护军统领。　　

○以正红旗护军统领克兴阿正白旗蒙古副都统恩全署正红旗满洲副都统户部右侍郎庆升镶红旗汉军副都统岳林署镶蓝旗满洲副都统。明发　　

○安徽按察使谢膺禧因病乞休以安庐滁和道王思沂为安徽按察使。现月　　

○以前任科布多参赞大臣托伦布留神机营差委。并著在乾清门上行走。

明发　　

○以捐输马匹。赏塔布囊阿育尔札那等花翎。现月　　

○以亏挪银两。革山西赵城县知县金祜职。勒限严追。摺包　　

○丙申。谕内阁。朕叔孚郡王薨逝。昨命惠郡王奕详代朕前往奠醊。恩礼优加。笃念懿亲。弥深悲惋。孚郡王福晋。著加恩赏给郡王半俸。以资养赡。现月　　

○以都察院左都御史全庆为正蓝旗汉军都统。发明　　

○丁酉。孝康章皇后忌辰。遣官祭孝陵。　　

○己亥。遣官祭文昌帝君庙。外记注　　

○豁免湖北省同治十年。以前民欠钱粮。摺包　　

○庚子。钦奉慈安端裕康庆昭和庄敬皇太后。慈禧端佑康颐昭豫庄诚皇太后懿旨。穆宗毅皇帝龙驭上宾。倏经三载。本年三月。即届释服之期。岁月如流。弥深凄怆。我朝定制。皇帝于释服后一切庆典。均应次第举行。惟现在梓宫尚未永远奉安。若将应行典礼照常举行。于心实有不忍。且皇帝尚在冲龄。一切庆典。尚有未能亲行之处。尤当权衡轻重。酌度咸宜。除朝贺大典。均仍照常举行外。所有年终勤政殿赏。蒙古王公茶饭。中正殿看跳布札克赏喇嘛茶。正月闲。紫光阁筵燕蒙古王公外国使臣。均著暂缓举行。其余一切应行典礼。著各该衙门查照同治二年成案。分别办理。现月　　

○命奉恩辅国公溥丰。为守护西陵大臣随手　　

○辛丑。遣官祭关帝庙。外记注　　

○户部奏、遵议收复淮盐引地各摺。请饬下两江各督抚会商办理。以期维持全局。保固鹾纲。仍责成两江总督。饬属传集淮商。通盘熟筹。俟定复淮后。楚岸加销淮引。大数若干。必须比较近年州楚两省所收川厘。确有增加。不独鄂饷所需。应由江楚各督抚核定确数。按年责令淮商包完。并应议定每年协贴川省饷银。藉补川厘之绌。即令川督严饬盐道赶紧招商。一俟边岸全复。边课收有成数。或将淮饷减成。或全数免解。届时再由各督抚专案报部酌议。如淮商能将鄂饷。川饷照议包完。不致含混短绌。即令出具甘结。送部查核。再行知照川楚各督抚。即饬先将已到楚岸川盐。尽数趱销净尽。嗣后再有侵入楚界即以私论。各岸专配淮盐。藉归旧制。至淮盐务须一律精洁。查禁搀和。以重民食。从之。摺包　　

○云南巡抚潘鼎新奏。滇省久经兵燹。城邑残破无完。檄饬各属。筹款兴修城垣。下部知之。摺包　　

○协修官王大钧恭纂　　

帮总纂官钱骏祥恭辑监修总裁世恭阅一签三月十五日正总裁那恭阅四月初三日专司藳本陆恭覆阅壬子五月初六日　　

徐恭阅三签五月初五日　　

荣恭阅闰六月初九日副总裁唐恭阅七月初二日　　

宗室宝恭阅九月十五日

　　

郭恭阅四月十五日　　

熙月日初校修改下卷肆拾肆签连玺恭校陈恭阅一签三月十七日覆校修改下卷贰拾

签刘翼经详校宗室麒月日总校修改下卷叁拾贰签田智枚总校蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之四十八　　

光绪三年丁丑。二月壬寅。谕内阁。前因给事中王书瑞奏。浙江覆讯民人葛品连身死一案。意存瞻徇。特派胡瑞澜提讯。嗣据该侍郎仍照原拟具奏。经刑部以情节歧异议驳旋据都察院奏。浙江绅士汪树屏等联名呈控。降旨提交刑部审讯。经刑部提集人证。调取葛品连尸棺。验明实系因病身死。并非服毒。当将相验不实之知县刘锡彤革审。并据御史王昕奏承审大员。任意瞻徇。复谕令刑部彻底根究。兹据该部审明定拟具奏。此案已革余杭县知县刘锡彤。因误认尸毒。刑逼葛毕氏。杨乃武妄供因奸谋毙葛品连。枉坐重罪。荒谬已极。著照所拟。从重发往黑龙江。效力赎罪。不准收赎。前杭州府知府陈鲁。于所属知县相验错误。毫无觉察。并不究明确情。率行具详。实属玩视人命。甯波府知府边葆諴。嘉兴县知县罗子森。候补知县顾德恒。龚世潼承审此案。未能详细讯究。草率定案候补知县郑锡滜。经巡抚派令密查案情。含糊禀覆。均著照所拟革职巡抚杨昌浚据详具题。既不能察出冤情。迨京控覆审。又不能据实平反且于奉旨交胡瑞澜提讯后。复以问官并无严刑逼供等词。哓哓置辩意存回护。尤属非是。侍郎胡瑞澜于特旨交审要案。所讯情节。既与原题不符。未能究诘根由。详加覆验。率行奏结。殊属大负委任。杨昌浚。胡瑞澜。均著即行革职。余著照所拟完结人命重案。罪名出入攸关。全在承审各员。尽心研鞫。期无枉纵。此次葛品连身死一案。该巡抚等讯办不实。始终回护。几致二命惨罹重辟。殊出情理之外。嗣后各直省督抚等。于审办案件。务当督饬属员。悉心研究。期于情真罪当。不得稍涉轻率。用副朝廷明慎用刑至意。现月　　

○又谕。前据满庆等奏。参哷徵呼图克图阿旺伊喜楚称。坚参因散放布施。失察起衅带印逃走当经奉旨将该呼图克图之名号敕印等。一并注销。不准再令转世。该呼图克图赴京呈诉。旋即病故兹据松溎奏现在众喇嘛等禀诉已故哷徵呼图克图。从前劳绩被屈情形。据情代奏等语。著照所请。准其查访已故哷徵呼图克图转世之幼子。仍掌该寺事务。并将名号赏还。该衙门知道。现月　　

○驻藏办事大臣松溎奏。剿办博窝野番。请将出力汉番员弁章京铁魁等赏戴花翎暨升叙有差。得旨。铁魁等均著照所请奖励。仍著饬令汉番各员。随时认真巡缉。毋任再滋事端。摺包　　

○癸卯。署闽浙总督文煜奏。闽省内地。续添水陆练营。福州省垣。为根本重地。原设全福左右二练营。不敷分布。兹督饬省标各营将备。在存营兵内。再挑四百五十四名。合练一营。名全福中营。其水师提标五营内。亦仿照陆路章程。挑兵四百五十四名。合练一营名靖海中营。又因整顿海防。再于提标五营内。挑兵四百五十四名。合练一营。名靖海左营。又金门营挑兵二百六十名合练三哨。闽安协标左右营。挑兵二百名。海坛镇标左右营。挑兵二百名。福甯镇标左营。烽火营挑兵一百八十六名。湄州营挑兵一百八十二名。均各合练二哨。督标水师营。南澳镇标左营。铜山营。各挑兵一百名。合练一哨。均已先后成军。实力训练。俾成劲旅。下部知之。摺包　　

○成都将军魁玉等奏。成都驻防旗营。兵力尚形单薄。拟添练精锐兵丁五百名。下部知之。摺包　　

○准直隶候补知县观祜。候选知县前仓场衙门笔帖式桂和。调赴热河。交都统延煦差遣委用。现月　　

○允陕甘总督左宗棠奏。以圈出废员已革副将周廷兴。留营差遣。暂缓引见。摺包　　

○允署闽浙总督文煜等奏。以提督蔡国祥等。留闽浙补用。摺包　　

○以刑部尚书皂保兼署礼部尚书。兵部尚书广寿兼署户部尚书。现月　　

○以出使英国大臣郭嵩焘、为兵部左侍郎。未到任前。仍以都察院左副都御史童华署理。以吏部右侍郎徐桐兼署礼部左侍郎。现月　　

○以工部尚书景廉署正蓝旗蒙古都统。额驸公景寿署正黄旗蒙古都统大学士英桂署镶白旗汉军都统。科尔沁博多勒噶台亲王彦讷谟祜、署镶蓝旗汉军都统。镇国公奕谟、署镶黄旗蒙古副都统。明发　　

○以江甯布政使梅启照为浙江巡抚。现月　　

○以延不获犯。革署台湾淡水厅同知郑元杰等职。摺包　　

○赏围场孤独人等例支养赡钱粮发给八成实钱。摺包　　

○甲辰。谕内阁。吴元炳奏、请将纠众滋闹之游击革职押解回籍等语游击郑迺理于撤营后流寓苏州滋事。经吴元炳饬令驱逐出境。复以潜来苏省。纠众滋闹。并有持刀砍伤哨弁情事。亟宜从严惩办以靖地方花翎。副将衔。游击郑迺理。著即革职。派员押解回籍交地方官严加管束。不准逗遛。现月　　

○署湖广总督翁同爵奏、请暂缓查阅湖北营伍。允之。摺包　　

○命浙江巡抚梅启照即赴新任。毋庸来京请训。未到任前以布政使卫荣光暂行护理。现月　　

○以通政使司通政使志和为内阁学士。兼礼部侍郎衔。现月　　

