<!-- { "loadSidebar": true } -->
郭恭阅十一月初九日　　

宗室麒月日



大清德宗同天崇运大中至正经文纬武仁孝睿智端俭宽勤景皇帝实录卷之二百三十八　　

光绪十三年。丁亥。春正月。己丑朔。上诣奉先殿行礼。　　

○遣官祭太庙后殿。　　

○率王以下文武大臣诣慈宁门庆贺慈禧端佑康颐昭豫庄诚皇太后礼成。御太和殿受朝贺。　　

○诣大高殿拈香。寿皇殿行礼。　　

○诣储秀宫问慈禧端佑康颐昭豫庄诚皇太后安。至戊午皆如之。　　

○御乾清宫赐近支宗藩等燕。　　

○庚寅。甘肃新疆巡抚刘锦棠奏、各属仓谷被贼焚掠。未经买补。请缓盘查。从之。摺包　　

○蠲缓直隶通、三河、武清、宝坻、蓟、香河、甯河、霸、保定、文安、大城、东安、大兴、宛平、顺义、怀柔、密云、平谷、滦、卢龙、迁安、昌黎、乐亭、清苑、新城、容城、蠡、雄、安、高阳、河闲、献、肃甯、任邱、吴桥、天津、青、静海、沧、盐山、无极、开、东明、长垣、丰润、玉田、饶阳、安平、深泽、固安、永清、涿、安肃、博野、望都、南皮、晋、永年、元城、大名、深、定、六十二州县被灾地方钱粮。并春赋旗租有差。现月　　

○辛卯。高宗纯皇帝忌辰。上诣寿皇殿行礼。遣官祭裕陵。内

记

　　

○谕内阁、朕于三月初七日。恭奉慈禧端佑康颐昭豫庄诚皇太后启銮。十一日祗谒西陵。十二日节届清明。恭诣慕陵行敷土礼。并诣隆恩殿行大飨礼。礼成后。于十六日还宫。所有应行典礼。并一切事宜。著各该衙门照例敬谨豫备。　　

○予故四川总督丁宝桢在贵州原籍建立专祠。从贵州巡抚潘霨请也。现月　　

○壬辰。旌表殉难团绅浙工吴延奎、暨其妻方氏。　　

○旌表节妇浙江方沈氏。四川张王氏。山西张胡氏。陕西康包氏。江苏林刘氏。宋刘氏。广东邓杨氏。贵州周孙氏。湖南任郭氏。郑罗氏。烈妇湖南罗李氏。孝女四川理番厅教谕杨之新女杨晚香。甘肃前四川试用知县李文焯女李敦姑。　　

○蠲缓山东济甯、历城、邹平、齐河、禹城、肥城、东阿、东平、平阴、阳信、沾化、蒲台、曹、濮、范、博平、茬平、恩、博兴、高苑、乐定、德、东昌、临清、章邱、长山、齐东、济阳、临邑、惠民、青城、滨、利津、阳谷、寿张、菏泽、郓城、朝城、聊城、鱼台、海丰、四十一州县。被灾地方钱漕有差。现月　　

○癸巳。以捐田赡族予四川隆昌县职绅郭光泗之祖贡生郭玉峦建坊。摺包　　

○上以孟春享太庙。自是日始、斋戒三日。　　

○甲午。谕内阁、前据御史方汝绍、奏参浙江道员马驷良。总办纲盐局务贪纵营私各款。当经谕令卫荣光提案彻查参办。兹据查明奏称。所参该道与徽商苏宝善、何万裕等。互相句结。重斤越销。擡价抗课等弊。及饮酒赌博因案得赃各节。均查无其事。惟以监司大员。自诣商人私寓。实属不知远嫌。请交部察议等语。浙江候补道马驷良著交部察议。现月　　

○乙未。世祖章皇帝忌辰。遣官祭孝陵。　　

○以神灵显应。颁四川马边厅关帝庙扁额、曰绥边锡福。城隍庙扁额、曰蔺州保障。万县石龙洞龙神庙扁额、曰功宣胊＜月忍＞。城内龙王庙扁额、曰灵昭南浦。巫山县龙神祠扁额、曰五溪泽普。大竹县龙神祠扁额、曰功普荣城。西充县陈太虚祠扁额、曰南岷昭佑。随手　　

○丙申。享太庙。上亲诣行礼。　　

○遣官祭太岁之神。　　

○以神灵显应。颁四川新津县关帝庙扁额、曰威振西川。城隍庙扁额、曰甘雨降澍。泸州观音大士扁额、曰得大自在。龙王庙扁额、曰福佑江阳。阆中县城隍庙扁额、曰锦屏保障。随手　　

○谕军机大臣等、电寄徐承祖。崎案既经德使转圜。倭外部愿遵伤多恤重之议归结。尚不失体。事属可行。如别无翻覆。及另添枝节。即著徐承祖与之妥慎定议。先行电覆。再降全权谕旨。以便画押结案。徐承祖承办此事。务须步步详慎。不可稍涉轻忽。拏凶本属空言。登岸巳有西例。两层均毋庸置议。德使何名。兵捕因伤成废各有几人。著一并覆奏。电寄　　

○两广总督张之洞奏、广东改设北海镇。酌议缺项。请移拨弁额。铸给关防。下部议。摺包　　

○以亏欠银两。革江西署信丰县知县朱国光、大庾县知县胡承弼、都昌县知县何庆朝、职。并籍产备抵。摺包　　

○丁酉。上御紫光阁赐外藩王公等、并章嘉呼图克图喇嘛等、及朝鲜国正副使等燕。　　

○旌表刲股疗母、过门守贞、浙江儒童冯祖培聘妻河南张氏。摺包　　

○戊戌。上以次辛祈谷于上帝。自是日始、斋戒三日。内记　　

○己亥。孝全成皇后忌辰。遣官祭慕陵。　　

○调江南狼山镇总兵杨岐珍、为浙江定海镇总兵官。现月　　

○以记名总兵曹德庆、为江南狼山镇总兵官。现月　　

○以枪毙职官、革福建通判吴保泰职。并讯办。摺包　　

○庚子。上诣皇穹宇拈香。南郊斋宫斋宿。　　

○两广总督张之洞奏、广东略卖人口出洋之风日炽。请复就地正法旧章。从重办理。下部知之。摺包　　

○又奏、请开两粤铁禁。如所请行。随手　　

○以广东历年水陆各军办防出力。赏记名提督陶定昇等一品封典。记名总兵罗有升等二品封典。新会营守备尹林安三品封典。补用守备罗祺等四品封典。余升叙加衔有差。摺包　　

○以伪造印札。革总兵陈有韬职。随手　　

○是日立春。礼部进春山宝座。顺天府进春牛图。　　

○辛丑。祈谷于上帝。上亲诣行礼。　　

○御乾清宫赐近支宗藩等燕。　　

○钦奉慈禧端佑康颐昭豫庄诚皇太后懿旨。醇亲王奕譞之子载洵。著加恩赏给不入八分辅国公。现月　　

○又奉懿旨。户部奏、请于滨临江海各省应解京饷内。酌易制钱。解存天津备用。开单呈览一摺。上年六月闲。谕令醇亲王奕譞。会同军机大臣、户部。工部、将钱法妥为筹议。以期渐复旧制。旋据奏请以三年为期。徐图规复。先令直隶江苏各督抚。添购机器。制造制钱。并饬例应鼓铸制钱各省。一体赶紧开炉铸造。当经照所请行。此系特旨交办之事。宜如何切实举行。俾臻成效。户部为钱法总汇。自应督催各省认真筹办。乃时阅半年。忽称机器制造。工本过钜。京局开炉。恐滋市井疑虑。而以饬令湖北等省。搭解制钱。运津备用为请。该部并未向醇亲王奕譞等筹议。辄信外省督抚卸责之词。互相推诿。为此敷衍搪塞之计。规后制钱。仍准搭用。当十大钱。前奏声叙甚明。何至一经开炉。阛阓嚣然。措词尤属失当。近来筹画度支。如开采铜铁等矿。本为天地自然之利。各该督抚往往以事多窒碍。一奏塞责。中外泄沓成风。于因时制宜变通尽利之至计。并不尽心筹画。实力奉行。更思藉端尝试。豫为异日诿卸地步。此等积习。深堪痛恨。总之旧制必宜规复。钱法亟应整顿。前经叠次训谕。乃该堂官不能仰体朝廷裕国便民之意。饰词延宕。实属大负委任。户部堂官。均著交部严加议处。原摺单掷还。仍著将开炉鼓铸各事宜。迅速另行筹议具奏。限于一年内一体办理就绪。毋再迟延干咎。懔之。现月　　

○谕军机大臣等、雷正绾所部马步九营。前经调驻营口。复谕令移扎凤凰边门。该提督统军久戍。颇著勤劳。朝廷时深廑念。现在边防安靖。自应遣撤回甘。俾资休息。著雷正绾统率所部。仍回固原本任。该军经过地方。著李鸿章、庆裕、饬属妥为照料。以利遄行。至到甘后。应如何裁汰归并。分布驻扎。著谭钟麟会商雷正绾体察情形。酌量办理。应领月饷。由谭钟麟核明给发。其江苏浙江月协该军。每年共银三十四万八千两。应由户部拨归海军衙门。以济东三省练军饷需。将此谕知户部、并由四百里谕知李鸿章、庆裕、谭钟麟、并传谕雷正绾知之。现月　　

○壬寅。宣宗成皇帝忌辰。上诣奉先殿寿皇殿行礼。遣官祭慕陵。内记　　

○谕军机大臣等、电寄张之洞、电悉。查图内白龙尾、系填黄色。白龙之西、至江平一段皆白色。邓承修前电。但称竹山至白龙尾一段意见不合。而于白龙尾驻兵及分画一线。左归华。右归越。均未明晰声叙。既据该督奏称、确系中国现界。则约内亟应抽出。以免含糊狡赖。著即转电遵办。昨饬总理衙门、以未定之界。不应驻兵出示。向恭使面议。属其电狄阻止。渠云界务系狄专主。渠当发电询问。恭于江平等近事。茫乎不知。似狄并未电告。狄专界权。恭词涉推诿。恐难为力。姑候其覆信再电知。电

寄

　　

○癸卯。上亲政。　　

○诣大高殿拈香。寿皇殿行礼。　　

○诣慈宁门外。率王公大臣蒙古王公等、行庆贺礼。　　

