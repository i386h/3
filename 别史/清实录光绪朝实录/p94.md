<!-- { "loadSidebar": true } -->
○又谕。黎培敬奏特参武职各员等语。贵州总兵叶正雄。玩法营私。不知自爱。补用副将陈治道。居心险诈。败坏官常。均著革职。永不叙用。补用副将罗鹏飞。卑鄙钻营。声名甚劣。总兵童三元。人甚卑污。且好滋事。荔波营游击毛长春。行止荒谬。任性自由。仁怀营都司何其仁。贪污陋劣。嗜好尤深。平越营游击王恩贵。年轻昏瞆纪律未谙。均著即行革职。大定协都司陈万镒。性情柔滑。工于逢迎。思南营守备汤志纯。赋性轻浮罔知检束。均著开缺以千总降补。以肃戎行。现月　　

○谕军机大臣等。丁日昌奏。巡查台湾南路察勘旂后炮台情形。并请派大员督办后路粮台各摺片。台湾南路凤山、恒春等处。并旂后炮台。经丁日昌巡历查勘饬令各该地方认真办理城工。并抚驭番民等买炮位。训练营勇。办理尚属周妥。著丁日昌认真筹画。力图整顿。以为自强之计。惟足兵尤须足食。闽省欠解台湾月饷。自上年正月至今。已积至八十余万之多。办理实形棘手。现在台湾诸事。俱宜整饬。且系闽省所辖之地。岂可使丁日昌独任其难。所有该处后路粮台。毋庸另派大员督办。即著文煜。何璟与丁日昌。联为一气。不分畛域。合力图维。该处月饷。应如何核定准数按月筹解。即责成文煜。何璟。先其所急与丁日昌通盘筹画。妥为经理。一切情形著丁日昌随时驰奏。以慰廑系。将此由五百里各谕令知之。现月　　

○直隶总督李鸿章奏请修永平府城工。从之。摺包　　

○调顺天府府丞王家璧为奉天府府丞兼学政。现月　　

○以台湾防剿生番。轻敌失利。暂革副将李光职。戴罪自赎。予阵亡把总谢受业赏恤加等。摺包　　

○以玩视捕务。摘台湾北路。协副将乐文祥等顶戴。暂革都司赵品职仍留任。勒限严缉。摺包　　

○以不守官箴革贵州知州张兴文职。摺包　　

○予台湾抚番积劳病故。湖北知县梁肇熏等。分别赏恤如例。摺包　　

○蠲缓直隶、安、任、隆平、甯晋、文安、天津、六州县村庄被淹地亩。应徵粮租。现月　　

○甲寅。出使英国大臣郭嵩焘奏。奉使英国。呈递国书。惋惜滇案。并无充当公使文据。亦未列副使名。请旨。遵办又副使刘锡鸿奏西洋通例。因事特遣之使。不限人数。而驻扎公使。各国均祗一人。并无副使名目。此时惋惜滇案已毕。驻扎尚未颁发国书。诅将副使裁撤。无庸另行＜闲＞派。均下所司议。寻议。现在英国交涉事件。亟资经理。拟请补颁国书。俾充驻扎英国办理交涉事件大臣。并知照内阁。颁给敕书。以昭慎重。又据副使刘锡鸿奏。陈副使可裁情形。可否俯如所请。即将刘锡鸿撤回。从之。外

务部档案

　　

○乙卯。署吉林将军古尼音布等奏。甯古塔三姓二城。官军入山擒斩各贼。并平毁贼巢。得旨。仍著知照各该副都统。随时派兵巡察。勿任余匪啸聚。以靖地方。摺包　　

○又奏。甯古塔副都统双福。督兵赴乌少沟。摉查金匪报闻。摺包　　

○浙江巡抚杨昌浚奏。浙西引地。先后试办巡缉情形。查江苏苏松常镇太四府一州。系浙盐引地滨。临江海港＜氵义＞纷歧。遂成私盐出没之薮官引滞销。认商赔累。后由商人捐资雇募巡船。节节梭巡销数略有起色。惟巡船远在邻境。是否认真。有无滋扰浙省耳目难周。是以函请江苏抚臣会派道员。统带前项商巡督饬妥办。庶于盐务地方两有裨益。并通地方营汛。遇有大股私枭。一体会合兜拏。报闻。摺包　　

○以已故哈萨克公阿吉捐输银两。赏伊子新袭哈萨克公哈苏木罕宝石顶。双眼花翎。　　

○丙辰。谕内阁。孚郡王于三月初四日。奉移暂安处。著派豫亲王本格。于是日前往府中奠醊。并派怡亲王载敦送至暂安处。再行祭奠。　　

协修官史宝安恭纂　　

总纂官伍铨萃恭辑　　

监修总裁世恭阅一签三月十五日　　

正总裁那恭阅四月初四日　　

专司藳本陆恭覆阅壬子五月初六日　　

徐恭阅六签五月初六日

　　

荣恭阅闰六月初九日　　

副总裁唐恭阅四签七月初三日　　

宗室宝恭阅一签九月二十日　　

郭恭阅四月十五日　　

熙月日初校修改上卷叁拾签陈金台恭校陈恭阅三月二十日覆校修改上卷拾肆签曾文玉详校宗室麒月日总校修改上卷拾肆签田智枚总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之四十九　　

光绪三年丁丑。三月丁巳。朔上以三年服阕、诣穆宗毅皇帝圣容前。供奠。释服。诣奉先殿行礼。诣钟粹宫、问慈安端裕康庆昭和庄敬皇太后安长春宫问慈禧端佑康颐昭豫庄诚皇太后安。至乙酉皆如之。内起居注　　

○戊午。谕内阁。御史刘锡金奏官员堂会演戏仍应禁止一摺。穆宗毅皇帝梓宫尚未永远奉安前奉两宫皇太后懿旨。将应行典礼。分别举行停缓。大小臣工。均受先帝厚恩。现在虽经释服。山陵尚未奉安。若遽行照常宴乐自必有所不忍。所有官员等演戏会仍著概行禁止。现月　　

○谕军机大臣等。丰绅托克湍奏。请拨催新陈资装银两一摺。据称、黑龙江本年举行秋猎应需资装银两。请饬部拨专款。先期措解。并请催山东欠解历年拨解资装银两等语。著户部将黑龙江本年行围所需资装银一万四千八百七十两。筹拨专款。于本年七八月闲解到应用。并著李元华、将欠解同治十二年围银一万四千八百六十八两。十三年围银一万四千八百七十两。光绪元年围银四千八百七十两。二年围银四千八百七十两。赶紧悉数筹解。以应要需。毋再延缓。将此谕知户部。并由四百里传谕李元华知之。　　

○又谕。古尼音布等奏。各省应解协饷请饬催迅解等语。山东等省。应解吉林光绪二年练兵等项协饷。除业经解到及已报解银两外。山东尚欠解银四万五千两。又欠解马价银一万四千两。河南欠解银四万两。安徽欠解银五千两。江甯欠解银十二万五千两。现在吉林演练官兵。需饷孔急。著该省督抚。将欠解协饷银两。如数迅速拨解以济急需。将此由四百里谕知沈葆桢吴元炳裕禄李庆翱。并传谕李元华知之。现月　　

○署吉林将军古尼音布奏。诅饬盛京户部免扣练饷平余银两。从之。己未。安徽巡抚裕禄奏。遵旨筹恤饥民情形。报闻。摺包　　

○以正黄旗汉军都统安兴阿署镶黄旗蒙古都统。　　

○庚申。两江总督沈葆桢奏湖北开采煤铁请援案减税。下户部总理各国事务衙门议。　　

○又奏。筹防经费不敷请将二成洋药再截留一半。下户部总理各国事务衙门议。　　

○湖广总督李瀚章奏。江汉关招商局税项。请准分四六成下户部总理各国事务衙门议。　　

○以疏防劫抢妇女重案。将详报延缓之署宿迁县知县游春泽、正任宿迁县知县李德溥、下部分别议处。　　

○辛酉。以记名提督谭仁芳为陕西延榆绥镇总兵官。现月　　

○以赞礼郎善铭典仪错误。下部议处。摺包　　

○予病故记名提督陕西延榆绥镇总兵官刘厚基议恤加等。现月　　

○壬戌。署盛京将军崇厚奉天府府尹恩福奏。酌定清讼规制。拟定功过章程。请宽免从前迟延处分。从之。　　

○又奏禁革命案。勒索场规。请立专条。加等惩处。下部议。　　

○署盛京将军崇厚等奏会议袁保恒奏东三省练兵事务。窒碍难行。得旨。览奏均悉。所请于洋税项下拨给黑龙江银二十万两。著该衙门议奏。摺

包

　　

○命大学士宝鋆为会试正考官吏部尚书毛昶熙、刑部右侍郎钱宝廉、内阁学士昆冈为副考官。外起居注　　

○以协办大学士吏部尚书载龄协办大学士兵部尚书沈桂芬。署翰林院掌院学士。　　

○以户部尚书董恂、兼署吏部尚书。　　

○以内阁学士冯誉骥署刑部右侍郎。　　

○以礼部左侍郎绵宜兼署兵部右侍郎。内阁学士周寿昌署户部左侍郎兼管三库事务。现月　　

○以兵部尚书广寿署镶蓝旗满洲都统。外记　　

○癸亥。谕内阁烟全奏。土尔扈特郡王巴雅斯胡朗乌尔库吉库之祖母鄂尔坠德勒格尔病故。可否恩施一摺土尔扈特郡王巴雅斯胡朗乌尔库吉库之祖母。前于新疆变乱时所属游牧人众。均赖该福晋设法保护不致流离失所洵属勤劳卓著兹闻病故。悯惜殊深加恩赏银三百两治丧。此项赏银由该处发给用示畛念蒙古世仆之至意。　　

○乙丑。河南巡抚李庆翱奏。司库借拨盐粮道库银请准归军需项下报销。从之。摺包　　

○丙寅。谕军机大臣等。据御史李嘉乐奏称邪匪蔓延日甚。风闻匪首潜伏闽粤江西交界地方。该处万山丛杂。匪首负嵎其中且湖北获犯供称。系洪秀全余党。以邪术惑民为死灰复燃之计请饬密查会办等语。前据文煜丁日昌奏。查明延平府属之九龙山、及漳州府属之华封岭古名九龙山。并无邪匪匿伏。惟该匪行踪诡秘。必有潜匿之处。闽粤江西交界。地广山多。易于藏奸。该御史所奏、未必无因。若不豫绝根株。恐滋后患。著何璟、刘坤一、丁日昌刘秉璋、张兆栋密派干员。前往该处详细访查。如果有匪党啸聚形迹。即行设法会合捕拏。以遏乱萌。原摺著钞给阅看。将此各谕令知之。　　

○以记名□□统协领承惠、署广州满洲副都统。副都统衔、记名副都统协领王镇雄、署广州汉军副都统。　　

○追予湖北殉难巡抚陶恩培、学政冯培元合建专祠。并列入祀典由地方官春秋致祭。　　

○予湖北各属阵亡殉难官弁选用从九品崔人庄等三十四员名兵勇罗宏玉等三十二名。民人妇女欧阳何氏等五十二名口。分别旌恤如例。摺包　　

○丁卯孝贤纯皇后忌辰。遣官祭裕陵。　　

○谕军机大臣等。前因何璟奏、门省兵力不敷。当经谕令沈葆桢即饬福建提督唐定奎赴任并派步队数营随带前往。兹据沈葆桢奏称铭军自台湾内渡后几至不能成军。现在疮痍甫起尚须极力整顿。唐定奎接统是营未便遽易生手。惟现驻镇江之总兵宋国永所部霆庆两营。皆属劲旅拟请调至福建等语。唐定奎统带铭军。既资得力仍准其暂缓赴任。即著沈葆桢饬令宋国永、管带所部两营。迅速前赴福建省城。听候调遣该军抵闽后。应如何布置及以后应否添募数营归并宋国永统带之处。著何璟丁日昌酌度情形妥商办理。将此由五百里各谕令知之。现月　　

