<!-- { "loadSidebar": true } -->
○谕军机大臣等。有人奏边省大吏不谙政体。贻误地方一摺。据称吉林将军穆图善委任劣员昧于除弊草芥。官兵骚动人心膜视民瘼各情。请旨饬查等语。吉林地方积弊甚深。现在奉天变通一切章程。该省尤宜力加整顿。若所奏属实。尚复成何事体。著崇实岐元按照所列各条严密访查。认真究办。所有应行提审各案。该署将军等即提至奉省秉公严讯务得确情。其不能提审者。著岐元前往就近查办。如有前项弊端。著崇实等、从严参奏。毋稍瞻徇。原摺著钞给阅看。将此各谕令知之。现月剿捕以校勘方略出力。奖叙太仆寺卿朱智等升叙、加衔有差。剿捕　　

○以山东河工抢险。落水身故。予外委赵振清照阵亡例优恤。摺包　　

○丁酉。谕内阁。御史吴鸿恩奏未经覆试举人。请再先准会试等语。上届甲戌科各省举人。有到京迟误覆试者。曾奉特旨准令会试后补行覆试。原属破格殊恩并谕令嗣后务当依限到京不得援以为例各该省举人。自当先期早到何得任意迁延。该御史所请本科尚有未经覆试举人恳仍准会试后再补。覆试之处。著毋庸议。现月　　

○又谕御史吴鸿恩奏。覆试罚科举人部臣办理两歧。恳准一体入场一摺。著礼部查明具奏。寻奏驳。现月随手引见降调翰林院编修黄自元。得旨以检讨用。现月　　

○兴京副都统阿奇泰。因病乞休实授色楞额为兴京副都统。明发　　

○戊戌。谕内阁、御史余上华奏请将永不叙用人员不准投效军营等语。据称近来此项人员。竟有投效军营。希图保请注销永不叙用。以为开复地步者。殊非澄叙官方之道。嗣后永不叙用人员。概不准投效军营。各路统兵大臣。及各省督抚。并不得率行保奖。以杜取巧而肃官常。现月　　

○谕军机大臣等。御史余上华奏畿辅而内外粮价渐增。请豫筹采买一摺。本年近畿一带。雨泽稀少。粮价逐渐加增。自应先时采买。以裕民食著李鸿章体察情形。并能否筹款于南省采买米石由海运津之处。酌度具奏。将此谕令知之。现月　　

○又谕。克蒙额等奏请饬匀拨款项一摺。据称甯夏满营兵饷。每岁实需银十万两。向由山西拨解。迺历年以来。该省拨解。总未足数以致积欠太多。现在饷需艰绌。请变通筹办。匀拨协款等语。甯夏满营。待饷也亟。著鲍源深即在河东道库按年借拨银三万两。由山西藩库欠解甯夏饷银内、照数划还。再由藩库按年拨银四万两。仍随时找解节省楚勇口粮。以清欠款务当按年筹拨。毋再仍前蒂欠。其不敷银三万两。著文格。于应解协甘饷款内按年均拨。如数筹解。以济急需。将此由四百里谕知鲍源深并传谕文格知之。

现月

　　

○兼署湖广总督湖北巡抚翁同爵覆奏鄂省收标章程。挑精壮者练习弓马。给予津贴。行之多年尚属得法。请仍循旧章。毋庸另议。报闻。　　

○又奏、潜江县大泽口支河。为分洩襄水要道近年沙泥淤塞。致上游吴家场堤塍。决成改口。沔阳江陵监利均受水害。请拨款四万九千串。疏浚大泽口河。并修筑改口堤塍。不敷之数。由潜江、沔阳、江陵、监利四州县。就地分筹。钟祥县长堤绵亘百里。为下游各县田庐保障。因水涨时。四六两工堤段冲刷崩裂。请拨款一万串修筑。不敷之数。由钟祥京山天门三县就地分筹。从之。摺包　　

○命户部尚书董恂为会试正考官刑部尚书桑春荣、吏部右侍郎崇绮礼部左侍郎黄倬、为副考官。朱签　　

○予刑部右侍郎载崇恤典。寻赐祭葬。如例。现月　　

○己亥。谕内阁、翰林院侍讲学士孙诒经奏各省未经覆试举人。恳恩准予。补行覆试一摺。著礼部议奏。寻奏请于揭晓前补行覆试。允之。现月　　

○谕军机大臣等。据丁日昌奏台湾抚番开山事宜。巡抚难以兼顾。请另派员专办台事。前据沈葆桢等奏会筹巡抚兼顾省台情形。拟于冬春驻台。夏秋驻省当经降旨照所请办理。巡抚有全省地方之责。台湾亦为所辖。若另派大员专办台务。恐事权不一。转致纷更。著丁日昌仍遵前旨。冬春驻台。夏秋驻省。以期两地兼顾。该抚驻台后。所有省城一切应办事宜。著李鹤年随时会商。妥为经理本日已有旨将吴赞诚开缺。以三品京堂候补。督办船政事宜。丁日昌俟吴赞诚到闽后。妥为交代应拨款项。著该将军督抚等随时筹解。俾应急需。将此由五百里各谕令知之。现月　　

○以吏部尚书毛昶熙兼署户部尚书。左都御史贺寿慈兼署刑部尚书。兵部左侍郎崇厚兼署吏部右侍郎。吏部左侍郎彭久余兼署礼部左侍郎。工部左侍郎成林兼署理藩院右侍郎。工部左侍郎何廷谦兼署礼部右侍郎。现月　　

○调兵部右侍郎恩龄为刑部右侍郎。以内阁学士乌拉喜崇阿为兵部右侍郎。现月　　

○以镶红旗护军统领岳林为銮仪卫銮仪使。明发　　

○以前山海关副都统常星阿为正黄旗汉军副都统镶白旗满洲副都统穆隆阿署镶蓝旗汉军副都统。明发　　

○以正红旗满洲副都统吉和为镶蓝旗护军统领。明发　　

○以左翼前锋统领广科管理健锐营事务。明发　　

○命顺天府府尹吴赞诚开缺。以三品京堂候补督办福建船政事宜。现月　　

○庚子。驻藏办事大臣松溎奏、查阅后藏三汛营伍边界事竣。报闻。摺

包

　　

○擢顺天府府丞张澐卿为顺天府府尹以徵解延缓之安徽休甯县知县曹光洛。婺源县知县杨寿富望江县知县毛凤五。当涂县知县张攀桂无为州知州吴澐。交部议处。摺包　　

○豁免前驻藏办事大臣承继欠还四川藩库银两。摺包　　

○辛丑。遣官祭历代帝王庙。谕档　　

○谕军机大臣等。户部奏遵议提拨出关饷需一摺。左宗棠出关饷需。业于部库四成洋税项下拨给银二百万两。并准借用洋款五百万两。各省西征协饷提前拨解三百万两。以足一千万两之数。谅敷应用。沈葆桢等前请将江西派协云贵各饷。及湖南、湖北未解江防银两。拨归西征均可毋庸置议。江苏每月应协左宗棠饷五万两外。尚有月协陕西银一万两。由左宗棠统收分济。现在陕西军务已靖。此项能否拨归西征。著左宗棠体察情形。会商谭钟麟奏明办理。至老湘营豫师金顺荣全各军饷。据户部奏称或应由苏省解交该营。或应由苏省解还部库。均与西征军饷无涉。即著沈葆桢、吴元炳、仍饬各归各款。照旧拨解毋庸由左宗棠统收分拨。以免轇轕惟老湘营饷项。江苏原定每月协拨六万两沈葆桢等前奏每月系四万五千两。因何递减。著该督等查明报部查核各省提前赶解西征饷三百万两。现据户部奏称福建已奏报提前凑解六十万两广东省本年应协甘饷计九十一万两。已催令如数迅解。内除应还上届洋款本息约共四十万两零。仍余银五十万两。闽粤共计已得银一百十万两。其余一百九十万两。即照部议。浙江提银四十五万两。江西提银三十万两。河南提银五万两。湖北提银三十八万两。湖南提银六万两。山东提银六万两。山西提银二十万两。安徽提银十万两。四川提银二十万两。闽海关提银十万两。共凑足三百万两。均于本年应解西征协饷项下。先行提齐统限三个月内埽数解交左宗棠应用各该将军敊抚务当遵照部提数目依限赶解不得稍有短欠致误戎机福建每月应协四万两本年系有闰之年。丁日昌报解之六十万两应照有闰之年核计。作为本年至来年二月止月饷。以免牵混。部拨四成洋税银二百万两。现议分作四批。由顺天府遴员接续领解交西征粮台分收转解左宗棠军营。此项库款。该部请于西征协饷内尽数解还各直省应解西征协饷。除提前之三百万两。及两次借洋款划还本利各银若干外所余本属不多。若令尽数解还部库。恐于该大臣官营饷需。仍属不敷周转著改于去岁议拨南北洋海防经费之四成洋税内按年酌提一半。将此次部拨二百万两。陆续扣还即著李鸿章、沈葆桢、遵照办理所借洋款著左宗棠详细核定各省协饷内。某年某省应还借款若干。分晰具奏。各该将军督抚即将该省协饷解过西征粮台及归还借款本利银两各数目随时咨报户部查核傥不能解至八成以上仍著该部严参惩办。将此谕知户部。并由五百里谕知左宗棠、李鸿章、文煜、沈葆桢、李鹤年、刘坤一翁同爵、吴元炳、裕禄、刘秉璋、杨昌浚、丁日昌、丁宝桢、鲍源深、李庆翱、谭钟麟、王文韶、张兆栋、并传谕文格李文敏知之。剿捕　　

○召见前任科布多参赞大臣瑛棨已革前任甘肃按察使杨能格已革前任科布多帮办大臣文硕得旨瑛棨以按察使候补。杨能格以道员用文硕以五品京堂候补。现月　　

○壬寅。清明节。上诣奉先殿寿皇殿行礼。谕档　　

○遣官祭永陵。福陵。昭陵。昭西陵。孝陵。孝东陵景陵。泰陵。泰东陵。裕陵。昌陵。昌西陵。慕陵。慕东陵。定陵。典例　　

○遣官祭穆宗毅皇帝孝哲毅皇后暂安寝殿谕档　　

○遣官祭端慧皇太子园寝。典例　　

○礼部奏、本年七月十二日慈安端裕康庆皇太后万寿穿蟒袍补服日期得旨。除七月初九初十日照例素服外著自七月初七日至十五日。俱穿蟒袍补服。现月　　

○福建水师提督彭楚汉奏出洋督缉并修厦防炮台。报闻摺包　　

○以完解署任内欠款赏还直隶候补同知孙枞顶戴摺包　　

○以污秽文庙不守官箴革山西蒲县训导董广华职。摺包　　

○以青年孀守。被抢捐躯。旌表江苏沐阳县仲邱氏。摺包　　

○追予江苏殉难官绅金赐棨等九员名士民龚心培等二千十名。妇女姚朱氏等七百十口分别旌恤如例摺包拨直隶古北口马步队六百五十名赴奉天调遣摺包癸卯孝贤纯皇后忌辰。遣官祭裕陵。典例　　

