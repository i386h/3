<!-- { "loadSidebar": true } -->
○予故署两广总督都察院左副都御史晏端书恤典如例。现月　　

○乙巳。谕内阁。丁宝桢奏、乡试应试劣生胁众滋事一摺。据称本年四川乡试二场点名时。有已被贴出之贡生周冕蒙混入场。经提调官查出。丁宝桢查讯属实。因已封门。交成都县知县耿士伟看管。突有士子数十人藉称该县擅辱士子。胁众数百人打毁号栅。拥入至公堂。大肆喧嚷。毁坏器物。抛掷甎瓦。当将在前之冯藻镜等拏获。余众渐散。尚有数十人在堂滋闹。复经提调官查出马珍璧等数人。迨散发题纸时。该士子等并有抢烧题纸情事。据实奏明惩办等语。乡试为抡才大典。应试士子。宜如何恪守场规。各安本分。乃该省竟有胁众滋闹情事。似此刁风断不可长。所有拏获滋事之冯藻镜、罗文涵、陈骧瀚。及查出之马珍璧、周兆熊、周黉、艾本元、陈纶全。业蒙混入场之周冕。著即斥革。严行审讯。照例惩办。丁宝桢约束不严。并著交部照例议处。至场内执事各员。如有办理不善致激事端之处、著丁宝桢查明□□□尔□处。现月　　

○又谕。麟书、潘祖荫奏、请将云南现案报销饬部覆核一摺。著户工两部堂官。另派廉干司员。将此案报销。查照例章秉公详细覆核。据实具奏。本日召见军机大臣。据景廉、王文韶、奏恳回避。景廉、王文韶、均著毋庸会同覆核。现月　　

○谕军机大臣等。麟书、潘祖荫奏、云南报销一案。现经讯据户部书吏张瀛、供称潘英章来京找伊办理报销。并许给银两。伊等各得受笔墨费多寡不等。崔尊彝、潘英章来京办理报销。是否系该督抚所委。该员等所赍银两、究系支用何款。是否库款。抑系军饷赢余。请饬查明等语。著刘长佑、岑毓英、杜瑞联、将以上各节。迅速据实覆奏。不得稍涉讳饰。将此由四百里各谕令知之。现月　　

○又谕。侍讲学士何如璋奏、请酌定经制力整水师一摺。据称中国自筹办水师以来。船械非良。兵弁多滥。章程不一。训练不精。以之应变。难操胜算。欲固沿海之防。宜定练军之制。条陈六事。恳请采择等语。海防关系大局。自以力整水师为急务。何如璋所陈立营制、编舰队。勤训练、谋并省。精选拔。并请特设水师衙门。以知兵重臣统理各节。著李鸿章悉心酌度。妥议具奏。原摺著钞给阅看。将此谕令知之。洋

务

　　

○勾到陕西等省情实罪犯。停决陕西斩犯三人。绞犯一人。湖广斩犯七人。绞犯二人。江苏斩犯一人。绞犯二人。江西斩犯五人。余一百二十二人予勾。现月　　

○丙午。谕军机大臣等、色楞额奏、廓尔喀国王呈进表文一摺。廓尔喀世守藩服。该国王现在袭爵视事。呈进表文览奏情词恭谨。具见悃忱。本日已明降谕旨。加恩赏给该国王宝石顶戴矣。即著色楞额、崇纲、传旨宣示。令其恪遵旧制。将部落中一切事宜。妥为办理。永承恩眷。有厚望焉。将此各谕令知之。现月　　

○湖广总督涂宗瀛奏、两淮议减济楚川盐。事多窒碍难行。下部议。摺包　　

○赏新袭廓尔喀王毕热提毕毕噶尔玛生写热曾噶扒哈都热萨哈红宝石顶戴。明发　　

○勾到安徽等省情实罪犯。停决安徽斩犯一人。绞犯一人。浙江斩犯一人。绞犯三人。河南斩犯五人。绞犯一人。山东斩犯三人。绞犯三人。余一百一十四人予勾。现月　　

○丁未。谕军机大臣等。各省堪胜水师总兵人员。向令各该督遴选保奏。候旨擢用。现在整顿江海防务。操练轮船水师。尤关紧要。必须＜闲＞任得人。方足以资整理。著李鸿章、左宗棠、曾国荃、何璟、涂宗瀛、彭玉麟、于水师副将内、选择堪胜水师总兵者。各保数员。候旨记名。以备＜闲＞用。其水师参将游击都司守备各员。如有材艺出众。打仗屡著劳绩者。并著核实开单具奏。至记名提镇人员。其中能耐劳苦。熟悉沿江沿海情形。堪胜水师总兵之任者。亦著各就所知。出具切实考语。秉公保奏。以副朝廷延揽将才之意。将此各谕令知之。现月　　

○又谕。总理各国事务衙门奏、请派大臣。会办科塔界务一摺。科塔界务。约内声明应自奎峒山。过黑伊尔特什河。至萨乌尔岭。画一直线。就此直线与旧界之闲。酌定新界。是此段界务。尚须临时斟酌。显有出入之处。其履勘议分。关系尤为紧要。升泰已遵旨折回。计可驰抵伊犁。该处界务。长顺业经接办。即著升泰驰赴科布多。会同清安、额尔庆额。一面安插蒙民哈萨克等。一面迅将界务详细履勘。酌中定议。并会商金顺。妥为办理。总之新约既定。惟有就原图应行勘分之处。力与指辩。酌定新界。勿稍迁就。该蒙民哈萨克等。并应剀切开导。妥为安插。毋任滋生事端。该将军大臣。务当迅速筹办。免致俄人有所藉口。转多轇轕。将此由五百里各谕令知之。洋务　　

○以记名总兵孙昌凯为浙江海门镇总兵官。现月　　

○派驻藏办事大臣色楞额往奠班禅额尔德呢。赏银五千两治丧。及糚蟒缎哈达等物。并御用蜜蜡念珠一串。沉香朝珠一盘。经一卷。传谕札萨克喇嘛罗卜藏顿柱。将藏内一切事宜。敬谨代办。明发　　

○戊申。派都察院左都御史毕道远为顺天武乡试监临。现月　　

○赏给顺天府广仁堂小米三百石。现月　　

○庚戌。孝慈高皇后忌辰。遣官祭福陵。黄绫本　　

○予故伊犁总兵印士魁优恤。摺包　　

○以积劳病故予正红旗满洲副都统巴淩阿、正红旗满洲护军参领裕镇、优恤。摺包　　

○予浙江阵亡一家七口从九品徐起凤恤典。摺包　　

○旌表节妇江苏等省蒋姚氏等八口。摺包　　

○辛亥。谕军机大臣等。清安等奏、各省应拨台费。请旨饬催一摺。据称各省应解科城台费。山东按年照拨。惟欠代解山西河南二省台费银二万两。山西共欠解银五万五千两。河南共欠解银四万两。前奉饬催。仅据山东解到本年台费一万两。仍欠代解银二万两。河南仅解五千两。山西并未报解。请旨饬催等语。科城需费孔殷。亟应赶紧筹解。以应要需著李鹤年、任道镕、张之洞、迅将欠解银两。即行筹拨。务于年前埽数解清。毋再延宕。另片奏。请饬山西赶解科城□山戊不□需饷银等语。著张之洞督饬藩司即将欠解科城饷银四万八千三百余两。限于十一月内如数拨发。交该城委员领解回科。俾资接济。将此由四百里各谕令知之。现月　　

○上以孟冬享太庙。自是日始。斋戒三日。内记注　　

○壬子。孝敬宪皇后忌辰。遣官祭泰陵。黄绫本　　

○癸丑。上以孟冬享太庙。前期亲诣行礼。内记注　　

○谕内阁。刑部奏、请饬拏盗窃陈设要犯一摺。承光殿陈设被窃一案。据现经拏获之王恒瑞、供称系与前经犯案充发逃回之常二、夥同偷窃等语。著步军统领衙门、顺天府、五城御史。将常二即常连憘、一体严拏务获。送部审办。现月　　

○云贵总督刘长佑奏。拏办临安各属匪徒出力员弁请奖。得旨。著岑毓英等督饬各该地方文武。严缉逸匪。以净根株。所有出力官绅、准其汇案择尤请奖。毋许冒滥。伤亡兵团、并著查明请恤。随手　　

○贵州巡抚林肇元奏、铜仁府属水灾、酌量抚恤。报闻。摺包　　

○纂修官谢绪璠恭纂　　

总纂官熊方燧恭辑监修总裁世恭阅七月初五日正总裁那恭阅八月十三日专司藳本陆恭覆阅壬子十一月二十日　　

徐恭阅十一月初十日　　

荣月日副总裁唐月日　　

宗室宝恭阅六月二十一日

　　

郭恭阅七月十九日　　

陈恭阅二签十月二十五日初校修改上卷伍签曹元忠恭校熙月日覆校修改上卷拾伍签刘翼经详校宗室麒月日总校修改上卷叁拾柒签商衍鎏总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百五十三　　

光绪八年。壬午。冬十月。甲寅朔。享太庙。遣肃亲王隆勤恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。　　

○遣官祭端慧皇太子园寝　　

○上诣长春宫问慈禧端佑康颐昭豫庄诚皇太后安。至壬午皆如之。内

记注

　　

○颁光绪九年时宪书。　　

○乙卯。谕内阁、詹事府右庶子良贵奏、捕务废弛。请饬整顿一摺。步军统领衙门职司巡缉。禁暴诘奸。最关紧要。若如所奏、地面官遇有失事。央求事主免报。缉获送案。官役又多需索。遇有升迁各缺。夤缘请托。其缉捕勤奋者。转不得书上考。种种弊端。实属不成事体。著步军统领等认真整顿。如有讳饰扰累情事。立即从严惩办。其考核属员。尤须破除情面。赏罚公平。不得稍涉瞻徇。以重捕务而杜积弊。现月　　

○又谕、御史万培因奏、四川盐务官运局。截留帑本过钜请饬部议减。并照案定限清还一摺。著户部议奏。现月　　

○又谕。巡视北城给事中和宝等奏、拏获邻境著名盗犯。请饬部审办一摺。盗犯杨三虎头子即王锡同。刘立柱即金梁玉。王青。均著交刑部严讯究办。其在逃之郭五二姜黑五子即大五子。小四儿傻勇子胖墩正子即金铃子洛玉等犯。并著步军统领衙门、顺天府、五城御史、一体严拏。务获惩办。至拏获此案之官绅等。著俟刑部定案时。声明请旨。现月　　

○谕军机大臣等。詹事府右庶子良贵奏、京师绿步各营。缉捕限满。步军统领衙门例应咨□□□尔□。该衙门有经承周姓。专司其事。每月收受各营规礼。名曰窃案费。遇有限满之案。代为压阁消弭。地面各官恃其包庇。捕务益形懈弛。请饬查明禁革等语。京师捕务废弛。亟应认真整顿。岂容书吏收受规礼。从中舞弊。著步军统领等即将经承周姓讯明。严行惩办。将此谕令知之。现月　　

○又谕。有人奏、福建莆田县属平海县丞秦维榕。自补缺以来。不赴任所。寓居府城。句通府幕孙棅。遣侄结拜师生。该县丞谋充委员。时赴府署审案。与府书余廉串通关说。遇案藉端科派。否则酷用非刑。株连拖累。于平海公事。概置不问。以致该处居民。时有械斗抢虏等事。请饬查□□□尔□等语。平海为沿海要区。全赖地方官弹压巡防。以资治理。若如所奏。该县丞擅离职守。藉委营私。亟应严行□□□尔□办。以肃吏治而重地方。著何璟、张兆栋、确切查明据实□□□尔□奏。原片著钞给阅看。将此各谕令知之。寻奏、秦维榕、尚无招摇关说情弊。惟不时逗遛郡城。致滋物议。请即革职。署兴化府知府沉定均。委令收呈。亦有不合。请交部议处。从之。摺包　　

