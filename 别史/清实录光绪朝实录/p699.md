<!-- { "loadSidebar": true } -->
○癸未。谕内阁、御史安维峻奏、本年来京补行覆试之辛卯科举人李炳珩。系四川南部县人。冒入新疆迪化县籍。众论确凿。新疆巡抚陶模。恐甘肃京官扣阻。以咨代结。经礼部议准。请分别惩儆。并将李炳珩会卷扣除各摺片。著礼部查明具奏。现月　　

○又谕、御史安维峻奏、甘肃乡试。冒籍甚多。以致弊端百出。请申明严禁旧例。以重科名等语。著礼部议奏。现月　　

○又谕、御史德荫奏、宗室赞礼读祝等官。选途迟滞。请饬量为变通一摺。著该衙门议奏。现月　　

○谕军机大臣等、有人奏、顺天遵化州知州冯清泰、假借命案。纵令书差。扰害乡愚。受贿诈赃。种种不法。武生孙诒谋致死伊兄孙献一案。该知州不究起事缘由。反纵令门丁李少南等、下乡讹索。并有讼棍张玉等、串教犯供。牵涉无辜。希图解脱正凶重罪等语。所奏如果属实。亟应彻底根究。著李鸿章按照原参各节。确实查明。据实具奏。毋稍徇隐。原片著钞给阅看。将此谕令知之。寻李鸿章奏、冯清泰失察差役诈赃。例有处分。随案附参。候部议。并将诓骗诈赃各犯。提审定拟。下部议。摺包　　

○又谕、有人奏、士子舞弊幸中。监临骫法弥缝。据实揭参一摺。据称上年甘肃新中第七名举人李运达。原籍湖北黄陂县。以伊父李景庚服官省分。冒入两当县学籍。上年乡试。雇倩枪手湖北李某、在场中换卷幸中。嗣因枪手索讨谢银呈控。杨昌浚以枪者中者均属同乡。瞻徇情面。嘱令内监试胡孚骏等、代出银两和息。并闻有更换墨卷情事。请饬查办等语。冒籍考试。例禁綦严。李运达事既败露。杨昌浚何以置之不办。犹复曲为弥缝。著鹿传霖派委道府大员。查明据实覆奏。不得稍涉徇隐。原摺著钞给阅看。将此谕令知之。现月　　

○又谕、有人奏、近有多人在正阳门内交民巷。各持刀械。喧闹群殴。闻系轿夫向商人勒索工作花销。以致逞凶滋扰抢人等案。层见叠出等语。辇毂重地。岂容匪徒肆扰。若如所奏。轿夫人等、因勒索工作花销。辄敢聚众滋事。实属不成事体。著步军统领。随时严行查拏。如果有前项情事。立即拏获惩办。毋稍宽纵。将此谕令知之。现月　　

○又谕、山西平阳府知府福志、著张煦悉心察看。如竟不能胜任。据实参奏。毋稍迁就。将此谕令知之。寻奏、遵旨察看。未能胜任。请开缺送部引见。从之。

现月

　　

○山东巡抚福润奏、青州满营兵米不敷支放。折银发给。下部知之。摺包　　

○以礼部尚书李鸿藻为会试正考官。都察院左都御史徐郙、工部左侍郎汪鸣銮、都察院左副都御史杨颐、为副考官。　　

○以协办大学士吏部尚书徐桐兼署礼部尚书。工部尚书孙家鼐兼署都察院左都御史。吏部左侍郎徐用仪兼署工部左侍郎。宗人府信丞沉恩嘉署都察院左副都御史。　　

○以捐建仓廒。予河南南阳县绅候选知县师训建坊。现月　　

○甲申。谕内阁、昨据御史安维峻奏甘肃举人李炳珩有冒籍情事。当经降旨令礼部查明具奏。兹据奏称、前因李炳珩系边远士子。与他省不同。是以据咨代奏。准其投卷。以示体恤既据该御史奏称该举人系冒入新疆籍贯。应否将会试卷扣除之处。请旨遵行等语。李炳珩试卷。著先行扣除。即由该部行查该举曾否呈明入籍。俟查覆到日。再行奏明办理。现月　　

○谕军机大臣等、刑部奏、遵拟丁惟禔案内人犯罪名。已依议行。其在逃太监张秀林、迄今尚未弋获。著步军统领衙门、顺天府、五城御史、一体严拏务获。送部惩办。将此各谕令知之。现月　　

○以徵存钱粮。延不批解。革安徽署桐城县知县沈策名职。并勒追。　　

○丙戌。谕内阁、张之洞奏、省城制造火药所。因碾盘出火。引燃火药。以致轰毁房屋。伤毙工匠多名。请将委员革职等语。湖北补用通判恩玉、疏于防范。著即行革职。其该管各官。该部查取职名。按照奏定章程。分别议处。现月　　

○丁亥。孝贞显皇后忌辰。遣官祭定东陵。照例　　

○上耕耤。诣先农坛行礼。更服。至耤田所。躬耕三推。复加一推。御观耕台。命睿亲王魁斌、庄亲王载勋、怡亲王溥静、吏部尚书麟书、兵部尚书敬信、刑部尚书松溎、都察院左都御史裕德、户部左侍郎立山、礼部右侍郎志锐、工部右侍郎徐会沣、通政使司通政使祥祺、大理寺卿明桂、各九推。毕。顺天府府尹率农夫终亩。赏赉农夫耆老如例。　　

○诣正阳门关帝庙。菩萨殿拈香。早事外记　　

○戊子。孝贤纯皇后忌辰。遣官祭裕陵。照例　　

○谕内阁、今年秋审情实各犯。著停其勾决。现月　　

○以候补三品京堂龚照瑗为光禄寺卿。朱签　　

○以捐赈余款。归入义仓。广东爱育堂首事候选道潘璧光等、传旨嘉奖。朱签　　

○己丑。谕军机大臣等、户部奏遵拨铜本银两一摺。云南铜本银两。鼓铸攸关。现经户部遵旨筹拨。由河南、江西、湖北、湖南、广东、五省。于二十二十一两年。应解部库旗兵加饷项下。每年各划拨解五万两。福建省。于二十二十一两年。应解部库西征洋款改为加放俸饷项下。每折划拨银五万两。湖北广东两省。于二十二十一两年。应解部库西征洋款改为加放俸饷项下。每年各划拨银十万两。著谭钟麟、张之洞、裕宽、德馨、吴大澂、刚毅、即饬各该藩司。务须分年迅速筹拨。不准稍有蒂欠。其云南军需借动铜本。尚欠银三十万两。著王文韶、谭钧培、严饬藩司。于收到各省协饷。迅速提还归款。公司借饷底本银三十万两。著唐炯严饬该公司。分年依限扣清。至户部四次指拨铜本银两。各省已解及划解共银三百万有零。与唐炯所奏收到银二百九十六万零数目不符。并著王文韶、谭钧培、唐炯、查明报部。以凭核办。现在京局鼓铸。需铜孔殷。必须宽为筹备。俾资接济。此项所拨。皆系的款。唐炯务当认真筹办。加批运京。勿稍延误。将此各谕令知之。现月　　

○又谕、前据许振祎奏、查勘永定河上游情形。拟设立河防局。派臬司周馥等、办理河务。当谕令该河督。会商李鸿章。将河防局事宜。督饬周馥等、认真经理。现在办理情形若何。卢沟南岸。建筑减水石坝。何时可以竣工。此外应办各事。如已与李鸿章商议就绪。即著李鸿章督饬周馥等、妥为接办。刻下已届桃汛。豫省河务紧要。著许振祎将经手事件。移交后即回本任。毋庸来京请训。将此各谕令知之。现月　　

○庚寅。谕内阁、德馨奏、会匪围攻永甯县城。当时击散。地方安静一摺。本年正月闲。湖南酃县会匪邓世恩等、窜入江西龙泉大小井土岭地方。纠集匪徒黄三祥等、聚党千人。攻扑永甯县城。当经该县知县。会同营弁。分路兜击。阵斩匪首李亚四等多名。生擒邓世恩等六十四名。夺获旗帜枪炮等多件。该匪纷纷逃窜。复经各乡团勇截杀。又经永甯县兵团将逃匪赵飞龙等拏获。现在地方安静。办理尚为妥速。所有此次在事出力各员弁。著准其择尤酌保。毋许冒滥。仍著德馨饬令该地方文武。将余匪摉捕净尽。并著吴大于连界地方。督饬阵军。一体严缉。毋任漏网。另片奏、广东南雄州匪首刘叫妹夥党数百名。突至江西大庾县地方抢劫。经该处驻防勇丁剿捕。枪毙贼首三名。余匪受伤数名。退回粤境。提督申道发。盘获匪探蒋观顺一名正法等语。此股匪徒。现在剿办情形若何。著李瀚章等据实覆奏。　　

○驻藏办事大臣奎焕奏。四川雅州府知府嵇志文赴藏开导办理不善。遵旨派员押令回川。尚无启程日期。得旨。著即押令回川。不准逗遛。摺包　　

○以江西文武员弁。拏获铅山县属会匪。予抚州府知府颜钟骥优叙。饶州府知府倪恩龄等九员。升叙加衔有差。现月　　

○以训迪有方。赏前云南广西州训导甘雨等六员。内阁中书衔。　　

○辛卯。谕内阁、吴大澂奏、总兵吁恳祝嘏。据情代奏一摺。湖南绥靖镇总兵陈海鹏、著毋庸来京。各省来京祝嘏人员。正月闲钦奉懿旨派出。业经降旨宣示。吴大澂既已奉到。不应再为代奏。兹特申谕各省将军督抚提镇等、恪遵前旨。凡未经派出各员。均不得再行吁请。现月　　

○壬辰。谕内阁、向来各直省将军督抚等、所奉朱批摺件。均应按年恭缴。乃近年以来。各省多有遗漏未缴之件。其缴进省分。有自行奏缴者。有咨由军机处或奏事处呈缴者。办法亦参差不一。著通谕各该将军督抚提镇等、嗣后所奉原笔等件。统行咨交军机处。于年终汇缴。以归画一。其从前遗漏未缴之件。均著一律补缴。现月　　

○又谕、福润奏特参疏防抢案之文武员弁一摺。据称二月初九二十一等日。差弁潘复曾等、及举人李为兰等、先后在山东平原县境腰站街迤北。暨大魏庄迤西地方。均被骑马贼匪八九人。抢去银钱衣物。请将该县知县汛弁等、摘顶勒缉等语。平原县地方。于半月之闲。连有抢案。该文武员弁。既未能先事务防。又未将该匪等即时弋获。捕务实属废弛。代理平原县知县王之干、平原汛把总周余德、腰站汛外委王清林、均著摘去顶戴。勒限两月。严拏赃盗。务获究办。傥限满无获。即行严参。近来该省盗风不靖。劫案叠出。大为行旅之害。亟应认真整顿。著福润严饬各州县。随时严密巡缉。不得稍有疏懈。以靖地方。现月　　

○谕军机大臣等、杨昌浚覆奏、甘肃自设学政后。于光绪四年为始。由藩臬两司年终循例详请陈奏咨部查照。并未另行加考。以后均循旧章办理等语。各省学政考试有无劣迹。均于年终由督抚密陈。甘肃自应一律办理。嗣后该省学政考试情形若何。著该督自行访察。密摺陈奏。毋庸由藩臬两司具详。亦毋庸咨部。以昭慎重。将此谕令知之。现月　　

○又谕、吴大澂奏、泸溪县民闹粮滋事。查办情形一摺。据称湖南泸溪县钱粮。向归差徵书解。该县知县田继昌、改归官徵。上年十月。该县附生唐金锡。句串贡生陈大秀、在乡私设完粮公柜。经该县将唐金锡等责押。唐陈二姓子侄。竟纠众至署。将唐金锡等夺去。并拒伤勇丁。杀毙幕友一人。现经委员查办。并将该县知县撤省察看等语。泸溪唐陈二姓。聚众闹粮。夺犯伤人。情节较重。自应严行惩办。以警刁风。惟此案因改章启衅。并将幕友杀毙。其中有无别情。著吴大澂详细查明。据实覆奏。不得稍涉徇隐。摺内田继昌书作田令。不合奏疏体裁。著饬行。将此谕令知之。现月　　

○湖南巡抚吴大澂奏、衡阳清泉二县。士风日盛。请加广廪增生额十名。并各予二年一贡。下部议行。摺

包

　　

