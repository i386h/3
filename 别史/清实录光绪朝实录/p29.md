<!-- { "loadSidebar": true } -->
○己丑。谕内阁。兵部奏、钦奉恩旨。并案查办军台废员。开单请旨一摺。上年十一月。十五日。钦奉穆宗毅皇帝恩旨。及本年正月二十日特颁恩旨。将军台效力各员。照例核办。兹据兵部查明请旨。自应酌量办理。除未经查明下落之苏锦堂。呈请收赎未缴台费仍应起解之和盛阿。暨未经咨报起解之宣维礼、许如龙、艾宪银、黄应诰、赖镇澜、并在途在营在籍在配脱逃未获之汪殿元、周策勋、索成、曾昭仕、解魁元、李正钧、富庆、许怀清、德馨、许志耀、奎英、边得胜、贺永铭、王勋、春庆、王得胜、富昌、李明皙、张九围、里善、黎定攀、邱瑞祥、李振海、张同方等。均毋庸查办外。其李廷诰、庆澍。均著加恩释回。岐山、沈仕元、吴兰生。均著加恩减免一年。兴福、著加恩减免二年。谭飞麟、张国安、张介福。均著加恩减免四年。届期即行释回。以示朕法外施恩至意。现月　　

○谕军机大臣等。步军统领衙门奏、直隶天津县民人邢启文。以奉天吉林赌匪马贼滋扰。缮就词说。赴该衙门呈递。据情代奏等语。所称奉天吉林被害情形。是否属实。著崇实、岐元、确切查明。认真究办。原呈著钞给阅看。将此各谕令知之。现月　　

○兵部奏、议覆候补同知直隶州知州薛福成条陈。所请减存直省绿营兵额。各省情形不同。请饬各督抚通盘筹画。悉心妥议。吉林黑龙江挑练马队。请饬盛京吉林黑龙江各将军归入侍读杨绍和条奏东三省官兵一并妥议。具奏。各大吏荐举轮船将才。应请饬下沿海各督抚。于水师人员内。拣选熟悉水性。能胜轮船将才。开单列保。以备擢用。从之。摺包　　

○西甯办事大臣豫师奏请照案由山西筹拨欠发蒙古王公。自同治七年起。至十一年止。俸银四万五千五百两。以顺藩情。下部议。摺包　　

○以疏浚文安霸州保定河道。予直隶知府史克宽俟得缺后以道员用。余升叙加衔有差。摺包　　

○庚寅。谕内阁。载迁等奏、应行急修工程。请派大臣查勘一摺。孝陵龙门石柱等工。均有损折坍塌情形。著派宜振前往。将应修各工。敬谨查勘具奏。现月　　

○谕军机大臣等。沈葆桢奏、请派郭嵩焘督理船政一摺。前已有旨。将福建按察使郭嵩焘开缺以侍郎候补。与直隶候补道许钤身。均充出使英国钦差大臣。并令郭嵩焘即行交卸起程北上。沈葆桢此次奏报。自系尚未接奉前旨。所有督理船政事宜。著沈葆桢悉心会商。另行遴选妥员奏请＜闲＞派。将此由五百里各谕令知之。现月　　

○以解清滇省铜本。免湖南布政使涂宗瀛察议议处两案处分。摺包　　

○辛卯。谕军机大臣等。昨据沈葆桢奏。请派郭嵩焘督理船政。当以郭嵩焘前已派充出使英国钦差大臣。谕令沈葆桢等另选妥员。奏请＜闲＞派。本日复据沈葆桢奏。郭嵩焘出使英国。请另派重臣接办等语。所有闽厂船政。即著丁日昌认真督办。准其专摺奏事。该前抚即迅速起程。毋庸来京请训。到闽后将应办一切事宜。实心经理。用副委任。应拨饷项。著文煜等随时筹解。俾应急需。沈葆桢将船政交代完竣后。即行驰赴两江新任。毋稍耽延。将此由六百里各谕令知之。现月　　

○又谕。文麟等奏、请饬神机营拨发带刺洋枪二百杆洋帽十万个。洋药二千斤。工部火药局拨发加工火药一万斤。铜轮火药二万斤。火绳四千盘。并由神机营拨发七响后膛洋炮二百尊。随带炮子十万出。并请调员差委各等语。哈密防务紧要。所需军火。著神机营工部照数拨给。解交察哈尔都统衙门存储。副护军参领常恩。吏部笔帖式文秀。著吏部正红旗护军营分饬该员等前往哈密。交文麟等差遣。并令迅速起程。道出察哈尔。即由都统衙门。将此次拨发军火解赴哈城。毋稍迟延。现月　　

○哈密办事大臣文麟等奏、伯锡尔福晋。前被安集延族安置布古尔地方。兹据派去那满海仔由吐鲁番折回。携有该处转致回王信函。据称因福晋所带缠头过多。口粮裹带诸多累赘。以致未能即时启行。夷人犬羊成性反覆无常。该帕夏米未必不阳托恭顺。阴图掩袭。除选派队伍。于瞭望五堡等处严密设防外。仍令不时侦探。如果该处将福晋护送回哈。尚当时念受降如受敌之义。加意防范。报闻。摺包　　

○以操守平常。革湖南临武县知县周松栋职。现月　　

○壬辰。朕钦奉慈安端裕康庆皇太后慈禧端佑康颐皇太后懿旨。丁宝桢奏、沥忱吁恳。请暂停躬送梓宫一摺。前据礼亲王世铎等合词恳请。未经允行。现在启銮在即。悲感时深。且奉移大典。皇帝亦应恭送。以伸哀恋之忱。况谒陵典礼。数年内暂不举行。若此次穆宗毅皇帝孝哲毅皇后梓宫奉移山陵。亦不克亲行躬送。其何以稍释悲怀。所请著毋庸议。现月　　

○内务府奏、恭拟敦宜皇贵妃恭送梓宫礼节。奉懿旨。内廷宫眷等沿途奠酒礼节著随时听候由内传旨。现月　　

○崇纶乞假。以都察院左都御史魁龄署工部尚书　　

○赏普济堂功德林两处粥厂小米三百石。并加赏五百石。现月　　

○癸巳。谕军机大臣等、总理各国事务衙门。奏、请宣示谕旨。体制。及酌定各部院大臣与各国驻京大臣往来一摺。所奏办明谕旨体制甚是。至与各部院大臣往来之处。著照所拟办理。现月　　

○又谕、李瀚章奏、马嘉理被戕之案。遵旨筹办情形一摺。本日又据总理各国事务衙门奏、续接英国使臣照会。请饬催迅速确查等语。此案查办已逾半年。耽延愈久。枝节愈多。现在英国使臣照会。即以杨玉科等所查各节。系属虚诬。并谓马嘉理遇害。及调兵拦击伯郎等情。皆由中国官员所致。而于李珍国之外复大牵连杨姓虽系一面之词。惟必须确切查明。罪当情真。始可折服其心而杜其口。李瀚章现已派令总兵李胜。潜赴腾越蛮允一带。逐细访查。即著密饬该总兵严密探明。是否实有杨姓调兵截杀情事。李珍国之侄。是否在场。马嘉理究系何人所害。滇省前次拏获凶犯九名。是否实系正凶。一一查明根柢。不可稍涉含糊。并著该督迅速趱行。一抵滇省。即将此案人证。详讯明确。速行办结。务使众供确凿。不令彼族有所藉口。方为妥善。将此由六百里密谕知之。现月　　

纂修官袁励准恭纂　　

总纂官伍铨萃恭辑　　

监修总裁世恭阅二签九月二十三日　　

正总裁那恭阅十月初一日　　

专司藳本陆恭阅闰六月十四日　　

徐恭阅三签十月三十日

　　

荣恭阅五签十一月三十日

　　

副总裁唐恭阅三签十二月二十七日　　

宗室寿恭阅三签二月二十四日　　

郭恭阅三签三月二十七日　　

熙恭阅四月十九日　　

王恭阅五月十一日初校修改八十八签李钟瓒恭校宗室麒恭阅一签五月二十七日覆校修改八签恽宝惠详校蒙古总裁恩恭阅六月十四日



大清德宗同天崇运大中至正经文纬武仁孝睿智端俭宽勤景皇帝实录卷之十七　　

光绪元年。乙亥。九月。甲午朔。上诣钟粹宫。问慈安端裕康庆皇太后安。长春宫。问慈禧端佑康颐皇太后安。至庚戌皆如之。内起居注　　

○谕内阁。现在穆宗毅皇帝孝哲毅皇后梓宫。奉移山陵。所过桥梁道路。皆历年辇辂经行万姓瞻依之地。宜加渥泽。用广恩施。著将沿途经过之大兴、通州、三河、蓟州、四州县地方。本年地丁钱粮、蠲免十分之五。遵化州蠲免十分之七。该部遵谕速行。现月　　

○又谕、穆宗毅皇帝孝哲毅皇后梓宫。奉移山陵。沿途州县。秋稼初登。正播种麦苗之际。所有由京至遵化州一带经过地方。除隙地不计外。凡有平毁麦田者。著再加恩。每亩赏给银一钱。俾农民购买籽种。藉资补助。即于直隶藩库节年耗羡款内。动支给领。核实报销。现月　　

○谕军机大臣等。管理户部三库事务英桂等奏、请饬江苏迅解飞金一摺。江苏应解飞金。久未起运。现在穆宗毅皇帝、孝哲毅皇后、神牌升祔奉先殿。应制神龛宝座宝椅等项。需用飞金。不能稍缓。著吴元炳即将欠解红黄飞金。先行办解一二批。派委妥员。赶紧运京。其余欠解金块。亦即陆续分批起解。以供要需。毋任委员等任意迟误。致干咎戾。将此谕令知之。现月　　

○乙未、谕内阁、本月十八日。穆宗毅皇帝孝哲毅皇后梓宫。奉移山陵。所有经行道路。理宜倍加整肃。著管道大臣。督率官兵。各在该管段落驻守。敬谨稽查。并著步军统领衙门。直隶总督。饬令该管各员弁。一体严加管束。概不准随扈执事员役人等。车马践踏。及于路旁拥挤。傥敢不遵。无论大小官员。即行据实纠参。兵丁太监校尉人等。即著从严惩办。如有疏纵。一经查出。定惟管道大臣等是问。现月　　

○谕军机大臣等。丁日昌奏、遵旨迅速起程一摺。闽厂船政。关系紧要。丁日昌现拟力疾起程。即著懔遵前旨。迅速到闽。毋庸绕赴广东。致稽时日。所有船政事宜。沈葆桢即交李鹤年等暂行兼顾。督率道员吴仲翔一手经理。俟丁日昌到闽后。再行交代。并著沈葆桢即行起程。前赴两江新任。以重职守。将此由五百里各谕令知之。现月　　

○又谕。给事中陈彝奏、闽省陆路安设电线。恳请停止各摺片。著该衙门议奏。现月　　

○丙申。上诣观德殿。穆宗毅皇帝几筵前供奠。内起居注　　

○谕军机大臣等。穆图善等奏、官兵剿办贼匪获胜一摺。阿勒楚喀窜匪。由三清宫地方。窜赴八家子集镇焚掠。旋即东窜。经营总金福等。带队追剿。获胜。生擒并歼毙贼匪多名。剿办尚为出力。惟败残余匪。亟应迅速殄除。免致句结为患。著穆图善即饬该营总等。带兵分投摉缉。毋任纷窜蔓延。黑龙江已派官兵由呼兰越界防守。著丰绅等。饬令协同剿捕。并著崇实等。督饬官兵。严守边界。并出境一律协剿。以收夹击之效。将此由五百里各谕令知之。现月　　

○科布多参赞大臣托伦布奏、设法整顿台站。请添驼马。以利邮传。得旨。仍著该参赞大臣自行筹画。妥为办理。务当认真整顿。不得有名无实。摺包　　

○又奏。科城需饷孔亟。迫难久待。请月拨饷银一万两。下户部议。摺包　　

○安徽巡抚裕禄奏、广德州垦荒客民。寄籍有年。援案吁请与考。下该部议。　　

○以因奸酿命。革安徽参将杜振元职。并讯办。摺包　　

○准已故河东河道总督乔松年于安徽临淮乡寿州地方。捐建专祠。从安徽巡抚裕禄请也。　　

