<!-- { "loadSidebar": true } -->
○戊辰。予浙江补用副将杜德胜、游击王萃、张培基照军营立功后积劳病故例优恤。　　

○上以次辛祈谷于上帝。自是日始、斋戒三日。摺包　　

○己巳。谕内阁、杨昌浚奏、甄别庸劣不职各员一摺。甘肃阶州直隶州知州区望濂、才短性执。民事废弛。著开缺以＜闲＞缺知县降补。前署静甯州平番县知县米协麟、听断糊涂。难膺民社。惟文理尚优。著开缺以教职归部选用。抚彝通判方希祖、才具平庸。舆论不洽。著开缺以县丞降补。前代理中卫县候补知县杨得炳、年力就衰。难供任使。著勒令休致。平番县西大通县丞李成林、举止任性。操守平常。白马关州判屈逢壬、识浅才庸。声名亦劣。岷州学正罗炳堃、行止有亏。不堪司铎。均著一并革职。以肃吏治。现月　　

○浙江巡抚崧骏等奏、拏获温台巨匪毛炳一。讯明惩办。并查明积年获匪出力员弁。汇案保奖。得旨、准其酌保数员。毋许冒滥。摺包　　

○以记名总兵汤彦和为陕西河州镇总兵官。现月　　

○庚午。太庙。上亲诣行礼。早事　　

○遣官祭太岁之神。　　

○诣皇穹宇拈香。南郊斋宫斋宿。　　

○辛未。祈谷于上帝。上亲诣行礼。　　

○诣正阳门关帝庙菩萨殿拈香。　　

○孝全成皇后忌辰。遣官祭慕陵。　　

○上诣仪鸾殿问慈禧端佑康颐昭豫庄诚寿恭钦献皇太后安。至甲戌皆如之。　　

○武备院奏、甲库直房不戒于火。报闻。早事　　

○壬申。贵州巡抚崧蕃奏、整顿吏治。分别举劾。候补道储裕立、知州杨兆麒、胡璧、同知张济、知县刘奋熙、请擢用。知县金馪远、通判李焕章、请革职。得旨、储裕立等均著交军机处存记。余著照所请。摺包　　

○河南巡抚裕宽奏、修竣孟县小金堤。请将出力各员彰卫怀道明保等奖叙。得旨、明保著交部从优议叙。余著该部议奏。　　

○又奏、修堵阌乡县黄河坝工。请将出力人员择尤保奖。得旨、准其酌保数员。毋许冒滥。摺包　　

○护理甘肃新疆巡抚魏光焘奏、喀什噶尔城设立通商局。及沿边安设卡伦。所需经费。极力核减。请饬立案。允之。摺包乌里鸦苏台将军永德等奏、经费不敷。请设法变通办理。以顾边局。下所司议。摺包　　

○以藉案需索。互相狡赖。革贵州候补通判安秉治、四川候补未入流蔡继穆职。并讯办。摺包　　

○癸酉。上御乾清宫。赐近支宗藩等燕。外注　　

○杭州将军吉和等奏、以牧租发典生息。作为满营梅青书院膏火。下所司知之。摺包　　

○浙江巡抚崧骏奏、将顺直赈捐余款改解山东赈济。下户部知之。　　

○又奏、勘明东防境内石塘工程。请择要估修。下工部知之。摺包　　

○以亏短银两。革已故浙江台州卫守备李清标职提属勒追。摺

包

　　

○甲戌。宣宗成皇帝忌辰。上诣奉先殿寿皇殿行礼。遣官祭慕陵。　　

○四川总督刘秉璋奏、四川大足县教案。现已议结。办匪四名。恤银五万。下所司知之。　　

○以廉干有为。予四川道员徐春荣军机处存记。　　

○以剿办四川茂州等处土匪何三木匠等出力。予补用提督周胜得等。奖叙有差。摺包以欠解银米。革前署广东从化县知县褚瑛职。并勒追。　　

○乙亥。上诣大高殿拈香。寿皇殿行礼。　　

○御保和殿赐蒙古王贝勒贝子公额驸台吉暨王公以下文武大臣等燕。　　

○驻跸西苑。诣仪鸾殿问慈禧端佑康颐昭豫庄诚寿恭钦献皇太后安。至己丑皆如之。　　

○两江总督刘坤一奏、修补江甯城垣。及挑浚徐州荆山河要工。拟拨苏浙赈捐余款备用。报可。　　

○又奏、留提督侯德明、蒋良眷、李荣发、副将邓启发、游击周义胜、守备李永钦、张延寿等、归两江补用。允之。　　

○又奏、安徽各属上年歉收。酌拨谷石抚恤。下户部知之。摺

包

　　

○安徽巡抚沈秉成奏、遵派大员暂办芜湖大通地方保甲。并饬各属广设育婴堂以弭教案。报闻。摺包　　

○以主讲书院诱掖有方。赏安徽在藉翰林院庶吉士崔澄五品卿衔。摺包丙子。上御乾清宫。赐廷臣大学士等燕。　　

○驻藏办事大臣升泰奏、查明西藏达赖喇嘛近支停袭公爵彭错仑珠并无内乱伤伦情事。参处失实。请开复公爵翎顶。又奏、讯明已革瞻对番官青饶策批参案苛虐情状。皆其头人四朗汪堆句同伊子坚参札巴所为。请免治罪。并允之。摺包　　

○丁丑。谕内阁、前据卞宝第奏、福建诏安县大布寨胡姓虏杀徐姓一案。首犯胡印龙父子。逃匿广东饶平县王姓家中。该县王崧有庇匪玩法情事。当谕令希元提案审办。嗣据李瀚章奏、两省知县各执一词。与卞宝第前奏情形不同。复谕令希元秉公研讯。兹据希元审明定拟覆奏。此案已革广东饶平县知县王崧。虽无庇匪玩法重情。惟未将差役带赴质审。又未讯出作线匿犯确供。以致案久未结。枝节丛生。咎有应得。业经革职。著毋庸议。撤任福建诏安县知县吴庚扬。拏犯迟延。又不将应讯之犯王粗皮等即时收审。兴泉永道吴世荣。会审此案。未讯供词。先定禀稿。并为王粗皮豫写甘结。均难辞咎。吴庚扬、吴世荣、均著交部议处。　　

○闽浙总督卞宝第奏、福建德化县匪首陈拱滋事。提督孙开华缉匪无功。请议处。得旨、孙开华著交部议处。摺包　　

○戊寅。吏部左侍郎松溎等奏、醇贤亲王园寝添建抱厦燎炉等工。应否仍用绿色琉璃瓦。得旨、朕钦奉慈禧端佑康颐昭豫庄诚寿恭钦献皇太后懿旨。著用绿色琉璃瓦。　　

○湖广总督张之洞等奏。　　

○遵旨添募铁字三营。审度时势。水陆兼操。参酌鄂省营制饷章。变通办理。从之。摺包　　

○以开复提督李考祥剿匪有功。赏还黄马褂。摺包　　

○以亏短银两。革已故福建莆田县知县祁徵祥职。并勒追。摺

包

　　

○己卯。上御紫光阁。赐蒙古王贝勒贝子公额驸台吉等茶

果。外记注　　

○谕内阁、德馨奏、甄别属员等语。江西南昌府吴城镇水利同知王维新、办事尚称明练。惟两耳重听。难膺繁剧。新建县典史方瑞麟、清江县典史耿守漳、年力均强。尚知奋勉。惟人地不甚相宜。均著开缺另补。都昌县教谕彭春生、两目失视。年力就衰。著以原品休致。南康县典史淩兆骏、办事疏忽。有辜职守。德化县典史董薇徵、滥差酿命。心地糊涂。都昌县周溪司巡检李兆馨、迹近招摇。舆论平常。均著即行革职。以肃官方。现月　　

○库伦办事大臣安德等奏、朝阳马贼滋事。拟调员管带蒙兵。分防要隘。得旨、现在朝阳军务已竣。所请著毋庸议。摺包　　

○三姓副都统魁福等奏、会办哈巴河界务。及安插蒙哈筹设台站各事宜。报闻。摺包湖广总督张之洞等奏、湖北人员拥挤。捐纳保举道府等官。请停分发一年。下吏部议。　　

○又奏、提督宋德鸿在湖北汉阳府捐建嵩武军昭忠祠落成。置祭田。设义塾。请予立案。下所司知之。摺包　　

○户部左侍郎续昌因病赏假以吏部左侍郎松溎兼署户部侍郎。兼管三库事务。　　

○以正红旗蒙古副都统佛佑署正白旗满洲副都统。明发　　

○以剿办苗匪出力。予署贵州贵东道袁开第等优叙。早事　　

○以剿平云南猓黑叛匪。新辟夷疆。肃清边境。予出力员弁参将邹位虔、屈洪德、杨宗墀、李春阳、游击杨盛新等升阶勇号。道员刘春霖勇号花翎。余升叙加衔开复恤赠有差。现月以疏防匪徒放火劫狱限满不获。革湖南溆浦县知县文光宸等职。早事　　

○庚辰。江西巡抚德馨奏、重修鹅湖书院。请捐拨经费。筹给膏火。并请颁赐扁额。允之。寻颁扁额曰道学之宗。　　

○赏珠尔杭阿委散秩大臣。明发　　

○以贝勒奕絪包衣佐领下人贵恒现授刑部尚书。恩准将其一支擡入镶白旗满洲。明发　　

○辛巳。孝穆成皇后忌辰。遣官祭慕陵。　　

○以拏获江西九江会匪出力。予总兵周有才等奖叙。摺包　　

○壬午。谕军机大臣等、御史徐树钧奏、条陈热河善后事宜一摺。前因热河朝阳等处剿匪事竣。特谕李鸿章等将地方善后事宜。认真经理。兹据该御史陈奏。吏治武备。宜分途专任。府县分任而治。并量减税务。整顿州县。慎选牧令。联络蒙民。训练旗营各条。所奏有无可采。著李鸿章体察情形。妥议具奏。原摺著钞给阅看。将此谕令知之。寻奏、第一第二两条、轻改旧章。窒碍难行。应毋庸议。以下五条。颇有可采。谨博访参稽。复与奎斌往返商搉。拟定办法六条。一、增定都统公费。一、道府改为边要调缺。一、州县补缺俸满章程。量为变通。一、税课改归州县徵收。并将税额量为酌定。一、蒙古客民结怨已深。设法解释。一要隘酌驻防营。所拟各条。皆目前要务。应请饬各该衙门。迅速议覆。俾得及早见诸设施。下所司议。早事　　

○福建台湾巡抚邵友濂奏、台湾用人拨款。及劳绩保奖。均请变通办理。允之。　　

○派礼部左侍郎启秀、光禄寺卿李端遇知贡举。早事　　

○癸未。孝圣宪皇后忌辰。遣官祭泰东陵。　　

○东三省练兵大臣定安奏、热河军务完竣。拟将协防伯都讷之黑龙江马队一营。遣撤归伍。下所司知之。摺包　　

○直隶总督李鸿章奏、审明口外滋事逆首杨悦春等。按律惩办。下刑部知之。摺包　　

○镇国公溥芸因病解职。加恩赏食半俸现月　　

○直隶大名镇总兵徐道奎因病出缺。以署天津镇总兵吴殿元为大名镇总兵官。　　

○科尔沁亲王济克登旺库尔等病故。命施恩荣、延秀、容斌、色清额、隆恩、分往赐祭。早事　　

○甲申。予故前任西安将军尚宗瑞恤典如例。赏银五百两治丧。子昌荫及岁引见。现月　　

○乙酉。谕内阁、巡视北城御史讷清阿等奏、拏获纠众行强匪犯。请饬交部审办一摺。所有拏获之宗室铭榘即铭举、并夥犯武二、王桂祥、盛三、傅元有、张秀珠、文山、李生等八名。即著交刑部会同宗人府严行审讯。按律惩办。未获之柳三麻王彭七郝二黄二。并宗室溥镕小载等。著步军统领衙门、顺天府、五城御史、一体严拏。务获究办。以靖地方。现月　　

○察哈尔都统德铭等奏、热河肃清。拟撤协防多伦等处马队。其饷需并请由茶马厘捐项下作正开销。允之。摺包　　

○丙戌。以随使出洋期满。予知县左棠、通判林怡游、内阁侍读恩光。升叙有差。　　

○予在营瘴故。广西教谕孙明训。守备吴堂议恤。　　

○予出洋病故。湖北通判沉云驎等优恤。摺包　　

