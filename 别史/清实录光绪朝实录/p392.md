<!-- { "loadSidebar": true } -->
○刑部左侍郎贵恒、因病解职。调礼部左侍郎桂全为刑部左侍郎。转工部右侍郎景善为左侍郎。以内阁学士庆麟为礼部左侍郎。内阁学士乌拉布为工部右侍郎。兼管钱法堂事务。现月　　

○调镶黄旗蒙古副都统松溎为正蓝旗满洲副都统。以礼部右侍郎熙敬为镶黄旗蒙古副都统。明发　　

○以御前侍卫谦光为镶白旗蒙古副都统。明发　　

○以奉宸苑卿巴克坦布为总管内务府大臣。现月　　

○命安徽徽甯池太广道张荫桓开缺。赏三品卿衔。在总理各国事务衙门学习行走。现月　　

○予积劳病故。出洋学生五品军功陈伯璋议恤。摺包　　

○纂修官李端棨恭纂　　

帮总纂官王荣商恭辑监修总裁世恭阅四月十七日正总裁那恭阅八月二十一日专司藳本陆恭覆阅癸丑二月初九日　　

徐恭阅五签十一月二十四日　　

荣月日副总裁唐月日　　

宗室宝恭阅一签七月初八日

　　

陈恭阅三签十一月十四日　　

熙月日　　

郭恭阅九月十一日　　

宗室麒月日蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之一百八十四　　

光绪十年甲申五月庚寅。福州将军穆图善等奏、遵旨覆陈闽省办理海防。及法国兵船经过厦门情形。得旨、即著穆图善等。就现有各营及兵轮蚊船。妥筹布置。认真操防。以期有备无患。摺包　　

○热河都统继格奏、河神灵应。请建专祠。列入祀典。并钦颁扁额。下部议。　　

○以户部右侍郎嵩申、兼署工部右侍郎、兼管钱法堂事务。现月　　

○辛卯。谕内阁、为政以得人为先。叠经中外臣工。遵旨保荐人才。均已陆续存记。其中不乏可用之人。而滥竽充数。亦所不免。选择而使。其难其慎。因思一时之才。自足供一时之用。仍恐摉罗不广。鉴识不精。致使真才伏处山林。或屈抑下僚。不能以时上达。著大学士、六部、九卿、各直省将军督抚、再行奏保。如有忠信闳通。体用赅备者。亟宜登之荐剡。其操守廉洁。而才有专长。或吏治勤明。兵事谙习。或熟悉中外交涉事宜。善制船械。精通算术。并著分别出考。以资节取。至经武以谋勇俱优为贵。如果忠勇奋发。熟娴韬钤。自当列为上选。若饶有机智。或骁勇善战。或谙练水师事宜。及沿海情形。并著分别保荐。文武两途。均不必拘其官阶及已仕未仕。期无遗佚。朝廷辟门吁俊。以耳目寄之各该大臣。该大臣当念以人事君之义。务各澄心虚己。一秉大公。广为访求。核以实事。详加鉴别。出具确切考语。并胪列其人之实迹成效。详悉陈奏。不得虚托空言。傥或瞻徇情面。致有夤缘干进。滥保非人。吏议綦严。不能稍为宽假。若以言举人。徒采虚誉。甚至偏执己见。妄荐庸才。亦不能逃洞鉴也。懔之慎之。现月　　

○又谕、步军统领衙门奏、拏获结夥持械抢劫邻境盗犯。请交部审办一摺。所有此次拏获之杨大即杨九。王三即王二壮。李四即司四。崔二。赵二即二黄帽。杨小七儿。秦八即秦傻子。李三即三洛帽儿。范五即范拉他。牛大即牛兴汶。王石氏。均著交刑部严行审讯。按律惩治。其未获之杨帽增潘三刘二等犯。仍著严缉务获。归案究办。至获盗出力之员弁。著俟刑部定案时。声明请旨。现月　　

○谕军机大臣等、左中允崔国因奏、建设铁路。则调兵转饷运漕。均可迅速。且通商惠工。可夺外洋之利等语。铁路一事。前经谕令李鸿章等会议。以需费至钜。未即兴办。惟此等创举之事。或可因地制宜。酌量试办。现在云南广开矿务。山西采运铁斤。转运艰难。旷时糜费。如可各就开采之地。量为创造。以省运费而裕利源。亦属自强之一策。是否可行。著总理各国事务衙门、会商李鸿章详加酌核。妥筹具奏。原摺均著摘钞给与阅看。将此谕知总理各国事务衙门。并谕令李鸿章知之。洋务　　

○又谕、岑毓英奏、军火枪炮不敷应用等语。现在滇省边防紧要。所存枪炮等件无多。自应速筹接济。著李鸿章、曾国荃各拨给后膛枪一千五百杆。洋炮四尊。迅解云南。交岑毓英应用。毋稍迟缓。将此由五百里各谕令知之。洋务　　

○户部奏、甯夏满营兵饷。应照旧解部。仍由藩库支领。以符定制。从之。早事　　

○江西巡抚潘霨奏、调练兵勇。驻守要隘。以固江防报闻。摺包　　

○癸巳。谕内阁、奎斌奏、遵旨察看道员据实覆奏一摺。山西冀甯道左隽。沾染嗜好。处事优柔。未能振作有为。著即行革职。现月　　

○谕军机大臣等、卫荣光奏、应解织办活计银两。请从缓筹拨等语。此项传办活计。业经减之又减。系必须应用之物。所有未解江甯织造银十二万两。苏州织造银十五万两。著该督抚无论如何为难。迅即如数解交该织造。赶紧织办。毋得迟延。致误要需。将此由四百里各谕令知之。现月　　

○江苏巡抚卫荣光奏、遵旨严防备战择要布置情形。得旨、仍著督饬各军。妥筹备御。严密布置。毋得稍涉疏懈。摺包　　

○予积劳病故。记名提督李怀兴、陕西游击苟得胜等议恤。摺包　　

○予缉枭殒命。浙江外委王朝贵等议恤。摺包　　

○追予弹压兵变。被伤殒命。云南盐大使张晟议恤。摺包　　

○追予浙江殉难官绅钟裕春等一百七名议恤。　　

○旌表节妇山西临晋县知县杜怀庚母刘氏。孝女河东运库大使张茂善女二姑等。摺包　　

○甲午。谕内阁、本年十月初十日。恭遇慈禧端佑康颐昭豫庄诚皇太后五旬万寿庆辰。所有在京八旗官员及男妇太监等。年六十以上者。均著加以恩赏。该部即遵谕行。现月　　

○又谕、今年秋审朝审。照例办理。其情实人犯。著停止勾决。　　

○署湖南巡抚庞际云奏、设局清厘积案。以肃吏治。得旨、据奏设局清厘积案。立法尚属周密。著即督饬所属。认真办理。毋得徒托空言。摺包　　

○又奏。已革益阳县训导罗光＜典＞。改名光显。潜赴甘肃军营。冒两当县籍中式。复归原籍。讹诈滋事。请斥革审究。下礼部知之。摺包　　

○命降调浙江按察使陈宝箴发往湖南交署湖南巡抚庞际云差遣委用。　　

○减浙江甯波卫安勇百五十名。从巡抚刘秉璋请也。　　

○命普济堂功德林两处粥厂。再展限一月。摺包　　

○乙未。谕内阁、刘秉璋奏□□□尔□庸劣不职各员等语。浙江试用同知前署绍兴府同知吴楙林、贪暴妄为。著革职永不叙用。候补知县晏锡琦、行为鄙琐。陈则勋、操守平常。至善、行同无赖。均著即行革职。以肃官常。现月　　

○谕军机大臣等、太常寺卿徐树铭奏、请饬营勇挑穵永定河中洪一摺。据称永定河南五工以下。逐渐高仰。上年南五工决口合龙时。挑浚中洪无多。下游高仰。未能一律挑穵。瞬届伏汛。岌岌可虞。直隶各军。近年挑河。著有成效。请饬接续前工。赶紧挑穵。其上游应挑中洪。仍令该河道迅速办理等语。永定河一带。叠遭水患。如果中洪疏通。则两岸无虞溃决。实于民生有益。著李鸿章查明应行挑浚之处。酌派营勇。并督率该管河道。严饬河兵。合力疏浚。务期上下游一律深通。以重河务而疏民困。原摺著钞给阅看。将此谕令知之。寻奏、海防吃紧。派勇挑河。应从缓议。现已严督河兵。酌雇民夫。择要疏浚。报闻。摺包　　

○又谕、有人奏、奉天旗兵日就懈弛。习气尤重。赌博之风日甚一日。各属案件。任意积压。竟有经年累月。讳匿不报等语。奉天营务吏治。自光绪元二年整顿以后。渐有起色。何以近来复有种种弊端。盛京旗兵。向称劲旅。果能埽除积习。认真整饬。必可改观。著庆裕督率各旗营加意操练。务使一兵得一兵之用。毋任有名无实。日久懈生。赌博为盗贼渊薮。流弊滋多。一切案件。稍有延阁。民隐何由得伸。著庆裕、裕长、严饬各属。力禁赌风。如有劣员蠹吏。包庇纵容。立即严拏从重惩办。地方词讼。办理均有限期。即著通饬所属。持平审断。迅速结报。并将积案一律清理。不得稍涉玩延。庆裕等身膺重任。务当实心实力共挽颓风。傥仍因循玩愒。致有贻误。定惟该将军等是问。将此各谕令知之。寻奏、赌博各犯。现已严拏惩办。略知敛迹。承审命盗各案。均照新章按月册报。尚无延误。报闻。摺包　　

○以吏部尚书徐桐兼署兵部尚书。现月　　

○以亏短银两。革前任浙江海盐县知县司开先、署新昌县知县黎宗淦、前任遂安县知县降补县丞韩闻南、前任缙云县知县已改教职常吉兆、已故知县徐葆清等职。并已革安吉县知县邓化龙、分别逮问。勒追籍产有差。　　

○丁酉。孝恭仁皇后忌辰。遣官祭景陵。　　

○谕内阁、我朝列圣相承。莫不以克勤克俭为天下先。训诫臣工。至为深切前谟具在。永宜懔遵。矧现在时事多艰。元气未复闾阎困苦。灾祲频仍。庶务殷繁。诸虞丛脞。我君臣即励精图治。惟日孜孜。犹恐不足以臻上理。顾可稍自暇逸。废事旷官耶。嗣后总当上下交儆。率作兴事。崇实黜华。勤求治理尔中外大臣等。实事求是。殚心筹办者。尚不乏人。其闲因循委靡。不能振作。甚至养尊处优。任意骄奢。并不经心国事者。亦所时有。务各深自省察。有则改之。无则加勉。董率所属。将职分应办之事。尽心讲求。切实办理。勿耽逸乐。勿尚浮华。时时无忘忧患。事事必求实际。庶几措正施行。万民乂安。庶事咸理。傥有仍蹈旧习。视谕旨为具文。罔知悛改。惟有执法严惩。不稍宽贷。懔之慎之。现月　　

○又谕、前据内阁学士周德润奏□□□尔□倪文蔚在广西巡抚任内。滥保徇私。并收受季规各款。当经谕令张树声查明具奏。兹据奏称、广东试用知府邹觐皋。奉委赴广西查办案件。倪文蔚因其条陈边事。饬赴防营察看。适遇匪党出扰。该员随营邀击。歼获首要在事出力。并无欺罔搀保情事。梧州府拨解办公经费。资给亲兵食用等款。系循旧章办理。此外未有收受季规之事。至核办保举三案。所保各员。皆据军营及地方官摺开酌保。并未滥保多人。湖北试用州判倪文采。与倪文蔚服属疏远。投效浔州防营。在该抚未到广西之前。著有劳绩。是以列保等语。倪文蔚被□□□尔□各节。既据查明并无情弊。即著毋庸置议。现月　　

