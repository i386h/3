<!-- { "loadSidebar": true } -->
○丁未。谕军机大臣等、昨据御史陈璧奏、请派大员查明福建船政实在情形。本日据户部奏、船政事宜。可否仍循旧章。特派大臣总理各摺片。福建船政局。兴办已久。近年来制造日稀。虽拨款较少。总难免滥支滥用情弊。边宝泉到任后。业经饬令兼管。所有一切情形。有无弊窦。著边宝泉确切查明。据实具奏。应如何整顿办理。听候谕旨。户部片。陈璧摺。均著钞给阅看。将此谕令知之。洋务　　

○以詹事府詹事清锐为内阁学士。兼礼部侍郎衔。外记　　

○蠲免盛京户部官庄被淹地亩本年额粮有差。摺包　　

○戊申。上诣仪鸾殿问慈禧端佑康颐昭豫庄诚寿恭钦献崇熙皇太后安。　　

○派礼部左侍郎溥善为正使。礼部右侍郎堃岫为副使。持节赍册。晋封瑾嫔为瑾妃。　　

○派内阁学士寿耆为正使。内阁学士溥颋为副使。持节赍册晋封珍嫔为珍妃。　　

○河南巡抚刘树堂奏、请将内阁中书伍元芝留豫差委。允之。摺包　　

○截留漕折银八万两。备河南内黄等县工赈。摺包　　

○己酉。圣祖仁皇帝忌辰。上诣寿皇殿行礼。　　

○遣官祭景陵。　　

○谕内阁、刘树堂奏、甯陵县署被抢管解官项银两。请将地方文武员弁。先行议处等语。本年九月闲。盗匪直入甯陵县署。将委员管解官款劫去。虽当时格毙贼匪二名。夺获原银六百余两。而在逃赃贼。迄今一无弋获。实属罔知振作。甯陵县知县汪钧泽、甯陵把总史占元、均著先行交部议处。现月　　

○谕军机大臣等、电寄依克唐阿。奏悉。奉天地方紧要。该将军到任后。务将应办事宜。妥为经理。至所请赏给晋昌京衔之处。著不准行。电寄　　

○又谕、电寄王之春、前次奉使俄邦。办事得体。明年四月闲。俄君加冕。谊应致贺。著派王之春为专使。赍国书前往。该藩司奉到此旨。即交卸乘轮赴沪。候国书递到。迅速启行。所有致赠俄君宝星已饬许景澄在洋置备矣。电寄又谕、电寄谭继洵、王之春现派出使俄国大臣。湖北藩司。著谭继洵派员署理。电寄　　

○开缺湖南巡抚吴大澂奏、宝捷营勇。由湘续筹饷项。下部知之。摺包　　

○直隶总督王文韶奏、官绅叠次劝捐钜款。恳恩奖擢。得旨、张振棨等、均著交部带领引见。摺包　　

○以筹办晋边赈捐。暨查灾放赈出力。分省补用道黄遵宪。福建候补道何成浩。户部郎中李士铭。山东平度州知州潘民表。传旨嘉奖。余议叙有差。　　

○予故开缺兵部左侍郎师曾祭葬。如尚书例。晋赠太子太保衔。现月　　

○庚戌。谕内阁、上年奉天凤凰、九连、安东、宽甸、岫岩、金州、复州、海城、盖平、及熊岳、牛庄、营口、等处各厅州县。均遭兵燹。小民流离转徙。田地荒芜。困苦情形。深堪矜悯。现在辽南归复。亟宜特沛恩施。所有凤凰厅等处民田旗地积年欠项。及本年来年应徵粮赋等项。均著一律豁免。该将军等、即刊刻誊黄。遍行晓谕。此外附近各州县。如有应行抚恤之处。并著该将军等迅速查明具奏。候旨施恩。用副朝廷轸念穷黎至意。现月　　

○谕军机大臣等、前有人奏、山西河东监掣同知张贻琯、营私牟利。病民害商。当经谕令前任巡抚张煦确查具奏。未据查覆。兹又有人奏、河东盐务滞销。由于监掣同知张贻琯、私购畦地。私开盐店。纵令丁役勒索仓盐。禁墙失修。私贩偷盗。该同知莅任年久。植党营私。商民俱困。请饬查办等语。著胡聘之按照所参各节。并前交张煦查办之案。一并确切查明具奏。毋稍徇隐。原摺著钞给阅看。将此谕令知之。现月　　

○又谕、有人奏、甘肃营官王正坤、驻防河州积石关。私遁归省。被回匪截杀。勇丁伤亡殆尽。督臣杨昌浚、复令召勇驻防白塔川。八月闲。团目康达、张正源等、击毙回匪。将首级器械解省。王正坤半途截夺。攘为已功。并暗嗾回匪围攻康达。随即率军潜逃。督臣反为饰词请奖。请饬查明撤销保案等语。王正坤冒功各节。前有人参奏、业令董福祥查明具奏。兹又被人参劾。著董福祥归入前次所参各节。一并确切严查。如果属实。即行参奏。毋稍徇隐。原片著钞给阅看。将此谕令知之。现月　　

○西甯办事大臣奎顺奏、西甯道路梗塞。请将本年青海祀典。并蒙古王公等会盟。暂缓举行。从之。摺包　　

○开缺陕甘总督杨昌浚奏、请将北路援军。及循化、河州、狄道、三城战守员弁。分别奖叙。得旨、刘大贵等、均著交部从优议恤。其战守将士人等、著准其择尤保奖。毋许冒滥。摺包　　

○又奏、添募营旗。请加拨酌饷银八十万两。以备军需。又奏、请拨援军车价专款。均下部议。摺包　　

○又奏、添募兰防粮运营。下部知之。摺包　　

○吉林将军长顺等奏、查明敦化县地被灾情形。恳恩抚恤。得旨、该县被灾情形。即著确切查明。据实具奏。摺包　　

○又奏、吉省土税。今昔不同。请酌改徵交数目。每年以五千两为限。下部议。摺包早事　　

○又奏靖边新军遣费不敷。由枪价内余银提用。报闻。　　

○又奏、吉字军本营员弁兵丹。先行遣撤。下部知之。摺

包　　

○又奏、请将已革记名提督方春发、留营差遣。允之。摺包

　　

○辛亥。上诣仪鸾殿问慈禧端佑康颐昭豫庄诚寿恭钦献崇熙皇太后安。　　

○谕军机大臣等、有人奏、赌为盗媒。赌风之盛。以广东为最。近又推行至于上海、福建、亦复盛行。直隶河闲、冀州、等处。赌局无处不有。武弁劣绅兵役。私收陋规。小民倾家荡产。偷窃抄抢。复有散勇句结。以致明火截路伤人之案。层见叠出。请饬查办等语。著王文韶、张之洞、谭钟麟、边宝泉、赵舒翘、密派干员。认真查禁。将包赌庇盗之官绅兵役。分别惩办。毋稍宽纵。原片著钞给阅看。将此各谕令知之。现

月

　　

○又谕、有人奏、直隶盗贼横行。请饬严缉一摺。据称献县向为盗贼渊薮。民人谭秃子等为之窝主。贼首任五等率党持械。劫夺行旅。该县地面有通贼消息者。设立标局。科敛钱文。否则必遭劫夺。深州属孤城村。耿家庄。顺天府属马驹桥。清河镇。九十月闲。屡出明火伤人之案。此外居民被劫者。不知凡几等语。畿辅重地。盗贼如此横行。总由州县讳盗。捕役养贼。派出练军。又未能认真缉捕所致。著王文韶严饬各该州县。及防练各军。迅速严拏。傥该员弁如前玩泄。即著从严参办。以重捕务而卫闾阎。原摺著钞给阅看。将此谕令知之。现月　　

○又谕、廖寿丰奏、浙江省拏办匪徒情形。并会筹协缉浙江交界各匪一摺。浙江嘉兴湖州等属。盗贼横行。业经廖寿丰严饬营县。认真缉拏。盗风稍息。惟此等匪徒。往往闻风远扬。遁入邻境。非于浙江交界之区。合力巡缉。总难净绝根株。即著照所拟。会同张之洞、赵舒翘、督饬派出之浦口营都司陈光全、随时梭巡。认真缉捕。并通饬各该属地方文武。捕治首恶。清查窝顿。以靖盗源。傥该员弁等、意存畛域。缉捕不力。即著从严参办。将此各谕令知之。现月

　　

○协修官欧家廉恭纂　　

总纂官熊方燧恭辑监修总裁世恭阅六签三月十九日正总裁那月日专司藳本陆恭覆阅癸丑八月二十七日　　

徐月日　　

荣月日副总裁唐月日　　

宗室宝恭阅四签六月十三日

　　

陈恭阅五签七月初二日　　

熙月日　　

郭恭阅二签七月初十日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之三百八十　　

光绪二十一年。乙未。十一月。壬子。谕军机大臣等、有人奏、豫省盗风日炽。请饬查办一摺。据称河南盗贼横恣。延津鄢陵等县。均有衙署被劫之案。编修张星炳叔侄三家。同日被抢。真盗不获。臬司长禄、惟知婪索双节双寿陋规。命盗重案。从不经心。风示属僚。通行讳饰。请饬认真查办等语。州县讳盗。最为地方之害。著刘树堂通饬所属。认真缉捕。毋任不肖州县。仍前讳饰。臬司长禄、如有婪索陋规。纵盗殃民情事。即著据实参奏。毋稍徇隐。原摺著钞给阅看。将此谕令知之。寻奏、臬司长禄。查无婪纵情事。报闻。现月　　

○添派刑部左侍郎李端棻、恭修昭西陵工程。摺包　　

○以太常寺卿杨儒为宗人府府丞。外记　　

○癸丑。谕军机大臣等、有人奏、道员罗丰禄、总理海军营务。深为李鸿章所倚任。王文韶亦深信不疑。并胪陈该道揽权纳贿。罔上行奸各款。请严参治罪等语。著王文韶按照所参各节。确切查明。据实具奏。毋稍徇隐。原片著钞给阅看。将此谕令知之。洋务　　

○御史王鹏运奏、请讲求商务。下总理各国事务衙门议。寻奏、商务局应设立。然当由绅商主其事。招商局应整顿。然当由南北洋大臣总其成。至京师设商务公所。请毋庸议。从之。摺包　　

○以通政使司副使松安署太仆寺卿。外记　　

○广东南澳镇总兵刘永福、开缺回籍。以前福建台湾镇总兵万国本、为广东南澳镇总兵官。现月　　

○甲寅。谕内阁、前据巡视东城御史文博等奏、宗室魁茂、咆哮公堂。当经降旨将该宗室先行革去顶戴。交刑部会同宗人府严行讯办。兹据讯明覆奏。此案魁茂。于不干已之事。辄砌词赴东城衙门呈控。经该城发还原呈。该宗室必欲传讯。到案复不服审讯。肆意咆哮。实属逞刁藐法。魁茂著照所拟罪名。折责圈禁。该宗室所犯系在徒罪以上。所有宗室顶戴。著毋庸给还。现月　　

○又谕、怀塔布奏、祀牛欠解。不敷备选。请旨办理一摺。牺牲所牛只。叠经该尚书于三月闰五月闲两次奏催。当经降旨依议办理。兹复据奏称、前项牛只欠解。由于州县解牛有包揽交差之弊。请饬查办等语。祀牛关系紧要。岂容任意延缓。著顺天府勒限严催。分起迅解。并查明书差人等、如有前项情弊。即著从严惩办。现月　　

○谕军机大臣等、本日已有旨。令刘坤一回两江总督本任矣。两江地方紧要。所有张之洞办理铁路。整顿商务。＜闲＞练陆军诸大端。均经创始。尚未就绪。该督回任后。务当振刷精神。实力筹办。俾诸务日有起色。方为不负委任。将此谕令知之。现月　　

