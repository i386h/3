<!-- { "loadSidebar": true } -->
○以镶黄旗满洲副都统彭寿署镶白旗蒙古副都统。贝子溥伦署镶白旗汉军副都统。正黄旗蒙古副都统恩焘署镶红旗汉军副都统。外记注　　

○以吏部右侍郎溥善暂署正白旗护军统领。外记注　　

○乙未。朱笔谕、近因时事多艰。朝廷孜孜图治。力求变法自强。凡所施行。无非为宗社生民之计。朕忧勤宵旰。每切兢兢。乃不意主事康有为、首倡邪说。惑世诬民。而宵小之徒。君■羊相附和。乘变法之际隐行其乱法之谋。包藏祸心潜图不轨。前日竟有纠约乱党谋围颐和园。劫制皇太后陷害朕躬之事。幸经觉察。立破奸谋。又闻该乱党私立保国会。言保中国不保大清。其悖逆情形。实堪发指。朕恭奉慈闱。力崇孝治。此中外臣民之所共知。康有为学术乖僻。其平日著作。无非离经畔道非圣无法之言。前因其素讲时务。令在总理各国事务衙门章京上行走。旋令赴上海办官报局。乃竟逗遛辇下。构煽阴谋。若非仰赖祖宗默佑。洞烛几先。其事何堪设想。康有为实为叛逆之首。现已在逃。著各直省督抚一体严密查拏。极刑惩治。举人梁启超、与康有为狼狈为奸。所著文字。语多狂谬。著一并严拏惩办。康有为之弟康广仁、及御史杨深秀、军机章京谭嗣同、林旭、杨锐、刘光第等。实系与康有为结党。隐图煽惑。杨锐等每于召见时。欺蒙狂悖。密保匪人。实属同恶相济。罪大恶极。前经将各该犯革职拏交刑部讯究。旋有人奏稽延日久。恐有中变。朕熟思审处。该犯等情节较重。难逃法网。傥语多牵涉。恐致株连。是以未俟覆奏。于昨日谕令将该犯等即行正法。此事为非常之变。附和奸党。均已明正典刑。康有为首创逆谋。恶贯满盈。谅亦难逃显戮。现在罪案已定。允宜宣示天下。俾血■乣咸知。我朝以礼教立国。如康有为之大逆不道。人神所共愤。即为覆载所不容。鹰鹯之逐。人有同心。至被其诱惑甘心附从者。党类尚繁。朝廷亦皆查悉。朕心存宽大。业经明降谕旨。概不深究株连。嗣后大小臣工。务党以康有为为炯戒。力扶名教。共济时艰。所有一切自强新政。胥关国计民生。不特已行者即应实力奉行。即尚未兴办者。亦当次第推广于以挽回积习渐臻上理。朕实有厚望焉。将此通谕知之。外记注　　

○谕内阁、前经降旨择于九月初五日朕恭奉慈禧端佑康颐昭豫庄诚寿恭钦献崇熙皇太后慈舆启銮。先赴南苑。再往天津以次阅操。第本年节令较早现在天气渐寒朕侍奉慈躬。允宜璇宫颐养。以＜目辟＞行＜匧心＞口＜韦未＞＜夗贝＞兴居。所有巡幸天津之处。著即停止。惟念国家讲求武备。本欲亲临校阅。鼓舞戎行。近畿各军。业已次第豫备。该官兵等平日操演。不惮勤苦。朕心良深轸念。提督聂士成所部武毅军。著赏银六千两。侍郎袁世凯所部新建陆军。著赏银四千两。提督董福祥所部甘军。著赏银三千两。以示体恤。该提督等仍当督率将士。随时认真训练。总期纪律严明。缓急足恃。毋负朝廷整军经武之至意。外记注　　

○又谕、已革户部左侍郎张荫桓、居心巧诈。行踪诡秘。趋炎附势反覆无常。著发往新疆。交该巡抚严加管束。沿途经过地方著各该督抚等遴派妥员押解。毋稍疏虞。已革翰林院侍讲学士徐致靖、著刑部永远监禁。翰林院编修湖南学政徐仁铸、著革职永不叙用。外记注　　

○又谕、大学士荣禄、著管理兵部事务。并节制北洋各军。由礼部颁给关防。外记注　　

○谕军机大臣等、电寄文光、华铎尚未交出。该匪党突又将唐安华、黄名贤、杀毙。据称余蛮子力不能禁。势不得不慑以声威。但虑枝节横生。非专仗兵力所能集事。该护督现已酌饬营员。及地方官一律防范。如该匪闻风畏惧。释华自首。便可照原议了结。著即密饬该官弁等。相机因应。妥慎筹办。毋任别起波澜。致酿巨案。是为至要。电寄　　

○又谕、电寄廖寿丰、邵友濂前因告病开缺回籍。著廖寿丰传知该巡抚迅即来京。听候肬■闲用。电寄　　

○调理藩院尚书启秀为礼部尚书。以都察院左都御史裕德为理藩院尚书。外记注　　

○以额驸公符珍署镶蓝旗汉军都统。外记注　　

○调直隶布政使裕长为甘肃布政使。甘肃布政使曾鉌为直隶布政使。外记注　　

○丙申。谕军机大臣等、电寄文光、余蛮子一案。晶■宜经电饬该护督妥慎筹办。兹据电奏、该匪叛情已露。调兵堵剿等情。此案如何收束必须通盘筹画未可操切从事。大足县距省尚远。著文光遵照昨电。仍责成任锡汾熟酌情形。相机操纵。妥速办理。毋得稍存意见迁延贻误。电寄　　

○又谕、电寄四川川东道任锡汾、余蛮子一案。反覆无常。该道办理不善。咎何可辞。现在该匪已纠血■乣出巢。不能不用兵堵剿。惟华铎尚在。仍应设法操纵期于照原议完结。切勿专恃兵威。致难收束。本日已电谕文光、责成该道熟酌情形。相机办理。傥再迁延日久。酿成不了之局。定惟任锡汾是问。电寄　　

○又谕、电寄延茂、电悉。著准其添募五营。分驻铁路做工处所。以资弹压。其饷项著由户部筹拨。电寄　　

○又谕、电寄宋庆、宋庆一军。现在驻扎营口。著即挑拨数营。分驻山海关一带。归大学士荣禄节制。所部总兵马玉昆、宋得胜二员。孰为得力。堪以派令统带。并著宋庆迅速电奏派往。电寄　　

○以前礼部尚书怀塔布为都察院左都御史。兼总管内务府大臣。外记注　　

○丁酉。谕内阁、已革工部主事康有为、学术乖谬。大悖圣教。其所著作。无非惑世诬民离经畔道之言。著将该革员所有书籍板片。由地方官严查销毁以息邪说而正人心。外记注　　

○又谕、昨日有旨将曾鉌调补直隶布政使。现在裕禄补授直隶总督。与曾鉌系属同宗。例应回避。甘肃布政使曾鉌、毋庸调往。直隶布政使著袁昶调补。裕长著调补江甯布政使。外

记注

　　

○谕军机大臣等、有人奏、前门外天桥一带十五日午后。有外国人数起。乘坐车轿入城。无知之徒。聚血■乣鬨逐。情形颇重等语。著总理各国事务王大臣迅速查明妥办。摺包随手　　

○又谕、候补四品京堂王照现在是否在京。著吏部迅速确查明日具奏。摺包　　

○又谕、电寄谭钟麟、已革工部主事康有为、已革举人梁启超、情罪重大现饬革职拏办。所有该革员等原籍财产。著谭钟麟督饬该地方官迅速严密查抄。该家属例应缘坐。著一并严拏到案。一面根究康有为梁启超下落。一面悬赏购缉。克日电奏。电寄　　

○陕甘总督陶模奏、拟裁督标陕甘两提标各后营员弁兵丁每岁节省银粮草束数目。饬司造册报存。各镇协所属分防营汛。察酌情形。次第办理。俾昭妥慎。得旨、裁兵事总宜查酌地方情形。可裁则裁不可勉强从事。致贻后患。此案著再通盘筹画。据实奏明办理。摺包　　

○又奏、甘肃阶州等属。旱雹成灾。委员查勘。分别抚恤。得旨、被灾处所。著遴派妥员查勘抚恤。毋任失所。摺包　　

○派刑部左侍郎赵舒翘、会同户部尚书王文韶、督办矿务铁路总局。外记注　　

○命户部左侍郎吴树梅提督湖南学政。以前礼部右侍郎徐会沣署户部左侍郎。兼管三库事务。外记注　　

○以洋务繙译。供差勤慎。予甘肃知县茂连等升叙加衔有差。摺包　　

○以被控有据。革记名副都统奉天佐领德英阿、即选知县贾元桂职。并讯办。摺包　　

○戊戌。谕内阁、毓昆等奏、昭西陵等处紧要急修各工。请派大臣查勘一摺。著派杨颐迅速前往。敬谨勘估。奏明办理。外记注　　

○又谕、漕粮为天庾正供。关系綦重。前据臣工条奏折漕利弊。当经先后饬交奕劻、孙家鼐、会同户部议奏。兹据奕劻等将户部办理始末。详晰覆奏。南漕岁有定额。不特兵民生计所关。而各省水旱偏灾。亦时有截留之事。京师根本重地。必须宽为储备。乃不至竭蹶临时。从前言折漕之利。所称岁致五六百万。详加确核。实无此数。近年各处米价。一律腾踊专恃采买。亦多窒碍。现在改折之议方兴。粮店即居奇陡涨。闾阎艰食。人心皇皇。其不宜轻易更张。已可概见。著照所请。本年江浙新漕。除拨赈外。均即照常起运。毋庸改折。以固邦本而重仓储。外记注　　

○又谕、张汝梅奏、灾区需赈孔殷。援案请截留新漕以资散放一摺。本年山东黄河伏汛期内。水势盛涨。泉流汇注。以致寿张、东阿、历城、济阳等县大堤。及濮州、平阴、肥城等处民土滟念。先后漫决。南北运河。亦以洪流涨溢。村庄多有淹没。民情均极困苦。业经张汝梅筹办急抚。并堵筑漫口以工代赈。惟瞬届冬令。小民生计维艰。自应宽筹赈抚。加恩著照所请。将该省本年新漕扣除蠲缓。及照例拨交各处兵米外。其余应行运通米石悉数截留并将随漕轻赍等项。按数扣支。以备赈需。该抚即饬所属。分别被灾轻重。核实散放务使实惠及民。毋任吏胥弊混。用副朝廷轸念灾区至意。外记注　　

○又谕、裁缺湖北灾抚谭继洵著毋庸来京。即行回籍。外

记注

　　

○谕军机大臣等、候补四品京堂王照、寓居何处。现在是否在京著都察院饬令五城坊官。确切查明。据实具奏。摺包　　

○又谕、工部主事总理衙门章京李岳瑞、刑部主事洪汝冲、均著该衙门堂官随时察看。摺包　　

○赏直隶布政使袁昶三品京堂。在总理各国事务衙门行走。外记注　　

○己亥。山东巡抚张汝梅奏、覆陈东省清讼情形。体察各属。于听断事件。尚能恪遵功令。不至任意积压。惟道府功过。未经议及。现复参酌旧章。增补道府功过。通饬各属遵行。以资整顿。又奏、东省办理保甲团练。檄饬各州县选集丁庄。定期训练。并发给军火器械。以资操演。现体察各属办理尚能认真。均报闻。摺包　　

○又奏、代递同知黄笃瓒条陈时务。得旨、前已有旨。不应奏事人员。概不准擅递封奏。以后毋庸再为呈递。摺包　　

○护理江西巡抚翁曾桂奏、江省创设吏治学堂明定课程。及考试之法。以造就牧令人材。得旨、吏治乃地方官分内之事。所拟著毋庸议。　　

○又奏、遵旨遴选在籍绅士品学兼优之人。派令管理各该处学堂。以专责成。查有在籍绅士前江苏苏松太道黄祖络、山东候补道梅启熙、工部员外郎程志和、均皆植品端谨。乡望素孚。以之办理学堂。必能迅著实效。得旨、黄祖络、梅启熙、程志和、均著管理江西省学堂事务。摺包　　

○以奉天府府尹廷杰为直隶布政使。直隶长芦盐运使廷雍为奉天府府尹。外记注　　

