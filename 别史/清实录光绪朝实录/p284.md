<!-- { "loadSidebar": true } -->
○又谕、有人奏、直隶延庆州知州荣恩。不恤民隐。听信门丁书役。纳贿揽权。怀来县知县吴钦。贪墨性成。久滋物议。履任以来。惟以派费勒捐为事。胪列各款。请饬查办各等语。如果属实。亟应严行惩办。著李鸿章确切查明。据实具奏。毋稍徇隐。原片二件。著钞给阅看。将此谕令知之。寻奏、原□□□尔□荣恩各款。均查无实据。惟延庆州本系冲途。荣恩才欠开展。人地不宜。应请旨将该员即行开缺。撤省另补。怀来县知县吴钦。罚捐义谷及书院经费。虽均系地方善举。惟不于平时妥劝。辄因案饬捐。致招物议。应请将该员以县丞降调。归部铨选。以示惩儆。如所请行。摺包　　

○又谕、据李瀚章奏、遵旨据实覆陈一摺。湖南巡抚李明墀、藩司崇福、既不胜巡抚藩司之任。该督身膺兼圻。平日岂无闻见。何以不行□□□尔□奏。直俟有人弹劾。谕令确查。始行据实覆奏。未免意涉瞻徇。嗣后务当破除情面。力矢公忠。以副委任。慈利县知县朱耀奎。年力就衰。著即勒令休致。将此谕令知之。现月　　

○又谕、锡纶奏、前往接收伊犁分定边界。应行备办各事宜。并陈明往返需时。参赞一缺。未可久悬各摺片。接收伊犁。及前往分界。道途往返。时日难以豫计。塔城地方紧要。参赞一缺。未可久悬。均属实在情形。所有交收伊犁事宜。仍著金顺督办。并著升泰作为特派大臣。遵照前旨妥慎办理。其分界一事。升泰当随时随地会商刘锦棠、金顺、张曜等。详细筹办。务臻妥协。锡纶即将塔城应办之事。悉心经理。以专责成。毋庸会办交收分界各事。仍将棍克札拉参藉端勒索等情一案。认真查办。迅即奏闻。将此由五百里各谕令知之。洋务明发　　

○直隶总督李鸿章奏、修改巴西国条约会同画押。并将副本咨送总理各国事务衙门查核。下所司知之。摺包　　

○大学士左宗棠奏、因病续请开缺。得旨、著再赏假两个月调理。记

注现月

　　

○命湖南巡抚李明墀、布政使崇福、来京另候＜闲＞用。调河南巡抚涂宗瀛为湖南巡抚。以湖北按察使庞际云为湖南布政使。湖北盐法道蒯德标、为湖北按察使。记注现月　　

○以河东河道总督李鹤年、为河南巡抚。贵州巡抚勒方锜、为河东河道总督。贵州布政使林肇元为巡抚。陕西按察使沈应奎、为贵州布政使。前直隶清河道叶伯英、为陕西按察使。记注现月　　

○以朝鲜贡使被劫。通官被伤。摘盛京新民厅同知廉隅。等顶戴。并勒限严缉。摺包　　

○癸酉。谕内阁、御史李郁华奏、湖南州县勒索陋规。设立私牢。请饬严禁一摺。据称湖南新化县遇有命案。先令两造缴下厂费。制钱数百千不等。诣验时吏役动至百数十人。复有搭厂填格等费。设立东班房西班房快班房私牢数处。敲扑陵虐。瘐毙累累。无名白役。不下一二千人。每案签差多至十余人。乡民恣其鱼肉等语。州县为亲民之官。自应洁己奉公。约束吏役。岂得婪索陋规。多滋扰累。著湖南巡抚查明。如有前项各弊。即饬严行禁革。并通行各属。一体查禁。以重民瘼。记注现

月

　　

○又谕、御史李郁华奏、道府等官起复。吏部知照军机处。及军机处进单。请画一办理等语。向来曾任实缺道府。丁忧起复后。赴部投供。吏部于此项人员内。应否知照军机处。自有定章。吏部知照后。军机处应否进单。自应查照向章分别办理。岂容妄事更张。所奏著毋庸议。至所请将道府繁缺调繁卓异人员。起复后。仍发原省补用之处。著吏部议奏。记注现月　　

○甲戌。上诣观德殿孝贞显皇后几筵前供奠。记注　　

○护理贵州巡抚林肇元奏、遣散客勇。酌提本省历任摊捐银两。分别资给。押送出境。并拟设候补武员课技营。择候补将弁分别操练。收闲散以消隐患。报闻。摺包　　

○纂修官喻长霖恭纂　　

总纂官钱骏祥恭辑监修总裁世恭阅六月初二日正总裁那恭阅六月二十七日专司藳本陆恭覆阅壬子十月二十四日　　

徐恭阅四签十一月初二日　　

荣月日副总裁唐月日　　

宗室宝恭阅六月十三日

　　

郭恭阅七月初四日　　

陈恭阅一签九月二十六日初校修改下卷拾壹签秦曾蔚恭校熙月日覆校修改下卷陆签刘翼经详校宗室麒月日总校修改下卷贰拾肆签商衍鎏总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百三十五　　

光绪七年。辛巳。八月。丙子。谕内阁、李明墀奏特□□□尔□庸劣不职各员等语。湖南永顺府同知克从、疲软无能。纵丁舞弊。桃源县知县万修廉、年老颟顸。嗜好太重。候补同知江肇成、狡猾嗜利。声名素劣。著一并革职。临湘县知县辜漟、性情偏执。官声平常。惟文理尚优。著以教职选用。以肃官方。记注现月　　

○又谕、奕榕等奏、照看哲布尊丹巴呼图克图之图伯特噶沁绰尔济罗布桑占巴。可否赏给名号。请旨一摺。库伦图伯特噶沁绰尔济罗布桑占巴。于照看哲布尊丹巴呼图克图。毫无疏懈。一切甚为留心。库伦图伯特噶沁绰尔济罗布桑占巴。著加恩赏给诺们罕名号。明发　　

○湖南巡抚李明墀奏。鲍超所部步队二十一营。马队六营。遵旨裁撤马步十三营。遣散归农。业已一律竣事。报闻。摺包　　

○以都察院左都御史麟书、署步军统领镶白旗蒙古副都统长春、署左翼前锋统领。记注现月　　

○以三品卿衔督办甯古塔事宜吴大澂、为太仆寺卿。记注现月　　

○旌表节孝江苏吴县文童葛贤照妻叶氏。子葛能鉴妻吴氏。摺包　　

○丁丑。上诣观德殿孝贞显皇后几筵前供奠。记注　　

○颁发列圣御制诗文集。列圣圣训。暨钦定剿平粤匪捻匪方略于国子监。早事摺包　　

○戊寅。谕内阁、御史顺龄等奏、甲米进城迟延。各仓花户营私舞弊各摺片。据称本月十一日。太平仓应放正白旗甲米。迟至酉刻始到。遂至当日不能查竣。迨经行催。连日迟延如故。并风闻各旗章京领米日期。均有匪徒身后代领。把持仓务。以致领放迟延。弊端百出。请饬申明旧章。确查弊窦等语。著八旗都统查仓御史。申明旧章。饬令该章京监督等。按照例定时刻领放。不得藉词推诿。并将各仓弊窦查明申禁。以重兵食而慎仓储。记注现月　　

○吉林将军铭安奏、吉林兵勇共四千五百八十六员名。现经奏请裁撤。必须体察情形。妥筹核减。查将黑龙江甯古塔珲春阿勒楚喀西丹三姓各军拟裁。统计遣撤兵勇五百七十五员名。又奏、江甯山东河南安徽各省积欠新饷。并马价银三十九万二千五百两。请旨饬下各督抚赶紧如数措解。下部知之。摺包　　

○旌表未嫁守贞浙江秀水县贞女王氏。摺包　　

○己卯。谕内阁、溥楙等奏、应修要工。请派员查勘一摺。泰陵慕陵昌陵等处各工。均有曹□少朽闪裂等情。著派兴廉敬谨查勘。奏明办理。另片奏。六陵等处各项库房工程。均形吃紧等语。并著一并查勘。记

注现月

　　

○又谕、本年九月初九日孝贞显皇后梓宫奉移普祥峪定东陵。永远奉安。灵轝经由道路。一切应办事宜。该地方官自应循例敬谨豫备。遇有借资民力之处。小民仰荷孝贞显皇后深仁厚泽。亦必急公踊跃。藉以抒其报效之忱。惟念民力拮据。必应量为体恤。著李鸿章、童华、游百川、严饬地方官。不准藉端格外苛派。致滋扰累。用副朝廷轸念民艰至意。记注现月　　

○庚辰。谕军机大臣等、谭钟麟奏、台属盗匪滋事拏办情形。并覆陈查禁厘卡税契弊端各摺片。盗匪金满。胆敢叠次虏劫戕官。猖獗已极。经谭钟麟拨派舟师营勇。并派知府成邦干督率调遣。会同提镇水陆夹击。屡经获胜。擒斩匪党多名。势已穷蹙。逃窜山内。即著谭钟麟严饬温台两属文武。不分畛域。协力穷□□穴□又□。务将匪首金满。设法拏获。毋任窜逸。并将各匪党剿除净尽。以绝根株。至厘卡税契各弊。仍著体察情形。分别裁革。其被匪戕害之县丞邱洪源。阵亡之都司叶富。均著交部从优议恤。将此谕令知之。现月　　

○辛巳。谕内阁、礼部奏、请派近支王恭代行礼。并将礼节开单呈览一摺。九月初九日。奉移孝贞显皇后梓宫启行。朕前诣东直门外大桥迤东恭送后。芦殿梓宫前。行夕奠礼。并沿途行朝夕奠礼。隆恩殿行飨奠礼。著派惇亲王奕誴恭代。隆恩殿行迁奠礼。梓宫升小轝。安奉龙輴。届奉安礼成。隆恩殿行虞祭礼。恭捧神牌升黄舆行礼。著派恭亲王奕恭代。梓宫至大红门。遥向祖陵行礼。著派惠郡王奕详恭代。梓宫安奉隆恩殿毕行礼。著派庄亲王载勋恭代。黄幄沿途朝夕祭行礼。著派怡亲王载敦恭代。记注现月　　

○又谕、上年春闲慈禧端佑康颐昭豫庄诚皇太后圣体违和。调摄经年。始臻安豫。现虽尚未复元。从兹节劳颐养。日益康强。朕心实深庆幸。敬维皇太后慈祥恺恻。薄海蒙庥。而宵旰焦劳。犹时以钦恤民命为念。朕仰体慈怀。特施宽政。以示矜恤而迓祥和。所有本年刑部及各省情实人犯。著停止勾决。缓决人犯。除三次以上者。本年业经刑部查办减等外。其未届三次者。应如何酌量减等之处。著刑部详核案情轻重。分别奏明办理。用示朕法外施仁至意。记注现月　　

