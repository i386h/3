<!-- { "loadSidebar": true } -->
○谕军机大臣等、有人奏、知县贪婪不职。请饬查办一摺。据称江苏南汇县知县汪以诚贪酷殃民。于观涛书院公田改佃一案。得受顾学源贿赂。勒令张世荣退佃。致酿事端。并有挟妓饮酒。诬良为盗等情。所奏如果属实。亟应严行参办著奎俊按照所参各节。确切查明。据实覆奏。毋稍徇隐。原摺著钞给阅看。将此谕令知之。寻奏、查明汪以诚尚无贪酷殃民、挟妓饮酒、诬良为盗等情事。惟办理观涛书院公田一案。并不详查讯断。几酿事端应请交部议处。从之。现月　　

○又谕、电寄李秉衡、据称威海后路各岛。可登岸处甚多。地广兵单。难以周密等语。著李秉衡就现有新旧各营。择要扼扎。并于各口多筑土炮台。随时瞭望。遇有倭船游弋。炮力可及之处。即行轰击。毋任驶近窥伺。革员赵怀业、卫汝成、久无下落。难保不潜匿东境。仍著通饬严密访拏。一经获到。即行解京。电寄　　

○加赏通州王恕园等处粥厂煮赈粟米一千五百石。现月　　

○己未。谕内阁兵部奏遵议处分一摺。绥远城将军克蒙额、土默特骁骑校巴图纳逊珠力杭阿额德力库、绥远城镶红旗满洲佐领巴图隆阿、正蓝旗满洲防御吉瑞、均著照部议降砳级调用。现月　　

○又谕、前因黑龙江释回太监董双福等沿路滋扰。解差官骁骑校巴彦珠拉等未能弹压。降旨交部议处。兹据兵部遵议覆奏。骁骑校巴彦珠拉、云骑尉玉庆、均著照部议即行革职。以示惩儆。太监董双福等现在曾否解到。著内务府查明先行覆奏。如尚未到京。仍著咨行经过省分。催令迅速解送不准逗遛。现月　　

○又谕、张之洞电奏、署苏松镇本任九江镇总兵朱淮森因病请假回省调理。亦近规避。请以副将降补等语。现在军务紧要。各将士正当及时自效。该总兵率行请假。实属意存规避。朱淮森著以副将降补。以示惩儆。洋务　　

○谕军机大臣等、有人奏、漕运总督松椿毫无振作。专好逢迎。甚至公事画行。付之眷属地方利弊。悉听门丁。署漕督邓华熙素称巧宦。署任之际囊橐是营。不能整顿。请饬查办等语。著李秉衡按照所参各节。确切查明。据实具奏。毋稍徇隐。原摺著钞给阅看。将此谕令知之。现月　　

○又谕、御史钟德祥奏、东便门外金家村地面。八月闲商人开设机器磨房。于磨面之外。兼能制造枪炮。禀经步军统领等衙门勘准在案。现有南城坊官王桂芬派差持票。勒令该商不准开设等语。著都察院堂官查明所奏各情。据实具奏。原片著钞给阅看。将此谕令知之。寻奏称商人开设机器磨坊。并未批准有案。于地方情形诸多窒碍。未便准其开设。坊官王桂芬系为稽查起见。尚无需索实据。惟于该商请示时。并不禀明巡城御史辄行票传。办理亦属非是。应请交部议处。　　

○又谕、张之洞奏、遵旨查拏道员张士珩。已据投案。呈递亲供。请旨办理等语。张士珩管理军械所。盗卖军械。众口一辞。情节甚重。即著张之洞提讯该员。穷究根源。详徵证据。务得确情。按律惩办。毋任饰词狡展。将此由五百里谕令知之。洋务　　

○又谕、电寄李鸿章等、前闻倭寇有图扑威海之说。业经谕令加意严防。兹复据李鸿章电称探闻倭兵第三军已于十四日在广乌开行。欲赴威海上岸等语。旅顺既为倭踞。现又图犯威海。意在毁我战舰。占我船隝。彼之水师可往来无忌。其谋甚狡。敌兵扑犯。必乘我空隙之处。威海左右附近数十里内。尤为吃紧。著李鸿章、李秉衡飞饬各防军昼夜梭巡。实力严防。不得稍有疏懈。电寄　　

○又谕、电寄李鸿章等、现闻盖平被陷前敌军情吃紧。宋庆所部兵力。恐难分布。极须添兵接应。潘万才为宋庆旧部。派令前往。可资臂助著李鸿章即饬潘万才带领所部。星驰出关。听候调遣。其秦皇岛地方。亦关紧要。著吴大澂即派吴元恺一军填扎该处。认真防守。电寄　　

○又谕、电寄李鸿章等、前购外洋枪械。业已分批由清江运解北上。现在尚无解到信息。著李鸿章、李秉衡、邓华熙、分饬沿途地方官及押送各员。迅速前进。不得稍有延缓。电寄　　

○又谕、电寄宋庆、李鸿章电奏、倭逼盖平。章高元等接仗情形。旋闻盖平被陷等语。倭兵既踞海城。现又攻陷盖平。贼势趋重北路。营口防务。更形吃紧。章高元、张光前、徐邦道等军。既不能援救盖城。现在驻扎何处宋庆即当檄调各军。择要分布。探明贼踪。迎头堵剿。总以力保营口为主。本日并已调潘万才一军星驰出关。听候宋庆调遣。该提督务当督率各军。熟筹制敌之策。迅赴戎机。勿令蔓延为患。电寄　　

○又谕、电寄张之洞、现在防剿各军需用枪炮甚繁。尽向外洋购运。深恐缓不济急。湖北创设枪炮厂有年。前降旨仍归张之洞一手经理。并令督饬速办。刻下筹办情形若何。能否及时扩充。设法制造以便分拨应用。即著张之洞迅筹覆奏。电寄　　

○署福建台湾巡抚唐景崧奏、请将硫磺樟脑各公司赢余银两。归入台防善后案内列册造报。下部知之。摺包　　

○安徽巡抚福润奏、请展停分发一年。以祛壅滞而裨吏治。下部议。摺包　　

○以光禄寺卿堃岫为内阁学士。兼礼部侍郎衔。朱签　　

○以亏短交代。革安徽繁昌县知县叶鸿基职。并逮问。现

月

　　

○以遵命助饷。予安徽徽甯池太广道袁昶为其故祖父故父建坊。摺包　　

○庚申。谕内阁、御史陈其璋奏、各省未经验看人员。请停差委等语。未经分发到省人员。本不准派委差使。若如所奏。各省人员竟有未经赴部验看。先行到省派委差使。实属有违定制。嗣后凡未经验看引见人员。著各督抚破除情面。一概不准差委。以杜取巧。　　

○又谕、宋庆电奏、盖平于十五日失守。请将总兵章高元、徐邦道严议并自请治罪等语。章高元驻防盖平。于贼犯该州时。接仗未能得力徐邦道赴援迟缓。均属咎无可辞山东登州镇总兵章高元、直隶正定镇总兵徐邦道、均著交部严加议处。宋庆调度无方。著一并交部议处洋务　　

○谕军机大臣等、前有人奏、山西办理息借商款。有藉端扰累情事。曾谕令张煦妥为筹办。不得抑勒滋弊。兹又有人奏、江南地方奉行不善。另立借民债名目。民人出银百两。即给予藩司印票。往往今日缴银。明日即将印票抵偿关税厘金等项。各关道至应解关税之时。亦即将印票缴销。又有户捐铺捐房捐各名目。纷纷骚扰。民多怨咨。并闻山西一省委员四出。按户给票。勒令出银。其不能出银者。委员责令跪炼等语。所奏如果属实。殊属不成事体著张之洞、张煦确切查明。如有前项情弊即著指名严参。并督饬地方官将借款一事。妥筹办理。不得扰累滋弊。原片均著钞给阅看。将此各谕令知之。寻张之洞奏、查明江南劝捐息借。现并无另立民债名目及骚扰各情形。仍严行先事查察。力杜扰累。报闻。　　

○又谕、有人奏、提督李培荣素性傲惰。不理军事。总兵闪殿魁纵兵扰民。怨声载道。请饬查看等语。著刘坤一按照所奏各节。确切查明。据实覆奏。原片著钞给阅看。将此谕令知之。洋务　　

○又谕、有人奏、吴大澂言大而夸。不谙军旅。日惟手一洋枪。讲究准头。洋洋自得。所部勇丁。每月仅关饷三两四钱。魏光焘、刘光才、余虎恩等、受其节制。无不心怀抑郁。诚恐有误全局。且其官阶较大。自负不凡。恐与刘坤一多所掣肘等语。吴大澂驻守榆关。责任綦重。当此寇氛日炽。海防戒严。亟宜慎之又慎。懔遵叠次谕旨。联络诸将固结军心。方为不负委任。岂可轻率从事。致滋物议原奏各节。该抚当返己自思。有则改之。无则加勉。总期熟筹守御。与各该将领遇事和衷。勿稍满假。庶无负朝廷谆谆告诫之至意也。原片著摘钞给与阅看。将此谕令知之。洋务　　

○又谕、电寄李鸿章、昨因倭寇欲犯威海。已谕李鸿章等飞饬严防。第念海军战舰。数已无多。岂可稍有疏失。若遇敌船逼近。株守口内转致进退不能自由。应如何设法调度。相机迎击。以免坐困。著李鸿章悉心筹酌。饬令海军诸将妥慎办理。并先行覆奏。电寄　　

○又谕、电寄宋庆、盖平失守。已降旨将章高元。徐邦道严议。宋庆议处矣。敌兵所至。各军竟不能奋力堵御。致令逐渐深入。殊堪愤懑。现在营口吃紧。若调集各军分路迎剿。但能破其一路。军事方有转机。著宋庆速筹调度。力遏寇氛。毋令再向西北窜扰。刘坤一现尚未能出关。宋庆身临前敌。责无旁贷。惟当竭力筹办。以副委任。电寄　　

○已革黑龙江将军依克唐阿奏、请于明年应领薪饷内。饬部先期拨银十二万两。以应急需。允之。洋务　　

○御史张仲炘奏、请饬各省停止捐派。下户部议。　　

○御史陈其璋奏、请饬变通收捐银数。并应升人员准其捐升道府。下户部议。现月　　

○顺天府奏、筹办大宛两县兵差长车。请饬部拨款应用。从之。洋务　　

○以记名提督宋朝儒为江西九江镇总兵官。洋务　　

○辛酉。钦奉慈禧端佑康颐昭豫庄诚寿恭钦献崇熙皇太后懿旨。元旦令节。著在慈宁宫行礼。现月　　

○谕内阁、前因畿辅大兵云集。谕令各路统兵大员约束兵丁。严禁骚扰。乃近闻直隶山东一带。师行所至仍不免扰害地方。民闲畏避兵差。至有抛弃车马。乘闲窜匿情事。若不严加申禁。何以肃军律而恤民艰。著各路统兵大臣严饬各将领。懔遵前旨申明纪律。不准丝毫累民所部兵勇。傥敢恃众逞强。即按军法从事。毋许徇从。并著直隶总督、山东巡抚于徵兵经过各州县。将一切差徭。设法津贴。以苏民困。至沿途应设卡铺。仍著责令地方营汛。派拨捕役。认真巡逻。毋稍懈弛。洋

务

　　

○谕军机大臣等、朕奉皇太后懿旨。倭寇既踞海城。又陷盖平军情日紧。现值海口封冻。正宜先其所急。移关内之军。迅赴前敌迎剿。以遏寇氛。本日已电谕吴大澂统带所部。及魏光焘。吴元恺各军。即日拔队出关。刘坤一身为统帅。一切调度机宜。责无旁贷。著即前赴山海关扼要驻扎。与关内外各军联络声势。妥筹进止。能于海口未开冻之前。得有大捷。军事庶有起色。钦此。该大臣当懔遵慈训。克日启行。毋稍延缓。以副朝廷期望之意。将此谕令知之。洋务　　

