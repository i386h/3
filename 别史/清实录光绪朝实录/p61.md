<!-- { "loadSidebar": true } -->
○以天时亢旱。初七日恭祀社稷坛。自是日始、斋戒三日。现月　　

○乙丑。谕军机大臣等。侍郎袁保恒奏、夷情叵测。请＜闲＞拨劲旅以备调遣一摺。中外交涉事务。原宜力维和局。衅端不可自我而开。惟夷情叵测。亦不可不思患豫防。前谕南北洋大臣筹办沿海防务。现在办理情形如何。著李鸿章、沈葆桢、妥慎筹商。认真布置。以期缓急可恃。不致临事周章。方为妥善。至山东、河南、安徽各省。现在精劲马步。尚有若干。著丁宝桢、李庆翱、裕禄。各于该省兵勇内。挑选劲旅。派委久经战阵之员统领。无事则随时训练。有事即听候调遣。尤须慎密措置。不可稍涉张惶。李鸿章、沈葆桢仍当与各该省彼此联络。五为声援。随时密速奏闻。以慰廑系。将此各密谕知之。现月　　

○又谕。托伦布等奏、贼匪败窜撤队回城一摺。布伦托海等处窜匪。经官军追剿。已向杜兰哈达西南逃窜。科境现无贼踪。托伦布等已将沙孜盖马队撤调回城。惟该匪出没靡常。现在大军西进。北路地方关系紧要。尤应认真防范。本日托伦布以病难速痊。奏请开缺。业经降旨允准。该参赞现在科城。责无旁贷。仍当与保英协力妥筹。督饬官兵。随时侦探防剿。不得因匪众远扬。稍涉疏懈。另片奏、请拨军火等语。已谕令神机营工部照数拨发。其洋马枪等件。即著托伦布等派员前赴神机营领解回科。以资应用。将此各谕令知之。剿捕　　

○丙寅。谕内阁、御史吴鸿恩奏、川盐厘课。未可遽议更张一摺。著户部议奏。明发　　

○谕军机大臣等。西蒙克西克奏、调派官兵。剿办金匪马贼一摺。吉林东岭地方。现有金匪啸聚沟内。其阿勒楚喀所属之蚂蚁河。及三姓所属之佛斯亨站。均有马贼窜扰。亟应迅速剿办。古尼音布此时计已行抵吉林。即著该署将军等。饬令派出各队。分投剿捕。务将金匪马贼。悉数歼除。毋任滋蔓。伯都讷等处。均须严密防范。著咨令该副都统等、勤加侦探。实力防剿。不得稍涉疏懈。并著咨会黑龙江将军。转饬呼兰等处。一体设防。以杜纷窜。将此各谕令知之。现月　　

○以吏部右侍郎崇绮为镶黄旗汉军副都统。兵部右侍郎乌拉喜崇阿署正黄旗汉军副都统。明发　　

○赏左翼翼尉桂祥副都统衔。为科布多参赞大臣明发　　

○达赖喇嘛来使堪布伊喜曲结在京病故。赏银一百两。哈达一方。明发　　

○旌表节孝贵州候补知州蒋崇植之母蒋吴氏。　　

○丁卯。以京畿雨泽愆期。上复诣大高殿祈祷行礼。诣宣仁庙拈香。社稷坛遣恭亲王奕恭代行礼。遣惇亲王奕誴恭祀天神坛。肃亲王隆勤恭祀地祗坛。孚郡王奕譓恭祀太岁坛。贝勒载澂诣时应宫。镇国公奕谟诣昭显庙。辅国将军载澜诣凝和庙。惠郡王奕详诣关帝庙。克勤郡王晋祺诣城隍庙。礼北王世铎诣觉生寺。郑亲王庆至诣黑龙潭。贝勒载漪诣白龙潭。贝勒奕絪诣清漪园龙神祠。贝子载容诣静明园龙神祠。拈香。　　

○谕内阁、崇实等奏、敬典阁保护妥协。请饬钦天监择吉奉移列圣圣容。暂行尊藏一摺。著钦天监于闰五月二十日以后。六月初十日以前。选择吉期。由驿知照崇实等。届期即著恭请列圣圣容。敬谨尊藏。现月　　

○戊辰。谕内阁。直隶地方。近年灾歉频仍。本年又复被旱。闾阎困苦。若将积欠钱粮。概行徵收。民力实有未逮。所有直隶省同治十三年以前民欠。及缓徵带徵地粮旗租灶课各案补徵银两。暨出借仓谷籽种口粮牛具学租等项。除十年以前业经豁免外。其十一十二十三等年。叠次欠缓各项。加恩著全行豁免。以恤民艰。该督即刊刻誊黄。遍行晓谕。务使实惠均沾。毋任吏胥舞弊。用副轸念灾黎至意。其未颁誊黄以前输纳者。著抵本年正赋。不准稍涉牵混。现月　　

○又谕。本年近畿一带。天时亢旱。业经拨帑赈济。并谕令李鸿章等、应否截留东漕。查明具奏。兹据李鸿章奏称。遵旨查明。恳准截留漕粮等语。加思著照所请。所有山东后帮粟米。尽数截留。并将奉天本届牛庄运通粟米二千九百余石。锦甯广义四州县运通粟米一万一千七百余石。一并截留。以备赈济之用。其顺天直隶应如何分拨米数之处。该督等酌度办理。务当督饬属员。体察缓急情形。核实散放。总期实惠均沾。张令一夫失所。用副轸念民艰至意。现月　　

○谕军机大臣等。李鸿章奏、直境被旱情形。及筹办救荒事宜一摺。近畿一带。旱象已形。灾黎糊口维艰。亟应豫筹接济。李鸿章前奏。招商贩运奉天粮米赴津。以备转运平粜。业经降旨准照所请办理。兹该督以仓储久虚。本年旱区较广。必须宽为筹备。已于运道关库动支银十万两。发交轮船招商局。分赴奉天、江苏、安徽、湖广、等省。采买米麦杂粮运津。存备赈需。仍劝谕绅商富户。不拘银米。量力集捐。并饬属酌筹款项。以作平粜资本。所筹尚属周妥。即著照所拟。督饬承办各员。及地方官妥为经理。此次轮船办运救荒粮米。即著援照沙船海运漕粮章程。准其搭货二成。进出海口。免其输税。其捐输赈款。著准其查照上届赈捐章程。核给奖叙。并著崇实、庆裕、沈葆桢、翁同爵、吴元炳、裕禄。饬令沿途关卡。于此项商贩及采买米粮经过。免徵厘税。迅速查验放行。不准藉端留难。仍出示严禁粮户遏粜居奇。以资利运。至直隶、武清、甯河、一带。及近水卑湿之区。据称已有蝻孽萌动。著李鸿章严饬地方官。迅速捕穵净尽。免贻后患。一面稽查奸宄。勿任宵小潜踪。乘机生事。如有藉荒纠抢持械行强者。立即严拏正法。以靖地方。该督务当慎选循良。于应办救荒事宜。认真妥办。傥敢因循从事。及有侵渔中饱等弊。即著严参惩处。将此由四百里各谕令知之。现月　　

○己巳。谕内阁。丁宝桢奏、近来被参革各员。被参后并不回籍。仍复恋踞省城。造言生事。请饬勒令回籍等语。被参人员。于参革后逗遛罢官省分。毫无拘束。任意妄为。大为风气之害。此等恶习。恐不独山东一省为然。著各直省督抚严行查察。凡有参革人员。奉旨后即行勒令回籍。如藉故逗遛原省。滋生事端。即著该督抚严行惩办。毋稍徇隐。现月　　

○旌表山东胶州烈女宋氏。莱芜县烈女马氏。摺包　　

○庚午。谕内阁。文煜、丁日昌奏、福建省城骤遭水患。现办拯恤情形一摺。本年福建、福州、等府属。雨水过多。五月中旬。省城连日大雨。又值海潮骤涌。溪河漫溢。城内外水深丈余至一二尺不等。田庐均被淹没。闲有伤毙人口。览奏殊深矜悯。即著文煜等督率该地方官。将被灾难民。妥为抚恤。毋任失所。应如何动放仓谷。采办米粮。以资赈济之处。务当悉心筹画。妥议章程。慎选贤能之员。认真经理。用副朝廷轸念灾黎至意。至被淹田禾。有无伤损。并上游建甯延平府属。及福州之古田等处被灾情形。并著查明具奏。另片奏、闽清县被水淹浸。居民尚无伤毙等语。著该署督等一体确查。妥筹赈抚。现月　　

○辛未。谕内阁。广寿奏、天时亢旱。时事艰难。请饬中外臣工。实力修省一摺。方今时事多艰。新疆军务未平。国用未丰。民生未遂。本年京师及直隶山东等省。天时亢旱。闾阎困苦。深宫宵旰焦劳。倍深兢惕。尔中外大小臣工。务当振刷精神。尽心职守。勿得稍事因循。内而部院堂官。于该衙门应办事宜。认真讲求。属员之贤否勤惰。详加考察。外而督抚大吏。于地方利弊。民生休戚。悉心查访。尤须正己率属。举劾严明。庶几共济时艰。日臻上理。用副朝廷谆谆诰诫至意。现月　　

○又谕、广寿奏、天时亢旱。诸物昂贵。八旗兵饷不足养赡。应每月加成放给饷银兵米等语。著户部会同仓场侍郎妥议具奏。寻奏。应俟库储稍裕。随时奏办。从之。　　

○又谕、本日引见之已革前任吉林将军恩合著于十二日豫备召见寻赏给头等侍卫在大门上行走。　　

○谕军机大臣等。西蒙克西克奏、官兵剿贼获胜一摺。吉林阿勒楚喀所属之蚂蚁河。前有马贼窜扰。经西蒙克西克派队剿捕。该匪窜至一座毛山地方。经协领常明等带兵会剿。毙贼多名。余匪逃窜。仍著古尼音布等。督饬各军。协同黑龙江官兵并力摉捕。并咨令附近各城。一体严拏。勿留余孽。其啸聚东岭沟内之金匪。及窜扰三姓所属佛斯亨站之马贼。现在剿办情形若何。并著懔遵前旨。饬令各队赶紧扑灭。以靖地方。此次剿贼出力官兵。著准其汇案择尤酌保。毋许冒滥。将此各谕令知之。　　

○以年届百岁。五世同堂。旌表湖北武昌县寿妇贺陈氏。　　

○壬申。奉慈安端裕康庆皇太后慈禧端佑康颐皇太后懿旨。麟椿著以道员即选。仍赏戴花翎。随手　　

○詹事府詹事孙诒经。为福建乡试正考官。户部主事王縡。为副考官。翰林院侍读学士王之翰。为广东乡试正考官。编修郁昆。为副考官。翰林院编修朱文镜。为广西乡试正考官。掌福建道监察御史李嘉乐。为副考官。　　

○甲戌。谕军机大臣等。御史李桂林奏、近畿现办赈济。请饬变通章程一摺。本年近畿一带。天时亢旱。民食维艰。前拨给部库银十万两。截留山东后帮粟米。奉天运通粟米。以资散赈。并照李鸿章所奏。准将捐输赈款。核给奖叙。兹据该御史奏称。请饬顺天府直隶总督。令各州县遴派绅董之公正而殷富者。使之总司其事。如有殷实之家。劝其及时捐输等语。著李鸿章等酌量情形。督饬该地方官妥筹办理。毋任吏胥抑勒骚扰。并力杜侵渔中饱等弊。俾贫民均沾实惠。原摺著钞给阅看。将此各谕令知之。现月　　

○又谕。荣全奏、请饬乌科两城。拨队防剿。额勒和布等奏、遵旨派兵扼扎。并请饬金顺拨还借款各摺片。乌鲁木齐玛纳斯等处。窜出之匪。经荣全派兵击散后。扰及东路台站。三月初四日。贼匪二百余人。攻扑布伦托海民厂。复向东遁去。必扰及乌梁海台站。粮饷军火。均虞阻滞。荣全所部官军。因前敌紧要。不及分布后路。著额勒和布车林多尔济、杜嘎尔保英。酌拨吉林黑龙江马队。前往布伦托海察库尔泰等处。扼要驻扎。遇有贼匪窜至。即行截击。以卫台站而壮声援。贼踪飘忽靡常。金顺、荣全。务当严饬派出官兵。勤加侦探。相机堵剿。毋任纷窜。前任乌鲁木齐都统景廉。曾于乌里雅苏台驼价内。借拨银二万两。奏明俟该营军饷解到归还。现在乌城需用紧要。著金顺即饬委员锦寿等。于解到饷银内。如数扣留。以清款项。将此由五百里各谕令知之。剿捕　　

