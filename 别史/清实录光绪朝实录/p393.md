<!-- { "loadSidebar": true } -->
○谕军机大臣等、庆裕等奏、请催各省欠饷开单呈览一摺。据称奉天本年的饷。前经户部议拨山东地丁银八万两。河南地丁银六万两。两淮盐厘银八万两。淮安关常税银二万两。江苏厘金银二万两。迄今仅据两淮解到银二万两。其余各省均未报解。至各省欠解历年饷银一百二十五万六千余两。亦未拨解。请旨饬催等语。奉天支放各款需饷甚殷。亟应迅速拨解。以资应用。著各该督抚监督等。即将奉省本年的饷。于六月内批解一半。十月内埽数解清。并将欠解历年专饷。分年搭解。毋稍延缓。致误要需。原单均著钞给阅看。将此由四百里谕知李鸿章、曾国荃、卫荣光、鹿传霖、陈士杰、并传谕恩林知之。现月　　

○又谕、詹事府左中允崔国因奏、海口炮台。必用铁甲。炮必百吨。俄国克龙斯达的。德国启儿埠头炮台。成效可见等语。前于光绪五年八月。据光禄寺少卿刘锡鸿呈进德国炮台模式。当经降旨交总理各国事务衙门、咨行南北洋大臣查照试办。未据该大臣等声覆。彭玉麟前奏。广东守御情形。据称炮台颓坏者修之。不如式者改之。于炮台后开劈山洞土巷。暗通小门。以藏兵勇。使得隐蔽其身。炮台左右余基。筑绵亘坚厚土墙。前掘深壕。使各炮台勇丁。得在墙内通行。另开便门出队。为游击之师。炮台外堆积海沙。高与炮台相埒。临时以水淋透。可御开花炮子。所奏颇为详细。著南北洋大臣查明现在所筑各炮台情形。是否坚固扼要。足资守御。崔国因所陈台必铁甲炮必百吨。是否相宜。刘锡鸿前进模式。曾否试办。彭玉麟所奏各节。应否仿照办理。一并详晰覆奏。将此各谕令知之。洋务　　

○又谕、都察院奏、朝鲜国臣李昰应遣抱以恳请释放回国等词。赴该衙门呈诉一摺。前因朝鲜乱军滋事。朝廷派兵戡定。将李昰应免其治罪。安置直隶保定府地方。准该国王□山戊不□时派员省问。并谕令李鸿章优给廪饩。所以矜全而体恤之者。无微不至。现在该国祸乱甫平。前派镇抚之军。尚未全数撤回。自未便将李昰应释令回国。著李鸿章传知李昰应懔遵前旨。省过安居。该督仍当饬属妥为照料。加意矜恤。将此谕令知之。洋务　　

○河南巡抚鹿传霖奏、河南司库存款。从前军需动用。多未专案报部。致与奏销数目不符。现在严催清查。先行据实陈明。下部知之。摺包　　

○漕运总督杨昌浚奏、请留湖南省节年随浅等银。充南河石工经费。允之。　　

○旌表烈妇直隶东光县马周氏。江苏清河县唐陶氏。摺包　　

○戊戌。以节近夏至。尚未渥沛甘霖。上诣大高殿时应宫祈祷行礼。　　

○遣惇亲王奕誴诣昭显庙。惠郡王奕详诣宣仁庙。贝勒载滢诣凝和庙。庄亲王载勋诣觉生寺贝勒载漪诣黑龙潭拈香。现月　　

○谕内阁、鹿传霖奏、察看通判知县各员。据实纠□□□尔□等语。河南候补通判左继思。藉差索扰。不知检束。中牟县知县王铭贵。罔利营私。假公苛敛。代理泌阳县事候补知县费德藻。贪婪任性。缉捕废弛。代理确山县事候补知县钟廷彦。敷洐赈务。措置乖方。均著即行革职。以肃官常。现月　　

○河南巡抚鹿传霖奏、查明盗案饥民。及罂粟抽收钱文各情形。得旨、盗匪肆行。叠劫衙署。殊属不成事体。务当饬属实力缉捕。有案必破。不准稍有讳饰。正阳等处灾区。虽已得雨。仍应妥筹抚恤。俾安生业。罂粟加徵。无论收钱收谷。总须晓谕民闲。藉此示罚。方不失禁种之本意。即著悉心体察。妥善办理。摺包　　

○己亥。谕内阁、左宗棠著仍在军机大臣上行走。该大学士卓著勋绩。年逾七旬。著加恩毋庸常川入直。遇有紧要事件。豫备传问。并著管理神机营事务。所有应派各项差使。均著毋庸开列。以示体恤。现月　　

○又谕、前有旨令中外大臣。保荐人才。以备任使。兹据右庶子锡钧奏、密保人材易滋流弊。宜核真品而杜幸进等语。嗣后内外臣工。遴才荐举。著胪陈实事。出具切实考语。其未经召对人员。均著送部引见。现月　　

○又谕、陈士杰奏、堵筑十四户等处决口。均赖河神显佑。请加朱大王陈九龙将军党将军刘将军封号一摺。著礼部议奏。现月　　

○又谕、御史王赓荣奏、边民服教有年。请添设厅学一摺。据称山西边外七厅。未议学校。年来居民读书者多。考试为难。请酌定庠额等语。著山西巡抚山西学政绥远城将军会同妥议具奏。现月　　

○又谕、御史王赓荣奏、贡生应选教职。多系空额。请饬部酌变章程等语。著吏部议奏。现月　　

○谕军机大臣等、左宗棠前在江南所统各军。现若抽调两营北来。以资训练究竟驻扎何处之营。可以抽调。统带营官究以何人为宜。著该大学士详细咨报军机处奏明办理。现月　　

○又谕、卞宝第奏敬陈管见摺内所陈裕饷一条。拟请饬各省每□山戊不□酌留款项。以备军火赏需。是否可行。著户部议奏。现月　　

○又谕、卞宝第奏、敬陈管见一摺。现在办理海防。造船制器均属要图。所奏船政器械两条。不无可采。著李鸿章、曾国荃、何如璋、详加酌度。妥筹具奏。原奏均著摘钞给与阅看。将此各谕令知之。现月　　

○又谕电寄李鸿章。福酋前既与李鸿章言及拟派队巡查越境。何以该督并未告知总理各国事务衙门。殊属疏忽。滇粤两军驻扎之地。断不能退守示弱。本日已电谕岑毓英、潘鼎新按兵不动。如彼族竟来扑犯。惟有与之接仗。李鸿章迅即照会各国。中法既定＜闲＞明和约。傥法兵来犯我营。则衅自彼开。即不能保全和局。此意必须切实说明。刘永福一军。已谕岑毓英照常接济。俾为我用矣。电寄　　

○又谕、电寄岑毓英。本日据李鸿章照录潘鼎新电信。法兵来至屯梅谷松以外。我军防守戒严等语。著岑毓英严饬各营。仍扎原处。不准稍退示弱。亦不必先发接仗。傥法兵竟来扑犯。则衅自彼开。惟有与之决战。力遏凶锋。并著岑毓英传知刘永福。伊既与法结仇。越南亦无恩谊。前已屡受中国接济之恩。此时自可率部来归。以定趋向。刘永福如何覆答之处。即著迅速具奏。该军粮饷军火仍著随时接济。饬令扼要驻守。电寄　　

○又谕、电寄潘鼎新。本日据李鸿章照录潘鼎新电信。法兵来至屯梅谷松以外。我军防守戒严等语。著潘鼎新严饬各营。仍扎原处。不准稍退示弱。亦不必先发接仗。傥法兵竟来扑犯。则衅自彼开。惟有与之决战。力遏凶锋。电寄　　

○广西巡抚潘鼎新奏、剿办匪犯莫梦弼获胜。得旨、仍著督饬各军会同剿办。毋留余孽。匪首莫梦弼务须拏获正法。以净根株。摺包　　

○又奏、请催协饷。得旨著户部查明协饷省分。迅速咨催如数筹解毋任迟延摺包署两江总督曾国荃奏、钦遵叠次谕旨。办防已渐就绪。江南兵轮。拨归长江水师提督李成谋总统。择驻要隘。以备战守。报闻。摺包　　

○又奏、总兵潘鼎立等成军启程赴粤。下所司知之。摺包　　

○山东巡抚陈士杰奏、副将李世祥等募军到东。派赴登州驻扎。报闻。摺包　　

○以山东卞家庄决口合龙。赏知府郝植恭以道员用。并加按察使衔副将黄金得以总兵记名＜闲＞放。并加提督衔。余升叙加衔有差。现

月

　　

○旌表孝子山西荣河县王志璋。　　

○以湖北樊口建牐。刻难兴办。蠲免被灾之武昌县及黄州卫武昌正左两卫额徵银米。现月　　

○上以夏至祭地于方泽。自是日始、斋戒三日。内记注　　

○庚子。礼部奏、朝鲜国与英国换约。据咨转奏下总理各国事务衙门知之。现月　　

○辛丑。谕内阁、詹事府右庶子陈学棻奏、举贡生监保举捐纳同通州县佐杂等官到省后。请比照大挑朝考人员。准其应试等语。著该部议奏。现月　　

○工部左侍郎孙毓汶等奏、查办余琼芳案覆检情形。得旨、即著该侍郎等严行审讯。详细推求。务得确情。以成信谳。摺包　　

○命珲春副都统依克唐阿随同希元帮办吉林一切事宜。现月　　

○准湖北宜昌镇总兵贺缙绅复姓罗氏。摺包　　

○壬寅。夏至。祭地于方泽。遣怡亲王载敦恭代行礼。外记注　　

○谕内阁、前经降旨谕令大学士六部九卿各直省将军督抚保荐人才。因思我朝龙兴东土。其时英贤济济。悉出天潢。现在宗支繁衍。当必有腹心干城之选。至旗汉世职。多系忠荩后裔。谅亦不乏可造之材。著管理宗人府王公八旗都统各直省将军督抚悉心访察。自不入八分公以下至闲散宗室。并旗汉各世职人员。如有志行卓越。才识明练。或娴习兵事。骁勇出众者出具切实考语。分别保奏。以备器使该王公大臣等务当秉公遴选。不得徇私滥保。致干咎戾。总期贤才辈出。共济时艰。用副朝廷吁俊旁求至意。现月　　

○又谕、张树声奏、沥陈粤事大略情形一摺。所称吏治军政财用民风各端。该省积弊至此。张树声在任数年。何以不早为整顿。直至交替在即。始行陈奏。实属意存诿卸。著张之洞于到任后。将一切应办事宜。认真经理。总期有利必兴。无弊不革。以资治理而重地方。现月　　

○谕军机大臣等、左宗棠前在江南统带各营内、总兵易玉林所带恪靖亲军良营。提督喻先知所带恪靖亲军卫队营。现经奏明抽调北来。归神机营训练。著曾国荃饬令易玉林、喻先知管带该两营。由海道赴天津。至通州暂行驻扎。听候调练轮船装载。著李鸿章、曾国荃、会商饬派备用。该两营月饷。仍由金陵防营支应局按月解济。将此各谕令知之。现月　　

○又谕、前因法越构衅。边事正殷。据陈宝琛自陈愤懑。愿尽致身之义。朝廷嘉其忱悃。特令会办南洋事宜。俾得及时自效南洋地段辽远。防务繁难。惟恐不能周密。其各处厘金。亦恐委办非人。致多中饱等弊。于饷源尤有关系。所有防海各务陈宝琛务当认真稽查。实事求是。以补曾国荃之所不逮。傥曾国荃筹画未尽合宜。该学士自当尽心会商。妥筹补救。万一意见参差。亦可据实具奏。候旨遵行。似此竭诚会办。于南洋事宜必有裨益即所以副委任。正不必别开局面。转致事权不一。所请开幕府、募亲军、置吏曹、建行馆各节。均著毋庸置议。现在法人虽议有＜闲＞明条约。仍不可一日忘战。该学士所称以卧薪尝胆之心。为求艾补牢之计。实与朝廷力求自强之意吻合。陈宝琛著即前往任事。毋庸来京请训。将此由四百里谕令知之。洋务　　

