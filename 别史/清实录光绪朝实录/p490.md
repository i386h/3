<!-- { "loadSidebar": true } -->
○谕军机大臣等、有人奏、练局哨弁剥削勇粮。欺辱良懦。请旨严惩一摺。据称北城哨官关汉杰、王耀明、总办何振彩、萧馥森、句串匪人孔二、开设帐局。巧为营利。徇庇盗贼。于应试士子肆行陵辱等语。著北城御史确切查明。据实具奏。寻奏、查明剥粮庇盗。均无其事。关汉杰与孔姓开设帐局。旋即歇业。其开设在未补哨官以前。查其帐簿无王耀明等股本。惟刑部郎中胡砺锋在坊控郭兆春索诈一案。据关汉杰声称曾经调处。令胡砺锋帮给郭兆春银两息讼。有无陵辱。请饬部查办。得旨、关汉杰供词有无避就。仍著查讯完结。现月　　

○直隶总督李鸿章奏、由湖北调防直隶武毅军马队一营。步队三营。现酌裁马步队各一营。以节饷需。下部知之。摺包　　

○吉林将军希元等奏、甯姓珲三城讼狱轻减。请将原奏暂留吉林刑司掌印主稿满汉郎中各一员裁撤。以后案件。应由刑司覆核者。拟照旧制。即由吉林十旗参领内。拣派熟习刑名一员。掌理关防。该司原设有理刑笔帖式二员。即令专司主稿。遇有疑难重案。随时委吉林道府、或发审局员、会同详核审理。从之。摺包　　

○又奏、前放马延河荒地一万三千四百一十七晌一亩一分。光绪十年已届升科年限。因被匪扰害。佃民惊散。除已垦成熟地照限升科外。其未能垦齐生荒九千零五十七晌一亩九分。请展限三年。再行升科。以纾民力。从之。摺包　　

○复旅顺防次病殁已革江西南赣镇总兵王永胜原官。附祀江苏淮军昭忠祠。并予从优议恤、如提督军营病故例。摺包　　

○缓徵直隶安州被水歉收村庄光绪十年暨以前旧欠粮租等项。摺包　　

○己巳。黑龙江将军文绪等奏、齐齐哈尔旗营屯站人丁。因上年秋收歉薄。现届青黄不接。无力耕种。请动借仓粮一万五千仓石。以为籽种口粮。俟秋收后照数还仓。如所请行。摺包　　

○又奏、俄人越界穵金以来。于沿江设卡二十四处戍守。惟查自岔哈彦至鄂西们卡、相距二百四十里。巴勒嘎来至漠河、相距二百三十里。程途太远。难资联络。拟请于岔哈彦鄂西们中闲之妥干地方。巴勒嘎来漠河中闲之乌苏里地方。各添设卡伦一处。其巡查卡兵。添给马乾。并于法毕尔胡玛尔乌木等三处河口。由官制造小船三只。以期巡查便捷。从之。摺包　　

○又奏、驻扎呼伦贝尔兴安城布特哈三处。拒逐金匪之练兵八百五名。拟请全改马队。官兵等加给马乾。每年需银三万五百六十四两。又黑龙江在防正兵。刻不能撤练饷不敷发给。请饬部拨给银三万五千两。以顾边防。下部议。摺包　　

○又奏、防兵远驻漠河。驱逐金匪。粮运维艰。现购用俄商轮船一只。以利转运。下所司知之。摺包　　

○又奏、俄国阿穆尔省固毕尔那托尔。现换毕聂威斯尧接事。所来照会。有奉该国王谕旨拣放总管黑龙江省军民字□□羕。当将照会掷还。令其更正。并咨呈总理各国事务王大臣、照约与该国公使理论。下所司知之。摺包　　

○辛未。甘肃新疆巡抚刘锦棠等奏、遵旨查明伊犁营勇马步二十八营旗。员弁勇丁共一万五百余名。现裁撤新勇二千余名。实存七千余名。复挑留精壮。改为马队九旗步队十三旗。并将恩拨部款。分成发给存饷。以清旧欠。饬各统领旗官。将挑留勇丁。俱照楚军营制训练操防。并照楚军行粮章程。按月关饷。不得稍有克扣。下部知之。摺包　　

○壬申。谕内阁、户部奏、查明八旗重支库银。著落分赔。并厘定章程。开单呈览一摺。此案各旗浮领库银。前经降旨谕令各该都统等、查明数目花名。分晰咨部核议。兹据户部按照各该旗所报名册。查出重支数目。有一万二千五百余两之多。自应著落分赔归款。著照该部所拟。分成赔缴。勒限半年缴清。户部俸饷处司员。稽核册档。是其专责。何以于各旗营饷册舛错。漫无觉察。该部堂官。未能查出。亦有失察之咎。除员外郎钟英、首先查出。准予免议外。所有户部堂官、及俸饷处承办各司员。均著查取职名交部议处。俸饷处书吏。蒙混舞弊。大干法纪。亟应严行惩办。所有各股经承。该部拟以杖六十徒一年。不足蔽辜。著改为杖一百徒三年。以示惩儆。八旗支领库银。积弊甚深。不可不认真厘剔。此次户部所定章程十条。尚属周密。嗣后该部及各该旗。务当详慎稽核。实力奉行。不准再有丝毫弊混。现月　　

○谕军机大臣等、潘霨奏、试办矿务一摺。据称黔省各矿。煤铁处处皆有硝磺两项。尤价贱质良。所有矿产。半在万山之中。现查看直达江口之路。设局分运。搭附商轮。由汉口至上海。以便挽运。其价值各处不同。拟比较向时所采买者。酌减定价。以期畅销。惟须各省每岁酌量能销若干斤数。汇总计算。分储备用。其余仍听各商领照运销等语。煤铁硝磺等项。均为防务所必需。果能设法畅销。不独黔省之利。惟各省采办。道路远近不同。运脚多寡不一。必须各将价值。详加核算。方能定购。著李鸿章、曾国荃、裕禄、张之洞、丁宝桢、岑毓英、谭钧培、卞宝第、倪文蔚、张凯嵩、李秉衡、各就该省情形。与潘霨详细会商。酌核定议。并著潘霨督饬承办各员。务将各矿认真经理。撙节浮费。以期价省质良。畅销无滞。庶于大局有裨。将此由四百里谕知李鸿章、曾国荃、裕禄、张之洞、丁宝桢、岑毓英、谭钧培、卞宝第、倪文蔚、张凯嵩、潘霨、并传谕李秉衡知之。现月　　

○署贵州巡抚潘霨奏、各属仓粮。因碾放军粮兵米。及被贼焚掠。未能筹补。请展限盘查。如所请行。摺包　　

○山东巡抚陈士杰奏、何王庄决口。奉旨截留新漕六万石赈济。查东漕业已兑运。难于折回。请将各省协饷暂行缓解。匀出此项垫款。以资放赈。俟今冬再截新漕。归还库款。下部知之。摺

包

　　

○又奏、齐东、青城、滨、浦台、利津、五州县水灾。筹办普赈。放过银二万二千四百两有奇。下部知之。摺包　　

○癸酉。敕封云南云南县龙神为翊化龙神。会泽县城北龙神为康荫龙神。城西龙神为灵诚龙神。奉天新民厅城隍为沛泽城隍之神。宽甸县城隍为灵应城隍之神。　　

○甲戌。谕内阁、此次未经会试举人。补行覆试。列入一等之何象堃等二名。列入二等之王鲁言等五名。列入三等之许士莹等七名。均著准其俟下届会试时一体会试。现月　　

○又谕、安徽徽甯池太广道梁钦辰、湖南粮储道夏献云、福建福甯府知府蒋凤藻、浙江湖州府知府郅馨、衢州府知府刘国光、山东武定府知府奎瑞、云南广南府知府庭中杰、贵州大定府知府余撰、均著开缺送部引见。现月　　

○谕军机大臣等、直隶河闲府知府胡清瑞、著李鸿章、悉心察看。如竟不能胜任。即行据实参奏。毋稍迁就。将此谕令知之。寻奏、该员谙习律例。强毅有守。尚可胜任。报闻。现月　　

○又谕、江甯布政使梁肇煌、著曾国荃、卫荣光、悉心察看。如竟不能胜任。即行据实参奏。毋稍迁就。将此各谕令知之。现月　　

○又谕、云南迤东道崇缮、著岑毓英、张凯嵩、悉心察看。如竟不能胜任。即行据实参奏。毋稍迁就。将此各谕令知之。寻奏、崇缮办事尚无贻误。本年春闲率属堵击巧家蛮匪。尚臻妥速。一切地方事宜。亦无废弛。报闻。现月　　

○又谕、贵州黎平府知府郭怀礼、兴义府知府吴宗兰、著岑毓英、潘霨、悉心察看。如竟不能胜任。即行据实参奏。毋稍迁就。将此各谕令知之。现月　　

○又谕、有人奏、固安县教谕吴宝善、品行卑污。句结蠹役劣书。遇有词讼。包揽受贿。欺压乡民。妄举节孝。请旨查办等语。教谕为司铎之官宜如何束身自爱。矜式士林。所奏如果属实。亟应严行参办。著毕道远等、按照所参各节。确切查明。据实具奏。原片均著钞给阅看。将此各谕令知之。现月　　

○又谕、御史庆祥奏、请旌表节孝等语。严刘氏、王康氏、李王氏、均系直隶乐亭县人。该御史以旗籍人员。为直隶民妇奏请旌表。虽据称庐墓俱在该县。究与同乡官见闻较确据实陈请之例不同所请将严刘氏等旌表之处。著礼部议奏。现月　　

○又谕、御史恩隆奏、八旗兵丁应领米石。拟请加放籼粟两色。停止米折等语。著户部妥议具奏。寻户部奏、请毋庸议。从之。现月　　

○乙亥。两江总督曾国荃等奏、江苏试行河运漕粮。在宝应水次开行。随同江北漕船前进。下部知之。摺包　　

○以防获结会谋逆要犯。并拏获匪党。予署湖南安化县知县周锡晋优叙。摺包　　

○丙子先是户部议奏、御史汪鉴条陈屯垦事宜一摺。以各省办理垦务有年。仍多未报升科。宜饬酌定年限。奏明立案。自光绪十二年起。按年将垦荒地数。随同地丁奏销册报以备考核。至是陕西巡抚鹿传霖奏、耀州等二十五厅州县。原报荒地三万三千五百六十九顷十亩有奇。除光绪六年起至十一年春季止。陆续招垦外。尚存未垦荒地二万六千一百五十三顷五十四亩有奇。陕省土著之民。不敷承垦。客户认垦者。类多无业游民。升科届限。辄弃地而去碍难议定年限报查。应请仍照现办章程。认真劝垦。每届年终。察核各属报垦多寡。课其殿最。其客户认垦者。则令另编保甲。严密稽查。不准已垦复逃。至十一年春季后续垦地数。尚未报齐。现在应办上年地丁奏销。转瞬届期。势难赶造同送。请自下年起。即将十二年应造垦荒册籍。随同奏销册造送下部知之。摺包　　

○江西巡抚德馨奏、江西加徵洋药税厘。拟援照鄂省章程。归商承包。按新关进口洋药箱数为准。以六成八厘归公。三成二厘为承办各项费用。每箱仍著缴税厘银八十六两。以符部章。似此变通。庶与江汉芜湖两关徵收税厘章程画一。商贩不至避重就轻。别滋流弊。请自三月初一日为始。试办一年。如有实效。再请作为定章。下所司知之。摺包　　

○丁丑。谕军机大臣等、电寄周德润等、北洋来电。法特派大臣狄隆。总管勘界。不日由东京往保胜。即可与之会勘。彼前议先由保胜上游办起。未尝不可。惟应行改正处所。务照桂边办法。先立标识。庶将来定议时。可免枝节。电寄　　

○又谕、电寄张之洞、法索偿费。严词驳斥。与总署去岁所驳略同。目下白藻泰赴粤。若必先与说定不提此事方可接见。转若示之以怯。恐彼更多藉口。不如坦然相见。最为得体。傥彼再伸前说。仍可严驳。电寄　　

○安徽巡抚吴元炳奏、各属匪踪飘忽。赖各标营弁。分投弹压。请将本年查阅营伍。展缓举行。从之。摺包　　

