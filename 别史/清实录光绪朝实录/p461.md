<!-- { "loadSidebar": true } -->
○谕军机大臣等、前有旨派锡珍前往江苏。会同卫荣光查办事件。锡珍已于本日请训。拟由海道赴沪。卫荣光著俟该尚书到后。即行同赴台湾。秉公查办。所有应查各件。已交锡珍带往。与该抚公同阅看。江苏巡抚。著谭钧培暂行护理。将此由五百里谕令知之。现月　　

○钦差大臣督办福建军务左宗棠奏、覆陈刘铭传退弃基隆实在情形。得旨、刘铭传仓猝赴台。兵单饷绌。虽失基隆。尚能勉支危局。功罪自不相掩。该大臣辄谓其罪远过于徐延旭、唐炯。实属意存周内。儗不于伦。左宗棠著传旨申饬。原摺掷还。摺包　　

○刑部尚书镶黄旗汉军都统锡珍出差。以礼部尚书延煦兼署刑部尚书。正红旗蒙古都统麟书署镶黄旗汉军都统。明发　　

○抚恤琉球国遭风难民如例。　　

○壬辰。上奉慈禧端佑康颐昭豫庄诚皇太后幸阅是楼。侍午膳。　　

○署湖广总督裕禄等奏、湘藩禁止赛会。致匪徒滋闹毁署。请将署藩司孙翘泽议处。得旨孙翘泽著交部照例议处。摺包　　

○癸巳。万寿节前期。上诣储秀宫慈禧端佑康颐昭豫庄诚皇太后前行礼。　　

○御乾清宫受贺。　　

○奉慈禧端佑康颐昭豫庄诚皇太后幸阅是楼侍午膳。　　

○甲午。署船政大臣福建按察使裴荫森奏、张佩纶请将被毁九船薪粮。解作造船经费。乃善后局误以养船经费。祇应支被毁九船薪粮。余概无著。请饬地方官宽筹制船养船经费。得旨、著即知照该将军督抚于九船薪粮外。仍宽为筹备。随时接济。摺包　　

○江苏巡抚卫荣光奏、覆陈河运事宜。报闻。摺包　　

○命工部左侍郎孙毓汶在军机大臣上行走。现月　　

○以通政使司副使赵佑宸为太仆寺卿。　　

○上以孟秋享太庙。自是日始、斋戒三日。　　

○乙未。万寿节。上诣大高殿拈香。寿皇殿行礼。记注　　

○遣官祭太庙后殿。　　

○两广总督张之洞等奏、刘永福一军内徙。历次筹办现在饬催各情形。得旨、前据岑毓英电奏、刘永福一军。据报于五月二十四日起程赴粤。沿途夫役粮米。已饬开化广南两府备办。谅可遄行无阻。目下该提督计将抵粤。即著该督懔遵前旨。饬令迅速赴思钦一带。妥为安置。摺包　　

○丙申。上以孟秋享太庙。前期亲诣行礼。记注　　

○纂修官水祖培恭纂　　

帮总纂官程棫林恭辑监修总裁世恭阅一签五月初七日正总裁那恭阅九月初三日专司藳本陆恭覆阅癸丑三月二十日　　

徐恭阅一签十二月初三日　　

荣月日副总裁唐月日　　

宗室宝恭阅二签八月初九日

　　

陈恭阅三签十二月初二日　　

熙月日　　

郭恭阅十月初九日　　

宗室麒月日蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之二百十一　　

光绪十一年。乙酉。秋七月。丁酉朔享太庙遣礼亲王世铎。恭代行礼。谕档　　

○上诣储秀宫问慈禧端佑康颐昭豫庄诚皇太后安。至丙寅皆如之。内记注　　

○谕内阁、刘秉璋奏、会匪句结滋事。登时扑灭一摺。本年五月闲。浙江台州府属。有外来哥老会匪。句结仙居土匪。谋为不轨。经刘秉璋督饬地方文武。并调派防营前往剿办。该匪胆敢拒敌。各军奋力攻击。先后擒获首要各匪。分别正法审办。当将全股扑灭。办理尚为迅速。所有在事出力员弁。著准其择尤酌保。毋许冒滥。现月　　

○谕军机大臣等、岑毓英奏、云南文报由蒙自至广西南甯驿递迟滞。请饬筹设电线等语。滇省程站遥远。文报稽迟。嗣后边防商务、均关紧要。自应安设电线以期迅速。著照该督所请。由广西南甯接设电线。直达云南。其应如何择地安线之处。并著李鸿章会商岑毓英、李秉衡、派员前往查勘。妥为筹画。奏明办理。原片著钞给李鸿章阅看。将此由五百里谕知李鸿章、岑毓英、并传谕李秉衡知之。洋务　　

○乌里雅苏台将军杜嘎尔等奏、查明四盟盟长。并无随同参赞大臣蒙古亲王虚报灾祲事。下该衙门知之。摺包　　

○云贵总督岑毓英奏、关外各军及刘永福所部一律撤竣启程抵界。并刘永福启程赴粤日期。得旨、即著该督将各营兵勇、汰弱留强。酌量裁并。仍随时勤加操练以固边防。其裁兵节饷实数。并著详晰奏闻。　　

○派工部左侍郎乌拉布、顺天府府尹沈秉成为顺天乡试监临。　　

○戊戌。办理广东防务兵部尚书彭玉麟等奏、创造炮划。设立广安水军以防内河。得旨、著照所议办理。该尚书等务当督饬各员、核实制造。随时认真操练。以资巡缉。摺包　　

○两广总督张之洞等奏粤省试造浅水轮船以资扼守。得旨、浅水轮船现造四艘著俟造成后详加察看。如果合用。再行奏明办理。摺包　　

○又奏、琼州孤悬海外。钦廉二州海陆地面。均连越南。防务重要。应设电线。请动海防经费。下该衙门知之。摺包　　

○又奏、饬令总兵李先义所部广胜军五营。新立章程。专习洋操。报闻。摺包　　

○又奏、德弁来华差遣。请赏顶戴。得旨、德弁雷芬等、均各照所请。分别赏给顶戴。摺包　　

○以行同无赖。革广东通判黄翔龙职。摺包　　

○己亥。谕内阁、张之洞会同倪文蔚、李秉衡、奏报广西被水详细情形各一摺。览奏灾民困苦流离。极深悯恻。业经该督抚等筹款集捐。分投赈济。稍慰廑系。钦奉慈禧端佑康颐昭豫庄诚皇太后懿旨。发给广东广西银各三万两。即由户部拨放。俾资赈抚。张之洞等、务当仰体圣慈轸念灾黎有加无已至意。核实散给。毋任稍有弊混。现月　　

○谕军机大臣等、徐承祖奏、广州驻防汉军领催杨靖、于咸丰四年。与其子杨朝生、剿匪阵亡其壻马启微同时战殁。马启微聘妻即杨靖之女。未婚守贞已三十二年。恳恩赐恤旌表。另片奏、杨朝汉出外投营未及报明。以致销除旗档。请饬查明归旗各等语著继格分别确查奏明办理。原摺片均著钞给阅看。将此谕令知之。寻奏、遵查正红旗汉军领催杨靖、与其子杨朝生、其壻马启微、同时战殁。其女过门守节。均经请恤请旌在案。惟杨靖之子杨朝汉、投效军营、未经报明。是以照例销除旗档。并无别项过犯。请准将广东补用参将杨朝汉。仍归入汉军旗籍。以为效力戊行者劝。得旨、杨朝汉著准其仍归入正红旗汉军旗籍。摺包　　

○出使日本国大臣徐承祖奏、使署肄习东文学生卢永铭、刘庆汾、请作监生。一体乡试。下总理各国事务衙门议行。摺包　　

○庚子。谕内阁、前据左宗棠奏、因病吁请开缺回籍。当经赏假一月。俾资调理。兹据奏称、病难速痊。恳请交卸差使。展假回籍等语。览奏病情。殊深廑念。自应俯如所请。左宗棠著准其交卸差使。不必拘定假期。回籍安心调理。该大学士夙著勋勤。于吏治戎机。久深阅历。如有所见。仍著随时奏闻。用备采择。一俟病体稍痊。即行来京供职。现月　　

○又谕、李秉衡奏、特□□□尔□文武各员等语。广西补用道刘作循、轻浮滥交。难资表率。著以同知降补。候补知府李必昌、委办营务等差。逢迎把持。极揽权势。著以通判降补。候补直隶州知州张秉铨、趋附干求。廉隅罔恤。补用通判邵文桢、最善钻营。声名甚劣。补用知县首成坤、居心狡诈。操守平常。候补参将翁长春、疲弱取巧。嗜好甚深。均著即行革职。以肃官方。现月　　

○又谕、李秉衡奏、营勇中途滋事。请将该营官议处一摺。据称调赴关外之鄂军各营。遣撤回防。提督胡定坤统带所部勇船。行至南甯府属三洲滩地方该勇丁因索取滩夫起衅。致毙人命。胡定坤约束不严。实难辞咎。著先行交部议处。仍著裕禄、彭祖贤、严饬该员。迅速查明凶犯。勒令按名交出。归案讯究。傥敢再事延玩。即行从严□□□尔□办。现当边防兵勇遣撤之时。著通谕统带各官。申明纪律。随时严加约束。傥有沿途滋扰情事。除将该勇丁按律严办外。并将该管营官从重惩处。决不宽贷。现月　　

○谕军机大臣等、前据卞宝第奏、湖南镇筸地方。本年四月闲猝被大雨。蛟水并涨。田庐被淹。灾民失所。当谕令该抚妥为赈抚。近闻湖南省城、及湖北地方。均有被水成灾之处。即著该督抚饬属。将被灾处所。确切查明。一面设法赈济。一面迅速奏闻。将此由五百里各谕令知之。现月　　

○又谕、左宗棠奏、请交卸差使展假回籍一摺。本日已有旨、准其交卸差使回籍调理矣。所有钦差大臣关防。即著交杨昌浚、派委妥员赍京呈缴。至该大臣所统恪靖各营。现在应留应撤。著左宗棠、杨昌浚、体察情形。悉心会商奏明办理。将此由四百里各谕令知之。现月　　

○又谕、李鸿章奏、遵议海防事宜一摺。言多扼要。惟事关重大。当此创办伊始。必须该督来京。与在事诸臣熟思审计。将一切宏纲细目。规画精详。方能次第施行。渐收实效。李鸿章前寄总理衙门信函。业经该王大臣等呈览。此时朝鲜使臣未到。未便降旨。著俟此事办竣。该督即行来京陛见。将此由五百里谕令知之。洋务　　

○神机营奏、通州防军遣撤。请将已革副都统吉尔洪额等五员分别录用。钦奉慈禧端佑康颐昭豫庄诚皇太后懿旨。吉尔洪额著赏给蓝翎侍卫。萧宗干著以知州用。永成著以笔帖式归原省补用。蔡钧著交总理各国事务衙门差委。吉恒著开副将缺以副都统记名。交神机营差遣委用。现月　　

○护理广西巡抚李秉衡奏、被水各属。现筹抚恤情形。得旨、叠经降旨谕令妥筹抚恤。并钦奉懿旨发款赈抚。即著李秉衡督饬印委各员。认真经理。务使实惠及民。毋任一夫失所。摺包　　

○四川总督丁宝桢奏、遵议部咨开源节流二十四条。有可从权酌办者。有难勉强从事者。再三审度。连增办肉厘。合计通省约可得银三十一万余两。专备海防要需。下户部知之。摺包　　

○又奏、试穵四川天全州属大歇山银矿报闻。摺包　　

○又奏、鲍超所部霆军。系四川一省供支。先后拨解银四十九万二千两。现拟再拨银八万两。而滇督咨有请撤该军回川之奏。是否准撤。请饬知以便遵办。得旨、前已有旨将鲍超一军遣撤矣。丁宝桢著仍遵前旨。将该军饷银速拨应用。　　

○赏鸿胪寺卿邓承修假两月回籍省亲。摺包　　

