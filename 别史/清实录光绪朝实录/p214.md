<!-- { "loadSidebar": true } -->
○谕内阁、前因给事中吴镇奏四川地震情形。丁宝桢讳灾不报。并南部地方。因加厘启衅。蓬溪亦因设卡滋事等情。当谕令该署督详查具奏。兹据奏称。四川省城。于本年五月十二日微觉地动。旋据重庆等府。及梓潼等县。共十九属禀报。亦于五月初十十二等日地动。情形尚轻。阆中等七属。城墙闲有坍塌。惟南坪一处。城署房屋倒塌甚多。又珠河场河沟。被山岩坠塌。将河身壅塞。后复冲开。水势汹涌。致河北街民房尽行淹坏。伤人甚重。实因委查禀报未齐。是以具奏稍迟等语。川省地震成灾。各属轻重情形不一。即著丁宝桢迅即查明。分别筹款抚恤。毋令一夫失所。至南部抽厘。既据该署督奏称举办多年。此次照前从减。并未加增。其蓬溪设卡。实有不能不办之势。现经妥定盘查章程。不致再有滋事。抽厘设卡。弊端甚多。该署督惟当随时切实稽查。悉心经画。毋得狃于目前安静。稍涉疏虞。其向东阳等亏挪银两。并著饬县严追。以重官款。现月　　

○谕军机大臣等、何璟奏、查明闽省泉州等府属。私种罂粟。又有邻省烟土入境蒙销。现饬禁止。并请饬湖南浙江抚臣一体查禁等语。私种罂粟。例禁綦严。何璟现已明定章程。饬属严禁。如有违者。援照两江禁种成案。将地亩充公。并照甘肃成案。将查禁不力各员奏□□□尔□。即著照所议办理。何璟、勒方锜、务当督饬所属。实力查禁。以期净绝根株。据何璟奏称。闽省抽收洋药税厘。辄有湘土台土改名土浆料胶。入境销售。现已饬局禁止堵拏等情。湘土台土、产自湖南浙江。自应一体禁止。并著梅启照、谭钟麟、邵亨豫、李明墀、责成各该地方官。一律查禁。认真办理。将此各谕令知之。现月　　

○守护东陵大臣荣颐等奏、遵照会议拟办守卫万年吉地事宜。并栽种各项松树。挑补差役各一摺。下所司知之。摺包　　

○四川总督丁宝桢奏。现办阻止马加国摄政义等入藏各情。下所司知之。随手摺包　　

○贵州巡抚岑毓英奏。通筹每年实需饷数。请饬部速拨的款。又奏请于各省协饷内。先于十月内解到六十万两。以清欠饷。均下户部速议。均摺包　　

○又奏。请将贵西道衙署。移建毕节县城。下部知之。随手　　

○以卸任川北镇总兵陈济清署松潘镇总兵官。随手　　

○抚恤琉球国遭风难民如例。随手　　

○庚子。上以孟冬享太庙。前期亲诣行礼。内记注　　

○谕军机大臣等、翰林院侍读王先谦奏、条陈洋务事宜一摺。所奏审敌情振士气。筹经费。备船械各节。不无可采。洋人蓄谋生事。隐患日深。日本近在东隅。竟敢袭灭琉球、毫无顾忌。尤为叵测。台湾朝鲜。均距东洋较近。骎骎窥伺。亦在意中。未雨绸缪。今日尤为急务。此时筹办海防。原非为穷兵海外之计。但期战守可恃。藩篱自固。方可随宜制敌。不致掣肘于临时。前据恭亲王等面奏。叠经总理各国事务衙门。函商南北洋大臣。豫筹海防事宜。尚未定议。此事关系极重。断不宜再事迁延。著李鸿章、沈葆桢、即将海防事宜。并该侍读所陈备船械一带。切实筹议。先行具奏。期于事在必行。至王先谦摺内所称。任将择使二事。亦为储才起见。李鸿章等、如有所知。著随时密行陈奏。以备录用。此外各条。皆与海防相为表里。是否可行。并如何筹办之法。著总理各国事务衙门。南北洋大臣。分别妥议具奏。原摺著钞给阅看。将此密谕总理各国事务衙门、并由五百里密谕李鸿章、沈葆桢、知之。洋务档　　

○纂修官蓝钰恭纂　　

总纂官钱骏祥恭辑监修总裁世恭阅一签五月初二日正总裁那恭阅五月二十日专司藳本陆恭覆阅壬子九月初八日　　

徐恭阅二签八月初九日

　　

荣恭阅一签九月初六日副总裁唐恭阅一签十一月二十七日　　

宗室宝恭阅一签五月二十八日　　

郭恭阅六月二十日　　

熙月日初校修改上卷叁拾肆签刘启瑞恭校陈恭阅八月初七日覆校修改上卷无张祖廉详校宗室麒月日总校修改上卷贰拾柒签商衍鎏总校蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之一百一　　

光绪五年。已卯。冬十月。辛丑朔。享太庙。遣怡亲王载敦恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。惠陵。　　

○遣官祭端慧皇太子园寝。　　

○上诣钟粹宫。问慈安端裕康庆昭和庄敬皇太后安。长春宫问慈禧端佑康颐昭豫庄诚皇太后安。至己巳皆如之。　　

○颁光绪六年时宪书。　　

○谕内阁。裕禄奏、请将私行折放兵丁银两之守备革职等语。安徽候补守备朱金诰、派充新兵营练军中哨哨弁。于发放兵丁银两。胆敢私行折给钱文迨撤任查究。犹复肆意狡横。擅自离营。实属胆大妄为。朱金诰著即革职永不叙用。并不准投效各路军营。以示惩儆。现月　　

○予故帮办陕甘军务通政使司通政使刘典、于湖南甯乡本籍建立专祠。从巡抚邵亨豫请也。随手　　

○旌表节妇原任陕西巡抚江甯邓廷桢子尔咸妻廖氏。随手　　

○蠲免山西曲沃、翼城、汾西、芮城、浮山、吉乡甯、襄陵、临汾、洪洞、太平、河津、垣曲、万泉、猗氏、十五州县歉收村庄本年额赋有差。现

月　　

○壬寅。礼部奏、朝鲜国咨称现与日本商酌开港事竣。下所司知之。随手

　　

○癸卯。谕军机大臣等。本年直隶、山西、河南、被灾。山东平度州等处被水。节经各该省奏到将新旧钱粮分别蠲免缓徵并因直隶文安等州县积水无麦。拨给江苏浙江本届漕米各四万石。安州等处被水拨给江北漕粮六万石。又以前截漕粮不敷。复拨湖北新漕三万石。藉资赈恤山西赈粮不敷。拨山东漕米八万石。并轻赍等银三万数千两豆子二千七百余石又因赈抚善后无款。部库拨银二十万两。又拨山东等省地丁等银三十万两。以济要需。江苏、清江等处被风。陕西、甘肃、潼关、阶州等处地震。山东、济南、石圩被冲。广东三水等县被水。四川南坪等处地震。云南邓州等处盐井被冲。均经该督抚等查勘抚恤。小民谅可不至失所。惟念来春青黄不接之时。民力未免拮据。著传谕该督抚等体察情形。如有应行接济之处。即查明据实覆奏务于封印以前奏到候朕于新正降旨加恩。直隶山西春夏缺雨。江苏阳湖县被雹。浙江杭州等府各属被旱被虫被雹被风。江西安福等县。安徽安庆等属。湖南湘阴等处。湖北各属浙江绍兴等处低田被淹。江苏、安徽、河南、山西、陕西、甘肃、等省。闲有蝗蝻萌生。均经该督抚等委员查勘。即著迅速办理。并将来春应否接济之处。一并查明于封印前奏到。此外各省有无被灾地方。应行调剂抚恤之处。著该将军督抚一并查奏。候旨施恩将此各谕令知之。现月　　

○以普祥峪万年吉地全工告成。予副都统钟泰等优叙赏宗人府理事官阿克丹等花翎。盐大使诸承志蓝翎。余升叙加衔有差。　　

○以菩陀峪万年吉地全工告成。予太仆寺卿耀年等优叙。赏兵部员外郎爱祥等花翎。佐领傅洪著等蓝翎。余升叙加衔有差。均现月　　

○甲辰。谕内阁。户部奏解铜委员具禀书吏勒索刁难。请旨查办一摺。云南委员孟荫桂。管解滇铜。运抵天津据禀宝泉局经承黄安澄勒索规费。前运滇铜之委员许光第暗与串通。劝令变卖正铜等情若如所禀实属胆大妄为。亟应彻底根究。黄安澄是否即该局册内之黄友清。著步军统领衙门、顺天府、五城御史、查拏务获。解交刑部严行审讯。委员许光第是否在京。抑在天津。并著步军统领衙门、顺天府、五城御史、直隶总督、一体查明送部。听候传讯。务得确情以成信谳。所有三起头批铜斤。著直隶总督派委妥员。与户部所派司员。督同该委员孟荫桂迅速解交京局。以济要需。现月　　

○又谕。前据御史邓庆麟奏、顺天府属办理赈务。并不核计。灾分村户酌量分拨。请饬查办等语。当经谕令直隶总督、顺天府、查明酌办兹据李鸿章等奏称。直隶顺天地方。应行赈抚州县。均经分饬印委各员分投确勘核计散放。并无不论灾分轻重村户多寡、每州县各给二千石等情该御史所奏。著毋庸议。现月　　

○谕军机大臣等。都察院奏、吉林贡生魏晋康等、以学政食言饰奏破坏旧章等词。赴该衙门呈诉。据称吉林捐修书院。无束脩膏火之费。光绪三年。经学政王家璧、会商将军奏明。以绅捐生息。余银二千二百两酌拨。嗣该学政支取过多。该将军遂加提木税银千两。四年。该学政忽奏。改办考银三千五百两。统由绅捐项下提用。如试院需用时。由后任归并□山戊不□科两试以腾款项。经绅士恳照前议该学政自便私图。牌示及试牍奏摺。有书院已有经费。毋庸另筹之语。请仍照该将军原议。拨木税千两为办考经费。其绅捐余款二千二百两。仍照原奏拨归书院等语。著铭安按照所呈各节。确切查明。所有办考及书院经费。应如何办理之处。一并据实具奏。原呈著钞给阅看。试牍一本。并发去备查。将此谕令知之。现月　　

○又谕。李鸿章奏、遵议交收伊犁事宜一摺据称议定约章通商各款。耗损已多至分界之事伊犁西界。划去数百里。跨踞天山。隔我南八城往来要道。心殊叵测。惟崇厚业经定议若不允准。又恐因此启衅惟有竭力挽回。并于立法用人二者。认真筹画或可稍资补救等语。此事前已两次谕令该督悉心筹议。本日李鸿章所奏各节。著左宗棠一并妥议具奏。原摺著钞给阅看。将此由六百里密谕令知之。洋务　　

○驻藏办事大臣松溎奏、校阅前藏汉番并达木官兵秋操报闻。随手　　

○以刑部尚书文煜兼署兵部尚书。　　

○以镶蓝旗蒙古都统察杭阿署镶黄旗汉军都统。　　

○以正白旗满洲副都统穆隆阿署左翼前锋统领。均明发　　

○以剿匪阵亡民苗爱戴。予前署贵州开州知州石虎臣建立专祠。摺包　　

○乙巳谕军机大臣等。新授热河道贵成。前于召见时。奏对不甚明晰耳似重听。该员到任后。著崇绮留心察看。如果不能胜任。即行据实具奏。毋稍迁就。将此谕令知之。现月　　

○以清理围场安插流民出力。赏协领讷钦等花翎。骁骑校谢宝树等蓝翎。余升叙加衔有差。摺包　　

○以亏短库款逮问奉天已革同知舒准、通判宜崇额、监追籍产备抵。现

月

　　

○丙午。仁宗睿皇帝诞辰。遣官祭奉先殿。　　

