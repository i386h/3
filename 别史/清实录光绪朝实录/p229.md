<!-- { "loadSidebar": true } -->
○丙申。谕内阁。载龄等奏。遵查大员被□□□尔□各款一摺。吏部尚书万青藜。前经御史孔宪珏奏□□□尔□各款。兹据查明所□□□尔□揽权纳贿。收受节寿各礼。及门丁朱二捐有五品官职。指缺说价。并丁符九张兆丰补署各缺。皆其关说各节。均查无其事。即著毋庸置议惟门丁朱二。虽无招摇勒索等弊。辄敢得受州县赏银。实属有干例禁。朱二即朱韵山。著杖八十递解回籍。交地方官严加管束。万青藜于门丁朱二。得受所属赏银。失于觉察。著交都察院议处。记注　　

○又谕。万青藜奏。恳恩续假并请派员署缺一摺。万青藜著赏假二十日。吏部尚书。著李鸿藻署理。兼管顺天府府尹。著童华署量。记注　　

○谕军机大臣等。总理各国事务等衙门奏。会筹海防购船事宜一摺。现在海防紧要。自应分别布置水陆各军。以期有恃无恐。筹备水师。尤以船只为要务。该衙门拟于南北洋各备蚊船四只。碰船两只。分拨各口。扼要驻守。台湾密迩东洋。另筹备蚊船四只。碰船两只。系属酌度饷需。择要办理。除南北洋业经办有头绪外。福建购船之需。何璟已饬司道筹有蚊船两号之费。此外添购蚊船二只。碰船二只约共需银九十万两。该省现停后山之役。每年虽可节省数十万两。而凑集尚需时日。著户部于四成洋税项下。拨银三十万两。交李鸿章先行定购蚊船两只。碰船两只。以备分布闽省各口。其余六十余万两。著何璟勒方锜陆续筹解。李鸿章即与赫德商定。将各省应购船只。迅行定购。其应如何分起兑价验收。由李鸿章妥速筹议。至管驾教练。如何兼用西人。并著刘坤一、吴元炳、何璟、勒方锜、与李鸿章先事妥商。以期得力。将来操练调拨。均由李鸿章等随时酌办。务使船只足备战守。经费不至虚糜。是为至要。将此由五百里各密谕知之。洋务　　

○又谕。有人奏天津防兵难恃。招商局办理毫无实济。请饬认真整顿经理一摺。天津驻扎水陆防军。需饷甚钜。原以该处为京师门户。必须饷足兵精。方足以资捍卫。若如所奏。该军营官克扣。兵勇劫掠。骄蹇怨詈。李鸿章不敢过问等情。缓急将何足恃。李鸿章身任统帅。责无旁贷。著将各营将士。骄者易之。弱者汰之。有与克扣劫掠等弊。明查暗访。实力整顿。总期一兵得一兵之用。不至虚糜饷糈。方为不负委任。至设立招商局。原所以收利权而裕税课。若但听委用各员。任意开销。浪费侵蚀。深恐私橐日充。公款日亏。著李鸿章刘坤一吴元炳慎择公正廉洁之员。将历年出入各款。彻底清查。实心经理。如查有糜费侵渔等情。即行据实严□□□尔□。毋稍徇隐。将此由五百里各谕令知之。　　

○丁酉。孝仪纯皇后忌辰。遣官祭裕陵。　　

○谕军机大臣等、金顺奏、历次截剿股匪一摺。上年冬闲。精河一带地方。叠有股匪分道窜扰边境。经金顺督饬前敌各防营。分投截剿。擒斩殆尽。办理尚为妥速边境地方辽阔。贼踪出没无常。难保不再行伺隙东窜。著左宗棠金顺督饬各官军严防各处隘口。勤加侦探。遇贼即击。以靖边疆此次出力官兵等。著准其择尤汇案请奖。毋许冒滥。将此由五百里各谕令知之。

剿捕　　

○浙江提督黄少春奏请开缺养亲。允之。记注　　

○以正定镇总兵吴长庆为浙江提督。　　

○戊戌。世祖章皇帝诞辰。遣官祭奉先殿。　　

○以新疆荡平。赏记名提督朱荣昌、总兵唐义海等、勇号。提督王连三黄马褂。予总兵史德林等记名＜闲＞放。赏提督张添习等头品顶戴。李克常等三代正一品封典。余升叙有差。剿捕　　

○协修官王大钧恭纂　　

总纂官钱骏祥恭辑监修总裁世恭阅五月二十六日正总裁那恭阅六月十二日专司藳本陆恭覆阅壬子十月十七日　　

徐恭阅四签九月初五日　　

荣月日副总裁唐月日　　

宗室宝恭阅一签六月初二日

　　

郭恭阅二签七月初一日　　

熙月日初校修改上卷拾肆签张允厘恭校陈恭阅一签八月二十一日覆校修改上卷伍签陈畬详校宗室麒月日总校修改上卷叁拾柒签田智枚总校蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之一百九　　

光绪六年。庚辰。二月。己亥朔。上诣钟粹宫。问慈安端裕康庆昭和庄敬皇太后安。长春宫。问慈禧端佑康颐昭豫庄诚皇太后安。至丁卯皆如之。

内记注

　　

○谕军机大臣等、前因崇厚与俄国所议交收伊犁条约章程等件。经王大臣等会议。诸多窒碍难行。业经降旨将该革员治罪。并派曾纪泽为出使俄国钦差大臣矣。俄人占我伊犁。其理甚曲。崇厚奉命出使议收伊犁。竟不熟权利害。任其要求。遽与定约。殊出意料之外。曾纪泽到俄国后。察看如何情形。先行具奏。此次前往另议。必须力持定见。慎重办理。现已颁发国书。由总理各国事务衙门递寄。并令该衙门将条约章程等件。详细酌核。分别可行、及必不可行之款。奏准后。知照该少卿。以便与俄人另行商办。纵或一时未能就绪。不妨从容时日。妥慎筹商。总期不激不随。以全大局。将此谕令知之。洋务　　

○贵州巡抚岑毓英奏、请以总兵蔡兴国等。留黔省差委补用。允之。摺

包　　

○以记名总兵娄云庆为直隶正定镇总兵官。现月　　

○庚子。谕内阁、前因御史邓承修奏、广东广州府知府冯端本、招权纳贿。庇恶营私各节。当经谕令刘坤一、裕宽、确查具奏。兹据奏称、所□□

□尔□该府强押陈姓生员。抑勒结案。赵姓致送该府银两。该府袒护棍徒冯恕。扶同局绅陈璞舞弊。又串通周德芬结保积匪孔亚银。该匪纠杀孔广仁家七命。亦不追问。惟追缴孔姓花红银两。及禀请终养。谋为他日坐补原缺地步各节。除查无实据外。所有该府承审佛山清河一案。任令造报迟延。且未传讯原告。于冯恕一犯。迟久始据具禀。仍不照例拟办。该府署虽未设有同通官厅。而同通委署州县。至官厅守候传见。该府亦听其所为。殊属不合。局绅前任江西安福县知县陈璞、于冯恕诬指梁亚爵为盗。未能确切访查。辄即呈请查办。殊属偏徇。冯端本、陈璞、均著交部分别议处。现月　　

○又谕。给事中楼誉普奏。内阁汉侍读。请专用科甲人员。其特旨录用贡生出身之中书典籍。量予升途各摺片。著该部议奏。现月　　

○又谕。给事中楼誉普奏。各省所捐监生。流弊甚多。请饬划定年分。酌令补缴实银等语。著户部议奏。现月　　

○又谕。给事中楼誉普奏、浙江嵊县民人黄世英等。因与同族黄瑞虞有嫌。将黄瑞虞之父棺椁发毁。抛掷尸骸。案关服制。请饬审办等语。著谭钟麟将此案提省严审惩办。以儆凶顽。现月　　

○闽浙总督何璟等奏。台北基隆扼全台之要。起建洋式炮台一座。用资扼守。并改拨豫储专款。下部知之。摺包　　

○以江苏淮扬海道庞际云为湖北按察使。现月　　

○旌表养亲不嫁。浙江钱塘县民徐守政女徐氏。现月　　

○抚恤琉球国遭风难民如例。摺包　　

○辛丑。遣官祭文昌帝君庙。　　

○神机营奏、遵拨分扎库伦等处操防蒙古兵丁。军火器械。酌派健锐营前锋参领万福等。各选带熟习阵式弁兵二十名。前往库伦。派外火器营、鸟枪护军参领国胜。选带熟习阵式弁兵二十名。前往乌里雅苏台。派健锐营前锋参领吉和春。选带熟习阵式弁兵二十名。前往科布多。教练兵丁操防。惟蒙古王公等统兵操防。一切文件。应用钤记。拟刊刻木质统带某营官兵之钤记四颗。即饬万福等赍往。分交该统带王公等祗领。用昭信守。从之。摺包　　

○又奏、东三盟操防事宜。前经奏请、每盟挑选精壮蒙古兵五百名。在三盟界内。往来梭巡。所需军火等项。由神机营历年拨解。现在奉饬练兵设御。该三盟仅练一千五百名。兵力较单。拟请每盟加练精壮蒙古兵五百名。共成三千名。以资调遣。所需器械等项。拟照前数酌量筹拨。□山戊不□需军火。照案加倍拨给。从之。摺包　　

○壬寅。署四川总督丁宝桢奏、具陈接收伊犁事宜。得旨、览奏虑远思深。于办理此事。情形极为透彻所陈另派使臣一节。与朝廷之意。正相符合业已有旨。令曾纪泽前往商办。边防亦已豫为布置川省一切事宜。正资整顿。该督惟当悉心经理以副委任摺包　　

○两江总督刘坤一奏、请以奏留广东记名提督李占椿等。调往江南差遣。允之。摺包　　

○癸卯。谕内阁、前据御史周开铭奏、廓尔喀贡使来京。崇文门员役诈索。理藩院办理失体。蒙古王公年班来京。理藩院崇文门员役。任意勒索各节当派广寿、潘祖荫查明具奏。兹据奏称崇文门于廓尔喀贡使到京。并无栽赃诈索。传见噶箕。暨私造木戳等情。惟贡使所带土物。例应免税。海巡倭什浑等。辄以漏税禀报。实属妄拏委员博启、祥普、不加详查。辄行批罚看押。办理失当理藩院承办廓尔喀进贡事宜。尚无不合。亦无勒索规礼。蒙古王公年班来京。理藩院、崇文门、均无纵容员役。勒索各情事等语。崇文门海巡领催倭什浑。外委李逢源。内管领吉瑞。守备庞光裕。外委龚维政。均著照所拟。杖一百。李逢源等。均革去职衔。免其发落。委员吏部郎中博启。正蓝旗护军参领详普。均著交该衙门议处。崇文门监督灵桂、照祥、失于觉察。均著交该衙门察议。嗣后外藩王公及使臣到京。该衙门于一切事宜。务当加意妥办。用副朝廷抚绥藩服至意。现月　　

○广东巡抚裕宽奏、请拨款修筑南海县属桑园围基。从之。摺包　　

○甲辰。遣官祭先医之神。　　

○署两江总督吴元炳奏、江苏防务紧要。参将刘光才训练操防。素称得力。请仍留苏省防营免其调赴广西。得旨。刘光才、著准其仍留江苏防营。即由吴元炳咨行张树声查照。摺包　　

○又奏、已革守备姜长林、留营效力尚堪造就。请开复原衔原官。以昭激劝允之。摺包　　

○安徽巡抚裕禄奏、寿州绅民。捐资重修先贤宓子不齐祠墓。请由地方官春秋致祭。勤加防护。以重祀典。下部知之。摺包　　

○以前甘肃提督曹克忠、交直隶总督李鸿章差遣委用。现月　　

○准前任户部右侍郎温葆深重赴恩荣筵燕。赏加太子少保衔。现月　　

○以积劳病故。予江苏吴淞营参将郑云祥议恤如例。摺包　　

○旌表节孝湖南长沙县民妇车李氏。石门县民妇潘张氏。摺包　　

○乙巳。孝淑睿皇后忌辰。遣官祭昌陵。　　

