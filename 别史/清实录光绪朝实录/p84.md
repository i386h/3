<!-- { "loadSidebar": true } -->
○谕军机大臣等。崇厚奏、请调直军以壮声威一摺。据称奉天北路近接吉林。金匪马贼时虞窃发。东边一带自津军遣撤后。亦觉空虚。现在练军未集。尚须客兵填扎。请饬将直军洋枪马步各队。拣派三营来奉。并拨给十二磅开花炮车六辆等语。著李鸿章即行照数派拨。饬令迅赴奉天。听候崇厚调遣。并著该署将军妥筹布置。督饬随时防剿。一面将应练马步各队。认真训练俾成劲旅。以资镇慑。另片奏、请调员差委等语。直隶候补知府徐本衡。候补同知许之泰。候补同知直隶州知州屠立咸。改发山东候补知县马宗武著李鸿章饬令各该员前赴奉天交崇厚差遣委用。将此由四百里各谕令知之。现

月

　　

○又谕崇厚奏奉省现练旗兵请调员教习等语。参领祥顺鸿胪寺鸣赞达崇阿、副参领衔成贵著神机营饬令该员等并选派。熟悉教队兵二十名。前赴奉天以资教练。现月　　

○戊寅。谕军机大臣等。魁玉文格奏、穆坪土司夷地匪徒滋事。派队驰往办理一摺。匪徒王万春纠邀夥党。藉端滋事叠次窜扑穆坪地方。现经魁玉等。调派营勇前往剿办。即著饬令该将弁等严拏首要各匪。按名弋获毋任漏网。一面解散胁从。妥为弹压以靖边陲。并著分饬地方文武严密防范不得稍涉疏虞致该匪逸出蔓延为患。代理土司余铭锡等有无恃势妄为办事乖谬之处。即著查明办理将此由四百里各谕令知之。现月　　

○己卯。谕军机大臣等本日据潘鼎新奏、考列三等各员请照旧供职等语。已交吏部议奏矣。李衍绶一员。已于本年十月闲＜闲＞放云南府遗缺知府。该员能否胜任著刘长佑潘鼎新悉心察看。据实具奏将此各谕令知之。现月　　

○蠲缓河南祥符、陈留杞、通许尉氏、洧川鄢陵、中牟兰仪、郑、荥阳、荥泽、汜水、禹、商邱、甯陵、永城、鹿邑、虞城、夏邑、考城、柘城、汤阴临漳、内黄汲新乡、辉、获嘉、延津、滑、浚封邱、河内济源、武陟、孟、温、原武、阳武、洛阳、偃师、巩孟津宜阳登封永甯、新安、南阳唐、镇平、桐柏邓、内乡、淅川、裕舞阳、叶上蔡、正阳、西平、淮甯、西华、项城、沈邱、太康、扶沟、临颍、襄城、长葛、光山固始、息、七十三厅州县被灾地方新旧粮赋有差。现月　　

○庚辰。以詹事府詹事昆冈、太常寺卿庆福、为内阁学士兼礼部侍郎衔。译汉　　

○辛巳。署盛京将军岐元等奏、已故将军崇实原任大学士文祥、原任将军都兴阿、功德在民。请由奉天省捐建公祠。从之。摺包　　

○壬午。谕内阁、前据左宗棠金顺奏、官军攻克玛纳斯南城大概情形。兹据奏、详陈战状请将出力阵亡各员弁分别奖恤一摺。官军于本年六月闲。攻克玛纳斯北城后。南城贼党负嵎抗拒。将军金顺、亲率所部兵勇进剿七月二十八。八月初二等日叠次猛攻。开放枪炮轰坍城垛。歼擒贼匪多名。八月十七日。西甯道刘锦棠所派各营驰抵玛纳斯会剿与金顺一军。周掘长濠。轰发地道。连日会师进攻毙贼无算。九月二十一日。贼众二三千人突出西门。诈称乞抚意图出窜。金顺饬各军严阵以待。逆首何碌嗾众扑濠。经官军立毙于阵。伪元帅黑竣等一律殄除。当将玛纳斯南城收复。逸出之贼经金顺所部与湘军马队。及荣全等所派各队追斩无遗。剿办甚为得手左宗棠运筹决胜。调度有方。深堪嘉尚。金顺督率各军。奋勇剿贼。懋著勤劳著加恩赏戴双眼花翎。并赏给云骑尉世职。以示优异。提督刘宏发、马玉昆、均著赏给云骑尉世职。巴里坤领队大臣沙克都林札布、副都统萨英阿、总兵谭拔萃董福祥、黄万鹏等。道员罗长祜均著从优议叙。提督孔才刘占魁罗永兴、总兵刘万发、均赏头品顶戴。副都统依精阿。提督刘占魁、总兵徐得标、副将余和、均赏穿黄马褂。三等侍卫双全、参将和振兴、游击李大全、杨金发、柴洪山、都司崔伟、佐领岱通阿、守备范忠、委防御哈勒他尔千总崔正邦、鲁明珠均赏给巴图鲁名号提督汤仁和总兵桂锡桢、副将孙复胜、参将徐学功黄占彪、张志德、张富贵、张长安、游击李得林万长发、李代兴、都司李复盛、张玉林均赏换清字巴图鲁名号。光禄寺署左俞应钧、千总秦汉仓、把总何长春、均赏戴花翎。其阵亡之提督李大洪、总兵张大发、均照提督阵亡例从优议恤、李大洪加恩予谥。副将胡耀群等一百十八人。均著交部各照官阶从优议恤。剿捕　　

○谕军机大臣等、前据左宗棠金顺驰奏克复玛纳斯南城大概情形。兹复据奏。陈详细战状。并左宗棠奏、减汰北路征军请拨部款及规画南路情形各摺片。本日已明降谕旨宣示。特予金顺、并刘宏发等优奖。出力阵亡各员照请奖恤矣。现在北路一律肃清。各城防守事宜。自应妥筹布置。金顺一军为数不少。现值饷需缺乏。必须汰弱留强。庶军士不至饥疲。驱策可资得力。左宗棠棠请拨部款四十万两。作为金顺所部裁遣之费。惟部库需用浩繁。亦形支绌。本日已谕知户部拨给银二十万两。并将各省欠饷催令拨解矣。金顺俟拨款解到。即著将所部各营分别裁汰归并。其遣撤之兵。亦当妥筹安插。毋任滋事。刘锦棠张曜等军。规取南路。现值冬令严寒。大雪封山。未能进发。祇可暂时休息。一俟春融冰泮。即著饬令各军鼓勇前进。迅埽逆氛。廓清疆圉前因荣全不候谕旨遽赴玛纳斯城助剿殊属冒昧。已谕令折回塔城其所奏请将出力各员奖励未免过优。双眼花翎。尤非臣下所得擅请所有荣全原摺单各一件。片三件均著钞交左宗棠金顺覆核另拟具奏。再降谕旨。将此由六百里各谕令知之。剿捕　　

○又谕左宗棠奏、金顺一军协饷无著请酌提欠款并饬拨部款一摺。著户部发银二十万两。解交金顺祗领。并著该部于欠解金顺军饷各省酌提钜款。限期解往以济急需。原摺著钞给阅看将此谕令知之。剿捕　　

○又谕、曾国荃前因患病赏假两个月调理山西地方紧要该抚病体稍愈即驰赴新任。以重职守毋稍耽延将此谕令知之。现月　　

○又谕、恩合奏东边新垦地方。请添设旗署。招佃旗丁。无庸添练勇营各摺片。奉天东边新开地亩。设立州县处所该副都统所陈四条。并陈奉省地面不必再添练勇著崇厚体察情形妥议具奏原摺片单著钞给阅看。将此谕令知之。寻奏、添设州县旗民兼理督标官兵满汉并用。请仍照原议办理报闻。现

月摺包

　　

○湖南巡抚王文韶奏道员张自牧、不堪用为出洋参赞得旨、出使人员关系甚重。王文韶既知张自牧不堪任用据实具陈。所奏甚是即著传知该员毋庸起程。摺包　　

○派御前大臣伯彦讷谟祜奕劻景寿户部右侍郎翁同和兵部右侍郎夏同善每日在毓庆宫敬谨详阅穆宗毅皇帝实录黄绫本现月　　

○以记名提督席大成为甘肃巴里坤镇总兵官记注　　

○癸未。谕内阁。李鸿章奏张家口驻防营房坝工请饬就近勘修一摺张家口应修各营兵房暨护营石土二坝著察哈尔都统照案就近遴派营员核实勘估自行修理。所需银两著李鸿章饬令藩司筹款拨解以资应用。现月　　

○又谕、李鸿章奏、请将庸劣不职之知县分别参办一摺。直隶唐山县知县续魁阘茸无能。难期振作著即革职。广平县知县李焘。办事卤莽不协舆情。著以县丞留省降补获鹿县知县俞锡纲才识庸陋听断迟钝。著以原品休致东明县知县松龄。才具尚优操守欠谨。著开缺察看另补清河县知县陈焕文缉捕废弛难胜民社。惟系进士出身。著以教职归部即选以肃官方。现月　　

○谕军机大臣等户部奏。豫拨惠陵工程银两一摺。据称光绪三年惠陵工程应需银两。拟拨山东地丁银七万两。河南地丁银七万两。江西地丁银七万两。浙江地丁银七万两。厘金银四万两。安徽厘金银七万两。江苏厘金银十二万两。广东厘金银十二万两。湖南厘金银四万两。两淮盐厘银七万两。又欠解同治十三年盐课盐厘京饷项下提银七万两。四川盐厘津贴银七万两。粤海关六成洋税银七万两。天津关六成洋税银五万两。又欠解光绪元年洋税京饷项下提银四万两镇江关六成洋税银三万两。江海关六成洋税银五万两。太平关常税银四万两九江关欠解同治十二年洋税京饷项下提银四万两。共银一百二十万两。请饬各省关照数拨解等语。工程要需。自应赶紧筹拨著各该督抚监督等按照户部指拨各款银两。限来年二月起迅速派员分批、陆续径解惠陵工程处交纳并限来年十月以前。如数解清毋稍延误。将此由五百里谕知李鸿章沈葆桢、刘坤一、文格、吴元炳、裕禄、刘秉璋杨昌浚、李庆翱、王文韶、张兆栋并传谕李元华知之。现月　　

○又谕、有人奏、直隶候补道刘树堂、向充练饷局总办丁忧后。专托司道禀请仍留局差。照常宴会候补直隶州州同沈鹤皋、亦于丁忧后营求局差旋入保定府署充当书启。并出外宴乐。挟优饮酒。任意肆行等语。丁忧人员。例应回籍守制若

如所奏。刘树堂等忘亲逗遛。钻营差使种种违例妄行。实属有玷官箴著李鸿章确切查明。据实参奏原片著钞给阅看。将此谕令知之。寻奏刘树堂因原籍云南永昌一带。贼匪梗道呈请在直庐墓。沈鹤皋已扶柩回籍均无忘亲营差情事。请勿庸置议。报闻。现月摺包

　　

○甲申。谕内阁、前任顺天府府尹彭祖贤奏、苏常等府。留养灾民请截留海军漕粮。并酌提丰备仓谷抚恤各摺片。本年江北旱灾较重。饥民四出。兼以山东安徽灾黎纷纷渡江。前赴苏常就食。业经沈葆桢等筹款抚恤。并准截留海运。筹备余米妥筹抚恤。惟饥民为数较多。江南岁仅中稔户鲜盖藏。诚恐赈费不敷。亟应豫为筹画。著沈葆桢、吴元炳、即于本届起运漕粮截留一万石俾资接济。仍俟下届起运将此次留赈米石。在于秋后带徵项下。照数补还苏郡丰备仓存谷。及生息银两。并著沈葆桢等饬令地方官会同绅董体察情形。酌提十分之三以备赈需。嗣后如遇灾民入境。人数逾万。仍当一律济。该督抚务宜饬令官绅等通盘筹画。妥为经理毋任一夫失所用副轸恤灾黎至意。记注　　

○又谕、御史李桂林奏请革除各省关差织造衙门总办名目一摺。京外官员所用家丁人等。本不准干预公事若如该御史。所奏各省关差织造衙门。往往任用家丁数人名为总办公事悉假其手招摇把持百弊丛生殊属不成事体亟宜严行禁止以清积弊著名省督抚确切查明如有前项情弊。即著从严查禁各该监督织造等不准设立总办家人名目傥有家丁人等。再敢干预把持克扣侵冒著各该督抚即饬地方官严拏惩办。毋稍轻纵记注　　

