<!-- { "loadSidebar": true } -->
○又谕、电寄李鸿章、电已悉。旅顺贼情。仍著饬令刘含芳随时探明奏闻。前闻旅顺倭船。有南去一股。连日未据南洋闽浙奏报。究竟贼踪何往著再设法确探电覆。电寄　　

○总理各国事务衙门奏、各国提存出使经费。谨将收拨总数。汇核请销。并请催还借款。暨粤海关积欠出使经费。依议行。摺包　　

○又奏、天津铁路公司。拟借德华洋款。系遵奏定之案。洋商光禀该国驻京使臣。咨明总署。事属可行。报闻。摺包　　

○又奏、石印图书集成解京。请旨进呈。得旨图书集成十一部。著于本年十二月初三日。由福华门一律交进。由懋勤殿首领太监接收。随手　　

○出使英法义比国大臣龚照瑗奏、遵旨在伦敦互换滇缅界务商务条约。谨派员赍呈。下所司知之。摺包　　

○实授刚毅为礼部右侍郎。　　

○以出洋随员四次期满。予候选知府王锡庚以道员分省补用。并赏加二品衔摺包　　

○癸未。谕内阁、礼部奏、冬至令节筵燕请旨遵行一摺。朕钦奉慈禧端佑康颐昭豫庄诚寿恭钦献崇熙皇太后懿旨。皇极殿太和殿筵燕均著停止现月　　

○谕军机大臣等、近年各省驿站递送文件。往往迟延。实属废弛。著兵部通行各该督抚等。认真整顿所有人夫马匹。务当一律精庄。遇有一切紧急文报。迅速驰送。不准稍逾时刻。其有军报经行处所。并著酌添马拨。以速邮递。现月　　

○又谕、英廉奏、伺候召见。倏忽患病。恳请赏假。并自请议处一摺英廉著赏假五日。加恩免其议处。前派统带马步队。前往蓟州接防。著改派副都统秀吉统带前往。英廉俟病痊后。再候谕旨。洋务　　

○又谕、本日内务府奏、拟修要工。请旨遵行一摺。所有文华门各处工程。均著暂缓修理。另片奏、请饬发黏修文华殿各工银两等语。所开银九千一百三十两零。为数过多。著大加核减。寻内务府奏、遵旨核减黏修文华殿各工。计需实银七千三百余两。得旨、准其领银五千两。现月摺包　　

○又谕、电寄谭钟麟、有人奏、浙江防军。半多虚额饬据廖寿丰查覆。尚无此弊。惟提督张其光、驭下稍宽等语。现在海防紧要。必需军令严明。方能整饬张其光能否胜任。著谭钟麟据实覆奏。毋稍瞻徇。电寄　　

○又谕、电寄依克唐阿、据电奏初四日接仗情形。据称我军三面受敌。分水口地势险要。不得不扼此驻守。遂连夜追至该处。分兵严防。该将军此次接仗失利。兵勇伤亡不少。现舍草河口而去。与聂士成等相隔愈远。殊属退葸。现在聂士成等后路无援。仍著依克唐阿整队前进。总期与聂士成吕本元等军会合。剿办方能得手。不得迁延退避。贻误大局。致干罪戾。

电寄

　　

○又谕、电寄廖寿丰、电已悉。冯子材业准张之洞奏调前赴江南。所有浙省海防。著处州镇陈济清。帮同张其光认真经理。不得稍涉宽纵。电寄　　

○又谕、电寄裕禄、唐仁廉电奏、初四日。先率马队前进。奈尚无马匹。于十三日单骑驰往奉省。与裕禄会商等语。著裕禄问明唐仁廉。除采办外。尚短马匹若干即传谕署锦州副都统文楷。于大淩河马群内酌量挑选。协济唐仁廉应用。电寄　　

○四川总督刘秉璋奏、病势增剧。恳请开缺回籍调理。得旨已有旨令汝来京另候＜闲＞用矣。摺包　　

○广西巡抚张联桂奏、钱局工本难筹。未能购铜鼓铸。拟经费稍裕。再行办理。报闻。摺包　　

○新授乌里雅苏台参赞大臣志锐奏、遵旨停办召勇练军。启程回京。得旨、著即赴乌里雅苏台参赞大臣新任。毋庸来京请训。摺包　　

○甲申。谕内阁、顺天府奏、请将知县撤任察看等语。署保定县知县黄士杰。署永清县知县龚荫培。办理冬抚。诸多草率均著即行撤任。交孙家鼐等随时察看。另片奏、安平公所等善堂暨翼善堂绅捐义赈各款。援案核减。请饬部立案各等语。均著依议行。现月　　

○又谕、御史恩溥奏、都察院左副都御史奕年。把持专擅私心自用于同僚时有忿争。接见科道。遇有巡城者在坐。必讽示所闻。故乱黑白。每月堂参之期。与司坊官耳语许久。显系授意营私。京畿道御史謀媚奕年。于该衙门饭银内扣送分资。请饬查办等语著派徐桐、荣禄、按照原参各节。确切查明据实参奏毋稍徇隐。现月　　

○又谕、步军统领衙门奏、拏获结夥持械抢劫拒伤事主盗犯。请交刑部审办一摺。所有拏获之赵四赵椿儿。王二即王二格。李三即李老黑等三名。均著交刑部审明。按律惩办。出力员弁等。著俟刑部定案时声明请旨。现月　　

○又谕、前经降旨将甘肃甯夏镇总兵卫汝贵革职拏问。交刑部治罪。屡经催解。据报启程迄今尚未解到。实属延玩。著盛京将军直隶总督。严饬沿途地方官。查明行抵何处迅即押解来京毋任逗遛。现月　　

○谕军机大臣等、顺天府奏、赈务方殷。豫筹春抚一摺著户部电催各督抚。迅将备荒经费。及湖南漕折银两。即行起解。以资应用。现月　　

○又谕、贝勒载濂奏、前任正白旗满洲护军参领汤武塞。是否堪任差使。著督办军务处。饬传该员。详加察看。详务　　

○又谕、电寄李鸿章、据电称宋庆转电。贼有先犯威海卫之说。虽据称已于陆路筑长墙地沟。添设土炮台大沽亦筑台。多布旱雷。惟既有履冰而北之言。所有北洋各口均须加意严防。金旅踞匪情形。仍著刘含芳随时确探。电寄　　

○又谕、电寄裕禄、电已悉郭宝昌、宋朝儒、均已令其带兵北上。未能调往奉省。其张士元一员。著裕禄电知张之洞。即饬前赴奉天差遣。以资得力。电寄　　

○又谕、电寄依克唐阿、据电奏赛马集倭贼夜遁。饬永山等率队进剿。依克唐阿向大高口。与聂士成等会商进取等语。本日伦敦电报。称日本因天气寒冷。拟将兵调回鸭禄江兹该将军电称赛马集贼夜遁。与调回之说相符。依克唐阿已带队赴大高口。著奋勇前进。与聂士成等会合。齐心并力。击其惰归。自易得手。慎勿迟延迁就。致误戎机是为至要。电寄　　

○户部奏、内务府当年经费银五十万两。拟照上年指拨数目。仍在各省关酌量凑拨。依议行。摺包　　

○两广总督李瀚章奏、添募营勇。水陆分防以保岩疆。又奏、鹾商力薄。粤盐碍难提厘加价。又奏、息借华款。谨拟章程奏明立案。又奏、广东经费支绌。未能筹款解部。均下部知之。摺包　　

○河南巡抚刘树堂奏、豫省练军马队。一时未便抽调。拟另召马队二营。交李永芳、牛师韩、分带北上。报闻摺包　　

○又奏、冬防吃紧。兵力不敷分布。添募勇队一营名为豫定。派员管带。择要扼扎以靖地方。下部知之摺包　　

○乙酉。圣祖仁皇帝忌辰。上诣寿皇殿行礼。　　

○遣官祭景陵。　　

○谕内阁、提督聂士成等、于前月二十九日。在奉天督军攻剿倭寇获胜。夺回连山关要隘。阵毙倭酋富冈三造。歼贼甚众业经颁给聂士成。吕本元。赏件。并赏给军士银两。兹复据裕禄奏、本月初九日。倭人复由分水岭来扑。聂士成商令吕本元、孙显寅、耿凤鸣等军。并督同夏青云等、分路扼守。初十日早闻。该提督等、各挑奋勇千余人。抢占分水岭。敌众越岭而逃。官军追杀至草河口。枪毙数十人。余向两山奔走。该将士耐寒苦战。奋勇可嘉所有此次出力将弁人等。著裕禄、宋庆、并入前案。择尤保奖。以示鼓励。洋务　　

○谕军机大臣等、庆裕奏、统筹热河全局一摺。据称热河地方。自教匪剿灭后。防营不敷分布道府州县。并无自然之利。不敷办公。拟添募马勇四五百名。并筹给地方官津贴。每年需款五六万两。该将军前在福建藩司任内。稔知闽海关洋税。每年协拨各省饷项一百余万两。请于协饷内。每年抽拨五六万两。协济热河。作为召募津贴两项之用等语。该将军所筹。系为整顿吏治。保卫地方起见。即著庆裕于到任后。体察情形。所有闽海关洋税。每年协饷项下。是否可以抽拨之处。再行奏明请旨办理。将此谕令知之。寻奏、遵拨热河练兵饷需。并道府州县各官津贴。每年共拨银六万两。下部知之。现

月摺包

　　

○又谕、电寄裕禄。据奏覆陈现办团练情形一摺。团练以补兵力之不足。奉省各属团练。既经裕禄通饬举行。即著随时激励绅民。认真筹办。以收众志成城之效。编修贵铎、著即留于省城随同办理团防事宜。电寄　　

○又谕、电寄李鸿章、电已悉吴凤柱一军。著即饬令暂扎锦州。与旗营官兵联络防守。弹压地面。勿稍疏懈。电寄　　

○又谕、电寄张之洞据电奏请上海息借商款。议定章程等语著照所请办理。即令总理衙门。饬令总税务司、转饬沪关税司遵行。电寄　　

○又谕、电寄吴大澂、据奏、请添练勇营各摺片。著准其添练炮队一营。枪队二营交曾广钧统带。并令魏光焘添练四营。足成十营之数。以厚兵力。电寄　　

○又谕、电寄宋庆、电已悉。近日聂士成叠报连山关草河口等处接仗情形。尚属得手。贼现在留兵不多。亟谋归路。著督饬诸将。合力攻剿。迅将此股剪灭。其岫岩踞匪。零星纷布。旅顺之贼。并入金州。应如何相机雕剿。以次歼除。著宋庆悉心调度。毋误事机。锦州地方紧要。近有土匪萌动。已饬吴凤柱带队驻扎矣。电寄　　

○盛京将军裕禄奏、奉省差委需员。请将候选知州陈衍庶等九员。各以原班留奉补用。又奏、营口练兵需饷。请将前存六成洋税等款。续行截留。以济要需。均如所请行。摺包　　

○湖南巡抚吴大澂奏、各军远道北来。颇形苦累。请照湘军向章。每勇加给月饷银三钱。以示体恤如所请行。摺包　　

○贵州巡抚崧蕃奏、古州镇总兵丁槐。遵旨北上启程日期。并筹拨饷需。以资接济。下部知之。摺包　　

○吉林副都统沙克都林札布奏、整队前赴锦州。相机剿抚。启程日期其军用旗帜号衣等项。可否由神机营制备。抑或另行请款制办。以资应用下所司议。摺包　　

○又奏、遵旨挑换马匹。并拟就近添募马小队百名。以资差遣。如所请行。摺包　　

○又奏、前借款补放察哈尔马队官兵皮衣等银。恳饬部筹还。以示体恤。下部议。摺包　　

○又奏、请将侍卫依勒洪阿、常贵、留营管带。下所司知之。摺包　　

○予军营病故游击马在逢议恤。早事　　

○丙戌。谕内阁、兵部等部奏、遵议处分一摺。福建陆路提督程之伟、协领佟茂荫、均著照部议即行革职。留营效力。以观后效。盛京将军裕禄、著照部议降二级留任不准抵销。现

月

　　

