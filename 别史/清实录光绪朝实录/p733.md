<!-- { "loadSidebar": true } -->
○又谕、电寄许景澄、电已悉。并接俄太子电相同。著许景澄亲赴外部。告以接到俄太子电。朕深为悼惜。著该大臣传旨吊唁。电寄　　

○陕甘总督杨昌浚奏、甘军马步八营。遵旨抽调赴京。听候调遣。现在赶紧筹办。饬令马队先行。步队继进。下部知之。摺包　　

○吉林将军长顺奏、筹备哈乞开斯枪弹等项。运解奉天。以应急需。报闻。摺包　　

○户科给事中洪良品等奏、军情紧急。酌拟四条。用资堵御。得旨、发交巡防处王大臣阅看酌办。洋务　　

○予积劳病故。吉林协领海明照军营立功后病故例赐恤。

摺包

　　

○辛亥。谕内阁、松溎等奏、司员呈请效力。据情代奏一摺。刑部主事杨登甲、著交吴大澂差遣委用。洋务　　

○谕军机大臣等、有人奏、田在田等召募各军。克粮短额。以致军心怨恨。沿路脱逃。并有贿卖营哨官情事。又桂祥。田在田诸军。占据民房。抢夺民物。尤为骚扰。请饬严禁等语。行军首严纪律。若如所奏各节。殊属不成事体。著桂祥。田在田。分饬各营官。一律从严申禁。如查有前项情弊。定必重惩不贷。将此谕知桂祥。并传谕田在田知之。　　

○又谕、有人奏、田在田等召募各军。克粮短额。并有占据民房。抢夺民物情事。请饬查究等语。著恭亲王等派员前往确切查明。据实覆奏。　　

○又谕、电寄李鸿章、著传谕刘盛休回津。另候差遣。其所部铭军。即归宋庆统带。电寄　　

○又谕、电寄李鸿章、现在近畿防兵。尚嫌单薄。所有直隶大名。宣化正定等未调之练军。著李鸿章再行调集山海关一带。分布防守。毋得延误。电寄　　

○又谕、电寄李鸿章、电已悉。李光久五营。著驻扎山海。关。俟该营到齐后。桂祥即统带所部移扎蓟州。电寄　　

○又谕、电寄长顺、近据电奏、调集边练各军。于初十日后启程。刻下倭寇已过凤凰城。金州后路。亦有登岸之贼。奉省情形紧要。著长顺迅速前进。探明贼踪。约会宋庆合力夹击。并设法抄袭后路。牵制贼势。方可得手。电寄　　

○又谕、电寄裕禄、依克唐阿、两电均悉。倭寇现在窜过凤凰城。其后路兵必无多。依克唐阿现驻长甸。正可闲道出奇。追截其后。约会宋庆合力攻剿。冀收夹击之效。不得在无贼处所株守。坐失事机。荣和所召猎户。现成几营。并著查明覆奏。此旨著裕禄悄递该将军懔遵办理。电寄　　

○又谕、电寄鹿传霖电奏已悉。所调马步六营。著即饬马心胜统带。先行北上。添募之营。著另派得力将弁。管带继发。该抚身膺疆寄。未便远离。著毋庸亲统来京。电寄　　

○又谕、电寄唐仁廉、据电奏、请调左中允文焕管理粮饷等语。翰詹科道官员。向不准外省擅调。该提督并非钦差。应归督办王大臣节制。何得率行奏调。所请著不准行。电寄　　

○又谕、电寄李秉衡、昨命迅饬。夏辛酉统带四营。前往旅顺。该处兵力仍嫌不足。著将入卫之四营。一并催赴旅顺。克日拔队。毋准逗遛。并著李鸿章约期令商轮前往载运。电寄　　

○又谕、电寄邓华熙、著邓华熙传谕凤楼统率所部五营。带足枪械子弹。驰直京畿。听候调遣。电寄　　

○督办军务处恭亲王等奏、遵旨谨陈布置大概情形。又奏、请拨部款百万。以资支发。添派队伍。以厚兵力。其文案营务粮饷各事。分派妥员。常川经理以专责成。均依议行。摺包　　

○以署两江总督张之洞兼署江甯将军。电寄　　

○以前广西巡抚马丕瑶为广东巡抚。现月　　

○壬子。上奉慈禧端佑康颐昭豫庄诚寿恭钦献崇熙皇太后幸阅是楼侍晚膳。　　

○谕军机大臣等、有人奏、步军统领衙门近年捕务废弛。现值倭寇构衅。奸细散布都城。并闻有伪示公然张贴。地面官莫敢过问等语。究竟有无其事。著荣禄等即饬所属严密防察。缉拏惩办。并将捕务实力整顿。不得稍涉疏懈。原片著钞给阅看。将此谕令知之。洋务　　

○又谕、昨谕李鸿章饬令李光久五营。驻扎山海关。俟该营到齐后。桂祥即统率所部移扎蓟州。所有前调察哈尔马队官兵一千五百名。即著归沙克都林札布统带。仍在山海关驻扎。以资守御。将此各谕令知之。洋务　　

○又谕、现在各旗营所存枪炮。其实在可用者共有若干。著恭亲王会同神机营祥晰确查核奏。洋务　　

○又谕、著派庆亲王奕劻前往南苑。试演地雷地营鳞甲排土炮台各项。是否适用。即著迅速覆奏。寻奏、查鳞甲排形质笨重。恐难适用。地雷尚属灵便。地营土炮台亦属得法。谨绘图呈览。得旨、留览。洋务摺包　　

○又谕张之洞电奏、订购洋枪一万五千枝。弹一千五百万。共价银一百万零五千两。先付半价等语。著户部如数筹拨。洋务　　

○又谕、御史王鹏运奏、京师旗营兵额。按籍可徵。除老弱外。精壮居三分之一。请饬八旗部统分别拣择。合并成军等语。八旗兵丁。世受国家豢养养。其中精壮可用者。当不乏人。著派荣禄。刚毅。查明各旗。除现已调练各兵外。无论食饷及闲散。堪以挑选操练者。实有若干人。先行覆奏。洋务　　

○又谕、嗣后督办军务王大臣等具奏摺件。英年著毋庸列衔。洋务　　

○又谕、御史王鹏运奏、漕运关系甚重。请将江浙漕粮。一并由河运北上。于寿张章邱一带。设法过剥等语。著户部核议具奏。寻奏、江浙全漕米石。专恃运河挽运。办理恐无把握。过剥一节。尤属碍难。现拟以十成之三四。交洋轮包运。以十成之五六。改徵折色。俟商定办法。再行详晰具奏。依议行。　　

○又谕、电寄李鸿章、现在贼逼金州。旅防万分危急。其登岸处在皮子窝。必有贼舰湾泊。及来往接济。著李鸿章即饬丁汝昌、刘步蟾等、统率海军各舰。前往游弋截击。阻其后路。至旅顺后路无炮台。闻尚闲有山险。其平坦处所。亟应用地营土炮台之法。设险以守。著传谕该防营诸将。乘贼踪未至。赶将此项台垒。星夜兴筑。并密布地雷。以资守御。此仓猝中设防要著。诸将不得轻视。致令长驱径进。无可措手也。

电寄

　　

○又谕、电寄李鸿章、据奏刘盛休已带队由盖平前进。请暂缓归并等语。刘盛休统带铭军。不能为毅军后继。力战却敌。实属畏葸无能。兹既行抵半途。难令折回。即著刘盛休赶紧前赴金州一带助剿。傥再有玩误。定按军法从重惩办。电寄　　

○又谕、电寄谭继洵、张之洞电称、熊铁生前五营已全行。后五营尚有月余方到鄂。现在京畿需兵紧急。著谭继洵催令迅速前进。毋稍延缓。电寄　　

○又谕、电寄定安等、定安、裕禄电奏、省防兵力过单。请饬唐仁廉先统数营前往等语。唐仁廉现在尚无召到之勇。著裕禄等先就本地募集。以助省防。俟唐仁廉到后。归伊统带。不得虚盼外援。致滋贻误。电寄　　

○甘肃肃州镇总兵田在田奏、胪陈驻扎通州。现在军需枪炮粮饷。并安插余弁。以及防守情形。下部知之。摺包　　

○癸丑。慈禧端佑康颐昭豫庄诚寿恭钦献崇熙皇太后万寿圣节。遣官祭太庙后殿。奉先殿上率王以下文武大臣诣皇极殿行庆贺礼。众官于午门外行礼。记注　　

○奉慈禧端佑康颐昭豫庄诚寿恭钦献崇熙皇太后幸阅是楼侍晚膳。　　

○谕军机大臣等、电寄李鸿章、龚照瑗电称、现议购巴西快轮一只。著照所请定购惟原电未言何时可到。著李鸿章电询即覆。电寄　　

○又谕、电寄李鸿章等、李秉衡电悉。章高元所部八营。著照所请。即日东渡。毋得刻延。并著李鸿章派船速往载运。

电寄

　　

○又谕、电寄张之洞、刘坤一奏、陈凤楼一军。难以抽调等语。现在京畿防务紧要。必须先其所急。陈凤楼一军。著张之洞仍饬令迅速北上。徐属需兵巡缉。著该署督另筹调拨。近日倭氛逼近旅顺。北洋战船不敷。若得南洋四艘。前来助剿。较为得力。著张之洞酌量情形。迅速覆奏。电寄　　

○甲寅。上奉慈禧端佑康颐昭豫庄诚寿恭钦献崇熙皇太后幸阅是楼侍午膳。　　

○谕军机大臣等、电寄许景澄。奥国主电贺慈禧端佑康颐昭豫庄诚寿恭钦献崇熙皇太后万寿。著许景澄电奥外部。传旨致谢。电寄　　

○又谕、电寄李鸿章、据电奏、旅顺各军。无人统带。唐仁廉原往督同守御等语。现在旅顺势甚孤危。唐仁廉勇往可嘉。著即前往督率诸将。尽力战守。如有畏葸玩延。奏明以军法惩治。章高元八营。仍著催令设法东渡。此时津防虽亟。而旅顺门户尤要。李鸿章仍应移缓就急。酌抽数营。力图援救。不得以无营可拨。竟置不顾也。电寄　　

○又谕、电寄长顺、据奏覆陈调队情形一摺。现在宋庆以金州告警。督队南下。摩天岭及长甸一带防军。亟待援助。著长顺迅带现调军兵。拔队先行。到防后与依克唐阿、聂士成等、会商战守机宜。不得以调集需时。迁延观望。致滋贻误。另片奏、请截留齐字营毛瑟枪六百杆。镇边军毛瑟枪一千杆。著照所请行。即由该将军知照定安。依克唐阿可也。电寄　　

○乙卯。谕军机大臣等、工部奏、请催解积欠硝斤一摺。刻下军务吃紧。制造火药。需用硝斤。刻不容缓。直隶山东两省积欠部硝。为数甚钜。即著李鸿章、李秉衡、严饬该藩司赶紧筹拨款项。转饬承办之员。遵照部限。每省四批。星速办运。昼夜兼程解部。以应急需。傥有迟逾。即著将办运各员。从严参处。并著将承办各员职名。先行送部备案。将此由六百里各谕令知之。现月　　

○又谕、户部奏、军饷吃紧。请严催各省关欠解各款一摺。本年原续拨京饷八百万两。边防经费二百万两。筹备饷需二百万两。现在各省关应解前项银两。统计所欠尚有三百余万两之多。部库例支各款。已属不敷开放。又值军务孔亟。添兵购械。需款浩繁必须各省关将欠解各饷。埽数解清。方足以资周转。著各该将军督抚监督等、各将欠解银两。迅速筹解。以固根本而裕军储。将此由六百里谕知福州将军、两江两广湖广四川闽浙各总督、山东山西浙江湖北湖南河南安徽江西江苏广东各巡抚、并传谕粤海关淮安关各监督知之。现月　　

○又谕、志锐奏、热河迤北一带。蒙古各旗。地势绵长。防守不易。拟请将内蒙古各旗举办团练。以资捍卫等语。著志锐于到热河后。察看情形。妥慎筹商。再行奏明办理。另片奏、请调直隶候补道谭文焕差委。著照所请行。将此谕令知之。洋务　　

○又谕御史管廷献奏、请规复河运以裕饷源一摺。著户部议奏。现月　　

