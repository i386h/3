<!-- { "loadSidebar": true } -->
○钦奉慈禧端佑康颐昭豫庄诚皇太后懿旨。醇亲王奕譞以亲贤而肩重任。公忠体国。中外咸知。深宫嘉许之怀。非名言所能罄。前因归政届期。业经优加赏赉。兹当皇帝大婚礼成。允宜再沛殊恩。益光庆典。醇亲王奕譞、著赏添头等二等护卫各一员。三等护卫二员。加赏修葺府第银六万两。由户部给发。伊子不入八分辅国公载沣、著晋封为入八分镇国公。不入八分辅国公载洵、著晋封为入八分辅国公。赏食全俸。载涛、著赏给头品顶戴。并赏戴花翎。以示优眷。现月　　

○又奉懿旨。皇帝寅承大统。于今十有五年。倚任亲贤。弼成郅治。兹当大婚礼成。自应特沛殊施。用昭懋赏。其近支王公。勋旧后裔。亦宜一体施恩。以彰庆典。恭亲王奕、著赏添头等二等护卫各一员。三等护卫二员。贝勒载滢、著加郡王衔。贝勒载澍、著赏穿四行龙补服。贝勒载润、著在上书房读书。贝子奕谟、著赏加贝勒衔。贝子溥伦。著赏食全俸。辅国公载泽、著赏食镇国公俸。镇国将军溥侗著赏食全俸。镇国将军载济、著在上书房读书。睿亲王魁斌、郑亲王凯泰、庄亲王载勋、均著赏戴三眼花翎。豫亲王本格、著赏穿四团正龙补服。肃亲王隆勤之子善耆、著赏给头等侍卫。挑在乾清门当差。善旌、著赏给二等侍卫。在大门上当差。怡亲王载敦、著交宗人府议叙。顺承郡王讷勒赫、著赏食全俸。郡王衔贝勒奕絪、著交宗人府议叙。贝子毓橚、著赏给散秩大臣。镇国公载迁、荣毓、辅国公荣颐、载卓、溥丰、光裕、均著赏给委散秩大臣。定郡王溥煦、贝子绵勋、镇国公载多□□、溥龄、溥芸、溥廉、溥植、桂丰、辅国公载帛、奎瑛、意普、溥钊、麟嘉、均著赏加二级。固伦额驸景寿、著在紫禁城内赏坐二人椅轿。伊子候补郎中志勋、著以五品京堂候补。固伦额驸符珍、著交部议叙。和硕额驸札拉丰阿、著在紫禁城内骑马。御前大臣博多勒噶台亲王伯彦讷谟祜、著在紫禁城内赏坐二人椅轿。伊子贝勒那尔苏、著在紫禁城内骑马。辅国公温都苏、著挑在御前行走。克勤郡王晋祺、著赏加亲王衔。伊子崧杰、著赏给头品顶戴。庆郡王奕劻、著赏穿四团正龙补服。伊子载振、著赏给头品顶戴。军机大臣礼亲王世铎、著赏添头等二等护卫各一员。三等护卫二员。前经赏穿四团正龙补服。著准其带章。伊子不入八分辅国公诚厚、著挑在御前行走。大学士额勒和布、张之万、均著赏加太子太保衔。尚书许庚身、孙毓汶、均著赏加太子少保衔。以示行庆推恩之至意。现月　　

○又奉懿旨。皇帝大婚礼成。本日已加恩恭亲王等、以光庆典。所有内廷行走及执事诸臣。亦应一律加以奖叙。毓庆宫行走尚书翁同和、著赏戴花翎。侍郎孙家鼐、著赏加头品顶戴。侍郎松溎、著在紫禁城内骑马。上书房行走协办大学士尚书徐桐著赏加太子太保衔。侍郎童华、著赏加头品顶戴。翰林院侍讲学士徐会沣、编修李培元、均著交部议叙。詹事府右庶子王文锦、著赏加四品衔。修撰王仁堪、曹鸿勋、均著赏加五品衔。五品衔编修高钊中、著赏换侍读衔。编修张仁黼、蒋艮、高赓恩、均著赏加六品衔。南书房行走尚书潘祖荫、著赏加太子太保衔。侍郎徐郙、著在紫禁城内骑马、詹事府少詹事李文田、编修吴树梅、均著遇有应升之缺开列在前。礼部堂官尚书李鸿藻、侍郎徐郙、童华、前署侍郎清安、调任工部侍郎敬信、均著开复革职留任处分。尚书奎润、前署尚书祁世长、侍郎续昌、均著开复降级留任处分。文兴、著赏加二级。工部堂官尚书昆冈、潘祖荫、侍郎乌拉布、徐树铭、署侍郎崇礼、调任工部侍郎徐用仪、均著赏加二级。侍郎汪鸣銮、升任工部侍郎孙毓汶、前署工部尚书麟书、前署工部礼部侍郎廖寿恒、均著赏加一级。总管内务府大臣协办大学士尚书福锟、著赏加太子太保衔。尚书嵩申、侍郎师曾、均著赏加太子少保衔。副都统巴克坦布、著赏加头品顶戴。副都统崇光之子内务府候补郎中世续、著以本衙门郎中即补。武备院卿德隆、文璧、奉宸苑卿德铭、海绪、均著交部议叙。上驷院卿福森布、著赏加二级。德庆、著交部议叙。左翼总兵容贵、右翼总兵文秀、均著赏加二级。其修理街道等差各兵丁。由户部拨银一万两。著福锟等分别赏给。以示奖励。现月　　

○又奉懿旨。皇帝大婚礼成。普天同庆。所有年班来京之蒙古王公等、亦应一体施恩。以彰庆典。科尔沁图什业图亲王巴宝多尔济、科尔沁卓哩克图亲王济克登旺库尔、喀拉喀车臣汗车林多尔济、阿拉善亲王多罗特色楞、喀拉沁亲王衔郡王旺都特那木济勒、均著赏穿黄马褂。苏尼特郡王那木济勒旺楚克、著赏加亲王衔。乌珠穆沁亲王阿勒坦呼推克图、喀拉喀亲王那彦图、奈漫郡王玛什巴图尔、均著赏用紫缰巴林郡王额尔奇木巴雅尔、喀拉沁贝勒熙淩阿、科尔沁辅国公那苏图、均著挑在御前行走。敖汉贝勒衔贝子达克沁、郭尔罗斯辅国公图普乌勒济图、喀拉喀贝勒刚当党准车楞、土观呼图克图、均著在紫禁城内骑马。此外年班来京之御前行走亲郡王。著各赏蟒缎二疋。大缎二疋。帽纬二匣。贝勒贝子著各赏蟒缎一疋。大缎一疋。帽纬一匣。镇国公辅国公著各赏蟒缎一疋。小卷缎一件。帽纬一匣。台吉塔布囊著各赏小卷缎一件。帽纬一匣。乾清门行走亲郡王、著各赏蟒缎一疋。大缎一疋。帽纬一匣。贝勒贝子著各赏蟒缎一疋。小卷缎一件。帽纬一匣。镇国公辅国公著各赏小卷缎一件。帽纬一匣。台吉塔布囊、著各赏小卷缎一件。即著理藩院查明员数。分给祗领。阿嘉呼图克图、著赏蟒缎二疋。小卷缎二件。现月　　

○又奉懿旨。副都统护军统领承恩公桂祥。著加恩以侍郎候补。现月　　

○又奉懿旨。本月二十七日奉迎皇后凤舆进宫之王大臣等、均著赏加一级。执事之章京司员等、均著赏给纪录一次。请轿之銮仪卫校尉、著每名各赏给银二两。豫备仪仗镫只之銮仪卫校尉、内务府护军等、著每名各赏给银一两。现月　　

○乙亥。孝仪纯皇后忌辰。遣官祭裕陵。记注　　

○以神灵显应。颁河南尉氏县河神庙扁额。曰康阴保障。襄城县城隍庙扁额。曰洧渊神祐。随手　　

○谕内阁、前因禁城向设火班官兵。亟应整顿。谕令军机大臣、总管内务府大臣、会同步军统领衙门、妥议。兹据奏称、拟查照旧章变通办理。并酌拟章程。开单呈览。详阅所拟酌添兵数。筹给口分。另购器具各条。尚属周妥。即著照所议办理。惟立法伊始。要在专责成。勤演练。并随时认真整顿。庶不至日久仍成具文。即著派总管内务府大臣、步军统领衙门、专司其事。并著每日直班之前锋护军统领。按日切实稽查。该官兵一有疏懈。即由该大臣分别严参惩办。毋庸另行派员统辖。经此次整饬之后。傥不认真经理。以致再有旷误。定惟该大臣等是问。懔之。现月　　

○又谕、巡视中城给事中文敬等奏、武职不遵审断。肆意咆哮。据实奏参一摺。据称侍卫李开阳、赴御史童毓英私宅求见。申诉被殴。旋有金高氏呈控该侍卫滋扰各情。经该给事中等差传不到。嗣忽便衣前赴公署。抗辩咆哮。实属不安本分。此案著交刑部严讯确情。按律惩办。李开阳著先行交部议处。归案质讯。

现月

　　

○吏部奏、遵议开缺御史屠仁守处分。比照违制律议以革职留任。惟现已开缺。应于补官日办理。得旨、所称屠仁守开去御史之处。另行办理。系作何办理。议以补官日革职留任。系补何官。著该部明白回奏。摺包　　

○派刑部右侍郎贵恒、吏部右侍郎孙家鼐知贡举。　　

○赏河东河道总督吴大澂兼兵部尚书衔。　　

○上以祭社稷坛。自是日始、斋戒三日。　　

○丙子。世祖章皇帝诞辰。遣官祭奉先殿。记注　　

○谕军机大臣等、色楞额等奏、伊塔远居边要。巡抚碍难遥制。拟将地方文武。仍归将军副都统京近专辖一摺。新疆改设行省。分置郡县。左宗棠创议于前。刘锦棠等详议于后。一切官制营制。甫经议定。自未便遽行更张。惟据色楞额等所陈伊塔距新疆省会太远。文移往返数千里。动辄兼旬。文武各官。若不就近专辖深恐呼应不灵。致误事机。拟援照直隶承德府归热河都统管辖之例。仍归伊犁将军副都统专辖等情。事关边防紧要。不厌求详。著杨昌浚、谭钟麟、刘锦棠、魏光焘、按照所奏各节。详细核议。务就现在地方情形。斟酌妥善。会同覆奏。原摺著钞给阅看。将此由四百里谕知杨昌浚、谭钟麟、刘锦棠、并传谕魏光焘知之。寻议、应毋庸更张。惟设立军标当照办。拟请于伊犁原定汉队四千人内拨千人隶之将军。塔尔巴哈台原定汉队二千人内拨五百人隶之副都统。从之。协修官华焯恭纂　　

帮总纂官王荣商恭辑监修总裁世恭阅八月二十八日正总裁那月日专司藁本陆恭覆阅癸丑七月初二日徐月日荣月日副总裁唐月日宗室宝恭阅正月二十三日陈恭阅三签七月初一日熙月日郭恭阅二月二十九日宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之二百六十六　　

光绪十五年。己丑。二月。丁丑朔。上诣储秀宫。问慈禧端佑康颐昭豫庄诚皇太后安。至甲辰皆如之。外起居注　　

○祭先师孔子。遣吏部尚书协办大学士徐桐行礼。谕档　　

○谕内阁、冯子材呈递贺摺。另缮骈语。屡次违式。殊属不合。著交部察议。寻兵部奏、应罚俸一年公罪。得旨、准其抵销。现月摺包　　

○谕军机大臣臣等、冯子材奏、吏部书办。任意索贿。颠倒保案。据实特参。并将保案缮单呈览。暨声明伊子前次保案各摺片。书吏招摇索贿。大干法纪。据奏居住炭耳胡同之吏部书办沈锡璋。致信知府刘保林。隐语索贿。既有信函可凭。且住址名号。历历可指。著吏部迅即密拏到案。讯明究办。切勿漏洩风声。致令远扬。至所称核奖歧异。及伊子冯相荣、冯相华、前奖花翎同知。应否照准各节。著该部一并查明具奏。原摺单片。均著钞给阅看。将此谕令知之。现月　　

○总理各国事务衙门奏、各国使臣。传其主命。申贺大婚。报闻。摺包　　

○山西巡抚卫荣光奏、翰林院侍讲学士瞿鸿禨、前内阁学士陈宝琛、福建兴泉永道吴世荣、才堪擢用。得旨、陈宝琛保举非人。贻误军务。获咎甚重。该抚率行奏保。殊属冒昧。著传旨申饬。摺包　　

○戊寅。祭大社大稷。上亲诣行礼。谕档　　

○以举行归政典礼。前期遣官告祭天。地。太庙。社稷。早

事档

　　

○遣官告祭奉先殿。　　

