<!-- { "loadSidebar": true } -->
○又谕。本年山西河南亢旱成灾。山西尤甚。饥民待哺嗷嗷。道殣相望。前据侍郎夏同善奏。请加拨赈帑。当经谕令户部、李鸿章、迅速筹议具奏。昨据李鸿章奏。筹拨晋豫赈款。并设法购运。本日据户部奏。借拨关税银两。又据内阁学士祁世长奏。恳请酌留江安漕粮。以救晋饥。各摺片。均能仰体朝廷轸念民生之意。力筹康济。已明降谕旨宣示。所有户部筹拨四成关税项下银二十万两。即著以七成给山西。三成给河南。由曾国荃、李庆翱、速派委员来京领解。李鸿章筹拨海防经费银二十万两。亦著以三成给河南。交该省委员领解。其应给山西七成银十四万两。即作为购用赈粮之需。由李鸿章督饬丁寿昌黎兆棠等。采买粮石。多购多运。随时咨商曾国荃。设法迎提。总期多运一石之粮。俾晋民多得一日之食。至此次截留江安漕米四万石。著李鸿章派委妥员。运解至获鹿一带。由曾国荃委员接运、分拨各属。以期迅速。并著桂清、毕道远、一体知照办理。国家廑念灾黎。不惜百十万帑金。拯民沟壑。曾国荃、李庆翱。当督饬地方有司。实力实心。妥为赈给。务使德惠及民。毋令一夫失所。如有奉行不力。或至侵吞中饱。即著从严参办。以儆贪婪。不准稍有瞻徇。现在办理赈济章程。并著该抚等速行驰奏。一面报部查核。李鸿章另片奏。海防经费。关系军国大计。请勿分拨等语。著户部总理各国事务衙门查照。嗣后此项经费。仍遵原奏。专为海防要用。毋再抽分他拨。并随时由户部切实行催各省关照数划解。毋任短缺。将此谕知户部总理各国事务衙门。并谕令桂清、毕道远、李鸿章、曾国荃、李庆翱、知之。现月　　

○江西巡抚刘秉璋奏。刁徒藉事纠众。吓逼罢市。拒杀巡丁。获犯审明定拟。下部速议。摺包　　

○以奉差遇贼。力屈被害。予三姓佐领春山等优恤。外记　　

○勾到河南山东等省情实罪犯。停决斩犯十人。绞犯三人。余七十七人予勾。现月　　

○己酉。谕军机大臣等。桂清、毕道远奏。访查偷窃仓粮各犯。请饬严拏一摺。据称有贼匪于太平仓附近城上抛甎。不时进仓窃米。经花户等追捕。该犯等胆敢施放洋枪。复掷城甎致碎仓廒瓦片。并出言恐吓。现经访查著名各犯。开单呈览等语。仓廒重地。该匪徒竟敢明目张胆。肆行滋扰。实属目无法纪。著步军统领衙门、顺天府、五城。按照单开各犯。一体严密查拏。交部严行惩治。以警凶顽。原单均著钞给阅看。并著查城大臣。督饬弁兵。于城上中心台一带。不分昼夜。实力梭巡。毋任疏懈。将此各谕令知之。现月　　

○又谕。庆春奏。游匪分窜。请饬拨兵会剿。并催解饷需各摺片。包头迤西一带。突有游匪。分股滋扰。由北山东窜毛忽洞等处。抢掠焚烧。旋至茂明安旗属官庄子地方。占据村庄。庆春现已派员挑带满营官兵。并驻绥大同步队。前往迎头截剿。复咨调大同马步练军五百名。由大同镇总兵马升自带亲兵。督队赴绥。以备进剿。惟包头迤西。尚有股匪游弋。驻扎包头之提督张树屏一军。兵力尚单。而归绥满营官兵。留守城垣。未能分拨。著曾国荃迅即派拨兵勇。前往躔金一带。饬令会同张树屏一军。合力兜剿仍檄饬马升。迅速督队前进。以厚兵力。庆春亦当督饬派出官军。认真剿办。务将此股贼匪。悉数歼除。毋任滋蔓。其茂明安旗一带。尤当妥为防范。并著春福饬令口外八旗。随时探剿。以杜纷窜。至绥远满营官兵俸饷及防兵月饷。欠放日久。现在调兵防剿。需款甚殷。著曾国荃即将绥远城官兵春夏两季俸饷速筹拨发。并将调派官兵饷项。先行筹拨银数万两。一并解赴绥远。以应急需。将此由五百里各谕令知之。现月　　

○勾到山西、直隶、热河、等省情实罪犯。停决斩犯六人。绞犯二人。余六十三人予勾。现月　　

○命普济堂功德林。先期煮赈。并赏拨卢沟桥粥厂、暨资善堂米石。现月　　

○赏通州王恕园等处粥厂。籼米二千石。现月　　

○庚戌。谕内阁。谭钟麟奏。刀匪纠众劫狱。派兵剿捕殆尽。请将被戕之知县议恤一摺。本年陕西渭北被灾。刀匪乘机蠢动。七月闲突有已革武生屈继芢。纠众拥至蒲城县。爬城劫狱。焚烧衙署。该县知县黄传绅。率勇围拏。旋即被戕。谭钟麟派令参将胡得成等。带队摉捕。陆续擒斩殆尽。匪巢一律平毁。地方现已安靖。在逃之匪首张二娃等。仍著饬令各属缉拏务获。毋任漏网。蒲城等处灾黎。著谭钟麟督饬办赈各员。妥为抚恤。以纾民困。蒲城县知县黄传绅。被戕殒命。殊堪悯恻。著交部照例议恤。典史张清。把总黄玉芳。虽未能先事豫防。姑念其登时将贼击退。监犯一无逃犯。功过尚足相抵。均著免其置议。现月　　

○谕军机大臣等。谭钟麟奏。陕省被灾甚广。请饬催各省欠饷以资赈济。韩城匪徒。剿捕已尽。现办赈务情形。各一摺。陕西本年被旱成灾。饥民嗷嗷待哺。现在购粮办赈。需款甚殷。同治九年闲。部拨各省协济陕西专饷。浙江拨银二十万两。欠解银十八万两。山东拨银十万两。欠解银九万两。江苏拨银十五万两。欠解银十三万五千两。安徽拨银五万两。欠解银四万五千两。四川湖南各拨银十万两。湖北拨银二十万两。广东拨银二十五万两。均未报解。著沈葆桢、李瀚章、刘坤一、丁宝桢、吴元炳、裕禄、梅启照、文格、王文韶、张兆栋、迅速筹解。以应急需。韩城匪徒。诱胁饥民滋事。业经扑灭。仍著谭钟麟、督饬文武各员。摉捕余匪。并将赈务尽心经理。俾穷黎均沾实惠。毋令一夫失所。另片奏。请饬迅速月饷等语。粤海等关。每月应解陕西饷银。粤海关仅解至上年十二月止。闽海关解至本年二月止。江汉关解至本年五月止。以后均未报解。而陕省应解前敌金顺等军饷银。亟须筹拨接济。著何璟、李瀚章俊启。无论如何为难。务将八月以前应解陕饷迅筹大批起解。不得稍事迟延。将此由五百里、谕知沈葆桢、何璟、李瀚章、刘坤一、丁宝桢、吴元炳、裕禄、梅启照、文格、谭钟麟、王文韶、张兆栋、并传谕俊启知之。现月　　

○辛亥。谕内阁。贺寿慈奏。敬陈管见一摺。所陈肃吏治、求将才、广储积、严保甲、各条。不无可采。为政首在得人。地方各官之贤否。与民生之休戚相关。亟应慎选贤能。以裨治理。著各直省督抚府尹。于所属各员。悉心考核。如有勤求民隐、治行卓越之员。即行据实保奏。候旨擢用。傥所保各员。有庸劣不职。致干私罪者。即惟原保大吏是问。各省武职各员。亦宜认真遴选。储备将才。并著统兵大臣、各省督抚、随时考察。如有堪膺专阃之员。即行出具切实考语。奏明请旨＜闲＞用。近年各省水旱频仍。民生困苦。良由素鲜盖藏。以致一遇歉岁。民食即虞匮乏。嗣后著该督抚府尹。饬令所属各员。讲求积谷事宜。以为未雨绸缪之计。至办理保甲。为地方要务。并著督饬地方官实力举行。毋得有名无实。现月　　

○又谕。本年各直省旱潦为灾。山西河南。被灾尤重。业经拨款购粮。藉资赈济。并谕令各该大吏。督饬在事各员。核实散放。以期实惠均沾。兹据司业汪鸣銮奏称。积习相沿。其弊不一而足。如捏造虚户。冒领赈银。逃亡迁徙。户册重复。册费则按户敛钱。折放尤易上下其手。种种弊窦。在所不免。著该督抚各就被灾地方情形。明定办赈章程。通饬各州县认真经理。并严密访查。如有前项情弊。立即据实严参。按律惩办。以重帑项而恤民生。现月

　　

○谕军机大臣等。延煦奏。马贼突扰县街、派兵剿捕一摺。本年八月十八日。突有马贼百余名。闯入建昌县街。施放枪炮。抢劫钱铺。经弁兵前往捕拏。该匪胆敢拒捕。砍毙营兵。旋往东北窜逸。亟应迅速摉捕。延煦现派佐领福禄堪等。带队驰赴该处会剿。即著饬令该佐领等。协力兜拏。务将此股贼匪。悉数歼除。毋任滋蔓。奉天锦县义州等处。与朝建二邑毗连。该匪被剿穷蹙。难保不窜往彼界。著崇厚等饬令该州县一体严密设防。遇有贼踪窜近。即行实力截击。以靖地方。将此由四百里各谕令知之。现月　　

○又谕。李庆翱奏。豫省被旱粮贵。招商贩运。请免税厘。并将黔捐展期。以济赈款。剿办汝伊交界匪徒、各摺片。前因山西河南。灾黎待食孔亟。特降谕旨。令各该督抚于商贾运赴晋豫米石。饬属暂免抽收税厘。该抚现拟招商贩运。著即咨行各该省督抚。遵照前旨办理。豫省灾赈紧要。筹款维艰。该抚拟将黔捐分局。加展半年。所收捐项。先尽豫省赈济之用。著照所请。即由该抚咨照黎培敬。饬令分局委员。妥为经理。各属绅民。如有急公好义。捐资助赈者。并准其仿照直隶赈捐章程。奏请奖励。伊阳遂平裕州等处。匪徒滋事。虽经官军分投剿捕。立时扑灭。仍当饬令各该地方文武。随时防范。摉捕余匪。以靖闾阎。本年豫省旱灾较广。民情困苦。地方官宜如何激发天良。加意抚绥。以副朝廷轸念民生之意。如有被灾较重之区。应行蠲缓钱粮。自应察看情形。据实陈奏。近有人奏。该省府县中有禀报灾荒。藩司辄将员撤任。如果属实。殊属玩视民瘼。著李庆翱查明具奏。将此由五百里谕令知之。现月　　

○又谕。克蒙额奏。请饬催四川等省饷银等语。四川山西及河东道。应拨甯夏满营本年兵饷。久未报解。现在该营需饷孔殷。著丁宝桢、曾国荃、赶紧如数给发。交该营委员领解。以上要需。将此由四百里各谕令知之。现

月

　　

○又谕。贺寿慈奏。湖南在籍人员。前淮扬镇总兵欧阳利见。记名布政使刘连捷。湖北候补道周绶曾。前湖北黄州府知府黄益杰。均属才堪任使。请饬详查奏明请旨等语。该员等是否堪以录用之处。著王文韶查明具奏。将此谕令知之。现月　　

○又谕。志刚等奏、库伦印房笔帖式玉岱。明年九月差满。请豫调理藩院笔帖式恩善来库等语。著理藩院即饬恩善驰驿前往库伦。俾资练习。现月　　

○礼部奏。请定彤贵妃神牌位。得旨。著于西暖阁制造龛座。并连三海窝。供奉彤贵妃神牌于中。现月　　

○署吉林将军铭安奏。吉林现筹整顿。调员差委。得旨。书瑞等著准其留营差遣。高同善等并准营差遣。摺包　　

○旌表割臂疗亲。顺天监生颜士栋及其妻徐氏。摺包　　

