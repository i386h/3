<!-- { "loadSidebar": true } -->
○又谕、户部奏、请催解京饷一摺。本年京饷。原拨续拨共银八百万两。截至九月底止。除划拨截留缓解解到报解启程等款外。尚欠解银一百八十一万九千两。现在部库存款无多。一切放款。为数甚钜。所有各省欠解京饷。亟应全数报解。以济要需。著各该将军督抚监督等各将欠解银两。迅即照数依限解部。统于年内埽数解齐。傥敢诿卸拖欠。即由户部指名严参。原单著钞给阅看。将此由五百里谕知福州将军、两江湖广闽浙两广四川各总督、江苏安徽江西浙江湖北湖南河南山东山西广东各巡抚、并传谕粤海关淮安关各监督知之。现月　　

○又谕、户部奏、豫拨筹备饷需一摺。据称乙未年筹备饷需。共指拨银二百万两。请饬依限报解等语。此项饷银。关系紧要。著该将军督抚监督等按照指拨银数。于来年四月前解到一半。十月内全数解清。毋稍迟逾。原摺单均著钞给阅看。将此由四百里谕知福州将军、两江湖广闽浙两广江苏安徽江西浙江湖北广东各督抚、并传谕粤海关监督知之。现月　　

○又谕、户部奏、豫拨来年京饷一摺。历届京饷。均系年前豫拨。光绪二十一年京饷。该部拟在地丁盐课等款内。指拨银七百万两。请饬各该省关于来年分批起解等语。京饷关系紧要。现经该部就各省关情形。酌量指拨。自应遵照奏定数目。源源报解。以应要需。著该将军督抚监督等务于接到部文后。分批赶解。限于来年五月前。解到一半。十二月初闲。全数解清。不准截留改拨。藉词延误。傥届限不到。即著该部照奏定章程。指名严参。原单均著钞给阅看。另片奏、光绪二十一年内务府经费。拟拨盐课茶税等款。共银六十万两。请饬依限完解等语。除闽海关常税银十万两。应径解北洋。并各省关应还部库垫放银二十万八千六百余两。应由指拨各款内匀解部库外。下余银二十七万一千三百余两。著该将军督抚监督等务于来年开印后。陆续径解内务府交纳。仍限六月前解到一半。十二月初闲埽数解清。不准稍有蒂欠。原片单并著钞给阅看。将此由五百里谕知福州将军、直隶两江湖广闽浙两广四川江苏安徽江西浙江湖北湖南河南山东山西广东各督抚、并传谕粤海关淮安关各监督知之。现月　　

○又谕、给事中张嘉禄奏、各省州县侵渔税契银两。请饬参酌旧例。更定新章等语。著户部议奏。现月　　

○又谕、电寄李鸿章、据电奏、旅顺既失。宋庆顿兵金界无益等语。昨日谕旨令宋庆回顾后路。即是此意。宋庆著即拔队。由熊岳盖州海城一路迎剿岫岩股匪。拦其北窜辽沈之路。所有章高元各营。归宋庆调遣。唐仁廉、吴凤柱、即带现有之营会合宋庆同心协力。相机妥办。唐仁廉电请另拨二十营统带出关。现实无此兵力。著带所部并李光久一军。迅即启程。一面派员续催所募之勇。迅速北上。聂士成、吕本元、在大高岭防剿。尚属得力。此时贼踪靡定。著宋庆与聂士成等随时会同依克唐阿联络军势。合力兜剿。李鸿章应即知照宋庆、唐仁廉、依克唐阿等、一体遵办。旅顺失守详细情形。著迅速具奏。海军各船。现泊何处。镇远受伤。何时可以修好。著选觅良匠。赶紧办理。近日有无续获倭奸。前此由平壤败退将弁中。有无卫汝贵其人。著李鸿章查明覆奏。宋庆所募三十营。现在已到若干。未到若干。何时全到。并著宋庆覆奏。寻奏、查明旅顺失守详细情形。报闻。摺包　　

○又谕、电寄吴大澂、现在锦州地方。有股匪滋事。即须分别剿抚。著吴大澂传谕直隶候补道谭文焕、即带新募勇营。驰往锦州。相机妥办。谭文焕前经志锐调赴热河。著暂缓前往。电寄　　

○又谕、电寄裕禄、有人奏、关外设防。必须分扼要害。如田庄台杜家口天桥厂长山寺望海甸狗儿湾等处。均系咽喉保障。请设重兵防守。著裕禄查明应否添兵分驻。并知照宋庆一体防备勿忽。电寄　　

○又谕、电寄许景澄、电已悉。俄嗣主成婚。著许景澄亲赴外部。传旨致贺。摺包　　

○以捐饷三万。予分省补用道龚盛阶军机处存记。

摺包

　　

○壬申。世宗宪皇帝诞辰。　　

○遣官祭奉先殿。　　

○谕内阁、朕钦奉慈禧端佑康颐昭豫庄诚寿恭钦献崇熙皇太后懿旨。本朝家法严明。凡在宫闱。从不准干预朝政。瑾妃、珍妃、承侍掖廷。向称淑慎。是以优加恩眷。洊陟崇封。乃近来习尚浮华。屡有乞请之事。皇帝深虑渐不可长。据实面陈。若不量予儆戒。恐左右近侍。藉为夤缘蒙蔽之阶。患有不可胜防者。瑾妃、珍妃、均著降为贵人。以示薄惩而肃内政。现月　　

○谕军机大臣等、电寄李鸿章、前因旅顺告警。海军不能得力。降旨将丁汝昌革去尚书衔。摘去顶戴。以示薄惩。现在旅顺已失。该提督救援不力。厥咎尤重。丁汝昌著即革职。仍暂留本任。严防各海口。以观后效。前谕李鸿章亲赴大沽北塘等处巡阅布置。著即日前往。不得再延。仍于奉旨后。即行电覆。电寄　　

○又谕、电寄李鸿章、据奏称、已革总兵龙殿扬、经宋庆派令前赴江皖召募五营等语。龙殿扬系屡被参劾之员。现既派令召募勇营。将来到防后。著宋庆认真察看。如带队不能得力。即将该员撤退。毋稍迁就。电寄　　

○又谕、电寄长顺、裕禄、长顺、电奏均悉。唐仁廉募勇未到。所部现队无多。长顺既到省垣。应如何择要扼扎。力顾辽沈。著与裕禄悉心筹商办理。不得专候外援。致滋贻误。电寄　　

○又谕、电寄宋庆、电已悉。旅顺告警。该提督拔队南援。正在力攻金州。而旅顺不守。系兵力不能相及。与退缩坐视者迥异。所请治罪之处。著加恩宽免。贼既踞旅顺。势必北趋辽沈。该提督现扎熊岳。著与章高元会商。将如何分扼合剿。妥筹办理。并确探贼踪。随时电闻。电寄　　

○直隶总督李鸿章奏、汇报前敌紧要军情。以备稽查。报闻。摺包　　

○盛京将军裕禄奏、市面现钱短绌。暂由库储提拨制钱。备商应用。下部知之。摺包　　

○江西巡抚德馨奏、奉调北上营勇启程日期。报闻。协修官陈云诰恭纂　　

帮总纂官程棫林恭辑监修总裁世恭阅六签正月十一日正总裁那月日专司藳本陆恭覆阅癸丑八月十四日　　

徐月日　　

荣月日副总裁唐月日　　

宗室宝恭阅五月十九日

　　

陈恭阅十三签三月二十五日　　

熙月日　　

郭恭阅六月十二日　　

宗室麒月日



大清德宗同天崇运大中至正经文纬武仁孝睿智端俭宽勤景皇帝实录卷之三百五十三　　

光绪二十年。甲午。十一月。癸酉朔。上诣仪鸾殿问慈禧端佑康颐昭豫庄诚寿恭钦献崇熙皇太后安。至乙未皆如之。外

记

　　

○谕内阁、本年十月慈禧端佑康颐昭豫庄诚寿恭钦献崇熙皇太后六旬万寿。所有各省来京协同办理点景。暨随同祝嘏之道府州县丞倅。及武职各员。加恩均著赏加一级。即饬各回本省。其随同叩祝之耆民等。著每人各赏给银一两。现月　　

○谕军机大臣等、前据德铭奏、挑选膘壮马匹。拨赴山海关军营。兹据沙克都林札布奏、察哈尔调到官兵马匹。沿途倒毙三百余匹。其余亦多疲瘦。不堪乘骑等语。何以与该都统前奏迥不相同。办理殊属颟顸。所有倒毙马匹。即著德铭赶紧挑选。另行拨补足额。不得仍以疲瘦充数。致误军行。此外如实有不堪乘骑者。已令沙克都林札布咨明该都统挑换矣。将此谕令知之。寻德铭奏、遵旨挑选马匹。解送军营。先补倒毙之数。并请将解马逾限之总管博特多尔济、摘去顶戴。以示薄惩。如所请行。摺包　　

○又谕、电寄沙克都林札布、据奏称、察哈尔调到官兵马匹。沿途倒毙三百余匹。其余亦多疲瘦等语。与德铭前奏、选择口轻膘壮马匹。迥不相符。所有倒毙马匹。已寄谕德铭另行拨补。其余马匹。著沙克都林札布饬令官兵认真餧养。如实有不堪乘骑者。著即咨明德铭挑换备用。电寄　　

○又谕、电寄李鸿章、有人奏、旅顺未失以前。总办船局道员龚照玙。潜逃回津声称旅顺失守。擅离职守。摇惑人心等语。龚照玙在旅顺。是否专办船局。抑有别项差使如果有潜逃惑众等情。著李鸿章据实参奏。勿稍徇隐。寻李鸿章奏、龚照玙本系委办旅顺船隝局工程。兼办水陆营务处差。查明并无事前潜逃。扬言惑众情事。惟系管理船局之员。船隝失陷。自有应得之咎。应请将该员革职。仍恳留营效力。得旨、龚照玙著即革职。不准留营。摺包　　

○又谕、电寄裕禄、据宋庆转丰升阿聂桂林电报。退出岫岩至老凤峪、稍息兵力等语。丰升阿、聂桂林、统带官兵。久不得力。前已交裕禄确查。此次退出岫岩。据报毙贼不少。究竟是否属实。有无退避捏报情形。著裕禄查明速覆。电寄　　

○又谕、电寄李秉衡、电已悉。旅顺失事。沿海一带口岸。处处皆为要防。洋河等处防营。碍难抽调出关。章高元八营。现正会合宋庆堵剿北窜之贼。断不能折回威海。仍著李秉衡督饬现有防军。并催省西调募各营。迅速到防。协力固守。毋稍疏懈。电寄　　

○又谕、电寄宋庆、据电奏、溃散之勇。派员收集等语。此项散勇。如尚可用。应各编营哨。仍令随同剿贼。傥查系羸弱无用。又无炮械者。即拣派委员。资遣押解回籍。毋令沿途滋事。电寄　　

○署福建台湾巡抚唐景崧奏、续布台防完备。又奏、委在籍主事邱逢甲。招集义勇。以备择调。并报闻。摺包　　

○护理湖广总督谭继洵奏、新授广东高州镇总兵余虎恩。募勇成军。启程赴防日期。报闻。摺包　　

○以刑部左侍郎李端棻为顺天武乡试正考官。翰林院侍讲学士秦绶章为副考官。朱签　　

○甲戌。遣官祭先医之神。　　

○钦奉慈禧端佑康颐昭豫庄诚寿恭钦献崇熙皇太后懿旨。太监高万枝。诸多不法。情节较重。著总管内务府大臣。即行重责处死。现月　　

○谕内阁、朕钦奉懿旨。恭亲王奕、著加恩在西苑门内乘坐二人肩舆。现月　　

○又谕、朕钦奉懿旨。现届冬令。关外严寒。因思前敌诸军。冒雪冲风。备尝艰苦。著加恩赏皮袄一万五千件。迅即解交宋庆分给各营。俾得御寒。以示体恤。洋务　　

○谕军机大臣等。有人奏。此次倭船逼攻旅顺。已豫知埋藏水雷之所。曲折绕避。竟无一舰碰伤。且当前军酣战之际。后营突然火起。遂致军心震扰。凡被贼攻陷之地。无非汉奸导引所致等语。著李鸿章、张之洞、知照沿海各省督抚严饬地方文武。实力稽查。摉捕净尽。以杜句引之患奉天各军。著裕禄、宋庆、一律督饬严查。勿稍疏忽将此各谕令知之。洋务　　

