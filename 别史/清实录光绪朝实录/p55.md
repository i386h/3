<!-- { "loadSidebar": true } -->
○命工部右侍郎桂清。为满洲繙译会试正考官。理藩院左侍郎德椿为副考官。朱签追予苏州城守营游击庆春、阵亡议恤。摺包追予江苏阵亡殉难官绅从九品华廷榕等、七员名士民卜兴三等、二千一十一名。妇女周陶氏等、四百九十二口。分别旌恤。摺包　　

○免江苏淮扬等府同治六年以前灾熟民欠钱粮。暂缓嘉定宝山两县光绪二年上忙应徵地漕银两一成。摺包　　

○丙子。常雩。祀天于圜丘。遣肃亲王隆勤、恭代行礼。起居注　　

○谕军机大臣等。御史文明奏、川省劝捐。流弊孔多。请饬查禁。并拏办土匪各摺片。川省现办捐输。曾谕令吴棠随时稽查。严禁苛派。并将零户概予免捐。旋据民人刘道生京控地方官纵匪贻害。及勒民捐输各情。亦已谕令吴棠查办。兹据该御史奏称、刘道生呈内。罗列捐输名色不一。且地丁每两加徵至十二三两之多。恐滋流弊等语。著李瀚章文格、留心查察。傥不肖州县。藉端勒索。即行参办如有巧立名目。并著查明革除。以杜弊窦。至匪徒扰害地方。亟应从严惩办。即著按照刘道生所控各节。确查严究。仍督饬各属认真缉捕。毋任匪类潜踪。致贻后患。原摺片均著钞给阅看。将此各谕令知之。现月纂修官章梫恭纂　　

帮总纂官钱骏祥恭辑监修总裁世恭阅十月初八日正总裁那恭阅十月二十八日专司藳本陆恭覆阅辛亥十二月十八日　　

徐恭阅二签十二月十一日　　

荣恭阅三签正月二十五日副总裁唐恭阅三月初十日　　

宗室寿恭阅四月二十八日

　　

郭恭阅四签六月二十日　　

熙恭阅闰六月初十日　　

王恭阅五签七月初三日初校修改下卷拾贰签王大贞恭校宗室麒恭阅一签九月初六日覆校修改下卷拾叁签崔师范详校蒙古总裁恩恭阅冬月二十八日


大清德宗同天崇运大中至正经文纬武仁孝睿智端俭宽勤景皇帝实录卷之三十　　

光绪二年。丙子。四月丁丑。以连日阴云密布。仍未渥沛甘霖。上复诣大高殿祈祷行礼。并诣昭显庙拈香。记注　　

○遣恭亲王奕、诣时应宫。孚郡王奕譓、诣宣仁庙。贝勒载澂、诣凝和庙。礼亲王世铎、诣觉生寺郑亲王庆至、诣黑龙潭。镇国公奕谟、诣白龙潭。辅国公载濂、诣清漪园龙神祠。委散秩大臣载瀛、诣静明园龙神祠拈香。现月　　

○谕军机大臣等。丰绅等奏、照章举行秋猎。请拨资装银两。并催欠款一摺。黑龙江官兵。于本年九月闲出围。举行秋猎。应需资装银一万四千八百七十两。著户部筹拨专款。于七八月闲解到。以资应用。至上届癸酉。甲戌乙亥等年秋猎各款。前经户部奏准由山东地丁项下拨解。除乙亥年解到银一万两外。下欠三万四千六百余两。著丁宝桢将前三年秋猎指拨未解欠款。设法筹解。毋稍迟误。将此谕知户部。并谕令丁宝桢知之。现月　　

○礼部奏。进士谭铨等、呈请再行殿试。得旨。照道光元年成案办理。

现月

　　

○以记名总兵朱淮森、为江南淮阳镇总兵官。记名总兵章合才为江西九江镇总兵官。现月　　

○以才具平常。降补建游击陈垂茂、以千总补用。　　

○以约束不严。革湖北都司程启发职。归案严讯。摺包　　

○追予安徽滁和六安。三州县阵亡殉难从九品王埙等、绅民团丁妇女四百一十七员名口。旌恤如例。摺包　　

○戊寅。孝端文皇后忌辰。遣官祭昭陵。记注　　

○谕军机大臣等、现闻东三省所属各城。尚有可耕地亩。现在京旗户口愈增。生计愈促。如将八旗官兵愿往者。分次拨往＜闲＞派大员督办屯田事务。会同该将军经理是否可行。著崇实、穆图善、丰绅、查明除系本省旗人产业及流民。认种业经升科并前系隐种现办升科外。其余可耕之地。确查地方顷数绘图呈览。并体察情形有无窒碍之处。据实具奏。将此各谕令知之。现月　　

○顺天府府丞王家璧奏、葛毕氏案有关风化。请饬派审并会法诸臣平心定谳。得旨。钞给刑部阅看。现月　　

○派肃亲王隆勤等盘查户部三库。谕档　　

○以灵桂出差。命理藩院尚书皂保、兼署礼部尚书。兵部尚书广寿兼署刑部尚书。礼亲王世铎署正蓝旗蒙古都统。现月明发己卯。谕内阁。此次新贡士覆试列入一等之吴树梅等。六十七名二等之陈琇莹等一百二十名。三等之高寅生等一百四十六名。俱著准其一体殿试。列入四等之钱锡庚著罚停殿试一科现月　　

○又谕。刘秉璋奏。恳请开缺终养一摺。刘秉璋之母胡氏年逾八旬兼患目疾。侍奉需人。览其所奏情词恳切。原应俯知所请以遂孝思惟江西地方紧要刘秉璋向来实心任事。于吏治民风颇能整顿朝廷倚畀方殷且该抚尚有兄弟二人。可资奉养正当及时图报。用副委任刘秉璋、著毋庸开缺。现月又谕理藩院奏遵议捐输银两之蒙古公台吉等奖励一摺三音诺彦部落。贝子衔札萨克辅国公额尔奇木济尔噶朗等捐输出于至诚三音诺彦部落贝子衔札萨克辅国公额尔奇木济尔噶朗著加恩以贝子衔世袭罔替。镇国公衔札萨克台吉车德恩丕勒嘉、著加恩以公衔世袭罔替。以示奖励。明发　　

○谕军机大臣等。庆爱奏摉剿窜匪。边境肃清一摺。黔粤边境游匪。经提督黄仲庆、带兵剿办。将猛江一带匪党歼除。地方一律肃清。所有此次在事出力员弁绅团。准其择尤酌保。毋许冒滥。仍著该抚等严饬留防各营及该管文武。随时认真防范不得稍涉疏虞。被扰村庄。并著饬令妥为抚恤。毋任失所。另摺奏营勇分路派拨情形。请饬抚臣迅速赴任等语涂宗瀛、前已有旨令其即赴新任。毋庸来京请训。即著星速前往。将地方应办事宜。认真整顿以副委任。该省营勇。著该抚等随时妥筹布置。用资防剿。将此由四百里谕知涂宗瀛。并传谕庆爱知之。现月　　

○庚辰。谕军机大臣等。前任绥远城将军定安、因病开缺回旗调理。刻下谅已病痊。著庆春传知该前将军迅速来京陛见。将此谕令知之。现月　　

○命锦州副都统古尼音布、署吉林将军。谕档　　

○以办事乖谬。革永陵副关防兼内管领景瑞职。摺包　　

○以擅离职守。妄拏平民革永陵镶蓝旗防御吉祥职。并严讯。摺包　　

○以捏报抢夺。革云骑尉王九恩职。摺包　　

○辛巳。谕内阁。睿亲王德长、前于同治年闲。承袭亲王蒙恩赏戴三眼花翎。在御前行走。历任内大臣都统领侍卫内大臣。均能勤慎持躬恪恭尽职本月偶感风寒。赏假调理。方冀调治就痊。长承恩眷。兹闻溘逝。悼惜殊深。著赏给陀罗经被派惠郡王奕详、即日带领侍卫十员。前往奠醊加恩于例赏外。赏银一千两。经理丧事。由广储司给发。任内一切处分。悉予开复。其余饰终典礼。著该衙门查例具奏。寻予祭葬。谥曰悫。现月　　

○谕军机大臣等。御史胡聘之奏。请饬川省严办匪徒。整饬吏治各摺片。据称川省会匪最多。有灯花教青莲教。等名目。近则连乡会为尤甚该省吏治颓废。地方官不肯认真办理。恐致养痈成患。亟宜及时整顿等语。川省与滇黔壤地毗连该处伏莽未净。游勇尤多。现在东乡匪徒剿办尚未蒇事。若如该御史所奏。匪徒名目众多。深恐句结为患若不实力摉捕。何以绥靖闾阎著李瀚章、文格、督饬原派各军。务将滋事各匪。悉数捕获。尽法惩治。不准一名漏网并饬令各该地方官认真缉捕。毋任匪党潜踪。至讲求吏治尤在该大吏破除情面。严剔弊端。李瀚章、文格、务宜整躬率属。如有幕友盘踞招摇。及夤缘奔竞等弊。即著从严参办。以肃官方。原片均著钞给阅看。将此各谕令知之。现月　　

○命协办大学士沈桂芬、吏部尚书毛昶熙、工部尚书魁龄、户部左侍郎殷兆镛、礼部左侍郎潘祖荫、刑部左侍郎袁保恒、内阁学士周寿昌、兵部右侍郎乌拉喜崇阿、为进士殿试读卷官。谕档　　

○以怡亲王载敦为镶红旗蒙古都统。明发　　

○命肃亲王隆勤、管理行营事务。明发　　

○调肃亲王隆勤、为镶黄旗领侍卫内大臣科尔沁博多勒噶台亲王伯彦、讷谟祜、为正黄旗领侍卫内大臣。贝勒奕劻、为正白旗领侍卫内大臣。明发调西安将军克蒙额、为甯夏将军。以西安左翼副都统图明额护理西安将军。

明发　　

○以正黄旗汉军副都统恩麟署锦州副都统。明发　　

○追予福建阵亡殉难。及积劳病故员弁绅民。及被害妇女等旌恤如例。

摺包

　　

○壬午。上诣至圣先师前行礼。诣毓庆宫殿升座受师傅谙达御前大臣内务府大臣礼上揖师傅入座读书。自是日始。每日御殿读书。岁以为常。记注　　

