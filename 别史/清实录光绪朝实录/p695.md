<!-- { "loadSidebar": true } -->
○又谕、御史安维峻奏、五城遇有讼案。往往两造未集即有人函托巡城御史以致意存调停。率多含糊敷衍请饬严禁等语。民闲词讼。全在承审官秉公剖决。方足以折服其心。若如所奏曲直未辨请托先行何以别是非而昭明允。嗣后五城御史。务当破除情面遇有函托之人。即著分别参办。傥该御史扶同徇隐别经发觉。定行从严惩处不贷。懔之。现月　　

○銮仪卫奏、勘估五辂等项应需工料银数。得旨、著该衙门。按照所估银数。迅速修理。　　

○仓场衙门奏、请挑修通惠河并培堤岸。又奏、请筑里河各牐马头。均允之。早事　　

○湖广总督张之洞奏、汉阳铁厂。于本年正月初十日开炉煅矿。并饬大冶铁山委员洋匪。迅速采暨趱办煤井情形。下总理海军事务衙门知之。摺包　　

○以礼部尚书昆冈为会典馆副总裁官。现月　　

○壬子。谕内阁崧蕃奏、整饬吏治。秉公举劾一摺。贵州婺川县知县贾翙梧龙里县知县郑寅亮。湄潭县知县王人文、候补同知直隶州张正煃、应补班知县吴成熙等五员。据崧蕃奏均堪备循良之选。即著传旨嘉奖。仍饬令该员等益加奋勉。毋得始终异辙水城通判彭灿莹、人地不宜。民生狎玩。著开缺另补。毕节县知县陈廷佐、怠玩因循。不知检束候补知县王政春、厘务蒙混。操守难信。抚标左营中军守备安以焕、惟利是图。素不安分均著即行革职。以肃官方。现月　　

○山东巡抚福润奏、齐东县城临黄河。时虞冲决拟迁城于九扈镇。并改齐河县县丞为齐东县分防县丞。以资弹压下部议。　　

○以擒获普安厅漏网要逆。贵州安义镇总兵蒋宗汉。传旨嘉奖。　　

○以捐助育婴堂经费。予浙江海甯州知州李洪春建坊。　　

○癸丑。谕军机大臣等、本日工部直日。因回护未经具奏事件著于初七初八两日内加班具奏。　　

○引见各衙门保送京察一等人员。得旨、此次京察一等钤出人员。著各该堂官。再行出具切实考语。交吏部带领引见。钤出之满洲蒙古中书笔帖式等官。著归入理事同知通判内遇有缺出。与旧记名人员。一体带领引见汉军汉人。著交部以抚民同知通判等官。分别选用。起居注主事联盛、太常寺寺丞祥厚、唐古特学司业承庆、顺天府治中蔡寿臻、通政使司经历经有恒、太常寺赞礼郎桐寿、读祝官贵昌、崇恩、国子监助教松廷、鸿胪寺鸣赞觉罗宽裕、侍卫处署主事札拉罕、銮仪卫鸣赞鞭官耀震、钦天监灵台郎郭世钟、俱著交部照例以应升之缺升用。其内阁侍读奎华等二百八十八员。俱著准其一等加一级。现月　　

○伊犁将军长庚等奏惠远新城为俄商赴甯远贸易通衢现已率领官兵。自绥定城迁移驻扎。并添设卡垒。以备不虞。下所司知之。摺包　　

○驻藏办事大臣奎焕等奏、藏印善后三款。现经画押完案。请将出力员弁优奖。得旨、准其汇案核实请奖。毋许冒滥。　　

○又奏、测绘西藏舆图学生三员。拟咨回二员。以节经费。下所司知之。摺包　　

○以短交地丁正耗银两革。已故前署浙江山阴县知县颜培方职。提属勒追。摺包　　

○予故甘肃提督周达武优恤。加恩予谥并于立功省分建立专祠。事迹宣付史馆立传。从陕甘总督杨昌浚请也。现月　　

○予故浙江巡抚崧骏、于浙江省城捐建专祠。列入祀典。政迹宣付史馆立传。从护理浙江巡抚刘树堂请也。摺包　　

○予缉匪殒命。江苏补用都司李兴发议恤。　　

○甲寅。孝淑睿皇后忌辰。遣官祭昌陵。　　

○遣官祭先医之神。照例　　

○谕内阁、吏部奏、遵议内务府堂司各官处分一摺。舒明蒙捐之案。福锟等查覆疏漏。虽据自行检举。具奏已迟。福锟、容贵、崇光、立山、巴克坦布、应得降一级留任处分。著不准抵销。该大臣等应得缮摺错误之罚俸一个月处分。及郎中世续、员外郎荣廷、祥福、罚俸三个月处分。均不准其抵销。率行出具图结之正白旗汉军管领钟吉。著照部议降一级留任。不准抵销。现

月

　　

○又谕、前经传谕礼部。于本月初九日。在保和殿覆试顺天新中举人周学熙等三名。所有是日派出监试王大臣等。著认真稽查。该举人等如有怀挟等弊。立即惩办。嗣后殿廷各考试。均著监试王大臣等。轮班巡视。严查一切弊端。不准稍涉宽纵。并著懔遵不准继烛定例。傥有为时已晚。尚未交卷者。即著撤卷扶出。应试之人。当思功令森严。咸知自爱。毋得身罹法网。用副朝廷整顿士习遴取真才至意。现月　　

○谕军机大臣等。内务府奏。兴安城所属鄂伦春、应交貂皮。碍难停缓。请饬遵章按年全数呈进。以供要差一摺。摺内声叙。殊未明晰。该衙门近年应用貂皮。岁需若干。每年各处共交貂皮若干。光绪八年鄂伦春未经添派以前。何以岁用并无不敷。现在需用数目。比较从前。有无加增。著总管内务府大臣。详细查明。据实具奏。现月　　

○又谕。内务府近来具奏事件。摺尾衔名。未将所得降留处分书写。嗣后该衙门每遇奏事。著将处分书于衔名之上。现月　　

○引见京察年至六十五岁以上人员。得旨。翰林院编修汪树烈、兵部郎中熙明、刑部司库瑞福、礼科掌印给事中觉罗舒恩、及引见不到之兵部主事陈鸿。户科笔帖式秀昌。旧太仓监督户部郎中通泰。均著以原品休致。余照旧供职。现月　　

○护理浙江巡抚刘树堂奏。拏获著名首要会匪胡名扬惩办。请奖出力员弁。得旨。即著严拏逸匪刘南山等。务获究办。所有此次出力各员。准其择尤酌保数员。毋许冒滥。摺包　　

○以詹事府少詹事梁保衡、为内阁学士。兼礼部侍郎衔。朱签　　

○以甘肃肃州镇总兵李培荣为甘肃提督。现月　　

○乙卯。以前四川重庆镇总兵田在田为甘肃肃州镇总兵官。现月　　

○以玩视边防。革察哈尔营右翼总管车林多尔济等职。摺包　　

○上以祭社稷坛。自是日始。斋戒三日。照例　　

○丙辰。谕内阁、吏部奏、遵议鸿胪寺卿刘恩溥奏永定河合龙保案。请示限制一摺。永定河工。向年保案。吏部均照寻常劳绩核奖。乃近年以来。永定河合龙请奖之案。辄比照异常劳绩。且人数多至百数十员。殊不足以昭核实嗣后永定河保案。除兴办大工。不在寻常漫口合龙岁修各工之例者。准由该督奏明请旨办理外。其常年防汛漫口合龙等工。仍照寻常劳绩给奖。每案人数。至多不得逾五十员。以杜冒滥至抢护堵筑各工。本与岁修无异。该地方印委各员。尽敷差遣所有他省候补候选。及另案降革人员均不准其投效。现月　　

○以光禄寺卿沉恩嘉为宗人府府丞。朱签　　

○豁免河南光绪十三年以前民欠钱粮。摺包　　

○丁巳。祭先师孔子遣大学士福锟行礼。　　

○谕内阁、前因西华门内。有民人郑达元闯入叩阍当经谕令该管大臣等。认真稽查。不准稍有疏懈。乃降旨未久。本日又有已革都司宋文刚一名。胆敢在乾清门外叩阍。据供系由神武门隆宗门混入。禁地森严。竟任令该犯行走自如。毫无觉察该班官员兵丁等。形同聋聩殊堪痛恨。所有本日直班之前锋护军统领。及神武门隆宗门该班章京。均著摘去顶戴。查取职名交部严加议处。左右翼总兵寿荫。长麟带豹尾枪大臣载滢。容贵均著交部议处。嗣后该管大臣及章京等务当申严门禁。实力稽查不得再有疏懈。直班兵丁。不准旷误缺额。其应差之苏拉人等出入。亦应随时查验腰牌严行约束此外闲人。一概不准阑入傥漫不经心。仍前玩忽该管大臣等。自问能当此重咎否耶。　　

○引见内务府三院等处保送京察人员。得旨。此次京察一等钤出人员。著该堂官。再行出具切实考语。带领引见。钤出之堂主事福海、御茶膳房主事恒裕、堂笔帖式松荫、毓祥、重英、文广、吉堃、崇山、兴瑞、清桂、桂善、都虞司笔帖式泰云掌仪司笔帖式继英、慎刑司笔帖式全达、营造司笔帖式恒健、德福、掌关防管理内管理事务笔帖式有庆、御茶膳房笔帖式全福、武备院六品库掌庆升、颐和园六品苑丞裕斌、静明园六品苑丞锡惠、武备院委署主事世昌、委署库掌安奎、笔帖式成明、奉宸院八品苑丞继纲、圆明园委署苑副世贵颐和园七品苑丞济良、连吉、均著交吏部记名、照例选用。所有一等官员笔帖式达他等员。均著准其一等加一级。至年已逾岁之造办处员外郎德峻。掌仪司赞礼郎吉恒。圆明园七品苑副明裕。均著原品休致。余著照旧供职。现

月

　　

○吉林将军长顺等奏、捕打东珠必俟入伏水暖。摸觅蚌蛤。秋分始能陆续旋回。请展缓两个月。期于九月交进。得旨、仍著设法及旱捕打。迅速解京。　　

○戊午。祭大社大稷。上亲诣行礼。外记注　　

○孝康章皇后忌辰。遣官祭孝陵。照例　　

○谕内阁。此次覆试顺天新中举人周学熙等三名。列为一等之周学熙、著准其一体会试列为三等之汤宝霖、著罚停会试一科。列为四等之陈步銮、著罚停会试二科。现月　　

○命宗人府府丞沉恩嘉、仍在军机章京上行走。摺

包　　

○己未。祭文昌帝君庙。上亲诣行礼。早事　　

○两江总督刘坤一等奏。崇明县东南海岸。被潮冲啮。坍近城垣。请将堵筑经费。作正开销。允之。摺包　　

○又奏。购办德国鱼雷炮艇四艘并改鱼雷厂为鱼雷营。先期练习。俟雷艇到华时。即可分配巡操。下所司知之。摺包　　

○伊犁将军长庚奏。俄属回哈。阑入中国。业经节次交还。请饬总理各国事务衙门行文俄使。转饬俄边界官严禁逃入。以安边固。下所司知之。摺包　　

○以詹事府詹事良弼、太常寺卿溥善、太仆寺卿长萃、大理寺卿溥顾、为内阁学士。兼礼部侍郎衔。朱签　　

○以收回俄国原借巴尔鲁克山全境。予出力员弁伊塔道英林等奖叙。　　

○以侦缉得力。复伊犁补用参将刘得胜原官。摺包　　

○庚申。漕运总督松椿奏、刘老涧滚坝堵筑完竣。下部知之。摺包　　

○广东琼州镇总兵滕嗣林。因病解职。以记名提督杨安典为广东琼州镇总兵官。现月　　

○辛酉。春分朝日于东郊。上亲诣行礼。　　

○谕军机大臣等、协和门甫经油饰整齐。何以门钉已有脱落。著前锋统领、护军统领、查明具奏。寻奏、协和门修齐后。每遇启闭。因门扇沉重。钉梃稍短。时常震落。应咨工程处改作长梃门钉。依议行。现月　　

○纂修官朱汝珍恭纂　　

帮总纂官王荣商恭辑监修总裁世恭阅七签正月十一日正总裁那月日专司藳本陆恭覆阅癸丑八月十一日　　

徐月日　　

荣月日副总裁唐月日　　

宗室宝恭阅二签五月初八日

　　

