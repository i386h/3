<!-- { "loadSidebar": true } -->
○又谕、电寄李鸿章、宋庆电奏、已悉。刻下金州已陷。旅顺情形万紧。该提督已抵盖平。著即前赴复州一带。相机进剿。以掣贼势。刘盛休当贼兵渡江时。未经出战。程之伟行军迟滞。闻敌先退。此两军万不可恃。著宋庆严加察看。如不能得力。即行传旨撤退。另派营官管带整顿。统归宋庆调遣。李永芳五营。前经刘树堂派令入卫。业已启程。现在该提督兵力不敷。著李鸿章饬催李永芳所部。迅赴宋庆军营。以资厚集。即日海口封冻。津防稍松。自应先其所急。并著李鸿章于李光久。潘万才诸军酌量派拨。传谕唐仁廉统带并会同吴凤柱一军赴奉。以为宋庆后路接应。以上各军。粮饷军火。均著李鸿章饬令粮台源源接济。宋庆有此兵力。即可将金州一路之贼。迅筹剿灭。以解旅顺之危。聂士成营中炮少。著李鸿章电知周馥设法解济为要。电寄　　

○又谕、电寄李鸿章、前谕李鸿章即赴北塘大沽等处巡阅。兹据电称、大沽口内添筑炮台布置周密等语何以并未遵旨亲往巡阅。著即覆奏。电寄　　

○又谕电寄胡燏棻、前据汉纳根呈递练军节略。意以倭氛甚炽。非赶募新勇十万人。选派洋将。用西法认真训练。成一大枝劲旅。不足以大挫凶锋。现在海军单弱。亦亟须购置船炮。自成一军。纵横海面。截击敌之运船。水陆相辅。可操胜算。其说颇多中肯。倭人此次专用西法制胜。我军新挫之余。难期振作。其新募多营。技艺未娴。号令不一。猝遇大敌。均不可靠。详察汉纳根所议。实为捄时之法。著照所请。由督办王大臣谕知汉纳根。一面迅购船械。一面开召新勇。召募洋将。即日来华。赶速教练成军。所有一切章程。均责成臬司胡燏棻。会同该员悉心筹画。禀明督办王大臣。立予施行。不令掣肘。至一切教练之法。悉听该员约束。傥有故违。准该员据实申呈。按律严办。决不宽贷。电

寄

　　

○又谕、电寄丁汝昌、丁汝昌十六日曾到旅顺晤诸统将。镇东局轮运送粮械亦到。可见旅顺口外。并非时有倭船梭巡。仍著丁汝昌统率各舰。不时游弋。牵制贼势。电寄　　

○又谕、电寄田在田、所部勇丁六营。著交李培荣管带。田在田即赴肃州镇本任。毋庸请训。电寄　　

○又谕、电寄长庚、电已悉。新疆地方紧要。长庚。春满。均著毋庸来京。电寄　　

○壬戌。谕内阁大学士额勒和布。才欠开展。张之万。年逾八旬。均著毋庸在军机大臣上行走。现月　　

○又谕、兵部奏、遵议处分一摺。正白旗汉军都统定安、黑龙江将军依克唐阿、均著照部议革职。定安著暂留奉天。办理东三省练兵事宜。依克唐阿仍著统带所部。戴罪立功。以观后效。洋务　　

○又谕、刘坤一奏、前办上海招商局广东候补道张鸿禄、因亏空局款。奏参革职。开复后仍在上海起造花园。聚集游人。日事徵逐。声名甚劣。实属品行卑鄙。有玷官箴张鸿禄著即行革职。勒令回籍。不准逗遛上海。以儆官邪。现月　　

○谕军机大臣等、本日召见之直隶候补道徐建寅、著前赴北洋。将镇远定远等船炮位情形。详细察看。并赴机器局查验合膛炮弹现存若干。是否敷用。据实禀明督办军务处转奏。洋务　　

○又谕、本日敬信等奏、调员差遣。开单呈览等语。所调员数过多。著认真核减。再行具奏。寻奏、遵旨实行删减谨择其必不可缓者。酌定文案收支问案巡查四项差使。委员充当。依议行。洋务摺包　　

○又谕、电寄裕禄。摺电两奏均悉。昨因宋庆兵力不敷。已谕令唐仁廉统率李光久。潘万才各军。迅赴宋庆后路。以为援应。不能即赴省垣。仍著迅催长顺之军。到省协防。不得中途迁延。致滋贻误。电寄　　

○又谕、电寄裕禄、据奏、安东县凤凰厅地方。相继失守。请将文武各员惩处一摺。奉天东边道宜麟、凤凤城守尉佑善、营口厅同知署凤凰厅同知章樾、铁岭县知县署安东县知县荣禧、著一并革职审办。按律治罪。裕禄身膺疆寄。防范未能周密。著交部议处。电寄　　

○又谕、电寄李鸿章、昨据电称、丁汝昌赴旅顺与诸将相晤。镇东运送粮械亦到。是口外倭船。必非时时往来不断。李鸿章当悉心筹画。能乘闲设法运兵尤好。否则随时接济粮械。无令缺乏。不得听信不肖将弁。藉端推卸之辞。置之不办。所拨吴大澂炮位子弹不足。著即饬局赶造合膛炮子。解往应用。毋迟。电寄　　

○又谕、电寄李鸿章、近日旅顺告警。海军提督丁汝昌统带师船。不能得力。著革去尚书衔。摘去顶戴。以示薄惩。仍著带罪图功。以观后效。电寄　　

○又谕、电寄宋庆、据电称、大同兵不得力。拟留程之伟驻守熊岳。俟晤铭军。令整顿等语。又营口局电。倭有由摩天岭改道走海城。抄宋庆后路。皮窝一股。由金州迎击宋军。并堵营口进兵之道等语。宋庆兵力不足。此次进援旅顺。应前后兼顾。免致堕贼狡计。程之伟既不得力。断不可令其留防后路。昨已有旨令宋庆将程之伟。刘盛休。察看撤换著即另派将领。统率大同兵。与铭军一律整顿。当此兵少敌众。必期一兵得一兵之用。岂容稍存瞻顾。致令贻误大局。著宋庆懔遵前旨办理。并将改拨情形覆奏。电寄　　

○兵部尚书敬信等奏、续陈团防事宜。并请饬拨经费。依议行。摺包　　

○盛京将军裕禄奏、奉天军务紧急。兵多饷绌恳将应行解部余存银两截留。仍请饬部拨款。以接济下部速议。摺包　　

○又奏、倭事日迫。协领达春等请借支五年俸银。为筹办省防经费。如所请行。摺包　　

○山东巡抚李秉衡奏、驰抵烟台一带。筹办海防。布置情形。又奏、就近督同夏辛酉募练防营。固守登州。并报闻。摺包　　

○又奏、东省防营太少。请增练劲旅二十营。以备缓急。下部知之。摺包　　

○会办奉天防剿事宜广东陆路提督唐仁廉奏、遣将分往各省召募。请照霆军营制。酌加正勇盐粮银两。如所请行。摺包　　

○两江总督刘坤一奏、江苏候补道李光久所部老湘五营。调赴前敌。其月饷请援案在豫徵盐厘内动用。新募五营填扎。即抵支李光久原领月饷。下部知之。摺包　　

○又奏、续行筹备海防。添召勇营。扼扎上海江阴各处以资备御下部知之。摺包　　

○盛京兵部侍郎凤秀奏、库存铅丸。不敷支放。援案采买灌造。以济要需。如所请行。摺包　　

○以淮鹾行销。缉私出力。予湖北黄安县知县陶大夏以同知直隶州知州在任候补。摺包　　

○予江苏徐州府捐建故记名提督滕学义专祠列入祀典。从两江总督刘坤一请也。摺包　　

○癸亥。谕军机大臣等、电寄李鸿章、闻大沽之南。有母猪河口。地僻人稀。向无防汛。傥敌由此登陆。尤为便捷。著李鸿章迅即派人察看。酌拨数营驻扎防守。并密布地雷。以资备御。闻曹克忠已募四营。或即派令前往。著迅筹覆奏。电寄　　

○又谕、电寄李鸿章、现派道员徐建寅赴津。查看镇远定远等船炮位子弹等项。著李鸿章将各兵舰即行调赴大沽。令该员详细查验覆奏。电寄　　

○又谕、电寄李鸿章、现在宋庆赴援旅顺。兵力甚单。倭人又图截其后。亟需接应之兵。前令章高元八营。由登州乘轮赴营口前进。著李鸿章迅即派船往运。何日可抵营口。并著先行覆奏。电寄　　

○又谕、电寄谭继洵、熊铁生、吴元恺、余虎恩、各军著谭继洵查明已未启程。分路严催。迅速北上。电

寄

　　

○又谕、电寄李秉衡。魏光焘已抵蒙阴。著李秉衡再行飞催前进。不得逗遛。电寄　　

○又谕、电寄李瀚章。现在畿辅大兵云集。需用枪械甚多。闻广东局存不少。著李瀚章迅即查解数千杆来京备用。电寄　　

○又谕、电寄刘秉璋、畿辅大兵云集。需用枪械甚多。著刘秉璋将四川局存枪械。酌解数千杆来京备用。

电寄

　　

○又谕、电寄张之洞、据电奏、拟援案劝令盐商集捐银百万。照海防例给奖。专备江南海防之用等语。著照所请办理。电寄　　

○又谕、电寄张之洞、刘光才、申道发宋朝儒、各军现均在途。著张之洞分电严催。迅速北上。电寄　　

○又谕、电寄王文锦、曹克忠所募勇丁。现已募成几营。闻邓启元又有欲另募一军之说。有无其事。著王文锦据实具奏。并著传谕曹克忠等和衷共济。力顾大局。不得各存意见。致多掣肘。寻王文锦奏、邓启元并无另募一军之事。报闻。电寄摺包　　

○甘肃新疆巡抚陶模奏、报新疆防营员弁勇丁各台局卡义学数目。下部知之。摺包　　

○甲子。谕军机大臣等、桂祥等奏、遵旨统带马步队移扎蓟州一摺。所有察哈尔马队官兵。嗣后请领饷银军火等项。即著移交沙克都林札布自行办理。桂祥等移扎后。务当严饬所部。恪守营规。不准稍有滋扰。将此各谕令知之。洋务　　

○又谕、有人奏、奉天马贼王恺党与甚众。近借练团为名。啸聚数千人。在凤凰城一带。乘机煽乱。若遽临之以兵。恐铤而走险。反为敌用。莫若妥筹招抚。用作前敌。请饬奉天绅士速办团防。笼络王恺。以靖内忧而御外侮等语。现在东边一带。倭氛正炽。傥再有内地马贼与之句结。则兵事愈益掣肘。著裕禄查察情形。马贼王恺如果可用。即著妥为招抚。编入营伍。为以贼攻贼之计。至所称举办团防一节。前次编修贵铎因奉天水灾。奏请以团代赈当经谕令该将军妥筹办理。究竟奉天团练如何举办。仍著裕禄酌量情形。迅速覆奏。又片奏、此次金州失陷。副都统连顺先期逃避。该处额兵不足。老弱充数。并有需索勒捐等情。著裕禄确切查明。据实具奏。不准稍涉徇隐。原片二件。均著钞给阅看。将此由四百里谕令知之。寻裕禄奏、此次倭贼扑犯金州。副都统连顺与之交仗两次。实系力不能御。始行退出。并无先期逃避之事。金州额兵。向系分派各项羌帖。其中固难保无老弱之人。至需索勒捐各节。容俟将案证传齐。详细查讯。再行奏明办理。报闻。摺包　　

○又谕、步军统领衙门奏、拏获奸细人犯。请交部审办一摺。所有拏获高顺即高二、赵二即赵春林、吴二即吴成栋等三名。均著交刑部严行审讯。尽法惩办洋务　　

○又谕、电寄直隶等省督抚。现在军情吃紧。亟需大兵齐集。迅赴戎机。闻南来各军。车船均系自办。以致雇觅艰难。行程迟滞。即著直隶两江江苏安徽山东河南湖北各督抚。迅即沿途设局。派员代雇车船。酌量数站一换。毋庸逐站更换。致稽时日。并须宽为给价。准其作正开支。以利军行而免扰累。傥沿途各地方漫不经心。致滋贻误。定将该管各官。查明按照军律严办不贷。电寄　　

