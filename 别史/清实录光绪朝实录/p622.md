<!-- { "loadSidebar": true } -->
○谕军机大臣等、裕禄等奏、请饬拨东三省来年的饷。并请催欠饷一摺。东三省辛卯年的饷。应拨奉天银二十六万两。吉林银十一万八千两。打牲乌拉银三万七千四十九两零。著户部照数指拨。令各该省督抚等如数筹解。毋许迟延。并于报解之时。分晰奉天吉林打牲乌拉各款目。以免牵混。至所奏黑龙江的饷。请俟该省咨报到日。径行核拨等语。著户部速议具奏。其直隶等省欠解东三省本年的饷。暨历年欠饷。著李鸿章、沈秉成、卞宝第、刚毅、德馨、裕宽、谭继洵、张曜、阿克达春、世纲、按照单开数目。赶紧筹措。务于年内埽数解清。以济要需。原单均著钞给阅看。将此谕知户部、并由四百里谕知李鸿章、沈秉成、卞宝第、刚毅、德馨、裕宽、谭继洵、张曜、并传谕阿克达春、世纲知之。现月　　

○派协办大学士吏部尚书徐桐承修祈年殿。现月　　

○以通政使司通政使黄体芳署都察院左副都御史。现月　　

○以禀讦抗传。革贵州修文县知县龚启荪、典史张星明职。　　

○并讯办。摺包　　

○予故户部左侍郎孙诒经恤典如例。现月　　

○甲戌。遣官祭先医之神。记注　　

○谕内阁、李鸿章奏、特参庸劣不职各员一摺。直隶晋州知州胡振书、居心巧滑。捕务废弛。肥乡县知县方俊南、才识庸闇。听断草率。前署广宗县事候补知县蒯鹤龄、操守平常。行同市侩。均著即行革职。阜城县知县胡进异、丁役蒙蔽。听讼无能。惟文理尚优。著以教职归部选用。任邱县知县林穗、性偏才拙。难膺繁剧。著以＜闲＞缺酌量另补。永平府同知希拉木、年力就衰。心地糊涂。安平县知县阮恩光、办事竭蹶。衰罢不振。均著以原品休致。现月　　

○又谕、张煦奏、特参庸劣不职各员一摺。湖南凤凰厅同知邓子骏、因循关茸。操守平常。前署龙山县事候补知县吴绍先、性情狡猾。科罚营私。湘潭县县丞张淩云、擅受滋扰。不惬舆情。长沙县桥头巡检周化南、性情乖谬。擅受扰民。慈利县九溪巡检徐治、擅受科敛。物议沸腾。辰溪县黄溪巡检陈兆鹏、擅理民词。纵丁索扰。湘潭县训导周步衢、遇事招摇。不知自爱。善化县典史黄国忠、沾染嗜好。捕务懈弛。均著即行革职。清泉县知县顾汝熊、识浅才疏。难膺民社。著以府经历归部铨选。泸溪县知县梁华龄、才具庸闇。驭下不严。惟文理尚优。著以教职归部铨选。试用县丞王炳、办事粗率。不知远嫌。著以吏目归部铨选。现月　　

○谕军机大臣等、御史文杰奏、大兴县门丁陈斌等、串同书吏金巨川等、皂役邵福等、蒙官舞弊。狼狈为奸。请饬驱逐递籍等语。著祁世长、陈彝、确切查明。如果属实。即行惩办。原摺著钞给阅看。现月　　

○命在籍甘肃新疆巡抚刘锦棠假满来京陛见。摺包　　

○旌表绝粒殉母安徽监生蔡云凤未婚妻卫氏。摺包　　

○上以冬至祀天于圜丘。自是日始、斋戒三日。记注　　

○乙亥。以太常寺卿荣惠为内阁学士兼礼部侍郎衔。朱签　　

○予同文馆教习周仪典奖叙。摺包　　

○拨厘金二万八千串。赈湖南滨湖被水各州县灾民。摺包　　

○丙子。以糊涂乖谬。革新疆知州姚文林职。摺包　　

○上诣皇穹宇拈香。南郊斋宫斋宿。记注　　

○丁丑冬至祀天于圜丘。上亲诣行礼。　　

○诣正阳门关帝庙。菩萨殿拈香。记注　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。　　

○遣官祭庄顺皇贵妃园寝。端慧皇太子园寝。　　

○停次日朝贺黄绫本　　

○戊寅。云贵总督王文韶奏、披沙蛮匪滋事。派兵剿办。得旨、著即督饬兵团合力剿办。务期迅速扑灭。毋任蔓延。摺包　　

○调礼部左侍郎廖寿恒为户部左侍郎。兼管三库事务。转礼部右侍郎钱应溥为左侍郎。以内阁学士李文田为礼部右侍郎。摺

包　　

○以遵约交还叛酋。赏法领事罗图高宝星。摺包　　

○以盗卖军火济贼。逮云南守备黄名声置诸法。摺包　　

○己卯。圣祖仁皇帝忌辰。上诣。寿皇殿行礼。遣官祭景陵。记注　　

○派工部右侍郎丰烈、徐树铭。查勘东陵西陵岁修工程。早事　　

○派吏部左侍郎许应骙。承修东陵专案工程。现月　　

○命辅国公载泽。带领侍卫十员。往奠故怡亲王载敦茶酒。赏陀罗经被。加赏银一千两治丧。恤典如例。寻予谥曰端。现月　　

○辛巳。以詹事府少詹事徐会沣署光禄寺卿。现月壬午。谕内阁、本月十五日。丽皇贵太妃薨逝。十八日朕亲诣奠酒行礼。大内以下。宗室以上。并王公文武官员。著于是日素服一日。现月

　　

○河东河道总督许振祎奏、勘视运河堤工。校阅河标营伍。拟改章设立营务处。下部知之。摺包　　

○癸未。以丽皇贵太妃薨逝。辍朝五日。现月　　

○黑龙江将军依克唐阿奏、因触发旧疾。请赏坐肩舆。以便巡行。得旨、武员乘坐肩舆。有违定制。所请著不准行。摺包　　

○甲申。谕军机大臣等、户部奏、豫拨来年京饷一摺。历届京饷。均系年前豫拨。光绪十七年京饷。该部拟在地丁盐课等款内。指拨银七百万两。请饬各该省关于来年分批起解等语。京饷关系紧要。现经该部就各省关情形。酌量指拨。自应遵照奏定数目。源源报解。以应要需。著该将军督抚监督等。务于接到部文后分批赶解。限于来年五月前解到一半。十二月初闲全数解清。不准截留改拨。藉词延误。傥届期不到。即著该部照奏定章程指名严参。原单均著钞给阅看。另片奏、光绪十七年内务府经费。报解盐课茶税等款。共银六十万两。请饬依限完解等语。除闽海关常税银十万两。应径解北洋。并各省关应还部库垫放银二十万九千二百余两。应由指拨各款内匀解部库外。下余银二十九万七百余两。著该将军督抚监督等。务于来年开印后陆续径解内务府交纳。仍限六月前解到一半。十二月初闲埽数解清。不准稍有蒂欠。原摺单并著钞给阅看。将此由五百里谕知福州将军、直隶两江湖广闽浙两广四川江苏安徽江西福建浙江湖北湖南河南山东山西广东各督抚、并传谕粤海关淮安关监督知之。现月　　

○又谕、户部奏、豫拨筹边军饷一摺。据称辛卯年筹边军饷。共指拨银二百万两。请饬依限报解等语。此项饷银。关系紧要。著该将军督抚监督等。按照指拨银数。于来年四月前解到一半。十月内全数解清。毋稍迟逾。原摺单均著钞给阅看。将此由四百里谕知福州将军、两江湖南闽浙两广江苏安徽江西浙江湖北福建广东各督抚、并传谕粤海关监督知之。现月　　

○湖广总督张之洞等奏、湖北徵收钱漕。尚无积弊。请免造徵信册以节糜费。下部议行。摺包　　

○以战功卓著。予故河南游击杜庆余恤典加等。摺包　　

○予放赈病故。山东知府仓尔英等议恤。摺包　　

○追予河南阵亡外委刘殿荣、殉难贡生郑逢祥等、分别旌恤如例。　　

○予故江苏海州学政周荫南入祀海州名宦祠。　　

○缓徵奉天广甯、开源、两属滨河旗界被淹地方钱粮有差。

现月

　　

○缓徵安徽泗、灵璧、凤台、盱眙、五河、望江、南陵、凤阳、定远、东流、怀远、涡阳、青阳、合肥、宿、天长、全椒、庐江、寿、阜阳、霍邱、铜陵、建德、芜湖、来安、怀甯、宿松、当涂、无为、巢、亳、潜山、贵池、繁昌、和、含山、三十六州县。暨建阳、安庆、庐州、凤阳、长淮、泗州、六卫。兼收地亩。钱漕杂课有差。现月　　

○蠲缓山东齐东、齐河、禹城、长清、惠民、青城、阳信、乐陵、商河、滨、利津、蒲台、濮、海丰、十四州县。被灾地亩。新旧钱漕有差。　　

○乙酉。上奉慈禧端佑康颐昭豫庄诚寿恭钦献皇太后。幸醇亲王邸第视疾。　　

○谕军机大臣等、奎斌奏、遵查乌里雅苏台将军托克湍参款。据实覆奏一摺。据称托克湍赴任时。骚扰台站。勒索银两。均有实据。惟各台呈送银两。皆系委员吉通收受。请送部严究等语。此案前据托克湍自行检举。失察家人陈有勒索情弊。当谕令该都统饬拏陈有到案研讯。现既查出骁骑校吉通有收受台站银两各节。是否与该家人沿途通同舞弊。自应就近审办。何得率请送部。致涉诿卸。乌里雅苏台骁骑校吉通。著即行革职。由该都统提讯确供。所收银两。究系交付何人。并遵前旨。将陈有严拏到案。彻底根究。定拟具奏。毋稍徇纵。将此谕令知之。现月　　

○山东巡抚张曜奏、山东收成歉薄。请将各属应徵麦豆。改徵粟米兑运。允之。摺包　　

○以绝域勤事。予故吉林道员李金镛优恤。并在无锡原籍建祠。摺包　　

○以捐资助赈。予前浙江巡抚任道镕为其故妻吴氏建坊。摺

包

　　

○丙戌。刑部奏、禄米仓积弊甚深。请饬部严定章程。行令仓场。认真办理。从之。　　

○贵州巡抚潘霨来京陛见。以贵州按察使黄槐森暂护巡抚。　　

○予力战捐躯。江苏马勇、张新、马道成、议恤。摺包　　

○丁亥。上奉慈禧端佑康颐昭豫庄诚寿恭钦献皇太后幸醇亲王邸第赐奠。上成服行礼。　　

○谕内阁、朕钦奉慈禧端佑康颐昭豫庄诚寿恭钦献皇太后懿旨。皇帝本生父醇亲王奕譞、秉性忠纯。宅心仁厚。才猷远大。勋业崇闳。自幼仰蒙宣宗成皇帝钟爱。恩眷优加。文宗显皇帝谊笃友于。封为郡王。同治年闲晋封亲王。历充御前大臣等差。恪恭尽职。迨皇帝入承大统。特降懿旨。令以亲王世袭罔替。慰谕再三。涕泣受命。历年以来。平章军国重事。主持正议。利国利民。其综理神机营。及创立北洋海军。宏谟硕画。成效昭然。前年亲赴海口。巡阅操防。尤能综揽大纲。不辞劳瘁。论国家酬庸之典。虽叠颁异数。犹觉功浮于赏。而王谦谨为怀。益加寅畏。于特旨赏坐杏黄轿。始终不敢乘坐。并以现居赐邸。为皇帝发祥之所。敬援雍和宫成宪。请旨恭缴。其忠敬笃棐之忱。数十年如一日。自古贤王。罕有伦比。王气体素强。前岁感犯肝疾。特率同皇帝。屡往问视。旋即调治就痊。本年夏闲感受暑湿。触发旧疾。复同皇帝叠次诣邸看视。近日以来。闻王病笃。深宫默念日夕焦愁。不料病势已深。医药罔效。遽于二十一日丑刻薨逝。深宫震悼实深。著赏给陀罗经被。即日亲临赐奠。皇帝诣邸成服行礼。派总管内务府大臣福锟、礼部尚书昆冈、工部尚书熙敬、礼部左侍郎钱应溥、办理丧事。所有一切事宜。俱由官为经理。镇国公载沣。即日承袭王爵。用示笃念亲贤至意。现月　　

