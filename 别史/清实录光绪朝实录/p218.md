<!-- { "loadSidebar": true } -->
○又谕。总理各国事务衙门奏。请饬南洋大臣。赶办海防事宜一摺。前因海防关系紧要。叠经谕令南北洋大臣。实力筹办。祗以经费未充。遽难集事。近来东洋。狡焉思逞。情殊叵测。若再事因循。缓急难资备御。必致贻误大局。李鸿章以铁甲船暂难购办。现已订讲兼碰快船两只。北洋稍资防护。南洋海面较宽。尤应添置战舰。以备不虞。现经该衙门。拟由出使经费项下。于两年内。共凑拨银四十万两。接济南洋购船之用。著沈葆桢。将购船事宜。迅速筹办。如铁甲船一时无力购办。应否先购兼碰快船两只。或添购蚊子船数只。藉资策应。俟将来经费稍充。再行筹购铁甲船。方不至因噎废食。坐误事机。至购到之船。应用何人统领。何人教练。及在何处扼守。期与北洋联络一气之处。并著该督酌度情形。奏明办理。此次总理衙门凑拨之款。专为购船要需起见。不得移作他用。原摺著钞给阅看。将此由五百里密谕知之。洋务档　　

○两广总督刘坤一奏。粤盐抵拨黔饷。窒碍难行。报闻。摺包　　

○命乌里雅苏台将军春福。驻藏办事大臣松溎来京。以广州汉军副都统吉和为乌里雅苏台将军。以驻藏帮办大臣色楞额。为驻藏办事大臣。赏成都副都统维庆副都统衔。为驻藏帮办大臣。调黑龙江副都统托克湍。为成都副都统。赏乌鲁木齐领队大臣恭镗二品顶戴。署乌鲁木齐都统。明发　　

○以克复广东佛冈厅出力。予举人宋铨山等升叙有差。随手　　

○以索诈毙命。革广西知州阮长庚职。并逮问。随手　　

○缓徵安徽泗、凤阳、寿、灵璧、凤台、盱＜日台＞、望江、天长、定远、五河、合肥、怀远、来安、和、全椒、庐江、建德、滁、铜陵、无为、亳、巢、颍上、含山、繁昌、霍邱、涡阳、潜山、宿松、贵池、东流、芜湖、宿、怀甯、当涂、阜阳、桐城、太湖、宣城、南陵、青阳、舒城、太和、广德、建平、甯国、四十六州县。暨各卫屯田被水被旱被风被虫歉收地方新旧钱粮漕粮租课有差。现月　　

○辛未。谕内阁。沈桂芬等奏。覆纂臣工列传书成一摺。国史馆臣工列传。自道光十六年。至同治十三年。均覆加编纂。查改画一。分别缮写清汉正本。择日送藏皇史宬。并另缮清汉正本各一分。存馆备查。现在全书一律完竣。数在五百卷以上。所有在馆各员。自应分别奖叙。前充提调官内阁学士王之翰。前充总纂官内阁学士徐致祥。前充纂修官前礼部左侍郎祁世长。均著交部从优议叙。甚余应行议叙各员。著照例咨部办理。尤为出力各员。并准其酌量保奏。以示鼓励。现月　　

○前福州将军兼管闽海关税务庆春奏。捐养廉银。凑解京饷。得旨。庆春所捐养廉银四万两。前已有旨赏还。现在既经起解。即著该部咨行穆图善。于洋税项下。照数给还。随手　　

○刑部右侍郎文澂。金州副都统诚廉。因病乞休。允之。现月　　

○以都统衔吉林防御萨淩阿。为乌鲁木齐领队大臣。明发　　

○以记名副都统禄彭为齐齐哈尔副都统。御前侍卫经文泰为广州汉军副都统。记名副都统恩佑为金州副都统。明发　　

○予原任贵州知府鹿丕宗。在本籍建立专祠。列入祀典。从大学士李鸿章请也。随手　　

○旌表城陷殉节。浙江山阴县许和卿妻黄氏。随手　　

○壬申。泰甯镇总兵绍祺奏。清理西陵河道沟桥。又奏。开割火道。均报闻。随手　　

○热河都统崇绮等奏。剔除交米积弊。严定章程五条。一、查禁私局。严定罪名。一、各商交米。严定限期。一、兑收米石。严定数目。一、开仓收米。严查积弊。一、交米浮费。严行禁革。下部知之。又奏。嗣后采买米石。商人刁难。按律惩办。报闻。摺包　　

○以署正白旗汉军副都统嵩山。为饷黄旗汉军副都统。以记名副都统明魁署正白旗汉军副都统。明发　　

○调工部右侍郎锡珍。为刑部右侍郎。以内阁学士兴廉。为工部右侍郎。兼管钱法堂事务。　　

○勾到新疆情实罪犯。停决斩犯二人。余四人予勾。现月　　

○癸酉。闽浙总督何璟奏。覆陈督操轮船事宜。得旨。薪粮归统领核发一节。前因丁日昌覆奏。已谕令照议办理。现据该督请仍照旧章核发。自系为匀济饷需起见。仍著通盘筹画。详核具奏。随手　　

○以正黄旗蒙古副都统明安。管理御枪处事务。明发　　

○派前锋统领镶红旗蒙古副都统荣全。管理健锐营事务。明发　　

○以镶蓝旗满洲副都统岳林。为武备院卿。明发　　

○以正黄旗护军统领熙拉布。为左翼前锋统领。调镶蓝旗护军统领恩全。为正黄旗护军统领。以镶蓝旗蒙古副都统载鹤。为镶蓝旗护军统领。明

发

　　

○镶黄旗满洲副都统克兴阿因病乞休。调镶白旗满洲副都统志和为镶黄旗满洲副都统。镶蓝旗汉军副都统麟书。为镶白旗满洲副都统。以副都统衔乾清门侍卫德铭。为镶蓝旗汉军副都统。明发　　

○甲戌。遣官祭先医之神。　　

○谕军机大臣等、左宗棠奏、覆陈交收伊犁事宜一摺。俄人包藏祸心。蓄谋已久。此次与崇厚所议约章。流弊甚大。览奏。洞彻利害。深中窍要。刻下崇厚计将回京。俟其覆命后。所有原议各条。应准应驳。朝廷自当权衡办理。惟俄人所求不遂。启衅亦在意中。该督所称先之以议论。决之以战阵。自是刚柔互用之意。所有新疆南北两路边防事宜。即著该督豫筹布置。以备缓急之用。所虑者。吉林黑龙江一带。均与俄疆毗连。不无防范难周之处。将来操纵机宜。谅该督必能通筹全局。谋定后动也。现在伊犁界务未定。所有塔尔巴哈台精河等处。应如何加意绸缪之处。并著与金顺。锡纶。妥商筹办。至乌里雅苏台、科布多、两城。饷绌兵单。力难自固。该督亦当统筹兼顾。以维全局。所请饬催协饷一节。刻下筹办边务。关系紧要。必须饷需充足。方可措手。著户部查明各省应协左宗棠、及金顺、锡纶、张曜、金运昌、各专饷。严催大批速解。毋稍迟误。原摺留中。将此由六百里密谕知之。洋务档　　

○乙亥。谕内阁。本年各直省办理秋审人犯。经刑部由缓决改情实者。四川省多至五起。山东省多至六起。该督抚并臬司于秋谳重犯。未能详审核议。均著交部查明。分别议处。嗣后各将军府尹督抚等。务当督同所属。遵照定例。酌核案情。悉心究拟。固不可失之刻核。亦不可惑于救生不救死之说。故从轻减。总期执法持平。无枉无纵。用副明慎用刑至意。将此通谕知之。现月　　

○又谕。前据张树声奏。官军□穴□又□擒首道李扬才情形。业经降旨宣示。兹据该抚奏称。现经提督冯子材。将李扬才讯供解省。请旨办理等语。逆首李杨才。以武职谋叛。辄敢纠众出关。肆扰越南。夺隘踞险。抗拒官军。实属罪大恶极。现在既经擒获。著将该犯。即在广西省城正法。并传首越南地方。悬竿示众。以昭炯戒。剿捕　　

○谕军机大臣等。户部奏。豫拨来年京饷一摺。据称历届京饷。均于年前豫拨。光绪六年京饷。拟在各省地丁盐课关税等款内。指拨银七百万两。请饬各该省。于来年分批起解等语。京饷关系紧要。现经该部就各省情形。酌量动拨。自应遵照奏定数目。源源报解。以应要需。著该将军督抚监督等。务于来年开印后。分批起解。限五月前解到一半。十二月初闲。全数解清。不准截留改拨。藉词延误。傥届限不到。即照奏定章程。指名严□□□尔□。原单著分别摘钞。给与阅看。至山西省本年京饷。业经该部奏明停拨。历年欠解京饷。亦因灾展缓期限。来年京饷。若仍指拨地丁银两。诚恐力难筹解。著照所请。暂行停拨。仍著该抚督饬藩司。即将光绪四年以前。欠解京饷。赶繁筹拨。陆续补解。毋再迟延。另片奏。光绪六年。内务府经费。拟拨两淮盐课银十五万两。两浙盐课银五万两。广东盐课银五万两。湖北盐课银五万两。福建茶税银五万两。闽海关常税银十万两。九江关常税银十五万两。共银六十万两。请饬依限完解等语。著该将军督抚等。务于来年开印后。陆续径解内务府交纳。先将起程日期报部。仍限六月前解到一半。十二月初闲。埽数解清。不准稍有蒂欠。将此由五百里。谕知福州将军。直隶、两江、湖广、闽浙、两广、四川、江苏、安徽、江西、福建、浙江、湖北、湖南、河南、山东、山西、广东、各督抚。并传谕粤海关监督知之。现

月

　　

○丙子。钦奉慈安端裕康庆昭和庄敬皇太后。慈禧端佑康颐昭豫庄诚皇太后。懿旨。本月十五日。册封醇亲王世袭罔替。暨册封醇亲王福晋。著派肃亲王隆勤为正使。礼部左侍郎松森为副使。现月　　

○谕内阁。穆宗毅皇帝实录圣训告成。著于十一日二十五日受书御殿。各该衙门敬谨豫备。现月　　

○又谕、现在恭纂穆宗毅皇帝实录。业已告成。恭进时。应派贝子公以下宗室官员。分司赍捧。亲王郡王贝勒等。左右护视。以昭虔恪。著宗人府会同礼部。查照同治年闲礼节。敬谨具奏。现月　　

○又谕。现在穆宗毅皇帝实录圣训告成。前期一日。总裁等官。恭捧全书。送至保和殿陈设后。直日护军统领。会同总管内务府大臣。谨阖殿门。多派官员。于殿门外周历照看。尚不足以昭慎重。是日著御前侍卫。乾清门侍卫。大门侍卫。不直班各员内。派出二十员。于殿外前后。轮流坐更。小心照看。不准在彼然点烟火。以专责成。现月　　

○谕军机大臣等。丰绅等奏。查明各城收成分数。分别徵免接济。并请展缓前借银粮一摺。本年黑龙江齐齐哈尔等处。收成歉薄。缺乏口粮。自应分别接济。加恩著照所请。将齐齐哈尔、黑龙江城、二处公仓。现存粮五千五百七十三石零。全行赏给旗营各丁。其不敷粮二万三千六百七石零。即由各该处备仓存粮内。动用借给。其布特哈一牛录被灾丁户。分别接济粮二百三十三石。就近于墨尔根城备仓存粮内。动用借给。均于明年秋成后。照数缴还。其应接济银三千八十四两零。著歧元无论何项。先行照数拨给。俟户部指拨银两到日。再行归还。所有此项银两。著于明年秋季起。分限四年。按季坐扣。抵充本省俸饷。将此由四百里各谕令知之。现月　　

○上以冬至记天于圜丘。自是日始。斋戒三日。黄绫本　　

○丁丑。谕内阁。岑毓英奏。遵查道员办捐。并无案据。请饬察议等语。候选道夏声律。虽在湘捐局帮同劝捐。并未奉有劄委。乃辄带照纸赴皖。催收尾欠。实属不合。夏声律著改为交部议处。现月　　

