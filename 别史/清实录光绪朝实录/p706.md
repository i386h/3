<!-- { "loadSidebar": true } -->
○又谕、世纲奏、查明陈设等项。并各处殿宇大概情形一摺。据称园内及狮子园外庙等处。所存陈设器皿等砸。并各处行宫所存铺垫木器。按册查点。均属相符。惟各处殿宇。年久失修。闲有颓坍情形等语。恭奉列圣圣容之绥成殿。最关紧要。著庆裕会同世纲等敬谨设法保护。毋稍疏虞。其文津阁等处收存书籍器皿。均宜一体加意看守。以昭慎重。原摺著钞给庆裕、英麟阅看。将此各谕令知之。现月　　

○出使英法义比国大臣薛福成奏、新订滇缅条约。中国须派领事官驻扎仰光。豫拟拣员充补。下所司知之。摺包　　

○命翰林院侍读王懿荣、在南书房行走。现月　　

○以纂辑平定回匪方略苗匪纪略告成。赏礼部左侍郎钱应溥、宗人府府丞沉恩嘉、头品顶戴。户部员外郎王汝济、在任以四五品京堂候补。余升叙加衔有差。现月　　

○赏鄂索尔图鄂尔海减半廪饩。　　

○甲申。以甘霖渥沛。上诣大高殿执谢行礼。现月　　

○遣贝勒载濂诣时应宫。贝勒载澍诣昭显庙。贝子溥伦诣宣仁庙。贝子奕谟诣凝和庙拈香。现月　　

○谕内阁、吏部兵部会奏、核定拏获会匪保奖章京。请旨遵行一摺。哥老会匪。最为地方隐患。各该员弁。果能认真拏办。消患未萌。原准从优保奖。惟近来奖之案。漫无限制渐启冒滥之弊。自应分别办理。著照部议。嗣后如有大股会匪。抗拒官兵实系调兵剿灭。仍准照异常劳绩核奖。其拏获开堂立会首要各犯。尤为出力之员。亦准照异常劳绩请奖。其余访拏余匪无多之案。仍照如常劳绩核奖。至保奖员数。应以获匪多寡。分别核定并将出力等次。随摺声明。一面将各员弁职名。照章咨部立案。以昭核实。吏部另片奏、请参酌例案。严定获匪劳绩画一章程等语。均著依议行。现月　　

○谕军机大臣等、前据增祺电奏、吉林长春夹荒佃民。聚众滋事。当谕令增祺驰往该处。悉心体察相机开导。兹据长顺奏称夹荒匪徒。业已歼除。盗匪刘潮一股。自相残杀。余党悉已逃散。地方安谧如常。前调各队。分别撤留等语吉林滋事匪徒。既经长顺督饬派出各队。将首要各犯。次第拏获。并解散胁从。办理尚为妥速。仍著长顺饬令留防之兵。妥为弹压。其安分农民。务当加意抚绥。俾安生业。勿任官吏稍有扰累。增祺是否业已起程。如察酌该处地方。无须再行亲往晓谕。即著仍回本任。将此由四百里各谕令知之。现月　　

○又谕本日巡视南城御史麟趾等奏、谭李二姓涉讼一案。应否仍交刑部。声明请旨各摺片。著交刑部审明办理。现月　　

○驻藏办事大臣奎焕奏、裁撤江孜汛官兵月饷。由藏募勇。练习洋操从之。　　

○又奏新设靖西同知游击二缺。请给廉俸。及关防各一颗。下部议。摺包　　

○以校阅方略详慎。南书房翰林徐郙、陆润庠、吴树梅、陆宝忠、张百熙、各赏加一级。现月　　

○乙酉。谕内阁、户部奏、遵旨详细覆勘。重修两淮盐法志一摺。盐法志一书。为累朝典章所系。必应详加考订。不得稍有舛误。方足以垂久远。前据刘坤一奏、重修两淮盐法志告成。缮写黄册进呈。当交户部详细覆勘。兹据奏称统观是书。铨叙虽详。未能尽善。将措词失当。及抵牾漏略芜杂脱误之处。逐条指出。分为订正补辑覆核签商四类。凡一千三百余条。缮成清册。即著发交刘坤一。督饬原纂之员。遵照该部所奏。详慎考核。妥速办理。另缮黄册呈览。现月　　

○又谕步军统领衙门奏、拏获叠次偷窃国子监木植贼犯。请交部审办一摺。所有拏获之方顺方耀才二名。均著交刑部严行审讯。按律惩办。现月　　

○以不愧师资。赏山西太原府学教授常周等内阁中书衔。猗氏县学教谕吴观亨等国子学正衔。现月　　

○丙戌。引见新科进士。得旨、一甲三名张謇、尹铭绶、郑沅、业经授职外。吴筠孙、沈卫、李家驹、徐仁镜、朱启勋、吴庭芝、李翘芬、李组绅、饶芝祥、梁士诒、陆士奎、邹毅洪、刘廷琛、夏启瑜、汪一元、袁桐、于普源、冯恩昆、储英翰、李灼华、张其淦、王廷釭、关冕钧、林钺、姚舒密、景禐、黄秉湘、陈昭常、裴汝钦、郭育才、翁成琪、胡矩贤、江衡、沙元炳、张启藩、达寿、张琨、范溶、张琴、吴敬修、熊希龄、陈君耀、黎承礼、朱锡恩、王英冕、周绍昌、齐忠甲、张怀信、王会厘、谭文鸿、程友琦、王照、沉云沛、林炳章、洪锦标、蔡琛、夏树立、萧立炎、李清琦、叶大可、毓隆、孙鸣皋、陈德铭、余晋芳、谭绍裘、叶大年、梁文灿、沈鹏、吴式钊、张祥龄、桂坫、孙同康、尹春元、张林焱、王瑚、江春霖、俱著改为翰林院庶吉士。胡绍苏、曾文玉、汪述祖、项芳兰、谭承元、彭諟庠、龚启芝、孙国桢、郑辅东、梁志文、梁秉年、杨裕芬、靳学礼、吕承瀚、方策安、陈品金、楼守愚、陈汝梅、施之东、傅运生、王元庆、张锦春、徐宗源、范公谟、松铎、张忠、吕志元、郭传昌、王景浚、孙文翰、熊宾、谢世珍、麦玉华、贺鸿基、沈祖同、杨懋龄、徐树昌、杨长藻、谢崇厚、郭书堂、赵从蕃、萧文昭、廉慈、蔡中燮、黄汝楫、林怡、李继沆、续绵、杨增钰、钟杰、承霖、齐令辰、蒲明发、孙友莲、涂翀凤、韩墀、张淑栋、王熙龄、陶世凤、王学伊、王之杰、翰屏、锡麟、韩绍徽、俱著以主事分部学习。周祺、庄纶仪、周子懿、陈寿琯、余省三、玉彬、汪声玲、刘昌言、施有方、冯锡瓌、茹恩彬、杨炳震、孙锵、叶泰椿、单溥元、胡汝霖、谭先节、周宝清、金文翰、李英、江庆瑞、孙星煜、文溥、黄凤岐、容益光、佟文政、陈永寿、刘庆笃、胡逢恩、周培、李士田、魏达文、吴燕绍、李现荃、祁永膺、保谦、郭家葆、李兆麟、温联桂、徐苞、任承允、王玮、胡恺麟、徐鋆、陈培庚、绪儒、张彝、杨鸿勋、涂步衢、韩兆霖、曹中成、檀家琮、陶邵学、俱著以内阁中书用。武丕文、张超南、廖凤章、余毓瑞、徐夔杨、鲍德麟、柴朴、李树森、李祖荫、陈介禄、朱绍文、杨锦江、范扬芳、管德泉、冯绍斌、陶联琇、赵润生、徐允清、王叔谦、孙愚、莫如晋、邹铭恩、孙文诒、杨寅揆、刘橒寿、成象乾、赵怡、夏奠川、李镜江、林扬光、陈諴、黎元熙、马瀛焕、叶芸、郑炳、赵鸿、萧逢源、单梦祥、来熊、刘衍茂、彭希祖、杜召棠、曹子昂、王树中、谢质、罗文绣、李维世、招翰昭、周懋谦、李良年、杨蔚、张肇基、朱宝翰、高积政、启泰、郑宪典、万庆昌、胡慧融、林丙修、章燮理、辛可燿、陈世瑞、刘凤翰、程世杰、李允廉、茹震模、单棨、寿朋、鄢坤、廖允儒、刘宝寿、张斗南、吴贻谷、陈景星、郭南溪、王永庆、李九烈、广麟、徐冲霄、刘宜笃、陈仕扬、史堃、林柽藩、粱于汶、翁有成、贺锡龄、陈瑞鼎、徐曾、温亮珠、邱士林、张协中、贺国瑛、李荫垣、薛炳善、高麟超、刘德元、田鸿文、赓勋、李延庆、陈瑞徵、胡葆颐、承厚、俱著交吏部掣签分发各省。以知县即用。工部遇缺即补员外郎杨士燮、著仍以员外郎遇缺即补。户部候补主事张濂经、著以主事即用。分部遇缺即补主事何葆麟、著仍以主事分部遇缺即补。额外主事袁玉锡、著俟报满作为候补主事后。以该部主事即补。不论双单月选用郎中刘锦藻、著仍以郎中归原班选用。余著归部铨选。现月　　

○丁亥。谕内阁、福润奏、谨陈办理地方缉捕情形一摺。据称山东曹州济甯两属。盗风未戢。往往因捕拏紧急。结党成群施放洋枪。肆行拒捕。黄河北岸平原一带。及边境之夏津等语。亦闲有马贼游弋。扮作防营出差弁勇。使查路兵役不敢盘诘。每至旷野抢掠车辆。现在调拨营勇。分投缉拏等语。该省盗贼如此横行。若不随时惩办。何以靖闾阎而安行旅。著福润严饬派出各营。会同地方文武。实力兜捕认真盘查。毋得稍形疏懈。并著通饬各属。一体严密巡缉。若再有失事之案。即著从严参办。毋稍姑容所有平原县疏防差弁潘复曾、举人李为兰等、在途被劫。及利津县永阜场衙署被劫各案内匪犯。已获之李四等四名。薛长淋等八名。即著严行审讯。按例惩办以昭炯戒。现月　　

○谕军机大臣等、近闻直隶景州故城一带。时有马贼出没。飘忽靡常。劫掠行旅。畿辅近地盗风日炽。捕务实属废弛。著李鸿章督饬地方文武。迅即严拏惩办。以靖闾阎。并将办理情形覆奏。将此谕令知之。寻奏、景州故城一带。近无马贼肆扰。地方靖谧。仍饬加意防范。报闻。现月摺包　　

○又谕、有人奏、陕甘总督杨昌浚。为已故河州镇总兵沉玉遂。在河州城内建修祠宇。按亩加徵。集资钜万。大兴土木。该州士民等敢怒而不敢言。该督前为沉玉遂奏请优恤摺内。所称据该处官绅军民人等、禀请呈内所列之名。大半本人不知。另片奏、已故提督周达武在任多年。并无异常劳勚。高台县噍噍会一案。误听知县捏报。派兵剿办。殃及无辜。请降旨不准建祠。又片奏、甘肃候补道陶兆熊、总办厘务。任意苛索。杨昌浚未敢查问。迄今三四年之久。又未敢更换各等语。著鹿传霖派委道府大员。按照所参各节。确切查明。据实覆奏。原摺片三件。著钞给阅看将此谕令知之。查结　　

○以营务废弛。山东临清营副将万年清济南城守营候补守备孙秉钧等。分别降革。现月　　

○戊子。谕内阁、杨昌浚奏、准礼部咨查甘肃服官人员子弟蒙混考试。据实覆陈一摺。据称甘肃新疆。自军务平定后。奏请分闱乡试。创设行省。前督臣左宗棠。暨前学臣因应试士子无多。多方招来。准外省人入籍考试。近数年客省士子中式后。曾经部议准令改归原籍。惟父兄在此地服官。不应子弟蒙混考试。兹查有试用巡检李景庚之子李运达、入两当县学。中式癸巳恩科举人。又因案撤任甯灵厅同知郭昌猷之子郭锡光、入甯夏府属灵州学。该两员均系他省籍贯。不惟父子异籍。且令其子蒙混考试。实属荒谬糊涂。显干功令请旨斥革等语。甘肃试用巡检李景庚、甯灵厅同知郭昌猷、均著即行革职。郭锡光著即勒令回籍。不准逗遛。以为蒙混取巧者戒。现月　　

○又谕、嗣后驻藏大臣暨帮办大臣。到任三年期满。均著来京陛见。以内阁学士唐景崇为广东乡试正考官。翰林院编修王荫槐为副考官编修曹福元为广西乡试正考官。汪凤梁为副考官。内阁学士文治为福建乡试正考官。编修邹福保为副考官。　　

○赏吉林分巡道讷钦副都统衔。为驻藏帮办大臣。　　

○己丑。遣官祭关帝庙。典例　　

○补行引见京察太常寺少卿常明。得旨。著照旧供职。现月　　

