<!-- { "loadSidebar": true } -->
○命刑部右侍郎周德润、提督顺天学政。大理寺少卿杨颐、提督江苏学政。内阁学士钱桂森、提督安徽学政。詹事府少詹事龙湛霖、提督江西学政翰林院侍读学士潘衍桐、提督浙江学政。工部左侍郎乌拉布、提督福建学政。翰林院编修赵尚辅、提督湖北学政。张亨嘉、提督湖南学政。河南道监察御史陈琇莹、提督河南学政。内阁学士裕德、提督山东学政。翰林院编修管廷鹗、提督山西学政。柯逢时、提督陕西学政。胡景桂、提督甘肃学政。朱善祥、提督四川学政。翰林院侍讲樊恭煦、提督广东学政。湖广道监察御史黄煦、提督广西学政。翰林院编修王丕厘、提督云南学政。陈荣昌、提督贵州学政。奉天府府丞兼学政延茂、仍留任。　　

○辛巳。钦奉慈禧端佑康颐昭豫庄诚皇太后懿旨。明年正月皇帝大婚礼成。著于二月初二日。行朝见礼。初四日行庆贺礼。升殿颁诏。初五日赐燕。所有应行事宜。著该衙门敬谨查明具奏。现月　　

○又奉懿旨。皇帝大婚礼成后。坤宁宫祈福。著钦天监敬谨选择吉期具奏。现月　　

○又奉懿旨。明年正月皇帝大婚典礼。著于二十四日。坤宁宫移请神杆。现月　　

○盛京将军庆裕等奏、永陵明堂前草仓河泊岸被水冲刷情形。得旨、著查明泊岸等工。认真保护修整。一面先行覆奏、以慰廑系。并将被灾户口。妥为抚恤。毋任失所。摺包　　

○又奏、奉天省城东南关于七月初陡涨大水。冲倒火药局库。火药烘药。全行漂没。下部知之。摺包　　

○吉林将军希元等奏、长春厅原设通判。权轻责重。拟请改建府治。并于农安分设一县。归府管辖。下部议。摺包　　

○热河都统谦禧奏、平泉州铜洞矿局被贼抢劫。现在勘缉。报闻。摺包　　

○塔尔巴哈台参赞大臣额尔庆额奏、拏获会匪岳富林等正法。得旨、著即严拏逸犯李东升、务获究办。摺包　　

○周德润、乌拉布、现出学差。以工部左侍郎徐用仪兼署刑部右侍郎。兵部右侍郎崇礼兼署工部左侍郎。礼部左侍郎敬信兼署吏部右侍郎。现月　　

○加赏卢沟桥粥厂粟米四百石。现月　　

○壬午。黑龙江将军恭镗等奏、黑龙江左岸地方。从前原以外兴安岭为中俄大界内有二卡伦。六封堆。每年派兵查放均为防俄窥边而设。上年遵例查放。经海兰泡城俄酋。派兵拦截。据称江左俄属。毋庸中兵查放伏查咸丰八年中俄和约。载明黑龙江松花江左岸。由额尔古讷河至松花江海口作为俄国属地右岸顺江流至乌苏里河。作为中国属地是凡属左岸地方。应归俄属。所有原设卡伦封堆悉在其中。俄酋阻止官兵。似非有意寻衅。所有碍难查放情形请饬核议。下所司议。寻总理各国事务衙门奏、江左精奇里河一带。地虽划分俄境惟原住旗屯。应照约管辖。则查放旧章。不妨藉为维系。未可遽尔迁就。从之。摺包　　

○加呼兰、绥化、二厅学额文四名。武二名。从黑龙江将军恭镗、等请也。摺包　　

○以疏脱绞犯。革黑龙江云骑尉刚苟职。随手　　

○癸未。遣官祭文昌帝君庙。外记　　

○以神灵显应。颁台湾新竹县城隍庙扁额。曰金门保障。龙神祠扁额。曰泽普瀛堧观音庙扁额。曰大海慈云。现月　　

○谕军机大臣等、御史崇龄奏、京师匪徒。肆行抢劫。请饬严拏等语。著步军统领衙门、顺天府、五城御史、一体饬属严拏。如有讳盗不报者。即著据实参处。现月　　

○福建台湾巡抚刘铭传奏、部咨奏定新章。各省购买外洋机器。听候海军衙门、暨户部核定不得擅自定议。兹查明台省定购外洋机器料件。系在未奉新章以前。应请立案。下所司知之。摺包　　

○又奏、埤南番叛。围攻厅治。先后派兵解围。并筹剿办情形。得旨、仍著饬令派出各员。分别妥为剿抚。以靖地方。

摺包

　　

○又奏、台湾移驻巡抚。新设藩司等官应需廉俸役食。暨台湾道兼理臬司养廉。分别议给酌增。下户部议行。摺包　　

○陕甘总督谭钟麟奏、关内外七八两年报销。请饬部核准。以清积案。得旨、所奏尚系实在情形。著准其核销。　　

○甘肃新疆巡抚刘锦棠奏、乌鲁木齐满营官兵。迁并古城到防日期。下部知之。　　

○以郑工两坝失事。革同知高善志等职。仍留工效力。外委吴凤山、齐建、因公溺毙。免议。随手　　

○以亏短银两。革前署台湾宜兰县知县林凤章职。并勒追。摺包　　

○以操防废弛。声名狼藉。革台湾副将酆炳南、云骑尉洪磐安职。摺包　　

○予积劳瘴故。福建知县李承绪优恤。随手　　

○甲申。以婪赃勒罚。革陕西榆林县知县札克通阿职。摺

包　　

○乙酉。上奉慈禧端佑康颐昭豫庄诚皇太后还宫。内记　　

○以户部尚书福锟为顺天乡试正考官。户部尚书翁同和、兵部尚书许庚身、刑部左侍郎薛允升、为副考官。外记　　

○以渐染嗜好。革山西都司崔昭明职。摺包　　

○上以祭神稷坛。自是日始、斋戒三日。　　

○丙戌。上诣储秀宫问慈禧端佑康颐昭豫庄诚皇太后安。至戊子皆如之。内记　　

○钦奉皇太后懿旨。钦天监奏、遵择吉期一摺。明年皇帝大婚礼成后。坤宁宫祈福。著用二月初八日辰时。现月　　

○谕内阁、本日御史端良陈奏事件摺内。所称八月二十三日。显有错误。暨匿报字样。误书慝报。殊属疏忽。端良著交部察议。现月　　

○谕军机大臣等、有人奏、匪棍聚众。白昼抢劫。请饬严拏一摺。据称京城御河桥地面有匪棍数十人各持器械。施放洋枪。肆行劫夺。该厅汛官兵。莫敢近前。访闻匪首方二即方占元等七名。均系交拏在逃之犯请饬拏办等语。著步军统领衙门、顺天府、五城御史、一体迅速查拏。务获究办。该地面厅汛各员。有无纵容匿报情事。并著查明惩处。现月　　

○又谕、有人奏、京东通州燕郊夏店三河一带。向多私铸匪徒。近闻聚众抢劫行旅被害等语。著李鸿章、潘祖荫、高万鹏迅派干员会同严密查拏惩办。以靖地方。原片均著钞给阅看。将此各谕令知之。现月　　

○以工部尚书昆冈、潘祖荫、兼署户部尚书都察院左都御史祁世长、兼署兵部尚书。礼部左侍郎徐郙、兼署刑部左侍郎。户部左侍郎嵩申、兼署理藩院左侍郎。　　

○以大学士恩承、署步军统领。　　

○以肃亲王隆勤、署正红旗汉军都统。　　

○以正白旗蒙古副都统连庆署左翼前锋统领。镶蓝旗满洲副都统恩佑署正白旗护军统领。外记现月　　

○丁亥。祭先师孔子。遣大学士恩承行礼。外记盛京将军庆裕等奏、奉省各属猝遭水患。现办大概情形。得旨、览奏被灾情形、深堪悯恻。著照所请。赶紧发仓拨款赈济。一面饬属确查被水灾区。分别妥为抚恤。毋任失所。摺包　　

○又奏、奉职无状。请予罢斥。得旨、地方罹此奇灾。该将军等自应倍加儆惕。现在赈抚事宜。极关紧要。惟当实心办理。以资补救。正无事空言引咎也。随手　　

○陕西巡抚叶伯英奏、筹修灞桥河堤。仍照修河拨勇协工。从之。摺包　　

○又奏、咸甯等属被水。查勘赈抚。得旨、著即饬属分别妥为赈济。毋任失所。摺包　　

○戊子。祭大社。大稷。上亲诣行礼。太宗文皇帝忌辰。遣官祭昭陵。　　

○上奉慈禧端佑康颐昭豫庄诚皇太后驻跸西苑。内记　　

○吉林将军希元等奏、官庄台站乡试诸生。恳准附入鸟枪营汉军旗佐领兼管。从之。摺包　　

○又奏、驿站丁少差繁。请酌加丁额。增发支款。并添建官房。下部议。摺包　　

○漕运总督卢士杰奏、河湖并涨。疏御工程。均尚平稳。得旨、仍著督饬在工员弁。妥筹疏御。遇有险工。竭力抢护。毋得稍涉疏虞。随手　　

○以捐田育婴。予湖南布政司理问衔监生常荣为其故父母建坊。摺包　　

○己丑。宣宗成皇帝诞辰。上诣奉先殿寿皇殿行礼。　　

○诣仪鸾殿问慈禧端佑康颐昭豫庄诚皇太后安。至戊申皆如之。内记　　

○谕内阁、御史何福堃奏、刑部监禁人犯太多。请饬迅速清理。并各省管押案犯。严饬详报榜示各摺片。京外问刑各衙门。审理案件。必须迅速断结。方不致拖累无辜若如所奏。羁押累累。案悬莫结。殊不足以昭钦恤。著刑部堂官、督饬司员。将未结各案。迅即清厘其现审案件。务遵照例限。随时审结。毋任积压。并著各直省督抚、严饬各属遇有讼案。随到随审。毋得藉口要犯在逃监候待质等词。滥行羁禁。其在押各犯。按月详报榜示。以杜弊端。并由该督抚、随时认真稽查。傥有私押情弊。即行据实参办。现月　　

○两江总督曾国荃奏、遵保堪胜水陆实缺提镇人员。得旨、张文彪等均著交军机处存记。安徽巡抚陈彝奏、皖北续被水灾。筹办夏赈情形。得旨、即著饬令派出各员。认真经理。以拯灾黎。摺包　　

○山东巡抚张曜奏、临胊县窦家洼等处被水。赈抚情形。得旨、著即饬属妥筹抚恤。毋任失所。摺包　　

○福州副都统多銮布、因病解职。以前甯古塔副都统容山为福州副都统。明发　　

○以江苏常镇道陈钦铭为江苏按察使。现月　　

○以纵容包庇。革伊犁参将江友元职。永不叙用。摺包　　

○以捐赈万全。开复江西知州刘学恂故父已革原任河南布政使刘齐衔原官。摺包　　

○庚寅。太祖高皇帝忌辰。遣官祭福陵。早事　　

○吏部奏、河南请恤之附生张玉文等四名核与原报入学年岁不符。应请撤销。报可。　　

○辛卯。以神灵显应。颁热河平泉州龙神庙扁额。曰白檀绥佑。　　

○谕军机大臣等、都察院奏、蓟州民人杨天增呈称。伊家于本年正月十一日夜闲。被盗闯入。伊父杨荣被枪伤毙。抢去钱物等件。报验迄未获贼。并称上仓镇等地。劫案甚多。亦未缉获。均因捕役通贼等语。迩来近畿地面。捕务甚属废弛。亟应认真整顿。著李鸿章、潘祖荫、高万鹏、饬属严拏赃贼。务获惩办。至捕役通贼。大干法纪。并著查明从严惩治。毋稍宽贷。现月　　

○予故江苏巡抚吴元炳、于江苏省城建立专祠。从两江总督曾国荃等请也。摺包　　

○以创设义庄。追予江苏金山县三品封职监生钱溥义旌奖。随手　　

○壬辰。高宗纯皇帝诞辰。遣官祭奉先殿。　　

○神机营奏、遵绘剿办捻匪战图六幅。事图六匣进呈。钦奉慈禧端佑康颐昭豫庄诚皇太后懿旨。图留览。　　

○广西巡抚沈秉成奏、苍梧等州县被水。现筹抚恤情形。得旨、著即饬属分别妥筹抚恤。毋任一夫失所。摺包　　

○癸巳。遣官祭关帝庙。外记　　

