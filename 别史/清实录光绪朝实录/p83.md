<!-- { "loadSidebar": true } -->
○己巳。谕军机大臣等、荣全奏、官军克复玛纳斯南城。请将出力各员奖励各摺片玛纳斯南城前据金顺奏报九月二十一日。收复荣全此次所奏情形。大略相同。保奖各员著暂行存记。原片三件单一件均著留中。荣全前已有旨令折回塔城、并令来京当差。著即懔遵叠次谕旨。俟现任伊犁将军金顺接办后。再行来京。至收还伊犁事宜。业经叠次谕令知照左宗棠妥为筹办。荣全、惟当懔遵前旨。一切听候左宗棠办理。毋得轻率冒昧致误事机。将此谕令知之。剿捕　　

○直隶总督李鸿章奏、续行查明本年直隶献迁安二县。秋禾被灾。收成歉薄请将应徵粮租、屯米、谷豆灶课、等项。一律缓徵。从之。记注　　

○总理各国事务衙门奏议各国使臣会晤办法。除新年在总署接见外。约同各部院大臣分日往各国使馆答拜。从之。摺包　　

○旌表云南楚雄割臂疗亲孝妇丁周氏、暨直隶孝女张玉姑节妇郭卢氏等。千八百七十口。摺包　　

○庚午。圣祖仁皇帝忌辰。上诣寿皇殿行礼。遣官祭景陵。记注　　

○谕军机大臣等都察院奏、据吉林民人石均兆呈诉。五常堡于咸丰年闲招佃开荒。计晌徵租。绅士于焯堃设立税局。擅理民词。弊窦丛生。同治年闲。王寿昌前往查办祇于贫民按户勘丈。不查绅士地亩协领国祥等议加每晌地钱文。更名换照。按晌论费。于焯堃开地三千余晌。纳租不及千晌金维城卖照得钱无数。所给之照。印篆模糊难辨真假。又据吉林民人张琛呈诉。阿勒楚喀协领英林等开赌敛钱。以致贼党横行。酿成抢劫巨患。经将军委员查确官赌局三十八处。该协领等开。赌如故等情各一摺。著派铭安前往吉林认真查办。据实具奏。原呈二件。均著钞给阅看。将此谕令知之。现月　　

○辛未。谕内阁。前因御史恭鍹等奏。前江安粮储道安徽徽甯池太广道刘传祺、河运米石。到通迟滞。当降旨将刘传祺交部议处。兹据沈葆桢、文彬、吴元炳、奏称本年刘传祺催河运米石到通较迟。系因河道浅涸。人力难施。非无故逗遛可比。请宽免处分等语刘传。祺著免其议处。记注　　

○以贵州巡抚黎培敬奏克复下江各城。剿平六硐贼巢。予道员叶正邦等布政使衔萧德揆等按察使衔。直隶州知州席时熙、知县曹桂林州判俞渭、总兵刁士枢刘泰朝、副将范德元、张善庆、李本吉、周致友、姜楚贤、朱明英、杨正祥、参将萧传武、曾国城、李文富、马伦超、景玉春、蔡起坤、游击糜天元等。均赏给巴图鲁名号。知府邓在镛提督陶茂林、胡志祺、李盛贵、刘元勋、副将杨子吉等。均赏换清字巴图鲁名号。员外郎李积璠、主事齐继昌同知杨慕璇直隶州知州杨兆环、知县曾纪麟、梁琯、李崇畯、通判吴式善、余骏年、游击蒋维均等。均赏戴花翎。盐大使余受禄游击宋连科、都司黎振邦、守备吴宗长等。均赏换花翎。余升叙加衔有差。现月　　

○以贵州巡抚黎培敬奏、剿平川边匪股。参将王佳成赏给巴图鲁名号。总兵李德良、贺连级、副将陈安邦、蔡正坤、等赏换清字巴图鲁名号。道员周廷揆、知县程云鹏、都司袁震翱等、均赏戴花翎知府周元吉知县龙恩湛游击王继贤、刘镇南等、均赏换花翎。余升叙有差。现月　　

○壬申。谕军机大臣等、御史英俊奏粮价日增。钱法多窒请饬筹办一摺。据称畿辅。粮价昂贵。急宜豫为筹画或采买邻粮。或禁止外出。或严杜奸私或搭放杂项。而钱法亦宜变通。如摉求私铸。查察积聚严稽海巡。禁戒钱市皆不可缓请饬办理等语。民食国用均关紧要。该御史所奏是否可行。著户部酌度情形。妥议具奏。其减平粮价严拏私造各节。著直隶总督顺天府五城步军统领衙门分别妥为筹画。认真办理。原摺均著钞给阅看。御史邓华熙奏。米谷抽厘。有妨民食请饬各省。停止一摺。著户部一并妥议具奏。原摺并钞给阅看。将此各谕令知之。现月　　

○以过门守贞旌表直隶天津县贞女张冯氏。摺包　　

○　　

协修官谢绪璠恭纂　　

帮总纂官程棫林恭辑　　

监修总裁世恭阅三签十月初八日　　

正总裁那恭阅十一月初二日　　

专司藳本陆恭覆阅辛亥十二月二十一日　　

徐恭阅三签正月初六日　　

荣恭阅正月二十八日　　

副总裁唐恭阅四月初八日　　

宗室寿恭阅五月十六日

　　

郭恭阅四签六月二十一日　　

熙恭阅闰六月十三日　　

王恭阅三签七月初三日初校修改下卷拾玖签王钟榕恭校宗室麒恭阅九月初六日覆校修改下卷肆拾壹签唐洽鉴详校蒙古总裁恩恭阅冬月二十九日


大清德宗同天崇运大中至正经文纬武仁孝睿智端俭宽勤景皇帝实录卷之四十三　　

光绪二年。丙子。十一月。癸酉。谕内阁、王文韶顾云臣奏、革员蒙混录科中式、请注销审办、并自请议处一摺。前湖南临武县训导刘洪泽因案革职。复以岁贡生蒙混录科中式举人。似此匿过蒙考。亟宜惩办。著即注销举人。由王文韶提省审明。按律拟办。顾云臣于录科时未能查出。王文韶监临闱务与布政使崇福署按察使夏献云均未能先事觉察。著一并交部议处。记注　　

○又谕、昨日召见之拣补湖南宝庆协副将福谦、人甚平庸。著仍回原处当差。记注　　

○命内阁学士阿昌阿为玉牒馆副总裁。译汉　　

○予故陕西巡抚刘蓉于省城建立专祠。从陕甘总督左宗棠请也。摺包　　

○甲戌。谕内阁、左宗棠奏、查明官军袭攻玛纳斯城轻。进失利情形一摺。本年正月闲。凉州副都统额尔庆额、总兵冯桂增与统领徐学功、议攻玛纳斯城。原约二十九日。会师进攻。并未明定时刻。额尔庆额、冯桂增两营。先进失利。迨徐学功率所部前进。官军已败出城外。救援不及。额尔庆额并未咨商金顺详筹布置。贪功轻进。咎有应得。著交部议处。冯桂增身受重伤。骂贼捐躯。著交部议恤。摺包　　

○谕军机大臣等、文煜丁日昌奏、遵查九龙山并无匪党潜踪。并请通行晓谕各摺片。本年安徽江浙等省。先后拏获邪术妖民。佥供听福建九龙山匪首号令兹据文煜等奏称派员前往延平府属之九龙山及漳州府属之华封岭。古名九龙山。周历查明并无邪匪匿伏。是各省获。犯所供显有不实不尽此等匪类行踪诡秘。假迷离惝恍之词。到处煽惑。其所指地名。原难尽信。如安徽匪犯所供。贵州镇远府之梅子山。四川之巫山。叠经该督抚查明均无匪徒传习邪踪迹然翦辫之事。蔓延数省。其党类自必不少。现经各省查拏此风虽已稍熄亦不可稍涉大意。仍著文煜丁日昌饬令各属。随时认真访查。以遏乱萌。文煜等以匪徒假托九龙山为名。日久传播。恐致摇惑人心。即著将所奏情形通行各省。明白晓谕。以释群疑。将此各谕令知之。剿捕　　

○以正黄旗汉军都统安兴阿、署正蓝旗满洲都统。正红旗满洲副都统。熙拉布署镶红旗护军统领。译汉　　

○乙亥。追予江苏阵亡殉难之官弁绅士布理问祝镕等五十二员名。旌恤如例。摺包　　

○丙子。谕内阁、御史张道渊奏、灾区免徵钱粮。积弊多端。请饬查办一摺。据称各省蠲缓钱粮。该地方官于被灾之区。往往以轻报重。以少报多。甚至豫徵在先。捏称荒歉。或将免徵之款。减价折收或将缓徵之项。蒙蔽催交其余弊端不一而足。亟应认真厘剔等语。蠲缓粮租。原以轸恤灾黎。若如所奏情形。殊属不成事体著各该省督抚随时访查。如遇灾歉地方。务即查明分数轻重。核实奏办。一经奉旨蠲缓。即饬刊刻誊黄。遍行晓谕。不准任意稽延。傥查有前项情弊。即行从严参办毋稍姑容。将此通谕知之。现月　　

○谕军机大臣等。丁日昌奏台湾事宜。亟应统筹全局。并省城台湾势难兼顾情形。及拟于台湾举办矿务垦务各摺片。台湾时势。今昔悬殊。自宜及早图维。俾资实济丁日昌所拟购铁甲船、练水电车、造炮台练枪炮队开铁路建电线购机器、集公司各条。亦属目前应办之事。惟同时并举。所费不赀该抚请于江海等关。各借拨银二十万两。以为权舆。再由官绅百姓凑集公司数十万。以期次第举办。并称台湾事事创始。非仅住半年。即能办有头绪。省城台湾势难兼顾。须专派重臣督办数年。方可徐议督抚分住之局。所陈各节。是否可行李鸿章于洋务情形。最为熟悉沈葆桢从前办理。台溺事务。该处一切机宜自必周知应如何擘画尽善之处。著该督等妥密筹商。速议具奏。丁日昌指日赴台。拟先于北路试办矿务垦务并拟于香港汕头厦门等处。设立招垦局冀免穷民出洋佣工之苦。所陈不为无见。但经费必须宽筹。方能有济。并著李鸿章、沈葆桢通盘筹画。奏明办理。原摺片均著钞给阅看。另片奏请将江苏候补知县高心夔调赴台湾。藉资臂助等语。著沈葆桢饬令该员迅速前赴台湾听候差遣。将此由五百里各密谕知之。现月　　

○又谕、文煜丁日昌奏、台北生番滋事。现筹办理并丁日昌奏力疾赴台各摺片台湾北路生番蠢动。屡次围扑营盘。杀伤兵勇丁日昌以军事急迫。力疾渡台筹画布置。实属勇于任事。不避艰辛。各番社良莠不齐。自应区别办理。惩凶恶而安善良。俾其知惧知感。著该抚察看情形。相机剿抚。以期一劳永逸嘉礼远番串通木瓜豆栏等番滋事复呈献木瓜番首级。以明其并未串通。是否实情。即著确切查明痛加惩治。免致肆无忌惮丁日昌渡台后著文煜宽筹粮饷。力顾后路俾免缺乏之虞并著吴赞诚应时应付轮船采购军火。以资接济丁日昌另片奏闻日国调拨兵船冀图索偿等语日国货船抢失货物一案。在未经立约之先何得藉口索偿。丁日昌恐该国兵船驶至台湾为挟制计豫筹办法。所虑亦是即著该抚留心侦察该国如何举动。随时奏闻。酌核办理将此由五百里各密谕知之。现月　　

○丁丑谕内阁沈葆桢吴元炳奏已故巡抚有功原籍。请予谥建祠一摺。已故河南巡抚钱鼎铭政绩懋昭业降旨赐恤。并宣付国史馆立传。兹据该督等奏称该故抚前在本籍办理团练。有功桑梓著准其于江苏太仓州原籍捐建专祠。至其由上海前赴安庆军营请援筹饷济师。功绩尤著并破格加恩。准其予谥。以示优异。寻予谥敏肃。现月　　

