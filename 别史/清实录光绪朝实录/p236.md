<!-- { "loadSidebar": true } -->
○以进剿广西苍茂村匪剿出力。予阵亡守备刘思保、陈兆坤等优恤。摺

包　　

○追予陕西阵亡游击范兴盛建祠。谕档　　

○乙巳。谕内阁。河南开归陈许道贵珊广东高廉道孙楫、湖南宝庆府知府侯晟、衡州府知府武廷珍、辰州府知府刘曾撰、贵州遵义府知府倪应复、均著开缺送部引见。现月　　

○谕军机大臣等。贵州安顺府知府汪炳璈、著岑毓英悉心察看。如竟不能胜任。即行据实□□□尔□奏。毋稍迁就将此谕令知之。现月　　

○又谕。云南普洱镇总兵左启龙永昌府知府周庆榕、临安府知府许廷桂、著刘长佑杜瑞联悉心察看。如竟不能胜任。即行据实□□□尔□奏。毋稍迁就。将此各谕令知之。现月　　

○又谕。广西右江镇总兵李维述。平乐府知府吴德泰著张树声庆裕悉心察看。如竟不能胜任。即行据实□□□尔□奏。毋稍迁就。将此各谕令知之。现月　　

○予故提督张从龙优恤。摺包　　

○丙午。谕军机大臣等。李鸿章奏、遵筹吉林选将造船等事宜。暨调员赴吉差委各摺片。据称总兵唐仁廉、现统所部驻防海口。且有承办要务。未能派赴吉林。副将郭长云、堪以派往。该员晓畅戎机。若令募练数营战守当可得力俟该处情形熟悉。再酌委总统等语。郭长云著李鸿章饬令前往吉林。交铭安差遣委用。至造船一节。混同松花等江。轮船均可驶行若制造舢板长龙各船。不足以资守御。李鸿章所奏宜在三姓附近水深溜大之处。设厂筹造小轮船。如粤东仿造蚊子船等式。上可驶行伯都讷省城一带。下可驶巡黑河口。转入黑龙江。洵为目前切要之图。即著照所议办理。道员温子绍在广东制器有年。颇有心得。在吉林创始需才。较粤省防务尤为紧要。著张树声裕宽饬令该员。酌带造船得力工匠。并将俊启上年代购神机营设厂之机器。选择合用者。由海道运至奉天营口。再由陆路运至吉林。以资创设船厂之需。温子绍暨随带工匠机器赴吉川资。著该督抚监督设法筹给。所有开厂制造各事。著李鸿章会同铭安妥为筹办。督饬温子绍悉心研究。务求实济。吉林所需军火。经李鸿章酌量拨给。著该将军即派员赴津领回应用。道员顾肇熙、知府李金镛、知州员启章、知县查宗仁、均著发往吉林交铭发酌量差委。直隶州知州戴宗骞、著李鸿章饬令暂行随同吴大澂赴吉。由铭安等商酌委用。将此由五百里谕知李鸿章、铭安、张树声、裕宽。并传谕俊启知之。洋务　　

○又谕。吴元炳奏。请饬催粤海关应解南洋海防经费等语。海防经费。最关紧要。粤海关仅解过南洋银五万四千九百余两。该关自七十一结至七十八结。应解南洋经费约银十八万两。目前南洋筹办船炮。待用甚亟。著俊启迅将前项银两。埽数解清。以济要需。将此由四百里谕令俊启知之。现月　　

○驻藏办事大臣色楞额奏。游历西藏乌加国摄伯爵等。已经劝回。现正设法开导僧俗番众。一面请饬总理各国事务衙门知会他国使臣洋人。暂缓入藏游历。以免疏虞生事。下所司知之。摺包　　

○署两江总督吴元炳等奏。吴淞江阴象山焦山一带江防紧要。分别增筑明式暗式炮台兵房驳岸。添购安设大小铜铁钢炮各若干尊。报闻。摺包　　

○蠲缓山西万泉平鲁汾西榆次沁源阳曲等六县。民欠钱粮米豆有差。现

月

　　

○戊申。谕内阁。土默特固山贝子索特那木色登奏、患病未痊。恳请开去差使以资调养一摺。土默特固山贝子索特那木色登。著开去乾清门行走差使。安心调养。明发　　

○乌鲁木齐都统恭镗奏。移建巩甯城于迪化城东北原。下部知之。摺包　　

○己酉。谕军机大臣等。铭安奏、海参崴一带华夷构衅。先行练队驻防一摺。吉林海参崴迤东之苏城秦梦河大小乌湖苏子河等五处。民人因俄人□

□穴□又□缴枪械。聚集至五六千人。意图与俄抵拒。俄人并有送回华民。添兵守卡。将商民枪械洋钱各物。一概查□□穴□又□羁禁为质等情。似此举动。情殊叵测。惟衅端总不宜自我而开。铭安已将聚集华人安抚。仍著妥为晓谕。毋任滋生事端。珲春切近俄边。须先练马步队三百名。即著照所请办理该将军务当饬属不动声色。妥筹防范。固不得稍涉大意。亦不可先事张惶。前请该省每年需饷银三十万两。业经户部议准。照数拨给。并由部先发银十万两。即著铭安查照部咨。派员领回。以资应用。将此由五百里密谕知之。洋务　　

○庚戌。谕军机大臣等。祥亨等奏、军台需饷孔亟。请拨银两。并请饬催会商帮台事宜一摺。察哈尔军台差务纷繁。应给官兵津贴等银。积欠甚多。现在应放之款。亦须随时给领。该都统等请饬部速拨银十万两。著户部速议具奏。乌兰察布所属各旗帮台驼马。久未到台。前有旨令该盟长、饬令与察哈尔都统等所派委员、定期会商。迄今数月。并未遵行殊属延玩。著理藩院严催该盟长懔遵前旨。迅即委员会同筹商。不准稍涉推诿。祥亨等务当遵照叠次谕旨。将台站认真整顿。毋任贻误。将此谕知户部理藩院。并谕令祥亨永德知之。现月　　

○又谕。何璟等奏、遵议筹办海防。及节省台湾开山经费一摺。福建为南洋门户。台湾厦门等处。与省城互为关键。防务亟宜筹画。兹据何璟等奏称。现将台湾后山防勇。抽出两营。归并台北操练。如能于江南练勇酌调数营。派得力营将管带渡台。驻扎基隆沪尾等处。与闽省各营合力固守。即令孙开华将原带练勇三营。回扎泉州。以为厦门后劲。届时再于台南抽出练勇一营。调扎澎湖。以通台厦之气等语。自系相机布置起见。惟南洋防务。同关紧要。能否调拨练勇数营移扎台北。著李鸿章、刘坤一、吴元炳、酌度情形。奏明办理。台湾开山工程各项。现经何璟等分别裁减。腾出营勇。兼顾海防。惟后山中南北三路驻扎勇丁。未能再议裁撤。即著何璟、勒方锜饬令留扎各营。弹压抚绥。毋任番族再行滋事。将此由五百里各谕令知之。洋务　　

○辛亥。以京师雨泽稀少。上诣大高殿祈祷行礼。遣惇亲王奕誴诣时应宫。恭亲王奕诣昭显庙。惠郡王奕详诣宣仁庙。贝勒载澂诣凝和庙拈香。

记注

　　

○以工部右侍郎兴廉为满洲繙译会试正考官。都察院左副都御史崇勋为副考官。朱签壬子。谕内阁。谭钟麟奏。遵查荒地情形等语。据称浙江杭嘉湖金衢严等属续经查出荒产。为数甚多。殊难凭信。其故一由民闲相率欺隐。一由地方官含糊挪移。其中庄书里。保书办等句串劣衿。挟制官长。侵渔小民。弊端百出。近日嘉兴委员提讯庄书。辄敢邀集多人殴辱官长。长兴劣生挟嫌聚众。入城抄毁衙署等情。此等刁风。断不可长。著谭钟麟即饬分委各员。密拏首要各犯。解省讯办。如敢抗违。即行从严惩办。以儆效尤。务将各属荒熟分数。彻底清查。力图垦复。杜欺隐之端。袪中饱之弊。期于国课民生。两有裨益现月　　

○谕军机大臣等。谭钟麟奏、周历海口。条陈应办事宜一摺。该省长山等处炮台既须修改添筑。自应量为兴办。以为经久之图。炮械军火。亦防务所急需。水陆兵勇。习气太深。急宜实力整顿。该抚拟先挑一半更替训练。责成道府随时稽查。并归防营分驻备调。编查渔船以清洋面。联络绅士以固人心。所拟各节。均尚妥协。即著该抚认真办理。毋任各员弁稍涉懈弛。以致有名无实。将此由四百里谕令知之。现月　　

○以□□穴□又□捕巴彦苏苏盗匪出力。予副都统恩合议叙官兵盖哈苏等奖励释回废员官升海明阿等。摺包癸丑。陕甘总督左宗棠奏。委邓承伟护理西甯办事大臣。又奏。原办西征粮台户部左侍郎袁保恒回京供职。所遗西征粮台事务。委陕西布政使接管。并饬驻陕军需局陕安道沈应奎就近帮办。均报闻。摺包　　

○直隶总督李鸿章奏。廓尔喀贡差入直。尚无骚扰勒索。报闻。摺包　　

○察哈尔都统祥亨等奏。乌城饷项被窃。现在审讯大概情形。得旨。著即传齐犯证。严讯确情。务期水落石出。毋稍含混。摺包　　

○换铸宣化镇总兵印信。从直隶总督李鸿章请也。摺包　　

○予故工部右侍郎薛焕优恤。摺包　　

○甲寅。孝端文皇后忌辰。遣官祭昭陵。礼文　　

○谕军机大臣等。左宗棠等奏。番匪滋事。兵团剿办获胜。现筹办理情形一摺。甘肃阶州瓜子沟地方。番匪古旦巴、造言生有活佛。煽惑番民胁令弓坝等处番族。各派壮丁。随其作乱攻破西固州同所辖哈河坝民堡。并声称由西固阶州走四川。经左宗棠等饬派总兵沉玉遂署兰州道刘璈等。会同剿办。擒获逆首哈力等二十名。讯明正法。并将墨松坪贼巢捣破。现饬各营谕令良番缚献首要各犯。暂勿深入番地。办理尚为妥协。仍著左宗棠、杨昌浚、督饬兵团。分别良莠。宽严互用。以期番族相安迅速蒇事。该匪既有入川之语。并著丁宝桢加意防范。如有余匪窜扰。立即派兵剿办。毋任贻患地方。将此由五百里谕知左宗棠、丁宝桢。并传谕杨昌浚知之。现月　　

○以通政使司副使吴廷芬为太仆寺卿。现月　　

○乙卯。谕内阁、此次新贡士覆试列入一等之陈与冏等六十名二等之王咏霓等一百二十六名三等之廖镜伊等一百三十二名均著准其一体殿试。　　

○又谕、御史邓庆麟奏。各省新科举人赴学政衙门填写亲供。书吏人等任意勒索。请饬改为赴部填写等语。新科中式举人。例应学政衙门填写亲供。至书吏等勒索。有干例禁。自应严行禁止。嗣后著各省学政。认真稽查。傥该书吏等有藉端需索情弊。即行从严惩办。并著将亲供迅速送部。毋稍迟延。该御史所请改为赴部填写之处。著毋庸议。现月　　

○又谕。万青藜奏。假期已满。病势难痊。恳恩开缺一摺。万青藜著再赏假两月。安心调理。毋庸开缺。现月　　

○予贵州平远州属阵亡殉难团绅从九品杨朝隽五品军功康光耀等、妇女杨袁氏、康鸿氏等、分别旌恤如例。现月　　

○丙辰。署两广总督广东巡抚裕宽奏。遵筹海防。密陈次第布置情形。得旨。该抚当随时会商张树声。将防务次第布置。认真筹办。不得徒托空言。摺包　　

