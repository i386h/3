<!-- { "loadSidebar": true } -->
○又谕、电寄张之洞等。据电称向汇丰再借五十万零五千磅。约二百万两。照旧案九厘加闰。分十年还等语。均著依议行。电档　　

○以光禄寺卿沈源深为大理寺卿。仍在军机章京上行走。外记注现月　　

○辛卯。督办台湾军务福建巡抚刘铭传奏、台湾急切待援情形。得

旨、林维源业经降旨优奖。自当感激图报。此外台绅。并著该抚善为激励。辅助兵力。共奏肤功。至南北洋闽粤筹济兵械。均已电催速办矣。摺包

　　

○蠲缓广西崇善、左、养利、永康、马平、来宾、灵川、武宣、永淳、迁江、淩云、临桂、义甯、苍梧、平南、贵、十六州县被旱地方钱粮兵米有差。现月　　

○壬辰。谕军机大臣等、电寄刘铭传。李鸿章电奏已悉。铭盛两军。弁勇饷械。已由卑南登岸。览奏欣慰。委员戴嗣源。著赏三品花翎。英人戴叶生、著赏二等第一宝星。以示优奖。台湾兵饷益增。刘铭传务当乘势督兵。迅攻基隆。毋再迁延干咎。电档　　

○又谕、电寄曾国荃、南洋援台五船。现抵何处。著曾国荃、杨昌浚、探明电奏。闻驭远船、比他船较逊。应否调回另拨。并著曾国荃酌度妥办。电档　　

○又谕、电寄张之洞。据电称鲍军赴滇。须筹专饷等语。鲍超已由泸州启行。撤勇不及。该营需饷紧要。著张之洞于现借大东公司、及汇丰两款内。先拨二三十万两。解交应用。其原拨云桂协饷。仍由户部催解。电档　　

○云南巡抚张凯嵩奏、兵团围剿禄劝夷匪。已将匪首擒斩。余匪骇散。地方一律安静。请保在事官绅。得旨在事出力官绅。准其择尤酌保数员。毋许冒滥。摺包　　

○以亏短银两。逮问浙江已革归安县知县吕懋荣、已革候补知县吴銮、革候补知县严孝孙职、均籍产备抵。革巳故知县刘澍职。并勒追。　　

○准故翰林院编修张洵专祠。列入祀典。从浙江巡抚刘秉璋请也。摺

包　　

○抚恤琉球国遭风难民如例。摺包　　

○癸巳。上御紫光阁赐蒙古王贝勒贝子公台吉暨呼图克图等燕。并赏赉有差。内记注　　

○谕内阁、李鸿章奏、甄劾庸劣不职各员一摺。直隶永平府理事同知唐津、操守不谨。声名狼藉。南乐县知县张连瑞、措置乖方。几酿巨患。均著即行革职。大名河防同知魏箴言、才识庸闇。难胜繁剧。景州知州江贵琛、始勤终怠。案多积压。均著开缺另补。遵化直隶州知州王启俊、疲滑不振。阜城县知县丁灿、年力就衰。试用知州昆嘉、两耳重听。均著勒令休致。威县知县项宝善、纵容书差。阘茸无能。著以县丞选用。以肃官常。现月　　

○谕军机大臣等、电寄张之洞等。前据张之洞电称、方恭五营到汕。饬汰疲拣锐。候雇船渡台。嗣据刘铭传电称、方恭军广勇不得力。请调旧部吴宏洛军。当谕令张之洞筹奏。刻下已派何营前往。台北亟需增兵务令迅速到防。并即电闻。电档　　

○又谕、电寄李鸿章等。前有旨饬龚照瑗赴台。由李鸿章、曾国荃、另保妥员、办理援台各事。时已月余。何以尚未覆奏。著即电闻。电档

　　

○督办台湾军务福建巡抚刘铭传奏、台北军情紧急。请饬催速调劲旅以救危迫。得旨、法人久踞基隆。亟应迅图进取。若云攻坚为难。何以竟被彼族攻据。该抚务当竭力设法。联络土勇。出奇制胜。克期攻复。毋得稍存退阻。贻误事机。所请饬吴宏洛五营赴台。已谕令张之洞筹拨矣。摺包　　

○又奏、招致投诚人等、备作内应得旨、所有投诚人等。该抚务当妥为驾驭。所称留敌中以通消息。尤当加意慎重。毋为所绐。致堕狡谋。摺包　　

○赏科尔沁札萨克多罗图郡王乌泰、三眼花翎。科尔沁多罗贝勒敏珠尔色丹、喀尔喀多罗贝勒车林多尔济、双眼花翎喀尔喀多罗贝勒贡桑珠尔默特、科尔沁辅国公布彦巴哩克齐、均著挑在乾清门行走。明发　　

○赏喀尔喀固山贝子普尔布札布、双眼花翎。青海辅国公罗布藏端多布、伊克明安辅国公巴克默特多尔济、察哈尔辅国公格楚克札穆苏、喀尔喀头等台吉车林巴咱尔、均著挑在乾清门行走。明发　　

○以开场窝赌。殴毙人命。革记名提督陈维新、补用守备杨子云职、并讯办。摺包　　

○甲午。谕内阁、岑毓英等奏、官军进攻宣光。大获胜仗等语。本月十一日。主事唐景崧、总兵丁槐分攻宣光南门外敌寨。敌兵大队出城援应。唐景崧督兵迎击。敌军枪炮三面环施。我军进攻益力。丁槐率军立夺敌寨。敌人乘舟逃遁。复被粤军击沈。溺毙无算。提督何秀林、合军助战。毙敌甚多。刘永福带同黄守忠、沿河截击敌援夺其竹舟板船。十二日。粤军复攻东门。十三日滇粤两军会合猛攻。迄未休息。各营血战三日。勇气百倍。现在宣光城外。樵汲已断。即著岑毓英激励将士。乘此声威规复北圻各城。同膺懋赏。此次出力员弁。查明存记俟宣光克复。即行具奏。候旨施恩。其阵亡员弁。著先行奏请优恤。洋务　　

○谕军机大臣等、御史俊乂奏、兴平仓已革花户王铎之弟王三麻子等。素称王氏五虎。狼狈李二、即霸气李。句串叶德隆等。于十月闲聚众私盗该仓米石。至三千余石之多。交金四生等、运至天义米局存放。该仓监督拦阻不听。遣犯王铎。难保不潜逃来京。身后影射。请饬拏办等语。所奏如果属实。亟应严行惩办。至该仓米石。有无亏短。并著仓场侍郎查明具奏。原摺均著钞给阅看。将此各谕令知之。现月　　

○又谕、御史恩隆奏、顺天大城县当子牙河冲要。民闲修堤自卫。该县知县。忽改新章。以致两岸居民。烦兴怨讟等语。河堤保卫民生。总期有利无害。该县是否有改章滋怨情事。及应如何妥筹办理。俾两岸堤工。均资保护之处。著李鸿章、毕道远、周家楣、确查具奏。原片均著钞给阅看。将此各谕令知之。现月　　

○又谕、总理各国事务衙门奏、同文馆教习期满。请仍照专章办理一摺。教习黄兴廉、著仍照原请以知县分发省分候补班补用。并加同知衔。嗣后同文馆教习年满。仍照该衙门专章办理。他处不得援以为例。现

月

　　

○又谕、电寄岑毓英等。据岑毓英、张之洞电陈、十一至十三胜仗已悉。本日已将战状降旨宣示。谈敬德力战阵亡。深堪轸惜。俟奉到优恤。唐景崧、丁槐、刘永福等、奋勇可嘉。著传旨奖励。俟宣光克复奏到。给予优奖。现据龙州电报。宣光城隅山上炮台已得。是否确实。即电闻。并著迅图进取。规复各城。电档　　

○又谕、电寄左宗棠等。据电称杨岳斌、程文炳到闽杨部取齐渡台等语。台北虽经添兵。而攻复基隆。必须援军四集。方易奏功。杨岳斌、程文炳两军。即著左宗棠等、饬已到者先行渡台。其余陆续继进。不准逗遛。本日据张之洞电。济台军火三批。已到二批。台北法新添兵内变等语。粤济军火第一批。是否已到。法兵内变。正可乘机攻剿。著刘铭传懔遵前旨。迅复基隆。勿再延误干咎。电档　　

○钦差大臣督办福建军务左宗棠等奏、派提督罗大春、统率新募勇营赴兴化漳泉各属、弹压土匪。得旨、著即饬罗大春统营弹压查办。以遏乱萌。摺包　　

○又奏、请将已革游击吕文经、留于台湾军中效力。免其发往军台。得旨、吕文经获咎较重。所请留营差遣之处。著不准行。摺包　　

○西安将军吉和等奏、遵议西安兵粮。碍难徵收折色。得旨、据奏该省兵米。碍难徵收折色。即著依议行。该省道仓积弊极深。刁难日甚。该抚奏称竭力整顿。必当破除积习。实惠及民。勿得徒托空言。摺包　　

○乙未。孝庄文皇后忌辰。遣官祭昭西陵。会典　　

○谕军机大臣等、前据大理寺少卿郭勒敏布奏、土默特达拉特两旗争地。克蒙额等覆奏。迹近抑勒。当谕令理藩院查明具奏。旋据奎斌奏称、此案克蒙额未能深悉情形。奎英迹涉偏袒。请派大臣查办。兹据理藩院覆奏。两旗争地一案。该将军因何不照定例办理。请饬据实覆奏等语。该两旗互相争地。必当以原定界址为凭。方能折服两造。著绍祺驰往该处。秉公查勘。持平办理。至奎斌片称、土默特蒙员、废弛旗务苦累兵丁。副都统奎英在任最久。不免见好属员。该公款尚多。请核实清厘等语。并著绍祺详细查明。一并妥筹具奏。原摺片三件。均著钞给阅看。将此谕令知之现月　　

○又谕、电寄左宗棠等。基隆日久被踞。前以刘铭传统兵不多。未加切责。现在兵力已厚。若再迁延观望。必致坐失事机。闻法又以七船泊南干塘。并布告摉船。其计甚狡。著刘铭传趁此劲兵新集。饷械亦足。设计进攻。力图克复。如稍存畏葸。该抚自问当得何罪。杨岳斌、程文炳两军。务即陆续渡台。不准逗遛。南干塘逼近闽口。左宗棠、穆图善、杨昌浚等严防勿懈。电档　　

○赏杜尔伯特土尔扈特汗王贝勒贝子公台吉、及伊母妻等、缎疋各物有差。议覆　　

○以营私欺罔。革山西通判凤鼎职。摺包　　

○予故记名总兵卫天成、照军营例优恤。摺包　　

○蠲缓山西阳曲、太原、文水、徐沟、汾阳、平遥、介休、孝义、大同、怀仁、山阴、甯武、永济、赵城、繁峙、翼城、兴、太谷、临汾、十九州县。暨萨拉齐厅被灾地方新旧钱粮有差。现月　　

○丙申。以得沛祥霙。麦苗滋润。上诣大高殿报谢行礼。　　

○遣惇亲王奕誴诣时应宫、惠郡王奕详诣昭显庙、贝子奕谟诣宣仁庙、贝勒载滢诣凝和庙拈香。现月　　

○谕内阁、陈士杰奏、特□□□尔□庸劣不职各员等语。山东德平县知县郭长凝。听断糊涂。于民人诬告案件。不办真伪几致冤滥。城武县知县吴锡绶。公事疏懒。嗜好甚深。调补峄县知县周连元。前在济阳县任内。误徵流抵钱粮。虽非入己。办理颟顸署城武县典史沈镛。擅受民词。不知检束。试用典史王永裕。疲玩误公。兼有嗜好。候补州判彭荫森。候补盐经历刘际庭。性情荒唐。人言藉藉。均著即行革职。以肃官方。现月　　

○旌表节烈湖南清泉县儒童金彰鉴妻龙氏等。摺包　　

○上以□山戊不□暮祫祭太庙。自是日始、斋戒三日。　　

