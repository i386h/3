<!-- { "loadSidebar": true } -->
○又谕、丁宝桢奏、请将筹拨工需各员奖励等语。本年春闲。山东贾庄河工紧要。经各员不分畛域。将指拨各饷赶紧筹解。得以迅速竣工。该司道等尚属著有微劳。自应量予奖叙。江甯布政使梅启照。前署江苏布政使应宝时。江苏布政使恩锡。前署安徽布政使孙衣言。江西布政使李文敏。前湖北布政使林之望。湖南布政使涂宗瀛。两淮盐运使方浚颐。均著交部从优议叙。湖北办理盐厘局务前署湖北盐法道恭钊、著赏戴花翎。现月　　

○察哈尔都统庆春奏、请赏给署副都统奎昌全分廉俸。得旨。著照所请。即由庆春等咨行直隶总督查照办理。摺包　　

○四川布政使文格奏陈川省大概情形。得旨。即著该藩司将察吏筹饷各节悉心筹画。力求整顿。毋得徒托空言。致负委任。摺包　　

○以太常寺卿载庆为内阁学士兼礼部侍郎衔。殊签　　

○以山东贾庄合龙出力。赏盐提举衔候补通判周源瀚等花翎。试用县丞董家瑞蓝翎余升叙加衔开复有差。摺包　　

○予江南击贼阵亡四川重庆镇中营外委袁正贵议恤并附祀昭眠祠。摺包　　

○予四川剿御滇黔各匪阵亡勇丁九百二十一名受伤勇丁三千四百九十二名。分别议恤如例。摺包　　

○辛酉。上诣奉先殿行礼。起居注　　

○谕内阁、恭亲王太常寺奏、赞礼郎礼节错误。请交部严议各一摺。本月二十七日。穆宗毅皇帝孝哲毅皇后神牌升祔奉先殿。太常寺赞礼郎清德于唱彻馔时。先行向上奏请还宫。实属错误。非寻常疏忽可比。清德著交部严加议处。现月　　

○以贵州攻克苗巢、湖南援军出力。赏总兵朱成平等巴图鲁名号。参将曾友亮等花翎。主簿雷秀升蓝翎。余升叙加衔有差。剿捕　　

○以剿贼奋勇。开复已革湖南同知黄炳堃府经历徐礼、原官。摺包　　

○蠲缓湖南、武陵、安乡、龙阳、益阳、华容、沅江、巴陵、澧、临湘、湘阴、桃源十一州县。及岳州卫。被灾地方钱漕芦课有差。现月　　

○新袭克什克腾札萨克头等。台吉棍布栋噜大布于景运门外瞻觐。起居

注

　　

○壬戌。谕内阁、前据王文韶奏、候补三品京堂刘典恳请在籍养亲治病。当经降旨允准。毋庸帮办陕甘军务。嗣据谭钟麟、左宗棠、先后奏称、陕甘后路防军。需员襄理。复谕令刘典仍遵前旨迅赴兰州。兹据该京卿奏报启程。著即迅速前往帮办陕甘军务。用副委任。现月　　

○又谕、李鸿章奏、查明庸劣不职各员。据实甄劾一摺。直隶雄县知县黄安澜纵容丁胥。诈索舞弊。栾城县知县张华亭性情贪鄙。不惬舆情。均著即行革职。藳城县知县曹壬泰才具平庸。操守难信。著开缺察看另补。广昌县知县刘荣办事竭蹶。难膺民社。著以县丞归部选用。务关同知刘松岭年力衰颓。步履蹇滞保安州知州韩印志气昏惰。听断欠勤。东明县知县康炳麟。疲软不力。事多废弛。均著勒令休致。以示惩儆。现月　　

○又谕、李鹤年奏、参劾。武职各员等语。福建铜山营参将陈登三年力就衰。难期振作。著勒令休致。铜山营守备张荣贵人尚勇敢。不谙水师事务。著开缺改留陆路。仍以守备补用。豫保守备之海坛右营千总王钦寿。声名平常。嗜好太重。著即行革职。并注销豫保字样。不准留营。以肃营政。

现月　　

○以国子监祭酒宝森为詹事府詹事。殊签　　

○谎报抢案。革直隶都司郑长发职。摺包　　

○癸亥。以京畿祥霙未霈。再申祈祷。仍遣恭亲王奕诣大高殿恭代祈祷行礼。惠郡王奕详诣时应宫。贝勒载治诣昭显庙。贝勒载澂诣宣仁庙。镇国公奕谟诣凝和庙。拈香。现月　　

○旌表刲股疗夫。翰林院侍讲学士徐郙生母王氏。现月　　

纂修官朱汝珍恭纂　　

帮总纂官程棫林恭辑　　

监修总裁世恭阅二签九月二十三日　　

正总裁那恭阅十月初二日　　

专司藳本陆恭阅闰六月十六日　　

徐恭阅五签十一月初八日

　　

荣恭阅十一月三十日

　　

副总裁唐恭阅两签正月十六日　　

宗室寿恭阅一签三月初二日　　

郭恭阅三签三月二十七日　　

熙恭阅四月二十日　　

王恭阅五月十一日初校修改五十八签王鸿昇恭校宗室麒恭阅五月二十七日覆校修改三十七签欧仁衡详校蒙古总裁恩恭阅六月十五日


大清德宗同天崇运大中至正经文纬武仁孝睿智端俭宽勤景皇帝实录卷之二十三　　

光绪元年。乙亥十二月。甲子朔。上诣钟粹宫。问慈安端裕康庆皇太后安。长春宫问慈禧端佑康颐皇太后安。至壬辰皆如之内记　　

○河东河道总督曾国荃奏。查勘铜瓦厢以下直东豫三省黄河。应修补南岸长堤。及设官修守下部议。摺包　　

○抚恤琉球国遭风难民如例摺包　　

○乙丑。黑龙江将军丰绅奏、山场肃清。请汇保捕贼出力各员。得旨仍著饬令该地方官认真严禁。随时派兵查拏余匪。务净根株。此次出力员弁。著准其酌保数员。毋任冒滥。摺包　　

○以入山剿出力。予副都统托克湍议叙摺包　　

○丙寅。辰刻奉安穆宗毅皇帝孝哲毅皇后圣容于寿皇殿。上恭诣行礼内

记

　　

○谕军机大臣等吴棠奏、剿除坟垻窜出股匪一摺。匪首鞠占能等窜踞镇雄州属大寨地方。提督李有恒等带队蹑剿会合滇军将首要各匪。殄除殆尽办理尚为妥速。此次尤为出力各员弁准其汇案请奖。毋许冒滥其王新大一股。据称经滇军总兵吴永安督队会剿。设法歼除此股匪徒。是否业经扑灭著岑毓英查明详细具奏。并著吴棠岑毓英黎培敬饬令各将领摉捕余匪务绝根株。其泸州境内滋事盐枭及踞扰永川朝阳山寨之另股匪徒。虽经扑灭仍著吴棠将余匪尽数歼除。并将善后事宜。悉心妥筹以期一劳永逸绥靖边陲。将此由四百里各谕令知之。剿捕　　

○以正白旗蒙古副都统恩全署正红旗满洲副都统明发　　

○丁卯。署盛京将军崇实等、奏、养息牧厂续垦地亩内被水冲沙压起鹼。请销除租额报闻。随手　　

○署吉林将军穆图善等。奏、拉林被灾。请赈蠲恤又奏、三姓歉收。各项银谷请分别展缓。均允之随手　　

○热河都统瑞联奏请将原调古北口步队遣撤归伍。报闻随手　　

○广西按察使英祥。因病乞休以前山东按察使长赓为广西按察使。现月　　

○戊辰穆宗毅皇帝忌辰。上诣奉先殿寿皇殿行礼。内记　　

○遣官诣穆宗毅皇帝暂安寝殿几筵前行周年礼。会典　　

○谕内阁、刘长佑奏。特参庸劣各员一摺广西补用知府麦文震。性情谲诈操守平常著即革职永不叙用。上思州知州张绍镛心术凉薄。声名平常著即革职。融县知县曹汝桂身弱多病。未能振作。马平县知县李森。年力就衰难胜繁剧。均著以原品休致全州知州黎炳森。才拘识钝不胜繁缺之任。著开缺留省察看以＜闲＞缺知州酌量补用。象州知州杨咏咸秉性疏慵。难膺民社著以州同降补。以肃官方。现月　　

○广西巡抚刘长佑奏、请改建奉议州考棚于镇安府。允之随手　　

○朝鲜国正使判宗正卿府事李秉文副使曹判书赵寅熙书状官掌令郑元和三人。在神武门外瞻觐内记　　

○己巳。孝惠章皇后忌辰遣官祭孝东陵。照例　　

○谕军机大臣等。裕禄奏皖省防务难撤拟将营勇分别裁留。并卓胜一军请饬晋省酌量裁减。各摺片皖省防军现经裕禄体察地方情形。一时尚难尽撤该抚拟于实在各营内挑选。酌留步队二十营。马队九起分防省城及皖北皖南地方。酌留轮船炮船及长淮水师分巡长江等处。小队亲兵等项分别留减。共留马步水师九千余人。裁减五千余人合之前裁三千九百余人。共裁九千余名。即著饬令郭宝昌等认真训练。实力巡防以期有备无患。所有遣撤勇丁并著随时严饬地方官。妥为稽查安插。毋令滋生事端。军需用款仍著裕禄力求撙节。总期兵归实用。饷不虚糜金运昌一军现扎黄甫川包头等处。以顾晋防刻当皖省裁兵节饷之时。此军亦应核实裁并现在晋省防务渐松。著善庆、鲍源深、审度边防情形通盘筹画将该军酌量裁减二三千人。妥为遣撤。以节饷需如一时不能裁减。或由晋省每月筹济一半饷银。其余仍由皖省协拨。所有该军一切用款。即由善庆就近查核报销。裕禄仍当按月筹解接济。毋得稍分畛域。将此各谕令知之。现月　　

○通政使司奏。差弁遗失本科云南文乡试题名录黄册本箱。诸多疑窦。请饬查。从之。随手　　

○两江总督沈葆桢等奏。查阅营伍。请展缓至明春举行。允之随手　　

○以纵丁勒贿。革安徽六安州知州刘奎光职。并严讯。随手　　

○庚午。谕军机大臣等、吉尔洪额奏、揭参统兵大员纵恣各款一摺。据称都统金顺扶同欺罔克扣军饷。虚设营数畏贼如虎勒买民粮。私受节规。庇护匪徒。骚扰台站。纵仆招摇私娶逆妇等语。该都统被参各款。是否属实。著左宗棠确切查明据实具奏。毋稍徇隐。原摺著钞给阅看将此由五百里谕令知之。现月　　

○赏朝鲜国王文绮珍玩缎疋如例。现月　　

○壬申。以神灵显应。颁山西临汾县城关帝庙扁额。曰神功佑顺城西平水康泽王庙扁额。曰河汾保障。现月　　

○谕内阁理藩院奏、请将控案就近提审一摺。据称东札鲁特贝勒旗台吉布彦巴雅尔等呈控该旗贝勒自林沁诺衣鲁布承袭以来。竟有协理及属下人等拆毁旧府。抢去财物复在坟茔烧荒伤毙人命以及苛派差银各节。该台吉家中亦被旗员忠鼐等抢去银两拆毁房闲。并有牵涉贝勒夫人与协理台吉苏克都尔札布情事如果属实。自应彻底根究。著瑞联就近提集人证秉公研讯确情。按律定拟具奏原告布彦巴雅尔、索特那木多尔济。并原递蒙呈均著该部解往备质现月　　

○又谕。御史袁承业奏、保举冒滥。请饬援例核奖等语。著该部议奏。

现月

　　

○又谕。御史袁承业奏、各省因案待质人证无辜受累请饬严禁弊端等语。各省提审案件理应迅速审结。以免拖累若如该御史所奏。提督待质人证吏役需索陵虐多至瘐毙。尚复成何事体嗣后各该督抚等于提审案件。务当督饬臬司迅速审结凡州县解省人证。迟至一月不齐者即行参奏各该地方官。遇有词讼。亦不得以案中无关紧要之人。轻率拘传。羁留待质。该管上司务当随时稽查。分别劝惩。以恤庶狱而重民命。现月　　

