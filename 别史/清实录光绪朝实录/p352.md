<!-- { "loadSidebar": true } -->
○谕军机大臣等。李鸿章、张树声奏、请调淮勇赴粤一摺。前据左宗棠奏、筹拨江南淮楚各军。以备调遣。兹据李鸿章等奏称、粤东水陆各路。均与越南接壤。该省饷绌备虚。亟须酌调劲旅。以顾要防。请饬调提督吴宏洛所统淮勇五营赴粤等语。粤东防务紧要。自应调拨防军。以资布置。著左宗棠饬令提督吴宏洛。统率所部淮勇五营。即行前赴广东。由江南给饷四个月。俾资行粮。嗣后该军月饷。由李鸿章按照旧章。于所部淮饷内通融筹拨。并饬招商局轮船载运。以期迅速。所有吴淞海口炮台。即由左宗棠分拨新军填扎。将此由五百里各谕令知之。现月　　

○两江总督左宗棠奏。筹办海口防务。创设渔团。精挑内外洋熟悉水性勇丁。以资征防。得旨。即著左宗棠督饬邵友濂等核实办理。务臻妥善。期于实有裨益。毋致滋生弊端。摺包　　

○命已革两淮盐运使洪汝奎发往广东差委。从两广总督张树声请也。现月　　

○乙酉。谕内阁。张之洞奏、甄别庸劣不职各员一摺。山西蒲州府知府博启。信任门丁。不勤政事。治狱粗率。教戒不悛。著开缺留省另补。长子县知县豫谦。昏鄙轻佻。私收烟税。试用知县程宏继。内行不修。居官不谨。均著即行革职。候补知州姜振岐。行卑言诈。妄糜公款。候补知县张文林。器小性浮。难膺民社。均著以府经历县丞降补。即用知县施朝铨。心地茫昧。不晓官方。著以教职铨选。兴县知县龚履坦。性非诚谨。素多物议。翼城县知县侯承熙。习染过俗。尚欠历练。甯远厅通判讷勤。才具太短。不胜边缺。均著开缺。留省另补。以肃官常。现月　　

○谕军机大臣等。署左副都御史张佩纶奏。请改两广水陆提督船制军屯一摺。据称交广形势。陆军当委重南甯。水师当委重琼廉。请将广东水师改用兵轮。募琼廉蜑户。粤海舵工。以为管驾。驻琼。驻廉。均足牵制敌军。并请将广西提督改驻南甯。移左江镇总兵驻龙州。以与提标掎角等语。所奏各节。是否可行。著张树声、裕宽、倪文蔚、体察情形。妥议具奏。原摺均著钞给阅看。将此各谕令知之。现月　　

○又谕。都察院左副都御史怀塔布奏。京城钱铺。纷纷关闭。渔利取巧。请饬惩办。嗣后令取切实保结。傥有关闭。惟保铺是问。御史恩霖奏。钱铺设骗害民。请饬惩办。并勒令该商将应发钱数缴足。定限完案各一摺。奸商设计牟利。贻累闾阎。亟应严行惩禁。著步军统领衙门、顺天府、五城御史、将所奏各节。详加酌度。妥为办理。原摺均著钞给阅看。将此各谕令知之。现月　　

○又谕。有人奏。特□□□尔□巡抚贪黩营私一摺。据称贵州巡抚林肇元。擅耗库储。侵冒捐输。任用劣员。败坏吏治。纵豢盗贼。虐待残黎。列款纠□□□尔□。请旨查办等语。巡抚职任疆圻。关系綦重。况黔省当兵燹之后。元气未复。该抚宜如何洁己率属。节用爱人。若如所奏各情。实属大负委任。前有人奏贵州库储空虚。恐有官吏侵挪及支销冒滥情弊。当谕令岑毓英查办。兹据所□□□尔□各款。及沈应奎等附和钻营各节。著岑毓英一并确切查明。据实具奏。不准稍涉瞻徇含混。原摺著钞给阅看。将此谕令知之。现月　　

○山西巡抚张之洞奏。新授广东高廉道李秉衡。总理晋省营务。请缓赴任。得旨。现在高廉一带。有应办紧要事务。著仍遵昨日谕旨。饬令李秉衡迅赴新任。不得稍涉迟延。摺包　　

○伊犁将军金顺等奏。伊犁边防紧要。请暂缓裁撤客兵。下部知之。摺包　　

○又奏。修复阿齐乌苏旧渠。并开浚支渠二十余道。以资屯务。报闻。摺包　　

○以詹事府少詹事尚贤为光禄寺卿。朱签　　

○丙戌。谕内阁。顺天直隶所属洼区。向苦积潦。近来雨水过多。加以山水暴发。低田更难涸复。小民失于耕种。困苦实深。朝廷轸念穷黎。亟应豫筹抚恤。此次江北粮米。除拨给山东赈需五万石外。尚有米六万六千七十余石。现已运抵天津。著李鸿章就近截留。督饬各属查明被灾轻重。分别核实散放。务使实惠及民。毋任官吏稍有弊混。用副廑念民艰至意。其随漕轻赍等项银款。并著饬令该粮道解交直隶津贴运费。现月　　

○筹办边防广西布政使徐延旭奏。探报关外法越军情。会筹布置。得旨。关外军情。与倪文蔚前奏大略相同。现闻法人有添兵报复之信。尤应先事筹备。该藩司务当联络滇军。随时相机防守。毋稍松劲。摺包　　

○又奏。增募新军。请饬部指拨协饷。得旨。广西军饷。业经先后拨银四十万两。以资接济。该藩司惟当斟酌缓急。核实动用。毋致虚糜。摺包　　

○督办新疆军务通政使刘锦棠奏。力疾销假。仍恳开缺。得旨。该大臣年力正强。际此时艰孔棘。惟当勉图报称。以副委任。摺包　　

○又奏。请将回籍终养甘肃直隶州知州赵兴隽、留营差遣。得旨。赵兴隽著准其留营差遣。一俟事竣。仍令回籍终养。即著该大臣咨行湖南巡抚转饬知照。摺包　　

○哈密帮办大臣长顺奏。覆勘贡古鲁克等处分定界址。核与图约相符。及查明南北路径情形。得旨。著即照所请办理。此外未分南界。仍由沙克都林札布一手经理。并著长顺会商张曜。知照该领队大臣按照图约。详慎妥办。不可稍有迁就。摺包　　

○又奏、委员查勘喀喇沙尔通达伊犁路径。报闻。摺包　　

○以贪劣不职。革甘肃知府李培光职。摺包　　

○丁亥。孝静成皇后忌辰。遣官祭慕东陵。　　

○谕内阁。恩福奏。热河地方被水。拯救灾黎情形一摺。据称六月下旬。连日大雨。山水暴注。迎水坝等处。冲塌房屋甚多。灾黎无所栖止。现经设法拯救等语。小民猝遭水患。荡析离居。殊堪悯恻。著恩福会商李鸿章赶紧筹款抚恤。并将漫溢积水。设法疏浚。务使贫民复业。毋任一夫失所。现月　　

○又谕。护军统领德福奏。拏获开设烟馆人犯。请交部治罪一摺。太监阎连成等。胆敢在禁城内开设烟馆。亟应从严惩治。所有拏获之太监阎连成、民人索儿、均著交刑部严行审讯。按律惩办。其未获之太监尚进升、民人李二、著步军统领衙门、顺天府、五城御史。一体严拏务获。归案讯办。现月　　

○署吉林将军玉亮奏。吉林教职。请饬部议专选奉吉两省人员。又奏。请设吉林满蒙合号。伯都讷长春两厅拔贡专额。均下礼部议。寻奏、满字合字两号。各添设拔贡一额。其蒙古归并满号考选。毋庸另设拔额。至伯都讷长春两厅。统同考选一名。均自乙酉科为始。从之。　　

○予积劳病故三姓副都统长麟议恤。摺包　　

○旌表抚孤守节江苏吴县安徽试用知县顾凤来妻李氏。摺包　　

○戊子。孝懿仁皇后忌辰。遣官祭景陵。　　

○谕内阁。载卓等奏。估准未修工程。现查续有情形一摺。泰陵宝城甎块。续有臌闪情形。著派徐用仪前往敬谨查勘具奏。又奏。河水冲刷桥梁道路。请派大臣查勘一摺。著徐用仪一并敬谨查勘。奏明办理。现月

　　

○又谕。钱法为民用所关。私铸私销。大干例禁。现在近京一带。多有匪徒销毁官钱。改铸渔利。以致私钱充斥。亟应严拏惩办。著步军统领衙门、顺天府、五城御史。一体严密查拏务获。按律惩治。以重圜法。现月　　

○又谕。御史文海奏。请正人心厚风俗以培养人才各摺片。中外大臣于所属各员。自当量才任使。秉公举错。据称近来往往瞻徇情面。致启夤缘幸进之风。于官方吏治。殊有关系。嗣后各部院衙门堂官。各直省督抚。凡遇属员升迁调补。以及派委差使。务当破除情面。悉心遴选。以杜奔竞而励人才。至属员馈送节寿礼物。向有明禁。中外大臣。自应严加屏绝。嗣后如有馈送礼物。及巧立名目。隐取陋规者。即著据实□□□尔□奏。至各部院司员见该管堂官。向不准屈膝请安。著该堂官等、懔遵乾隆嘉庆年闲历次钦奉谕旨。饬令该属员等恪守遵行。以肃体制。现月　　

○又谕。翰林院侍读陈学棻奏。山东现办赈捐。请饬颁发贡监执照。并准捐输米谷。照银抵算一摺。著户部议奏。现月　　

○谕军机大臣等。户部、总理各国事务衙门奏。东北边防经费。各省报解迟延。请旨严催一摺。据称各省关应解东北边防经费。截至本年六月十五日止。除已解到银五十八万两。暨报解银十三万两外。尚欠解银一百二十九万两。请旨严催等语。此项经费银两。关系紧要。自应迅速筹解。以济要需。著各该将军督抚监督。将欠解银两。赶紧筹解。傥再迟延。即著户部照贻误京饷例。指名严□□□尔□。原单著分别摘钞给与阅看。将此由五百里谕知福州将军。两江、闽浙、湖广、两广、四川、江苏、安徽、浙江、福建、江西、山东、山西、湖北、湖南、广东各督抚。并传谕粤海关监督知之。现月　　

○又谕。云南素产五金。乃天地自然之利。该省铜政久经废弛。本应整顿规复。以资鼓铸。而利民用。此外金银铅铁各矿。亦复不少。均为外人觊觎。自宜早筹开采。以广中土之利源。即以杜他族之窥伺。实为裕国筹边至计。惟经费较钜。筹款维艰。近来各处开采煤矿。皆系招商集股。举办较易。若仿照办理。广招各省殷实商民。按股出资。与官本相辅而行。则众擎易举。事乃克成。前据岑毓英等奏、整顿铜政章程五条。业经户部议覆准行。昨据署左副都御史张佩纶奏称、招集商股。开采滇矿。为富强本计。不为无见。岑毓英、唐炯、身膺疆寄。于滇省矿务。必能留意讲求。实心经画。著即详细会商。妥速筹办。新任藩司龚易图到后。并著饬令将筹款招商等事。妥为经理。总期事在必行。毋得视为不急之务。日久办无成效。坐失事机。至各处矿苗。应如何先行相度。或仍应购买外洋机器。以利开采。均著豫为筹议。一俟款项集有成数。即可克期兴办。不至迟误。张佩纶原片。著钞给阅看。将此由四百里各谕令知之。现月　　

○总理各国事务衙门奏。遵查章京苑棻池□□□尔□款。请开去同文馆提调。仍留总办差使。从之。摺包　　

○察看山东黄河仓场侍郎游百川等奏。沿河州县民埝。择要修培。又奏。遵查河工现定堤基远近。与何如璋所陈情形。大略相同。报闻。摺

包

　　

○以抢险捐躯。予山东候补把总齐东汛经制外委金玉玺。如军营例优恤。　　

○己丑。予故前任湖北提督傅振邦恤典如例。现月　　

○旌表仰药殉夫烈妇山西永济县贵州候补府经历郑鉴妻李氏节妇湖南刘曾氏。　　

○庚寅。孝贞显皇后诞辰。上诣建福宫圣容前行礼。　　

