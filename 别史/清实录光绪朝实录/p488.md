<!-- { "loadSidebar": true } -->
○谕军机大臣等、有人奏、山东河患日深。去岁溞沟合龙。不旋踵而何王庄决口。此堵彼开。敷衍目前。已有明证。若不严定赏罚。恐不足以服民心而减河患。刻下桃汛将至。设使再有漫决情事。应将河工局总办各员及原办委员治罪。即溞沟出力人员。微末者。止可酌予奖叙。其河工局司道大员。此次奖叙。可否暂行撤销。存俟本年三汛安澜后。再候施恩等语。河工赏罚。总以工程坚固与否为断。果系实在出力。自当量加鼓励。傥保举不实。亦难逃朝廷洞鉴。上年因溞沟合龙。在事各员。不无微劳足录。是以准如陈士杰所请奖励。兹据所陈堵筑之处。恐不足恃。究竟溞沟合龙。是否坚固。在事员弁。是否实在出力。著张曜确切查明。据实具奏。毋稍徇隐。将此谕令知之。寻奏、遵查溞沟于上年十二月合龙后。闲有漏水。续加修补。可无他虞。在事出力员弁。祗可就事论事。未便以他处漫口。没其微劳。报闻。现月　　

○山西巡抚刚毅奏、遵拟垦荒章程五条。一、审明地主。一、发照承业。一、宽予徵限。一、核实开报。一、严定劝惩。下部知之。摺包　　

○浙江巡抚刘秉璋奏、旗兵加饷。请从缓议。得旨、创立海军。自系当务之急。而旗兵日久困苦。何以资操练而固根本。至欲另筹安插疏通。轻议更张。尤属非是。原摺著即掷还。摺包　　

○陕西巡抚鹿传霖奏、民欠请予豁免。得旨、朝廷轸念民艰。凡遇地方灾歉。无不立沛恩施。据奏咸甯等厅州县。应完光绪十年地丁等项。民力实有未逮。自应加恩豁免。即著该抚饬令司道。遵照部定新章。迅将各厅州县民欠数目。分晰开单。俟奏到即降谕旨。摺包　　

○蠲缓广西临桂、阳朔、义甯、融、象、贺、怀集、灵川、全、昭平、苍梧、来宾、平乐、富川、藤、桂平、平南、兴安、永淳、永甯、恭城、贵、马平、雒容、柳城、崇善、养利、永康、迁江、淩云、武宣、三十一州县被灾地方新旧粮赋有差。现月　　

○丁未。谕军机大臣等、户部奏、议覆吉林练饷。本年仍由部垫。并历年各省应还部垫银两。请饬赶解。分别开单呈览一摺。据称各省应还部垫吉林练饷。历年欠解甚多。现在库储支绌。按年垫发。力实难支。拟请自本年八月起。再由部库垫发吉林一年练饷银二十八万两。仍将原拨山东河南安徽各六万两。江甯十万两。照数解部归款。其吉林不敷银五万五千余两。令积欠该省饷银之山东酌解一万两。河南酌解三万三千两。江甯酌解一万三千两。分批径交该省应用。请饬各省如数赶解。至此次由部垫发一年。嗣后万难接济等语。吉林练饷。需款孔亟。部库所垫银两。固应赶解归款。其不敷银两。及积欠各款。亦应如数分解。著李鸿章、曾国荃、陈士杰、边宝泉、吴元炳、按照户部所奏数目。分别赶紧筹解。毋稍迟延。原摺著钞给阅看。将此由四百里各谕令知之。现月　　

○戊申。黑龙江将军文绪奏、勘明呼兰所属被霜田亩。请分别缓徵。如所请行。摺包　　

○以候补三品京堂刘瑞芬为太常寺卿。朱签己酉。谕军机大臣等、电寄曾纪泽。愿电览悉。著将英覆咨全文。钞寄总署。刘瑞芬应否先任俄事。候该大臣到后。即电闻。听候谕旨。电寄　　

○改铸云南开化镇各营游击都司等关防钤记。从云贵总督岑毓英请也。摺包　　

○以豫亲王本格署镶黄旗蒙古都统。正蓝旗蒙古都统长善署正红旗汉军都统。贝子奕谟署正白旗汉军都统。肃亲王隆勤署正黄旗汉军都统。译汉　　

○以办理唐廓交涉出力。赏知县刘钧四品衔花翎。摺包　　

○予勘界瘴故六品衔候选巡检杜厚培赏恤如例。摺包　　

○庚戌。谕内阁、前据步军统领衙门奏、黑龙江布特哈副管博多罗等。呈控该省地方诸弊。及将军文绪办事废弛各节。当派希元查明具奏。兹据奏称、调齐人证卷宗。反覆究诘。或事出有因。或怀疑误控。酌度案情。分别拟结等语。此案黑龙江前署刑司关防四品官札拉丰阿。承办广齐克札布踢死伊父佑领富明逆伦重案。并未照例具稿请奏。且于富明所遗世职。移知布特哈总管办理承袭时。勿提此案。实属有心讳匿。札拉丰阿著交部照例议处。副管特鲁善虽无受贿纵贼实迹。但扣留赃马。不即呈报。私给事主认领。主事春山听信文绪家人王明之言。函致布特哈总管募化银两。虽非扣留兵饷究属擅自挪移。布特哈总管诺门德勒和尔。当该主事致函时。不即立时回却。辄由兵饷内摊扣。原告副管博多罗。佐领讷恩登额。骑都尉景来。所控各款。情节虽非尽虚。究多怀疑误控。均属不合。特鲁善、春山诺门德、勒和尔、博多罗、讷恩登额、景来、俱著交部分别议处。家丁王明。假名募化银两。迹近。诓骗。著照所拟杖一百。徒三年。降调副都统博栋阿。剿办贼匪。尚有劳绩。著开复降调处分。已革佐领庄庆。于所进貂皮。虽接管稍迟。究未误公。著开复原官。仍交部议处。黑龙江将军文绪。于应奏事件。虽因病未即具奏。究属办理稽延。且于家丁募化银两。失于觉察。著交部议处。至所称索伦五旗兵额。应如何变通拨补之处。著该将军体察情形。奏明办理。另片奏、布特哈官兵苦累日甚。请饬筹给津贴等语。并著该将军详核妥议具奏。现月　　

○浙江巡抚刘秉璋奏、因病乞解职。得旨、著再赏假一月调理。毋庸开缺。　　

○辛亥。圣祖仁皇帝诞辰。遣官祭奉先殿。记注　　

○以订造铁舰效力。赏德国海部大臣士叨司等宝星。摺包　　

○壬子。谕军机大臣等、乌拉布、李鸿藻等奏、贵州举人舒彩。两次领卷入场。均未交卷。广东举人罗熙尧、广西举人蒙焯第、于第一场领卷入场。亦未交卷。检查号戳底簿。与查号册核对。该举人均未各归本号。其越号枪代。匿卷混出。情弊显然。请饬部讯办等语。著刑部密传出结官工部主事胡治铨。将舒彩交出审讯。并密速查传罗熙尧蒙焯第到案。一并研讯。务得确情。按律惩办。原摺著钞给阅看。将此谕令知之。现月　　

○甘肃新疆巡抚刘锦棠等奏、会商新设古城守尉。请归新疆巡抚兼辖。从之。　　

○又奏、新疆命盗重案。暂难遵照部章。请于变通之中。仍寓慎重之意。分别情形办理。从之。　　

○又奏、遵查奇台县被灾情形。请准续发春赈。得旨、该大臣务当督饬地方官核实散给。毋稍弊混。摺包　　

○署国子监祭酒龙湛霖奏、各省续到举人。请准援案于会试揭晓前补予覆试。下礼部议。寻奏、遵议各省续到未经覆试举人。其迟误情形。与丙子科补行覆试举人相同。可否援案准其于会试揭晓前补行覆试。允之。现月　　

○予故台湾镇总兵张家宾、副将萧德明等、祭葬世职。摺包　　

○癸丑。钦奉慈禧端佑康颐昭豫庄诚皇太后懿旨。醇亲王奕譞、醇亲王福晋、均著赏坐杏黄轿。现月　　

○盛京将军庆裕奏、遵查广甯各属灾情。分别赈给。得旨、该将军等务当督饬所属。查明被灾各户。核实散放。毋任稍有弊混。摺包　　

○礼部以宗室会试中额请。得旨、取中二名。随手　　

○以太常寺卿奕年为通政使司通政使。现月　　

○追予阵亡殉难安徽泾县候选教职查善植祭葬世职。摺包　　

○旌表夫亡殉节山东费县监生李松昆妻邱氏。夫亡守志湖南湘乡县监生陈廷秀妻戴氏。摺包　　

○抚恤朝鲜国遭风难民如例。摺包　　

○甲寅。钦奉慈禧端佑康颐昭豫庄诚皇太后懿旨。醇亲王奕譞奏、恳请收回成命一摺。情词恳切。出于至诚。实堪嘉许。我朝亲亲之谊。礼极优隆。亲王服色一切。均有定例。惟从优加恩之件。如皇子分府后赏穿金黄蟒袍。赏戴红绒结顶及公主赏坐杏黄轿。均系出自特旨。非寻常赏赉可比。醇亲王奕譞向来忠勤诚敬。醇亲王福晋温恭淑慎。均足为懿亲矜式。为天下所共知。自皇帝入承大统以来。醇亲王及福晋翼翼小心。愈加谦谨。稽诸史牒。实为从来所未有。皇帝念典勤学养志承颜。宫闱豫顺之欢。尤非语言可罄。昨降旨赏坐杏黄轿。实因醇亲王及福晋德性福泽。足以承受。是以特沛殊施。王其谨受恩命。毋庸固辞。现月　　

○谕军机大臣等、巴燕岱领队大臣长庚奏、敬陈西北情形。暨陕回哈萨克往来稽查不易各摺片。所称阿勒泰山宜早防守。伊犁边防宜筹布置。躔金等处宜开屯田。漠北草地宜善抚绥。及哈萨克应仿例编为佐领等语。该大臣于西北边隘地势。尚称熟悉。所陈各节。不无可采。边防关系极重。自应豫为筹画。以固疆圉而杜觊觎。著刘锦棠、谭钟麟、鹿传霖、刚毅、按照该大臣所奏。体察地方情形。详细规画。妥议具奏。原摺片均著钞给阅看。将此由四百里各谕令知之。寻刚毅奏、兴办躔金地方屯田事宜。其要有三。一曰分段。二曰修筑。三曰设官。并拟裁撤树军。挑练屯田。概行试办三年。如有明效。然后著为定章。下该衙门议。现月　　

○又谕、电寄海绪、前以三海工程紧要。令粤海关监督筹款一百万两应用。迄今未据奏报。著海绪即将筹办情形。赶紧电覆。一面分批起解。毋再迟延。电寄　　

○又谕、电寄曾纪泽。刘瑞芬已到马赛。著先赴英接任。曾纪泽将经手事宜。详晰告知。即行回华。存缅英既未允所商。分界各节。关系綦重俟曾纪泽到京后。面加垂询。再行定议。电寄　　

○又谕、电寄李鸿章等、前据周德润等电奏。法兵已至保胜。西商已集。恳开贸易。法使未来。无从勘界。请饬总署与戈使商酌。以期速了等语。李鸿章与戈可当定约。有保胜以上通商处所。俟勘界定后再商之语。此时法国能否分人赴滇。著函商该使。如何答覆。即行覆奏。电寄　　

○又谕、电寄邓承修等、支电已悉。既与法使约明秋末赴钦勘界。邓承修前曾给假省亲。著准其率同随员。暂回广东。届期前往次第勘办。电寄　　

○云南巡抚张凯嵩奏、猛拱设防情形。得旨、即著督饬丁槐等随时确探情形。不动声色。相机布置。以期有备无患。摺包　　

○命广东南澳镇总兵李扬升开缺。以记名提督刘永福为广东南澳镇总兵官。现月　　

○旌表刲臂疗姑云南元江州李畅和妻张氏。摺包　　

