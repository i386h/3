<!-- { "loadSidebar": true } -->
○又谕、本年朕二旬万寿。各省督抚。及将军提镇等。俱不准奏请来京祝嘏。现月　　

○又谕、本年秋审朝审情实各犯。著停止勾决。现月　　

○谕军机大臣等、本日降旨赏贝勒载濂、载澍、辅国公载泽、不入八分辅国公载澜、镇国将军载瀛、载津、银各一千两。赏贝勒载润、贝子溥伦、镇国将军溥侗、载济、银各五百两。均由户部给发。现月　　

○以江苏苏松太道龚照瑗为浙江按察使。现月　　

○豁免云南石屏州属。被旱地方钱粮有差。现月　　

○戊辰。以滇黔官运盐纲出力。予候补知府罗以礼等、各加一级。摺包　　

○予云南阵亡兵丁刘德等、瘴故探丁张升久等、及殉难妇女张杨氏等旌恤如例。摺包　　

○己巳。以贝勒载濂为内大臣。现月　　

○命辅国公温都苏管理中正殿事务。现月　　

○命贝子奕谟管理善扑营事务。现月　　

○命贝勒载漪带领侍卫十员。往奠故科尔沁多罗贝勒那尔苏、茶酒。赏恤如例。子阿穆尔灵圭袭爵。寻予谥。曰诚慎。　　

○庚午。世祖章皇帝诞辰。遣官祭奉先殿。　　

○孝仪纯皇后忌辰。遣官祭裕陵。记注　　

○谕内阁、伯彦讷谟祜之子。贝勒那尔苏病故。昨已降旨赐恤。因念伯彦讷谟祜之母。年逾七旬。骤遭此事。未免伤怀。伯彦讷谟祜著加恩赏假二十日。俾得朝夕侍侧。该亲王其善为解释。以慰亲心。用副朕眷注至意。现

月

　　

○两江总督曾国荃奏、借拨钜款。拣派大员。驰赴江苏、浙江、灾区。加放春赈。得旨、该督筹办赈务。不分畛域。极为周妥。即著督饬印委各员。核实散放。以恤灾黎。摺包　　

○广西巡抚马丕瑶奏、龙州建造城垣工竣。业经派员验收。下部知之。　　

○以正蓝旗蒙古副都统德铭为镶红旗蒙古都统。明发纂

修官王会厘恭纂　　

帮总纂官王荣商恭辑监修总裁世恭阅九月二十三日正总裁那月日专司藁本陆恭覆阅癸丑七月初六日徐月日荣月日副总裁唐月日宗室宝恭阅一签二月初八日陈恭阅三签七月十五日熙月日郭恭阅三月十六日宗室麒月日

大清德宗同天崇运大中至正经文纬武仁孝睿智端俭宽勤景皇帝实录卷之二百八十一　　

光绪十六年。庚寅。二月。辛未朔。上诣仪鸾殿问慈禧端佑康颐昭豫庄诚寿恭钦献皇太后安。至庚子皆如之。外起居注　　

○谕军机大臣等、御史何福堃奏、主事保送直隶州知州。请变通办理等语。著吏部议奏。现月　　

○又谕、御史何福堃奏、包衣甲米。支领迟延。请饬明定限期。以杜弊端一摺。著户部议奏。现月　　

○又谕、御史何福堃奏、海运仓有偷放黑档情弊等语。著仓场侍郎等、查明严禁。有犯必惩。所请择修各仓廒座。并著该侍郎酌量情形。查明覆奏。寻仓场侍郎奏、遵查海运仓并无偷放黑档情事。修廒已有章程。报闻。　　

○乌里雅苏台参赞大臣祥麟等奏、俄商运茶。原议由归化取道科布多回国。今又绕走乌里雅苏台地方。实属任意妄行。请饬总理各国事务衙门核办。免致蒙民受累。下所司知之。　　

○命礼部尚书李鸿藻管理户部三库事务。　　

○以前察哈尔都统托伦布为正蓝旗蒙古副都统。　　

○调正红旗护军统领崇礼为正黄旗护军统领。署正蓝旗护军统领长春为正红旗护军统领。以正蓝旗满洲副都统秀吉署正蓝旗护军统领。兵部右侍郎巴克坦布为左翼前锋统领。承恩公桂祥为右翼前锋统领。　　

○壬申。谕军机大臣等、户部奏、京局鼓铸制钱。近年大半采用洋铅。现在洋铅亦形短绌。专待黔铅应用。贵州产铅处所。叠据潘霨、唐炯、陈奏情形。矿苗并非不旺。现值整顿圜法需铅紧迫之时。请饬切实攻采办解等语。著潘霨、唐炯、迅饬公司局员及地方各官。赶紧筹办。并将本年究可运解京铅若干。据实陈奏。其应如何会筹官商合办推广开采之处。悉心妥议。详晰奏报。务期解京铅数。逐渐加增。不得意存观望。并不准委员等稍有懈弛偷漏情弊。所需工本应拨若干。即著核定具奏。潘霨身任地方。所有开采督催等事。务当不分畛域。会商妥办。毋稍诿卸。原摺均著钞给阅看。将此由四百里各谕令知之。现月　　

○以正黄旗护军统领崇礼、为左翼监督。正红旗蒙古副都统芬车、为右翼监督。现月　　

○癸酉。遣官祭文昌帝君庙。　　

○谕军机大臣等、吴大澂奏、请拨运河另案工需银两一摺。山东运河堤埽各工。均关紧要。本年漕米。仍办河运。亟须及时修筑以利漕行。著张曜饬令藩司。筹拨庚寅年另案工需银六万两。分次拨交运河道。俾资应用。倪文蔚现署河督。务当督饬在工员弁。核实估办。毋稍虚糜。将此各谕令知之。现月　　

○又谕、吴大澂奏、工程繁要。援案请添拨庚寅年防险银两一摺。据称黄河两岸各厅工段过长。奇险环生。应办土料甎石等项。亟须早为筹备。实非额款所能敷用。援案请拨防险银二十七万两。分拨南岸三厅银十五万两。北岸四厅银十二万两等语。著倪文蔚饬令藩司。照章分拨。并著该署河督。严饬道厅各员。撙节动支。认真办理。毋得稍涉虚糜。将此由四百里谕令知之。现

月

　　

○派吏部右侍郎敬信、都察院左副都御史徐致祥、知贡举。

早事

　　

○以堵筑郑工出力。赏吏部主事戴锡钧等花翎。东河试用通判薛尔安等蓝翎。随手　　

○予积劳病故。东河候补同知华冕臣等优恤。　　

○甲戌。遣官祭先医之神。　　

○以捐银助赈。予福建泉州府知府柯先荣为其父母建坊。随

手

　　

○乙亥。谕内阁、前因锡纶咨行户部文内、有职员马瑞麟揭告统带马亮等、侵吞军饷呈词一件。当交色楞额等查明具奏。嗣据户部奏参锡纶擅动军饷各情。复谕令一并查奏。兹据色楞额、魏光焘、查明覆奏。此案记名副都统马亮、既经查明。尚无捏造欠款侵吞军饷情事。且原告之马瑞麟。查无其人。显系借名捏控。即著与无故牵涉之前署察哈尔领队大臣德克津布等、暨业经革职病故各员、均毋庸置议。惟已故署伊犁将军锡纶。因挪用正款。经部议驳。辄即捏借商款报部。款目种种不符。实属有心蒙蔽。大负委任。其所报借款曾否拨给。著户部确切查明。据实覆奏。现月　　

○上以祭社稷坛。自是日始、斋戒三日。　　

○丁丑。孝淑睿皇后忌辰。遣官祭昌陵。黄绫本　　

○祭先师孔子。遣大学士恩承行礼。　　

○谕军机大臣等、有人奏、州县浮收地丁钱粮。请饬查禁一摺。据称山东莱州各属。徵收钱粮。惟昌邑潍县按银价折收。其掖县、平度、胶州、高密、即墨、五处。浮收甚多。请饬严禁等语。州县徵收钱粮。自应遵照定章核实办理。著张曜随时查察。严饬各属。不准任意多取。以恤民艰。原摺著钞给阅看。将此谕令知之。现月　　

○又谕、御史戴恩溥奏、风闻刑部于命盗各案。禁卒串供。诬扳平民等语。著刑部随时查明。如有此等情弊。即行严禁。毋任拖累。现月　　

○以办理旗犯。漏未会审。四川成都县知县许尧文等下部议处。　　

○戊寅。祭大社大稷。上亲诣行礼。外起居注　　

○谕内阁、銮仪卫奏、恭备要差。请饬催欠款一摺。直隶应解銮仪卫地租银两。积欠甚钜。本年闰二月。朕恭奉慈禧端佑康颐昭豫庄诚寿恭钦献皇太后。祗谒东陵。该衙门恭备一切差使。需款孔亟。著李鸿章饬令藩司。无论何款。赶紧筹提银二万两。务于二月二十五日以前。如数解到。以济要需。其本年应徵地租银两。仍著照旧陆续批解。现月　　

○又谕、前据御史爱兴阿奏、参盛京户部六品官松寿等、浮收勒索各情。当谕令定安查奏。兹据查明覆奏。此案笔帖式麟超、于奉委查灾。辄敢向各庄头索取差费。并令豫备公馆。实属贪婪不职。据报病迷走失。显系畏罪潜逃。麟超著即行斥革。仍著该将军严饬缉拏。务获究办。领催马世凤等、于庄头应交差银正款已完。所欠杂费无多。辄复任意勒掯。蒙官捏禀。将庄头段文举等斥革。情殊可恶。马世凤、宋长秀、冯天元、均著将领催责革。不准再行充差。六品官松寿、核造被灾分数。查系照章办理。虽无勒索情事。惟于马世凤等蒙禀。不察虚实。辄将该庄头等呈堂斥革。究属粗疏。松寿著交部议处。至应徵供应三陵祭祀苏麦等项。例由各庄头于应交仓粮各款内。留存稗子四千余石。折交供应。何以于稗折外复有各项折交银两。虽事非一年。官非一任。而名目繁多。难保无浮冒情弊。著盛京户部侍郎。详加厘定。奏明办理。以免扰累。现月　　

○追予两江殉难阵亡人民李大荣等旌恤。摺包　　

○己卯。以江甯布政使许振祎为河东河道总督。现月　　

○派贝勒载澍、带领侍卫十员。往奠故礼部尚书奎润茶酒。赏陀罗经被。治丧银五百两。恤典如例。子笔帖式宝铭。俟服阕以员外郎补用。　　

○庚辰。谕内阁、依克唐阿等奏、官军歼除贼巢。绘图呈览。请将出力员弁奖励一摺。黑龙江呼兰巴彦苏绥化三城。地方辽阔。向为盗贼渊薮。上年十二月闲。经依克唐阿等、派令翼长吉尔洪额。整队摉山。焚毁贼巢二十余处。擒斩积匪一百数十名。办理尚为迅速。仍著该将军等、督饬员弁。各就分扎地方。严密巡缉。勿留余孽。在事出力之翼长二等侍卫吉尔洪额、著赏还头品顶戴。以副都统补用。其余出力员弁。准其择尤酌保。毋许冒滥。现月　　

○以兵部尚书许赓身为会典馆副总裁官。外起居注　　

○调工部尚书昆冈为礼部尚书。以都察院左都御史熙敬为工部尚书。外起居注　　

○调镶黄旗蒙古都统德福、为镶白旗满洲都统。以额驸公符珍为镶黄旗蒙古都统。外起居注　　

○以江西按察使瑞璋、为江甯布政使。两淮盐运使福裕、为江西按察使。外起居注　　

○以亏款延缴。已革前署山东历城县知县王振录、逮问监追。籍产备抵。现月　　

○以捐助棉衣。予湖北候补知县何逢孙、河南考城县知县吕耀辅、职员李鋐庆、为其故祖父母故父母各建坊。摺包　　

○豁免陕西榆林等五州县、光绪十三年民欠银两。早事　　

○辛巳。孝康章皇后忌辰。遣官祭孝陵。黄绫本　　

○谕内阁、定安等奏、查勘昭陵应修各工。请择吉兴修一摺。著钦天监选择吉期。知照盛京将军、会同工部侍郎、敬谨兴修。现月　　

○东三省练兵大臣定安奏、已革同知吴樾。熟悉洋务。恭逢恩诏。请量加录用。得旨、吴樾获咎较重。所请著毋庸议。摺包　　

