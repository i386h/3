<!-- { "loadSidebar": true } -->
○命镶黄旗蒙古副都统耀年、正黄旗满洲副都统景瑞镶白旗满洲副都统容贵管理神机营事务。明发　　

○庚子。谕内阁、李鸿章奏、沥陈下情。仍请开缺终制一摺。情词恳切。览奏良用恻然。朝廷以孝治天下。本不忍重违所请。强人子以所难。惟念李鸿章久任畿疆。值此时势艰难一切措置机宜。动关全局。实非寻常疆事可比。雍正乾隆年闲。大臣如孙嘉淦、朱轼、嵇曾筠、蒋炳、于敏中等。皆奉特旨在任守制。近年如曾国藩、胡林翼等。亦皆夺情起用。李鸿章惟当仰体朝廷不得已之苦衷。勉抑哀思。仍遵前旨俟穿孝百日后即回署任毋得再行固辞。现月　　

○辛丑。以詹事府少詹事永顺为詹事。　　

○癸卯。谕内阁、林肇元奏、职员亏欠捐项。请革职追缴等语。刑部员外郎颜怀珠、在四川原籍。办理贵州捐务。亏欠捐银五千七百余两。延不解缴。迨经严催。又复捏词搪塞。希图支展。实属荒谬。颜怀珠著即行革职。并著丁宝桢、迅将该革员提解贵州。勒令如数追缴。以重款项。现月档　　

○谕军机大臣等、户部请续拨京饷等语。近年库款支绌叠经户部续请添拨京饷。此次该部酌量各省情形。拟拨山东地丁银五万两。湖北地丁银五万两。江西地丁银三万两。福建税厘银十万两。两淮盐厘银四万两。长芦荣工加价银五万两。广东盐课银五万两。厘金银七万两。江苏厘金银十万两。安徽厘金银五万两。湖北盐厘银五万两。四川津贴银三万两盐厘银八万两。闽海关洋税银五万两。江海关洋税银七万两。九江关常税银十万两。赣关常税银三万两。共银一百万两。著该将军督抚各将所拨饷银。连本年原拨未解京饷均于五月前解到一半。十二月初闲如数解齐各该将军督抚、务当顾全大局。依限提前完解。傥藉词诿卸。率请划抵截留。贻误要需。即著该部指名严□□□尔□。将此由五百里各谕令知之。现月档　　

○绥远城将军丰绅等奏、假道赴洋商民。委因途长税重。连年折本。请停四联执照。仍领部票。前往新疆贸易。下部议摺包　　

○以大理寺少卿徐用仪为太常寺卿。外起居注甲辰。圣祖仁皇帝诞辰。遣官祭奉先殿。　　

○谕内阁、前因御史叶荫昉奏河南学政廖寿恒岁试各属。于欠考生员。斥革甚多。苛刻士类及难免书吏索费开复各情。当谕令李鹤年查奏。旋经该抚查明。欠考情形据实覆奏并请旨可否饬部援照湖北成案。将上年咨革文武各生。概予开复。业经饬令该部议奏。兹据内阁侍读学士文硕、奏□□□尔□言官挟私妄奏。抚臣查复瞻徇等语。著都察院堂官。会同礼部兵部查明具奏。现月档　　

○又谕、谦禧等奏、各城差弁。运解军需夹带商货。所派弁兵。为数过多。复加跟役。闲有委弁饬传驾杆车。并支食廪羊。及差弁赴绥远城归途票传供应。不俟查核。早经过站等语。台站供应差务。向有定章。前经严禁夹带。力杜浮冒。何以仍有前项弊端。殊于邮政大有关系。著各该城将军大臣。遵照向章。嗣后采运一切军需各差。务将物色数目斤重逐细注明。核实传用驼只。所派员弁兵役。亦应从减。并先期咨察哈尔都统衙门稽核。均不得传给廪羊。委员准带跟役一二。各末弁概不准带。武职实任二品文职实任三品。方准坐驾杆车。以示限制。至各城差赴绥远城。往返传站一体遵照办理。仍著察哈尔都统等、认真稽查。通饬所属各台官兵。妥为应付。不得推诿贻误。各城差弁。傥再有夹带扰累情弊即行分别查□□□尔□惩处。现月档　　

○又谕、内阁侍读学士文硕奏、请饬申明定例严禁颓风一摺绅士干预公事。例禁綦严。若如所奏。竟有包揽词讼。颠倒是非。暨包纳钱粮把持垦荒等情。殊属有干禁令著各直省督抚严行申禁如有此等刁劣绅士。任意妄为。即著严查惩办。至开垦荒地。额赋攸关。岂容稍有隐匿。并著彻底清查认真经理。以昭核实。现月档　　

○又谕、广东碣石镇总兵刘光明、福建汀州镇总兵朱德明、均著开缺送部引见。现月　　

○谕军机大臣等、福建盐法道翁家本、漳州府知府毓璋、漳州镇总兵署陆路提督孙开华著何璟、岑毓英、悉心查看如竟不能胜任。即行据实□□□尔□奏。毋稍迁就。将此各谕令知之。寻奏遵查道员翁学本、摉除积弊。怨讟遂兴。督催课厘。操之过急。声名所以不如从前。拟由卓异原案。给咨送部引见。恭候钦定。知府毓璋、在任数年。尚无贻误。惟才具未甚开展。拟于简缺知府内。酌量对调。总兵孙开华、性情勇敢。战将之才。俟病体痊愈。奏请陛见。得旨、毓璋准其于简缺知府内酌量对调。余依议行。摺包　　

○又谕、有人奏、李瀚章、李鸿章之子弟族人。在合肥县广营田产。包揽垦荒。并有主持词讼。闯关闹卡情事请饬查禁等语。所奏是否属实。著裕禄确切查明。据实具奏。毋稍徇隐。原摺著钞给阅看。将此谕令知之。寻奏、遵查各节均无其事。不敢稍有徇隐报闻。现月档　　

○云贵总督刘长佑等奏、遵旨体察滇省盗案情形。拟请将寻常盗案。先行起限。其匪盗抢劫重案。仍请就地严办。以遏盗风而安良善。从之。摺包　　

○丙午。江西巡抚李文敏奏、江西省游勇土匪。叠肆抢劫。碍难停止。就地正法重章下部知之。摺包　　

○予故正红旗蒙古都统皂保恤典如例。现月档　　

○戊申。以神灵显应。颁甘肃巴里坤武圣庙扁额、曰布昭圣武。龙神祠扁额、曰威宣式遏。杨四将军庙扁额、曰海祠表世。并加城隍神封号曰灵济。　　

○谕军机大臣等、任道镕奏、拏获土匪。讯明分别惩办等语。山东茬平县地方。有匪徒结党四十余人。至袁庄等处抢劫拒捕虽经兵役先后拏获杨五恒等十二名。格伤淹毙十三名。尚有匪党多名。在逃未获。亟应严行摉捕。尽绝根株。著任道镕督饬地方文武。迅将在逃各犯。悉数拏获。毋许一名漏网。以靖地方。所有获拏各犯。即著讯明。分别惩办。将此谕令知之。　　

○己酉。穆宗毅皇帝诞辰。上诣奉先殿寿皇殿行礼。　　

○谕内阁、前因御史陈启泰奏、湖南剿捕凤凰厅苗匪。暨江华县猺匪。保奖冒滥。请饬撤销。当谕令涂宗瀛查明具奏。兹据奏称、查明两案剿办情形。李明墀原保各员。尚无浮滥。惟应分别等差。以昭核实。现将原保各员。择其尤为出力者。酌拟恳请恩施。开单呈览等语。即著照涂宗瀛。此次单开各员弁。给予奖励现月档　　

○庚戌。谕内阁、御史俊乂奏、请整顿官学一摺国家设立八旗官学。原以培养人才。该教习等宜如何实心督课。以期名实相符。若如所奏近来各官学学生。并不入学肄业。教习助教。亦不认真教诲督责。尚复成何事体。著国子监堂官。严饬各该学教习助教。尽心训诲。毋任积欠懈生该堂官务当随时稽查。认真整顿。用副朝廷教育人材至意。现月档　　

○又谕、前因李鸿章久任畿疆。事繁责重。未可遽去。叠经谕令俟穿孝百日后。即回署任。兹复据奏、渎陈愚悃。吁恳收回成命。准予开缺终制一摺。披览之余。深为轸恻。在李鸿章陈情固请。原属人子之至情。而朝廷廑念疆事。倚任需人。实出于万不得已。然若仍令照常供职。度李鸿章之心。终必不安。亦非所以示体恤。李鸿章著准开大学士署直隶总督之缺。仍俟穿孝百日后。驻扎天津督率所部各营认真训练。并署办理通商事务大臣。该大臣既经开缺留营。揆之金革无避之义。亦不背于礼经此系曲鉴其恳切之忱。从权酌办。俾得忠孝两全可无遗憾。当亦天下所共谅。该大臣其仰体宵旰之劳。自念责任之重勉图报称。宏济艰难。以副厚望。并著派军机大臣署户部尚书王文韶、前往天津。剀切宣谕慰勉。俾知朕意。毋许再行固请现月档　　

○又谕、驻藏帮办大臣鄂礼奏、病难速愈。请开缺调理一摺。鄂礼前因修墓患病。两次请假。假满后自应迅速赴任。以重职守。乃据奏病难就痊遽请开缺。殊属非是。若仍责令前往亦难期其得力。鄂礼著开缺交部议处。现月档　　

○谕军机大臣等、御史载彩奏、八旗地面。公务废弛。请饬该管大臣。认真整顿一摺。据称近来各堆拨步甲。多半虚报花名。并雇觅老弱充数。以致捕务废弛。城内地面。烟馆赌局容隐窝留开设粪场秽污道路甚至东安门内外西长安门前三座门一带。竟有晒晾马粪情事。绰号匪徒。潜匿内城。如滚地雷松保、蹶嘴惠林即英泉、矮金刚李浚泉、大刀李兰轩、大太岁纪二回回、小太岁、王子文、小军师古香臣、金镳、赵六、金刀赵四、及曹瑞亭、杜蘅斋翻盘郭七等。均系案犯应行拏究其尤甚者。李濮氏。夥同土匪岳二、刘四、董大等。开赌讹索受害甚众。请饬认真整顿严拏究办等语八旗地面理宜整齐严肃。捕务尤应实力整顿。岂容游民渔利匪类潜藏。著步军统领衙门顺天府五城御史按照所奏各节确切查禁。并将绰号匪徒按名严拏务获。送部究办。如有关涉旗务之处。并著会同该管大臣。认真办理。原摺均著钞给阅看。将此各谕令知之。现月档　　

○又谕御史李映奏重案难遽平反。请旨。添派大员。或提部研讯一摺。据称河南斩犯胡体洝临刑呼冤一案该省回护原审各官处分。以两人作一人。勉强牵合赃证皆不足据诚恐率行结案。致成冤狱等语民命至重。必应详慎研求。以成信谳著梅启照会同李鹤年、懔遵前旨。将此案悉心研讯。务得确情。据实具奏。毋得稍涉瞻徇回护。自干咎戾。原摺著钞给阅看。将此各谕令知之。现月档　　

○又谕、前据御史李肇锡奏、顺天房山县长沟峪村有匪徒杜起亨等开设煤窑诱赌毙命情事。当谕令李鸿章等饬属。查拏究办。兹据御史载彩奏、该匪徒杜起亨开窑聚赌诱人毙命等情与李肇锡前奏大略相同并称杜起亨因案拏获。押在西路厅有崔姓商人为之贿托关说。且其党与甚众。深恐句结为患等语。著李鸿章、毕道远、周家楣、懔遵前旨。饬属将著名匪徒。悉数查拏。务获归案。一并严行究办。并将大桶煤窑封禁。以杜弊端。所称冯必强等、殴毙陈全等之案。仍著毕道远等、查明□□□尔□办。原片均著钞给阅看。将此各谕令知之现月档　　

○又谕、广西布政使徐延旭。前有旨准其来见现在广西地方紧要著彭祖贤传知该藩司。迅速前赴新任。毋庸来京陛见。并著将起程日期奏闻。将此由五百里谕令知之。现月档　　

○又谕前有旨将唐炯补授云南布政使。著丁宝桢传知该藩司迅赴新任。毋庸来京请训。并将起程日期奏闻。将此由五百里谕令知之。现月档　　

○赏四川成绵龙茂道崇纲副都统衔。作为驻藏帮办大臣。外起居注　　

