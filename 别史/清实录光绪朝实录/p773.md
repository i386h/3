<!-- { "loadSidebar": true } -->
○甲寅。谕军机大臣等、电寄刘坤一等前与日本议定换约停战之期均以四月十四夜子时为止。换约日起。按兵息战。现拟电令日本展缓换约之期。回信迟早。尚未可定。傥换约因此逾期。而停战之日已满。傥彼遽尔进兵。不可不虑。著刘坤一、王文韶、宋庆、裕禄、依克唐阿、长顺、通饬各军。严为戒备。不可稍涉疏懈。电寄　　

○又谕、电寄张之洞、电奏已悉。王之春所商一节。已经总署告知法使。电其外部。尚为回信。著该督电知王之春。仍探问法廷如何办法。电闻。并令庆常帮同办理。此事切须秘密。以免别生枝节。龚照瑗著仍回英国。以免两使之疑。电寄　　

○盛京将军裕禄奏、查明被寇州县。因乱逃逸人犯。请俟缉获后。另行办理。下刑部知之。摺包　　

○两广总督李瀚章奏、广东海防吃紧。查阅各炮台。添营布置。并派员修补博刀沙等处木栅桩石。以备不虞报闻。摺包　　

○福建台湾巡抚邵友濂奏、因病恳请解职。允之。　　

○以大学士额勒和布为繙译会试正考官礼部左侍郎刚毅为副考官。　　

○上诣皇穹宇拈香南郊斋宫斋宿。　　

○乙卯。常雩祀天于圜丘。上亲诣行礼。外记　　

○诣正阳门关帝庙菩萨殿拈香。　　

○诣宁寿宫乐寿堂问慈禧端佑康颐昭豫庄诚寿恭钦献崇熙皇太后安。至庚午皆如之。　　

○谕内阁、刘树堂奏、特参庸劣不职各员一摺。河南候补知府贾敦恮、藉差牟利。罔恤声名。前署上蔡县事候补知县刘传任、志趣不端。候补知县陈世昌、不知检束。光州州判杜寿铭、操守平常。许州学正袁景闳、不安本分。候补巡检李循楷、行同无赖。均著即行革职。睢州知州王枚、安阳县知县董庆恩、均不知振作。难膺繁剧。上蔡县知县李振声、不洽舆情。新郑县知县魁联、办事竭蹶永甯县知县褚辉祖、商城县知县刘与龄、均性耽安逸。俱著开缺另补。兰仪县知县任兆麟。办事因循。前署西华县事教习知县冯作栋不谙吏治。该二员文理尚优均著以教职选用。现月　　

○谕军机大臣等、增祺奏、现办教匪情形一摺。据称上年十一月闲。呼兰颜家沟地方。有教匪造言惑众情形。先后将武太贵等十一犯拏获。佥供被单兆安等诱入儒门教。一云如意教。谓可消灾免祸。尚无举事重情。起获太阳经诸书。亦无悖逆之词。当即分别责办。该犯等泣求改悔。随即开释。令其回乡。互相规诫。该处人情。近亦安定等语。此等无识愚民。如果有造言惑众情形。即著增祺严拏为首之人。按律惩办。仍剀切劝谕。分别解散胁从。以安反侧。傥并无悖逆确据。即不得妄拏无辜。致滋扰累。将此由四百里谕令知之。现月　　

○河南巡抚刘树堂奏、覆查归德等府属剿匪情形。得旨、仍著督饬地方文武各员。随时严缉匪徒。毋任句结为患。随手摺包

　　

○广西按察使胡燏棻奏、续募练兵。已成十营。并驻扎新河各军。猝被水灾。移营整理情形。报闻。摺包　　

○又奏、创练新军。购置一切器具。下部知之。摺包　　

○以因循废弛。不知检束。革河南游击杨清元职。参将全喜、王莘臣、分别降补勒休。摺包　　

○予捕贼伤亡。六品军功郑广明议恤。摺包　　

○予因公溺毙。广东大挑知县侯梁、黎先澐、苏昕、参将张福荣、把总许文光、暨兵勇十八名分别议恤。摺包　　

○丙辰。谕内阁、步军统领衙门奏、拏获挟嫌聚众。白昼抢劫盗犯。请交部治罪一摺。所有抢劫铺商之连寿即连二、玉文氏、赵桂荣、薛德胜、赵狗子、张子辉、高德山等七名口。均著交刑部严行审讯。按律惩办。另片奏、拏获素不安分之富连即富保山。著一并交部审办。现月　　

○谕军机大臣等、电寄依克唐阿、电奏悉。所有未召五营。著毋庸募补。原奏请拨之银款。著户部议奏。电寄　　

○江西巡抚德馨奏。请加徵洋药厘金以济军饷。下该衙门议。寻总理各国事务衙门奏、洋药税厘并徵。甫于十二年十二月奏准通行。忽议加徵。洋商不甘输纳。势难强行。所请应毋庸议。从之。摺包　　

○东三省练兵大臣定安奏、理藩院笔帖式文俊等、恳请留营差遣。得旨、所请著不准行。摺包　　

○派恭亲王奕、庆亲王奕劻、户部尚书翁同和、兵部尚书孙毓汶、步军统领荣禄、吏部左侍郎徐用仪、户部左侍郎张荫桓、户部右侍郎长麟、办理借款事宜。洋务以捐助江西饷需。予前广西右江道崔国榜奖叙。　　

○以威海失守。受伤潜逃。已革总兵刘超佩遣戍新疆。　　

○予积劳病故吉林练营统领侍卫德喜、照军营立功后病故例优恤。协修官尹庆举恭纂　　

总纂官钱骏祥恭辑监修总裁世恭阅二签三月十九日正总裁那月日专司藳本陆恭覆阅癸丑八月二十四日　　

徐月日　　

荣月日副总裁唐月日　　

宗室宝恭阅五签六月初六日

　　

陈恭阅一签六月二十二日　　

熙月日　　

郭恭阅一签七月初九日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之三百六十六　　

光绪二十一年乙未四月丁巳谕军机大臣等丁巳。谕军机大臣等、孙家鼐等奏、各属雨水成灾。现办情形一摺。据称本月初三日以后。阴雨连绵。山水涨发。叠据武清等州县禀报。堤埝漫决。民房倒塌。田亩被淹。天津、甯河海啸。被灾尤重。现已筹集捐款。由该管绅办理赈粜。如款项不敷。尚须宽筹接济等语。览奏被水情形。殊堪悯恻。著孙家鼐、陈彝、督饬地方官绅。将赈抚事宜。认真筹办。毋任稍有失所。各属应修堤工。关系农田水利。并著会商直隶总督。将漫决各口。迅筹堵合。俾及时早种田禾。本日又据鸿胪寺卿刘恩溥奏、大雨之后。清河两岸决口。东路甯河等处。南路新城等处。均成泽国。请旨饬查。以工代赈等语。著孙家鼐、陈彝、体察情形。酌量办理。刘恩溥片。著钞给阅看。将此各谕令知之。　　

○又谕、有人奏、知县贪劣病民。请饬查办一摺。据称江西宜黄县知县吴大惇。新淦县知县沈寿龙。都昌县知县朱盛猷。署德化县知县彭腾瑞。贪酷妄为。卑鄙无耻等款。著德馨按照所参各节。确切查明。据实具奏。毋稍徇隐。另片奏、署九江府同知盛富怀。盗卖官地。阻塞水道。乡民怨忿等语。著德馨一并确查覆奏。原摺片均著钞给阅看。将此谕令知之。寻奏、查明吴大惇被参各节。核与前参大致相同。业于前案奏请议处。经部议革职。沈寿龙事实因公。情无不合。均请毋庸置议。朱盛猷沾染嗜好。请开缺以府经降补。彭腾瑞请撤任调省察看。从之。　　

○又谕、电寄依克唐阿、两电均悉。倭于停战期内。辄以马步逾界开枪。实属违约。已令李鸿章电倭诘问。现在和约已换。彼此息兵。并另议归还辽地。著依克唐阿饬令各营照旧防守。不得越界启衅。至请拨饷银十万两。已饬户部筹拨矣。电

寄

　　

○又谕、电寄刘坤一等、中日新约。现已互换。彼此息兵。并另商归还辽地。刻下各路防军。应照旧驻扎训练。以备不虞。关外前敌各军。不得越界生衅。著刘坤一、王文韶、宋庆、裕禄、依克唐阿、长顺、通饬各军。一体懔遵。电寄　　

○又谕、电寄许景澄、十四日亥时。烟台互换和约。此次争回全辽。三国极为尽力。许景澄即赴外部传旨。先行致谢。并饬驻德参赞。一律办理。偿费一事。系兵费外添出之款。中国力量。万难措办。切恳联合法德。始终竭力帮阻。是为至盼。饬驻德参赞向巴兰德谆托。代为力争。切勿松劲。电寄　　

○又谕、电寄龚照瑗、昨有旨令龚照瑗回英。现于十四日亥时烟台换约。此次争回全辽。三国极为尽力。如龚照瑗已回伦敦。即饬庆常赴法廷传旨。先行致谢。电寄　　

○又谕、电寄李鸿章、伍廷芳等电称、任使送还照会三件。未经带去。著李鸿章即将前二件电知伊藤。以为根据。其后一件毋庸再电。现惟台事极为棘手。李鸿章前电伊藤。有另行筹商之语。究竟有何办法。以免内变外衅之虞。著悉心筹画具奏。依克唐阿电奏、十一午后。我军在长岭子驻守。遥见倭兵三四十名。直奔岭下。我军因已逾照会界限。向前摇手阻拦。倭兵不听。忽以三骑冲上岭腰开枪。步队踵接其后。我军祗得开枪抵御中倭一骑。始退去。十二辰刻。复来马步三百余名。我军已列队准备等语。停战期内。无故越界开枪。实属违约。其曲在彼。著李鸿章一并电告日本饬彼驻辽各军。勿再越界生事为要。电寄　　

○命浙江布政使胡聘之来京陛见随手戊午孝端文皇后忌辰。遣官祭昭陵。黄绫本例　　

○朱谕大学士六部九卿翰詹科道等。近自和约定议以后。廷臣交章论奏。谓地不可弃。费不可偿仍应废约决战。以期维系人心。技撑危局。其言固皆发于忠愤。而于朕办理此事。兼权审处。万不获已之苦衷。有未能深悉者。自去岁仓猝开衅。徵兵调饷。不遗余力。而将少宿选兵非素练纷纷召集。不殊乌合以致水陆交绥。战无一胜。至今日而关内外情势更迫。北则竟逼辽潘。南则直犯京畿。皆现前意中之事。陪都为陵寝重地。京师则宗社攸关。况廿年来慈闱颐养。备极尊崇。设一朝徒御有惊。则藐躬何堪自问。加以天心示惊。海啸成灾。沿海防营。多被冲没。战守更难措手。用是宵旰彷徨。临朝痛哭。将一和一战两害熟权。而后幡然定计。此中万分为难情事。乃言者章奏所未详。而天下臣民皆应共谅者也。兹当批准定约。特将前后办理缘由。明白宣示。嗣后我君臣上下。惟当坚苦一心。痛除积弊。于练兵筹饷两大端。尽力研求。详筹兴革。勿存懈志。勿骛空名。勿忽远图。勿沿故习。务期事事核实。以收自强之效。朕于中外臣工。有厚望马。洋务　　

○谕内阁、直隶永平。遵化两属。上年被灾田亩。积水未消。本年四月初三等日。暴雨狂风。昼夜不息。海水腾啸。沿海村庄。猝被淹没。甯河、宝坻、盐山、沧州、静海、天津各境内。园地民居。亦遭淹灌。闾阎困苦情形。殊堪悯恻。加恩著将本年山东起运交仓粟米截留十万石。以备顺直赈抚之需。著王文韶会同孙家鼐、陈彝督饬所属。详查灾区轻重。酌量分拨。核实散放。务使实惠及民。不准稍有弊混。用副朝廷轸念民艰至意。现月　　

○谕军机大臣等、电寄裕禄、据电奏、甯锦赈务。待粟米接济。请将附近山海关四属所徵粟米。除酌留各军需用外。余均拨为接济赈恤之用。著照所请行。电寄　　

