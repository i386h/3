<!-- { "loadSidebar": true } -->
○丁未。太祖高皇帝忌辰。遣官祭福陵。记注　　

○谕军机大臣等。前有旨令富升来京陛见。本日已降旨将富升调补山海关副都统。著即迅速赴任。毋庸来见。将此各谕令知之。　　

○察哈尔都统祥享等奏。察阅防军。酌地设卡巡查。报闻。　　

○以记名副都统溥偀为镶白旗汉军副都统。明发　　

○调江甯副都统富升为山海关副都统。山海关副都统姚田为江甯副都统。明发　　

○以亏短银两。革河南已故候补知县何继先、刘廷柏、已故上蔡县知县黄行□真职。并籍产备抵。现月　　

○戊申。谕军机大臣等。现在俄人调集兵船。意图挟制。事机紧迫。亟须多召知名夙将。以备任使。著李鸿章、裕禄、传知刘铭传。迅即来京。毋许推诿。本日据詹事府左庶子张之洞奏。船政局轮船。俟运载霆军到津后。即令分驻大沽营口两处。听候调度等语。著李鸿章酌度办理。原摺著摘钞给阅看。将此由五百里各密谕知之。洋务　　

○又谕。詹事府左庶子张之洞奏。大连湾为敌船停顿之所。大孤山有泉一眼。甘而且盛。请饬设法窒塞毁断等语。现在俄人议约未定。难保不以兵船驶驻该处。冀图窥伺。若能断绝泉脉。俾无淡水接济。自难持久。著岐元妥密筹酌。迅将大孤山此等泉水。设法窒塞毁断。以杜敌船汲用。原摺著摘钞给阅看。将此由五百里密谕知之。洋务　　

○又谕。前有旨谕令左宗棠来京陛见。迄今未据覆奏。殊深廑系。现在关外军务。是否布置周密。接替之人。务须威望夙著。堪胜督办重任。俾朝廷得免西顾之忧。著该督一面筹画妥协。即行来京。一面迅速奏闻。将此由五百里密谕知之。洋务　　

○又谕。前据鲍超奏。遵募勇丁情形。当经谕令李瀚章等。将应需军饷。妥速应付。整备轮船。催令该提督克期督率前进。现在事机紧迫。亟宜厚集兵力。以固藩篱。鲍超已在湖南召募十五营。其余八营。赴鄂选募。此时计早行抵湖北。添募成军。著李瀚章、彭祖贤。速将该军应用物项。筹画给发。一面饬令招商局整备轮船驶送。如船只不敷装运。即著该提督统带十数营。先行起程。限于八月内到防。其余各营。即由该提督责成派出将领。统带约束。陆续北上。不准稍有迟误。并著刘坤一酌调福建官局轮船及招商局轮船。赶紧驰赴汉口。运载此军。以期捷速。将此由五百里各密谕知之。

洋务　　

○以刑部右侍郎锡珍署镶白旗汉军副都统。明发　　

○己酉。高宗纯皇诞辰。遣官祭奉先殿。　　

○谕内阁。昨日午门直班官兵。有殴打太监。以致遗失赍送物件情事。本日据岳林奏、太监不服拦阻。与兵丁互相口角。请将兵丁交部审办。并自请议处一摺。所奏情节不符。禁门重地。原应严密盘查。若太监赍送物件。并不详细问明。辄行殴打。亦属不成事体。著总管内务府大臣。会同刑部。提集护军玉林等。严行审办。护军统领岳林。章京隆昌。司钥长立祥。著一并先行交部议处。现月　　

○谕军机大臣等。定安等奏、各省积欠黑龙江官兵俸饷。暨欠解整装银两。及山东应解围装银两。请旨饬催。开单呈览各摺。据称黑龙江官兵俸饷。自咸丰四年□光绪五年。各省欠解银二百三十余万两。部拨整装银两。除河南从前报解。途次被劫。山东报解。经奉省截留外。各省欠解银九万七千余两。部拨山东应解围装银两。除解到二万两。及本年应解一万四千余两。外历年积欠银二万九千余两各等语。黑龙江官兵。需饷操练。各省欠解甚钜。日形窘迫。现值防务紧要。待饷孔殷。著李鸿章。刘坤一。何璟。吴元炳。勒方锜。周恒祺。涂宗瀛。徵麟。广英。查明单内所开欠数。迅速筹解。以济兵食。毋稍延缓。至所称自咸丰四年至同治八年。部拨俸饷。除已收外。欠解银一百三十九万余两。系由户部统拨解到盛京户部。再行分拨。不知原拨省分欠解若干。无凭咨催。著户部查明原拨未解省分。咨照定安等分别办理。原单著分别摘钞给阅看。将此由四百里谕知李鸿章、刘坤一、何璟、吴元炳、勒方锜、周恒祺、涂宗瀛。并传谕徵麟、广英知之。现月　　

○又谕。喜昌奏。请在吉林各旗。挑选精壮。暨甯古塔等处。招抚猎户各等语。喜昌在京筹办军需。到吉尚需时日。其所请由该省副都统协佐领先在各属旗人内。择其年力精壮。娴熟枪法之甲兵苏拉西丹。共若干名。造册点验。令其归家听调。俟喜昌到后。斟酌去留。立营训练一节。尚属可行。著铭安等。咨照各城堡。并劄饬省城各旗豫筹办理。吉林猎户。人数颇多。喜昌请饬德平阿。就近将各旗头目招致防所。妥为安抚。并将猎夫姓名。造册备案。系为豫防句结起见。著铭安、德平阿、设法招致。俟喜昌到吉林时。再行会商妥办。原片均著钞给阅看。将此由五百里谕知铭安、德平阿。并传谕吴大澂知之。洋务　　

○又谕、喜昌奏。请饬部筹款采买洋枪一摺。著军机大臣会同户部。汇入前摺。速议具奏。寻奏。饷需器械军火。均应照该大臣所请原数减半放给。洋枪事同一律。应饬神机营北洋大臣分别减半拨给采办。刊刻关防。应准如所请。从之。洋务　　

○黑龙江将军定安等奏。请饬盛京户部将饷银筹还。得旨。奉天前后截留黑龙江饷银。尚欠五万二千两。久未归款。著户部催令岐元、恩福、迅速如数筹还。由定安等派员领取。毋再迟延。随手　　

○又奏。请饬盛京将欠解整装银两拨解。得旨。此项欠解银两。著户部催令岐元如数拨解。由定安等派员领取。以清款目。随手　　

○署四川提督建昌镇总兵刘宝国因病乞休。以前署贵州提督刘士奇为建昌镇总兵官。记名提督唐友耕署四川提督。现月　　

○以战功屡著。予吉林佐领连庆照军营例优恤。摺包　　

○旌表烈妇江南江甯县王李氏、贞女蔡氏节妇许陈氏、管许氏。现月　　

○庚戌。谕军机大臣等。李鸿章奏、霆军应需马匹。采购不及。请拨给察哈尔官马一摺。据称塞外马匹。必须夏令采购。现已八月中旬。卖者次第收场。势难零星□□穴□又□索。拟请于察哈尔牧群孳生官马内。赶紧选拨。并拟派记名提督杨安典。驰往口外。会同拣择等语。鲍超招练马队。克日到防。需用马匹甚亟。著祥亨分饬商都太仆寺各总管。即于该处牧群内孳生官马项下。不必分定成数。迅速挑选能战骟马三千匹。会同杨安典认真拣择。不得以老口疲瘦充数。即由杨安典分起派弁押送进口。拨给霆军应用。毋稍延缓。将此由四百里各谕令知之。洋务　　

○又谕。李鸿章奏、南北洋请设电报等语。现在筹办防务。南北洋必须消息灵通。以期无误事机。该大臣请于陆路由天津循运河以至江北越长江。由镇江达上海。安置电线系为因时制宜起见。即著妥速筹办。并著两江总督、江苏山东各巡抚、漕运总督。饬令地方官一体照料保护。勿任损坏。将此谕知李鸿章、刘坤一、吴元炳、周恒祺。并传谕谭钧培知之。洋务　　

○辛亥。遣官祭文昌帝君庙。外记　　

○谕军机大臣等。曾国荃奏、行抵保定省城。遵旨先赴防所一摺。该抚起程后感受暑热。旧疾复发。朝廷殊深廑系。据称刘鸿年一军。自包头起程。俟八月底方抵昌平州。拟与会合前进。为日未免过迟。现在事机紧要。亟须该抚前往山海关一带。妥筹防守。昨据李鸿章奏报。刘维桢一军。已于八月初六日驰抵山海关。暂扎附近威远城一带。著即督带亲兵三营。驰往该处。先行相度地势。斟酌布置。该抚素抱公忠。谅必能妥速筹办。以副委任。将此谕令知之。洋务　　

○又谕。李瀚章等奏。蕲州刁民滋事。现饬拏办一摺。蕲州刁民陈纯粹等。因向田主勒免庄钱。纠众滋事。胆敢挟嫌抄抢。实属目无法纪。该督抚恐游勇匪徒。乘机句结滋扰。派员带勇前往。会同地方文武。妥为弹压。相机办理。即著饬令该地方官先将庄钱之事。秉公酌议章程。出示晓谕。以服众心。一面严拏首要各犯。讯明惩治。傥该刁民等不知悔悟。恃众抗拒。即饬勇营会同兜捕。从重惩办。以儆刁顽。将此各谕令知之。现月　　

○两江总督刘坤一奏。遵筹张之洞奏应防要地等事宜。彭玉麟拟往来吴淞狼福山江阴焦山上下。实洞括全局之论。俄人并无在上海购买大宗煤斤情事。已咨商闽浙督臣。委查台湾煤矿现存煤数。分致南北洋及各省解款购运江海各口。以备不时之需。日本商务。南洋并无可允未允之案。防海新论。已分发各营讲求。并饬上海制造局多印。呈送沿海各督抚。报闻。协修官李

湛田恭纂　　

总纂官钱骏祥恭辑监修总裁世恭阅一签五月二十六日正总裁那恭阅六月十五日专司藳本陆恭覆阅壬子十月十九日

　　

徐恭阅三签九月十二日　　

荣月日副总裁唐月日　　

宗室宝恭阅六月初九日　　

郭恭阅七月初二日　　

大清德宗同天崇运大中至正经文纬武仁孝睿智端俭宽勤景皇帝实录卷之一百十八　　

光绪六年。庚辰。八月。壬子。江苏巡抚吴元炳奏。飞蝗遍境。并饬□

□穴□又□捕蝻子情形。得旨。著即督饬地方各官。严行□□穴□又□捕。毋留余孽。摺包　　

○以短解钱粮。革前署江苏金山县知县张衍畴职。摺包　　

○癸丑。遣官祭关帝庙。外记　　

○以神灵显应。颁河南归德府城隍庙扁额曰德渥泽洽。商邱县城隍庙扁额曰仁畅惠渥。汤阴县城隍庙扁额曰洽润为德。关帝庙扁额曰仁德感应。龙神庙扁额曰年□山戊不□有得。随手　　

○谕军机大臣等。御史萧韶奏。吉林地方紧要。请调劲旅以实边防一摺。据称吉林珲春东北。俄兵凑集。请饬抽调淮勇四五千人。驰赴该省。交铭安等调遣。并酌调各省勇丁。填扎原驻地方等语。留防各处淮勇。能否酌量抽调。著李鸿章揆度情形。妥筹具奏。又据御史周开铭奏。直隶宝坻等属被水。正定等属被旱。请饬查明被灾分数。奏请停徵一节。著李鸿章确切查勘。奏明办理。毋任属员等稍为含混。贻累民生。州县纵差殃民。亟应严查惩办。并著督率藩司。认真甄别。如有粉饰玩忽者。即行□□□尔□劾。至疏浚河道等节。一并酌量举行。原摺二件。均著钞给阅看。将此谕令知之。

洋务

　　

