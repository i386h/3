<!-- { "loadSidebar": true } -->
○癸亥。谕军机大臣等。铭安等奏、三姓拟设水关派员抽收厘税一摺。三姓之巴彦哈达地方。有巴彦＜氵通＞一道。为松花江下游船只必由之路。时有商船贩运货物。往来铭安等拟就该处之护江关设立税局。查明船货。分别抽收。自为因地制宜起见。即著饬令派出之员审慎办理。酌收税项。不必抽厘。且重在稽查。不重在收税。不可徒滋扰累。另片奏、吉林转运军火。雇觅车骡不易。不能拘定例价等语。亦属实在情形。著准其暂照民价。核实报销。不得稍有浮冒。另摺奏、添练各军。变通营制章程。已交该部议奏。铭安。吴大澂。当督饬各军。及时认真训练。总期一兵得一兵之用。毋得有名无实。虚糜饷项。将此由四百里谕知铭安。并传谕吴大澂知之。洋务　　

○又谕。铭安、吴大澂奏、请调员差委等语。直隶候补通判汪维城。著李鸿章饬令迅赴吉林。听候差委。将此谕令知之。洋务　　

○又谕。铭安、吴大澂奏、请调员差委等语。刑部候补郎中彭光誉。著该部饬令迅赴吉林。听候差委。洋务　　

○吉林将军铭安等奏、三姓荒地。请试办招垦。得旨。据奏三姓东南百余里封堆外。尚有荒地可垦。即著派委妥员。详细查勘。划清界址明定章程。试办招垦。又奏、封堆内荒地请援照双城堡成案拨为三姓各官随缺地亩。及驿站笔帖式等。请酌给荒地。并下部议。摺包　　

○又奏。酌改马步营制。筹拨军火价银事宜。得旨。该将军等。前由天津购办军火价银。著户部另行筹拨归款。余著该部议奏。摺包　　

○甲子。世宗宪皇帝诞辰。遣官祭奉先殿。　　

○钦奉慈安端裕康庆昭和庄敬皇太后慈禧端佑康颐昭豫庄诚皇太后懿旨。醇亲王奕譞。著管理神机营事务。佩带印钥。宝鋆并著管理该营事务。伯彦讷谟祜著毋庸管理。现月　　

○协修官舒伟俊恭纂　　

帮总纂官程棫林恭辑监修总裁世恭阅五月二十六日正总裁那恭阅六月十六日专司藳本陆恭覆阅壬子十月二十日　　

徐恭阅一签九月十四日　　

荣月日副总裁唐月日　　

宗室宝恭阅二签六月初九日

　　

郭恭阅七月初二日　　

熙月日初校修改上卷贰拾肆签李钟瓒恭校陈恭阅九月初一日覆校修改上卷陆签朱崇荫详校宗室麒月日总校修改上卷肆拾陆签商衍鎏总校蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之一百二十三　　

光绪六年。庚辰。十一月。乙丑朔。上诣钟粹宫问慈安端裕康庆昭和庄敬皇太后安。长春宫问慈禧端佑康颐昭豫庄诚皇太后安。至癸巳皆如之。记注　　

○总理各国事务衙门奏。进江西贡生黄楙材所撰五印度、西域、回部、暨滇、蜀、西藏、缅甸、道里各图说。游历刍言、西徼水道等书。得旨。暂行留中。摺包　　

○赏翰林院编修许景澄侍讲升用。加二品顶戴。充出使日本国钦差大臣。命前出使大臣何如璋回京。洋务　　

○以亏短钱粮。革湖北房县知县郭俊。已故候补知县朱荣实。朱华职。分别逮问提属勒追。籍产备抵。现月　　

○丙寅。谕军机大臣等。梅启照奏。请整顿水师。拟定各条。开单呈览。刘铭传奏。请筹造铁路各一摺。梅启照所称请饬船政局及江南机器局仿造铁甲船。豫筹购买外洋铁甲船及枪炮等件。推广招商局船赴东西洋各国贸易。添设海运总督。设立外海水师提督。裁改海疆各种笨船。严防东洋海疆。练习水战。长江水师添拨中号轮船各节。刘铭传所请筹款试办铁路。先由清江至京一带兴办。与本年李鸿章请设之电线相为表里等语。所奏系为自强起见。著李鸿章、刘坤一、按照各摺内所陈。悉心筹商。妥议具奏。原摺单均著钞给阅看。将此各密谕知之。寻李鸿章奏。铁路为富强要图。刘铭传请先办清江至京一带。与臣本年拟设之电线相辅而行。庶看守易而递信弥捷。洵两得之道。报闻。洋务　　

○又谕、李明墀奏。九冲土猺。聚众焚杀。现在查办一摺。痞猺盘成毫。因藉例争产。犯案监禁。胆敢乘机越狱。纠众杀毙客民百余人。焚毁百余家。拒伤营兵团勇。实属顽梗已极。李明墀现派提督王永章等。带队驰往查办。即著李瀚章、李明墀、饬令该提督等。会同该地方官。务将各峝良猺。妥为抚驭。并晓谕猺众。迅将逆首盘成毫赵才良缚献。以安反侧。其被难官兵男妇。即著筹款抚恤。暂为安插。两广有猺州县甚多。并著李瀚章等咨会该省督抚。通饬加意严防。毋使句结为患。所有疏防越狱之署江华县知县杨国华。代理江华县典史陈在新。均著先行革职。严究有无贿纵情弊。按律办理。将此由五百里各谕令知之。现月　　

○又谕。有人奏。河南南汝光道陈世勋。年近八旬。两耳重听。日益老悖。有回民妥姓充该道捕役。与门丁赵姓。最见信任。妥姓气焰日张。其门如市。唐县局绅李万年等。句串门丁何姓暨差役。怂恿署知县王官文。借养勇为词。添设厘局。李万年等分投坐卡。肆意讹索。尤为强横等语。道员有监司之责。若如所奏。年力衰老。信任丁役。岂能称职。地方官绅。如有私设厘局婪索中饱情弊。殊干禁令。即著涂宗瀛将所奏各节。确切查明。据实□□□尔□奏。毋稍徇隐。片二件著钞给阅看。将此谕令知之。现月　　

○又谕。御史叶荫昉奏。豫东交界。宜筹镇抚。请调王正起管带所部。仍回曹州镇本任一摺。据称山东曹州、河南归德、与江南之颍亳徐州一带。秋收歉薄。劫案叠出。本年秋闲。曹州枭匪滋事。经总兵王正起就近剿办。首逆在逃未获。旋即调办海防。目前年□山戊不□不登。人心不靖。似宜责成王正起管带所部。仍回曹州等语。王正起一军。前经周恒祺调扎烟台后路等处。现在东省办防情形。能否将该军抽调仍回曹州。著该抚详加斟酌。奏明办理。将此谕令知之。寻奏。曹郡安谧。巡防各军足资得力。毋庸檄调王正起一军回曹镇抚。从之。　　

○旌表夫亡殉节河南鹿邑县生员梁锡德妻任氏。　　

○缓徵安徽泗、凤阳、灵璧、盱眙、五河、凤台、天长、滁、望江、亳、全椒、定远、来安、怀远、南陵、贵池、宿、霍邱、建德、无为、寿、涡阳、怀甯、潜山、宿松、宣城、铜陵、庐江、阜阳、颍上、东流、当涂、芜湖、繁昌、巢、和、含山、合肥、桐城、太湖、青阳、舒城、太和、广德、建平、四十五州县歉收地方本年粮赋杂课。暨原缓节年灾歉赋额有差。　　

○丁卯。谕内阁。钦奉慈安端裕康庆昭和庄敬皇太后慈禧端佑康颐昭豫庄诚皇太后懿旨。醇亲王奕譞之第四子著命名载洸。　　

○戊辰。谕内阁、户部奏、盘查宝泉局库情形。据实覆陈。并请饬将亏短钱文之监督等议处、书吏审讯各一摺。此次户部盘查宝泉局库。业经该堂官饬属详细查明。所存制钱。已穿出六万四千余串。余因钱质轻小。且有锈结情形。难期适用。大致数目尚不悬殊。该堂官公同商酌。饬令中止。办理并无不合。至所短当十大钱。除借支各项。应行扣还。溢支之款。著落赔补外。尚亏短一万四千六百余串。实属不成事体。该监督总司局务。该大使典守库藏。咎实难辞。著将同治九年盘查该库后历任各该监督大使。交部先行分别议处。失察历任之钱法堂侍郎。查取职名。交部察议。长叙、宜振、亦有失察之咎。一并察议。书吏骆允元著交刑部审办。现月　　

○谕军机大臣等。左宗棠奏。交卸起程。并酌带马步队入关各摺片。已明降谕旨。以刘锦棠署理钦差大臣。督办新疆军务。杨昌浚护理陕甘总督矣。西陲军事紧要。刘锦棠责无旁贷。务当按照左宗棠布置成规。妥为筹办。以期动合机宜。张曜已署理帮办军务。著刘锦棠与金顺张曜。随时彼此会商。和衷共济。毋得各存意见。以副委任。左宗棠现在驰赴兰州。交卸督篆。杨昌浚一切有所遵循。地方应办事宜。即著悉心经理。毋得稍有贻误。所有藩臬篆务。著左宗棠拣派妥员署理。该督此次酌带马步二千余名入关。赴张家口驻扎。应俟抵京后再行相机办理。另片奏。请将哈密镇迪道归刘锦棠统辖等语。哈密及镇迪道所属文武地方官。均著暂归刘锦棠统辖。将此由六百里谕知左宗棠、刘锦棠、金顺、张曜、并传谕杨昌浚知之。现月　　

○又谕。户部奏。豫拨来年京饷一摺。据称历届京饷。均于年前豫拨。光绪七年京饷。拟在各省地丁盐课关税等款内指拨银七百万两。请饬各该省于来年分批起解等语。京饷关系紧要。现经该部就各省情形。酌量动拨。自应遵照奏定数目。源源报解。以应要需。著该将军督抚监督等。务于来年开印后分批起解。限五月前解到一半。十二月初闲全数解清。不准截留改拨。藉词延误。傥届限不到。即照奏定章程指名严□□□尔□。原单著分别摘钞给与阅看。另片奏。光绪七年内务府经费。拟拨两淮盐课银十五万两。两浙盐课银五万两。广东盐课银五万两。湖北盐厘银五万两。福建茶税银五万两。闽海关常税银十万两。九江关常税银十五万两。共银六十万两。请饬依限完解等语。著该将军督抚等。务于来年开印后陆续径解内务府交纳。先将起程日期报部。仍限六月前解到一半。十二月初闲埽数解清。不准稍有蒂欠。将此由五百里谕知福州将军。直隶、两江、湖广、闽浙、两广、四川、江苏、安徽、江西、福建、浙江、湖北、湖南、河南、山东、山西、广东、各督抚。并传谕粤海关监督知之。现月　　

○乌鲁木齐都统恭镗奏。派员招集南路驻防难裔。合计男女大小三百六十七丁口。分别安顿栖止。又奏。巩甯城工告竣。并添筑外郭。限于年内蒇事。均报闻。　　

○以通政使司通政使刘锦棠署钦差大臣。督办新疆军务。广东陆路提督张曜署帮办新疆军务。署甘肃布政使杨昌浚护理陕甘总督。　　

○己巳。谕内阁。麟书奏考试入场拥挤。请饬详定章程一摺。此次考试候补缮本笔帖式。满洲繙译官。并蒙古繙译候补笔帖式。入场时不候依次点名散签。争先拥挤。实属不成事体。嗣后办理各项考试。应如何添派弁兵员役。妥为弹压。著步军统领衙门、顺天府、酌度情形。详定章程。以肃场规。现月　　

○命协办大学士工部尚书全庆为大学士管工部事。吏部尚书灵桂协办大学士。现月　　

○旌表刲臂疗亲江苏已故浙江补用道汪耀奎妻程氏。摺包　　

