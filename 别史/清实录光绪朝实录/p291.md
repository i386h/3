<!-- { "loadSidebar": true } -->
帮总纂官程棫林恭辑监修总裁世恭阅一签六月初二日正总裁那恭阅六月二十九日专司藳本陆恭覆阅壬子十月二十六日　　

徐恭阅四签十一月初三日　　

荣月日副总裁唐月日　　

宗室宝恭阅三签六月十六日

　　

郭恭阅一签七月初四日　　

陈恭阅九月二十九日初校修改上卷贰拾叁签王钟榕恭校熙月日覆校修改上卷贰拾柒签崔师范详校宗室麒月日总校修改上卷贰拾肆签商衍鎏总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百三十九　　

光绪七年。辛巳。十一月。己丑朔。上诣长春宫。问慈禧端佑康颐昭豫庄诚皇太后安。至戊午皆如之。内记注　　

○以毁庙重修。颁四川富顺县自流井井神庙扁额。曰、有孚元吉。并加封号。现月　　

○四川总督丁宝桢奏、川省拨款过繁。饷源不继。请援案再办光绪八年通省捐输一次。以资接济。允之。摺包　　

○蠲缓江苏上元、江甯、句容、江浦、六合、山阳、阜甯、清河、桃源、安东、盐城、高邮、泰、东台、江都、甘泉、仪徵、兴化、宝应、铜山、丰、沛、萧、砀山、邳、宿迁、睢甯、海、沭阳、赣榆、通、如皋、泰兴、海门、溧水、高淳、三十六厅州县。及淮安、大河、扬州、徐州、四卫被旱被水村庄。本年应徵地丁钱粮。暨旧欠未完地租芦课学租杂税各项有差。其上元、江甯、句容、江浦、六合、山阳、阜甯、桃源、清河、盐城、高邮、泰、东台、江都、甘泉、仪徵、兴化、宝应、铜山、丰、沛、萧、砀山、邳、宿迁、睢甯、海、沭阳、赣榆、如皋、泰兴、三十一州县应徵漕粮。并分别蠲缓。现月　　

○庚寅。冬至祀天于圜丘。遣恭亲王奕恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。　　

○遣官祭端慧皇太子园寝。　　

○谕内阁、刑部奏、职员逃匿。请旨革拏一摺。广东候补盐大使黄文瀚。与已革工部主事黄河清。通同舞弊。盗卖捐案移奖。于事经发觉以后。请假离省。显系闻风逃匿。黄文瀚著即革职。并著顺天府府尹、两江两广各总督、江苏广东各巡抚、饬属一体严拏务获。送部归案讯办。　　

○吉林将军铭安等奏、援案请饬下直隶总督。由天津机器局。再发火药一万斤。洋铅丸四十万粒。铜帽一百五十万粒。应须价银。由户部在吉林应领练饷项下。如数扣抵。从之。摺包　　

○以筹办边防出力。予四川永甯道延祜优叙。摺包　　

○以四川历年剿办各边夷务出力。予记名总兵魏芹芳等巴图鲁名号。游击刘得发等花翎。守备马开和蓝翎。余升叙加衔有差。　　

○以缉捕受财。革吉林记名佐领云骑尉委参领三福职。摺包　　

○蠲免吉林被水官庄、及伯都讷所属地亩。应纳公仓额粮地租钱文。现月　　

○辛卯。谕内阁、吏部奏、遵旨明白回奏一摺。直隶永平府知府李秉衡、前在冀州任内。疏防劫案。四□□□尔□限满。照例降一级调用。其冀州任内加级。于＜闲＞放知府后。改为纪录。该部系属照章办理。李秉衡著仍遵前旨。送部引见。　　

○壬辰。钦奉慈禧端佑康颐昭豫庄诚皇太后懿旨。恭亲王奕、醇亲王奕譞奏、察看永定河工作情形一摺。直隶永定河下游工程。业经左宗棠督饬所部。按照分派地段。挑浚蒇事。其上游一带。现已将筑坝分渠等工。逐段次第兴办。地方相安。河务可期就绪。此次已成工作。著直隶总督、顺天府府尹、随时认真修治。裨益农田。毋任日久颓废。此外应行修浚处所。并著李鸿章等查勘奏明办理。以兴水利而裕民生。现月　　

○谕内阁。前据杨昌浚奏、原任陕甘总督琦善。莅任三载。整顿地方。甘省士民。至今感其威惠。谨据绅士公呈。请在甘肃省城建立专祠。以顺舆情。当经俯允所请。兹据翰林院侍讲学士陈宝琛奏。琦善贻误国事厥咎甚重。其为陕甘总督办理雍沙番族率将无罪熟番。滥行屠戮。逼供饰奏。文宗显皇帝责其谬妄。褫职遣戍。是琦善在甘有罪无功。不宜祠祀。请收回成命等语。所奏甚属允当。所有琦善建立专祠之处。著即撤销。杨昌浚据绅士呈词。率行具奏著传旨严行申饬。现月　　

○以记名副都统英麟为正红旗汉军副都统。明发　　

○予故正红旗汉军副都统璟德祭葬如例。现月　　

○予湖北兴国州等处殉难士民妇女秦厚泰等二百二十九名口旌恤如例。现月　　

○旌表骂贼投水。湖北烈妇。武心楠妻左氏。自经殉夫。左绍祁妻李氏。左绍仪妻熊氏。现月　　

○癸巳。守护西陵大臣溥楙等奏、请添设慕东陵官役。从之。摺包　　

○甲午。遣官祭先医之神。外记注　　

○护理浙江巡抚德馨奏、查拏土匪。筹办抚恤。得旨。匪首金满。务须认真严拏。断不准任其漏网。此外著名匪党。亦应饬缉惩办。以靖地方。临海等处。分设粥厂。动用厘金洋银二千圆。准其作正开销。至抽厘税契。仍著随时稽查。毋致日久生弊。摺包　　

○吏部以大学士灵桂应定何殿阁请。得旨。著授为体仁阁大学士。现

月　　

○赏故敏珠勒呼图克图银物有差。明发　　

○缓徵陕西吴堡县葭州被雹村庄地丁钱粮兵粮有差。摺包　　

○乙未。谕军机大臣等。户部奏、豫拨来年京饷一摺。据称历届京饷。均系年前豫拨。光绪八年京饷。拟在地丁盐课等款内。指拨银七百万两。请饬各该省关。于来年分批起解等语。京饷关系紧要。现经该部就各省关情形。酌量动拨。自应遵照奏定数目。源源报解。以应要需。著该将军督抚监督等。务于来年开印后。分批起解。限五月前解到一半。十二月初闲全数解清。不准截留改拨。藉词延误。傥届限不到。即著该部照奏定章程。指名严□□□尔□。原单著分别摘钞。给与阅看。另片奏、光绪八年内务府经费。拟拨两淮盐课银十五万两。两浙盐课银五万两。广东盐课银五万两。湖北盐厘银五万两。福建茶税银五万两。闽海关常税银十万两。九江关常税银十五万两。共银六十万两。请饬依限完解等语。著该将军督抚等。务于来年开印后。陆续径解内务府交纳。先将起程日期报部。仍限六月前解到一半。十二月初闲埽数解清。不准少有蒂欠。将此由五百里谕知福州将军、直隶、两江、湖广、闽浙、两广、四川、江苏、安徽、江西、福建、浙江、湖北、湖南、河南、山东、山西、广东、各督抚。并传谕粤海关监督知之。现月　　

○蠲缓山东郓城、濮、齐东、寿张、济甯、历城、章邱、邹平、齐河、济阳、长山、东阿、惠民、滨、邹、滕、阳谷、菏泽、曹、钜野、范、朝城、聊城、金乡、鱼台、昌邑、潍、甯阳、泗水、汶上、观城、馆陶、恩、嘉祥、海丰、郯城、寿光、安邱、平度、长清、新城、禹城、陵、德、德平、平原、肥城、东平、平阴、青城、阳信、乐陵、商河、利津、蒲台、滋阳、曲阜、泽单、定陶、堂邑、博平、茬平、清平、莘、冠、高唐、夏津、武城、邱、沾化、兰山、莒、益都、临淄、博兴、乐安、昌乐、七十八州县。暨德州、临清、济甯、东昌、四卫。并东平所、水阜永利二场。被水被旱被虫被鹼被沙压各灾歉地方。新旧钱漕杂课有差。　　

○丙申。谕内阁。李瀚章等奏、拏获滋事会匪。就地惩办等语。湖北施南府所属山羊溪地方。有匪首杨登峻。胆敢纠集不法之徒。结会拜盟。叠次遣党劫掠烧杀。扰害闾阎。并与四川等省匪徒。潜谋滋事。实属罪大恶极。现经李瀚章、彭祖贤。饬属擒获。将该匪首就地正法。解散胁从。并将山羊溪匪巢平毁。仍著该督抚随时饬属查拏匪党。并著四川湖南贵州各督抚。饬令毗连各属。一体严拏逸犯。务获究办。以靖地方。此次出力之把总关发旺。著以千总尽先拔补。勇目龚应春。著以外委补用。现月　　

○又谕。溥廉等奏、防御咆哮公堂。请严加议处。并请将总管翼长、分别议处一摺。防御春龄。因拣选翼长。总管椿龄并不排列等次。辄行具禀呈控。旋复咆哮公堂。自请□□□尔□办。实属行同无赖。有玷官方。春龄著交部严加议处。以示惩儆。总管椿龄。翼长春霖。于应行拣选官缺。因值恭备要差。迟逾日期尚属有因。惟各员内有应行斟酌之处。并不豫为回明。迨验看后。又不排列等次。办理拘执。亦属不合。均著交部分别议处。现月　　

○山东巡抚任道镕奏、本年豆收麦收浅薄。请将各属应徵漕豆漕麦。援案改徵粟米兑运。允之。摺包　　

○丁酉。以雪泽稀少。上诣大高殿祈祷行礼。　　

○遣惇亲王奕誴诣时应宫。恭亲王奕诣昭显庙。贝勒载澂诣宣仁庙。贝勒载滢诣凝和庙拈香。现月　　

○谕内阁。兵部奏、各省朋马驿站奏销。久逾例限。开单请旨饬催一摺。各省朋马驿站奏销。竟有积压数年至数十年之久。前经该部于同治七年光绪三年两次奏催。迄今仍未题报。实属迟延。即著各该省督抚自光绪七年起。将朋马驿站奏销。详细造册。依限题报。如再迟延。即由该部严□□□尔□。以儆玩泄。其历年欠报各案。并著各该督抚造具＜闲＞明总册。分年带补。并案题销。至积案多寡不同。各省情形亦异。其应如何题销之处。并著该督抚奏明办理。现月　　

○又谕。刘坤一奏、革员讯供刁狡。请旨刑讯。并将原审各员。分别解任。调省查办一摺。已革参将胡金传。承缉江甯省城三牌楼地方命案。妄拏教供。刑逼定案。业将曲学如僧绍宗处决。现经刘坤一另拏凶犯周五沈鲍洪。供认谋杀朱彪不讳。并讯出从前胡金传吓贿眼线。教串各节。众供确凿可据。该革员犹敢架词哓辩。坚不吐实。殊属刁狡。即著刘坤一严行刑讯。务令水落石出。以成信谳。所有此案之原审官两淮盐运使洪汝奎淮安府知府孙云锦。均著解任。并分别撤调署沭阳县知县严堃。署清河县知县丁仁泽。候补同知单之珩。到省听候查办。现月　　

