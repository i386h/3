<!-- { "loadSidebar": true } -->
○又谕、岑毓英、张凯嵩奏、请将因公科敛之通判革职审办等语。云南署大关同知候补通判谢光焘。奉派勘查荒地。辄敢因补给执照。收取照费。虽据声称收银悉充公用。并未入己。难保非事后捏饰之词。谢光焘著先行革职。提同经手书吏。质审明确。按律惩办。现月　　

○又谕、张凯嵩奏、遵旨保荐人才一摺。广西补用道蒋泽春、著交军机处存记。四川巴县知县国璋、著该督出具切实考语。送部带领引见。现月　　

○谕军机大臣等、给事中洪良品奏、查明禄米仓仓门倒坏。漫无关锁。恐有偷漏之弊。又每次放米。该仓书花户。并不先期请放。仅于事后报闻。显有亏短情弊。请饬整顿等语。仓储关系紧要。岂容稍滋弊端。著兴廉游百川确切查明。如有前项情事。即行照例惩办。并随时认真整顿。力除积弊。原片钞给阅看。将此各谕令知之。现月　　

○署直隶总督李鸿章奏、赶办山海关营口至旅顺口沿海陆路电线。请将追提浙典练钱项下半粜余款。拨作经费。允之。摺包　　

○广东巡抚倪文蔚奏、南海等县被水情形。得旨。览奏殊深廑念。所有被水各处。著一面查勘。一面饬属赶办抚恤。毋任小民失所。　　

○乙亥。谕军机大臣等、有人奏、闽省监司各员。同误军事。据实纠□□□尔□一摺。据称藩司沈葆靖、派充营务处。刚愎自用。援引私人。凡募勇购械炮台城工等事。信任知府程起鹗、知县朱干隆、毫无区画。应堵长门港口。以破舟碎石塞责。发兵米则搀杂破碎。甫闻警信。该司首先移眷出城。候补道朱明亮充外营务处。营勇半皆虚额。陈维翰以米商带勇。尤违纪律。盐道派营守库。盗银一千二百两。隐忍不究。参将杨廷辉首先溃逃。粤勇守台。与法人私相问讯。购通奸细。刷坏我炮。故各炮台一被攻击。应时碎裂。现当整顿防务。请饬严行查究等语。用人筹饷。为藩司专责。豫备军实。尤关紧要。若如所奏。徇私任性。必至贻误地方。至军律首在严明。若营兵监守自盗。营官首先溃逃。兵勇私通敌人。尚复成何事体。闽军新挫之后。亟应严密查办。以期整肃。杨昌浚甫经＜闲＞任总督。无所用其回护。著于到任后、将所□□□尔□各节。确切查明。据实具奏。原摺著钞给阅看。前据张佩纶电称、粤勇尚称得力。惟闽人疑其通贼、请勿听讹言等语。此次南北洋均未拨船。惟粤东派兵援闽。若猜疑过甚。恐失远来士卒之心。杨昌浚务当秉公确查。持平办理。勿稍偏徇。将此由五百里谕令知之。洋务　　

○署直隶总督李鸿章等奏、筹备畿东防务。请拨饷银二十一万二千两。豫购精械。允之。摺包　　

○署湖广总督湖南巡抚卞宝第奏、遵募勇营。请准动拨解部洋税。并截留京饷。下部速议。　　

○江西巡抚潘霨奏、遵旨调兵赴闽。并召募勇营。筹议饷项。报闻。摺包　　

○又奏、请将司道两库应支银两。截留解闽。允之。摺包　　

○又奏、地丁项下划解福建备赏银五万两。报闻。摺包　　

○署湖南巡抚庞际云奏、遵旨募勇。听候调拨。报闻。摺包　　

○又奏、制造劈山炮擡枪参用洋法。得旨。劈山炮擡枪、既可利用。即著广为制造。以资应用。其余军火饷项。并著与卞宝第会商妥办。务期迅速成军。认真训练。豫备调遣。摺包　　

○以兵部尚书乌拉喜崇阿兼署礼部尚书。现月　　

○以刑部尚书恩承署镶蓝旗蒙古都统。明发　　

○以礼部尚书毕道远兼署都察院左都御史。　　

○以内阁学士廖寿恒署工部左侍郎。现月　　

○以拏办贵州婺川县匪徒出力。赏署知府程荣寿花翎。副将华耀武等巴图鲁名号。余升叙加衔有差。现月　　

○以比匪贻害、革贵州副将王世昌职。摺包　　

○予贵州剿匪在营积劳病故副将张连奭优恤。阵亡外委周绍春等议恤。现月　　

○上以祭社稷坛。自是日始、斋戒三日。　　

○丙子。秋分。夕月于西郊。遣克勤郡王晋祺恭代行礼。　　

○谕内阁、朕钦奉慈禧端佑康颐昭豫庄诚皇太后垂帘训政。仰见深宫旰食宵衣。廑念民艰。无时或释。祇承懿训。缓徵蠲赋。叠沛恩纶。所愿薄海苍黎咸登康乐。上慰慈怀。因念各省民欠钱粮。自光绪元年降旨蠲免。计期已逾十稔。本年恭逢皇太后五旬万寿。仰惟福佑。普被寰区。率土臣民。同深欢忭。允宜推广仁恩。覃敷闿泽。所有各省节年正耗民欠钱粮。及因灾缓徵带徵银谷。并借给耔种口粮牛具。及漕项芦课学租杂税等项。著各该督抚将军府尹等、将光绪五年以前实欠在民者。详细查明。该省所属某州某县银谷若干。速行开单具奏。候朕降旨全行豁免。并著先将此旨刊刻誊黄。遍行晓谕。城乡村镇。咸使闻知。毋任官吏胥役。影射侵渔。以期膏泽下逮。用副朕延厘锡羡子惠元元至意。该部即遵谕行。现月　　

○又谕、户部奏、司员呈请投效军营据情代奏一摺。户部员外郎张荫清、主事赵滨彦、均著发往广东交彭玉麟张之洞等、差遣委用。洋务　　

○谕军机大臣等、给事中孔宪珏等奏、山东河务紧要。条陈办法。请饬详细斟酌。折衷一是等语。所陈各节。不无可采。著吴元炳详加查勘。悉心酌核。妥议具奏。原摺著钞给阅看。将此由五百里谕令知之。现

月

　　

○又谕、都察院代递翰林院编修潘炳年等奏、张佩纶等偾事情形。请旨查办一摺。所陈张佩纶何如璋玩寇弃师。偾军辱国。朋谋罔上。怯战潜逃。种种乖谬。如果属实。殊堪痛恨。亟应从严惩办。著左宗棠、杨昌浚将所奏各节。确切查明。据实具奏。毋稍徇隐。另片奏、闽省潮勇扰民。以候补道陈维汉所部为最。该员蒙捐官职。纵勇骚扰。民屡罢市。平日居官声名。尤极狼藉。道员司徒绪、盛世丰、方勋、均著名贪劣。请旨一并罢斥。勒令回籍等语。并著左宗棠等秉公查办。潮勇是否扰民。应否遣撤。一并详细确查。妥筹办理。原摺片均著钞给阅看。将此由五百里各谕令知之。洋务　　

○又谕、刘秉璋奏、请饬调旧部总兵马朝选带营赴浙等语。著潘霨饬令马朝选带领所部一营。迅速赴浙。如该营不能抽调。即饬该员星夜束装前往。听候差委。将此由五百里谕令知之。洋务　　

○又谕、电寄张之洞等、粤东海口河道纷歧。著彭玉麟等妥筹布置。扼要严防。务臻周密。据潘鼎新电称、苏元春军已出瘴地。即著督饬各军。迅速进取。谅山一役。既系黄玉贤所统八营出力。即著查明该营出力员弁保奏。刘永福部将黄守忠等打仗奋勇。著岑毓英传知该提督于具摺谢恩时。从优酌保数员。由该督代奏。候旨施恩。越官黄廷经收众自保。著潘鼎新察看。如果得力。当联络激励。以壮声援。此旨著张之洞、转电潘鼎新。由该抚速咨岑毓英一体遵照。电寄　　

○浙江巡抚刘秉璋奏、查明甯波口并无法船驶入。及乍浦添募勇丁。清查渔船情形。得旨、所有添募勇丁清查渔船各事。著该抚妥为办理。并将该省防务。严密布置。扼要驻扎。期于战守足恃。摺包　　

○又奏、办防军饷不继。请停解京协各饷。下部议。摺包　　

○河南巡抚鹿传霖奏留丁忧提督蒋东才管带营勇。允之。摺包　　

○实授李鸿章为直隶总督。兼办理通商事务大臣。现月　　

○实授李鸿章为文华殿大学士。现月　　

○丁丑。祭先师孔子。遣大学士灵桂行礼。外起居注　　

○谕内阁、丁宝桢奏、请将知府等官降革等语。四川保甯府知府许景福。任听家丁。游荡招摇。复有被人禀控情事。潼州府知府廉恩。于交审案件。未能秉公审断。又于盗劫重案。含糊禀办。均著以同知降补。署荣昌县知县绵竹县知县王德溥。纵容丁役。扰累乡民。署璧山县候补知县杨治。钻营贪鄙。难膺民社。均著即行革职。以肃官方。现月　　

○又谕、丁宝桢奏、四川署蒲江县事蓬溪县知县汤俊。纵令局绅。滥支浮销。该县修理衙署。置买器具。无不取给于局。贪鄙不职。请旨革职查办等语。汤俊著即行革职。交丁宝桢提同局绅。严行究追。以儆贪婪。现月　　

○吉林将军希元奏、吉省边疆辽阔。防御难周。恳仍照防军原额添练足数。下部议。摺包　　

○库伦办事大臣桂祥奏、邻境股匪窜扰。拨兵严防。得旨。此股匪徒。前据李鸿章、绍祺、奏报肃清。如尚有余匪。窜近该城属境。即著桂祥等督饬官兵。实力缉捕。毋稍疏懈。摺包　　

○四川总督丁宝桢奏、请增设夔州府学拔贡额。下部议。寻奏、夔州府学应否增设拔贡名额之处。应俟下届察看情形。奏明办理。从之。摺

包　　

○以亏短银两。提前署四川夹江县已故知县曾景福家属勒追。摺包　　

○予四川剿贼阵亡受伤弁勇七百七十八名议恤。摺包　　

○旌表节妇浙江乌程县徐贾氏、山阴县樊李氏、阮张氏、山东临邑县王何氏、陕西韩城县强张氏、贵州清镇县孙徐氏、孝女顺天宛平县祝慧熙、孝子四川华阳县陈其长。摺包　　

○戊寅。祭大社大稷。遣惇亲王奕誴恭代行礼。外起居注　　

○钦奉慈禧端佑康颐昭豫庄诚皇太后懿旨。醇亲王奕譞之子载沣。著加恩赏给不入八分辅国公。现月　　

○谕内阁、前因翰林院侍读王邦玺、给事中秦钟＜闲＞。先后奏□□□尔□江西广信府知府董兆奎。勒捐多金。虐用非刑。性情暴戾。赃私狼藉等款。叠经谕令孙毓汶、乌拉布、确查□□□尔□办。兹据该侍郎等查明覆奏、董兆奎被□□□尔□各节。虽查无侵蚀捐款。藉端得贿等情。其平日办事亦尚认真。惟于商民犯罪。不论重轻。任意科罚。虽属充公起见。究属有违定例。至审理案犯。并不虚衷研鞫。擅用非刑。尤属有干例禁。董兆奎著交部严加议处。其失察之该管上司各官。著查取职名。交部照例分别议处。现月　　

