<!-- { "loadSidebar": true } -->
○谕军机大臣等、兵部奏、驿站擅拆夹板。请旨饬查究办一摺。据称本年正月初四日。接到裴荫森于上年十二月十三日拜发夹板一副。奏摺公文。均已无存。前于光绪十四年九月十一月闲。杨昌浚两次奏报。摺件均经拆毁盗去。该部奏明饬查。仅据浙江咨报。并无拆动情形。福建省迄今一年之久。并未查明报部。且他省奏报。并无似此情形。独福建省驿站。屡屡擅拆。实属目无法纪。请饬查参等语。昨据刘铭传咨报兵部发回夹板。仅有大婚恩诏。满汉文各一纸。并无批摺。当令该部详查。并著该抚确切查办。兹据该部所奏。复有此等情事。殊堪诧异。驿站递送摺报。胆敢屡次擅拆夹板。盗换摺件。若不确切查明。从严惩办。何以肃邮政而儆效尤。著卞宝第、刘铭传、饬属认真挨站严查。究系何处私拆更换。限四个月覆奏。毋许延宕。裴荫森此次所奏摺件。并著该京卿迅速补奏。兵部原摺。均著钞给阅看。将此各谕令知之。寻刘铭传奏、查明台北文报局。并无拆动夹板情形。下部知之。摺包　　

○以庆郡王奕劻为宗人府左宗正。贝勒奕絪为右宗正。现月　　

○以科尔沁亲王伯彦讷谟祜为镶黄旗领侍卫内大臣。庆郡王奕劻为正黄旗领侍卫内大臣。贝勒载滢为正白旗领侍卫内大臣。明发　　

○以怡亲王载敦为镶白旗蒙古都统。明发　　

○以筹办协豫赈款出力。予直隶总督李鸿章、两江总督曾国荃等优叙。　　

○以捐田赡族。予江苏常熟县国子监典籍衔李佩珩旌表。摺包　　

○抚恤琉球国遭风难民如例。摺包　　

○庚戌。命驻藏帮办大臣升泰为全权大臣。与英国全权大臣定约画押。洋务　　

○以怡亲王载敦为内大臣。明发　　

○旌表浙江贞孝节烈妇女毕邵氏等二千一十六口如例。摺包　　

○辛亥。享太庙。上亲诣行礼。记注　　

○遣官祭太岁之神。御紫光阁赐外藩王公等燕。　　

○赏郭尔罗斯札萨克、头等台吉巴雅斯呼朗、花翎。

明发

　　

○抚恤琉球国遭风难民如例。摺包　　

○壬子。孝全成皇后忌辰。遣官祭慕陵。　　

○谕内阁、吏部奏、遵议处分一摺。江西布政使方汝翼应得革职处分。浙江布政使许应鑅应得降一级调用处分。均著加恩。改为降二级留任。仍著江西浙江巡抚。督饬各该藩司。将欠解铜本银两。懔遵前旨。依限如数解清。毋再迟延干咎。现月　　

○癸丑。陕甘总督杨昌浚、伊犁将军色楞额等奏、伊犁分隶事宜。定期交接。先将饷数划分。下部知之。摺包　　

○赏喀尔喀乍雅班第达呼图克图用貂皮坐褥。　　

○乙卯。宣宗成皇帝忌辰。上诣奉先殿寿皇殿行礼。遣官祭慕陵。记注　　

○护理新疆巡抚魏光焘奏、阜康县地当冲要。为省城门户。兵燹后。城身城楼。均已坍塌。北路奇台南路叶城两县署。及各典史衙署。仓廒。监狱。均须从新修建。下部知之。摺包　　

○以镶红旗蒙古都统那尔苏病仍未痊。再予假两月。毋庸开去都统差使。现月　　

○丙辰。上诣大高殿寿皇殿行礼。　　

○诣启祥门外。跪送慈禧端佑康颐昭豫庄诚寿恭钦献皇太后驻跸西苑　　

○御保和殿赐近支宗藩等燕。　　

○谕内阁、理藩院奏、恭遇本年二旬万寿圣节。蒙古王公台吉等、恳请来京瞻觐请旨一摺。本年六月万寿圣节。所有御前乾清门行走之蒙古汗王公台吉等、著毋庸来京祝嘏。以示朕体恤蒙藩之至意。明发　　

○是日立春。礼部进春山宝座。顺天府进春牛图。丁巳。上诣仪鸾殿问慈禧端佑康颐昭豫庄诚寿恭钦献皇太后安。至庚午皆如之。　　

○御乾清宫赐廷臣大学士等燕。　　

○戊午。四川总督刘秉璋奏、马边夷匪成擒。所有添募各营。应即裁撤。下部知之。摺包　　

○上以次辛。祈谷于上帝。自是日始、斋戒三日。记

注

　　

○己未。谕内阁、定安等奏、查勘福陵东西配殿等处。应修工程。请择吉兴修一摺。著钦天监选择吉期。知照盛京将军。会同工部侍郎。届期敬谨兴修。现月　　

○庚申。以记名总兵蒋云龙为陕西延绥镇总兵官。綦高会为湖北郧阳镇总兵官。现月　　

○上诣皇穹宇拈香。南郊斋宫斋宿。　　

○辛酉。祈谷于上帝。上亲诣行礼。记注　　

○壬戌。孝穆成皇后忌辰。遣官祭慕陵。　　

○癸亥。上御紫光阁赐蒙古王贝勒贝子公额驸台吉等茶果。　　

○谕内阁、福锟等奏、要差需款。请饬两淮迅拨银两一摺。两淮应解步军统领衙门利银。历年拖欠。至五十九万余两之多。本年闰二月间。朕恭奉慈禧端佑康颐昭豫庄诚寿恭钦献皇太后祗谒东陵。所有随扈官兵口分。及各旗营修垫道路。需款甚钜。著两江总督。严饬两淮盐运司。即于前欠利银内。先行筹拨银四五万两。批解步军统领衙门。以应要需。傥该运司一时难于筹解。即由该督于藩库内。无论何款。迅即筹垫。限二月内如数解到。仍由该运司筹解藩库归款。勿稍迟误。现月　　

○又谕、本年朕二旬万筹。庆典宏开。庄顺皇贵妃母家三代。允宜特示推崇。以光盛典。原任巴里坤镇总兵凝德、原任通判百禄、原任笔帖式灵寿、均著加恩追赠一品封典。灵寿之继子笔帖式廷惠、著加恩赏给骑都尉。世袭罔替。用昭隆礼。现月　　

○谕军机大臣等、内务府奏、恭备要差。恳饬催欠款一摺。本年闰二月。朕恭奉慈禧端佑康颐昭豫庄诚寿恭钦献皇太后祗谒东陵。该衙门差务繁多。需款甚急。据称库款无储。难以筹措。两淮应交帑利银两。久未交纳。长芦、山东、亦积欠甚钜。即著曾国荃、筹解银二十万两。李鸿章、张曜、各筹解银十万两。均无论何款。先行筹拨汇解。于二月内如数解到。毋稍迟延。原摺均著钞给阅看。将此各谕令知之。现月　　

○赏一等侯延秀委散秩大臣。明发　　

○准吴大澂回籍省亲。以河南巡抚倪文蔚兼署。河东河道总督。现月　　

○以剿平猺匪出力。予广西道员何昭然、副将梁效贤、优叙。余升叙加衔有差。摺包　　

○甲子。孝圣宪皇后忌辰。遣官祭泰东陵。记注　　

○谕内阁、游智开奏、甄别属吏一摺。广东候补知府王秉恩、把持各局。藉势营私。试用通判署南海县知县王存善、钻营罔私。行同市侩。候补通判魏恒、背义牟利。巧于饰非。候补通判邓肇南、行止卑污。同僚不齿。候补盐经历陈宝昉、心地糊涂。试用从九品周廷桢、行同无赖。均著即行革职。以肃官方。现月　　

○乙丑。谕内阁、英廉奏、循案请拨款项一摺。据称现在恭备要差。库存款项。不敷筹备。请由直隶藩库拨银一万二千两。迅即委解等语。著直隶总督饬司照案发给。以应要需。现月　　

○又谕、溥龄等奏、请饬拨款项一摺。据称现在恭办要差。永济库无款可筹。请由直隶藩库拨银一万五千两。于二月十五日以前委解等语。著直隶总督饬司如数拨给。以应要需。现月　　

○理藩院奏、哲里木三盟长等、呈进马匹。得旨、所有进马之王贝勒贝子公等、均赏加二级。协理台吉塔布囊、及各台吉塔布囊等、均赏加一级。明发　　

○以创设义赈。开复已故江苏补用同知李朝觐、降调处分。与已故候选郎中陈煦元、一并议恤。并予建坊。摺

包　　

○豁免直隶光绪十三年以前未完灶课。摺包　　

○丙寅。谕内阁、兵部奏、请饬催租银一摺。直隶各州县。应解兵部马馆地租生息银两。积欠甚多。本年闰二月。朕恭奉慈禧端佑康颐昭豫庄诚寿恭钦献皇太后祗谒东陵。该部恭备要差。应付车马繁多。需款孔亟。著直隶总督。饬令藩司。无论何款。即行设法将历年积欠租银二万一千余两。及本年应解租银四千八百余两。限于二月十五日以前。如数解齐。毋稍迟延。嗣后务须年清年款。不得再有拖欠。现月　　

○福建布政使张梦元、因病解职。以浙江按察使廖寿丰为福建布政使。现月　　

○丁卯。上御太和殿受贺。赐蒙古王贝勒贝子公等燕。记注　　

○钦奉慈禧端佑康颐昭豫庄诚寿恭钦献皇太后懿旨。醇亲王奕譞、贤亲首著。懋建勋猷。历年以来。凡遇军国重务。规画精详。运筹宏远。而王德望愈隆。谦光愈著。矢诚矢敬。盛美不居。深宫嘉悦之余。倍殷垂眷。本年皇帝二旬万寿。宏开庆典。允宜特沛殊荣。著加恩于照例甲数外。赏添护军十五分。蓝甲二十分。白甲三十分。伊子头品顶戴载涛、著赏给二等镇国将军。以示优异。现月　　

○谕内阁、本年朕二旬庆辰。特锡恩纶。延厘中外。因念推恩之序。首重懿亲。恭亲王奕、著于照例甲数外。赏添护军十五分。蓝甲二十分。红甲三十分。庆郡王奕劻之子载□□甫□□、著赏给头品顶戴。贝勒奕絪、著免其直班。贝勒载濂、著赏银一千两。贝勒载漪之子溥僎、载滢之子溥伟、均著赏给头品顶戴。贝勒载澍、著赏银一千两。载润、著赏银五百两。贝子奕谟、著赏穿带嗉貂褂。溥伦、著赏银五百两。毓橚、著挑在乾清门行走。辅国公载泽、不入八分辅国公载澜、镇国将军载瀛、载津、著各赏银一千两。镇国将军溥侗、载济、著各赏银五百两。用示朕笃念宗支。敷仁锡类至意。现月　　

○又谕、本年朕二旬庆辰。宣纶锡羡。闿泽覃敷。内廷王大臣等。夙夜在公。忠勤懋著。自应渥沛恩荣。用彰庆典。博多勒噶台亲王伯彦讷谟祜、著赏穿四正龙褂。亲王衔克勤郡王晋祺、著赏穿带嗉貂褂。礼亲王世铎、著交宗人府从优议叙。大学士额勒和布、张之万、兵部尚书许庚身。刑部尚书孙毓汶、均著交部从优议叙。科尔沁图什业图亲王巴宝多尔济、科尔沁卓哩克图亲王济克登旺库尔、喀拉沁亲王衔都楞郡王旺都特那木济勒、均著赏穿带嗉貂褂。用示朕行庆推恩。优礼重臣至意。现月　　

○又谕、本年朕二旬庆辰。恩施叠沛。因念各省文武大臣。有卓著勋劳。久膺重寄者。允宜优加奖叙。大学士直隶总督李鸿章、两江总督曾国荃、山东巡抚张曜、著该部查明各该大臣子弟具奏。候旨施恩。福建台湾巡抚刘铭传、著赏加兵部尚书衔。甘肃新疆巡抚刘锦棠、著赏加太子太保衔。督办东三省练兵事宜正白旗汉军都统定安、云南提督冯子材、均著交部从优议叙。四川提督宋庆、长江水师提督李成谋、陕西提督雷正绾、广西提督苏元春、均著赏加太子少保衔。用示朕庆赏酬庸。优眷勋勤至意。现

月

　　

○又谕、本年朕二旬万寿。王公百官。仍著空蟒袍补服七日。现月　　

○又谕、本年朕二旬万寿。著毋庸举行告祭礼。所有升殿礼仪。著停止。现月　　

