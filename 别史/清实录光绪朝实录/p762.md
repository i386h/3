<!-- { "loadSidebar": true } -->
○前黑龙江将军依克唐阿奏、海城援贼麕集占山抗守。会力筹攻情形。报闻。又奏遵查投效猎户来历。实系土著并无奸宄溷迹等情。当即编成四营。附入敌忾新军。以资统摄并续添炮队情形。下部知之摺包　　

○察哈尔都统德铭奏山海关撤回防兵一千六十九员名。饬令出口各归本旗当差。报闻摺包　　

○辛亥。遣官祭文昌帝君庙。　　

○谕内阁、步军统领衙门奏拏获叠次结夥持械。偷拆角楼木植复行偷窃抢劫贼犯请旨交部惩办一摺所有拏获之刘青春即刘傻子、张洪即张德元、韩胖子即韩义成刘顺儿即刘大、刘雪儿即刘伏立淩子即淩俊阿子即阿克敦、果福顺即果二大锯王即王本连郭保林即郭三、均著交刑部严行审讯。按律惩办。未获之崇三、刘山儿仍著勒限严缉。务获究办。现月　　

○又谕、兵部奏、本年轮应查阅山西陕西四川甘肃等省营伍之期。山西即派张煦。陕西即派鹿传霖。四川即派谭钟麟甘肃即派杨昌浚认真查阅。各省营伍。关系紧要。国家养兵。岁需钜款。原期一兵得一兵之用。近来各省循例校阅。往往视为具文。以致武备渐形废弛。殊失朝廷整饬戎行之意。兹特申谕。各该督抚。务当认真＜闲＞校。如有技艺生疏。老弱充数及军实不齐等弊。即将该管将弁。据实严参不得稍涉瞻徇。另片奏、河南南阳。归德河北。三镇营伍请补行查阅等语。著派刘树堂认真校阅　　

○谕军机大臣等、兵部奏、请派查阅营伍一摺除山西等四省业经降旨＜闲＞派外。其直隶一省。著再候谕旨。现月　　

○又谕有人奏、江苏徐州府属丰砀、与河南归德府接壤。素多巨盗。近闻聚集二三千人。推立头目肆行劫掠。归德镇总兵杨玉书、不能办贼署徐州镇总兵程孔德、毫无布置请饬查办等语。盗匪聚众抢掠。若不及早捕治。恐酿巨患著张之洞刘树堂。确查各该处情形。严饬地方文武各员。迅速捕拏。解散胁从。勿任滋蔓。如须派队弹压之处。并著酌量办理该镇等如果不能得力。即据实参奏。一面另委妥员前往办理。毋稍迁就。致有贻误。原片均著钞给阅看将此各谕令知之。寻刘树堂奏、徐属匪徒。尚无阑入豫境。王三股匪。业经扑灭已饬地方文武各官加紧严防至归德镇总兵。现整顿营伍亦属认真。仍随时加意察看如始勤终怠。即当据实奏明不敢迁就报闻。现月又谕、有人奏提督李永芳。有克扣兵饷。勇多逃散情事所统豫胜营现止步队六营而巧立马队名目。为冒支饷项之计请饬查办等语著王文韶确切查明。所奏如果属实即行从严参办。以肃军律而儆效尤原片著钞给阅看。将此谕令知之。寻王文韶奏、查明李永芳所统豫靖军非豫胜军。原参各节查无实据。惟河南巡抚来文。豫靖军系马步六营今查该统领并未召马队。自不应领马乾。请饬查李永芳所领六营饷项作何开支得旨、著督办军务王大臣查明覆奏。摺包　　

○又谕、有人奏、编修曾广钧、性情暴戾。现在吴大澂军中。分统三营。该编修虐待部曲。曾挟忿棍责一提督。营中几至哗溃。刘坤一欲撤去分统。而吴大澂力为回护等语。著刘坤一确切查明。据实覆奏毋稍徇隐。又有人奏湖北提督吴凤柱。驻扎锦州发饷制械委任族人吴学颜。任意侵扣。兵士怨讟等语。攻刘坤一认真查明。如果实有其事。即饬该提督将吴学颜驱逐回籍。不准逗遛。原片二件均著钞给阅看。将此谕令知之。寻奏曾广钧棍责已革提督杨载元。有短饷卖票情弊。是公愤而非私愤曾广钧业经交卸回京。请免其置议。吴凤柱委用吴学颜。于发饷制械。尚无侵扣实迹。惟吴学颜不协军情。随经革退未准逗遛。亦请免其置议报闻。现月　　

○又谕、电寄王文韶等、电奏已悉。津沽沿海防务。虽已布置粗定。惟既有倭船。将向大沽西南猛攻之谣。亟应豫为戒备。且敌情诡谲或声东击西。或分路扑犯。均未可定著王文韶与刘坤一。随时关照分饬各营。勤加侦探整备截击。勿致顾此失彼。电寄　　

○又谕、电寄龚照瑗、电悉。义国愿助中国款议。英使已屡言之。亦可致国电一分。英国电。著龚照瑗亲递。法义两电可分派参赞。同时赍递。以期迅速电寄　　

○河南巡抚刘树堂奏、海上军务未平豫省饷源枯竭。请准酌收盐斤加价。暂资接济下部议。摺包　　

○壬子。谕军机大臣等、有人奏、闻刘公岛失后。倭人将丁汝昌等五柩并兵民四千余人送至烟台铁甲鱼雷各舰。均为倭虏。情节支离未敢深信。请旨饬查等语。丁汝昌等死事情形。李秉衡相距较近。见闻必确。即著详细查明据实具奏原片攻钞给阅看。将此由四百里谕令知之。洋务　　

○又谕、电寄李鸿章、美使接日本覆电云。敕书底稿。均已妥协须于中历二月二十一二日行抵长门再订晤期等语。李鸿章所雇商轮。计即可到著早日放洋。总以二十以前到彼为要。行期定后。即电奏。电寄　　

○又谕、电寄刘坤一等王文韶李秉衡等电奏、荣成威海之贼。均已尽退势将北犯津沽。南路兵力尚单。王文韶等、已电商刘坤一、调援东之李占椿、万本华、张国林等十五营。由沿海驰赴歧口埕子口一带。以厚兵力即著李秉衡催令各军。迅速前进克日到防。与曹克忠一军。联络策应。力顾津南之防。免致疏虞丁槐一军。能否一并调赴直隶以助防剿并著刘坤一等。酌量办理。电寄又谕、电寄宋庆等、电均悉。贼扑牛庄。湘军溃退。现在营口已危。尤须紧防西窜锦州。宋庆率全军回顾西路。是此时第一要著。著与吴大澂督饬各军。尽力堵遏辽沈之防犹有各统帅分任。锦州之防。实惟宋庆吴大澂专责务须同心合力。保此一路不得空言敷衍致误大局懔之慎之。电寄　　

○又谕、电寄长顺、据电奏已将各队开拔沙河子首山堡等处。依克唐阿亦已回辽。严密布置等语。现在长顺、依克唐阿两军均已回顾辽城。兵力较厚。著即联络声势。激励士卒同心协力共保危城。兼防分股北窜之路是为至要。电寄又谕、电寄许景澄电奏已悉。著传谕王之春、所赠宝星准其收受佩带。电

寄

　　

○办理天津团练事宜兵部左侍郎王文锦奏移营分驻歧口上古林新开路双井一带扼要进扎并修筑濠垒。设立拨递添募卫马队情形下部知之。摺包　　

○以五年期满。予同文馆汉教习夏昌琖、以知县分省候补。并加同知衔　　

○癸丑孝康章皇后忌辰。遣官祭孝陵。　　

○谕内阁、巴克坦布等奏、遵旨明白回奏一摺。据称上驷院郭什哈五圈马匹。除内养马五百十一匹外其余各项马共五百十七匹。核之原奏一千一百零一匹。数目尚属相符等语。是否属实。著巴克坦布等、于今年春闲。公同查验时将五圈餧养各项马匹数目分晰具奏。以昭核实。现月谕军机大臣等、前据御史王鹏运奏、请饬办近畿沿海渔团。当经谕令王文韶体察情形。妥为筹办兹据刘坤一奏称、倭船横行海上每以财利啖我小民。为之接济向导因思渔团亦海防中之一事。未容轻忽现饬沿海府厅州县。及各防营。督同地方绅董查明渔户。编立渔团。江南浙江福建广东等省海面广袤港汊纷歧。若不认真举办渔团。设使为敌所用。尤属可虑。请饬妥筹办法等语。沿海举办渔团。藉以保卫海疆。免致为敌所用。即著王文韶、张之洞边宝泉、李瀚章奎俊、廖寿丰李秉衡马丕瑶唐景崧、各就本省情形。妥定章程实力筹办毋得有名无实。致成具文刘坤一原摺均著钞给阅看将此由五百里各谕令知之。　　

○又谕王文韶奏、展设西安至襄阳电线。以联陕鄂而通西道一摺。据称西路电线。自保定至西安省城。及湖北沙市至襄阳老河口均经添设商线若将老河口电线。接至西安傥直东线阻。京津电报即可由保定。西安襄阳汉口。以达上海缓急较为可恃。现由津海关道盛宣怀派员勘办。请饬一体保护等语。即著王文韶饬令盛宣怀。赶紧集款购料。妥为兴办以期消息灵通。并著谭继洵鹿传霖、刘树堂转饬经过设线地方官。一体妥为照料保护。勿得稍有损坏将此由五百里谕令知之。现月　　

○又谕、电寄刘坤一现在关外贼图西窜。又恐由水路伺隙内犯防务甚关紧要。各处防军。尚不为少。第恐不尽得力。临时各不相顾。易致偾事刘坤一奉命专任。务宜豫为部勒言□享谕各将领。互相联络合力同心以收夹击之效。董福祥程文炳两军。驻扎京东保卫近畿。未便动如有应商之事。著先与筹议。即饬回防。另片奏、令王连三添召勇丁。凑足五营著照所请办理。电寄　　

○又谕、电寄刘坤一等、电奏请调户部员外郎毛庆蕃。赴津襄办陈宝箴粮台事务。已令户部饬令前往矣。电寄　　

○又谕、电寄张之洞、前据电奏、以台湾作押。借用洋款。藉资保卫一节。经总理衙门询之总税务司。据称各国均守局外。势不能行。该督所奏。究竟有无确实办法著详细电覆。

电寄

　　

○又谕、电寄宋庆等、吴大澂初十日电奏已悉。倭寇由牛庄图扑田庄台吴大澂现扎双台子。收集队伍。遏贼西窜。著即督饬各营。奋力堵剿毋得任贼蔓延。吴元恺所带炮队。现扎何处该管炮位较多。务宜善为调度不可稍有疏失。宋庆所部各营。仍著与吴大澂互相联络。力顾西路。是为至要。电寄又谕、电寄裕禄、前因辽阳告急。已令长顺、依克唐阿移军回顾昨据宋庆吴大澂电奏、贼由牛庄图扑田庄台该提督等、已分军力顾西路。日内辽阳军情如何实深悬系。著裕禄探明覆奏。电寄钦差大臣两江总督刘坤一奏、现调赴援山东之皖南镇总兵李占椿。督率所部十五营。前来埕子口与章高元等协力防守。报闻。摺包　　

○署直隶总督王文韶奏、选募精壮兵丁五百名。遴员管带。驻扎天津扎竹林租界。弹压保护下所司知之。摺包福建台湾巡抚唐景崧电奏、请饬太仆寺卿林惟源筹借百万。暂补防费。下户部速议。命奉恩镇国公载信守护西陵。　　

○甲寅。谕内阁、李秉衡奏参文武各员。请旨惩儆等语。山东平度州知州茅恩绶于应付兵差车辆。藉端苛派迨闻信撤任。竟将民事。置之不理亦不支应兵差。署理台庄营参将陈启和、短缺防兵额数。克扣口粮均著即行革职。精健右营帮带官游击赵正元经该抚派赴登州防营。临期请假。藉词推诿著以都司降补。以示惩儆。洋务　　

