<!-- { "loadSidebar": true } -->
○谕军机大臣等、电寄许景澄许景澄身为驻使。俄日交情若何。谅能探悉。今辽议迁延已久。许景澄应切告外部。谓此事专待俄廷转圜。以符帮助到底之说。如俄有他意。亦应据实电陈。总之开诚相与。上紧催问。是该大臣专责。毋得因循致误。　　

○又谕、电寄出使英法大臣龚照瑗本日已将刘秉璋革职。永不叙用。并将办理不善之道府等官。查明再办矣。　　

○呼伦贝尔副都统双龄因病解职。以记名副都统黑龙江城正白旗协领乌善为呼伦贝尔副都统。　　

○赏原任乌里雅苏台将军杜嘎尔次子札穆萨赉札布蓝翎侍卫。在大门上行走。　　

○庚辰。上诣颐和园乐寿堂问慈禧端佑康颐昭豫庄诚寿恭钦献崇熙皇太后安。　　

○谕内阁、刘树堂奏、在籍京官恳请开缺养亲。据情代奏一摺。通政使司通政使顾璜著准其开缺养亲。　　

○又谕给事中戴恩溥奏、京仓以放代盘。请酌定限制。以免弊混。而保积储一摺。著户部会同仓场衙门妥议具奏。　　

○又谕给事中戴恩溥奏、上驷院饲马各圈。应领粟米。请变通改折粳籼开放等语。著户部议奏。　　

○谕军机大臣等、户部奏、筹拨甘肃新饷。开单呈览一摺。现在回匪滋事。甘肃关内外各军饷银。尤关紧要。经该部将光绪二十二年新饷。查照上届所拨银数。于各省关指拨。请饬依限提前报解等语。著该将军督抚等、严饬各该司道。按照单开数目。于本年十二月底赶解三成。至来年四月止再解三成。其余四成。统限九月底止埽数解清。各该省如能依限完解。即由陕甘总督奏请奖叙。傥有延欠。即由户部照例奏参。原单均著钞给阅看。将此由四百里各谕令知之。　　

○乌里雅苏台将军崇欢等奏、部咨新纂会典。令绘具驿站图说。查游牧之地与内地迥殊。安台必因水草为转移。则图说不能据台站为定准定例将军大臣应领车价。照六十里一台核给应请就车价章程。纂入则例。从前以六十里定车价今即可以六十里定台程。较之勉强测绘仍不能据为典要。似属＜闲＞便可行报闻。　　

○命新授湖南巡抚陈宝箴来京陛见。　　

○准故安徽巡抚江忠源之孙附生江慎镠以文职兼袭一等轻车都尉兼一云骑尉世职。　　

○辛巳。高宗纯皇帝诞辰。遣官祭奉先殿。　　

○督办军务王大臣奏、福建陆路提督程文炳所带防军。现移扎南苑。以勤训练。报闻。　　

○吉林将军长顺奏、力疾销假。遵旨将驻辽各队带回吉林。分别裁留。仍请开缺。得旨、长顺业已销假。著毋庸开缺。　　

○以詹事府詹事黄卓元为内阁学士兼礼部侍郎衔。　　

○壬午。遣官祭关帝庙。　　

○以神灵默佑。伏秋安澜。颁直隶永定河。卢沟桥大王庙扁额曰并薮澜澄。　　

○直隶总督王文韶奏、津海关道盛宣怀倡捐集资创办西学学堂。请饬立案。下所司知之。　　

○又奏、望都县粮赋。沿明苛政。民困难堪。恳恩量为减免。下部议。　　

○命云贵总督崧蕃仍兼署云南巡抚。　　

○以班禅额尔德尼。遣使堪布罗布藏荣垫在京病故。赏银一百两。哈达一方。　　

○癸未。谕内阁、前据御史杨福臻奏、请将各省待质公所。一律裁除。当经谕令刑部议奏。兹据该部遵议覆奏。各直省待质公所。前经该部议准。系专指臬司提审案件。矜恤干连人证起见。立法本极周备。何以奉行不善。日久弊生。竟有克扣陵虐情事。著责成各省臬司。实力稽查。如有该御史所奏各项情弊。务将委员差役从严惩办。至各州县影射待质公所名目。私立班馆。实属大干例禁。著各直省督抚府尹。通饬所属。一体严禁。以杜弊端。　　

○又谕、刑部奏、司员呈请投效甘肃军营。据情代奏一摺。刑部学习主事张恒湘著毋庸发往。　　

○谕军机大臣等、电寄钦差大臣两江总督刘坤一电悉。陈湜一军。著遵前旨。挑足二十营。俟到关时。与刘坤一妥商办理。其召募六营之处。著毋庸议。协修官华焯恭纂　　

帮总纂官程棫林恭辑监修总裁世恭阅一签三月十九日正总裁那月日专司藳本陆恭覆阅癸丑八月二十六日　　

徐月日　　

荣月日副总裁唐月日　　

宗室宝恭阅一签六月初十日

　　

陈恭阅六月二十七日　　

熙月日　　

郭恭阅一签七月初十日　　

宗室麒月日



大清德宗同天崇运大中至正经文纬武仁孝睿智端俭宽勤景皇帝实录卷之三百七十五　　

光绪二十一年。乙未。八月。甲申。谕内阁、本日鸿胪寺卿刘恩溥陈奏事件片内。缮写人名。多有错误。著交部察议。寻吏部议以罚俸三个月公罪。得旨、准其抵销。现月早事　　

○谕军机大臣等、有人奏、直隶献县武强境内小范河地方。匪徒聚集多人。摉括往来船只。该地方官互相推诿。以致匪徒肆意劫夺。毫无忌惮。请饬拏办等语。著王文韶派员严密查拏惩办。毋任漏网。原片著钞给阅看。将此谕令知之。现月　　

○又谕、电寄杨昌浚。数日未得河湟消息。董福祥计已度陇。资粮军火。著杨昌浚妥筹接济。毋令缺乏。河州曾否解围。西甯待援甚急。李培荣进至何处。均著随时电闻。电寄　　

○予故山西巡抚张煦恤典如例。现月　　

○乙酉。谕军机大臣等、电寄恩泽、前有旨派延茂前往黑龙江。会同增祺议办开荒事宜。恩泽到任后。著会同延茂、增祺、妥筹办理。电寄　　

○又谕、电寄恩泽、电奏悉。本日已有旨令长顺回吉林将军本任矣。恩泽著俟长顺到后。再行交卸赴任。电寄　　

○又谕、电寄长顺。所部各营。现已陆续遣撤。著即回吉林将军本任。电寄　　

○又谕、电寄依克唐阿、电悉。辽南未复。防兵宜严。惟倭官照会及海城增兵情形。祇宜设防。不可生衅。该都统当静以镇之。切勿轻动为要。电寄　　

○又谕、电寄刘坤一、陈湜到关后。著刘坤一传知暂行驻扎。听候谕旨。李光久著饬令即速来京引见。电寄　　

○又谕、电寄董福祥、电奏悉。该军到甘。当确探贼情。休养兵力。察看何路紧要。即由何路进剿。朝廷不为遥制。甘省新募各营。著统归该提督节制调遣。以一事权。电寄　　

○又谕、电寄鹿传霖、四川教案。俟摺奏到时。再降谕旨。刘秉璋著准其回籍。电寄　　

○准已革道员启续。留四川提督宋庆军营差委。摺包　　

○以失察逃贼入营。革奉天防营都司李思敬职。　　

○丙戌。上诣颐和园乐寿堂问慈禧端佑康颐昭豫庄诚寿恭钦献崇熙皇太后安。　　

○河南巡抚刘树堂奏、黄河南岸荥泽县和寨一带民工。叠出奇险。亟须添筑石坝石垛。请截留漕折并郑工余款银两。以应急需。从之。摺包　　

○赏工部郎中庆常二品衔。开缺以五品京堂候补。充出使法国大臣。洋务　　

○以那木什哩袭青海贝子爵。　　

○丁亥。谕内阁、步军统领衙门奏、拏获邻境结夥持械刃伤事主抢劫盗犯。请交部审办一摺。所有拏获之陈廷溃即陈大汉、冯二即小稳子、赵合即赵四、刘万发即刘五等四名。著交刑部严行审讯。按律惩办。未获之片张即张二格、冯五即小雨子、韩六即韩六指、杨胎子张帮儿头、张傻子即王矮子、冯三等犯。仍饬严缉务获。送部究办。现月　　

○又谕、御史陈其璋奏、吏部选补例章。未尽画一。请详加厘定。及捐纳到部续中进士人员。保送京察。扣俸年限。请分别办理各摺片。著吏部议奏。现月　　

○谕军机大臣等、上年恭办皇太后万寿庆典。所有报效点景余存银两。著户部核明总数。汇交内务府。由总管内务府大臣恭请懿旨。应交何处。钦遵办理。现月　　

○又谕、电寄刘坤一、电悉。陈湜一军。既由海道赴津。著即在津暂扎候旨。李光久所部老湘营。著暂缓遣撤。电寄　　

○又谕、电寄许景澄、据龚照瑗电称、哈告庆常云。日本退辽旅可照办。数日后得明文。俄外部在法所告相同等语。归辽之议。何以不发于俄。而发于法。且是否索费。并未提及。此中曲折。著许景澄确探详电。毋失事机。电寄　　

○又谕、电寄杨儒、电悉。秘总统登位。著传旨致贺。电

寄

　　

○调陕西巡抚胡聘之为山西巡抚。云南巡抚魏光焘为陕西巡抚。以广西布政使黄槐森为云南巡抚。现月　　

○热河都统崇礼因病乞休允之。现月　　

○予故福州将军庆裕恤典如例。子吏部笔帖式堃厚。以员外郎补用。孙麟翰、及岁引见。现月　　

○以亏款延缴。革已故署湖北兴国州知州陆佑勤职。提属勒追。摺包　　

○戊子。谕军机大臣等、电寄龚照瑗、第一期应交日本库平银五千万两。著派龚照瑗在伦敦与日本驻英使臣交收清楚。

电寄

　　

○又谕、电寄许景澄、第一期应交日本库平银五千万两。著许景澄于伦敦存款内。按数提付龚照瑗。交日本驻英使臣接收。电寄　　

○又谕、电寄刘坤一、电悉。陈湜既经到津。即著在津暂扎。听候谕旨。其拨足二十营之处。著从缓拨给。电寄　　

○兼署湖广总督湖北巡抚谭继洵奏测绘湖北全省舆图告成。请将舆图局委员择尤保奖。允之。摺包　　

○以前广东布政使游智开为广西布政使。现月　　

○己丑。谕内阁、御史管廷献奏、东三省屯政宜及时举行一摺。著户部议奏。现月　　

○谕军机大臣等、有人奏、疆臣劣迹昭著。据实纠参一摺。据称广东巡抚马丕瑶、任用私人。英德县知县李汝璠、因将该抚私逃之妾。送入抚署。遂委芦包厂缉私优差。肇阳罗道吴仲翔、与该抚同年交好。委署臬司。又私调已革山西知县王性存、赴粤差委。南海县知县杨荫廷、因供张迎合。委办抚署文案。候补知县张侍皋、买妾献于该抚。委总办太平关税厂。纵容家人郝玉池、孔晓春、私受门包。把持公事。并向首县面荐家丁沈福。又为亲戚王兆垣索取乾脩。该抚长子随侍在粤。常亲笔函致首县。干托公事等语。巡抚为通省表率。正己始能正人。若如所奏各节。实属大负委任。谭钟麟近在同城。见闻较确。著按照原参各款。确切查明。据实具奏。不准丝毫徇隐。傥稍有扶同瞻顾。别经发觉。惟该督是问。原摺著钞给阅看。将此谕令知之。寻奏、遵查抚臣马丕瑶被参各节。逐款查明。毫无确据。案内并无应讯应议人员。惟家丁王升等、应行杖责。早经驱逐。应免置议。报闻。现月摺包　　

○又谕、电寄张汝梅、前谕令董祥将甘肃新募各军节制调遣。该提督谅已接到。前此援剿河狄诸将中有退衄者。著查明参奏。地方大吏有无讳饰因循等弊。并著据实奏闻。此旨著张汝梅迅寄董福祥知之。电寄　　

