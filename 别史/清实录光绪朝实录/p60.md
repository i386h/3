<!-- { "loadSidebar": true } -->
○谕军机大臣等。金顺奏、追剿北路窜匪情形。并请饬乌科等城派兵扼扎要隘。英廉奏、回匪窜扰塔境。拨队防剿。暨系人解运军粮。被匪抢虏各摺片。贼匪由布伦托海窜出红柳峡地方。经官军跟踪追剿。贼由吐鲁番仍回乌鲁木齐。金顺现派兵驻扎木垒河三个泉等处。梭巡防剿。但北路沙碛辽阔。无险可扼。防不胜防。且东路为大军后路粮运所必经。该逆虽已归巢。难保不乘闲窥伺。金顺仍当严饬派出各军认真防探。遇贼即击。毋稍疏懈。布伦托海迤西叠仑山地方。竟有贼匪抢劫俄人粮石之事。该处地势。以乌鲁木湖、乌梁海、沙孜盖、为扼要之区。金顺拟将塔尔巴哈台索伦等队。扼扎乌鲁木湖。科布多蒙古等队。扼扎布伦托海、或乌梁海适中之地。乌里雅苏台黑龙江等队。扼扎沙孜盖。藉堵贼匪纷窜。著荣全、额勒和布车林多尔济杜嘎尔、托伦布、保英、英廉、酌度情形。傥能分拨官兵前往扼扎。未始非先事豫防之计。惟各城兵勇无多。防剿均属吃紧。恐一时不敷分拨。兼顾为难。前日左宗棠奏资遣马步出关。当因乌科等城兵力甚单。恐遇匪被剿旁窜。谕令该大臣等拣派劲旅。于北路地方择要扼扎。现在乌鲁木湖等处。既为贼匪必窜之路。即著左宗棠、金顺、妥为商筹。若各城无可分拨之兵。该大臣等仍当懔遵前旨。即派劲掅前往驻扎。以杜纷窜。塔境军台。被匪窜扰。现经英廉将溃散各台安设。惟贼匪虽已回巢。难保不去而复返。著英廉即派官兵严密防维。毋任逆踪再有窜扰。此次殉难之委昆都札那斯泰札木楚。均著交部照例议恤。叠仑山为塔城东界。与科布多毗连。俄人被劫军粮。业经英廉派员前往探明。在巴丹泰布克依地方。出塔城东界外二百余里。系科布多所属之乌梁海登额尔根军台迤南。该处尚有粮石约一百余驮。即著英廉咨明锡纶妥为筹办。军粮关系紧要。自应由台路行走。且各路军营需粮甚急。嗣后该参赞大臣务宜慎重防维。随时照料以免疏忽。英廉请拨军火。已谕令工部如数拨解矣。将此由五百里各谕令知之。现月　　

○塔尔巴哈台参赞大臣英廉奏。请以台吉哈苏木罕承袭哈萨克公爵。下所司议。　　

○以年力就衰。予额鲁特总管巴彦特古斯以原品休致。随手　　

○拨工部火药一万斤。火绳一万丈。排枪铅丸五万粒。解赴察哈尔都统衙门收存。转交塔城委员领解应用。现月　　

○丁巳。谕内阁。李鸿章奏、职员冒充钦派差使。私造文劄印信。请旨革职审办一摺。据称内务府赞礼郎续昌。与伊兄桂昌、私雕假印。续昌辄纠同庄丁刘宗顺等。假充钦派四品京堂。驰驿查办地亩。至直隶延庆州一带。骚扰地方。现经拏获解审等语。续昌身为职员。不知奉公守法。辄敢冒充钦派京堂。驰驿查地。私雕印信。捏造文劄。实属目无法纪。续昌著即革职。交刑部提同现经解到各犯严行审讯。并著内务府步军统领衙门顺天府五城将桂昌一体严拏。解交刑部。归案照律惩办。现月　　

○谕军机大臣等。文煜、丁日昌奏、请调员襄办洋务一摺。据称闽省洋务需人。请调办理上海招商局候选道唐廷枢、暨副将王荣和、来闽襄办等语。即著李鸿章、沈葆桢、吴元炳、饬令唐廷枢等。迅即赴闽。以资差委。将此各谕令知之现月　　

○福州将军兼署闽浙总督文煜等奏。筹议救护洋面遇险船只章程。得旨。前经总理各国事务衙门奏。闽省拟行保护中外船只遇险章程。请饬各省一体遵行。业经照准矣。随手　　

○直隶总督李鸿章奏。同治十三年以前。未完长芦灶课钱粮。请照民粮一律豁免。报闻。摺包　　

○上以夏至。祭地于方泽。自是日始。斋戒三日。起居注　　

○戊午。乌里雅苏台将军额勒和布等奏。车臣汗兼副盟长车林多尔济。捐库防军饷银一千两。请奖三眼花翎。下所司议。月摺　　

○考试应开列试差。满汉二品以下京堂各官。于上书房　　

○己未。以河神显应。颁杨庄河神庙御书扁额。文曰安流济运。现月　　

○谕内阁、载钢等奏、请饬拨广恩库银两一摺。直隶藩库应解广恩库本月租银五千六百六十四两零。迄今尚未拨解。现在用款紧要。著李鸿章督饬藩司迅将前项银两。无论何款。先行筹拨。以应要需。现月　　

○又谕。瑞联奏、特参阻挠重案之盟长。请旨严议一摺。阿鲁科尔沁旗协理等。捏欠抢印一案。经瑞联委员。将协理绰伊札布等传讯。敖汉贝子旗梅伦富淩阿辄敢拦阻。并途遇该旗护卫赛上阿、带领多人。竟将绰伊札布等六名抢去。据称伊奉盟长差派。不许绰伊札布赴案。显系该盟长主使。肆意阻挠。敖汉贝子达克沁。著先行交理藩院严加议处。并勒限严饬将绰伊札布等、并富淩阿、赛上阿、一并押解前赴热河。交瑞联讯办。另片奏。东札鲁特旗布彦巴雅尔等。控告协理苏克都尔札布一案。请饬提人证等语。所有此案应传人证。并著该盟长按名交出。毋任迟延。现月　　

○庚申。夏至。祭地于方泽。遣孚郡王奕譓恭代行礼。起居注　　

○谕内阁。御史奎光等奏、请将详报蒙蔽之指挥议处一摺。北城正指挥王澍。于钱铺关闭。详报该城。与呈报顺天府原文不符。经该御史查出。仍不确切呈明。殊属有意蒙蔽。王澍著先行交部议处。现月　　

○纂修官张启藩恭纂　　

帮总纂官程棫林恭辑监修总裁世恭阅二签十月初八日正总裁那恭阅十月二十九日专司藳本陆恭覆阅辛亥十二月十九日　　

徐恭阅四签十二月十五日　　

荣恭阅正月二十五日副总裁唐恭阅一签三月十七日　　

宗室寿恭阅一签四月二十九日

　　

郭恭阅一签六月二十日　　

熙恭阅闰六月初十日初校修改上卷壹佰零肆签张振湘恭校王恭阅四签七月初三日覆校修改上卷贰拾签张祖廉详校宗室麒恭阅二签九月初六日请□字□与改正讹误凡八签修改破体凡三十五字贴补改□□读凡四十七处张祖廉详校蒙古总裁恩恭阅冬月二十八日


大清德宗同天崇运大中至正经文纬武仁孝睿智端俭宽勤景皇帝实录卷之三十三　　

光绪二年。丙子。闰五月辛酉朔。上诣钟粹宫问慈安端裕康庆皇太后安。长春宫问慈禧端佑康颐皇太后安。至己丑皆如之。起居注　　

○谕内阁。前因御史张盛藻等奏。近畿省分被旱。请饬拨帑赈济。当谕令户部速议具奏。兹据该部奏称。近畿被旱地方。应筹赈恤。请令该督抚体察情形奏明办理。并拟由部库拨银十万两。交顺天府府尹直隶总督分领给赈等语。直隶等省旱象已成。近畿一带关系尤重。朝廷轸念民艰。若俟该兼尹总督等查明奏报。未免有需时日。加恩著照该部所拟。即由部库拨银十万两。交万青藜、张澐卿、李鸿章。将顺天府及直隶所属。酌分成数派员赴部承领。妥为接济。至应否截留东漕后帮粟米之处。仍著该督等查明具奏。其山东河南地方。并著该抚督饬藩司酌量仓库存项。被灾轻重。筹画妥办。此外或应碾动仓谷。或设厂煮赈。或分赴邻省采买。或劝捐米谷接济。万青藜、张澐卿、李鸿章、丁宝桢、李庆翱。当督饬所属详细讲求。核实办理。务令实惠均沾。毋任吏胥舞弊。用副廑念灾黎至意。现月　　

○又谕。饷白旗蒙古奏、请将不法兵丁严行讯办。并将管束不严之参领议处一摺。马甲察隆阿、及其子兵丁恩林。因争袭已故佐领成祥一缺。屡递呈词。已属不安本分。恩林胆敢咆哮公堂。并将该旗拣定拟正之成志刺伤。实属凶横藐法。察隆阿、恩林。著交刑部严行讯办。按律治罪。其管束不严之参领祥福、哈达布、恒寿。咎有应得。均著交部议处。现月　　

○谕军机大臣等。李鸿章等奏、英使过津会晤。无可商办。现已起程赴沪。将其来信钞录呈览一摺。英使威妥玛。因马嘉理一案。多方要挟。经总理各国事务衙门反覆开导。所拟八条。渐次就绪。忽于五月二十四日。全行翻变。遽尔出京。迨行抵天津后。复经李鸿章与之辩论。该使固执成见。无可会商。已于三十日起身前赴上海。该使狡诈性成。遇事反覆无常。此次或因寄电信回国。或等候格维讷由缅回沪。别逞狡谋。均未可知。现以听候该国主回示为词。其在上海必有暗为布置之事。著沈葆桢密饬上海道慎密察看。或派委明干妥慎之员。赴沪严密访察。该使究竟作何举动。详悉奏闻。沈葆桢或藉地方公事之便。前赴上海。就近体察情形。设法转圜。统由该督相机筹办。李鸿章仍当随时与沈葆桢彼此联络声气。互为知照。所有一切情形。随时密速奏闻。以慰廑系。李鸿章摺一件。单一件。均著钞给沈葆桢阅看。此案彼此往来文件。统由总理各国事务衙门。陆续钞寄该督阅悉。将此由六百里各密谕知之。现月　　

○以翰林院编修龙湛霖。为云南乡试正考官。编修胡乔年。为副考官。翰林院编修顾奎为贵州乡试正考官。编修李岷琛为副考官。随手　　

○壬戌。谕内阁。崇实奏、特参藉地敛钱、恃符狡展之知县。请先行革职审办一摺。奉天在籍捐纳山西知县陈纪升。向有地亩一区。为往来车辆经由之地。该绅私立车捐。敛钱肥己。经生员郑培文。在铁岭县控告。该县知县断令价卖归官。该绅不遵官断。恃符狡展。并查有拦车勒赎等事。实属行同无赖。陈纪升著先行革职。归案审讯。现月　　

○又谕。崇实等奏、查勘昭陵茶房等处应修各工。请择吉兴修一摺。著钦天监于本年五六月闲。选择吉期。先行知照。即著盛京将军。会同工部侍郎届期敬谨兴修。现月　　

○豁免盛京所属旗民地亩、同治六年以前积欠钱粮。摺包　　

○癸亥。谕军机大臣等。潘鼎新奏、驻防腾越练军。藉端滋事。暨饬蒋宗汉等前往会剿各摺片。苏开先所部勇丁藉索饷为名。抢掠滋扰。附近之南甸干崖。亦被匪股分踞。潘鼎新现饬和耀曾派队驰剿。并令蒋宗汉等。管带民团。会合进击。刘长佑此时计可抵滇。即著该督等。督饬官军。实力剿办。务将此股匪徒。迅速朴灭。毋任蔓延。盏达踞匪。并著相机筹办。以靖地方。腾越文武各员下落。即行查明具奏。蒋宗汉、吴启亮。系听候传讯之员。著俟剿匪事竣。仍饬回省归案候质。将此由五百里谕知刘长佑、并传谕潘鼎新知之。剿捕　　

○以记名总兵丁泗滨为广东碣石镇总兵官。现月　　

○甲子。以剿办云南甯州邓川镇雄等处逆匪一律肃清。予知府陈廷珍等、以道员尽先补用。赏总兵官吴永安提督衔。尽先副将林遇春等巴图鲁勇号。余升叙加衔有差。现月　　

○以被难惨烈。予已故仁和县知县李福谦建立专祠。其侄李元熙骂贼遇害并准附祀。随手　　

