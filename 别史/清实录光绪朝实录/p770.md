<!-- { "loadSidebar": true } -->
○又谕、国史馆奏、誊录不敷办公。拟援案变通议叙章程。以期踊跃一摺。著吏部议奏。现月　　

○谕军机大臣等、电寄马丕瑶、前经叠次电谕张春发来京陛见。何以本日马丕瑶奏、仍派令募勇屯练。张春发著仍遵前旨。迅即启程。毋许逗遛。电寄　　

○命广州将军继格解职来京另候＜闲＞用。外寄注　　

○以不守营规。革浙江候补游击谢元林职。摺包　　

○予故前浙江提督欧阳利见祭葬荫恤。战功事绩。宣付史馆立传。现月　　

○壬辰。谕军机大臣等、御史李念兹奏、请加赏银米。增设平粜一摺。据称京城粮价。近来又复踊贵。人心颇形惶惑。请赏拨仓米数万石。部库银数万两。交顺天府派员监粜。并采买各项粮食。于京城内外广设平粜局。其外州县亦宜宽筹经费。推广办理等语。前因近畿被灾较重。业经拨给米银。办理平粜。著孙家鼐、陈彝、体察目前情形。应否再行续拨之处。斟酌办理。另片奏、顺直地方。饥民萃处。时有均粮抢夺等案。请拨练军数营。驻扎各州县。弹压巡查各节。并著孙家鼐、陈彝、会商王文韶、酌办。原摺片均著钞给阅看。将此谕令知之。现月　　

○又谕、前有旨令刘坤一确查提督杨金龙、如不能得力。即行撤退更换。兹又有人奏杨金龙挟忿杀毙医士熊姓。请饬查办等语。著刘坤一归入前案。一并确查。据实覆奏。毋稍徇隐。原片著钞给阅看。将此谕令知之。寻奏、原参杨金龙忿杀医士。乃系传闻之讹。报闻。现月　　

○以前安徽寿春镇总兵郭宝昌为广东南韶连镇总兵官。记名提督申道发为广东琼州镇总兵官。　　

○癸巳。祭先蚕之神。皇后亲诣行亲蚕礼。早事　　

○谕内阁、前因已革提督蒋希夷、所部勇丁在天津河东地方。因欠饷滋闹。当谕令王文韶确查具奏。兹据奏称、营口失守。该军并未力战。相率溃逃。此次带勇来津。尚不妥为遣散。复敢虚冒饷额。任意克扣。以致全军鼓噪。几酿事端等语。蒋希夷前因营口失守。经裕禄参奏。业经降旨。将该员革职拏解刑部治罪。兹据王文韶所奏各节。情罪尤重。著刑部俟该革员解到后。严行审讯。按律定拟具奏。现月　　

○谕军机大臣等、电寄王文韶等、王文韶电奏已悉。豫东边境土匪滋事。与直隶东明、长垣、壤地毗连。即著王文韶饬令李大霆、督带所部六营。扼要防堵。毋任贼踪阑入直境。并著刘树堂。李秉衡。懔遵前旨。督饬派出员弁。不分畛域实力剿办。以期早绝根株。免致养痈贻患。电寄　　

○又谕、电寄刘坤一、新授南韶连镇总兵郭宝昌、著随同刘坤一办理防务。电寄　　

○礼部以会试中额请。得旨、满洲取中九名。蒙古取中四名。汉军取中六名。直隶取中二十二名。奉天取中三名。山东取中十九名。山西取中十名。河南取中十七名。陕西取中十四名。甘肃取中九名。江苏取中十五名。安徽取中十名。浙江取中十四名。江西取中十五名。湖北取中十三名。湖南取中十三名。四川取中十四名。福建取中十三名。广东取中十三名。广西取中十一名。云南取中十一名。贵州取中十一名。　　

○署直隶总督王文韶奏、直隶永平遵化两属水灾甚重。筹款办理加抚。及招商运粮平粜情形。得旨。即著饬查灾情轻重。分别核实赈抚。毋任失所。摺包　　

○陕西巡抚鹿传霖奏、劄调总兵叶占魁、在甘肃地方。召募健勇步队四营。马队二营。训练成军。命名永定军。于二月十七日。分起开拔。步队先行。马队继进。陆续北上。报闻。

摺包

　　

○调四川总督谭钟麟为两广总督。以陕西巡抚鹿传霖为四川总督。现月　　

○以京口副都统保年为广州将军。　　

○甲午。穆宗毅皇帝诞辰。上诣奉先殿寿皇殿行礼。　　

○谕内阁、步军统领衙门奏、拏获叠次持械抢劫盗犯。请交部审办一摺。所有拏获之康六儿即康汶详、康详儿即康泳妄、唐大秃子即老切、李群儿即李春元、康小秃儿即康凤林、史大六名。著交刑部严行审讯。按律惩办。未获之康小八儿、金五、胡升头、任七头、金马子、李拴柱头、白秋头七名。仍著严缉务获。毋任漏网。至原拏此案之员弁。著俟刑部定案时。声明请旨。现月　　

○又谕、步军统领衙门奏、缉获交拏人犯。请交刑部会同宗人府审办一摺。所有拏获之宗室凯三即凯辛。宗室国存即小国。业经该衙门送交宗人府收管。其王三元庆喜二名。著交刑部。会同宗人府。一并审明办理。现月　　

○谕军机大臣等、给事中洪良品奏、畿南一带。被灾荒地。小民无力市牛布种。请饬及时速筹种畜。以助春耕等语。著孙家鼐等、按照所陈各节。酌量办理。原片著钞给阅看。将此谕令知之。现月　　

○又谕、电寄张之洞、电奏已悉。著该督传知娄云庆、毋庸北上。　　

○总理各国事务衙门代奏、李鸿章电称与日本全权大臣伊藤博文等、在马关议定和约十一款。一、中国认朝鲜为独立自主国。废除贡献典礼。二、中国将辽南地方及台湾全岛澎湖列岛让与日本。三、两国各派官员二名。公同画界。限一年竣事。四、中国偿日本军费贰万万两。分八闪于七年内交清。五、中国所让地方。二年之内准人民变卖产业。迁居境外。但台湾一省。须各派大员。于两个月内交接清楚。六、准添开沙市重庆苏州杭州为商埠。由日本添设领事官驻扎。及日本轮船从湖北宜昌至四川重庆。又从上海吴淞江至苏州杭州。载客运货。并日本臣民在中国购买货物。或将商货运往内地。得暂租栈房存储。又得在中国通商口岸从事工艺制造。七、日本现驻中国之军队。限三个月内撤回。八、其暂驻威海卫之军队。俟第一第二两次偿款交清。通商行船约章批准。暨确定抵押办法后撤回。九、两国各将俘虏交还。并予免罪。十、本约批准后。按兵息战。十一、本约批准后。定于四月十四日在烟台互换。从之。　　

○调察哈尔副都统吉升阿为京口副都统。　　

○乙未。谕内阁、前因刘秉璋奏参代理秀山县知县教习知县郑子元。贪鄙妄为。请革职永不叙用。未将郑子元实在劣迹。详细声叙。谕令确查具奏。兹据奏称查明郑子元擅释教匪姚复乾案内余犯多名。致有焚烧虏抢情事。又派委不安本分之贡生陈新之等、经管三费宾兴各局。紊乱章程。浮支滥费。并叠次勒索前任知县王寿松钱文。贪鄙妄为。确有证据。该员闻已被参潜回陕西原籍等语。四川教习知县郑子元、著即革职永不叙用。并著陕西巡抚。将该革员押解到川。讯究追赃。以儆官邪。现月　　

○谕军机大臣等、御史达椿奏、风闻张子芳即张银堂、又名张鉴秋等。或侵吞税课。或窝藏盗贼。或藉势讹诈。或重利盘剥。无恶不为。请饬拏办等语。著步军统领衙门、顺天府、五城御史、按照所指姓名。并所犯各节。查访明确。提案讯办。但不得妄拏无辜。致滋扰累。原片著钞给阅看。将此各谕令知之。现月　　

○又谕、光禄寺卿桂斌奏、兵丁生计维艰。请将兵米提前散放。并王公百官等项俸米。应否一律提前开放一摺。著户部议奏。现月　　

○又谕、电寄张之洞、电奏已悉。现在和议甫定。亟应先筹钜款。至重整海军。必须从长计议。非可猝办。即购买战船。亦宜于西国各大厂详细考订。方能精良适用。王之春前电各节。尚在战事未停以前。所议之船。究竟是否精利。钢甲厚薄。速率若干。亦未声叙。仅凭商人之言。未经查验。恐难深信。其价值必照平时加增。且骤召官兵二千。所费亦必不少。著张之洞将以上各节。再行熟筹电覆。琅威理。前经总理衙门饬总税务司电令赴华效力。旋以已受英国官职。辞而不来。现在何又赋闲。应仍由该衙门转饬电询明确。再行办理。至借款一节。前经总税务司借用汇丰行三千余万两。他处借款。皆议而不成。现须借用钜款。仍由汇丰一手经理。已有成议。傥再由他处洋商订借。恐汇丰借款因之罢议。关系甚重。王之春所订借款。著张之洞电令即作罢论。将来南洋需用款项。由户部另行筹议。不得再由他商揽借。以免淆乱。电寄　　

○调江苏巡抚奎俊为陕西巡抚。以浙江布政使赵舒翘为江苏巡抚。现月　　

○丙申。谕军机大臣等、电寄依克唐阿、前据电奏派员分路召募兵勇。四月内可陆续成营等语。现在和议已定。停战展期。事势稍缓。且新募之兵。未经训练。又少枪械。难期得力。即著不必添募。以节饷需。电寄　　

○又谕、电寄刘坤一、两电均悉。丁槐毋庸来京陛见。郑连拔所募五营。著即饬令裁撤。刘坤一著赏假十日。回津调理。假满后仍赴关驻扎。电寄　　

○黑龙江将军恩泽奏、倭氛不靖。边备戒严。请停丈农安县属蒙古夹荒地亩。俟军务肃清。再行举办。从之。摺包　　

○调山西布政使胡聘之为浙江布政使。以安徽按察使员凤林为山西布政使。贵州贵东道赵尔巽为安徽按察使。现月　　

○丁酉。谕内阁、前据御史李念兹奏参山海关副都统宜贵、贪劣各款。当经谕令刘坤一查明覆奏。兹据奏称原参该副都统巧立名目。恣意开销各节。虽无确据。惟奉旨添练新军。辄以额兵凑数。旧队顶充。已属不合。甚至勒派免阅操费。需索行旅钱文。实属罔利营私。贪鄙无耻。宜贵著即行革职。发往军台效力赎罪。山海关督粮通判夏诏垣。支放兵米。按照定章。亦无馈送宜贵银两情事。即著毋庸置议。另片奏、请饬山海关副都统衙门革除积蠹等语。嗣后行旅过关。仍应照章稽查惟不得需索留难。致滋扰累。现月　　

○又谕、崧蕃奏、特参克扣兵勇口粮各员。请旨革职一摺。云南选用知州曾绍枚等、管带劳勇。扣饷不发。虽经饬令补发清楚。未便稍事姑容。所有管带副左营选用知州曾绍枚。会带临平右营副将衔补用游击张显福、总兵衔补用副将崔金斗。著一并革职。以示惩儆。现月　　

○又谕、刘坤一奏、侍卫所部兵勇。抢夺车辆。滋扰市面。请旨革职等语。分统神机营之侍卫依勒洪阿、克扣车价。致车辆闻风逃避。几误兵运要需。又复任令兵勇勒换银钱。种种扰累。实属荒谬。侍卫依勒洪阿、著即行革职。以示惩儆。

现月

　　

○谕军机大臣等、电寄刘坤一、据奏总兵贺星明。所部兵丁闻炮溃走。请将哨官惩处等语。补用游击吴玉春、参将衔补用游击李正亮、均著即行革职。不准投效军营。记名总兵贺星明、于所部勇丁不能约束。并著撤去统领。另派妥员点验。分别遣留归并。以资得力。电寄　　

