<!-- { "loadSidebar": true } -->
○以违法害民。革山西和顺县知县鲁燮光职。随手　　

○丙申。署黑龙江将军文绪等奏、勘查兴安岭太平湾地方宏敞。为五路鄂伦春来往适中之区。堪以建城设署。库玛尔河等扼要处所。堪设卡伦马拨。按照各路人丁多寡。编设八旗分防管束。敬缮图说呈览。下部议摺包　　

○丁酉。谕内阁、河南盗犯胡体洝临刑呼冤一案。前经梅启照、李鹤年、讯明拟结。当谕令刑部速议具奏。旋据刑部奏称。查阅原奏。疑窦甚多。应俟供招到部。再行定拟。此案叠经御史风闻陈奏。其为舆论纠纷。概可想见。究竟案情有无冤抑若不详慎推求。不足以成信谳。即著李鹤年将全案人证卷宗派员妥速解京。交刑部悉心研鞫。务期水落石出。毋稍枉纵。现月　　

○谕军机大臣等。李鹤年奏、山西河东道唐咸仰于前署河南开封府任内、承审盗犯胡体洝临刑呼冤一案。恣行胸臆。颠倒是非。种种乖谬。河东道总持盐务。恐非该员所能胜任等语。唐咸仰到任后。著张之洞察看该员能否胜任。据实具奏。原片著钞给阅看。将此谕令知之。现月　　

○吉林将军铭安等奏、吉省新设民官、听由部选。恐人地生疏。难资得力。请将本省候补人员酌补一次。允之。摺包　　

○刑部右侍郎夏家镐因病解职。调礼部右侍郎许庚身为刑部右侍郎。未到任前、以署兵部右侍郎童华署理。以顺天府府尹周家楣署兵部左侍郎。现月　　

○戊戌。谕内阁。吴大澂奏、特保贤才恳恩破格擢用一摺。候选训导胡传著以知县留于吉林酌量补用。现月　　

○以因案罚捐。革直隶甯津县知县邱浚恪职。摺包　　

○追予湖北殉难官兵游击衔武生方煜等十七名。文童倪玉珊等三十三名。民妇王李氏等五口旌恤。摺包　　

○旌表烈妇湖南衡阳县丁曾氏。摺包　　

○蠲缓陕西商州雒南被水田地、及保安吴堡二县被雹地方钱粮。现月　　

○纂修官何作猷恭纂　　

帮总纂官王荣商恭辑监修总裁世恭阅一签七月初五日正总裁那恭阅八月十三

日专司藳本陆恭覆阅壬子十一月二十日　　

徐恭阅四签十一月初九日　　

荣月日副总裁唐月日　　

宗室宝恭阅六月二十一日

　　

郭恭阅七月十九日　　

陈恭阅四签十月二十四日初校修改下卷壹签孙笥经恭校熙月日覆校修改下卷壹签欧仁衡详校宗室麒月日总校修改下卷叁拾伍签商衍鎏总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百五十二　　

光绪八年。壬午。九月。己亥。谕军机大臣等。庆志奏、凉州副都统崇志任意妄为。每于酒后商办公事。毁骂属员。协佐等官不敢分辩。本年三月闲阅看庆志步射。该副都统称其精神强健。办事妥协。甚为褎奖。至七月军政时。忽将庆志□□□尔□劾。阴险已极。及劣迹多端。请饬查办等语所奏各节。是否属实。著谭钟麟逐款确切查明。据实具奏。崇志于军政案内奏□□□尔□庆志。年已逾□山戊不□难期振作。精神虽健。心地糊涂等语。是否允当。著该督一并查奏。庆志摺著钞给阅看。将此由四百里谕令知之。现月　　

○礼部以繙译乡试中额请。得旨、取中五名。现月　　

○江苏巡抚卫荣光奏。皖省水灾地广。待赈人稠。拟于关局正项内续拨工赈银二万两。报闻。摺包　　

○赏中城朝阳阁、东城卧佛寺、育婴堂、南城打磨厂、西城长椿寺、甎塔胡同、北城圆通观、梁家园各粥厂。每月粟米三百三十石。现月　　

○赏清化寺街崇善堂、梁家园百善堂、太清观公善堂三处暖厂。及教子胡同礼拜寺、各小米三百石。朝阳门外南海会寺、崇文门外玉清观各粥厂。并冈子上与善暖厂各小米一百五十石现月　　

○庚子。刑部奏、胡体洝案办理未协。请饬查主稿员名议处。得旨、著俟定案时。声明请旨。现月　　

○伊犁将军金顺奏、伊犁地方甫经接收。各营营制尚未一律设复。请将本年军政展至下届举办。允之。摺包　　

○陕甘总督谭钟麟奏、西甯等县被水。得旨。著即饬属妥恤。毋任失所。随手　　

○予积劳病故福建提督赖镇海、恤典如例。摺包　　

○勾到四川情实罪犯。停决斩犯十四人。绞犯一人。余九十四人予勾。现月　　

○辛丑。谕军机大臣等、林肇元奏。江苏原协黔饷。每月二万两。历年未能如数满解。经部议以二万两减按四成报解。每月应解银八千两。现在该省仍祇月解一千两。请饬按月如数报解等语。黔省需饷孔殷。著卫荣光饬令藩司将每月减成实银八千两。按月如数报解。以资接济。将此谕令知之。现月　　

○以临敌勇敢。予头等侍卫倭恒额、卓淩阿、以副都统记名＜闲＞放。加正蓝旗满洲协领富里布副都统衔。摺包　　

○壬寅。以河工稳固。发大藏香十枝。交河东河道总督梅启照祇领。虔诣河神庙祀谢。现月　　

○以叠著灵异。颁河南荥泽县河神庙扁额曰金堤昭佑。胡家屯河神庙扁额曰荣光普照。石家桥河神庙扁额曰荷精分布。现月　　

○谕内阁、前因御史梁俊奏、军需善后用款请免造册报销。当经明降谕旨。令各省开具＜闲＞明清单。奏明存案。兹据右庶子张佩纶奏、报销免造细册。外重内轻易滋流弊。请派大臣秉公核议。以慎度支一摺著户部妥议具奏。寻奏。军需善后用款报销。谨妥定章程格式以资遵守。从之。现月　　

○谕军机大臣等。户部奏、请旨催解京饷一摺。本年京饷原拨续拨共银八百万两。统限年内解齐截至八月底止。除划抵解到报解起程等款外尚欠解银三百二十八万九千余两。现在部库支绌。年内应放各项。关系紧要。亟须各省关全数解到以应要需。岂容任意延宕。著该将军大臣督抚监督等。各将欠解解两。迅即照数依限提前解京已报起程各款。亦即赶催解部。毋任沿途逗遛。傥敢诿卸拖欠。致误开放。即著户部指名严□□□尔□。原单著分别摘钞给与阅看。将此由五百里谕知福州将军。北洋通商大臣。直隶两江湖广闽浙两广四川各总督。江苏安徽江西福建浙江湖北湖南河南山东山西广东各巡抚。并传谕粤海关监督知之。现

月

　　

○又谕。有人奏、风闻直隶乐亭县知县戴作楫纵盗殃民。贪贿枉法。该县有差役以开设小店为名。窝藏贼盗。今春事发。仅将伊子缉获。该差役仍旧当差。又有王甎头曾犯贼案。因持刀砍人犯事拏获。不知因何免罪。仍充头役。乐亭县地方有海口三处。每船只到时。官徵税银。多少向有旧章。戴作楫派官亲陆二住居海栈。招摇讹诈。与永合兴栈房狼狈为奸。闻有杂货船因报货单稍迟、斥为漏税。即令官差传究。诈索银两。又片奏。该县大清河海口。每年船到五六百只。税既入官。并未立有税局。此项税务。不知充何公项。归于何处支销。请饬一并查办各等语。所奏各节。是否属实。著张树声逐款细查。据实具奏。毋稍徇隐。原摺片著钞给阅看。将此谕令知之。现月　　

○又谕、有人奏、风闻湖南澧州丁忧在籍道员覃远琎。与生员龚万玖。夥同贸易。因挟索欠之嫌。竟诬以白昼抢劫承审官徇情曲断。反将龚万玖衣衿褫革刑比押禁、几至毙命。又湘乡县人彭萼从军得保参游。在籍充都绅户首。结讼棍谢藻鉴为党与。武断乡曲。前年与彭声庵构讼。辄纠众将其父子捉入祠堂。抄掠家产。案经喊控传讯藐抗不到。此二案均久经京控咨回原籍审办。数年未结。请饬提讯等语。案关在籍员弁。恃符横行。地方官瞻徇延阁。如果属实。亟应从严惩办。著卞宝第委员迅提人证。秉公研究。以成信谳。原片著钞给阅看。将此谕令知之。现月　　

○又谕、右庶子张佩纶奏、星象主兵。请修德讲武。以靖藩服一摺。据称朝鲜乱作于内。敌逼于外。吴长庆一军暂留镇抚。殆权宜之一策。非经久之宏图。条陈六事。请饬筹办等语。朝鲜密迩陪都。实为东北屏蔽。该国情形积弱。现在变乱甫平。邻邦窥伺。自应力为护持。以昭字小之义。兼为固圉之谋。第其闲筹办机宜。措置必须审慎。张佩纶所陈理商政、豫兵权、救倭约、购师船、奉天增兵、永兴筹备各条。著李鸿章悉心酌度。妥议具奏。原摺著钞给阅看。将此谕令知之。洋务　　

○又谕。有人奏、日本与朝鲜定约、如兵费五十万元、及兵驻王城两条。所关甚大。闻道员马建忠实主其事。且言赔偿兵费。朝鲜无资、可由中国商局代借。又恐李鸿章等察出。乃属朝鲜使臣弥缝其失。笔谈中谓此约非建忠主谋。正其欲盖弥彰。吴长庆亦归罪该道。谓其擅预倭约。任性妄为等语。此次朝鲜与日本定约。究竟马建忠曾否与闻其事。著李鸿章、张树声、确切访查。据实覆奏。毋稍徇隐原片均著钞给阅看。将此谕令知之。洋务　　

○以汀工督防出力予浙江按察使前河北道陈宝箴优叙。现月　　

○癸卯。以神灵默佑、发大藏香十枝。交山东巡抚任道镕、祇领。虔诣河神庙祀谢。并颁扁额曰茭玉安流。现月　　

○谕内阁。崇绮等奏、查勘永陵等处应修各工。请择吉兴修一摺。著钦天监于本年十月内选择吉期。先行知照。即著盛京将军。会同工部侍郎。届期敬谨兴修。现月　　

○又谕。宗人府奏、遵议镇国公溥廉处分一摺、著照所议。溥廉应得降三级调用处分、罚公爵半俸九年。抵免降调。并著开去守护东陵差使。现月　　

○福州将军穆图善等奏、甯德税关。移设霞浦县东冲地方。作为总口。商民称便乐输。下该衙门知之。摺包　　

○改铸湖北布政使印信。从湖广总督涂宗瀛请也。　　

○以欠缴晋捐。革湖南同知黄杰等职。仍勒限严追。摺包　　

○予军营病故总兵周有全恤典如例。早事　　

○甲辰。谕内阁、给事中郑溥元、御史孙纪云、汪仲洵奏、山东水灾甚广。请饬速筹疏浚、广备赈济一摺。据称本年夏秋闲河水盛涨。泺口上游屈律店等处。连开四口。历城、章邱、济阳、齐东、临邑、乐陵、惠民、阳信、商河、滨州、海丰、蒲台、等州县。多陷巨浸。淹毙人口。不可胜计。现在仍未消落。请饬迅筹疏消赈恤等语。览奏实深悯恻。前据任道镕叠次陈奏、历城等处被水情形甚重。节经该抚委员查勘拨款抚恤。并准其将本年新漕截留三万两、接办冬赈、其决口处所。亦经估定工需银七十余万两。现正筹款堵筑。即著任道镕督饬派出各员、迅将黄水下游。马颊徒骇钩盘等河。力筹挑浚。俾水有疏消之路。被淹地方。早日涸出。小民得免荡析离居。并著体察情形。将应需赈款。宽为筹备所有被灾户口。饬属赶办抚恤。毋任一夫失所。用副轸念灾黎至意。现月　　

