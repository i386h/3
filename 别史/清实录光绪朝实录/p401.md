<!-- { "loadSidebar": true } -->
○又谕、电寄彭玉麟。本日据彭玉麟等电称。前接福州电。已派济南两艘往援等语。彭玉麟等不分畛域。力顾大局。著传旨嘉奖。现据巴嗄哩声称英国在粤领事人等。被市人辱骂。著该督抚饬地方官。剀切晓谕。并随时保护。毋任滋生事端。电寄　　

○署贵州巡抚李用清奏、拏获逆匪莫梦葵。请奖出力员弁。得旨、莫梦葵著即行正法。在逃各匪犯。仍饬属严拏务获。毋任漏网。所有出力各员弁。准其择尤保奖。毋许冒滥。其伤亡人等。并著查明请恤。摺包　　

○以前甘肃提督曹克忠为广东水师提督。现月　　

○予故广东水师提督吴长庆照军营例优恤。并将战迹宣付国史馆立传。加恩予谥。准于立功地方。建立专祠。赏伊子吴保初主事。寻谥武壮。现月　　

○旌表剜肉疗亲。孝子安徽故广东水师提督吴长庆之子吴保初。摺包　　

○戊寅。谕内阁、侍郎许应骙奏、遵保人才一摺。前任江西南康府知府曹秉浚著俟服阕后交部带领引见。江苏候补道叶廷眷著该督抚给咨送部引见。广东候补副将黄金福。著交张之洞差遣委用。记名提督赖长著发往福建船政局。交何如璋差遣委用。现月　　

○署两江总督曾国荃奏、遵旨赴沪议约。并布置前路战守事宜。得旨、所筹布置情形。尚属周密。著即督饬各将领严守要隘。豫备战事。毋稍疏虞。摺包　　

○己卯。谕内阁、御史郑嵩龄奏、请严课州县以清吏治一摺。州县为亲民之官。宜如何尽心民事。洁己奉公乃近来各省命盗案件。地方官并不虚心研鞫。以致叠酿巨案。各项匪徒滋事。又不能销患未萌。甚至骫法殃民。苛徵肥己。积习相沿。实堪痛恨。亟应认真考察。以清吏治而重民生。著直省督抚于所属州县。随时课以实事。分别勤惰贪廉。秉公举劾。其候补人员。并著督饬藩司勤加考课。量材任使。不得瞻徇迁就。以期力挽颓风。日臻上理。现月　　

○又谕、御史郑嵩龄奏。山东水灾赈抚事宜。请饬实心妥办等语。据称向来外闲办赈。州县奉行故事。假手吏胥。甚至藉端敛钱。私行威吓。种种弊端。不堪枚举。此次山东齐东等县。民埝决口。被淹各村。业经谕令该抚查明抚恤。著陈士杰确切查勘。如有应行抚恤之处。该抚务当督饬官绅。实力经理。不准假手吏胥。致滋弊窦。用副轸恤民艰至意。现月　　

○谕军机大臣等、长善等奏、旗营军械不敷应用。请饬北洋拨给克虏伯后膛钢炮十二尊。俾得战守有资。所需价值。筹款如数补解等语。著李鸿章斟酌现在情形。能否拨给。知照该将军等妥商办理。将此谕令知之。洋务　　

○又谕、总理各国事务衙门奏、洋情叵测。统筹全局。请令户部通盘筹画。接济各路饷需等语。著军机大臣会同户部详细筹画。妥议具奏。洋务　　

○察哈尔都统绍祺奏、追剿马贼获胜。得旨、著即严饬派出各军。与王可升等、四面会合。跟踪兜剿。务将匪徒悉数擒除。毋留余孽。随手　　

○旌表节妇江苏阳湖县管殷氏。摺包　　

○庚辰。谕军机大臣等。江南防务紧要。闻曾国荃布置颇为周密。惟每事必问诸陈宝琛。固见虚衷商搉。然当此事机紧迫。诚恐意见稍有参差。转致临机贻误。朝廷殊深廑系。该署督久历戎行。公忠素著。所有南洋事宜。务当实力筹办。如该学士未能深悉情形。亦当详细告知。期于和衷共济。力挽时艰。该署督身膺疆寄。责有攸归。并不得因有会办之员。稍涉推诿。将此由六百里谕令知之。洋务　　

○四川总督丁宝桢奏。巴勒布案筹偿银两。应饬分年归还川库。得旨、所办甚是。与前次寄谕正相吻合。此案业经办结。丁士彬即著毋庸前往。随手摺包　　

○又奏。遵拨五营。交提督鲍超带赴云南。报闻。随手　　

○河南巡抚鹿传霖奏。三镇练营采买马匹。援案请免关税。允之。随

手

　　

○又奏、叶县等处水灾。筹款抚恤。得旨、即著该抚迅速筹款。妥为抚恤。毋令失所。随手　　

○又奏、拨银二万两。解助京局平粜。下该衙门知之。随手　　

○命正红旗汉军都统善庆、工部右侍郎熙敬、管理神机营事务。明发　　

○辛巳。文宗显皇帝诞辰。上诣奉先殿寿皇殿行礼。内起居注　　

○以神灵显应。功德及民。颁四川罗江县白马关庞靖侯庙扁额曰宣威布德。现月随手　　

○谕军机大臣等、闻围场窜贼。裹胁日多。恐致滋蔓。著李鸿章迅即饬属侦探确切情形。如该处兵力不敷剿办。即由防所抽拨数营前往。将此股匪徒赶紧扑灭。不得稍涉迟延。一面即行奏闻。将此由五百里谕令知之。寻李鸿章奏称、查明口外贼数无多。无须添拨兵队。报闻。现月

摺包

　　

○旌表节妇浙江山阴县孙傅氏、季林氏、云南昆明县吴黄氏、江苏张夏氏、贞女浙江洪罗氏。摺包　　

○旌表烈妇湖北孝感县统带武毅军提督宋德鸿母叶氏。摺包　　

○壬午。谕内阁、毓橚等奏、永济库欠放各项甚多。库款不敷支给。请旨饬拨银两一摺。该库放款。较前倍增。需用孔亟。著李鸿章饬令藩司由旗税项下。筹拨银一万两。即由毓橚等派员支领。以资应用。至所请每年不敷银两。应如何添拨常款之处。著户部议奏。现月　　

○又谕、巡视北城御史文海等奏、拏获抢劫要犯。请饬部审办一摺。所有此次拏获之车到起、秦三即陈三、李五、刘俊德即刘四、于和吉即于老八、石永年、胡三、张云南即张玉兰。均著交刑部严行审讯。按律惩办。至获盗出力之员弁。著俟刑部定案时。声明请旨。现月　　

○又谕、御史刘恩溥奏、直隶深州直隶州训导赵撝谦、前以候补通判缘案暂行革职。蒙捐训导。光绪九年正月闲。该员丁父忧。并未呈报。本年正月选授训导。请饬查办等语。著吏部暨直隶总督确切查明。据实□□□尔□奏。现月　　

○谕军机大臣等、庞际云奏、湘军回防无期。添召新勇。筹饷维艰一摺。据称调赴广西之苏元春一军。一时万难回防。湖南添召新营。势难再缓。惟骤添新饷。力实未逮。湘省本有协广西之饷。所有苏元春一军。拟请即由广西统筹支放等语。苏元春现署广西提督。所有带往各营。自难仍回原防。湖南募营填扎。筹饷维艰。亦属实在情形。既据庞际云声称本有协济之饷。即著潘鼎新匀兑拨给苏元春留粤各营月饷。以资周转。湖南添募之营。著庞际云认真训练。务期缓急足恃。饷不虚糜。是为至要。将此由四百里谕知潘鼎新、并传谕庞际云知之。现月　　

○又谕、前有人奏、江西广信府知府董兆奎勒捐酷刑等款。当经谕令孙毓汶、乌拉布、查明□□□尔□办。兹复有人奏□□□尔□董兆奎性情暴戾。赃私狼藉。并胪列多款。请饬查办等语。著孙毓汶、乌拉布、一并确查□□□尔□办。毋稍徇隐。原片著钞给阅看。将此由四百里谕令知之。现月　　

○又谕、曾国荃等遽许法国抚恤银五十万两。虽系为和局速成起见。然于事无补。徒贻笑柄。法使尚言须听国主之命。中国大臣。反轻自出口允许。实属不知大体。陈宝琛向来遇事敢言。是以特派会办。乃亦随声附和。殊负委任。均著传旨申饬。现美使愿为调处。总署已电知曾国荃等。为期较缓。如法使愿将津约五条详细先议。曾国荃等即在沪与议。否则曾国荃、陈宝琛、同回江甯。许景澄即出洋。刘麒祥回京。美国公平评论。数日内亦必有信。闽省有无警信。均著确探。酌定行止。电寄　　

○又谕、电寄穆图善等现在美国使臣愿出调处。并劝法退船。如就范。闽急稍纾。惟中国坚持定见。不允给银。法亦势成骑虎。调处成否。正未可知。法舰既占要隘。我军难操万全。与其分守力单。总以保城保民为第一义。豫备游击之师。随地安设伏兵。出奇制胜。使彼不敢登岸深入。全在该将军等密筹办理。来电所称法人在长乐县海口拟筑炮台。是否确有其事。著迅速电闻。基隆防务紧要。并著知照刘铭传严密布置。电寄　　

○署湖南巡抚庞际云奏、提督黄少春母病未能赴防。得旨、黄少春著俟母病稍愈。仍遵闰五月二十四日谕旨。前赴江南。随同曾国荃办理防务。随手　　

○癸未。钦奉慈禧端佑康颐昭豫庄诚皇太后懿旨。左宗棠奏、神机营兵丁。扣旷苦累。公费支绌。拟饬两江四藩司筹款解京生息。以济要需一摺。著管理神机营王大臣酌议具奏。现月　　

○谕内阁、前因国子监司业潘衍桐奏、请特开艺学一科。当令大学士、六部九卿、会同总理各国事务衙门妥议具奏。嗣据御史方汝绍奏请特开实学科。并据翰林院侍读王邦玺奏、沥陈艺学开科流弊。御史唐椿森奏、曲艺不宜设科。先后谕令大学士等一并妥议。兹据会议具奏、国家造就人材。不拘一格。该科取士。原为遴选实学起见。即讲求艺学。亦未尝不可兼收并取。正不必别立科目。致涉纷歧。嗣后如有精于西法之人。在京著各大臣保送同文馆考试。在外各该督抚收入机器局当差。其无机器局省分。分别咨送南北洋大臣。核其学术技艺。切实保荐。庶于因事制宜之中。仍不失实事求是之意。潘衍桐、方汝绍、所请特开艺学实学科之处。均著毋庸置议。现月　　

○又谕、内阁学士徐致祥奏、遵旨保荐人才等语。翰林院编修钟德祥。著吏部带领引见。直隶试用道吕耀斗、署天津道刘树堂。均著交军机处存记。至已革广西西隆州知州龚启藩。前因裁减累民土例。既未遵饬张贴告示。又复藉词饰禀。经庆裕以罔恤民艰等词奏□□□尔□革职。情节较重。徐致祥率行奏保。殊属非是。著传旨申饬。现月　　

○又谕、御史吴寿龄奏、内外候补人员。请按缺酌留。余令回籍听候咨取。并裁撤各局等语。著该部议奏。现月　　

○谕军机大臣等。御史吴寿龄奏、山东齐河县。黄水陡涨丈余。民埝漫决成口四五处。宽者三百余丈。小者亦不下百余丈。大堤亦被冲决四五百丈不等。被淹约有六七十余村。直至青城县境。伤毙人口千余。利津亦有决口。延及武定城外。近雒口镇之桃园。亦有冲决。现浚小清河至乐安县境。该县附近居民。因不便己。有与夫役械斗。并私决黄水。倒灌小清河上游等语。该御史所奏河决情形。与该抚前奏不甚符合。著陈士杰详细查勘。迅速具奏。一面查明被淹村庄伤毙人口。妥为抚恤。毋任一夫失所。至乐安县居民私决黄水。并著确查办理。将此谕令知之。现月　　

