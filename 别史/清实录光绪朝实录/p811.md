<!-- { "loadSidebar": true } -->
○又谕、御史陈其璋奏、山东开矿不宜停止。请饬派贤员实力勘办一摺。山东矿务。前据李秉衡以历办并无成效。奏请封禁。当照所请行矣。兹据该御史奏称开矿之法。果能慎选矿师。购备机器。相度地势。禁用私人。总可大获利益。甯海矿产饶富。久为德商垂涎。无故请停。必启彼族贪谋。且工匠勇丁。亦已召募不少。封禁之后。微特历次开办之功尽弃。矿丁犷悍性成。必贻后患。登莱青道李兴锐、精于西学。请饬派办等语。现在帑项支绌。筹款维艰。前经通谕直省疆吏。体察本省情形。将矿务实力开办。原期收地利以裨国用。览该抚前奏。不过以办理不得其人。暂请封禁。今该御史谓不宜停止。颇属有见。自未便因噎废食。即著李秉衡督饬李兴锐详细查勘。择要兴办。该抚毋得因已允封禁之请。稍执成见。原摺著钞给阅看。将此谕令知之。洋务　　

○又谕、电寄董福祥等、前因董福祥立功西陲。魏光焘熟于边事。是以饬令会商进止。今魏光焘进大通。而西甯城外尚多贼卡。董福祥俟河州办妥。亦应并力向前。该提督等同办一事。不可各分畛域。务当同心共济。迅埽妖氛。电寄　　

○又谕、电寄董福祥等、昨据魏光焘董福祥电奏、会商情形。已分别进止。饬令遵办。兹阅董福祥电。所部已陆续开拔。仍拟前往西甯。具见勇于任事。惟河州不可空虚。后路布置。必须周密。著俟河州办妥后。即行启程。电寄　　

○又谕、电寄王之春、著暂缓交卸启程。仍在鄂候旨。电

寄

　　

○刑部奏、遵例查明免勾官犯。开单呈览。得旨、何隆＜闲＞等、均著牢固监禁。摺包　　

○总理各国事务衙门奏、伪铸银钱。流出外洋。请饬严禁。以保商务。又奏、查验伪银出口章程。均从之。摺包　　

○山东巡抚李秉衡奏、河患日深。请将南岸运河仿照北岸。暂归东省试办。以一事权而严综核。下部议。摺包　　

○予积劳伤故陕西补用总兵李良发、副将余魁龙、甘肃巡检聂昭瑾、照军营立功后病故例优恤。摺包　　

○予临阵伤亡。陕西副将唐焕文、优恤。妻符氏、恸夫殉节。并予旌表。摺包　　

○拨总理各国事务衙门三成船钞银每年各二百两。备三善堂经费。摺包　　

○赈抚云南恩安。南甯二县灾民。摺包　　

○辛卯。孝庄文皇后忌辰。遣官祭昭西陵。照录　　

○谕内阁、步军统领衙门奏、拏获结夥刃伤勒毙事主。摉抢财物盗犯。请交部审办一摺。所有拏获之刘二即刘金保、丽得子即得二、小李即李憘儿、柏森即柏四、郝清山、王二即王至升等六名。著交刑部严行审讯。按律惩办。　　

○又谕、福润奏、特参庸劣不职各员一摺。安徽候补通判陶家杰、于署定远县任内。需索书吏。有玷官箴。试用通判张大智、赋性庸愚。侪伍市侩。知县用试用县丞张棠钻营取巧。物议沸腾。署凤台县阚疃司巡检试用从九品姚沅、擅受民词。署英山县典史候补巡检王吉士纵役扰民。试用未入流周光禄、造言生事。均著即行革职。以肃官方。现月　　

○又谕、福润奏、特参不守营规之武弁等语。安徽练军哨官候补千总门学智。约束不严。抚标左营候补把总方星舸。抚标右营候补外委王胜守。均不安本分。著一并革职。以肃营规。现月　　

○谕军机大臣等。依克唐阿奏。各省运解军火器械委员。可否择要保奖一摺。上年各省委员运解关外军火器械该将军拟请择尤保奖。向来无此办法。著依克唐阿、分别咨行协济军火器械各该省督抚等。自行酌给外奖。至候补道佘昌宇、林志道二员。亦著一并咨行酌奖。将此谕令知之。现月　　

○又谕、本日御史王鹏运奏、制钱日少。产铜日稀。请禁止轮船运钱出口并开办矿务鼓铸银圆以维大局一摺。著户部总理各国事务衙门议奏。寻议、该御史所请禁钱出口。自系维持圜法至计。核与约章相符。自应照准。至鼓铸银圆。前经议准。令沿海沿江各省。用意经营。应俟各省奏咨到日。再行妥议筹办。矿政尤裨国课。亦应照准。惟有无弊混。应再咨令产矿省分。厘定章程。奏明报部。从之。摺包　　

○直隶总督王文韶奏、北洋淮军。拟留定五十八营十五哨。请饬部添拨的饷。以济要需。下部议。摺包　　

○盛京将军依克唐阿奏、奉省钱法积弊。拟设局铸银。俾远助粤鄂。以收利权。近通吉、江、以便民用。下部知之。摺

包

　　

○御前行走前引大臣玛什巴图尔奏、因病乞开差使。允之。摺包　　

○予御贼捐躯。湖北黄冈州同衔李凝俨。浙江归安县附生沈维新。议恤。摺包　　

○追予各省阵亡殉难官绅妇女等一千一百二十二员名口。分别旌恤如例。摺包　　

○加赏京师西城资善堂暖厂籼米四百石。摺包　　

○上以岁暮祫祭太庙。自是日始。斋戒三日。照录　　

○壬辰。上诣仪鸾殿问慈禧端佑康颐昭豫庄诚寿恭钦献崇熙皇太后安。外记　　

○谕内阁、本月二十四日。据正蓝旗满洲奏参印务参领英贤等办公蒙混各节。当经降旨将英贤等分别交部议处察议。兹据正蓝旗满洲都统奕谟等奏、该旗并未呈递奏参英贤等摺件。不知何人假托衔名。请饬查明惩办等语。览奏殊堪诧异。在京各衙门陈奏事件。竟有冒名假托之人。敢于肆行欺罔。实属胆大已极。著御前大臣查明是日奏事官。系何员接收此件奏摺。有无该旗印片。迅速覆奏。并著该都统等将此事情节彻底根究。务获惩办。毋令幸逃法网。现月　　

○谕军机大臣等、杨昌浚、奎顺奏、官军攻克大峡。西甯解围。请将出力阵亡员弁分别奖恤一摺。所有此次阵亡副将杨宗贤。知府李俊生。均著交部从优议恤。出力文武各员。著陶模于到任后查明具奏。再降谕旨。杨昌浚等摺著钞给陶模阅看。将此各谕令知之。现月　　

○督办铁路事务顺天府府尹胡燏棻奏、津卢铁路拟借洋款举办。得旨、该衙门速议具奏。寻督办军务处会奏。筹借洋款。以济铁路工需。将来运脚收入。能否拨还。未必确有把握。应毋庸议。从之。现月摺包　　

○山东巡抚李秉衡奏、未经报销各营。请归内地结案一律造报。下部知之。摺包　　

○又奏、河防改足十营。照章给饷。下部知之。摺包　　

○以前江南福山镇总兵雷玉春为江南徐州镇总兵官。现月　　

○以西医代治受伤员弁。赏英、美、德、法、各国医官司里巴等十九员宝星。赏洋妇安得生等四口乐善好施扁额。摺包　　

○以捏写匿名揭帖。革盛京刑部主事松寿职。并讯办。摺

包

　　

○癸巳。谕军机大臣等、明年四月为俄君加冕之期。著派一等肃毅伯文华殿大学士李鸿章、前往俄国致贺。以重邦交。

洋务

　　

○又谕、大学士李鸿章现在出差。尚书衔户部左侍郎张荫桓。著作为全权大臣。与日本使臣林董、妥议通商事宜。洋务　　

○又谕、电寄廖寿丰等。明年四月初为俄君加冕之期。已派李鸿章为正使。前往致贺前任巡抚邵友濂。熟于俄事。著即授为副使。以辅其行。该前抚接奉此旨。即日驰赴上海。俟李鸿章到后。一同启轮。途长期迫。不可耽延。其由籍起程日期。并即迅速电覆。此旨著廖寿丰传谕知之。如邵友濂现在上海。即著张之洞传谕知之。电寄　　

○又谕、电寄长庚、电悉。添募洋枪步队一营。著照所请行。月饷准由屯牧练军经费内支用。电寄　　

○盛京将军依克唐阿奏、裁并奉军。拟留八千余人。以资防守。下部知之。摺包　　

○又奏、失察蒙混札委管带营队。自请议处。得旨、依克唐阿著交部议处。摺包　　

○江西巡抚德寿奏、息借商款应还第二期银两。请展缓一期。下部知之。摺包　　

○浙江巡抚廖寿丰奏密陈招商承办局厂宜防流弊。下所司议。寻总理各国事务衙门奏、遵议厘定商厂不准私造军械。凡商轮机器。及一切货物。悉准集股建造。应请饬行。以拓商利而杜隐患。至各省机器制造官局。惟应力求撙节。未便遽筹归并。又洋行所售枪械。应由各直省督抚。严饬各关监督税司。随时稽查。以免疏虞。至护商兵轮听民自制一节。请毋庸议。从之。现月摺包　　

○漕运总督松椿奏、更换马队管带。并酌量撤营。下部知之。摺包　　

○以临难抗节。予奉天复州文童王圣德。暨民人徐广升妻王氏。旌表。摺包　　

○抚恤江西萍乡县灾民。并拨银十万两以备工赈。所包　　

○缓免奉天复州各属官庄银米。摺包　　

○甲午。祫祭太庙。上亲诣行礼。早事　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。　　

○遣官祭端慧皇太子园寝。醇贤亲王园寝。　　

○遣官祭太岁之神。外记　　

○上诣仪鸾殿问慈禧端佑康颐昭豫庄诚寿恭钦献崇熙皇太后安。　　

○谕内阁、御前大臣奏、遵旨查明覆奏一摺。据奏事官丰绅布呈称、本月二十四日直班正蓝旗满洲呈递参摺。随有该旗印信遵封之文。照例接收等语。在京各衙门陈奏事件。总以印片为凭。封印期内。应有豫用空白印片。该奏事官仅据印信遵封文件。率行接收呈递。究属疏忽。丰绅布著交部议处。仍著正蓝旗满洲都统等迅速确查。将冒名假托之人。严密访拏。务获究办。现月　　

○谕军机大臣等、长庚、钟亮奏、绥来县客回谋变。业经扑散。伊犁派兵巡防地方安谧一摺。绥来县回匪滋扰。业经陶模奏明。派员查拏办理完竣。惟伊犁地处极边。汉回杂处。关内叛回。难保不暗通消息。句结滋事。仍著该将军等督饬各营。加意严防。并令地方文武。暨保甲局员。随时严密稽查。毋稍疏虞。将此由五百里谕令知之。现月　　

○又谕、有人奏、本年闰五月闲。浙江绍兴府属上虞县贡夭□山渡地方。有商船被劫。该县托故推诿。以致盗众饱扬。并未追缉等语。著廖寿丰确切查明。据实参奏。原片著钞给阅看。将此谕令知之。现月　　

○又谕、李鸿章奏、吁恳收回成命一摺。李鸿章耆年远涉。本深眷念。惟赴俄致贺。应派威望重臣。方能胜任。该大学士务当仰体朝廷慎重邦交之意。勉效驰驱。以副委任。毋得固辞。洋务　　

○伊犁将军长庚奏、卓里克图汗布彦蒙库。尚未及岁。请令其母福晋办理印务。从之。摺包　　

○又奏、伊犁沙毕纳尔部落。自改设三佐领后。事权不一。请以镶白旗佐领一员。加副都统衔。帮理旗务。从之。摺

包

　　

○伊犁副都统富勒铭额奏、部驳历任收支各款。请仍照原案核销。以清积牍。下部议。摺包　　

