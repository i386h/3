<!-- { "loadSidebar": true } -->
○癸丑。谕军机大臣等、有人奏、广西州县隐匿命案。有授意贿和。及纵凶不办等项情弊。以致凶犯无所惩儆。请饬查参勒缉等语。人命重案。地方官自应认真审理。岂容延阁不办。任意消弭。著张之洞、李秉衡、通饬所属。遇有命案。立即缉拏正凶。照例详解办理。并严禁书役。不准需索招解等费。傥有前项情弊。即行严参惩办。另片奏、桂平等县有奸商把持桂皮行市。及诡称包税。抑勒价值。串通关书舞弊情事。穷民受累。厘税日减等语。并著张之洞等。确查禁革。以除积弊。原摺片均著钞给阅看。将此谕知张之洞并传谕李秉衡知之。现月　　

○命内阁学士汪鸣銮提督广东学政。现月甲寅。谕军机大臣等、都察院奏、湖北生员黄士鹏等。以书吏浮收钱粮等词。赴该衙门呈诉。据称湖北宜城县应徵粮银。每两浮收七百余文。设立票钱盘脚等项名目。藉端勒索。民不堪命等语。徵收钱粮。向有定例岂容额外浮收。恣意勒索。著裕禄、谭钧培、按照所呈各节。确切查明。如果属实。亟行从严参办。并著永远禁革。以纾民力。而杜弊端。原呈著钞给阅看。将此各谕令知之。现月　　

○又谕、陈士杰奏山东原留各营。现拟先撤楚军卫队一营。再撤楚军亲兵一营。东军广武中营。楚军广武后营请各给行粮。以示体恤等语。山东海防缉捕均关紧要。张曜所带营勇。是否足敷分布。该前抚拟撤三四营。有无虚额情弊。应否酌留。以资镇抚之处。著张曜体察情形。奏明办理。原片著钞给阅看。将此由四百里谕令知之。寻奏、楚军卫队等四营。久役思归。未便再留。应请裁撤。所遣各营人数。尚无虚额情弊。下所司知之现月　　

○云南巡抚张凯嵩奏、请饬催解铜本银两。得旨、现在开办矿务。关系紧要。著户部饬催各该省关。迅将欠解铜本。遵限筹解。并将欠饷提前。一并解滇。以资应用。摺包　　

○以湖南布政使陈彝为安徽巡抚。未到任前。以布政使张端卿护理。现月　　

○以旧伤举发。允山东兖州镇总兵全祖凯解职。现月　　

○以亏欠银两。革山东已故东阿县知县张养德职。与已革德平县知县郭长凝并勒追。现月　　

○予故安徽巡抚吴元炳恤典如例。子吴春淦以道员补用。现月　　

○予故陕西巡抚蒋志章恤典如例。子蒋体梅以主事用寻谥文恪。现月　　

○予湖南阵亡弁勇于桂阳州北流渡桥建立昭忠祠。摺包　　

○旌表殉夫烈妇四川曾锡洪妻刘氏、江苏何铭妻赵氏贞女湖南杨鉴华聘妻萧朱宝、节妇湖南张官正妻何氏、黄纯近妻朱氏、朱日昇妻邓氏、李昌祐妻丁氏。摺包　　

○乙卯。孝恭仁皇后忌辰。遣官祭景陵。　　

○谕军机大臣等、庆裕等奏、请饬催各省欠饷开单呈览一摺。据称奉天本年的饷。前经户部议拨山东等省地丁厘税等银共二十六万两。迄今仅据山东解到银二万两。两淮报解银二万两。其余各省均未报解。至各省欠解历年饷银一百四十三万九千余两。亦未拨解。请旨饬催等语。奉天支放各款。需饷甚殷亟应迅速拨解。以资应用。著各该督抚监督等。即将奉省本年的饷。于六月内批解一半。十月内埽数解清。并将欠解历年专饷。分年搭解。以济要需原单均著钞给阅看。将此由四百里谕知直隶、两江、江苏、河南、山东、江西各督抚、并传谕淮安关监督知之。现

月

　　

○江苏巡抚卫荣光奏江苏丹徒县刁民聚众抗粮。审明定拟。得旨冯寿镜著开缺留省另补。余著刑部议奏。摺包　　

○热河都统谦禧等奏、朝阳县办赈停止。请将出力官绅奖叙。得旨、筹办赈恤。系地方官绅分所当为。所请择尤保奖之处。著毋庸议。摺包　　

○甘肃新疆巡抚刘锦棠奏、伊犁屯务防务拟办大概情形。得旨、伊犁营勇。现经刘锦棠会商锡纶、汰弱留强。照章给饷。自应随时训练。俾成劲旅。即著该大臣。会同该将军。督饬各该营官。激发天良。认真操练。以免疏虞。所请增改道厅各官。系为因时制宜起见。著该部妥议具奏。　　

○以浙江按察使孙翼谋为湖南布政使。福建督粮道刘瑞祺为浙江按察使。现月　　

○以记名总兵文瑞为山东兖州镇总兵官。现月　　

○以亏短银两。革江苏知县唐德峻、潘树辰、陆冠瀛、张朝珍、帅远炜、已故知府陶守濂、知州贾致慎、知县龚宝琦、朱畯职。并勒追。摺包　　

○予故河南巡抚钱鼎铭、本籍建立专祠。列入祀典。摺包　　

○旌表殉夫烈妇江苏贡生王祖德妻顾氏。摺包　　

○丁巳。吉林将军希元等奏、请将珲春右翼委协领一缺。旧设防御委佐领二缺。改为实缺。添右司笔帖式一缺。额委笔帖式三缺。从之。摺包　　

○以横海轮船触礁沉没。将已革副将忻成发永不叙用。摺包　　

○戊午。谕内阁、署中城御光祥祐等奏坊官门丁。撞骗得赃。捕役枉法行贿。请饬严讯惩办一摺。据称捕役齐顺呈控该城吏目邱廷棨门丁田升、因包揽承差。得赃钱三百千。讯供狡展等语。门丁胥役得赃行贿。实属有干例禁。著刑部严行审讯。按律究办。现月　　

○谕军机大臣等、刘铭传奏、台湾经费。现与督臣议由福建厘金项下。每年协济银二十四万两。由闽海关照旧协银二十万两。请饬先期拨给等语。台湾需饷孔急。自应豫为筹拨。著古尼音布、杨昌浚、自本年起。将议定每年协济台湾饷银四十四万两。按季先期拨给。以应要需。余俟杨昌浚会奏到时。再降谕旨。将此由四百里各谕令知之。现月　　

○福建台湾巡抚刘铭传奏、请调补用直隶州知州何嗣焜办理文案。得旨、即著该抚咨行江苏巡抚。转饬何嗣焜驰赴台湾。听候委用。摺包　　

○辛酉。谕军机大臣等、岑毓英奏、缅甸土司。投递禀函。恳请发兵救援。并钞录禀函呈览一摺。缅甸为中国藩服。前既私与英人通商。被其占踞土地。历有年所。上年与英构衅。闻已遍行照会各国。并不陈奏告急。且值例应进贡之年。亦未按期纳贡。实属自外生成。朝廷轸念藩邦。叠经谕令曾纪泽与英辩论。尚无成说。即如另立缅王管教不管政一节。英国亦未允从。仍俟将来如何议定。再降谕旨。断不能仅据该土司禀词。轻开边衅。以上各节。岑毓英当详慎体察。至该土司等、若再来请示。即谕以现在中国与英人尚未定议。毋庸渎诉也。将此由四百里谕令知之。洋务　　

○云贵总督岑毓英奏、永昌各属。请添用土练。酌给口粮。下所司知之。摺包　　

○盛京将军庆裕等奏、奉省各属仓库轇轕。请旨办理清查。得旨、即著设局清查。遴委妥员。认真稽核。如查有亏挪浮抵等弊。即行分别参追赔补。摺包　　

○闽浙总督杨昌浚奏、台州绅士。在闽为已革台湾道刘璈代缴追款。得旨、著准其在闽呈缴。即行解部。并饬司严催。俟刘璈病痊。迅速起解。　　

○以前盛京兵部侍郎绵宜为内阁学士兼礼部侍郎衔。现月　　

○予故四川总督丁宝桢于山东省城建立专祠。现月　　

○予军营瘴故。云南游击张鹏翼等十三员优恤。摺包　　

○追予两江忠义武举董光荣等分别旌恤。摺包　　

○旌表节妇湖南举人刘而奎妻周氏。摺包　　

○抚恤琉球国遭风难民如例。摺包　　

○协修官许承尧恭纂　　

帮总纂官程棫林恭辑监修总裁世恭阅五月十一日正总裁那月日专司藳本陆恭覆阅癸丑四月初三日　　

徐月日　　

荣月日副总裁唐月日　　

宗室宝恭阅一签九月初七日

　　

陈恭阅七签三月初九日　　

熙月日　　

郭恭阅一签十月二十一日　　

宗室麒月日蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之二百二十九　　

光绪十二年。丙戌。六月。癸亥朔。上诣储秀宫。问慈禧端佑康颐昭豫庄诚皇太后安。至丙寅。皆如之。内起居以降调前兵部左侍郎黄体芳为通政使司通政使。　　

○以殴妾致死。解礼部员外郎文润职。归案讯办。摺包　　

○甲子。谕内阁、边宝泉奏、甄别庸劣不职各员等语河南宜阳县知县谢应起。年力就衰。难期振作。著勒令休致。封邱县知县逢春、罔利营私。愚而多诈。候补通判唐鸿、行止荒谬。惟利是图。候补巡检代群、不定官箴。声名最劣。均著即行革职另补知县胡燕清、才力迂缓。文理尚优。著以教职归部铨选。前署内乡县知县候补知县何其杰、办事乖方。舆情未洽。著以府经历县丞降补以肃官方。现月　　

○又谕。鹿传霖奏、特参庸劣不职各员等语。陕西试用通判颜瑄敏、心地糊涂。谳狱乖谬。著即行革职。试用知县傅锡、公事颟顸。习气甚重。著以县丞归部降选。另补知县梁济谦、滥交不慎。举动轻浮。惟系举人出身。文理尚优。著以教职选用。以肃官方。现月　　

○浙江巡抚刘秉璋奏、浙省防营遵议删改弁勇名额薪粮请饬部立案。又奏、添拨弁兵。扼守天后宫新建炮台。并下部知之。摺

包　　

○以捐输海军枪价。予道员李希莲奖叙。现月　　

○乙丑。谕内阁、御史王赓荣奏道府选章歧异。请饬部核议一摺。著吏部议奏。摺包　　

○丙寅。谕军机大臣等、有人奏现署广西藩司本任臬司庆爱在粤多年。毫无表见。自升任臬司。兼摄藩篆。需索陋规。吸食鸦片。倚门丁项姓为心腹。遇事招摇。潜通贿赂。省垣火灾叠见并不周恤灾民。藩库被窃。隐匿不报。劣迹昭著。请饬查办等语。藩臬有察吏安民之责。岂容贪黩营私。滥厕其列。著张之洞按照所参各节。确切查明。据实具奏。毋稍徇隐。现月　　

○丁卯上诣乐寿堂。问慈禧端佑康颐昭豫庄诚皇太后安至辛卯。皆如之。内起居　　

○御史良弼奏、相验殓埋。吏役。藉端延误。请饬整顿。得旨、嗣后相验案件。各衙门务当循照例章。分别迅速办理。毋任吏役勒索滋弊。现月　　

