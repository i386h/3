<!-- { "loadSidebar": true } -->
○又谕。阎敬铭、曾国荃奏、请调员襄办赈务一摺。晋省办理赈济。事务殷繁。必得实心任事之员。方足以资佐理。阎敬铭等所请翰林院编修李用清。兵部主事王炳坛。前甘肃巩秦阶道张树菼。前山西汾州府知府罗嘉福。著吏部陕西巡抚分别饬令该员等克日赴晋。交阎敬等分派办理。直隶候补道王定安。前经李鸿章檄委赴晋办理转运。著准其留于山西。交曾国全差遣委用。现月　　

○谕军机大臣等。沈葆桢奏、运船回空无期。请将本年江北冬漕暂行海运一摺。据称江北历办河运。全赖雇用民船。近因沿途阻滞。漕船负累甚深。碍难雇募。现在空船阻于张秋者。尚有四百余号。若照部议。仍办河运。深恐贻误。恳准暂由轮船装运一年。明岁再复旧章等语。南漕由河转运。本属旧章。现据沈葆桢所奏各节。亦系实在情形。即著照所请。所有本年江北冬漕。暂由招商局轮船装运一年。以期迅速。沈葆桢即将一切应办之事。赶紧料理。并将河运事宜。设法筹画。下届漕运。仍照向章。毋得畏难推诿。将此谕知户部。并谕令沈葆桢知之。现月　　

○又谕。李庆翱奏、豫省司库匮绌。请将张曜、宋庆、两军月饷。及河工防防险等项经费。饬部指拨邻省协济一摺。本年河南旱灾甚重。钱漕停缓。司库支绌。自系实在情形。第张曜、宋庆、两军历年饷需。皆由豫省支给。从无贻误。是以士得宿饱。所向有功。若遽改拨他省。必至辗转迟延。有误军食。且张曜一军。万里西征。正在得手。设因饷运莫继。前敌不能得力。殊于大局有碍。所有张曜、宋庆、两军饷需。仍著由河南省筹拨。无论如何为难。总当设法原源接济。俾利师行。至河工防险。等项要款。应如何暂拨邻省协济。及所请暂予停缓各款。均著户部议奏。将此谕知户部。并谕令李庆翱知之。现月　　

○又谕。恒训、丁宝桢奏、贡使未能畅行。恳暂免进京一摺。本年值廓尔喀及察木多堪布入贡之期。川省西南两路土司。亦须分班入觐。均系取道山陕前进。现在山西、陕西、两省荒旱。饥民玾出觅食。若各处贡使分起北上。人数众多。经过地方。力难应付。并恐驿路未能畅行。中途或有疏失。转非所以示体恤。所有廓尔喀本年例贡。著松溎、桂丰、仍照上届成案。将表文贡物存留。派员赍至四川省城。再由恒训、丁宝桢、委员赍京呈进。应给敕书及恩赏各物。著理藩院发往四川。交恒训、丁宝桢、转交松溎、桂丰祇领颁给。至察木多喇嘛、及川省各路土司贡物。已启程者。均准其留存代进。未经启程、及因事请免入觐者。均著加恩暂免一次。俟下届道路无阻。再行照例办理。将此谕知理藩院。并由四百里谕令恒训、丁宝桢、松溎、桂丰知之。现月　　

○又谕。崇厚奏、晋豫两省采办赈粮。请饬多备船只一摺。现在奉省内地粮食。陆续运赴各海口。以待明春冰泮。运往天津。傥届时官采船只无多。难于转运。致使商贩船户。因而居奇。于赈务恐少实济。著李鸿章饬令招商局道员朱其昂等。豫行筹备夹板轮船。并招来南省沙甯各船。酌定由奉运津水脚数目。给与执照。赶于明岁春融。驶至牛庄之营口。锦州之天桥厂两处。专运晋豫两省赈粮。于出口关卡。验照放行。概免厘税。庶免奸商高擡运费。有妨赈务。崇厚仍随时晓谕。毋任粮商囤积。俾粮石源源运津。将此各谕令知之。现月　　

○又谕。阎敬铭奏、筹办买运赈粮。请将曾国荃前借山东库银六十万两。分拨河东运城三十万两。交该侍郎买粮等语。此项借款。前据文格奏称、作何筹画。尚无端绪。究竟如何筹款分济。著文格极力匀借。迅速奏闻。原片著钞给阅看。将此谕令知之。现月　　

○署盛京将军崇厚等奏、遵议昌图厅升为府治。请将拟设奉化厅通判改设知县。加理事同知衔。并设典史一员。训导一员。下部议。摺包　　

○四川总督丁宝桢奏、英人吉为哩等在川往返游历情形。报闻。又奏、密陈布鲁克巴廓尔喀二国。为英人所惮。请设法极力羁縻。下总理各国事务衙门议。寻奏、布鲁克巴廓尔喀两部。界连前后藏。若能设法羁縻。固足为我屏蔽。惟贡献久绝。不能确指为藩属。请饬四川督臣丁宝桢相机办理。从之。摺包　　

○两江总督沈葆桢等奏、采办解京木植脚价等项银两。请照实用银数支销。得旨。著准其照实用银数支销。嗣后不得援以为例。摺包　　

○守护西陵大臣溥丰等奏、应修工程。请饬部查勘。下部知之。摺包　　

○河南巡抚李庆翱奏、豫省军政逾岁人员。精力未衰。应请留任。得旨。都尔伯特、著准其留任。摺包　　

○勾到河南、山东、山西、上年情实罪犯。停决河南斩犯二人。绞犯一人。山东斩犯八人。余二十三人予勾。现月　　

○己酉。谕军机大臣等。总理各国事务衙门奏、俄国官员叠被喇嘛库伦地方人民欺侮。请饬查究办理各摺片。据称俄国游历官坡塔甯等。上年在喇嘛库伦地方。突被抢劫。英廉因俄国官员乌拉索付前往阿尔泰山查办此事。即派通事布该会同前往。乃布该因马乏落后。以致乌拉索付先到。复被察罕格根任意诟侮。且将器械扣留。现据俄国驻京使臣布策、声请认真查办等语。中外交涉事件。全在封疆大臣随事随时认真办理。庶不失讲信修睦之道。北案事已经年。英廉既派通事会办。即应先赴察罕格根处详细开导。乃辄托词退后。致酿衅端。其何以重邦交而伸大信。且布策每向总理衙门议及交收伊犁一事。总以交涉各案未能办结等词。为缓交伊犁之计。此时更不值因此事致滋口实。著左宗棠、金顺、拣派妥员。前往该处。将实在情形。确切查明。妥筹具奏。至察罕格根性情粗鲁。应如何剀切晓谕。俾弭衅隙之处。即由左宗棠斟酌情形。旱为了结。本日已降旨令英廉回京当差。塔尔巴哈台参赞大臣命锡纶补授。所遗乌鲁木齐领队大臣。命恭镗补授。左宗棠、金顺、即咨令锡纶赶紧赴任。以重职守。锡纶与察罕格根素识。到任后。先将坡塔甯案。向其曲为开导。妥速办结。其任内一切应办事宜。及中外交涉事件。随时咨商左宗棠、金顺、认真办理。锡纶未到任以前。英廉责无旁贷。仍著会商左宗棠等。将此案迅速了结。不得再有迟误。原摺片均著钞给阅看。将此由五百里各密谕知之。现月　　

○又谕。总理各国事务衙门奏、湖北武童殴伤英国教士。请饬速行办结一摺。英国教士在湖北武昌县被殴受伤一案。业经该省拏获滋事武童数人。复经总理各国事务衙门函致李瀚章。严饬查明下手凶犯。确切研究。而英国使臣仍以首犯务获究办、并各犯一并惩治、地方官亦应参办、始可议结为词。其照会中并有牵涉滇案通行告示之事。亟应迅图议结。以弭衅端。近来各省中外交涉事件甚多。全在迅速核实办理。庶不至贻口实。此案迁延日久。枝节丛生。著李瀚章即将此起案情。妥速筹画。并严饬该地方官认真查究。持平办结。毋再迟延。原摺著钞给阅看。将此由四百里。谕令知之。现月

　　

○荆州将军希元等奏、考验军政逾岁人员。精力未衰。应请留任。得旨。顺兴等均著准其留任。满月摺　　

○命英廉回京当差。以乌鲁木齐领队大臣锡纶为塔尔巴哈台参赞大臣。

明发　　

○赏恭镗二等侍卫。为乌鲁木齐领队大臣。明发　　

○庚戌。谕内阁。左宗棠奏、官军进规新疆南路。连复喀喇沙尔库车两城一摺。本年七月闲。甘肃西甯道刘锦棠、统率所部。由吐鲁番拔队西进。回逆白彦虎、自喀喇沙尔窜渡开都河西岸。缠回均被该逆迫胁随行。官军于九月初一日入喀喇沙尔城。并于初三日将库尔勒城收复。白彦虎复由洋萨尔一带西窜。刘锦棠亲率头队。疾驰数百里。至布告尔回庄。逆匪列队抗拒。官军奋勇冲击。先后毙贼千数百名。于是月十二日克复库车城。其余城堡回庄。收复无数。拔出被胁回众。以十万计。剿办甚为得手。仍著左宗棠督饬各军。乘胜进剿。将逆首白彦虎克日歼擒。肃清疆圉。此次出力将士。准其汇案请奖。阵亡之提督王庆福。提督衔总兵曾又得。都司杨玉昌。都司衔守备杨宝林、李景清。守备廖翰卿。千总孙得胜康福、梁得胜。把总邓臣忠、鄢得胜。著交部各照官阶从优议恤。以慰忠魂。剿捕　　

○谕军机大臣等。御史李嘉乐奏、河南仓谷久缺。请饬清查买补一摺。据称本年河南旱灾极广。仓谷存賸无多。该抚仅令有谷州县搭放粥赈。而于无谷州县。尚未参一亏空之员。办一买补之案。请饬清查亏欠确数。并于湖北安徽之成熟地方。买补还仓等语。各省仓谷。原为备赈平粜之用。河南现办赈务。仓谷岂容亏缺。应如何清查买补之处。著李庆翱酌度情形。妥为筹办。另片奏、河南平等处驿站。道路失修。地方官如筹款兴工。失业农商。藉可自食其力。又片奏、豫省与楚接壤。民多杀马为食。若令楚省购买。以补驿站缺额。豫民亦可得价糊口各等语。是否可行。并著李庆翱斟酌办理。原摺片均著钞给阅看。将此谕令知之。现月　　

○又谕。左宗棠奏、官军克复喀喇沙尔库车两城。进规阿克苏情形一摺。此次道员刘锦棠督率官军。乘锐西进。连复喀喇沙尔库车两城。事机尚顺。惟逆首白彦虎一意西窜。势将与喀什噶尔之贼合并。以国抗拒。若不将该逆擒获。终成不了之局。刘锦棠现向阿克苏跟踪追剿。张曜一军、亦已继进。库车一带粮料充足。就近采买。可省转运之劳。军士远首荷戈。藉资鼓腹。自必愈形踊跃。著左宗棠饬令各军、奋勇进发。绕前截击。务将白逆就地擒斩。毋任远窜。其已复地方。应如何派兵扼扎。防贼抄袭。及如何绥缉缠回之处。均著妥为筹画。北路一带。有无匪党翻山绕越。尤恐白逆经由阿克苏窜向伊犁。著金顺懔遵前旨。督饬各营。严加防范。毋稍疏虞。将此由六百里各谕令知之。剿捕　　

○督办新疆军务大臣大学士陕甘总督左宗棠奏、额尔庆额所部吉江凉庄马队。久役疲乏。遣撤归旗。报闻。摺包　　

○又奏、调浙江道员刘璈来营差委。允之。摺包　　

○辛亥。世宗宪皇帝诞辰。遣官祭奉先殿。　　

