<!-- { "loadSidebar": true } -->
○谕军机大臣等。刘坤一裕宽奏筹备蚊子轮船拟由粤省自行试办并请饬讲求制造兵轮船各摺片。筹办海防船械。自应切实图维。未可蹈常袭故。刘坤一等拟照蚊子船改用木壳。将前膛炮改用后膛洋炮。即由粤省自行仿造船只。变通办理。局员温子绍捐置一号。业已兴工。核计工价。约银仅二万余两。并另筹银两添造一号各节。此项船只造成。果能与外洋蚊子船相为颉颃。既可节省饷需。又能迅速蒇事。自系两得之计。即著照所请。先行试办。惟事属创始。能否合用。究竟尚无把握。前经谕令各省筹解经费。交李鸿章订购蚊子船。分布各口。仍著一面遵照办理。张树声裕宽即陆续解款。俾资应用。制造战舰。必须精益求精。以期攻守得力。著刘坤一、吴元炳何璟勒方锜黎兆棠饬令各局。加意讲求。务须于成法之中。自出心裁。益臻精利。以期一船得一船之用。尤当核实办理。毋稍虚糜饷项。将此由四百里谕知刘坤一、何璟、张树声、吴元炳、勒方锜、裕宽、并传谕黎兆棠知之。　　

○庚午。以山西上年遇旱。祈祷灵应。颁交城县龙王圣母庙扁额。曰沾洽时澍。利应侯庙扁额。曰□山戊不□熟民富。浑源州恒岳庙扁额。曰朔野标奇。潞城县李靖庙扁额。曰溢宇腾声。现月摺包　　

○缓徵直隶通、三河、武清、宝坻、蓟、香河、甯河、霸、保定、文安、大城、永清、东安、涿、滦、清苑、新城、雄、安、高阳、河闲、献、肃甯、任邱、天津、青、静海、盐山、庆云、新乐、开、东明、长垣、丰润、玉田、饶阳、安平、定、深泽、固安、乐亭、满城、安肃、博野、望都、容城、蠡祁、阜城、交河、景、故城、沧、无极、藳城、平乡、钜鹿、任、广平、磁、大名、元城、冀、新河、武邑、衡水、隆平、深、六十八州县被灾地方新旧钱粮租课有差。记注　　

○辛未。高宗纯皇帝忌辰。遣官祭裕陵。　　

○钦奉慈安端裕康庆昭和庄敬皇太后。慈禧端佑康颐昭豫庄诚皇太后懿旨。醇亲王奕譞等奏。在工出力之遇缺题奏道杨儒。经吏部驳令另奖。仍不敢擅拟一摺。杨儒前因办理菩陀峪吉地工程出力。降旨以四五品京堂候补。嗣据吏部议奏。核与章程不符。并声明该员并非无可加保。著该部查照定章核给奖叙。另片奏请将理藩院员外郎福森布改奖等语。福森布著以理藩院郎中无论满蒙咨留遇缺即补。并赏加四品衔。　　

○又奉懿旨。此次会议崇厚罪名。著醇亲王一并会议具奏。　　

○又奉懿旨。前有旨。将大学士六部九卿翰詹科道所奏遵议崇厚所议条约章程等件。并叠据大小臣工陈奏各摺片。一并交亲郡王御前大臣军机大臣总理各国事务衙门王大臣大学士六部九卿都察院堂官。再行详细妥议。并令醇亲王一并会议。兹据该王大臣等会奏。并据醇亲王另摺奏意见相同。此次崇厚奉命出使。所议条约章程等件。有违训越权之处。并据京外大小臣工陈奏。均称事多窒碍。著派一等毅勇侯大理寺少卿曾纪泽前往。将应议事件。再行商办。以期妥协。而重邦交。　　

○谕内阁、前因崇厚不候谕旨。擅自回京。当经革职拏问。交部治罪。兹据刑部奏该革员案情重大。请派王大臣会同办理。本日并据会议王大臣等联衔覆奏各一摺。崇厚奉命出使。于办理事件。违训越权。情节重大。所有该革员应得罪名。著亲郡王御前大臣。军机大臣。总理各国事务衙门王大臣。大学士。六部都察院堂官。会同定拟。具奏。　　

○命一等毅勇侯大理寺少卿曾纪泽充出使俄国大臣。　　

○壬申。缓徵山东、济甯、历城、邹平、长山、德、德平、惠民、乐陵、滨、邹、菏泽、城武、曹、定陶、范、朝城、堂邑、高唐、恩、博山、乐安、寿光、昌乐、高密、平度、金乡、鱼台、滕、邱、齐东、齐河、济阳、长清、肥城、东平、东阿、平阴、青城、海丰、商河、利津、蒲台、阳谷、寿张、钜野、郓城、观城、聊城、沾化、四十九州县。及德州、济甯、东昌、临清、四卫。东平所。暨各场灶被灾地方应徵新赋粮课有差。现月　　

○缓徵两淮富安、安丰、梁垛、东台、何垛、丁溪、草堰、刘庄、伍祐、新兴、庙湾、板浦、中正、临兴。十四场被灾灶地折价钱粮有差。　　

○癸酉。上以孟春享太庙。自是日始。斋戒三日。　　

○甲戌。谕内阁。何璟奏。特□□□尔□私役练兵之署任总兵请旨革职一摺。各省设立练营。原期一兵得一兵之用。岂容将弁隐占私役。致误操防。署福建建甯镇总兵唐寅清。私派练兵。前往湖南。久未归伍。署内夫役。冒占兵额。实属有干军政。仅予革职。不足示惩。唐寅清著革职永不叙用。此外各镇协标营。并著该督详细访查。据实□□□尔□劾。此等恶习。他省恐亦不免。著各该督抚随时严查。认真整顿。傥有虚额占役情弊。即行从严□□□尔□奏。以肃营伍。现月　　

○谕军机大臣等。春福等奏请饬催欠解月协军饷等语。乌城前因军饷缺乏。截留伊犁军需银两。除陆续补还外。尚欠银二万九百七十余两。现在伊犁需饷甚殷。乌城无款补还。著涂宗瀛于欠解乌里雅苏台月协军饷内。先行筹措银二万两。迅速解往。以便该将军等偿还欠款。毋稍迟延。将此由四百里谕令知之。现月　　

○乙亥。上以孟春享太庙。前期。亲诣行礼。　　

○世祖章皇帝忌辰。遣官祭孝陵。记注　　

○谕内阁。张树声奏苗匪窜扰西林县境剿办完竣请将出力之地方官奖励一摺。上年苗匪王么。在广西云南边境。纠党滋事。窜踞西林县属大槽地方。谋劫附近民团。进攻县城。经署知县曾传均。会同署上林营都司翁长春。布置防守。齐团堵剿。匪众逼近高角山。分踞渌里等处。该地方官等督率勇练。将贼寨次第攻克。歼擒首逆王么。及匪党伪元帅窦三等多名。西林县境。一律肃清。办理尚为迅速。惟马三一犯。现尚在逃。著张树声督饬该地方官设法严拏务获。以净根株。所有尤为出力之知县曾传均。著免补本班。以同知直隶州知州。仍留广西尽先补用。并赏戴花翎。游击翁长春。著免补游击参将。以副将仍留广西尽先补用。并赏给骁勇巴图鲁名号。以示鼓励。其余出力员弁绅董。准其择尤酌保数员。毋许冒滥。记注　　

○谕军机大臣等。张树声奏边境苗匪窜扰西林县境剿办完竣一摺。本日已明降谕旨宣示。并将出力各员。照所请奖励矣。此股苗匪。乘虚煽乱。张树声饬令该处地方文武。克期扑灭。全股荡平。剿办尚为迅速。惟要逆马三。现尚在逃该督务当饬令该地方官设法擒拏。务获惩办。净绝根株。所有善后事宜。并著妥为筹办。以安边圉。另片奏。冯子材所部各营。先经裁勇二千人。现由太原起程入关。分别撤留等语。该省边防紧要。仍当随时察度情形。豫筹布置。著张树声与冯子材妥慎筹商。挑留得力营队。分扎巡防。并饬令派出之员。认真逻察。毋稍松懈。将此由四百里谕令知之。现月　　

○蠲缓江西进贤、新淦新喻峡江、莲花、永丰、安福、永新、余干、乐平、建昌、安义、德化、德安、湖口、彭泽、南昌、新建、丰城、清江、庐陵、吉水、南丰、安仁、万年、星子、都昌、瑞昌、鄱阳等二十九厅县暨南九二卫。被水被旱地方歉收田亩钱漕有差。　　

○丙子。享太庙。遣惇亲王奕誴恭代行礼。　　

○遣官祭太□山戊不□之神　　

○命前工部尚书李鸿藻仍在军机大臣上暨总理各国事务衙门行走。记注　　

○丁丑。谕内阁。裕禄奏□□□尔□劾庸劣不职各员一摺。安徽桐城县知县王泽普。徇纵书差办事疲玩。当涂县知县张攀桂。嗜好太深。难期振作。候补知县王道平。性躁心浮。举动乖谬。试用从九品沈应铭。谬妄糊涂。声名甚劣。均著即行革职。婺源县知县杨春富。才欠开展。人地不宜。著开缺另补。以肃官方。记注　　

○谕军机大臣等。有人奏丁宝桢褊狭欺罔。其家丁黄瑞廷。仍未驱逐出境。眷属亦住省城。泸州知州田秀栗奉旨撤任。延至上年十一月闲。始委人更换。显系有心袒护。省城盐价。较未开官运以前。每斤增制钱二十文。小民不便。私枭充斥。在在堪虞。宜宾县石梁子地方。有匪徒烧会。又有脚溪痞棍打劫拆毁铁炉场协鑫长丰两号官盐店之事。上年十一月二十二日。犍为县有私盐三四十挑。随带兵勇数十人。并无号片。各执枪炮等件。向马边一路前去。屏山乐至宜宾等县。均有盗贼枭贩。连日滋事等语。著丁宝桢分别据实覆奏。不准稍涉回护。致干咎戾。将此谕令知之。现月　　

○戊寅。詹事府少詹事宝廷奏。宜令曾纪泽先行还京。面授训辞免致再误。钦奉慈安端裕康庆昭和庄敬皇太后慈禧端佑康颐昭豫庄诚皇太后懿旨。交会议王大臣并案议奏。摺包　　

○予广西剿匪染疫病故武宣县知县兼袭云骑尉冯灏优恤。摺包　　

○上以次辛祈谷于上帝。自是日始。斋戒三日。　　

○己卯。孝全成皇后忌辰。遣官祭慕陵。　　

○谕内阁。前据都察院奏。吉林贡生魏晋康等。以学政食言饰奏破坏旧章等词。赴该衙门呈诉。当谕令铭安查明具奏。兹据奏称学政按临吉林考试。向由绅捐生息项下。提银备办供应。王家璧两次按临。需用浩繁。提用生息银。暨吉林厅同知赔款。□山戊不□试用至九千三百余两。科试用至六千三百余两。王家璧前以书院经费缺乏。奏明将生息余银。作为束脩膏火之需继又将此项提作考费。致书院经费无出。不能延师课士等语。王家璧按试吉林。供应繁琐。其奏提书院款项。语多支饰。殊属不合。著交部议处嗣后奉天学政。前往吉林考试。所有动用之项。务当力求撙节。不得逾奏定数目。其所余绅捐生息银二千二百两。即作为书院经费。寻谕。王家璧著照部议降三级调用。不准抵销。现月　　

○谕军机大臣等。李鹤年奏请拨运河各厅另案工需银两一摺。运河各厅。应办土石埽坝各工。需款甚亟。自应先为筹备。以利漕行。著周恒祺饬令藩司筹拨庚辰年另案工需银六万两。迅即解交运河道库。以资应用。将此由四百里谕令知之。现月　　

○调湖北提督郭松林为直隶提督。直隶提督傅振邦为湖北提督。　　

○辛巳。祈谷于上帝。遣怡亲王载敦恭代行礼。上御乾清宫。赐近支宗藩等燕。记注　　

○以新疆肃清。赏记名提督刘天成强勇巴图鲁。邓咸林信勇巴图鲁名号。余升叙有差。予阵亡都司庄义庆、守备陈兆魁、千总李洪春、优恤。　　

○壬午。宣宗成皇帝忌辰。上诣奉先殿寿皇殿行礼。遣官祭慕陵。记注　　

