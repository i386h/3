<!-- { "loadSidebar": true } -->
○谕军机大臣等、有人奏、多伦厅同知陈金式、纵盗殃民。并商同副将谭兴奎、擅挪公款。贩买渔利。藉端苛派及添设税局。位置私人。玩视民瘼等款。如果属实。亟应严行惩办。著李鸿章按照所参各节。确切查明据实具奏。毋稍徇隐。原片著钞给阅看。将此谕令知之。寻奏、查明同知陈金式、副将谭兴奎、被参各款。或事出有因。或查无其事。应请毋庸置议。多伦五方杂处。素称难治。现因税局移设经棚。奸商难于偷漏。往往造谣阻抗。该厅税额既多。不得不藉此补苴。稍资报解。仍随时严饬约束书役。勿稍索扰。报闻。现月　　

○云贵总督岑毓英奏、查勘禄劝县被水情形。得旨、即著饬属查明被灾户口。妥为赈恤。毋任失所。摺包　　

○又奏、盏达土司夷匪作乱。饬总兵丁槐前往剿抚。得旨、所筹尚妥。即著饬令丁槐严防要隘。并督同南甸等处土司。分别办理剿抚。以固边圉。摺包　　

○予云南军营瘴故游击杨秉仁等优恤。摺包　　

○蠲缓奉天安东、锦、海城、广甯、新民、岫岩、金凤凰、开原、复、十厅州县。暨牛庄、白旗堡、巨流河、各旗界被水地亩钱粮租赋有差。现月　　

○蠲缓吉林宾州厅、甯古塔等处灾歉地方租赋银谷。现月　　

○庚午。孝德显皇后忌辰。遣官祭定陵。起居注　　

○谕内阁、刘铭传奏、督兵剿服中北两路生番。请将出力员弁奖励一摺。台湾中路叛番。经刘铭传于本年九十月闲。督率各军开路搭桥。节节进剿。先后将各番社攻破。所有苏鲁等七社。均已悔罪乞降。旋经该抚商同林维源进剿北路叛番。示以兵威。白阿歪等处生番、二十余社。亦均归化。刘铭传筹办剿抚。深合机宜。著交部从优议叙。在事员弁奋勉出力。亦应量予奖励。提督吴宏洛、著赏穿黄马褂。道员林朝栋、著赏给二品顶戴。提督李定明、著赏给头品顶戴。朱焕明等、均著赏给正一品封典。副将万国本、著以总兵记名＜闲＞放、并赏给壮勇巴图鲁名号。县丞洪熙等、均著以知县、不论双单月归部选用。知县郭名昌、著仍以知县归部选用。并加同知衔。通判蔡嘉谷、著俟补缺后以同知用。已保巡检陆陈谦等、均著以县丞归福建候补。军功刘加辉、著以千总补用。并赏给守备衔。巡检蔡焕章、著赏戴蓝翎。阵亡之副将钟玉镛、刘煦章、都司李春山、守备刘复胜、千总陈贤卿、向斌廷、把总林桐、均著交部从优议恤。现月　　

○谕军机大臣等、近来外藩筵燕。各该衙门豫备桌张。草率偷减。不堪食用。殊属不成事体。嗣后该管堂官。务当严饬所属认真办理。以期核实傥再有前项情弊。即行从严参办。毋稍姑容。现月　　

○以勇数空额。营务废弛。革台湾统带春字三营记名提督柳泰和职。撤销勇号摺包　　

○予台湾军营积劳病故。记名提督王贵扬参将陈近标等优恤。摺包　　

○辛未。谕内阁、前据御史魏迺勷奏参编修林壬品行卑污。回籍未经告假等款。当经谕令麟书、徐桐、确查具奏。兹据查明奏称、林壬去年＜闲＞放山西考官。有贾人栗姓索取薓价尾欠。在馆寓吵闹。送坊管押旋即放回。原参应是传闻之讹。惟未经告假。于十月二十四日私行出京。请旨惩处等语。林壬著交部议处。以为擅离职守者戒。寻议降二级调用。从之。现月　　

○以记名提督李培荣为甘肃肃州镇总兵官。现月　　

○以士林积怨。革陕西榆林府教授王文蔚等职。摺包　　

○壬申。以神灵显应。颁山东益都县龙神庙扁额曰福佑云门冠县城隍神庙扁额曰泽周冠氏。刘猛将军庙扁额曰昆虫毋作。现月　　

○以顺天府府尹薛福辰为宗人府府丞。外记注　　

○以捐助河工。予广东潮州府知府朱丙寿等升叙加衔有差。摺

包

　　

○癸酉。谕内阁、毕道远等奏、胪陈已故府尹政绩。请宣付史馆一摺。已故通政使周家楣。两任顺天府府尹。遇事整顿。善政颇多办理灾赈。尤能多方筹措。不遗余力。实惠及民。所有周家楣生平政绩。著准其宣付史馆立传。现月　　

○谕军机大臣等、成孚奏、河工紧要、援案请添拨防险银两一摺。据称黄河两岸各厅。险工叠出。来年修守事宜。亟应豫为筹备。额款实难敷用。援案请添拨防险银二十五万两。分拨南岸各厅银十三万五千两。北岸各厅银十一万五千两等语。著边宝泉饬令藩司于年前先拨四成。春汛再拨六成。俾资应用。该河督务当督饬道厅各员。撙节动支。认真办理。毋得稍涉虚糜。将此由四百里各谕令知之。现月　　

○又谕、电寄徐承祖。据张之洞电称。接徐承祖电。日本外部因新购法舰未到。拟派船至各港访寻等语。南洋接闽电相同。目下崎案未定。华民积愤。如日本有兵轮入口难保不别滋事端。此事该外部语涉支离。徐承祖既不先事力阻。且未电告总署、及南北洋大臣。辄为转电闽粤。殊属轻率。著传旨申饬。彼船如未成行。仍应向其阻止。并即电闻。　　

○擢安徽凤颍六泗道高万鹏为顺天府府尹。未到任前。以宗人府府丞薛福辰兼署。现月　　

○加赏资善堂暖厂粟米三百石。协修官赖际熙恭纂　　

帮总纂官王荣商恭辑监修总裁世恭阅五月十一日正总裁那月日专司藳本陆恭覆阅癸丑四月初七日　　

徐月日　　

荣月日副总裁唐月日　　

宗室宝恭阅四签九月十四日

　　

陈恭阅一签三月十五日　　

熙月日　　

郭恭阅十月二十一日　　

宗室麒月日蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之二百三十七　　

光绪十二年。丙戌。十二月。甲戌。谕内阁、御史瑞霖奏、请于城内添设练勇局一摺。稽查巡缉。本系步军统领衙门专责。若如所奏窃盗肆行。尚复成何事体。著步军统领等、督饬将弁。实力稽查。不准稍有懈弛。以期除莠安良。该御史所请添设练勇局之处。事涉纷更。著毋庸议。现月　　

○谕军机大臣等、有人奏、天津县知县姚长龄。谬妄贪婪。任听伊叔姚松涛、已革书吏马鉴荪即马承先、表里为奸。于命案受贿。延阁不问。并加增斗帖。及纵役殃民。请饬查参等语。知县为亲民之官。宜如何洁己奉公。若如所奏各节。亟应严行惩办。著李鸿章确切查明。据实具奏。毋稍徇隐。另片奏、革员杨鸿典仍未回籍。现住天津开设银钱等行。及斗店盐店。并在长芦行商。请饬严查等情。杨鸿典参革后、曾否回籍。原参是否属实。著李鸿章查明覆奏。原摺片著钞给阅看。将此谕令知之。寻奏、查明天津县知县姚长龄被参各节。或事出有因。或并无实据。该县人尚谨饬。业经丁忧去官。革员杨鸿典、亦已回籍。均请毋庸置议。报闻。摺包　　

○四川总督刘秉璋奏、重庆教案。已将各国赔款数目。核实议定。下所司知之。摺包　　

○以办案迁延。革四川巴县知县国璋职。摺包　　

○乙亥。谕军机大臣等、曾国荃奏、江北冬漕。遵办河运。请饬疏浚河道一摺。据称微山湖为江苏山东两省济运水柜。近因淤浅日甚。设法收蓄。仍属不敷铺济。其大泛口、三汊口、十字河、开河、靳口、袁口、安山一带。或河系砂礓。或淤垫太甚。以及十里铺、陶城埠口门内外新淤。均须大加挑浚等语。南漕关系紧要。必须南北河道。一律无阻。方能迅速抵通。著成孚、张曜、严饬所属将漕船经行河道。认真疏浚。务期一律深通。以利漕行。将此由四百里各谕令知之。现月　　

○两广总督张之洞奏、琼州官军攻破什密黎巢。歼斩首逆。随即攻克东路万州陵水等处黎匪各村。现在筹办开通招抚事宜。暨西路官军。生擒客匪逆首。招抚黎洞各情形。得旨、此次进剿黎客各匪。连破峝寨。歼擒首逆。办理尚属得力。仍著相机调度。剿抚兼施。俾臻安辑。所有叠次出力员弁。准其择尤保奖。以示激劝。摺包　　

○以记名提督张捷书、为湖南岳州镇总兵官。摺包　　

○以擒获匪首。复广东顺德协副将利辉职。摺包　　

○丙子。谕军机大臣等、刑部奏、书吏被参赃款。坚不吐实。请旨饬查一摺。据称御史王赓荣等奏参户部银库书吏史恩涛、侵扣山东河工领款一案。严讯史恩涛等。坚不承认等语。案关书吏勒索巨款。必应彻底根究。岂可听其恃无赃证。任意狡展。著张曜就近传讯领款委员。所领是否均系库平实银。有无短少。该书吏如何勒索使费。曾否给银一万两。并有无说事过钱之人。不得丝毫含混。抑勒索诈。出钱人例不坐罪。该委员等无所用其回护。务当讯取切实亲供。即行覆奏。毋稍迟延。原摺著钞给阅看。将此由四百里谕令知之。寻奏、传讯赴部领银委员知府刘景宸、沈廷杞。供称并无勒索情事。报闻。现月　　

○两广总督张之洞奏、两粤接界地方。匪徒聚党滋事。经文武员弁扑灭。拏获首要各犯正法。并究释胁从。以靖地方。报闻。摺包以亏短银两。逮问广西已革通判前署兴安县知县邵文桢、并籍产备抵。现月　　

○旌表守节抚孤浙江钱塘县监生郁继善妻沈氏。摺包　　

○蠲缓湖南安乡、武陵、益阳、龙阳、华容、澧、巴陵、沅江、湘阴、临湘、十州县被水田亩新旧钱漕粮赋租课有差。现月　　

○丁丑。以京师得霈祥霙。上诣大高殿报谢。行礼。　　

○遣惇亲王奕誴、诣时应宫、贝勒载漪、诣昭显庙、贝勒载滢、诣宣仁庙、贝勒载澍、诣凝和庙、拈香。外记注　　

