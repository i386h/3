<!-- { "loadSidebar": true } -->
○辛卯。谕军机大臣等、前因有人奏参河南前署桐柏县知县徐肇鋡擅用非刑、致毙前署桐柏县典史卢正溥之子卢绍棠一案。当谕令裕宽确查。尚未覆奏。兹复据都察院奏、江西民妇卢李氏遣抱以滥刑洩忿等词呈诉。与前参各节大略相同。并称卢绍棠先在省控告时。首府审办此案。有意庇纵。反将原告严鞫等语。案关知县滥刑毙命。捏禀买呈。种种荒谬。并有首府庇纵情事。亟应彻底根究。以儆凶残而肃吏治。著裕宽迅即亲提严究。务得确情。据实覆奏。毋稍徇隐。原摺呈均著钞给阅看。将此谕令知之。寻奏、查明徐肇鋡审案谬妄。请革职审办。得旨、徐肇鋡著即行革职。归案严讯。该抚当懔遵叠次谕旨。严切根究。不准稍涉瞻徇。致干咎戾。随手档　　

○壬辰。孝贞显皇后诞辰。上诣建福宫圣容前行礼。　　

○察哈尔都统德铭等奏各牧群牛羊马轮届均齐。循案奏请派员往查。得旨、仍著暂缓均齐。　　

○以徵银不解。革署广东澄海县知县李作桢、增城县知县杨逢篁职。并勒追。随手　　

○癸巳。调湖南绥靖镇总兵韩晋昌、为江南福山镇总兵官。福山镇总兵陈海鹏、为湖南绥靖镇总兵官。福建澎湖镇总兵张其光、为浙江温州镇总兵官。温州镇总兵周振邦、为福建澎湖镇总兵官。现月　　

○甲午。谕军机大臣等、御史叶庆增奏、敬陈灾赈情形。请饬严剔弊端一摺。所称详勘灾区。清查户口。劝集捐赀。酌设平粜。划分工赈。妥筹善后各条。著李鸿章、孙家鼐、孙楫、体察情形。妥为筹办。原摺著钞给阅看。将此各谕令知之。现月　　

○东三省练兵大臣定安奏、请将协领玉朴调营差遣。从之。摺包　　

○乙未。中元节。上诣奉先殿寿皇殿行礼。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。　　

○遣官祭庄顺皇贵妃园寝。端慧皇太子园寝。醇贤亲王园寝。照录　　

○谕军机大臣等、吏部奏、投供候选知县。一官两人。请旨饬查一摺。据称光绪十二年闲。有籍隶直隶之候选知县赵秉仁、赴部投供。选授山东博兴县知县。嗣被参劾以县丞降选。交代回直隶原籍。兹又据籍隶云南之候选知县赵秉仁、赴部投供。所叙历次保案。均与光绪十二年籍隶直隶之赵秉仁相同。显系一官两人。请饬查办等语。此案情节支离。其中必有一员假冒。著王文韶、崧蕃、确切查明前任总督劳崇光等原保案内之赵秉仁。究系直隶清苑县人。抑系云南昆明县人。并将该员三代履历钞录。速即声覆吏部核办。并著李鸿章、福润。将前选博兴县降选县丞之赵秉仁。查明是否回籍。即行解送吏部以凭质讯。原摺著均著钞给阅看。将此各谕令知之。寻王文韶、崧蕃奏、查赵秉仁前在贵州军营所保知县。年月均属相符。其在云南军营两次所得衔翎封典。均有奏案可稽。入学年分。亦有学册可凭。并据该员族长等出具切结。其为云南昆明县人自无疑义。下部知之。摺包　　

○丁酉。文宗显皇帝忌辰。上诣奉先殿寿皇殿行礼。遣官祭定陵。照录　　

○以缴清赔款。复已革山西候补直隶州知州延祉原官。　　

○戊戌。准记名提督刘鹤龄发往湖北差委。　　

○以捐田赡族。予四川梁山县节妇女赖氏建坊。摺

包

　　

○己亥。江苏学政溥良奏、拟筹款修建金山文宗阁。报闻。摺包　　

○以讦讼不休。革四川世袭云骑尉刘江海、张光荣职。摺包　　

○辛丑。陕西巡抚鹿传霖奏、陕省连年以来。时有偏灾。今夏所种秋禾。复遭冰雹灾伤。当饬覆勘确查。奚筹抚恤。得旨、即著饬属妥为抚恤。毋令失所。　　

○广西巡抚张联桂奏、奉派查阅营伍。以连值乡试。应入闱监临。拟请展至乙未年查阅。从之。摺包　　

○壬寅。谕军机大臣等、御史褚成博奏、山西口外七厅赈务已毕。请饬办积谷。并严禁收粮积弊一摺。据称该省赈事完竣。尚多余款。请酌提银两。作为收买积谷之用。由官发给章程。责成公正绅耆。实心经理。大青后山一带钱粮。向归粮差甲首徵收。每多浮索情弊。亟应实力禁革等语。著张煦按照所陈各节。体察情形。妥筹办理。原摺著钞给阅看。将此谕令知之。现月　　

○癸卯。上诣福华门外跪送慈禧端佑康颐昭豫庄诚寿恭钦献皇太后幸颐和园驻跸。记注　　

○甲辰。谕军机大臣等、御史恩溥奏、近畿积潦渐消、请饬将内外城就食之民。妥定分别遣归章程一摺。著顺天府府尹、会同步军统领、五城御史、体察情形。妥筹办理。现月　　

○乙巳。仁宗睿皇帝忌辰。上诣寿皇殿行礼。遣官祭昌陵。记注　　

○派都察院左都御史怀塔布、为崇文门监督。兵部左侍郎巴克坦布、为副监督。明发　　

○以记名副都统讷钦为青州副都统。明发　　

○以捐置义庄。予江苏常熟县五品封职徐朝荣建坊。　　

○丙午。谕军机大臣等、有人奏、知县贪酷虐民。请饬查办一摺。据称署大兴县知县谢裕楷、素性贪酷。于审办黄村四十里镇住户苗寡妇家被盗一案。将邻右高阮氏严刑致毙。又因内务府笔帖式铭厚欠债被控。纵令差役将铭厚之父司库恒廉锁拏私押。勒索银两分用等语。著孙家鼐、孙楫、按照所参各节。确切查明。据实覆奏。毋稍徇隐。至所称嗣后牵涉职官案件。不准擅传责押一节。并著查照例章办理。原摺著钞给阅看。将此谕令知之。现月　　

○两江总督刘坤一等奏、丹徒丹阳等县。散放春赈。开浚河道。一律完竣。在事出力官绅。恳恩择尤保奖。得旨、著准其酌保数员。毋许冒滥。　　

○丁未。上诣颐和园乐寿堂问慈禧端佑康颐昭豫庄诚寿恭钦献皇太后安。　　

○驻藏办事大臣奎焕奏、边事逐渐就绪。知府嵇志文。带同番官入藏取结。俟藏番结到。仍带葛布伦回边。一面函约英员会议立约。以期速蒇边事。并遵谕饬原议委员黄绍勋、到边听候画押。下所司知之。　　

○又奏、恳如商上葛布伦三大寺僧俗大众等请。仍饬第穆呼图克图再行掌办商上事务五年。从之。摺包　　

○以营务废弛。行为荒谬。革台防管带铭字中军正营两江补用游击刘思盛。帮带两江补用都司刘学胜职。

摺包

　　

○己酉。四川总督刘秉璋奏、建昌所属夷匪。出巢焚掠。已由该镇总兵刘士奇、甯远府知府唐承烈、督饬弁勇剿办。并添募营勇。照章给发口粮。得旨、即著督饬该员弁等实力剿办。毋任蔓延滋扰。摺包　　

○以亏短丁粮。勒追不解。革贵州候补同知署贵定县知县张国英职。籍产备抵。现月　　

○予殉难署贵州荔波县知县蒋嘉谷专祠。列入祀典。从贵州巡抚崧蕃请也。摺包　　

○纂修官何作猷恭纂　　

帮总纂官程棫林恭辑监修总裁世恭阅十一月十三日正总裁那月日专司藳本陆恭覆阅癸丑八月初七日　　

徐月日　　

荣月日副总裁唐月日　　

宗室宝恭阅一签四月十九日

　　

陈恭阅二签二月二十一日　　

熙月日　　

郭恭阅一签六月初一日

　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之三百二十七　　

光绪十九年。癸巳。八月。庚戌朔。谕内阁、现在领侍卫内大臣差务较繁。所有世铎前免带豹尾枪之差。著载泽替带。现月　　

○以捐赈钜款予粤海关监督联捷以副都统记名遇缺题奏。　　

○以遵命捐赈。予工部郎中苏清泉为其故父、直隶候补知县长芦小直沽批验大使陈宝诚、为其故父母建坊。摺包　　

○辛亥。谕内阁、曾广汉著加恩以四五品京堂候补。现月　　

○壬子。遣官祭文昌帝君庙。外记注　　

○刑部尚书镶白旗蒙古都统贵恒因病赏假。以都察院左都御史怀塔布兼署刑部尚书。户部尚书熙敬署镶白旗蒙古都统。现月　　

○癸丑。总理各国事务衙门奏、遵议出使大臣薛福成奏申明新章。豁除海禁旧例。请嗣后良善商民。无论在洋久暂。婚娶生息。概准由使臣或领事官给与护照。任其回国。治生置业。并听随时经商出洋。毋得仍前藉端讹索。如所请行。摺包　　

○予军营病故副将马昌胜、孙怀德、游击袁发亮等议恤。早事　　

○甲寅。上诣颐和园乐寿堂。问慈禧端佑康颐昭豫庄诚寿恭钦献皇太后安。　　

○巡抚衔督办云南矿务广炯奏、贵州咸甯连年灾荒。厂民困苦。黑白铅课。未能照例抽收。恳予展限四年。下部议行。摺包　　

○乙卯。广西巡抚张联桂奏、龙胜厅猺峝二千余户。杂粮歉收。酌筹抚恤。报闻。　　

○以户部尚书翁同和为顺天乡试正考官。刑部尚书孙毓汶、户部右侍郎陈学棻。刑部右侍郎裕德、为副考官。外记注　　

○以督修江甯城垣工竣。予副将刘光才、知府李廷箫、优叙。摺包　　

○以亏欠仓米。屡催不交。逮已革广西恩隆县知县陈敬诗。勒追。　　

○上以祭社稷坛。自是日始、斋戒三日。外记注　　

○丙辰。以工部尚书孙家鼐兼署户部尚书。礼部尚书李鸿藻、兼署刑部尚书。礼部左侍郎钱应溥、兼署户部右侍郎。兼管钱法堂事务。兵部右侍郎寿荫、兼署刑部右侍郎。现月　　

○以刑部左侍郎阿克丹、署镶蓝旗满洲副都统。明

发

　　

○以遵命捐田赡族。予候选知县周祖佑为其故父建坊。　　

○以管修台湾水陆电线出力。赏洋员韩生宝星。　　

○丁巳。祭先师孔子。遣协办大学士麟书行礼。外

记注

　　

○以遵命捐赈。予户部主事丁述曾、为其故父母建坊。　　

○戊午。祭大社大稷。上亲诣行礼。外记注　　

○太宗文皇帝忌辰。遣官祭昭陵。黄绫本　　

○湖广总督张之洞等奏、勘明藉池口一带水道。碍难堵筑。绘具图说。呈览另筹湖南北两省均无妨碍办法。一曰禁新垸。一曰疏湖港。一曰培城堤。报闻。　　

○吉林副都统沙克都林札布奏吉林练队拏获朝阳逆首焦痣、解省正法。出力员弁请奖。下部议行。　　

○命镇国将军载瀛之第一子名溥伒。现月　　

○己未。宣宗成皇帝诞辰。上诣奉先殿寿皇殿行礼。早事　　

○遣官祭关帝庙。外记注　　

○谕军机大臣等、御史达椿奏、理藩院办理蒙古盟长各缺。例未画一。并父子同在一旗协理。易滋流弊。请饬妥议章程各摺片。著理藩院查核例章。妥议具奏。至片内所称昭乌达盟敖罕察克达尔札布。父子同充该旗协理。闻有草菅人命。及前岁教匪滋优。携眷潜避情事。并著该衙门查明具奏。现月　　

