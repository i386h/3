<!-- { "loadSidebar": true } -->
○谕军机大臣等、张之洞奏、江北冬漕遵办河运。请饬疏通河道一摺。据称大泛口、济甯、开河、刘老口、袁口、蔪口安山一带。运道节节浅阻。十字河年挑年淤。十里铺。陶城埠口门内外。淤垫更甚均须大加挑浚等语。南漕关系紧要。所有漕船经行河道。必须豫筹疏浚。方能迅速抵通。著许振祎李秉衡严饬该管河道各员。认真挑浚。务期一律深通。并将各缺口分别堵筑坚实。以利漕行。将此由四百里各谕令知之。现月　　

○又谕、电寄宋庆等、电奏均悉。此次贼窜牛庄。湘军初次接仗辄即败退吴大澂身为统帅。徒托空言。临敌疏于调度致损军威宋庆以牛庄失守。率军回救田庄。台致贼乘虚袭踞营口宋庆、吴大澂自请严议均属咎无可辞姑从宽改为交部议处以示薄惩吴大澂营中阵亡之记名提督余福章。谭桂林均著交部从优议恤其余阵亡弁勇。著查明再行请恤现在牛庄营口。皆为贼踞。田庄台当西路之冲。该提督等务当联络各营。重整队伍妥筹布置屏蔽锦州一路。力遏寇氛。毋任再行西窜。寻兵部奏宋庆议降二级调用。不准抵销吏部奏吴大澂议降三级调用。毋庸查级抵销。得旨均著加恩革职留任。摺包　　

○山东巡抚李秉衡奏、官军收复甯海州文登县两城。并探闻刘公岛威海麓岛口荣成等处贼势。暨南来丁槐岑春煊各军到防情形。报闻。摺包　　

○又奏、已革贵州黎平府知府郭怀礼、请交丁槐差遣。户部主事黄榜书等、请留岑春煊营效力。允之。摺包　　

○以记名总兵陈旭为江南苏松镇总兵官。摺包　　

○乙卯。祭关帝庙。上亲诣行礼记注谕军机大臣等、电寄依克唐阿等、电奏均悉。据称长顺力顾西北。依克唐阿留营协防。即率所部。攻剿吉峒峪。杜贼东西分窜筹办尚合机宜。著即联络声势。互相援应共保危城若吉峒峪剿办得手。尤须严防北路。以固省城门户。吉峒峪不见地图不知坐落何方。去辽城几里。著电覆电寄　　

○又谕、电寄许景澄、电奏已悉。国电著照所拟。分别投递俟有覆音即电闻电寄　　

○办理湘军东征粮台直隶布政使陈宝箴奏、粮台甫经开办。请饬部筹拨现银一百万两。迅速支给。以期无误要需。下户部速议。摺包丙辰。谕军机大臣等、御史王鹏运奏顺天府蓟州三河顺义等处。灾民困敝异常现在春抚将完。麦秋尚远深恐民食不继无以为生请饬妥筹赈抚等语。著孙家鼐、陈彝将被灾虚实轻重情形。确切查明据实具奏。原片著钞给阅看。将此谕令知之。现月　　

○又谕、电寄宋庆、电奏已悉。十一日之战。我军分路包抄各将领奋勇破敌。追奔十余里。毙贼数百名自牛庄败衄之后。得此胜捷。庶可稍挫凶锋。毅军诸将。积劳已久叠次合军进剿。奋勉出力深堪嘉尚马玉昆著交军机处存记。遇有提督缺出请旨＜闲＞放宋得胜著赏穿黄马褂。程允和著赏还顶翎。仍以提督记名＜闲＞放。其余出力人员。准其择尤酌保以示鼓励。倭贼锐意西窜。今遭此挫难保不再图猛扑。宋庆当督率各将领严加警备稳慎图功不可稍涉疏懈。是为至要。电寄又谕电寄唐景崧。户部奏遵议唐景崧奏请饬太仆寺卿林维源筹借银一百万两暂补防费一摺著照所请即饬该京卿如数筹借由户部指拨各省关实银。分三年归清。不得稍有延欠其借人之款。著仿照借华款办法。酌给利息俟缴足百万之数仍由该部奏请。将该京卿破格奖叙。电寄　　

○又谕、电寄王文韶、电奏已悉。刻下沿海虽无警报。惟刘公岛尚有倭船二十余只。成山岛口亦时有倭船来往。敌情叵测恐其蓄谋内犯。瞬息可至仍著王文韶。饬令沿海各营勤探严防。力筹备御并将侦探情形。随时电闻电寄又谕电寄刘坤一有人奏、闪殿魁所部十营。近以奉调移防半多逃散所奏是否属实。又闪殿魁所办渔团据报将渔船编立字号。是否能资得力著刘坤一一并确查具奏。毋稍徇隐电寄　　

○丁巳谕军机大臣等、电寄张之洞、据电奏丁槐谙习洋战。请饬入卫等语昨据王文韶奏丁槐一军。移扎武定府。与直省连界著即知照李秉衡。饬该镇迅即拔队来津。王文韶再与刘坤一详酌。或令驻扎山海关一带。以厚兵力著即妥商覆奏。电寄又谕、电寄裕禄、裕禄依克唐阿电奏均悉。陈湜一军。分防大高岭分水岭等处未能赴援辽阳。即著裕禄传谕该臬司仍扎原处。相机堵剿。力顾辽阳东南两路之冲。现在贼由牛庄直窜营口田庄台等处。宋庆吴大澂两军。先后失利。已由双台子退扎西路。情形万紧。不能兼顾东路。徐邦道李光久之军。亦难调往其辽沈一带防剿事宜。惟有责成依克唐阿长顺审察地势贼情。熟筹布置依克唐阿以孤军入山。恐贼抄后。自宜稳慎。以图勿堕诡计。长顺亦当与依克唐阿。联为一气互相策应。军情瞬息变迁战守机宜。朝廷不为遥制惟在该将军等合力同心。妥为因应不得各存意见。致误戎机依克唐阿所请分任战守殊属拘泥著毋庸议。电寄又谕、电寄宋庆、据奏、十一日剿贼获胜。当降旨将出力将领。加恩奖励。并虑贼续有猛扑谕令加意严防。讵本日宋庆奏到。十二日贼果聚集大股来扑。并分兵抄我后路。虽我军短兵相接。毙贼无数。而贼炮过多。势不能支以致田庄台不守览奏殊深愤懑。现在宋庆退至双台整顿队伍。田庄台要地既失。西面防务。更形吃紧著督饬所部将弁。尽心备御昼夜严防。力遏锦州一带西窜之路。宋庆疏防失利。咎无可辞惟念其甫至田庄台。未及稳扎尚非堵剿不力。所请严议著加恩宽免。马玉昆等所得保奖。著暂行撤销仍记其劳绩。以观后效吴大澂已退至石山站叠次奏报大言无实。昨仅予议处以示薄惩。该抚应自知愧奋力求实效以赎前愆慎毋再为浮夸之词。致干重咎刘坤一电奏以岭防紧要。请仍饬陈湜兼顾。本日已准裕禄所请。令该臬司仍扎原处矣。电寄浙江巡抚廖寿丰奏查阅镇海防务。于要隘处所。酌造疑台建筑土堤。节节设防。归并各军。择要填扎水陆互相策应。报闻。摺包　　

○协修官赖际熙恭纂　　

帮总纂官程棫林恭辑监修总裁世恭阅十八签三月十九日正总裁那月日专司藳本陆恭覆阅癸丑八月二十四日　　

徐月日　　

荣月日副总裁唐月日　　

宗室宝恭阅六月初四日

　　

陈恭阅四签又二签六月十九日　　

熙月日　　

郭恭阅一签七月初八日　　

宗室麒月日



大清德宗同天崇运大中至正经文纬武仁孝睿智端俭宽勤景皇帝实录卷之三百六十二　　

光绪二十一年。乙未。二月。戊午。谕内阁禁门重地。理宜严肃前因直班官兵。稽查不力闲杂人等。擅自出入叠经降旨申禁第恐日久懈生。特再行申谕。两翼前锋八旗护军各统领。严饬该官兵等随时认真查察。实力奉行不准闲人任意来往。傥有不遵约束之人。即行查拏究办以重门禁。现月　　

○谕军机大臣等、御史钟德祥奏京师内外城地面棍徒众多请饬拏办一摺棍徒抢劫最为地方之害。著步军统领衙门顺天府五城御史、按照摺内所指各犯。确切访查如果实系著名匪徒。即行拏获。送交刑部惩办。以安良善原摺均著摘钞给与阅看。将此各谕令知之。现月又谕、电寄王文韶有人奏、各营平时扣饷当此战事紧急。仍行故习大沽口郑崇义两营。曩只发给一两。今虽照发三两六钱然缺额甚多李鸿章委道员刘启彤点验。刘启彤先一日电知郑崇义、星夜将驻守河吴宏洛兵借拨五百名听点。以图掩饰等语。著王文韶确切查明据实具奏。寻奏、郑崇义于淮将中。声名本属平常此次被参各节虽查无实据亦未敢稍事姑容已撤去统带。改委副将史济源接统实力整顿郑崇义留营效力报闻摺包　　

○又谕电寄刘坤一、有人奏各营平时扣饷。当此战事紧急仍行故习以致士卒多不用命。闪殿魁一营每兵一月四两只发二两八钱等语。前因有人奏闪殿魁杂募市井之人。拔队启行多不愿去又所部十营近因奉调移防。半多逃散两次寄谕刘坤一查奏。今复有人参其扣饷。如果属实。则兵丁之逃散。未必不由于此。著刘坤一一并确查覆奏。毋稍徇隐。电寄　　

○礼部奏议覆四川总督奏请将张桓侯庙列入祀典。又议陕西巡抚奏请将故洋县知县汪溎祠宇列入祀典。并依议行　　

○总理海军事务衙门奏、岛舰失陷。时局艰危遵议更定海军章程非广购战舰钜炮。不足以备战守。非合南北洋通筹。不足以资控驭。非特派总管海军大臣。不足以专责成。目前各事未齐。衙门暂无待办要件拟请将当差人员。及应用款项暂行停撤以节经费其每年应解海军正款。亦请统解户部收存专为购办船械之用又奏海军内外学堂亦请暂行裁撤。均依议行　　

○署直隶总督王文韶奏直属水灾甚广。在藩库地粮项下先后动支银十三万两。筹办冬春赈抚。并修理河堤以工代抚下户部知之。摺包以任性妄为革直隶宣化练军马队中营帮办官游击陈长青职摺包己未。谕军机大臣等、电寄王文韶等电奏已悉。李占椿等营。不日可到埕子口。王文韶拟令章高元八营。移扎歧口。津南防军较厚现在大股贼众。纷窜北路宋庆等军迎剿失利关外军情日紧。其屯聚旅顺一带。尚有一万数千人。恐由水路扑犯各海口尤为近便刘坤一王文韶务当督饬各军。严行戒备熟筹堵御之策。保卫畿疆以纾廑系。电寄又谕电寄宋庆等电奏均悉。宋庆行抵双台子。已与吴大澂面商吴大澂移驻石山站宋庆至杜家台收集整顿再定进止。石山站在锦州。之东然为入关大道贼若由此西犯。更不必取道锦州吴大澂既已退至此处。必当尽力扼守毋令贼踪越过。傥再有溃退。仍以胜败无定等语。掩饰前非自问当得何罪。宋庆究竟驻扎何处。可以遏敌之冲。自应在石山站以东。相度地势。扼要移扎著即迅筹覆奏。总以断贼入关路径为第一要义不但固锦州之防也。吴大澂电请将擅离防所之副将郭长云革职留营效力。著照所请行　　

○浙江巡抚廖寿丰奏、浙省本届新漕酌议本折兼解。暂雇洋轮包运。并会订保险章程。下户部知之　　

○署两江总督张之洞奏、堵筑崇明县海岸出力人员请奖。得旨、著准其酌保数员。毋许冒滥　　

○命甘肃西甯镇总兵邓增来京陛见。　　

○以亏短银米。革山西前兴县知县程达天职并监追籍产备抵　　

○以功德在民。予故浙江巡抚崧骏在江苏省城。捐建专祠。列入祀典从署两江总督张之洞请也。　　

