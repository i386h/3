<!-- { "loadSidebar": true } -->
○丙辰。谕内阁、前据翰林院编修何金寿奏、云南知府孔昭鈖被戕一案。总兵杨玉科、有交通京官、图脱罪名情事。当经谕令刘长佑、杜瑞联、会同详查。讯供定拟。本日又据都察院奏、孔昭鈖之子生员孔宪瀛、遣抱以伊父被杀。显系杨玉科主谋。倚仗财势。巧为营脱等情。赴该衙门呈诉。著刘长佑、杜瑞联、将所控各节。归案讯明具奏。　　

○又谕、前因翰林院编修何金寿奏、浙江衢州镇总兵喻俊明、不宜兼统杭嘉湖水师。当经谕令梅启照酌度具奏。兹据奏称。该总兵兼统杭嘉湖水师。深资得力。前奏派时、系为因事择人起见等语。所有杭嘉湖水师。著准令喻俊明仍行兼统。该抚仍当随时查察。如该员实有未能兼顾之处。即行遴员接统。现月　　

○以兵部左侍郎奎润、暂署吏部左侍郎。工部右侍郎锡珍、暂署吏部右侍郎。工部左侍郎师曾、兼署户部左侍郎、兼管三库事务。正白旗满洲副都统崇礼署左翼总兵官。现月丁巳。遣官祭关帝庙。宫门钞　　

○谕内阁、清凯奏、奉天张士林、王永庆、武凤、三犯。既已犯法。应斩无疑。乃临刑时仅办王永庆一人。张士林、武凤、释回拟军。有违国典。请饬岐元明白回奏一摺。此案昨据岐元奏、马兵王永庆离营聚赌。当经正法。并请将徇情不举之该管员弁革职发遣。当降旨将都司张士林、千总武凤、革职。发往新疆充当苦差。原因张士林、武凤、系王永庆之该管官。任听所部兵丁。擅自离营聚赌。从严惩办。该署将军所拟革职发往新疆。不为轻纵。该副都统任意渎陈。殊属多事。清凯著传旨申饬。现月　　

○己未。谕内阁、巡视北城给事中舒璧等奏、拏获抢劫要犯。请交部严审一摺。盗犯崔三即崔二。王六即崔驴子。王三即王柱儿。及销赃之王大。均著交刑部严行审讯。拏获此案之司坊绅董各官。著俟刑部定案时、声明请旨。另片奏、上年遵保拏获盗犯案内之府经历胡耀增、另行请奖。并声叙知县李德坰等入局获盗年月。请饬核议等语。著吏部议奏。现月　　

○又谕。铭安奏、请将前调来营之知府、留于吉林差委一摺。候选知府高同善、仍著发往乌鲁木齐。交恭镗差遣委用。所请留于吉林之处。著毋庸议。现月　　

○谕军机大臣等、光禄寺少卿刘锡鸿奏、访求德国炮台筑法。造为模式。开单呈览一摺。所有炮台模式。著交总理各国事务衙门。咨行南北洋大臣。查照试办。现月　　

○顺天府以宗室乡试中额请。得旨、取中六名。现月　　

○总理各国事务衙门奏、出使德国大臣李凤苞。请以道员徐建寅、作为二等参赞官。允之。摺包　　

○以庇赌狡供。革奉天佐领明顺职。摺包　　

○庚申。谕内阁、兵部奏、边疆大臣。拟在都中设局。派员兼办转运。据咨请旨一摺。乌里雅苏台将军春福等。以该城采买皮衣军装。调取火药等事。拟于京城设转运局。又未奏明请旨。遽派刑部员外郎希贤、长春、二员。兼办局务。向来无此办法。实属任意妄为。乌里雅苏台将军春福、参赞大臣车林多尔济、杜嘎尔、均著交部严加议处。其所拟设局及派员兼办局务之处。著不准行。现月　　

○谕军机大臣等、左宗棠奏、遵筹塔城马队专饷一摺。上年锡纶奏、请调拨果勇马队两营应需月饷。既据左宗棠酌定。须以五千两为定数。乃可无虞缺乏。自应照数拨给。此项银两。乌鲁木齐饷内既难改拨。即著照所请。由湖北江汉关。每月原协陕西省一万两内。改拨银三千两。河南除积欠嵩武军月饷。赶紧筹解外。再另筹拨银二千两。共成五千两。作为塔城果勇马队两营专饷。著李瀚章、潘霨、涂宗瀛、按月如数协济。以固边防。其山东、河南、陕西、山西、每年应解塔城专饷各三万两。上年未能报解。现除山西仍缓解。陕西由左宗棠咨催外。著周恒祺、涂宗瀛、源源筹济。毋再宕延。将此由五百里各谕令知之。现月　　

○又谕、编修高万鹏奏、请饬罢操切之政、以弭衅端一摺。据称秦陇等处烟土。均由滇蜀入汉中贩运而来。肩挑背负。多系贫民。近闻陕甘大吏。于烟土入境。严拏焚烧。此辈半系盐枭改业。素非安分之徒。且汉中签会等匪。群思蠢动。一旦绝其生计。恐句结响应。易启衅端。并闻陕西盩厔县、已有滋事之案。请饬暂罢烧烟之令等语。著左宗棠、谭钟麟、王思沂、体察情形。酌量办理。盩厔如何滋事。并著谭钟麟、王思沂、据实具奏。另片奏、洋烟流入中国。耗费不赀。若不能禁洋烟之来。而徒禁中国之栽种。是其利专归之洋人。漏卮更大。且近闻江汉关洋票。现已行至陕境。若执洋票而来者。更将何以处之等语。著左宗棠等一并妥筹具奏。原摺片均著钞给阅看。将此密谕左宗棠、谭钟麟、并传谕王思沂知之。寻王思沂奏。遵查盩厔滋事。实因该县应纳道仓米石。向由旗甲等催徵解交。升任粮道边宝泉、以该县夏粮未能埽解。饬县传谕该旗甲等造册备查。旗甲抗不遵办所致。与禁种罂粟无涉。陕甘总督左宗棠奏、遵议查拔罂粟。禁贩外来烟土。办法实非操切。得旨、既有成效。仍著随时认真办理。毋弃前功。摺包　　

○陕甘总督左宗棠等奏、西征新饷。请饬各省关提前赶解。得旨、著户部查照左宗棠等咨行单内所开各省关欠饷数目。迅速咨催。务令提前赶解大批。于年内解到该营。以济急需。摺包　　

○云南巡抚杜瑞联奏、请催滇饷。得旨、著户部查照该抚所请。咨催各省关迅速筹解。毋误要需。摺包　　

○抚恤琉球国遭风难民如例。摺包　　

○辛酉。谕内阁、溥丰等奏、应修要工。请派大臣查勘一摺。泰陵方城后券门等处。暨慕陵宝城。均有渗漏酥鹻情形。著派师曾将应修工程。敬谨查勘。另片奏、昌陵慕陵各礼部果楼等工。暨泰陵礼部等衙署。亦有渗漏坍塌情形。著一并查勘。奏明办理。现月　　

○谕军机大臣等、刘坤一奏、续查儋临客民。分别安插。及联络土客。饬属筹办善后等语。广东儋临客民滋事。业经剿平。自应乘此兵力。迅速摉查。为一劳永逸之计。现在各处交出新到客民三百余名口。琼山定安二县。又有恳求招抚者、一千八九百人。该督已饬属将此起客民。遣往高廉雷三府、量行区处。自可消弭嫌隙。俾得永远相安。刘坤一、裕宽、务当饬属加意拊循。毋令失所。仍随时察看。傥安插后仍不能各安本业。亦宜另为设法办理。毋任再滋事端。其旧日客民。已与土民设局联络。可保无事。即著该督抚将善后事宜。责成各属实力筹办。以苏民困。将此由四百里各谕令知之。现月　　

○两江总督沈葆桢奏、轮船统领应驻地方。何璟意在基隆。吴赞诚意在厦门。臣意在澎湖。应准统领自择。得旨、所有轮船统领应驻地方。即著沈葆桢知照何璟。与彭楚汉斟酌形势。妥筹办理。总以地当扼要。于调度策应诸事相宜。方为妥善。摺包　　

○以贪鄙妄为。革广东琼州镇右营都司郑起鹏职。摺包　　

○壬戌。以祈雨灵应。颁甘肃西甯府海神庙扁额、曰德至泽洽。现月　　

○以敛钱构讼。革陕西在籍通判李鸿烈职。摺包　　

○予故陕安道黄鼎、在死事地方建立专祠。从护理陕西巡抚王思沂请也。摺包　　

○癸亥。谕内阁、丁宝桢奏、查明都江堰之分水大鱼嘴。势难向后退修一摺。据称四川都江堰之分水大鱼嘴。从前创设。原在安澜索桥之下。嗣因河道迁改靡常。节次兴修。向前移置已历五六十年。内外两江。自此划分。使下流水势稍杀。恩承等勘工之时。正在冬令水涸。于江流涨漫情形。未经目睹。若如所议。退修四十余丈。则上流之急湍狂澜。并力直注。恐新工无从下手。而人字堤当冲更甚。尤易溃决。现据该省官绅耆民等、佥请毋庸更议退修。以免内江漫淹等语。都江堰之大鱼嘴。为四川十四属分水紧要关键。既据该署督查明实在情形。即著照所请。毋庸另议退修。以免更张至淘去外江淤沙。平垫内江深槽各工。仍著丁宝桢督饬所属。悉心妥办。总期有利无害。以卫民生。傥有疏虞。必惟该署督是问。现月　　

○又谕、丁宝桢奏、遵查道员劳文翿、管理筹饷局务。并未私提银两。该员与前署华阳县知县泸州知州田秀栗、亦无交结门丁黄瑞廷之事。据实覆陈等语。道员劳文翿既据丁宝桢责成两司。查明该员入局以来。经手收支各款。委无违例滥支情事。平日亦无别项声名。业经撤去筹饷局差使。即著毋庸置议。知州田秀栗、虽据奏称并无庸劣声名。仍著留省随时察看。所有泸州知州一缺。著丁宝桢另行派员前往署理。门丁黄瑞廷、已否驱逐出境。未据该署督声明。著懔遵前旨。即行驱逐出境。毋任逗遛。现月　　

○又谕、丁宝桢奏、请将办理盐务之委员革职等语。四川候补知县王含章、办理滇边盐务分局。辄敢纵丁需索。甚至狎妓娶娼。实属胆大妄为。有玷官箴。著即行革职。永不叙用。以示惩儆。现月　　

○谕军机大臣等、松溎奏西藏商上呈递禀结。不令洋人入藏。请将掌办商上事务之通善济咙呼图克图等、严行惩办。并自请从重治罪一摺。洋人入藏游历。系条约准行之事。该藏僧俗人众执意不遵。公具禀结。不令入境。松溎未能剀切晓谕。殊属办理不善。著交部议处。通善济咙呼图克图等、本应惩办。暂从宽免著松溎、色楞额、责成该呼图克图等。开导僧俗人众。告以该洋人入藏。人数无多。前往游历。不至有欺压之事。毋庸妄自惊疑。致生事端。该商上于洋人到藏时。务当饬令汉番弁兵。妥为照护。傥仍前违抗。定将驻藏大臣。及该呼图克图等。从严惩处。此事关系綦重。松溎、色楞额、当悉心妥办。毋得稍有疏虞。贻误大局。该藏商上此次递结情形。著总理各国事务王大臣、照会该国使臣知悉。并著恒训、丁宝桢、于洋人抵川时。将藏众情形。详细告知。设法劝阻。令其停止前进。更为妥善。松溎、色楞额、仍即一面妥筹办理。不得意存观望。将此谕知总理各国事务衙门、并由五百里谕令恒训、丁宝桢、松溎、色楞额、知之。洋务　　

○江西巡抚李文敏奏、厘金无可筹拨。请将山东前借地丁银三万两。划抵赈款。得旨。山西赈款。待用孔亟。仍著李文敏酌量拨解。毋稍延缓。摺

包　　

○命漕运总督文彬、来京陛见。以山东布政使薛允升署漕运总督。现月　　

○以捐银助赈。予湖南巡抚李明墀优叙。摺包　　

○抚恤琉球国遭风难民如例。摺包　　

○甲子。世宗宪皇帝忌辰。遣官祭泰陵。　　

