<!-- { "loadSidebar": true } -->
荣月日副总裁唐月日　　

宗室宝恭阅一签六月十五日

　　

郭恭阅七月初四日　　

陈恭阅九月二十九日初校修改上卷陆签薛秉壬恭校熙月日覆校修改上卷肆签宋子联详校宗室麒月日总校修改上卷肆拾签商衍鎏总校蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之一百三十八　　

光绪七年。辛巳。冬十月。庚申朔。享太庙。遣礼亲王世铎恭代行礼。外记注　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵惠陵。　　

○遣官祭端慧皇太子园寝。　　

○上诣长春宫问慈禧端佑康颐昭豫庄诚皇太后安。至戍子皆如之。内

记

　　

○颁光绪八年时宪书。　　

○辛酉。以神灵默佑。江水安澜。发大藏香十枝。交四川总督丁宝桢祗领。虔诣江神庙祀谢。现月　　

○谕军机大臣等、给事中楼誉普奏直隶差徭之重一在于不实。一在于不公。差徭派数。倍于用数。民闲苦累。藩司享其赢余。生监捐职及得有功牌者全免科派。所以任差徭者只有穷民等语。地方遇有差徭。不得不藉资民力。自应核实估计撙节支销。至准免户口分数。亦应照例办理。著李鸿章按照所奏各节。查明据实具奏。原片著钞给阅看。将此谕令知之。现月　　

○旌表割臂疗亲浙江孝妇候补知州董汝涵妻施氏、孝女兼孝妇增生宗德熊妻胡氏、过门守志贞女甘念桢聘妻张氏、暨节妇郑邵氏等八口。　　

○壬戌。谕军机大臣等。本年直隶、浙江、河南、山西、陕西、广东、贵州、被水被雹被旱被风等处。节经各该省奏到。将新旧钱粮分别蠲免缓徵。并因顺直各属灾区穷黎较多。拨给湖北漕米三万石藉资散赈。江苏泰州、盐城各属被风被潮。江西泰和等县被水。浙江沿海各县被风被潮。福建台湾、台北、两府属被风被水。湖南零陵县澧州被水。山东昌邑等处被水。陕西乾州等州县被雹被水被虫。甘肃阶州等处地震。固原州等处被雹。四川盐源等县被水被雹。省城及犍为各属暨雅安县被水。茂州等处被水广东南海县等处被水。均经该督抚等查勘抚恤。小民谅可不至失所。惟念来春青黄不接之时。民力未免拮据。著传谕该督抚等体察情形。如有应行接济之处。即查明据实覆奏。务于封印以前奏到。候朕于新正降旨加恩。江苏苏松等属被风。安徽安庆等属被水被旱。江西德安等县被雹被水。浙江新城等县被水被风被雹。福建光泽等县被水被风。湖南安乡等县被水。河南郑州等州县被水。甘肃西甯等处被雹。云南镇沅等处被水被雹。宣威等州县被水。均经该督抚等委员查勘。即著迅速办理。并将来春应否接济之处。一并查明。于封印前奏到。此外各省有无被灾地方。应行调剂抚恤之处。著将军督抚等一并查奏。候旨施恩。将此各谕令知之。现月　　

○又谕。定安等奏。请饬催围装银两等语。黑龙江地当边要。现值整顿行伍之时。该官兵应需围装银两。亟应赶紧筹解。以济要需著任道镕迅将本年黑龙江围装银一万四千八百七十两。先行筹款报解。其上年欠解银一万四千八百七十两。及历年欠解银二万九千二百十八两。并著源源拨解。毋再延欠。将此由四百里谕令知之。现月　　

○直隶总督李鸿章奏、条议张独多三厅改设员缺营制事宜。下部速议。寻奏张独多三厅理事同知改为抚民同知。其营制移张家口协将等官驻多伦诺尔协。其原设张家口协中军都司等官仍驻张家口堡。为张家口营都司。以旧多伦诺尔营都司为多伦诺尔协副将中军都司。设千总把总外委各一人。依议行。　　

○以藐法妄为。革郎中张翰职。随手　　

○旌表割臂疗姑直隶霸州王九如妻孔氏。夫亡殉节文安县薛仲源妻崔氏、山西灵石县严官箴继妻王氏。矢志守节河南裕州王纶卿妻贾氏。　　

○癸亥。以恭备守卫要差。赏内务府郎中德衡二品顶戴。工部员外郎懿绵武备院卿衔。　　

○乙丑。仁宗睿皇帝诞辰。遣官祭奉先殿。　　

○谕军机大臣等、御史张鸿远奏、捕务废弛。盗贼充斥。请饬认真缉捕。并宜令闾阎安业。毋致养痈成患各摺片。据称河南南阳府距省窎远。劫案尤多。匪徒结党。劫掠肆行。交通捕役。地方官不肯深究。各属劫案。亦所时有各等语。安民必先除盗。若任匪徒肆劫。何以绥靖闾阎。著李鹤年督饬地方官协同练军。实力整顿捕务。毋稍疏虞。原摺片均著钞给阅看。将此谕令知之。现月　　

○又谕。黎兆棠奏。开造巡海快船。请催经费一摺。闽厂仿造快船。前由部拨南洋经费银二十万两。仅据粤海关解到银三万两。尚短银十七万两。此项快船。现于九月内开工。需款甚急。著刘坤一赶紧如数筹解毋误要需。将此由四百里谕令知之。洋务　　

○命翰林院编修张百熙提督山东学政。　　

○以翰林院侍读学士廖寿恒为内阁学士兼礼部侍郎衔。现月　　

○丁卯。以节逾霜降。工稳安澜。发大藏香十枝。交漕运总督周恒祺祗领。虔诣河神庙祀谢。现月　　

○己巳。慈禧端佑康颐昭豫庄诚皇太后万寿圣节。遣官祭太庙后殿。奉先殿。内记注　　

○上诣长春宫慈禧端佑康颐昭豫庄诚皇太后前行礼。王公大臣于慈□□□皿□门外众官于午门外行礼。内记注　　

○庚午。谕军机大臣等、刘长佑奏、昭通土匪滋事。立时扑灭。现在派员查办一摺。据称云南昭通府属。突有外来土匪卯招详陆松山等。潜集洒渔河一带。句党千余人。分路袭扑郡城。并有匪徒溷迹入城。欲图放火。经官军拦截捕剿首夥悉就歼除等语。著刘长佑、杜瑞联、即饬官军暨地方文武。迅将余匪□□穴□又□捕净尽。并将积年著名匪首。悉数指拏。毋任句结为患。此股匪徒。究竟如何起事。务将实在情形详悉查明具奏。不得稍涉掩护。将此由四百里各谕令知之。现月　　

○壬申。以巡海出力。赏记名提督丁汝昌换西林巴图鲁名号。并正一品封典。林泰曾果勇巴图鲁名号。并免补游击、以参将补用。余升叙有差。摺包　　

○癸酉。命协办大学士吏部尚书灵桂为大学士。刑部尚书文煜为协办大学士。现月　　

○调兵部尚书广寿为吏部尚书。理藩院尚书志和为兵部尚书。以都察院左都御史麟书为理藩院尚书。吏部左侍郎乌拉喜崇阿为都察院左都御史。现月　　

○转吏部右侍郎奎润为左侍郎。仍兼署户部左侍郎。调户部右侍郎锡珍为吏部右侍郎。礼部右侍郎崇礼为户部右侍郎。兼管钱法堂事务。以内阁学士兼礼部侍郎衔宝廷为礼部右侍郎。现月　　

○命理藩院尚书麟书、镶蓝旗蒙古都统穆隆阿、成都将军岐元、在紫禁城内骑马。现月　　

○甲戌。以神灵显应。颁台湾各属天后庙扁额曰与天同功。现月　　

○谕内阁。都察院奏。浙江候补道王荫樾遣抱以贪吏挟恨唆众殴官等词。赴该衙门呈诉。据称上年三月闲。经谭钟麟委赴嘉兴县查勘荒田。突遭殴辱。系该府县许瑶光、廖安之、暗中主使。嗣经获解数犯。臬司含糊释放等语。此案业经谭钟麟具奏获犯讯明拟结。兹据该员呈诉各情。是否属实。著陈士杰秉公查明。据实具奏。抱告王升。该部照例解往备质。现月　　

○又谕。昨经降旨、将宝廷补授礼部右侍郎。兹据奏称、自维历练未深。恐难胜卿贰之职。请收回恩命等语。宝廷遇事尚属敢言。其有可采择者。无不立见施行。现经擢用侍郎。正以资其历练。非徒予以宠荣。朝廷因材任使。一秉至公。该侍郎惟当勤慎供职。勉图报称。所请收回恩命之处。著毋庸议。现月　　

○谕军机大臣等。总理各国事务衙门奏。法人谋占越南北境。并欲通商云南。拟筹办法各摺片。越南向隶藩服。为滇粤两省屏蔽。法人据其西贡一带。现复以东京捕盗为名。添置兵船。并欲由红江通商云南。计殊叵测。该国积弱已久。若任其侵削。则滇粤藩篱。尽为他族逼处。后患不可胜言。总理各国事务衙门所奏、与李鸿章筹商办法。即著李鸿章、左宗棠、刘坤一、张树声、刘长佑、庆裕、杜瑞联、商同密为妥办。其丁日昌、曾纪泽、函致该衙门各节。一并参酌办理务当详加揆度。合力图维。庶可弭衅端而安边境。并将如何办理情形。随时详晰密陈。曾纪泽屡与法国外部辩诘。仍著坚持前议。相机辩论。期于大局有裨。原摺片均著钞给阅看。将此密谕左宗棠、曾纪泽、并由五百里密谕李鸿章、刘坤一、张树声、刘长佑、庆裕、杜瑞联知之。现月　　

○调正蓝旗满洲副都统尚宗瑞为正黄旗满洲副都统。镶红旗汉军副都统双印为正蓝旗满洲副都统。以前粤海关监督俊启为镶红旗汉军副都统。外注乙亥。谕内阁。谭钟麟奏。修复文澜阁。请颁发扁额方略。并将□□穴□又□求遗书之绅士奖励等语。浙江省城文澜阁。毁于兵燹。现经谭钟麟筹款修复。其散佚书籍。经绅士丁申、丁丙、购求藏弆。渐复旧观。洵足嘉惠艺林。著南书房翰林书写文澜阁扁额颁发。并著武英殿颁发剿平粤匪方略一部。交浙江巡抚祗领尊藏。主事丁申。著赏加四品顶戴。以示奖励。现月　　

○谕军机大臣等。御史嵩林奏。请饬严缉私铸匪徒一摺。据称顺天通州之燕郊。及直隶三河县地方。向有回民句串逃犯匪徒。于僻静处所、设炉私铸。潜运京城。以致私钱愈多。民闲挑剔不用。贻害非浅等语。私铸私销。向干例禁。该匪徒胆敢安设私炉。大肆销铸。殊属不法。著李鸿章、童华、游百川、将近京地方私铸匪徒。严密查拏。务获究办。毋任闻风远扬。以重圜法而安闾阎。原摺均著钞给阅看。将此谕令知之。现月　　

○又谕。前因庆裕奏、临桂县清查粮局。有被刁民藉端滋闹情事。当经批谕将易宗泰等分别革职摘顶。勒拏首犯。并将韦景庄等暂革讯办。兹有人奏。此案实系局员易宗泰等。藉查赌博私宰。冀索规费。知县张秉铨意存袒护。又因勒令韦景庄等赔偿局费。未允所索。辄指为首犯。禀请□□□尔□革当场拏获之犯。如梁田生等。向与该举人有隙。所供实出诬攀等语。所奏是否属实。亟须彻底根究。以成信谳。著庆裕将案内各情秉公研讯。不得冤抑无辜。如果该知县等办理不善。激生事端。即著从严□□□尔□办。毋稍偏徇。原摺著钞给阅看。将此谕令知之。现月　　

○旌表守节殉难广西妇女朱谈氏、等四十一口如例。现月　　

○丙子。以镶黄旗蒙古副都统耀年署镶白旗护军统领。左翼前锋统领熙拉布署正黄旗蒙古副都统。外注　　

