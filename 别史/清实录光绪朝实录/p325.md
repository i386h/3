<!-- { "loadSidebar": true } -->
○庚辰。谕军机大臣等。李文敏奏、会匪潜谋起事。先后获犯审办一摺。哥老会匪首李光发等。胆敢造给旗印。分授伪职。辗转纠邀多人入会。句结党与。约期在饶州府城。及江西省城放火起事。闻拏逃散。复至吴城纠邀渔船在樵舍放火。先后经各该地方文武拏获。李光发等七犯正法。办理尚为迅速。其喻毛仔等暨卢水仂等各犯。即著分别讯办。逸犯乐正龙等。并著严饬各属购拏。务获究办。哥老会潜匿各郡。谋为不轨。该犯等所供入会人数。已属不少。恐此外尚多伏匿。若不严密根究。设法查拏。何以消患未萌。绥靖地方。著潘霨到任后。严饬各地方文武。认真访缉匪党究办。并广为开导愚顽。解散胁从。以期净绝根株。潘霨未到任以前。仍著李文敏督饬妥为办理。毋得因交卸在即。稍涉大意。此次协拏出力各员。尚属奋勉。自应量予鼓励。千总张国铭、施得元。均著以守备尽先升用。先换顶戴。主簿陆畴。著交部从优议叙。知县贺宏勋。都司王德斌、池水源。同知王维新。知县刘瑞璋。把总黄全胜、杨寿仁、赵东亮。均著交部议叙。将此谕知潘霨。并由四百里谕令李文敏知之。现月　　

○又谕。清安等奏、筹办安抚蒙民哈夷大概情形一摺。此项蒙民哈萨克。人数众多。既据恳求收抚。自应择地安置。俾无失所。前有旨令升泰驰赴科布多。会办安插。升泰到科后。著清安、额尔庆额、会同详细商酌。即行勘度地方。妥筹办理。毋任稍滋事端。将此由五百里各谕令知之。洋务　　

○以殉难甚烈。予安徽寿州监生张开运。附生曹廷璋、曹德璋。德璋妻金氏、妾王氏。与其子女婢、仆等优恤旌表。摺包　　

○旌表刲股庐墓孝子寿州监生叶家鉴。摺包　　

○壬午。世宗宪皇帝诞辰。遣官祭奉先殿。　　

○谕内阁、前因云南报销一案。叠谕云南安徽暨沿途各省督抚。将崔尊彝、潘英章、迅速解部候质。兹据卫荣光奏称。崔尊彝家丁。呈称该员在江苏丹徒县途次病故。迟至一月呈报。情有可疑等语。著安徽江苏各巡抚。确切查明。该员是否实系病故。即行具奏。至潘英章一员。前据岑毓英等奏称尚未回滇。该员籍隶湖南。著湖南巡抚及沿途各督抚。仍遵前旨。查明该员现在何处。迅即派员解送来京。毋稍迟延。现月　　

○又谕。御史载彩奏、旗营领饷。请饬明定章程。以杜弊端一摺。著该衙门议奏。现月　　

○谕军机大臣等。有人奏、甘肃甘凉道铁珊。品行贪污。收受节寿陋规。前在兰州府知府任内。勒罚民人戴记印银两。致令服毒身死。又逼令知县徐翰藻之婢。与马毓桂为室。致令含冤自尽。又闻铁珊义子张世基。已革知县张秉田门丁张杰。狼狈为奸。请饬查办等语。所奏是否属实。著谭钟麟逐款查明。据实具奏。毋稍徇隐。原片著钞给阅看。将此谕令知之。寻奏、铁珊公事。颇能认真。筹办赈务。存活甚多。惟酌提陋规。制备寒衣。并未具报。究属颟顸。请交部议处。从之。摺包　　

○又谕。御史载彩奏、棍徒金刀赵四屡拏未获。缘有南下洼观音院奸僧静天。与其服役人蔡四。密为窝藏。静天与书役往来。肆行包庇。请饬严拏等语。著步军统领衙门、顺天府、五城御史。将匪徒赵四一体严拏。务获送部究办。并查明观音院僧人静天等。如有窝藏情事。一并拏究。以靖地方。将此谕令知之。现月　　

○纂修官王大钧恭纂　　

总纂官熊方燧恭辑监修总裁世恭阅七月初五日正总裁那恭阅八月十四日专司藳本陆恭覆阅壬子十一月二十一日　　

徐恭阅三签十一月初十日　　

荣月日副总裁唐月日　　

宗室宝恭阅一签六月二十二日

　　

郭恭阅一签七月十九日　　

陈恭阅二签十月二十六日初校修改上卷贰拾伍签秦粤生恭校熙月日覆校修改上卷拾签曾文玉详校宗室麒月日总校修改上卷拾贰签商衍鎏总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百五十四　　

光绪八年。壬午。十一月。癸未朔。上诣长春宫问慈禧端佑康颐昭豫庄诚皇太后安。至壬子皆如之。内记注　　

○谕军机大臣等、御史英俊奏、顺天府所属州县吏役。扰害乡民。每遇传案。多方需索。与科房门幕。句结舞弊。甯河县差役赵福盛、李国祥、任意招摇。怙恶不悛。房山县承发房李心藻、代书张江、狼狈为奸。把持公事。请饬查办等语。吏役句通作弊。吓诈乡愚。实为闾阎之害。著顺天府按照所奏各节。确切查明。严行惩办。原摺著钞给阅看。将此谕令知之。现月档　　

○又谕、御史英俊奏、山海关道署书吏张桐墅、即张峄阳、用张国英名。蒙捐四品职衔。报满后。与接充之刘绪武、张瑶峰、傅履中、朋比为奸。并与副书潘作枢、龚锡恩、及已退库书龚锡九等。多方侵蚀。其张瑶峰即张宝臣、蒙捐盐大使。傅履中即傅肇敏、蒙捐知县。皆系张国英夤缘怂恿。并于临榆县起造房屋。拟于宦宅。牛庄口及长春厅。俱有经商铺面。资本数十万金。新海七口。徵税一万四千余两。该库书等只交九千余两。以致□山戊不□入有亏等语。各关徵收税课。岂容书吏身后把持。侵渔肥己。亟应严查惩办。以清弊端。著李鸿章按照所□□

□尔□各节。确切查明。从严究办。将此谕令知之。现月　　

○两江总督左宗棠奏、已故狼山镇总兵王吉战功卓著。请将事绩宣付国史馆立传。并准狼山兵民捐建之祠。由地方官春秋致祭。以彰遗爱。允之。摺包　　

○旌表节孝湖南清泉县儒童刘昌硕妻王氏。摺包　　

○甲申。遣官祭先医之神。外记注　　

○以神灵显应。保卫河防。颁江苏两淮金龙四大王庙扁额。曰万流仰镜。贞应祠扁额。曰香天净地并加江南风神封号。曰昭显。康泽灵应侯封号。曰浦惠。　　

○谕军机大臣等、铭安、吴大澂奏、遵旨覆陈一摺。据称朝鲜贫民。占垦吉林边地。现拟派员前赴该处。查明户口。知照该地方官陆续收回。妥为抚辑。惟念该流民等。人数众多。安土重迁。若即时驱逐出境。诚恐该国地方官无从安插。转致流离失所。恳恩宽予限期等语。所奏自系实在情形。著照所议办理。并著礼部传知该国王。转饬该处地方官豫筹妥为安置。准其于一年内悉数收回。以示体恤。至图门江北岸一带闲荒。应行招垦。著铭安、吴大澂、饬属照章认真办理。将此谕知礼部并谕令铭安、吴大澂知之。现月　　

○山东巡抚任道镕奏、堵筑桃园决口。择日进占。得旨、著即督饬在工各员弁。妥速办理。克期合龙。俾灾民早纾疾苦。以慰廑系。摺包　　

○又奏、堵合历城县溞沟漫口。并派员覆勘利津县南北岭漫口。妥筹办理。报闻。摺包　　

○蠲缓山东历城、齐东、惠民、济阳、商河、郓城、濮、齐河、滨、寿张、济甯、章邱、邹平、临邑、长清、青城、阳信、利津、阳谷、菏泽、曹、范、观城、朝城、聊城、茬平、恩、鱼台、沾化、东平、东阿、泗水、馆陶、高唐、金乡、海丰、高苑、潍、临清、长山、新城、禹城、陵、德、德平、平原、肥城、平阴、乐陵、蒲台、滋阳、曲阜、甯阳、邹滕、峄、汶上、单、城武、定陶、钜野、堂邑、博平、清平、莘、冠、夏津、武城、邱、嘉祥、兰山、郯城、费、莒、益都、临淄、博兴、乐安、寿光、昌乐、临胊、八十一州县。暨德州、济甯、东昌、临清、四卫。永阜、永利、二场被水被旱被虫被风被雹被鹼庄屯新旧额赋。并杂课有差。现月　　

○乙酉。河南巡抚李鹤年奏、旗绿各营官兵。清苦异常。请将俸饷加复一成实银。以示体恤。下部知之。摺包　　

○丙戌。署云贵总督岑毓英等奏、藩司唐炯查看边防旋省。面商分兵换防情形。拟将开化、广南、蒙自、边地。分为三路。以开化镇总兵蔡标、同记名提督吴永安、督带黔军及练军四营。分守开广二路。以唐炯所部记名提督周万顺、督带安定二营。并练军二营。分守蒙自一路。各专责成。其余各营练军。汰弱留强。分驻省城。及各要隘。养精蓄锐。与边军轮流更换。以期持久不懈。下所司知之。摺包　　

○又奏、委回绅前鹤丽镇总兵马忠、办理临安开化等处回民保甲。又委夷绅纪名总兵赵发等、经理各夷寨保甲。并分带防军。择要驻守。以免奸宄句结滋事。报闻。摺包　　

○丁亥。准军机大臣户部左侍郎王文韶。开缺养亲。命工部尚书翁同和在军机大臣上行走。现月　　

○命礼亲王世铎在御前大臣上行走。现月　　

○戊子。谕内阁、恭亲王奏、久病未痊。恳恩续假一摺。览奏殊深廑系。恭亲王著安心调理。不必拘定假期。一俟痊愈。即行入直。所管正白旗满洲都统。及各处印钥。均著毋庸派署。现月　　

○又谕、昨降旨命翁同和在军机大臣上行走。兹据奏称、军机处总揽几事。才弗胜任。现在入直毓庆宫。若兼任要差。实恐贻误。恳请收回成命等语。览奏具见悃忱。翁同和经朝廷特＜闲＞。惟当体念时艰。力图报称。著遵旨即行入直。毋许固辞。现月　　

○谕军机大臣等、匪首金满、久在台属肆扰。七月闲、据陈士杰奏称捕获匪党多名。惟金满迄无实在下落。当将知府成邦干摘顶撤任勒缉。并准令已革提督罗大春接统各营。责成摉捕。现在金满究竟窜匿何处。有无出扰情事。派出员弁。是否跟踪追捕。数月之久。未据该抚续有奏报。殊属疏懈。金满仅一么么小丑。若果认真严缉。何至日久逋诛。总由在事各员弁。意存玩泄。并不实力摉拏。该抚督率无方。已可概见。即著严饬各员弁。上紧缉拏金满务获。并将匪党摉捕净尽。傥再迁延贻误。致该匪乘闲出扰。贻害地方。定将该抚从重惩处不贷。将此由四百里谕令知之。现月　　

○广西巡抚倪文蔚奏、讯明聚众扰乱龙州逆首陆之平正法。并将首级传示边营。报闻。摺包　　

○命礼亲王世铎、科尔沁博多勒噶台亲王伯彦讷谟祜、在毓庆宫行走。现月　　

○命刑部尚书潘祖荫在军机大臣上行走。现月　　

○调兵部左侍郎许应骙为户部左侍郎。兼管三库事务。未到任前。以内阁学士张家骧署理。以内阁学士黄体芳为兵部左侍郎。未到任前。以刑部左侍郎薛允升兼署。以内阁学士王之翰署都察院左副都御史。现月以工部左侍郎孙家鼐兼署吏部右侍郎。现月　　

○命察哈尔都统谦禧来京另候＜闲＞用。以内大臣吉和为察哈尔都统。外记注　　

○以追贼覆殁。予广西都司叶林赏恤加等。如军营阵亡例。摺包　　

○勾到本年并上年朝审情实罪犯。停决斩犯一人。绞犯一人。余二十一人予勾。现月　　

