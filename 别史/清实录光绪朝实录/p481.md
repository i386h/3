<!-- { "loadSidebar": true } -->
○又奏、酌定全台养兵三十五营。计每年饷需至少须百五十余万两。每年出入相抵。尚不敷三十余万两。恳饬下闽省将军督臣。自十二年正月起。按月协济台湾海防经费银三万两。以济急需。下部议。　　

○山西巡抚刚毅奏、遵旨节饷事宜。得旨、据奏旗营加饷。每年筹解银二十万两。力顾大局。深堪嘉许。户部知道。随手　　

○予在营病故台湾参将文贵和等三十五员优恤。摺包　　

○壬申。以京师得雪稀少。上复诣大高殿祈祷行礼。　　

○遣惇亲王奕誴诣时应宫。惠郡王奕详诣昭显庙。贝子奕谟诣宣仁庙。贝勒载漪诣凝和庙拈香。现月　　

○会办中越勘界事宜内阁学士周德润奏、行抵开化。与云贵督臣岑毓英会晤。前曾请赴蒙自。拟即改驻开化。以便勘办。下部知之。摺包　　

○署湖广总督裕禄奏、各省遣勇纷至。须在省督率文武妥为弹压。所有上年校阅未竣之安襄郧德四府营伍。拟俟新任抚臣来鄂。再行前往。报闻。摺包　　

○以擅动军饷。革新疆委员直隶州知州德徵职。并勒追。摺包　　

○予积劳病故黑龙江正黄旗协领安福、正红旗协领迈通阿、照军营例优恤。摺包　　

○科尔沁札萨克和硕图什业图亲王巴宝多尔济等三人。喀尔喀札萨克和硕亲王车林多尔济等六人。喀喇沁札萨克多罗都楞郡王和硕额驸旺都特那木济勒等二人。敖汉多罗郡王察克达尔札布一人。苏呢特札萨克多罗都楞郡王那木济勒旺楚克一人。阿巴哈那尔札萨克多罗贝勒达木定札布等二人。札噜特镇国公达瓦甯保一人。郭尔罗斯札萨克辅国公图布乌勒济图一人。阿拉善镇国公沙克都尔札布等二人。土默特多罗贝勒散巴勒诺尔赞一人。杜尔伯特札萨克固山贝子喇什彭苏克一人。阿巴噶固山贝子贡多桑保一人。于神武门外瞻觐。记注　　

○癸酉。谕军机大臣等、太仆寺少卿延茂奏、银价日跌。粮价日增。请饬拨仓储粮石设局平粜。并请照上年成案办理等语。著户部会同步军统领衙门、顺天府、五城御史、妥筹办理。现月　　

○刑部奏、各省办理命盗案件。积压逾限过多。请严定处分。以期速结。依议行。摺包　　

○署湖广总督裕禄奏、在籍记名提督刘维桢捐银二十万两。呈缴过半。请将伊子奖叙。得旨、刘国柱、刘国栋、均著赏给举人。准其一体会试。摺包　　

○护理河南巡抚孙凤翔奏、遵议裁勇节饷筹办情形。得旨、著俟永清等营勇裁毕。将所省银十万二千八百两。于明年迅速解京。至张曜所部。业经练成劲旅。自应留备缓急。所请裁撤该军。或酌减二成饷银之处。著毋庸议。随手　　

○命户部左侍郎孙诒经在毓庆宫行走。现月调湖北按察使黄彭年为陕西按察使。陕西按察使温忠翰为湖北按察使。现月　　

○旌表仰药殉夫烈妇河南前陕西候补同知郑宝珩妾金氏。摺包　　

○甲戌。谕军机大臣等、御史达崇阿奏、银价骤落。物价未平。请饬查禁一摺。著步军统领衙门、顺天府、五城御史、体察情形。设法开导。妥筹办理。现月　　

○闽浙总督杨昌浚奏、遵旨提解洋款。并沥陈闽省支绌情形。恳准将现存洋款六十万两。酌留济用。得旨、著户部归入刘铭传请拨洋款购备炮械片。一并议奏。摺包　　

○四川总督丁宝桢奏、万县汉州等处被水。筹款赈抚情形。得旨、即著饬令印委各员。查明被灾各户。核实散放毋任一夫失所。摺包　　

○山东巡抚陈士杰奏、遵旨散放灾黎冬赈银两。下部知之。摺

包

　　

○又奏、黄河两岸新筑长堤。及利津以下。以埝为堤。动用工需银两。核实报销。下部知之。摺包　　

○吏部尚书崇绮因病赏假。以兵部尚书乌拉喜崇阿暂署吏部尚书。现月　　

○以包揽货船。闯越厘卡。革福建游击龙锡田职。摺包　　

○以违例擅请将已故随员附祀愍忠祠。出使日本大臣徐承祖降二级留任。不准抵销。摺包　　

○以亏短银两。革山东已故高唐州知州张锡纶职。并籍产备抵。现月　　

○旌表仰药殉夫烈妇山东聊城县已故同知周鹍妾杜氏。摺包　　

○蠲缓湖南安乡、武陵、沅江、溆浦、龙阳、益阳、湘潭、华容、巴陵、临湘、长沙、澧、湘阴、十三州县。暨岳州卫被水田亩芦洲钱粮有差。现月　　

○蠲免贵州永甯州被水地方条丁正耗银两。现月　　

○乙亥。孝和睿皇后忌辰。遣官祭昌西陵。照例　　

○护理广西巡抚李秉衡奏、被水各属。遵筹赈抚情形。得旨、著即督饬印委各员。认真散放。务使实惠均沾。毋任稍有弊混。摺包　　

○又奏、估修兴安陡河堤坝等工情形。又奏、委员履勘边界。绘图贴说。以备勘界大臣到日覆勘。均报闻。摺包　　

○山东巡抚陈士杰奏、本年豆收麦收歉薄。请将各属应徵漕豆漕麦。改徵粟米兑运。允之。摺包　　

○安徽巡抚吴元炳奏、被水各属应修圩堤。现因民力拮据无项筹修。请提拨漕折银两以资津贴。允之。摺包　　

○以詹事府詹事汪鸣銮为内阁学士兼礼部侍郎衔。朱签　　

○予奉差瘴故。原任广西泗城府知府龙溥霖照军营例优恤。摺

包　　

○丙子。孝德显皇后忌辰。遣官祭定陵。照例　　

○钦奉慈禧端佑康颐昭豫庄诚皇太后懿旨。本日据神机营王大臣奏、抽调旗兵。更番教练。并节省银两。作为调练费各摺片。已依议行矣。八旗向称劲旅。自俸饷减放后久未认真操练。现已降旨将俸饷全数放给。该官兵等若不激发天良。勤加练习。必至糜饷辜恩。毫无实济。该王大臣拟于八旗满洲蒙古汉军骁骑营。分别人数。按月调取。更换演习。所筹甚是。即著拣派专操大臣。各带所管得力官弁。切实训练毋得视为具文。其余旗绿各营。亦当湔除积习。由各该管官随时督饬精练。总期一兵得一兵之用。此次全放俸饷系为体恤兵丁力顾根本起见。各该管大臣务当仰体朝廷实事求是之意。振作精神。实力整顿。以期营务日有起色。钜帑不致虚糜。勿得日久懈生。致干咎戾。现月　　

○又奉懿旨。三海工程紧要。现在放款不敷。著粤海关监督设法筹款一百万两。分批解交奉宸苑应用。自光绪十二年起。由该关监督按年报效银三万两。此项银两未到以前。所有工程放项。著由神机营存款内酌量借支。俟粤海关款项解到即行归还。现月

　　

○又奉懿旨。著户部自光绪十二年起。至二十一年止。于每年内务府经费银六十万两内、拨十万两归工程处应用。现月　　

○又奉懿旨。内务府奏、年终发款不敷。请旨款借拨一摺。著准由海军衙门存款内借银四十万两。以资应用。分作五年归还。摺内所称藉口垫办未免浮开及动多挟制等语。该大臣等所司何事。而任听司员等浮开挟制。肆无忌惮至于如此。所奏殊不成话。总管内务府大臣均著传旨申饬。复据奏称英绶、文麟、罚款缴清。请赏还顶戴等语。所奏殊属冒昧文麟系师曾之子该大臣不知远嫌。尤属非是。著再行传旨申饬。文麟著以圆明园员外郎候补。现月　　

○谕内阁、朝廷制节谨度各项用款。总以核实为主内务府承办及传办各事。屡经谆谆诰诫。不准稍有虚冒。乃积习相沿。罔知悛改。办理要务。往往将工料银两。笼统开报。其中浮冒不知凡几每遇一差。钻营瞻徇。上下相蒙。其于传办之件有意迟延藉端渔利。不实不尽。积弊极多。甚至句通织造等衙门书吏。辗转蒙混。虚糜帑项。实堪痛恨著总管内务府大臣破除情面。务将种种弊端。切实禁止。并严定章程。迅速覆奏。以资遵守。经此次训谕之后。如再有前项情事。一经查出。定惟该大臣等是问。现月　　

○又谕、前据户部奏、八旗所造兵丁饷册。舛错浮领。请将本年二月至九月逐名追查。当经降旨允准。兹据该部查明旗兵浮领库项情形。详悉覆陈。既已查有端倪。自应核对确实。著各旗都统等按照户部咨查各款。速即自行查明。将数目花名。逐一分晰。咨覆该部。分别核议奏明办理。现月　　

○谕军机大臣等、据刘铭传奏、筹度台湾情形。暂难改设省会。又据杨昌浚奏、筹议台湾改设事宜。请添设藩司各一摺。台湾为南洋门户。业经钦奉懿旨。将福建巡抚改为台湾巡抚。刘铭传所请从缓改设巡抚著毋庸议。杨昌浚所奏添设台北道。不如添设藩司。系为因地制宜起见。自可准行。惟此次该督所奏。尚系大概情形。所有一切应办事宜。均未筹商定妥。台湾虽设行省。必须与福建联成一气。如甘肃新疆之制。庶可内外相维。著杨昌浚、刘铭传、详细会商。奏明办理。将此由五百里各谕令知之。洋

务

　　

○闽浙总督杨昌浚奏、前湖南提督罗大春两营遣撤。饬道员刘倬云两营填扎泉漳兴化一带。下部知之。摺包　　

○福建团练大臣林寿图奏、团练绅弁守御出力。可否给奖。得旨、此次团练。该绅商等自行捐资办理。守御出力。著准其择尤开单请奖。毋许冒滥。摺包　　

○又奏、拟过冬防。遣团归业。允之。摺包　　

○云南巡抚张凯嵩奏、探明英缅现已决战。并绘进腾越地图。又奏、缅国兵败。现与英人议和情形。均报闻。摺包两江总督曾国荃奏、酌裁苏松镇标练兵归汛巡防。其余照常加给口粮。立营操练。下部知之。摺包又奏、裁撤上年新添轮船水勇。又奏、吴淞江阴炮台雇用洋员建筑。及给付水雷局洋教习薪水并饬学生练习。并下所司知之。摺包　　

○赏已革副都统景瑞副都统衔。交海军衙门差遣委用。现月　　

○缓徵两淮富安、安丰、梁垛、何垛、刘庄、伍祐、新兴、庙湾、东台、丁溪、草堰、板浦、中正、临兴、十四场被灾地方。新旧折价钱粮有差。现月　　

○丁丑。谕军机大臣等、御史吴协中奏、京师盗风充斥。请力行保甲一摺。著步军统领衙门、顺天府、五城御史、会同妥办。另片奏、请将京城内外栅栏照旧修整等语。各栅栏废坏已久。能否一律修整。并著斟酌情形。妥筹办理。现月　　

○又谕、电寄邓承修等、法办北圻费手。又避弃地之辱。取舍正在两难我若踰约而争。彼或藉口罢议退去。则衅端终归未了。该大臣等。守定改正二字辩论甚是。惟须相机进退。但属越界之地其多寡远近。不必过于争执。总以按约速了。勿令藉端生衅为主。并将此意电知周德润等一体遵照。以免参差。关朝宗瘴。故可悯照请赐恤俟奏到降旨。法兰亭巴律之去。有无别故浦使繙译尚有何人均电覆。电寄　　

