<!-- { "loadSidebar": true } -->
○步至芦殿穆宗毅皇帝孝哲毅皇后梓宫前。奠酒举哀。卯刻。恭奉龙輴车入地宫。永远奉安穆宗毅皇帝孝哲毅皇后梓宫于宝床。诣地宫门外奠酒行礼毕。更衮服。诣隆恩殿向上立。大学士宝鋆等恭题神主。奉安宝座。命恭亲王奕恭代行虞祭礼。恭捧神牌奉安黄舆。上诣黄舆前行礼。恭导至碑亭。跪送黄舆启行。由闲道至隆福寺拈香。内记　　

○遣官祭端慧皇太子端悯固伦公主园寝。随手　　

○钦奉慈安端裕康庆昭和庄敬皇太后慈禧端佑康颐昭豫庄诚皇太后懿旨。本日穆宗毅皇帝孝哲毅皇后梓宫。永远奉安惠陵。阅视工程。整齐坚固在工王大臣等敬谨将事。自应优加奖叙。以励勤劳。恭亲王奕。总司稽查。综核精详。督催妥速。著交宗人府从优议叙。伊子贝勒载澂。著赏食贝勒双俸。承修王大臣等。实心经理。勤奋趋公。醇亲王奕譞。著赏食亲王双俸。并在紫禁城内乘坐四人轿。步军统领荣禄。著交部从优议叙。并遇有都统缺出题奏。礼部尚书恩承。著赏加太子少保衔。前充承修大臣刑部尚书翁同和。著交部从优议叙。原任户部尚书魁龄之子主事福绪。著赏给员外郎。俟及□山戊不□时分部学习行走。总司监督副都统文秀之子闲散奎定著赏给主事。俟及□山戊不□时分部学习行走。容贵之子候选知府胜凯。著以知府即选。内阁侍读学士耀年著赏加二品顶戴。即选道户部郎中常瑛。著俟选道员后。赏加二品顶戴。道员德寿。著赏加随带三级。候选知府延昌。著以知府即选。原任副都统景祺之子同知衡龄。著俟服阕后。以本班分发省分归候补班补用。所有在工出力各员。著恭亲王等查明酌量保奏。候旨施恩。现月　　

○谕内阁。穆宗毅皇帝孝哲毅皇后永远奉安地宫。大礼告成。在事诸臣。敬谨襄办。妥协周祥。俾哀痛迫切之中。得经尽诚尽礼。允宜仰体圣慈。优敷闿泽。所有随入地宫之恭亲王奕、礼亲王世铎、御前大臣伯彦讷谟祜、景寿贝勒载治、载澂、载滢奉恩镇国公奕谟、奉恩辅国公载濂、大学士宝鋆、尚书景廉、侍郎文澂、均著赏加二级。工部执事司员。郎中文沛著赏给二品封典。鄂礼著在任以四五品京堂候补。素麟著在任以道员即选。先换顶戴。奎俊著在任以道员即选。俟选缺后赏换三品衔。员外郎联绶。著俟升郎中后在任以道员即选。俟得缺后赏换三品衔。郎中郑锡敞、著在任以道员即选。俟得缺后赏加二品衔。潘骏猷、著在任以道员即选。候补郎中吴重憙、著免补郎中以知府即选。并赏加三品衔。即补郎中员外郎蔡同春、著在任以知府即选。俟选知府后赏加盐运使衔。即补员外郎主事沈守廉、著在任以本部郎中即补。并赏戴花翎其余承办差务各员。著工部堂官酌量保奏。候旨施恩。现月　　

○谕军机大臣等。丰绅等奏、请拨催新陈资装银两一摺。据称黑龙江本年举行秋猎应需资装银两。请饬部拨专款。先期措解。并请催山东欠解银两。等语。著户部将黑龙江本年行围所需资装银一万四千八百七十两。筹拨专款。于本年七八月闲解到。以应要需。并著文格将欠解历年部拨资装银三万四千三百四十八两。并上年欠解资装银四千八百七十两。赶紧悉数筹解。毋稍延缓。原单著摘钞给与文格阅看。将此由四百里各谕令知之。现月　　

○以恭题穆宗毅皇帝孝哲毅皇后神主。赏加大学士宝鋆、李鸿章、太子太傅。载龄太子少保。协办大学士兵部尚书沈桂芬、太子太保。现月　　

○赏恭理丧仪王大臣。承办丧仪之礼工二部内务府堂司各官。随从之太常寺堂司各官。暂安寝殿总办差务执事等官。随从行礼暨扈从之王大臣官员隆福寺直班守护陵寝大臣。升叙加级有差。领催拜唐阿兵丁一月钱粮。现月　　

○以工部承办山陵大事。悉臻妥协。赏加尚书潘祖荫、太子少保。载龄等议叙。现月　　

○赏神机营派出驻守隆福寺等处带队官员。暨直隶派出巡防官员。加级有差。兵丁、一月钱粮。现月　　

○赏直隶办差大小员弁。各加一级。沿途当差兵丁一月钱粮。现月　　

○赏恭请龙輴车工部夫匠银。现月　　

○赏隆福寺拈香达喇嘛等缎疋银两。议覆　　

○辛未。以山陵礼成。遣官告祭昭西陵。孝陵。孝东陵。景陵。裕陵。定陵。并后土。山神。会典　　

○诣独乐寺拈香。内记　　

○未刻。诣黄幄神牌前行夕祭礼。翌日如之。内记　　

○是日驻跸白涧行宫。内记　　

○壬申。谕军机大臣等。沈葆桢奏、接出使日本大臣来信。该国废琉球为县等语。琉球久属中国。日本竟敢阻其入贡。夷为郡县。狡焉思启。情殊叵测。亟应妥为备豫。力图自强。以固藩篱。著沈葆桢吴元炳将南洋防守事宜。悉心区画。实力筹办。固不可稍涉张惶。亦不得稍存大意。并著随时探明该国情形。密速具奏。将此由五百里各密谕知之。洋务　　

○巡阅长江水师前陕甘总督杨岳斌奏、恳开去差使。在籍养亲。允之。

现月　　

○上以穆宗毅皇帝孝哲毅皇后升祔太庙。自是日始。斋戒三日。照例　　

○是日驻跸燕郊行宫。内记　　

○癸酉。上诣慈云寺东岳庙拈香。内记　　

○奉慈安端裕康庆昭和庄敬皇太后慈禧端佑康颐昭豫庄诚皇太后还宫。

内记

　　

○诣钟粹宫问慈安端裕康庆昭和庄敬皇太后安。长春宫问慈禧端佑康颐昭豫庄诚皇太后安。内记　　

○赏请轿銮仪卫校尉银。现月　　

○赏豫备车辆各项官员兵丁银。现月　　

○纂修官王寿彭恭纂　　

总纂官熊方燧恭辑监修总裁世恭阅五月初二日正总裁那恭阅五月十七日专司藳本陆恭覆阅壬子九月初六日　　

徐恭阅三签七月十一日　　

荣恭阅一签九月初一日副总裁唐恭阅二签十一月十八日　　

宗室宝恭阅五月二十二日

　　

郭恭阅六月十五日　　

熙月日初校修改上卷陆签曹元忠恭校陈恭阅八月初三日覆校修改上卷柒签吴葆諴详校宗室麒月日总校修改上卷伍签田智枚总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之九十一　　

光绪五年。己卯。闰三月。甲戌朔。上诣钟粹宫、问慈安端裕康庆昭和庄敬皇太后安。长春宫、问慈禧端佑康颐昭豫庄诚皇太后安。至癸卯皆如之。内记注　　

○塔尔巴哈台参赞大臣锡纶奏、塔境窜贼情形。并赴金顺行营会商办法。得旨。著与金顺和衷商办。务将边防布置周密。毋得各存意见。致滋贻误。摺包　　

○乙亥。上诣太庙阙门外、跪迎黄舆。遣怡亲王载敦、惇亲王奕誴、恭奉穆宗毅皇帝神牌、孝哲毅皇后神牌、祇见列圣列后。升祔太庙。上诣正中案前、行礼。次诣穆宗毅皇帝孝哲毅皇后案前、行礼。遣惇亲王奕誴、恭代致祭。如时享礼。内记注　　

○以穆宗毅皇帝孝哲毅皇后升祔太庙礼成。颁诏天下。诏曰。朕惟丕基寅绍。嗣服即所以承先。明德惟馨。肇祀莫虔于崇祔。溯寝成之茂矩。功报中兴。缅閟侐之宏规。义详配食。爰稽殷礼。覃举洪仪。钦惟穆宗毅皇帝体协乾刚。猷宣鼎命。孝思纯笃。惇天叙于寝门。圣学缉熙。懋日新于经幄。隆保傅公孤之选。置辅则其慎其难。＜闲＞方岳牧伯之良。任人则勿疑勿贰。奋威棱于初政。朝序澄清。敷智勇为武功。中原厎定。诏裁浮赋。惠南邦而旷典蠲除。策裕边防。绥西极而大勋创始。饬官方以俾乂。黜陟维严。增贡额以求贤。登崇益广。考言询事。彤廷廑察迩之劳。慎狱明刑。丹扆建协中之治。神谟广运。庶绩咸熙。惟道积于厥躬。迺化光于天下。十三载宵衣旰食。精勤无闲于皇衷。亿兆人乐事劝功。教养胥资乎帝力。矢蠲吉以昭崇报。成宪孔彰。肃烝尝以永辉光。蕃厘丕迓。孝哲毅皇后伣天正位。应地含章。兰殿承欢。婉顺克勷夫至养。椒涂赞化。柔雍早树厥徽音。端内治于六宫。言容有度。播壸仪于九域。感怆同深。允宜陈圭瓒以鸣虔。洁几筵而祗荐。谨率诸王贝勒文武诸臣、于光绪五年闰三月初二日、恭奉穆宗继天开运受中居正保大定功圣智孝信敏恭宽毅皇帝神位、孝哲嘉顺淑慎贤明宪天彰圣毅皇后神位、合祔于太庙。两仪撰合。宜并奉以明禋。九室礼成。咸恪承乎大糦。爰本馂余以施惠。特颁涣号而推恩。所有事宜。开列于后。一、内外大小官员。于从前恩诏后升职加衔补官者。悉照现在职衔、给与封典。一、试职各员俱准实授。一、贡监生仍派大臣官员考定职衔。照旧例送吏部注册。一、各省儒学。以正贡作恩贡。次贡作□山戊不□贡。一、贡生监生在监肄业者。免坐监一月。一、军民七十以上者。许一丁侍养。免其杂派差使。一、穷民无力营葬、并无亲族收瘗者。该地方官择隙地多设义冢。随时掩埋。毋使暴露。于戏、松梴丕焕。在庭之陟降匪遥。黍稷升香。备物之精诚曷罄。合臣工以献享。共效尊崇。慰朝野之讴思。覃敷闿泽。布告天下。咸使闻知。礼部档　　

○谕内阁、前据御史郑溥元、奏□□□尔□山东巡抚文格、滥索节寿陋规各节。当经谕令广寿、钱宝廉、前往查办。兹据广寿等查明具奏。该抚虽无滥索陋规确据。惟每逢节寿。司道府等致送礼物。辄即收受。殊属不知检束。至家人收受门包。该抚亦失于觉察。山东巡抚文格。著交部议处。该省藩臬两司。并查有收受节寿礼物门包情事。均属不合。山东布政使余思枢、升任福建布政使前山东按察使陈士杰、著一并交部议处。现月　　

○又谕、前据都察院奏知县高仁保、遣抱呈诉伊弟高文保被朱永康等谋杀身死。当交广寿、钱宝廉、亲提严讯。兹据审明定拟具奏。此案已革署山东峄县知县朱永康、藉事勒损。强借当商银钱被控。提取人证。延不解交。复听从伊侄朱宝森、将委员高文保谋杀。并纵令朱宝森等逃逸。实属贪险已极。朱永康著发往黑龙江充当苦差。已革巡检李树坚贪图朱永康贿嘱。随同捏禀。迨回府销差。又不将实情禀明。亦属谬妄。著发往军台效力赎罪。已革千总赵孟财、即赵孟彩、听从朱宝森谋杀高文保。从而加功。著绞监候秋后处决。余著照所拟办理。理问衔候补巡检高文保、委提案件。守正不阿。惨遭杀害。著照衔从优议恤。在逃之朱宝森、韩景琦等。著一体严缉。务获究办。现月　　

