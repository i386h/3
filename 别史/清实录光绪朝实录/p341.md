<!-- { "loadSidebar": true } -->
○又谕、前据刘锦棠奏、中俄界约。以天山之顶为限。此次沙克都林札布。同俄使勘分新疆南段界务。将贡古鲁克山口。至别叠里之达坂路西边。相离二十二丈半。埋立中俄两国界牌。鄂博侵占至毕底尔河源。所称别叠里即毕底尔。向西北流河水。即阿克苏上流之毕底尔河。山口达坂。即乌什出贡古鲁克卡。以达伊犁之路。此路为南北相通第一津要。远在界线之外。新旧条约。班班可考。不趁画分未定。按约索还。南北隔绝。伊犁势成孤注等语。当派长顺、会同沙克都林札布。于履勘时。按约力争。设法挽回。该处现在虽立界牌。鄂博尚未定局。著曾纪泽与俄国外部大臣。详细辩论。令其传知该国分界官。与长顺等重加履勘更正。以符定约。将此谕令知之。洋务　　

○丙申。四川总督丁宝桢奏、署提督莫组绅病故请恤。并请饬宋庆赴任。得旨、莫组绅著照军营立功后病故例优恤。宋庆现在奉天办理防务。一时不能赴任四川提督著李培荣署理。戊戌。圣祖仁皇帝诞辰。遣官祭奉先殿。　　

○盛京将军崇绮等奏、勘估永陵泊岸要工。择吉兴修。应需工料银两数目。并请援案支领实银。得旨、允行。摺包　　

○己亥。礼部以宗室会试中额请。得旨、取中二名。　　

○旌表节妇湖南封职汤启达妻余氏。摺包　　

○庚子。谕军机大臣等、御史光熙奏、筹办屯垦。以裕旗民生计一摺。据称直隶沿海一带隙地。可资屯田。山西大灾以后。荒地甚多。以及吉林黑龙江等处。均可酌拨旗民。前往屯垦。请饬妥议筹办等语。该御史所奏。是否可行。著李鸿章、张树声、玉亮、文绪、禄彭、张之洞、吴大澂、各就该处情形。详细查明。据实具奏。原摺均著钞给阅看。将此各谕令知之。现月　　

○又谕、总理各国事务衙门奏、筹办越南事宜一摺。法人在越南。更形猖獗。前叠谕曾国荃等。实力筹防。必须在我者进止足恃。确有把握。乃可相机因应。该督抚等接奉前旨。自已妥筹备御。岑毓英、倪文蔚、杜瑞联、务即督饬防军。调拨劲旅。择要进扎。广东原驻廉琼水师。著曾国荃、裕宽、饬令吴全美。移近越南洋面。认真巡防兵力是否足资布置。应否添调闽省轮船。即行体察情形。妥为办理。所有筹备各节。总期足壮声威。不得稍涉松劲。即著该督抚等。将筹办情形。迅速奏闻。以慰廑系。将此由六百里各密谕知之。洋务　　

○棍楚克林沁乞假。以镶黄旗蒙古都统克蒙额署正黄旗汉军都统。镶蓝旗蒙古都统穆隆阿署正蓝旗汉军都统。明发　　

○赏年届百龄。前甘肃肃州镇总兵万福头品顶戴。现月　　

○予云南阵亡殉难官弁张明、贺万年、暨兵勇绅民妇女人等共一千一百六十五名口。分别旌恤。　　

○旌表頂疗瞽母庐墓孝子云南南甯县刘学。　　

○旌表过门守贞、江西萍乡县故广东补用巡检喻恭绶所聘继室梁氏。　　

○颁给德国世子头等第二金宝星。　　

○辛丑。谕内阁、前据游百川奏、察看黄河酌拟办法。绘图呈览。游百川、陈士杰奏、查明黄河下游情形各一摺。当经谕令再行通盘筹画。会同熟商妥议。详细具奏。兹据奏称、拟亟筑缕堤。藉资保障。开徒骇马颊河。以分水势。并拟开浚小清河。及遥堤。窒碍难行各摺片。著户部工部速议具奏。现月　　

○谕军机大臣等、户部奏、请续拨京饷等语。近年库款支绌。叠经户部续请添拨京饷。此次该部酌量各省情形。拟拨山东地丁银五万两。湖南地丁银五万两。两江西地丁银四万两。福建税厘银十五万两。两淮盐厘银八万两。长芦荥工加价银五万两。江苏厘金银十二万两。安徽厘金银五万两。湖北盐厘银五万两。四川津贴银五万两。盐厘银十万两。闽海关洋税银五万两。江海关洋税银八万两。九江关常税银十万两。赣关常税银三万两。共银一百五万两。著该将军督抚各将所拨饷银。连本年原拨未解京饷。均于五月前解到一半。十二月初闲如数解齐。各该将军督抚务当顾全大局。依限提前完解。傥藉词诿卸。率请划抵截留。贻误要需。即著该部指名严□□□尔□。将此由五百里各谕令知之。现月　　

○又谕、前据喜昌奏、西北各城。差徭络绎。台站迟滞。当谕令丰绅、吉和、确查妥办。兹据吉和等奏、遵旨整顿台站现办大概情形一摺。台站关系紧要。必须认真整顿。方足以资转运。其察罕托罗海布鲁图等处台站。被灾情形。吉和等现已派员履勘。即著饬令迅速查明。妥为筹办。穆霍尔噶顺九台帮台之汗山盟各旗。所派官兵。据奏有潜逃回旗情事。殊属不成事体。著喜昌等严饬该处帮台之札萨克各旗官兵。协力供差。不准藉词诿卸。至兵丁骚扰台站。尤应严行查禁。著伊犁、乌里雅苏台、绥远城、科布多、塔尔巴哈台、库伦、各城将军大臣。严饬遣撤换防各官兵。以及转运军饷军火摺报等差。务须恪遵定章。照例供支。勿得夹带私货。任意需索挑剔。以纾台力。喜昌前奏。请由察哈尔都统。派员赴绥远城购运草束一节。既据奏称诸多不便。即著毋庸置议。将此各谕令知之。　　

○两江总督左宗棠奏、遵查商人请开青龙山煤矿。业经禁止。报闻。摺包　　

○以太常寺少卿白桓为太仆寺卿。外记注　　

○予安徽徽州甯国滁州等属。阵亡殉难官绅洪荣桂等。一百二十员。士民鲍均林等八百三十七名。妇女胡章氏等三十一口。分别旌恤。摺包　　

○壬寅。以降调户部右侍郎崇礼为光禄寺卿。外记注　　

○以亏短钱粮。革湖南已故知县王国宾、刘如玉、陈时瀚、李炜等职。并籍产备抵。　　

○癸卯。穆宗毅皇帝诞辰。上诣奉先殿寿皇殿行礼。内记注　　

○陕西巡抚冯誉骥奏将陕西军需局。改为善后局。并将关勇防勇回兵。分别裁撤。暨加练勇旗统费。下部知之。随手　　

○旌表割臂疗母。山东孝女直隶主簿陈鸣岐妻孙氏。摺包　　

○旌表事亲抚孤。节妇江苏监生杨量祺妻李氏。摺包　　

○蠲缓直隶深、束鹿、安平、三州县地震水患各村庄额赋。并地租杂课。现月　　

○豁免陕西咸甯长安、渭南、临潼、富平、三原、兴平、咸阳、泾阳、醴泉、高陵、耀、同官、肤施、宜川、保安、廷川、延长、安塞、安定、甘泉、靖边、定边、凤翔、汧阳、陇、宝鸡、城固、沔、葭、神木、府谷、潼关、大荔、蒲城、澄城、朝邑、郃阳、华、华阴、白水、邠、三水、长武、淳化、乾、鄜、中部、宜君、洛川、绥德、米脂、清涧、吴堡五十四厅州县被灾地方丁粮米折。并由民输官各款。现月　　

○甲辰。谕内阁、光禄寺少卿延茂奏、八旗举人。请准以六部笔帖式用。并由举人分部之笔帖式。仍准就拣大挑。等语。著吏部议奏。现月　　

○谕军机大臣等、许应骙奏、请免广西谷米抽厘一摺。据称广西民贫地瘠。所产谷米尚多。向来运往广东销售。近因广西厘金过重。有落地出山入境出境等名目。计每万斤须完银十六两零。广东行销之米。均自洋舶运来。西江米艘。几于绝迹。请将广西谷米抽厘。永远豁免等语。谷米为民食所需。自宜贩运流通。以资接济。该侍郎所奏。不为无见。著曾国荃、倪文蔚就该省情形。悉心体察。妥筹具奏。原摺均著钞给阅看。将此各谕令知之。寻奏广西谷米厘金。尚难停免。报闻。现月　　

○礼部以会试中额请。得旨、满洲取中八名。蒙古取中三名。汉军取中六名。直隶取中二十三名。奉天取中三名。山东取中二十一名。山西取中十名。河南取中十六名。陕西取中十四名。甘肃取中九名。江苏取中二十五名。安徽取中十七名。浙江取中二十四名。江西取中二十一名。湖北取中十四名。湖南取中十四名。四川取中十四名。福建取中二十名。台湾取中二名。广东取中十六名。广西取中十三名。云南取中十二名。贵州取中十一名。　　

○乙巳。谕内阁、顺天府府尹周家楣奏、左右翼宗室觉罗各官学。请饬会议整顿一摺。著宝鋆等归入会议八旗等官学各摺。一并妥议具奏。现月　　

○谕军机大臣等、前有旨谕令李鸿章。即回北洋大臣署任。现闻法人在越。势更彼猖。越南孱弱之邦。蚕食不已。难以图存。该国列在藩封。不能不为保护且滇粤各省。壤地相接。傥藩篱一撤。后患何可胜言。叠经谕令曾国荃等。妥筹备御。惟此事操纵缓急。必须相机因应。亟须有威望素著。通达事变之大臣。前往筹办。乃可振军威而顾大局。三省防军进止。亦得有所禀承。著派李鸿章迅速前往广东。督办越南事宜。所有广东广西云南防军。均归节制。应调何路兵勇前往。著该大臣妥筹具奏。金革勿避。古有明训。李鸿章公忠体国。定能仰副朝廷倚任之重。星驰前往。相度机宜。妥为筹办。著将启程日期。及筹办情形。迅即奏闻。以纾廑系。将此由六百里密谕知之。洋务　　

○又谕、法越交涉一事。叠经谕令两广云南督抚。妥筹备御。法人前欲与中国会商。该使宝海。议分界保护及保胜设关通商各条。旋又中变。现闻法人攻破越之南定。势更彼猖。越南积弱之邦。被其蚕食。难以图存。该国列在藩封。不能不为保护且滇粤各省。壤地相接。傥藩篱一撤。后患何可胜言。本日已谕令李鸿章前赴广东。督办越南事宜。此时防务紧要。必须厚集兵力。进止足恃。方可相机因应。江南防军。何营可备调拨。著左宗棠悉心筹画。迅速奏闻。将此由五百里密谕知之。洋务　　

○命降调布政使方大湜以道员补用。随手　　

○丙午。广西巡抚倪文蔚奏、遵旨申严边备。并陈越南近日军情。得旨、著该抚懔遵叠次谕旨。督饬关外防兵。择要进扎。并令徐延旭出关后。相度机宜。妥筹备御。摺包　　

○丁未。谕军机大臣等、岑毓英等奏、特□□□尔□不能保护教民之知县汛弁。请旨暂行革职。并委员查办一摺。据称本年二月十九日。浪穹县乡民。将该处法国教堂烧毁。致毙男女大小十四人。并将司铎张若望杀毙。现在派员驰往查办等语。此事情节重大。究竟乡民与教民。因何启衅。该处团民。究系何人为首。必须查明实在情形。确切究办。著岑毓英、杜瑞联、督令派往之道员钟念祖。迅速确查。务将滋事首要各犯。悉数拏获按律治罪。现值法越构衅之时。出此重案。尤应及早妥办。免生枝节。不得稍涉迁延徇隐。致误大局。署浪穹县知县叶滋浚。浪穹县外委千总李顺。未能弹压保护。均著暂行革职。将此由五百里各谕令知之。洋务　　

