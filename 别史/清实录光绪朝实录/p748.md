<!-- { "loadSidebar": true } -->
○谕内阁、现在军务未平。从征将士。冒镝冲锋。备尝艰苦。烽烟所至。民生不得安业。朕宵旰焦劳。时深轸念。所有本年十二月二十三日紫光阁筵燕。除夕保和殿筵燕。及明年正月内一切筵燕。均著停止。现月　　

○又谕、本年恭逢慈禧端佑康颐昭豫庄诚寿恭钦献崇熙皇太后六旬万寿。普天同庆。随班祝嘏之革休等项人员。经军机处开单呈览。自应量予恩施。所有已革之镇国公溥泰等四百九员。五品以上者。均著照原官降二等赏给职衔。六品以上者。均著赏还原衔。休致之翰林院编修尹琳基等五员。均著赏还原衔。其已有职衔之已革金州副都统毓福等四十六员。均加一级。现月　　

○又谕、依克唐阿奏、请将打仗出力及伤亡员弁兵勇奖恤一摺。依克唐阿所部各军。自十月二十八日以后。在草河岭等处。叠次与倭人接仗。先后毙贼二千余名。尚属奋勉出力。其阵亡官弁兵勇。为国捐躯。殊堪悯恻。即著依克唐阿查明请旨分别奖恤。另片奏、请将临阵脱逃之哨官拏办等语。哨官景奇、恩喜、福成、著盛京吉林各将军一体严拏。解交依克唐阿军营。即行正法。以肃军纪。寻奏、查明草河岭打仗出力及伤亡官弁兵勇。恳恩奖恤。得旨、均照所请暂行存记。俟规复海城后。即行降旨。寿山等尤为出力。著先传旨嘉奖。并同长顺策励各营。以图进取。　　

○又谕、依克唐阿奏、统领马队之侍卫力战受伤身死。请旨优恤等语。四品衔三等侍卫永山带队剿贼。每战冲锋破敌。奋不顾身。十一月十九日。直薄凤凰城力战。身受多伤立时陨命。死事情形甚为惨烈。实属忠勇可嘉。永山著交部从优议恤。加恩予谥。并列入昭忠祠。附入伊父富明阿黑龙江省专祠。其战功事迹。宣付史馆立传。伊子庆顺、庆铭、著俟及岁时。由该旗带领引见。候旨施恩。起居　　

○又谕、前因旅顺失守。当经降旨将丁汝昌、龚照玙、拏交刑部治罪。并饬李鸿章查明卫汝成、黄仁林等下落。现尚未据覆奏。兹据李秉衡奏称丁汝昌、龚照玙、卫汝成、临敌逃窜。贻误军机。请明正典刑。以伸国法等语。记名提督卫汝成、于赴援旅顺时。沿途纵勇殃民。迨旅顺失利。闻风先遁。实属罪无可逭。著即革职拏交刑部治罪。李鸿章迅即派员起解。不准稍涉延缓。记名提督黄仕林、仍著李鸿章查明下落。迅速覆奏。　　

○谕军机大臣等、电寄裕禄、据奏、大高岭为辽阳东路门户。现在贼队仍踞草河口。聂士成、吕本元、孙显寅等军。未便移动等语。自系目前实在情形。即著裕禄飞咨宋庆另行筹调。并饬知聂士成等仍严扼大高岭。以杜贼西窜之路。现在沈防吃紧。无兵可调裕禄应懔遵前旨。分饬各属赶办团练。既资御侮。兼可肃清伏莽。近年奉省册报。尚有库存银四十万两。如办理军务经费不敷。即于此项库存先行给发。再由户部拨归还。电寄　　

○湖南巡抚吴大澂奏、请饬部拨银三十万两。电购外洋枪炮以资接济。下部议。摺包　　

○山东巡抚李秉衡奏、请留丁忧记名提督夏辛酉仍统登州防营。允之。摺包　　

○命神机营拨毛瑟哈乞开斯枪一千杆。子母百万粒。大炮丸弹喷筒火箭等。护黑龙江将军增祺拨十响快枪子母五十万粒。马队五哨。解赴前黑龙江将军依克唐阿军营备用。洋务电寄　　

○甲辰。谕内阁、近因时事多艰。凡遇言官论奏。无不虚衷容纳即或措词失当。亦不加以谴责。其有军国紧要事件。必仰承皇太后懿训遵行。此皆朕恪恭求治之诚心。天下臣民早应共谅。乃本日御史安维峻呈遁封奏。托诸传闻。竟有皇太后遇事牵制。何以对祖宗天下之语。肆口妄言。毫无忌惮。若不严行惩办。恐开离闲之端。安维峻著即革职。发往军台效力赎罪。以示儆戒。再向来联衔封奏。必有言责者方准列名。此外部院各官。均由堂官代奏。乃近来竟有一二人领衔。纠集不应具摺之员至数十人之多。殊乖定制。以后再有似此呈遁者。定将列名之员概行惩处。现月　　

○谕军机大臣等、前据李鸿章电奏、叶志超一军在成欢等处地方接仗获胜。当经明降谕旨。将出力各员分别奖叙。现在叠次有人参奏该军捏报仗。所保各员。且有并未在营者。宋庆覆奏摺内。亦云叶志超由公州退回平壤。所报战状。尽系虚捏第念聂士成等同时力战。亦未便没其微劳。著宋庆将叶志超前次请奖之案。确切查明。其实在出力各员。仍准给奖外。其余滥邀奖叙之员。著即奏明请旨撤销。以昭核实李鸿章原电。著钞给阅看。将此谕令知之。洋务　　

○又谕、电寄李鸿章等据电称倭船在荣成之龙须岛窥探。旋即南驶李秉衡电称分防威海东西后路情形。惟荣成至威海百余里。兵力不敷分布。能得威海拨出两营。联络扼扎。声势稍旺等语倭人窥伺威海。必由后路海口无兵之处登岸。亟应随时防范著李鸿章、李秉衡、严饬在防各军。勤加侦探。何处有贼。即行会合驰击。毋得株守一隅。致令乘闲扑犯。荣威相距较远。防军太单著李鸿章酌拨威海两营。与东军分布要隘。合力严防。以资策应。并饬威海守将戴宗骞等遇贼即击。勿落后著。电寄　　

○又谕、电寄裕禄、昨降旨令裕禄饬属赶办团练。以资御侮。兹据奏称各团练随军助剿。可与官兵相辅。惟枪械不多。难任战事等语。著神机营拨给擡枪排枪共一千杆。交裕禄祗领。转发应用。电寄　　

○御史易俊奏、河南请停分发。应俟军务告竣。再行办理。下吏部议。洋务　　

○命两江总督刘坤一为钦差大臣。关内外防剿各军。均归节制。洋务　　

○命太仆寺少卿岑春煊、随钦差大臣刘坤一差遣委用。洋

务

　　

○以礼部右侍郎刚毅为正红旗蒙古副都统。　　

○以装运军火报效运费。赏洋员满德李德宝星。摺包　　

○予援护朝鲜轮船被轰殉难。副将骆佩德等七十员名。成欢平壤阵亡总兵秦成亮等、四十五员名优恤。摺包　　

○续予大东沟殉难海军员弁副将衔游击陈策等优恤。摺包　　

○旌表夫故殉节安徽舒城县同知衔李希蟠妻武氏、浙江嘉兴县举人周绍洪妻黄氏、未婚守志直隶甯河县俊秀任符慎聘妻杨氏、割臂疗亲江苏吴县前国子监祭酒刘廷枚女蕴华。摺包　　

○蠲免直隶文安、天津二县本年积涝地亩粮赋。现月　　

○乙巳。谕内阁、刘坤一奏、吁恳收回成命一摺。现值军务紧要。统帅需人。刘坤一从前带兵多年。威望素著。是以特授为钦差大臣。该督惟当仰体朝廷眷注之意。尽心办理。用副委任。毋得固辞。各营将弁如有不遵调遣。不受约束者。即按照军法从事。以一事权。洋务　　

○谕军机大臣等、御史联锦奏、工部制造库书吏舞弊。该管司员漫无觉察。恐有徇隐知情之事等语。著工部堂官查明具奏。现月　　

○又谕、电寄李鸿章等、前调牛师韩、熊铁生、吴元恺各军。至今未到。现在行抵何处。著李鸿章、刘树堂、李秉衡、分别严催。迅速前进。勿稍延误。电寄　　

○又谕、电寄李鸿章等、张之洞电奏、丁槐带勇已抵镇江。并无枪械。请于新到枪内拨给等语。现在北路各军需枪孔亟。丁槐一军。俟到天津后。由李鸿章将解到之枪酌量匀拨。毋庸先行分给。张之洞又电请留汪洪霆办理鄂厂。著照所请。即知照王之春另调一员随带出洋。电寄　　

○又谕、电寄刘树堂、前据电称李永芳等军械。已随各队发过马队洋枪一千四百余杆。背枪二百七十杆。经督办军务处询之李永芳。云至今未到。不知因何迟延。李永芳善用背枪。现往前敌。需用甚亟。著刘树堂查明交给何员管解。即行催趱前进。毋再延缓。电寄　　

○又谕、电寄宋庆、据奏贼股千余。窜入熊岳。旋向海城。其大股向东北窜等语。该逆自攻陷海城后。时已半月。尚无动静。恐其暂时休息。又将蓄锐前进。著宋庆随时戒备。如贼匪以千百人分股前来窥伺。即应派队痛剿。并设法抄击。以孤贼势。若待其零星凑集。合成大股。以全力拒我。剿办转难得手。该提督当稳慎图维。相机因应。总期立于不败之地。挫其凶锋。杜其窜越。是为至要。电寄　　

○调礼部左侍郎长麟为户部右侍郎。管钱法堂事务。转礼部右侍郎刚毅为左侍郎。以内阁学士溥善为礼部右侍郎。现月　　

○福锟因病乞假。以兵部尚书正白旗蒙古都统敬信署镶红旗满洲都统。现月　　

○以吏部左侍郎崇光为左翼监督。镶黄旗满洲副都统德隆为右翼监督。　　

○以捐助军需。赏喀尔喀二等台吉达什端多布头等台吉彭楚克车淩札勒布花翎。摺包　　

○以捐银赡族。予湖南在籍补用知县邹守训为其故曾祖父母建坊。摺包　　

○蠲缓奉天承德、锦、新民、辽阳、广甯、海城、盖平、复、八厅州县滨河地亩粮赋。现月　　

○丙午。谕军机大臣等、电寄李鸿章、前将军营失事各员拏交刑部治罪。现闻龚照玙等有在天津藏匿者。著李鸿章迅即查明。即行派员押解来京不得任令隐匿逗遛。电寄　　

○又谕、电寄张之洞、刘坤一奏请调李占椿等军差遣。著张之洞即饬总兵李占椿统率果胜军五营。参将杨文彪统率健胜军五营。提督万本华统率常胜军五营。携带原有饷械。克日启程。驰赴山海关听候差遣。并著饬令总兵陈凤楼统率所部马队三营。再于清淮马队添拨二三营。迅即遵陆北上。现在徐州冬防将竣。张之洞不得再行奏留。以后该马步各营所需月饷。及军装子药等项。仍由江南照常接济。毋令缺乏。电寄　　

○又谕、电寄宋庆据奏南股倭贼向岫岩窜去。熊岳之股入山东趋。恐由岫凤北犯等语。现在贼股东趋。其大股在荸兰店尚无动静。诡谋难测。本日据依克唐阿电称亲率马步前往辽阳。会合长顺堵剿。兵力较厚。艄舒东顾之忧。惟倭逆踞守海城。正当辽阳牛庄之闲。我军东西中梗。难以联合宋庆拟探南路之贼如已远去。督军规取海城著该提督酌量情形。妥慎筹办勿堕诡计而误戎机。宋得胜骽受枪伤。曾否平复。即著覆奏。叶志超业经拏问。该革员现在何处。著宋庆即行查明。派员押解来京。勿任逗遛。所有关外败退淮军。先后收集共计若干营。此等偾事之兵。难期得力著宋庆认真挑选。分别遣撤。以节饷需。电寄　　

○又谕、电寄依克唐阿、据奏派兵分扎分水岭背溪湖。并亲率马步前往辽阳诸剿等语。倭逆自窜踞海城后。意在窥伺辽沈。宋庆驻军田庄台。遏贼西窜未能兼顾。长顺防守辽阳。兵力尚单。即著依克唐阿督军前往。会合严防。随时侦探。如有北窜之股。即行奋力截击。以杜窥伺。依克唐阿前令荣和召募之军。先后已到若干。未到者尚有几营。并著查明覆奏。电寄　　

