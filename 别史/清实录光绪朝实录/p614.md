<!-- { "loadSidebar": true } -->
○吉林将军长顺奏、勘明三姓金矿地方。并试穵得金情形。下所司知之。摺包　　

○又奏、请移靠山屯分防照磨驻长春府界内朱家城地方。并改铸钤记。下部议。摺包　　

○辛巳。谕内阁、户部奏、遵旨议覆御史余联沅条陈赈务一摺。此次近畿被水。灾区甚广。叠经发帑赈济。并开设各处粥厂。尚恐贫民众多。银米不敷散放著照所请。由部库发银五万两。大钱五十万串。并拨给粳籼米十万石。交顺天府会同五城御史及各绅士核实散给。务使实惠及民。不准稍有弊混。现月　　

○谕军机大臣等、户部、总理各国事务衙门奏、各省关欠解东北边防经费。请旨严催一摺。据称本年各省关应解东北边防经费。除解到及报解起程并划拨等项外。尚欠解银一百十七万五千两。请饬速解。并补解历年积欠银两等语。此项经费。关系边防要需。何得任意延欠。著该将军督抚监督按照单开本年未解及历年欠解银数。赶紧筹解。傥再迟延。即著户部照贻误京饷例指名严参。原单均著钞给阅看。将此由四百里谕知福州将军、及各该督抚、并传谕粤海关监督知之。现月　　

○又谕、有人奏、广东赌风太炽。盗拐日多。亟应严禁以靖地方一摺。据称广东赌博名目不一。以白鸽票花会为尤甚。种种流弊。皆由劣绅及营兵蠹役隐为包庇。请饬严办庇赌之人等语。著李瀚章确查饬禁。另片奏、请将该省新设加抽厘金各名目酌裁等语。并著该督斟酌情形。妥筹办理。原摺片均著钞给阅看。将此谕令知之。寻奏、粤省禁赌治盗各情形。又片奏、各项厘税于市无碍。均报闻。摺包　　

○礼部奏、议覆四川郫崇甯两县。请加廪增各额。依议行。早事　　

○予军营病故补用副将张有福议恤。早事　　

○壬午。谕内阁、御史何福堃奏、进士即用庶吉士散馆知县选补实缺后服阕回省。请变通序补等语。著吏部议奏。

现月

　　

○又谕、前据张之洞奏、游智开奏参革职之知府王秉恩等、并无劣迹。请旨饬查。当经谕令继格、李瀚章查奏。兹据奏称、王秉恩、王存善、魏恒等三员。平日办事认真。致遭怨谤。皆系可用之才。陈宝昉循分从公亦堪造就。该员等均无贪劣款迹。请开复原官等语。广东候补知府王秉恩、候补通判王存善、魏恒、候补盐经历陈宝昉、均著准其开复原官。仍留广东按班补用。现月　　

○谕军机大臣等、御史何福堃奏、灾重事繁。酌拟条款。请饬会议一摺。所称义赈拨给官款。暖厂就地筹设。棉衣及早购办各条。著李鸿章、潘祖荫、陈彝体察情形。其业经办理者。著督同官绅认真经理。其未经举行者。即参酌该御史所陈。悉心筹办。至永定河疏浚河身。另筑长堤一条。是否可行。著李鸿章详察形势。妥筹具奏。其请将海防捐输。暂时拨归赈务。并核计用数专款指拨存储。以备春赈二条。著户部议奏。本日复据给事中殷李尧奏、请饬速定采买米粮通行水陆稽查户口各章程。并风闻有发银七百到赈二百等语。著李鸿章、潘祖荫、陈彝、酌定章程。奏明办理。并严查侵冒克扣等弊。随时惩办。以期实惠及民。原摺片均著摘钞给与阅看。将此各谕令知之。现月　　

○又谕、有人奏、内阁侍读王鹏运狎邪已久。嗜好素深。看本草率。声名平常。并有与部书关说情事。请饬查办等语。著大学士确切查明。据实具奏。原摺著钞给阅看。将此谕令知之。寻奏、查无实据。报闻。现月摺包　　

○湖南巡抚张煦奏、地方雨水灾情。得旨、著即饬属将工赈事宜。认真办理。毋任灾民失所。摺包　　

○巡抚衔督办云南矿务唐炯奏、改铸铜甎。赔累甚钜。请仍照旧办理。下部知之。摺包　　

○癸未。中元节。上诣奉先殿寿皇殿行礼。起居　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。　　

○遣官祭庄顺皇贵妃园寝。端慧皇太子园寝。典例　　

○蠲免云南镇南州属旱灾田粮。摺包　　

○甲申。吏部奏、会议湖广总督等奏、湖北施南府同知移驻利川县汪家营。依议行。早事　　

○吉林将军长顺等奏、黑顶子地方。屯垦办无成效。请裁撤局员。并原拨马步各队。仍归旧伍。下所司议。摺包　　

○乙酉。文宗显皇帝忌辰。上诣奉先殿寿皇殿行礼。遣官祭定陵。典例　　

○广西巡抚马丕瑶奏、梧浔两属被水。查勘抚恤情形。报闻。摺包　　

○丙戌。谕内阁、依克唐阿等奏、请调员差委等语。吉林骁骑校富保、防御德英阿、蓝翎长乌勒兴额、云骑尉连科、候补主事晋昌、著长顺饬令该员等、即赴黑龙江听候差委。　　

○黑龙江将军依克唐阿奏。裁汰私规。请加公费。下部议。　　

○陕西巡抚鹿传霖奏、商华渭南平利四州县被水。筹办赈抚情形。得旨。著即饬属认真赈抚。以恤灾黎。　　

○以久莅戎行。予黑龙江参领绰哈布等军机处存记。　　

○以抢占良家子女。褒城县武举张光耀斥革严办。摺包　　

○豁免陕西朝邑县黄河冲塌地亩。本年应徵钱粮。摺包　　

○丁亥。盛京将军裕禄等奏。　　

○本年夏季统巡城守尉与朝鲜会哨。报闻。　　

○戊子。云贵总督王文韶等奏、越南游匪魏名高父子。现经法国收留。请饬按约交出。下所司知之。现月　　

○两江总督曾国荃奏。畿辅水灾。将苏浙赈捐筹解余款、电汇以资急赈。计天津六万两。顺天三万两。下部知之。摺包　　

○湖广总督张之洞奏、电汇天津顺天赈银各一万两。下部知之。摺包　　

○以剿办云南猛喇游匪。边境肃清。予临元镇总兵何秀林优叙。总兵马维骐、游击何天佑、都司梁禹福、土司刁佩瑜等、加赏勇号翎衔。升叙有差。其营务废弛之守备黄名声、陆金德、革职永不叙用。谢廷璋、革职留营效力。现月　　

○以功德在民。予故兵部尚书彭玉麟于安徽采石地方建立专祠。从两江总督曾国荃请也。摺包　　

○以战功卓著。予故湖北郧阳镇总兵龚继昌、照军营立功后积劳病故例优恤。事迹宣付史馆立传。附祀江西贵州等处席宝田专祠。城步县本籍捐建专祠。从云贵总督王文韶请也。　　

○以年届百岁。五世同堂。旌表江苏候补县丞湖南彭鸿年之祖母张氏。摺包　　

○以捐助赈银棉衣。予前长芦越支场盐大使许恩溥、前江苏候补道朱徵、广东候选知县冯廷骧、为其父母、安徽同知职衔朱钧安、为其母、浙江江涨税课大使王兆隆、为其母、暨妻、各建坊。摺包　　

○以雨水过多粮价昂贵。命五城饭厂。提前两个月开放。其朝阳阁、卧佛寺、育婴堂、打磨厂、长椿寺、甎塔胡同、圆通观、梁家园各粥厂。除每月例。赏粟米三百三十石外。加赏两个月。现月　　

○己丑。云南巡抚谭钧培奏、寻甸州属水灾筹赈情形。得旨、即著饬属妥为抚恤。毋任灾民失所。现月　　

○予故闽浙总督季芝昌入祀山东名宦祠。早事　　

○庚寅。谕军机大臣等、李鸿章奏、堵筑永定河漫口。筹议办法。请分别拨款各摺片。据称查勘北上汛等工情形。派员分投购料。添筑挑坝。并开穵引河。已于七月十五日开工。约计两月可以合龙。请拨经费银三十万两等语。著户部迅即拨银十万两。解交该督应用。准由直隶藩运两库。各拨银五万两。至江海关本有协济直隶河防之款。积欠甚多。即著曾国荃、刚毅、饬令江海关道。无论何款。先行挪解银十万两。以应要需。现在畿辅一带。积水未消。饥民遍野。急盼该工早日合龙。方足以澹沈灾而资拯救。朝廷不惜巨帑。为民捍患。该督当严饬在工各员。将挑穵堵筑等事。竭力筹办。务于两月之内。妥速蒇工。毋得稍有迟逾。是为至要。原片著钞给曾国荃、刚毅、阅看。将此谕令知户部、并由五百里谕令李鸿章、曾国荃、刚毅知之。现月　　

○顺天府奏、顺属被水。叠据续报二十四县几无完区。实为百年来未有之奇灾。散放急抚。酌筹办法。并请调直隶沧州知州袁遂、补用知州施则敬、帮办顺赈。从之。　　

○安徽巡抚沈秉成奏、筹解顺天赈银二万两。直隶赈银二万两。下部知之。摺包　　

○辛卯。吏部奏、已革浙江兰溪县典史史咨善、呈请捐复。查定例实犯奸赃不法在十三条者不准捐复。其情节可原者。降调人员准其加五。革职人员准其加倍。随时奏明。恭候钦定。得旨、准其加倍捐复。　　

○壬辰。谕内阁、御史刘纶襄奏、补选章程。不必轻议更张等语。京外选补章程。偶有立法未善。原可因时变通。近来条陈改章者。均经吏部核议。分别准驳。惟章程愈多。徒滋纷扰。吏胥且得因缘为奸。嗣后各项选补班次。傥非实在窒碍难行。不得率行条奏。轻议更章。以归划一而杜流弊。现月　　

○癸巳。仁宗睿皇帝忌辰。上诣。寿皇殿行礼。遣官祭昌陵。典例　　

○命候补翰林院侍读许景澄、充出使俄德奥和国大臣。江苏候补道李经方充出使日本国大臣。　　

○派克勤郡王晋祺为崇文门正监督。刑部尚书嵩申为副监督。　　

○甲午。理藩院奏、三音诺彦部落副盟长吹苏伦札布因骽疾不能乘骑。援案请开副将军缺。从之。现月　　

○成都将军岐元等奏、雷波厅属夷匪滋扰。调兵剿办。得旨、著即饬令派出各军严行防剿。毋涉疏懈。摺包　　

○以东三省练兵三年著有成效。予出力员弁。盛字营镶红旗汉军佐领广龄、吉字营正红旗佐领西昌阿等奖叙。协领讷钦、德源、增祺、穆隆阿、承顺、双胜、交军机处存记。三等侍卫德善、赏二等侍卫。前三等侍卫贵达、仍赏三等侍卫。在大门上当差。摺包　　

○乙未。徐桐等奏、承修禁城要工。先后情形不同。援案请酌加成数。依议行。早事　　

○丙申。谕军机大臣等、有人奏、奉天发审局委员知府高同善擅作威福。诬良为盗。于城守尉兴麟捏指旗人黄万锡为坟丁一案。严刑毙命。致黄万锡之父亦投井自尽。又海龙城旗兵诬控民人李姓为盗一案。高同善并不详察。一味刑求。致李姓与保人均毙于狱。正盗张海令旋经拏获正法。请饬确查究办等语。著裕禄、兴升、按照所参各节。确切查明。据实具奏。原摺著钞给阅看。将此谕令知之。寻奏、查明高同善擅作威福。严刑毙命。诬良为盗。均无其事。请毋庸置议。报闻。摺包　　

