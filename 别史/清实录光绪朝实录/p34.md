<!-- { "loadSidebar": true } -->
○甲戌。谕军机大臣等、丁宝桢奏、筹办山东海防。并设立机器局制造军火各一摺。据称东省海面。应设防之处有三拟先于烟台地方。兴筑炮台次及威海卫。然后议办登郡。庶缓急有备。不致绌于饷力等语。即著李鸿章、丁宝桢、悉心会商。妥筹办理。总期足资捍卫。不致徒糜饷需。至该省陆兵。本应随时整顿。并著认真选练。俾成劲旅。毋得有名无实。所有应需经费。丁宝桢现在本省拨银四五万两。先行济用李鸿章当随时拨给款项。俾应要需。该省设立机器局。先造子药。俟造成后。再行制造枪炮。著该抚督饬委员详细讲求。陆续制办。以资利用。并将经费撙节支销。报部查核。将此各谕令知之。现月　　

○又谕。前据谭钟麟奏、请指提西征年终一月满饷。并催各省奉拨出关粮运的饷。暨催提金顺等军粮饷。当令户部速议具奏。兹据该部奏称。本年九月闲。左宗棠奏请将部拨出关粮运专款内短解银一百四十余万两。限期提解。经该部奏准。令各省查明欠解上年部拨各款。勒限一个月解清。即著该将军督抚等。查照户部奏案办理。至谭钟麟请提西征各军年终一月满饷六十万两。据户部奏称。拟于浙江、四川、湖北、山西、各提银七万两。福建、广东、河南、各提银六万两。江苏提银五万两。安徽提银四万两。湖南提银三万两。山东提银二万两。共银六十万两。均在各省积欠西征协饷内提解等语。即著各该省督抚如数筹拨。限本年十一月内解清。毋得稍有短欠。至金顺军饷。山西月协银二万两。河东道月协银一万五千两。四川月协银三万两。湖北月协银二万两。陕西月协银一万五千两。江海粤海江汉三关各月协银二万两。共银十六万两嗣将湖北、四川、两省协饷内。按月划分明春银三万两。现在金顺每月协饷银十三万两。明春每月协饷银三万两。金顺接统景廉一军月饷。山东月拨银二万两。河南月拨银二万两。山西月拨银一万两。四川月拨银二万两。湖北月拨银五千两。共银七万五千两。经户部奏明在各省欠解新疆军饷内按月拨解。豫师月饷。山东月协银一万两。河南月协银一万两。两淮月协银五千两。共银二万五千两。张曜月需驼乾五千两。亦经奏准在山西藩库按月拨解。自本年五月以来。除陕西月协金顺饷银业经筹解外。其余各省关应解各军月需饷乾。或全未解报。或欠解甚多。著各该督抚等。将每月应拨金顺等军饷乾。饬令各监督司道等。按照协拨数目报解。月清月款。如再迟延短解。即由左宗棠、谭钟麟、分别指名奏参。其以前欠解月饷。并著先解一半限一年内。分解各军应用其余一半。仍随同现解饷银。按月设法措解。俾资接济谭钟麟于前项各饷解到时。即迅速拨解各营。以应要需。将此由五百里谕左宗棠、福州将军、两江、湖广、闽浙、四川、两广、江苏、安徽、江西、浙江、福建、山东、山西、河南、湖北、湖南、广东、陕西、各督抚。并传谕粤海关监督知之。　　

○山东巡抚丁宝桢奏、分拨山东飞云轮船。照闽省定章。核明用项。下部核奏。随手　　

○乙亥。谕内阁。御名下一字。前已有旨。凡清文内如遇天字等音均著加写外点。俯协臣民敬避之心。恭查同治元年十月。奉有虞舜乃万代祖述。嗣后纂修书籍及文字引用均毋庸改写之旨。因念建中立极。唯天为大朕之御名下一字。若一律避写。朕心实有未安。嗣后凡清文内遇有天字还音。毋庸加写外点。以昭诚敬。其余还音字样。仍遵同治十三年十二月初六日谕旨避写。　　

○谕军机大臣等、前据崇实等奏、筹办大东沟善后事宜。当令该部议奏。现在如何定议。著户部刻即知照军机处。现月　　

○又谕、前令各省记名都统副都统及新陈卓异之头等侍卫三品旗营各员来京。豫备召见内有距京较远者。著分别赏给路费银两。以示体恤。由该部查明酌核办理。各省驻防旗营人员。即于该省藩库内发给。东三省及西北路军营人员。由该将军都统大臣筹拨发给。现月　　

○丙子。谕内阁、恭上慈安端裕康庆皇太后慈禧端佑康颐皇太后徽号。著钦天监于明年七月内敬谨选择吉期举行。现月　　

○以内阁学士翁同和为顺天武乡试正考官。翰林院侍读学士王之翰为副考官。

朱签

　　

○丁丑。谕内阁、李鸿章奏、监犯反狱脱逃将各员参办一摺。本年九月闲。直隶保定府监犯王仓等。胆敢伤毙禁卒。撞门脱逃至二十犯之多。虽经当时拏获过半。惟省监重地。竟有反狱之案实属不成事体。监守各官。殊非寻常疏忽可比。署保定府司狱候补巡检沈炳奎。著先行革职。与刑禁人等。交臬司归案审办。保定府知府李培祜。虽在办理试事期内。究属失于防范。著与臬司范梁。一并交部分别议处。该犯王仓等罪恶已极。审明后即行正法。以昭炯戒其未获各犯。仍著李鸿章勒限严缉务获。现月　　

○又谕、前因御史余上华覆陈郎中启续参款。当经谕令宝鋆等按照所奏各节。认真查办。兹据查明覆奏。原参该部撤派司员差使等项。查系该堂官公同商定。启续尚无把持缘引情事。口北道出缺日期系在启续题升郎中之后。并无将吏部咨文阁置之事。该员充当京捐局总办。撰拟堂谕。亦无永远不行更换字样。均著毋庸置议。惟该员办理广东汲水门洋税一案。漏未行文总理各国事务衙门。失于稽查。其陕甘、河南奏销各案。或未俟派办处覆核。即行呈堂标画。或至三月之后。始行办理。实属错误迟延。且于钟珂升补郎中。该员未即回堂。以致漏未陈奏。尤非寻常疏忽可比。郎中启续。著交部分别照例议处。所有汲水门洋税陕甘奏销河南销册各案。失察及迟误各员。著查取职名。一并咨部分别议处。该部堂官未能觉察。并著交部议处。现月　　

○直隶总督李鸿章奏、山海关短徵新增赢余银两。仍请照案拨补。下户部议。

随手

　　

○蠲缓直隶、良乡、新城、雄、高阳、安、静海、坝、丰润、安平、通、武清、保定、清苑、肃甯、青、涿、南皮、盐山、无极、沙河、鸡泽、武邑、南和、饶阳、深泽、安肃、蠡、东光、香河、任、武强、任邱、平乡、三十三州县。被水被旱村庄。新旧粮租有差。现月　　

○戊寅。谕内阁、前据都察院奏、前浙江嘉兴府乍浦理事同知志文。以大计参劾不公等词。赴该衙门呈诉。当令胡瑞澜确查具奏。兹据查明奏称、志文声名陋劣。嗜好甚深。前署杭州理事同知时。有向轿埠勒折差价枷责埠夫等事。是其前次被参。并无屈抑。上年大计时。海甯州州判宋勋钺。该抚本未纠参。丽水县典史唐凤采本系列参之员。并非撤销抵补。其青田县知县王承霖。先经温处道详参。该抚以考语未确。批司查明有无劣迹。另行详办因天台县知县丁澍良。年老糊涂。不洽舆情。应入纠参。核正具题系为慎重考核起见。志文以大计被劾之员。哓哓置辩。且以并无实据之事。率行牵诉。实属谬妄糊涂。志文著交部照例议处。现月　　

○又谕、前据给事中王书瑞奏、浙江余杭县民妇葛毕氏。毒毙本夫葛品连。诬攀已革举人杨乃武。因奸同谋问官回护原审。请派大员查办。当派胡瑞澜提讯。兹据该侍郎奏称。反覆讯究此案实系杨乃武因奸起意。令葛毕氏将伊夫葛品连毒毙。供证佥同。案无遁饰。按律定拟。并声明此案原拟罪名。查核并无出入等语。著刑部速议具奏另片奏。请饬部通行各省。嗣后办理案件。有原报与现讯不符者。仍照叙原呈。再将到案究出实情。明晰声叙。以归核实。著刑部一并议奏。现月　　

○谕军机大臣等、崇实等奏、请拨东三省来年俸饷并请饬催欠饷一摺。东三省官兵俸饷。前经军机大臣等奏准。自明年为始每年由部拨银七十万两。其应分拨奉天等省数目。令该署将军等。于请拨时。分别声叙。兹据奏称、现届请拨之期。按照七十万两实数。分拨奉天银二十六万两。吉林银十三万四千六十二两零。并打牲乌拉银三万五千九百三十七两零。黑龙江银二十七万两。即著户部照数筹拨令各该省赶紧解齐。以便散放明年春饷。并著崇实等咨明各该将军。如有延欠。遵照前旨。指名严参、直隶等省。历年积欠银两。著李鸿章、刘坤一、吴元炳、裕禄、丁宝桢、谭钟麟、刘齐衔、文琳、按照单开。设法筹措。务于年内解齐。以便散放本年积欠各项要款。著各该省于报解时。分晰奉天吉林黑龙江三省款目。以免牵混。其黑龙江应领制钱。仍由盛京户部金银库拨给。崇实等原单。著分别钞给阅看。将此由四百里谕知李鸿章、崇实、岐元、刘坤一、吴元炳、裕禄、丁宝桢、谭钟麟、并传谕刘齐衔、文琳知之。现月　　

○江甯将军穆腾阿奏、京口库款无存。请饬拨银两。下户部议。随手　　

○又奏、筹画江防。修整旧存炮位报闻。随手摺包　　

○署湖广总督翁同爵奏、请将忠义军历年阵亡员弁等。一并入祀黄州府昭忠祠。允之。随手摺包纂修官杨兆麟恭纂　　

帮总纂官程棫林恭辑监修总裁世恭阅一签九月二十三日正总裁那恭阅十月初二日专司藳本陆恭阅闰六月十五日　　

徐恭阅四签十一月初四日　　

荣恭阅二签十一月三十日副总裁唐恭阅四签正月初五日　　

宗室寿恭阅三签二月二十四日

　　

郭恭阅一签三月二十七日　　

熙恭阅四月二十日　　

王恭阅五月十一日初校修改九十七签吴思训恭校宗室麒恭阅五月二十七日覆校修改一百十二签唐洽鉴详校蒙古总裁恩恭阅六月十四日



大清德宗同天崇运大中至正经文纬武仁孝睿智端俭宽勤景皇帝实录卷之二十　　

光绪元年。乙亥。十月。己卯。谕内阁、御史邓庆麟奏、京控案关承袭王职。亟宜迅速讯办一摺。据称蒙古已故郡王达达巴札木苏之母继福晋诺尔斯德玛氏。呈控盟长欺孀冒袭王职一案。该案告福晋等。均已来京候质迄今一年之久。理藩院并未提传被告。请另派大员严讯等语。此案业经理藩院于昨日具奏。即著该衙门将案内人证卷宗。迅速提集。秉公严讯确情。据实具奏。毋稍延缓。该御史所请。另派大员审讯之处。著毋庸议。现月　　

