<!-- { "loadSidebar": true } -->


大清德宗同天崇运大中至正经文纬武仁孝睿智端俭宽勤景皇帝实录卷之五百八十四　　

光绪三十三年。丁未。十二月。戊午朔。上诣宁寿宫乐寿堂。问慈禧端佑康颐昭豫庄诚寿恭钦献崇熙皇太后安。至丙戌皆如之。记注　　

○谕内阁、朕钦奉皇太后懿旨、礼部奏、元旦礼仪一摺。元旦令节。皇帝率王公百官。著在皇极殿行礼。停止筵燕。其在外公主福晋命妇。均著进内行礼。现月　　

○谕军机大臣等、电寄端方、电悉。所请展缓补解漕米各节。著度支部速议具奏。电寄　　

○两广总督张人骏等奏、请将广西平乐府麦岭同知。改为抚民同知。移驻信都附近之铺门墟地方。并将贺县原设之信都司巡检。改为信都抚民厅照磨兼司狱。以资治理。下部议。摺

包　　

○换铸广东潮州府知府印信。从两广总督张人骏请也。摺包　　

○以期满回国。赏德国参赞司智等宝星。摺包　　

○己未。谕军机大臣等、国家设官。各定名称。督抚奏事。亦有程式。此次冯煦陈奏夹片。连用朱臬司毓道字样。殊属非是。著传旨申饬。现月　　

○又谕、电寄各直省督抚。前经降旨饬议币制。近日诸臣条议。有谓若铸十成一两五钱两种之银圆。其杂质工耗。亏赔甚钜。宜照减成铸造。以免亏折。又有谓既以一两五钱两种银圆为主币。必须十成足色。官民出纳。方能肬■闲易无弊。于交涉款项。亦免折算受亏。尽可搭铸九成之一钱五分两种小圆。以其所余补主币工耗之亏。不患不敷弥补。果能主币流通。中外信用。自可畅行纸币。以资周转。统计有嬴无绌。且国家财政计画。要在便商便民。贵在收永久无形之利。不宜图目前有形之利等语。二说孰是。著即遵照前旨。速即并案议覆。摺包　　

○验看前甘肃平凉府知府瑞寿。得旨、著回原衙门行走。

现月　　

○以记名副都统文翰为浙江乍浦副都统。现月　　

○以纵容奸商逃欠钜款。革广东缉捕委员补用都司吴祥辉职。并勒追。摺包　　

○予故浙江乍浦副都统柏梁恤典如例。现月　　

○庚申。以嗜利妄为。革浙江台州营守备邵锡藩职。摺包　　

○辛酉。谕内阁、锡良奏、甄别庸劣不职各员一摺。前云南丽江府知府补用知府李盛卿、贪功酿祸。遇事生风。永北直隶厅同知黄毓崧、办学荒谬。讳盗殃民。委办漫口厘金试用同知葛僎、纵容丁役。苛扰商民。前署广西直隶州知州试用通判陈鑫、才具平庸。操守难信。罗平州知州陶大浚、捏报学堂。讳命玩赈。前署罗次县知县补用知县车士琛、才足济贪。赃私累累。前署恩安县知县王琳、纵丁索扰。民怨沸腾。著一并革职。前署缅甯通判补用知县黄序荣、性躁心粗。遇案苛罚。惟办事尚属耐劳。著以府经历降补。现月　　

○又谕、锡良奏、特倢■＜曰融＞■＜石木＞营员一摺。云南裁撤驻蒙石滟驳队管带补用都司许瀛洲侵蚀薪饷。恣为弊混。著革职发交原籍监禁二十年。裁撤精练左营管带记名提督李章、任意抽拨。显有弊混。管带铁路巡防队第五营补用游击速国相、识浅才疏。擅离职守。均著即行革职。速国相著准其留营效力。又片奏、卸署顺云协副将永昌协副将志鹏、纵容兵役。约束不严。提标左营游击杨凤岐、夙有心疾。行止不检。著一并革职。现月　　

○云贵总督锡良奏、筹办滇省学务。设立师范农业艺徒方言各学堂。倢■＜曰融＞■＜石木＞酌地方情形。次第规定。其余应行增置事宜。仍俟添筹经费。再行扩充。下部知之。摺包　　

○以挟忿酿命。革云南蒙自县知县张祖荫职。遣戍新疆。

摺包

　　

○壬戌。穆宗毅皇帝忌辰。上诣奉先殿寿皇殿行礼。遣官祭惠陵。　　

○以捐助学费。予湖南在籍候选知县陈兆璇等奖叙。摺包　　

○癸亥。孝惠章皇后忌辰。遣官祭孝东陵。黄绫本　　

○谕内阁、徐世昌朱家宝奏、举劾属员等语。吉林署农安县知县李澍恩、既据胪陈事迹。著传旨嘉奖。候补知府王开质。奔竞钻营。不知自爱。磐石县知县李洞、心地糊涂。难期振作。敦化县知县秋福豫、嗜好甚深。丁役用事。阿勒楚喀饷捐局委员候选知县胡祖寿、才质庸懦。操守平常。均著即行革职。大通县知县张熙、性质粗暴。难膺民社。著以府经历归部铨选。现月　　

○又谕、此次验看进士馆游学毕业学员。所有考列最优等之编修杨兆麟、朱汝珍、均著记名遇缺题奏。考列优等之编修商衍鎏检讨范桂鄂、均著赏给侍讲衔。考列最优等之庶吉士徐璐、林志烜、胡骏、钱淦、均著授职编修。并记名遇缺题奏。考列优等之庶吉士华焯、杨毓泗、陈国祥、顾视高、谷芝瑞、陈启辉、均著授职编修。并赏给侍讲衔。邢端、著授职检讨。并赏给侍讲衔。考列中等之庶吉士李庆莱、朱元树、阎士璘、张成修、张启后、程宗伊、唐尚光、邵章、吴焜、衷冀保、景润、徐钟恂、杜严、高振霄、陈敬第、金兆丰、庄陔兰、李翘燊、富尔逊、均著授职编修。梁善济、云书、解荣辂、杨思、张书云、王慎贤、毕太昌、高桂馨、区大原、均著授职检讨。考列最优等之法部主事陈宗蕃、俞树棠、均著准其留部以原官遇缺即补。考列优等之礼部主事张智远、度支部主事薛登道、均著准其留部以原官尽先补用。考列中等之度支部主事袁永廉、法部主事陈正学、原工部主事姚华、法部主事李维钰、戴宝辉、吏部主事荆育瓒、原工部主事夏和清、法部主事朱大玙、均著准其留部。考列优等之内阁中书张孝慈、王丕煦、谢桓武、均著以原官本班尽先补用。考列中等之内阁中书顾显曾、著以原官留原衙门补用。度支部主事高嘉仁、法部主事梁成哲、内阁中书阎廷献、徐培、朱宝璇、均著以知县归部即选。现月　　

○东三省总督徐世昌等奏、奉天吉省应行要政。逐渐措施。曰整饬吏治。曰开通风气。曰普兴教育。曰振兴实业。曰慎重裁判。曰推广警政。曰剿捕盗贼。曰清厘财政。现在收效之难易迟速。不敢豫计。惟有竭尽心力。冀图逐渐扩充。得旨、著即认真办理。期收实效。摺包　　

○又奏、吉省拟添设交涉民政度支各司。及劝业道一缺。派员试署。并请裁撤吉林副都统。以昭核实。如所请行。摺包　　

○又奏、吉省边务紧要。请饬部迅筹的款六十万两。按年指拨。以应急需。允之。　　

○署直隶总督杨士骧奏、直隶淮饷竭蹶。请将云南提督夏辛酉原支淮军前路饷项。仍留北洋。以纾饷力。得旨、著该署督在关运两库内另行筹拨。　　

○验看州县事实。列入最优等。留省补用知府前热河建昌县知县洪子祁。得旨、著以知府仍留原省尽先补用。　　

○添设吉林密山府知府蒙江州知州各一缺。长岭桦甸。知县二缺。从东三省总督徐世昌请也。　　

○以记名总兵周彪为云南鹤丽镇总兵官。　　

○予伤发病故。云南鹤丽镇总兵杨玉书照军营立功后病故例优恤。　　

○以救护海关镫船。赏德美利船主密来暒滟它纳宝星。　　

○甲子。谕军机大臣等、电寄程德全、前据奏请饬催东北边防经费。著该部知道。又请拨解巡防兵饷。业经降旨饬度支部议奏。兹据电奏东北边防紧要。待款接济。著度支部将东北边防经费。暨巡防兵饷。迅即分别饬催筹拨。电寄　　

○修计法律大臣沈家本等奏、变通旗民交产旧制。请删除旧时刑部例文二条。下部议。寻议嗣后旗民房地。准与民人互相买卖。其外出居住营生者。准其在各省置买产业。户部则例旗民交产各条。仍一律遵用。将旧时刑部例文二条删除。照该大臣等所奏办理。从之。现月　　

○以总办工艺成效昭著。赏长芦盐运使周学熙正一品封典。摺包　　

○以遗爱在民。予故安徽巡抚恩铭于安徽省城建立专祠。从两江总督端方等请也。摺包　　

○以捐助钜款。予日本横滨华侨各商建坊。摺包　　

○以实心授课。赏直隶工业学堂教习日员藤井恒久宝星。

摺包

　　

○乙丑。上御乾清宫。科尔沁和硕达尔汗亲王那木济勒色楞等三人。喀喇沁多罗都楞郡王多罗额驸贡桑诺尔布等二人。巴林多罗郡王札噶尔等二人。阿巴噶多罗卓哩克图郡王布彦乌勒哲依等三人。喀尔喀亲王衔札萨克多罗郡王多尔济帕喇穆等六人。青海札萨克多罗郡王洞阔林沁一人。翁牛特多罗达尔汗岱青贝勒花连等二人。茂明安多罗贝勒棍布一人。鄂尔多斯固山贝子阿尔宾巴雅尔等四人。阿巴哈那尔贝勒衔固山贝子车淩多尔济一人。阿拉善镇国公普勒忠呢什尔一人。郭尔罗斯镇国公衔辅国公齐莫特散帔勒一人。乌珠穆沁镇国公达木林一人。苏呢特辅国公特穆尔一人。察哈尔札萨克头等台吉阿喇布齐等二人。瞻觐。外注　　

○谕军机大臣等。电寄端方等、奏悉、盐捕营遇匪三百余人。而毙匪不过数名。足见该营并未奋力击剿。著传知刘光才督率所部。认真剿捕。务将此股迅即扑灭。傥涉蔓延。定惟该提督是问。浙境海甯等处匪情甚重。并毁教堂学堂。省防亦见吃紧。何以冯汝骙尚未奏报。殊不可解。著冯汝骙查明情形。迅速电奏。一面严饬所属文武实力剿捕。并严密保护各教堂人命财产。勿稍疏虞。现既匪势披猖。要在不分畛域。合力剿办。并著端方多备营队。以资接应。并酌派兵轮在浙境海面梭巡稽查。勿使外匪接济军火。期可早报肃清。电寄　　

○邮传部奏、电料税项。请在进口时完纳一次。概免重徵。以利交通而省烦扰。依议行。摺包　　

○丙寅。谕军机大臣等。有人奏。湖南巡抚岑春蓂。昏庸乖谬。请旨饬查摺。著赵尔巽按照所倢■＜曰融＞■＜石木＞各节。秉公确切查明。据实具奏。毋稍徇隐。原摺著钞给阅看。寻奏。岑春蓂宅心公忠。持己廉洁。原倢■＜曰融＞

■＜石木＞各节。虽事出有因。而实多误会之词。故不得为该抚咎。惟候补道沈祖燕。标统崔朝俊等。举动乖谬。应分别降革撤差。以示惩儆。如所请行。现月　　

○命山东按察使黄云开缺来京。以山东兖沂曹济道胡建枢为山东按察使。现月　　

○实授陈启泰为江苏巡抚。以江苏按察使瑞澂为江苏布政使。现月　　

○丁卯。谕内阁、已革陕西布政使樊增祥著开复革职处分。现月　　

