<!-- { "loadSidebar": true } -->
○戊戌。谕军机大臣等、各省哥老会匪。最为地方之害。叠经降旨查拏。并经各该督抚先后获案。奏明惩办。惟此等匪徒行踪诡秘。往往与游勇地痞。暗相句结。动辄纠集党与。乘机煽乱。甚至造谣惑众。潜谋不轨。近来江苏、安徽、湖北、江西等省。屡有焚毁教堂之事。其拒捕逞凶抢劫衙署等案。更层见叠出。半由会匪从中主谋。游手之徒。相率附和。以致愈聚愈多。动成巨案。犯事以后。四散逃逸。真犯十不获一。若不先事筹办。绝其根株。后患何堪设想。著各直省将军督抚严饬地方文武。随时留心。实力查缉。如有访获会匪首犯。一面严行惩办。一面准将出力员弁。照异常劳绩随案奏请优奖。但须查有确实证据。不得因希图保奖。妄拏无辜致滋扰累。凡地方良民。有误买匪徒保家伪票。呈缴地方官者。免其治罪。其有向充会匪。自行投首。密报匪首姓名。因而拏获者。亦一律宥其既往。准予自新。该将军督抚务即出示晓谕。俾众咸知。总期严惩首要。解散胁从。以除奸宄而安良善。将此通谕知之。现月　　

○己亥。谕军机大臣等、御史韫德奏、仓蠹句结舞弊。请饬严拏一摺。著步军统领衙门、顺天府、五城御史、按照该御史单开匪犯姓名。一体严拏。务获究办。至所称已革已满人役。不准留仓等语。著仓场侍郎查明办理。现月　　

○护理甘肃新疆巡抚魏光焘奏、迪化府龙王等神显应。请颁扁额。得旨、所请给扁加封。前已谕令各直省分季汇题。即著遵照办理。　　

○兵部右侍郎白桓、因病解职。以都察院左副都御史沈源深为兵部右侍郎。未到任前。以工部右侍郎徐树铭兼署。现月　　

○庚子。成都将军岐元等奏、会议瞻对善后事宜。谨将前任将军长庚酌拟应禁苛政八条。稍加更改译行。该呼图克图具结遵依。下所司知之。摺包　　

○又奏、核减商上应收玉树番族兵费。以纾重累。并严饬德尔格特土司。不得串同番官。藉势欺淩玉树番族。如所请行。摺

包　　

○辛丑。文宗显皇帝诞辰。上诣奉先殿寿皇殿行礼。早事　　

○四川总督刘秉璋奏、重庆关洋税。仍请尽数留支。以供协饷。下户部议行。摺包　　

○以浮收税银、革前署福建南靖县知县金玉堂职。并讯办。摺包　　

○抚恤琉球国遭风难民如例。摺包　　

○壬寅。两江总督刘坤一奏、江甯省城设厂赈粥。饥民众多。易滋事端。请饬安徽等省妥为截留抚恤。以靖地方。得旨、著照所请。即咨行各该督抚分别办理。摺包　　

○山东巡抚张曜奏、漕船回空。如归地方官经理。势必任情装载。藉口水浅。恣意刁难。请仍照向章、由南省委员自行催趱。得旨、著该抚咨行刘坤一等转饬照办。摺包　　

○以记名总兵何乘鳌为四川川北镇总兵官。现月　　

○癸卯。护理福建台湾巡抚沈应奎奏、准吏部咨、台湾清赋保案。应加删汰。前保官绅。均系实在出力。恳特恩准奖。以昭信赏。得旨、所请开复各员。著该部议奏。余均如所请奖励。摺包

　　

○甲辰。谕军机大臣等、裕禄等奏、宗室人犯、中途脱逃顶替。请饬拏办一摺。据称发交盛京监禁之宗室成淩、于光绪十六年四月闲。点解出京。在三河县向解役王顺说妥。将伊家人李顺顶替。解奉监禁。旋有口称宗室。意欲进监探望之景介祺、说出顶替情事。并据监犯玉生、及提讯该犯李顺、供俱相同。请将顶替成淩之李顺一犯解京审办等语。监犯中途贿差脱逃。以家人顶替。实属目无法纪。所有解京之李顺一犯、即著刑部会同宗人府严行审讯。并著顺天府饬令三河县将解役王顺拏交刑部。归案审办。在逃之宗室成淩、暨口称宗室之景介祺、著步军统领衙门、顺天府、五城御史、盛京将军、直隶总督、一体严拏。务获解部。确切严究。按律定拟具奏。裕禄等摺。均著钞给阅看。将此各谕令知之。现月　　

○护理甘肃新疆巡抚魏光焘奏、防戍各军出力人员。请依成案予奖。得旨、准其照案择尤酌保。毋许冒滥。　　

○以通政使司副使李端遇、为浙江乡试正考官。翰林院编修费念慈、为副考官。内阁学士陈学棻、为江西乡试正考官。编修余诚格、为副考官。编修刘启端、为湖北乡试正考官。山东道监察御史张嘉禄、为副考官。外记居注　　

○乙巳。吉林将军长顺奏、三姓印务处、请添设实缺笔帖式三员。下部议。　　

○广西巡抚马丕瑶等奏、边防战守。情形艰苦。出力各员。恳予奖叙。得旨、著照所请。俟届满时。分别核实请奖。毋许冒滥。所请协饷给奖之处。著毋庸议。摺包　　

○又奏、创办蚕桑。已著成效。请将桂林、梧州、庆远、柳州、四府出力官绅。先行酌保以资激劝。得旨、览奏兴办蚕桑。尚属认真著俟通省。著有成效。核实保奖。摺包　　

○又奏、百色厅水灾勘抚情形。报闻。　　

○又奏、凭祥土州火灾、勘抚情形。得旨、即著饬属妥为抚恤。毋任失所。摺包　　

○以亏短仓谷。逮已革广西来宾县知县李守和、籍产备抵。

摺包

　　

○以捐助蚕桑经费。予署广西梧州府知府志彭等、各为其故父母建坊。摺包　　

○丙午。户部奏、会议吉林将军奏珲春天宝山银矿、请准其试办依议行。早事　　

○以品端学粹、予湖北德安府教授王鸿举等奖叙。摺包　　

○以出洋繙译期满、予驻德随员户部笔帖式阎海明奖叙。摺

包

　　

○以交涉驯顺、赏日斯巴尼亚国外部大臣公爵德都安、协理外部大臣裴喇斯宝星。摺包　　

○丁未。总理各国事务衙门奏、现在石印图书集成。醇贤亲王讳下一字敬拟缺笔。钦奉慈禧端佑康颐昭豫庄诚寿恭钦献皇太后懿旨。依议。现月　　

○以玛克苏尔札布、承袭土尔扈特札萨克固山贝子爵。摺包戊申。以恭修寿皇殿。移请列圣圣容。供奉配殿。遣官行礼。早

事

　　

○己酉。谕内阁、德福奏、击散全股贼匪。生擒积年漏网逆首一摺。围场地方。突有马贼窜扰。经德福饬令派出官兵。会同练军。叠次进剿。擒获贼目高伶治等正法。先后击毙贼匪多名。并将积年漏网逆首王端芢拏获讯办。缉捕尚属认真。王端芢、著于讯明后、即行正法枭示。仍著该都统严饬驻扎围场地方之练军等、随时实力摉查。毋任匪踪阑入。此次出力各员。著准其择尤酌保数员。毋许冒滥。现月　　

○庚戌。以捐银助赈。予甘肃提督周达武等奖叙。固原提督雷正绾为其故母。河州镇总兵沉玉遂为其故父。各建坊。摺包　　

○辛亥。谕内阁、王文韶等奏、营员受贿听纠。攻破土寨。请旨惩办一摺。据称云南猛参土目罕荣先、与猛角猛董土目罕荣高挟嫌构衅。罕荣先欲向参将鲍虎请兵。攻打两猛。因句串提督吴占胜之差弁已革把总李庭先、贿通文案贡生贺绪文、为之主谋。许给该参将等银两。订立合同。鲍虎遂私带兵团。攻破猛角。肆行虏掠。当经饬派道员刘春霖驰往查办。安抚土目人等。一面提集鲍虎等、追出虏获物件。给还该寨。并追出赃银。抚恤难民。将要犯李庭光、就地正法。土目罕荣高、及两猛民人。均已帖然归业等语。此案参将鲍虎、身充哨官。胆敢受贿听纠。擅带防兵攻破土寨。并虏获多赃。实属大干法纪。著革职即行正法。以昭炯戒。贡生贺绪文、即贺仲寿、主谋立约。外委孙占定、杨有才、随同立约。分受赃物。均著即行斥革。该三犯现均在逃。著即通饬所属。并咨行各该犯原籍。一体严拏。务获正法。毋任漏网。都司刘朝聘、把总梁玉廷、周洪泰、附和立约。尚未分赃。均著革职永不叙用。都司潘体治、萧玉春、千总罗东昇、钟高、把总张春盛、外委马玉堂、合同列名。均著一并革职。记名提督吴占胜、身为管带。不能约束将士于李庭先等串谋攻寨等事。漫无觉察。致酿巨案。实属咎有应得。现已病故。仍著即行革职。以示惩儆。现月　　

○云贵总督王文韶奏、拏获巧家厅属披沙滋事蛮酋禄汶芢正法。现在该处属滇支夷二十一寨。均倾心向化。一律敉平。又奏、拏获富民禄劝两县要犯田智开等正法。均下部知之。摺包　　

○壬子。谕内阁、前据御史文郁、奏参乌里雅苏台将军托克湍、于赴任时。有勒索台站骚扰地方情事。当谕令奎斌、确查具奏。旋据托克湍自行检举。请交部议罪。并据奎斌查明委员吉通、有收受各台银两。请送部严究。复经先后谕令该都统确查研讯。并将家人陈有严拏到案。彻底根究。定拟具奏。兹据奎斌奏称、查明将军托克湍被参各款。提讯吉通、及家人平安、张有等、供认该将军勒索骚扰等情。均有实据。请旨分别惩办等语。此案乌里雅苏台将军托克湍、于经过台站时。竟有折收羊价礼银。纵容属员家人揽货分肥。勒派驼马。复捏造家人陈有之名。希图卸罪。实属贪黩营私。辜恩溺职。托克湍、著即行革职仍追缴赃银。分别入官还主。已革骁骑校吉通、著从重发往新疆。充当苦差。所有分收赃银之家人平安、张有、均著照拟惩办。外委陈玉山等、即著该都统咨行各该管将军大臣、就近审明。分别定拟。另片奏、酌拟章程整顿台站等语。即著该都统悉心酌核。妥议具奏。现月　　

○伊犁副都统额尔庆额奏、塔尔巴哈台协标汉队勇营并地方一切善后事宜。遵旨划分甘肃新疆巡抚接管。业已移交屯防副将张怀玉接收。以专责成而清界限。下部知之。摺包　　

○两江总督刘坤一奏、南洋海防江防。应分别筹办。现饬总统兵轮前寿春镇总兵郭宝昌等、考核各号兵轮。期归实用。其水师学堂、拟酌裁教习学生名数。俟南洋兵轮购制齐全。再行规复旧章。下所司知之。摺包　　

○以捐银助赈、予候选郎中刘其恭为其始祖父母、职员曹应贤、陈乐宾、为其祖父母、州同衔何兆英、道衔陈国芬、同知衔陈廷琛、广东四会县知县刘德恒等、为其父母、职妇余文氏、为其夫。各建坊。摺包　　

