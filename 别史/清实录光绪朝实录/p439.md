<!-- { "loadSidebar": true } -->
○乌珠穆沁札萨克和硕车臣亲王阿勒坦呼雅克图。科尔沁札萨克多罗札萨图郡王乌泰等三人。敖汉札萨克多罗郡王达木林达尔达克。喀尔喀多罗贝勒贡桑珠尔默特等五人。札噜特札萨克多罗贝勒林沁诺依噜布阿巴噶固山贝子贡多桑保等二人。喀喇沁辅国公僧格札布克什克腾札萨克头等台吉棍布栋噜布察哈尔札萨克头等台吉阿拉布斋。于神武门外瞻觐。记注乙酉。谕内阁、岑毓英奏、宣光法兵出犯。经官军截剿获胜。并收复各地方一摺。本年十一月初五日。宣光法兵乘雾大股出城。直扑刘永福部将吴凤典营盘。该提督等督队迎敌。主事唐景崧等、分路进剿三面夹攻。毙敌甚众。剿办尚为得手。现在宣光省属之安平府、陆安州、沾化州、暨宣光城外之连山同安中门安岭各总。兴化省属镇安文镇安立各县。山西省属之夏和清波两县地方。均已收复。百姓安堵如常。仍著岑毓英督饬官军。迅图进取。力挫敌锋。所有出力各员弁。即著该督查明保奏。候旨施恩。钦奉慈禧端佑康颐昭豫庄诚皇太后懿旨。著发去内帑银五千两。赏给此次尤为出力兵勇。该督务当激励将士。同心敌忾。共奏肤功。渥膺懋赏。洋务　　

○又谕、御史庆祥奏、在京旗员与盛京各部司员回避亲族则例两歧。请饬一律办理。并五城司坊各官。多系寄籍顺天民人。蒙混捐纳。请饬部严定章程各摺片。著吏部议奏。现月　　

○谕军机大臣等、御史方汝绍奏、津防紧要。闻周盛波现巳到津。请饬令训练旧部。并新募各营。驻扎要地等语。前据李鸿章奏、周盛波因母老暂缓启程。新募各营抵津。派提督卫汝贵暂行统带。仍饬催周盛波来津接统。此时如巳到防。即著李鸿章责令该提督接统各营。择要驻扎。随时认真训练。力图报效。以副委任。将此谕令知之。洋务　　

○补铸伊犁惠远城驻防八旗协领关防八颗。佐领图记四十颗。绿营参将关防一颗。游击关防二颗。都司关防二颗。守备关防五颗。从伊犁将军金顺请也。　　

○予积劳病故副都统庆福协领松寿照军营立功后积劳病故例优恤。　　

○予云南各营瘴故拣选知县石润芷等三十一员分别优恤。　　

○纂修官章梫恭纂　　

总纂官熊方燧恭辑监修总裁世恭阅四月十七日正总裁那恭阅八月二十四日专司藳本陆恭覆阅癸丑二月十一日　　

徐恭阅四签十一月二十八日　　

荣月日副总裁唐月日　　

宗室宝恭阅二签七月二十四日

　　

陈恭阅四签十一月二十三日　　

熙月日　　

郭恭阅九月十二日　　

宗室麒月日蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之二百　　

光绪十年。甲申、十二月。丙戌。谕内阁、鸿胪寺卿邓承修奏、讲官被议。罚重情轻。请将樊恭煦降调处分宽免一摺。所奏非是。近来言事诸臣。每多肆口讥评。并不平心论事。此次徐致祥获咎。因其有意诋讦。前经降旨甚明。樊恭煦未能体会。辄行陈奏。是以仅予薄惩。该员前在陕西学政任内。声名尚好。朝廷早有所闻。将来是否录用。自有权衡。该京卿何得辄称有乖众论。请将处分宽免。使用人之权。操之自下。尚复成何政体。摺内所称祖宗因时垂训。不仅以分别门户。标榜攻讦。训斥诸臣等语。试思门户标榜。最为恶习。恭阅乾隆年闲圣谕。屡以暗结党援。混淆国是为戒。并恭引圣祖仁皇帝实录内。有言路不可不开。亦不可太杂之谕。严切申诫。实为亿万世训行之准。本年三月闲钦奉懿旨。亦以门户标榜。倾轧攻讦等弊。谆谆训饬。方今时事多艰。广开言路。中外臣工。陈奏事件。如果切中事理。无不立见施行。即偶有语言文字之疵。亦不轻加责备。独至妄逞胸臆。挟私揣测。不得不切实训谕。徐致祥降调后。陈奏时事。如万培因、汪鉴、汪正元、恽彦彬、黄自元等摺。或留备观览。或分别饬议。无非集思广益。可为言路无阻之明徵。何至臣下相率缄口。如该京卿所虑耶。邓承修于本年春闲。奏□□□尔□徐延旭庸妄等情。已在该革员偾事之后。成败论人。并无远见。此类章奏。往往有之。从未稍加申饬。正是优容言官。不存苛责。该京卿自负敢言。竟以言出祸随等语。登诸奏牍。纯臣忠爱之心。必不出此。是直故激朝廷之怒。以博直谏之名。此等伎俩。难逃洞鉴。著将原摺掷还。并交部议处。寻吏部奏、邓承修应得降三级调用处分。得旨、加恩改为革职留任。现月　　

○谕军机大臣等、户部奏、各省关积年欠解云南饷银。开单请旨饬催一摺。云南防务紧要。需款甚急。既经该部指拨的饷。现截至本年十二月止。除福建一省。奏明停解外。其余各省欠解甚多。亟应赶筹报解。以应要需。各该督抚等。务当顾全大局。将历年欠解常饷月饷等项。赶紧筹解。其本年增拨防饷月饷。尤当竭力设法。迅将欠解银两如数解滇。傥延不报解。贻误军需。定惟该督抚是问。原单均著钞给阅看。将此由五百里各谕令知之。现月　　

○又谕、御史谢祖源奏、请酌量变通停捐京职。及捐纳实缺道府等官。补足四成实银。供事得保。已补实缺正印者。应令措交捐免保举银两。暨请将汉誊录一项。改令捐输各摺片。著户部议奏。现月　　

○丁亥。谕内阁、卞宝第奏匪徒杨正义假冒提督。在湖南安福县召募勇丁。乘机抢夺等语。著该督抚饬属严拏。务获惩办近来各省募勇。漫无稽查。以致不法匪徒。乘机假冒。为害地方。实属不成事体。嗣后各路统兵大臣。派员募勇。著先行知照赴募省分督抚。转饬地方州县。稽查弹压。傥并无咨文。指称募勇。即著扣留行查。严切究办毋稍宽贷。现月　　

○谕军机大臣等、兴廉、游百川奏访闻已革花户金六等。与包揽车脚之唐荫亭等。向有影射太平仓。争在身后办事等情。两姓寻讎报复。以致搅扰仓储。请饬拏究等语。著步军统领衙门。将金二即金光亨。金四即金光兴。及金六、并前次饬拏之唐荫亭、唐顺成等。严密缉拏务获。一并解交刑部质审明确。按律惩办。毋任远扬。将此谕令知之。现月　　

○又谕、前谕理藩院查明具奏之土默特达拉特两旗争地一案。即著该衙门迅速查明具奏。现月　　

○署山西巡抚奎斌奏、查明本年禁种罂粟情形。援案分别各员功过。以示劝惩。得旨、贾成霖、雷棣荣、曾光煦、徐永吉、恩承、均著交部议叙。左兆熊、冯寿金、均著摘去顶戴。余卜颐著以县丞降补。摺包　　

○督办新疆事宜新疆甘肃巡抚刘锦堂奏、哨弁戕毙营官。胁众哗溃。随即追捕扑灭。首要就擒。地方静谧。得旨、所有要犯史金山。并在逃未获各犯。仍著饬属严拏。务获究办。刘锦棠疏于防范。咎有应得。惟办理尚为迅速。所请交部议处。著加恩宽免。李其森著交部从优议恤。王玉林著交部议恤。摺包　　

○又奏、新疆南路道厅州县。拟设佐杂及分防巡检各缺。以资佐理。下部议。摺包　　

○蠲缓浙江仁和、钱塘、海甯、海盐、平湖、石门、桐乡、嘉兴、秀水、嘉善、归安、乌程、德清、武康、安吉、孝丰、山阴、会稽、萧山、诸暨、余姚、东阳、宣平、富阳、余杭、临安、于潜、长兴、鄞、象山、上虞、新昌、嵊、临海、黄岩、天台、仙居、金华、兰溪、义乌、永康、武义、浦江、汤溪、西安、龙游、江山、常山、开化、建德、淳安、遂安、寿昌、桐庐、分水、永嘉、乐清、瑞安、平阳、泰顺、丽水、缙云、青田、松阳、龙泉、景甯、六十六州县。暨嘉湖、杭严台、嘉杭、衢湖等七卫所、被水被风被潮地方钱粮漕米有差。现月　　

○蠲免浙江临安、新城、昌化、武康、安吉、孝丰、仁和、钱塘、富阳、余杭、临安、新城、昌化、龙游、十四县。暨杭严、嘉湖、衢州、三卫所。荒田并新种田地钱粮。现月　　

○戊子。会办云南军务鲍超奏、遵旨留带步队二十一营。裁遣五营。即日加程前进。得旨、越南军务紧要。著鲍超督率所部。迅速前进。到防后、会商岑毓英妥为筹办。经过地方。仍著随时约束兵丁。毋任稍有扰累。摺包　　

○己丑。以神灵显应。颁河南中牟县城隍庙扁额。曰甫田慰望。现月

随手档

　　

○谕军机大臣等、刘锦棠奏、饷需涸竭。请旨严催赶解一摺。前据户部奏、本年西征军饷。各省关欠解甚钜。当谕令该将军督抚等迅解。刻下西征各军。待饷孔急。亟须迅筹拨解。以济要需。现著户部查开各省关、已解未解饷数清单。即著该将军督抚等。懔遵前旨。严饬藩运各司赶筹大批。迅速解往。务将本年应解西征八成新饷。按照户部单开埽数措解赴甘。毋稍延欠。致干咎戾。原单著分别钞给阅看。据刘锦棠奏称、金顺、锡纶两军。需饷至急等语。金顺军饷。前据户部奏称万难垫发。请旨饬催。已谕各省关赶紧报解。锡纶军饷。著户部查明专协省分。催令迅速筹拨。俾资应用。另片奏、各省关应解新疆工程银两。开单请饬迅解等语。著该将军督抚等。赶紧拨解。限明年春季内。埽数解清。不准藉词延宕。原单并著分别钞给阅看。现在关外各项饷需。关系极要。该将军督抚等。毋得稍存膜视。致误事机。将此谕知户部。并由五百里谕知福州将军、两江闽浙四川各总督、江苏安徽江西浙江湖北湖南福建山东山西河南各巡抚、并传谕粤海关监督知之。照例　　

○蠲缓江苏长洲、元和、吴、吴江、震泽、常熟、昭文、昆山、新阳、娄、金山、青浦、武进、阳湖、无锡、金匮、江阴、宜兴、荆溪、丹徒、丹阳、金坛、溧阳、太仓、镇洋、嘉定、太湖、华亭、奉贤、南汇、三十厅州县。暨苏州、太仓、镇海、金山四卫屯田、及镇江卫屯坐落被灾歉收各地方芦课钱漕并分别减免有差。　　

○是日乙酉年立春。礼部进春山宝座顺天府进春牛图。　　

○庚寅。钦奉慈禧端佑康颐昭豫庄诚皇太后懿旨。都察院代递降补都司茹春华条陈一件。著神机营王大臣传询酌办。洋务　　

○谕内阁、庆裕等奏、查勘福陵昭陵等处应修各工。请择吉兴修一摺。著钦天监于明年二三月内选择吉期。先行知照。即著盛京将军、会同工部侍郎。届期敬谨兴修。现月　　

○又谕、梁耀枢奏、科场滋弊。约举六条。请申明旧例。量为变通一摺。著礼部议奏。现月　　

○谕军机大臣等、电寄李鸿章等。据张之洞电称、现与英大东公司。在天津订借银五十万零五千磅。约二百万两。请饬李鸿章妥办汇港。曾纪泽与该公司行东本特。将保单画押等语。均著依议行。电档　　

