<!-- { "loadSidebar": true } -->
○己酉。谕内阁、张煦奏、在籍大员。吁恳开缺终养。据情代奏一摺。刘锦棠于上年回籍省视祖母。嗣据屡次陈请开缺。均经加恩展假。并谕令伊弟河南候补道刘鼒回籍侍养。俾该抚得以安心回任。朝廷加意体恤。不为不周。兹复据奏该抚祖母。病益增剧。未能远离。仍恳开缺。在刘锦棠孝思肫挚。原属出于至诚。惟念新疆地方紧要。该抚威望素孚。整顿一切事宜。诸臻妥协。实未便准其开缺。刘锦棠著再赏假四个月。俟伊祖母病体稍痊。即行驰回本任。用副朝廷廑念边陲。优加倚任至意。现月　　

○谕军机大臣等、有人奏、禄米仓亏短米石。系花户郭姓句结宗室全才。开设米铺。存放黑档米石。又有回民马春山等。结成党与。包揽仓米。并句通各衙门吏役给与规费。一经查拏。先通消息等语。著步军统领衙门、顺天府、五城御史、按照原奏所指各犯。逐名严密查拏务获。送部究办。毋任漏网。原片均著钞给阅看。将此各谕令知之。现月　　

○又谕、有人奏、各仓所发赈米。霉变不堪。各厂纷纷解回。呈请户部改劄。并有议办折价情事。普济堂功德林所领禄米仓粟米。搀和糠秕沙土甚多。不堪煮食。各厂情形。大致相同等语。此项赈米。关系贫民生计至重。前经降旨。傥有搀和短少情弊。即由潘祖荫等据实奏参。兴廉、游百川、总理仓储。查察是其专责。务当懔遵前次谕旨。严饬各仓监督。慎选乾洁好米开放。以期实惠及民。如有霉变搀和情弊。即著该侍郎等据实奏明。从严惩办。毋得稍涉徇纵。致干咎戾。将此谕令知之。现月　　

○又谕、御史端良奏、禄米仓亏短甚钜。请派大员盘查一摺。著户部速议具奏。现月　　

○盛京将军裕禄等奏、库款支绌。请饬再行严催各省欠解奉省庚寅的饷。并历年专饷。得旨、著户部严催各该省迅速筹解。毋稍延缓。摺包　　

○开复已革提督罗大春原官。　　

○庚戌。高宗纯皇帝诞辰。遣官祭奉先殿。早事　　

○遣官祭关帝庙。记注　　

○吏部奏、总理各国事务衙门所保游历知府傅云龙等。钦遵注册。惟查主事缪祐孙、程绍祖、二员。既非总理各国事务衙门章京。又非同文馆学生出身。所保京职升阶班次。与定章成案均不相符。应饬另核。得旨、缪祐孙、程绍祖、均著照原保给奖。摺包　　

○调湖北布政使邓华熙为江苏布政使。江苏布政使黄彭年为湖北布政使。现月　　

○予故科尔沁札萨克和硕亲王巴宝多尔济议恤。赏银三百两治丧。明发　　

○以捐银赈灾。赏广西巡抚马丕瑶头品顶戴。复候补按察使成孚头品顶戴。　　

○以有功桑梓。予故布政使衔记名道潘曾玮专祠。列入祀典。摺包　　

○辛亥。谕军机大臣等、户部奏、遵旨速议御史端良奏、禄米仓亏短甚钜。请旨办理一摺。据称禄米仓积疲已久。叠经加劄米石。以放代盘。惟户部总核仓储。止能据该仓册报为凭。是否实储。无从知其确数等语。该仓所存米石。叠次经人参奏。亏短甚钜。是否属实。亟应彻底严究。以重仓储。著派户部堂官认真盘查。毋稍含混。该仓花户。并著先行看押。毋令远扬。将此密谕令知之。现月　　

○壬子。谕军机大臣等、户部、总理各国事务衙门会奏、台湾煤矿。招商承办章程。种种纰缪。请饬停办一摺。前以基隆煤矿。刘铭传与英商订拟合同。办理粗率。当经降旨申饬。并谕令慎选贤员。另筹办法。该抚宜如何认真核实。妥为经理。乃此次所奏。仅称访招富商。同官合办。迨章程送部后。经该衙门会同查核。其办法种种纰缪。所称可疑者三。必不可行者五。实属抉摘隐微。确中情弊。此事既经官商合办。自应官为主持。何以一切事宜。悉授权于商人。官竟不能过问。且章程内既称各股皆系华人。何以总管矿务。转用洋人。显有冒充影射情事。其开穵河道自撤藩篱一节。更于海防大有关系。况以特旨饬令另议之件。该抚并不奏明请旨。辄即议立章程。擅行开办。尤非寻常轻率可比。刘铭传著交部议处。该抚接奉此旨。即将现办之局。赶紧停止。不准迁延回护。从来创办重大事件。必应虑及久远。慎之于始。不可胶执己见。亦不可轻信人言。基隆煤矿。久无成效。该抚务当熟思审虑。筹一妥善办法。明晰具奏。候旨定夺。勿再率意径行。致干重咎。户部会奏摺。著钞给阅看。将此由四百里谕令知之。寻吏部奏、遵议福建巡抚刘铭传、应得革职处分。得旨、加恩改为革职留任。寻刘铭传覆奏、今商人退办。官若另开新矿。不独钜款难筹。以后逐年亏折之费。亦难为继。惟有暂仍其旧。督令妥员格外撙节。认真经理。以济船政及官轮之需。下所司议。摺包　　

○又谕、户部奏、筹拨甘肃新饷。并酌定分给各军饷数。开单呈览一摺。甘肃关内外各军饷银。关系紧要。现经该部将光绪十七年新饷。指拨山西省银八十四万两。河东道银五十二万两。河南省银六十一万两。陕西省银二十万两。湖北省银三十三万两。湖南省银十六万两。江苏省银二十万两。安徽省银二十万两。两淮银二十万两。江西省银三十六万两。四川省银九十八万两。闽海关银二十万两。共银四百八十万两。请饬依限报解。著该将军督抚等、严饬各该司道。按照部拨数目。于本年十二月底止。赶解三成。至来年四月底止。再解三成。其余四成。统限九月底止。埽数解清。各该省如能依限完解。即由陕甘总督奏请奖叙。傥仍前延欠。即由户部照例奏参。其关内外各军应分新饷。即著户部按照单开数目。行知陕甘总督等遵照办理。将此由五百里各谕令知之。现月　　

○癸丑。谕内阁、著派贵恒、沈源深、驰驿前往福建查办事件。随同司员。著一并驰驿。现月　　

○总理各国事务衙门奏、阻止朝鲜向各国借款。已由各出使大臣密覆。概不允借。惟日本覆语游移。再当随时酌度办理。报闻。摺包　　

○又奏、本年与英国新订烟台续增专约六条。请用御宝互换。依议行。摺包　　

○甲寅。吉林将军长顺等奏、珲春炮台。改修完竣。安齐炮位。报闻。摺包　　

○又奏、三姓试采金矿经费。实用实销。应请免其造报。下所司知之。摺包　　

○乙卯。谕军机大臣等、电寄张曜迅饬淩绂曾星夜来京。电寄　　

○都察院代奏、四川教职陈麟图呈进筹边略。得旨、书留览。　　

○命大学士恩承等覆核朝审。　　

○科尔沁亲王伯彦讷谟祜穿孝。以贝子奕谟署内大臣。庆郡王奕劻署銮仪卫武备院事。镶黄旗蒙古都统容贵署正白旗满洲都统。明发　　

○赏科尔沁亲王。伯彦讷谟祜治母丧银。一千两。　　

○丙辰。谕内阁。巡视中城御史崇龄等奏、坊官防范疏虞。请旨交部议处一摺。中城副指挥郦炳奎。于已获案犯。未能认真看守。竟被凶徒纠众劫逃。迨经该城勒缉。迄未拏获。实属玩泄。郦炳奎著交部议处。并著步军统领衙门、顺天府、五城御史、将抢犯凶徒。一体严拏。务获究办。毋任漏网。现月　　

○又谕、署广东琼州镇总兵李先义呈递安摺。缮写错误。著交部议处。现月　　

○谕军机大臣等、电寄洪钧。俄世子来华游历。已饬疆吏届时妥为照料。至不能入京谒见。俄君道歉情词。颇为周崀。著洪钧赴外部传旨致谢。电寄　　

○以派赴玉树番族会盟事竣。予主事锡拉绷阿等奖叙。

摺包

　　

○丁巳。谕内阁、御史胡俊章奏、京城地面。捕务不力。请饬整顿一摺。京师为辇毂重地。岂容不逞之徒。肆意横行。若如所奏、近来抢案层见叠出。地面官厅。互相推诿。并不即时严拏。捕务实属废弛。著步军统领衙门、五城御史、督饬所属。遇有抢劫重案。随时严拏惩办。毋任匪徒漏网。并著妥议章程。认真整顿。不得仍前懈弛。以靖闾阎。现月　　

○又谕、张曜奏、被水地方。请拨银米赈济一摺。本年山东黄河南北两岸。及滨临运河各州县。黄流漫溢。兼值山东湖水。同时汜滥。濮州等处三十七州县低洼村庄。被淹甚广。灾民困苦情形。深堪悯念。自应宽筹赈抚。著照所请。将该省本年新漕截留五万石。并拨粮道库银十万两。以备赈需。该抚即饬所属。分别被灾轻重。核实妥为散放。务使实惠及民。毋任吏胥稍有弊混。用副朝廷轸念灾区至意。现月　　

○谕军机大臣等、御史胡俊章奏、总理各国事务衙门。向有津贴两翼缉捕经费。近来两翼将此项津贴为修理官厅之用。捕费转形支绌等语。著步军统领衙门查明具奏。现月　　

○陕西巡抚鹿传霖奏、兴安等州赈务情形。并请将各属捐生给奖。允之。摺包　　

○蠲免陕西咸甯、长安、渭南、三原、高陵、盩厔、临潼、泾阳、兴平、咸阳、富平、蓝田、醴泉、鄠、耀、同官、肤施、延长、安塞、延川、宜川、甘泉、靖边、定边、保安、凤翔、陇、汧阳、岐山、城固、沔、佛坪、榆林、府谷、神木、大荔、蒲城、澄城、郃阳、朝邑、华、白水、汉阴、邠、长武、三水、淳化、乾、武功、鄜、洛川、中部、宜君、绥德、米脂、清涧、五十六府厅州县、光绪十四年民欠未完钱粮租课草束。摺包　　

○戊午。谕军机大臣等、太仆寺少卿胡聘之奏、采育镇驻防旗营兵丁。被灾困苦。恳恩抚恤。并分隶顺直所属被灾地方之左右两翼驻防各营兵丁。请饬查明加恩等语。著户部议奏。现月　　

○又谕、沙克都林札布等奏、土尔扈特盟。出有协理台吉一缺。拟定正陪。恳请补放一摺。著照所请。济木巴所出协理台吉一缺。著拟正之三等台吉济木巴拉什补授。俟年班时。再行来京。交理藩院补行带领引见。明发　　

○江西巡抚德馨奏、江西土药。民闲向不栽种。现收税厘。请仍暂照旧章稽徵。下所司知之。摺包　　

○陕西巡抚鹿传霖奏、安康等属、本年雨水冰雹各灾赈抚情形。得旨、著即饬属妥筹赈抚。毋任灾黎失所。摺包　　

○又奏、酌裁厘卡。下户部知之。摺包　　

○予防边捐躯。云南文武员弁兵丁补用巡检黄士俊等、一百一十七员名分别议恤。摺包　　

○己未。谕军机大臣等、给事中洪良品奏、直隶频岁水灾。请筹疏浚以兴水利一摺。据称疏浚不可缓者有六。似难而实易者有三。行之大利者十有二。所当豫计者有五。请饬集议兴办等语。所陈各条。是否可行。著李鸿章体察情形。妥筹具奏。原摺著钞给阅看。将此谕令知之。寻李鸿章奏、体察地势。分水溉田。不能消除水患。且多窒碍难行。报闻。摺包　　

