<!-- { "loadSidebar": true } -->
○予剿匪阵亡广西融县廪生萧启蕃议恤。摺包　　

○赏山东登莱青三府广仁堂粟米三百石。摺包　　

○癸巳。陕甘总督杨昌浚奏、新疆防戍。六年届满。请将异常出力文武员弁给奖下部议摺包　　

○甲午孝静成皇后忌辰。上诣建福宫圣容前行礼。遣官祭慕东陵。起居注　　

○乙未。孝懿仁皇后忌辰。遣官祭景陵。起居注　　

○谕内阁、巡视西城御史麟趾等奏、拏获盗犯出力之司坊绅董各官汇案开单清奖并遵驳改奖各摺片。均著吏部议奏现月　　

○以才堪专阃。予新疆记名提督萧元亨等六员。带机处存

记。摺包　　

○以办事巧滑。革新疆补用游击刘乾福职。摺包　　

○丙申谕内阁巡视北城给事中庆绵等奏拏获逃犯夥匪。请饬惩办。并将出力人员请奖一摺。所有拏获之逃犯铭榘并夥匪郝二。均著交刑部会同宗人府严行惩办。所保获犯出力之邵虎文等著吏部议奏现月　　

○以报效海军钜款予候选道潘永受军机处存记遇缺请＜闲＞。现月　　

○丁酉。孝贞显皇后诞辰。上诣建福宫圣容前行礼。起居注　　

○谕军机大臣等、有人奏、山东捕务废弛。请旨饬办一摺。据称潍县匪徒李二纠党肆劫。盘踞斜山地方。高密安邱诸城一带。均被其害。昌邑被害尤烈。本年五月济甯州属之平度店。突有盗匪三十余人。入店劫掠委员王熙行李。枪毙仆夫。委员惊悸身死。至使通衢大路官民往来。视为畏途。请饬认真缉捕等语。该省盗匪横行。地方官概置不问。实堪痛恨著福润督饬各该州县赶紧捕拏。务获惩办。其捕务废弛之州县。并著查明严参。免致酿成巨患。原摺著钞给阅看。将此谕令知之。寻福润奏、匪犯李二等业已就获。王熙被劫之案。亦经获犯分别按律惩办。所有获匪员弁可否择尤酌保如有捕务废弛之州县。即行据实严参。得旨、所有捕获潍县匪徒出力之防营员弁。著准其酌保数员。毋许冒滥。在逃余匪。仍责成地方文武认真缉拏。摺包　　

○山东巡抚福润奏黄河秋汛水势盛涨险工叠出。亲驻工次。督饬员弁极力抢护情形。报闻。摺包　　

○戊戌。谕军机大臣等御史曹志清奏顺直各属水患频仍。请饬妥筹疏洩一摺。据称直隶各河。惟永定河号称难治若行挑淤分沙之法。使水循中道。借行水刷淤之势以浚治河身。先从入海下口挑浚。层递而上。行之日久。河底渐次深通。即遇盛涨而水得所归。可减旁冲横溢之势。永定河一律通畅。则南北运河及大清滹沱等河。疏导自易为力等语。所奏是否可行。著李鸿章体察情形。悉心妥筹。据实覆奏。原摺著钞给阅看。将此谕令知之。寻李鸿章奏、永定河挑淤分沙碍难筹办报闻。　　

○又谕、有人奏、广东香山县民何大伦。被张观德等挟嫌捏控香山司巡检江文焘受贿徇庇。将何大伦枷锁致毙。署香山县知县杨文骏。骫法夜验。重责尸妻完案。又诬其服叔生员何三才唆讼酷禁详革威逼毙命。杨文骏在番禺县任内。复有杖毙耆民吴洪彬案件。至今未结请饬参办等语。著李瀚章、刚毅、确切查明。据实具奏。毋稍徇隐。原摺著钞给阅看将此谕令知之寻奏瀚章等奏、杨文骏被参各款。系属传闻失实。与案不符请免置议。报闻。摺包　　

○予军营病故候补道河南祥河同知张士杰议恤。　　

○己亥。谕内阁、兵部奏遵议提督处分一摺。福建陆路提督孙开华。于副将余宏亮所部弁勇扰累乡民。毫无觉察。兵部议以降三级调用。不准抵销。实属咎所应得。惟念该提督从前。尚有战功。现在陈拱业经拏获。所有应得处分。著加恩改为革职留任。该提督务当感愧奋发。力戒矜满。严明约束。认真操防以赎前愆傥再仍前玩泄。朝廷惟有执法严惩。不能屡邀宽典也。现月　　

○庚子。中元节上诣奉先殿寿皇殿行礼。起居注　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵黄绫本　　

○遣官祭庄顺皇贵妃园寝。端慧皇太子园寝。醇贤亲王园寝。　　

○辛丑。谕内阁、王文韶等奏各属水灾较宽。赈需甚钜。恳恩拨款接济一摺。本年春闲。云南昭通东川各属苦旱。收成歉薄。六月以后。又复阴雨连绵山水暴发河海同时猛涨。以致昆明等十六州县田禾被淹。庐舍亦多坍塌。小民荡析离居。实堪悯恻。加恩著照所请。即由户部迅速筹拨银十万两以备赈需。仍著该督等督饬所属。分别灾区轻重。妥为散放务使实惠均沾。毋任稍有弊混。用副朝廷轸念民艰至意。现月　　

○又谕、福润奏、惠民等县堤埝漫溢请将在工文武各员分别参办并自请议处一摺。本年闰六月二十九日。山东惠民县白茅坟民埝水势盛涨漫过埝顶口门刷至一百余丈利津县张家屋亦于是日被水冲塌埝身三十余丈。济阳县桑家渡民埝。暨南关灰坝。于七月初三等日均被冲塌三四十丈章邱县胡家岸民埝塌陷成口水势冲及大堤在工各员。未能立时抢护。实属咎无可辞。都司王恒德、副将陈长发、张文彩、阎得胜、均著革职。候补知县王建畴、赵惠霖、梁锡祜、试用从九品齐宗绶、均著革职留工。候补直隶州知州李恩祥、候补知府郝廷珍、均著摘去顶戴。济东道张上达、候补道李希杰、均著交部议处。福润督率无方。著一并交部议处。该抚务当督饬在工各员。迅将各处口门。盘筑裹头免致续塌一俟水势稍平。即饬赶筹堵合。其上下游完善各工。并著分饬各该员弁极力防护务臻稳固。毋得再有疏虞。现月　　

○又谕、鹿傅霖奏、川匪窜入陕境。擒获首要各犯地方肃清一摺。四川匪首周蛮刀等、窜扰陕西境内。经紫阳县知县杨调元与都司蒋光楼等督勇击剿毙匪数十人。并将匪首周蛮刀擒获。其窜近定远厅之匪。亦经该处弁勇。叠次擒斩甚多。并拏获周蛮刀义子刘昆山一并正法。办理尚为妥速。在事出力员弁。著准其择尤酌保。毋许冒滥。现月　　

○谕军机大臣等巡视南城御史达椿等奏、蝻孽萌生。请饬迅速扑除一摺。著顺天府速提赈款。派员收买。毋留余孽。现月　　

○山东巡抚福润奏、本届伏汛。卫河漫溢。饬筹堵筑。得旨、即著迅筹堵筑。以卫民生。摺包　　

○湖广总督张之洞等奏、公安县被水成灾。筹款抚恤情形。得旨、即著饬属妥为抚恤毋任失所。摺包　　

○壬寅。文宗显皇帝忌辰。上诣奉光殿寿皇殿行礼。遣官祭定陵。黄陵本　　

○热河都统奎斌奏、挑穵旱河。工程完竣。下所司知之。摺包河南巡抚裕宽奏、卫辉府属汲新二县被水。并据辉获浚淇等县暨怀庆府属之孟县。续报山水暴发。卫溴诸河涨溢。田庐被淹现已分别妥筹抚辑又奏临颍等县蝻孽萌生委员如法扑捕。次第摉除。未伤禾稼。并报闻。摺包　　

○以詹事府少詹事恽彦彬为詹事。现月　　

○以积欠盐课。革云南候补参将芮际文职。并勒追。摺包　　

○以亏款延缴。革已故广东龙门县知县张全葆职。提属勒追。摺包　　

○癸卯。总理各国事务衙门奏、筹办帕米尔界务。现经电知出使大臣许景澄。与俄外部切实辩论以杜狡谋。并知照新疆抚臣。严饬现驻色勒库尔、布隆库尔各营。慎固边防毋挑边衅。又奏现俄阿交鬨。必须俟其退兵。乃可与之议界。并报闻。摺包　　

○漕运总督松椿奏、伏汛湖河水势续涨。先后抢修险要各工情形。报闻。摺包　　

○甲辰。谕军机大臣等、御史庆祥奏、棍徒王平。蒋占鳌。前经拏交刑部。请饬严惩一摺。著刑部查明照例办理。另片奏群殴毙命之案。请将首犯概拟情实等语。著刑部议奏。现月　　

○又谕、御史庆祥奏、棍徒聚众不法。请饬严惩一摺。著步军统领衙门、顺天府、五城御史、按照原摺所指。将棍徒奎昌等七名一体严拏。务获惩办。现月　　

○吉林将军长顺等奏、吉林地阔兵单。马贼乘闲肆扰。请将光绪十一年所裁练军马步兵勇。复额二百名以资缉捕。下所司议。摺包　　

○江南瓜州镇总兵钟明亮因病出缺。以提标中军副将谢浚畬为江南瓜州镇总兵官。现月　　

○以拏获巨匪。予福建台湾都司郑超英以游击补用。摺包　　

○以斗殴毙命。革湖北补用守备刘志鼎职。并讯办。现月　　

○乙巳。谕内阁、前据御史余联沅奏、升任山西巡抚阿克达春。在安徽布政使任内。劣迹昭著。列款纠参。当谕令刘坤一确查具奏。兹据刘坤一查明覆奏、阿克达春虽无贿卖差缺。收受属员馈送。及巧立公费名目实据。惟任用幕友翟汝藩、门丁邹植、遇事招摇。毫无觉察。且滥收门生。致启夤缘奔竞之风。实属大负委任。开缺山西巡抚阿克达春、著交部严加议处。彭禄等以道府大员。与阿克达春结为师生。均属不知自爱。有玷官箴。安徽候补道彭禄、松峻、袁秉桢、甯国府知府李成鳌、均著即行革职。准补太平县知县吴本仁、另补知县王焕熙、善于逢迎。居心卑鄙。在任候补知府布政司经历汪湘、候选知县翟汝藩、分省试用府经历邹植、营私植党。贪鄙妄为。均著一并革职。邹植以职官充作阍人。尤属寡廉鲜耻。并著永不叙用。以儆官邪。道员萧允文、知府孙廷林、既据查无拜认师生之事。即著毋庸置议。寻议、阿克达春应即行革职。从之。现月　　

○直隶总督李鸿章奏、遵旨与俄使妥商连接中俄边界陆路电线。订条约十款在天津画押盖印。各自分执。下所司知之。摺包　　

○两江总督刘坤一奏、请调浙江候补副将张国林到江甯差委。允之。摺包　　

○四川松潘镇总兵夏毓秀丁忧。以记名总兵陈金鳌为四川松潘镇总兵官。现月　　

○以书院主讲。诱掖有方。赏江西在籍翰林院庶吉士徐兆澜三品衔。现月　　

○以捐赈钜款。赏粤海关监督联捷二品顶戴花翎。摺包　　

○丙午。陕甘总督杨昌浚奏、甘肃东路被毁电竿一律修复。请将文武各员免议允之。摺包　　

○以亏短仓粮。革前署甘肃平罗县知县余人騊职并勒追。摺包　　

○以督勇剿。功在桑梓。予安徽合肥县故记名御史李文安在籍建祠。宣付史馆立传。从安徽巡抚沈秉成请也。摺包　　

○丁未。山东巡抚福润奏、历年滞销盐引。请仍按三七之数。分别配舂。于恤商之中。兼寓裕课之意。下部知之。摺包　　

○戊申。以湖南拏获会匪。予提督余虎恩等升叙加衔有差。摺包　　

○以亏短交。代革前山西怀仁县知县郭肇金职。并勒追。摺包　　

○以捐助书院膏火。予云南永昌府知府邹馨兰建坊。摺包　　

○己酉。上诣福华门外跪送慈禧端佑康颐昭豫庄诚寿恭钦献皇太后幸颐和园。起居注　　

