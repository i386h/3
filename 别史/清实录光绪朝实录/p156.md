<!-- { "loadSidebar": true } -->
○谕军机大臣等、刘坤一、张兆栋奏、查办翁源县属土匪、暨防堵贺县等处匪徒情一摺。广东翁源县土匪刘发盛。纠党攻劫县属茶园铺。连平州土匪。亦纠党攻破翁源县属贵塘铺。均各劫踞围楼滋扰。经刘坤一等檄饬兵勇。分往剿捕。业将茶园铺贵塘铺攻毁。歼毙匪徒多名。地方肃清。惟匪首刘发盛及余党尚多逃匿。深恐余孽复萌。致贻后患。该督等务当严饬所属。一体认真查拏。尽数弋获惩办。毋任远扬。此次剿匪出力人等。著俟刘发盛各犯拏获后。再行择尤酌保。毋许冒滥。至广西贺县岑溪藤县苍梧博白等处。均有土匪聚集滋事。亟应迅速扑灭。刘坤一等现已添拨兵勇。扼守连州肇庆。藉固边防。并饬总兵张得禄等。察看情形。就地添募。以厚兵力。即著檄令在事各同。严密布置。遇有匪徒蠢动。即行越境夹击。以剿为防。毋得稍分畛域。杨重雅务当饬令各属。认真缉拏匪徒。毋任句结蔓延。酿成钜患。并将各处饥民。安插抚恤。免致流而为匪。该省伏莽尚多。必须悉数殄灭。著即严饬道员王达材等。随时摉捕。会同广东兵勇。协力兜击。以期绥靖地方。毋得养痈贻患。将此由四百里各谕令知之。现月　　

○直隶总督李鸿章奏、直隶灾区甚广。待赈孔殷。奉拨各直省赈粮漕米。均一律收竣散放。报闻。　　

○壬午。谕内阁、曾国荃奏、胪陈山西目前要务一摺。山西值兹大祲之后。闾阎疮痍难复。亟应将应办事宜。妥为经画。以培民气而救时艰。该省荒地甚多。应即详细清查。招来开恳。曾国荃现拟酌给贫民籽种。至无人地亩。准其族邻或客民承种。分别办理。如本户归来。俟次年播种之时。方许认回。傥五年后本户不回。即由佃种之人。承为永业等语。即著督饬地方官。实心筹办。务臻妥善。我朝成宪。将丁粮归入地粮。山西有未尽一律办理之处。著照所请。按户稽查。将有丁之粮。归之于地。并准将缺额之丁。无丁之粮。核实酌减。该抚即派妥员。会同该管道府。确切详查。奏明办理。该省徭役。各县摊派不同。该抚所陈均减差徭。以免此轻彼重。并除虚粮认差之弊。均依议行。即著严檄州县。不准藉端苛派。如有擅索车马支应者。即将舞弊之人。照例治罪。并将该管官吏□□□尔□处。至招集流亡。筹补仓谷。整饬盐务。裁减练饷各事宜。并著随时妥筹。次第举行。用副轸念民依至意。现月　　

○又谕、左宗棠奏、请将办理粮运侵克贪冒之参将。革职讯办等语。提督衔记名总兵甘肃灵州营参将萧兆元。办理包头粮运局务。经左宗棠饬令停采撤局。乃竟任意迟延。并不回营销差。经手各批军粮。多未运到。并有侵

蚀勒扣采价运脚等情弊。亟应彻底根究。萧兆元著先行革职。归案讯办。现月

　　

○又谕、前因回疆肃清。赏给提督黄万鹏骑都尉世职。兹据左宗棠奏。该提督业经得有骑都尉世职。该督摺内。误将底衔书作云骑尉世职。以致重复。请改加世职等语。黄万鹏著改为赏给二等轻车都尉世职。左宗棠缮摺错误。著交部察议。剿捕　　

○直隶按察使黎兆棠因病乞休。以直隶津海关道丁筹昌为直隶按察使。　　

○赏前陕甘总督杨岳斌之父前直隶独石口副将杨秀贵、并其母向氏、御书扁额。曰教忠裕后。从山西巡抚曾国荃请也。　　

○缓徵山西忻黎城高平三州县被灾地方钱粮。随手　　

○癸未。谕军机大臣等、刘秉璋奏、本年四月闲。有朝鲜国商民。文字用、朴奎恒二名。前赴江西省城售卖高丽薓。现委员伴送赴京等语。朝鲜国商人。例应在中江地方交易。此次据文字用等供系随同本国贡使至京。何以复往安徽江西等处卖薓。著礼部催提该商民到京。详细查讯。是否边民冒充外国商人。藉以渔利。抑实系朝鲜贡使随人。私行出外贸易。并应如何查照定例。申明禁约之处。一并奏明办理。将此谕令知之。现月　　

○甲申。山东巡抚文格奏、晋豫二省、及陕西之同州等处。荒旱成灾。督同司道分别倡捐。并劝谕官商捐助。共集银五万两。分解各该省以资接济。报闻。摺包　　

○命大学士载龄为体仁阁大学士。摺包　　

○以詹事府少詹事崇勋为詹事。摺包　　

○丙戌。谕军机大臣等、詹事府右庶子宝廷奏、请借局钱放给八旗兵饷一摺。著户部速议具奏。现月　　

○豁免陕西各属。光绪元二三等年。民欠地丁银两。及道仓本色粮石。

现月

　　

○丁亥。文宗显皇帝诞辰。上诣奉先殿寿皇殿行礼。　　

○戊子。谕内阁、前据潘鼎新奏、总督刘长佑袒庇楚勇等节。当经谕令丁宝桢确查具奏。兹据查明该前抚所奏。或事出有因。或传闻失实。惟提督胡中和。于催饷遣勇一节。并不查明溃勇数目。划清月日。算齐口粮。依数缴回。乃含混支领。将盘费一项。空粮赢余。作为遣散赏需。虽无侵吞情事。实属意存见好。胡中和著褫去黄马褂勇号。以示薄惩。知府魏鼎勋。知州李光舒。与在省各官往来。徵逐饮食。虽无钻营串合各情。殊属不知检束。均著暂行革职。交该督抚认真察看。盐法道沈寿榕。与魏鼎勋等往来亲密。虽无钻营串合各情。究系不知远嫌。且平日声名平常。著即开缺送部引见。潘英章以曾任实缺直隶州知州人员。借补同知。与例既符。著毋庸置议。刘长佑之子刘思谦。既未干预公事。亦无与官员往来、及娶部民为妾情事。亦毋庸议。刘长佑于魏鼎勋李光舒等。与各官往来徵逐。未能随时觉察。殊属疏忽。著交部议处。现月　　

○又谕、刘长佑奏、请将亏欠铜本之游击革职勒追一摺。游击杨联桂。请领铜本银两。并不赶紧采办解交。经两次勒限严催。尚欠银五千六百余两之多。若不从严惩办。何以肃铜政而儆效尤。提督衔总兵云南提标游击杨联桂。著暂行革职。勒限两个月全数完缴。傥再逾限不交。即行照例从严究追。以昭炯戒。现月　　

○又谕、出使大臣陈兰彬奏、请调员差遣等语。著该部按照单开各员。饬令前往听候差遣。洋务档　　

○谕军机大臣等、黎培敬奏、黔省筹办善后。需饷甚殷。苏省统捐分成。事多轇轕。若如所议。以分解甘省银两。全数解黔。则收数多寡。实难豫定。请饬江苏仍照原协数目。按月协济等语。黔省需饷紧急。该抚既称将甘捐分成并归黔省。实难敷用。此项银两。即著吴元炳毋庸拨给。仍照原协贵州饷需数目。酌量情形。按月筹拨协济。并著从宽筹画。不必仅以月协一千两为定数。俾应急需。前据御史张观准奏。东三省遣撤官兵。往往私带征防处所幼丁回旗。请饬该将军查明。出给路照。遣令回籍。并饬各省督抚。令各该州县。于此项幼丁到籍后。妥为安插。缴照日不准吏役索费等语。已谕令各该将军查办。著黎培敬饬令地方官。于该幼丁回籍时。妥为办理。将此各谕令知之。现月　　

○四川总督丁宝桢奏、川省绅民办理捐输。协济饷需。恳恩加广文武学额、暨乡试中额。得旨、下所司议。摺包　　

○旌表过门守节四川成都县候选县丞孙定品未婚妻刘氏。摺包　　

○己丑。谕军机大臣等、锡纶奏、查明喇嘛库伦欺陵俄官一案。咨会左宗棠等酌核办结。并会筹塔城边防。及所拟拨兵暂易塔城局面。函致金顺酌定各摺片。俄国官员叠被喇嘛库伦地方人民欺侮。现经锡纶查明起衅缘由。将棍噶札拉参所具供词日记等件照录。并所拟办法。咨行左宗棠、金顺、酌定办结。即著左宗棠、金顺、详慎酌核。妥筹办理。以期迅速结案。英廉等应得处分。并著该督等一并议奏。塔城边防紧要。积弊甚深。锡纶现在力图整顿。该参赞大臣。既称一切机宜。由金顺就近相助。并由左宗棠指示遵行。所有塔城刻下应办事务。及拨兵暂易该处局面各节。统著左宗棠、金顺、锡纶、妥为会商。奏明办理。原摺片著钞给左宗棠、金顺阅看。将此由五百里各谕令知之。洋务档　　

○庚寅。谕内阁、现在京师粮价昂贵。八旗兵丁。生计维艰。加恩著将向放二成钱文之兵丁。及闲散宗室。觉罗等。照现放章程。赏给两个月二成饷钱。其向不搭放钱文者。著户部按照此次所赏两个月二成饷钱之数。折银赏给。以示体恤。现月　　

○又谕、钱法所以便民用。私销私铸。例禁綦严。近来京师私钱充斥。以致物价腾贵。于闾阎生计。殊有妨碍。闻近京一带。多有匪徒私销官钱。改铸渔利。亟应严拏惩办。著步军统领衙门、顺天府、五城御史、直隶总督、懔遵前旨。各饬所属。一体严密查拏务获。按律惩治。并著该衙门于京城各门。认真稽查。毋任私钱偷运入城。傥查有胥役通同舞弊。得钱卖放等情。尤应严办。至各直省。亦难保无匪徒私铸情事。著该督抚严饬地方官随时拏办。以重圜法。现月　　

○谕军机大臣等、户部奏、各省关续拨滇省铜本银两。请旨饬催。并请饬云南运解京铜各摺片。各省关续拨滇省铜本银两。自光绪三年六月闲。经户部奏准后。迄今已及一年。除湖南应解之二万两。业经报解外。广西尚欠解银一万两。粤海关欠解银六万两。又旧拨案内。欠解银二万两。江西欠解银十九万两。此外浙江、四川、广东、河南、及太平关。均未报解。现在滇省采办京铜。需款甚殷。各省关亟应迅速筹拨。岂容任意延宕。著各该督抚监督等。将欠解铜本银两。赶紧筹解。限于本年年内。埽数解清。仍先将批解起程日期。报部查核。傥再延不报解。或解不足数。贻误要需。即由户部将该藩司等。指名严□□□尔□。京师鼓铸钱文。急需运解铜斤。以资应用。著刘长佑、杜瑞联、督率所属。将前次欠解之铜。陆续起运。埽数解京。毋稍延误。其续拨铜本银两。并著遵照提拨奏案。源源采办。按期起解。不准擅行挪用。故意稽迟。将此由四百里谕知刘坤一、刘长佑、丁宝桢、刘秉璋、梅启照、涂宗瀛、张兆栋、杨重雅、并传谕杜瑞联、俊启知之。现月　　

○又谕、本日已明降谕旨。将广科调补杭州将军。令其毋庸来京请训矣。杭州驻防营制。素尚整齐。近因拨补各处兵丁。不能遵守营规。竟有滋事之案。亟应认真整顿。广科到任后。务当约束兵丁。整饬营伍。处处实事求是。勿得铺张扬厉。徒事矜夸。遇有旗民交涉事宜。并著与该抚和衷商办。务使兵民相安。不准固执己见。将此谕令知之。现月　　

