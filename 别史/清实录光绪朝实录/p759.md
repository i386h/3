<!-- { "loadSidebar": true } -->
○谕军机大臣等、本年顺天直隶各属洼区。积水未消。民情困苦。顺天赏拨京仓米三万石。直隶赏拨江苏海运漕米十万石。并由李鸿章在直隶藩库添提银五万两。办理春赈。顺天房山等处被水。加赏卢沟桥粥厂米石。江苏安徽水旱为灾。特谕曾国荃等、将本年江北河运米石。及水脚运费等款。一并截留俾资赈济。顺天固安等县被水。奉天凤凰等厅州县被水。安徽颍州等府被水。安庆等府被旱被水。江西瑞昌等厅县被水被旱。福建连江等县被风。河南祥符等州县被水。山东临胊等县被水。陕西咸甯等县被水被雹。盩厔等县被水。甘肃皋兰等厅州县被雹。广东惠州等府被水。四会等州县被水。肇庆等府被水。广西融县被火。武宣县被水。苍梧等州县被水。均经该将军督抚等、查勘抚恤。小民谅可不至失所惟念来春青黄不接之时。民力未免拮据。著传谕该将军督抚等体察情形如有应行接济之处。即查明据实覆奏。务于封印以前奏到。候朕于新正降旨加恩。再江西丰城等县被水。浙江富阳等县被水。余杭等县被水被旱。归安等县被风被虫被旱。湖南华容等县被水。安乡等州县被水被旱。武陵县被旱。陕西醴泉等县被雹。甘肃新疆镇西厅属被旱被鼠。均经该督抚等委员查勘。即著迅速办理。并将来春应否接济之处。一并查明。于封印前奏到。此外各省有无被灾地方。应行调剂抚恤之处。著该将军督抚等一并查奏。候旨施恩。将此各谕令知之。现月　　

○四川总督刘秉璋奏、本年川省资州等处被灾。均已就地筹抚。不至流离失所。下部知之。摺包　　

○委散秩大臣廷桢奏、因病恳请开去差使。允之。现月　　

○以亏短银两。革前山东沾化县知县杨熙、清平县知县杨思赞职。并籍产备抵。摺包　　

○以亏欠盐价。革山东候补盐经历陈其豫职。并勒追。　　

○壬午。署河东河道总督吴大澂奏、河工利弊。酌拟办法。得旨、甎石挑溜。历著成效。该署督既确见及此。应即照摺内所陈。切实办理。以复前规。而弭隐患。摺包　　

○又奏、慎选人员。留办河工。得旨、谭文焕、汪启、均著准其留工。陈明远现有被参案件。著饬迅赴日本。听候黎庶昌查办。不准逗遛。摺包　　

○又奏、引河挑坝。择吉兴工。得旨、即著督饬在工各员。乘此河流未冻以前。将挑淤筑坝各事宜。赶紧办理。克期合龙以慰廑系。摺包　　

○又奏、荥泽堤工蛰陷。赶筹抢护。得旨、即著督饬在工员弁。妥速修护。以保要工。毋稍疏虞。摺包　　

○癸未。钦奉慈禧端佑康颐昭豫庄诚皇太后懿旨。皇帝寅绍丕基。春秋日富。允宜择贤作配。佐理宫闱。以协坤仪而辅君德。兹选得副都统桂祥之女叶赫那拉氏端庄贤淑。著立为皇后。现月　　

○又奉懿旨、原任侍郎长叙之十五岁女他他喇氏著封为瑾嫔。原任侍郎长叙之十三岁女他他喇氏著封为珍嫔。现月　　

○甲申。仁宗睿皇帝诞辰。遣官祭奉先殿。早事　　

○乙酉。云贵总督岑敏英等奏、昭通府属土匪滋事。登时捕获。出力员弁请奖下部议。　　

○安徽巡抚陈彝奏、皖省现办第七届豁免。自同治七年起至十年止。民欠钱粮。查明实数。恳饬部分别查照豁免。如所请行。　　

○丙戌。睿亲王魁斌等奏、恭送孝贞显皇后玉册玉宝玉牒。至盛京尊藏。礼成。盛京将军庆裕等奏、供奉册宝玉牒尊藏。礼成。均得旨、敬悉。摺包　　

○伊犁将军色楞额等奏、沥陈伊犁满蒙驻防艰苦情形。现拟规复营制。酌减兵额饷额。并筹练军口分。请拨的款。以垂久远。下所司议。摺包　　

○丁亥。上奉慈禧端佑康颐昭豫庄诚皇太后幸潄芳斋。侍晚膳。内记　　

○两江总督曾国荃奏、剿灭土匪刘文弼。遵旨择尤保奖。下部议。　　

○以威足慑匪。让不居功。予江安营务处前寿春镇总兵郭宝昌优叙。摺包　　

○以剿匪出力。复已革总兵姚礼士、降补副将萧泰来原官。摺包　　

○予剿贼出力伤发身故。安徽守备乔占魁照军营立功后伤亡例议恤。摺包　　

○戊子。慈禧端佑康颐昭豫庄诚皇太后万寿圣节。遣官祭太庙后殿。奉先殿。黄绫本　　

○上率王以下文武大臣诣慈宁门行庆贺礼。众官于午门外行礼。内记　　

○奉慈禧端佑康颐昭豫庄诚皇太后幸长春宫。侍晚膳。内

记

　　

○己丑。上奉慈禧端佑康颐昭豫庄诚皇太后幸潄芳齐。侍晚膳。　　

○庚寅。吏部内务府奏、皇后母家推封本章。应否于纳采前具题。得旨、著于纳采以前具题。现月　　

○塔尔巴哈台参赞大臣额尔庆额奏、请择地修建塔尔巴哈台城垣。以资控守。并请动用善后经费。采办物料。如所请行。摺包　　

○命理藩院尚书绍祺、总管内务府大臣崇光、在紫禁城内骑马。现月　　

○辛卯。上奉慈禧端佑康颐昭豫庄诚皇太后驻跸西苑。内

记

　　

○以吏部尚书徐桐为顺天武乡试正考官。都察院左副都御史徐树铭为副考官。外记　　

○壬辰。上诣仪鸾殿问慈禧端佑康颐昭豫庄诚皇太后安。至丁未皆如之。内记　　

○颁总理海军事务衙门关防。早事　　

○以报效海军经费。予前长芦运同沈永泉等升叙有差。现

月

　　

○癸巳。谕内阁、潘祖荫、高万鹏奏、顺属被水情形。恳恩赏拨京仓漕米。以资冬抚一摺。本年七月闲连次大雨。河堤漫溢。山水暴涨。房山县及宛平西北境内。被灾最重。业经潘祖荫等筹款先行抚恤。仍应筹办冬抚。以资接济。其通州等各州县同时被水。民情困苦。并应一律赈抚。均加恩著照所请。赏拨京仓漕米二万石。以备顺属冬抚之用。即著仓场侍郎照数发给。由潘祖荫等查明被灾处所。分拨散放。务使实惠及民。毋任稍有弊混。用副轸念民艰至意。现月　　

○吏部奏、各衙门保奖无论题选咨留人员到部。序补题缺。酌定年限。暨满员比照汉员办理。得旨、仍照历办成案序补。毋庸扣限。现月　　

○顺天府奏、修筑房山等处煤道工竣。出力官绅可否保奖。得旨、此项工程。系地方应办之事。在事出力官绅。著传旨奖励。毋庸列保。现月　　

○江苏巡抚崧骏奏、丹徒县被旱成灾。先行筹款抚恤情形。得旨、著即饬令该委员等认真赈抚。毋任失所。摺包　　

○江西巡抚德馨奏、南昌等县被水情形。得旨、即著饬属妥为抚恤。毋任失所。摺包　　

○闽浙总督卞宝第奏、彰化土匪滋事。派曹志忠带营助剿。报闻。　　

○旌表捐躯殉夫。署甘肃新疆叶城县知县周发镛妾罗氏。摺包甲午。以甘肃甯夏镇总兵冯南斌为湖南提督。记名总兵卫汝贵为甘肃甯夏镇总兵官。现月　　

○以完缴欠款。复已革留黔补用副将徐占先、巴里坤防御哲克栋俄原官。摺包　　

○以操防疏懈。降留黔总兵黄正久为游击。摺包　　

○予立功后积劳病故。湖南提督周盛波照军营病故例优恤。战绩宣付史馆立传。安徽原籍及立功省分建立专祠。谥刚敏。　　

○旌表割臂疗亲提督周盛波子候补内阁中书周家谦。　　

○以天气渐寒。赏闲散宗室觉罗人等一月钱粮。其宗室觉罗孤寡。除恩赏钱粮外。加赏半月钱粮。八旗及绿步各营官兵。并赏半月钱粮。现月　　

○蠲缓顺直宛平、房山、武清、霸、保定、文安、大城、固安、良乡、涿、天津、盐山、庆云、深泽、通、甯河、永清、东安、安肃、新城、蠡、雄、高阳、河闲、献、青、静海、沧、南皮、邢台、隆化、成安、广平、隆平、安平、三十五州县被淹被电被虫各村庄粮租有差。其开、东明、长垣、滨河三州县被灾地方粮赋。并蠲缓。现月　　

○蠲免贵州水城、平远二厅州被水村庄。上年丁粮。　　

○乙未。谕内阁、刘铭传奏、彰化土匪抢劫盐馆。围攻城池。先后剿平一摺。本年八月。鹿港盐馆被土匪抢劫并围攻彰化县城经刘铭传派朱焕明、林朝栋等、分路进剿。斩获多名。立解城围并连破竹围二十一处。胁从全行解散。地方安谧如常。办理尚为迅速。候选道林朝栋、著赏穿黄马褂。其余出力员绅将弁。著汇入吕家望番社案内。择尤请奖。阵亡之记名提督朱焕明、力战捐躯。深堪悯恻。著照阵亡例从优议恤。并加恩准于彰化县城建立专祠。以彰忠荩。署彰化县知县李嘉棠、办事草率。不协舆情。著撤销清赋保案。仍交刘铭传认真查办。逸匪施九段、王焕等、仍著派出各军。严拏务获。毋任漏网。以靖地方。现月　　

○谕军机大臣等、有人奏、吉林时务各条。请饬确查等语。所陈黑顶子兵屯。朝鲜分界处所添设税局。及甯古塔等处炮台。机器局制造火药铜帽枪子轮艘等物。宝吉局铸钱经费各节。办理诸多未协。如果属实。亟应认真整顿。长顺甫经到任。无所用其回护。著即逐款查明。据实具奏。毋稍徇隐。但自来每换一任。凡前任失意之属员。或好事之幕友。辄取悦逞才。妄诋旧政。此弊亦不可不防。该将军查办此事。务须秉公核实。躬亲勘验。勿受下僚蒙蔽。徒乱章法。至朝鲜界务一条。现在尚未议定。究应如何分划之处。并著查明奏覆。原单著钞给阅看。将此谕令知之。寻奏、兵屯商务机器宝吉等局。现经查明。拟即认真整顿。朝鲜界务。能否在石一水。或红土山。适中立界。前已函商总理各国事务衙门。俟其示覆。再行审慎办理。报闻。现月　　

○又谕、此次钦天监呈进时宪书首页内。孝贞显皇后忌辰漏未刊刻。殊属疏忽。所有承办之员。著交部议处。寻吏部议上、钦天监司书司以埙应得罚俸一年。公罪可否准抵。钦奉慈禧端佑康颐昭豫庄诚皇太后懿旨。准抵销。　　

○调浙江巡抚卫荣光为山西巡抚。江苏巡抚崧骏为浙江巡抚。山西巡抚刚毅为江苏巡抚。现月　　

○命安徽巡抚陈彝开缺以三品京堂候补。调广西巡抚沈秉成为安徽巡抚。以广东布政使高崇基为广西巡抚。现月　　

○予台防积劳病故。记名提督刘朝祐、两江补用副将韩振基、照军营立功后病故例优恤。摺包　　

○予攻克台湾后山番社阵亡把总孙得标等、及勇丁二百二十二名。分别议恤。摺包　　

○丙申。贵州巡抚潘霨奏、青溪铁厂机器匠作。陆续到齐。矿硐丰旺。拟定年内开炉。报闻。摺包　　

○以四川按察使游智开为广东布政使。湖南辰沅永靖道何枢为四川按察使。现月　　

○丁酉。礼部、内务府奏、册封瑾嫔。珍嫔。应否与册立皇后。同日举行。钦奉慈禧端佑康颐昭豫庄诚皇太后懿旨。著于册立皇后后。册封瑾嫔珍嫔。即著钦天监选择吉期具奏。随

手

　　

