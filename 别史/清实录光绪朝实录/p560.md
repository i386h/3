<!-- { "loadSidebar": true } -->
○谕军机大臣等、李鸿章著赏还翎顶。开复革留处分。并赏还黄马褂。作为全权大臣。与日本商定和约。直隶总督北洋大臣。著王文韶署理。李鸿章著迅速来京请训。摺包　　

○又谕、直隶滦州乐亭一带。滨临海口。港汊纷歧。现在防军尚单。亟应举办民团。以辅兵力之不逮。著王文锦剀切劝谕该处绅士。及殷实商董。迅即集赀办理团练。用资捍卫。所需款项。如有不敷。即著该侍郎奏明。由户部筹给津贴。总期实力兴办。严密防维。以收众志成城之效。将此谕令知之。洋

务

　　

○又谕、电寄王廉、刘坤一奏、记名总兵郑连拔堪胜统领。请令召勇北上等语。著王廉即传谕该总兵召募五营。迅速北上。所需军装行粮。由湖南给发。电寄　　

○又谕、电寄刘坤一、两电均悉。催陈湜赴岭。饬聂士成进关。乃现在刻不可缓之事。关内亟须游击之师。聂士成一军。尤应飞催。著刘坤一再传旨严切催提聂军。启程日期。并即电覆。该大臣所请饬总兵郑连拔速召五营北上。已电饬湖南巡抚照办矣。电寄　　

○又谕、电寄张之洞、电奏已悉。威海被陷。北洋战舰尽失。若欲重整海军。自非另购铁快等舰不可。惟需费甚钜。即借用大批洋款。亦未易集事。汉纳根所购铁快各一船现经王大臣议与订定。将来此船到华。即可拨归南洋。先行调遣。此外购船。先须筹有款项。著张之洞即在上海等处洋行。商订借款。电知户部总署奏明办理。如集有成数。即设法购船。以备海洋御敌之用。电寄　　

○又谕、电寄李鸿章、刘坤一电称、宋军枪械略备。惟唐军阙如。北洋允为筹济等语。此事唐仁廉必与李鸿章曾经商订。著李鸿章迅筹解济。以应急需。电寄　　

○又谕、电寄李秉衡、李鸿章电称、烟市商民。逃徙一空。倭寇大队。皆在上庄等语。贼踪逼近烟台。昨已谕令李秉衡速饬孙金彪等设法扼剿。第东省兵力较单。亟待援军接应。所有前调江南李占椿等军。现已行抵何处。著李秉衡电知松椿查明严催。迅速前进会剿。不得稍有迟延。电寄　　

○两广总督李瀚章奏、南澳镇总兵刘永福。奉调入都。请以参将英顺暂署。得旨、刘永福现在台湾带兵。南澳镇总兵。即著英顺暂署。摺包　　

○壬辰。上御文华殿。觐见各国使臣。温语慰问。记注　　

○谕内阁、德馨奏、特参庸劣不职各员一摺。江西彭泽县知县刘先甲、办案革率。才具平庸。著开缺以府经历县丞降补。德安县典史钱宝琼、人地不宜。著开缺另补。金溪县学教谕刘邦彦、私心太重。课士无方。新淦县学训导熊子沂、居心险诈。干预公事。均著即行革职。以肃官方。现月　　

○又谕、德馨奏、特参营弁。请分别开缺革职等语。江西文英营都司朱桂生、才欠开展。人地不宜。著开缺留于江西遇有相当缺出另行请补。刚字营差弁候补千总张得贵、行为荒谬。不知检束。著即行革职。以肃营伍。现月　　

○谕军机大臣等、理藩院奏、敖汉王旗有偷穵金沙情事。据情代奏一摺。据称昭乌达副盟长敖汉郡王达木林达尔达克呈报、该王旗乌尔格等处。有奸民聚众偷穵金沙。并称该旗曾经呈报前任都统。因李鸿章以为不可禁止。现仍聚众偷穵。并有侵蚀税银情事。呈请转奏等语。该旗地方开穵金沙。始自何年。是否系李鸿章派员办理。现在情形究竟如何。著崇礼按照所陈各节。详细确查具奏。原摺著钞给阅看。将此谕令知之。

现月

　　

○又谕、翰林院奏、编修盛炳纬条陈军务一摺。据称该编修路过江苏山东。传闻有常州生员某向倭人献计。由江苏海州登岸。攻我徐州府。绝我陆运之路。由山东沾化县登岸。攻我德州。绝我陆运河运之路。请豫为布置。绝彼觊觎。免致南北水陆两道。皆被隔绝等语。海州一带沿海要隘。前经谕令张之洞、松椿、拣调精兵。或酌拨漕标得力防营。前往驻扎。仍著懔导前旨。妥筹布置。毋得稍涉疏虞。江苏徐州及山东德州等处。应否添兵防守保护运道之处。著张之洞、松椿、李秉衡、体察情形。迅速妥筹奏明办理。至向倭人献计之常州生员。并著张之洞严密访拏。按律惩办。原摺均著钞给阅看。将此各谕令知之。洋务　　

○又谕、理藩院奏、团兵聚众纠合据呈代奏一摺。据称敖汉郡王达木林达尔达克呈报、前令蒙民会办团练。保卫地方。自上年冬月以来。奸民结党成群。各持枪械。身穿号衣。纠合及万余人。询系奉李鸿章所劄。益肆威焰。现在蒙众纷纷迁避。陆续逃散。呈请转奏等语。著崇礼确切查明。据实具奏。毋任奸民藉团练为名。结党肆扰。是为至要。原摺著钞给阅看。将此谕令知之。洋务　　

○又谕、电寄李秉衡等、十八日电悉。倭骑窜入甯海后。烟台、福山、皆形吃紧。东军如孙万林等。皆不能得力。以致贼无顾忌。丁槐已抵黄县。其队伍谅即日可到。著李秉衡饬令相机援剿。力挫凶锋。保全完善之地。其李占椿等十五营。何以尚无到东消息。著张之洞、松椿、李秉衡分别严催。飞速前进。如查有迁延观望情事。即行据实参办。电寄　　

○又谕、电寄李秉衡、本日据御史高燮曾奏、利津新黄河口牡蛎觜一带。轮船虽不能入。而小舟可行。该处渔户甚多。宜派知兵员绅举办渔团。酌给粮械。可资堵剿。又该处素多盐枭。亦可募以为勇等语。所奏如果可行。著李秉衡酌量办理。

电寄

　　

○御史高燮曾奏、请严讯叶志超、龚照玙罪名。得旨、著钞交刑部阅看。　　

○甘肃新疆巡抚陶模奏、喀什噶尔、莎车、和阗等属户民。被英属印度各部收买为奴男女共一百七十一丁口。请由公家备银赎放。以示怀柔。如所请行。摺包　　

○赏辅国公裕兴委散秩大臣。明发　　

○以被控奸抢。讯供狡展。革江西候补守备黄定魁职。并讯办。纂修官舒伟俊恭纂　　

帮总纂官程棫林恭辑监修总裁世恭阅三签三月十九日正总裁那月日专司藳本陆恭覆阅癸丑八月二十三日　　

徐月日　　

荣月日副总裁唐月日　　

宗室宝恭阅六月初二日

　　

陈恭阅二签六月十七日　　

熙月日　　

郭恭阅七月初八日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之三百六十　　

光绪二十一年。乙未。正月。癸巳。孝穆成皇后忌辰。遣官祭慕陵。　　

○谕内阁、德馨奏、特参纵勇沿途滋扰之守备请交部议处一摺。广东候补守备宋苇飞。经李瀚章派令前往皖北召勇赴粤。路过江西省城。及南康大庾等县。纵令勇丁。沿途捉船殴人。强抢号马。种种骚扰。该守备并有捏抢讹索情事。似此纵勇肆扰。贪婪暴横。殊属大干军纪。宋苇飞著先行革职。由李瀚章派员押解江西。交德馨严行审讯。按律惩办。以儆效尤。

洋务

　　

○又谕、福裕奏、假期已满。病难速痊。请开缺回旗调理一摺。奉天现系军务省分。该府尹行抵中途。屡次藉病奏请闻缺。显系意存规避。奉天府府尹福裕、著即勒令休致。洋务　　

○谕军机大臣等、北洋事务殷繁。海防吃紧。王文韶现署总督。责任綦重。一切战守机宜。务当力任其难。通筹全局。调和将士。鼓励戎行。军情变幼靡定。沿海各防营。应如何布置调遣。著与刘坤一随时妥商办理。庶不负朝廷倚畀之至意。将此谕令知之。洋务　　

○又谕、有人奏、新授江西督粮道刘汝翼、平日以钻营贪黩为事。在津办理北洋机器东局。铅丸子药。皆其制造。药则杂以黄蜡。子则杂以泥丸。以致大军火器不利。为贼所乘。前敌将士。人人切齿等语。著王文韶按照原参各节。确切查明。据实具奏。毋稍徇隐。将此谕令知之。寻奏、刘汝翼平日办事核实。取与谨严。到省十八年。始补实缺。资劳最深。尚无钻营贪黩之事。火器不利。半由存储年久。潮湿所致。半由新军用不得法。不能尽咎该员办理不善。应请毋庸置议。从之。摺包又谕、御史王鹏运奏、请饬办近畿沿海渔团一摺。据称直隶沿海一带。可以用划登岸之处甚多。逐节设防。无此兵力。惟有令沿海各州县举办渔团。办团之法。先将渔户编为保甲。分置棚长。哨长。队长。每月酌给口粮。旗帜器械。由官给发。州县操阅。每月两次。将此塘。大沽迤东北分为四段。迤西南分为两段。以道府知兵者一员充总办。而于董福祥。程文炳。各营内抽派六营。会同分段驻扎等语。除董福祥程文炳两军碍难抽调外。其余所陈各节。著王文韶体察情形。妥为筹办。本日又有人奏、直隶在籍庶吉士王照。办理甯河团练。甚有纪律等语。著王文韶确切访查。如果此项团练。实在得力。即饬直隶沿海地方。一律仿照办理。原摺片均著钞给阅看。将此谕令知之。洋务　　

○又谕、有人奏、候选同知董梦兰、熟悉边外情形。曾奉派安插。亲历各屯。与各牌头声气相通。锐意在招致自任。请发往军营查验等语。董梦兰系曾经获咎之员。声名平常。惟现当用人之际。既有人保奏。著发交刘坤一军营。由该大臣悉心察看。其才如果可用。不妨量能任使。傥不堪任用。即著饬令回籍。勿稍迁就。将此谕令知之。寻奏、该同知所陈各节。均在吉林。路远无从得悉。应咨送吉林将军恩泽察核。报闻。摺

包

　　

○又谕、谭继洵奏、洋械购运维艰。拟制造平炮等械一摺。据称中国火器制办。成法具存。命中及远。亦能制胜。该护督饬匠试造平炮擡枪线枪等械。如法演放。尚属灵便。且能攻坚致远等语。擡枪线枪。向有成式。至平炮如何式□□羕。著李秉衡查明丁槐军营及山东机器局如有此项炮式。即行派员运解一二具。交神机营查验。以备仿造。将此谕令知之。洋务　　

○又谕、有人奏、已革道员李耀南、前在军营屡著战功。请破格录用等语。李耀南前经左宗棠奏参革职。永不叙用。获咎较重。现因军务需材。屡次有人保奏。著发往李秉衡军营。由该抚认真察看。是否可备差委。如果不堪任用。即著驱逐回籍。毋稍迁就。将此谕令知之。洋务　　

○又谕、电寄李鸿章。有人奏、许景澄现在购来洋枪八千枝。已到天津。中有七成旧物。油瓶并不齐全。碰簧亦多旧损。恐难适用等语。此项洋枪到津。李鸿章必已验明。所奏是否属实。分拨各营若干。是否适用。著据实覆奏。本日李鸿章电称、十九日寄谕已奉到。现定期何日启程来京。著即日电覆。电寄　　

○直隶总督李鸿章奏、津榆铁路。关系行军。常年修养需费。请饬部酌拨的款。从之。　　

○以捐设义学并建桥梁。予贵州思南府节妇杨周氏建坊。

摺包

　　

