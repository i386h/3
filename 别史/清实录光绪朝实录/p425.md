<!-- { "loadSidebar": true } -->
○丁卯。谕内阁、本年十月初十日。恭遇慈禧端佑康颐昭豫庄诚皇太后五旬万寿。庆洽敷天。因思京外实任文武一二品大员老亲。有年届八十以上者。康强逢吉。禄养承恩。洵为盛世嘉祥。允宜特加赏赉。著吏部、兵部、八旗都统、即行查明。分别咨报军机处。开单呈览候旨施恩。现月　　

○又谕、岑毓英代奏提督刘永福叩谢天恩。并将所部阵亡出力员弁。开单恳请奖恤一摺。提督刘永福、前在越南带勇。剿平各股匪徒。本年复与敌人接仗。叠次获胜。所部员弁随同该提督转战多年。均属著有劳绩。自应优予鼓励。以昭激劝。所有单开之都司职衔黄守忠、著以游击补用。都司职衔卢玉珍、守备职衔吴凤典、均著以都司补用。千总刘安南、著以守备补用。黄守忠、卢玉珍、吴凤典、并赏戴花翎。刘安南并当加都司衔。赏戴花翎。军功朱永清等、均著以千总用。并赏给五品顶戴。蓝翎。勇目黄俊芳等、均著以把总补用。并赏给六品顶戴。蓝翎。同知职衔刘成良等、均著以通判选用。并赏给五品顶戴。花翎。六品衔梁茂林等、均著以府经历县丞选用。并赏给六品顶戴。蓝翎。其阵亡之武监生杨著恩、著照把总阵亡例从优议恤。哨弁何承文等、均著照外委阵亡例从优议恤。钦奉慈禧端佑康颐昭豫庄诚皇太后懿旨。发去内帑银五千两。赏给刘永福所部尤为出力兵勇。即著岑毓英传知该提督、务当仰体朝廷德意。激励弁兵。同心御侮。共奏肤功。渥膺懋赏。洋务档　　

○谕军机大臣等、著宗人府吏部兵部。分别查明王贝勒贝子公。及在京现任一二三品大员。在外现任一二品大员内。得有处分未经开复之员。限于三日内咨报军机处。现月　　

○又谕、电寄卞宝第。据潘鼎新电称、法寇力图谅山。牧马等处空虚。无饷添募等语。著卞宝第于魏纲等所募新勇。酌派四五营。遴选得力统将。迅速带往广西关外。交潘鼎新调遣。饷项仍由鄂省筹拨。该营未到以前。如急须添营。潘鼎新即酌募土人应用。电寄档　　

○直隶总督李鸿章奏、恭报晋京祝嘏。定期启程。得旨、钦奉懿旨。现在防务紧要。该督驻扎天津。责任重大。毋庸来京祝嘏。摺包　　

○云贵总督岑毓英奏、详陈遵饬刘团暨各营前进馆司关。法教各匪退守宣光。官军扎营相持情形。得旨、即著督饬各军剿办。遵照九月二十五日电旨进攻宣光。牵制敌势。并随时与潘鼎新互商办理。摺包　　

○又奏、覆陈由广西龙州至云南马白关。安设电线。又奏、越南国王阮膺登自尽。法酋立其弟改元咸宜。均报闻。摺包　　

○署湖广总督卞宝第等奏、体察鄂省情形。厘捐难议加成。下部知之。摺包　　

○命云南道员汤聘珍交军机处存记。现月　　

○以藉案科罚。革云南署大关同知廖世清职。摺包　　

○以缉盗酿命。革云南禄丰县知县伍懋郇职并讯办。摺包　　

○予随营瘴故。贵州知州郭拉丰阿等优恤。摺包　　

○赏闲散宗室觉罗人等两月钱粮。加赏宗室觉罗孤寡一月钱粮。　　

○赏八旗及绿步各营官兵一月钱粮。现月　　

○戊辰。孝慈高皇后忌辰。遣官祭福陵。　　

○谕内阁、边宝泉奏、特□□□尔□庸劣各员一摺。陕西华州知州吴炳南。才欠开展。官声平常。郃阳县知县蔡福谦。循分从公。尚少振作。均著开缺另补。渭南县知县王敬铸。纵役扰民。办事乖谬。署凤县三盆驿丞补用从九品熊炎章。性情浮躁。不守官箴。均著即行革职。以肃官方。现月　　

○谕军机大臣等、延煦等奏、遵查陈士杰所用统带营员都司陈厚受。并非该抚亲族。且军营例无回避明文。该员自光绪三年投效来东。现在管带广武中营。驻防登州。原□□□尔□骚累民闲。事无确证等语。烟台等处海防紧要。将佐必须得人。方足以资捍卫。著陈士杰秉公察看。如陈厚受实有劣迹。即行从严□□□尔□办。毋稍回护。将此谕令知之。现月　　

○又谕、延煦、祁世长奏、遵查山东筹办海防情形。呈递图说。据称烟台北对旅顺。海面至此一束。若能两岸同心扼此要隘。则津沽得有锁钥。其防守之法。应如何测浅深。审沙线备船炮。设水师。召募精习海战之人。必有出奇制胜之策等语。该处为海防要地。必须经营布置。力扼要冲。以杜敌船北犯之路。著李鸿章、庆裕陈士杰、将所奏各节。会同悉心妥筹奏明办理。原奏著钞给阅看。将此由五百里各谕令知之。寻李鸿章奏、烟台旅顺。海面相距太远。须有大枝水勇。方可阻遏敌船报闻。电寄档　　

○两广总督张之洞奏、恭陈粤东海防大略情形。得旨、览奏布置海防情形。所筹均甚妥协。即著该督会同彭玉麟等、督饬各军。并激励民团。随时认真训练。严密备豫以期缓急足恃。摺包　　

○予故吉林佐领永升、广东副将史得胜照军营例议恤。摺包　　

○己巳。谕内阁、都察院奏、据直隶生员杨廷昕等呈诉、毁坝改河。关系民生利害。请饬覆勘一摺。前据太常寺卿徐树铭奏、直隶献县新开横河。并堵塞古洋河。该处淹灌成灾等情。当谕令该京卿驰往履勘。旋据勘明覆奏、拟将古洋河堵塞之处。恢复深通。由东北引入子牙河下游。仍别浚支河以洩子牙巨涨。即经谕饬李鸿章等、按照所拟各节。拨款筹办。兹据生员杨廷昕等呈称、此次改挑新河。地势不宜。筑堤必遭溃决。为南岸三百余村、及下游九州之患。绘图沥陈。又据民人宋宅三等呈称、前浚朱家口至藏家桥新河一道。首尾绝无壅滞。北岸堤坝足资保障。南岸缺口洩水。田禾成熟。恳仍留新河各等语。所呈各节。是否于地势人情实有窒碍。抑系藉词阻挠。著李鸿章、毕道远、周家楣、确查实在情形。即行具奏。现月　　

○又谕、兵部奏、遵旨严议处分一摺。左翼前锋统领德福。直班章京正黄旗司钥长护军参领花尚阿。著降三级留任。不准抵销。正蓝旗护军统领清凯。直班章京正黄旗司钥长护军参领若麟。失察紫禁城内有放爆竹情事。非寻常疏忽可比。清凯著降二级调用。不准抵销。若麟著革职。现月　　

○又谕、前据翰林院侍读王邦玺、奏保直隶候补道黄瑞兰、熟悉营务。堪以任用。当谕令李鸿章将该员前在直隶是否得力。有无劣迹。据实具奏。兹据李鸿章奏称、黄瑞兰曾经委办营务处等项差使。并未专办水师营务。于兵船规制用法。懵无所知。貌似质直。举动任性。办事糊涂。语言狂妄。似有心疾。前已撤去差使。虽无实在劣迹。其人实不堪任用等语。黄瑞兰著即勒令回籍。交地方官严加管束。王邦玺滥保非人。著交部议处。现月　　

○又谕、已革江西广信府知府董兆奎、前经潘霨保荐卓异。实属举非其人。前江西巡抚潘霨著交部议处。现月　　

○谕军机大臣等、据张之洞电称、缓台惟有急越。云桂两军现皆缺饷。恐难进取。亟须筹借的款等语。前因滇粤军饷紧要。湖南北四川相距较近。逾令丁宝桢等于各该省应解协饷外。再行筹垫分解济用。现在关外各军。需饷尤殷。各该省筹拨款项。诚恐缓不济急。著丁宝桢先行措借大批。解赴云南。卞宝第彭祖贤、庞际云、先行措借大批解赴广西。均由票商借垫。准其酌给息银三四厘。该督抚等即派委妥员。赶速解往。俾济急需。毋任稍有缺乏。致滋贻误。鲍超一军。叠经谕令迅速赴滇。刻下越南军事吃紧。已谕岑毓英潘鼎新督军速进。亟应厚集兵力。迅奏肤功。即著该提督先统所部十余营。克期进发。毋稍延缓。并多备饷械以资应用。将此由六百里谕知丁宝桢、卞宝第、彭祖贤、鲍超、并传谕庞际云知之。洋务档　　

○又谕、电寄李鸿章等。张之洞电称、美国新制气炮。现与李鸿章商购。并商李凤苞购毛瑟枪等语。精械亟须多购。即著李鸿章电郑藻如蔡国桢定炮。李凤苞业经交卸。著电许景澄定枪。先行筹款妥速办理。总署现在议借钜款。已有端倪。将来即可由此款内应付。毋庸另借洋款。电寄档　　

○又谕、电寄曾国荃等。李鸿章现派德国水师总兵式百龄带快船赴闽。著饬令速往。到沪后。南洋所有各船会合前进。并著曾国荃、杨昌浚、饬水师统领等、与式百龄妥为联络商办。或有训练未精、见识未到之处。即属式百龄随事帮同教练指示。该总兵系客将。杨昌浚等务当加意拊循。使之踊跃尽力。李鸿章所奏将来加倍优给赏项。均依议行。程文炳一军。著遵二十四日电旨。迅即赴闽。福建巡抚著杨昌浚暂行兼署。俟海道一通。即移交刘铭传接任。电寄档　　

○浙江巡抚刘秉璋奏、温郡焚毁教堂案。现已议结。得旨、办理尚为妥速。准照所请。于厘金项下动拨银两。作正开销。摺包　　

○铸给塔城总理屯防副将、西路协防游击、绥靖城守中营都司、分防塔城北路兼协标中军都司等、钤记关防。从塔尔巴哈台参赞大臣锡纶请也。摺包　　

○以残忍荒谬。革吉林游击曹文祥职。摺包　　

○上以孟冬享太庙。自是日始、斋戒三日。　　

○庚午。孝敬宪皇后忌辰。遣官祭泰陵。　　

