<!-- { "loadSidebar": true } -->
○己亥。谕内阁、文格奏、办理洋务需才。请调员差委各摺片。四川候补道彭毓棻。候选道杨澍。湖南补用知府麻维绪。均准其调往山东。交该抚差遣委用。前奉天府治中。候选知府高同善。著仍遵前旨。前往吉林。听候差遣。所请留于山东之处。著毋庸议。现月　　

○又谕、谭钟麟奏、在籍同知疑匪擅杀。请革职审办一摺。湖北候补同知梁遇士。奉差回籍。与团首梁多士等。擅杀佘得升等六命一案。谭钟麟以案多疑窦。督饬署西安府知府等提讯。据梁遇士供认梁多士杀毙四命。伊同梁多士等杀毙二命不讳。惟坚称佘得升等持械呐喊。系属匪党。此外人证。佥称并无执械进街呐喊各情。实系疑匪妄杀等语。案关擅杀多命。亟应彻底根究。在籍湖北候补同知梁遇士。著先行革职。归案审讯。其在逃之梁多士等。一体查拏。务获究办。以成信谳。各省委员因差回籍。往往任意逗遛。易滋流弊。现在各督抚等委赴别省之员。如即系该委员本籍。均著撤回。另行派员前往。嗣后各该督抚等遇有差委事件。派员前赴他省。概不准即派籍隶该省之人。以杜弊端。现月　　

○谕军机大臣等、前据李瀚章奏、金顺订买俄粮价银。因江汉关款项不敷分拨。请将户部指提金顺协饷江汉关银八万两。粤海关银十二万两。改拨解鄂。当谕令沈葆桢等照数拨解。兹据李瀚章奏、应交粮价。业于应解南北洋海防经费。借拨凑给清楚。惟鄂饷支绌。无力筹还借款。请饬江海粤海两关。于应协该军饷内。改拨解鄂抵还等语。所有江海粤海两关。尚欠解银十六万两。著沈葆桢、刘坤一、吴元炳、俊启、于各该关嗣后应协金军月饷项下。各扣留银八万两。改拨解鄂。抵还海防经费借款十六万两。以清款项。将此由四百里谕知沈葆桢、刘坤一、吴元炳、并传谕俊启知之。现月　　

○以剿办马贼出力。赏吉林满洲正蓝旗协领德昌头品顶戴。世管佐领德玉二品顶戴。同知余浚等花翎。知州书瑞等蓝翎。余升叙加衔开复有差。随

手

　　

○庚子。谕内阁、前于五月初一日。寄谕李鸿章等。将晋豫两省、及直隶河闲等处。成灾州县。本年下忙钱粮。应否普行蠲免。其余毗连灾区。勘不成灾地方。有无应行蠲缓钱粮。查明具奏。又因河闲献县等处。闻有蝻孽萌生。于五月十五日。复寄谕李鸿章速即查明。饬属摉捕。其余各属。随时认真查勘。旋据曾国荃奏称。该省本年下忙钱粮。俟夏末秋初。再行体察情形。核实办理。直隶河南。尚未据该督抚查奏。朝廷轸念灾黎。实深廑系。现在将届下忙开徵之时。吾民困苦颠连。何堪追呼逼迫。所有直隶、河南、被灾等处。本年下忙钱粮。如何分别蠲缓。著该督抚懔遵前旨。速行查勘。奏明办理。河闲等处蝻孽情形。著李鸿章迅即查奏。山西一省。应如何核办之处。曾国荃仍当速查明确。据实奏闻。现月　　

○又谕、御史田翰墀奏请将侵赈各员。严定罪名一摺。赈务动关民命。全在承办各员。洁己奉公。妥为经理。如果草率从事。任意侵渔。亟应严行惩办。著该部将各州县侵吞赈项罪名。从严定拟。其失于觉察者。并著加等处分。以示儆戒。别案不得援以为例。各省疆臣。务当严饬所属。簠簋自饬。倍懔刑章。毋谓恩可幸邀。致蹈前项覆辙。另片奏、请将保定天津等处各粥厂。展赈数月。或将次停止。另行续赈等语。著李鸿章酌量办理。现月　　

○谕军机大臣等、管理户部三库事务宝鋆等奏、请饬严催欠解绒斤等款一摺。杭州织造。应办解龙輴车绒绳。需用绒五千斤。经该衙门叠次奏催。迄今久逾定限。仍未解到。殊属玩泄。现在需用孔殷。著梅启照、文桂。即将前项绒斤。并欠解杭。均限于七月内一并埽数解交。毋误要需。将此谕知梅启照。并传谕文桂知之。现月　　

○以不守营规。革正黄旗云骑尉伊里亨职。随手　　

○辛丑。遣官祭火神庙。　　

○赏带领喇嘛讽经祈祷之呼毕勒罕达木定札布银二百两。明发　　

○予在营病故。福建提督宋国永如军营立功后病故例优恤。随手　　

○癸卯。以甘霖普沛。上诣大高殿报谢行礼。遣惇亲王奕誴诣时应宫。恭亲王奕诣照显庙。惠郡王奕详诣宣仁庙。贝勒载澂诣凝和庙拈香。现月　　

○谕军机大臣等、本年四月闲。据户部奏、各省关应解京饷。报解寥寥。当谕令该将军等依限报解。兹据该部奏称。查明截至六月初十日止。除划拨铜价、暨各处解到报解起程外。尚有山东地丁银二十九万两。浙江地丁银十五万两。湖北地丁银十七万两。湖南地丁银十二万两。安徽地丁银十二万两。江西地丁银十万两。长芦盐课加价银三十万两。两淮盐课盐厘银二十八万两。两浙盐课盐厘银十一万两。河东加课羡余银十五万两。广东盐课帑息银二十四万两。山东盐课加价银十三万两。福建盐课银十万两。湖北盐厘银五万两。湖南盐厘银三万两。四川盐厘津贴银三十二万两。福建税厘银十万两。粤海关洋税赢余银十一万两。闽海关洋税银三十六万两。九江关洋税银二十二万八千余两。浙海关常洋两税银二十万两。江海关洋税银二十三万九千余两。江汉关洋税银十二万两。太平关常税银八万两。天津关常税银四万两。东海关洋税银五万两。镇江关洋税银三万两。赣关常税银六万两。扬州关常税银三万两。芜湖关常税银一万五千两。凤阳关常税银一万五千两。夔关税银五万两。江西厘金银四万两。江苏厘金银八万两。浙江厘金银九万两。广东厘金银十二万两。湖北厘金银五万两。又粤海等关。四成六成洋税内。每年拨还洋商银。应拨抵闽省茶税京饷银两。粤海关欠解银一万八千两。闽省并九江关各应解银二万四千两。江海、浙海、镇江、天津、东海、五关。各应解银二万两。江海关应解银一万六千两。山海关应解银一万二千两。并议准缓俟下忙开徵再解之山西地丁银六十万两。河南地丁银二十万两。共未解银五百七十六万二千余两。著该将军各督抚监督等。即将前项未解银两。赶紧依限提前解部。统于年内埽数解齐。傥敢诿卸拖欠。致误要需。即著户部指名严□□□尔□。其现在解不及半。及丝毫未解等处。经此次严催后。仍不完解。并著户部酌核情形。随时奏□□□尔□。将此由五百里谕知福州将军、直隶、两江、湖广、闽浙、四川、两广、江苏、安徽、江西、浙江、福建、山东、山西、河南、湖北、湖南、广东、各督抚。并传谕粤海关监督知之。现月　　

○甲辰。万寿节前期。上诣钟粹宫慈安端裕康庆昭和庄敬皇太后前。长春宫慈禧端佑康颐昭豫庄诚皇太后前。行礼。　　

○御乾清宫受贺。　　

○丙午。万寿节、上诣大高殿寿皇殿行礼。内记　　

○遣官祭太庙后殿奉先殿。上以孟秋享太庙。自是日始。斋戒三日。　　

○戊申。上以孟秋享太庙。前期亲诣行礼。内记　　

○纂修官王会厘恭纂　　

总纂官钱骏祥恭辑监修总裁世恭阅三月二十三日正总裁那恭阅四月十七日专司藳本陆恭覆阅壬子六月十三日　　

徐恭阅五签闰六月十二日　　

荣恭阅八月十六日副总裁唐恭阅三签九月二十日　　

宗室宝恭阅一签三月二十二日

　　

郭恭阅四月十六日　　

熙月日初校修改上卷拾肆签曾维藩恭校陈恭阅二签五月二十二日覆校修改上卷叁拾肆签崔师范详校宗室麒月日总校修改上卷肆拾捌签商衍鎏总校蒙古总裁恩月日
大清德宗同天崇运大中至正经文纬武仁孝睿智端俭宽勤景皇帝实录卷之七十六　　

光绪四年。戊寅。秋七月。己酉朔。享太庙。遣怡亲王载敦恭代行礼。

起居注

　　

○上诣钟粹宫问慈安端裕康庆昭和庄敬皇太后安。长春宫问慈禧端佑康颐昭豫庄诚皇太后安。至丁丑皆如之。起居注　　

○直隶总督李鸿章奏、捕蝗及麦收情形。报闻。随手　　

○又奏、藩司周恒祺、先饬赴任。俟诸务就绪。再请陛见。允之。随手　　

○又奏、臬司丁寿昌、请俟秋后展觐。允之。随手　　

○通政使司通政使刘典奏、请收回成命。得旨、已有旨准其开缺回籍。所请收回成命之处。著毋庸议。随手　　

○庚戌。谕内阁、文彬奏、南河差委乏员。请将已革同知留工。以资熟手等语。已革同知路崇、著准其暂行留工差遣。现月　　

○陕西巡抚谭钟麟奏、河南伏牛山探无匪徒。及西安汉回相安。报闻。

随手

　　

○河东河道总督李鹤年奏、伏前沁黄水长。两岸工程镶护平稳。报闻。

随手　　

○漕运总督文彬奏、刘猛将军神灵显应。请加封号。下部议。随手　　

○又奏、防汛捕蝗情形。报闻。随手　　

○又奏、三年分荡柴被灾。摉采仅七分有奇。报闻。随手　　

○出使德国大臣刘锡鸿奏、德国条约可成。仍当及时制治保邦。敬陈管见。下总理各国事务衙门议。寻奏。刘锡鸿言修约立见有成。未免言之太易。又称各省置船。统令西洋船厂代办。由驻扎该国使臣督成。不但中国一时未能筹此钜款。且驻洋使臣。定有年限。不能久驻督视。船只良楛。又未熟悉。恐购办不适于用。李鸿章等于外洋购办枪炮。既议专派李凤苞、仍派李凤苞一手经理。从之。随手　　

○陕西布政使蒋凝学因病乞休。允之。以安徽按察使王思沂为陕西布政使。安徽凤颍六泗道胡玉坦为安徽按察使。现月　　

○以车德恩多尔济袭札萨克头等台吉职。　　

○辛亥。谕内阁、曾国荃奏、藩司衙署不戒于火。请将署藩司议处一摺。本年六月十三日夜闲。山西藩司衙署。不戒于火。烧毁住房十一闲。虽经即时救熄。究属疏于防范。署山西布政使河东道江人镜、著交部照例议处。现月　　

