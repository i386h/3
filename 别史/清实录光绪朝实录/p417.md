<!-- { "loadSidebar": true } -->
○又谕、电寄曾国荃等、据李鸿章电称、闽口法船大队南行等语。其为复犯台湾。自无疑义。台防万紧。刘铭传务当勤加侦探。极力备御。曾国荃穆图善等。无论如何为难。仍当设法与台互通消息。妥筹接应。如台北不能登岸。其台南一带。但有可通之路。务即相度绕越。渡台应援。不准稍涉瘼视。广东距台较近。并著彭玉麟、张之洞等急筹援济。李鸿章如有可设法之处。亦著一体详筹。务使台湾兵械。一切无缺乏之虑。俾得保卫岩疆。以慰廑念。闽口亦宜加意严防。著曾国荃咨催杨昌浚。迅速赴闽到后即与穆图善妥商调度。互相策应。立固该省门户。毋得专顾省城。未到以前著穆图善等、就现有兵力。严行戒备。勿为所乘。电寄　　

○又谕、电寄曾国荃、据李鸿章曾国荃均电称、华安船在淡水被法拖往马祖澳等语。前据曾国荃电、渡台之勇。雇英轮装送。费极重船价。李鸿章何以又称此船系邵友濂等购备。著曾国荃确查覆奏。第二批系初四开行。勇丁已否登岸。第三批业经折回。曾国荃何以称二三批人财两没。著一并详奏。电寄　　

○户部奏、拟在湖南湖北漕项银内。各据拨四万两。迅速解闽。得旨、允行。早事　　

○盛京将军庆裕奏、奉省海防。请饬派两淮盐运使续昌赴奉。会同筹办。得旨、前调雷正绾统率所部五千人来直。现在已报起程。此军到日。可驻关外。至营口一带。应否再派续昌会办之处。著该将军酌度奏闻。摺包　　

○云南巡抚张凯嵩奏、边饷待支迫切。请动用另款存储银两。允之。摺包　　

○转吏部右侍郎松溎为左侍郎。调工部右侍郎熙敬为吏部右侍郎。以科布多参赞大臣清安为工部右侍郎。兼管钱法堂事务。未到任前。以礼部右侍郎敬信署理。现月　　

○以总管内务府大臣巴克坦布为正白旗汉军副都统。明发　　

○以巴里坤领队大臣沙克都林札布为科布多参赞大臣。明发　　

○云南按察使李德莪因病解职。以前甘肃按察使史念祖为云南按察使。现月　　

○纂修官朱汝珍恭纂　　

总纂官熊方燧恭辑监修总裁世恭阅四月十七日正总裁那恭阅八月二十三日专司藁本陆恭覆阅癸丑二月初十日　　

徐恭阅一签十一月二十六日

　　

荣月日副总裁唐月日　　

宗室宝恭阅七月十三日　　

陈恭阅十一月十九日

　　

熙月日　　

郭恭阅九月十一日　　

宗室麒月日蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百九十二　　

光绪十年。甲申。八月丁亥。谕军机大臣等、电寄岑毓英等、昨据李鸿章电称、闽口法船。大队南行。今复有基隆失守之信。法人凶狡。惟有攻其必救。直逼西贡等处。庶使分兵西援。台湾乃可稍松。前谕令岑毓英潘鼎新合力进兵。著即迅速前进。并激励刘永福率军进剿。先攻克大原北甯各城。越南义民。如有可为内应。务当设法联络。内外夹攻。俾法人无可驻足。自可直达南圻。以期牵制。电寄　　

○又谕、电寄左宗棠、叠据电报、闽口法船。大队南行。自必全力注意台湾。本日有基隆已失之信。闽防紧急。左宗棠现时行抵何处。著即迅速前进。妥筹调度。该大臣固勿庸身临前敌。刻下必须驻扎闽境。乃可就近调遣。目前以保全台湾为最要。左宗棠熟谙方略。务当竭力图之。此旨著曾国荃转行知照。电寄　　

○又谕、电寄穆图善、英领事署被抢一事。曾谕总署电知穆图善确切查覆。何以尚未覆奏。此事若诿之法船。难以折服英人之心。事后查办。虽难指定何人所抢。案则必应速结。该将军等务即查明妥办。免致别生枝节。并著先行电闻。电寄　　

○四川总督丁宝桢奏、鲍超军需烦重。措办为难。得旨、鲍超勇营。叠经谕令募足万人。不必如原奏所拟营数。至军中应需之物。祇领敷用。不准稍涉铺张。著即咨行该提督核实办理。该督仍一面酌量措办。俾得成行。现在滇军克日进攻。昨谕鲍超迅速前进。该督即行催令遄发。毋稍迟延。摺包　　

○以藏匿重犯。革陕西游击殷树洪职。摺包　　

○戊子。谕军机大臣等、前据太常寺卿徐树铭奏、请饬办畿东团练等情。当谕令李鸿章等议奏。兹复据奏称、团练难以延缓。请派京员前往督办一摺。举行团练。所以辅助官军。严缉奸宄。必须经理得宜。期于有利无弊。即著李鸿章、毕道远周家楣督饬地方官绅。将畿东一带团练。妥为办理。以专责成。并将筹议各节。即行具奏。另片奏、直隶向有积谷章程。请饬核实办理等语。本年畿辅秋稼丰收。自应乘时积谷。以备不虞。并著该督等认真筹办。将此各谕令知之。洋务　　

○云贵总督岑毓英奏、遵旨进兵。请催协饷。得旨、现已秋高瘴减。著该督懔遵叠次谕旨。督率所部。与广西各军。合力攻取。并激励刘永福奋勇进剿。迅图恢复。该军需饷孔急。著户部咨催协滇各省。将新拨并常月各饷。勒限解滇。以济急需。摺包　　

○命道员徐承祖充出使日本国大臣。即行来京陛见。现月　　

○旌表贞女顺天于德亨聘妻浙江沈氏。摺包　　

○己丑。谕军机大臣等、色楞额等奏、道员中途被阻。派员前往查办一摺。道员丁士彬赴藏。行抵莽里江卡。番民等以该员随从甚夥。恐有洋人在内为词。擅行拦阻。实属藐玩。即著色楞额、崇纲督饬委员。查明实在情形。将为首之人。从严惩办。守备周天禄、番官拉汪洛布、均著先行摘去顶戴。责令随同办理此案。以观后效。并著该大臣等传知丁士彬。迅即遵旨回川。该员有无多带随从。沿途骚扰。以致番众惊疑情事。即行查明据实具奏。将此由五百里各谕令知之。寻奏、遵将为首滋事洛坠彭错等八犯。从重惩办。并请将驻防江卡汛守备周天禄。交部严加议处。番官拉汪洛布、斥革。丁士彬随从人役无多。约束严有。尚无沿途骚扰情事。应请免议。从之。现月　　

○刑部奏、本年停勾。情重各案。应否查办。又奏、应入秋朝审官犯。应否查办。得旨、均著停办。随手　　

○督办台湾军务直隶提督刘铭传奏、台湾危急接仗情形、得旨、前有旨令南洋闽粤速筹援应。著刘铭传就现有防兵。严密布置。力筹战守。并将军情随时迅速电奏。摺包　　

○庚寅。谕军机大臣等、电寄李鸿章等、据电报、接上海两电。似台北无恙等语。刘铭传力支危局。稍慰廑念。台防紧急万分。必须赶筹接济。前调未赴各营。仍应设法往援。如兵勇未能立时启程。即先多运军火器械前往。刘铭传就地募勇。亦可应用。著李鸿章曾国荃、竭力筹画。不惜重费。愈速愈好。总以保全台湾为主。广东距台较近。著彭玉麟、张之洞等不遗余力。赶紧援济。台南防务。并著转电刘铭传。督饬刘璈。严密守御。毋稍疏虞。法船既驶至川茆山外。又据电报祇存五号。法人诡谲。长门总应严防。著穆图善等赶办堵塞海口。以固门户。电

寄

　　

○辛卯。谕军机大等、前据刘铭传奏、长江太湖水师。急宜改制。又据道员徐承祖条陈。长江水师宜参用小轮船各等语。长江太湖水师。前经曾国藩会同彭玉麟创立奏办。行已多年。现若改用小轮船。较之长龙舢板等船。果能得力。自当因时制宜。以收实效。即著彭玉麟、曾国荃、李成谋、将刘铭传等所陈各节。悉心会商。妥议具奏。原摺呈均著摘钞、给与阅看。将此谕知彭玉麟、曾国荃、并传谕李成谋知之。寻彭玉麟等覆奏、长江水师。未便改用轮船。报闻。洋务　　

○又谕、前据总理各国事务衙门。代递徐承祖条陈内出使四条。著该衙门议奏。寻奏、第一条请饬出使大臣采访各国政体。详加记载。并繙译图书以备考核等语。此属使臣原定职掌。应请申明旧章。俾资遵守。其第二三四各条所请改定奏调章程。及变通保举分设使臣各节。应请毋庸轻议变更。从之。洋务　　

○又谕、前据总理各国事务衙门代递徐承祖条陈内洋务二条。该衙门知道。洋务　　

○又谕、电寄张之洞等、据岑毓英电称、饬令刘永福进兵。有藉词求缓之语。现在进规北圻。全在用人得宜。著岑毓英激励该提督。奋勉立功。并妥为笼络。务令感恩畏威。毫无猜疑。驾驭失宜。惟该督是问前令酌保黄守忠等。并饬速行奏请。候旨施恩潘鼎新染瘴支持。殊深廑念。该督抚务当同心协力。以奏肤功此旨著张之洞电知潘鼎新、转知岑毓英遵照。电寄　　

○署山西巡抚奎斌奏、归化城税务。请仍令归绥道接管。允之。摺包　　

○以记名副都统英秀为荆州右翼副都统。明发　　

○壬辰。谕军机大臣等、连明奏、奉传活计工限日近。请饬拨款项一摺。据称传办活计。估需银二十万两。由藩运各司拨解。陆续解到四万两。现在停工待料。请饬将前项欠解工料银十六万两。于九月内分批解齐等语。该织造织办活计。需款甚殷。即著刘秉璋酌量拨给。俾资应用。并著连明将应办活计。赶紧织办起解。毋误要需。将此由四百里谕知刘秉璋、并传谕连明知之。现月　　

○署湖南巡抚庞际云奏、前任陕甘总督杨岳斌。在籍募勇。听候谕旨出师。得旨、著传知杨岳斌。即将湖南现有八营。归其统带。毋庸另行召募。摺包　　

○又奏、黄少春因母病、未能驰赴江苏防所。得旨、著传知黄少春。俟母病稍愈。仍遵前旨迅赴江苏。摺包　　

○癸巳。谕内阁、前据内阁学士陈宝琛奏□□□尔□江西知州韩懿章、知府荣绶达春布、钟珂各劣款。当经降旨将韩懿章革职。与荣绶等三员。均交潘霨查□□□尔□。兹据潘霨奏称、遵将该员等被□□□尔

□各节。查明据实覆陈。甯都州知州韩懿章。虽无纵容子弟不法。及与劣绅结婚情事。原□□□尔□苞苴请托各款。亦无实据。惟年力渐衰。听信门丁衙蠹。遂致事多骫法。韩懿章业经革职。所有京控及部驳各案。著潘霨即行审明定拟。并将该革员应议之处。奏明请旨。候补知府荣绶。虽无谄事上司。倾陷寅僚。招权纳贿。税银加平入己确据。惟久擅利权。声名甚劣。荣绶著即革职。九江府知府达春布。所历各任。尚无贻误。惟性情偏执。办事迂迟。不胜繁剧。吉安府知府钟珂。居官尚属谨慎。惟办理各案。未能持平达春布钟珂均著开缺另补。现月　　

