<!-- { "loadSidebar": true } -->
○谕军机大臣等、据裕德廖寿恒奏、成都驻防官兵。别无领项。遇有出差。向由官兵自行捐帮盘费。请饬另筹津贴等语。成都旗营官兵。生计维艰。遇有出差。复令自捐盘费。殊不足以示体恤。著恭寿体察情形。酌量兽筹津贴专款。俾资公用而免苦累。原片著钞给阅看。将此谕令知之。寻奏、由生息办公款内。力为撙节。每年省出银三四百两。存储旗库。作为此项出差官兵津贴。下部知之。摺包　　

○又谕、据裕德廖寿恒奏、查明川省匪犯情形一摺。据称匪目王庆云、牟花脸、叠据刘秉璋咨称。本年七月闲。先后拏获正法。该匪等仅系逸盗。并无二十四股十八股之说等语。此案业经刘秉璋陈奏。与裕德等查覆情形大略相同。惟该匪等呼朋引类。抢掠频仍。迥非寻常劫盗可比。若非随时惩创。势必滋蔓难图。著刘秉璋严饬所属文武。整顿缉捕。实力稽查。务期有犯必获。以靖地方。将此谕令知之。现月　　

○又谕、电寄李鸿章等、连日据宋庆电奏、倭人自东洋河至蒲口河口等处。纷纷渡江。又于义州抢渡虎耳山。我军接仗。未能击退。后无援军。势甚危急。恐其乘虚内犯。山海关一带。防守允关紧要。著李鸿章、吴大澂将该处布置情形。及应如何添兵堵御之处。妥筹善策。迅速电奏。电寄　　

○又谕、电寄李鸿章、前令蒋尚钧带所部四营。驰赴奉省。陈湜带已到六营。驰往山海关填扎。又据李鸿章奏、吴凤柱马队五百。暂扎芦台。候添募成军。再赴山海关现在倭氛已越奉边。山海关防务。更形吃紧。陈湜六营。何日到关。著即行电覆。吴凤柱募勇。无论己未成军。著先带马队驰往关防驻守。不得延误。奉边业经开仗。宋庆亦亟须添兵助剿。蒋尚钧、刘世俊、九营三哨。何日由营口一路赴防。约于何日可到。并著李鸿章一面饬催。一面覆奏。电寄　　

○又谕、电寄李鸿章、本日据宋庆电报、倭贼渡江猛扑。力御不退。伤亡甚多。亟盼接应。情形万分紧急。前已饬蒋尚钧、刘世俊、所部九营三哨。由营口驰赴奉省。归宋庆调遣。谅已在途。著李鸿章迅即催令星夜前进。赴九连城一带助剿。切勿刻延。电寄　　

○又谕、电寄李鸿章、现在倭氛已越奉边。近畿防务。更形吃重。转眴北洋冰合。海口各防稍松。著李鸿章于直隶通省练兵内。筹拨五六千名。选派敢战将弁。迅速统带赴京通一带。听候谕旨分扎。不得延误。电寄　　

○又谕、电寄李鸿章、田在田电奏均悉。著李鸿章传谕田在田。即行来京。其所带六营。均著在通州驻扎。所需月饷二万。准其在户部支领。电寄　　

○又谕、电寄李鸿章、现在倭氛不靖。商运多阻。京师需米甚殷。应如何招商采买之处。著李鸿章斟酌办理。　　

○又谕、电寄宋庆本日据电奏倭贼渡江猛扑。抵御不退。伤亡甚多。亟盼接应不至。惟有竭尽心力等语。览奏焦急万分。倭贼拥众恶战。我军强弱不敌。以致败退。该提督当以全局为念。择地稳扎。相机雕剿。毋得株守一隅。不思变计。顷已电催蒋尚钧、刘世俊、九营三哨。由营口飞速前进助剿矣。

电寄

　　

○又谕、电寄裕禄等、连日据宋庆电奏、倭人分中抢渡鸭绿江。我军接仗。未能击退。后无援军。深恐贼兵长驱内犯。大局何堪设想。著裕禄、定安、就奉省现有兵力。迅速调拨。克期前往堵剿。现在军情万紧。惟有以全省之力。捍卫东南。傥有疏虞。惟该将军等是问。电寄　　

○又谕、电寄刘坤一、现在倭兵已越奉边。近畿一带。防务更形吃紧。著刘坤一悉心酌度。在辖境三省防军之内。筹拨五六千人。带足抢械子药。拣派敢战将弁。迅速统率附搭商轮来京。朝廷明知江防重要。难以抽调。但畿疆尤为切近。不得不移缓就急。该督当仰体此意。赶紧筹画办理。不得稍有推卸。致误事机。　　

○又谕、电寄张之洞等、电奏已悉。余虎恩所部十营。军械已由湖北筹给。所需炮银六万两。著王廉无论何款。速即照数拨解湖北应用。并著张之洞催令余虎恩、迅速带兵北上。勿稍延缓。电寄　　

○又谕、电寄崧蕃、著崧蕃即饬丁槐带亲兵一营。并准调旧部将弁。挑选劲卒二千名。迅速北上。所需饷项。即将黔省筹备之五万两。提拨应用。电寄　　

○又谕、电寄吴大澂、据奏调道员谭文焕。召募勇营。并请将已革巡检暴式昭。调营差委各摺片。著照所请。准令谭文焕召募四五营。归该抚节制调遣。暴式昭准其调营差委。俟得有劳绩。再行请奖。电寄　　

○又谕、电寄廖寿丰、电悉。倭奸藤峻武彦、高见武夫两犯。著即行正法。电寄　　

○护理河南巡抚刘树堂奏、内内等县被水成灾。现饬各该地方官筹款抚恤。得旨、即著饬查各该县被灾村庄。发给一月口粮。毋令失所。摺包　　

○上以孟冬享太庙。自是日始、斋戒三日。　　

○壬寅。孝敬宪皇后忌辰。遣官祭泰陵。　　

○谕内阁、步军统领、管理地方事务。责任綦重。福锟差使较多。深恐未能兼顾。著开去步军统领之缺。步军统领。著荣禄补授。现月　　

○谕军机大臣等、户部奏、遵议云南办运京铜情形一摺。据称滇省办铜。每年解到两批。本年虽据报解两批。而能否运到一批。尚难豫定。至所报米价。则与该省月报之案。加至二十倍。所称矿质。则与从前出铜之数。减去十数倍。显有不符。请旨严饬整顿等语。京局鼓铸。需铜万紧。叠经严谕唐炯增批办运。现在洋铜停购。专恃滇铜解京应用。唐炯自当竭力经营。何得托词诿卸。著即懔遵叠次谕旨。认真整顿。设法采练。务使京铜按年增批起运。以供鼓铸。傥有延误。即著户部奏明请旨。从严惩处。决不宽贷。至本年所拨各省铜本银两。或尚未解齐。或未据报解。并著户部严行咨催。如各该藩司任意迟延。即著指名参处。原摺著钞给唐炯阅看。将此谕知户部、并谕令唐炯知之。现月　　

○又谕、现在奉天各军需集。馈运各事。虽有周馥等、在前办理。并分设转运各局。而后路亦关紧要。即著胡燏棻克日前往天津。随同李鸿章、坐办后路粮饷军械一切事宜。毋许贻误。将此谕知李鸿章、并传谕胡燏棻知之。洋务　　

○又谕、现在倭寇渡江肆扰。畿疆门户。关系紧要。即著唐仁廉、克日前往天津。面商李鸿章、拨给勇营。迅即带赴山海关一带。扼要驻扎。相机防剿。并著将统军到防日期。随时电奏。将此谕令知之。洋务　　

○又谕、倭人扰及奉边。军报日紧。亟须添兵助剿。著派张汝梅赶紧召募旧部。挑选精壮。俟成军后。一面统带北上。一面奏明听候调遣。将此传谕知之。洋务　　

○又谕、电寄李鸿章、现在倭贼渡江肆扰。畿疆门户。万分紧要。该大臣每次电报前敌军情。于一切布置防守情形。略无一语。刻下奉边被扰。寇氛甚炽。该大臣身膺重寄。谅已随时设法。竭力图维。边门锁钥。非仅山海关一处吃紧。其迤北各口。逼近京畿。处处皆虞窜越。该督以奉省为鞭长莫及。岂直北一带。亦可置之度外耶。朝廷旰食增忧。日夜焦虑。该大臣具有天良。自当尽心筹画。以纾廑系。著于奉旨后即行电覆。电寄　　

○又谕、电寄李鸿章、现因倭氛已越奉边。关内外情形吃紧。本日已谕令唐仁廉前往天津。即著李鸿章俟该提督抵津后。刻即多拨勇营。交唐仁廉带赴山海关一带。扼要驻扎。毋稍延误。电寄　　

○又谕、电寄裕禄、前据宋庆电奏、倭寇由东洋河等处踹渡。副都统倭恒额堵遏不及。实属恇怯无能。著先行革职。仍令带罪图功。以观后效。昨据刘盛休电、贼复由下游渡江。贼势甚众。我军退至九连城。急待援救。上游依克唐阿及倭恒额之兵。信息不通。著裕禄设法知照该将军等、速筹策应。不得株守一隅。致误大局。　　

○又谕、电寄长顺、前因依克唐阿兵力较单。命长顺于吉林防练各军。选择三四千人。驰往奉省。归依克唐阿调遣。现在倭贼大股。已渡江肆扰。奉省危急。著长顺亲带此项军兵。星夜赶赴奉省。相机助剿。能在倭贼后路包抄截击。尤为釜底抽薪之计。并将起程到防日期。随时电闻。吉林将军。著恩泽署理。电寄　　

○又谕、电寄长顺、吉林金厂头目韩效忠。向来人颇勇往。现在何处。著长顺查明召募前来。令其召致素识胆勇敢战之士。共成数营。即归该将军统带。赴奉省助剿。以资得力。

电寄

　　

○又谕、电寄定安等、丰绅著驰赴奉天东边一带。由定安、裕禄、酌拨营勇。并前敌三省练军。归其统带。会同宋庆、协力防剿。电寄　　

○癸卯。谕内阁、黎荣翰奏、宋臣吕大临。请从祀文庙一摺。著礼部议奏。　　

