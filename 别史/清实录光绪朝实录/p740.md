<!-- { "loadSidebar": true } -->
○又谕、胡燏棻奏、练兵经费及开办粮台。请拨的款等语。著户部速议具奏。洋务　　

○又谕。现在倭氛甚炽诚恐奸细潜踪。禁门重地。尤宜严肃。著内务府大臣。随时稽查。不准闲杂人等任意阑入。内监人等。均应按时出入。以肃门禁。洋务　　

○又谕、胡燏棻奏、统筹洋员练兵一摺。著交督办军务处核办。洋务　　

○又谕、电寄李鸿章、本日胡燏棻奏、察看山海关防务。拟添炮台情形。据称偕同汉纳根、赴关周历查勘。筹议添设炮台各节。实合机宜等语。此项工程。著即饬提督周兰亭。就近雇工。按照所拟做法。赶紧兴办。限半月内一律告成。余均照所议。由李鸿章转饬遵照办理。电寄　　

○又谕、电寄吴大澂、据电称、关外已穵濠掘墙。因雪停工。恐地冻后不能掘等语。地濠为防务要工。刻不可缓。著吴大澂严饬各营。设法赶紧办理。不得延误。电寄　　

○又谕、电寄李鸿章等。李鸿章裕禄电奏均悉。聂士成、吕本元、孙显寅、耿凤鸣等、进剿倭贼。收复连山关。并追贼至分水岭。阵毙倭先锋将军官富冈三造。现仍会商进剿等语。此次各军同心敌忾。乘夜夺关。并阵毙敌将。实属异常奋勇。聂士成、吕本元、著各赏给白玉翎管一枝。小刀一柄。大荷包一对。小荷包二个。其余出力将弁、及团练向导人等。著裕禄、宋庆、查明分别保奖。各将士严寒苦战。著加赏银一万两。以示鼓励。电寄　　

○又谕、电寄张之洞、据电奏、彭楚汉现募勇营。请调员管带等语。所有汉阳镇总兵高光效、副将许陉发、裕溪营都司裘必成等。均著准其调赴江南差委。电寄　　

○广西按察使胡燏棻奏、封河期近。所有外洋订购军火。及沿江各省协济饷械。必须陆运。拟沿途设局派员经理。报闻。摺包　　

○调署湖南巡抚福建台湾巡抚邵友濂奏、谢恩请觐。得旨、著即赴署任。毋庸来见。摺包　　

○护理河南巡抚刘树堂奏、应解部库硝斤。赶紧采办。兼程起运。以济要需。下部知之。摺包　　

○命礼部尚书李鸿藻在西苑门内骑马。　　

○准乾清门蓝翎侍卫恩科、发往吉林将军长顺军营差遣委用。现月　　

○予故原任镶黄旗蒙古都统总管内务府大臣容贵恤典如例。现月　　

○乙亥。谕内阁、步军统领衙门奏。拏获持械抢劫贼犯。请交部审办一摺。所有现获之陈安子、杨二、阎六儿、阎小囤、张秀子、王骚儿、单四、黄六、八名。均著交刑部严行审讯。按律惩办。未获之陈四辈等。仍著步军统领衙门、顺天府、五城御史、一体严拏。务获究办。另片奏、续获夥劫拒伤事主之犯。请交部审办等语。裴九即裴荣林。著交刑部归案审办。未获之徐老等犯。仍著严缉究办。现月　　

○又谕、步军统领衙门奏。拏获叠次结夥持械盗墓人犯。请交部审办一摺。所有现获之徐秋儿、徐二升、李大山仔即全德、王征儿即王正儿、胡山儿即傅山、王二即王玉兴、罗丫头即连奇、七名。均著交刑部严行审讯。按律惩办。未获之徐丫头等。仍著步军统领衙门、顺天府、五城御史、一体严拏。务获究办。现月　　

○又谕、吏部奏、遵议处分一摺。仓场侍郎祥麟、许应骙、均著照部议革职留任。现月　　

○谕军机大臣等。礼部右侍郎志锐。著即回京当差。其召营练军各事。均著毋庸举办。至热河地方应办事宜。著责成崇礼妥为经理。庆裕即来京陛见。将此由四百里各谕令知之。洋

务

　　

○又谕。电寄李鸿章。宋庆奏。拟募猎户七营。因械缺尚未开召等语。著李鸿章查明。如有购到之械。先行运往接济。自购办军械以来。已订定者若干。曾否全行起运。现在已到未到各若干。何时可以全到。著详查覆奏。前闻德船运送枪械。有在新加坡被倭查出扣留之说。有无其事。并著据实覆奏。电

寄

　　

○又谕。电寄宋庆。电已悉。所陈召募三十营。因枪械缺乏。日久未集。已电饬李鸿章。查有新到之械。先行运往接济。该提督自拔队南援。于严寒中昼夜辛劳。备尝艰苦。朕心时深悯念。惟贼三股分窜。冀牵制我师。乘机肆扰。其计甚谲。宋庆应统率诸将。益勤侦探。加紧严防。合力雕剿。不可稍有疏忽。现在金州至旅顺一路。踞匪若干。中路岫岩之贼若干。其北路大高岭一带之贼。近屡败于聂吕各军。势似稍弱。究意尚存若干。均著确深电复以纾廑系。电寄　　

○又谕、电寄许景澄先后订购枪械等若干。是否全行起运。均约何时可到。著分晰电陈。电寄　　

○又谕、电寄陈宝箴。陈宝箴已＜闲＞放直隶布政使。著将经手事件。赶紧清理。即行来京陛见。电寄　　

○又谕、电寄桂祥等、现派副都统英廉、统带八旗汉军排枪步队五百名。内火器营马队五百名。前往蓟州接防。桂祥、祥普、俟英廉到防后。即统带神机营马步四队回京。电寄　　

○督办军务处奏、前拨出神机营队伍。请饬回京设防。又奏、兵事紧急。前敌溃军逃勇。应由各统将酌量收入营中。免致滋生事端。均依议行。摺包　　

○会办奉天防剿事宜广东陆路提督唐仁廉奏、谨陈筹办赴援情形。及启程出关日期。报闻。　　

○又奏、天津行营公事。派提督陈由立总理。下部知之。

摺包

　　

○两江总督刘坤一奏、寿左营勇丁提船滋事。致毙考生潘炳辰、陆元达、查明祸首什长萧义方。立予正法。并严缉逸犯。下部知之。摺包　　

○陕西巡抚鹿传霖奏、陕省微员末弁。缺分清苦。请免扣廉银助饷。如所请行。摺包　　

○又奏、陕省并无制存军火。未能筹解应用。报闻。摺包　　

○又奏、筹备饷需银二十万两。汇解启程日期。下部知之。摺包　　

○派兵部尚书敬信管理御鸟枪处事务。明发　　

○派吏部左侍郎崇光管理圆明园八旗包衣三旗官兵。及鸟枪营事务。明发　　

○派端郡王载漪管理满洲火器营事务。明发　　

○命河南巡抚裕宽开缺另候＜闲＞用。现月　　

○以四川省城就汉文翁讲堂石室遗址建立锦江尊经两书院。颁发锦江书院扁额曰文雅修明。尊经书院扁额曰风同齐鲁。　　

○以捐银助饷。予江苏徐州道沈守谦奖叙。赏前安徽寿春镇总兵郭宝昌母曹氏。御书福寿字各一方。现以临差退缩。革记

名提督徐连升职。摺包

　　

○以遵命捐助棉衣。予广东选用通判范炳文、为其故父母建坊。摺包　　

○旌表仰药殉夫烈妇山东荣城县候选通判于建基妻梁氏。

摺包

　　

○丙子。谕内阁、翰林院侍读王懿荣奏、请整理衍圣公府地产一摺。据称衍圣公府各项地产。载在会典事例。及阙里文献考。顷亩甚详。前次巡抚张曜、查出江苏铜山沛县一带涸田。未及具奏。请饬查明拨补等语。衍圣公府田产。既有官私载籍可凭。自无难确切履勘。著户部行知两江总督。江苏山东各巡抚。按照原奏各节。调齐卷册。分晰查清。如数拨捕。据实具奏。另片奏、请将修葺曲阜书院罚款银两。发交生息。以充四氏学膏火一节。著山东巡抚查明办理。又片奏、请饬各省将书局所刻经籍。解送衍圣公府储藏等语。即著山东巡抚、咨行各督抚遵照办理。现月　　

○谕军机大臣等、电寄李鸿章等、据宋庆电奏、金岫之贼。两路齐进。兵分力单。不足抵御。拟将各军会集迎战。较易得力。所筹尚合机宜。著李鸿章再行饬催唐仁廉、吴凤柱迅速前进。与宋庆等合力迎剿。蒋尚钧一军。现在何处。并著宋庆查覆。各军经过之处。宋庆应严行分饬。不得骚扰居民。如有干犯。即按军法惩办。电寄　　

○又谕、电寄依克唐阿、电已悉。现在旅顺失守。敌有进犯北路之信。沈防倍关紧要。长顺到省后。已令力顾辽沈。未能与该军合剿。昨据聂士成等电奏、连山关业经收复。已追贼至分水岭。军事较为得手。著依克唐阿统率所部。与聂士成、吕本元等会合。奋力截剿。迅将此股扑灭。毋任分窜。电寄　　

○户部奏。直隶旗租。专拨正项。余存不准擅借。依议行。早事　　

○两江总督刘坤一奏。奉命入都。酌带委员江苏补用道曾炳熙等。随同北上。下部知之。摺包　　

○又奏。遵派新授山西大同镇总兵刘光才。督率亲军五营。遵陆北上。江防各处。募勇填扎。报闻。摺包　　

○派理藩院尚书启秀为崇文门副监督。现月　　

○实授奉宸苑卿文琳为刑部右侍郎。现月　　

○以工部尚书怀塔布为总管内务府大臣。现月　　

○以理藩院尚书启秀、为镶黄旗蒙古都统。明发　　

○以贝勒载濂、为正白旗领侍卫内大臣。明发　　

○以认真巡缉。淮盐畅销。赏河南汝甯府知府李德泂三品衔。摺包　　

○丁丑。谕军机大臣等。大理寺卿徐承煜等奏。两厂赈米。请饬开放乾洁米石等语。著祥麟、许应骙、严饬该仓监督。将所拨赈米。务须一律乾洁。不准以霉变不堪食之米。率行开放。致干参处。现月　　

○又谕。前据奎顺奏。询访章嘉呼图克图之呼毕勒罕。共访得二童子一摺。朕览大呼图克图之呼毕勒罕出世。甚属喜悦。兹据理藩院奏称、在雍和宫唪经。将此二童子之名。装入金瓶掣定嘎拉穆楞亲之子桑吉札布。桑吉札布。认识前世章嘉呼图克图所用念珠铃杵等物。实为章嘉呼图克图呼毕勒罕。朕心甚属快悦。章嘉呼图克图善通经卷。今祥灵呼毕勒罕出世。其性未殁。大喜事也。朕常用噶巴拉念珠一串。著赏给呼毕勒罕。交奎顺祇领转交。呼图克图之徒。札萨克喇嘛等。赏给呼毕勒罕。除将此晓谕蒙古王公。及在京之呼图克图喇嘛。章嘉呼图克图所住庙内各喇嘛等知悉外。并欣告西藏达喇嘛班禅额尔德尼。奎顺接奉此旨。著一并晓谕章嘉呼图克图徒众。明发　　

○又谕。电寄李鸿章等。倭以诡谋叠胜。其侦探甚秘。又不吝重赏。平时钱粮优给。临阵有进无退。我军积疲不振。亟应从此数端整顿。旅顺被踞旬余。贼中动静。杳无消息。著李鸿章严饬刘含芳等。勤探确报。并知照宋庆各军。均须设法密探贼情。豫为戒备。至平时如何优勇士。酌加口分。临时如何重悬赏格。激厉敢死。溃退者如何立予正法。并著李鸿章、宋庆、迅即筹商办法。通饬各军一体遵照。一面详细电闻。毋得延误。电寄　　

○又谕、电寄李鸿章。前经津海关道与伦道呵订借洋款一百万磅。已有成议。著李鸿章电知龚照瑗。即与银商安蒙士庄。详立合同画押。电寄　　

