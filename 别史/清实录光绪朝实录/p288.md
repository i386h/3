<!-- { "loadSidebar": true } -->
○壬子。以孝贞显皇后神牌升祔太庙礼成。颁诏天下。诏曰。朕惟谊崇报德。溯萱帏而模范钦承。礼重明禋。陈秬鬯而烝尝祗奉。升庙著飨亲之典。骏遹常昭。临轩推锡类之仁。鸿施特沛。综稽往牒。允勰隆仪。钦惟皇妣孝贞慈安裕庆和敬仪天祚圣显皇后。应地含章。俪天立极。柔嘉惟则。型媲于姒幄娥台。淑慎其仪。度迈夫媓规娀矩。肃雝以承先祀。洁表苹蘩。昌炽以裕后昆。祥绵瓜瓞。佐文考龙飞之化。亿万民保艾同孚。诒穆宗燕翼之谟。十三载重华丕焕。劳宣宵旰。丹宸宏顾复之恩。念切暑寒。赤甸普绥丰之庆。东观特开讲幄。崇儒则圣学渊深。南邦永靖兵氛。命将则中原厎定。巍巍文德。日月光昭。赫赫武功。河山炳曜。朕以冲幼。寅绍丕基。训迪时依。恩勤备沐。政敷兰殿。廑持盈保泰之思。祉介椒庭。赞累洽重熙之治。晋隆称于十字。大德难名。娱亲志者七年。春晖永慕。徽音宛在。缅琼阶而鸾驭倏遥。上谥聿加。举璆册而鸿名莫罄。往□山戊不□曾诹吉壤。迓多福多祜之庥。今兹永奠仙乡。备奉醴奉牲之义。望山陵而增眷恋。如亲僾见于璇闱饬俎豆以荐馨香。爰祝灵凭于黼构。敬告天地宗庙社稷。于光绪七年九月十七日。奉安普祥峪定东陵礼成。二十二日升祔太庙。卿云集掖。祥腾紫极之辉。甘露飞甍。兆衍黄图之庆。既升歆以崇祀。宜涣号之覃敷。所有事宜开列于左。一恭送孝贞显皇后奉安礼成之执事大臣官员加一级。一直隶办差之地方文武官员加一级。一内外大小各官。除现在品级从前已得封赠外。其升级改任者。著照新衔封赠。一满汉孝子顺孙义夫节妇。该管官详加咨访。确具事实奏闻。礼部核实旌表。一贡监生在监肄业者。免坐监一月。一各省儒学。以正贡作恩贡。以次贡作□山戊不□贡。一各省养济院。所有鳏寡孤独及残疾无告之人。有司留心养赡。一穷民无力营葬。并无亲族收瘗者。地方官择地多设义冢掩埋。毋使暴露。于戏。仰几筵之肃穆。礼备尊亲。奉圭瓒之苾芬。情深帱载。寅承勿替。群舞蹈以兴歌。申锡无疆。遍垓埏而被泽。布告天下。咸使闻知。　　

○谕内阁、恭送神牌黄舆回京之王公大臣。均著赏加一级。各旗营派出护送官员。著一并赏加一级。兵丁著赏给半月钱粮。其沿途恭请黄舆之銮仪卫校尉三百七十五名。著每名赏给一两重银锞一个。由广储司支领。现月　　

○以孝贞显皇后升祔礼成。赏读祝官瑞祥等纪录三次。宗室章京载勀等纪录二次。现月　　

○癸丑。谕军机大臣等、清安等奏、遵旨安抚哈萨克。并豫筹安谧边陲一摺。棍克札拉参。在科属地方收抚哈萨克。藉端勒索等情。前经谕令锡纶确查□□□尔□奏。何以尚未查办。此项哈萨克。前在塔城附近驻牧。因棍克札拉□□□尔□勒索太苦。逃赴科境。该呼图克图又不能妥速收回。肆行勒索实属荒谬已极。据清安等所称。该哈萨克原系十二柯喇依。内两柯喇依早归俄国等语。尤应妥为安插。勿任四出为患。著锡纶即将此项哈萨克设法全行调回塔境。不得再赴科界。以期永远相安。并将办理情形。据实具奏。仍遵前旨。将棍克札拉参查明□□□尔

□办。一面饬令迅速回籍。不准逗遛。该哈萨克未经调回以前。仍著清安等暂行安抚。免致激而生变。将此由四百里各谕令知之。现月　　

○又谕、清安等奏、请饬催欠解台费银两等语。科属四路台费。自光绪元年指拨以来。山西欠解银四万五千两。河南欠解银三万五千两。山东尚欠代解山西河南两省银二万两。现在科属差务繁多。饷需时虞不济。著任道镕、卫荣光、李鹤年、即将欠解科布多台费银两。赶紧埽数解清。以应急需。将此各谕令知之。现月　　

○科布多参赞大臣清安等奏、访闻白逆一股尚有数千。又有投俄之哈萨克安集延各种。并相句结。飘忽靡定。科城兵力不敷分布。请饬刘锦棠分拨数营。前赴布伦托海扼守。以资捍御。得旨。著清安等咨商刘锦棠酌度办理。摺包　　

○甲寅。谕内阁、御史梁俊奏、奉天吉林两省。请仿照内地分发正途人员。以资治理一摺。著吏部议奏。现月　　

○又谕、御史叶荫昉奏、奉省防军。宜由奉省接济。酌拟筹饷各条一摺。著户部议奏。现月　　

○谕军机大臣等、有人奏、广东调署顺德县知县冯泰松。庇护赌匪。讳盗尤工。其在番禺县任内。各乡局正呈控赌匪句结差役陈姓取赌。又琼州府教授陆万培家被劫。指控生员林姓庇匪。该员均未究办。蒙禀销案。生员李姓行船被劫。始则延阁不详。继则捏报获犯。顺德县属霍姓水利一案。业经委员等履勘完结。该员到任后遽行翻案。以致舆论沸腾。请旨查办等语。知县为亲民之官。若如所奏。办事欺饰。任性妄为。必应严行惩办。著张树声、裕宽。确切查明。据实具奏。毋稍徇隐。原片著钞给阅看。将此各谕令知之。现月　　

○云贵总督刘长佑奏、前开办喇鸡鸣井。移剑川营都司驻扎该处。剑川为大理门户。控驭未可稍疏。近日井规已定。都司应仍回驻剑城。以资镇摄拟将就近之吉尾汛移驻该井地面。于江防亦免疏虞。下部议。寻奏、请照原议办理。依议行。摺包　　

○以随同承办恭理差务。赏内务府员外郎德庆等以三院卿尽先题奏。委署主事桂春等以内管领尽先即补。笔帖式讷木欢等花翎。景庆蓝翎。余升叙加衔有差。现月　　

○以孝贞显皇后梓宫暂安观德殿守护出力。赏内务府员外郎爱申泰等以郎中尽先题奏。六品苑丞嵩山等以员外郎尽先奏补。余升叙加衔有差。现月　　

○乙卯。谕军机大臣等、户部奏、请旨催解京饷一摺。本年京饷原拨续拨八百万两。统限年内解齐。截至八月底止。除划拨解到报解起程等款外。尚欠解银一百四十万八千余两。现在部库支绌。本年在各省关应解京饷内、划拨伊犁偿款等银。库款益形减少。年内应放各项。关系紧要。亟须各省关全数解到。以应要需。岂容任意延宕。著该将军督抚监督等。各将欠解银两。迅即照数依限提前解京。已报起程各款。亦即速催解部。毋任在途逗遛。傥有诿卸拖欠。致误开放。即著户部指名严□□□尔□。原单著分别摘钞给与阅看。将此由五百里谕知福州将军。直隶两江湖广闽浙两广四川各总督。江苏安徽江西福建浙江湖北湖南山东山西广东各巡抚。并传谕粤海关监督知之。现月　　

○又谕、户部总理各国事务衙门奏、东北边防经费。各省报解迟延。请旨严催一摺。据称各直省应解。本年东北边防经费。截至九月止。除已解到解九十五万两。暨报解银二十三万两外。尚欠解银八十二万两。现在库存经费。不敷周转。请旨严催等语。此项经费银两。关系紧要。自应迅速筹解。以济要需。除河南及津海关。业经户部议准暂行缓解外。其余各省关欠解银两。即著各该督抚监督、源源报解。统限年内解清。傥再迟延。即著户部照贻误京饷例。指名严□□□尔□。其浙海关欠解六年分经费银二万五千两。并著闽浙总督、浙江巡抚、即饬该监督克期补解。毋再迟延。原单著分别摘钞给与阅看。将此由五百里谕知两江闽浙湖广两广江苏安徽浙江江西山东山西湖北湖南广东各督抚。并传谕粤海关监督知之。　　

○赏工程处出力之钦天监监副陈希龄三品顶戴。风水官李唐花翎。现

月　　

○予内阁学士兼读祝官庆福优叙。现月　　

○予太常寺司员承办御膳房差务人员奖叙。现月　　

○丙辰。孝慈高皇后忌辰。遣官祭福陵。　　

○闽浙总督何璟等奏、台湾台北等处。飓风地震成灾。得旨、览奏台湾等处情形。殊堪轸念。著即饬属妥筹抚恤。俾免失所。摺包　　

○吉林将军铭安等奏、吉林盗风未息。就地正法章程。碍难遽行停止。下部知之。摺包　　

○凉州副都统崇志奏、凉庄官兵困苦。请饬暂由邻省□山戊不□划银四万两。下部议。摺包　　

○丁巳。谕内阁、张树声等奏、请调员差遣一摺。候补道前云南曲靖府知府陈彝。著两江总督。江苏巡抚、饬令该员迅赴广东。交张树声、裕宽、差遣委用。现月　　

○又谕、张树声等奏、广东广州府知府佘培轩。因病未经到任。现虽销假。察看该员精神步履。一时难膺繁剧。请开缺另补等语。佘培轩著开缺另补。　　

○督办新疆军务通政使刘锦棠等奏、升任臬司沈应奎、经手粮台军需报销未竣。请暂缓交卸。得旨、沈应奎著俟叶伯英到陕。再交臬篆。将经手事件办竣。仍遵前旨来京陛见。摺包　　

○又奏、本年关内外裁撤马步弁勇五千二百余名。发给饷银六十二万有奇。均在前借洋款及协饷内提给。此后仍当随时酌量裁减。以纾饷力。下部知之。摺包　　

○以孝贞显皇后永远奉安。承办差务妥协。赏工部郎中志颜遇有应升之缺开列在前。员外郎舒普以郎中即补。田其年等花翎。笔帖式克昌等蓝翎。余升叙加衔有差。现月　　

○以孝贞显皇后永远奉安。一切礼仪均无贻误。赏礼部郎中延茂在任以五品京堂候补。员外郎桂霖等花翎。余升叙加衔有差。现月　　

○以捐修昭西陵景陵龙亭经由道路等工。赏尚茶正百寿头等侍卫衔。主事增岫、吉庆、副护军参领衔。摺包　　

○上以孟冬享太庙。自是日始、斋戒三日。内记注　　

○戊午。孝敬宪皇后忌辰。遣官祭泰陵。　　

○谕内阁、童华等奏、请将人地未宜之知县开缺另补等语。顺天房山县知县梅宗望。办公虽无贻误。惟于整饬地方。听断案件。诸形竭蹶。著开缺另行酌补。现月　　

○山东巡抚任道镕奏、曹州镇总兵王正起所部各营。上年调防烟台。曹郡一带。为盗贼出没之区。时届冬令。巡防缉捕尤应认真。拟请旨饬令王正起回任。酌留防军。饬台庄营参将张福兴代统。报闻。摺包　　

○又奏、已革藩司李元华。前办黄河堤工。动用经费。银数相符恳予开复。下部议。摺包　　

○赏京师新建广仁堂米石。自本年为始。每年小米三百石。摺包　　

○己未。上以孟冬享太庙。前期亲诣行礼。内记注　　

○谕内阁、翰林院侍讲学士尚贤奏、奉省饷绌。碍难接济防军一摺。著户部归入御史叶荫昉前摺。一并议奏。现月　　

○署盛京将军盛京户部侍郎恩福等奏。奉省。审办盗犯。就地正法章程。一时碍难停止。下部知之。摺包　　

○又奏、抢案夥犯。未骑马持鸟枪者。请按本律问拟。下部议。摺包　　

○纂修官袁励准恭纂　　

帮总纂官程棫林恭辑监修总裁世恭阅二签六月初二日正总裁那恭阅六月二十八日专司藳本陆恭覆阅壬子十月二十五日　　

徐恭阅十一月初三日　　

