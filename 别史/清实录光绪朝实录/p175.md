<!-- { "loadSidebar": true } -->
○又谕、御史田翰墀奏、明年恭修御道。请饬严禁苛派需索一摺。前经降旨。明年恭奏穆宗毅皇帝孝哲毅皇后梓宫。由隆福寺行宫至惠陵永远奉安。及神牌还京。均著毋庸另备御道。原以体恤民艰。兹据该御史奏称、向来办差。往往有州县苛派。胥吏需索等情。尚复成何事体。现在灾歉频仍。民生困苦。尤应严行申禁。所有明年恭修御道。著直隶总督严饬所属。按照灾歉轻重。分别酌派。不准苛歛浮收。如查有州县及胥吏侵吞情事。即著严□□□尔□惩办。毋稍宽纵。现月　　

○又谕、前据文格奏、山东署陵县知县赵多熙、拏获抗漕抢掠匪党马希固等二十余名。就地正法。办理草率。请予议处。当恐该员禀报情形。未尽确实。令文格再行查明具奏。兹据奏称、查明马希固等实系附从蔺汰。聚众抗粮抢掠。经赵多熙捕拏到案。传闻蔺汰来城夺犯。遂将甘心入夥匪党马希固等就地正法。原非枉杀无辜。惟因其于饬查后。始将犯供录送。是以请予议处等语。此案既据文格查明马希固等犯聚众抗官。罪有应得。赵多熙将该犯立时掩捕。地方始就安谧。迨闻蔺汰夺犯之谣。即将该犯等就地正法。系为仓猝弥患起见。办理尚无不合。赵多熙著加恩免其议处。嗣后地方官寻常拏获匪徒。仍当具禀录供。详由督抚核办。不得稍涉专擅。以昭慎重。现月　　

○又谕、邵亨豫奏、请将庸劣各员。分别革职降补等语。湖南前署沅陵县事巴陵县知县潘兆奎、任用家丁。纵役豢贼。前署甯乡县事安福县知县延誉、少年任性。不洽舆情。前署益阳县事候补知县曹贻荣、考试苟且。舆论沸腾。均著即行革职。前署甯远县事候补知县曾德麟、听讼颟顸。难膺民社。著以府经历县丞降补。以示惩儆。现月　　

○又谕、御史田翰墀奏、棍徒指官吓诈。请饬严禁等事。近来京师地面棍徒。往往藉充兵役。传案诈赃。难保无句串书吏。假捏官票情弊。著步军统领衙门、顺天府、五城御史、嗣后遇有传讯之案。按票盖印。并摘录案由。及原告姓名。以防假冒。如查有兵役藉端吓诈情弊。即著送交刑部从重治罪。毋稍宽纵。现月　　

○又谕、李鸿章奏、命妇捐助赈银。请赏给扁额等语。湖北巡抚潘霨之母陶氏。因直隶灾歉。捐助赈银二千两。尚属乐善好施。著准其照例旌表。所请赏给扁额之处。著毋庸议。现月　　

○谕军机大臣等、邵亨豫奏、湖南饷需支绌。请饬浙江安徽筹解欠款一摺。前于同治九年闲。因湖南饷源匮乏。谕令浙江、安徽等省。各筹解银十万两。以济要需。兹据邵亨豫奏称、浙江除解过银八万两外。尚欠解银二万两。安徽除解过银一万两外。尚欠解银九万两。现在湖南库款支绌。需饷甚殷。著梅启照、裕禄、即将所欠该省银两。赶紧如数筹解。俾资接济。毋再延宕。将此由四百里各谕令知之。现月　　

○湖南巡抚邵亨豫奏、湘省山川丛杂。奸宄易于潜踪。现饬调回驻黔之毅新营、暨镇湘各营、振字营。择要分布。得旨、著随时督饬各营认真操防。毋稍疏懈。摺包　　

○以镶黄旗满洲副都统左翼前锋统领托云为正红旗蒙古都统。明发　　

○以捐施山东山西河南直隶赈银棉花。赏山东盐运使傅观海二品顶戴。

摺包

　　

○以管带幼童驻洋肄业著有成效。予工部主事区谔良以员外郎即补。　　

○以捐助直隶灾区牛只。再减遣戍军台已革总管内务府大臣茂林等戍期一年。摺包　　

○拨神机营洋火药一万四千斤。洋铜帽七十五万粒。解往吉林练队。　　

○以山东麦豆歉收。准徵漕改兑粟米。　　

○蠲缓湖南武陵、平江、安乡、龙阳、益阳、临湘、华容、澧、沅江、巴陵、桃源、湘阴、十二州县。暨岳州卫被水地方新旧漕粮额赋有差。现月　　

○癸酉。先是法国使臣请将呼兰及海城县教案分别查办。命盛京将军岐元等、查明实成情形。持平办理。至是奏称、通事王荫槐。保犯抗官。已经海城县责惩。从宽免究。仍解回领事衙门。转饬教士管束。差役误伤教士马匹。人多拥挤。因此致有微伤。该教士所禀各情。尚无不合。此案衅由逸犯张成谦而起。仍俟严缉。另行议结。下所司知之。摺包　　

○先是陕甘总督左宗棠奏、营员贪庸不职。分别降革。仍谕左宗棠严行查办。至是奏称、已革洮岷协中军都司阮道元。克扣兵饷。为数无多。已勒令悉数缴出。勒索陋规。均未到手。业经革职。应即勒令回籍。不准投效军营。从之。摺包　　

○以正黄旗蒙古副都统奕佩为銮仪卫銮仪使。明发　　

○调右翼前锋统领棍楚克林沁为左翼前锋统领。以镶黄旗护军统领克兴阿为右翼前锋统领。调正红旗护军统领尚宗瑞为镶黄旗护军统领。以正黄旗满洲副都统恩麟为正红旗护军统领。恩麟现在出差。以正黄旗汉军副都统常星阿署理。明发　　

○调正红旗满洲副都统镇国公奕谟为镶黄旗满洲副都统。镶白旗蒙古副

都统成林为正红旗满洲副都统。以礼部右侍郎奎润为镶白旗蒙古副都统。明发　　

○以聚赌干禁。革甘肃参将李全胜职。摺包　　

○以办赈不善。革甘肃县丞谢英桂职。摺包　　

○甲戌。冬至。祀天于圜丘。遣怡亲王载敦恭代行礼。外记注　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。照黄绫本恭载　　

○遣官祭穆宗毅皇帝孝哲毅皇后暂安寝殿。照黄绫本恭载　　

○遣官祭端慧皇太子园寝。照黄绫本恭戴　　

○停次日朝贺。　　

○西陵守护大臣溥瑛等奏、请拨回节省草豆价银。充慕陵慕东陵加添树株浇灌用款。下部议。摺包　　

○旌表福建烈妇陈曾氏。摺包　　

○缓徵吉林三姓被灾地方银谷。摺包纂修官袁励准恭纂　　

帮总纂官程棫林恭辑监修总裁世恭阅二签三月二十三日正总裁那恭阅四月十九日专司藳本陆恭覆阅壬子六月十四日　　

徐恭阅二签闰六月二十五日　　

荣恭阅八月十七日副总裁唐恭阅九月二十三日　　

宗室宝恭阅三月二十九日

　　

郭恭阅四月十七日　　

熙月日初校修改上卷拾伍签王钟榕恭校陈恭阅五月二十八日覆校修改上卷拾壹签恽宝惠详校宗室麒月日总校修改上卷叁拾肆签商衍鎏总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之八十三　　

光绪四年。戊寅。十二月。丙子朔。上诣钟粹宫问慈安端裕康庆昭和庄敬皇太后安。长春宫问慈禧端佑康颐昭豫庄诚皇太后安。至甲辰皆如之。内

起居注

　　

○谕军机大臣等、内务府奏、恭备要差。请饬催欠款一摺。明年穆宗毅皇帝孝哲毅皇后梓宫永远奉安。该衙门差务繁多。需款甚亟。据称查有长芦历年拖欠拏息银一百八十余万两。山东历年拖欠帑息银一百八十余万两。两淮历年拖欠各款利息银一千四百余万两。粤海关历年拖欠公用银二百三十余万两。请饬设法筹解等语。著李鸿章、沈葆桢、文格、俊启、无论何款。先行设法、各筹解银十万两。务须明年正月内解到。所解款项。仍由欠款内拨还。以清款目。嗣后应解各项。务须年清年款。不得稍有延欠。将此由四百里谕知李鸿章、沈葆桢、文格、并传谕俊启知之。现月　　

○丁丑。以军机处缮修汉档。予章京修补主事李芳柳等奖叙有差。现月　　

○戊寅。谕内阁、岐元等奏、遵查大政殿应修工程。请择吉兴修一摺。著钦天监于明年二三月内。选择吉期。先行知照。即著岐元、兴恩、届期会同敬谨兴修。现月　　

○又谕、毓橚等奏库款支绌。请借拨银两一摺。东陵永济库额徵租银。不敷开放。现在恭办惠陵永远奉安事宜。需款尤钜。著李鸿章即饬藩司。于旗租项下。拨给银三万两。以济要需。现月　　

○又谕、毓橚等奏、定陵妃园寝。上年九月闲。添设员役。所需饷银。应由玉田县赴直隶藩库领解。迄今尚未解到。又妃园寝应备大祭圈养牛羊。所需草豆。该县亦未解交。请旨饬催等语。著李鸿章督饬藩司。将欠解各款。迅速如数发给。以备支放。毋再迟延。现月　　

○己卯。谕军机大臣等、金顺奏、土尔扈特南部落人众。旋回喀喇沙尔珠尔都斯地方游牧一摺。土尔扈特南部落人众。自逆回构乱以来。逃散各处。颠沛流离。经该署盟长。派员前往收集。约计一万余人。现已迁移仍回珠尔都斯游牧。该人众困苦情形。殊堪矜念。加恩著赏给银四万两。由左宗棠给发。用示优恤藩部至意。将此由四百里各谕令知之。现月　　

○又谕、有人奏、湖南各属莠民滋事。未能认真整顿。请严饬惩办一摺。据称湖南常德府等处。本年七八月闲。叠有匪徒滋事。现仍未靖。抚臣邵亨豫性耽安逸。终日诵经礼佛。文酒自娱。凡遇警报。视为故常。保甲团防。有名无实。请饬认真整顿等语。湖南益阳永绥等处。匪徒滋事。业据该抚将查办完竣缘由具奏有案。惟所称常德府有马三将军、及马元等、纠众谋逆一案。未据该抚奏报。究竟该省迭次办理情形若何。巡抚为封疆大吏。责任綦重。邵亨豫有无因循怠玩贻误地方之处。著李瀚章驰赴湖南。秉公确查。据实具奏。不得稍涉瞻徇。湖南屡有匪徒蠢动。隐患堪虞。除常德等处外。通省地方。现在是否安靖。著李瀚章一并访查具奏。原摺著钞给阅看。将此由四百里谕令知之。寻奏、湖南地方绥靖。抚臣邵亨豫并无贻误。报闻。现月　　

○庚辰。穆宗毅皇帝忌辰。上诣奉先殿寿皇殿行礼。　　

○遣官祭穆宗毅皇帝孝哲毅皇后暂安寝殿。　　

○辛巳。孝惠章皇后忌辰。遣官祭孝东陵。　　

○谕内阁、宜振奏、查勘专案工程。请派员承修一摺。所有泰陵正红门。暨正红门外神道石牌楼。并礼部果楼工程。著派本年承修另案工程之大臣恩承、祁世长、敬谨承修。现月　　

