<!-- { "loadSidebar": true } -->
○又谕。前据李瀚章奏、覆核沈葆桢奏、收复淮盐引地、立限截止川盐、包完鄂饷等节。当经谕令沈葆桢悉心覆核。兹据丁宝桢奏、禁川之举、以时势筹之、实难遽行、惟有俟黔边销路渐畅。使川商暂归本岸。而淮引自复。皖西本两淮专岸。官票不及私贩之多。不若先行整理。则淮盐销路自畅、引课自增各等语。著沈葆桢汇入李瀚章所陈、一并覆核。妥筹办理。原摺片著钞给阅看。将此谕令知之。现月档　　

○以隐匿捐银。逮问已革四川南部县知县罗秀书、严追。摺包　　

○乙巳。孝庄文皇后忌辰。遣官祭昭西陵。　　

○谕内阁。崇厚、兴恩奏、敬谨查勘永陵东配殿等处工程。请饬择吉兴修一摺。永陵东配殿等处工程、关系紧要。著钦天监于明年二三月内选择吉期。先行知照。即著该将军等、届期敬谨兴修。现月档　　

○又谕、御史张道渊奏、监候待质人犯、请饬内外理刑各衙门、据供先结、并请饬刑部议定章程、颁发各省一摺。著刑部议奏。现月档　　

○又谕、御史张道渊奏、开捐各省、弊端甚多。请饬严禁等语。各省开局捐输。本系一时权宜之计。若如该御史所陈、各省多以执照分交属员。压派乡村。甚至数十户认捐一职。数百户报捐一官。执照则以有势力者出名。刁生恶监。把持作弊。名为零捐。病民甚重。亟应严行禁止以杜弊端。著各省督抚、于设捐处所、实力稽查。除有力之户、劝令捐输。余概不准以执照分派各属。按户零捐。如有绅耆把持。与官吏通同作弊。即行严参惩办。毋稍徇隐。现月档　　

○又谕、刘秉璋奏、知县难膺民社、请旨降补等语。江西候补知县郑寿衡。心地糊涂。乖僻自用。难膺民社之任。著降为府经历县丞。归部铨选。

现月档

　　

○吏部奏、惠陵工程处常瑛等奖案、请照章改为优叙。钦奉慈安端裕康庆昭和庄敬皇太后慈禧端佑康颐昭豫庄诚皇太后懿旨。常瑛等著仍遵前旨奖励。嗣后保案。著照该部新章办理。又奏、实录馆奖案、照章分别准驳。得旨。前据御史欧阳云奏、请慎重奖叙。降旨。将来全书告成。即按照吏部新章详核办理。此次恭纂实录、全书过半。保举人员。著仍遵前旨给奖。毋庸核减。现月随手　　

○丙午。谕军机大臣等。上年福建被水。曾经谕令广东于积欠闽饷酌解五成银十二万两。嗣经广东拨银二万两。并声明此外有长无欠。兹据何璟等奏称。自咸丰三年起、至同治元年止。广东共应协银一百二十三万五千九百余两。先后共抵解银一百零一万一千六百余两。实尚欠银二十二万四千二百七十余两。请饬更正筹解等语。福建需款繁多。不敷周转。既据何璟等奏称、广东应协饷银有欠无长。即著刘坤一、张兆栋、督饬员司。将前项欠款。陆续拨解。以资应用。原片单均著钞给阅看。将此由四百里各谕令知之。现月档　　

○黑龙江将军丰绅等奏、查明呼兰厅属巴彦苏苏等四段、田禾被灾。请分别展缓额租。以纾民力。从之。摺包　　

○以内阁学士松森祁世长充文渊阁直阁事。宫门钞　　

○以吏部左侍郎童华充经筵讲官。宫门钞　　

○上以岁暮祫祭太庙。自是日始。斋戒三日。　　

○丁未。谕内阁。溥丰等奏、应修要工、用款难筹、仍请饬部奏派大员承修一摺。慕东陵东配殿、添建抱厦。工程紧要。广恩库款项支绌。无可筹拨。应需钱粮。著由户部给发。仍著溥丰等敬谨办理。毋庸另行派员承修。

现月档

　　

○谕军机大臣等。御史世昌奏、南新等仓积弊甚多。风闻棍徒宝松亭马子龙小满阎三玉昆韩文川玉三邦景三王五胖五韩八穷金句串宗室治二舒八秀三、车长全才长祐德通玉秀峰赵喇嘛小崇宝大福子厚松八等。连络一气。结党逞凶。把持廒口。私卖米票。请饬拏办等语。仓庾重地。岂容匪棍肆行。亟应迅速缉捕。著步军统领衙门、顺天府五城御史、一体严密查拏。务获究办。毋任一名漏网。并著仓场侍郎、随时稽查。遇有匪徒包揽分肥情事。即行从严惩办。以清弊窦而重仓储。将此各谕令知之。现月档　　

○又谕、李鹤年奏、请拨运河各厅另案工程银两一摺。本年江北冬漕。虽暂行海运。下届仍照向章。所有湖河埽坝等工。亟应择要挑修。以利漕行。现在需款甚殷。著文格饬令藩司、筹拨戊寅年另案工程银六万两。迅即分次拨交运河道库。俾资应用。将此谕令知之。现月档　　

○稽查山西赈务前工部右侍郎阎敬铭等奏、晋省赈济期限、及支放钱米等、请变通成例。得旨。即著督饬官吏。妥为办理。摺包　　

○热河都统延煦等奏、热河、旱河、停修数年。现应挑穵。请嗣后照旧岁修。以防水患。从之。　　

○塔尔巴哈台参赞大臣英廉奏、塔城试办租税。缠回冒称俄商。难以稽查。华商稀少。税课日绌。请暂行停止。以广招来下部知之。摺包　　

○赏喀尔喀多罗郡王莽珠巴咱尔、敖罕固山贝子达克沁、紫缰。科尔沁多罗郡王那兰格哷勒、乌珠穆沁郡王衔多罗贝勒察克都尔色楞、三眼花翎。巴林固山贝子色旺诺尔布双眼花翎。命阿巴噶多罗卓哩克图郡王刚噶尔伦布、喀尔喀多罗贝勒车淩桑都布、在乾清门行走。明发　　

○戊申。上以岁暮祫祭太庙、前期亲诣行礼。内起居注　　

○谕军机大臣等。穆腾阿、海英奏、筹办驻防善后应拨旧款、请饬仍行照拨一摺。江甯京口驻防。现在添设弓场学馆。操演马队。需用甚殷。所有两淮应解盐规银两。除前准先拨银一千两外。其余一千八百九十两。仍著沈葆桢饬令运司、于经费项下、按年筹解。至江甯副都统富升。因何未经列衔、著穆胜阿、海英、据实覆奏。将此各谕令知之。现月档　　

○又谕、克蒙额等奏、山西应解甯夏兵饷。请饬仍照旧匀拨一摺。甯夏满营兵饷。全赖山西匀拨、以资接济。现在该处防务紧要。兵丁困苦。需饷甚殷。著曾国荃督饬藩司河东道、迅将本年欠解甯夏兵饷。无论何款。赶紧通融匀拨。即交该处提饷委员。速解回营。俾资散放。明年兵饷。并著源源报解。毋稍延缓。将此由四百里谕令知之。现月档　　

○又谕。前据文彬奏。请借拨山东粮道库款银两。为江北勇营饷需。嗣因文格奏。库款匮乏。无力匀解。当经谕令文彬、另行筹拨。兹据奏称、前请借拨山东粮道库款银三万五千两、拟改由江西粮道库存项下。无论何款照数借拨等语。即著刘秉璋饬令粮道、克日如数筹解。藉资接济。俟各省筹解江北欠饷到后、即由文彬照数归还。以清款目。将此谕令知之。现月档　　

○朝鲜国使臣曹锡舆等三人、于午门外瞻觐。内起居注　　

○己酉。祫祭太庙。遣惇亲王奕誴恭代行礼。外起居注　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭穆宗毅皇帝孝哲毅皇后暂安寝殿。　　

○遣官祭端慧皇太子园寝。　　

○遣官祭太岁之神。　　

○谕军机大臣等。李鹤年奏、豫省灾赈。急需筹款。请仍准借洋款一摺。息借洋款银两。实为万不得已之举。现在各省关税务。支绌异常。绸缪补苴。惟恐不及。前抚李庆翱奏请借拨洋款二百万两。业经总理各国事务衙门户部覆奏。请毋庸议。刻下河南办赈一切。需款甚殷。仍著李鹤年妥为设法。另行筹画。不可以万难筹措之款。徒成画饼充饥。另片奏、嵩县伊阳。交界处所、匪徒李百令纠众滋事、业经拏获正法等语。著李鹤年饬令各该地方及派出官军。实力摉拏余党。务期净绝根株。并饬随时加意严防。毋稍疏懈。将此谕令知之。现月档　　

○巡阅长江水师大臣杨岳斌奏、遵旨绘呈长江江防全图。得旨。长江地方紧要。该前督巡查一切。悉臻周妥。洵堪嘉尚。所绘详明。尤见实心办事。仍著该前督随时周历稽查。以副委任。图留览。摺包　　

○河东河道总督兼署河南巡抚李鹤年奏、黄河工程险要。额款不敷办理。援例请添来年防险银二十五万两。以资储备。又奏、兼任未久。河南本年大计。请展缓至明年三四月闲。举行均从之。　　

○庚戌。命多罗贝勒载滢在内廷行走。　　

○酉刻。上诣钟粹宫慈安端裕康庆昭和庄敬皇太后前行礼长春宫慈禧端佑康颐昭豫庄诚皇太后前行礼

大清德宗同天崇运大中至正经文纬武仁孝睿智端俭宽勤景皇帝实录卷之六十五　　

协修官华焯恭纂　　

总纂官钱骏祥恭辑监修总裁世恭阅二签三月二十三日正总裁那恭阅四月十四日专司藳本陆恭覆阅壬子六月十二日　　

徐恭阅二签六月二十二日　　

荣恭阅二签八月十一日副总裁唐恭阅九月十六日　　

宗室宝恭阅三月十一日

　　

郭恭阅四月十五日　　

熙月日初校修改上卷拾壹签万云路恭校陈恭阅一签五月十六日覆校修改上卷贰拾签唐洽鉴详校宗室麒月日总校修改上卷叁签田智枚总校蒙古总裁恩月日

　　

光绪四年。戊寅。春正月。辛亥朔。上诣奉先殿堂子行礼。内记　　

○遣官祭太庙后殿。外记　　

○率王以下文武大臣诣慈宁门。庆贺慈安端裕康庆昭和庄敬皇太后。慈禧端佑康颐昭豫庄诚皇太后。礼成御太和殿受朝贺。内记　　

○诣大高殿寿皇殿行礼。内记　　

○诣钟粹宫问慈安端裕康庆昭和庄敬皇太后安。长春宫问慈禧端佑康颐昭豫庄诚皇太后安。至庚辰皆如之。内记　　

○壬子。缓徵直隶满城、唐、望都、完、雄、献、阜城、肃甯、交河、景、吴桥、东光、青、静海、沧、南皮、盐山、庆云、行唐、新乐、元城、大名、枣强、武邑、武强、安平、定、曲阳、开、东明、长垣、三十一州县被灾歉收村庄本年新赋正杂粮租。暨武清、蓟、大城、文安、滦、清苑、安肃、蠡、安、高阳、河闲、任邱、故城、甯津、天津、藳城、邢台、沙河、南和、唐山、平乡、广宗、钜鹿、任、永年、邯郸、成安、曲周、广平、鸡泽、磁、南乐、清丰、遵化、丰润、新河、衡水、甯晋、饶阳、三十九州县被灾歉收村庄旧欠粮租杂课原贷仓谷等项有差。现月　　

○癸丑。高宗纯皇帝忌辰上诣寿皇殿行礼。遣官祭裕陵。　　

○内记　　

○谕军机大臣等。热河避署山庄内绥成殿。供奉列圣圣容。现在穆宗毅皇帝圣容。恭绘成轴。应照例诹吉。由京赍赴热河供奉。著延煦敬谨相度殿内。应如何照依旧式。添安隔断。装修壁衣夹幔供案铺陈等项。应用物件。豫为备办。俟办理完竣。即行奏明。恭俟穆宗毅皇帝圣容诹吉由京送至热河。敬谨供奉。将此谕令知之。现月。　　

