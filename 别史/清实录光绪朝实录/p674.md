<!-- { "loadSidebar": true } -->
○癸亥。山东巡抚福润奏、东省土药税厘。准部咨一成留支。不敷开销。请仿照江南徐州按一五成留支。以资应用。下部议行。摺包　　

○以捐助棉衣。山东赈抚局道员黄玑、赏加随带二级。　　

○甲子。孝康章皇后忌辰。遣官祭孝陵。早事　　

○驻藏办事大臣奎焕奏、藏番拟具结底。已无异议。惟防患心切。恳将英商抵关贸易不得擅入关内一语。注入约内。其商上防费赏恤各节。拟俟藏约完竣。奏恳恩施。下所司议。摺包　　

○调工部右侍郎徐树铭为兵部右侍郎。以内阁学士徐会沣为工部右侍郎。兼管钱法堂事务。记注　　

○乙丑。谕军机大臣等、前据御史吴光奎奏、四川雅州甯远两府属五金并产。请饬查勘开办。当经谕令李鸿章咨商刘秉璋派员勘验。现尚未据核奏。兹据给事中方汝绍奏称、甯远府属之盐源县等处。铜质极佳。运道尤便。请饬开采等语。著李鸿章、刘秉璋、一并派员确查。迅速核奏。原摺均著摘钞给与阅看。将此各谕令知之。现月　　

○又谕、有人奏、访闻直隶顺天所属之文安、大城、以及任、雄霸、保、六州县。历被水患。农田尽成泽国。上年六七月闲。文安绅民黄元善等呈请照旧例修筑旧千里堤。大苟各庄旧有水坝一道。两洞均可洩水。由大清河顺流归海。直隶总督顺天府尹。批示嘉奖。尚未兴修等语。所奏是否属实。该处旧有堤坝。应否兴修。著李鸿章、孙家鼐、孙楫、确切查明。据实具奏。原摺均著摘钞给与阅看。将此各谕令知之。寻奏、任邱大苟各庄涵洞。废弃已久。今年因任邱文安等处水患。经饬司道亲往查勘。并优发工抚银两。将潴龙河南堤民工大加培补。从此堤工巩固。上下游不致成灾。争端自息。且近年淀底积淤。高于堤南洼地。淀民常思盗决千里堤放水。若建涵洞。一遇水涨。淀民必争启涵洞。以邻为壑。滋事更多。所请应毋庸议。至该县绅黄元善等。赴府尹衙门呈请。并未准行。原摺所称批示嘉奖之语。自是传闻之误。报闻。现月　　

○又谕、御史德荫奏、匪徒结党横行。请饬拏办等语。著步军统领衙门、顺天府、五城御史、按照原奏所指之铁头太岁李全庆即李二等、逐名严密查拏。务获究办。毋任漏网。现月　　

○工部奏、醇贤亲王园寝碑亭。改用黄色琉璃瓦。依议行。早

事

　　

○以被控命案。相率逃逸。河南兰仪县武进士候补千总朱宗平。学习云骑尉朱毓桐。斥革严缉。　　

○丁卯。遣官祭历代帝王庙。　　

○庄亲王载勋等奏、拣选应指额驸人员。请定期引见。钦奉慈禧端佑康颐昭豫庄诚寿恭钦献皇太后懿旨。著于十六日奕劻带领进福华门至仪鸾殿引看。早事　　

○仓场衙门奏、大通桥运河淤垫。拟请挑修。依议行。早事　　

○理藩院奏、昭乌达盟长呈报该盟事务殷繁。请暂添帮办盟务一员。依议行。早事　　

○戊辰。上御承光殿德国请假回国使臣巴兰德觐见湖广总督张之洞等奏、荆州沙市商民。就地筹捐。募勇严防会匪。不动库款。又奏、湖北织布官局应完税厘。请援照上海新关章程。本地销售者免税。运往各处者。完一正税。沿途概免。并下部知之。摺

包　　

○己巳。遣官祭文昌帝君庙。摺包　　

○户部奏、会议守护西陵大臣奏请添养育兵缺。依议行。早事　　

○巡抚衔督办云南矿务唐炯奏、川东昭通两府。驮马稀少。京铜积滞。拟照贵州威甯运铅旧章。试立短铺。夫马并运。下部知之。早事　　

○以黄国新嘉坡总督施密司、伦敦府尹威德海、募捐苏皖赈款。命出使大臣薛福成传旨嘉奖。摺包　　

○庚午。祭关帝庙。上亲诣行礼。记注　　

○谕内阁、据总办万寿庆典王大臣世铎等、会同礼部奏称、明岁皇太后六旬万寿。自颐和园还宫。金辇由何处乘御。及跸路经由之处。请旨遵行一摺。朕钦奉慈禧端佑康颐昭豫庄诚寿恭钦献皇太后懿旨。还宫日。由颐和园东宫门外彩殿乘辇。经由石路。至倚虹堂少坐。进西直门地安门。至西华门内咸安门外彩殿降辇。乘轿还宫。皇帝于是日。由东宫门外率王公百官跪送。扶掖金辇。至牌楼乘骑导引。至石路乘轿先行。在西华门内跪迎。王公百官。在西华门外跪迎。所有一切应办事宜。著各该衙门先期敬谨豫备。以昭慎重。记注　　

○又谕、刘坤一奏、特参庸劣府州县一摺。江苏扬州府知府陈卿云、心地宽和。惟才欠开展。未能振作。甘泉县知县刘沛霖、性识迂疏。难膺繁剧。均著开缺留省另补。泰州知州张兆鹿、措置乖方。书差用事。物议沸腾。著即行革职。现月　　

○谕军机大臣等、明岁皇太后六旬万寿。自颐和园还宫。应备彩殿。颐和园东宫门外一座。倚虹堂一座。咸安门外一座。著工部敬谨办理。现月　　

○又谕、克蒙额等奏、归绥地方。上年荒歉。兵食缺乏。请拨款买米以济军困一摺。著张煦速筹的款。发交该粮饷同知采买米石。接济兵食。毋任缺乏。克蒙额等原摺。著钞给张煦阅看。将此各谕令知之。寻奏、将运米脚价。免扣成半。并于厘金项下提动银三万两。发交粮饷同知分别归垫采买。下部知之。现月　　

○以循声懋著。江南镇江府知府王仁堪、前署徐州府知府阮祖棠、前署扬州府知府许宝善、江甯县知县陆元鼎、署清河县知县翁延年、宝山县知县马海曙、泰兴县知县知郝炳纶、丹徒县知县王芝兰、均传旨嘉奖。摺包　　

○以捐赈钜款。赏江南织造文煦二品顶戴。摺包　　

○予军营病故副将贾加才、参将陈锡常、总兵廖德茂等议恤。早事　　

○辛未。清明节。上诣奉先殿寿皇殿行礼。记注　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。早事　　

○遣官祭庄顺皇贵妃园寝。端慧皇太子园寝。醇贤亲王园寝。　　

○谕内阁、本年轮应查阅福建、浙江、广东、广西、四省营伍之期。福建即派谭钟麟、浙江即派崧骏、广东即派李瀚章、广西即派张联桂、逐一查阅。认真＜闲＞校。如有训练不精。军实不齐者。即将废弛之将弁。据实参奏。毋得视为具文。现月　　

○壬申。上诣丰泽园演耕耤礼。早事　　

○以车臣汗正盟长札萨克和硕亲王那尔木勒端多布。为乌里雅苏台参赞大臣。明发　　

○以带队得力。五年期满。赏正红旗协领文瀛二品顶戴。摺包　　

○癸酉。孝哲毅皇后忌辰。遣官祭惠陵。早事　　

○谕军机大臣等、军机章京记名御史户部员外郎王汝济、现值纂办方略。该员系属熟手。遇有御史缺出。著吏部暂缓带领引见。现月　　

○吉林将军长顺奏、吉林六道荒、及五常、三姓等处。上年灾歉。贫民乏食。请借动仓谷放赈。此项仓谷。本旗丁输纳。恳恩免其缴还。如所请行。摺包　　

○又奏、营务需员。请调前凉州副都统崇志、候选知府松荫、分别差遣。得旨、松荫著准其调往。崇志系候＜闲＞之员。所请著毋庸议。摺包　　

○以詹事府少詹事会章为詹事。朱签　　

○吉林将军长顺请假省墓。以吉林副都统沙克都林札布暂行护理将军。摺包　　

○甲戌。陕西巡抚鹿传霖奏、北山、延安、榆林、绥德、鄜、等府州灾歉频仍。请截留京饷银五万两。分拨赈济。从之。　　

○又奏、朝邑县知县。现改为管河要缺。该县营汛。原设弁兵无多。拟请与淳化汛弁兵互相调换。以资防河。下兵部议行。　　

○以廉洁自爱。予陕西捐升知府前鄜州知州周铭旂仍交军机处存记。摺包　　

○以捐赈钜款。予候选道玉铭。军机处存记。遇缺请＜闲＞。调署广东南海县茂名县知县潘泰谦、以知府在任即选。署番禺县候补知县李祖荣、以知府仍留原省即补。摺包　　

○以五年宿卫。予三海墙外直班官弁。副都统衔记名印务参领耀奎等奖叙。　　

○乙亥。上耕耤。诣先农坛行礼。更服。至耤田所。躬耕。三推。复加一推。御观耕台。命王公大臣各九推毕。顺天府府尹率农夫终亩。赏赉农夫耆老如例。　　

○诣正阳门关帝庙菩萨殿拈香。　　

○两广总督李瀚章等奏、粤省闱姓弛禁。原为收回利权。藉济饷需。欲杜弊窦。自应妥筹接收日期。嗣后乡试文场收票。限于士子入闱日截止。武场限于马射开闱日截止。会试文场。原限三月二十三日。今改十六日。武场仍限马射开闱日。此于关防并无窒碍。而于粤饷实有裨益。报闻。摺包　　

○湖南巡抚吴大澂奏、前新疆巡抚刘锦棠足疾未瘳。又增目疾。据情代奏。得旨、著传谕刘锦棠、一俟病体稍痊。即行来京陛见。摺包　　

○准三品卿衔即选员外郎徐棻。四品诰职候选通判彭申甫。重与鹿鸣筵燕。徐棻并赏给二品顶戴。现月　　

○以捐助直赈。予广东巡抚刚毅优叙。其数及钜万之翰林院编修傅世炜。以知府在任遇缺即选。郎中陈光弼以道员尽先即选。摺包以津沪文报局员三年期满。予直隶候补道黄建筦等十九员奖叙。　　

○予因公漂没。海军管轮参将陆麟清优恤。摺包　　

○以两次勘乱。藩属衔感。准提督吴兆有总兵左世柏、左克成等十员。附祀朝鲜汉城原任广东水师提督吴长庆专祠。从直隶总督李鸿章请也。摺包　　

○以捐助棉衣。予三品封典玉斌等五员。为其故父母故祖父母游击李朝杰暨其妻各建坊。摺包　　

○蠲缓甘肃安化、甯、合水、环、固原、狄道、董志原县丞等七属。被旱被水被雹被霜地方钱粮草束。摺包　　

○丙子。谕军机大臣等、电寄李鸿章、前据户部奏、顺直赈捐万两。奏请优奖一条。先行停止。当经降旨允行。乃近来援案奏奖者。尚复不一而足。总缘部文驿递迟滞。难免各捐生蒙混取巧。甚或倒填月日。补交银两。其弊不可不防。著再申谕各直省将军督抚。自本日降旨以后。于此项赈捐。不得再行奏请。著李鸿章即日分电各直省。一体懔遵。毋忽。电寄　　

○山西巡抚张煦奏、遵查上年阳曲等厅州县报勘成灾者四十七处。现办冬春赈抚。及筹款购粮各情形。报闻。现月　　

○以亏款延缴。革已故山西甯乡县知县曹宪。已故湖南本任湘潭县调署蓝山县知县陈嘉榆职。分别提属勒追。籍产备抵。摺包　　

○予故原任山东巡抚陈士杰恤典如例。记注　　

○以功绩卓著。予故山西太原镇总兵林成兴。照国营立功后积劳病故例优恤。并附祀大同镇总兵张树屏专祠。从山西巡抚张煦请也。摺包　　

