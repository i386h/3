<!-- { "loadSidebar": true } -->
熙月日　　

郭恭阅七月初八日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之三百六十三　　

光绪二十一年。乙未。三月。壬申朔。上诣宁寿宫乐寿堂问慈禧端佑康颐昭豫庄诚寿恭钦献崇熙皇太后安。至辛丑皆如之。起居注　　

○谕军机大臣等、电寄张之洞、据电奏恳将朝廷规画大端。凡饬知北洋事并饬南洋知之等语。前奉懿旨。令该督通筹战守。原指饷械兵将而言。至机宜重要。必须慎密。北洋事务自有专司。焉能事事饬南洋知之。所请著毋庸议。又电奏、倭人要挟太过。请电英俄相助等语。兵力胁和。总署与英俄使臣屡商不允。龚照瑗、王之春、叠次电奏。俄英亦但许劝助。并无届时可以发兵之语。何以电张之洞有此言。著钞录原电覆奏。电寄　　

○又谕、电寄张之洞、二十八日电奏已悉。海州防务吃紧。山东曹济土匪。句结游勇蠢动。现值转运军火。络绎不绝。护送兵勇不敷。诚恐运道有阻。关击匪轻。张之洞拟请饬许振祎。酌带数营赴济甯以南驻扎。兼管转运剿匪事宜。惟许振祎督办河工。责任綦重。现在桃汛将届。未便远离。著李秉衡遴派明干大员。酌带勇营。前往济甯一带。择要驻扎。凡有南来军火。应需车马。及护送督催等事。饬令迅速办理。遇有土匪。随时扑灭。以清运道。并著张之洞、松椿、分饬局员。一律催趱运解。俾无迟滞。电寄　　

○又谕、电寄谭钟麟等、电奏均悉。澎湖电断无信。又无兵轮接应。将士被困。殊堪悯念。能否募渔船往探情形。著谭钟麟。唐景崧。酌量办理。澎如不守。必将犯台。该省布置能否周密。如兵力不敷。或就地添募。或由闽省添派。设法渡往助剿之处。并著该督等妥商筹办。电寄　　

○命湖南巡抚吴大澂仍回本任。毋庸来京。现月　　

○癸酉。谕军机大臣等、电寄长顺、据奏查明叠次接仗伤亡官弁。请分别奖恤一摺。均著照所请。暂行存记。俟军务稍定。再行明降谕旨。另片奏、请调吉林府知府赵宗翰来营。并请留吉林试用通判张呈泰差遣等语。均著照所请行。电寄　　

○又谕、电寄张之洞等、谭钟麟唐景崧电奏倭攻澎湖。经我军击伤百余人。逐贼下船。在防将士。勇敢善战。甚属可嘉。惟孤立无援。军火易罄。恐难久支。实深廑念。应如何暗渡接济之处。著谭钟麟、唐景崧、密筹办理。并著张之洞一并设法筹办。以救眉急。元丰顺借款。已由户部、总理衙门、饬办。并由户部先拨汇丰洋行借款五十万。交沪局委员赖鹤年转解矣。电寄　　

○山东巡抚李秉衡奏、济阳县高家纸坊漫溢。现筹抢堵。并饬赈抚局委员查勘。量予抚恤。前因海防吃重。将工员调往军防。以致河工失事。自请议处。得旨、前据电奏漫口业已堵合。李秉衡自请议处。著加恩宽免。摺包　　

○甲戌。谕军机大臣等、电寄刘坤一等、电均悉。宋庆因昨奉谕旨饬令进扎。并分抽所部援辽。缕陈叠次力战情形。并拟留兵专顾运路。亲督毅军至辽阳以西等语。贼踪纷窜靡定。军情瞬息变迁。前因辽城告急。沈阳门户。自应添兵助守。今海盖所留踞逆。既据探仅有万余而前之窜往金州者。声言待船北犯津榆。宋庆前电。虑其水陆并进。则西路关防。断不可稍留罅隙。致为狡寇所乘。宋庆已将军事曲折详晰电陈。刘坤一亦称沈辽有依长唐三大军。及徐邦道徐庆璋等营。可无他虑。所有宋庆自请带队赴辽之处。著毋庸议。该提督仍按照现驻闾阳。兼顾南北。并分饬诸将领相机扼守大淩河。以杜西犯之路。尽心办理。不必依违迁就。转致坐失机宜。现在津沽逐日电报并无敌船游弋。近攻澎者亦无多船。金复海盖一带。存贼若干。有何他窜信息。仍著确探随时电奏。电寄　　

○又谕、电寄谭钟麟等、电奏均悉。据探澎湖倭船已尽窜去。受创自必不轻。守澎将士。甚为得力。著该督等速即确探。如倭船果已远遁。即应亟趁此时设法多解子药。以资接济。不可稍有延误。厦门口外之兵轮。何以先挂黑旗。又改法旗。是否实系法船。可询明领事。以防假冒。此外七轮。又系何国之船。并著随时确探严防为要。电寄　　

○山东巡抚李秉衡奏、拟在历城、潍县、掖县、黄县、各设车局一处。以备运送军装。下所司知之。摺包　　

○又奏山东登莱青武各属。防营云集。粮价日增。派员由兖沂各府。及江苏河南边境。分投采购。以资军食。报闻。摺

包

　　

○乙亥。谕内阁、步军统领衙门奏、遵保获盗尤为出力员弁。恳请奖励一摺。著兵部议奏。现月　　

○又谕、步军统领衙门奏、拏获结夥抢劫盗犯。请交部审办一摺。所有拏获之闵大即小闵等十三名口。著交刑部严行审讯。按律惩办。其未获之马侉儿等五名。仍著严缉务获。毋任漏网。至原拏此案之员弁。著俟刑部定案时。声明请旨。现月　　

○谕军机大臣等、御史管廷献奏、山东曹属土匪肆扰。恳发兵缉剿一摺。据称曹州杆匪头目有段瞎子等、纠集党类甚多。四出抢劫地方深受其害。又有金钟罩一教。一名铁布衫会。徒党日众。如有蠢动。较村匪尤为可虑。请饬拏办等语。现在倭氛不靖。内地匪徒。尤宜加意防范。著李秉衡饬属查明杆匪段瞎子等。按名严拏。务获究办。如必须发兵缉剿。即著酌拨营勇。前往迅速剿灭。并一面将金钟罩教徒。设法解散。以靖地方而弭隐患。原摺著钞给阅看。将此由四百里谕令知之。现月　　

○又谕、电寄张之洞、两电均悉。娄云庆所部五营。已调防海州。若再添募多营。成军既需时日。且未练之军。亦难期得力。现据称江路较缓。著再由江省上游防军内。酌量抽调数营。交娄云庆统带北上。可以克日启行。抽调何营。再行添募填扎。该督即遵谕办理。昨据电奏借款一事。炽大之议无成。著准其再行商借。惟数目不得过多。应以数百万两为断。其利息期限。均照汇丰办法。已饬户部电知矣。电寄　　

○又谕、电寄唐景崧、电奏已悉。倭寇扑犯澎湖。我军力战三日。竟至不守。实深愤懑。文武各官下落。著唐景崧查明具奏。该处系属孤岛。无船接应。唐景崧自请严议之处。著加恩宽免。澎湖既失。台湾更形紧急。该署抚布置防务历时已久。勇营亦颇不少。临敌调度。必先胸有成算。上年据奏召集万四千人听调。是否足资得力。杨岐珍现扎何处。其余将领如何分布。著即电闻。该署抚务当与统兵各将领互相联络。竭力抵御。敌如分路来犯。或乘隙登岸必当有游击之师接应截剿。方不至猝为所乘。深入滋扰。电寄　　

○护理湖南巡抚王廉奏、补募亲军新右营后哨勇丁一百名。已经成军归并驻扎益阳甯乡一带。庆字营添募勇丁二千零五十名。现已成军。分驻岳州常澧一带。下所司知之。摺包　　

○丙子。谕军机大臣等、都察院奏、户部主事李安等、以江海要冲。急宜筹办团防。呈请代奏一摺。据称海门厅及各盐场迤逦以达海州。时有倭船测量请分别举办渔团民团。并拟编查船户。添筑堤岸。速购侦探。豫筹的款四条。著张之洞体察情形。酌量办理。原呈著钞给阅看。将此谕令知之。现月　　

○又谕、电寄刘坤一、刘坤一等电均悉。刘坤一与聂士成等面商。津榆一带。布置防剿。移营添扎。并联络部伍。临时邀击。所筹办法。尚属周密。连日津沽无警。关外踞贼。亦无窜动消息。惟澎湖失守。台防万紧。据目前贼势。自系并力南趋。而各海口空虚处所。恐其乘隙登岸。正不可一刻疏防。仍须勤加侦探。时时作临敌备御。王文韶电辽警稍松。请饬宋庆仍扎锦州以东等语。前据宋庆奏、倭贼前窜金州。海城踞匪无多。并胪陈现在军情。已电饬仍扎闾阳。以杜西犯榆关之路毋庸带队赴辽矣。本日据唐景崧电称、倭攻澎湖。用气球登岸。人执一铁板。聚成炮台等语。此等诡谲情形。当饬各营知悉。豫筹防范。电寄　　

○又谕、电寄唐景崧、电奏已悉。据探二十八九日。倭攻澎湖。将士交战情形。甚为可悯。总兵周振邦等、力竭身死。著饬查确实请恤。台湾各口。现在有无倭船。游弋窥伺。贼之惯技。必先声东击西。继以大队攻一处。仍著唐景崧懔遵昨日谕旨。与统兵各将领。时刻严防。力筹抵御。电寄　　

○署两江总督张之洞奏。江南防务紧要。增募勇营。分防各路。以备战守。下所司知之。摺包　　

○丁丑。遣官祭历代帝王庙。早事　　

○谕军机大臣等、电寄李秉衡、电奏已悉。兖沂曹济等处。盗匪啸聚。若不及早扑灭。恐致酿成巨患。毓贤捕盗夙称得力。惟兵力太单。李秉衡现派陈大胜。岳金堂各带马步驰剿。著统归毓贤调遣。即责成该府详察情形。通盘筹画。务将著名渠魁。迅速剿除。一面解散胁从。以靖地方。电寄　　

○又谕、电寄裕禄等、依克唐阿奏兵勇携械潜逃。请饬拏究等语。该营兵勇。或临阵畏避。或乘闲潜逃。辄敢携带军器。潜回原籍。实属目无法纪。著裕禄、恩泽、增祺、通饬各属。按照依克唐阿所咨旗佐籍贯年貌花名。认真缉拏。务获究办。傥各该地方官承缉不力。即行据实严参。以肃军纪。电寄　　

○又谕、电寄沙克都林札布电奏已悉。现在关外各军。数已不少新募之兵。往往临敌溃退。甚至携械潜逃。虽多何用。且饷需浩繁。亦难为继。该副都统当就现有兵力。与长顺、依克唐阿、联络布置。所请添兵拨款之处。著毋庸议。电寄　　

○以协办大学士吏部尚书徐桐为会试正考官。理藩院尚书启秀、礼部右侍郎李文田、内阁学士唐景崇、为副考官。现月　　

○以户部尚书翁同和兼署吏部尚书。礼部尚书昆冈兼署理藩院尚书。吏部右侍郎廖寿恒兼署礼部右侍郎。礼部右侍郎钱应溥暂署工部右侍郎兼管钱法堂事务。兵部右侍郎荣惠署理藩院左侍郎。宗人府府丞沉恩嘉兼署都察院左副都御史。现月　　

○以正白旗汉军都统荣禄署镶黄旗蒙古都统。贝子奕谟暂署镶白旗汉军都统。镶黄旗满洲副都统长麟署镶白旗汉军副都统。现月　　

○戊寅。谕内阁、张之洞奏、请将约束不严之管带官惩办等语。广东陆路提标守备张武、管带粤勇。驻防镇江西门外。所部勇丁离营滋事。不服弹压。该守备约束不严。实难辞咎。张武著即行革职。以示惩儆。滋事勇丁。著严饬统带官副将李先义。讯明按照军律惩办。现月　　

○以诱拐孀妇。革闽浙补用都司马道职。并讯办。摺包　　

○缓徵两淮泰州、海州、二属被风被潮各场灶折价钱粮有差。摺包　　

