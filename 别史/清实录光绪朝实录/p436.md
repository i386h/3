<!-- { "loadSidebar": true } -->
○戊辰。谕内阁、长善奏、遵保人才一摺。署广东陆路提督潮州镇总兵郑绍忠。署钦州营参将调补清远营游击补用副将莫善喜。汉军镶黄旗佐领王汝梅。汉军正白旗骁骑校潘广泽。均著交军机处存记。现月　　

○己巳。谕内阁、给事中万培因奏、各直省年谷收成。宜及时广筹储积。请饬查照川省积谷章程办理一摺。积谷备荒。为地方要务。叠经谕令各督抚实力筹办。乃近来各省州县。仍未能一律举行。其办理积谷地方。多系官为收掌。吏胥经手。亦难保无侵蚀挪移情弊。亟宜认真整顿。以重仓储。著各直省督抚查照四川积谷章程。筹拨款项。通饬各属州县。会同绅耆酌量劝办。妥为经理。并严饬州县各官。随时稽查。不得假手吏胥。以杜弊端。傥查有侵渔亏短等情。即行从严□□□尔□办。现月　　

○又谕、御史汪鉴奏、各部例案疏舛。请饬厘正。并条列各案、开单呈览一摺。各部办理案件。必应厘定画一。用资遵守。傥彼此两歧。前后互异。办理未能允协。必至流弊滋多。该御史条列疏舛各例案。著该部详细查核。妥议具奏。此外如有未能画一之案。并著悉心厘定。嗣后各部院纂修则例。该堂司各官。务当详加考订。折衷至当。垂为宪典。用副朝廷整饬庶务至意。现月　　

○谕军机大臣等、给事中万培因奏、福建崇安县属瑞岩寺、奉祀辟支古佛。及护法三神。历著灵应。请饬查明事迹。奏请封号等语。著杨昌浚、刘铭传查明具奏。又片奏、该县五夫里社仓。日就颓废。陈谷尚多。请饬设法整顿等语。即著该督抚督饬地方官认真经理。俾复旧规。原片均著钞给阅看。将此各谕令知之。现月　　

○又谕、电寄彭玉麟等、据电称粤省闱姓。请暂弛禁济饷等语。著依议行。仍随时体察。如有流弊。即行奏停。电档　　

○又谕、电寄岑毓英等、法屡添兵赴越。著岑毓英、潘鼎新督军悉力进剿。严防狡计。王德榜军。著该抚严饬整顿。奋勇进取。勿稍退缩。并遵二十六日旨。妥为接济策应。宣光接仗。情形若何。岑毓英电奏。闻丁槐至宣光与刘永福、黄守忠有意见。该督妥筹。务使和衷得力。毋致贻误。电档　　

○又谕、电寄吴大澂、闻朝日已定约。情节若何。吴大澂等何以未电奏。彼约与中国有无关碍。吴大澂等曾否与井上馨面议。诸加慎重。弭衅防弊。并即电闻。黎庶昌等电称、金玉均逃在东京。似宜密属朝王执约。责日政府查拏交朝等语。著吴大澂等酌办。电档　　

○庚午。谕军机大臣等、庆裕奏、粤海关应解奉省捕盗饷银。积欠过钜。请旨饬催一摺。据称粤海关自光绪七年秋冬季起。至本年秋冬季止。应解捕盗饷银。丝毫未解。共欠解银七万两。请饬催赶解等语。著海绪查明积欠饷银。如数迅解。毋再延缓。将此传谕知之。现月　　

○帮办福建军务前陕甘总督杨岳斌奏、行抵江西。飞催陆军前进。得旨、该前督即催军迅至漳泉。仍设法即地渡台。毋稍延缓。摺包纂修官

章梫恭纂　　

总纂官熊方燧恭辑监修总裁世恭阅四月十七日正总裁那恭阅八月二十四日专司藳本陆恭覆阅癸丑二月十一日

　　

徐恭阅一签十一月二十八日　　

荣月日副总裁唐月日　　

宗室宝恭阅三签七月二十二日　　

陈恭阅五签十一月二十三日　　

熙月日　　

郭恭阅九月十二日　　

宗室麒月日蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百九十九　　

光绪十年。甲申、十二月。辛未朔。上诣储秀宫问慈禧端佑康颐昭豫庄诚皇太后安。至庚子皆如之。记注　　

○陕西巡抚边宝泉奏、遵谕轻减陕省差徭。仿照山西章程变通核办。得旨、所奏尚为周密。有局处所。必选正绅。要必牧令得人。乃得正绅。该抚严查官吏。勿任阳奉阴违。致堕良法。摺包　　

○以嗜利欠饷。革补用总兵胡义和、补用副将罗人杰职。摺包　　

○壬申。以雪泽仍未优渥。上复诣大高殿祈祷行礼。　　

○遣惇亲王奕誴诣时应宫、惠郡王奕详、诣昭显庙、贝勒载漪、诣宣仁庙、贝勒载滢、诣凝和庙拈香。现月　　

○谕军机大臣等、御史汪鉴奏、请申明礼制以顺人情一摺。著礼部议奏。现月　　

○又谕、御史汪鉴奏、礼部办公经费支绌。请饬清查地亩租银。酌中定则。并将应修各书。妥速办竣等语。著礼部、顺天府查明办理。现月又谕、御史汪鉴奏、山西省欠解礼部吏役饭银五千两。请饬补解等语。著该部查明咨行该省补解。现月　　

○又谕、电寄彭玉麟、张之洞。电奏已悉。冯子材、王孝祺两军。该督策励进发。应需饷械。设法协济岑毓英、潘鼎新、遵叠谕悉力进剿。勿稍迁延。闻法用越南本地兵共六千人。该督抚设法解散。或晓谕招来。以孤其势。著妥办。越久列藩封。现在大兵助剿。该国君臣。自当督饬兵民。助顺敌忾。著彭玉麟、张之洞会商岑毓英、潘鼎新、传旨檄问。责以大义。令其覆陈。电寄　　

○旌表孝女云南试用盐大使蓝荣畴继妻王氏。摺包　　

○癸酉。谕军机大臣等、前据杨岳斌奏、庞际云骄蹇任性。当谕令卞宝第查奏。兹有人奏称、庞际云任用非人。贻误军事。杨岳斌所部弁勇滋事。该署抚仓惶出示。措置乖方等语。封疆大吏。职任綦重。若如所奏各节。深恐贻误地方。著卞宝第、将庞际云及李光燎等。被□□□尔□各款。一并确切查明。据实具奏。不得稍涉徇隐。另片奏、湖南清泉县陈发科、蒙考毙命一案。该县知县朱益浚、一意袒庇。巧为开脱。难保无贿串情弊等语。著该署督提案严行查讯。务得确情。按律定拟具奏。原摺一件。片二件。均著钞给阅看。将此谕令知之。寻卞宝第奏、遵查庞际云实无劣迹。但署抚声名少损。报闻。现月摺包　　

○又谕、吏部代递主事齐肇毓奏、变通办理河运一摺。据称借黄济运。其弊有八。宜将黄河入运之口封固。挑深闸河。自临清州引漳卫水倒灌闸河。直达张秋镇。广备拨船起运。并于张秋镇酌建仓廒。遇河冻时起运不及。暂行收入等语。所陈各节。是否可行。著成孚、陈士杰、妥议具奏。原摺均著钞给阅看。将此各谕令知之。寻奏、查勘导卫济运。地势高下悬殊。碍难办理。报闻。现月摺包　　

○又谕、电寄曾国荃、据奏、兵船定期出洋一摺。杨岳斌将次抵闽。南洋五船现已启程。著归该前督节制。相机调遣。并著曾国荃、饬令吴安康、丁华容等、稳慎前进。勿稍大意。电档　　

○礼部以明年元旦庆贺礼节请。得旨、照例行礼。奉慈禧端佑康颐昭豫庄诚皇太后懿旨。停止筵燕。其在外公主福晋命妇进内行礼之处。并著停止。记注　　

○甲戌。谕军机大臣等、吴大澂奏、确查朝鲜乱党。详细情形。与日使笔谈大略。并查明驻朝兵勇。伤亡数目。暨乱党滋事节略各摺片。日本使臣井上馨、到朝鲜后。径与该国订约。并未向吴大澂商量一切。仅称因该京卿无全权字样。仓猝回国。揣其情形。若因自知此事。实系理屈。无可狡辩。尚属无足重轻。特恐藉此次未商。遂谓朝鲜非我属国。继此再生衅端。即以此为口实。阻我过问。致陷越南故辙。则隐患实大。著吴大澂等、将查办乱党。及善后事宜。详加筹画。此次朝鲜肇乱。似以金玉均为最。逃往日本之说。驻京日使。在总理各国事务衙门谈论。并不承认。且有不能与高丽拏人之语。其为有意庇护。已可概见。现在办法。宜向朝鲜国王诘问。令其查明金玉均等、究在何处。访拏严办。以平众心。该国孱弱已甚。此时丁汝昌等、驻扎保护。事局尚未大定。自难撤回。将来如我军久驻该国。应如何妥为区画。俾收保护实效。著吴大澂、续昌、统筹全局。详加斟酌。并与李鸿章、妥商会议具奏。将此由六百里密谕李鸿章、吴大澂、并传谕续昌知之。洋务　　

○直隶总督李鸿章奏、提运库银两。以济海防要饷。下户部知之。摺

包　　

○以内阁学士周德润署礼部左侍郎。现月　　

○予记名总兵刘朝聘照军营例优恤。摺包　　

○追予覆舟淹毙记名总兵蔺福升、被贼攒毙六品军功吴士珍、分别议恤。摺包　　

○蠲缓湖北咸甯、嘉鱼、汉阳、汉川、黄陂、沔阳、黄梅、广济、钟祥、京山、潜江、天门、应城、江陵、公安、石首、监利、松滋、枝江、荆门、孝感、蕲水、江夏、黄冈、二十四州县被淹被旱地方新旧钱粮芦课等有差。现月　　

○缓徵湖北咸甯、嘉鱼、汉阳、黄陂、沔阳、黄梅、广济、潜江、天门、应城、江陵、公安、石首、监利、松滋、荆门、孝感、蕲水、十八州县被淹受旱地方应徵漕粮有差。现月　　

○乙亥。穆宗毅皇帝忌辰。上诣奉先殿寿皇殿行礼。遣官祭惠陵。记注　　

○以神灵显应。颁湖北郧西县黑龙洞龙神庙扁额曰泽沛恩濡。现月随手

　　

○礼部奏、朝鲜国于光绪九年与德国重订条约通商章程税则、及善后续条。报闻。摺包　　

○旌表五世同堂云南节寿妇魏王氏。摺包　　

○丙子。孝惠章皇后忌辰。遣官祭孝东陵。会典　　

○谕军机大臣等、前据张曜奏请饬豫省购拨后膛兵枪一千杆。随带子药当谕令鹿传霖如数拨给。兹据鹿传霖奏称、豫省后膛枪。现存无多。业经派员驰赴上海购运。诚恐缓不济急。请饬李鸿章、于张曜一军到时。先行如数拨发应用。俟豫省购到。再行拨还。傥竟难购办。亦即按价归款等语。著李鸿章、先行如数借拨。即由鹿传霖筹拨归还。将此各谕令知之。洋务　　

○又谕、张之洞电奏、请饬山西借拨善后款银二十万两。汇津转解。利息汇费。统由广东认解等语。据称该督前在山西。凡善后盐务铁绢铜本等项。按月生息公存备用。息四五厘至一分不等。各商诿避。现在粤防孔急。帑匮筹艰。借官款以济急需。所筹尚属两利。著奎斌督饬署藩司。妥筹款项。速拨银二十万两。解津汇兑。并酌定利息。由张之洞按季解还。洋务　　

○又谕、御史谢祖源奏、时局多艰。请广收奇杰之士。游历外洋一摺。著该衙门议奏。寻总理各国事务衙门奏、遵议御史谢祖源条呈各节。除饬由出使大臣。分饬属员游历境内。考核记载。分门考求。并督出洋武弁学生等、学习各项技艺外。如翰詹部属中。实有制器通算测地知兵之选。坚朴耐劳。志节超迈。可备出洋游历者。似应饬下翰林院六部核实保荐。咨送总理各国事务衙门考核。再行奏请发往。从之。洋务摺

包

　　

