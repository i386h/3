<!-- { "loadSidebar": true } -->
○陕甘总督左宗棠奏。遵查新疆南路西四城阵亡殉难各员弁。请饬确查议恤。得旨。奎栋等各员弁。著该衙门查考明确。分别从优议恤。摺包　　

○又奏。请将阿克苏阿奇木伯克爱买提等查明议恤。得旨。爱买提等。均著理藩院查明照例议恤。摺包　　

○以私行离营、革甘肃留营蓝翎侍卫李登第职。摺包　　

○以挪欠公款。革署安西协副将邹廷赞职。并严追。摺包　　

○以知情同谋劫粮、革甘肃参将关占春职。并严讯。命谕吉咙呼图克图照看达赖喇嘛之呼毕勒罕。颁发敕书赏赉诏曰。谕吉咙呼图克图。自派尔呼图克图办理商上事务以来。广阐黄教。训诲众僧。于一切事件。悉代达赖喇嘛办理妥善。并率领藏中各寺喇嘛呼巴喇克等。勤唪经卷。虔心祈祷。寻获达赖喇嘛之呼毕勒罕。洵属可嘉。朕深忻悦。现在达赖喇嘛之呼毕勒罕。虽经出世。惟年□山戊不□尚幼。尔呼图克图。务当仰体朕推衍黄教。仁爱众生之意。妥为照看。达赖喇嘛之呼毕勒罕。令其唪经。并教导阖藏堪布喇嘛等。勤习经典。勉之勿忽。兹特颁发敕书。赏尔蟒缎一疋。糚缎一疋。闪缎一疋。八丝缎四疋。大哈达五方。尔其祗领。特谕。　　

○辛酉。谕军机大臣等。户部奏请续拨京饷等语。近来库款支绌。叠经户部续请添拨京饷。此次该部酌量各省情形。拟拨山东地丁银十万两。湖南地丁银五万两。长芦荥工加价银五万两。福建税厘银十万两。浙江厘金银五万两。广东盐课银五万两。厘金银七万两。四川盐厘银五万两。按粮津贴银七万两。闽海关洋税银十五万两。浙海关洋税银八万两。赣关常税银三万两。九江关洋税银十万两。粤海关洋税银五万两。共银一百万两。著该将军督抚监督等、连本年原拨未解京饷。于五月前解到一半。十二月初闲全数解齐。各该将军督抚等务当顾全大局。依限提前完解以供开放。傥藉词诿卸。率请划抵截留。贻误要需。即著户部指名严□□□尔□。将此由五百里谕知福州将军、直隶闽浙两广四川江西福建浙江湖南山东广东各督抚、并传谕粤海关监督知之。现月　　

○又谕。穆图善奏。前在署吉林将军任内。挪借商号银二万二千五百两。以备支放兵饷。该都统旋卸署任将此款全数移交古尼音布应用。现在未据吉林解还。请饬两江总督于应解吉林欠饷内。提银二万二千五百两。交该都统委员兑还上海商号等语。著沈葆桢吴元炳即行如数提拨。俾清商款。毋稍迟延。将此由四百里各谕令知之。现月　　

○兵部尚书广寿等奏陈查办事件大概情形。得旨。即著该尚书等将应行查办各节。确切查明。据实具奏。毋稍含混。摺包　　

○以镶蓝旗汉军副都统麟书署左翼总兵官。镶蓝旗汉军副都统乌拉喜崇阿署右翼总兵官。现月　　

○壬戌。圣祖仁皇帝诞辰。遣官祭奉先殿。　　

○闽浙总督何璟等奏、新设海外府县员缺。酌定繁＜闲＞。得旨。该部议奏。摺内缮写林守字样。殊属不合。何璟李明墀均著交部议处。随手　　

○以福建漳州镇总兵孙开华仍署福建陆路提督。摺包　　

○予台湾阵亡军营立功病故文武员弁吴世玉等议恤。摺包　　

○癸亥。总理各国事务衙门奏遵议办理日本阻梗琉球国入贡一案。报闻。随手　　

○黑龙江将军丰绅奏、遵保摉剿青黑两山贼匪出力员弁。下部议。摺包　　

○抚恤琉球国遭风难民如例。摺包　　

○甲子。以京师得雨。上诣大高殿报谢行礼。派惇亲王奕誴诣时应宫。恭亲王奕诣昭显庙。惠郡王奕详诣宣仁庙。贝勒载治诣凝和庙。拈香。现

月

　　

○谕内阁。巡视北城给事中舒璧等奏、拏获白昼抢夺要犯送交刑部请饬严审一摺。本年二月十七日。前三门外石头胡同张李氏家。被抢人口衣物。当经拏获案犯小谢即谢小庆等。先后送交刑部。即著该部将各犯严行审讯。从重惩办。此外未获人犯。并现经指出之李老、刘八、魏七、仍著一体查拏务获。归案讯办。现月　　

○又谕巡视北城给事中舒壁等奏、请将缉捕不力之坊官先行交部议处一摺。北城副指挥邹世华。于白家疃村聚德当被抢一案。平时既疏防范。事后又不能上紧缉拏。经该给事中等予限勒缉。迄今一月有余。赃贼仍未弋获。缉捕实属不力。副指挥邹世华。著先行交部议处。以示惩儆。仍勒限严缉。傥限满无获。即著从严□□□尔□办。现月　　

○谕军机大臣等。载龄师曾奏、遵查崇文门税务别无浮收名目。棍徒赵敏即陈三。应由顺天府查究等语。著顺天府查明详细根究。严行惩办。现月　　

○又谕。巡视北城给事中舒璧等奏、土棍假冒宗室藉端生事。请饬拏办等语。据称前三门外地面。有土棍松保惠林惠四普八罗三大龙等。假冒宗室。串同有绰号之金刀赵四金标赵六单刀小王五李占鳌阎四虎刘保汪保周保并邓三风马三风等。在各处肆行骚扰等情。辇毂重地。岂容匪徒影射生事。著步军统领衙门顺天府五城御史。一体严拏惩办。以靖地方。将此各谕令知之。现月　　

○以詹事府少詹事桂昂为詹事府詹事。朱签　　

○乙丑。恭谒东陵。上奉慈安端裕康庆昭和庄敬皇太后慈禧端佑康颐昭豫庄诚皇太后启銮。内记　　

○诣东岳庙慈云寺拈香。　　

○诣慈安端裕康庆昭和庄敬皇太后慈禧端佑康颐昭豫庄诚皇太后行宫问安。至还宫皆如之。内记　　

○云南巡抚杜瑞联奏、遵覆安平等十六厅县拟分别添设学额。下部议。寻议减开平府学六名。拨二名归安平。并添设二名。定为安平厅学额四名。拨四名归文山。并添设四名。定为文山县学额八名。减广南府学五名。拨归宝甯。并添设三名。定为宝甯县学额八名。减东川府学五名。拨二名归巧家厅。并添设二名。定为巧家厅学额四名。拨三名归会泽。并添设五名。定为会泽县学额八名。思茅、甯洱除原拨府学十名外。各设立学额三名。他郎、除原拨府学五名。威远、除原拨府学三名外。各设立学额二名。至恩安等厅县。均系初次设学。恩安、暂设三名。大关、鲁甸缅甯、中甸、维西、各暂设二名。龙陵向附考保山。酌减保山学二名。拨归龙陵。并添设二名。定为龙陵厅学额四名。从之。摺包　　

○以达赖喇嘛之呼毕勒罕坐床。赏给黄哈达一方。佛一尊。铃杵一分。念珠一串。并赏给伊父工噶仁青公衔。明发　　

○准达赖喇嘛之呼毕勒罕钤用金印。及黄轿黄车黄鞍黄缰。并黄布城。

明发　　

○以罗布萨荣垫为额外噶布伦。是日驻跸燕郊行宫。

　　

○丙寅。谕军机大臣等。丁日昌等奏、议结焚毁洋楼案。并与英国使臣辩论情形各摺片。乌石山洋楼被焚一案。现经丁日昌等将拏获滋事各犯。分别定罪。并将林应霖摘顶停委。教士所失银物。亦经赔偿。案已议结。办理尚属妥协。惟绅董呈控教士侵占公地一节。尚在相持。现在威妥玛既经到闽。即当将此事早与议结。免致别生枝节仍著庆春等迅速筹办。务使民教日久相安。方为妥善。丁日昌仍俟此事办结后。再行回籍。将此由五百里各密谕知之。洋务　　

○是日驻跸白涧行宫。内记

　　

○丁卯。上诣独乐寺拈香。内记　　

○以梓宫奉安日期。遣官祭天地太庙后殿奉先殿社稷坛。会典　　

○未刻。上摘缨素服。诣穆宗毅皇帝孝哲毅皇后梓宫前。行叩谒礼。申刻。诣穆宗毅皇帝孝哲毅皇后梓宫前。行礼内记　　

○是日恭值穆宗毅皇帝诞辰。仍派在陵直班王大臣一员。恭诣寝殿门外行礼。会典　　

○谕军机大臣等。著将东陵风水龙山全图一件。交与荣颐载帛景瑞。勘定周围界址。咨行直隶总督。饬令遵化州知州晓谕居民。不准于界内私自营葬。并著守护大臣等随时一体稽查。以昭慎重。现月　　

○赏请轿銮仪卫校尉银。现月　　

○赏豫备车辆各项官员兵丁银。现月　　

○赏看守燕郊等处行宫弁兵半月钱粮。明发　　

○是日驻跸隆福寺行宫。至庚午皆如之。内记　　

○戊辰。卯刻上诣穆宗毅皇帝孝哲毅皇后梓宫前。行奉移祗告礼。辰刻。跪送梓宫奉移至宫门外。升大轝。启行。上由闲道至惠陵宝城。敬视方城明楼地宫。申刻。跪送梓宫自大轝升小轝。恭导梓宫入隆恩门。奉安于隆恩殿。行礼。内记　　

○谕军机大臣等。杨重雅奏、官军追剿逆匪情形。并查办南甯匪徒及宾州等处土匪各摺片。逆匪李扬才窜踞越南之东园河渭总等处。后经官军叠次进剿四窜奔逃。冯子材亲督各军。会合越南官兵。分路防剿。该逆窜匿山中。闻有欲窜者岩之说。亟须乘胜追剿。俾殄逆氛。著杨重雅、冯子材饬令各军奋力截击。冯子材亲临前敌。尤当相机设法。迅速剿办。以期一鼓埽荡。毋得再事迁延。久扰藩服。更不准以小有胜仗。阅时一奏。以掩其迟误之咎。广西南甯府属地方。忽有匪徒纠结滋事。经该处文武拏获奸细数人正法。即著杨重雅饬令派出官兵认真摉捕匪类。毋任漏网。该处与广东钦州灵山一带毗连。伏莽甚多。深恐复图句结。著刘坤一饬令该处地方官认真防范。一面会同广西派出官军设法查拏。勿稍疏忽。灵山县湴塘地方匪首陆姓何姓。并著严密拏办。以净根株。广西上年宾州来宾兴业永福等处。匪徒蠭起。虽经官军击散。余匪均未殄除。现在大军出关。各处土匪。尤虞蠢动。著杨重雅严饬防营暨各该地方官。实力摉捕逸匪。并随时慎密防范。不得稍涉大意。另片奏请催江西欠饷。已谕令李文敏迅速筹拨矣。将此由五百里各谕令知之。剿捕　　

○又谕。杨重雅奏、请饬江西抚臣迅解欠饷等语。前因广西兵饷不敷。辛酉年兵饷拨江西庚申年地丁银八万两。壬戌癸亥甲子三年兵饷拨江西辛酉壬戌癸亥等年地丁银各十万两。乙丑丙寅二年兵饷拨江西甲子乙丑等年地丁银各五万两。除该省解过十万两外。尚欠解银三十八万两。现在广西添募劲旅出关。剿办李扬才匪股。军务吃紧。需饷孔急。著李文敏严饬藩司。无论何款。迅速筹拨。宽为解济。以应急需。将此由五百里谕令知之。剿捕　　

○赏恭请大轝小轝民夫银。现月　　

○己巳。上恭谒昭西陵。孝陵。孝东陵。景陵。裕陵。定陵。内记　　

○敬视普祥峪菩陀峪。内记　　

○恭诣惠陵。内记　　

○步至隆恩殿穆宗毅皇帝孝哲毅皇后梓宫前。行迁奠礼。内记　　

○恭奉梓宫升小轝。上奠酒。举哀。恭奉梓宫至宝城前芦殿。奉安龙輴车。行礼。内记　　

○赏芦殿工部夫役银。现月　　

○赏请轿銮仪卫校尉银。现月　　

○赏豫备车辆各项官员兵丁银。现月　　

○庚午。上诣惠陵。内记　　

