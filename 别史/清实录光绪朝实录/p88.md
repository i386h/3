<!-- { "loadSidebar": true } -->
○谕军机大臣等。保英奏科属贼匪窜扰现在探剿一摺。据称十一月初七日。有乌里雅苏台差员松秀等。管解官驼前赴乌鲁木齐金顺军营交纳。行抵科布多属之札哈沁鄂隆布拉克台地方。忽有骑马回匪百余名。各持洋枪等械。当将官驼一百十三只。并行装等项。全行抢掠。该台驼马。亦被抢大半等语。乌鲁木齐玛纳斯各城。已于九月以前。次第收复。据左宗棠等奏。贼匪追斩无遗。何以尚有洋枪骑马回匪。恣行抢掠。此股贼匪。究由何处窜出。著左宗棠、金顺、立即探明。认真摉捕。毋任余孽窜扰为患。该处地方。于初七日被匪抢掠。保英闻信自当迅速派官兵前往截剿。乃迁延多日直至二十日始行起程。兵机迅速岂容任意耽延。似此办理军务。安能得力。保英著传旨申饬。仍著饬令派出官兵。迅速驰剿。将此股贼匪。悉数歼除。毋稍贻误。将此由五百里各谕令知之。剿捕　　

○贵州巡抚黎培敬奏。黔省下游创设碉屯自黄平州以上。历清平县平越直隶州、麻哈州、至黄定县。凡二百二十里。为碉屯七座。盖建碉以设防。募兵以守碉。垦田以屯兵。既足以护通衢。又有以尽地利。下部知之。摺包　　

○以阻挠重案革伦富淩阿护卫塞上阿职。摺包　　

○庚戌。谕军机大臣等。崇厚奏提督刘景芳前在奉天剿捕马贼颇资得力。请饬绥远城将军等查明如该提督堪以调赴奉省。即将该营欠饷补发清楚饬令带队。前往等语。前据善庆奏、卓胜军拔队出关。饬刘景芳分拨直字营前赴包头等处填扎。该提督一军是否可以调往奉天。著善庆、鲍源深、体察情形。酌度具奏。将此各谕令知之。现月　　

○署盛京将军崇厚等奏。永陵神树。稳固如常惟架木曹□少朽。拟请兴修。得旨。本日已谕令钦天监选择吉期。咨行奉天。遵办届时派岐元前往。敬谨监视修理。摺包　　

○镇国公载钢奏员外郎续斌捐修慕东陵原设龙亭库祝版房做供品房各处官所公同估勘需银八千六百四十三两二钱。拟照陵工完竣在事出力请奖下户部议。摺包　　

○　　

○以剿贼伤亡、予吉林披甲连福祥云等六十八员名。分别议恤如例。摺

包

　　

○辛亥。孝庄文皇后忌辰。遣官祭昭西陵。　　

○谕军机大臣等。总理各国事务衙门奏、四川涪州民教滋事请饬迅速查办一摺。据称魁玉等函报涪州南门外团民有聚众打毁教中医馆之事法使白罗呢函称该处豪恶。劫毁教堂。将教民概行驱逐并呈。递清册开列被害教民计三百余家与该省所报不尽相符等语。川省民教不能相安。已非一日。前因川东叠次滋事。谕令该将军总督。妥速办理未据奏报完结。此次法使函述。被害教民。至三百余家之多。虽不无张大其词。亦未必全无影响。若不持平迅结难保不别滋事端。致贻后患著魁玉、文格、饬令该地方官。确切查明。秉公妥办丁宝桢到任后。即著会同魁玉迅速办理。以弭衅端而靖地方。将此密谕丁宝桢。并由五百里密谕魁玉、文格知之。现月　　

○总理事国事务衙门奏、风闻日斯巴尼亚国、为索伯拉纳船只遭风、在台湾被抢一案。有调兵船来中国之事。夷情叵测。虚实难定。已飞函密寄南北洋大臣、闽省将军督抚、盛京将军。随时探听。严密防范。报闻。摺包　　

○杭州将军希元、来京陛见。以杭州副都统济禄署杭州将军。起居注　　

○予阵亡病故、千总蔡汉元等。分别优恤如例。摺包　　

○上以岁暮祫祭太庙。自是日始。斋戒三日。　　

○壬子。蠲缓山西、阳曲、永和、介休、蒲、太原、隰、临汾、萨拉齐等、八厅州县。被灾歉收地方。额赋钱粮米豆有差。现月　　

○癸丑。谕内阁。御史王昕奏、大吏承审要案。任意瞻徇。请予严惩一摺。据称浙江余杭县民人葛品连身死一案。原审之巡抚杨昌浚。覆审之学政胡瑞澜。瞻徇枉法。捏造供词。请旨严惩等语。人命重案。承审疆吏。及派审大员。宜如何认真研鞫。以成信谳。各省似此案件甚多。全在听断之员。悉心研究。始得实情。岂可意存迁就草菅人命。此案业经刑部覆验。原讯供词。半属无凭。究竟因何审办不实之处。著刑部彻底根究。以期水落石出。毋稍含混。杨昌浚、胡瑞澜等、应得处分。著俟刑部定案时。再降谕旨。现

月

　　

○以庸劣不职、革山东准补寿光县知县蒋庆篪职。现月　　

○甲寅。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭穆宗毅皇帝。孝哲毅皇后暂安寝殿。　　

○遣官祭端慧皇太子园寝。　　

○遣官祭太岁之神。　　

○山西巡抚鲍源深奏。旧疾日增。陈请开缺。惟新抚曾国荃。因病请假。又陈请开缺。疆寄至重。应请＜闲＞员署理或饬新任藩司林寿图、暂行护理。得旨。前已谕令曾国荃。俟病体稍愈。即赴新任。鲍源深仍著俟曾国荃、到后再行交卸。毋庸派署。摺包　　

○护理山东巡抚布政使李元华奏、遵查防守本年黄河并修筑金堤出力文武各员弁绅董道员任海晏等分别请奖。下部议。摺包　　

○以塔城防营军台出力予骁骑校阿林泰等六十二员名。奖叙有差。摺包　　

○朝鲜国使臣沈承泽等三人于午门外瞻觐。内记注　　

○乙卯。乌里雅苏台将军额勒和布奏、采办军台前敌需用军驼。猝遇贼匪劫掠。已飞咨乌鲁木齐都统金顺查照并咨商该都统就近摉剿一摺。得旨。前据保英奏。已谕令左宗棠、金顺等、派队摉捕矣。摺包　　

○泊江巡抚杨昌浚奏、台属匪盗。句结思逞。经官军兜捕。均已立时歼灭。获犯分别惩办恳请奖恤得旨。准其酌保数员。毋许冒滥。王翘斋著交部从优议恤。摺包　　

○蠲缓浙江芦沥等场、被灾地方。灶课钱粮有差。现月　　

○蠲免浙江杭嘉松各场荒坍未垦地方灶课钱粮。现月　　

○丙辰。谕内阁。沈葆桢、吴元炳奏。特参玩视人命之知县。请旨革职一摺。江苏前署桃源县知县候补知县汤佶昭于孀妇朱周氏被抢服毒身死一案。并不据实详报实属荒谬。汤佶昭即著革职。朱周氏著该部照例旌表。现

月

　　

○又谕。沈葆桢、吴元炳。奏道员禀请开缺。恳准赏假一摺。据称江苏苏松太道冯焌光。因伊父冯玉衡、病故伊犁戍所。禀请开缺。前往迎柩等语。冯焌光著加恩免其开缺赏假一年江苏苏松太道篆务著沈葆桢、吴元炳、拣员署理。现月　　

○予因公殒命、副将宋学宽。议恤如例。摺包　　

○加赏朝鲜国使臣沈承泽等文绮荷包如例。内记注　　

○酉刻上诣钟粹宫慈安端裕康庆昭和庄敬皇太后前行礼长春宫慈禧端佑康颐昭豫庄诚皇太后前行礼协修官尹庆举恭纂　　

帮总纂官程棫林恭辑监修总裁世恭阅二签三月十五日正总裁那恭阅四月初三日专司藳本陆恭覆阅壬子五月初六日　　

徐恭阅二签四月二十二日　　

荣恭阅闰六月初九日副总裁唐恭阅七月初一日　　

宗室宝恭阅九月十一日

　　

郭恭阅四月十五日　　

熙月日初校修改上卷拾签左国栋恭校陈恭阅二签三月十七日覆校修改上卷拾陆签欧仁衡详校宗室麒月日总校修改上卷贰拾捌签田智枚总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之四十六　　

光绪三年。丁丑。春正月。丁巳朔。上诣奉先殿行礼。内记注　　

○遣官祭太庙后殿。外记注　　

○上诣大高殿拈香。寿皇殿行礼。内记注　　

○慈安端裕康庆昭和庄敬皇太后。慈禧端佑康颐昭豫庄诚皇太后。御养心殿。上亲诣行礼。内记注　　

○诣钟粹宫。问慈安端裕康庆昭和庄敬皇太后安。长春宫。问慈禧羖佑康颐昭豫庄诚皇太后安。至丙戌皆如之。内记注　　

○戊午。命都察院左都御史景廉。在军机大臣上行走。现月档　　

○缓徵直隶、通宝坻、蓟、博野、蠡雄、祁、安、高阳、河闲、任邱、景、吴桥、东光、天津、青、静海、沧、南皮、盐山、庆云、开、元城、大名、东明、长垣、遵化、丰润、安平、定、深泽、三十一州县。被灾地方。春徵新赋。正杂粮租。武清、香河、甯河、坝、文安、大城、滦、迁安、清苑、安肃、献、阜城、肃甯、交河、无极、藳城、南和、平乡、任、永年、邯郸、曲周、广平、鸡泽、清河、磁、南乐、怀安、玉田、武邑、武强、饶阳、三十二州县。歉收村庄。上年粮赋租课。并民借仓谷。暨津军厅苇渔课有差。现月档　　

○上以上辛祈谷于上帝。自是日始。斋戒三日。　　

○己未。高宗纯皇帝忌辰。遣官祭裕陵。　　

○钦奉慈安端裕康庆昭和庄敬皇太后。慈禧端佑康颐昭豫庄诚皇太后懿旨。著派惇亲王奕誴、恭亲王奕、醇亲王奕譞、军机大臣、礼部太常寺堂官。于本月初八日。前往太庙中殿。敬谨相度穆宗毅皇帝孝哲毅皇后永远奉安后。神牌升祔。供奉位次。现月档　　

○谕内阁。前因都察院奏吉林民人张琛。呈诉阿勒楚喀协领英林等。开赌敛钱等情。特派铭安前往查办。兹据奏称。查明阿城实有开赌情事。协领英林。供词狡展。请旨革职审讯。并请将防御托林等。及防御依勒杭阿等。分别革讯各等语。此案既经铭安查明阿城开设赌局。确有其事。自应彻底根究。协领英林、防御托林、均著先行革职。佐领富城阿、著暂行革职。提同人证。一并严行审讯。毋任狡展。署佐领防御依勒杭阿、云骑尉托克通额、骁骑校依青阿、防御门中余、于提传要犯、饰词禀覆、均著暂行革职。委骁骑校庆德。著一并暂行斥革。限五日内。将赌犯领催庆喜等。按名拏获。归案究办。阿勒楚喀副都统秀吉。辄据依勒杭阿等禀词。率行咨覆。亦属不合。著交部议处。现月档　　

○庚申。谕内阁。文格奏委员运解木植赴京。缮单呈览。请饬沿途照料一摺。天坛望镫杆木植。现经文格委员采办齐全。已派原办委员巫山县知县武震押运。并添委试用通判庄思恒。帮同运解。于上年十二月十三日。自嘉定起程。沿江由江苏上海县出口。航海赴津。著两湖、两江、江西、安徽、江苏、山东、直隶、各省督抚。督饬沿途地方官。妥为照料接护。其运抵上海时。应用何项海船。装运出口。并著两江总督、江苏巡抚、饬令上海道察看情形。妥筹办理。运费或有不敷。一并先为筹垫。咨明四川归还。委员武震庄思恒。如沿途保护得宜。武震著俟差竣时。由该部带领引见。并将庄思恒酌给议叙。以示鼓励。现月档　　

