<!-- { "loadSidebar": true } -->
○辛卯。谕内阁、李瀚章奏、特参庸劣不职各员一摺。广东佛山同知署阳江厅同知高纪、精神委顿。未能约束家丁。阳江厅同知辅良、体弱多病。地方不无贻误。前署海丰县知县候补知县邹兆麟、信任丁役。民怨沸腾。海丰县县丞朱绍曾、居心罔利。声名颇劣。均著即行革职。新会县知县岑傅霖、身有痼疾。难膺民社。龙川县知县张灼、性情迂缓。颇有嗜好。均著勒令休致。以肃官方。现月　　

○两广总督李瀚章奏、举劾两省优劣各员。得旨、朱采、张曾扬、张人骏、赵时熙、均著交军机处存记。所劾各员。已另有旨宣示矣。摺包　　

○又奏、广西省炉税停徵期满。未便归并厘厂带徵。拟请以所收铁厘。照数拨补。下户部知之。摺包　　

○以亏空营款。革广东卫用守备韦有诏职。并勒追。摺包　　

○以亏短库款。革已故浙江天台县知县吴念椿职。并勒追。摺

包　　

○予故前任江甯将军瑞联恤典如例。现月　　

○壬辰。以擒获黑夷首逆。予四川署会理州知州候补知县文芳、补缺后以同知直隶州用。摺包　　

○以捐助育婴公田。及慈幼堂公款。予四川万县职员陈绶、孀妇向罗氏、向熊氏、石砫直隶厅孀妇马熊氏各建坊。摺包　　

○癸巳。以亏欠银米。革前代理福建长泰县知县吴承铣职。并勒追。摺包　　

○甲午。顺天府奏、修浚贡院沟渠号舍等工。请饬工部办理。从之。早事　　

○山东巡抚福润奏、烟台练军营弁兵。酌量裁减以节饷需下部知之摺包又奏开浚小清河上游。以工代赈从之摺包以捐助钜款。赏江苏补用知府孟继笙。三品衔。以道员仍留原省补用。摺包　　

○乙未。文宗显皇帝诞辰。上诣奉先殿寿皇殿行礼。外记　　

○盛京将军裕禄等奏、已故伊犁将军色楞额。前在奉天带兵剿办马贼。功绩卓著。请俯准兴京士民之请。捐资建祠以彰勋荩。得旨。色楞额著附祀都兴阿等专祠。所请于兴京建祠之处。著毋庸议。摺包　　

○又奏、现届夏令。口外农田。均已耕种。蒙汉民人。各安生业。所有奉军留驻热河之队。应即撤至边内。移扎清河边门哈拉套力改沿边一带。分驻巡防。其去冬留驻边门后路之队。并饬各回原防。从之。摺包　　

○丙申。以甘霖叠沛。上诣大高殿、报谢行礼。时应宫拈香。　　

○遣贝勒载滢诣昭显庙。贝子奕谟诣宣仁庙。辅国公载泽诣凝和庙拈香。现月　　

○加福建晋江县城隍神封号。曰昭威。颁新疆迪化府属博克达山神庙扁额。曰覆帱遐陬。新疆山麓大龙潭龙神祠扁额。曰岩疆被泽。江苏常熟县顶山龙神封号曰显佑。扁额曰利溥中流。金坛县城隍神封号曰惠保。扁额曰灵昭翊赞。江西定南厅城隍神封号曰孚仁。扁额曰绥佑斯民。浙江孝丰县天目山龙神封号曰利泽。扁额曰霖雨苍生。河南滑县城隍神封号曰昭德。扁额曰惠保黎元。江苏上海县天后神扁额曰泽被东瀛。海神扁额曰庆锡安澜。风神扁额曰灵翊利济。城隍神扁额曰保厘苍赤。早事　　

○神机营奏、续绘剿办回匪战图告成。报闻。早事　　

○湖广总督张之洞等奏、湖北黄梅县、江西德化县、安徽宿松县、滨江连界共管之同仁堤。筹款改建合修工竣。下部知之。摺

包

　　

○丁酉。湖广总督张之洞奏、汉阳炼铁枪炮等厂工程。正在吃紧之际。查阅省外各营。请展至明年举办。从之。摺包　　

○以贪劣营私。废坏营制。革湖北署荆州营副将王清和职。摺

包

　　

○戊戌。吏部尚书徐桐等奏、筹办畿辅义仓。请立案以垂久远。从之。早事　　

○己亥。考试各省优贡生于保和殿。　　

○谕内阁。前据都察院奏。已革总管椿龄、遣抱呈诉被参冤抑。并有牵涉马兰镇总兵各节。当经谕令贵恒、周德润、驰驿前往东陵查办。兹据查明覆奏。此案有无冤抑。应以所分界限。是否管理树株为断。现据贵恒等查明仪行树株。为内务府专管。红椿内外海树。为绿营专管。八旗直班上夜官兵。自道光十二年奏定画界章程。应北由罗圈墙。南至神厨库。为巡逻界限。并不管理树株。道光十九年。东下马牌北砂山仪树被窃。统将八旗内务府开参。实系错误。此次西下马牌北砂山地段。既非八旗专管。又非巡逻所及。自难予以处分。已革孝陵总管椿龄直班防御文铎、玉林、原参革职处分。均著准其开复。椿龄所控英廉各节。据贵恒等分晰查明。皆属牵涉所及。质之椿龄。或称事属误会。或称得自传闻。即著毋庸置议。英廉办理此案。并未查明定章。辄照道光十九年成案办理。实属疏忽。英廉著交部察议。陵寝树株。关系重要。经管各员。自应认真看守。著光裕、意普、英廉、严饬内务府绿营。于应管仪树海树。查照例章。划清界限。各专责成。毋得稍有疏虞。致相推诿。现月　　

○又谕、福润奏、特参徵收钱漕舞弊营私之知县。请革职拏问一摺。山东调署惠民县知县、本任阳信县知县焦维霖。在阳信县任内。经徵钱漕。与解支数目不符。难保无侵吞情事。焦维霖著即革职拏问。交福润提同经管书吏人等。督同研讯。按律拟办。现月　　

○驻藏办事大臣升泰奏、请将亚东通商续议改关添口条约删去。以免碍难。下所司知之。随手　　

○庚子。谕军机大臣等、有人奏、请饬严禁派捐一摺。据称山东各州县。海口徵税之处。有本地恶绅。藉修城修庙为名。设立私局。于商船进口交纳正税外。复按船之大小。货之多寡。派令捐赀。名曰土捐。尽入私橐。州县官置若罔闻。商贾畏其强横。隐忍捐纳。请饬严禁等语。各省设关徵税。自有定章。岂容本地绅民。私立名目。额外勒派。著福润确切查明。严行禁止。以重税课而恤商旅。将此谕令知之。寻福润奏、查明绅民实无设立私局任意派捐情事。报闻。现月　　

○又谕、给事中王会英奏、仓匪李森偷放黑档。不独禄米一仓。请饬暂行监禁。俟各仓盘竣再行起解等语。著刑部议奏。寻覆奏、议行。现月早事　　

○太常寺奏、醇贤亲王园寝。四时祭享。请仍归内务府承办从之。现月随手　　

○云贵总督文韶奏、军政届期。边防紧要。请展缓举行。允之。摺包　　

○以筹办义赈。予兵部候补员外郎濮子潼等一十三员升叙有差。摺包随手　　

○以冒暑巡边。染漳身故。予云南署临安开广道蔡信义优恤摺

包

　　

○予故云贵总督刘长佑。在云南省城建立专祠。从云贵总督王文韶请也。摺包　　

○辛丑。西安将军荣禄奏、添练洋枪步队。酌筹饷项。得旨、即著会同鹿传霖妥筹具奏。随手　　

○又奏、请加给满营鳏寡孤独钱文。并提拨官兵各项操演奖赏。从之。摺包　　

○壬寅。总理各国事务衙门奏、筹议滇缅界务。请专派出使大臣薛福成向英国外部商办。大重事权。从之。摺包　　

○甘肃新疆巡抚陶模奏、派阜康县知县田鼎铭。会同英官更立坎巨提头目。下所司知之。随手　　

○赏记名知府翰林院编修汪凤藻二品顶戴。充出使日本国大臣。　　

○以亏欠钱粮。已故署直隶南乐县知县曾廷翊。籍产备抵。　　

○予积劳病故。山东道员张士智优恤。　　

○予故广东巡抚刘瑞芬、政绩宣付史馆立传。附祀淮军昭忠祠。从直隶总督李鸿章请也。　　

○以遵命捐赈。予直隶博野县知县戴世文。为其故父建坊。　　

○以剿办热河匪徒出力。加赏直隶淮练各营兵勇半月饷银。　　

○蠲免顺直两属通、三河、武清、宝坻、蓟、香河、甯河、霸、保定、文安、大城、固安、永清、东安、大兴、苑平、良乡、房山、涿、昌平、顺义、怀柔、密云、平谷、滦、卢龙、迁安、抚甯、乐亭、临榆、清苑、满城、安肃、新城、唐、博野、望都、完、蠡、雄、祁、束鹿、安、高阳、河闲、献、阜城、肃甯、任邱、交河、景、故城、吴桥、东光、甯津、天津、青、静海、沧、南皮、盐山、庆云、灵寿、赞皇、晋、无极、藳城、新乐、邢台、沙河、南和、唐山、平乡、广宗、钜鹿、内邱、任、永年、邯郸、成安、肥乡、广平、鸡泽、清河、磁、开、元城、大名、南乐、清丰、东明、长垣、延庆、保安、蔚、宣化、万全、怀安、西甯、怀来、丰润、玉田、涞水、冀、新河、枣强、武邑、衡水、赵、隆平、高邑、深、武强、饶阳、安平、定、曲阳、深泽、张家口、一百十九厅州县民欠、及缓徵带徵钱粮。摺包　　

○癸卯。谕军机大臣等、有人奏、大员劣迹昭著。列款纠参。谕旨饬查一摺。据称升任山西巡抚前安徽布政使阿克达春不谙文理。专倚幕友翟介臣、阍人邹姓、为左右手。以致把持招摇。遇有派差委缺。必经彼二人议定价值。始行札饬。知府李成鳌。知县吴本仁。均以贿赂而得补署。又有收拜门生。令属吏按时馈送等情。皖省支应局。向有存储银十数万两。阿克达春到藩司任后。巧立公费名目。随时提用。甚至仆妇家丁。均按月向局开支。亏额甚钜等语。所奏是否属实。著刘坤一确切查明。据实具奏。毋稍徇隐。原摺著钞给阅看。将此谕令知之。现月　　

○东三省练兵大臣、定安奏、假期又满。病仍未痊。恳请开去差缺。得旨、著再赏假两个月。毋庸开缺。摺包　　

○内阁学士钱桂森因病乞休。允之。现月　　

○以遵命捐赈。予河东河道总督许振祎、为其故父母建坊。摺

包

　　

○甲辰。谕内阁、本日护理浙江巡抚刘树堂、于陈奏寻常事件。辄用四百里驰递。殊属不合。著传旨申饬。现月　　

○科布多参赞大臣魁福奏、官厂马匹不敷应用。请由乌里雅苏台领取。以供差徭。得旨、即著咨行永德。迅速挑拨应用。　　

○乙巳。工部尚书祁世长因病赏假。以都察院左都御史孙家鼐兼署工部尚书。　　

○以秋审人犯服毒自尽。革奉天署铁岭县典史俞家骐职。知县广祥、下部议处。　　

○丙午。户部奏、奉恩辅国公载泽。请支借俸银十年。修理坟茔。得旨、著准其借给五年。　　

○丁未。以雨势滂沱。恐损田禾。上诣大高殿祈祷行礼。　　

○遣贝勒载濂诣时应宫、贝勒载滢诣昭显庙、贝子奕谟诣宣仁庙、辅国公载泽诣凝和庙拈香。现月　　

○四川总督刘秉璋奏、拏获川北纠众滋事戕官之土匪、陈坤山等二十四名。分别惩办。并请将带兵拦截、被匪戕害之南江汛把总陈仲溶优恤。得旨、即著严饬营县。务将首夥各匪。悉数拏办。毋任漏网。陈仲溶著照阵亡例议恤。摺包　　

○戊申。成都将军恭寿在紫禁城内骑马。现月　　

