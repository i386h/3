<!-- { "loadSidebar": true } -->
○又奏、旅顺为北洋紧要海口。该口黄金山炮台。高踞峰颠。最得形胜。近因海防戒严。复于左右两岸扼要之区。添筑台垒。照淮军营制添募两哨。改立护军正副二营。即将新募队伍。分扎各该处。月需饷项。仍于淮饷内动支。下部知之。摺包　　

○予赴美肄业暨天津召募学习水师毕业学生候选县丞唐荣浩、县丞衔黄开甲等、一百四十名奖励有差。摺包　　

○予御贼阵亡。直隶武监生刘文会。武生刘源清优恤。摺包　　

○丙午。直隶总督李鸿章奏、日本使臣要求三事。一撤回华军。二议处统将。三偿恤难民。经叠次力争。幸免陨越。订立专条画押竣事。得旨、该督等办理此事。相机因应。迅速完结。甚为得体。所呈约本。著依议行。摺包　　

○以击退法船出力。予浙江记名提督杨岐珍存记遇缺＜闲＞放。摺包　　

○旌表守节抚孤奉天姚余氏、浙江鲍施氏。摺包　　

○丁未。谕军机大臣等、传谕总理各国事务衙门、本日詹事府右庶子龙湛霖奏、和议将成。敌情叵测。恳豫行防范。以备不虞一摺。并李秉衡电称、谅山高平一带。拟作为瓯脱等语。该衙门知道。洋务　　

○詹事府右庶子龙湛霖奏、江浙漕米由洋商包运。索费甚钜。请择要挑深河道。由长江挽入运河。较为妥速。下户部知之。现月　　

○署湖广总督卞宝第等奏、鄂省加增茶课。窒碍难行。洋商有意抑勒。讵肯骤加重价。窒碍一。售价仅数两之茶。未便徵收过半。窒碍二。华商无力领照。必暗买洋人运单。入山采办。此项茶厘。即归乌有。窒碍三。请照旧章徵收。以恤商力。从之。摺

包

　　

○福建巡抚刘铭传等奏、法兵分攻月眉山大水窟一带。接战退守情形。得旨、现在法已议和停战。著刘铭传等督饬各军。稳扎严守。以备不虞。所需饷项。即与左宗棠、杨昌浚筹商济用。副将龙惠南、叶友胜、均著革职留营效力。阵亡之记名提督梁善明等、均著照所请分别从优议恤。摺包　　

○戊申。署湖广总督卞宝第等奏、海疆军务紧要。请暂复米谷厘金。藉济饷需。又奏、鄂省质当。并未领帖纳税。请每座按年捐银一百两。遇闰加增银八两。收解藩库。以备缓急。均允之。摺包　　

○又奏、请于汉口、沙市、樊城、老河口等处。劝办商捐。随厘呈缴。以助饷需。下部议。摺包　　

○吉林将军希元奏、吉省新设译学。请＜闲＞派教习二员来吉。以资训迪。从之。　　

○以获盗出力。予吉林知县赵敦諴优叙。摺包　　

○旌表节妇湖南余徐氏、郭王氏。摺包　　

○己酉。孝贞显皇后忌辰。遣官祭定东陵。黄绫本　　

○谕军机大臣等、电寄左宗棠等、电奏均悉。中法约定。条款未定之前。彼此将调兵运军火前往台湾等事。停止不办。巴德诺已于初九日到津。约之成否。月内当可定局。此时既议修好。既应示信。所有接济兵械。自应暂行停运。程文炳一军。亦著暂缓前进。仍传知台军。整兵严防以备不虞。台饷紧要。务当汇解大批应用。毋稍迟缓。电寄　　

○以捐充书院膏火。予湖北武生刘瑞麟奖叙。摺包　　

○以亏短银两。革故前署湖北监利县知县朱光耀职。并籍产备抵。摺包　　

○予福建马江阵亡把总陈名良等分别议恤。摺包　　

○予湖北殉难官绅从九品李震春等一百五十八员名口、民人妇女汪正和等一千四百十二名口、旌表。摺包　　

○予湖北孝义贞烈民人妇女冯伟臣等三万五千六百零五名口旌表。摺包　　

○庚戌。孝贤纯皇后忌辰。遣官祭裕陵。黄绫本　　

○谕内阁、庆裕等奏、恭修福陵隆恩殿。请择吉移请神牌。安奉东配殿一摺。著钦天监于未行开工以前。敬谨选择吉期。迅速具奏。现月　　

○谕军机大臣等、岑毓英奏、分兵收复缅旺等处。暨临洮各路获胜情形一摺。缅旺地方。早为法占。本年正月闲。经岑毓英督饬员弁分投攻剿。于二十三日即将缅旺攻克。并收复附近之清水、清山两县各寨。其临洮等处。亦经各该员弁痛加剿击大获胜仗。此次攻克要地。立振军威。岑毓英调度有方。将士亦能踊跃用命。深堪嘉尚。所有出力人员。著准其择尤从优保奖。阵亡各员弁。并著查明奏请优恤。将此由六百里谕令知之。洋务　　

○又谕、电寄岑毓英据奏、请由粤代借商款一百万两。并饬刘永福募勇五千人等语。本日又据张之洞电称、于前为鲍超借饷百万两。分济云桂各四十万。所筹尚妥。著依议行。滇军有此接济。岑毓英所请再借一百万两。应毋庸议。刘永福一军。昨据张之洞电请移扎思钦一带。已谕令与岑毓英商办。关外业已停战。刘永福应添募勇丁若干。俟移扎思钦后。由张之洞酌核奏明办理。电寄　　

○又谕、电寄张之洞、据岑毓英奏、拏获越南叛臣等语。黄相协、陈克良、阮□□氐、均著即行正法。此旨著张之洞密电岑毓英知悉。电寄　　

○云贵总督岑毓英奏、鲍军粤军月饷。俱照楚淮章程。每勇丁月支口粮银四两。滇军每勇丁月支饷银二两四钱。米三京斗。两相悬殊。若不稍为变通。必致兵心涣散。拟将滇军练饷。照川粤两军勇饷每名月给四两。先发七成。余三成。俟凯撤入关。再行补给。允之。摺包　　

○两江总督曾国荃奏、查明澄庆驭远两船失事情形。分别□□□尔□办。得旨、李时珍著即严拏务获正法。蒋超英、金荣、均著革职。发往军台效力。一俟绞船捞炮事竣。即行起解。摺包　　

○予积劳身故。四川道员李凤书优恤。摺包　　

○辛亥。谕军机大臣等、传谕总理各国事务衙门、张之洞电奏、滇桂近日军情。以备议约操纵等语。著该衙门咨行李鸿章等知悉。洋务　　

○又谕、电寄张之洞、据电称、桂防所调周家盛六营。请饬回湘。廖长明龚继昌各军。毋庸起程等语。均依议行。著张之洞、卞宝第、庞际云、李秉衡、转饬遵照。电寄　　

○以上驷院卿福森布为正蓝旗汉军副都统。明发　　

○以刑部右侍郎文晖为礼部左侍郎。前刑部左侍郎贵恒为刑部右侍郎。现月　　

○调广东布政使龚易图为湖南布政使。湖南布政使庞际云为广东布政使。现月　　

○以记名提督冯南斌为甘肃宁夏镇总兵官。现月　　

○壬子。谕军机大臣等、电寄张之洞、据电奏、历陈边军出力情形。官军围攻宣光。虽未克复。而叠次奋勇进剿。劳绩足录。著岑毓英仍遵前旨。将十一月初五日之捷。出力员弁。查明保奏。并将云粤各军。宣光攻战出力者。与临洮胜仗案、一同保奖。候旨施恩。电寄　　

○又谕、电寄苏元春等、广西官军于二月闲在镇南关大获胜仗。连日追剿。攻克谅山。奋勇可嘉。所有出力员弁兵勇。著苏元春、李秉衡、查明保奏。候旨分别奖赏。苏元春、冯子材等、督军力剿。战功卓著。一并候旨施恩。昨据苏元春等电奏、王德榜获胜情形。著俟摺奏到日。再降谕旨。电寄　　

○山东巡抚陈士杰奏、青州满营兵米。不敷糊口。请酌量变通。自光绪十一年冬漕为始。如邹平、淄川、长山、新城、利津、等县。因灾蠲缓兵米。数在五百石以外。即改拨德州、禹城、陵县、平原、等州县应徵大漕。以示体恤。至十年分蠲缓不敷米石。为数甚钜。并请援照九年成案。每石折给实银一两。俾资糊口。从之。摺包　　

○命湖南按察使孙翘泽、四川按察使如山、来京另候＜闲＞用。以两淮盐运使续昌为湖南按察使。直隶永定河道游智开为四川按察使。现月　　

○命山东登州镇总兵蔡国祥开缺送部引见。以记名提督章高元为山东登州镇总兵官。现月　　

○癸丑。谕军机大臣等、总理各国事务衙门奏、吉林东界牌博。中多舛错。年久失修。请派大员会同履勘。据约立界一摺。著派吴大澂、依克唐阿、前往会勘。将图约参互考证。据以勘定界限。仿照西路办法。重立牌博。以巩边陲而昭信守。吴大澂所部各营。著李鸿章派员代管。该京卿毋庸随带勇营。即行来京请训。洋务以恭遇慈禧端佑康颐昭豫庄诚皇太后五旬万寿。赏年逾八十、伊犁锡伯营领队大臣果权之母张氏扁额曰锡类凝厘。四川重庆镇总兵田在田之母周氏扁额曰燕喜春祺。福建汀州镇总兵李占椿之母马氏扁额曰鸾纶锡羡。甘肃洮岷营副将陈元萼之父陈廷阶扁额曰将门耆硕。贵州上江协副将王廷喜之母刘氏扁额曰瑞昭彤管。伊犁镇总兵刘宏发之父刘光奎母喻氏扁额曰黻佩延祺。河南荆子关副将李家昌之父李承德母蒋氏扁额曰爱日双娱。并珍玩文绮。　　

○甲寅。钦差大臣督办福建军务左宗棠奏、请将已革福建巡抚张兆栋改为署理。得旨、张兆栋以获咎人员。令其暂缓交卸以重篆务。何得藉口呼应不灵。辄请署理所奏著不准行。左宗棠著传旨申饬。摺包　　

○又奏、台湾道刘璈将余存统领费银。捐充防费。得旨、该道以地方官兼办营务。所称每月领银四百两。是否咨部有案。如系滥支之款。所有已领银两。均应追缴。岂能以呈缴余银。为取巧尝试地步。著户部查明具奏。摺包　　

○山东巡抚陈士杰因病奏请开缺。得旨、陈士杰著赏假一月。毋庸开缺。该省河务紧要。陈家林工程未竣。仍当随时督饬各员。将新开口岸赶紧合龙。傥有疏误。即准开缺。亦必责令一手经理。不能置身事外也。摺包以亏短银两。革安徽知县张声远、廖熏、职并勒追。摺包　　

○以亏短银两。革山东已故莱阳县知县王朝宗、观城县知县周骐职。并籍产备抵。乙卯。谕内阁、杨岳斌奏、请将已革游击吕文经、留于台湾效力等语。前因吕文经于轮船中炮。辄即先退。降旨革职发往军台。嗣据左宗棠等奏留差遣。当以该员获咎较重。未经允行。该前督岂竟无闻知。乃复奏请留营。殊属冒昧。杨岳斌著交部议处。并著将吕文经即行起解。不准逗遛。嗣后获罪人员。各该督抚及各路统兵大臣。不准率请留营。擅行差委。以肃纲纪而杜夤缘。寻吏部奏、杨岳斌应得降二级留任公罪。得旨、准其抵销。现月　　

○以沿途滋扰革湖南都司王正印职。置诸法。摺包　　

○丙辰。谕内阁、本日京察补行引见之内阁侍读学士凤山。著照旧供职。现月　　

