<!-- { "loadSidebar": true } -->
○甲午。谕内阁。左宗棠奏。请以甘肃候补知府王镇墉。借补秦州直隶州。经吏部以与例不符议骏。兹据左宗棠奏称。仍请以该员借补等语。虽为因地择人起见。惟文职劳绩保举候补人员。向无借补之例。且该省合例各员内。岂无堪以胜任之员。所有秦州直隶州知州一缺。仍著该督另行拣员请补。以符定例。所请著毋庸议。现月　　

○伊犁将军金顺奏。伊犁窜出陕回剿捕情形。得旨。陕回屡经截剿。余匪谅已无多。仍著随时严防。遇有零匪窜出。迅速追捕。以绝根株。　　

○又奏请将萨淩阿留营带队得旨。萨淩阿既经补授乌鲁木齐领队大臣。该处地方亦关紧要。未便久旷职守。著即饬赴本任。毋庸留营。摺包　　

○命前云南巡抚潘鼎新。前往直隶。随同李鸿章办理营伍事宜。现月　　

○予故提督宋占魁等议恤加等。摺包　　

○乙未。谕军机大臣等、春福等奏。张家口所属布鲁图台站。溃散废弛。请严饬整顿一摺。据称该将军等本年接奉由台转送御赐福字荷包等件。木匣皮包。均有破烂之处。荷包银钱等物。亦短少大半。业经挨台严查。并无遗失窃取情弊。惟张家口所属布鲁图等台。溃散废弛。积弊日深。并有乌城饷项在该台被窃。以石块换取银两之事。请饬整顿等语。台站关系紧要。若如所奏各节。尚复成何事体。著祥亨即将所属布鲁图各台。遵照历次谕旨。赶紧认真整顿。毋任废弛。并将乌城遗失之项。迅速查明。究由何台窃取。严行惩办。以肃邮政。另片奏。该城防务纷繁。请调张家口驻防防御吉春差委等语。著祥亨即饬吉春迅即起程。由驿驰赴乌里雅苏台。以资差遣。将此谕令知之。现月　　

○乌里雅苏台将军春福等奏。部驳丰升阿保案。请仍照原案保奖。得旨。丰升阿著仍以副都统记名＜闲＞放。摺包　　

○署杭州将军富尔荪奏。请饬成都挑选闲散二百名来杭。下部议。摺包　　

○上以孟夏。享太庙。自是日始。斋戒三日。　　

○丙申。谕内阁、穆宗毅皇帝实录圣训告成。所有尊藏盛京本皇史宬本内。庙讳御名。应仍循旧章本字恭填。著派宝鋆、灵桂、董恂、广寿、恩承、徐桐、潘祖荫、敬谨填写。限一日竣事。以昭虔肃。现月　　

○又谕。都察院奏。据举人邱敏光、以台湾在籍副将林文明、被杀冤抑。伊母林戴氏。迭次京控。案悬未结。恳为奏请提京伸雪等词。赴该衙门呈诉。此宋迭经降旨。令该督抚迅速办结。嗣据何璟奏明案情。复谕令勒限严缉林万得等。归案讯办。现在逸犯是否弋获。未据奏报。仍著何璟等严行饬缉务获。依限讯结。毋再迟延。该举人等所恳提京审讯之处。著毋庸议。

现月

　　

○谕军机大臣等。有人奏江西都昌县。漕粮地丁之外。另有加徵名目。又衙蠹舞弊。遇案诈索钱文。留难重案不验。每有候验因风致毙者。相验时随带多人。多方勒索。官知之而不问。犯证到案。管押班房。任意刑拷。典史靳继善。非刑致毙民人利远谋一命。复勒索同案别犯钱文。贿和利远谋家属了事等语。所奏如果属实。殊属大干法纪。著李文敏按照所陈各节。确切查明。据实□□□尔□奏。原摺著钞给阅看。将此谕令知之。现月　　

○巡阅长江水师前兵部右侍郎彭玉麟奏。整顿长江水师。豫筹布置。得旨。即著督同水师提镇。认真整顿。严密操防。以期缓急足恃。应需制敌器具。并著咨商沿江各督抚随时调取应用。摺包　　

○湖广总督李瀚章奏。湖北防营。及省城各局。遵旨分别裁并。下部知之。摺包　　

○乌鲁木齐都统恭镗奏。军装请走台站。并贴台费。得旨。所请军装等件。暂走台站。并提出经费。津贴各台。体恤蒙民之处。著咨商管台将军都统参赞。议定章程。再行具奏。摺包　　

○又奏、请饬候补知府高同善。迅速来乌。得旨。著吏部催令高同善。迅速赴乌鲁木齐。俾资差遣。摺包　　

○丁酉。上以孟夏享太庙。前期亲诣行礼。内记注　　

○谕军机大臣等。李鸿章奏。毅军调赴奉天。请仍由豫省照章加给月饷一摺。宋庆一军。现在调赴奉省。越境防守。军士食用较难。自应加给饷银。以示体恤。著涂宗瀛、查照李鹤年、刘齐衔、奏定出境加饷章程银数。将毅军九营。每营每月。加饷银五百两。自本年三月拔队之日起。随同正饷运费。一并筹拨。源源解济。将此谕令知之。洋务　　

○准故湖北参将石清吉。原籍沙河县专祠。列入祀典。摺包　　

○上以常雩祀天于圜丘。自是日始。斋戒三日。协修官水祖培恭纂　　

总纂官钱骏祥恭辑监修总裁世恭阅五月二十六日正总裁那恭阅六月十三日专司藳本陆恭覆阅壬子十月十八日　　

徐恭阅九月初七日　　

荣月日副总裁唐月日　　

宗室宝恭阅六月初四日

　　

郭恭阅七月初一日　　

熙月日初校修改上卷贰拾签连玺恭校陈恭阅八月二十三日覆校修改上卷贰拾柒签唐洽鉴详校宗室麒月日总校修改上卷贰签田智枚总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百十二　　

光绪六年庚辰。夏四月戊戌朔。享太庙。遣惇亲王奕誴恭代行礼。记注　　

○上诣钟粹宫。问慈安端裕康庆昭和庄敬皇太后安。长春宫。问慈禧端佑康颐昭豫庄诚皇太后安。至丁卯皆如之。记注　　

○盛京将军岐元奏。请＜闲＞派考试盛京宗室觉罗官学汉教习阅卷官。得旨、著派盛京礼部侍郎苏勒布奉天府府丞潘斯濂会同考试。摺包　　

○署四川总督丁宝桢奏。省城及西昌剑州阆中石泉盐亭等属地动。自西北而东南。并无损伤民房情事。报闻。摺包　　

○以伤毙人命。革四川候补知县徐树阶职。摺包　　

○以捐田收养节妇。予四川姚娄氏建坊。摺包　　

○旌表节妇四川大足县知县刘宝荫母王氏等。摺包　　

○己亥。盛京将军岐元奏。遣撤驻防奉天之古北口练军马队三哨。回防直隶河工差次。并请将原带该队营官记名、提督左宝贵留奉训练。报闻。　　

○又奏。奉天海口紧要。调防之古北口练军步队一营。津军枪队两营。一时实难抽撤。得旨。即著咨明李鸿章查明办理。　　

○庚子。常雩祀天于圜丘。遣怡亲王载敦恭代行礼。记注　　

○谕军机大臣等。清安等奏。请调员差遣等语。神机营带队即补护军参领瑞福、刑部候补员外郎贾润、刑部主事罗霖、著即驰驿前往科布多。交清安等差遣委用。现月　　

○乌里雅苏台将军春福等奏。酌拟于科布多所属昌吉斯台霍呢迈拉扈等处。复设卡伦。下该衙门议。寻议、科布多所属昌吉斯台霍呢迈拉扈等处八卡伦官兵。自被俄逐后。前经伊犁将军奏请暂撤。由索果克所属卡内拨兵防守。原系一时权宜之计。近来哈萨克叠有越界强踞情事。仅以官兵三十名防守各卡。实有不敷。原设昌吉斯台八卡地面。已交给俄人。应择要安置。请照该将军所请办理。从之。摺包　　

○科布多参赞大臣清安等奏。遵旨筹备边防。布置科布多屯田事宜。下户部会同神机营王大臣。汇入奕榕等摺。一并速议。摺包　　

○又奏。分派科布多防兵驻扎科城迤北洪果尔鄂隆、及西南乌兰大坝、正西布音图河上游等处。择要防守。报闻。摺包　　

○辛丑。命镇国公载灿守护西陵。摺包　　

○予故镶黄旗蒙古都统明庆奠醊祭葬恤荫如例。现月　　

○壬寅。谕军机大臣等。本日据郭嵩焘奏、俄人构患。当筹补救之方一摺。不为无见。前经总理各国事务衙门奏明。将俄国约章分别可行不可行。咨行曾纪泽。遵照妥办。原就已定之约。权衡利害。以为辩论改议之地。第思俄人贪得无厌。能否就我范围。殊不可必。此时若遽责其交还伊犁全境。而于分界通商各节。未能悉如所愿。操之太蹙。易启衅端。若往返辩论。亦恐久无成议。曾纪泽前往俄国。当先将原议交收伊犁各节。关系中国利害碍难核准之故。据理告知。看其如何答覆。如彼以条约不允。不能交还伊犁。亦祇可暂时缓议。两作罢论。但须相机引导。归宿到此。即可暂作了局。惟不可先露此意。转致得步进步。别有要求。至旧约分界通商事宜。及应修约章。本与交收伊犁之事。不相干涉。俟事定之后当令左宗棠及总理各国事务衙门。分别办理。此意亦可向俄人告知也。郭嵩焘摺著摘钞给与阅看。将此密谕知之。谕档　　

○甲辰。谕军机大臣等。穆图善等奏、筹备铁甲船价银。请饬借拨银两各摺片。现在定购柏尔来铁甲船。需款甚急。闽省筹备支绌。自属实在情形。穆图善何璟等已于藩盐两库及关税项下。提凑银六十万两。数尚不敷即著照所请。由李鸿章刘坤一吴元炳于出使经费项下。通融提垫银二十万两。同部拨银三十万两。共一百一十万两。以为船价保险辛工等项之用。均交李鸿章汇寄李凤苞。照数转付。俾该船早日来华。管驾船只。必须得力之人。著李鸿章饬令游击刘步蟾、交卸管驾蚊船之任。克日赴闽局抽选轮机生徒舵水人等六十人。带赴伦敦。上船练习。该官弁等需用薪粮等银。即由闽省豫为筹备。此船到华。虽驻闽省。而养船之费。沿海各省。自不得稍分畛域。应如何合力筹济之处。著李鸿章妥筹具奏。闽局生徒。黎兆棠务须饬令教习认真讲求。以备随时选用。所有借用出使经费一款。该将军等请将江西协饷提银十五万两。浙江提银五万两归还前款。著李文敏、谭钟麟、于应解闽省协饷项下。无论新拨旧欠。如数提拨。年内解交南洋大臣照收归款。毋许延宕。另片奏、请饬拨款制造快船。并请饬开学堂专习西法等语仿造快船。可与铁甲船相辅而行。自应及早创办。闽省存款。既凑付铁。甲船之用。即著刘坤一、吴元炳协拨银二十万两。俾资经始。凡事以人材为本。管驾铁甲等船。均须结实可靠。兼通西学者任之。刘坤一前曾捐银十五万两。拟在粤省开设学堂。专习西法。此款借拨办赈。刻下豫晋等省情形。日有起色。著张树声、裕宽催还前款。抑或另筹别项。设立西学馆。讲究机轮驾驶。及一切西学。与洋务交涉事宜。庶几教育成材。足供任使。将此由五百里。谕知李鸿章、刘坤一、穆图善、何璟、张树声、吴元炳、裕宽、谭钟麟、李文敏、勒方锜。并传谕黎兆棠知之。寻张树声等奏。遵旨筹议设立西学馆。酌定房屋图式。下所司知之。洋务档　　

○以私用厘金。革广西通判陶用中等职。摺包　　

○以亏短银两。革山东故前署临邑县知县饶增绂前福山县知县陈汝楫前署观城县知县张体健职。并分别提属严追。籍产备抵。现月　　

