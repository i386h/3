<!-- { "loadSidebar": true } -->
○乙卯谕内阁、四川代理秀山县知县教习知县郑子元、前经刘秉璋以擅释罪犯。任用劣绅。并勒索前任知县王寿松钱文列款奏参业经降旨革职永不叙用。嗣因有人奏该革员被参冤抑当经谕令鹿传霖确切查明。尚未覆奏。本日复据都察院奏、该革员以被参冤诬等词。赴该衙门呈诉。所控各节。是否饰词狡辩。抑系实有冤诬。亟应切实根究。著鹿传霖迅即提集人证卷宗。秉公讯办。以成信谳。该革员郑子元著该部解往备质。现

月

　　

○泰甯镇总兵祥霖奏。查勘黄新庄、半壁店、秋澜村、梁格庄、行宫应修工程。得旨。著暂缓修理。摺包　　

○陕甘总督杨昌浚奏。被回难民。待赈孔殷请动拨银粮兼办善捐。以拯残黎。允之。摺包　　

○勾到四川、陕西、浙江、江西、安徽、湖广、江苏、河南、山西、情实罪犯。停决四川斩犯八人。陕西斩犯一人绞犯一人。浙江斩犯二人。江西斩犯一人。湖广斩犯八人。江苏斩犯一人。绞犯三人。河南斩犯四人。山西斩犯一人。绞犯一人。余一百四十七人予勾。现月　　

○丙辰。谕内阁、上海制造军器局著督办军务王大臣督率江苏候补道刘麒祥办理。现月　　

○谕军机大臣等本日御史联锦奏参崇文门副监督芬车信任家丁。勒索税课各节。请饬查办一摺。著派麟书、荣禄查明据实覆奏。原摺著钞给阅看。现月　　

○又谕、电寄刘坤一、辽海解严。兵宜早撤陈湜所部。著＜闲＞选精壮。暂留二十营。毋庸另派。至宋庆所部。如姜桂题、张光前等营皆零星收集。断不得力。并著刘坤一传知宋庆及早裁撤以杜虚糜。电寄　　

○以詹事府詹事张英麟为詹事。现月　　

○丁巳。上诣颐和园乐寿堂问慈禧端佑康颐昭豫庄诚寿恭钦献崇熙皇太后安。起居注　　

○谕内阁、前据给事中洪良品奏参吉林将军长顺。信用知府文韫等贪残纳贿各节。当经谕令恩泽确查具奏。兹据奏称、按照原参逐款查明。尚无弊窦。惟办理农安夹荒一案。在事各员。种种乖谬。殊出情理之外。通判张呈泰。擅改蒙民原议。以致民心不服辄复会同知府文韫遽行请兵。酿成巨案。实属罪无可辞。留吉补用通判张呈泰、著革职发往新疆效力赎罪。长春府知府文韫、著革职永不叙用。翼长文元带兵出队。殊欠详慎。著交部议处。至补用知府明徵查无招权纳贿等情。惟人地不宜。著吏部将该员改掣省分补用。吉林将军长顺、于农安夹荒一案。办理未能妥协。著交部议处。另片奏、幕友秋桐豫等藉热图利。贪横无厌等语。山西候补知县黄爔候选州同秋桐豫、均著革职永不叙用。江苏候补知县汪士仁、著驱逐回籍。不准再到吉林游幕。寻兵部议。吉林将军长顺应得降二级留任处分。得旨、著准其抵销。随手　　

○察哈尔都统德铭奏、哲布尊丹巴呼图克图等报效战马一千二百匹。报闻。摺包　　

○署两江总督张之洞奏、汉阳铁厂炼成钢铁钢轨。并造成快枪药弹。派员解京试验。得旨、交督办军务王大臣阅看。摺

包

　　

○戊午。谕军机大臣等、电寄李秉衡、章高元所部嵩武四营。广武二营。著即带回山东新募之两营一哨。即行裁撤。　　

○先是与日本议和。约内有将辽南地方让与日本等语。俄德法三国出而调停。劝中国另偿款项。勿让此地。命全权大臣大学士李鸿章与日本使臣订议。至是李鸿章奏、拟定交收辽南条约六款。一、本年三月所订条约第二款内中国让与日本之辽南地方。俟日本军队撤回时。永远交还中国。二、中国照俄德法三国调停之议。另偿日本银三千万两。三、自中国将偿款三千万交清之日起。日本军队。限三个月内撤回。四、日本军队占踞该地时。所有关涉该军队之中国臣民。概予宽贷。五、本约缮汉文日本文英文各二分存据。如汉文与日本文解译不同。以英文为凭。六、本约自批准署名盖印之日起。二十一日内在北京互换。下所司知之。　　

○山东巡抚李秉衡奏、吕家洼漫口。大溜旁夺。已成海口形势。碍难堵合。下部知之。摺包　　

○开缺湖南巡抚吴大澂奏临湘县属蛟水陡发。田亩多被冲压。饬属勘明情形。妥筹办理。得旨、临湘被灾情形。即著勘明妥筹办理。其余被灾等处。并饬赶紧疏消。以卫农田。摺包又奏、常德、衡州二府。被旱较广。请拨款银三万两购备仓谷。以资调剂。如所请行。摺包　　

○以詹事府詹事宝昌为内阁学士。兼礼部侍郎衔。现月己未谕内阁、鹿传霖奏、特参庸劣不职各员等语。四川彭县知县潘彬。浮夸贪狡。讳盗虐民。叠次控告有案。著即革职归案讯办。高顺县自流井县丞汪家彩。狡诈居心。赌博无耻。永甯县赤水县丞白镜奎。贪鄙荒谬。有玷官箴。西昌县巡检马玉图、胆大妄为。肆无忌惮。中江县巡检杨端、出身卑贱。声名恶劣。岳池县典史庄鑫、行止有亏。不堪造就。均著即行革职。以肃官方。　　

○谕军机大臣等、程文炳著统率所部。迅速驰往甘肃。会同董福祥剿办回匪。著即行来京请训。摺包　　

○又谕、电寄张之洞、归辽议定。三月退兵。旅顺地方虽经残破。而形势扼要。颇有他国觊觎。著张之洞将南洋所有各船。收集查验。一俟彼兵将退。调派数舰。即日北驶。将船填扎。该督其熟筹利害毋稍拘泥。著即电覆。电寄　　

○又谕电寄董福祥。现在河州悍贼麕聚。该提督所部。究嫌单薄。后路堪虞。牛师韩一军。应否仍留安定。以资援应。著斟酌情形办理。本日已派程文炳统率所部赴甘会剿矣。摺包以滇缅接造电线。赏丹国电师占臣游击衔。电寄　　

○以亏短官项。革江西湖口县知县万世毓宜黄县知县吴大惇职。并勒追。摺包庚申。谕军机大臣等、电寄裕禄、归辽业经换约。三个月内。全境退还。惟接收之员。须豫选派。著裕禄会同伊克唐阿择道府中明干有为者数员。奏明派往。即州县各缺。亦须择人而畀。俾之安辑流亡营口牛庄税务。尤宜重加整顿。裕禄久在陪京。属员贤否。谅能深悉。当为补牢之计。不得以现经调任。稍存推诿。电寄　　

○又谕电寄龚照瑗。归辽费库平银三千万两。著龚照瑗于九月三十日。交日本驻英使臣接收清楚。电寄　　

○又谕电寄许景澄、归辽费三千万两。著许景澄于伦敦存款内。拨交龚照瑗转付日本驻英使臣接收。电寄　　

○以前宗人府府丞吴廷芬为宗人府府丞。现月　　

○以亏短官项。革山东知县彭锡瑞职并勒追。摺包　　

○勾到山东直隶热河情实罪犯停决山东斩犯三人。直隶斩犯二人。余一百一人予勾。现月　　

○辛酉。以东明黄河安澜。颁大藏香十枝交直隶总督王文韶祗领。派员虔诣李连庄高村黄庄大王庙祀谢。现月　　

○谕内阁、张之洞奏、特参水师统领。请旨惩处一摺。记名提督李新燕、统带江苏太湖水师。暨浙西盐捕等水陆十三营。缉枭捕盗。系其专责。乃该提督并不认真缉捕。各营勇数。亦多缺额。似此虚糜钜饷。任意废弛。若不严加惩处。何以肃军律而儆效尤。记名提督前浙江海门镇总兵李新燕。著即行革职。以示惩儆。另片奏、记名提督王金榜、沾染恶习。已革提督沈茂胜、纪律不严。请分别惩处等语。记名提督王金榜、著以副将降补。五品顶戴已革提督沈茂胜、著撤去五品顶戴。并不准投效各路军营。现月　　

○派镶红旗满洲副都统果勒敏为正使。礼部右侍郎溥善为副使册封端郡王载漪。早事　　

○以玩视防务。革分省补用道张士珩职。　　

○壬戌。上御文华殿。和兰国使臣克罗伯觐见。早事　　

○谕内阁崇善奏、查明大淩河牧群官马。倒毙数目逾额。请将牧长等分别惩办一摺。牧群关系紧要。该牧长阿洪阿等漫不经心。以致倒毙马匹。逾额甚多。殊属不成事体。牧长阿洪阿、恩福、景保、永昌、荣贵、倭绅、荣奎、毓贵、副牧长保禄、景伦、福淩夫、勒恒额、毓昌、庆林、哈兴、额奎、龄恩、特合布、成瑞均著先行摘去顶带。勒限六个月。责令翼长等督饬依限赔补。如限满不能交齐。即著严行参办。至前次奏报错误之署副都统协领文楷。及禀报不实之翼领景美、倭兴额亦难辞咎。均著交部议处。以重牧政。现月　　

○又谕崧蕃奏、特参缺额扣饷之游击。请旨惩办等语。云南广西营游击莫矜智。管带防营兵额既不足数兼带缉私巡船。亦复缺额蚀饷。实属贪婪无厌若不从严惩办。何以祛积习而肃营规。莫矜智著即革职查办。以示惩儆。现月　　

○癸亥。上诣福华门跪迎慈禧端佑康颐昭豫庄诚寿恭钦献崇熙皇太后还西苑驻跸。　　

○诣仪鸾殿问皇太后安。至乙丑皆如之。　　

○奉皇太后幸纯一斋侍晚膳。起居注　　

○谕军机大臣等本日庆亲王奕劻等奏、菩陀峪万年吉地工程。请择吉兴修一摺。著钦天监于本年内选择动土吉期明春选择开工吉期。知照承修王大臣敬谨办理。　　

○又谕有人奏知县藉差苛派。扰害闾阎。请饬查办一摺。据称直隶新乐县知县孙德成贪蠹无忌所属盗贼公行。置若罔闻。复设总练名目。有李姓周姓等为之爪牙。贡生相汝翼同恶相济。六七月闲苛派兵车差钱三万余千。仍攫车于乡。百端肆扰百姓诉于正定府。适正定县知县戴作楫。与该县狼狈为奸。将生员李姓锁系囚车。解回新乐。该县复将李姓拷掠几毙。现又张示出票。勒追车价。恐激而生变等语。所奏贪酷情形。如果属实。此等劣员。岂容滥膺民社。著王文韶按照所参各节。确切查明。从严参办。毋稍姑容原摺著钞给阅看。将此谕令知之。寻奏遵查新乐县知县孙德成。实无贪酷劣迹。前护府篆正定县知县戴作楫。因李姓控案失实发回质讯并未锁系。亦无不合。均请免其置议。至该县差徭。能否再行酌减。应由下定府妥议详办。报闻。摺包　　

○命宗人府府丞吴廷芬在总理各国事务衙门行走。现月　　

○赏俄外部大臣罗拔诺夫户部兼参议大臣威特等宝星。　　

○甲子。孝慈高皇后忌辰。遣官祭福陵。　　

