<!-- { "loadSidebar": true } -->
○甲午。谕内阁、德馨奏、续获匪目。审明惩办。请将出力人员保奖等语。上年正月阅。围攻永甯案内匪目邱怀得、潜匿龙泉县北乡。经该署县邓宣猷、会同把总罗庆云、分带兵役团勇。驰往掩捕。将该犯拏获。审明正法。所有在事出力之调署龙泉县事永丰县知县邓宣猷、龙泉县把总罗庆云、即著德馨奏请奖励。其逸匪黄三祥等、仍著饬令严拏。务获究办。现月　　

○又谕、给事中洪良品奏、驻藏帮办大臣讷钦、于去年十一月初六日请训。至今尚未出京等语。著兵部该旗查明具奏。

现月

　　

○又谕、前因在廷诸臣。交章参劾叶志超一军。在成欢等处接仗。所报获胜情形。均系虚捏。请将保案撤销。当谕令宋庆确查具奏。兹据宋庆奏称、该军所报行抵韩城西北之金化遇倭战剿一节。查无实据。其在成欢一战。提督聂士成督队战剿。身先士卒。提督江自康、总兵谭清远、副将冯义和、参将许兆贵、游击魏家训、聂鹏程、都司徐兆德、守备王臣、游击孙礼达、均系接仗出力。著仍照原保给奖。候选道吴学廉、游击毛殿扬、总兵叶玉标、未曾临敌。所保系涉徇情。著即将保案撤销。都司戴长荣、守备解俊卿、仅资策应。知府张云锦、知县刘长英、金庆慈、县丞任家佑、知县范汝康、同知史云、仅系充当文案等差。并无战功足录。所得奖叙。著先行撤销。俟军务肃清。另行核奖。以昭核实而免冒滥。洋务　　

○又谕、前经降旨。将军营失事各员。拏交刑部治罪。并叠次饬催查拏速解。除业经拏解到部及准令留营效力各员外。现尚有赵怀业、卫汝成、黄仕林三人。未经拏解到案。该革员等获咎甚重。岂容日久潜匿。即著直隶总督。安徽江西各巡抚。一体严拏务获。迅即派员押解来京。毋任逗遛。并著福润、德馨、将赵怀业三犯家产。先行查抄。洋务　　

○谕军机大臣等、电寄岑春煊。刘坤一奏、岑春煊启程赴东等语。岑春煊与丁槐均习地营之法。著即会同丁槐办理防剿。如有所见。著电知李秉衡转奏。电寄　　

○又谕、电寄刘坤一等、现在海防吃紧之处。以滦乐为最。除现派驻守各营外。仍著刘坤一、王文韶、妥为添拨。直东交界之埕子口。距沧州甚近。若敌由此登岸。恐断南北运道。著王文韶迅筹调拨防范。有人奏、总兵闪殿魁。杂募市井之人。窳惰性成。拔队启行多不愿去。总兵潘万才、前平朝阳会匪。冒功得保。纪律不严。不免虚饰之习等语。著刘坤一、王文韶、确切访查。据实覆奏。电寄　　

○又谕、电寄宋庆等、倭寇坚踞海城。依克唐阿等屡攻未克。宋庆、吴大澂、现各派兵前往策应。务饬各将领合力同心。迅图攻拔。先行肃清北路。长顺等电奏、请各军分路进规岫岩、盖平、凤凰等城。应俟海城克复后。再筹进止。电寄　　

○又谕、电寄李鸿章、电奏据德国兵船传言丁汝昌、刘步蟾、张文宣、皆殉难。是否确实。著查明电覆。吴育仁驻守北塘。不能胜任。已饬李鸿章更换。未据覆奏。北塘要地。若驻守非人。贻误匪轻。著李鸿章于启程前。迅筹调派。仍即电覆。电寄　　

○又谕、电寄张之洞、前据电奏、请饬冯子材召募粤勇。赴江南办理防务。该提督是否召募成军。何日启程。何时可到。著张之洞即行覆奏。电寄　　

○又谕、电寄李鸿章、本日据张荫桓等电奏、已于二十一日到沪。将往来问答倭敕底稿。钞录呈览。并云再派重臣。可不必到广岛。伊藤等可来旅顺。就近商办。至停战之议。初次派使时。美使即向倭言。及倭覆电须俟两国大臣聚会时。方能将如何议和停战言明。昨接李鸿章电奏、复饬总署与田贝商酌。田谓倭必不改前说。炮难再商。惟盼李鸿章速与面定议。此时事机至迫。连日电询李鸿章启程日期。殊深焦盼。该大臣务须即日布置成行。所有随带人员。并著拣派妥协。迅速具奏。电寄　　

○又谕、电寄杨儒。据奏联结英俄助剿等语。西国有局外之例。杨儒所奏。是否西人有此议论。抑系出自己意。著即详细电覆。电寄　　

○给事中洪良品奏、内阁中书许枋拟有水陆避炮之法。得旨、著督办军务处王大臣饬传该中书面询一切。原片钞给阅看。　　

○派理藩院左侍郎溥良、都察院左副都御史杨颐知贡举。　　

○以奉锦山海道善联为奉天府府尹。　　

○命前发往叶军之三等侍卫陈国璧、交四川提督宋庆差委。　　

○以捐饷万两。予陕西试用道黄泽厚奖叙。现月　　

○乙未。孝圣宪皇后忌辰。遣官祭泰东陵。记注　　

○谕内阁、步军统领衙门奏、拏获结夥持械抢劫盗犯请旨交部审办一摺。所有拏获之成桂即伏连、黄成禄即小黄、万伏即万三、张玉珍即张十儿等四名。著交刑部严行审讯。按律惩办。未获之瑞五一名。仍著勒限严缉。务获究办。现月　　

○谕军机大臣等、刘秉璋奏、请将代理秀山县知县教习知县郑子元革职永不叙用等语。该员贪鄙妄为。系据川东道黎庶昌禀揭。并未将实在劣迹。详细声叙。该督遽以革职永不叙用奏请。语意殊属＜闲＞率。究竟郑子元有无赃私实迹。著刘秉璋确切查明具奏。再降谕旨。片内两见黎道字样。亦属不合。攻饬行。将此谕令知之。现月　　

○又谕、电寄张荫桓等。连日电奏均悉。张荫桓著即回京。邵友濂著即赴署任。此次日本不允开议。非该侍郎等之咎。其自请罢斥之处。著毋庸议。电寄　　

○又谕、电寄苏元春、王文韶电奏、接苏元春电、以倭氛甚紧。请效前驱等语。苏元春连年办理广西防务。尚属周妥。越界时有逸匪滋事。该提督未便远离。著毋庸带勇北上。电寄　　

○又谕、电寄张之洞、两电均悉。汉纳根练兵之议。所费不赀。是以中止。现在尚有经手购办枪炮船只等事。未便调往。琅威理向在海军。甚得力。前经总理衙门饬令赫德函商来华。嗣据覆称在英已授实职。不能前来。应毋庸议。电寄　　

○四川总督刘秉璋奏、大甯县学生员已逾百人。仍请准设拔额一名。下部议。摺包　　

○陕甘总督杨昌浚奏、微末员弁。三成廉银。请免核扣。从之。　　

○以捐助义举数逾钜万予故前任巴里坤镇总兵徐占彪奖叙。　　

○以容留私铸。革甘肃候补副将杨明友职。　　

○予故四川建昌镇总兵刘士奇照军营立功后病故例优恤。

现月

　　

○丙申。谕内阁、岑毓宝奏、特参贪酷庸劣不职各员一摺。云南候补知府永北直隶同知姜瑞鸿、贪婪无厌。激变边民。新兴州知州曾树荣、网括民膏。加徵肥己。前署富民县事补用知县端木鸿钧、居心残忍。妄杀无辜。均著即行革职。永不叙用。丽江县知县刘文理、侵吞赈款。巧于钻营。?峨县知县王永廉、工于作伪。罔恤民隐。署姚州知州补用知县周应方、任意苛刻。行为贪鄙。补用知县张庆和、任性酷虐。滥用非刑。候补知县叶荣庄经历周瑞锦、性情诞妄。举止轻浮。著一并革职。以儆官邪。现月　　

○又谕、刑部奏遵旨严讯革员叶志超龚照玙、按照律例分别定拟罪名。请旨遵行各一摺。已革直隶提督叶志超、已革道员龚照玙、均著照该部所拟斩监候秋后处决。洋务　　

○又谕、李鸿章奏、道员力竭自尽。请旨优恤等语。已故统领绥巩军记名遇缺＜闲＞放道戴宗骞、以书生治军。垂二十年。持身廉正。任事忠实。历经李鸿章吴大澂、先后奏保。此次扼守威海炮台。誓以死守。嗣因众寡不敌。力竭台亡。从容引决。实属临难不挠。深堪悯惜。戴宗骞著照道员阵亡例从优议恤。以慰忠魂。洋务　　

○谕军机大臣等、电寄王文韶等。李鸿章刘坤一电奏、丁汝昌刘步蟾张文宣死事情形。虽据德国兵舰传述。惟情节究未详悉。仍著王文韶确切查覆。再候谕旨。吴育仁驻守北塘。既据李鸿章确查操演认真。堪资扼守。更换转恐误事。即毋庸调动。著王文韶严切申谕该镇。振刷精神。竭力备御。并与聂士成联络策应。以期缓急可恃。刘坤一请调陈凤楼前往之处。应毋庸议。至乐亭地方紧要。刘坤一请并留刘光才一军。与申道发协力助守。闪殿魁各营驻扎后路。以便训练。均著照所请行。有人奏歧口海岸空虚。闻倭船二三十艘。均集彼处。恐其乘闻登岸。著刘坤一、王文韶、查明虚实。随时侦探。严加防范。应否添兵驻扎之处。并著妥筹办理。至山海关迤西南至大沽。要口甚多。皆可登岸。并著详细查明。一体严防。毋留罅隙致滋贻误。寻王文韶奏、查明丁汝昌等七人死事情形。据道员牛昶昺、马复恒、亲见确实。舆论佥同。报闻。　　

○又谕、电寄张之洞、两电均悉。沈茂胜邓正峰二员。著准其调赴江南差委。丁大文一员。现在程文炳营中。此时畿辅防务紧要。正在需人之际。著毋庸调往。娄云庆所练湘军。现经张之洞饬令杜嵬龄统带五营。仍令娄云庆募练五营备用。著咨商湖南巡抚办理。电寄　　

○又谕、电寄李瀚章、有人奏、广东琼州有榆林港。地极险要。密迩越南。为兵轮停泊之所。现值倭寇得志。恐外人亦有蠢动之意。宜早为之防等语。著李瀚章迅派妥员。查勘该处形势。应如何豫为防守之处。即行派筹办理。电寄　　

○直隶总督李鸿章奏、永定河卢沟桥迤上南岸。建设减水石坝工程银数。下部知之。　　

○又奏、温处道袁世凯、请专办前敌粮台转运。报闻。　　

○以欠款延缴。革已故广东封川县知县赵家琦。署新兴县知县陈庆篪职。提属勒追。摺包　　

○予金州阵亡副将刘锦发、守备周文德、千总朱太成等优恤。摺包　　

○丁酉。以海外华商捐助顺赈。颁金山甯阳会馆关帝祠扁额曰声灵广被。随手　　

○谕内阁、前据给事中托佛欢、奏参良乡县知县范履福侵吞赈款任用蠹役滥施非刑各节。当经谕令孙家鼐陈彝、确查。兹据查明覆奏。范履福被参各款。均无实据。即著毋庸置议。惟该令前后两任良乡。既招物议。即属人地不宜。良乡县知县范履福著开缺另补。现月　　

○谕军机大臣等、前因大军云集。谕令直隶等省派员沿途设局。雇备长车。准其作正开销。兹据顺天府奏称、顺属差务局。由直隶藩库拨款筹办。自奉旨设局以后。迄今两月有余。顺属尚未筹及。以致官民交困等语。顺属各州县。兵差络绎。无款可拨。自系实在情形。所有顺属地方。除大宛两县外。其余各州县应办兵差。著王文韶派员迅速按站设局。雇备长车。以利军行而苏民困。原摺著钞给阅看将此谕令知之。寻奏、顺直各属雇送兵差。尚无迟误扰累。现仍饬妥慎办理。报闻。摺

包

　　

