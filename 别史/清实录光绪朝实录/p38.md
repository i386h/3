<!-- { "loadSidebar": true } -->
○谕军机大臣等。侍郎郭嵩焘奏。特参酿成事端之抚臣。请旨严惩一摺。据称英国繙译官马嘉理被戕一案。岑毓英意存掩护。归罪野人。并不查明实情奏报。亦不研考事理。详求善处之方等语。此案前据岑毓英奏报。业经拏获凶犯。提解到省。听候讯办。现在李瀚章谅早到滇。著即详细推求。秉公研讯。岑毓英有无掩护情事。并据实查明。总期持平办理。免滋藉口。著将现办情形。迅速奏报。以慰廑系。原摺著钞给阅看。将此由六百里密谕知之。现月　　

○总理各国事务衙门奏。议覆户部左侍郎袁保恒条陈交涉练兵留意人才一摺。应令中外臣工。查明臣衙门叠次奏案。认真筹办。又奏、各关税饷增收已逾千万。原定经费七十四万八千二百两。不敷办公。议加经费三十五万两。均从之。摺包　　

○以鸿胪寺卿杨书香为奉天府府丞兼学政。现月　　

○以才堪胜任。予同文馆教习内阁中书衔严良勋。六部主事选用。摺包　　

○壬寅。谕军机大臣等。户部奏、续拨惠陵工程银两一摺。据称光绪二年惠陵工程应需银两。拟拨山东地丁银七万两。河南地丁银七万两。江西地丁银七万两。浙江地丁银七万两。江苏厘金银七万两。安徽厘金银七万两。广东厘金银七万两。两淮盐厘银七万两。四川盐厘津贴银七万两。粤海关六成洋税银七万两。镇江关六成洋税银五万两。天津关六成洋税银五万两。共银八十万两。请饬各省关照数拨解等语。工程要需。自应赶紧筹拨。著各该督抚监督等、按照户部指拨各款银两。限来年二月起。迅速派员分批陆续径解惠陵工程处交纳。并限来年十月以前。如数解清。毋稍延误。嗣后每年应需银两。仍著户部届时照案筹拨。统俟此项工程估需银两。分年拨齐后。再行奏明停止。将此由五百里谕知李鸿章、沈葆桢、刘坤一、吴棠、张兆栋、吴元炳、裕禄、刘秉璋。杨昌浚。李庆翱。丁宝桢。并传谕李文敏、刘齐衔、文铦、知之。现月　　

○又谕、户部奏。豫拨来年京饷一摺。据称历届京饷。均于年前豫拨。光绪二年京饷。拟在各省地丁盐课关税等款内。指拨银七百万两。请饬各该省于来年分批起解等语。京饷关系紧要。现经该部就各省缓急情形。斟酌动拨。自应遵照奏定数目。源源报解。以应要需。著该将军督抚盐政监督等、务于来年开印后。分批起解。限五月前解到一半。十二月初闲全数解清。不准截留改拨。藉词延误。傥届限不到。即照奏定章程。指名严参。原单著分别摘钞给与阅看。另片奏、内务府光绪二年应需经费。拟拨两淮盐课银五万两。两浙盐课银五万两。广东盐课银五万两。福建茶税银十万两。闽海关常税银十万两。太平关常税银十万两。九江关常税银十五万两。共银六十万两。请饬依限完解等语。著该将军督抚盐政等、务于来年开印后、陆续径解内务府交纳。先将起程日期报部。仍限六月前解到一半。十二月初闲埽数解清。不准稍有蒂欠。将此由五百里谕知福州将军、直隶、两江、湖广、闽浙、两广、四川、江苏、安徽、江西、福建、浙江、湖北、湖南、河南、山东、山西、广东、各督抚。并传谕粤海关监督、知之。现月　　

○福州将军文煜等奏、福州厦门电线。向丹国买回自办。下所司知之。

摺包　　

○命江甯布政使梅启照来京陛见。摺包　　

○旌表仰药殉节顺天拔贡生张振燕妻田氏、过门守节天津庞景云女赵锡朋未聘妻庞氏。现月　　

○缓徵奉天金州被灾旗民屯庄钱粮。并抚恤口米。摺包　　

○蠲缓山东郓城、濮范、寿张、济甯、齐东、齐河、禹城、东平、惠民、滨、蒲台邹、滕、峄、汶上、阳谷、藻泽、曹、钜野、观城、朝城、聊城、博平、金乡、嘉祥、鱼台、历城、章邱、邹平、临邑、长清、东阿、平阴、滋阳、甯阳、定陶、茬平、海丰、乐安、长山、新城、济阳、德、德平、平原、肥城、阳信、乐陵、利津、曲阜、泗水、单、武城、堂邑、清平、莘、冠、馆陶、高唐、恩、夏津、邱、沾化、博兴、昌乐、兰山、六十七州县。暨济甯、东昌、临清、德州、东平、长清、六卫。被灾屯庄场所新旧钱漕租课杂项有差。现月　　

○癸卯。谕内阁。侍郎崇厚奏。各省乡试人数日多。请分别省分。添派考官一摺。著礼部议奏。现月　　

○山西巡抚鲍源深奏。查阅太原镇属营伍汇办军政。请展缓于来春举行。允之。摺包　　

○乙巳。谕内阁。李瀚章等奏。遵旨查办马嘉理被戕大概情形。请将办理不善各员革职审讯一摺。马嘉理被戕一案。现经李瀚章等明查暗访调核全案卷宗。派委干员。秉公严讯。据奏由滇至缅。中隔野人土司地界。该处向多匪徒句抢。其时腾越绅民。闻洋人带有洋兵多名。将入关内。是以集团自卫。马嘉理由滇赴缅。执有护照。沿途地方妥为护送无误。嗣由缅回滇。未经知会地方官派人迎护。以致不法匪徒。伺隙乘机劫杀各情。腾越厅同知吴启亮。于绅民聚团时。未能开导弹压。先事豫防。迨失事后。经岑毓英严檄勒拏。乃数月之久。始行获犯。实属办理不善。署腾越镇总兵蒋宗汉。于专辖地方。出此巨案。毫无觉察。亦有应得之咎。吴启亮、蒋宗汉、均著撤任。暂行革职。归案审讯。如查有调兵阻止。及指使戕害情事。即著李瀚章等确切研求。以成信谳。毋得稍有徇隐。现月　　

○谕军机大臣等。李瀚章等奏。行抵滇省。并合筹大概情形一摺。据称马嘉理被戕一案。查系腾越绅民误听讹传。集团自卫。该处不法匪徒。与野人乘机滋事。地方官未能先事防范。以致酿成事端。本日已明降谕旨。将办理不善之署总兵蒋宗汉。同知吴启亮。撤任暂行革职。归案听候审讯矣。即著李瀚章等。懔遵叠次谕旨。认真查办。务将案内紧要情节。一一研究明晰。所有调兵阻击柏郎等情。及牵涉李珍国之处。并吴启亮等有无指使情弊。均须查讯切实。总期众供确凿。有以折服外国人之心。庶观审之员。不至有所藉口。将此由六百里各密谕知之。现月　　

○以热河捕匪出力。赏防御铭和等花翎。前锋校根龄等蓝翎。余升叙有差。摺包　　

○予贵州都匀府殉难原任淮扬道周焘女二姑、三姑婺川县生员王德源媳李氏、旌表如例。现月　　

○丙午。圣祖仁皇帝忌辰。遣官祭景陵。　　

○丁未。谕军机大臣等。文煜、李鹤年奏。王凯泰因病出缺。李鹤年奏。委藩司暂护抚篆。各一摺。福建巡抚本日已有旨令丁日昌补授矣。台湾抚番开山各事宜。关系紧要。前据沈葆桢等奏、巡抚宜于冬春驻台。丁日昌当妥筹兼顾。前往该郡悉心经理。以副委任。闽厂船政。并著该抚督率委员。讲求制造。务期工料坚固。有裨实用。不可徒糜饷需。巡抚系封疆大吏。署理篆务。自应候旨遵行。李鹤年遽委藩司护理。殊属非是。著传旨申饬。该省办理海防。并中外交涉事件。该督当与文煜、丁日昌、随时会商。和衷共济。毋得稍存意见。刚愎自用。致误事机。将此由五百里各谕令知之。现月　　

○总理各国事务衙门奏。古巴地方。如美日两国用兵。应由陈兰彬探明。相机进止。并郭嵩焘许钤身出使英国一事。来春登程时。应随时酌夺奏明办理。报闻。摺包　　

○以前江苏巡抚丁日昌为福建巡抚。现月　　

○赏四品衔郎中陈兰彬以三四品京堂候补。三品衔同知容闳道员用。并加二品顶戴。充出使美国、日国、秘国、钦差大臣。现月　　

○以古巴华工被虐。往查出力。赏候选光禄寺典簿叶源浚等、并前江海关税务司洋员马福臣等、加衔有差。摺包　　

○追赠福建巡抚王凯泰太子少保衔。予祭葬。于福建省城台湾府城建立寿祠。谥文勤。　　

○戊申。谕军机大臣等。昨派陈兰彬容闳、充出使大臣。著该衙门查照出使英国成案。照会各国。嗣后均照此办理。现月　　

○又谕、金顺奏、归并队伍。并击败扑屯贼匪情形。请饬催江苏欠解驼价银两各摺片。本年九月闲。突有股匪扑犯水泉地方。围攻屯庄。肆行劫掠。经金顺饬令总兵孔才。派队击退。仍著督饬防兵。随时探击。以杜纷窜。金顺军营现将景廉移交马步各队。汰弱留强。并为马勇十营。步队九营。即著严饬统领各员。随时认真训练俾成劲旅。其留扎甘肃各队。现因驮运不继。致稽前进。著左宗棠妥筹接济。以期迅速成行。金顺仍当设法接运。催趱西进。并与左宗棠随时会商。迅图进剿。毋得藉词延宕。致误戎机。江苏奉拨金顺军营驼价银五万两。久未报解。现在该营采办驼只。需用孔急。著沈葆桢、吴元炳督饬藩司、限年内如数筹拨。即交金顺委员。领解回营。以济要需。将此由五百里各谕令知之。剿捕　　

○陕西巡抚谭钟麟奏。请将丁忧同知饶兆麟仍留营差遣。允之。摺包　　

○浙江按察使蒯贺荪因病出缺。以河南按察使兴奎为浙江按察使。现月　　

○以巴里坤剿贼阵亡。予护军常胜等、分别优恤如例。摺包纂修官商衍鎏

恭纂　　

总纂官熊方燧恭辑监修总裁世恭阅一签九月二十三日正总裁那恭阅十月初二日专司藳本陆恭阅闰六月十六日

　　

徐恭阅一签十一月初七日　　

荣恭阅十一月三十日副总裁唐恭阅一签正月初八日　　

宗室寿恭阅二签二月二十五日　　

郭恭阅一签三月二十七日　　

熙恭阅四月二十日　　

王恭阅一签五月十一日初校修改二十七签梁志文恭校宗室麒恭阅五月二十七日覆校修改十四签吴葆諴详校蒙古总裁恩恭阅六月十五日




大清德宗同天崇运大中至正经文纬武仁孝睿智端俭宽勤景皇帝实录卷之二十二　　

光绪元年。乙亥。十一月。己酉。谕内阁。毛昶熙、万青藜奏。勘估普祥峪菩陀峪吉地工程出力人员。请奖一摺。向检吉地工程勘估人员。并无给奖成案。所请著毋庸议。现月　　

○谕军机大臣等。御史冯尔昌奏。河涨私掘。害及下游。请饬严禁一摺。据称山东淄河桃花沟马头口岸等处。滨水奸民。私行率众扒穵。藉水淤地。以下数十村庄。遂成泽国。本年伏雨过多。被祸尤例。近来并有械斗情事。请饬严禁等语。淄河口岸。关系居民田庐。岂容奸民私穵。著丁宝桢查照该御史所奏情形。饬令该府县将桃花沟马头口等处口岸。照旧堵筑。并出示严禁私掘。如有不法棍徒。再蹈前辙。即行严拏究办。原摺著钞给阅看。将此谕令知之。现月　　

○吏部奏。会办海运各员。可否仍照原请给奖。得旨。陈炳泰等均著照原请奖励。此系海运初改新章。事务较繁。姑允所请。从优给奖。嗣后仍不得援以为例。现月　　

