<!-- { "loadSidebar": true } -->
○又谕。交收伊犁事宜。前派金顺督办。因思伊犁土著汉回。人数不少。虽经有旨免其前罪。咸与维新。惟当中外交收之际。仍恐众心不无疑畏。不可不加意慎重。将来金顺进驻伊犁。务须约束部伍。申明纪律。不准丝毫扰累。并将该处回众。妥为抚循。俾得各安生业。庶几人心大定。不致别生事端。此于大局关系甚重。该将军毋得稍涉大意。将此由五百里谕令知之。洋务　　

○云贵总督刘长佑等奏、铜政艰窘。请复旧制加给经费。并将京铜本脚银两展限。仍照新章发给。允之。摺包　　

○陕西巡抚冯誉骥奏、西路边防。以陇州、凤翔、宝鸡、凤县、等处为最要。邠乾一带。究系腹地。后路防务。似可稍轻。现在移轻增重。变通布置。以厚兵力。报闻。摺包　　

○塔尔巴哈台参赞大臣锡纶奏、回贼窜扰边境。派兵追剿情形。得旨。回匪窜扰边境。务宜随时防范。著饬令忠瑞等探明贼踪。认真□□穴□又□捕。以安边圉。所陈伊犁交替之时。汉回未免疑畏一节。已谕令金顺慎重防范矣。摺包　　

○又奏、请将塔城防军练勇五营。改名绥靖。以期整肃。派提督刘文和为统领。报闻。摺包　　

○辛未。谕军机大臣等。庆裕奏、法人谋占越南北境。遵旨豫筹办法一摺。法人有用兵越南之计。居心叵测。庆裕现饬提督黄桂兰等。以严防该国积匪为名。于现在酌留营哨之处。加派勇队驻扎。以张声势。并豫拟相机因应之法。所筹尚属周妥。该抚当饬令各该营不动声色。严密防范。以期慎固边境。消患无形。其谕令刘永福有警互相援应一节。刘永福既恐未可深恃。且虑形迹太露。转致枝节横生。该抚尤当加意慎密。不可稍涉大意。总之彼族觊觎越南。已非一日。中国不能不设法防维。惟虚实缓急之闲。措置最宜审慎。著庆裕随时探明情形。妥为筹画。仍与张树声会商办理。另片奏、法人欲于南太等府建堂传教。现令地方官密查。不许贪利之徒。潜行卖地建堂。有欲租屋传教者。亦婉词谢绝等语。著庆裕密饬该地方官相机办理。毋任滋生事端。将此密谕知之。洋务　　

○督办新疆军务通政使刘锦棠奏、乌鲁木齐营制未复。无从办理军政。下部知之。摺包　　

○蠲缓广西贵、宣化、崇善、左、隆安、横、永淳、新甯、上思、来宾、养利、永康、淩云、武宣、迁江、临桂、灵川、义甯、桂平、平南、奉议、二十一州县。暨甯明、思、罗阳、三土州县。被水被扰地方。钱粮兵米有差。现月　　

○壬申。谕军机大臣等。色楞额奏、查明后藏聚众抛石案情、分别拟结一节。后藏营官索巴彭错策垫仑珠等。向不安分。此次竟敢在帮办大臣行馆。聚众抛石。实属不法。现经色楞额查明惩办。并将其余人等。酌量责罚。足以惩玩法而儆效尤。至通善济咙呼图克图、阿旺班垫曲吉坚参等。虽支吾延抗于前。尚能开导遵办于后。均著免其议处。幕友沈其康、吴灏、家丁赵九等。虽无扰累实据。而事出有因。著色楞额传知维庆查明惩办。嗣后该大臣等巡阅藏地。务当严明约束。不得稍涉扰累。致贻口实。将此谕令知之。现月　　

○又谕。色楞额奏、请饬拨办公经费等语。西藏地方瘠苦。办公经费入不敷出。历年台站番民。折送一切陋规。未能革除。色楞额现请由四川省按年筹拨银两。津贴办公。自系为整顿藏务。永革陋规起见。即著丁宝桢于盐厘项下。自光绪八年起。按年筹拨银一万二千两。发交西藏领饷员弁。搭解回藏。分给驻藏大臣二员。俾资办公。此后该大臣等。如再有收受陋规情事。定行严惩不贷。将此各谕令知之。现月　　

○又谕、前据步军统领衙门奏、拏获贼犯袁大马等讯究。供出由东华门马道上城。偷窃铜炼宝匣铜瓦铜字等件。禁城重地。竟有窃贼潜踪。肆行无忌。实属不成事体。宝匣铜字等件。关系綦重。著工部堂官、总管内务府大臣、查明情形。以昭严肃。现月　　

○四川总督丁宝桢等奏、进剿靖远夷匪。一律肃清。得旨。此次官军进剿靖远匪党。叠次获胜。边地现已肃清。办理尚为妥速。仍著该督等饬令地方文武。随时弹压抚绥。并妥议章程。俾令永远遵守。毋任再滋事端。莫组绅等所请奖励。著该部议奏。胡镇钦等均著照所请。交部从优议恤。摺包　　

○追予安徽绩溪县一门殉难、郑官应等四家绅民妇女二十九名口旌恤。并建专祠专坊。阵亡把总程楚益。团丁一百一十七名议恤。并入该县总祠总坊。摺包　　

○旌表守节抚孤江苏仪徵县候补府经历裘经妻彭氏。监生裘纬妻许氏。监生陈鹗妻张氏。摺包　　

○癸酉。谕内阁。御史刘治平奏、顺天昌平州现修邑志。查明前贤事实。开单请准入祀名宦等祠各摺片。著礼部议奏。现月　　

○谕军机大臣等。户部奏、新疆局势大定。亟应裁减勇营一摺。频年以来。各省关协解西征军饷。实已不遗余力。甚至叠次筹借洋款。销耗息银。国家经费有常。似此年复一年。断非经久之道。现在新疆平定。防务渐松。刘锦棠曾有随时裁撤各营之请。即著该大臣与谭钟麟、杨昌浚、悉心会商。将关内外现存马步若干营。如何渐次裁减之处。迅速酌核奏咨办理。至光绪五六两年。欠解饷银尚多。加以裁减营勇。均须发给欠款。其光绪八年西征月饷。自应照旧拨解十成。著户部咨行各督抚将军监督等一体遵照。将此谕知户部。并由五百里谕知刘锦棠、谭钟麟、并传谕杨昌浚知之。现月　　

○旌表孝思纯笃江苏吴县监生陈道修女盛陈氏。摺包　　

○纂修官商衍鎏恭纂　　

总纂官熊方燧恭辑监修总裁世恭阅六月初二日正总裁那恭阅六月二十九日专司藳本陆恭覆阅壬子十月二十六日　　

徐恭阅二签十一月初三日　　

荣月日副总裁唐月日　　

宗室宝恭阅六月十六日

　　

郭恭阅七月初四日　　

陈恭阅九月三十日初校修改下卷肆拾贰签胡家钰恭校熙月日覆校修改下卷肆签朱崇荫详校宗室麒月日总校修改下卷肆拾捌签商衍鎏总校蒙古总裁恩月日

大清德宗同天崇运大中至正经文纬武仁孝睿智端俭宽勤景皇帝实录卷之一百四十一　　

光绪七年。辛巳。十二月。甲戌。谕内阁。翰林院侍讲学士尚贤奏、敬陈乡会试事宜。酌拟四条一摺。著该部议奏。现月　　

○又谕。翰林院侍讲学士尚贤奏、奉天教职选缺。请饬妥议章程等语。著吏部议奏。现月　　

○礼部尚书步军统领正红旗汉军都统恩承丁忧。以吏部尚书广寿、兼署礼部尚书。左翼总兵官崇礼署步军统领。正红旗满洲都统文煜署正红旗汉军都统。镶白旗满洲副都统容贵、署左翼总兵官。现月明发　　

○镶黄旗蒙古都统穆腾阿、因病赏假。以贝勒奕劻署镶黄旗蒙古都统。明发　　

○旌表义烈捐躯、奉天十里河驿丞袁升女二口。摺包　　

○是日壬午年立春。礼部进春山宝座。顺天府进春牛图。照例　　

○乙亥。钦奉慈禧端佑康颐昭豫庄诚皇太后懿旨。恭亲王奕之子载潢。著加恩赏给不入八分辅国公。醇亲王奕譞之子载洸。著加恩赏给奉恩辅国公。现月　　

○谕内阁。前据御史陈启泰奏、吏部于查核兵部拟补郎中一缺。前后两歧。尚书万青藜骫法徇私等情。当谕令都察院堂官查奏。兹据童华等覆奏摺内。于原□□□尔□万青藜授意司员。各堂官争之不得。及万青藜袖出一稿各节。并未逐款查明声叙。殊属含混。著童华等再行确切详查。据实具奏。现月　　

○谕军机大臣等。现在南书房翰林需人。著宝鋆、毛昶熙、于翰詹各员内。择其品学兼优者。酌保数员。候旨考试。现月　　

○蠲缓浙江仁和、富阳、嘉兴、秀水、嘉善、石门、归安、乌程、德清、山阴、临海、甯海、天台、仙居、遂安、萧山、淳安、十七县。暨钱塘等五十二州县。及杭严、嘉湖、台州、衢州、四卫所、灾歉地方。钱漕有差。现月　　

○蠲免浙江临安、新城、于潜、昌化、武康、安吉、孝丰、钱塘、富阳、余杭、西安、龙游、十二县。暨杭州等府属三十三州县。及杭严、嘉湖、衢州、三卫。荒废新种田地钱粮有差。现月　　

○丙子。钦奉慈禧端佑康颐昭豫庄诚皇太后懿旨。此次应给金册。著照成案改用银质镀金。寿庄固伦公主。荣寿固伦公主。除业经赏用金黄服色。并赏坐黄轿外。所有仪卫等项。著照固伦公主例制备。现月　　

○谕内阁。宝鋆奏、沥陈愚悃。请开军机大臣翰林院掌院学士差使一摺。宝鋆宣力有年。精神尚健。当此时事多艰。正宜勉图报称。著俟假满后。即行入直。毋庸开去差使。现月　　

○督办甯古塔等处事宜太仆寺卿吴大澂奏、海参崴华民过多。请设立公所。派员保护。下总理各国事务衙门议。寻奏。此事已由出使大臣曾纪泽。面商俄国外部。并照会东悉毕尔总督。专候覆音。所有设立公所。并选员请旨＜闲＞派各事宜。应俟曾纪泽与俄国议定后。再行请旨办理。报闻。摺包　　

○又奏、请裁撤吉林防军。撙节饷银。留办屯田。以广开垦而实边圉。如所请行。摺包　　

○又奏、校阅防军。将靖边右路裁撤一营。左路左营步队改为马队。分水岭中俄交界、及松花江南岸。添改边门炮台情形。报闻。摺包　　

○以詹事府詹事黄体芳、为内阁学士兼礼部侍郎衔。朱签　　

○以擒获巨匪出力。赏骁骑校春恒等蓝翎。余升叙有差。摺包　　

○以擅权徇私。革达呼尔总管富勒庆阿职。索伦总管文成、革职留任。摺包　　

○以行使假票。革陕西补用总兵谢正球等职。并讯办。摺包　　

○蠲缓江苏长洲、元和、吴、吴江、震泽、常熟、昭文、昆山、新阳、娄、金山、青浦、武进、阳湖、无锡、金匮、江阴、宜兴、荆溪、丹徒、丹阳、溧阳、太仓、镇洋、嘉定、太湖、华亭、靖江、奉贤、南汇、宝山、三十一厅州县。暨苏州、太仓、镇海、金山、镇江、五卫。荒废灾歉田地钱漕租课有差。现月　　

○丁丑。钦奉慈禧端佑康颐昭豫庄诚皇太后懿旨。前据内阁侍读学士文硕奏、门禁宜严。并变通大臣进班章程各摺片。著醇亲王奕譞。会同御前大臣等妥议具奏。现月　　

