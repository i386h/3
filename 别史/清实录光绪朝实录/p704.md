<!-- { "loadSidebar": true } -->
○谕军机大臣等、给事中吴光奎奏、川省吏治贪纵。盗匪滋多。开单列款。请饬查办一摺。据称川省大吏。政以贿成。州县赴任。自以奥援可恃。威焰愈张。贪残益甚。种种虐民。难以枚举。各处盗贼。句结会匪教匪。虏人勒赎。白昼横行。上下讳盗等语。所奏如果属实。亟应严参惩办。以挽颓风。著裕德、廖寿恒、按照原奏单开各节。确切查明。据实具奏。不得意存胆徇。曲为开脱。原摺单均著钞给阅看。将此谕令知之。

现月

　　

○又谕、有人奏、京师地面棍徒众多。时有砍殴毙命之事。甚或聚众寻衅两相仇杀。往往执持洋枪。致毙人命。并闻附近海淀一带。夜闲每有三五成群。拦路劫夺。亦皆施放洋枪等语。著步军统领衙门督饬弁兵。严密巡查。遇有携带洋枪。逞刁滋事者。即行捕拏。送部惩办。以儆凶顽。将此谕令知之。现月　　

○又谕、本日据增祺电奏、吉林长春夹荒佃民聚众滋事。现催调齐字营马队。自系防备吃紧。惟该处自上年加贴厘捐。刁民藉图挟制。匪徒从中煽惑。本年时逾暮春。其地多未插种。诚恐矿丁流民。聚于边境。各种教匪。句结为患。防不胜防。请明降谕旨。另派大员查办等语。所奏不为无见。该处前办加贴厘捐。未免操之过急。致滋事端。增祺既深悉情形。即著驰往该处。悉心体察。相机开导。朝廷抚育蒙民。向存宽大。为首聚众滋事匪徒。固难宽贷。其被胁良民。若能早知悔悟。概可予以自新。著该副都统出示晓谕。令各及早归耕。毋得执迷不悟。甘蹈刑诛。并著察看该地方近年丰歉情形。如果民力拮据。即行据实奏明。将应纳厘捐。酌量减免。以示体恤民隐至意。如此剀切晓谕。胁从既散。匪势自孤。剿捕首恶。亦易为力。仍著长顺督饬派出将弁。分别良莠。妥慎办理。以靖地方。将此由四百里各谕令知之。现月　　

○吉林将军长顺奏、蓝翎侍卫全禄亲老家贫。乏人奉养。请留甯古塔原籍供职。得旨、全禄仍著来京当差。所请不准行。摺包　　

○又奏、吉林甯古塔东南三岔口穆棱阿等处。设立屯田。招民开垦。已成熟地一万三千四百晌有奇。已届升科年限。照章输租。以济饷需。下部知之。摺包　　

○又奏、吉林三姓江北五站。招民承领陆续垦成熟地二万二千三百十七晌有奇。生荒一万九千八百八十晌有奇。请宽予升科年限。藉资培养民力。下户部议。寻奏、勘放荒地。请分别生熟。定限升科。从之。　　

○命安徽巡抚沈秉成开缺来京另候＜闲＞用。

现月

　　

○以战功卓著。积劳病故予吉林记名副都统亮山优恤。摺包　　

○丙寅。礼部以繙译会试中额请。得旨、京旗取中三名。各省驻防取中二名。早事　　

○派大学士张之万、协办大学士吏部尚书麟书、户部尚书翁同和、礼部尚书李鸿藻、刑部尚书薛允升、礼部右侍郎志锐、工部左侍郎汪鸣銮、内阁学士唐景崇、为殿试读卷官。早事　　

○丁卯。策试天下贡士陶世凤等三百十一人于保和殿。制曰。朕寅绍丕基。仰荷昊苍眷佑。兢兢业业。今二十年。恭逢皇太后六旬万寿。上维鲁颂寿母之诗。俯思大雅作人之化。特开庆榜。策试多士。又尝恭读康熙戊戌科圣祖仁皇帝策问。天子以乂安海宇为孝。是以夙兴夜寐。勤求至理。政事之余。留意经术。圣训煌煌。为万世法。兹举河渠之要。经籍之储。选举之方。盐铁之利。揆时度势。酌古衡今。尔多士其扬搉陈之。治水肇于禹贡。畿辅之地。实惟冀州。水利与农事相表里。后汉张堪为渔阳守。开田劝民。魏刘靖开车箱渠。能备述欤。至营督亢渠。引卢沟水资灌溉。能各举其人欤。唐朱潭卢晖宋何承矩浚渠引水。能指其地否。元郭守敬虞集议开河行漕。其言可采否。汪应蛟之议设坝建牐。申用懋之议相地察源。可否见之施行。能详陈利弊欤。汉世藏书。中秘最善。刘向所校。仅名别录。至其子歆。始总群书而奏七略。传注所引。秩然可徵。班志艺文。与刘略出入者何篇。魏晋以后。郑默中经。荀勖新簿。体例若何。梁华林园。兼五部以并录。隋修文殿。分三品以收藏。唐承砥柱之卮。始付写官。宋籍建业之余尽送史馆。此皆册府遗文。可资掌录。明永乐大典。所收之书。今不存者。见于何目。能备举以资考证欤。选举为人才所自出。翰林以备顾问。以曹以观政事。县令以司赏罚。三者皆要职也。翰林始重于唐。其时学士出入侍从。参谋议。知制诰。能详其品秩欤。宋儒馆有四。地望清切。非名流不得处。其选用之制若何。六曹昉自周官。秦汉隋唐。互有沿革。能陈其异同欤。晋制不经宰县。不得入为台郎。而后世或搢绅耻居其位。或科甲无不宰邑。岂轻重各因其时欤。抑增重激劝。或得或失欤。盐铁之征。始于管子。论者谓其尽取民利。而行之数千百年。卒不能废。圣汉武帝用孔桑之法。与管子异矣。其时所置盐官二十八郡。铁官四十郡。能指其地欤。终汉之世。屡罢屡复。其年代皆可考欤。唐贞元中检校盐铁之利。其议发于何人。若第五琦刘晏裴休之论。固无足采欤。请引采盐。而商擅利权。禁民贸铁。而官多侵蚀。其流弊能指述欤。凡此皆御世之隆谟。经国之盛业也。夫朕以藐躬。加于臣庶之上。受祖宗付托之重。惟思恪遵慈训。周知民隐。旁求俊乂。孜孜为治。以跻斯世于仁寿之域。尔多士各抒谠论。毋泛毋隐。摺包历科状元策　　

○以前护理广西巡抚李秉衡为安徽巡抚。未到任前以布政使德寿暂行署理。现月　　

○旌表过门守贞安徽桐城县张宗翰未婚妻章氏。摺

包

　　

○戊辰。谕内阁、鹿传霖奏、已故大员。惠及桑梓。遗爱在人。吁恳捐建专祠一摺。已故前大学士阎敬铭在陕西朝邑县原籍。筹减差徭。捐办仓谷。以及兴义学。置社田。劝办蚕桑。修筑堡寨。整顿书院。捍卫乡闾。洵属有功桑梓。据该绅耆杨沟澍鼎等胪陈事实。呈请建祠。阎敬铭著准其于原籍陕西朝邑县地方捐建专祠。由地方官春秋致祭。以顺舆情。现月　　

○谕军机大臣等、电寄奎焕。本日已降旨延茂著开缺来京另候＜闲＞用。嗣后藏中事宜。奎焕责无旁贷。著认真经理。不得稍有疏失。致干咎戾。灵寄　　

○命驻藏帮办大臣延茂开缺来京另候＜闲＞用。现月　　

○予积劳病故两淮盐大使鲍曾宪议恤。　　

○以捐助棉衣。予道衔高振纲等。各为其父母建坊。　　

○己巳。谕军机大臣等、电寄刘坤一。本日已降旨江苏苏松太道鲁伯阳开缺送部引见。著刘坤一饬令该员迅速来京。毋庸等候部文。现月　　

○庚午。上御养心殿。召读卷官入。亲阅定进呈十卷甲第。照例　　

○谕军机大臣等、长顺等奏、长春夹荒聚众刁民。解散大半。拏获首要正法。暨现筹办理情形一摺。据称刁民岳殿会刘万有等聚众滋事。经长顺等派委员弁。分赴各乡甲劝谕。十三四甲民众。均知悔悟解散。惟首犯刘万有怙恶不悛。翼长文元等进队弹压。该匪竟敢开枪抗拒。翼长文元等督队进击。阵毙烧毙八十余名。生擒二百余名。当将首犯刘万有拏获正法。余匪逃窜。其岳殿会一股。尚未解散。现在跟踪追截。即著长顺等饬令各营。迅将岳殿会严拏务获。毋任窜扰。一面解散胁从。加意加抚。并饬长春府研讯生擒匪党。如有被胁良民。即予省释。以安良善而靖地方。将此由四百里谕令知之。现月　　

○以捐田赡族。赏湖广总督张之洞扁额曰谊笃本支。现月随手　　

○以捐助育婴钜款。予湖北谷城县在籍训导龚念学等建坊。　　

○辛未。上御太和殿传胪。授一甲三人张謇为翰林院修撰。尹铭绶、郑沅、为编修。赐进士及第。二甲吴筠孙等一百三十人。赐进士出身。三甲朱绍文等一百七十八人。赐同进士出身。照例　　

○谕内阁、本日朕升殿传胪。鸿胪寺鸣赞官未候静鞭鸣毕。辄即唱赞排班。殊属非是。所有鸣赞官著查取职名交部议处。管理鸿胪寺事务礼部尚书昆冈、鸿胪寺卿桂斌、刘恩溥、少卿溥颋、方汝绍、一并交部议处。礼成时乐部乐章未毕。遽行停止。亦属草率。管理乐部事务贝勒载澍、总管内务府大臣户部左侍郎立山、均著交部议处。嗣后凡遇举行升殿一切典礼。执事各官。务当敬慎从事。不得稍涉疏忽。以肃朝仪。现月　　

○又谕、王文韶等奏、剿办永北厅属夷匪。捣穴擒渠。余匪窜踞东山。现在移兵围剿一摺。云南永北厅属匪首丁洪溃等妖言惑众。纠党滋扰川滇边境。经王文韶等遴派文武大员。督队剿捕。并酌调土职团丁。随同进击。叠获胜仗。丁洪溃遁还鱼硐坡老巢。官军跟踪追剿。当将水头山鱼硐坡两处贼巢。先后攻破。追至白石厓地方。拏获匪首丁洪溃吴管事。并获谷老四父子。余匪越厓狂窜。参将苏抡元督军摉捕。剿抚兼施。该匪败党。附从合夥各种猓夷。窜跨东山。余焰复炽。现经署提督蔡标续派各营将领。驰往会剿。兵勇四集。不难克期荡平。即著王文韶等饬令派出各员弁。迅图扑灭。务绝根株。川滇接壤之区。著恭寿。刘秉璋。督饬防军。严守要隘。并督饬沿边各土司。随时约束夷人。以杜句结。现月　　

○谕军机大臣等、嗣后文武新进士前三名。于传胪前一日引见后。即赴该部演礼。鸿胪寺鸣赞官一并前往。带同演习。现月　　

○又谕、嗣后凡遇升殿典礼。于礼毕时著一律具奏礼成。现月　　

○江苏巡抚奎俊奏、开浚丹徒等县运河出力员弁。恳俟全工告竣择尤酌奖。以示鼓励。得旨、著俟工竣后。准其酌保数员。毋许冒滥。　　

○壬申。谕内阁、都察院奏、清理京控案件。以矜庶狱而免稽延一摺。据称该衙门接收京控呈词。分别奏案咨案。定期三个月咨催赶办。近来各省督抚等官并不认真稽核。逾限未结者。亦不将承审职名开送。推原其故。皆缘督抚不为亲提。承审官互相袒庇。率以怀疑误控事出有因二语。调停回护。又藉口于犯供狡展。要证未齐。迁延悬阁。似此玩泄因循。殊属不成事体。若不勒限整顿何以清积牍而害民冤著各直省将军督抚等遵照该衙门所奏。统于文到之日。予限半年。将积年未结各案。分别查销审结。如逾限不结。即著照例参处。其十九年四月以后奏咨各案。仍照向章依限审结。不得再有迟延积压。用副朝廷矜恤庶狱至意。现月　　

