<!-- { "loadSidebar": true } -->
○又谕、步军统领衙门奏、拏获盗犯先行覆奏一摺。五月初二日。广安门外松寿当铺被盗抢劫。右营游击鹏展等登时往捕。该匪胆敢放枪抗拒。经该游击等追获。盗匪一名。并现赃多件。缉捕尚属出力。所有已获盗犯张三、著交刑部严行审讯。按律惩办。仍严饬该员弁等。将在逃之张皮庆等迅即严拏。务获审办。毋任漏网。游击鹏展、守备石俊兴、著俟逸犯就获后。准其从优保奖。现月　　

○以詹事府少詹事志锐为詹事。外记注　　

○丁丑。以湖南巡抚王文韶为云贵总督。未到任前。仍以云南巡抚谭钧培兼署。以福建台湾布政使邵友濂为湖南巡抚。现月　　

○调湖北布政使蒯德标为福建台湾布政使。以云南按察使邓华熙为湖北布政使。福建盐法道岑毓宝为云南按察使。

现月

　　

○戊寅。上御黄幄。阅侍卫步射。　　

○驻藏帮办大臣升泰奏、藏番已允在亚东地方通商。英人虽强。似亦无可要挟。现在印督尚未照覆。俟定议后。再行请旨办理通商事宜。报闻。摺包　　

○己卯。派大学士额勒和布、礼部尚书李鸿藻、随修太和门等处工程。摺包　　

○予故直隶天津河闲兵备道吴毓兰于扬州建立专祠。列入祀典。从两江总督曾国荃请也。摺包　　

○庚辰。谕军机大臣等、前据黄彭年奏、江苏盐捕哨弁王永昌率勇至奉贤县红庙地方抢盐。被乡民烧毙十四命等情。当经降旨令黄彭年饬拏要犯。讯明惩办。兹有人奏、王永昌缉私素称得力。此次率勇往拏案犯。被私枭焚毙。灶民张兆铨即系私贩所毙。弁勇实止十二名。此外二名。恐系无辜被害。请饬确查等语。所奏各节。与黄彭年所奏前后种种不符。亟应彻底查究。以成信谳。奉贤为浙江引地。著崧骏遴派妥员。前往严密访查。务得确情。据实具奏。原摺著钞给阅看。将此谕令知之。现月　　

○辛巳。工部奏、承修太和门等工程。采办物料各款。可否按十成实银发给。得旨、准领实银。毋庸核减。　　

○福建台湾巡抚刘铭传奏、澎湖一岛为闽台咽喉。形势散漫。现经勘定。于码宫地方凭海筑城。联络炮台。以资捍卫。下兵部知之。摺包　　

○派工部左侍郎汪鸣銮、督修国子监太学门并东厢序工程。兵部右侍郎崇礼、承修右翼宗学大门穿堂大堂等处工程。早事　　

○以监造台湾大炮出力。予知府李经方奖叙。　　

○壬午。加奉天岫岩州城隍神封号、曰灵应。江西弋阳县城隍神封号、曰諴化。河南武陟县城隍神封号、曰灵佑。沁河神封号、曰灵感。早事　　

○癸未。文宗显皇帝诞辰。上诣奉先殿寿皇殿行礼。早

事

　　

○甲申。吏部奏、文职荫生。请援武职改荫之例办理。如所请行。摺包　　

○丙戌。谕内阁、奕劻等奏、各省关应解海防经费限满。请分别劝惩。开单呈览一摺。据称各省关应解上年海防经费及补解历年欠款。有埽数全解者。有尚未解清者。自应查照定章分别劝惩。所有业经解清之湖北省、及闽海、镇江、江汉、芜湖、粤海、各关。著交部查取职名给予议叙。其未经解清之江苏江甯浙江江西等省。著查取职名议处。此项经费。关系紧要。即著该督抚饬司将欠解银两。迅即如数拨解。毋再迟延。致误要需。嗣后各省关务当遵照指拨数目。按年解清。不得任意延宕。现月　　

○谕军机大臣等、奕劻等奏、请饬内务府归还海军衙门借款等语。著总管内务府大臣。即将十三年分欠解银一万两。十四年分应还银八万两。并本年应还之款。一并迅筹解还。勿再延宕。现月　　

○以詹事府少詹事李文田为浙江乡试正考官。翰林院编修陈鼎为副考官。都察院左副都御史沈源深为江西乡试正考官。翰林院编修陆继煇为副考官。内阁中书陈璧为湖北乡试正考官。翰林院编修华煇为副考官。外记注　　

○以通政使司通政使黄体芳、太常寺卿钱应溥、署都察院左副都御史。　　

○以神机营备操暨海军学堂出力。予副都统衔营总国胜、以副都统记名简放。坐补浙江盐运使惠年、以盐运使用。余升叙开复有差。现月　　

○丁亥。河南巡抚倪文蔚奏、周家口火灾情形。得旨、著即饬属查明被灾户口。妥筹抚恤。毋任失所。　　

○戊子。山东巡抚张曜奏、抢护黄河险工情形。得旨、著督饬各属将堤坝各工认真修防。毋稍疏虞。摺包　　

○己丑、以捐廉助赈。予吉林分巡道瑞霖奖叙。　　

○庚寅。谕内阁。方汝翼呈递安摺。将有字旧摺颠倒缮写。非寻常疏忽可比。著交部议处。现月　　

○以误缮朱批。陕西巡抚张煦下部察议。摺包　　

○辛卯。谕内阁、昆刚等奏、光禄寺蒙古一等司员升途较隘。请援例借升满洲题缺一摺。著吏部议奏。现月　　

○江西巡抚德馨奏、拏获会匪讯明正法。得旨、即著饬

属严拏在逃各匪犯。务获究办。以靖地方。摺包　　

○以解清地丁银两。开复前任山西巡抚刚毅等处分。摺包

　　

○壬辰。谕内阁、翰林院代奏、编修王懿荣呈请、续修四库全书。并胪陈本朝儒臣所撰十三经疏义。请饬取列学宫各一摺。著俟会典纂辑告成后。由翰林院奏明请旨。现月　　

○谕军机大臣等、翰林院代奏、编修王懿荣呈请恳恩训饬衍圣公向学。并饬山东巡抚整理地产一摺。衍圣公生为圣裔。承袭世爵。允宜读书砥行。勉承先泽。孔令贻上年来京。叠次召见。察其材质尚堪造就。著张曜传谕加意进修。延访明师。讲求经史实学。勿染世禄骄奢之习。庶可仰副朝廷殷殷期望之意。至所称衍圣公府田产。百户把持。任意出纳。并有侵吞蒙混情事。并著该抚遴派妥员前往曲阜。会同地方官详细确查。如有前项情弊。应如何设法整顿之处。即著据实覆奏。请旨办理。原摺著钞给阅看。将此谕令知之。寻奏、整理田产。修复书院。俾衍圣公讲求实学。仰绍前型。报闻。现月　　

○又谕、李鸿章奏、永定河道员缺吴廷斌。堪以胜任等语。疆吏留意人才。如于地方河工各有专长者。尽可随时保荐。以备擢用。断不准随缺陈请。致开魁柄下移之渐。上年宣化府出缺。李鸿章附保邹振岳。朝廷因该员曾经该督保举有案。特旨＜闲＞授。仍批令嗣后保荐人才。勿再随缺声请。该督自应懔遵。吴廷斌在直服官多年。未见登诸荐剡。此次永定河道出缺。辄请破格录用。殊属不合。李鸿章著传旨申饬。将此谕令知之。现月　　

○以积欠课帑。革直隶长芦盐商候选道高裕原职。并勒追。摺包　　

○豁免运漕遭风江苏船户孙永昌承运损失漕米。摺包　　

○癸巳。谕军机大臣等、户部奏、嵩武军报销。款目轇轕。酌拟变通办法一摺。据称该军采制军装。报部逾限。山西前欠驼乾银两。碍难找发。开捐归补欠饷。与定章不符。均难照准。其前借陕甘新疆等处饷银一百四五十万两。应行缴还。可否免其追赔。请旨办理等语。此项借款。著加恩免其追缴。其余各节。即照该部所议办理。张曜前请找领欠饷及开捐归补之处。均毋庸议。原摺著钞给阅看。将此谕令知之。　　

○甲午。改铸广东高州镇游击等关防。从两广总督张之洞请也。早事　　

○乙未。谕内阁、锡珍奏、病仍未痊。恳恩赏假。并请派署缺一摺。锡珍著赏假一个月。吏部尚书。著麟书兼署。镶白旗满洲都统。著昆冈兼署。现月　　

○闽浙总督卞宝第奏、客民聚众滋事。派兵剿捕情形。得旨、刘端冕、朱长升、王国瑞、程森、均著交部议处。仍著督饬各营赶紧截拏。务期迅速扑灭。毋任蔓延。摺包　　

○以鸿胪寺卿李端遇为江南乡试正考官。户部主事承荫为副考官。翰林院修撰曹鸿勋为陕西乡试正考官。编修刘传福为副考官。　　

○予故正白旗领侍卫内大臣正黄旗满洲都统固伦额驸公景寿祭葬恤荫如例。寻予谥端勤。现月　　

○丙申。加湖北枝江县城隍神封号、曰灵佑。早事　　

○谕内阁、礼部奏、江南副考官承荫系江甯驻防。应否回避。请旨一摺。江南副考官。著改派曹鸿勋去。刘传福著改充陕西正考官。陕西副考官。著承荫去。　　

○以贝子奕谟为阅兵大臣。明发　　

○以豫亲王本格为总理行营事务大臣。明发　　

○丁酉。遣官祭火神庙。　　

○以贝勒载漪为正白旗领侍卫内大臣。明发　　

○调礼亲王世铎为正黄旗满洲都统。正红旗汉军都统福锟为镶红旗满洲都统以正蓝旗满洲副都统熙敬为正红旗汉军都统。外记注　　

○戊戌。调正黄旗汉军副都统希朗阿为正蓝旗满洲副都统。以降调前正黄旗满洲副都统恩全为正黄旗汉军副都统。

明发

　　

○己亥。上奉慈禧端佑康颐昭豫庄诚寿恭钦献皇太后幸阅是楼。侍晚膳。　　

○赐内廷王大臣及蒙古王贝勒贝子额驸等食。翌日如之。　　

○转户部右侍郎续昌为左侍郎。兼管三库事务。调兵部右侍郎崇礼为户部右侍郎。兼管钱法堂事务。以总管内务府大臣巴克坦布为兵部右侍郎。现月　　

○庚子。万寿节前期。上诣诸秀宫慈禧端佑康颐昭豫庄诚寿恭钦献皇太后前行礼。御乾清宫受贺。　　

○奉慈禧端佑康颐昭豫庄诚寿恭钦献皇太后幸阅是楼。侍午膳。翌日如之。　　

○壬寅。万寿节。上诣大高殿寿皇殿行礼。　　

○遣官祭太庙后殿。　　

○奉先殿。　　

○上以孟秋享太庙。自是日始、斋戒三日。　　

○癸卯。谕军机大臣等。电寄张之洞据电奏。苏元春请赴广东会商边务等语。著照所请行。电寄　　

○甲辰。护理甘肃新疆巡抚魏光焘奏。请将提督李克常等留省补用。允之。摺包　　

○以捐助东赈。赏太常寺少卿林维源本生母郑氏扁额曰积善余庆。协修官李翘燊恭纂　　

总纂官熊方燧恭辑监修总裁世恭阅八月二十八日正总裁那月日专司藁本陆恭覆阅癸丑七月初四日徐月日荣月日副总裁唐月日宗室宝恭阅二月初一日陈恭阅七月初五日熙月日郭恭阅二月三十日宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之二百七十二　　

光绪十五年。己丑。秋七月。乙巳朔。享太庙。上亲诣行礼。　　

○诣仪鸾殿问慈禧端佑康颐昭豫庄诚寿恭钦献皇太后安。至癸酉皆如之。外记　　

○派内阁学士文治、工部尚书潘祖荫为顺天乡试。监临。早事　　

○丙午。谕内阁、本日顺天府五城御史会奏。摺内奏字上漏书谨字。殊属疏忽。潘祖荫等著交部察议。现月　　

