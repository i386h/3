<!-- { "loadSidebar": true } -->
○上诣储秀宫问慈禧端佑康颐昭豫庄诚皇太后安。至甲午皆如之。　　

○颁光绪十二年时宪书。　　

○谕军机大臣等、礼部奏、朝鲜国王李熙呈请派兵镇抚。据咨转奏一摺。前将驻防朝鲜各营一律撤回。李鸿章奏报撤军摺内。本有备援军以作远势之语。今该国王以伏莽未除。呈请派兵镇抚。系为豫防内患起见。中国与朝鲜休戚相关。自应代为筹备。著李鸿章察酌情形。随时调拨水陆各军。飞轮径渡。择要扼扎。相机防卫。并著礼部传谕该国王知悉。将此谕知礼部。　　

○并由四百里密谕李鸿章知之。洋务　　

○又谕、张凯嵩奏、逸匪潜谋聚众。图攻府城。现办情形一摺。本年八月闲蒙化属之金牛屯太平寺。突有匪徒数百人。聚众图攻大理府城。当经该处文武员弁、拏获匪党数名。匪首尚未弋获。即著该抚督饬文武绅团。迅将此股匪徒赶紧扑灭。严拏匪首。务获惩办。并著严饬永北厅营。实力兜拏。该处与川省毗连。诚恐此拏彼窜。蔓延为患。著丁宝桢饬属一体防剿。毋任漏网。将此由五百里谕令知之。现月　　

○直隶总督李鸿章奏、铁门关设防。占用临榆县民地。请豁除粮额。下部知之。摺包　　

○以办结蒙番积案。予知府张道生等升叙加衔有差。摺包　　

○以镇抚朝鲜。敉平乱事。予记名提督吴兆有等优叙。记名总兵左克成等、以提督记名＜闲＞放。左克成并赏一品封典。副将张光前等、以总兵记名＜闲＞放。张光前并赏加提督衔。参将方正祥等、以副将补用。并赏加总兵衔。方正祥并赏骁勇巴图鲁名号。都司方伯谦等、以游击补用。并赏戴花翎。余升叙加衔有差。摺包　　

○以亏短银两。革已故直隶署香河县知县冯玮职。并籍产备抵。　　

○丁卯。钦奉慈禧端佑康颐昭豫庄诚皇太后懿旨。醇亲王奕譞等奏、大员报捐银两。恳请奖励一摺。正蓝旗蒙古都统长善、捐备购办机器银四千两。洵属急公。长善著赏戴花翎。现月　　

○又奉懿旨。奉宸苑卿崇光、著赏给头品顶戴。郎中立山、著赏还顶戴。现月　　

○谕军机大臣等、中越勘界事宜。前经谕令周德润、邓承修、会同各该督抚。详细勘定。此事关系重大。必应慎之于始。各处所绘地图。详略不一。法使所携。难保不互有异同。目前分界。自应以会典及通志所载图说为主。仍须履勘地势。详加斟酌。或有谓谅山地势。在分水岭之东。本宜划归粤界。此说与新约不甚相符。须费辩论。若于两界之闲。留出隙地若干里。作为瓯脱。以免争端。最属相宜。周德润、邓承修亲自履勘该处地形。了然在目。自可相机办理。岑毓英、李秉衡、就近面商。务臻妥善。张之洞、张凯嵩、倪文蔚身任地方。如有所见。亦当详告。以资商搉。闻法国所派巴吕。人颇和平。如能孚以诚信。办事或可顺手。并著周德润等。随时加意联络。以期于事有益。将此由六百里密谕岑毓英、张之洞、周德润、邓承修、张凯嵩、倪文蔚、并传谕李秉衡知之。洋务　　

○又谕、前据左宗棠等奏、中法议约已成。恳由船政试造钢甲兵船一摺。据称法国现在创造双机钢甲兵船。虽较铁甲稍逊。而驾驶较易。费用较减。每船估需工料银四十六万两。闽省拟请试造三数号等语。现当创办海军之际。洋面兵船。自应次第筹备。以资操练。著裴荫森即将新式双机钢甲兵船。先行试造一号。如果试验合用。将来再行奏明陆续添造。目前所需造船经费。即由闽省前存洋款内拨用。余賸洋款、著杨昌浚解交神机营存储。裴荫森、务当督饬员役工匠。核实经理。不是虚糜帑项。以重要需。杨昌浚亦当随时会商妥筹办理。将此由五百里谕知杨昌浚。并传谕裴荫森知之。洋务　　

○又谕、京师沟渠河道。年久失修。近多淤塞。应如何分年筹款陆续修浚之处。著该管大臣详细履勘。查明具奏。现月　　

○乌里雅苏台将军杜嘎尔等奏、晋省拨解乌科经费。请严定章程。下部知之。随手　　

○总理各国事务衙门奏、采买外洋军火等项。请责成出使大臣验收。从之。随手　　

○戊辰。谕军机大臣等、有人奏、鄂省政治。积弊滋深。请饬整顿一摺官税牙厘。自应核实徵收。岂容稍有侵蚀。所陈各弊端、是否属实。道员恭钊、瞿廷韶、有无朋比为奸通行贿赂情事。著裕禄逐款查明。据实具奏。教匪王觉一、叠经谕饬查拏。久未弋获。其党与甚多。深恐句结为患。著严饬地方文武。实力□□穴□又□拏。毋任漏网。至所称银龙殿地方、会匪严姓、谋为不轨。纠党夺回匪犯邓玉亭一案。及襄阳刀痞。抢掠妇女。德安等属匪类横行等情。亟应查拏惩办。著按照所奏各节。饬属认真缉捕。以靖地方。荆州堤工摊收经费一节。据称前令林瑞枝敛钱入己。草率修筑。后任郭作霖、贪鄙尤甚。□山戊不□修土费、并未兴工等语。著该署督确查。如果属实。即行□□□尔□办。至堤工经费。应如何严杜苛派。体恤闾阎。并著酌定章程。核实办理。原摺著钞给阅看。将此由四百里谕令知之。寻奏。查明道员恭钊、瞿廷韶、尚无朋比为奸情事。各处缉匪尚属认真。地方安谧。惟松滋县知县林瑞枝、堤工重要。未能克期蒇事。应请交部议处。从之。摺包　　

○又谕、本年山西、陕西、山东、浙江等处灾荒地亩。节经该省奏到。加恩将新旧钱粮、分别蠲免缓徵。并因广东广西各属。被水成灾。民情困苦。钦奉懿旨。拨给银各三万两。山东沿河各州县伏汛盛涨。灾区甚广。复奉懿旨。拨给银五万两。其顺直各属。洼区被灾。拨给江苏漕米十万石。藉资赈济。奉天安东等县被水。江苏上元等县被水。安徽桐城等县被水。江西清江等县被水。福建省城、及福清等县被风。湖北咸甯等县被水。谷城等县被风。湖南镇筸等处被水。河南裕州等处被水。山东历城等县被水。山西汾阳等县被水。陕西长武等县被雹。长安等县被水。四川越巂等处被火被水。云南宾川等处被水。均经该将军督抚等查勘抚恤。小民谅可不至失所。惟念来春青黄不接之时。民力未免拮据。著传谕该将军督抚等、体察情形。如有应行接济之处。即查明据实覆奏。务于封印以前奏到。候朕于新正降旨加恩。直隶热河朝阳县被旱。安徽安庆等处被水被旱。江西鄱阳等县被水。莲花厅等处被旱。浙江杭嘉湖等属被水被旱被风被虫。湖南益阳等县被水。山西阳曲等县被雹。甘肃皋兰等县被雹。均经该督抚等委员查勘。即著迅速办理。并将来春应否接济之处。一并查明。于封印前奏到。此外各省。有无被灾地方。应行调剂抚恤之处。著该将军督抚等。一并查奏。候旨施恩。将此各谕令知之。现月　　

○热河都统谦禧奏、查明朝阳县被灾处所。筹款抚恤。是旨、即著督饬官绅。将粥赈事宜。　　

○认真办理。务期实惠均沾。毋任一夫失所。摺包　　

○又奏、朝阳县民租种蒙古地亩被灾。劝谕地主展缓租粮。下该衙门知之。摺包　　

○予故道员郭启昌、照军营例优恤。摺包　　

○己巳。谕内阁、这辰字围著隆勤监射、耀年较射。宿字围著载漪监射。薛允升较射。列字围著本格监射。沈秉成较射。张字围著昆冈监射。杨颐较射。外起居注　　

○甘肃新疆巡抚刘锦棠奏、酌拟新疆补署各缺章程。又奏、甘肃人员。请准分发新疆。均下部议。随手　　

○命翰林院编修吴树梅、在南书房行走。李培元、高赓恩在上书房行走。现月　　

○命工部尚书福锟、都察院左都御史祁世长、刑部左侍郎桂全、工部左侍郎孙毓汶、在紫禁城内骑马。现月　　

○辛未。仁宗睿皇帝诞辰。遣官祭奉先殿。　　

○以黄河安澜颁大藏香十枝。交山东巡抚陈士杰、祗领。虔诣大王庙祀谢。现月　　

○谕内阁、黄体芳奏、循例荐举教官一摺。江苏金匮县训导殷如珠。著该抚给咨送部引见。另片奏。奏明绩学之士。恳恩奖励等语。江苏举人汪士铎等。笃志潜修。绩学不倦。允宜量予奖励。以资劝感。举人汪士铎、著赏给国子监助教衔。监生高延第、著赏给翰林院待诏衔。现月　　

○四川总督丁宝桢奏、察木多各呼图克图、派员进贡。报闻。随手　　

○两广总督张之洞等奏、停止行户海防捐输。改抽牙捐充饷。下部知之。摺包　　

○又奏、遵筹海防善后水师事宜。得旨、据奏筹办水师事宜。不无可采惟该督拟以洋药税厘。作为经费。此事各国能否一律商允。尚无把握。前经钦奉懿旨。先从北洋精练水师一支。此外分年兴办。该督所奏各节。著交海军衙门。随时察度情形。俟饷项有著。次第推广办理。摺包　　

○又奏、购配钢炮等件。拟解畿辅各军应用。下总理各国事务衙门知之。随手摺包　　

○山东巡抚陈士杰奏、遵查河防事宜。得旨、著即将所筹建坝。分水开渠洩涨各节。通盘熟计。奏明办理。该省河工。重烦廑念。无非为保卫民生起见。该抚责无旁贷。固不得因有人言。稍涉迁就。如有应随时变通之处。亦不得因奏明在先。固执成见。总期治有成效。以安地方。随手摺包　　

○又奏、遵旨散放长清等县普赈银两。报闻。随手　　

○江苏学政黄体芳奏、注销教民籍贯。不准考试。下礼部议。寻奏。注销教民籍贯。应毋庸议。至准考试与否。当以其人是否安分为断。从之。随手摺包　　

○出使美日秘国大臣张荫桓奏、拟于金山各埠、设立中西学堂。得旨、即著察看情形。认真办理。务期实有功效。毋得徒托空言。摺包　　

○以光禄寺卿邵曰濂、署太常寺卿。随手　　

○命江西布政使刘瑞芬开缺。以三品京堂候补。并赏二品顶戴。现月　　

○以安徽按察使张端卿、为江西布政使。山西归绥道阿克达春、为安徽按察使。现月　　

○以记名提督蔡金章、署广西右江镇总兵官。随手　　

○壬申。以素邀灵贶。颁香港东华医院崇祀神农扁额。曰万物咸利。随手　　

○闽浙总督杨昌浚奏、委员查恤澎湖被难各户。并拟筹防务。报闻。　　

○甲戌。上奉慈禧端佑康颐昭豫庄诚皇太后幸潄芳斋侍午膳。　　

○会办云南军务前湖南提督鲍超奏、遵撤全军。地方静谧。下部知之。随手　　

○予故提督邓训诰等、照军营例恤荫。随手　　

○乙亥。慈禧端佑康颐昭豫庄诚皇太后万寿圣节。遣官祭太庙后殿。　　

○奉先殿。上率王以下文武大臣诣慈□□□皿□门行庆贺礼。众官于午门外行礼。　　

