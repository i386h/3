<!-- { "loadSidebar": true } -->
○安徽巡抚冯煦奏、新刑律草案。有宜斟酌者数端。中律向兼惩戒报复感化主义。今偏重感化。难以遽行。又专重人格。破家族主义。适足以败坏人心。至中国女子。名节最重。岂宜大溃其闲。若夫法律名词有似中非中似西非西之日本文法。尤不可编诸法典。为舞文者利用之资。下修订法律大臣、法部议。　　

○又奏、皖省等解练兵经费。酌提每年归公银八万余两。现在办公竭蹶。请旨减免。指款拨抵。下部知之。　　

○派恭亲王溥伟为崇文门正监督。学部右侍郎宝熙为副监督。　　

○以嗜好甚深。蠹民庇属。革安徽皖南道文焕职。　　

○己酉。热河都统廷杰奏热河四税。整顿有效。拟将承德府税照四税新章试办以济要需。下部知之。　　

○以溢徵钜款。予热河州同衔王永清奖叙。　　

○以遵命捐款助赈。予江苏上海县职员张韦承为其本生父母建坊。　　

○庚戌。谕内阁、云南边务重要。交涉繁难。应比照东三省官制。设立交涉使司。以专责成。云南交涉使司交涉使。即著高而谦补授。　　

○以农工商部左丞耆龄。邮传部左丞那晋、为内阁学士。兼礼部侍郎衔。镶黄旗蒙古副都统李国杰为农工商部左丞。京师高等检察厅检察长李焜瀛为邮传部左丞。　　

○赏功德林习艺所每月加拨仓米六十石。　　

○辛亥。谕军机大臣等、有人奏、已革前署双城厅通判鲜俊贤纵容勒索请饬严拏在逃丁役究办等语。著徐世昌、陈昭常、按照所陈。通行各州县严拏栗成沙仲兰务获惩办。并饬各属不准用门丁妄行勒索。原片著钞给阅看。　　

○御史俾寿奏、地方自治。宜选正绅。严拏恶棍。下宪政编查馆知之。　　

○湖广总督陈夔龙奏、鄂省倡办造纸厂。针钉厂。半由官拨款。在息借商本项下动支。半招集华股按照商律股分有限公司条例办理。下部知之。　　

○广西提督龙济光奏、滇桂与越南接壤。崎岖交错。全恃舆图为指南。进呈中越大势肬■闲明地图四幅。各军队分防图二幅。附图例注说。得旨、图留览。　　

○换铸湖北荆州府知府印信。从湖广总督陈夔龙请也。　　

○以前马兰镇总兵承祐为镶黄旗蒙古副都统。　　

○予出使随员即选知府翟青松等十员奖叙。　　

○以亏款延缴。革湖北石首县知县赵震东、福建前署南靖县知县邱晋濂职。　　

○壬子。谕军机大臣等、电寄张人骏、电悉。所请援照江直两省成案。办理代收捐及常捐各项。著准其开办一年。期满后即行停止。度支部知道。　　

○癸丑。邮传部左参议李稷勋奏、筹禁土药。与其禁种。限年递减。不若加税。逐年倍徵。可备海军之用。而栽种亦不禁自绝。至将来以何种植物代此项利益。尤须先事统筹。下会议政务处议。　　

○两江总督端方等奏、查明苏省禁烟。业已实行。徵收膏捐。并无贻误情形。报闻。　　

○以捐款助学。予陕西城固县监生王炳星、镇安县文童汪彰文奖叙。帮总纂官蓝钰恭纂　　

总纂官熊方燧恭辑监修总裁世恭阅三签八月十七日正总裁那月日专司蒿■木本陆恭覆阅癸丑十二月十九日　　

徐月日　　

荣月日副总裁唐月日　　

宗室宝恭阅一签十一月廿七日

　　

陈恭阅五签正月廿七日　　

熙月日　　

郭恭阅十月初三日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之五百九十五　　

光绪三十四年。戊申。八月。甲寅朔。上诣乐寿堂问慈禧端佑康颐昭豫庄诚寿恭钦献崇熙皇太后安。至壬午皆如之。记

注

　　

○谕内阁、朕钦奉皇太后懿旨、宪政编查馆资政院王大臣奕劻溥伦等会奏、进呈宪法议院选举各纲要。暨议院未开以前。逐年应行筹备事宜一摺。现值国势积弱。事变纷乘。非朝野同心。不足以图存立。非纪纲整肃。不足以保治安。非官民交勉。互相匡正。不足以促进步而收实效。该王大臣所拟宪法暨议院选举各纲要。条理详密。权限分明。兼采列邦之良规。无违中国之礼教。要不外乎前次晶■宜降明谕。大权统于朝廷。庶政公诸舆论之宗旨。将来编纂宪法暨议院选举各法。即以此作为准则。所有权限。悉应固守。勿得稍有侵越。其宪法未颁议院未开以前。悉遵现行制度。静候朝廷依次筹办。如期施行。至单开逐年应行筹备事宜。均属立宪国应有之要政。必须秉公认真。次第推行。著该馆院将此项清单附于此次所降谕旨之后。刊印誊黄。呈请盖用御宝。分发在京各衙门。在外各督抚府尹司道。敬谨悬挂堂上。即责成内外臣工。遵照单开各节。依限举办。每届六个月。将筹办成绩。胪列奏闻。并咨报宪政编查馆查核。各部院领袖堂官。各省督抚及府尹。遇有交替。后任人员。应会同前任。将前任办理情形。详细奏明。以期各有考成。免涉诿卸。凡各部及外省同办事宜。部臣本有纠察外省之责。应严定殿最。分别奏闻。并著该馆院王大臣奏设专科。切实考核。在京言路诸臣。亦当留心察访。傥有逾限不办。或阳奉阴违。或有名无实。均得指名纠倢■＜曰融＞■＜石木＞。定按溺职例议处。该王大臣等若敢扶同讳饰。贻误国事。朝廷亦决不宽假。当此危急存亡之秋。内外臣工同受国恩。均当警觉沉迷。埽除积习。如仍泄沓坐误。岂得尚有天良。该馆院王大臣休戚相关。任寄尤重。傥竟因循瞻庇。讵能无疚神明。所有人民应行练习自治教育各事宜。在京由该管衙门。在外由各督抚。督饬各属。随时催办。勿任玩延。至开设议院。应以逐年筹备各事办理院竣为期。自本年起务在第九年内。将各项筹备事宜。一律办齐。届时即行颁布钦定宪法。并颁布召集议员之诏。凡我臣民皆应淬厉精神。赞成郅治。如有不靖之徒。附会名义。藉端构煽。或躁妄生事。紊乱秩序。朝廷惟有执法惩儆。断不能任其妨害治安。总期国势日臻巩固。民生永保昇平。上慰宗庙社稷之灵。下答薄海臣民之望。将此通谕知之。现月　　

○谕军机大臣等、鹿传霖奏、逮问大员。任意逗遛等语一摺。著法部催提贻谷到案。秉公确讯具奏。原摺著钞给阅看。

现月

　　

○凉州副都统玉昆奏、遵筹凉庄两防生计。拟变通办法。综计两防人数不及四千。现照召募新军准令旗丁应募之例。编入兵队。入伍即停支本旗底饷。储以购地。俟退伍按丁承领。余除入中小学堂充堂巡警及各项杂差五百余名外。闲散老弱。为数无多。应俟度支部筹有的款。购田安置。下所司知之。摺

包　　

○换铸陕西布政使司印信。从陕西巡抚恩寿请也。摺包　　

○以遗爱在民。予已故江苏武进县知县施沛霖列入国史循吏传。从江苏巡抚陈启泰请也。摺包　　

○上以祭先师孔子。自是日始。斋戒三日。　　

○乙卯。予捕匪被戕定字右旗管带外委陈有才优恤。摺包　　

○上以祭社稷坛。自是日始。斋戒三日。　　

○丙辰。遣官祭文昌帝君庙。记注　　

○谕内阁、安徽巡抚著沈曾植暂行护理。朱家宝著迅速赴任。现月　　

○谕军机大臣等、电寄赵尔丰等、联豫电奏悉。番官悖谬。图拒朝使。赵尔丰赴藏。必须严密筹备。著赵尔丰赵尔巽妥慎会商。节节布置。步步稳进。其后路巴塘里塘一带。并著赵尔巽遣驻重兵。以壮声威。联豫来电转赵尔丰等阅看。电寄　　

○又谕、电寄孙宝琦、电悉。著赏假两个月。准其赴瑞士调养。电寄　　

○又谕、云寄长庚。电悉。营兵殴官越逃。该将军即可按军法惩办。应毋庸请旨。电寄　　

○以河南巡抚林绍年为仓场侍郎。邮传部左侍郎吴重喜■心为河南巡抚。　　

○调仓场侍郎汪大燮为邮传部左侍郎。未到任前以内阁学士吴郁生署理。并兼署仓场侍郎。　　

○以江苏提学使毛庆蕃为甘肃布政使。记升提学使樊恭煦为江苏提学使。现月　　

○丁巳。祭先师孔子。遣恭亲王溥伟恭代行礼。记注　　

○谕军机大臣等、民政部奏、查获藉端招摇。意图煽惑人犯。请递籍监禁一摺。京师辇毂之下。岂容不肖匪徒。造谣生事。著民正部将该犯谢日光解交直隶总督。发司永远监禁。现

月

　　

○戊午。祭大社大稷。遣礼亲王世铎恭代行礼。　　

○谕内阁、御史秦望澜奏、查办重案不甚允协。请饬覆行核议一摺。已革绥远城将军贻谷被倢■＜曰融＞■＜石木＞。案情重大。特派大员驰往查办。据奏覆情节较重。当经谕令拏交法部审讯治罪。自应由法部彻底究办。乃该御史竟敢胪列多条。率为申辩。显系有意开脱。殊属冒昧。难胜风宪之任。原摺掷还。秦望澜著回原衙门行走。以示薄惩。现月　　

○以镶红旗蒙古都统葛宝华署法部尚书。现月　　

○庚申。江南苏松镇总兵徐绍桢奏、清查户口。于军事学务警政。最有关系。拟请普设片籍局。以为兴办各项要政根据。下民政部知之。摺包　　

○壬戌。太宗文皇帝忌辰。遣官祭昭陵。记注　　

○谕军机大臣等、著唐绍仪在奉天宫内库存瓷器。酌提十件。带往各国。以备分赠之用。　　

○御史俾寿奏、交办交议事件。拟请饬会议政务大臣明定期限。并严定逾限处分。下会议政务处议。寻奏、应请申明光绪三十二年十一月谕旨。饬下京外各部院大臣。嗣后应行议覆事件。务须恪遵定限。从速具奏。其奉旨筹办之事。并将办理情形。随时奏报。以备查核而儆玩延。从之。　　

○又奏、请推广游历章程。选派王公大臣及其子弟。并京外满汉大小官员轮派出洋。以便考察一切政艺。下会议政务处议。寻奏、派遣亲贵及大小官员出洋游历各节。均经先后议准照办在案。该御史所陈。与历次奏案意恉相符。自应毋庸再议。从之。　　

○又奏、请饬议特举制科。试以经史时务及各项专门科学。下会议政务处议。寻奏、该御史所陈三科。除孝廉方正直言极谏。皆非空言可得。惟博学宏词一科。康熙乾隆年闲。曾两次举行。得人甚盛。且保全国粹。实为今日急务。拟请饬下学部详加筹拟。请旨遵行。从之。　　

○又奏、请饬议复行取旧制。或酌量变通。下会议政务处议。　　

○又奏、请由度支部拨借数年钱粮。分立八旗孤寡教养局工艺厂。下会议政务处八旗都统知之。　　

○又奏、现饬禁烟。谨拟办法三条。曰选派绅董。以重稽查之责。曰明定章程。以示劝惩之义。曰严禁私开烟馆。以绝传染之害。下禁烟大臣、民政部。度支部知之。摺包　　

