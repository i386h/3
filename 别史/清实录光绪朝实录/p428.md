<!-- { "loadSidebar": true } -->
○又谕、吏部奏、遵议处分一摺。据称前江西巡抚潘霨于已革知府董兆奎前经保荐卓异。照革职公罪例议以革职等语。潘霨著加恩改为革职留任。现月又谕、刘锦棠、谭钟麟奏、遵保各省关及后路各台局筹解协饷各员。吁恳恩施。开单呈览一摺。甘肃新疆戡定以来。举行善后事宜。协拨饷项较多。各省关历年筹解。力济边军。不分畛域。自应量予奖叙。四川总督丁宝桢、福州将军穆图善、两江总督曾国荃、前安徽巡抚裕禄、前江西巡抚潘霨、浙江巡抚刘秉璋、江苏巡抚卫荣光、前江西巡抚李文敏、山东巡抚陈士杰、署山西巡抚奎斌、均著交部从优议叙。署湖广总督卞宝第、河东河道总督成孚、湖北巡抚彭祖贤、河南巡抚鹿傅霖、陕西巡抚边宝泉、署湖南巡抚庞际云、署安徽巡抚卢士杰、均著赏加头品顶戴。其余单开出力各员。所请奖叙。著该部议奏。现月又谕、卞宝第等奏、甄劾属员一摺。湖北候补知府唐训邦、管理厘捐声名甚劣著即行革职。黄陂县知县吴念椿、听断缉捕。均属疲玩。巴东县知县彭鹤举、性情疏懒。潜江县知县托纶、才具平庸。均著以府经历县丞降补。崇阳县知县余思训、办事竭蹶。才难治剧。署东湖县事江陵县知县柳正笏、纵任丁差。声名平常。均著开缺留省察看。咸丰县知县王曾唯、办事任性。听断不明。操守尚谨。著以州判降补。枣阳县知县左挺生、书生本色。惟缉捕非其所长。著开缺遇有相当缺出。酌量另补。现月谕军机大臣等、卞宝第奏、访求地营筑法。绘具图说呈览一摺。据称岑毓英在云南穵筑地营。曾歼巨寇。本年春闲在越境筑成连营。极为得力。该署督访求其法。曾经试验。于陆地防守最为合宜等语。福建台湾防务紧要。尤应力筹守御之策。著该督抚查照所奏。酌度机宜。妥为办理原摺及图说均著钞给阅看。现在台湾文报阻滞。此旨著杨昌浚设法咨行刘铭传遵照。将此由五百里各谕令知之。洋务又谕、电寄张之洞等。据两电均悉。筹济台越军事。具见公忠。深堪嘉尚。即著分别妥速办理。在台法兵多病。煤粮军火亦缺。刘铭传正可相机进兵。克复基隆。民勇可用。宜加意联络调度。并著杨昌浚设法通信。力筹援济。随时电奏。张之洞奏称全局在争越南。争越南在此数月等语。甚合机宜。即著电咨滇桂疆臣共知此意。所请再借银百万两。分济滇桂各军。依议行。该衙门即知照巴夏礼、电告汇丰洋行。此款借到。张之洞速行解运。以资饱腾。寄电　　

○以詹事府詹事钱桂森为内阁学士。兼礼部侍郎衔。　　

○授刘锦棠为甘肃新疆巡抚。仍以钦差大臣督办新疆事宜。现月　　

○以甘肃布政使魏光焘为甘肃新疆布政使。甘肃按察使谭继洵为甘肃布政使。现月　　

○甲戌。谕军机大臣等、本年直隶浙江湖北陕西甘肃云南贵州等处。灾荒地亩。节经该省奏到。加恩将新旧钱粮分别蠲免缓徵。并因顺直各属灾区。民情困苦。拨给江苏浙江漕米各五万石。山东沿河州县。叠被水灾。截留本年新漕十万石。藉资赈济。奉天凤凰城被水。江苏青浦县被风。安徽祁门县被水。江西浮梁等县被水。福建台北泉州两府属被风被水。河南叶县等处被水。山东齐东等县被水被风。四川＜闲＞州等处被火。石泉等县被风被雹。广东顺德县被风。均经该将军督抚等查勘抚恤。小民谅可不至失所。惟念来春青黄不接之时。民力未免拮据。著传谕该将军督抚等体察情形。如有应行接济之处。即查明据实覆奏。务于封印以前奏到。候朕于新正降旨加恩。安徽婺源等县被水被旱。江西余干等县被水。福建台湾府属被风。湖南沣州等处被水。陕西长安等县被水。甘肃皋兰等县被水被雹。广东南海等县被水。云南石屏等处被水被雹。均经该督抚等委员查勘。即著迅速办理。并将来春应否接济之处。一并查明。于封印前奏到。此外各省有无被灾地方。应行调剂抚恤之处。著该将军督抚等一并查奏。候旨、施恩。将此各谕令知之。现月　　

○以都察院左副都御史曾纪泽为兵部右侍郎。未到任前。仍以工部右侍郎徐用仪兼署。现月　　

○以河南开归陈许道陈彝为甘肃按察使。现月　　

○乙亥。谕军机大臣等、前据杨岳斌奏、请酌添酌添营勇。并为三十营。统带赴闽。当因福建兵力已厚。谕令该前督于湖南现有八营、及募就十一营内。挑选精锐。并成十营。不得再请添募。兹据该前督奏、行抵辰州。点验召募正勇十二营。定期赴省。即著前督将所募十二营。迅速带赴福建。妥筹援剿。不得再有增添。所请凑足三十营之处。著不准行。此项勇营月饷。著户部议奏。杨岳斌前请于湖南江西各发行饷银六万两。已谕卞宝第等照拨矣。将此由六百里谕知杨岳斌、并传谕庞际云知之。洋务　　

○又谕、本日据吴大澂条陈援台事宜。由电知总理各国事务衙门转递。吴大澂距京甚近。遇有条奏事件。尽可由驿驰奏。嗣后除军情外。概不得轻发电信。以昭慎重。将此谕令知之。洋务　　

○又谕、电寄穆图善等。据吴大澂条陈援台之策。拟以重价雇英美德各商船。黑夜装兵偷渡。由他口绕道赴淡水。并令南北洋所拨兵轮。在厦门一带游弋。专截香港装运煤米之法船等语。绕道赴台。断敌接济。前已叠饬筹办。著穆图善、杨昌浚、竭力办理。台南兵勇尚多可由陆路拨赴台北。并须严禁游兵勿扰台民。刘铭传务当筹画妥办。并将台防近日情形。设法电闻。巡抚事繁。杨昌浚难于兼顾。张兆栋著暂缓交卸。电寄　　

○又谕、电寄李鸿章。据曾纪泽电称、中华所购。有猎药重焙药俱十五年前所制子弹。价虽低。易误事等语。著李鸿章督饬采办军火委员。认真选择。抽查试验。勿为外洋所欺。并通行办防各省。一律周知。电寄工部左侍郎孙毓汶等奏、汝甯府教案情节多歧。请饬部提。得旨、仍著该侍郎等提案研讯。定拟具奏。所请解交刑部之处。迹涉推诿。著传旨申饬。　　

○以新疆底定。予陕甘总督谭钟麟等优叙。广东提督张曜等头品顶戴。提督沈宝堂等一品封典。李万明等赏换清字勇号。余升叙加衔有差。摺包　　

○丙子。谕军机大臣等、鲍超奏、募勇成军。请旨再行饬拨饷械、暨需用军装、力从撙节各摺片。鲍超所部应用军械。前经李鸿章、丁宝桢、先后拨解。兹据奏称、尚需马步洋枪四千二百余杆、并丁字火十万颗等语。前谕鲍超准带二十六营。系将四川所拨五营。并计在内。该五营军械。据丁宝桢奏称业经发足。著曾国荃、丁宝桢、再各拨给洋枪一千杆。随带军火。迅解该营。如有不敷。丁宝桢可将省标各营所存排枪。酌拨配用。该提督当懔遵九月二十九三十日谕旨。一面统率各营。先行启程前进。不得以军械未齐。藉词延缓。自干咎戾。丁宝桢已续发该军饷银十四万两。由川抵滇。已可敷用。至以后月饷。已谕令户部议拨矣。鲍超奏称体念物力维艰。遇事节省。所见甚是。该提督总当事事核实。妥为办理。不得任令营员铺张糜费。是为至要。将此由六百里各谕令知之。洋务四川总督丁宝桢奏、大邑县匪徒滋事。请将知县王喆等革职。得旨、匪徒多人。阑入大邑县城。劫狱焚署。该地方官何以毫无防范。殊堪痛恨。著该督严饬所属实力摉捕。务将该匪首夥。悉数弋获。务净根株。以靖地方。知县王喆、典史归树勋、把总汤润、均著革职严行查办。　　

○又奏、擒获匪首杨红中等。得旨、即著该督饬属将已获各匪讯明起事确情。按律惩办。仍饬该营官及各州县、一体会同摉捕余匪。毋任一名漏网。　　

○命正红旗汉军都统善庆、镶白旗满洲副都统托伦布、军机大臣刑部右侍郎许庚身、毓庆宫行走吏部右侍郎张家骧、户部右侍郎孙家鼐、在紫禁城内骑马。现月抚恤四川江北、巫山、射洪、广元、蓬、雅安、天全、彭、邻水、达、广安、资阳、南溪、万、酆都、涪、彭水、十七厅州县被水被雹被火灾民。　　

○丁丑。仁宗睿皇帝诞辰。遣官祭奉先殿。　　

○戊寅。慈禧端佑康颐昭豫庄诚皇太后御慈宁宫。上捧觞上寿。彩衣躬舞。王贝勒贝子公等以次进舞。礼成。赐近支亲藩等食。内起居注　　

○以神功显著。颁河南扶沟县城隍庙扁额曰仁德感应。　　

○钦差大臣督办福建军务左宗棠奏、请饬江西司库按月解饷。得旨、即著该大臣咨行江西巡抚。饬令藩司宽筹月饷。源源接济。现月　　

○己卯。上诣储秀宫问慈禧端佑康颐昭豫庄诚皇太后安。至庚子皆如之。　　

○奉皇太后幸阅是楼侍午膳。至丁亥皆如之。内起居注　　

○谕军机大臣等、左宗棠在江西省城奏报摺内。有抵闽后或添勇营等语。福建陆兵本已不少。该大臣统带十一营前往。并令程文炳带六营。杨岳斌率十二营。先后继进。兵力已厚。若再添募所营。徒费饷需。难资得力。著左宗棠即就现有之营。择要驻扎。认真训练。并随时与杨昌浚会商调度。不必再行添募。将此由五百里谕令知之。洋务　　

○又谕、电寄张之洞、据电称、省防必须团练辅佐等语。著派李文田督办广州府团练捐输事宜。会同龙元僖、及前派之叶衍兰等、认真经理。电寄　　

○云贵总督岑毓英奏、遵旨进兵宣光城下扎营围攻。拟添募粤勇。大举深入。请饬部按月拨饷。得旨、著即督饬各军。设法攻克宣光。联络桂军。力图进取。所添粤勇。即著赶紧召募训练。以期得力。刘永福部下出力员弁。已有旨优给奖励矣。该督所需月饷。著户部速议具奏。摺

包

　　

○以慈禧端佑康颐昭豫庄诚皇太后五旬万寿锡类推恩。赏尚书衔甘肃新疆巡抚刘锦棠之祖母陈氏御书扁额曰慈竹平安。内阁学士兼礼部侍郎衔庆福之母徐佳氏御书扁额曰藼庭积庆。西甯办事大臣李慎之父李宗镜御书扁额曰大椿茂荫。广州副都统尚昌懋之母舒穆噜氏御书扁额曰绛幔延晖。前工部尚书麟书之母栋鄂氏御书扁额曰笙陔衍庆。降调副都统清凯之母马佳氏御书扁额曰金萱春永。并赏文绮珍玩有差。现月　　

○庚辰。以霜降安澜。发大藏香十五枝。交署漕运总督孙凤翔祗领。虔诣河神庙祀谢。现月辛巳。慈禧端佑康颐昭豫庄诚皇太后五旬万寿圣节遣官祭太庙后殿。奉先殿。　　

○上率王以下文武大臣蒙古王贝勒贝子额驸等诣慈宁门行庆贺礼。众官于午门外行礼。　　

