<!-- { "loadSidebar": true } -->
○辛卯。谕军机大臣等庆裕等奏、请饬拨东三省来年的饷并请催欠饷一摺。东三省丁亥年的饷。应拨奉天银二十六万两。吉林银十一万七千八百零九两。打牲乌拉银三万六千零三十八两零。黑龙江银二十万零一千二百二十二两零。著户部照数指拨。令各该省督抚。严饬各该司。按期如数批解。毋许延欠。并于报解之时。分晰奉天吉林打牲乌拉黑龙江各款目。以免牵混。至直隶等省欠解东三省本年的饷四十四万二千余两。暨历年欠饷二百五十八万余两。著李鸿章、古尼音布、曾国荃、杨昌浚、崧骏、陈彝、阿克达春、德馨、张曜、边宝泉、明勋、按照单开数目。赶紧筹措。务于年前埽数解清。以济要需。庆裕等原单。均著钞给阅看。将此由五百里谕知李鸿章、古尼音布、曾国荃、杨昌浚、崧骏、陈彝、德馨、张曜、边宝泉、并传谕阿克达春、明勋知之。现月　　

○又谕、有人奏、山东平原县知县杨德成徵收钱粮。有卷尾票底等名目。经前任巡抚行文禁止。仍旧多索。本年蝗旱成灾。该知县并不认真勘报。照旧催徵。请饬催查等语。经徵钱粮。岂容巧取浮收。灾歉之区。亦何得稍有讳匿。若如所奏各节。亟应严行惩禁。著张曜确切查明。该县钱粮如有巧立名目情弊。自宜永远革除。此外各州县亦应一体查禁。毋蹈陋习。至所参该知县匿灾一节。并著该抚详查参办。原摺著钞给阅看。将此谕令知之。现月　　

○驻藏办事大臣色楞额等奏、西藏库储已罄。需款益繁。请饬川督于每年额饷六万两外。加拨银三万两。以济急需。下部速议。摺包　　

○以出洋三年期满。予驻德使馆二等繙译官洋员金楷理总领事衔。三等繙译官赓音泰以直隶州知州归部选用。并加知府衔。摺

包

　　

○壬辰。四川总督刘秉璋奏、查明重庆教案。并无南川綦江团勇开仗伤人。及江北厅地方烧毁房屋情事。报闻。摺包　　

○癸巳。谕军机大臣等、电寄李鸿章、翔电已悉。长崎一案。徐承祖与该外部屡议不合。谅难在彼完结。著照李鸿章所议。电饬停审。将已审两造证供全案。钞送来京。由总理衙门详核。仍交李鸿章承办。电寄　　

○两江总督曾国荃奏、扬属运河堤工告竣。出力人员恳恩照案给奖。得旨、准其择尤酌保。毋许冒滥。摺包　　

○又奏、吴淞口建立外海水师昭忠祠。请由地方官春秋致祭。允之。摺包　　

○山西巡抚刚毅奏、晋省口外七厅考试。除丰甯二厅距大同府较近。照旧随棚应试外。其归萨托清和五厅。拟援照甘肃口外章程。由学臣寄题归绥道扃试。仍将试卷移送学臣阅取。并请五厅合计。每二十名取进一名。暂勿分考。下部议。摺包　　

○安徽寿春镇总兵郭宝昌开缺养亲。仍留统卓胜全军。以记名提督韩晋昌为安徽寿春镇总兵官。现月　　

○以恃符讹赖。革太原驻防正蓝旗蒙古防御丰讷恒额职。摺包　　

○以战功卓著。予故乌鲁木齐提督金运昌事迹宣付国史馆立传。并入祀陕西金积堡安徽临淮卓胜军昭忠祠。其妾王氏、张氏、先后殉节。均旌表如例。内记现月　　

○予积劳病故江苏总兵吴宝光、参将赵立文、照军营立功后病故例议恤。摺包　　

○予安徽安庆徽州二府属一门殉难四家。程康和等十四人、殉节官绅汪植仑、方燮等十员名、士民何希灏等一百八名、阵亡团丁余得和等六十九名、妇女郑叶氏等一百三十六口、分别旌恤。　　

○甲午。遣官祭先医之神。　　

○谕内阁、希元等奏、遵旨查明已故大员子嗣一摺。已故伊犁将军金顺之子文禄、著俟及岁时由该旗带领引见。现月　　

○陕西巡抚叶伯英奏、陕省利弊。拟筹兴除大略八条。曰垦荒地。曰兴水利。曰广蚕桑。曰实仓储。曰育人才。曰禁罂粟。曰慎厘委。曰严保甲。得旨、均著照所请行。该抚务当饬属妥办。以期兴利除弊。勿得徒托空言。摺包　　

○以缉捕废弛。革吉林参领廷和职。摺包　　

○以挪用饷银。革四川通判何琨职。摺包　　

○旌表守正捐躯黑龙江民女任小俊。摺包　　

○丙申。谕内阁、前据御史谢祖源奏、承德府知府嵩林卑污贪墨。劣迹多端。请饬查办。并热河水患甚钜。亟宜认真挑河筑坝各摺片。当经谕令李鸿章确切查办。兹据查明分晰具奏。此项旱河岁修工程。著照该督所拟。嗣后每年仍以三千两为度。务当严定章程。涓滴归工。以期经久。其应修石坝。即由热河都统筹款奏办。承德府知府嵩林承修旱河。未能核实。并纵容家丁因案索贿。声名平常。著即行革职。以示惩儆。热河都统谦禧因嵩林前办灾赈。尚有微劳。辄以人才登诸荐牍。殊属保举不实。著交部议处。寻兵部议上、应降二级调用。得旨、加恩改为革职留任。外记现月　　

○直隶总督李鸿章奏、东明河工出力各员请饬部仍遵前旨给奖。又奏、芦引尚难复额。请照案推展五年。均允之。摺包　　

○又奏、整顿芦岸出力知府严信厚等、请仍照原保给奖。下部议。摺包　　

○勾到安徽江苏河南山西本年情实罪犯。停决安徽斩犯二人绞犯一人。江苏斩犯三人。绞犯一人。河南斩犯六人。绞犯二人。山西斩犯二人。绞犯二人。余百二十四人予勾。现月　　

○丁酉。谕内阁、京察记名人员将次＜闲＞放完竣。著内阁部院各衙门于京察一等未经记名各员内遴选才具优长者出具切实考语保送。由吏部带领引见。外记现月　　

○又谕、李鸿章奏、蚕池口教堂与教士定议迁移。并与驻京公使商定互送照会一摺。西安门内蚕池口教堂。于康熙年闲钦奉谕旨。准令起建。迄今百数十年。该教士等、仰戴朝廷怙冒深仁。咸知安静守法。上年修理南海等处工程。为慈禧端佑康颐昭豫庄诚皇太后几余颐养之所。西南附近一带。地势尚须扩充。该处教堂。密迩禁苑。经李鸿章派英人敦约翰前赴罗马商酌。并令税务司德璀琳、与教士樊国梁订约迁移。议于西什库南首地方。申画界址。给资改造。该教士复声明改建之堂。以五丈高为度。比较旧建之楼。减低三尺有余。钟楼亦断不令高出屋脊。议定后。樊国梁又赴罗马。告诸教会总统费雅德。嗣据覆文。历叙感激中朝覆帱保护之忱。有激发天真图报万一等语。情词尤为肫挚。李鸿章现复与公使恭思当互相照会。亦据覆称。无不依照办理。和协邦交。深知大体。实堪嘉许。此事既据李鸿章详细商酌。均无异词。即著照所请行。其改建经费。亦著分期拨给。俾资营建。候补道恩佑于创办之初。奉委出力。著交军机处记名。遇缺题奏。主教达里布诚心报效。教士樊国梁、英人敦约翰、远涉重洋。不辞劳瘁。达里布著赏给二品顶戴。樊国梁著赏给三品顶戴。敦约翰赏给三等第一宝星。樊国梁、敦约翰、并著各再加赏银二千两。由李鸿章发给。税务司德璀琳、领事林椿、来往通词。始终奋勉。德璀琳著赏换二品顶截。林椿著赏给二等第三宝星。其余出力之英商密克等。著李鸿章查明奏请奖励。外记注洋务

档

　　

○谕军机大臣等、张之洞连次电奏法越攻击情形均悉。本日已将现在机宜。电谕该督矣。中越勘界尚未定。而目前总以现在中国界内华民居住之地方为断。若据前史及志乘所载。如分茅岭之以汉唐铜柱为凭。概欲划归中国。彼之狡执不允。实在意计之中。此次王之春到彼后。正值法越互斗。该处号称义民。大半游勇。纷纷向该道呈诉。祇宜告以界尚未定。遣之使去。一经奖慰。并有向隶版图安忍弃之之语。该游民等难保不假借中国旂鼓。益滋衅端。昨法使至总署饶舌。已有越攻海甯由粤主使之语。傥竟藉口称兵。意外生变。彼时势成骑虎。不可收拾。咎将谁归。现在办法。法越相争。祇有听其自然。中国不必过问。如有越民至营申诉。断不可受其酒食馈献。转致贻为口实。枝节横生。我兵驻扎。祇须认定现在中国界内之地。坚守勿移。其余边荒瘠苦之区。无论一时无从议及。即使划归于我。设官置戌。费饷劳人。水土失宜。瘴疠时作。将来种种窒碍。不可枚举。总之自强之道。全不在此。切勿徒骛虚名。不求实际。慎之懔之。将此由六百里谕令知之。洋务　　

○又谕、电寄张之洞、歌阳两电均悉。长山本越地。分茅非现界。越既攻法。岂能劝法弭兵。云南按图定界。由法自请。若自我发端。彼必狡执。越民反覆无常。计穷走险。一经受其迎献。加以抚慰。彼必自附华民。法使昨至总署。谓越之攻海甯由粤主使。虽经严切辩驳。彼意总不释然。职此之故。现在惟当守定现界。一切按约和平办理。界外法越相攻。宜置不问。勿得妄加收抚。致法藉口。傥固执成见。激成边衅。定惟该督是问。慎之。白龙新筑炮台。有无其事。即电奏。电寄　　

○山东巡抚张曜奏、东省因查勘河工。未阅营伍。请缓至来春校阅。允之。摺包　　

○戊戌。闽浙总督杨昌浚奏、闽省现筹海防善后事宜。得旨、布置尚属周妥。仍著随时督饬该员弁实力整顿。认真操演。以期缓急足恃。摺包　　

○福建团练大臣林寿图奏、遵旨覆核闽团保案。并续查兴化府属办团出力官绅。请给奖叙。下部议。摺包　　

○以广东剿匪出力。赏道员王之春克勇巴图鲁名号。摺包　　

○己亥。谕内阁、岑毓英奏、据贵州绅士禀称。已故前任巡抚林肇元、在贵州办理军务。克复多城。全省肃清。由道员升至巡抚。善政难以枚举。士民追念功德。莫不感悼。可否开复革职处分等语。林肇元前经因案褫职。原属咎有应得。姑念肃清全黔。民心爱戴。著加恩准其开复革职处分。此系朝廷格外之恩。嗣后不得援以为例。　　

○调广东巡抚谭钧培为云南巡抚。以都察院左副都御史吴大澂为广东巡抚。现月　　

○浙江温州镇总兵张其光开缺养亲。以记名总兵周振邦为浙江温州镇总兵官。现月　　

○予故云南巡抚张凯嵩恤典如例。现月　　

○予受瘴病故。贵州已故都司张耀龙等优恤。摺包　　

