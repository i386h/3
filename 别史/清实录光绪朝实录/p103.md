<!-- { "loadSidebar": true } -->
总纂官伍铨萃恭辑　　

监修总裁世恭阅三月十五日　　

正总裁那恭阅四月初五日　　

专司藳本陆恭覆阅壬子五月初六日　　

徐恭阅三签五月二十日

　　

荣恭阅闰六月初十日　　

副总裁唐恭阅七月初八日　　

宗室宝恭阅二签九月二十七日　　

郭恭阅四月十五日　　

熙月日初校修改上卷捌签赵世骏恭校陈恭阅一签三月二十一日覆校修改上卷陆签朱崇荫详校宗室麒月日总校修改上卷叁拾玖签田智枚总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之五十二　　

光绪三年。丁丑六月。乙酉朔。上诣钟粹宫。问慈安端裕康庆昭和庄敬皇太后安。长春宫。问慈禧端佑康颐昭豫庄诚皇太后安。至癸丑皆如之。内

记注

　　

○谕内阁。李鸿章奏。总兵积劳病故。恳请优恤。并将军实宣付史馆一摺。已故广东阳江镇总兵、马复震。才兼文武。前在曾国藩、左宗棠、军营。募勇剿办粤捻各匪。转战安徽、浙江、陕西、等省。卓著勋勤。旋随李鸿章、效力海疆。积劳病故。深堪悯恻。马复震、著交部从优议恤。并将该故员事实。宣付史馆立传。以慰忠魂。现月　　

○旌表割臂疗亲。冀州学正陆钧鉴、之女。前河南按察使洪贞谦、继妻陆氏。摺包　　

○抚恤琉球国遭风难民如例。摺包　　

○丙戌。谕内阁大臣等。总理各国事务衙门奏。塔城讯办俄属哈萨克。办理未协。请饬妥筹一摺。上年四月闲。塔城拏获骑马行劫哈萨克一名。当经讯明正法。旋据俄国使臣。以哈萨克为俄国所属。中国不应正法之言。赴该衙门辩论。事关中外交涉。必须迅速确查。始可定筹办之方。此案哈萨克是否中国所属。私投俄国。抑系分归俄境之人。亟须查有实据。毋稍欺饰。方足以资辩论。著左宗棠、金顺英廉、即行确切查明。会同核议。据实覆奏。仍即查照约章。设法区处。就近行知俄官。妥筹办结。以弭衅端。原摺均著钞给阅看。将此由五百里各谕令知之。现月　　

○闽浙总督何璟等奏。福州、各属。及延、漳、两府。同时被水。得旨著妥筹抚恤。以纾民困。摺包　　

○总理各国事务衙门奏。德国使臣巴兰德。前因修约未能就绪。于五月初九日出京。旋据北洋通商大臣李鸿章、来函。据称巴兰德抵津。与之会晤。反覆开导。劝令回京会议。兹接到巴兰德照覆二件。并据德国繙译官阿恩德、函述回京报闻。摺包　　

○戊子。谕军机大臣等。都察院奏、山东民人于双喜等。以匿灾不报等词。赴该衙门呈诉一摺。据称山东文登县。上年被旱成灾。该县匿不禀报。各富户捐银助赈。该县复使土豪把持。并传谕赈款许借不许赈。奸商重利盘剥。显违府谕。任听杂粮出省。该民等赴县恳求。反行请兵捕办。并使土豪雇勇。假冒兵丁拏人。将该民等房屋查抄等语。事关地方官匿灾阻赈。纵勇殃民。如果属实。亟应严行惩办。以恤民隐。著李元华、按照所控各节。确切查明。认真究办。毋稍徇隐。原呈著钞给阅看。现月　　

○驻藏办事大臣松溎奏请将访获灵异幼童。可否免其掣瓶。即作为达赖喇嘛之呼毕勒罕一摺。得旨、工噶仁青之子、罗布藏塔布克甲木错、即作为达赖喇嘛之呼毕勒罕。毋庸掣瓶。明发　　

○以亏欠银两。革已故山西平定州知州庆宽职。并籍产备抵。现月　　

○以在防病故。予参领达尔玛僧格优恤如例。现月　　

○己丑。谕军机大臣等。保英奏、请饬吉林、黑龙江、官兵。迅速回营一摺。前次吉林、黑龙江、哗溃官兵。业由金顺、派委营总依精阿、赴科接统。自应早日回营。乃依精阿、接统后。保英、已接济银两。催令启程。该官兵仍任意逗遛。不遵开导。现在科布多、地方驻扎。不肯回营。实属大干法纪。著金顺、保英、严饬依精阿、迅将此项官兵。悉数带回。克期起程。以肃军律。傥敢不遵约束。藉故迁延。即著金顺、严行惩办。毋稍宽贷。另摺奏。因病请赏假调理。并催桂祥、赴任等语。保英、著赏假两个月调理。遇有紧要事件。仍当悉心经理。毋误事机。科布多帮办大臣桂祥。著金顺、就近催令赴任。以重职守。将此幅五百里各谕令知之。剿捕　　

○庚寅。谕军机大臣等。克蒙额等奏。北路躔金一带。游匪滋扰。请将摺报等差。改道行走一摺。据称佐领连春等、赍摺进京。本年正月闲。回至达拉地方。遇游勇滋扰。连春、被匪戕害。现在北路道途梗阻。摺报不通。请暂由山陕大路驰递等语。前据鲍源深奏。晋边游匪蠢动。经提督张树屏等、督军剿捕。在躔金等处。擒斩多名。追抵甘肃交界地方。探得匪党悉已解散等情。是此股贼匪。业经剿除。北路一带。当已不至阻滞。刻下地方情形。究竟若何。有无余匪肆扰。著克蒙额等、确切查明。如果摺报等差。有必须改道之处。再行奏明办理。佐领连春。因公被害。著交部照例议恤。将此各谕充知之。现月　　

○辛卯。谕内阁。御史邓华熙奏。广东省北被水大概情形。请旨饬查妥筹赈抚各摺片。据称广东北江。长堤绵亘。为清远等县屏障。闻本年四五月闲。雨水过多。江河汜滥。石角围堤。决口百数十丈。此外河堤。复溃塌十余处。又闻连州于五月闲山水陡发。居民淹毙万余人。训导康赞修、漂流不知下落。四野田庐。均被淹没等语。著该督抚即行查明详悉具奏。并即勘明被灾轻重。妥筹抚恤。毋任一夫失所。一面将河堤决口。速筹堵筑。以资捍卫。至所称广州府城。立有惠济义仓。请饬酌提租息银两。以为办赈之需。交公正绅士经理。并停免由邻省至该省谷米厘捐。严饬厘厂。不得创立名目。擅抽米船船头银。禁止省河私设米埠。把持粮价诸弊。均著该督抚酌度办理。现月　　

○又谕。御史李桂林奏。职官勒索盐商。请旨饬查严办一摺。据称河南安阳县知县、与典史、赋性贪婪。视盐商为鱼肉。任意勒索。以致商人歇业。盐引滞销。现闻直隶、河南、州县。纷纷效尤。各商禀控之案。层见叠出等语。近来盐务疲敝。全赖地方官洁己奉公。善为经理似此情形。殊属不成事体。著李鸿章、会同李庆翱、将各该禀控之案。秉公查办。毋稍轻纵。其安阳县知县等如何勒索商人之处。并著确切查明。据实参办。现月　　

○又谕。古尼音布等奏。革员畏罪潜逃。请饬严缉一摺。已革记名骁骑校披甲成安。困案提讯。辄敢在保潜逃。显系畏罪远扬。亟应严缉到案。著步军统领衙门、顺天府五城、一体严拏。务获解案究办。现月　　

○谕军机大臣等。金顺奏订买俄。粮一摺。据称与俄官立约。订买粮一千万斤合银四十万两。由营交银五万两。其余价银三十五万两。均兑至湖北江汉关交给等语。军食关系紧要。采买俄粮。亦足以资接济。惟由江汉关兑交之款。必须与该督抚先期商定随时应付无误。方足示信。即著金顺、咨明李瀚章等。务将所兑银两。届期如数付给。毋得稍有延欠。将此谕令知之。

剿捕

　　

○以摉捕南山沟乾河子余匪。予阵亡副都统兴禄、知县骆国宾议恤如例。摺包　　

○以军营积劳病故。予提督宋兴元参将何如意、知县华萼议恤如例。随手　　

○缓徵陕西蒲城被旱地方钱粮。现月　　

○壬辰。以京师雨泽未沾。上诣大高殿祈祷行礼。　　

○遣惇亲王奕誴诣时应宫。恭亲王奕、诣昭显庙。惠郡王奕详。诣宣仁庙。贝勒载治。诣凝和庙。拈香。现月　　

○癸巳。文宗显皇帝诞辰。上诣奉先殿。寿皇殿行礼。内记　　

○谕内阁、巡视东城御史景维等奏。特参疏防抢案之坊官一摺。据称本年五月三十日。有天利粮店铺夥赵喜亮。携银五百两。行至朝阳门外。四路居村地方。竟有匪徒五人。冒称缉私。拦路抢夺。捕务实属废弛。副指挥杨右之著摘去顶戴。勒限严缉。赃贼务获。傥限满无获再行严参。　　

○以镶黄旗满洲副都统克兴阿为左翼监督。镶白旗满洲副都统穆隆阿、为右翼监督。现月　　

○以亏短关税银两。革山东已故临清州知州葛恩荣职。并籍产备抵。现月　　

○拨山东购存洋枪四千五百杆解赴四川。以资军用。摺包　　

○甲午。谕内阁。御史邓庆麟奏甘茶引地。被归化城私茶侵占。请交督臣派员役设局经理。并停理藩院茶票一摺。著该衙门议奏。现月　　

○予前署山东巡抚吴廷栋、入祀省城名宦祠。摺包　　

○丁酉。谕内阁。何璟丁日昌奏、运米赈饥恳准免税等语。本年福建、复遇水灾。饥民嗷嗷待哺。全赖运米赈济。现在何璟等、已经招商贩运。所有闽省米船。经过江苏、浙江关卡。著该督抚等。饬令各属一概免税。以广招来而资接济。现月　　

○又谕。何璟丁日昌奏、特参废弛营伍之守备等语。台湾沪尾营水师守备嘉朝泰。平日不能约束兵丁。整顿营伍。以致该营犯事、及老弱充数。至八十余名之多。实属荒怠不职。嘉朝泰著即革职永不叙用。以为玩视营务者戒。现月　　

○闽浙总督何璟等奏。责成绅士陈景亮等九员。将此次被水应行筑坝开河两项工程。即日开工。经费则由九人中捐资举办。得旨。此次筑坝开河等工。即著该督抚等。劝谕绅士。踊跃乐输。以冀众擎易举。不必专责成数人。转致多方推宕。摺包　　

○以办捐出力。予安徽池州府知府周金章等。议叙封典加衔有差　　

○戊戌。钦奉慈安端裕康庆昭和庄敬皇太后慈禧端佑康颐昭豫庄诚皇太后懿旨。本日据礼亲王世铎等奏。穆宗毅皇帝。孝哲毅皇后。神牌升祔。供奉位次。遵旨敬谨相度会议具奏。醇亲王奕譞奏请定久远至计。詹事府少詹事文治。鸿胪寺卿徐树铭内阁侍读学士钟佩贤鸿胪寺少卿文硕。国子监司业宝廷。奏敬陈管见各摺片。著派惇亲王奕誴。恭亲王奕。醇亲王奕譞。御前大臣、军机大臣、大学士、侍郎翁同和、夏同善、礼部太常寺堂官。将王大臣等所奏各摺片。详细阅看。再行妥议具奏。现月　　

○又奉。懿旨。本日据礼亲王世铎等奏。遵议穆宗毅皇帝孝哲毅皇后神牌升祔位次一摺。又据醇亲王奕譞。詹事府少詹事文治鸿胪寺卿徐树铭内阁侍读学士钟佩贤。鸿胪寺少卿文硕国子监司业宝廷。另行陈奏各摺片已明降谕旨。令惇亲王奕誴恭亲王奕醇亲王奕譞。御前大臣、军机大臣大学士侍郎翁同和夏同善礼部太常寺。将王大臣等所奏各摺片。详细阅看。再行妥议具奏矣。庙制关系钜典。必须考核精详。方足以昭慎重。才再派李鸿章、悉心妥议具奏。礼亲王世铎等各摺片。并侍郎袁保恒等说帖。均著钞给阅看。将此谕令知之。现月　　

