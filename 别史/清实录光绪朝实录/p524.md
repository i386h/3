<!-- { "loadSidebar": true } -->
○谕军机大臣等、哲布尊丹巴呼图克图之兄。巴特玛车林、业经降旨赏给五品顶戴花翎惟念该呼图克图年幼。抚育需人。加恩哲布尊丹巴呼图克图之兄巴特玛车林、著赏给公衔。将此旨仍发交安德等、传知哲布尊丹巴呼图克图知之。明发　　

○吉林将军希元奏、吉林长春厅绅商续捐各款。请加广文武学额各十二名。下部议。摺包　　

○以延放兵饷。革吉林佐领金恒职。　　

○以亏欠银两。逮问河南已革署正阳县知县项则周、已革署兰仪县知县唐毓衡、均籍产备抵。　　

○己丑。刑部左侍郎薛允升出差。以内阁学士沈秉成署刑部左侍郎。　　

○庚寅。命翰林院修撰曹鸿勋、王仁堪、编修高钊中、在上书房行走。现月　　

○辛卯。以太仆寺卿爱廉为太常寺卿。朱签　　

○追予故大学士左宗棠在安徽婺源县建立专祠。从两江总督曾国荃请也。　　

○旌表节妇江苏徐潘氏等八口。壬辰。谕军机大臣等、绵宜奏召见到迟。自请议处一摺。绵宜著交部议处。　　

○以亏短交代。革已故浙江知县刘浚杨昌珠职。提属勒追。　　

○癸巳。山东巡抚张曜奏、东省连年办理堤埝工程借资民力。请将东阿等四十州县。加广文武学额各一名。允之。摺包　　

○又奏、臬司潘骏文熟悉河务。请赏加原衔一摺。得旨、黄河工程紧要。张曜责无旁贷。著即督同潘骏文妥慎办理。所请赏加原衔之处。应毋庸议。随手　　

○以滥刑毙命。革贵州署怀仁县知县崔暕职。并讯办。　　

○甲午。山东巡抚张曜奏、署利津县知县廉凤沼、于要犯巴学孔久未弋获。请交部议处得旨廉凤沼著交部照例议处。仍勒限严缉巴学孔务获究办　　

○乙未。以捐银助赈。予山东沂州府知府锡恩为其父母建坊。　　

○丙申。谕内阁、卞宝第奏、已故提督卓著战功。恳请议恤。并宣付史馆一摺。前湖南提督周宽世、忠勇性成。久在军营。转战湖南湖北安徽广东江西等省克复名城。战绩叠著。嗣以伤疾举发。开缺回籍。旋因积劳病故。加恩照军营例议恤。其生平战功事迹。并著宣付国史馆立传。以彰劳勚。现月　　

○又谕、卞宝第奏、已故提督战绩卓著。恳恩宣付史馆立传等语。已故前署湖南提督王永章。统带湘军。转战江苏安徽湖北等省。所向克捷。卓著勋劳。嗣赴广东办理防务。积劳病故。业经交部从优议恤。著将生平战绩。宣付国史馆立传以彰忠荩。现月　　

○又谕、张曜奏、参劾州县等语。山东益都县知县李溱、遇案科罚。民多愁怨。且兼办盐务。有浮运情事著先行革职。听候查办。候补知县汪锡爵屡办河工。巧于舞弊。著即行革职。候补知州王家杰、身体软弱。办事不能认真。著勒令回籍。以肃官方现

月

　　

○丁酉。闽浙总督杨昌浚奏、崇安浦城二县先后拏获哥老会匪惩办情形。得旨、仍著督饬各属。将著名匪犯。务获惩办。　　

○戊戌。山西巡抚刚毅奏、大同镇总兵张树屏勋劳卓著。才略素优记名总兵林成兴、身经百战。胆略过人皆为晋省提镇中才识出众之员。得旨、张树屏、林成兴均著交军机处存记。　　

○己亥。谕内阁、巡视北城御史恩焘等奏、特参捕务废弛之坊官一摺。本年正月闲。石窝村民妇贾李氏、被贼殴伤。身死一案该城副指挥李金章、职司缉捕。事前既疏于防范事后又未能连获要犯。实属捕务废弛。李金章著交部照例议处。现月　　

○谕军机大臣等、谦光奏、召见到迟。请交部议处一摺。谦光著交部议处。　　

○以拏获匪首。复记名总兵刘楚华原官。留于陕甘补用。　　

○辛丑。钦奉慈禧端佑康颐昭豫庄诚皇太后懿旨。皇帝大婚。典礼崇隆。允宜先期豫备。一切应办事宜著派总管内务府大臣。遵照会典。敬谨办理。国家经费有常。目下整顿武备。需款孔多。各省时有偏灾。尤宜体念民艰。爱惜物力。朝廷躬行节俭。为天下先。该大臣等务当仰体崇实黜华之意。严饬承办各员。认真经理。不准稍涉浮冒。所有支发款项。著醇亲王奕譞、随时稽查。以期核实。至各衙门应行备办事宜。并著敬稽典礼。先期具奏、候旨遵行。现月　　

○又奉懿旨。醇亲王奕譞等奏、部拨海军经费。解不足数。请旨饬催一摺。海军为自强要政。现在创办伊始。全赖费用充裕。户部原拨十二年分。该衙门经费内厘金一项。江苏欠解银十八万两。浙江欠解银八万两。江西欠解银十五万两。似此任意迁延。以致办事掣肘。殊属不顾大局。著曾国荃、崧骏、卫荣光、李嘉乐、迅将前欠银两。赶紧筹解。并本年各省应解之项。务当于年内埽数解清。不准丝毫蒂欠。至福建广东应拨海防经费。已归本省动用沪尾打狗二口。已归台防。著户部另筹的款相抵。以符原拨四百万两之数。嗣后各省关拨解海军款项。若不年清年款。并著该部严定处分。指名奏参。果能全数解清。即著酌核请奖。原摺均著钞给阅看。将此谕知户部。并由五百里谕知曾国荃、崧骏、卫荣光、并传谕李嘉乐、知之。现月　　

○谕军机大臣等、前据文绪等奏请将戍员李维通等矜释。当经谕令俟一年后。再行请旨兹据恭镗等奏、遵旨查看戍员。恳恩释回。既称戍员五名。何以祇叙李维通等四员未将魏鲁普一员列入。且布彦巴达尔虎、系已革骁骑校误作护军校。种种舛错。实属粗率著恭镗、禄彭、迅即详细覆奏。其所请将各该戍员免罪释回之处。俟奏到时。再降谕旨将此各谕令知之。寻恭镗等奏、戍员衔名。缮写误落。自请议处。并请将李维通等释回。得旨、李维通等均著准其释回。恭镗、禄彭、著交部议处。现月　　

○又谕、粤海关向有呈进贡物。每年呈进几次。约共用银若干。著增润即将实在数目。详细覆奏将此谕令知之现月　　

○热河都统谦禧奏、逆匪杨步澐、复在平泉州一带。聚众滋事。派兵剿捕大概情形。得旨、即著饬令派出员弁。会同地方文武。将首犯杨步澐、及该匪党悉数捕获。毋任漏网。以靖地方。摺

包

　　

○以办理粮台出力。复已革贵州布政使沈应奎原官。癸卯。谕内阁、刘铭传奏、台湾各路生番归化。并开山招抚情形。请将出力将领奖励一摺。台湾前后山各路生番。自上年十月。经刘铭传檄委将领。开通道路。设法招抚。数月之闲。后山南北两路生番。二百十八社。番丁五万余人。前山各路生番二百六十余社。番丁三万八千余人。均各次第归化可垦田园数十万亩。办理尚为妥速。刘铭传督率有方。深堪嘉尚。其尤为出力之副将张兆连陶茂森均著以总兵记名＜闲＞放。守备郑有勤、著以都司尽先补用。并赏加游击衔。其余在事出力员弁。准其汇案请奖。毋许冒滥。现月　　

○又谕、前江西南康府知府曹秉哲著交军机处存记现月　　

○福建台湾巡抚刘铭传奏、署台湾道陈鸣志自署任以来。整顿营务吏治。不惮劳怨。于军务洋务尤为熟悉。为道员中不可多得之员。得旨、陈鸣志著交军机处存记。　　

○以捐制番衣。复已革广东试用道张鸿禄翎顶。　　

○以捐助田亩。予台湾贡生洪腾云等建坊。　　

○甲辰。云贵总督岑毓英奏猓黑山头李芝隆等、首先向化。请赏土司职衔允之。　　

○乙巳。予力战阵亡署哈密副将王德溥暨其母姚氏妻郭氏分别从优旌恤。　　

○追予甘肃总兵谭拔萃、附祀广东提督刘松山、湖南甘肃省城专祠。　　

○丙午。以詹事府少詹事福楙为詹事。朱签　　

○丁未。予积劳病故。出使日本随员江西直隶州知州陈嵩泉优恤。　　

○戊申。谕军机大臣等、电寄邓承修、界务将竣。即日立约邓承修等、准其暂回钦州候旨。李兴锐病如就愈。即著来京豫备召见。电寄　　

○护理江西巡抚李嘉乐奏、拏获雩都县匪徒王时陇、讯办情形。得旨、即著饬属。分别摉捕安抚。以靖地方。出力员弁。准其择尤酌保数员。毋许冒滥。　　

○己酉。以神灵显应颁河南陕州城隍庙扁额曰福佑恒农。惠济白龙神祠扁额曰惠溥茅津。明山白龙神祠扁额曰威宣硖石。内黄县城隍庙扁额曰繁阳保障。刘猛将军庙扁额曰德沛春田。洧川县城隍庙扁额曰德敷阴坂。禹州城隍庙扁额曰功昭阳翟。九龙王庙扁额曰庆云垂荫。金龙四大王庙扁额曰安澜普佑。现月　　

○谕内阁、杨昌浚奏、耆儒硕德。遗爱士林。吁恳恩施一摺。已故三品卿衔前云南巡抚林鸿年、绩学砥行。主讲正谊书院。近二十年敦崇实学。造就人材甚众。迄今士林讴思不泯。加恩著将该故员生平学行事迹。宣付国史馆立传。以彰宿学。现月　　

○又谕、崧骏奏、特参庸劣各员一摺。江苏候补通判刘度、言语虚夸。居心诡谲。候补知县汪嗣晋、性情粗暴。兼染嗜好。候补典史袁锴、遇事营私。操守难信。试用从九品钮锦文。招摇生事。行同无赖。均著即行革职。前署溧阳县知县候补知县朱缃、年力就衰。捕务废弛。候补知县孙晋恩、心地糊涂。难期振作。均著勒令休致。镇洋县知县梁奋庸、才具平庸。难膺民社。惟文理尚优。著以教职归部铨选。昭文县知县黄璨、人尚谨饬。办事迂缓。著开缺留省另补。以肃吏治。现月　　

○旌表。节妇直隶曹张氏等。　　

○蠲免江苏长洲、元和、吴、吴江、震泽、常熟、昭文、昆山、新阳、华亭、奉贤、娄、金山、上海、南汇、青浦、武进、阳湖、无锡、金匮、江阴、靖江、丹徒、金坛、太仓、镇洋、嘉定、二十七州县。暨苏州、太仓、镇海、镇江、四卫。光绪五年以前旧欠钱粮。　　

○抚恤琉球国遭风难民如例。摺包　　

○庚戌。谕军机大臣等、有人奏、湖南巡抚卞宝第、傲惰乖戾。委任私人。道员庄赓良、招权纳贿。州县营官。关说夤缘。不胜枚举。复迎合该抚。致送缉私经费陋规。该抚用人处事。种种乖方。并置抢劫盗案于不问。请饬查办等语。著恩承、薛允升、按照所参各节。同前交查办事件。一并确切查明。据实具奏。毋稍徇隐。原摺著钞给阅看。将此由四百里各谕令知之。现月　　

○辛亥。谕军机大臣等、御史金寿松奏、请饬严拏匪类一摺。据称南城地面樱桃斜街一带。有土匪拦路虎杨三、即杨魁龙等、立有裕庆恒会名。小金刚廖大、即廖凤仪等、立有源丰厚会名。聚集多人。在该地方盘踞滋事。种种不法。请饬查拏等语。匪徒扰害地方。亟应严拏惩办。著步军统领衙门、顺天府、五城御史、一体严密确查。务获究办。原摺均著钞给阅看。将此各谕令知之。现月　　

