<!-- { "loadSidebar": true } -->
○癸未。云贵总督岑毓英奏、英法两国。用兵越地。直逼滇边。土人惊恐。请饬总理各国事务衙门。知会英法公使。传谕该国领兵约束兵弁。毋得侵轶边界。下该衙门知之。摺包　　

○调贵州布政使曾纪凤。为云南布政使。以贵州按察使李元度为贵州布政使。调两淮盐运使贾致恩为河南按察使。现月　　

○以山西冀甯道马丕瑶。为贵州按察使。现月　　

○予染瘴捐躯。云南副将张有福等二十二员优恤。摺包　　

○甲申。孝昭仁皇后忌辰。遣官祭景陵。黄绫　　

○谕内阁。著派福森布。长顺。敬信。于三月初二日。恭诣西陵。查看红桩。现月　　

○旌表骂贼捐躯湖北六品军功吴应富、暨广东知府吴廷煇之妻吴朱氏、弟妇吴郭氏。摺包　　

○乙酉。春分朝日于东郊。遣睿亲王魁斌恭代行礼。　　

○两广总督张之洞奏、剿办九头山洋匪出力员弁。择尤酌保。下部议。摺包　　

○又奏、广西副将王世清丁忧、请暂留署任。允之。　　

○锡珍穿孝。以工部尚书昆冈、兼署吏部尚书。吏部左侍郎松溎、管户部三库事务。怡亲王载敦署镶白旗满洲都统。外记　　

○摺包　　

○丙戌。闽浙总督杨昌浚奏、估制出洋师船。应需铜管火箭喷筒火绳等项。动用银数。又奏、操演枪炮火绳估需工料银两。均报闻。摺包　　

○浙江巡抚卫荣光奏、清理积案内。有先未请展限迟延有因之案。请宽其既往。以期速结。允之。摺包　　

○延煦因病赏假。以理藩院尚书绍祺兼署礼部尚书。礼部左侍郎敬信兼管户部三库事务。　　

○以挟仇放火。革守备胡延瑞职。摺包　　

○以任性滥刑、革贵州独山州知州吴筠生职。摺包　　

○丁亥。浙江巡抚卫荣光代奏、前降调户部左侍郎王文韶。在籍服满养病。得旨、著俟病痊后即行来京听候＜闲＞用。摺

包　　

○吉林将军希元奏、吉省练饷。仍恳由部垫发。下部速议。摺包　　

○旌表百龄寿民江西金溪县双曙。摺包　　

○旌表捐助直赈、江苏同知徐兆兰之父二品封职徐棠、母高氏、分部郎中周锡龄之母二品命妇叶氏、并均予建坊。摺包　　

○戊子。谕内阁、礼部尚书延煦、练达勤慎。学问优长。由翰林洊陟卿贰。外任都统。旋补左都御史。擢任尚书。宣力有年。克称厥职。前因患病。叠次赏假。方期调理就痊。长资倚畀。兹闻溘逝。轸惜殊深。加恩赏给陀罗经被。派贝勒载滢、带领侍卫十员。即日前往奠醊。照尚书例赐恤。并著赏银五百两。由广储司给发。经理丧事。任内一切处分。悉予开复。应得恤典。该衙门查例具奏。伊孙容浚。著赏给主事分部学习行走。用示笃念荩臣至意。现月　　

○内务府奏、补种天坛内树株。报闻。　　

○以都察院左都御史奎润、为礼部尚书。盛京刑部侍郎松森、为都察院左都御史现月以前步军统领荣禄、为镶蓝旗蒙古都统。外记　　

○调礼部右侍郎英煦、为盛京刑部侍郎。以内阁学士续昌、为礼部右侍郎仍兼署刑部右侍郎。现月　　

○纂修官喻长霖恭纂　　

帮总纂官程棫林恭辑监修总裁世恭阅一签五月二十一日正总裁那月日专司藳本陆恭覆阅癸丑六月二十三日　　

徐月日　　

荣月日副总裁唐月日　　

宗室宝恭阅九月二十八日　　

陈恭阅二签三月二十三日

　　

熙月日　　

郭恭阅十一月初九日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之二百四十　　

光绪十三年。丁亥。三月。己丑朔。上诣奉先殿行礼。　　

○诣储秀宫问慈禧端佑康颐昭豫庄诚皇太后安。至乙未皆如之。记注　　

○谕内阁、庆裕等奏、查勘永陵。福陵昭陵应修各工。请择吉兴修一摺。著钦天监于本年四月内选择吉期先行知照。即著盛京将军会同工部侍郎届期敬谨兴修。现月　　

○两江总督曾国荃奏、江北冬漕仍由河运。筹议办理章程十二条。下户部知之。摺包　　

○盛京将军庆裕等奏、奉省船规银两定额每年十二万。现叠被水灾。徵难足额。恳暂准尽徵尽解。下户部议。摺包　　

○以大学士恩承为国史馆副总裁官。礼部尚书奎润为会典馆副总裁官。　　

○以光禄寺卿冯尔昌署大理寺卿。现月　　

○庚寅。谕内阁、朕启銮后。镶白旗蒙古都统印钥著奎润、正黄旗满洲都统印钥著乌拉喜崇阿、正黄旗蒙古都统印钥著长善、镶红旗满洲都统印钥著载敦、暂行佩带。明发　　

○又谕、朕启銮后。左翼前锋统领印钥著嵩申、右翼前锋统领印钥著清安、镶黄旗护军统领印钥著秀吉、正白旗护军统领印钥著熙敬、镶白旗护军统领印钥著耆龄、正蓝旗护军统领印钥著富森布、正黄旗护军统领印钥著海英、正红旗护军统领印钥著明秀、镶红旗护军统领印钥著安兴阿、镶蓝旗护军统领印钥著兴存、暂行佩带。明发　　

○以战功卓著遗爱在民。予故署安徽巡抚布政使吴坤修宣付国史馆立传。并于皖省建祠。摺包　　

○辛卯。谕内阁、朕此次恭奉慈禧端佑康颐昭豫庄诚皇太后祗谒西陵。所有经行道路。著派出之管道大臣。及直隶总督、督饬各该员弁兵丁。严行稽查。如有随扈员役。以及太监人等。车马践踏并沿途藉差骚扰勒索等事。即著该管大臣暨该督等查拏参奏。至办道各员。如有草率。偷减修垫不平。藉口车马践踏。希图卸责情弊。亦著该督严查参办。现月　　

○谕军机大臣等、有人奏、坐粮厅书吏张毓麟、于该厅徵收洋药税银。勒索使费。被控有案办理厅税违例。挪移税口。浮收重徵伊父张国英复于身后把持。侵隐钱粮。发商图利。种种滋扰商民。请饬提讯究办等语。蠹吏舞弊营私。大干法纪。所奏如果属实。亟应按例严惩。著毕道远、薛福辰、确查严讯。据实具奏。原片著钞给阅看。将此各谕令知之。寻奏、张毓麟被议各节。查无确据。惟以微末吏胥。辄招物议。其平日是否不知谨饬。并此外有无实在劣迹。可否饬下仓场侍郎就近确查覆讯定议。得旨、即著咨行仓场侍郎覆查讯明具奏。摺包　　

○山西巡抚刚毅奏、准部咨河东岁拨甘肃新饷。碍难展限。令将应解新饷五十二万两。由藩库代解。即以河东盐课照还。查晋藩岁入不丰。勉于地丁项下筹垫十万。余归河东自筹。一并委解。下户部知之。摺包　　

○四川总督刘秉璋奏、奉拨云南铜本。无款可筹。请仍由江浙等省赶筹拨解。下户部速议。摺包　　

○以户部左侍郎嵩申为左翼监督。镶黄旗满洲副都统札拉丰阿为右翼监督。现月　　

○以遵命捐赈。予江西广饶九南道李希莲为其故祖建坊。摺包　　

○壬辰。直隶总督李鸿章等奏、热河宫墙泊岸堆拨仓廒。并武列河大石坝各项兴工情形。吁恳立案。工竣予奖。得旨、此项工程告竣。果能节省经费。工坚料实。准其择尤酌保数员。毋许冒滥。摺包　　

○署黑龙江将军恭镗等奏、江省安设电线工料转运需项甚钜。无款可筹。请饬部筹拨。抑由北洋大臣权行垫拨。下户部议。摺包　　

○调金州副都统文格为三姓副都统。三姓副都统联恩为金州副都统。明发　　

○癸巳。以皇上亲政庆典。遣官致祭历代帝王陵寝。先师孔子阙里。早事　　

○谕内阁、朕启銮后。内繙书房印钥御鸟枪处印钥著惇亲王、中正殿印钥著福锟、上虞备用处印钥著嵩申、虎枪处印钥著熙敬、向导处印钥著长善、善扑营印钥著奎润、镶红旗汉军都统印钥著恩承、暂行佩带。明发　　

○又谕、朕启銮后。左翼总兵。著绵宜暂行署理。现月　　

○谕军机大臣等、户部奏、遵议张之洞奏。广东购办机器试铸制钱银元。并拟令督办矿务大臣兼理泸州铸钱事宜各一摺。现议规复制钱。必应广筹鼓铸。变通办理。以辅京局之不足张之洞拟于广东购用机器制造制钱。自系因地制宜之策。惟创办之始。应见工本一切。确切估计。方免将来掣肘。该督摺内始称价本及火耗等项。与铸成所值银数不致亏折。又有目前粤铸兼用中外铜铅亏折过钜等语。究竟铸钱一千。所值银数有无亏折。仍著详细核算。据实覆奏。至所称兼铸银元一节。事关创始。尚须详慎筹画。未便率尔兴办。著听候谕旨遵行。该督摺内所称弛禁商人。酌议挪借。究系何项商人。并著明晰具奏。矿务与钱法互相表里。云南之铜。贵州之铅。向来解京。必须经过四川泸州。是泸州设局鼓铸。最为相宜。唐炯于四川情形素熟。前已派令督办云南矿务。即可兼筹泸州鼓铸事宜。著将矿务迅速筹画。实心经理铜斤一项。务期于解京外兼备川省鼓铸之用。泸州设局各事。应如何先行筹议。并著专摺具奏。需用铜铅等项。如何采办著刘秉璋、岑毓英、卞宝第、谭钧培、潘霨、与唐炯随时会商。悉心规画。唐炯系弃瑕录用之员。必应激发天良。尽心竭力。为国家裕此利源。该督抚等均当体念时艰。通力合作。以副朝廷整顿圜法之至意。户部摺著分别钞给张之洞、刘秉璋、唐炯阅看。将此由四百里谕知张之洞、刘秉璋、岑毓英、卞宝第、谭钧培、潘霨、并传谕唐炯知之。现月　　

