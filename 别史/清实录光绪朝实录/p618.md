<!-- { "loadSidebar": true } -->
○开单呈览。并请将花户人等。分别饬拏讯究。兴廉等奏、仓米亏短。将监督参处。并自请议处各摺片。仓庾正供。岂容稍有短少。禄米仓米石。光绪十三年。经仓场衙门、查明亏短粳米九千余石。现经户部盘查。竟亏至十五万五千余石之多。总由花户仓匪。因缘为奸。监督各员。漫不加察。以致积成巨亏。深堪痛恨。亟应从严究办。以昭警戒。所有拏获之花户郭启泰、及全才、张六即张世和等、著刑部严行审讯。究出亏短确情。按律惩办。应如何著落赔补之处。俟定案后。由户部酌核成数。奏明办理。在逃之花户张增禄、王得海、马德山、仓书陶斌、何桂林、著步军统领衙门、顺天府、五城御史、按名严拏务获。送交刑部归案讯办。该仓监督户部主事容恩、都察院都事孟守箴、职司典守。于仓储亏缺。毫无知觉。实属形同聋瞆。且恐有徇隐侵蚀等弊。均著先行交部议处。撤去监督之任。听候传质。仓场侍郎兴廉、游百川、未能先事觉察。亦有应得之咎。并著交部议处。现月　　

○科布多参赞大臣沙克都林札布等奏、满营换防官兵。三年期满。照案请饬更换。得旨、著即知照绥远城将军照数更换。摺包　　

○又奏、绿营换防官兵班满。拟请将此项换防兵一百一十二名。留驻一班。俟下届期满。再行更换。得旨、仍著照例更换。不得轻改旧章。摺包　　

○丙子。吉林将军长顺奏、珲春甯古塔久雨被灾。现筹赈恤情形。得旨、即著饬属妥为抚恤。毋任失所。摺包　　

○丁丑。礼部奏、添铸布鲁克巴部长印信字式。得旨、著用清汉夷三体篆文。现月　　

○戊寅。谕内阁、刚毅奏、特参庸劣不职各员一摺。江苏金匮县知县罗馫、心地糊涂。办事荒谬。七浦司巡检杨儒庆、声名狼藉。不知检束。候补典史毕兰、钻营招摇。不安本分。均著即行革职。金山县知县夏槐、才具平庸。办事迟钝。惟文理尚优。著以教职归部铨选。现月　　

○山东巡抚张曜奏、工部主事梁廷栋。随办河工出力。请特加擢用。得旨、梁廷栋著交吏部带领引见。摺包　　

○以礼部右侍郎景善、兼署户部左侍郎。礼部左侍郎文兴、暂行兼署吏部右侍郎。兵部右侍郎巴克坦布、兼署户部右侍郎。内阁学士祥麟、暂署工部左侍郎。现月　　

○以兵部右侍郎巴克坦布。暂署左翼总兵官。现月　　

○以正黄旗汉军副都统奕功署正黄旗护军统领。镶黄旗蒙古副都统祥普署正白旗满洲副都统。镶黄旗汉军副都统克勤署镶红旗满洲副都统。明发　　

○以谋勇兼优。予总兵龙殿扬军机处存记。　　

○以捐助赈银。予浙江候补道陆同寿为其故父母建坊。　　

○豁免被灾官圈稻田租银。　　

○己卯。云贵总督王文韶等奏、腾越电线工竣。请将出力人员奖叙。又奏、已革副将龙文藻、讯无克扣军饷等弊。请饬部销案。开复原官。均允之。摺包　　

○以捐助赈银。予山东盐运使丰伸泰之父一品封典。摺

包

　　

○辛巳。谕军机大臣等、电寄李鸿章、此次续昌等乘坐轮船。前往朝鲜。著李鸿章严饬管带官约束兵丁。不准登岸。免生事端。电寄　　

○壬午。以黄河霜降安澜。颁大藏香十枝。交河东河道总督许振祎。祇领。虔诣河神庙祀谢。　　

○谕内阁、御史吴兆泰奏、请节省颐和园工程一摺。颐和园殿座。即系从前大报恩延寿寺。为高宗纯皇帝侍奉孝圣宪皇后三次祝嘏之所。殿宇一切。均系旧有工程。朕仰维慈禧端佑康颐昭豫庄诚寿恭钦献皇太后垂帘听政。二十余年。宵旰忧勤。不遑暇逸。朕亲裁大政。自应倍隆颐养。以冀稍尽孝思。是以将原有工程。量加修葺。恭备慈舆临幸。藉资养性怡神。并拟于大庆之年。敬踵乾隆年闲成宪。躬率群臣。同伸祝悃。此朕区区尊养微忱。庶几仰报万一。并非创兴土木。自侈游观。光绪十四年二月所降谕旨甚明。天下臣民。当已共喻。该御史备员台谏。岂独未知。乃辄以工作未停。有累圣德。并以畿辅被灾决河未塞等词。摭拾渎陈。是于朕孝养之心。全未体会。实属冒昧已极。吴兆泰著交部严加议处。现月　　

○又谕、许振祎奏、查明河工劣员据实参劾等语。候补直隶州州判朱镕庚、候补主簿蒋恩培、前充上南工总。遇事把持。结党蒙蔽。迨开办郑工。复充工总。益渔厚利。实属贪劣营私。亟应严行惩处。朱镕庚、蒋恩培。均著即行革职。永不叙用。并驱逐回籍。交地方官严加管束。不准稍有逗遛。现月　　

○派礼部右侍郎廖寿恒知武举。以吏部左侍郎许应骙为武会试正考官。翰林院侍讲学士恽彦彬为副考官。朱签　　

○以防河出力。予署河南河北道卫桂森以道员尽先补用。开归陈许道荫保、河北道明保、优叙。现月　　

○以永定河漫口大工合龙。赏直隶按察使周馥头品顶戴。北岸同知张起鹏花翎。道员吴廷斌交军机处存记。开复永定河道万培因等。革职留任处分。余升叙有差。现月　　

○癸未。以山东黄河霜降安澜。颁大藏香十枝。交山东巡抚张曜祗领。虔诣大王庙祀谢。现月　　

○颁山东省城河神庙扁额曰八流顺轨。现月随手　　

○谕内阁、吏部奏、遵议处分一摺。禄米仓监督户部主事容恩、都察院都事孟守箴、均著照部议即行革职。仓场侍郎兴廉、游百川、均著降一级留任。不准抵销。现月　　

○谕军机大臣等、御史余联沅奏、畿辅灾广民众。节近冬令。请豫筹防范一摺。本年顺天直隶各属。灾民甚众。瞬届冬令。恐匪徒乘机窃发。为害闾阎。著潘祖荫、陈彝、李鸿章、各饬所属州县。认真防范。遇有抢劫案件。立即拏办。傥该州县延阁讳匿。即著从严参处。原摺均著钞给阅看。将此各谕令知之。现月　　

○又谕、有人奏、湖北安陆府属狮子口地方。抽收船厘。近年逐渐加增。缴足后并不给票。往往留难数日。不肯放行。该处船厘。无补正款。徒累商民。恳恩撤免等语。各省徵厘。向有定章。岂容任意苛索。所参各节。著张之洞、谭继洵、确切查明。据实具奏。此项船厘。应否准予撤免之处。并著体察情形。奏明办理。原片均著钞给阅看。将此各谕令知之。寻张之洞等奏、狮子口船厘。前经奏归钟祥岁修专款。堤工紧要。势难撤免。拟核减抽收数目。刊示定章。以恤商民而重工需。报闻。　　

○山东巡抚张曜奏、道员李希杰总办河防。勤劳卓著。请予奖励。得旨、李希杰著交军机处存记。摺包　　

○赏京师崇善堂等三处暖厂。暨礼拜寺粥厂。各粟米三百石。南海会寺等三处暖厂粥厂、暨三忠祠粥厂。各粟米一百五十石。　　

○甲申。以捐办棉衣。并集钜款。予安徽巡抚沈秉成、候补按察使成孚奖叙。摺包　　

○以结党把持。革河工外委刘承恩、把总朱兆昌职。摺

包

　　

○以捐银助赈。予四川候补道张华奎为其故母建坊。　　

○乙酉。内务府奏、请将热河正副总管。照织造监督报满年限。改为一年期满。得旨、仍照旧章办理。毋庸更改。

摺包

　　

○陕甘总督杨昌浚奏、河州等处被雹情形。得旨、即著妥为抚恤。毋任失所。摺包　　

○以捐银助赈。予直隶天津府知府邹振岳、为其故父母建坊。摺包　　

○丙戌。兵部奏、三年阅兵。应否仍交阅兵大臣操演。请旨钦定。得旨、仍交阅兵大臣操演。摺包　　

○以捐助棉衣。予广东按察使王之春、为其故父母建坊。摺包　　

○丁亥。广西巡抚马丕瑶等奏、边防五年期满。请将出力员弁奖叙。下部议。摺包　　

○戊子。湖南巡抚张煦奏、澧州会匪滋事。拏获匪犯惩办情形。得旨、即著严拏逸犯廖星阶等。务获惩办。以靖地方。摺包　　

○庚寅。谕内阁、本年朕二旬庆辰。业经覃敷闿泽。将在京大员老亲年逾八十者。优加赏赉。兹据京外各衙门续查尚书衔甘肃新疆巡抚刘锦棠等老亲。均年逾八秩。禄养承欢。允宜一体施恩。以昭盛典。尚书衔甘肃新疆巡抚刘锦棠之祖母陈氏、著赏给御书扁额一面。紫檀三镶玉如意一柄。大卷江袍褂料二疋。大卷八丝缎袍褂料二疋。西甯办事大臣萨淩阿之母王氏、山东布政使福润之母乌苏氏、广东水师提督方耀之母林氏、直隶马兰镇总兵英廉之母郭氏、河南归德镇总兵牛师韩之父牛斐然、著各赏给御书扁额一面。紫檀三镶玉如意一柄。小卷江袍褂料二件。小卷八丝缎袍褂料二件。用示锡类推恩至意。寻颁陈氏扁额曰懿矩延龄。王氏扁额曰南陔衍庆。乌苏氏扁额曰金萱春永。林氏扁额曰欢承莱彩。郭氏扁额曰瑞洽兰笙。牛斐然扁额曰泽衍干城。　　

○热河都统德福奏、请免禁口外烧锅。令其捐资助赈。从之。摺包　　

○辛卯。以直隶东明黄河秋汛安澜。颁大藏香十枝。交直隶总督李鸿章祗领。派员诣李连庄高庄黄庄大王庙祀谢。　　

○盛京将军裕禄奏、金州镶红旗界官田。经铭军购为埋葬病故勇夫之地。不能耕种。请予豁免租赋。从之。摺包　　

○江苏巡抚刚毅奏、宝山镇洋昭文华亭四县所辖海塘。新出要工。情形危险。分别勘估。请拨厘金。并由江海关先行筹垫。以济工需。从之。摺包　　

○以拏获江皖交界地方会匪出力。予总兵张祖恩遇缺请＜闲＞。加提督衔。江西鄱阳县知县贺宏勋等。升叙有差。　　

○以亏款延缴。革已故河南新安县知县屠堃职。籍产备抵。　　

○壬辰。谕内阁、户部奏、豫省河工岁修额款。较前加增。请饬核实办理一摺。豫省河工款项。名目繁多。前据许振祎奏请改定章程。每年以六十万两定为岁修额款。寻常抢险。不再添拨。各种名目。概行不用。当经降旨允准。兹据户部奏称、向来河工岁修经费。至多不过六十万两。该督所定额款。一切布置。当已裕如。其公费银七万五千两。即由六十万两内支给等语。著依议行。河工关系重要。许振祎到任后。于一切修守事宜。尚能破除积习。认真经理。故于前奏额拨钜款。当即允行。该督务当仰体朝廷委任之意。振刷精神。切实整顿。悉除向来一切浮糜折扣陋习。使工程益臻巩固。用副朕轸念河防。慎重帑项至意。现月　　

○又谕、户部奏、工多费繁、请分别次第以节钱粮一摺。本年京师雨水过多。各项应修紧要工程。自应次第修理。惟国家经费有常。岂容藉端开报。稍滋糜费。所有各衙门报修之案。除业经奏准估有确数各工。准其修理外。其并非因雨坍塌渗漏者。一概不准呈报请修。以杜含混。至已报未估各工。并著查估大臣详加履勘。分别缓急。将并非因雨及情形较轻之处。一律奏明停缓。以重款项而昭核实。现月　　

