<!-- { "loadSidebar": true } -->
○甲子。谕内阁。马丕瑶奏、整顿吏治。秉公举劾一摺。广西署桂林府知府黄仁济、浔州府知府王赓荣、补用知府向万鑅、明江同知熊继轩、兴业县知县李昶、归顺直隶州知州黄咏沂、河池州知州陈师舜、西隆州知州华世熙、左州知州徐炳文、补用知县张棠荫、柳州府通判赵涞彦、贺县知县徐文炳、补用知县褚兴周、左秉埙、补用知州谢珩等、十五员。据马丕瑶奏才猷政绩。均堪备循良之选。即著传旨嘉奖。仍饬令该员等益加奋勉。毋得始终异辙。试用同知胡廷培、不知检束。有玷官箴。署怀集县知县补用同知倪燊、居心贪诈。狡滑钻营。试用同知景澄清、心地谲邪。言语荒诞。隆安县知县刘应桢、任用门丁。声名狼藉。补用知县陈铎、巧滑营求。嗜好太重。前署灌阳县知县试用知县吴墀、徇纵丁役。扰累闾阎。均著即行革职。梧州府知府陈善均、嗜利营私。规模狭隘。补用知府林苑生、惟利是图。罔知大体。均著以通判降补。补用知县伍世寿。遇事颟顸。难膺民社。刘铎镇、才庸识陋。猥鄙性成。周世昌、办公不力。操守难信。均著以县丞降补。补用知府朱锦洲、老悖糊涂。难资表率。藤县知县宋英、年力就衰。难期振作。补用知县李延生、年老昏庸。难理民事。均著勒令休致。荔浦县知县杨忠祐、精神不振。人地未宜。平南县知县裘彬、考试草率。声名平常。均著开缺另补。以肃吏治。现月　　

○以工部右侍郎清安、为满洲繙译乡试正考官。通政使司通政使岳琪、为副考官。起居注　　

○以试卷弥封错误、弥封官户部员外郎王之玉等、下部议处。现月　　

○乙丑。护理漕运总督徐文达奏、湖河水势及抢护邵伯镇险工各情形。报闻。摺包　　

○以亏款延缴。已革浙江泰顺县知县刘绍汾。籍产备抵。摺包　　

○以遵命助赈、予浙江同知黄源晋等各为其父母建坊。

摺包　　

○丙寅。上御黄幄。阅侍卫等步射。外记注　　

○谕军机大臣等。有人奏、风闻东三省新练之军仍未精强。聚兵既多。不免渐染习气。转以所给优饷。为狎邪赌博之费。请饬实力整顿等语。东三省练军。关系最要。当兹创办甫经就绪。必须申严纪律。一洗军营向来习气。方可慎固边防。著定安、长顺、依克唐阿、确切查明。如有前项弊端。严行禁止。该署将军等。务当督同各统领、严饬营官。认真训练。以期日见精强。用副朝廷整军经武捍卫疆圉之至意。原摺著摘钞给与阅看。将此各谕令知之。寻奏、东三省练军。尚无习气。报闻。摺包　　

○又谕。黄体芳摺内奏缓办铁路一条。该衙门知道。现月　　

○丁卯。遣官祭历代帝王庙。外起居注　　

○谕内阁。有人奏、呼兰地方。土甚膏沃。若招民开垦。措置得宜。当可有利无弊。请饬酌议办理等语。黑龙江所属荒地。叠据言官奏请开垦。先后降旨饬查。经前任将军文绪等覆奏。以该处地处极边。天寒地瘠。风高土薄。收成歉而耕种迟。且系旗丁游牧围猎之区。若招佃开垦。流弊滋多。仍请封禁。嗣据前任将军恭镗奏称呼兰一隅。土脉膏腴。为关外所艳称。开垦之举。约有十利。其通肯地方。详查情形。于原有牧场。毫无关碍。将来垦成立堡。应留牧场。余地亦多。请予开垦。当交户部议奏。该部以可否开垦请旨。复经降旨封禁。呼兰地方。屯垦利弊。前任将军文绪、恭镗、持论互异。今据所奏胪陈三便。并请因势量为变通。此举于该地方关系綦重。究竟应否办理。著伊克唐阿体察现在情形。悉心妥筹。据实覆奏。原摺著摘钞给与阅看。将此谕令知之。寻奏、通肯封荒弛禁招垦。可开地三十余万晌。于旗人牧场。毫无关碍。委系有利无弊。如蒙俞允。即当妥定条规。招集试办。下所司议。摺包　　

○礼部、太常寺奏、明年祈谷大祀。请于圜丘坛举行。从之。　　

○礼部以繙译乡试中额请。得旨、取中十名。摺包　　

○闽浙总督卞宝第奏、闽省贡院号舍。不敷分坐。陈明扩充增建情形。下部知之。摺包　　

○以全漕告竣、予仓场侍郎兴廉、游百川、议叙。现月　　

○赏京师朝阳阁等八处粥厂。每月煮赈小米三百三十石。加赏崇善堂等三处暖厂、暨礼拜寺粥厂、各煮赈小米三百石。南海会寺等三处粥厂暖厂。暨三忠祠粥厂。各煮赈小米一百五十石。现月　　

○戊辰。谕内阁。各省请旨＜闲＞放员缺。向不准随摺保人。果有才具出色人员。尽可随时荐举。本日张之洞奏、察看高州镇总兵黄廷彪。请开缺另行＜闲＞放。附片保奏陶定昇李先义二员。殊属不合。嗣后遇有请＜闲＞员缺。毋得随摺声请。以符定制。将此谕令知之。现月　　

○谕军机大臣等。詹事府右庶子崇文奏参张之万接纳外官各节。著派福锟、潘祖荫、查明具奏。原片著摘钞给与阅看。现月　　

○总理海国事务衙门奏、仿照西法用印花税。以备海军经费。下所司议。摺包　　

○两广总督张之洞奏、粤省试铸银元。查无流弊。洋商汇丰银行。并求附铸行用。下部议。寻奏、拟请旨允准试办。惟银元铸成后。是否即由该洋行发出行用。局中鼓铸机器。如有损坏。该洋行是否贴款添购。应令该督查明报部。从之。　　

○又奏、粤省钱局落成。开罏铸造。恭进钱样。并陈办理情形。得旨、各省钱样。向有成式。该省铸钱。应用清文宝广二字。并不必添铸库平一钱字样。摺包　　

○陕西巡抚张煦奏、陕省咸甯等属。被灾歉收。查办赈抚情形。得旨、著即饬属妥为赈抚。毋任灾民失所。摺包　　

○广东高州镇总兵黄廷彪。开缺另＜闲＞。以前潮州镇总兵郑绍忠为广东高州镇总兵官。现月　　

○以亏欠银米。革广东南澳同知周锜职。并勒追。摺包　　

○己巳。谕内阁。此次覆试顺天乡试举人一等曾鉴等三十六名。二等尹廷扬等四十六名。三等成沂等五十一名。均著准其一体会试。现月　　

○驻藏帮办大臣升泰奏、印兵渐次撤退。印官会议稽延。察看番情。未可久待。请速会议定约。又奏、藏番已允通商。请速立约完案。均下所司知之。摺包　　

○两广总督张之洞奏、外国教士所设育婴堂。最易滋事。现与法国领事商定稽察办法。下所司知之。摺包　　

○吉林将军长顺等奏、发放吉林旗营各官俸银。请归复旧制。又奏、采购军械铜斤。拟筹借公款银两。均下部议。

摺包

　　

○希隆阿赏假。以镶黄旗汉军副都统克勤署正黄旗汉军

副都统。镶黄旗满洲副都统文秀暂署正黄旗蒙古副都统。起居注　　

○以谋勇兼优。予吉林协领双寿军机处存记。摺包　　

○以纵匪穵金。革防御莫尔赓阿等、职。并讯办。摺包　　

○庚午。孝慈高皇后忌辰。遣官祭福陵。　　

○谕内阁。御史何福堃奏、安徽舒城县贞女孙氏。捐募白米一千余石。运赴河南助赈。请饬查明旌表等语。著沈秉成查明具奏。　　

○又谕。御史何福堃奏、请饬各省举办恤嫠局清节堂等事。著礼部议奏。现月　　

○光禄寺奏、请＜闲＞员署差。得旨、著派明桂暂捧福酒。俟该堂官敷用时。再行请旨。现月　　

○黑龙江将军依克唐阿奏、官军剿贼获胜。酌拟进兵摉山。并恳恩饬部议恤阵亡官兵。得旨、所有伤亡官兵。著交部分别议恤。摺包　　

○又奏、呼兰一带。剿办马贼。出力阵亡受伤官兵。请援案奖恤。得旨、著准援案奏请奖恤。摺包　　

○两广总督张之洞奏、树桩设险。以备河道开通。仍于粤防无碍。下所司知之。摺包　　

○以剿贼不力、革呼兰委协领常德等职。仍留营效力。

摺包　　

○以捐银助赈、予直隶在籍兵部郎中蔺永清等建坊。摺包

　　

○上以孟冬享太庙。自是日始。斋戒三日。　　

○辛未。署盛京将军定安等奏、福陵工程。续估兴修。暨验收永陵泊岸各工。下部知之。摺包　　

○以出洋期满、予参赞徐寿明以道员即选。道员瑞元等、升叙有差。摺包　　

○准已故浙江湖州镇总兵邓安邦事迹宣付史馆立传。摺

包　　

○予捕盗受伤殒命、广东广州协把总朱善庆优恤。摺包　　

○予出洋病故、秘鲁领事署供事张丕勋优恤。摺包　　

○以捐银助赈、予山西总兵黄金志等各为其故父母建坊。摺包随手　　

○壬申。孝敬宪皇后忌辰。遣官祭泰陵。　　

○谕军机大臣等。御史文郁奏、宗室获罪。勘办宜有区别一摺。著该衙门议奏。现月　　

○又谕。御史文郁奏、烧锅私开私运。请饬严禁等语。著步军统领衙门、顺天府、五城御史、查明饬禁。现月　　

○两广总督张之洞奏、粤省盗匪炽悍。恳请明定获盗章程。照军营劳绩优奖。下部议。摺包　　

○又奏、粤省连山厅猺匪。滋蔓日广。委员查办情形。报闻。摺包　　

○湖南巡抚王文韶代奏、甘肃新疆巡抚刘锦棠。请俟祖母病痊。当即回任。得旨。仍著传谕刘锦棠。新疆事务紧要。俟伊祖母病势稍轻。即行回任。以重边防。摺包　　

○以苛派病民。革广东知府郭树榕职。摺包　　

○予积劳病故。提督谢晋钧照军营立功后病故例议恤。

协修官赖际熙恭纂　　

帮总纂官王荣商恭辑监修总裁世恭阅八月二十八日正总裁那月日专司藁本陆恭覆阅癸丑七月初五日徐月日荣月日副总裁唐月日宗室宝恭阅二月初二日陈恭阅七月初八日熙月日郭恭阅二月三十日宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之二百七十五　　

光绪十五年。己丑。冬十月。癸酉朔。享太庙。上亲诣行礼。外起注　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。　　

○遣官祭端慧皇太子园寝。　　

○诣仪鸾殿问慈禧端佑康颐昭豫庄诚寿恭钦献皇太后安。至壬寅皆如之。外记注　　

○颁光绪十六年时宪书。　　

○试中式武举陈国璧等。一百三十三人于太和殿前。起

居注

　　

○谕内阁、托伦布等奏、军台废员。由配脱逃。请旨饬缉究办一摺。已革都司刘正兴。胆敢由配所脱逃。该都统已咨行邻境缉拏。难保不潜行来京。或私回原籍。著步军统领衙门、顺天府、五城御史、江苏巡抚、一体严拏务获究办。

现月

　　

○湖南巡抚王文韶奏、武陵龙阳二县被水冲溃围堤。动拨厘金钱文。筹办赈济情形。得旨、即著饬属妥为抚恤。毋任灾民失所。摺包　　

