<!-- { "loadSidebar": true } -->
○又谕。御史秀文奏、旗奴不法请饬惩办一摺。据称阿鲁科尔沁已故贝勒拉什忠鼐之福晋。暨幼贝勒巴咱尔吉尔第。被已革护卫图们乌勒吉等捏欠诬控。并有协理等官。通同蒙混。纠匪抢夺印信情事。如果属实。亟应严行惩办。著瑞联确切查明。按律办理原摺著钞给阅看将此谕令知之。现月　　

○又谕。沈葆桢、丁日昌奏养船经费不敷。请归地方官设筹支应。丁日昌奏、请收回成命各一摺。丁日昌向来办事认真。不避嫌怨。特畀以福建巡抚重任。系属为地择人。该抚恤当力任其难。将任内应办事宜。随时整顿。并将海防及中外交涉事件。会商文煜李鹤年悉心办理。以副委任。毋许固辞。至地方与船政。事难兼顾。自系实在情形。即著丁日昌会同沈葆桢酌保一二员。奏请＜闲＞派。所有船厂事务。责成该员经理。仍由该督等随时稽查。以期周妥。船政衙门。支销款项甚钜。前拨养船经费。不敷应用。沈葆桢、丁日昌、请将养船项下。应销各款统归地方官筹措支应。以免顾此失彼。应如何筹画款项。宽为应付之处。著文煜。沈葆桢。李鹤年。丁日昌。斟酌情形。妥议章程奏明办理。将此由五百里各谕令知之。现月　　

○又谕。岑毓英奏、甯州匪徒滋事。派员带兵剿捕一摺。本年十一月闲。云南甯州地方。突有匪徒倡立邪教纠众二三千人。攻破村寨分扰州城。该署督现派总兵何秀林等。管带练军前往分路剿捕。临安属界。甫注肃清。乃竟有不法匪徒妖言惑众滋扰地方。亟应迅速殄除。免滋延蔓。著岑毓英严饬派出各军。认真剿办。务将首犯拏获。尽法惩治。其胁从人等。即分别良莠。妥为剿抚以期绥靖闾阎。将此由五百里谕令知之。现月　　

○刑部奏、官犯年终汇奏请钦定得旨。著停办。随手　　

○丙戌。谕内阁。王文韶奏、请将贪鄙不职之知县革职一摺。湖南会同

县知县胡文炳。不知抚辑地方任性妄为。操守平常。著即革职以示惩儆。现月　　

○浙江巡抚杨昌浚奏、浙省南北二新关。请暂缓开设。允之。摺包　　

○予阵亡参将任大贵等。附祀张亮基专祠。摺包　　

○旌表湖南贞女唐周氏摺包　　

○丁亥。谕内阁。惇亲王奏、恳恩续假并请派署印钥一摺。惇亲王著赏假一个月。安心调理。宗人府宗令著恭亲王署理。镶黄旗满洲都统著世铎署理现月　　

○又谕。前因玛法塔坐卡官云骑尉德升。因故放车驮勒索钱文一案。私自脱逃经穆图善等奏参。当降旨先行革职。兹复据穆图善等奏称。该犯官潜赴盛京将军衙门呈控。押解归案行至叶赫站地方。复行潜逃。请饬查拏等语。著步军统领衙门。顺天府五城。将德升一体严拏务获。归案究办。现月　　

○陕甘总督左宗棠奏、遵旨。出关。饷源涸竭拟续借大批洋款得旨。该衙门速议具奏。摺包　　

○旌表打牲乌拉正白旗贞女赵吴氏。摺包　　

○杜尔伯特土尔扈特王贝勒贝子公台吉及其母妻等。遣使来京请安赏赉如例。议覆　　

○戊子。孝庄文皇后忌辰。遣官祭昭西陵。照例　　

○谕军机大臣等。黎培敬奏粤边滥练句结黔匪窜陷永从。旋即击退。请饬楚粤派兵夹击各摺片。据称粤西罗城县三防地方。客土争田。各招滥练械斗以致游匪麕聚。潜入黎平境内。句结匪人。分投窜扰。沿途裹胁不下二三千人。冀窥楚边。经总兵刘士奇等。派队追剿。该匪等绕窜永从阑入城内。现经官军击退。弃城奔逃。潜匿顿硐等语。黔省军务粗平。各处伏莽尚多。不免伺隙窃发。若不随时痛加摉捕。尽绝根株必至燎原为患。黎培敬现已咨商张文德带兵前往剿捕。并调林从太等各军随剿。著即催令该提督等迅将此股匪徒。悉数埽荡。毋留余孽。匪党现匿永从之顿硐地方。并未大受惩创。该处为楚粤黔三省边界。最易藏奸。亟须通力合作。毋任纷窜。著刘长佑。王文韶。严树森。无分畛域。各派兵勇。会合黔军协力夹击。尽歼丑类。以靖地方。湖南留防贵东各军。据黎培敬奏称。实扼苗疆险要。可无东顾之忧。恐一旦调撤。必致尽弃前功。请俟内患全消。机局大定再行会商裁撤等语。黔省地势丛杂。兵力单薄。不能不借资邻省援军。以壮声势。所有留防贵东各军。著王文韶随时酌度情形。会商黎培敬。俟可以裁撤时。再行陆续裁撤。粤西罗城县境。招练聚匪。滋生事端。严树森已升任广西巡抚。务当严饬地方官稽查弹压。毋任匪徒溷迹。致贻后患。黎培敬片内所称广西尧告窜匪扰及黔边尧告系何县境。是否另股。著查明详悉具奏。各省欠解协黔饷银。著户部再行催令各该督抚迅速批解。以资接济。黔省各军。应如何裁并添募之处。黎培敬当振刷精神认真整顿。以副委任毋得稍涉因循。此次匪徒阑入永从县城。虽经署知县白建鋆调团击退。究属疏于防范著革职留营以观后效。署守备张家俊虽系在营。未能先事豫防亦难辞咎著暂行革职。仍留署任其余教佐各员。著查明下落具奏。另片奏、拏获会匪吴玉堂等正法出力人员请奖等语。候补知府署平远州知州钱埙。著赏加三品衔。总兵吴楚英。著赏加提督衔。参将王万年。游击杨凤钧。均著赏加副将衔。平远州吏目孙奉三。著以县丞在任候补。以示奖励在逃匪徒龙正海等。仍著饬属严拏务获一律讯办并督饬地方官随时查察。毋任匪党潜匿。将此由五百里各谕令知之。

剿捕

　　

○理藩院奏。达喇嘛桑鲁布呈称章嘉呼图克图之沙哩尔。移往五台山时。请由驿行走。查无办过成案请旨遵行。得旨。该呼图克图之沙哩尔移往五台山时。著加恩赏银一千两以示体恤。此项银两。由理藩院银库给发余著该衙门照例办理。明发　　

○缓徵河南祥符。陈留杞通许尉氏洧川鄢陵。中牟。兰仪。郑。荥泽。荥阳。汜水。禹商。邱。甯陵。永城。鹿邑。虞城。夏邑。睢。柘城。考城。汤阴。临漳。内黄。汲。新乡。辉。获嘉。淇。延津。浚。滑封。邱。河内。济源。武陟。孟。温。原武。阳武。洛阳。偃师巩孟津。宜阳。登封。永甯。新安。南阳。唐。镇平。桐柏。邓内乡。淅川裕舞阳。上蔡。正阳。确山。西平。淮甯。西华。项城。沈邱。太康。扶沟。临颍。襄城。长葛。光山。固始息七十五厅州县。新旧额赋。有差现月上以岁暮祫祭太庙。自是日始斋戒三日。照例　　

○己丑。谕内阁。给事中黄槐森奏。敬陈管见请兴利除弊一摺。各省州县交代。本应遵照定章核算完缴乃上司意存见好。逾限不即奏参或责令新任垫还。或另委他缺调剂。殊不足以示惩儆著各该督抚破除情面将各州县。交代勒限清厘追缴。逾限未完。即行照例参办。毋许稍涉瞻徇厘税各局。委员过多。既耗公费。更滋弊端。著各该督抚监督。体察情形。将各局酌量裁并。并将局中冗员随时裁汰。以杜虚糜。讼狱关系民命尤当加意矜恤。著各该督抚严饬。属员遇有词讼案件。迅速秉公讯结。毋得迟延。并严禁吏役需索私刑逼勒等弊。俾免冤抑。各州县催徵钱粮不得纵容差役。妄拏平民。肆意勒索致滋扰累。至厘卡税厂设立巡丁巡船。原所以防走漏何得将商民货物。中途截拏故意留难冀饱私橐如有前项情弊。即著严行惩办毋稍宽纵现月　　

○又谕。鲍源深奏、特参庸劣各员一摺。山西岚县知县蒋斌。逞私任性不洽舆情。静乐县知县郑邦勤。操守平常。公事懈弛。赵城县知县陈琢玺。浅率浮躁。不知政体。均著即行革职山阴县知县李桂山。行止卑污。作事荒谬。著即行革职永不叙用。五台县知县章贵诚才具平庸。难期振作。著即开缺以府经历县丞降补。　　

○又谕。鲍源深奏参营官不安本分。请旨撤销保案降补等语。营官记名总兵。甯世忠。因带队不力。经该抚撤退后辙敢以发过勇粮等项捏称借垫。禀请给发。实属有意蒙混不安本分。该抚所请撤销保案。以参将降补之处。尚属轻纵。甯世忠著即行革职。其搭盖营房。失察勇丁拆动边墙甎石。并著迅饬该统领查明。责令赶紧赔修。傥敢玩延即行从严参办。现月　　

○又谕。沈葆桢奏实缺提镇现带防营。恳请从缓赴任一摺新授福建陆路提督唐定奎。新授直隶正定镇总兵吴长庆。现在江南统带防军尚属得力。著准其从缓赴任。仍留江苏统领防营。以专责成。所遗各缺。著李鹤年、李鸿章、派员署理。现月　　

○谕军机大臣等。景瑞奏、酌拟整顿操演。请饬筹拨军火银两一摺。现在隆福寺恭备穆宗毅皇帝孝哲毅皇后暂安事宜。自应联络差操。严密守护。以昭慎重。据奏马兰镇营汛军械旗帜。历久失修。不堪应用。现存火药无几。请饬酌拨军火并筹给银两等语。即著李鸿章。每年酌拨火药一千五百斤。大小铅丸一千八百粒。并另筹拨银一千两。以备修补军器之用。此项军火银两。准其作正开销。一俟永远奉安礼成即将此款停领。以示限制。将此谕令知之。现月　　

○又谕。沈葆桢奏。本年江北漕粮。仍办河运。东境河道南路微山等湖淤垫较重。北路张秋一带。借黄济运亦无把握。请饬将淤塞各处认真挑浚。以利漕行等语。著曾国荃。丁宝桢。督饬承办各员。即将漕船经行河道。赶紧豫为疏浚。俾资转运。毋稍迟延。将此各谕令知之。现月　　

○又谕。给事中黄槐森奏广东捕务废弛请饬严定赏罚以靖盗风。并请将纵盗各员严惩各等语。地方文武员弁。遇有劫盗重案。理宜认真缉捕。若如该给事中所奏。广东各属呈报盗案。地方文武。往往置若罔闻。以致贼匪肆行。自上年冬闲迄今。劫掠之案。层见叠出。捕务实属废弛。著刘坤一等。严定赏罚。责成该管文武。逐案勒缉。傥有讳纵及逾限未获者。立即从重参办。并按照所指各弊严行根究。以戢盗风署顺德协副将戴朝佐。广州协都司黄添元。据该给事中所奏种种劣迹岂可稍事姑容。著刘坤一等查明据实严参毋许徇隐。原片二件。均著钞给阅看将此各谕令知之。现月　　

○以兵部尚书广寿充经筵讲官。随手　　

○命贵州布政使林肇元来京陛见。现月　　

○予在营病故阵亡提督张光亮。王德成。李常孚。总兵官胡国恒。道员田勤生。副将束维清。优恤入祀昭忠祠。宣付国史馆。并加恩予谥寻予张光亮。谥壮烈。王德成谥果敏。李常孚谥庄＜闲＞。胡国恒谥刚介。田勤生谥勤敏。束维清谥刚肃。现月　　

○予阵亡。千总常宝庆。军营立功病故提督张显明。总兵官张启才。江苏知县吴怀超。知县袁保中。安徽知县滕代馨等。恤典如例。摺包　　

