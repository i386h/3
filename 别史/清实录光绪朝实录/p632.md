<!-- { "loadSidebar": true } -->
○准护理甘肃新疆巡抚布政使魏光焘开缺省亲。著俟陶模到任后。交卸回籍。　　

○以甘肃新疆镇迪道饶应祺署甘肃新疆布政使。　　

○以捐助地方善举。予河南宝丰县监生王祥建坊。随手　　

○上以夏至祭地于方泽。自是日始、斋戒三日。外记注　　

○丁丑。山东巡抚张曜奏、疏浚小清河下游工程。并请以工代赈。如所请行。　　

○又奏、修浚淄河。并堵御桃花沟私口。下部知之。随手　　

○山西巡抚刘瑞祺奏、河东丙戌纲盐课奏销。展限届满。余引仍未销竣。仍请分年带徵。以纾商力。如所请行。随手摺包　　

○以亏短银两。革山西知县姚永龄职。并勒追。随手　　

○戊寅。谕内阁、张曜奏、运河道耆安工次被劫。获犯讯办。请将疏防员弁。摘去顶戴一摺。此案匪徒拒伤道员。抢劫鞘银。并伤人役多名。情节重大。非寻常盗案可比。难保无巨匪溷迹其闲。亟应迅速拏办。以遏乱萌。著张曜督饬地方文武。就已获八犯严行讯究。并将案内首要各犯。严拏务获。从重惩办。不准一名漏网。山东滕县知县秦应逵、该汛把总袁其智、于此等重案。毫无防范。仅予摘去顶戴。不足示惩。秦应逵、袁其智、均著先行革职。仍勒令协缉。现月　　

○总理各国事务衙门奏、遵议俄商由科布多运货。准添设稽查俄商事务局司员一员。笔帖式一员。巡兵十名。通事二名。字识四名。应支津贴银两。即在乌里雅苏台科布多两城全支加增盐菜银两所余银内动用。其应支粮石。即在该城仓内支给。统归常年经费案内核实开销。从之。随手摺包　　

○己卯。夏至。祭地于方泽上亲诣行礼。　　

○诣仪鸾殿问慈禧端佑康颐昭豫庄诚寿恭钦献皇太后安。至壬辰皆如之。外记注　　

○直隶总督李鸿章奏、已革郎中朱锟马惊伤人。发往新疆效力。报捐赈款二万两。可否准其赎罪。得旨、朱锟著不准捐赎。原款发还。随手摺包　　

○以协助顺直水灾赈款。予福建台湾府知府方祖荫、永年县知县杨诚一、浙江候选郎中吴炳元、安徽蒙城县知县陈宏勋等各为其父母建坊。摺包　　

○庚辰。仓场侍郎祥麟等奏、仓政废弛。请设法整顿。又奏坐粮厅监督短徵赢余银两。请援案减成赔补。均下户部议。现月　　

○以记名副都统明惠为镶白旗蒙古副都统。明发　　

○以才堪专阃。予河南记名提督刘世俊、总兵蒋尚钧、军机处存记。随手　　

○以亏短银两。革陕西平罗县知县黄诵芬职。并勒追。随手　　

○予故镶白旗蒙古副都统溥偀、照军营立功后积劳病故例议恤。现月　　

○予积劳病故。河南河陕汝道铁珊优恤。并准阌乡县绅民建祠。从河南巡抚裕宽请也。　　

○辛巳。谕内阁、吏部奏、获咎人员。捐赈请奖。申明例案一摺。自来予夺之权。操之自上。近年各省恭逢恩诏。及捐输保奖人员。朕核其情节。有特旨允准者。有交部议奏者。其特旨允准之中。有照原官录用者。有降等给奖者。恩施轻重。朕心自有权衡。岂能以特降纶音。仍听部议为准驳。嗣后凡遇各督抚奏请奖叙之案。其交部议奏者。该部自应按照例章分别核办。若特旨赏给官职。及照所请奖叙者。该部即遵谕行。不得援照部章声请。现月　　

○壬午。户部奏、晋省财力竭蹶。所有嵩武军欠饷。碍难补发。拟饬山东巡抚就步军十一营中。酌裁一二营。其豫省应解该军饷银。每年仍按十一营之数批解。腾出一二营空饷。即以为归还嵩武军欠饷之款。从之。摺包　　

○江西巡抚德馨奏、清江县等处风灾情形。得旨、此次风灾较重。被难户口。深堪悯恻。著饬属加放钱文。妥为抚恤。毋任失所。随手　　

○癸未。出使美日秘国大臣崔国因奏、秘鲁创设中西学堂。经费无出。来学无人。请即停办。又奏、秘鲁领事。请由本处华人自行筹费。公举所知。作为代理领事。均下所司知之。摺包　　

○以年力就衰。予四川永甯道黄云鹄原品休致。随手　　

○甲申。科布多参赞大臣魁福奏、山东山西河南等者。拖欠科布多军饷。为数甚钜。以致蒙商垫款。无项补还。得旨、即著户部严催各该省迅速如数筹解。　　

○又奏、乌梁海安插蒙哈事宜。可否仍令沙克都林札布会办。得旨。前据沙克都林札布奏报起程。已谕令遵旨前往会勘矣。摺包　　

○乙酉。两广总督李瀚章奏、降选府经历县丞陈嵩寿请留营差遣。得旨、陈嵩寿著准其暂行留营差遣仍随时察看。如有劣迹。即著据实奏参。　　

○以翰林院编修王锡蕃为湖南乡试正考官。丁立钧为副考官。内阁学士李端棻为四川乡试正考官。编修陈同礼为副考官。编修熙瑛为甘肃乡试正考官。李联芳为副考官。外记注　　

○以捐助赈款。赏山东登莱青道盛宣怀头品顶戴。予广东香山县武举杨福彰为其十一世祖杨彦达建坊。随手摺包　　

○以隐匿沙田。查无实据。复广东已革郎中王葆真职。随手　　

○丙戌。孝恭仁皇后忌辰。遣官祭景陵。黄绫本　　

○谕军机大臣等、电寄李鸿章、电奏已悉。日本既有意修好。著严饬丁汝昌加意约束将弁兵勇。不得登岸滋事。长崎前辙。俄储近事。皆应切鉴。其巡历情形及回伍日期。并著随时电奏。电寄　　

○以捐助赈款。予浙江候补知府阮士彬为其祖父母父母建坊。随手摺包

　　

○予节烈贞孝妇女。浙江长兴县钟沈氏等一百二十八口。旌表如例。摺包　　

○丁亥。谕军机大臣等、前据沙克都林札布奏、哈巴河一带地方。仍请归还乌梁海。安插蒙哈。当降旨派该副都统。会同额尔庆额前往该处详细履勘。妥议覆奏。嗣据沙克都林札布奏、交卸参赞大臣印务。前赴吉林。照案驰驿。便道入都。复谕令仍遵三月二十六日谕旨。前往哈巴河一带。会同履勘。诚以安插蒙哈一事。沙克都林札布叠次陈奏。自应仍由该副都统前往会勘。以便折中定议。本日该副都统到京请安。著即行由驿驰回。懔遵前旨。会同额尔庆额详勘覆奏。并著迅速起程。毋稍迟延。将此谕知沙克都林札布、并由四百里谕知魁福、额尔庆额知之。现月　　

○戊子。吉林将军长顺奏、敦化县生荒尚未垦齐。请再展缓升科。以纾民力。下户部议。　　

○又奏、朝鲜国民越界被获。照章解回查办。下礼部知之。

随手摺包

　　

○广西巡抚马丕瑶奏、查明广西边防。修筑炮台缓急情形。请将炮台银十八万两。分为三年酌拨。下所司议。摺包　　

○己丑。直隶总督李鸿章奏、关东铁路。遵旨次第筹办。各省奉拨铁路经费八十万。请饬先行解津。以应急需。如所请行。　　

○河东河道总督许振祎奏、光绪十四年秋闲。荥泽汛抢险。提用郑工善后银十三万六百余两。现在郑工善后用款。业经工部准销。自应逐款清理。请饬户部于司库历年节省防险项下。拨还前项银两。以清款目。下户部议。　　

○又奏、运河因旱艰滞。设法疏浚。报闻。随手摺包　　

○以光禄寺卿良培为太常寺卿。现月朱签　　

○予顺天府忠义局续报各省殉难绅民妇女一百八十五名口分别旌恤如例。摺包　　

○庚寅。谕内阁、户部奏、稽查云南运铜各员期满。请旨更换一摺。云南办解十起头批京铜。现据咨报起程。此后续办铜斤。次第运解。前派沿途经理各员期满。该部查照例案。将经过之四川湖北江苏直隶等省藩臬。开列名单。请旨更换四川著派德寿、湖北著派王之春、江苏著派邓华熙、直隶著派裕长、即责成各该员严饬各道府。及沿途地方文武员弁。认真稽查。催趱护送前进。如有无故逗遛。及盗卖短少等弊。详报该督抚严行参办。沿途应需水师照料之处。即由派出之员。详咨前途督抚。及水师提督调遣。仍著自奉旨之日起。以三年为限。均责成此次所派之员。一体经理。遇有升调事故。即令接任之员遵办。期满再行更换。其贵州省办解京铅。经过各省。并著各该员妥为照料。以重运务。　　

○辛卯。贵州巡抚潘霨因病解职。以四川布政使崧蕃为贵州巡抚。现月　　

○壬辰。谕军机大臣等、有人奏、东省盗风甚炽。请饬认真整顿。以清盗源一摺。据称山东各府近日盗劫之案。层见叠出。皆由官吏讳盗所致。现值会匪潜煽。游勇充斥。诚恐养痈贻患等语。著张曜按照所奏官吏讳盗。捕役豢盗。奸民窝盗各节。督饬地方文武实力整顿。认真缉拏。如查有以上情弊。立即从严参办。以靖奸宄而安善良。原摺著钞给阅看。将此谕令知之。寻张曜奏陈东省盗贼情形。实无讳盗豢盗窝盗等事。报闻。摺包　　

○以浙江按察使龚照瑗为四川布政使。四川建昌道黄毓恩为浙江按察使。现月　　

○以助剿海盗出力。赏新疆回子郡王玛木特黄马褂。摺包　　

○以贪鄙不职。革奉天防御爱兴阿职。摺包　　

○以循声卓著。予已故署山东东平州知州许祺身政绩宣付史馆立传。从山东巡抚张曜请也。摺包　　

○以捐助赈款。予奉天凤凰厅候选通判孙席珍为其故父建坊。摺包　　

○纂修官胡骏恭纂　　

总纂官程棫林恭辑监修总裁世恭阅十月二十三日正总裁那月日专司藁本陆恭覆阅癸丑七月初十日徐月日荣月日副总裁唐月日宗室宝恭阅三月初二日陈恭阅正月十五日熙月日郭恭阅一签五月初一日宗室麒月日



大清德宗同天崇运大中至正经文纬武仁孝睿智端俭宽勤景皇帝实录卷之二百九十八　　

光绪十七年。辛卯。六月。癸巳朔。上诣仪鸾殿问慈禧端佑康颐昭豫庄诚寿恭钦献皇太后安。至壬戌皆如之。外起居注　　

○乙未。山东巡抚张曜奏、再陈海防情形。窃见南洋兵船。铁皮厚仅数分。有事断难得力。请收停厂澳。岁可节费五十余万。以之另造铁甲坚船。则精良适用。足以震慑远人。得旨、著海军衙门会同刘坤一妥议具奏。寻总理海军事务衙门会奏、遵议南洋水师略为变通。酌减人数节省银两。专备添购碰快雷艇之需。从之。摺包　　

○漕运总督松椿奏、拏获枪劫山东运河道坐船案内要犯。讯供情形。并饬徐州镇道、会同督率防营严拏逸犯。得旨、据奏拏获邻境要犯。缉捕尚属认真。即著研讯确供。仍迅拏逸犯。毋任漏网。摺包　　

○丙申。以捐赈钜款。赏江苏道员张翼二品顶戴。并交军机处存记。　　

○以创设义学。予直隶冀州民人柳长远建坊。摺包　　

○丁酉。以太常寺卿寿昌为通政使司通政使。朱签　　

○以办事认真。予直隶承德府知府启绍军机处存记。　　

○以出洋繙译期满。予驻日随员候选道庄兆铭等奖叙。　　

