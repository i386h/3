<!-- { "loadSidebar": true } -->
○又谕。恭寿奏。巴塘三岩野番、抢劫摺弁一案。现已办结。拟设立土千户。以图经久一摺。三岩野番。向不归化。此次抢劫摺件。犹敢不服开导。现经官军攻剿。将首逆伏诛。其余均已就抚。该督署拟于上中下三岩。设立土千户。归巴塘文武管辖。即著照所请行。仍著饬令韩国秀。会同粮员。将应办事宜。妥筹办理。毋致再有反侧。所有出力员弁。暨阵亡弁勇。准其暂行存记。并案分别奏请奖恤。另片奏。瞻对赏还。恐番官还巢。愈肆苛虐。请饬文海等。就近与达赖严定约章等语。本日已谕令文海等照办矣。又另片所奏。朱窝章谷两土司。有无应袭之人。著即查明办理。至文海前奏改设屯官一节。即著毋庸置议。将此由五百里谕令知之。现月　　

○又谕、任道镕奏、确核运河各厅另案工需银两。酌数请拨摺。据称运河应修各工。因本年汛水趋刷。坍塌过甚。以致需费较钜。与上年情形。稍有不同。现将估定各工。确切句稽。拟酌拨戊戌年另案工需银四万两。请饬山东巡抚照拨等语。此项银两。关系运河要工。著张汝梅转饬藩司。赶紧如数拨给。毋稍迟延。原摺著钞给张汝梅阅看。将此各谕令知之。

现月

　　

○以违例苛罚。革署四川盐源县知县唐绍闻职。　　

○予因公淹毙。候选县丞梁华殿等。照军营立功后病故例优恤。摺包　　

○丙子。谕军机大臣等、电寄刘坤一、据许景澄电。德国遣其王弟来华。明年正月二十一日可抵香港等语。著派聂缉规届时先往上海。候德船一到。优加接待。察其举动。再行电闻。电寄　　

○丁丑。蠲缓直隶文安、天津、二县被水村庄钱粮有差。

现月　　

○缓徵河南祥符等五十四州县歉收地亩民欠新旧钱漕。现月

　　

○戊寅。上诣仪鸾殿问慈禧端佑康颐昭豫庄诚寿恭钦献崇熙皇太后安。　　

○御紫光阁。赐蒙古王贝勒贝子公台吉暨呼图克图等燕。并赏赉有差。　　

○谕内阁、前因山东钜野县地方。有盗匪拒捕伤毙教士之案。业将凶犯分别惩办矣。开缺四川总督前巡抚李秉衡。身任地方。不能先事豫防。以致酿成巨案。著交部议处。兖沂曹济道锡良、曹州镇总兵万本华、曹州府知府邵承照、一并交部议处。钜野县知县许廷瑞、缉捕废弛。禀报迟延。著即革职。寿张县有教堂被劫之案。该县知县庄洪烈、著即查倢■＜曰融＞■＜石木＞。其余济甯、菏泽、单县、城武等州县。亦有民教相争者。该州县官。均著分别撤调。山东为礼乐名邦。士大夫服习儒术。夙知自重。至草野愚民。闲有不明事理。甚或殴辱教士。毁坏教堂。此风断不可长。著该地方官严行禁戢。实力保护。并著通谕各省将军督抚等、嗣后如有藉闹教为名。聚血■乣生事者。即遵光绪十七年六月谕旨办理。傥再因循怠玩。定行严加惩处。决不宽贷。现月　　

○又谕、魏光焘奏、特倢■＜曰融＞■＜石木＞庸劣不职各员等语。陕西试用同知黄殿燮。工于牟利。前办芝州厘务。收报不实。试用州吏目汤执中。性情狡诈。前委接运桑秧。私带货物。均著一并革职。石泉县知县陈熊。年近衰老。办事竭蹶。商南县典史朱志彦。精力衰颓。难期振作。均著勒令休致。洵阳县知县王策范。闇于听断。惟系正途出身。文理尚优。著以教职归部铨选。现月　　

○谕军机大臣等、前据理藩院奏、奉天陈新苏鲁克牧丁等、呈诉盛京养息牧地面开荒。有碍牧丁生计。并恐有误三陵祭品等语。当经谕令依克唐阿、溥顾、详察情形。应否停止之处。妥筹具奏。兹据御史杨深秀奏称、苏鲁克牧厂。自顺治初年特设以来。特丁生齿日蕃。此项地亩。既垦者养育牧丁。未垦者备割冬令羊草。并非闲荒之比。去年该将军等、奏请招垦。局员奉行不善。一并绳丈给垦。以致蒙血■乣敬惶。请将此项牧地。仍照旧制。留与牧丁。毋庸给佃等语。养息牧地。供奉三陵祭品。且为蒙古牧丁生计所系。著依克唐阿、溥顾、认真查明。如果实有窒碍。即行停止招垦。迅速覆奏。原摺著钞给阅看。将此谕令知之。寻奏、查明陈苏鲁克垦务虽无窒碍。仍应停止招垦。拟将将价未拨之地。仍照原指段落拟给领户。以全政体。并请将新苏鲁克闲荒。再行酌放。得旨、著将已收荒价者照议开垦。未经勘放者。著酌量办理。摺包　　

○又谕、自西教开禁之后。教堂几彳滟扁天下。传教洋人。相望于道。华民入教者。亦日增月盛。地方官措置一有失当。则内忧外侮。皆从此起。此诚治乱之关键。不可不慎者也。前于光绪十七年六月。有严办会匪焚毁教堂之谕。嗣是成都有案。古田有案。近日复有曹州盗杀教士之案。虽勉强议结。而准建教堂。准租胶澳。种种要挟。已不胜其弊矣。各省将军督抚等、身受重恩。当思为国家弭患。用是特加申谕。此后益当振刷精神。以谨防教案为事。接见州县。谆饬查明所辖境内教堂若干。坐落何处。该处民情是否相安。若遇民教词讼。持平公断。俾善良者不致屈抑。而刁顽者亦无所藉口。至往来教士。尤当按约切实保护。庶几防患未然。不使激成变故。是为至要。若固执成见。徒骛虚名。绝不权其利害轻重。以一隅而害及全省。甚致贻误大局。惟该将军督抚都统府尹是问。懔之慎之。将此通谕知之。洋务　　

○直隶总督王文韶奏、属员被劾。牵涉幕友巡捕。请派大员查办。得旨、仍遵前旨秉公查办。毋庸固请。随手　　

○陕西巡抚魏光焘奏、总兵刘树元营内恤赏。请仍由湘发给。得旨、即著咨行湖南巡抚查明。照数拨给。随手　　

○又奏、派拨营勇。修筑咸阳等处河阳工竣。报闻。随手　　

○命喀喇沁辅国公僧格札布在乾清门行走。　　

○命吐鲁番回子郡王玛穆特在乾清门行走。　　

○赏科尔沁札萨克图什业图亲王色旺诺尔布桑保黄缰。杜尔伯特汗噶勒章那木济勒。札萨克巴林贝子萨量喇布坦花翎。

明发

　　

○以勘立界牌出力。赏云南巡抚裕祥、布政使汤寿铭、头品顶戴。随手　　

○蠲缓山西文水、榆次、襄陵、吉、浮山、应、大同、清水河、萨拉齐、武乡、十厅州县被鹼被旱被蝗被冻歉收村庄钱粮租课有差。现月　　

○缓徵奉天甯远州歉收村庄民欠粮租。现月　　

○蠲免甘肃狄道、巴燕戎格、河、循化、碾伯、大通、西甯、平番、贵德、平远、庄浪、十一厅州县正赋杂税。现月　　

○庚辰。孝庄文皇后忌辰。遣官祭昭西陵。　　

○谕内阁、从来国运之兴。必由于人才之盛。我朝列祖列宗以来。无不下诏求贤。而诸臣亦必灼见真知。始登荐剡。所以名臣硕辅。代有其人。即至同治年闲。如曾国藩、骆秉章等、进举贤才。或采自幕府。或选从僚属。其时人才蔚起。卒能削平大难。宏济时艰。可知封疆大吏。诚思以人事君之义。悉心采访。实力保荐。则一时之才。自足供一时之用。现值时局孔艰。需才尤亟。各省督抚。朝廷寄以股肱耳目。其各澄心虚己。一秉大公。于所属道府州县中。无论现任候补。详加鉴别。择其居心正大。才识闳通。足以力任艰钜者。列为上选。他若尽心民事。通达时务。均著出具切实考语。并胪列其人之实迹成效。详细具陈。以备擢用。傥瞻徇情面。或谬采虚声。保非其人。必坐原保官以荐举不实之罪。至经武整军。必须宽筹的饷。各省绿营。废弛己久。近来防勇。亦多沾染习气。难备缓急。著各该督抚。再行实力裁汰。腾出饷项。以备添练新军之用。各省制造洋务厘捐盐务等局。总办以外。复有会办。以及司事绅董。名目繁多。每岁虚糜公费。不知凡几。当此库款支绌。该督抚等、具有天良。岂竟置国事于不顾。尚欲为位置闲员地步耶。著即严加核减。将节省宽数。迅速奏闻。毋得胶持成见。仍以裁无可裁。藉词搪塞。将此通谕知之。现月　　

○又谕、国家设官分职。体制相维。各部院堂官。同办一事。无论重大之件。必须互相商搉。折衷至当。即寻常应办事件。亦必彼此商酌。方昭妥协。近闻各部院堂官。每多性耽安逸。意存推诿。并不常川入署。即有一二勤慎趋公者。亦无从面相参酌。以致公事积压。弊窦丛生。奉旨交议事件。覆奏亦多濡滞。似此玩愒因循。尚复成何事体。嗣后各部院堂官。务当常川进署。振刷精神。将一切应办之事。和衷参酌。督饬司员。迅速办理。毋得稍有迟延。致各衙门胥吏。弄文舞弊。习为故常。承办司员。往往受其挟制。尤宜实力整顿。从严惩办。毋稍姑容。将此通谕知之。现月　　

○又谕、荣禄奏、请设武备特科。参酌中外兵制。造就人才等语。著军机大臣会同兵部议奏。现月　　

○谕军机大臣等、近来中国战舰未备。沿海各地。易启他族觊觎。从前制造厂局。多在江海要冲。亟应未雨绸缪。移设堂奥之区。庶几缓急可恃。兹据荣禄奏称、各省煤铁矿产。以山西河南四川湖南为最。请饬筹款设立制造厂局。渐次扩充。从速开办。以重军需。至上海制造局。似宜设法移赴湖南近矿之区等语。自系为因地制宜起见。著刘坤一、裕禄、恭寿、张之洞、胡聘之、刘树堂、陈宝箴、各就地方情形。认真筹办。总期有备无患。足以仓卒应变。是为至要。原片均著钞给阅看。将此各谕令知之。洋务　　

○又谕、本日兵部尚书荣禄奏、请广练兵团。以资防守一摺。著军机大臣、会同督办军务王大臣、户部、议奏。寻恭亲王等会奏、拟请准袁世凯所统新建陆军。添募三千人。与聂士成一军。扼守北洋门户。董福祥所统甘军。再添募五营。神机营练兵处马步石滟驳队内挑选官兵若干。另为先锋营。应需饷项。请饬王文韶暨户部设法腾挪毋任缺乏。并饬各省督抚。体察地方情形。妥慎筹办团练。从之。摺包　　

○礼部奏、光绪二十四年正月十五日。保和殿筵燕系在大祀斋戒期内。应否改期举行。得旨、著改于正月十八日。　　

○上以岁暮祫祭太庙。自是日始、斋戒三日。内记　　

○辛巳。户部奏、铜钱短少。拟铸造银圆以资调剂。并请饬电知东添筹银圆。从之。随手　　

○两江总督刘坤一奏、筹拨徐海等处赈款。得旨、所有就食灾民。著体察情形。妥筹安插。资遣回籍。毋令失所。随手　　

○署吉林将军延茂奏、靖边防军。碍难裁减。下部知之。

随手

　　

○命镇国公衔头等台吉巴勒齐木班咱尔果察、在乾清门行走。明发　　

