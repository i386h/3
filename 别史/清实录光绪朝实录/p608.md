<!-- { "loadSidebar": true } -->
○赏日斯巴尼亚国首相萨格达等宝星。乙卯。谕内阁、前据长顺奏、将军住宅、被火延烧。请另行择地重修等语。当以该将军摺内声叙所住官房。向动公款修理。降旨令该部议奏。惟念此次吉林省城猝遭火灾。官民房屋。延烧至二千数百闲之多。据奏被火贫民。沿街露处。长顺身任地方。睹此情形。宜如何责己省愆。勤修职业。将穷民如何抚恤。元气如何培复。悉心筹办。以期补救灾祲。乃辄称住宅近市。湫隘嚣尘。以致被火延及。是该将军仅以住宅为念。已属不知公私缓急。复据声称形家言此地不利。拟另相善地。或于宅后及左右两旁。多购余地。方免连累。尤不成话。该处猝遇奇祲。长顺不知因灾贬居。反欲藉此改拓增建。实属荒谬。且据奏称衙署银库监狱均各无恙。更何得以所居官宅。亟恳新修。所有该将军奏请择地展拓及动用公款之处。均毋庸议。该将军受国厚恩。身膺重寄。嗣后务当实心办事。刻刻以地方民生为重。傥不知悛改。仍前玩泄。定当严惩不贷。懔之。现月　　

○谕军机大臣等、电寄张之洞。湖北提督。已有旨派张之洞兼署。嗣后此等事件。仍著由驿驰递。不得率行电奏。

电寄

　　

○命湖北提督程文炳来京陛见。以湖广总督张之洞兼署湖北提督。现月　　

○丙辰。孝端文皇后忌辰。遣官祭昭陵。　　

○丁巳。谕内阁、此次新贡士覆试。列入一等之文廷式等七十二名。二等之潘其祝等一百十名。三等之张文翰等一百二十六名。俱著准其一体殿试。列入四等之招翰昭、卢秉钧、张瑞芬、李华芬、均著罚停殿试一科。现月　　

○戊午。以京师得雨尚未深透。上诣大高殿祈祷行礼。时应宫拈香。　　

○遣贝勒载澍诣昭显庙。贝子奕谟诣宣仁庙。辅国公载泽诣凝和庙拈香。内记　　

○广西按察使秦焕因病解职。以云南临安开广道汤聘珍为广西按察使。　　

○己未。命协办大学士徐桐、福锟、吏部尚书麟书、户部尚书翁同和、刑部尚书嵩申、礼部左侍郎徐郙、右侍郎廖寿恒、工部左侍郎汪鸣銮、为殿试读卷大臣。　　

○甘肃新疆喀什噶尔提督谭上连病故。以阿克苏镇总兵董福祥、为喀什噶尔提督。喀什噶尔四城协副将黄万鹏、为甘肃阿克苏镇总兵官。现月　　

○庚申。策试天下贡士夏曾佑等三百八人于保和殿。制曰。朕寅绍丕基。于今十有六载。仰荷昊苍眷佑之隆。慈圣教育之笃。临政以来。夙夜兢兢。不敢暇逸。惟冀勤求治理。以绥我亿兆民。兹当临轩吁俊。用集嘉谟。尔多士其敬听之。帝王心法治法。相为表里。典谟训诰。言之详矣。大学中庸。道法悉备。宋真德秀大学衍义。发明圣学渊源。治道根柢。自序谓大学一书。为君天下者之律令格例。大旨安在。其于格致诚正修齐之要。推阐无遗。独不及治平。明邱浚大学衍义补。辑古今大经大法。实治平之道。先之以审几微。能述其义否。所补治平之要。厥目有几。夏良胜中庸衍义。颇采邱浚之说。纲领条目。粲然具备。其于当时事局。多所匡益。能胪举之欤。东三省为国家根本重地。所宜究心。金上京会甯府。通志谓在甯古塔城西南。其说何本。果无误欤。唐志涑州在何地。后改为独奏州。其义何属。唐之率宾府所领何州。在今何地。今有苏冥水。明一统志有恤品河。其两地欤。辽史营卫志五国部族。其故城有谓在乌苏里江口松花江两岸者。有谓在甯古塔东者。孰是。黑龙江源发何处。辽之胪胊河。元之斡难河。是一是二。能详考之否。天生庶物。以养万民。而国之大用。即于斯出。茶税之徵。起于唐代。其初税商钱。在于何时。独开茶税。在于何时。茶官之设。在于何时。税茶之法。其后增减若何。茶马之法。亦始于唐。宋有茶马司专官。元明因之。宋之三说法。贴射法。何法为便。明之茶马司。批验茶引所。设于何地。远番重茶。以资其生。茶市之通。济及海外。能极言其利弊欤。自古极盛之朝。莫不以边防为重。诗云。薄伐玁狁。至于大原。论者以为得中策。汉武帝北筑朔方。西戍乌垒。一时匈奴震慑。而中国亦为之虚耗。光武拒西域都护之请。徙幽并边人于塞下。虽不劳中国以勤四夷。而未免示弱。防边之道。果以何者为善。唐设安西北庭四镇。得控制之宜否。夫古者防惟在陆。今者防兼在海。溟渤万里。处处可通。果于何处设守。始克收陆詟水栗之效欤。夫典学以裕政原。固本以重疆索。理财以舒国用。设险以慎边防。胥制治保邦之要图也。多士稽古有年。先资拜献。其各陈谠论毋隐。朕将亲览焉。状元策　　

○壬戌。谕内阁、马丕瑶奏、考察属员。分别举劾一摺。广西署梧州府平乐府知府志彭、柳州府知府玉祥、候补知府石承霖、夏敬颐、曾毓璠、龙州同知任玉森、临桂县知县顾国诰、著平乐县知县吴徵鳌、署博白县灵川知县席夔、象州知州郭步瀛等十员。据马丕瑶奏才猷政绩。均堪备循良之选。即著传旨嘉奖。仍饬令该员等益加奋勉。毋得始终异辙。淩云县知县李守和、居心近利。听断草率。署兴业县补用知县罗惇德、贪鄙糊涂。难膺民社。均著即行革职。以肃吏治。现月　　

○又谕、马丕瑶奏、特参武职各员等语。广西署全州营参将记名总兵唐玉才、假公济私。遇有粮缺。辄以私人充补。并有擅役兵丁情事。补用都司全州营守备魏桥贵、人甚平庸。不知振作。于营务全不经心。唐玉才、魏桥贵、均著即行革职。以肃营伍。现月　　

○癸亥。上御乾清宫。召读卷官入。亲阅定进呈十卷甲第。　　

○追予记名总兵萧信集、杨明光、刘代遂等、照军营立功后积劳病故例赐恤。摺包　　

○甲子上御太和殿传胪。授一甲三人。吴鲁为翰林院修撰。文廷式、吴荫培、为编修。赐进士及第。二甲萧大猷等、一百三十六人。赐进士出身。三甲王肇敏等、一百八十七人。赐同进士出身。现月　　

○乙丑。谕内阁、卞宝第奏、船厂文案。捏开保奖。请旨惩办等语。知县王崧辰在福建船厂总办文案。本年闰二月闲。保奖出洋学生。该员竟敢乘裴荫森患病之际。自开保奖。并未呈由卞宝第等会核。径行缮摺发递。实属胆大妄为。且据该督奏称。该员代办船厂提调。声名最劣。自应严行惩办。所请撤销保案。并交部议处之处。不足蔽辜。王崧辰著即行革职。永不叙用。裴荫森失于觉察。并著交部议处。至前保出洋学生案内。如尚有似此冒滥之员。即著卞宝第确查。一并奏明撤销。现月　　

○谕军机大臣等、卡宝第奏、船厂距省较远。难于兼顾一摺。福建船政。关系紧要。闻近年来弊窦丛生。虚糜甚巨。亟应实力整顿。卞宝第向来办事。尚能不避嫌怨。船厂离省六十里。并不甚远。虽不能在彼久驻。尽可随时前往。督率经理。至逐日稽查课程等事。著于道府中遴派廉干之员。常川驻局。认真查核。仍责成该督综理一切事宜。毋得稍有推诿。将此谕令知之。现月　　

○又谕、都察院奏、山东绅士拣选知县傅政源等、以盐归官办。流弊滋深等词。赴该衙门呈诉。据称沂水县盐课。向归商办。自改为官办以来。为害民闲。日甚一日。该县所用行盐之人。视为利薮。与民为仇。设盐巡三四百名。种种横行不法。乡闾莫敢究诘。拟请将盐课改归地粮徵纳。核与诸城安邱等县现行之例相符等语。盐务关系国课。必应商民相安。方能持久。岂容蠹役肆行骚扰。贻害闾阎。所陈盐巡栽害各节。著张曜确切查明。严行禁革。至课归地丁办法。是否可行。并著体察情形覆奏。原摺呈均著钞给阅看。将此谕令知之。寻奏、沂水盐课。改为民运民销。地居腹里。必致枭贩横行。邻封十余州县。将为私盐所灌。惟有招商试办。领票纳课。悉循旧章。盐巡择用土著。严加约束。不准丝毫扰民。下部议行。　　

○追予积劳染瘴病故广西左江镇总兵刘光裕优恤。摺包　　

○丙寅。谕内阁、崧骏奏、甄别庸劣不职各员一摺。浙江海甯州知州张溥东、办事含糊。未能核实。著开缺留省察看。海盐县知县顾德恒、年力就衰。难期振作。著勒令休致。德清县知县童叶庚、才本平庸。巧于趋避。著以府经历县丞降补。嵊县知县窦光仪、性情拘执。不谙政体。惟文理尚优。著以教职归部铨选。以肃官方。现月　　

○谕军机大臣等、张曜奏、请将山东曹州府所属濮州等处及上游河防、拨归河道总督兼管各节。经工部议覆。请交该河督妥筹具奏。当依议行。兹据许振祎奏称河臣驻扎地方。相距较远。恐致呼应不灵。且河南防汛紧要。势难兼顾等语。所奏尚系实在情形。河工关系綦要。必须地方大吏。就近督办。庶可随时抢护。迅赴事机。所有濮州等处上游河防。应仍由山东巡抚管理。以免纷更。即著张曜督饬所属。将各该处修守事宜。认真筹办。毋稍疏虞。许振祎原摺。著钞给张曜阅看。将此各谕令知之。现月　　

○以捐银助赈。予浙江绅士刑部郎中徐焕奎为其母建坊。　　

○以筹捐赈款。予浙江附贡生陶冠瀛、安徽贞女孙明义等建坊。　　

○丁卯。以雨泽稀少。上再诣大高殿祈祷行礼。时应宫拈香。　　

○仍遣贝勒载澍诣昭显庙贝子奕谟诣宣仁庙辅国公载泽诣凝和庙拈香。　　

○引见己丑。科散馆人员。得旨。修撰张建勋。编修邹福保、李盛铎、刘世安、业经授职。二甲庶吉士张孝谦、费念慈、景方昶、刘启端、周树模、程棫林、余诚格、高熙喆、王万芳、刘若曾、叶昌炽、熊方燧、豫泰、陈嘉言、李传元、曾广钧、瑞洵、陈昌绅、许叶芬、段友兰、连捷、徐德沅、曹树藩、杜本崇、吴嘉瑞、魏时钜、王同愈、丁惟禔、恽毓、鼎、崇寿、马步元、刘元亮、王继香、张鸿翊、傅世炜、钟广、余朝绅、张澂、高枬、饶士腾、朱延薰、卢丛林、熙瑛、薛宝辰、熙元、陆钟琦、江标、徐仁铸、王祖同、宋滋兰、俱著授为编修。三甲庶吉士劳肇光、温仲和、钱骏祥、梁銮藻、王垿、萨嘉乐、陈曾佑、刘秉钧、孙廷翰、宝丰、希廉、俱著授为检讨。欧阳熙、程丰厚、叶新第、李子荣、戚扬、刘奉璋、丁秉乾、赵秉璋、刘彭年、陈祥燕、武玉润、陈钟信、陈长橿、爱仁、林孝恂、梁肇荣、俱著以部属用。陈志喆、王念祖、孙鼎烈、李子茂、宫耀月、黄炳辰、陈鸣秋、邓维琪、张维彬、俱著以知县即用。繙译庶吉士恩祥、文海、嵩恩、俱著授为编修。现月　　

○命礼部尚书李鸿藻、刑部尚书嵩申、教习庶吉士。现

月

　　

○戊辰。孝慎成皇后忌辰。遣官祭慕陵。　　

