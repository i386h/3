<!-- { "loadSidebar": true } -->
○又谕、前据刚毅奏、江苏宝山县境内蕰藻河。年久失修。该河迤西大坝。壅遏水脉。现在兴工挑浚等情。兹据给事中金寿松奏称、蕰藻河屡开即塞。自立坝以来。嘉定附近诸河。幸免淤塞。若将堤牐拆去。利少害多。请饬通筹全局。傥业已开工。仍宜将堤牐移建黑桥口。或另勘善地设牐。并于吴淞等处下游。一律细勘。陆续择要修治等语。修浚河道。原期保卫农田。必须熟权利害。为一劳永逸之计。未可专顾一隅。致滋流弊。著曾国荃体察情形。妥筹具奏。原摺著钞给阅看。将此谕令知之。寻奏、抚臣刚毅、因须疏浚吴淞江。不得不从蕰藻河入手。前拟拆坝修牐。本照原案办理。惟黑桥口地方。河宽六十余丈。与海口相接。建牐工钜费繁。且潮汐冲激。断难抵御。拟于黑桥口左近黄泥塘。将现筑之拦水坝。暂缓开穵。加镶石块。俾固坝基。另于坝内开浚引河以通河流。于嘉定宝山水利。均有裨益。下部知之。摺包　　

○以都察院左都御史贵恒为镶白旗蒙古都统。记注　　

○甲寅。以祗谒东陵。先期遣官告祭奉先殿后殿。早事　　

○山东巡抚张曜奏、上年请将曹州所属濮州菏泽县、至河口二百里河防、拨归河臣兼管。准部议、山东河防九百余里。河督所辖。仅七厅。若将东境上游拨归管理。繁＜闲＞适得其平。惟以东省地方官。恐河督呼应不灵。或多窒碍。查沿河州县。向章本归河臣兼辖。拨管之后。设立厅汛。责成更专。因时制宜。实为长久之计。下部知之。　　

○又奏、兖沂曹济道中衡、请饬就近管理辖境河务。从之。　　

○以遵命捐助棉衣、予候选县丞谈立鳌、为其故父母、县丞衔苏德彪、为其母建坊。摺包　　

○乙卯。上奉慈禧端佑康颐昭豫庄诚寿恭钦献皇太后启銮。恭谒东陵。　　

○诣东岳庙慈云寺拈香。　　

○诣皇太后行宫问安。至还宫皆如之。记注　　

○巡抚衔督办云南矿务唐炯奏、京铜例价。遽难规复旧章。请仍照前督岑毓英同治十三年原奏。免抽课铜。加增本脚。变通办理。如所请行。摺包　　

○四川总督刘秉璋奏、准部咨盐斤加价以资赈款。查川省盐价逐渐加涨。每斤已至五十六文。民力商情。均形疲困。恳恩免其加价。下部知之。摺包　　

○蠲免跸路经过之大兴、通、三河、蓟、遵化、五州县地方应徵本年钱粮十分之三。　　

○是日驻跸燕郊行宫。记注丙辰。清明节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。　　

○遣官祭庄顺皇贵妃园寝。端慧皇太子园寝。　　

○是日驻跸白涧行宫。　　

○丁巳。上诣独乐寺拈香。　　

○以包收钱粮。革云南在籍知州韩光文职。　　

○赏豫备慈禧端佑康颐昭豫庄诚寿恭钦献皇太后车辆、并御营车辆、及豫备关防营内廷主位公主车辆之各项官员兵丁等银。　　

○赏请轿銮仪卫校尉银。　　

○赏独乐寺僧众银。　　

○赏看守燕郊等处行宫弁兵半月钱粮。明发　　

○是日驻跸隆福寺行宫。至己未皆如之。　　

○戊午。上诣隆福寺拈香。　　

○赏隆福寺达喇嘛等缎疋银锞有差。　　

○己未。上奉慈禧端佑康颐昭豫庄诚寿恭钦献皇太后。恭谒昭西陵。孝陵。孝东陵。景陵。裕陵。定陵。定东陵。惠陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣均随同行礼。　　

○遣官诣端闵固伦公主、多罗贝勒永璂园寝。原任公爵佟国纲、佟国维、原任大学士公长龄、坟墓赐奠。现月　　

○以饰词抗差。纵兵聚噪、革黑龙江漠河防营委参领云骑尉全耇富勒浑职。　　

○庚申。车驾至朱华山。亲临端慧皇太子园寝赐奠。记注　　

○诣桃花寺拈香。记注　　

○是日驻跸桃花寺行宫。　　

○辛酉。上奉慈禧端佑康颐昭豫庄诚寿恭钦献皇太后回銮。诣独乐寺拈香。记注　　

○是日驻跸白涧行宫。现月　　

○壬戌。督办船政光禄寺卿裴荫森奏。遵裁冗员。依限具报。又奏。船厂设立船台船槽铁水坪。因泥沙日涨。渐就淤垫。拟编插竹□□西。引水刷沙。并下所司知之。摺包　　

○以出洋学生期满学成。予监督福建道员周懋琦等奖叙。　　

○予出洋病故。船政驾驶学生五品顶戴陈鹤潭等优恤。摺包　　

○是日驻跸燕郊行宫。　　

○癸亥。上诣慈云寺东岳庙拈香。记注　　

○奉慈禧端佑康颐昭豫庄诚寿恭钦献皇太后还宫。驻跸西苑。　　

○遣官祭先农之神。　　

○赏豫备皇太后车辆并御营车辆及豫备关防营内廷主位公主车辆之各项官员兵丁等银。　　

○赏请轿銮仪卫校尉银。现月　　

○甲子。以谒陵礼成回銮。遣官告祭奉先殿后殿。　　

○上诣仪鸾殿问慈禧端佑康颐昭豫庄诚寿恭钦献皇太后安。至己巳皆如之。　　

○乙丑。谕内阁、各省在籍官绅。理宜敦品励行。为乡里矜式。乃近来绅士。往往不安本分。动辄干预本地方公事。甚至藉端挟制官长。以遂其假公济私之计。于风俗人心。大有关系。必应认真查禁。以挽浇风。著各省督抚通饬所属。将前项弊端。严行禁止。傥有刁劣绅衿。不知自爱。仍有干预情事。即著从严参办。至在京官员。遇有本籍事件。实系有关利弊者。原准据实陈奏。惟往往有逞臆立言。迨经饬查。或窒碍难行。或全无影响。殊非朝廷实事求是之意。官员妄行条奏。例有处分。至本省事件。耳目甚近。尤应核实。何得以无据之词。率行哓渎。嗣后京官。如有条陈本省事件失实者。应如何严定处分之处。著吏部妥议具奏。总之地方吏治。全在疆臣整躬率属。实心经理。果能破除情面。事事秉公。属吏及绅衿等。自无从把持舞弊。言者亦何从置喙。经此次训谕之后。各直省督抚。务当振刷精神。于察吏安民诸要务。悉心整饬。俾政治日臻上理。不准仍蹈粉饰因循积习。致干重咎。将此通谕知之。现月　　

○又谕、户部右侍郎曾纪泽。才猷练达。任事勤能。由荫生部属。承袭一等侯。同治年闲。奉特旨以四五品京堂用。朕御极后。叠加迁擢。洊陟卿贰。＜闲＞任出使大臣。联络邦交。熟悉一切情形。办理悉臻妥协。嗣在总理各国事务衙门行走。并帮办海运事务。均能尽心职守。日前偶感微疴。赏假调理。方谓即可就痊。长资倚畀。忽闻溘逝。轸惜殊深。加恩赏给太子少保衔。照侍郎例赐恤。任内一切处分。悉予开复。应得恤典。该衙门查例具奏。伊子荫生曾广銮、著俟服阕后。由该部带领引见。兵部主事曾广铨、著以员外郎补用。以示笃念荩臣至意。寻予谥惠敏。现月　　

○谕军机大臣等、前叠经谕令李鸿章、将水陆各军。认真操练。并特派大臣督办东三省练兵事宜。原以边防海防。均关紧要。水师与陆军相辅而行。必须实力整饬。方足以固疆圉而壮军威。现在北洋轮船水师。业已创办有成。一切操演章程。悉臻详备。奉天吉林黑龙江官兵。数年以来。经该将军更番抽练。营规兵制。亦已一律整齐。但立法固期尽善。办理尤贵认真。平时若不精益求精。临事何以收御侮折冲之效。所有北洋水陆各军。著李鸿章督饬各该统领。将操防事宜。大加整顿。务使一船得一船之用。一兵得一兵之用。方可有备无患。至东三省兵丁。素称骁健。果能愈练愈精。自可悉成劲旅。著定安、裕禄、长顺、依克唐阿、各饬该总统等。悉心训练。不可稍形懈弛。总之办事以核实为主。练兵尤以勤苦为先。各该大臣膺此重寄。务当各竭心力。振刷精神。将挑选将弁。筹备火器各事宜。加意讲求。期收实效。不得因目前无事。稍涉偷安。致负委任。并著将如何遵办情形。据实覆奏。将此各密谕知之。寻定安等奏、现在各营于按日分操合操外。加演梅花阵式。并分日走队数十里。军械火器。亦常令兵丹试演擦磨。藉习勤苦而资熟练。仍当悉心讨论。相助为理。以期精益求精。缓急可恃。下所司知之。摺包　　

○总理各国事务衙门奏、前议要件。遵旨再行妥筹。查朝鲜国王闇弱。受人愚弄。举动渐不如前。不得不杜渐防微。豫为之计。前议六条。以整顿武备、兴办铁路为先。果能及时认真办理。则与后四条刚柔相济。现在固可消患未萌。将来亦觉缓急可恃。钦奉慈禧端佑康颐昭豫庄诚寿恭钦献皇太后懿旨。本月初十十四等日。醇亲王奕譞奏摺二件。并奕劻等会奏摺二件。均著照所议办理。摺包　　

○湖广总督张之洞奏、购办织布机器用款。并布局移鄂后。在省城文昌门外、建造厂屋。商拨广东闱姓捐款。与山西善后生息款。为建厂暨常年经费。不动鄂省库款。及劝商集资。扩充推广情形。下所司知之。摺包　　

○又奏、请饬催江苏知县薛培榕来鄂差委。得旨、薛培榕业经李瀚章奏准暂留广东。著毋庸调赴湖北。　　

○福建台湾巡抚刘铭传奏、历剿叛番、并彰化土匪、并案请奖之总兵苏得胜等三百三十五员。委属异常劳绩。恳照原保奖叙。并请嗣后剿办番务。概照异常核奖。并下部议。摺包　　

○安徽巡抚沈秉成奏、拦江矶南北两岸。暨东西梁山等处、明暗炮台。石土营垒。被水冲坏。请拨款修理、以重江防。下部知之。摺包　　

○丙寅。谕内阁。贵州按察使田国俊、前已有旨催令迅速来京陛见。兹据潘骏文奏、该臬司现在患病。未能起程。请赏假两月等语。田国俊著赏假一个月。假满后即行来京陛见。毋再迟延。现月　　

○福建台湾巡抚刘铭传奏、全台田亩。清丈完竣。年额徵银五十一万二千九百六十九两零。随徵补水平余银一十二万八千二百四十二两零。加官庄租额银二万八千余两。全年共银六十七万余两。比较旧额。溢出银四十八万八千余两零。应请作为定额。至新设台湾、云林、苗栗、三县。徵额另咨。遇有坍涨。随时分别升除。澎湖一厅。孤悬荒岛。地粮银一百三两零。仍循其旧。下部知之。摺包　　

○又奏、全台官庄田园。现查丈共计一万五千三百五十二甲零。较旧额有赢。重定租额。一律徵谷。统计台湾、彰化、安平、凤山、嘉义、五县。年共徵谷五万六千零九十五石余。折银三万三千六百五十七两余。较旧额多徵银五千余两。下部知之。

摺包

　　

○调兵部左侍郎徐用仪为户部右侍郎。兼管钱法堂事务。仍兼署刑部右侍郎。以内阁学士洪钧为兵部左侍郎。未到任前。以礼部右侍郎廖寿恒兼署。现月　　

○豁免云南新平县属旱灾田粮。　　

