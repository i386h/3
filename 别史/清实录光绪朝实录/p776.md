<!-- { "loadSidebar": true } -->
总纂官钱骏祥恭辑监修总裁世恭阅七签三月十九日正总裁那月日专司藳本陆恭覆阅癸丑八月二十五日

　　

徐月日　　

荣月日副总裁唐月日　　

宗室宝恭阅一签六月初七日　　

陈恭阅一签六月二十三日　　

熙月日　　

郭恭阅七月初九日　　

宗室麒月日

大清德宗同天崇运大中至正经文纬武仁孝睿智端俭宽勤景皇帝实录卷之三百六十七　　

光绪二十一年。乙未。五月。辛未朔。上诣宁寿宫乐寿堂问慈禧端佑康颐昭豫庄诚寿恭钦献崇熙皇太后安。至庚子皆如之。外记注　　

○谕军机大臣等、电寄唐景崧、电奏已悉。杨岐珍著即回本任。电寄　　

○又谕、电寄许景澄、电奏已悉。三国允与日本议归辽地。帮助到底。毋须派员豫议。是已力任其事。可期就范。惟中国负累已重。力难再加偿款。仍著许景澄谆属外部竭力驳阻。尤所深盼。电寄　　

○署两江总督张之洞奏、租用兵轮。筹拨银两并设局转运饷械。以济北上各军。下部知之。摺包　　

○又奏、分造前敌各路电线。以期军报灵通报闻。摺包　　

○又奏、奉调北上诸军。每月酌给柴价。并给发皮衣。以示体恤。下部知之。摺包　　

○办理江南防务云南提督冯子材奏、萃军粤勇。已抵江南。请暂扎镇江。即赴海州察看军情地势。报闻摺包　　

○河南巡抚刘树堂奏、临漳等县。猝被水灾得旨、即著各该地方官。确切查勘。量为抚恤接济。毋任失所。摺包随手　　

○以经管军火。霉湿损坏。革江南守备李宏明职。摺包　　

○以营官被控。革广东署崖州协副将刘宝春职。并讯办。

摺包

　　

○壬申。谕内阁、已革提督聂桂林。前因屡次遇敌溃退。降旨拏交刑部治罪。兹据刑部奏称、该革员现解到部。请旨办理等语。聂桂林应得罪名。著刑部严行审讯。按律定拟具奏。

现月

　　

○又谕、前因御史钟德祥奏参山东掖县补用都司李承卿、句引匪徒。王作仁等、强夺地亩。淫掠妇女各款。当谕令李秉衡饬属。将首从各犯。严拏惩办。兹据奏称。李承卿与王作仁等。均无潜结匪徒聚众横行之事。惟于吴连英与王作仁控争锅场一案。辄敢干预词讼。潘俊外出未归。逼令其子女立时出屋。实属恃符妄为花翎游击衔补用都司李承卿。著即行革职交地方官严加管束。现月　　

○谕军机大臣等、御史陈其璋奏、近畿连年被水。请饬购给籽粮一摺。据称今年春麦虽已受伤。补种小米荞麦等杂粮。时犹未晚。惟贪家盖藏早罄。旧日籽种。概已充饥虽欲力耕。徒手无策。请饬直隶总督电咨江浙督抚。暨漕运总督。采买杂粮籽种。发交洋轮运津。派员散给各属。劝令补种等语著王文韶体察情形。酌量办理。原摺著钞给阅看。将此谕令知之。现

月

　　

○又谕、电寄许景澄、俄请仍借一万万。早结辽事即可照办。所云俄法一气可无虑。能否即将此款酌分若干。作为两国公借。著许景澄与外部妥商办理。再前闻俄法等国借款。欲干预海关之事。以为抵押此端万不可开。不可不慎之于始。所有此次借款。应如何订立合同。以防流弊之处。并著详慎妥办。

电寄

　　

○都察院奏、广西举人甘恒暄、捐饷以赎父罪。得旨、著刑部查明原案。奏明请旨。现月摺包　　

○署两江总督张之洞奏、金陵机器局。加造军火。动用经费。又奏、江北地势平衍。后路空虚。现饬淮扬海道谢元福召募马步队三营以资镇慑而备战守。均下部知之。摺包　　

○山东巡抚李秉衡奏、特保前吏部主事卢昌诒、才堪任用。得旨、卢昌诒、著交吏部带领引见。随手摺包　　

○两广总督李瀚章奏、海防勇营。陆续裁撤。以节经费下部知之。摺包　　

○癸酉。孝诚仁皇后忌辰。遣官祭昌陵。黄绫本例　　

○谕内阁、前因步军统领衙门带领引见官员过多。恐有积压之弊。当经明降谕旨。遇有应行请补之缺。均当随时带领。以重职守。本日冬衙门带领引见。多至十八处补放员缺一百六十余员。不独人数拥挤。体制不肃。且其中恐仍有积压情事。亟应重加申禁。嗣后各衙门应行引见人员。务须懔遵前旨。随时带领。不准任意稽延。同日带领多员以昭整肃。现月　　

○又谕、理藩院奏、旗妇冒请诰封。投递假造印文请交部讯办一摺。乌桂氏。系已故札萨克镇国公乌淩阿之妾。并非继妻。经伊母桂关氏、转托唐大、及兵部书吏孔鉴堂、冒领诰封。并有假造印文情事亟应彻底根究。著该旗即将桂关氏解交刑部。严行审讯。令其交出乌桂氏、并饬传唐大。孔鉴堂到案。一并讯办。现月　　

○又谕、步军统领衙门奏、拏获殴毙人命。弃尸逃走凶犯交部审办一摺所有拏获之马秀儿即赓音布、文元、马四即连瑞、文治等四名。著交刑部严行审讯。按律惩办原拏此案之员弁等、著俟刑部定案时。声明请旨。此案据该犯供称于三月二十四日。将连姓诓至德胜门城上。用甎块砸伤身死。抛尸城外等语。直班官兵。所司何事。著步军统领衙门查明参办。嗣后务当严饬各城官兵稽查。毋得仍前疏懈致干咎戾。寻奏、此案系在德胜门城上。向属正黄旗官兵直班段落。应请旨饬正黄旗满洲蒙古汉军各都统。查取是日直班官兵职名。据实参办。摺

包

　　

○又谕、前因御史郑思贺奏江苏徐州府属。与河南归德府接壤。盗匪聚众抢掠归德镇总兵杨玉书。署徐州镇总兵程孔德。剿捕不能得力。请饬查办等语当谕令张之洞刘树堂。严饬地方文武各官。迅速捕拏。勿任滋蔓兹据张之洞奏称、幅匪大王三、在山东河南江苏交界地方。纠党为盗经总兵程孔德、徐州道沈守谦等、派兵剿捕。当将大王三击毙。并擒斩余党数十名。地方安谧。办理尚为迅速。所有此案出力之徐防营守备李辅勋等、准其查明分别请奖。阵亡练总武生李同科马勇宋锡三周长发、民壮朱荃、王好、著交部照例分别议恤。其地方文武失察处分。著一并宽免。现月　　

○谕军机大臣等、定安奏、病势增剧。请开去暂留差使。回旗调理一摺。著照所请。准其开去差使。惟东三省马步练军。现在多半驻扎奉省尚未撤防应如何分别撤留之处。著定安会商裕禄、长顺、依克唐阿、奏明办理。其撤回之兵。即责成盛京吉林黑龙江将军。破除积习。认真训练。俾成劲旅所有练军饷项。即由三省将军。各归本省。画分成数。妥为经理定安著俟将兵事饷项。统行交代清楚。再行回旗。将此由四百里各谕令知之。现月洋务署两江总督张之洞奏、江南制造局经费不敷。请拨专款。以济要需。下部议摺包　　

○东三省练兵大臣定安奏、续调盛字营西丹二千人编成四营下部知之。摺包　　

○护理湖南巡抚王廉奏、分别撤留防军。以节饷项而顾地方。从之。摺包　　

○山东巡抚李秉衡奏、光绪二十年善后局下半年各案报销。请一并展缓。随同海防军需分别造报。允之摺包　　

○甲戌。谕内阁、御史熙麟奏、殿廷考试。大臣阅卷。是非倒置。据实上陈一摺。据称壬辰年朝考。列入一等之戴锡之、字迹庸陋。疏中措词失体诗亦多不可解。伍文琯、卷。诗中出韵。皆以前列幸入馆选。本科新进士朝考。李瑞清、曹葆珣二卷。皆经加签而列入一等。卓孝复、吴纬炳、二卷并未加签。写作均非不佳。均置之三等。曹元弼一卷。笔画脱落。几不成字。转列入二等各等语。即著翰林院掌院学士。将戴锡之等七员原卷。封固呈进。另片奏、本年庶吉士散馆。取列三等各员。卷中涂改出韵失拈。实非无心错误等语。嗣后派出阅卷大臣。务当秉公校阅。如有文理纰谬。错误太多。应列四等、及不列等之卷不得意存迁就。概行从宽。以昭核实。现月　　

○谕军机大臣等、电寄刘坤一、胡燏棻电称。现在西疆有事。所有在津听调之陕军。可否调回等语。著刘坤一即将陕军四营一哨。饬回本省。听候调遣。电寄　　

○浙江巡抚廖寿丰奏、筹办海防。续募兵勇遵章先请立案。下部知之。摺包　　

○兵部尚书毓汶、因病赏假。以协办大学士吏部尚书徐桐兼署兵部尚书。现月　　

○乙亥。谕内阁、昨据熙麟奏、殿廷考试。大臣阅卷。是非倒置当经谕令翰林院掌院学士。将戴锡之等七卷。封固呈览。戴锡之一卷。疏语尚非失体。诗多费解。伍文琯诗中出韵。未经签出。李瑞清、曹葆珣二卷。签出之处。均属笔画微疵吴纬炳写作尚属可观。而越幅黏贴。殊属违式。除伍文琯业经改授知县外。戴锡之著改列三等三十九名。并注销庶吉士。交吏部签掣省分。以知县即用。其余原列等第。尚非倒置。均著毋庸置议。卓孝复写作俱妥。著改列二等一百名。曹元弼一卷。字迹糢糊。原置二等。殊属失当。著降列三等五十名。其原列三等第四名至五十名。以次递推。所有原阅戴锡之卷之吏部右侍郎廖寿恒。原阅伍文琯卷之工部左侍郎汪鸣銮。原阅卓孝复卷之理藩院尚书启秀。原阅曹元弼卷之都察院左都御史徐郙。均著交部察议。现月　　

○又谕、昨因步军统领衙门奏、拏获凶犯马秀儿等、在德胜门城上殴毙人命一案。降旨令该衙门。将是日直班官兵查参。兹据奏称、德胜门城上。向属正黄旗官兵直班段落。请饬该旗都统奏参等语。即著正黄旗满洲蒙古汉军各都统。将是日直班官兵。查取职名。据实参办。各城直班。及看管马道栅栏官兵。查城大臣。暨步军统领衙门。各有稽查之责。乃日久渐形废弛。殊属不成事体。嗣后务当随时认真整顿。不得视为具文。现月　　

○谕军机大臣等、电寄李鸿章、电奏已悉。台民劫制生变。事出意外。无从过问。李经方既经照约派往。若不速行。转令生疑伊藤电内。既有出力助护之说自应克日前往。相机商办即使不能排解。彼亦无可藉口也电寄　　

○又谕、电寄张之洞、电奏已悉。台事无从过问。饷械等自不宜再解。免生枝节。电寄　　

○又谕、电寄李秉衡、山东布政使汤聘珍。本日已降旨开缺来京。另候＜闲＞用。即著李秉衡饬令该员。将所募勇丁。妥为遣散俟办理完竣后。再行启程来京。电寄　　

○山东巡抚李秉衡奏、前台湾布政使于荫霖为守兼优恳恩录用。得旨、于荫霖著交吏部带领引见。随手摺包　　

○命山东布政使汤聘珍、开缺来京。另候＜闲＞用。

现月

　　

○丙子。谕内阁、陆润庠奏、请开缺回籍养亲一摺。国子监祭酒陆润庠、著准其开缺。　　

