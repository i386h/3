<!-- { "loadSidebar": true } -->
○三品卿衔督办船政黎兆棠奏请病假。得旨。赏假两月。假满即行赴闽。毋再延缓。摺包　　

○命西甯办事大臣喜昌来京陛见。译汉　　

○赏河南河北道吴大澂三品卿衔。赴吉林。随同铭安帮办一切事宜。记

注　　

○命通政使司通政使刘锦棠。帮办新疆军务。剿捕　　

○予积劳病故副将李培椿建立专祠。列入祀典。从署四川总督丁宝桢请也。摺包　　

○庚寅。谕军机大臣等。喜昌昨日有旨令其来京陛见。西甯办事大臣印务。即著左宗棠于甘肃陕西两省。满洲蒙古汉军道员内。拣员奏请派署。现在西路情形若何。久未据左宗棠奏报。暨应如何妥筹布置之处。著该大臣迅速具奏。将此由四百里谕令知之。现月　　

○又谕。昨日据王大臣等奏。议办边防请筹饷节流等语。军兴以来。各省召募勇营。设立各局。原局权宜之计。事平以后。留防各营。叠经谕令裁减。现在水陆勇数尚多。原为弹压地方。缉捕奸宄起见。而意存瞻徇。或安顿勇丁。或调剂统领营官者。实亦难免。至每办一事。动设一局。徒有局务之虚名。并无应办之实事。薪水口粮糜费滋甚。其厘金海运督销等局。甚至有官绅并不在事。安坐而得薪水者尤属不成事体。前因御史黄元善戈靖先后奏请。叠次降旨。令各省迅即裁并。仍多视为具文。似此年复一年。饷源何由充足。除直隶陕甘等省须办边防。云南广西营勇无多。均无庸议减外。其余各省将军督抚。务将该省勇营。详细斟酌。大加裁减。某处裁去几营。某营归并某营。即行分晰具奏。仍一面严查缺额。暨克减名粮等弊。并著懔遵前旨。迅裁各局。其某局应裁。某局应并。应留之局。实在有事可办者。约须几员。所有员役等薪粮。共需若干银两。务当详晰奏报。不得因委员等无可位置。稍为迁就。沿海各省。向有额设外海水师。原为平日绥靖海疆之用。自轮船驶行后。此项战船全无所用。亦宜变通旧制。分别裁汰。各该将军督抚目击时艰。饷需支绌。谅能破除情面。实力奉行。不至仅听营官委员藉口之词。一奏塞责。以上各节。每省每年可腾出饷需若干。经费若干。务须不避怨嫌。悉心酌核。于奉旨一月内。迅速妥筹具奏。一面咨报户兵二部。由该部随时稽查。以昭核实。将此谕知户部兵部。并由五百里谕令各将军督抚知之。洋务　　

○命镇国公荣毓守护东陵。译汉　　

○派宗人府府丞夏家镐知贡举。　　

○以兵部左侍郎奎润署都察院左副都御史。译汉　　

○蠲缓浙江芦沥、钱清、西兴、长亭、杜渎、横浦、浦东、海沙、鲍郎等九场被灾地方新旧灶课。并蠲免仁和、海沙、鲍郎、芦沥、横浦、浦东等场未垦荡地上年应徵钱粮。记注　　

○辛卯。孝圣宪皇后忌辰。遣官祭泰东陵。记注　　

○钦奉慈安端裕康庆昭和庄敬皇太后慈禧端佑康颐昭豫庄诚皇太后懿旨。礼亲王世铎等奏。会议已革都察院左都御史崇厚罪名。比律定拟斩监候一摺。著照所议办理。该部知道。洋务　　

○谕内阁。刘坤一等奏。查明勒休知县押毙人命请革职讯办一摺。广东新兴县知县卓诚。前经该督奏□□□尔□勒令休致。兹据奏称查明该员前在新兴县任内。因清查田亩。纵差骚扰辄将乡民冯隆德冯亚二先后押毙。实属玩视民命。卓诚著即革职。提案确讯。严行惩办。民闲词讼案件。必应随到随审。以免拖累。广东各州县。延阁词讼。已成痼习。著该督抚实力查察。如有积压稽延等弊。即行据实严□□□尔□。以苏民困。记注　　

○江苏巡抚吴元炳奏。筹备船械情形。得旨。据奏已函商李鸿章代购快船两号。其龙骧等四号蚊船。既须修理。即著于拨到后。赶紧办理。如何另筹添购。并著酌度情形。与李鸿章妥为商办。惟新船购到需时。目下防务紧要。著将现有之兵轮。先行认真操练。以备缓急。摺包　　

○壬辰。谕内阁。御史朱以增奏。顺天直隶所属王庄。请遇灾酌减分数。并佃租归官徵解一摺。据称顺天直隶各属。内有王贝勒所受庄田。每遇灾荒。为蠲缓恩旨所不及。各府仍派人徵收。不肖庄头等。迫令贫佃交足。送官监比。并有侵吞中饱等弊。以致贫佃受累。王贝勒并不获益。请饬整顿等语。著顺天府府尹直隶总督通饬成灾各属地方官。如有贫懦佃户。送官监比者。务须持平办理。并著咨商户部妥议章程。嗣后如遇偏灾。所属王庄租额。查照灾分轻重。酌减成数。或将庄田佃租。由地方官代为徵解。一并奏明办理。记注　　

○旌表遇贼殉难江苏吴县周叶氏金叶氏。刲臂疗夫长洲县谢钱氏。现月　　

○以筹办俄防。派遣蒙古各盟旗兵。分扎库伦。令户部拨银一万二千两。制备蒙古包。需用军火器械。令神机营酌拨。洋务　　

○癸巳。谕内阁。户部奏。筹备饷需一摺。国家□山戊不□入□山戊不

□出。自有常经。军兴以来。供亿浩繁。以致京师及各省库储。均形支绌。事平之后。帑藏仍未裕如。皆因本有之财源。不能规复。可缓之用款。未尽减裁。既无以备缓急之需。亦非慎重度支之意。如该部所称。严催各省垦荒一条。果能认真查办。行之数年。何尝不可渐复旧额。其捐收两淮票本一条。既与改票初章不相刺谬。且亦不至病商。至通核关税。及整饬厘金各条。均属目前要务。必应严定章程。核实办理。州县经徵钱粮。丝毫皆关国帑。岂容任意亏短。该部所请严查州县交代。及严核各项奏销各条。系为裕饷源除积弊起见。其专提减成养廉银两。及催提减平银两各条。或循名核实。或申明旧章。均可次第施行。若停止不急工程。暨核实颜料缎疋两库折价等条。亦系撙节帑项之道。均著照所议办理。总之有治法须有治人。任事诸臣。果肯实力实心。行之以渐。持之以果。自可著有成效若徒敷衍从事。则虽有良法美意。不过视同具文。仍于治理无补。此次户部所筹各节。除停工程核折价。应由该部筹办外。其余皆疆臣之责。各该督抚平日受国厚恩。当此时事多艰。岂可懈弛因循。不知振作。著于奉到此旨后。督率藩运各司。并各该关监督等。振刷精神。悉心经画。各尽其职所当为。勿避嫌怨。勿涉瞻徇。勿畏艰难。勿任粉饰。总期于国计民生。两有裨益。方为不负委任。仍将如何办理情形。赶紧妥筹定议。限两个月据实覆奏。不准稍有延宕。至各省物力民情。并著各就地方近日情形。通盘酌度。如有可筹之款。可兴之利无损于民而有益于国者。各抒所见。一并奏闻。以备采择。记注　　

○谕军机大臣等。户部等衙门奏。遵筹东北两路边防经费一摺。此次开办东北两路边防。需费甚钜。自应指拨有著的款。以备急需。现经该衙门指拨山东地丁银十二万两。山西安徽地丁银各十万两。浙江地丁银八万两。河南江西地丁银各五万两。四川津贴银五万两。山东粮道库银五万两。粤海江海江汉三关六成洋税各十二万两。闽海津海二关六成洋税银各八万两。九江浙海二关六成洋税银各五万两。四川盐厘银十二万两。两淮厘金银十万两。共拨银一百四十四万两。著各该将军督抚等严饬藩司监督。按照指拨数目。自光绪六年为始。按年解部。于五月前批解一半。于年内全数解清。此系筹办边防至急之需。各该省务当通力合作。竭力筹解。如有迟逾。由户部照贻误京饷例。指名严□□□尔□。惟防务刻即举办。拨款解到需时。并著户部于库存四成洋税项下。提拨原库平银一百万两。另款存储。听候应用。至各省关欠解部库垫发银五百余万两。自应即行解还。著户部分别开单。行知各省关赶紧设法。源源筹解。其各省历年积欠京饷。并固本京饷三百余万两。著该部一并分咨补解。将此由五百里谕知李鸿章、穆图善、庆春、刘坤一、李瀚章、张树声、丁宝桢、吴元炳、裕宽、周恒祺、曾国荃、涂宗瀛、谭钟麟、李文敏、裕禄、李明墀。并传谕谭钧培、俊启知之。洋务　　

○以江西布政使彭祖贤为湖北巡抚。记注　　

○甲午。谕内阁。左宗棠奏各省关筹解协饷各员。并案请奖。开单呈览一摺。新疆南北两路。军务敉平。各省关历年以来。筹济协饷。不遗余力。自应量加甄叙。前江西巡抚刘秉璋。江西巡抚李文敏。前湖南巡抚卫荣光。前浙江巡抚梅启照。安徽巡抚裕禄。礼部左侍郎前湖南巡抚邵亨豫。署甘肃布政使杨昌浚。前福州将军庆春。粤海关监督俊启。均著赏加头品顶戴。李文敏俊启并赏给正一品封典。闽浙总督何璟。两江总督刘坤一。署四川总督丁宝桢。均著交部从优议叙。剿捕　　

○谕军机大臣等。御史钟孟鸿奏。广东闱姓。流弊甚钜。请饬设法办理各摺片。据称广东闱姓。赌风最炽。前经申禁。乃奸徒将赌场徙至澳门地方。聚赌愈盛。巧于罔利。势成漏卮。诚恐日久华洋合夥。于大局殊有关系等语。著该督抚察看情形。应如何严杜漏卮之处。设法妥筹。奏明办理。原摺片均著钞给阅看。将此各谕令知之。寻奏。闱姓开设澳门。未易杜截。拟请严禁投买。得旨。该督抚当申明禁令。随时认真查办。力挽颓风。不得以空言塞责。现月　　

○陕甘总督左宗棠奏、请赏给已革知县祝应焘原衔。饬赴新疆各处教习蚕桑从之。　　

○命镇国公溥楙守护西陵。译汉　　

○以彭祖贤尚未到任。命湖广总督李瀚章兼署湖北巡抚。记注　　

○以陕西按察使边宝泉为江西布政使。陕安道沈应奎为陕西按察使。记

注

　　

○乙未。豁免山西太谷忻代、洪洞浮山永济、荣河、虞乡、临晋、万泉、平陆、芮城、稷山、河津、长治、壶关、高平、阳城、辽、偏关、和顺、榆社、怀仁、繁峙、山阴、兴、崞、右玉、太原、冀城、太平、夏、隰、曲沃、蒲、介休、沁、沁源、武乡、陵川、沁水、应、定襄、左云、乡甯、岳阳、岢岚、平鲁、甯远、清水河、朔、凤台、襄陵、阳曲、临汾、五十五厅州县。坍荒地亩粮银米谷。暨辽、夏、屯留、壶关、甯武、神池、五寨、榆社、偏关、保德、永和、岢岚、河曲、兴、吉、右玉、汾阳、河津、临汾、凤台、二十州县。缺额丁粮。记注　　

