<!-- { "loadSidebar": true } -->
○又谕。左宗棠奏、官军会克吐鲁番两城大概情形。并派兵分防北路各摺片。本年三月闲。道员刘锦棠等、会师进取南路。提督徐占彪、及嵩武军提督孙金彪。分道并进。叠克七克腾木辟展等处。进逼吐鲁番城。刘锦棠派道员罗长祜带兵继至。合力夹攻。歼毙无算。贼向西路狂奔。伪官马人得乞降。解散缠回万余。当将吐鲁番两城收复。剿办尚属得手。刘锦棠由乌鲁木齐进兵。先攻达坂贼巢。已合长围。谅亦不难攻拔。现在败贼既向西窜。自必与逆酋帕夏麕聚托克逊一带以图抗拒。著左宗棠一面饬令刘锦棠、迅将达坂贼巢攻克。即行统军前进。一面饬令张曜督率全军。与徐占彪一军。会商布置乘此声威。速筹进剿以收埽穴擒渠之效。其北路巴里坤古城一带。时有零匪出窜。左宗棠已拨马步各队。分路防剿尚属周密。著即督饬各营。认真严防。遇有窜贼随时摉剿净尽。毋任滋蔓。将此由六百里谕令知之。剿捕　　

○又谕。前据左宗棠奏筹调卓胜军以金运昌西来。距皖愈远。每月半饷。难再由皖省解济。由鲍源深与该督分任其半。当照左宗棠所请。谕令晋省筹解半饷皖省毋庸拨解。兹据该督奏称金运昌全军、现抵乌鲁木齐分布古城各处。饷项缺乏。无款可垫。请饬催晋皖两省。迅解该军欠饷。并依时起解月饷等语。昨据鲍源深奏请停解卓胜军半饷。业交户部议奏。现在全运昌移军西进。需饷孔亟。该督所认一半月饷。自应遵奉前旨。竭力筹给。晋省应解该军。一半月饷。在户部未经议覆以前。亦应设法拨解。至安徽、山西前欠该军饷银。并著裕禄。鲍源深。迅筹解清毋稍延缓。将此由四百里各谕令知之。剿捕　　

○陕甘总督左宗棠奏潼关商税骤难复额。仍请照前尽收尽解下部议。　　

○山海关副都统祥亨奏、调赴奉省直字营马队出关日期。报闻。摺包　　

○命大学士英桂为满洲繙译会试正考官。工部尚书景廉为副考官。外记

注

　　

○己亥。谕军机大臣等、丁日昌奏。攻破率芒番社。分别剿抚并办理矿务电线情形。回省筹办饷事各摺片台湾南路率芒社番人。恃险负嵎经总兵张其光、道员方勋带兵进攻。破其巢穴。并将南屏心麻等社。亦皆归顺丁日昌所拟善后章程六条。尚属周妥著即责成委员认真办理。不得有名无实此次进攻。番社。都司林新未能得力。著即革职仍留营效力。在事出力之总兵张其光著赏穿黄马褂。道员方勋。著赏布政使衔。其余出力及伤亡员弁。准其汇案奏请奖恤。鸡笼等处煤磺各矿。业经办有头绪。仍著饬令道员叶文澜。悉心讲求。广为开采。以裕利源台湾拟设电线。以通文报并著妥为筹办。台军饷需短绌哗溃堪虞。丁日昌现既回省著何璟、丁日昌、和衷商搉。先其所急俾资接济。吴赞诚现在亦回省城。著仍遵三月二十五日谕旨。前赴台湾将防务事宜。暂行接办。丁日昌俟病体稍痊。及饷事筹有端绪仍即渡台驻扎。以专责成将此由六百里各谕令知之。现月　　

○以在押潜逃。撞骗得赃。将已革台湾北路协副将林珠。发往军台效力赎罪。摺包　　

○庚子。护理浙江巡抚卫荣光奏。修建炮台营房各工数目。下部知之。

摺包　　

○署盛京将军崇厚等奏。义州被灾旗户。借给籽粮银两。如所请行。摺包

　　

○辛丑。陕甘总督左宗棠奏。　　

○甘肃制兵。尚未复额。饬赴塔尔巴哈台换防制兵。无可派拨。请从缓议。从之。摺包　　

○又奏、古城满兵未获。马队另有调遣。所有调防古城之乌鲁木齐领队大臣锡纶。应令仍回本任。从之。摺包　　

○贵州巡抚黎培敬奏、省城军火局。被雷轰毁震塌附近民房八十余户。得旨。被灾各户。著该抚饬属妥为赈恤。毋使一夫失所。　　

○以记名提督云南普洱镇总兵博昌为乌鲁木齐提督。现月　　

○壬寅。孝端文皇后忌辰。遣官祭昭陵。　　

○谕军机大臣等。刘长佑、潘鼎新奏、昭通等府各匪滋事。次第剿除一摺。上年十二月闲。昭通府属金沙江一带地方。有蛮匪分股滋扰。大关厅仁富乡等处。复有土匪乘机窃发。经署总兵全祖凯等、督兵剿办。先后歼除。昭通一律肃清。广南府属那鸡寨积年匪首王喜。纠党肆扰。经地方文武督率兵团。前往捕拏。当将该逆擒获。办理尚为迅速。惟此次各股匪徒。虽已立时扑灭。均有余匪散遁。刘长佑、潘鼎新。务当督饬各该员弁。随时查缉。加意防维。不得稍涉疏懈。致令余烬复然。所有善后各事宜。即著妥为办理。以靖地方。在事出力各官绅。准其汇案请奖。毋许冒滥。将此由四百里各谕令知之。　　

○哈密办事大臣明春等奏、张曜督带嵩武全军。刘凤清督带毅军。已于三月初八日初十等日由哈密开拔。进攻吐鲁番。并派健锐营分扎十三闲房等处。以杜纷窜而固后路。报闻。摺包　　

○又奏。官军攻克七克腾木贼卡。并连克辟展。进克吐鲁番。又奏。探明帕夏白彦虎。向西南逃遁。均报闻。摺包　　

○又片奏、回王迈哈默特。呈请带队随张曜大军西攻吐鲁番。报可。摺

包

　　

○以都察院左都御史全庆署镶红旗满洲都统。理藩院尚书察杭阿署镶红旗蒙古都统。吏部左侍郎恩承、署正黄旗护军统领。科尔沁镇国公棍楚克林沁、署正黄旗蒙古都统。以记名总兵贵州定广协副将左启龙为云南普洱镇总兵官。现月　　

○开复审明失守汛地、情尚可原之已革威阳州州判卫道行等原官。仍交部照失盗律议处。从云南总督刘长佑请也。摺包　　

○癸亥。谕内阁。御史唐树楠奏、灾区缓免钱粮。吏胥舞弊。请饬地方官认真办理一摺。上年湖南酃县地方被灾曾降旨将应徵钱粮。分别蠲免豁除。兹据该御史奏称、各府州县于报灾缓免徵收各事宜。办理不能核实。致有蒙混挪移讹诈诸弊。亟应申明旧章。田亩额银。各注本村本甲。不许飞粮。报灾时造具花户名册。俟覆准后。将缓免银数胪列册内、备查。粮书禁用空白活串。开徵之前。先造实徵册。填写花名银数。收粮时。按名比销。成灾之户。串面另钤戮记。以免互混。情饬湖南抚臣查明整顿等语。朝廷蠲缓粮赋。原期实惠均沾。以纾民力。若如该御史所奏。吏胥锢弊已深。恩膏不能下逮。殊属不成事体。著王文韶严饬各府州县认真整顿。以杜弊端。此等情形。恐不独湖南为然。并著直省督抚等。随时查察。力除积弊。用副轸念民艰至意。现月　　

○又谕。此次新贡士覆试列入一等之周銮诒等五十二名。二等之秦霖熙等一百十八名。三等之李尚卿等一百五十三名。俱著一体殿试。列入四等之孙浤泽、陈象仁、周得程。均著罚停殿试一科。现月　　

○两江总督沈葆桢奏。江南兵燹以后财力凋敝。奉饬添办木植。无款可筹请从缓办。从之。摺包　　

○又奏。金山县知县张衍畴。欠解同治十二年分杠脚杂税等库款。请摘顶勒缴。如所请行。摺包　　

○旌奖安贫乐道。高邮州增生韦弼谐。摺包　　

○旌表仰药殉夫。湖南湘潭县烈妇胡陈氏。甲辰命理藩院尚书察杭阿户部右侍郎庆升都察院左都御史贺寿慈礼部右侍郎潘祖荫。抖晾乾清宫尊藏实录。玉牒。现月　　

○赏麟志头等侍卫。在大门上行走。现月　　

○命锦州副都统古尼音布仍回本任。以盛京刑部侍郎铭安署吉林将军。盛京兵部侍郎继格兼署盛京刑部侍郎。现月　　

○颁赏越南国王缎疋珍玩。并赏越南正使裴文＜礻冀＞等三人缎疋荷囊如例。摺包　　

○乙巳。恭亲王奏请借银修墓。得旨。著加恩由部库赏给。毋庸由俸内扣还。现月　　

○礼部以京旗及各省驻防繙译会试中额请。得旨。京旗取中一名。驻防取中二名。摺包　　

○派工部尚书李鸿藻、礼部尚书万青藜、吏部右侍郎徐桐、兵部右侍郎夏同善、刑部右侍郎钱宝廉、刑部右侍郎麟书、内阁学士昆冈、都察院左副都御史童华、为殿试读卷官。史馆文　　

○予河南殉难官绅前鸿胪寺少卿孙日萱建立专祠从河南巡抚李庆翱请也。　　

