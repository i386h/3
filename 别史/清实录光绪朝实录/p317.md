<!-- { "loadSidebar": true } -->
○以户部左侍郎王文韶兼署吏部右侍郎。工部左侍郎孙家鼐兼署礼部左侍郎。顺天府府尹周家楣署礼部右侍郎。都察院左副都御史陈兰彬署兵部右侍郎。现月　　

○以直隶天津镇总兵周盛传为湖南提督。记名提督丁汝昌为直隶天津镇总兵官。　　

○丁巳。祭先师孔子。遣大学士灵桂行礼。外起居注　　

○谕内阁、刑部奏、请饬各省认真办理秋审等语。各省办理秋审案件。自应详核情节。分别实缓。以期无枉无纵。叠经降旨严行申饬。乃近来积习相沿。竟将金刃伤多且重、及情凶近故、情同拒捕之案。亦复格外从宽。率行议缓。本年经该部由缓改实者。较往年尤多。无非狃于救生不救死之说。并为规避失入处分起见。殊非刑期无刑之道。嗣后各省将军督抚等于秋审各案。定拟实缓。务须悉心酌核。认真办理。以持情法之平。用副朝廷明刑弼教至意。将此通谕知之。现月　　

○戊午。祭大社大稷。遣惇亲王奕誴恭代行礼。外起居注　　

○谕内阁、翰林院编修刘海鳌奏、新疆善后事宜。请权缓急一摺。著各该衙门归入刘锦棠等摺片。一并议奏。现月　　

○又谕、吏部候补主事唐景崧、著发往云南交岑毓英差遣委用。现月　　

○谕军机大臣等、金顺奏、分界大臣启程日期一摺。长顺、沙克都林札布、现已前往那林哈勒噶地方。与俄官晤商分界事宜。著金顺知照该大臣等详细查勘。妥为办理。并懔遵六月二十一日八月初三日两次谕旨。将科境界务。应如何勘分之处。详慎筹办以安边境。毋任滋生事端。另片奏、分别刊刻销毁关防等语。升泰前已有旨令其折回伊犁。并著仍遵前旨。将分界善后诸务。与该大臣悉心商办。将此由五百里谕令知之。洋务　　

○予故江苏扬州府知府何金寿宣付国史馆立传。现月　　

○己未。遣官祭文昌帝君庙。外起居注　　

○以礼部尚书徐桐为顺天乡试正考官。都察院左都御史乌拉喜崇阿、毕道远、工部左侍郎孙家鼐、为副考官。朱签　　

○以刑部尚书潘祖荫兼署礼部尚书。礼部尚书恩承、兵部尚书张之万、兼署都察院左都御史。刑部左侍郎薛允升兼署工部左侍郎。署兵部左侍郎童华暂行兼署礼部左侍郎。现月　　

○庚申。谕军机大臣等、御史英俊奏、请饬严拏棍徒一摺。据称逃犯吴涌全潜藏东直门内羊尾巴胡同韩姓家内。句结绰号小诸葛高得顺、并高扬声即高格亮、及程德龄等朋比为奸。寻仇觅衅扰害居民等语。著步军统领衙门、顺天府、五城御史、确切查明。如该犯等实有不法情事。即行一体严拏。务获究办。将此各谕令知之。现月　　

○辛酉。遣官祭关帝庙。外起居注　　

○谕内阁、张之洞奏、晋省库款头绪太纷。漏卮太钜。请设局勒限清查一摺。山西历年以来。司库出入款目。久未清理。皆由军需善后交代各案。弊混太多。亟应彻底清查。以重库款。该抚现议划清筹垫。删除滥支。禁止拨抵。厘正借动。稽核隐匿。所筹甚为详尽。即著张之洞责成该藩司等。督饬局员。认真稽核。迅将积年款项。一律勒限清厘。毋任稍有含混。傥敢诿延。即将该官吏严行□□□尔□办。现月　　

○谕军机大臣等、张之洞奏、山西丰甯两厅。现办押荒事宜。请仿照直隶章程。先行由部颁发空白执照。并咨照谦禧。饬旗蒙各员会勘办理等语。押荒升科。于地亩丈清后。自应即时发给部照。方能取信于民。藉免耽延刁难等弊。即著户部颁发空白执照三千张。俾资应用。并著谦禧严饬旗蒙各员。会同张之洞所派之员。详勘办理。于耕牧画分地界之处。确切指定。不得藉端需索。意为出入。以致将来仍留葛藤。将此各谕令知之。现月　　

○又谕、前据御史李鸿逵奏□□□尔□两江营务处道员王诗正等招权纳贿各款。当经谕令彭玉麟查奏。兹据彭玉麟奏、道员王诗正、知县柳葆元、虽无狎妓浪游招权纳贿确据。王诗正总办两江营务处。举措轻率。意气骄矜。行事不检。致招物议。实属不知自爱。著即行革职。勒令回籍。柳葆元职司文案。身处关防严密之地。何得任意私出闲游。著以府经历县丞降补。以示惩儆。其道员张自牧、知府郭庆藩、被□□□尔□各节。既据查明该员等均在湖南本籍。并未前赴两江。即著毋庸置议。又据查出广西候补故府张崇澍贪鄙性成。在两江捏报商名。请领盐票。从中渔利。参将柳国瑞经左宗棠派充巡捕。竟敢与门丁阴肆鬼蜮。实属贪鄙卑污。张崇澍、柳国瑞、均著即行革职。永不叙用。左宗棠勋望素著。向来办事认真。上年陛辞时。钦承懿旨。谕令随事整顿。不可轻议更张。盐务为两江要政。即使为规复旧制起见。亦应将拟办情形。奏明请旨。何可率意径行。致多窒碍。嗣后左宗棠惟当遇事虚衷。屏除成见。于一切用人听言。尤当加意详慎。抉去壅蔽。以期政通人和。用副朝廷倚任至意。现月　　

○两江总督左宗棠等奏、筹南洋海防。应造小轮十艘。大轮五艘。扼守海口。共需银二百三十万两。请于两淮加引案内。就票费划拨。下所司知之。摺包　　

○又奏、增足盐岸引额。收缴票费银两数目。下部议行摺包　　

○安徽巡抚裕禄奏、潜山等州县赈抚就绪。拟即赴办堤工。得旨、潜山等处赈抚事宜。筹办尚属周妥。其下游圩堤溃决处所。即著督饬赶紧堵筑。所有续被漫淹各州县。一并妥为抚恤。摺包　　

○山西巡抚张之洞奏、请将丰镇等厅理事同通。酌改抚民要缺。下部议行。摺包　　

○旌表殉夫烈妇河南济源县段汪氏。摺包　　

○壬戌。太宗文皇帝忌辰。遣官祭昭陵。现月　　

○以祷雨灵应。颁山东郓城县龙神庙扁额曰年□山戊不□熟荣。关帝庙扁额曰德至泽洽。城隍庙扁额曰稼穑熟成。昌邑县龙神庙扁额曰润洽为德。城隍庙扁额曰仁德感应。现月　　

○予故江苏巡抚黎培敬优恤。并宣付国史馆立传。现月　　

○癸亥宣宗成皇帝诞辰。上诣奉先殿寿皇殿行礼。内起居注　　

○甲子。太祖高皇帝忌辰。遣官祭福陵。　　

○谕军机大臣等、刘长佑等奏、藩司出省察看边防。并布置关外各军情形。探悉法人意在尽据北圻各摺片。沈寿榕等关外水陆各营。业已分布驻扎。此次唐炯酌带小队出关。前赴保胜察看情形。由川带往旧部。计日可到。著刘长佑、岑毓英、杜瑞联饬令该藩司审度机宜。妥慎办理。所有在防各将领。一体听候该藩司调遣。毋误事机。并与广西派出各军。联络声势。互为应援。法人意在尽据北圻。殊为叵测。著刘长佑等懔遵叠次谕旨。酌量情形。相机因应。刘永福一军。可为防军声援。亦应设法笼络。俾为我用总期豫杜外人窥伺。亦不致启衅端。如能保护北圻。即以固吾疆域。前据吏部主事唐景崧条陈筹护藩邦事宜。已将该员发往云南交岑毓英差遣。原摺一件。著钞给阅看。并著该署督察其才具。酌量委用。将此由五百里各谕令知之。洋务　　

○又谕、刘长佑等奏、请饬拨枪炮火药等项。开单呈览等语。云南现在办理边防。需用军械军火。刘长佑等请由津沪各机器制造局分拨枪炮等件。由四川机器局专拨火药。即著李鸿章、左宗棠、张树声、丁宝桢、酌量拨给。俾济要需。并知照云南。以便委员迎提。其工本银两。即由江苏四川欠解滇省协饷项下拨抵。将此由四百里各谕令知之。现月　　

○抚恤琉球国遭风难民。如例。摺包　　

○乙丑。秋分。夕月于西郊。遣克勤郡王晋祺恭代行礼。外起居注　　

○谕内阁、朝鲜为我大清属国。世守藩邦。素称恭谨。朝廷视同内服。休戚相关。前据张树声奏、朝鲜国乱军生变。突于六月闲围逼王宫。王妃与难。大臣被戕。日本使馆亦受其害。当谕令张树声调派水陆各军前往援剿。又以李鸿章假期届满。召赴天津。会同查办。旋经提督吴长庆、丁汝昌、道员马建忠等、率师东渡。进抵该国都城。擒获乱党一百数十人。歼厥渠魁。赦其胁从。旬日之闲。祸乱悉平。人心大定。采访该国舆论。咸称衅起兵丁索饷。而激之使变者。皆出自李昰应主谋。经吴长庆等将其解送天津。降旨交李鸿章、张树声、究明情由具奏。李昰应当国王冲年。专权虐民。恶迹昭著。迨致政后日深怨望。上年即有伊子李载先谋逆情事。此次乱军初起。先赴伊家申诉。既不能正言禁止。乃于事后擅揽庶务。威福自由。独置乱党于不问。及李鸿章等遵旨诘讯。犹复多方掩饰。不肯吐实。其为党恶首祸。实属百喙难逃。论其积威震主。谋危宗社之罪。本应执法严惩。惟念朝鲜国王于李昰应谊属尊亲。若竟置之重典。转令该国王无以自处。是用特沛恩施。姑从宽减。李昰应著免其治罪。安置直隶保定府地方。永远不准回国。仍著直隶总督优给廪饩。严其防闲。以弭该国祸乱之端。即以维该国王伦纪之变。吴长庆所部官军。仍著暂留朝鲜。藉资弹压。该国善后事宜。并著李鸿章等悉心商办。用示朝廷酌法准情绥靖藩服至意。洋务　　

○又谕、刑部奏、秋审招册后尾。请饬依限题报等语。办理秋审。例限綦严。各省审定实缓后尾。向定于五月中旬具题。乃本年有迟至六月及七月始行到部者。殊属延玩。著各省督抚嗣后审定后尾。按照例限题报。毋得迟延。傥再有逾限。即由该部□□□尔□处以重刑章。现月　　

○又谕、通政使司参议嵩溥奏、请饬查降补知县吴钦是否贤员。暨仓匪张六房屋入官一案。办理失当各摺片。降补直隶怀来县知县吴钦、前因御史载彩□□□尔□奏。经李鸿章查明该员因案派捐。致招物议。请以县丞降调。当照该督所请。是吴钦被□□□尔□降补。咎有应得。业经奏结。乃嵩溥辄以吴钦为贤员。复请饬查。已属非是。至仓匪张六即张凤义、系同治三年严拏未获之犯。嗣复在花户身后把持。历年盘踞仓务。本年正月经巡城御史阿彦泰等奏请饬拏。该犯畏罪远扬。所遗空房一所。查有石桥地道。并起出火枪腰刀等件。是其种种不法。确有可凭。因将房屋入官。乃嵩溥竟敢谓其是否为匪。尚无确据。并称海运仓向由张六雇备车脚。俱照官价给发。亦无包揽情弊。意在力为该犯开脱。荒谬已极。殊出情理之外。嵩溥著交部严加议处。寻吏部议。嵩溥应照溺职例革职。从之。现月摺包　　

