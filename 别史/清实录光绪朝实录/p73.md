<!-- { "loadSidebar": true } -->
○又谕。文煜等奏。请将撤任之副将革职等语。前署台湾北路协副将郝富有、听任汛弁营书。图利蒙耸。将无辜民人陈叶、作为陈愠命案帮凶。送县讯办。拖累良民。又将已裁营汛。滥委军功蓝得胜代理。以致诬良窝匪。酿成命案。复为营兵回护开脱。实属谬妄。郝富有著即行革职。永不叙用。以肃营伍。现月　　

○谕军机大臣等。杜嘎尔等奏。存营马匹不敷。亟需补足。现在饷项支绌。无纵筹款采买。孳生厂内存马无多。未便再行提拨。请于察哈尔牧群内拣选应用等语。著庆春于所属牧群内。拣选膘壮口轻战马六百匹。于明年水草畅茂时。派员解往乌里雅苏台。以备操防。并饬解马员弁、沿途妥为牧放。缓程前进。毋令疲乏。将此谕令知之。现月　　

○又谕。克蒙额等奏。请饬催晋省积欠饷银等语。山西省积欠甯夏满营协饷银七十余万两。未据随时报解。现在该营需饷孔亟。著鲍源深督饬藩司。先行筹拨银二万两。迅速解交克蒙额等、验收应用。嗣后仍当源源报解。以资接济。毋再延宕。将此由四百里谕令知之。现月　　

○甯夏将军克蒙额等奏。请饬山西先拨欠解饷银二万两。拟借支送京验放人员川赀。得旨。山西欠饷。已谕令鲍源深筹解矣。现值库款支绌。岂能为送京验放人员。筹给川赀。所有解到饷项。该将军惟当将应发正款。核实支销。以资撙节。随手　　

○闽浙总督文煜等奏、前因御史林拱枢奏。台地紧要。请饬抚臣东渡筹办。当经奉旨。谕饬督抚酌度情形。今遵旨将酌度省台情形。报闻。得旨。仍著该抚随时酌量。如可暂缓赴台。即著饬令该镇道妥为经理。遇有紧要事宜。再行驰往调度。期无遗误。随手　　

○以失察丁役诈赃。革福建安溪县知县荆瑞职。　　

○以谬妄不职革署台湾嘉义县知县杨宝吾职。并查办。　　

○以营务废弛才不胜任。降台湾嘉义营参将洪金升为都司。留于福建补用。　　

○予防剿官兵积劳病故之骁骑校九成、护军乌兰巴图尔、祭葬。世职加等。　　

○抚恤琉球国遭风难民如例。以上均随手　　

○丁酉。太宗文皇帝忌辰。遣官祭昭陵。　　

○祭先师孔子。遣大学士宝鋆行礼。外注　　

○谕军机大臣等。荣全奏。遵查土尔扈特盟长布彦乌勒哲依图病故。伊子布彦绰克图。应袭汗爵。现在年未及岁。请查照成案。将盟长及札萨克印务。令伊母福晋恩克巴图护理。并查明该游牧人等。被难情形。已酌给羊只麦石。藉资接济。应如何抚恤。请旨办理等语。著照所请。所有旧土尔扈特南部落盟长。及札萨克卓尔哩克图汗印务。即交福晋恩克巴图护理。著理藩院将所存印信。由驿颁发乌里雅苏台。交额勒和布等收存。由荣全派员领取。转交该福晋祇领。该游牧被难以后。困苦情形。殊堪轸念。现在塔城暂居。著加恩在部库拨银二万两。解由荣全发给福晋恩克巴图祇领。将该人众妥为抚绥。择地安插。毋任失所。将此谕知户部、理藩院。并谕令荣全知之。现月　　

○又谕。荣全奏。会剿玛纳斯情形一摺。玛纳斯地势辽阔。道路纷歧。荣全现派队伍。会合孔才徐学功两军。协同进攻。惟东南一带。为通吐鲁番大路。必须重兵防堵。以免纷窜之虞。荣全以兵力过单。孔才徐学功等营。亦不过二三千名。业经咨行金顺。添拨步队。会同防剿。著左宗棠、金顺、即派步队数营。前赴该处。协同攻剿。毋稍疏虞。左宗棠等、务当饬令派出各军。稳慎进攻。迅将玛纳斯、呼图壁、及吐鲁番各城。以次收复毋令此拏彼窜。蔓延为患。将此由五百里各谕令知之。剿捕　　

○山西巡抚鲍源深因病乞休。允之。以河东河道总督曾国荃为山西巡抚。调闽浙总督李鹤年为河东河道总督。现月　　

○戊戌。宣宗成皇帝诞辰上诣奉先殿。寿皇殿行礼。内注　　

○祭大社大稷。遣肃亲王隆勤、恭代行礼。外注　　

○谕军机大臣等。尼音布等奏。特参疏防卡差。及缉捕不力各员。请旨革职一摺。本年六月闲。贼匪窜至洛特河一带。协领讷穆锦督队迎击。该匪窜遁。骁骑校常泰、带兵追缉。并不尽力摉捕。守卡云骑尉富德、于贼匪由山路窜入时。未能严加防范。均属咎有应得。富德、常泰、著一并革职。以示惩儆。匪踪现窜何处。著古尼音布、玉亮、督饬官兵。确切侦探。实力进剿。务将匪党迅速歼除。另片奏。剿捕阿勒楚喀境内贼匪等语。此股匪徒。虽经剿败。余匪尚众。崇欢业经降调。新授阿勒楚喀副都统秀吉、尚未到任。著古尼音布等、拣派得力员弁。前往认真摉捕。尽埽贼氛。以靖地方。将此各谕令知之。现月　　

○己亥。太祖高皇帝忌辰。遣官祭福陵。　　

○谕内阁。载钢等奏。应修要工。请派大臣查勘一摺。泰陵圣德神功牌楼、暨正红门等处工程。均有脱落曹□少朽等情。著派潘祖荫前往。将应修各工。敬谨查勘具奏。另片奏。办供库房。现有渗漏坍塌情形等语。著潘祖荫一并查勘奏明办理。现月　　

○云南巡抚潘鼎新奏。他郎厅属已禁复开之猛野井。出产生盐。业经试办两载有余。收课无几。且该井销路。全在夷疆。林深箐密。官役巡察难周。奸商易于越贩。致石膏磨黑两井正盐。为之疲滞。实属利少弊多。请永远封禁。从之。摺包　　

○庚子、谕内阁。金顺奏。克复乌鲁木齐各城详细情形。请将出力各员奖励。并攻克呼图壁、景化城。各一摺。乌鲁木齐各城攻克情形。与左宗棠前奏大略相同。本年六月闲。经左宗棠派出官军。进攻古牧地。金顺与刘锦棠督饬各军。分路薄城。用开花大炮。收该城北面轰开缺口。副都统托云布等、乘胜登城。斩戮贼匪无算。生擒安集延贼首庞赛题正法。逃贼援贼六千余名。悉数歼除。我军直捣乌鲁木齐。奋勇纵击。由东关入城。城中匿匪。摉斩无遗。于二十九日。将巩甯城攻克。其迪化城。亦经刘锦棠督饬各军攻破。乌鲁木齐满汉二城。同于六月二十九日克复。七月初二初四等日。乘胜攻拔昌吉县、及呼图壁、景化城。剿办甚为得手。仍著左宗棠、金顺、饬令各军。乘此声威。迅将玛纳斯、及吐鲁番等城。克期收复。并将各城余匪。实力摉捕。以期净绝根株。此次尤为出力之副都统托云布、著赏给白玉翎管一支。白玉四喜搬指一个。白玉柄小刀一把。大荷包一对。小荷包二个。并交部从优议叙。萨淩阿、顺喜、玉宽、提督马玉昆、著赏穿黄马褂。提督刘宏发、副都统沙克都林札布、著赏加头品顶戴。并赏给三代正一品封典。总兵曹正兴、邓增、著以提督记名＜闲＞放并赏穿黄马褂。兴禄著赏给三代正一品封典。并交部从优议叙。副都统文成额著赏加头品顶戴。协领穆图阿著以副都统记名＜闲＞放。并赏穿黄马褂。副都统银亮著赏加都统衔。副将方春发、张大发、著以总兵记名＜闲＞放。并赏穿黄马褂总兵罗永兴、刘占魁等、均著以提督记名＜闲＞放。刘占魁、龙得胜、李怀兴、并赏换巴图鲁名号。协领明图善著以副都统记名＜闲＞放。副将刘万发、詹恩科等、著以总兵记名＜闲＞放。并赏加提督衔。刘万发、王洪顺、并赏换巴图鲁名号。总管安福著赏加副都统衔。并赏给巴图鲁名号。佐领萨克新图著以协领尽先即补。并赏加副都统衔。防御依里布著以佐领尽先即补。并赏加副都统衔。员外郎周先檀著以知府分省遇缺尽先补用。并赏戴花翎。参将余致和著以副将仍留江西尽先即补。并赏加总兵衔。赏换巴图鲁名号。李松著以副将尽先即补。并赏加总兵衔。赏换巴图鲁名号。刘言凯著以副将尽先即补。并赏给巴图鲁名号。游击黄占彪著以参将尽先即补并赏给两代二品封典。钱凤鸣著以参将尽先即补。并赏给巴图鲁名号。董占元等、均著以参将尽先即补。并赏加副将衔。董占元并赏给巴图鲁名号。协领全成著赏加副都统衔。佐领恩泽著遇有八旗满蒙协领缺出尽先即补。先换顶戴并赏换花翎。都司谢遇奇著以游击仍留广东水师提标尽先即补。并赏给巴图鲁名号。段云阳著以游击尽先即补。并赏加副将衔胡耀群著以游击仍留河南原标尽先即补并赏加副将衔。赏给硕勇巴图鲁名号。骁骑校承玺著以防御尽先即补并赏加三品顶戴。赏给巴图鲁名号。双喜著以防御尽先即补。并赏加佐领衔知县长庚著以直隶州知州仍留山西尽先补用并赏加知府衔。守备张自楼、张玉林、安得永等、著以都司尽先即补。并赏加游击衔。张自楼安得永、魏得成、并赏给巴图鲁名号。从九品雷玉著以县丞遇缺尽先即选。并赏戴蓝翎。军功范忠著以守备尽先即补。并赏加都司衔。赏戴花翎。其余出力员弁。著左宗棠、金顺、查明奏请奖励。阵亡之副将陈百顺、协领富全、参将淩万准、佐领永林、倭西鼐防御常泰、骁骑校依萨布、均著交部从优议恤。　　

○谕军机大臣等。金顺奏。攻克辑怀、乌鲁木齐、昌吉等城。详细情形。乘胜克复呼图壁、景化城各一摺。已明降谕旨宣示。出力阵亡各员弁。均照请分别奖恤矣。西路各城。业经次第攻克。事机颇为顺手。亟应乘此声势。先将玛纳斯城攻拔。以次廓清南路。戡定西陲。金顺。现已亲率各队、督剿玛纳斯贼匪。即著激励将士。将该城合力围攻。务使丑类聚歼。毋任逃窜。其各城败残余匪。窜竟窜向何处。且白彦虎现尚稽诛。岂可任其漏网。著左宗棠、金顺、饬令各营侦探贼踪。实力攻剿。迅将首逆并其余党与。一鼓歼除。毋令四出纷窜。滋蔓难图。新复各城防守事宜。并著左宗棠、金顺、妥为布置。将此由六百里各谕令知之。剿捕　　

○湖北巡抚翁同爵奏。本年查阅营伍。因丙子科文武乡试接连举办。应请展缓。从之。随手　　

○以亏空公款革河南已故知县赵宝仁吕钟泽、职。并籍产备抵。现月　　

○辛丑。高宗纯皇帝诞辰。上诣寿皇殿行礼。　　

○命兵部左侍郎崇厚、礼部右侍郎潘祖荫。承修孝东陵神厨库东库工程。现月　　

○命出使英国大臣二品顶戴直隶候补道许钤身、改充出使日本国钦差大臣。翰林院编修何如璋、以侍讲升用。并加三品衔。充出使日本国副使。现

月

　　

○以理藩院尚书皂保署镶黄旗蒙古都统。　　

○以镶黄旗汉军副都统喜昌署镶黄旗蒙古副都统。正黄旗汉军副都统常星阿署正红旗满洲副都统。左翼前锋统领广科署镶蓝旗汉军副都统。　　

○以正黄旗蒙古副都统伊昌阿署正黄旗护军统领。正红旗汉军副都统祥亨署镶蓝旗护军统领。明发　　

