<!-- { "loadSidebar": true } -->
○又谕、电寄左宗棠等、李鸿章、转奏刘铭传上月十九廿一二日电报已悉。台北急需援师。左宗棠等、前派恪靖军千人赴台。两营继发。著催令前进。并再拨劲旅千人。台南现无法船。新竹等处。皆可登岸。克日前往归刘铭传、孙开华、节制。援台各事。左宗棠、杨昌浚力筹。随时电奏。并电知刘铭传以安其心。前据杨昌浚电称、鹿港、泉州、设道济公栈。通台湾文报。著督饬妥办。勿任阻滞。刘铭传称方恭军广勇不得力。请调旧部。吴宏洛军。两军更调。尚属相宜。著张之洞酌筹电奏。电档　　

○又谕、电寄曾国荃、张之洞电称、冯子材军。出关无炮。不能攻坚及远。金陵局制各炮利行队。请饬借拨三十尊。他洋炮亦可。粤已向外洋订购。四个月方到。如数缴还等语。著曾国荃移缓就急。速照数运粤。刘铭传电称炮弹缺乏。请饬龚照瑗速解著曾国荃饬该道遵办。电档　　

○又谕、电寄张之洞、据电称、现拟订借德商狄士府、德意志、两银行五十万磅等语。依议行。著张之洞电知许景澄等遵办。电档　　

○又谕、电寄刘铭传、基隆久未攻复。朝廷宵旰焦劳。时殷廑系。叠谕刘铭传进兵。兹据该抚电称、左宗棠据刘璈禀奏。先催进攻基隆。欲挤台北速失。奉旨饬催。系属臆度之词。该抚夙著战功。朝廷深资倚任。断不为浮言所惑。叠次降旨。筹饷拨兵。不遗余力。该抚惟当振奋图功。以副委任而服群情。毋庸以造言掣肘为虑。刻下台北陆续添勇。饷亦解到。迅图进取。勿再迁延干咎。泉州已设公栈。经理台湾文报。请调杨宗濂。毋庸议。电寄　　

○丁丑。谕内阁、都察院左副都御史英煦奏、遵旨保荐人才一摺。前任顺天宛平县知县赵文粹、署山东惠民县知县沈世铨、著直隶总督、顺天府府尹、山东巡抚、确查各该员事迹。出具切实考语。即行覆奏。现

月

　　

○又谕、詹事府左中允樊恭煦奏、请申谕言事诸臣一摺。据称徐致祥因言获咎。恐中外臣工致生揣测。转昧求言本怀等语。前降旨将徐致祥予以处分。因其诋讦。并不因其言事。尔诸臣有言事之责者。果于政治得失。确有所见。自当直陈无隐。若谓言路因此而阻。则该中允何以又有此奏耶。分别门户。标榜攻讦。为前明恶习。我朝纪纲严肃。岂容有此等风气。不得不示以惩诫。总之朝廷明目达聪。实事求是。期于行政用人。确有裨益。尔诸臣务当精白乃心。懔遵叠次谕旨。各摅忠谠。不得妄生揣测。樊恭煦于朝廷用意。并未深悉。辄妄行陈奏。殊属冒昧。著交部察议。寻吏部议、樊恭煦照妄行条奏例。降一级调用。系公罪、可否准其抵销。得旨、中允樊恭煦、照部议降一级调用。不准抵销。现月摺包　　

○又谕、大理寺少卿郭勒敏布奏、土默特、达拉特、两旗争地一案。绥远城将军克蒙额等覆奏。迹近抑勒。请饬查核等语。著理藩院查明具奏。现月　　

○又谕、大理寺少卿郭勒敏布奏、蒙古史书。宜及时纂办。并筹备开馆经费各摺片。著该衙门议奏。现月　　

○又谕、御史汪鉴奏、近来陪祀班次。未能整肃。请旨申儆臣工。肃将祀典一摺。著礼部议奏。现月　　

○又谕、御史汪鉴奏、翰林院功臣馆名目。与典例不符。请旨饬查。并京师昭忠祠。拟量为变通办理各摺片。著该衙门议奏。寻奏、功臣馆尚无与典例不符之处。报闻。现月摺包　　

○谕军机大臣等、电寄岑毓英等。李鸿章转奏潘鼎新电报已悉。法纠众来犯。声言绕犯关内。沿途修道。著该抚督军扼要稳扎。严防狡计。务令各营联络声势。悉力抵御。勿任冲突绕越。冯子材、王孝祺两军。现由龙州前进。法傥绕出后路。窥伺关内。著该提督等、与在防各军。前后两军夹击。务将敌兵悉数歼除。岑毓英一体实力防剿。牵制敌势。粤军粮缺。潘鼎新、李秉衡、广筹转馈。闻孤拔赴越调兵。著岑毓英、潘鼎新、密侦该酋所在。设法歼之。钟德祥、前条陈在越福潮客民。可抚为我用。著潘鼎新询商该编修筹办。并即覆奏。电档　　

○盛京将军庆裕等奏、请添汉军合字号学额。各加四名。作为永远定额。下礼部议。摺包　　

○戊寅。谕内阁、潘鼎新奏。官军进剿获胜一摺。法人自船头败后。在越南纸作社沿江一带。添兵筑垒。十月二十八日。经潘鼎新饬派将士。分路设伏。复令提督陈嘉、带同营勇。于二十九日前往接仗。伏兵乘势齐出。阵毙法官四名。法兵一百八十余名。夺获枪械甚夥。敌兵败入纸作社屯。坚守不出。在事尤为出力各员。自应优予奖励。记名提督贵州安义镇总兵陈嘉、虽据声称不敢再邀奖叙。惟叠著战功。深堪嘉尚。加恩著赏穿黄马褂。游击彭清章、著免补游击以参将尽先补用。并赏加副将衔。都司张开成、著免补都司以游击改留广西尽先补用。千总文上贵等、均著免补千总以守备尽先补用。军功张华书、著免补外委把总以千总尽先拔补。并赏戴蓝翎。知县沈茂政、著免补本班以同知直隶州知州、仍留广西归候补班前补用。并赏换花翎。典史刘荣堳、著免补本班以县主簿仍留广西归候补班补用。其阵亡之副将苏玉标、都司陈福隆、把总张元鸿、顾玉芳、均交部照阵亡例从优议恤。钦奉慈禧端佑康颐昭豫庄诚皇太后懿旨。著发去内帑银五千两。赏给此次尤为出力兵勇。该抚务当激励将士。同心御侮。共奏肤功。渥膺懋赏。洋务　　

○又谕、都察院代递山西试用从九品李昌振、陈奏刘锦棠、金顺、张曜、明春等、膜视边疆。侵蚀军饷。习气骄奢一摺。览奏殊堪诧异。刘锦棠等、如果似此辜恩溺职。自难逃朝廷洞鉴。李昌振以山西试用人员。潜赴新疆投效。又复胪列各款。呈由都察院代递。显有所欲不遂。挟嫌攻讦情事。恭读仁宗睿皇帝圣训。国家求言之意。原冀各抒谠论。然必定以官阶。予以限制。嗣后不应言事之人。不得妄行封奏。违者按律治罪等因。于广开言路之中。严防淆乱观听之弊。训谕煌煌。至为严切。乃李昌振以微末人员。辄敢将疆臣优劣。封章入奏。实属胆大妄为。著即行革职。递回原籍。交该地方官严加管束。不准出外滋事。嗣后不应具摺人员。有怀欲白。著懔遵咸丰三年二月十一日谕旨。由该员具呈各该堂官酌定。再行代奏。不准自行具摺。以符体制。现月　　

○谕军机大臣等、都察院代递山西试用从九品李昌振奏、大臣膜视边疆。请派员查究一摺。据称刘锦棠、金顺、张曜、明春等。所部各营勇丁。半皆虚额。饷项侵蚀甚多。竞尚骄奢。积弊难返。请饬查办等语。所奏是否属实。著谭钟麟查明具奏。原摺著钞给阅看。将此谕令知之。现月　　

○又谕、御史恩隆奏、仓匪潜据两仓。请严查究办一摺。据称仓匪唐荫亭等。曾将各廒粳米。灌水涨满。又将粟米偷盗空虚。焚烧亏短等语。著步军统领衙门、顺天府、五城御史、即将仓匪太平侯唐荫亭、独目虎唐顺成、唐五即唐老虎、铁三、刘昆、刘振、杨钰、杨三群、马春山等、按名严密查拏务获。解交刑部按律惩办。唐荫亭修造房屋。诸多僭越一节。著步军统领衙门。查照办理。至仓存米石。有无使水焚烧。及亏短情弊。并著仓场侍郎查明惩办。原摺著各钞给阅看。将此各谕令知之。寻步军统领衙门奏、查拏仓犯。未能缉获。查看唐荫亭等房屋。并无僭越情形。得旨、唐荫亭等房屋。既无僭越情形。即著毋庸置议。仓场侍郎奏、遵旨查验太平仓。实无灌水令米涨满情事。米石亦无亏短。惟贤字廒米色蒸变。除饬该仓监督根究外。应俟拏获唐荫亭等到案。讯取确情。得旨、据奏各节。难保无别项情弊。著即督饬该监督等严切根究。务期水落石出。毋任含混了事。现月　　

○又谕、已革云南巡抚唐炯、已革广西巡抚徐延旭、应得罪名。著军机大臣大学士会同刑部、即行定拟具奏。现月　　

○又谕、电寄左宗棠等、据电称各军到齐。统计百五十余营。拟购轮假英德旗号。转运济台。借洋款四百万两。指海关分十年归还等语。著照所议办理。惟现借定洋款。计息或九厘、或七厘半。闽省议息。应以此数为准。不得再如前用胡光墉等劣员经手。致多侵蚀肥己。闽有百五十余营。此后不可再增。并当分援台湾。勿置之无用之地。轮船借用英德旗号。必须与该国人议明有据。不至反覆。方可办理。该大臣等现筹各条尚妥。此后应办事宜。必当先行请旨定夺。电档　　

○广西巡抚潘鼎新奏、拏获三画法官阿麦里。得旨、前据电称擒获阿麦登。业经谕令守牢羁禁。所奏阿麦里、是否一人。著暂准留营、仍严行防范。摺包　　

○科尔沁札萨克和硕图什业图亲王巴宝多尔济等三人。阿拉善札萨克和硕亲王多罗特色楞。喀喇沁札萨克多罗都楞郡王和硕额驸旺都特那木济勒。敖汉多罗郡王察克达尔札布等三人。阿巴噶多罗卓哩克图郡王刚噶尔伦布。浩齐特札萨克多罗额尔德呢郡王喇特那巴咱尔。茂明安多罗贝勒额外侍郎格楚克。札噜特镇国公达瓦甯保。巴林札萨克多罗郡王额尔齐木巴雅尔。阿巴哈那尔札萨克多罗贝勒达木定札布等二人。喀尔喀固山贝子托果瓦等三人。乌珠穆沁辅国公阿勒坦呼雅克图。翁牛特头等台吉花连。察哈尔参领兼世管佐领巴雅斯呼朗达尔。于养心门内瞻觐。记注　　

○己卯。谕内阁、御史汪鉴奏、皖南垦章纠葛。并客民良莠不齐。实为地方隐患各摺片。据称安徽所定宣城垦务章程。认田缴价。均欠平允。其于祭田义田存留认垦。办理尤未允协。应将皖南各郡荒田。妥议定章等语。皖南自遭兵燹后。荒田极多。土民人丁稀少。自不能不借资客民。所有垦荒章程。应如何分别缴价。各乡祭义公产。应如何确切清查。必须地方官与承办委员。秉公详酌。毫无偏倚。方足以垂久远。其土民客民、互相纠葛之事。尤在专论良莠。不论土客。该御史所奏各节。著卢士杰督饬所属。并遴选公正绅士。认真妥筹。奏明办理。原摺片著钞给阅看。将此传谕知之。现月　　

○谕军机大臣等、电寄曾纪泽等。曾纪泽、郑藻如、出使均届期满。惟法事未定。曾纪泽现驻伦敦等处。声息相通。办理得宜。郑藻如于各国情形。亦颇熟悉。均著暂留半年。以资得力。电档　　

○又谕、电寄黎庶昌等、据电称晤井上馨、欲中日将驻朝兵丁撤回。黎庶昌无事求归等语。华兵驻朝保护属藩。业已有年。又经朝王屡请留防。义难膜视。今该国乱党未靖。尤不能撤。著徐承祖据理辩论。以释其疑。黎庶昌既无应办之事。著准其回籍。电档　　

