<!-- { "loadSidebar": true } -->
○壬子。谕军机大臣等、上年三月。张之洞、李秉衡会奏、筹办边防摺内。以龙州开关通商。重兵所萃。请专设道员。驻扎该处。并管税库使。繙译委员。一一筹措綦详。此奏外洋传播。通知法使。现请通商处所。首列龙州。谓为该督奏明指定之地。乃近日张之洞等、叠次电奏力争。以为龙州一许。关隘全失。本日又据李秉衡由六百里驰奏、与去岁会奏一摺。显然矛盾。殊堪诧异。且所论亦不合事情。自中外交涉以来。沿江沿海。与西北各口。防务商务。并行不悖。历有年所。广西何独不然。龙州去镇南。百有余里。天津去大沽。亦百有余里。近畿之与边省。孰为轻重。天津通商。无碍大沽设防。岂龙州通商。而龙州以外之地。遂举非我有耶。前津约所称谅山以北。保胜以上。本未指定地界。现经熟筹博访。通商必于繁会处所。江海各口。比处皆然。若瘴疠荒远。素无贸易之地。断难驻扎关道。安设税司。况前约于界务但云稍有改正。今则除勘界大臣。业经划入地段外。又将江平黄竹一带。及南丹山以内各数百里。悉数划归中国。统计两处开拓疆域。岂复鲜少。设于商务。再不稍为通融。试问此时但凭口舌。何以得之。张之洞等自办理此事。一味固执私见。故作危词。有意龃龉。不思收束。虽屡次严谕开解。始终不悟。迨纷纭两载。终归请示。又幸此事不由该省了结。无妨多发难端。得之则以首议为功。不得则有他人任咎。责以沽名取巧。亦复何辞。朝廷于该督等叠次谬误。屡屡详细指示。而未加严谴者。原因事在未定。姑予优容。今则一切条款。已饬总理衙门、北洋大臣、反覆熟商。分别准驳。与法使定约。龙州蒙自两处。允其通商。事在必行。决无更改。此后该省所应办者。惟当慎择关道。晓谕居民。一切平允施行。免致横生枝节。傥不知悛悟。又思异议阻挠。以致官民承风。边疆多事。定治该督等以应得之罪。勿谓诰诫不豫也。将此由六百里谕知张之洞、并传谕李秉衡知之。洋务　　

○吉林将军希元等奏、吉省地方制钱缺少。拟试铸八分重制钱一摺。得旨、览奏系为因地制宜起见。准其试行铸造。惟当随时认真督察工匠。不得再有轻减。以资经久。摺包　　

○云贵总督岑毓英奏、昆明等县属被火。查勘抚恤情形。得旨、著即确查被灾轻重。核实抚恤。毋任流离失所。　　

○予受瘴病故。云南都司杨文彬等分别优恤。　　

○癸丑。护理广西巡抚李秉衡奏、请饬催按察使张联桂速赴新任。得旨、张联桂、前经赏假一月修墓。现计假期将满。不日即赴新任矣。　　

○以徇私纵放案犯。革广西同知丁焘职。　　

○以巧于钻营革广西知县徐芝职。　　

○甲寅。湖广总督裕禄奏、遵保谙练戎事。堪备缓急。武职各员。得旨、罗搢绅等、均著交军机处存记。　　

○乙卯。上以夏至。祭地于方泽。自是日始。斋戒三日。　　

○丙辰。谕内阁、内外臣工章疏。声叙各省地名。及臣下衔名等类。均应全写。溯查乾隆嘉庆道光年闲。叠次钦奉谕旨训饬。不准率行减省。允宜永远恪遵乃近来奏疏。往往任意减写。如科布多仅称为科。塔尔巴哈台。仅称为塔。吉林黑龙江热河仅称吉江热之类。不胜枚举。至乌鲁木齐。乌里雅苏台。均称为乌。更属漫无区别。又如司道但称某司某道。府县但称某守某令。殊失君前臣名之义。本朝年号。尤应敬谨全书。如乾嘉道咸字样。私家著述。偶有省文。岂可登诸奏牍。嗣后内外各衙门陈奏事件。于年号地名人名等项。务当全行书写。不准减文。致乖体制。将此通谕知之。现月　　

○旌表贞女湖北张胡姑。烈妇湖南罗周氏。协修官朱点衣恭纂　　

帮总纂官王荣商恭辑监修总裁世恭阅一签五月二十一日正总裁那月日

专司藁本陆恭覆阅癸丑六月二十四日　　

徐月日　　

荣月日副总裁唐月日　　

宗室宝恭阅十月初二日

　　

陈恭阅一签三月二十四日　　

熙月日　　

郭恭阅十一月初十日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之二百四十三　　

光绪十三年。丁亥。五月。丁巳朔。上诣储秀宫问慈禧端佑康颐昭豫庄诚皇太后安。至丙戌皆如之。现月　　

○两江总督曾国荃奏、江阴南岸黄山旧炮台。改筑洋式大炮明台。原有钢炮四尊。拟移至大石湾添筑炮台。以固江防。下所司知之。摺包　　

○戊午。夏至祭地于方泽。上亲诣行礼。　　

○诣雍和宫火神庙拈香。　　

○直隶总督李鸿章奏、天津水师武备学堂学生。及教习人员。请由臣咨送总理衙门考试算学。录送一体乡试。获隽后仍归学堂及水师陆军调用。俾收实效。从之。摺包　　

○河南巡抚边宝泉因病解职。以前广东巡抚倪文蔚为河南巡抚。现月　　

○己未。孝城仁皇后忌辰。遣官祭景陵。　　

○谕军机大臣等、电寄张荫桓。夏威仁国主呈递贺表。已饬总理衙门照案覆书。其女弟逝世。著张荫桓传旨慰问。电寄　　

○命庆郡王奕劻、工部左侍郎孙毓汶、与法国使臣画押。洋务　　

○命前内阁学士洪钧、充出使俄德奥和国大臣。大理寺卿刘瑞芬、充出使英法义比国大臣。洋务　　

○赏直隶候补道李兴锐二品顶戴。充出使日本国大臣。洋务　　

○以大理寺少卿荣惠为光禄寺卿。朱签　　

○追予浙江阵亡殉难道员张鉴南等十七员名分别旌恤。　　

○庚申。谕军机大臣等、巡视中城御史祥祐等奏、遵旨拏获绰号匪徒一摺。所有拏获之祁士林、陈大钧、著交刑部严讯究办。现月　　

○壬戌。予故记名总兵蔺福升、赵元成、参将刘朝虎等恤荫。早事　　

○癸亥。谕内阁、唐炯奏、调员办理矿务等语。候选知县濮文曦、四川机器局委员巡检高启文、前四川越嶲厅同知邓林、著吏部、及四川总督、江西巡抚、饬令该员等、迅赴云南。交唐炯差遣委用。现月　　

○谕军机大臣等、电寄徐承祖、著饬令随员知县于德楙、延聘东洋上等矿师二人。议订三年。即令于德楙伴送。由四川叙州府入滇。交唐炯委用。电寄　　

○又谕、电寄邓承修、中法续订界务商务条约。已派王大臣与法使画押。所有照绘钦州界图。及照录条约各件。即由总理衙门发交委员马复贲赍回。其设立界牌事宜。照约由地方官会同驻越法员办理。邓承修著即驰驿回京。电寄　　

○调正白旗蒙古副都统明魁为乍浦副都统。以记名副都统连庆为正白旗蒙古副都统。　　

○乙丑。谕内阁、载迁等奏、请饬发欠款一摺。据称应修事项要工。前经奏拨直隶藩库银二万两。仅领到银一万两。现在工未修竣。待款甚殷。恳饬筹拨等语。著李鸿章饬令藩司。迅将欠拨银一万两。如数拨给。以应要需。另片奏前拨直隶旗租项下银一万两。尚欠解五千两。请旨饬催等语。并著李鸿章饬司筹拨。现

月　　

○以工部左侍郎乌拉布、署镶白旗蒙古副都统。明发　　

○丙寅。谕内阁、御史庆祥奏、八旗置买房地。纳税未能画一。请饬量为变通一摺。著户部议奏。现月　　

○谕军机大臣等、有人奏、湖南常德府武陵县洩陂村篾匠徐姓。招集亡命万余。于该村瓦屋垱等处立砦制造军器。贼渠多人。约于本年三月举事。知县李宗莲希图消弭。经该署知府裕庆请兵剿捕。始将首从各犯擒斩多名。分别惩办。嗣经该县捏词具禀。抚臣亦不之问。请饬查办等语。土匪聚众煽乱。岂容地方官意存讳匿。致酿事端。著恩承、薛允升、确切查明。据实具奏。另片奏参署湖南提督李胜、营伍废弛。贪劣营私各节。著恩承等一并严查参办。毋稍徇隐。原摺片均著钞给阅看。将此由四百里谕令知之。现月　　

○又谕、有人奏、闻乌龙会起自湖北荆州一带。前岁湖南澧州所属之黑马塘地方、上下围居民因堤工争斗。两造皆雇有乌龙会中之人。请饬密查解散等语。近年楚省会匪。萌孽潜滋。亟宜先事豫防。免致养痈贻患。著奎斌、卞宝第、严密查明。分别拏禁解散。以靖地方。将此由四百里各谕令知之。寻奏、荆州各属。查无乌龙会匪踪迹。并饬办保甲情形。得旨、著即督饬各属将保甲事宜。认真办理。以遏乱萌。摺包　　

○又谕、御史庆祥奏、洋枪伤人之案。层见叠山。请饬严禁等语。著步军统领衙门、顺天府、五城御史、一体出示严行禁止。遇有枪伤之案。即行严拏惩办。以靖闾阎。现月　　

○又谕、御史庆祥奏、民闲私藏洋枪。加等治罪。并严定洋枪伤人罪名等语。著刑部议奏。又片奏请禁狱卒索贿淩虐罪囚。著该部堂官。督饬司员。严行查禁。现月　　

○又谕、中法续订界务商务。已令总理各国事务衙门王大臣。与法使恭思当画押。业经电谕该督抚知悉。此次所定粤省界务将勘界大臣意见不合。归入请示之白龙尾江平黄竹等处。一律画归中国。江平黄竹。向为华民聚居。白龙尾地方。岁只巡哨一及此后各该处善后事宜。应如何设官分汛。妥筹布置。该督抚务当悉心会商。奏明办理。龙州应设领事官。经总理衙门与法使议定。将来何时设立。必于数月之前。先期照会。张之洞、李秉衡、前奏龙州开关通商。添设道员各节。业据吏部于上年会议准行。新设之太平归顺道。办理中外交涉事件。关系紧要。应作为何项缺分。并著查照该部所议。体察情形。即行具奏。将此由五百里谕知张之洞、吴大澂、并传谕李秉衡知之。寻张之洞等奏、新设太平归顺道。请作为题调缺。下部知之。　　

