<!-- { "loadSidebar": true } -->
○壬申。谕内阁、步军统领衙门奏、遵查京城内外雨后倒塌房屋伤毙人口大概情形一摺。所有现经查报之左右翼及中营等处伤毙之十三名口。著该衙门酌给赏恤。此外如有续行查出者。即照此次赏恤一律奏明办理。现月　　

○直隶总督李鸿章等奏、上海机器局创造枪炮。卓著成效。请择尤保奖。下吏部知之。摺包　　

○以工部右侍郎徐会沣为江南乡试正考官。翰林院编修文廷式为副考官。编修丁惟禔为陕西乡试正考官。徐继孺为副考官。朱签　　

○以前湖南永州镇总兵韩晋昌为湖南绥靖镇总兵官。现月　　

○以在建昌迤东他里巴剿匪出力。赏四品塔布囊希理萨拉。花翎。　　

○以捐助晋赈钜款。予前湖北武昌道盛康奖叙。　　

○以创造枪炮。予江苏候补道刘麟祥。以海关道员用。　　

○以捐银助赈。予广东南澳镇游击陈荣辉等建坊。　　

○以训迪有效。赏武备学堂铁路总教习洋员包尔宝星。　　

○癸酉。遣官祭火神庙。　　

○谕内阁。前因京师雨水过多。民居禾稼受伤。当经谕令顺天府府尹等、查明各属被水情形。迅速具奏。兹据孙家鼐等奏称。近畿东南一带。被灾较重。叠据顺义宝坻武清涿州霸州香河房山等州县。查报所属地方。山水陡发。各河同时并涨。田庐淹没伤毙人口。业经分派委员赈抚。请拨银米等语。近畿猝遭水患。小民荡析离居。殊深悯恻。著照所请。先在六门外添设粥厂。于孙河。定福庄马驹桥。黄村庞各庄。卢沟桥六处一律添设。加恩赏给京仓米一万石。即行分领煮散。以资急赈。著派溥顾、徐承煜、岑春煊、刘恩溥、载萼、田我霖、分往孙河等六处。稽查弹压妥为监放。各镇开厂所需经费银二千两。著户部照数拨给。其尚未禀报之东安、永清两县即著孙家鼐、孙楫、饬令该县等赶紧详查。毋稍漠视。现月　　

○湖广总督张之洞奏、湖北麻城县知县张集庆徵收钱漕。年内埽数全完。请予加一级奖叙。允之。摺包　　

○科布多参赞大臣沙克都林札布奏、安插蒙哈。用过抚恤等银。请免追缴允之。摺包　　

○以内阁学士王文锦署工部右侍郎。兼管钱法堂事务。　　

○甲戌。上奉慈禧端佑康颐昭豫庄诚寿恭钦献皇太后幸阅是楼侍晚膳。至丙子皆如之。　　

○河南巡抚裕宽奏义绅杨大等。协助卫辉府属赈款请奖。得旨、准其酌保数员。毋许冒滥。摺包　　

○以拏获会匪渠首匡世明出力。予署湖广督标副将谢得龙、辰沅永靖道翁曾桂等奖叙。　　

○以印信被劫。山东莘县知县曹榕。革职留任。　　

○以捐购书籍。嘉惠士林。予甘肃提督周达武建坊。　　

○乙亥。上诣宁寿宫问慈禧端佑康颐昭豫庄诚寿恭钦献皇太后安。至戊寅皆如之。记注　　

○谕内阁、本年入夏以来。雨水过多。顺直各属。灾区甚广。小民荡析离居。深堪悯恻。加恩著将奉天粟米一万四千四百余石。并江苏河运漕米五万石。江北河运漕米五万石。拨给备赈。其随漕轻赍等项银两。并著查照成案。核办直隶。作为津贴赈需。李鸿章务当遴派妥员。分别被灾轻重。核实散放。不准吏胥稍有弊混。用副朝廷轸念民艰。有加无已至意。现月　　

○又谕、李鸿章奏、永定河堤工漫口。分别参办并自请议处一摺。本年入伏后大雨连绵。永定河水势盛涨。险工叠出。六月十三日雨疾风狂。山水暴发所有南上汛之三四号。十四五号。北上汛之五七号。北中汛之九十号。北下汛之头号至五号。并接连迤上之北中汛末号。同时漫溢。该管各员疏于防范。实属咎无可辞。南上汛霸州州同周蓉第。著革职留工效力。署南岸同知正任北岸通判蒋廷皋、著革职留任。署北上汛武清县县丞候补主簿萨多讷、北中汛武清县县丞翟鼎升、署北下汛宛平县县丞王恩圻、均著革职留任。石景山同知张恩霨著摘去顶戴。永定河道万培因、著革职留任。李鸿章著交部议处。该督务当督饬在工员弁。将南北汛各口门迅筹堵筑。不得再有疏虞。所有被淹村庄。即著该督迅速查明。妥筹抚恤。毋令失所。寻议、李鸿章应得降一级留任公罪。得旨、准其抵销。　　

○丙子。万寿节前期。上诣宁寿宫慈禧端佑康颐昭豫庄诚寿恭钦献皇太后前行礼。　　

○安徽巡抚沈秉成奏、浙江布政使刘树堂请改归安徽宣城县祖籍。下部知之。摺包　　

○以办事疏忽。不洽舆情。安徽来安县知县黄筠年。以教职归部铨选。　　

○豁免安徽全省光绪六年至九年民欠未完钱粮。其潜山等十三县卫欠完九年上忙钱粮。并豁免。摺包　　

○戊寅。万寿节上诣大高殿寿皇殿行礼。遣官祭太庙后殿。奉先殿。　　

○诣启祥门外跪接慈禧端佑康颐昭豫庄诚寿恭钦献皇太后幸西苑驻跸。　　

○以敦品积学。赏安徽怀甯县绅士直隶知县马徵麔五品卿衔。摺包　　

○上以孟秋享太庙。自是日始。斋戒三日。黄绫本　　

○己卯。谕军机大臣等电寄许景澄等电均悉。现在

帕米尔界务。为中俄吃紧交涉。较之法暹争界。尤关切要庆常著准其暂行调往。电寄　　

○纂修官蓝钰恭纂　　

总纂官钱驳祥恭辑监修总裁世恭阅十一月十三日正总裁那月日专司藳本陆恭覆阅癸丑八月初七日　　

徐月日　　

荣月日副总裁唐月日　　

宗室宝恭阅二签四月十九日

　　

陈恭阅二月二十日　　

熙月日　　

郭恭阅六月初一日　　

宗室麒月日



大清德宗同天崇运大中至正经文纬武仁孝睿智端俭宽勤景皇帝实录卷之三百二十六　　

光绪十九年。癸巳。秋七月。辛巳朔。享太庙。上亲诣行礼。　　

○诣仪鸾殿问慈禧端佑康颐昭豫庄诚寿恭钦献皇太后安。至癸卯皆如之。　　

○派詹事府詹事良弼、顺天府府尹孙楫、为顺天乡试监临。早事　　

○壬午。谕内阁、溥顾等奏、煮赈米石。务期一律乾洁。请饬仓场侍郎认真办理一摺。孙河等六处。分设粥厂。民命攸关。此项赈米。岂容稍有搀杂。著仓场侍郎严饬各仓监督。务须悉心挑选。一律乾洁。傥有不堪煮食之米。即将该仓监督及含混承领之员。据实严参。并将花户交刑部治罪。以期实惠及民。另片奏、前拨顺直备赈之奉天粟米一万四千四百余石。内应拨顺属若干石。请饬李鸿章咨明顺天府等语。即著李鸿章迅速咨明孙家鼐等派员领取。分拨各厂。以资散放。现月　　

○癸未。谕军机大臣等、本日御史曹志清奏、近畿一带待赈孔殷。请将义仓所存银谷全数散放以苏民困一摺。著徐桐等体察情形。迅筹散放。原摺著钞给阅看。

现月

　　

○山东巡抚福润奏、本年乡试。以筹办河工。不克入闱。请以学政华金寿代办监临。下礼部知之。摺包　　

○浙江巡抚崧骏奏、海盐县境坍卸石塘。择要分别修砌。并筑随塘坦水等工。又奏、东塘埽工险要。循旧改建匡合盘头。并下工部知之。摺包　　

○甲申。谕军机大臣等、给事中余联沅奏、京城粮价日昂。请设法平粜一摺。本年近畿一带。大雨过多。河水漫溢。田禾被淹。以致京师粮价渐昂。小民日食维艰。允宜早为筹画。著孙家鼐、孙楫、赶紧设法。筹款平粜。所需南米。并著李鸿章设法运京。以资接济。另片奏、请饬筹款广搭窝棚多备棉衣等语。著李鸿章、孙家鼐、孙楫、酌度办理。原摺片均著钞给阅看。将此各谕令知之。现月　　

○广西巡抚黄槐森奏、宾州永淳县被水。现经筹款赈恤。得旨、即著饬属妥为抚恤。毋任失所。摺包　　

○乙酉。直隶总督李鸿章奏、顺直水灾甚重。工赈需款。请接办赈捐。允之。　　

○又奏、捐赈万两请旨给奖一条。请仍照光绪十六年成案一体收办。下户部议。寻奏、捐银万两优奖一项。既奉特旨一体饬停。未敢率行议准。从之。摺包　　

○派吏部左侍郎敬信管火器营事。明发　　

○予故镶红旗蒙古都统文秀恤典如例。现月　　

○丙戌。以工部尚书松溎为镶红旗蒙古都统。明发　　

○派镶蓝旗蒙古都统恩佑。镶黄旗满洲副都统芬车、管神机营事。明发　　

○以拏获湖南华容县首匪刘先详等。出力。予都司蒋声耀等升叙有差。摺包　　

○加赏通州王恕园等处。煮赈粟米一千石。籼米二千石。现月　　

○丁亥。派盛京将军裕禄盛京工部侍郎凤秀恭修永陵昭陵并大政殿工程。现月　　

○以袒护巡兵。抗不交案。暂革管理英额边门事务章京迪兴、职并讯办。　　

○予故记名提督江南瓜州镇总兵吴家榜。照军营立功后积劳病故例优恤。战绩宣付史馆立传。并附祀湖南原籍、安徽采石矶故兵部尚书彭玉麟专祠。其妾何氏、绝食身殉。旌表如例。　　

○以捐助棉衣。予候选员外郎宝康等各为其父母建坊。现月摺包　　

○戊子。谕军机大臣等、户部、总理各国事务衙门奏、各省关欠解东北边防经费。请旨严催一摺。据称本年各省关应解东北边防经费。除解到及报解起程外。尚欠解银一百三十七万五千两。请饬速解。并补解历年积欠银两等语。此项经费。关系边防要需。何得任意延欠。著该将军督抚监督。按照单开本年未解及历年欠解银数。赶紧筹解。傥再迟延。即著户部照贻误京饷例指名严参。原摺均著钞给阅看。将此由四百里谕知福州将军、及该督抚、并传谕粤海关监督知之。现月　　

○以翰林院编修王懿荣为河南乡试正考官。李桂林为副考官。太仆寺卿长萃为山东乡试正考官。编修柯逢时为副考官。编修薛宝辰为山西乡试正考官。高楠为副考官。记注　　

○己丑。孝静成皇后忌辰。遣官祭慕东陵。照录　　

○以随办北洋洋务出力。赏候选道伍廷芳等从一品封典。余升叙加衔有差。　　

○以不知自爱。有玷官箴。革署直隶涞水营守备马虎臣职。摺包　　

○庚寅。孝懿仁皇后忌辰。遣官祭景陵。照录　　

○出使英法义比国大臣薛福成奏、请饬总理各国事务衙门。核议保护出洋华民良法。并声明禁止出洋旧例已删。以杜吏民诈扰。暨准各口领事核给护照。俾海外华民得筹归计。又奏、请酌议派拨兵船保护外埠华民。并下所司议。寻奏、应如所请行。至派拨兵船。宜俟日后体察情形。再行筹办。从之。摺包　　

○缓徵山东寿光、乐安、昌邑、潍、利津、平度、掖、七州县被潮村庄粮赋灶课。摺包　　

