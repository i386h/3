<!-- { "loadSidebar": true } -->
○又谕。电寄张之洞。闻倭人攻陷旅顺后。其第三队兵。已乘轮南行。尚未知其所向。现在北洋海口将冻。恐其扰及南洋。著张之洞严饬吴淞各口。加意防守。并分电闽浙台湾各督抚。一律严防。勿稍松劲。电寄　　

○又谕。电寄吴大澂。滦州乐亭海口。闻封冻不过数日。又有经冬不冻之说。吴大澂曾驻乐亭。情形必悉。著将该两处海口及各别口。向年封冻处所日期。详查覆奏。电寄　　

○又谕。电寄宋庆。电已悉。据称徐邦道连战毙贼。胆识俱优。著照所请。饬令收集原队。并赵怀业等军溃勇。自成一枝。奋勇剿贼。以观后效。倭贼已踞旅顺数日。防其蓄力猛扑。著宋庆勤加侦探。重悬赏格。会合诸军。齐心痛剿。前谕该提督查办叶志超、卫汝贵。迄今未据覆奏。近日尚无战事。著宋庆赶紧办理。由驿驰奏。电寄　　

○陕甘总督杨昌浚奏。西军马步八营。一律开拔。赴直防剿。并筹给行饷。其甘防应酌量添募。以固边陲。如所请行。

摺包

　　

○热河都统庆裕奏。热河团练事宜。办理已有头绪。报闻。摺包　　

○以喀尔沁亲王那彦图为内大臣。明发　　

○以河南布政使刘树堂为河南巡抚。现月　　

○予故前任贵州巡抚潘霨恤典如例。早事　　

○予军营病故副将谢思孝。杜得胜等、议恤。早事　　

○赏闲散宗室觉罗人等一月钱粮。其宗室觉罗孤寡。除恩赏钱粮外。加赏半月钱粮。现月　　

○赏八旗及绿步各营官兵半月钱粮。现月　　

○戊寅。庄顺皇贵妃忌辰。遣官祭园寝。　　

○谕军机大臣等、电寄宋庆据电奏、倭第一二两军。有到牛庄会合。北犯奉天之说。现在盖平左近。已见贼踪。著宋庆速统所部。与章高元会合堵剿。断其北窜辽沈。西扑牛庄之路。观宋庆电。贼似零星散布。未见大股聚集。务当桑此时统合诸军。痛加剿洗。毋令窜为患。是为至要。电寄　　

○又谕、电寄吴大澂、电已悉旅顺有倭船动身。昨英使亦言之。其去向则不能确知今伦敦电既有拟往山海之说。不可不加意严防。吴大澂所请重赏严罚。及临时酌调贾起胜各节。均依议行。惟贾起胜所守洋河口。系老水贴岸须与李鸿章酌之。

电寄

　　

○又谕、电寄志锐、电已悉。昨寄谕该侍郎回京当差。此项枪炮。著毋庸购办。电寄　　

○又谕、电寄唐炯、电已悉。唐炯办理矿务。久无起色。惟当认真经理。所请驰赴天津效力之处。著不准行。电寄　　

○理藩院奏、据哲里木盟盟长科尔沁札萨克和硕图什业图亲王色旺诺尔布桑保等、请发给各盟备防练军枪械军火。听候指拨。下所司议。洋务　　

○山海关副都统宜贵奏、前敌战事方殷。未便远离职守。请将巡阅所属四处秋操。暂行停止一次。从之。摺包　　

○以广东按察使额勒精额为河南布政使。广西桂平梧盐法道张人骏为广东按察使。现月　　

○己卯。谕内阁裕禄奏遵查金州失事大概情形。请将各员分别惩处。并自请议处一摺。金州副都统连顺。虽于贼众攻城时。力战受伤。惟城池被陷。咎实难辞著即革职。仍令带罪图功。以赎前愆。提督程之伟。救援不力。著交部严加议处。赵怀业、前因拥兵不救并有沿途骚扰情事。降旨革职著即拏交刑部治罪。协领佟茂荫。赴救迟延。著交部议处。裕禄身膺疆寄。备御未周。亦难辞咎。著交部议处。洋务　　

○谕军机大臣等、电寄李鸿章、电悉到沪枪械。由津雇车接运。年内既可应用。即著赶速办理并派员接递催趱。知照江苏山东两省。沿途照料毋得延误。电寄　　

○又谕、电寄张之洞、电已悉。前寄谕湖北炼铁织布各局。均归该督一手经理。即并枪炮厂该括在内。即著张之洞悉心统筹。督饬局员。妥速分办。以竟全功。电寄　　

○又谕、电寄裕禄、凤秀电奏、东山抚顺一带。炮手最多。松树嘴等处乡团。向来著名勇敢。请饬地方官绅。督办联络。酌给军械口粮。可资御敌等语。奉省民气素厚。兼多朴勇壮健之人。近来谢永恩带团助剿。已著成效。且为将来边防永久之计。团练亦必不可少。著裕禄悉心筹画。切实兴办。勿得视为具文。前谕查明凤凰厅失守情形。著即覆奏勿迟。电寄　　

○又谕、电寄张之洞、现在畿辅防务紧急。著张之洞传谕郭宝昌。迅即统带所部卓胜营勇。全行北上。毋得藉词推宕。

电寄

　　

○又谕、电寄李鸿章据电称、吴凤柱、唐仁廉会合出关。捐廉雇夫修路等语。著传谕该提督等所需修路经费。准其作正开销。毋庸捐办。以示体恤。电寄　　

○以土观呼图克图圆寂。派科尔沁辅国公那苏图奠醊。赏手串银两曼达哈达等物。明发　　

○庚辰。谕内阁、朕钦奉慈禧端佑康颐昭豫庄诚寿恭钦献崇熙皇太后懿旨。恭亲王奕、著补授军机大臣。现月　　

○又谕、张联桂奏、副将呈请从戎等语。广西镇安协副将王世清。著饬令前赴宋庆军营。听候差遣。洋务　　

○谕军机大臣等、御史安维峻奏、抚臣未经战事。将领不受约束。请旨训饬一摺。据称山海关内外驻扎各军。归吴大澂统带者。共四十二营。均受该抚节制。事权不为不专。该抚未经接战。专主洋操。湘军皆不恃此。闻该抚立营不寨。并不挑穵地窨地沟。以为避炮之计。魏光焘、陈湜、位在藩臬。有素不相下之势。恐难指挥如意等语。吴大澂任事颇能勇往。所统湘军。数亦不少。第恐诸将意见各殊。临敌进上。不能合力同心或竟互相观望。必致贻误事机。该御史所奏。不为无见。该抚惟当联络诸将。推诚布公。虚衷商搉。务令各抒所见。折衷一是。以期于事有济。庶无负谆谆诰诫至意。原摺著钞给阅看。将此由四百里谕令知之。洋务　　

○四川总督刘秉璋奏、遵办盐斤加价。以佐军需。并请免豫缴盐厘以恤商力。下部议。摺包　　

○广西巡抚张联桂奏、遵筹饷需十万两。以备部拨。并陈粤省现在情形。下部知之。摺包　　

○又奏、越匪虏掠骚扰。兴筑沿边台垒。扼要防剿。以杜边患。报闻。摺包　　

○命乌里雅苏台将军永德留京当差。以乌里雅苏台参赞大臣崇欢为乌里雅苏台将军。现月　　

○赏礼部右侍郎志锐副都统衔。为乌里雅苏台参赞大臣。

现月　　

○以刑部右侍郎文琳为总管内务府大臣。现月　　

○辛巳。谕内阁、朕钦奉慈禧端佑康颐昭豫庄诚寿恭钦献崇熙皇太后懿旨。本年冬至令节。次日在皇极殿受贺。皇帝亲递表文。钦此。所有应行礼节。该衙门敬谨豫备。现月　　

○又谕、内务府奏、查明太监辱詈职官。按例定拟一摺。乾清门首领太监贺进喜。著革去首领。照例杖一百。枷号一个月。以示惩儆。现月　　

○又谕、步军统领衙门奏、拏获叠次结夥持械抢劫盗犯。请交刑部审办各摺片。所有拏获之穆四即穆金托克托、小刘即刘锁儿、国章即舒四保儿、奎印即奎仔、伏全、刘兴发等六名。并连次抢劫枪伤事主之刘大即刘玉一名。一并交刑部审讯。按律惩办。其未获之大个杨、刘七、文四、刘十、小黄、楞庆即李二虎、马连等七名。刘四即王傻三、张三即吴大雨等二名。仍著步军统领衙门严缉务获。送部究办。现月　　

○谕军机大臣等、电寄裕禄等、长顺电奏、所部兵丁不多。请将丰升阿、倭恒额、富林布、聂桂林等军。就近指挥。与依克唐阿合力防剿等语。丰升阿等军。与宋庆相隔较远。长顺现抵奉省。与裕禄协筹辽沈之防。所有丰升阿。倭恒额。富林布聂桂林等军。著即归裕禄长顺调遣。以资得力。电寄　　

○又谕、电寄吴大澂、电悉。副将冯文质、募勇未能足额。在关逗遛。煽惑湘勇。投营充数殊属巧滑。仅予摘顶。不足蔽辜。冯文质著即行革职。留营效力仍催令迅速出关。再有逃勇。即按军法惩办。电寄　　

○又谕、电寄李秉衡、电已悉。讷钦现经督办军务王大臣奏留带队。所有讷钦挑练旗兵一千名。著李秉衡另行派员统带。电寄　　

○直隶总督李鸿章奏、保定省城。设厂放米。所需米石。拟在采买赈米项下拨用。下部知之。摺包　　

○御前侍卫公桂祥等奏、移扎蓟州到防日期。及布置情形。报闻。摺包　　

○办理天津团练事宜兵部左侍郎王文锦等奏、订讲洋枪。拨还垫款。并添募护卫勇丁名数。下部知之。摺包　　

○浙江巡抚廖寿丰奏、续拟添募勇营。筹办海防下部知之。摺包　　

○又奏、两浙盐斤。一律照章加价。并另筹盐商报效海防经费。下部知之。摺包　　

○又奏、请将本省捐输钱文。尽数留充防饷。下部议。随手　　

○以前锡伯营领队大臣穆隆阿为金州副都统。明发　　

○蠲豁顺天直隶通、三河、武清、宝坻、蓟、香河、甯河、霸、保定、文安、大城、永清、东安、大兴、宛平、良乡、怀柔、密云、平谷、滦、卢龙、迁安、乐亭、昌黎、安肃、博野、蠡、雄、安、高阳、河闲、献、阜城、景、故城、吴桥、天津、静海、沧、盐山、清河、清丰、丰润、玉田、冀、新河、衡水、深、武强、饶阳、五十州县。被水灾重村庄丁粮租赋。其灾歉较轻之涿、抚甯、清苑、新城、唐、任邱、东光、青、南和、平乡、永年、肥乡、武邑、甯晋、安平、固安、房山、顺义、满城、定兴、望都、容城、完、祁、肃甯、交河、南皮、庆云、无极、刑台、沙河、唐山、钜鹿、任、邯郸、曲周、广平、鸡泽、威、磁、元城、大名、南乐、遵化、枣强、柏乡、隆平、高邑、深泽、四十九州县。正杂各赋。及滨临黄河之开。东明长垣。三州县。本年钱粮。暨出借仓谷。并分别蠲缓。现月　　

○壬午。谕内阁、本日奉天府府丞兼学政李培元具奏摺件封筒。均未书写衔名。甯属违式。著交部议处。　　

○谕军机大臣等、电寄张之洞等、现在江南、湖广、河南、山陕、调募兵勇。均已奏启程。惟日久尚未到齐。实深焦盼。著张之洞、李秉衡、刘树棠、李鸿章、分饬沿途各州县。遇有过境之军。即传谕旨迅催前进。不得藉词逗遛。电寄　　

○又谕、电寄宋庆、据奏、临阵悬赏。有贪功争夺之弊。拟先传谕进有重赏。退有严刑。统领大员。一律办理。所筹尚中肯要。著即传谕各营将弁兵勇。俾共怀遵。倭踞金旅。在我军之南。其岫岩一股。分隔在北。现在零星分扰。非大股麕聚之比。宋庆当整顿全军。或分或合。相机雕剿。齐心力战。能乘此寒令。南船冻阻。北贼亦畏冷怯战。获一大捷。则大局转机。即在指顾。该提督布置军事。颇有条理。此电所云。挫其一股。余贼胆裂。当非凭虚悬盼之词。勉奏肤功。同膺懋赏。实有厚望。电寄　　

