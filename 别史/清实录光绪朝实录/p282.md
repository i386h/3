<!-- { "loadSidebar": true } -->
○谕内阁。景瑞奏、恭办要差。援案请拨款项一摺。东陵永济等库、款项支绌。现在恭办普祥峪定东陵永远奉安。沿途应行豫备各事宜。需款甚亟。著李鸿章即饬藩司、不拘何款。拨银一万六千两。于八月初闲派员解交该衙门兑收。以备支用。余著照所议办理。现月　　

○又谕。李明墀奏、遵议抚猺新章。并请加九冲新籍学额一摺。湖南江华县民猺杂处。前经两次立定章程。遵行已久。惟今昔情形不同。自应因时制宜。斟酌变通。以期允协。兹据李明墀派员亲历察看。酌议抚猺章程六条。详加披阅。均属平允。著刊立新碑。俾得永远遵守。嗣后民猺交涉各事。均照此次新章办理。以昭划一。务令民猺相安。衅端永弭。至九冲新籍、并著加恩准加学额一名。该猺户益当感恩向化。毋负朝廷教育成全至意。现月　　

○以剿办湖南凤凰厅苗匪、暨江华县猺匪出力。予镇筸镇总兵唐瑞廷、提督唐敏盛等、分别奖叙。开复已革富川县知县吴纪云原衔。予伤亡土猺李才高、等旌恤如例。摺包　　

○甲寅。大学士全庆春、因病恳请开缺。得旨、著再赏假一个月调理。　　

○乙卯。谕军机大臣等。给事中戈靖奏、广东琼州地方。土客汉夷杂处。从前署雷琼道刘镇楚。办理客匪善后事宜。未能持平。致安插雷州所属之客民。逃往琼州边界。结党要盟。创立天地会名目。分股在万州陵水定安等处。句结黎匪。剽劫乡村。裹胁良民入会。叠次滋扰崖州万县。戕官抢杀。该处道府。卸过属员捏报地方安堵。请饬查办等语。匪徒句结滋事。若不从严惩办。必致养痈贻患。著张树声、裕宽、饬令该处地方文武。随时认真防范。并将滋事要犯。严行捕治。以遏乱萌。毋任稍有讳饰。致贻后患。原摺著钞给阅看。将此各谕令知之。现月　　

○又谕。顺天府府尹游百川奏、敬陈管见一摺。据称晋豫两省大祲之后。荒田甚多。河南之卫辉等处。山西之平蒲等处。现闻一县之中。不耕之田。犹有数千顷万余顷不等。请仿古屯田之法。令各省应行裁撤之勇丁。移扎该处。举办开垦等语。该两省荒田。究有若干。拨营屯垦。是否可行。必须斟酌尽善。方期有利无弊。著涂宗瀛、卫荣光、饬属查勘。体察情形。据实具奏。如果实可施行。即著妥议章程。奏明办理。原摺著摘钞给与阅看。将此各谕令知之。现月　　

○又谕。前据左宗棠奏、请增收洋药土烟税厘。当谕令南北洋大臣、福州将军、各直省督抚、粤海关监督、详细妥议。兹据该大臣等先后覆奏各摺。著左宗棠悉心酌覆具奏。　　

○盛京刑部侍郎启秀丁忧。以盛京兵部侍郎宝森兼署盛京刑部侍郎。　　

○以校勘列圣御制诗文集、列圣圣训告成。予军机章京大理寺卿许庚身等奖叙有差。　　

○丙辰。谕军机大臣等。翰林院侍讲学士陈宝琛奏、浙江临海县匪徒金满。劫狱戕官。焚毁衙署。抗拒官军。四出劫掠。请饬调军兜擒等语。匪徒滋扰。如果似此猖獗横行。尚复成何事体。即著谭钟麟调派得力官军。相机捕治。毋任滋蔓难图。至所奏抽厘税契各情弊。并著确切查明。分别裁革。毋得稍有讳饰。原片著钞给阅看。将此谕令知之。现月　　

○丁巳。谕内阁。丁宝桢奏、特□□□尔□不职各员等语。四川綦江县知县方城。贪庸昏瞆。民怨实深。署懋功厅同知候补同知熊晖吉。贪利忘害任意妄为。均著即行革职。永不叙用。摺包　　

○四川总督丁宝桢奏、茂州蒲江二州县被水成灾。得旨。著即督饬印委各员。确勘被灾轻重情形。分别妥为抚恤。毋任一夫失所。　　

○旌表孝子四川资州武生韩克明、蓬溪县监生叶应筠、仁寿县监生曾明元、南江县幼童刘绍品、孝妇仁寿县邹刘氏、余周氏、余胡氏。　　

○戊午。谕军机大臣等。上年铭安所进人薓。现在将次用竣。著铭安再行采办上等薓枝。不拘多少。迅速解交内务府应用。将此谕令知之。现月　　

○陕西巡抚冯誉骥奏、陕省西北边隘。先经严密设防。省城汉回相安。甘回亦未入境。得旨。仍著该抚督饬各属、随时认真防范。毋任甘回、潜行阑入。其省城汉回交涉事件。办理务须平允。以期日久相安。　　

○己未。谕内阁。岐元等奏、请将主使毙命之职员革职讯办一摺。刑部主事邓文藻。于旗人善英额所种地亩。捏指黑地。并主使雇工王连城等、抢割禾稼。致相争殴。伤毙二命。迨经提审。并不到案。实属抗玩。邓文藻著先行革职。提讯究办。现月　　

○谕军机大臣等。李鹤年奏、添拨防险银两一摺。据称处暑前后。沁黄水势。节次增长。南北岸各工。在在吃紧。所需各项经费。为数甚钜。拟请南岸添拨银九万两。北岸添拨银四万五千两等语。著涂宗瀛督饬藩司。于历年节省防险项下。如数提拨。并将前款未清银两。于霜清以前。一并筹拨。李鹤年务当严督在工文武员弁。加慎修防。以固要工。将此各谕令知之。现月　　

○纂修官喻长霖恭纂　　

总纂官钱骏祥恭辑监修总裁世恭阅一签六月初二日正总裁那恭阅六月二十七日专司藳本陆恭覆阅壬子十月二十四日　　

徐恭阅二签十一月初二日　　

荣月日副总裁唐月日　　

宗室宝恭阅一签六月十三日

　　

郭恭阅七月初四日　　

陈恭阅一签九月二十六日初校修改上卷肆拾伍签秦曾蔚恭校熙月日覆校修改上卷拾壹签刘翼经详校宗室麒月日总校修改上卷肆拾壹签商衍鎏总校蒙古总裁恩月

日


大清德宗同天崇运大中至正经文纬武仁孝睿智端俭宽勤景皇帝实录卷之一百三十四　　

光绪七年。辛巳。八月。庚申朔。秋分。夕月于西郊。遣庄亲王载勋恭代行礼。记注　　

○上诣长春宫。问慈禧端佑康颐昭豫庄诚皇太后安。至己丑皆如之。记注　　

○谕内阁、御史李肇锡奏、州县宜多用正途。请饬妥议章程。并特旨内用人员。选补班次。请酌量变通各摺片。著吏部议奏。记注现月　　

○三品卿衔督办甯古塔等处事宜吴大澂奏、铭安请裁减防饷十六万两分拨练军。沥陈未能骤减情形。下部议。　　

○又奏、请在甯古塔珲春三姓试办屯田。添募屯兵。报闻。摺包　　

○以索伦总管图瓦强阿、为塔尔巴哈台领队大臣。记注现月　　

○辛酉。上诣观德殿孝贞显皇后几筵前供奠。记注　　

○三品卿衔督办船政黎兆棠奏、船厂猝被风灾。房屋塌坏甚多。亟筹修备情形。得旨。著确实勘修。以资工作。摺包　　

○壬戌。出使俄国大臣曾纪泽奏、由英启程赴俄。陈明新订约章。届期互换情形。报闻。摺包　　

○追予江西阵亡南城县典史孙效曾等议恤如例。早事　　

○癸亥。谕内阁、刑部奏、朝审人犯呼冤。请派大员会讯一摺。本年秋审临时呼冤之杨树田即杨二一犯。著派大学士会同刑部再行覆讯具奏。记注现月　　

○又谕、前据御史邵积诚奏□□□尔□福建道员叶永元等各款。并革员舒之翰潜往福建。出入将军衙门。倚势招摇等情。当谕令何璟岑毓英查办。兹据该督抚查明具奏。福建督粮道叶永元、盐法道翁学本、候补道盛世丰、漳州府知府毓璋、据该督抚查明。并无劣迹。仍著随时留心察看。毋稍回护。龙岩州知州联兴、才具平常。尚无贪婪实迹。惟信用家丁。精力渐衰。著勒令休致。署晋江县知县调补凤山县知县张星锷、操守尚好。并无买妓为妾情事。惟不免恃才。身体亦弱。著撤任察看。福安县知县徐承禧、前在长乐县任内赴乡催粮。有村民聚众抗粮夺犯。并无殴官情事。现任福安县事。尚无劣迹。傥始终异辙。即行严□□□尔□。台湾县知县潘庆辰、染患痰疾。办事颟顸。家丁因而作弊。被□□□尔□藉修神庙。苛罚勒捐一事。应行彻底查究。著先行革职审讯。仍著该督抚懔遵前旨。破除情面。认真整顿。以肃吏治。已革道员舒之翰、据称查明该革员于穆图善未到任以前。经李鸿章差往福建。穆图善并未容留。亦无逗遛干预各情。该革员业已销差。即著毋庸置议。记

注现月

　　

○谕军机大臣等、侍讲学士陈宝琛奏、办理洋务修陈六事一摺。所奏请饬搜求各国史乘。及私家著述。或出使游历诸人纪载。编辑备览一节。著各该督抚留意访求。得有关涉洋务。足资考证之书。咨送总理各国事务衙门。转送国史馆以备采择。又请饬所司于曾经出洋之学生。曾办洋务之府县。酌保数人一节。出洋学生。及各省属员中。如有志趣方正。才识练达。足备总理衙门行走之选者。即著该督抚咨明该衙门。听候调取。又请于每科进士中选择十数人。令其游历各国一节。是否可行。又请参合中西律意。订一公允章程。商布各国。勒为科条一节。有无窒碍。著李鸿章、刘坤一、彭玉麟、酌议具奏。并著总理各国事务衙门。将所奏六条一并议奏。另片奏、近来派驻各口之轮船。操演多不合法。管驾员弁。徵逐嬉游。漫无纪律。水手间有虚额。薪粮或亦克扣等语。中国创造轮船。操练水师。需费甚钜。原期海口巡防。藉资得力。若如所奏各情。虚糜帑项。币窦丛生。殊属不成事体。著李鸿章、刘坤一、彭玉麟、何璟、岑毓英、黎兆棠、查明□□□尔□办。嗣后务当大加整顿。力求实际。应如何责成统领认真操阅稽查严申黜陟之处。著南北洋大臣等。体察情形。详细覆奏。原摺片均著钞给阅看。将此谕知总理各国事务衙门。李鸿章、刘坤一、彭玉麟、何璟、张树声、岑毓英、裕宽、并传谕黎兆棠知之。寻总理各国事务衙门奏、原奏请饬搜求各国史乘等编辑备览、及酌保学生府县数人两条。业经奉旨。应令各该督抚道照办理。其择选进士游历。及参合中西律意编订章程两条。应俟李鸿章等覆奏后再行核议。至臣衙门设立已二十余年。未便遽议改名。所请改为通商院一节。应毋庸议。又现在军机大臣。兼管臣衙门有年。似可照旧办理。其司员保送章京。及臣衙门办事分股各节。仍请查照奏章办理。又原奏谓洋务为讳莫如深。嗣后如有关系洋务要件。应须内外臣工集议者。随时请旨遵行。得旨、依议行。摺包　　

○吏部会奏、议覆御史嵩林等、请将两城水局各添一局。从之。摺包　　

○命西安将军恒训。在紫禁城内骑马。记注现月　　

○甲子。以神灵显应。颁直隶井陉县城隍庙扁额。曰□山戊不□年大茂。龙神庙扁额。曰时行云集。庆云县刘猛将军庙扁额。曰南亩治理。城隍庙扁额。曰年丰□山戊不□熟。龙神庙扁额。曰膏润优渥。现月

随手

　　

