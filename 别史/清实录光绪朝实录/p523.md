<!-- { "loadSidebar": true } -->
○以浮徵扰民。革云南镇雄州知州吴光汉职。并讯办。摺包　　

○旌表仰药殉夫。前安徽南陵县知县文龙妾刘氏。摺包　　

○辛未。谕军机大臣等、李鸿章奏、访闻山东淄川县槲木沟等处。素有铅矿。产苗甚旺。请饬开采等语。向来京外鼓铸制钱。皆由贵州湖南运解铅斤。以资配制。现在该两省办解无多。必须另筹接济。该处矿苗既旺。即著张曜遴委妥员。前往确勘。详定章程。奏明办理。原片著钞给阅看。将此谕令知之。寻奏、遵查淄川铅矿情形。拟先行试办。允之。　　

○直隶总督李鸿章奏、遵购铸钱机器。请于长芦京饷内拨给工本。允之。摺包　　

○癸酉。以甘霖沾足。上诣大高殿报谢行礼。内记注　　

○遣惇亲王奕誴诣时应宫。贝勒载滢诣昭显庙。贝勒载漪诣宣仁庙。贝子奕谟诣凝和庙拈香。现月　　

○户部等衙门奏、请将户工两局所铸制钱。全行存储备用。从之。摺包　　

○户部钱法堂奏、宝泉局开铸制钱。例耗不敷。请暂行加耗以利鼓铸。从之。摺包　　

○上以常雩祀天于圜丘。自是日始、斋戒三日。内记注　　

○甲戌。孝端文皇后忌辰。遣官祭昭陵。　　

○盛京将军庆裕奏、查明各旗界灾民。酌量接济。得旨、即著督饬各员。核实散放。摺包　　

○以詹事府詹事文治、为内阁学士兼礼部侍郎衔。朱签　　

○乙亥。谕军机大臣等、有人奏、张家湾迤东之北运河。自冲开新河后。沿河两岸之地。以河为界。不准越占。署通州知州王忠荫。嗜利徇私。辄许越河耕种。恐酿巨案。请饬查办等语。该处沿河地亩。既经历任知州讯断。不准越占。何以该署牧任意谳断。所奏是否属实。著毕道远、高万鹏、确切查明。据实具奏。原片著钞给阅看。将此各谕令知之。现月　　

○命大学士恩承。刑部左侍郎薛允升。前往广西查办事件。现

月

　　

○以协办吴淞口防务出力。赏驻沪德国总领事吕森等宝星。江海关税务司好博逊二品顶戴。摺包　　

○以亏款逃匿。革候选盐大使徐拔、湖南试用知县徐兆芬职。并严拏究追。摺包　　

○是日上诣皇穹宇拈香。南郊斋宫斋宿。内记注　　

○丙子。常雩。祀天于圜丘。上亲诣行礼。　　

○诣正阳门关帝庙菩萨殿拈香。内记注　　

○以神灵昭著。颁江苏东台县城隍庙扁额。曰海安昭佑。加封号曰溥泽。现月随手　　

○钦奉慈禧端佑康颐昭豫庄诚皇太后懿旨。尚昌懋著交总理海军事务衙门王大臣差遣委用。现月　　

○谕内阁、都察院奏参相验。匿报之正指挥。请交部议处一摺。西城正指挥张吉贞。于兵丁李瑞自缢身死一案。迟至两月之久。始行详报。所称相验日期。前后又不相符。实属任意颟顸。有心讳匿。张吉贞著交部照例议处。现月　　

○两江总督曾国荃奏、江南提督谭碧理应行陛见。恳请暂缓。从之。摺包　　

○调正红旗汉军副都统兴存为广州副都统。广州副都统尚昌懋为正红旗汉军副都统。明发　　

○丁丑。谕军机大臣等、御史胡俊章奏、各省题咨事件迟延。请饬立限办理一摺。著该部议奏、现月　　

○又谕、御史胡俊章奏、州县交代。请饬部定章。责成道府督催等语。著户部议奏。现月　　

○吏部奏、各省保案。如仍不开送履历。请除将保案停其核议外。并将原保之督抚大臣。径行议处。从之。摺包　　

○护理江西巡抚李嘉乐奏、匪徒王时陇假冒职官。办理大概情形。得旨、即著饬令派出员弁。将该犯王时陇迅速设法弋获。毋任漏网。一面严拏党与。解散胁从。以靖地方。摺包　　

○光禄寺卿郭勒敏布因病乞休。允之。现月　　

○以亏短交代。逮问已革前署江西万年县知县戴云汉等。并提已革病故。前任江西余干县知县蔡世馨等家属。分别监追。籍产备抵。现月　　

○戊寅。加给察哈尔都统衙门理刑司员津贴银两。从都统托伦布请也。摺包　　

○己卯。谕内阁、陈彝奏、甄别知县一摺。安徽东流县知县王聚奎。嗜好颇重。声名平常。著勒令休致。望江县知县何荣楠。徵粮听讼。均欠讲求。舒城县知县张成瀚。年力已衰。志不在远。均著改为教职。归部选用。以肃官方。现月　　

○安徽巡抚陈彝奏、保荐州县。候升调优缺。得旨、保荐贤才。备任繁剧。非为调剂属员计也。所奏升调优缺。措词失当。著饬行。摺包　　

○盛京将军庆裕等奏、昌图府属同江子囤寄粮货。请一律补交法库门车捐。下部议。摺包　　

○以通政使司副使张荫桓、为太仆寺卿。朱签　　

○庚辰。直隶总督李鸿章奏、直属匪徒执枪纠劫勒赎。罪名较轻。请酌照奉天及两广定例惩办。下部议。摺包　　

○钦差大臣穆图善等奏、会商吉林边防情形。暂时毋须拨兵驻扎。报闻。摺包　　

○以亏欠交代。革已故直隶怀安县知县吴师郊职。并籍产备抵。摺包　　

○准故顺天府府尹周家楣于顺属择地建祠。从直隶总督李鸿章请也。摺包　　

○以捐置义塾。予直隶滦州绅士山东大挑知县王庚、为其故父王廷勋母孙氏、窦氏建坊。摺包　　

○辛巳。谕内阁、御史方汝绍奏、沟渠要工。承修未久。已形淤塞。请饬赔修一摺。著原派大臣查明覆奏。寻师曾等奏、化石桥迤南水关口门内一段。淤泥闲有壅塞。涵洞北沟帮坍塌丈余。应责令该商赶紧挑穵淤泥净尽。并将沟帮修砌。至该御史请于沟堤两岸。各筑长墙。应由本年管理沟渠河道大臣酌核办理。得旨、依议。沟堤两岸。应否各筑长墙之处。著工部议奏。　　

○刑部奏、交审叩阍案。供词与原卷不符。请将署顺天南路同知周之辰解任传讯。从之。摺包　　

○壬午。吉林将军希元等奏、盗匪高幅等投首。交营效力赎罪。得旨、高幅等著准其投诚效力赎罪。仍著该将军随时查察。毋稍疏虞。摺包　　

○绥远城将军克蒙额等奏、口外各厅兵米。改徵折色。试办有效。请予立案。从之。摺包　　

○癸未。以神灵感应。颁日本国横滨关帝庙扁额。曰乾坤正气。摺包随手　　

○云贵总督岑毓英奏、贵州毕节县民。聚众抢毁电报分局。现派记名提督吴永安等查办。得旨、即攻饬令吴永安等。将首要各犯。务获惩办。该处居民。并著妥为开导。以靖地方。摺包　　

○总理各国事务衙门奏、遵拟出洋游历人员章程。一、此次派出之员。除繙译外。当以十员或十二员为定额。一、各衙门保送人员。除翰林院外。由臣衙门定期传集考试。以定去取。一、游历至久者。以二年为限。先归者听。一、京官实缺四品以上人员。愿行者请旨定夺。一、往返船价。及各国游历火车车价。准其开支公项。一、各员准豫支六个月薪水。以备应用。一、船价车价。由各员自行造册报销。分两次开报。一、游历之时。应将各国地形风俗政治交通武备。逐一详细记载。一、各国语言文字。及一切测量格致之学。各员如有能通晓及学习者。可以所写手册。录交臣衙门。以备参考。一、各员游历回华。拟择成绩卓著之员。奏请奖励。又奏、出使大臣兼驻之国。宜令附近分隶。请嗣后出使英国之员。兼充驻法使臣。以义比两国附之。出使俄国之员。兼充驻德使臣。以奥和两国附之。均从之。摺包　　

○出使美日秘国大臣张荫桓奏、洛士丙冷擅杀华工案。现与美国定议。赔款十四万七千余圆。并拟互订保护限制华工章程善后。又奏、古巴被系华工。已经释放。均下总理各国事务衙门知之。摺包　　

○甲申。贵州巡抚潘霨奏、毕节至省。拟添电线。下所司知之。摺包　　

○以斗殴毙命。革贵州在籍游击罗芳蓂职。并讯办。摺包　　

○乙酉。钦奉慈禧端佑康颐昭豫庄诚皇太后懿旨。已革河南补用知府马永修。前经醇亲王奕譞等奏、该员报捐银一万二千两。为海军衙门购备船械之用。并声称不敢仰邀奖叙。当经加恩开复原官。仍归原省补用。此系特旨开复。与寻常报捐开复不同。兹据御史屠仁守奏、该员系不准捐复之员等语。著吏部查明例案具奏。寻奏、遵查马永修系不准开复之员。报闻。　　

○总理海军事务衙门奏、道员潘永受、毓俊等、报捐船只银两。钦奉懿旨。潘永受著以道员即选。并赏加二品衔。沈尔嘉、毓俊著以道员签掣名次即选。李鸣梧、著以知府在任即选。现月　　

○以甘肃甘凉道奎顺暂署西甯办事大臣。现月　　

○丙戌。孝慎成皇后忌辰。遣官祭慕陵。　　

○钦奉慈禧端佑康颐昭豫庄诚皇太后懿旨。前经设立海军事务衙门。特派醇亲王奕譞总司其事。举凡造船购器。选将练兵。均应由该衙门主持考核。次第办理。目前应办事宜。以操练轮船为最要。尤以裁节冗费为最先。各省所有轮船。每年养船之费甚钜。考其实际。大半供解饷运械之用。甚至终年往来江海。迎送差使。以有限之帑金。供无益之糜费。年复一年。船日朽坏。人日懈惰。设有缓急。毫不足恃。现在海不扬波。绸缪未雨。必须将无用之船。分别裁撤。腾出饷项。精练兵船。为有备无患之计。著李鸿章、曾国荃、杨昌浚、张之洞、崧骏、吴大澂、将各该省现有大小轮船。可留者若干。可裁者若干。分晰开单。咨商海军衙门。汇核具奏。该督等均为国家倚任大臣。务当破除成见。核实办理。不得听信管带之员。迁就因循。坐糜饷项。其裁撤之水勇。在船多年。如有熟习风涛沙线之人。尽可挑选留用。前令曾纪泽、许景澄、所定快船四号。不久亦可驶到。需人正多。李鸿章等尤须将管带快船之员。留心物色。务得果敢耐劳。不染习气之人。豫为储备。浙江山东。均为沿海要区。有无可裁船只。并著卫荣光、张曜、与海军衙门商酌具奏。总之创立海军。事关重大。一切机宜。该衙门责无旁贷。嗣后各该省于海防应需购买器械。拨用经费等项。均著先期咨报海军衙门。斟酌妥善。再行办理。将此由五百里各谕令知之。洋务　　

○纂修官袁励准恭纂　　

总纂官钱骏祥恭辑监修总裁世恭阅五月二十一日正总裁那月日专司藳本陆恭覆阅癸丑六月二十四日　　

徐月日　　

荣月日副总裁唐月日　　

宗室宝恭阅十月初一日

　　

陈恭阅一签三月二十四日　　

熙月日　　

郭恭阅十一月初十日　　

宗室麒月日

大清德宗同天崇运大中至正经文纬武仁孝睿智端俭宽勤景皇帝实录卷之二百四十二　　

光绪十三年。丁亥。闰四月。戊子朔。上诣储秀宫问慈禧端佑康颐昭豫庄诚皇太后安。至丙辰皆如之。内起居　　

