<!-- { "loadSidebar": true } -->
○蠲免贵州贵阳、安顺、兴义、都匀、大定、镇远、思南、石阡、思州、铜仁、十府。平越直隶州。普安直隶同知。罗斛、郎岱、二同知。归化、水城、二通判所属。定番、广顺、开、镇甯、永甯、威甯、平远、独山、麻哈、黄平、贞丰、十一州。贵筑、贵定、龙里、修文、普定、清镇、安平、兴义、普安、安南、遵义、仁怀、都匀、清平、荔波、镇远、施秉、天柱、安化、印江、开泰、余庆、瓮安、湄潭、二十四县。大塘、长寨二州判。册享州同。锦屏乡县丞所属。台拱、黄施、丹江、凯里、清江、古州、左、右、八卫。被贼地方。未徵暨民欠丁粮银米有差。摺包　　

○壬寅。秋分。夕月于西郊。上亲诣行礼。外纪注黄绫本　　

○兼署云贵总督谭钧培奏、蒙自开关。日期。并陈添设分卡。归并税关情形。下所司知之。摺包随手　　

○协修官金兆丰恭纂　　

总纂官钱骏祥恭辑监修总裁世恭阅八月二十八日正总裁那月日专司藁本陆恭覆阅癸丑七月初四日徐月日荣月日副总裁唐月日宗室宝恭阅二月初二日陈恭阅一签七月初七日熙月日郭恭阅二月三十日宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之二百七十四　　

光绪十五年。己丑。九月。甲辰。朔。上诣仪鸾殿。问慈禧端佑康颐昭豫庄诚寿恭钦献皇太后安。至壬申皆如之。

内记注

　　

○谕军机大臣等。福锟奏、感冒未能入直。致误召见。自请议处一摺。福锟著交部议处。现月　　

○以江南水旱为灾。英国君主、捐银助赈。命总理各国事务衙门致谢。赏律师担文三品顶戴。摺包　　

○乙巳。谕内阁、本日副都统谦光、呈递请安摺。跪请二字。俱于首行连写。殊属不合。谦光著交部议处。现月　　

○又谕。吏部奏、遵议太常寺堂属各官处分一摺。奎润、荣惠、寿昌、克们泰、左念谦、均著改为降二级留任。奉祀刘世印、著照所议降一级调用。再罚俸一年。俱不准抵销。现月　　

○督办船政候补三品京堂裴荫森奏、闽厂协造粤东广庚广乙兵轮。先后下水。并陈厂务情形。又奏、经费支绌。请暂停青州开船隖工程。均下所司知之。摺包　　

○丙午。上御黄幄。阅侍卫等步射。内记注　　

○丁未。顺天府奏、遵旨讯明祈年殿直班坛户孙荣德等。并无别项情弊。酌拟罪名一摺。得旨、孙荣德等。均著改为杖一百。再加枷号两个月。摺包　　

○戊申。谕内阁。太常寺奏、请饬兴修要工一摺。天坛祈年殿。祀典攸关。著工部奏明派员敬谨勘估。请旨办理。至明春大祀伊迩。应如何变通举行之处。著礼部、太常寺、会同妥议具奏。现月　　

○又谕、步军统领衙门奏、公务日繁。拟请添设员缺以敷分拨一摺。著该部议奏。现月　　

○以会办奉赈。筹集钜款。予记名提督左宝贵、遇缺尽先题奏。奉锦山海关道诚勋、候补道奭良、下部优叙。奭良并赏二品顶戴。　　

○以战功卓著。予故提督徐登善附祀英翰寿州专祠。黄文诰附祀英翰安庆专祠。摺包　　

○己酉。礼部奏、成贵妃奉祀神牌位次。可否即在慕东陵飨殿西暖阁原造连三海窝龛座内供奉。于彤贵妃神位之右。如所请行。摺包　　

○署盛京将军定安等奏、奉省被灾。拟请节省银两。就近动拨。以济兵食。下部议。摺包　　

○庚戌。山东巡抚张曜奏、东纲商情苦累。应捐进关厘头等项。请展限启徵。从之。摺包　　

○以广东布政使游智开署广东巡抚。现月　　

○以候补三品京堂裴荫森为光禄寺卿。现月　　

○辛亥。上御黄幄。阅侍卫等骑射。　　

○山东巡抚张曜奏、堵筑齐河县境张村漫口合龙情形。并陈西纸坊大寨两处工程。已将及半。得旨、即著督饬各员。将两处未堵口门。迅速堵合。毋稍延缓。摺包　　

○以山东张村漫口堵合。复齐河县知县王敬勋原官。摺

包

　　

○豁免直隶通三河等州县灾歉地方民欠广恩库地租。其滦州等处地租并豁免。　　

○壬子。浙江巡抚崧骏奏、温州等属。被风被水。查勘抚恤情形。得旨、即著饬属妥为抚恤。毋任灾民失所。摺包　　

○管理沟渠河道大臣福锟等奏、挑穵旱河工程。可否由工部奏派估修。得旨、著管理沟渠河道大臣查勘修理。　　

○命刑部尚书麟书、工部尚书潘祖荫、承修天坛祈年殿工程。　　

○癸丑。陕西巡抚张煦奏。陕省咸甯等属。被水被雹。查勘抚恤情形。得旨、著饬属妥为赈抚。毋任灾黎失所。摺

包

　　

○以吞租扣饷。革河南光州营游击贾敦＜常心＞职。

摺包　　

○以办事乖谬。革陕西宝鸡县知县王金麟职。摺包　　

○蠲免陕西各属。光绪十三年分民欠钱粮。　　

○甲寅。谕内阁。前据色楞额等奏、筹议承化寺僧众迁徙事宜。请将哈巴河一带地方。改隶塔尔巴哈台管辖。当经降旨允准。兹据沙克都林札布奏称、哈巴河游牧地方。改归塔尔巴哈台管辖。本属蒙古及前收哈萨克数万之众。无地谋生。恳请将承化寺一带游牧。仍由科布多乌梁海收回。俾得就地安插等语。与色楞额等会奏蒙哈情形。不甚相符。且据该将军等奏称哈巴河一带。为边防要地。塔尔巴哈台于该处派兵驻守。以故数年尚称安静。此节尤关紧要。朝廷兼权熟计。借地自应给还。边防尤不可忽。应否一面将该处游牧地方。仍归乌梁海。俾得安插蒙哈。一面由塔尔巴哈台照旧派兵驻守。期于防务民情两无妨碍之处。著沙克都林札布、与额尔庆额、会商妥议具奏。沙克都林札布原摺。著钞给额尔庆额阅看。将此由四百里各谕令知之。现月　　

○又谕、奎瑛等奏、应行急修工程。请派大臣查勘一摺。慕东陵宝顶方城应修工程。著派崇礼敬谨查勘。奏明办理。现月　　

○科布多参赞大臣沙克都林札布奏、恳恩赏给众安庙呼毕勒罕德清鄂特苏尔呼图克图佛号。下所司议。摺包　　

○命奉恩辅国公载泽。带领侍卫十员。往奠故吏部尚书锡珍茶酒。赏银五百两治丧。子仲燊以员外郎用。现月　　

○乙卯。谕内阁。巡视西城御史富亮等奏、棍徒藐法咆哮。毁坏衙署。请交部审办一摺。本月十六日。有常泰因与白姓等口角。自称觉罗。赴西城副指挥衙署喊告。当经传讯。胆敢大肆咆哮。并有推翻公案毁坏门窗情事。实属目无法纪。著交刑部提案严行审讯。照例惩办。现月　　

○陕甘总督杨昌浚奏、皋兰等县被灾赈抚情形。得旨、即著饬属妥为抚恤。毋任一夫失所。摺包　　

○丙辰。河东河道总督吴大澂奏、中河厅险工、及郑工大坝、并两岸各厅要工。一律修守平稳。下部知之。摺包　　

○调刑部尚书麟书、为吏部尚书。理藩院尚书嵩申、为刑部尚书。现月　　

○以都察院左都御史松森、为理藩院尚书。前户部左侍郎熙敬、为都察院左都御史。现月　　

○以礼部尚书奎润、为镶白旗满洲都统。贝勒载滢、为镶黄旗汉军都统。现月　　

○缓徵山东章邱、齐河、济阳、惠民、青城、菏泽、沾化、泗水、莒、沂水、蒲台、博兴、高苑、乐安、寿光、潍、历城、邹平、曹、十九州县、暨永利场各屯庄、本年上忙钱粮杂课。现月　　

○丁巳。以成贵妃奉安。前期遣官诣孝静成皇后神牌前行告祭礼。现月　　

○塔尔巴哈台参赞大臣额尔庆额奏、估修塔尔巴哈台城工。恳恩饬部拨款。下部议。摺包　　

○以刑部尚书嵩申、为会典馆副总裁官。现月　　

○戊午。谕内阁。本日内务府奏、请宽免各员欠交税项摺片单各一件。内文惠一员。片内声明不准认交。单内列入宽免。其因何两歧之处。著查明覆奏。寻奏、文惠认交银两。前奏声叙未明。请将司员等议处。从之。现月　　

○派兵部右侍郎白桓知武举。　　

○以礼部右侍郎廖寿恒、为武会试正考官。工部左侍郎汪鸣銮、为副考官。外记注　　

○己未。刑部奏、审明伪造印信公文案内官犯。分别定拟。得旨、万桂、佟泽沛、荣宽、均著发往军台效力赎罪。不准援免。摺包　　

○庚申。遣官祭都城隍庙。起居注　　

○以因循疲玩、革世袭防御常喜等职。摺包　　

○辛酉。上御黄幄。阅侍卫等步射。外记注　　

○以遵命助赈、予江苏丹阳县四品封职王承祖为其祖父母建坊。摺包　　

○以捐银助赈、予长芦运库大使侯作栋建坊。摺包　　

○壬戌。河南巡倪文蔚奏、直隶长垣县民埝冲决。黄水漫入滑县。派员查勘抚恤。得旨、即著饬属妥为抚恤。毋任灾黎失所。　　

○又奏。勘估沁河堵筑工程。并筹办抚恤。报闻。　　

○以大理寺卿冯尔昌、兼署光禄寺卿。现月　　

○予军营立功后病故浙江衢州镇总兵朱品隆、附祀前大学士曾国藩江甯湖南等省专祠。从两江总督曾国荃请也。摺

包

　　

○癸亥。谕内阁。杨昌浚奏、乡试填榜。红号错误。据实检举一摺。据称甘肃本科文闱乡试。取中第六名朱卷。系殿字五十八号。填榜时、误将殿字五十号落卷张晟姓名填写。以致朱墨不符。请将拟中第六名朱墨各卷送部。查对姓名更正。并将考官等议处等语。抡才大典。宜如何慎重将事。乃该考官等、于拆封填榜时。并不认真核对。致有舛错。殊属疏忽。所有误行填写之张晟一名。著即扣除。并著礼部将原中第六名朱墨各卷。查对姓名更正。甘肃正考官陈兆文、监临杨昌浚、均著交部议处。提调监试等官。著该部查取职名。一并议处。寻吏部议上、陈兆文、杨昌浚、应得降一级留任处分。得旨、陈兆文处分。准其抵销。杨昌浚处分。加恩宽免。现月　　

○伊犁将军色楞额奏、遵查伊犁拱宸城工程。势难中止。覆陈拟办情形。下部议。摺包　　

○又奏、俄国地震。难民恐扰边陲。通饬一体严密防范。报闻。摺包　　

○浙江巡抚崧骏奏、遵旨设法安顿流民。严拏会匪游勇。及现在地方安谧情形。报闻。摺包　　

○以捐银助赈、予四川富顺县监生王英武等建坊。摺包　　

