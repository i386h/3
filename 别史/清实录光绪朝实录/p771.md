<!-- { "loadSidebar": true } -->
○又谕、电寄刘坤一、本日据奏老湘营打仗阵亡员弁。恳恩赐恤。并请将出力之员存记一摺。阵亡记名提督周运斌、副将尹山云、游击衔补用都司任福贵、均著交部从优议恤。提督贺长发、都司殷成谱二员。著俟续有劳绩。再行请奖。电寄　　

○又谕、电寄裕禄、沙克都林札布所带马队一千五百名。著交裕禄派员解赴察哈尔归伍。并传知沙克都林札布即回吉林副都统本任。该副都统前挑吉林西丹。并另募团勇。均著由裕禄查明。妥为资遣。电寄　　

○以越界抄虏。革广西留滇补用参将覃允华职。并讯办。

摺包　　

○以戮毙人命。革甘肃补用都司白庆职。并讯办。摺包　　

○戊戌。是日□总督两广总督谭钟麟奏、请将刑部主事俞振明、试用道赖鹤年等、留于台湾差遣。允之。　　

○命谭钟麟即赴两广总督新任。毋庸来京请训。　　

○调镶黄旗蒙古副都统桂祥为山海关副都统。以记名副都统官祥为镶黄旗蒙古副都统。外记注　　

○己亥。谕军机大臣等、电寄张之洞、据电奏请借洋款等语。南洋需款。既经龚照瑗订定英商克萨行一百万磅。即著准其借用。嗣后恪遵前旨。不得再借。电寄　　

○钦差大臣大学士李鸿章奏、中日会议。和约已成。照钞画押条约进呈。请早批准。派员互换。以便停战撤兵。得旨、闻俄德法三国、现与日本商改中日新约。将来如有与此约情形不同之处。仍须随时修改。摺包　　

○赏日本国医官佐藤进、石黑忠德、古宇田、信进中川十全、宝星。　　

○上以孟夏享太庙。自是日始、斋戒三日。早事　　

○庚子。谕内阁、瑞洵奏、各项保举人员。请申明定例等语。朝廷＜闲＞用人材。全在中外大员。核实保荐。方可收群策群力之效。乃近来臣工荐举。虽不乏可用之员。而徇情滥保。以致劣迹败露者。亦复不少。殊非以人事君之义。著通谕各部院、及各省督抚。嗣后保举人才。务当秉公核实。不准稍涉冒滥。如保举之员。有犯贪劣不职者。定将原保大臣。交部查取职名。照例参处。以示澄叙官方之至意。现月　　

○谕军机大臣等、刘坤一电奏、宜贵办事尚属勤干。可否免发军台。留关效力赎罪。交新任副都统差遣等语。已革副都统宜贵、获咎甚重。所请著不准行。刘坤一既经据实查覆。乃复代为乞恩。殊属意存见好。著传旨申饬。将此谕令知之。现月　　

○以私自召勇。革河南候补都司高云路职。摺包　　

○辛丑。谕军机大臣等、电寄唐景崧、叠次电奏均悉。本日据电称乱民抢劫、砍毙中军方元良、枪毙平民十余人等语。

此时尚未撤营。莠民乘机作乱。自应分别抚绥惩办。著唐景崧究明启衅缘由。妥慎办理。电寄　　

○协修官尹庆举恭纂　　

总纂官钱骏祥恭辑监修总裁世恭阅一签三月十九日正总裁那月日专司藳本陆恭覆阅癸丑八月二十四日　　

徐月日　　

荣月日副总裁唐月日　　

宗室宝恭阅六月初四日

　　

陈恭阅一签六月二十二日　　

熙月日　　

郭恭阅七月初九日　　

宗室麒月日



大清德宗同天崇运大中至正经文纬武仁孝睿智端俭宽勤景皇帝实录卷之三百六十五　　

光绪二十一年。乙未。夏四月。壬寅朔。享太庙。上亲诣行礼。外记注　　

○诣宁寿宫乐寿堂问慈禧端佑康颐昭豫庄诚寿恭钦献崇熙皇太后安。至壬子皆如之外记注　　

○谕军机大臣等、电寄刘树堂、前因豫东边境。土匪滋事。叠经谕令实力剿办。兹又有人奏称、抢匪中有称杆子头者。劫掠罗楼、鲁庄、大张庄、小曹楼等处村寨。地方官无敢过问。居民纷纷逃避。复闻妖人刘姓分党于二月闲。攻破睢州之王桥寨。建立旗号。杆匪与之合股等语。即著刘树堂迅派得力员弁。前往认真剿捕。早日扑灭。毋贻后患。又归德镇杨玉书被参。有私克军额。撤易营哨各官情事。著该抚再行严查覆奏。毋许回护。寻奏、查明杨玉书并无私克军额。撤易营哨等事。应请免其置议豫省匪徒。叠经拏获惩办。余党已散。报闻。电寄档　　

○又谕、电寄李秉衡等、前据御史管廷献奏、山东曹属。杆匪肆扰。当寄谕李秉衡拏办。兹据御史蒋式芬奏、曹州府属。杆匪肆行无忌。曹县境内青堌集。劫案叠出。地方官从不过问。近有头目刘姓者。倡演铁布衫及金钟罩体邪法。啸聚至五千余人。分党四出。二月闲。攻破河南睢州之王桥寨曹县所属村寨。亦多有被踞者。请饬及早扑灭等语。该省匪徒。聚众抢掠。已非一日若再任其蔓延。势将不可收拾。著李秉衡懔遵前旨。酌拨营勇。迅图扑灭。并著王文韶严饬总兵李大霆实力稽查如豫东边境。有前项匪徒滋扰即督率防兵。会同豫东派出员弁。协力兜剿。毋令阑入直境。电寄　　

○又谕、电寄许景澄、二十九日。电谕许景澄向俄廷致谢。商由三国告倭。展缓停战互换之期。并饬总署王大臣赴三国使馆。嘱将展期一节。各电本国。该使皆允即日发电。不审日内俄廷。已得日本覆信否殊深悬盼。俄称倭果坚拒。只好用力。询之喀希呢。语涉含糊。究竟俄外部之言。有无实际。此事至急若有布置。此时必已定议。并著密探以闻傥至限期迫近。尚无覆音。可否由中国径达日本直告以三国不允新约。嘱中国暂援批准之处著许景澄往见外部。与之豫筹此节先期电覆。再巴兰德向德廷陈说劝阻新约。系为中国出力深堪嘉许。著该大臣传旨奖励。电寄　　

○又谕电寄刘坤一等、新定和约条款。刘坤一、王文韶谅皆知悉。让地两处。赔款二万两。本皆万难允行之事。而倭人恃其屡胜。坚执非此不能罢兵。设竟决裂。则北犯辽沈。西犯京畿。皆在意中。连日廷臣章奏甚多。皆以和约为必不可准。持论颇正。而于沈阳京师两地。重大所关。皆未计及。如果悔约。即将决战。如战不可恃。其患立见。更将不可收拾。刘坤一电奏、有云战而不胜。尚可设法撑持。王文韶亦有聂士成等军。颇有把握。必可一战之语。惟目前事机至迫。和战两事。利害攸关即应立断。著刘坤一、王文韶体察现在大局安危所系。及各路军情战事。究竟是否可靠。各抒所见。据实直陈。不得以游移两可之词。敷衍塞责。电寄　　

○癸卯。谕军机大臣等电寄依克唐阿电奏已悉。所有已募之十四营。著暂缓裁撤勤加训练。再候谕旨。电寄　　

○又谕、电寄许景澄电悉。三国合劝一事。巴兰德颇为出力。昨已谕传旨嘉奖。现商展期一节。并著告知巴使尽力相助。以速为妙所索条款由总署摘要电寄。电寄　　

○山东巡抚李秉衡奏、高家纸坊漫口合龙情形报闻。　　

○兵部左侍郎巴克坦布因病赏假以吏部左侍郎崇光署兵部

左侍郎。现月以正红旗满洲副都统祥普署左翼前锋统领。明发外记

　　

○甲辰。谕内阁、给事中戴恩溥奏、各省捐纳分发。花样较小人员。请暂免扣限一摺。著吏部议奏。现月谕军机大臣等、电寄依克唐阿。电悉依克唐阿著再赏假十日调理。仍督饬各将领。照常严防。毋稍疏懈。电寄　　

○又谕、电寄许景澄、三十日电奏已悉。展期一节。既不能办。现距换约只余十日。批准发往。为时更迫日本覆信。此闲必须三四日内接到方可赶上著许景澄不时探问。立即电闻。三国情劝之信。既已交到日本。则公劝暂缓批准之语。亦可由我径告日本。较权词答复。似为直截。仍与外部商定速覆。该大臣前电有倭果坚拒。只好用力之语。意颇切实。此时应问俄廷。能否先以兵舰来泊辽东海面。为我臂助。傥真用兵力。中国愿与俄立定密约。以酬其劳。此节宜即诣外部密与商订电覆。电寄　　

○又谕、电寄刘坤一等、初一日谕令刘坤一、王文韶将和战大局所系。战事是否可靠。据实直陈。著即迅速覆奏。电寄　　

○山东巡抚李秉衡奏、海防续募勇营。分别起支薪粮津贴。下部知之。摺包　　

○又奏、寿张、观城钜野。城武范县捕务要紧。地方瘠苦。恳请援案各雇壮勇。作正开销允之。摺包　　

○热河都统崇礼奏塔子沟商货稀少。课难足额。请援照八沟成案。核减税数。下所司议。摺包　　

○命四川总督鹿传霖即赴新任。毋庸来京请训。以陕西布政使张汝梅暂护陕西巡抚寄电以疏防行宫失火。革盘山汛外委荣振邦职。摺包乙巳。谕内阁、王文韶奏、查明北洋海军失事情形。据实纠参开单呈览一摺。所有暂革守备林国祥、副将叶祖圭、邱宝仁、都司李和、游击林款启、都司林文彬、黄鸣球、守备陈镇培、千总潘兆培、游击蓝建枢、吕文经、都司何品璋、游击李鼎新、候选道马复恒、牛昶昺、山东候补道严道洪、著一并暂行革职。听候查办。现月　　

○又谕、刑部奏、革员蒋希夷解送到京。请旨办理一摺。蒋希夷应得罪名。即著刑部遵照前旨严行审讯。按律定拟具奏。现月　　

○又谕、国子监祭酒萨廉奏、卫守备千总两项。选补迟滞。请将实缺人员俸满年限。变通酌减一摺。著兵部议奏。现

月

　　

○谕军机大臣等、王文韶奏、请饬李鸿章即回本任一摺。李鸿章现因伤病未痊。赏假调理。王文韶现署督篆责无旁贷。所有一切应办事宜。仍著悉心经理。毋稍疏懈。以副委任。将此谕令知之。现月　　

○又谕、都察院奏、已革参将吴世恩以串官霸产。妄参无辜等词。赴该衙门呈递。据称该革员于咸丰十年契典吴奂记庄田一所。经在籍总兵林宜华等利诱吴奂记之子。捏契霸田。复贿串道员杨文骏。诬伊抢割田禾。不守营规。妄禀参革等语。案关武职被参冤抑。虚实均应彻究。著谭钟麟。马丕瑶按照原奏各节。确切查明。据实具奏。原摺呈均著钞给阅看。将此各谕令知之。现月　　

○又谕、电寄许景澄、初二日电奏悉。俄请勿直告。允于批准期前定一日。限倭确覆。所云批准期前。自指十四日之前。若于十二三日始接覆信。则断来不及。计约本送至天津。须三日。自津至烟台须一日。总须初八日以前。覆电到京方可该大臣仍即日亲晤外部。询此确期。万勿廷误本日见路透电云。日本覆三国公使云。百姓因屡战皆捷。无殊酒醉。如将中国拟让奉天之地辞而不受。必激成内乱等语。据此则是日本已有覆语。何以俄廷不以告我。著询明即日电覆初二日所发国电。已接到分递否。并覆。电寄署直隶总督王文韶奏、营口等处。寇氛逼近。商贩绝少。山海关常税。请暂免照额摊徵。下户部知之。摺包　　

○安徽巡抚福润奏、凤阳关短徵税银。历任各员分摊赔缴。下部知之。摺包又奏、芜莱营守备陆恩甲江防得力。请暂缓引见。允之。摺包　　

