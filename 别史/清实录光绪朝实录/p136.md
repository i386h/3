<!-- { "loadSidebar": true } -->
○以克复乌鲁木齐等城。赏提督郑启贵、春福、刘定邦等、头品顶戴。提督桂兴等、总兵董金福、李鸣銮等、三代正一品封典。提督薛万年、洪宝麟、总兵刘永庆等、巴图鲁名号。知府恩龄、知州胡宗溎等、花翎。知县溥祥、笔帖式吉喇图等、蓝翎。余升叙加衔有差。现月　　

○以克复吐鲁番城。赏总兵官李成金等、一品封典。陈缔高等巴图鲁名号。副将聂福田等、二品封典。游击李福云等、花翎。千总钱万选等、蓝翎。余升叙加衔有差。现月　　

○以亏款逾限不解逮问已革山东海阳县知县马复兴讯办。并籍产备抵。　　

○乙酉。谕内阁。曾国荃奏、请缓徵麦后应徵钱粮一摺。山西被灾极重。本年成灾州县。上忙钱粮。业经降旨普行蠲免。惟自冬徂春。雪泽稀少。春麦尚未补种。若将带徵各项钱粮。届时照例开徵。民力仍有未逮。加恩著照所请。所有麦熟后应徵成灾州县分年带徵。及各州县未被灾并歉收各村庄原缓钱粮。著一律缓至光绪五年秋后。再行起徵。以纾民力。该抚即刊刻誊黄。遍行晓谕。务使实惠均沾。毋任吏胥舞弊。用副轸念灾区至意。现

月

　　

○又谕。穆腾阿、海英奏。遵查副都统未经列衔。据实覆奏一摺。江甯副都统富升。于穆腾阿等奏请筹拨驻防用款。意见不同。既未列衔。又不单衔具奏。殊属不合。富升著交部察议。现月　　

○谕军机大臣等。铭安等奏。请清厘仓库。并将菸酒木税。改由将军委员试办。暨筹拨公费。及筹给学政考试公费。各摺片。吉林诸务废弛。积弊甚深。亟应量为变通。力图整顿。铭安、玉亮、拟由省城设立清查局。拣委妥员。将三厅交代底案。及各城旗民仓库册档。逐款句稽。即著饬令派出之员。认真盘查。不准稍有含混。如有亏短捏饰。及徇私等弊。即行从严□□

□尔□办。吉林厅经徵菸酒木税各项。事关税额。岂容任意亏挪。铭安等拟将此项额定菸酒木税。由本年三月起。改归将军管理。派员试办。著照所请行。该署将军等。仍当随时严密稽查。并饬在事各员。实力徵收。毋蹈从前故辙。所称办公经费。时形竭蹶。亦系实在情形。请将从前奏准税课项下津贴办公银八千两。照旧提出。每年拨给将军银五千两。副都统银二千两。以资办公。其一千两、及由考棚发商生息项下、再提银二千五百两。统交学政作为考试经费。一切自行备办。均著照所请行。该署将军等务当破除积习。力挽颓风。以副委任。如查有从前各项弊端。著即严行惩办。毋稍徇隐。将此各谕令知之。现月　　

○钦差大臣左宗棠奏。提款赈恤蒙古灾民。报闻。摺包　　

○以湖南巡抚王文韶署兵部左侍郎。命在军机大臣上学习行走。现月　　

○以唆勇闹饷革甘肃参将喻永胜职。置诸法。革游击刘照璧、孙成德、何起华等职。交肃州监禁。摺包　　

○以声名平常降陕西潼关协副将黄友得为守备。　　

○蠲缓吉林甬子沟、三清宫、二道河、东山一带、被灾被扰地方租赋。

现月

　　

○上以祭社稷坛。自是日始。斋戒三日。　　

○丙戌。谕内阁。崇厚奏。永陵龙冈封堆以外。护山各沟塘。请一律查禁一摺。永陵龙派正冈、有关风水各处。前经设立封堆。永远查禁。其随山护沙各沟塘。自应一律慎重。保护正冈。永杜侵垦之弊。著该署将军查明地址。添立红桩。详定界牌。逐一标记。即交兴京副都统。督饬旗民各界地方官。边门章京等。按月稽查。永远封禁。不准耕牧樵采。该处地亩。向系闲荒。边民耕种有年。并著查明已垦各熟地。无论曾否升科。均准择地拨补。以示体恤。现月　　

○又谕。沈葆桢奏。请将庸劣不职各员。分别惩处一摺。江苏署堰盱同知路崇。声名狼藉。候补知州董声元。心地巧滑。祁门县知县周溶。操守平常。候补知州欧阳桐寿。既愚且诈。余东场大使章文庆。品行卑污。候补县丞裕泰。声名甚劣。候补县丞应常玉。性好招摇。候补从九品张廷选。溺于嗜好。候补未入流祝康年。性情躁妄。均著即行革职。安丰场大使沈逢吉。识昏才庸。阜甯县典史高鸿材。年衰气惰。均著勒令休致。金溪县知县周福清。办事颟顸。文理尚优。著改选教职。以肃吏治。现月　　

○两江总督沈葆桢奏。前台湾道吴大廷病故。以提督李朝斌接办轮船操练事宜。报闻。摺包　　

○以浙江布政使卫荣光为湖南巡抚。现月　　

○追予盛京将军都兴阿谥、曰清悫。现月　　

○予两江采访忠义汪锡恩等、分别旌恤。摺包　　

○丁亥。孝淑睿皇后忌辰。遣官祭昌陵。　　

○祭先师孔子。遣大学士宝鋆行礼。三年十二月外起居注　　

○谕内阁、户部奏、陵寝驻防兵糈。东漕不敷支放。请变通办理一摺。据称东陵西陵。及沧州驻防兵米。向由山东漕粮内截拨。现因该省拨给山西河南赈米。致兵米不敷支放。奉天额运粟米一万四千余石。加以应徵历年民欠。及带徵义州蠲缓等米。约计粟米几及二万石。请饬抵补等语。著盛京户部侍郎。奉天府府尹。即将前项米石。悉数起运。毋任短欠。其不敷米数。并著山东巡抚设法如数筹补。下届随同正漕起运归还。以重仓储。现月　　

○谕军机大臣等。邯郸县龙神庙铁牌。祈雨灵验。已谕令李鸿章派员迎请。俟铁牌到京时。著万青藜、彭祖贤、敬谨迎至大光明殿供奉。并著内务府遴选僧众道众两坛。在大光明殿虔诚祈祷。派怡亲王载敦。常川上香行礼。现月　　

○又谕。前据金顺奏。需饷孔急。请饬部拨银一百万两。当谕令户部速议具奏。兹据该部奏称。现在库款支绌。碍难照数拨给。拟垫发原库平银二十万两。仍于各省关欠饷内提还。并请饬四川等省。迅解该营饷银等语。著照所请。于封存四成洋税项下。拨发银二十万两。由金顺派员赴部领解。即于各省关积欠该将军月饷内。江海江汉粤海三关。各提银四万两。山东四川二省。各提银三万两。湖北省提银二万两。统限本年六月以前。如数解还部库。前经户部提拨该将军饷银共一百二十万两。除各该关业经解清。山西业据奏明缓解外。四川山东欠解银两。著丁宝桢文格迅速筹拨。限本年三月以前。埽数起解。傥再延不报解。或解不足数。即由该将军将各藩司指名奏□□□尔□。其各省关应协该营月饷。并著该督抚监督。按月源源报解。不准延误。河南现办赈务。自难即行筹拨。著俟赈务稍松。即将欠饷月饷。分别拨解。金顺所部各营裁并实数。及月需实饷若干。著该将军查照户部奏案。迅即报部。以凭查核。将此由五百里谕知金顺、沈葆桢、李瀚章、丁宝桢、李鹤年、吴元炳、邵亨豫、文格、并传谕俊启知之。现月　　

○以江西按察使任道镕为浙江布政使。调广东按察使国英为江西按察使。广东盐运使成孚为广东按察使。现月　　

○戊子。祭大社大稷。遣礼亲王世铎恭代行礼。内起居注　　

○谕内阁。前因京师及近畿各省。入春以来。雨泽稀少。叠经开坛祈祷。迄未渥沛甘霖。著文格即日前往泰山虔诚祈祷。以迓和甘。现月　　

○又谕。御史刘恩溥奏。陕西至甘肃各站。该州县支应经过大吏差使。所费动辄数百金。皆摊派民闲。约加正赋数倍。请饬严禁等语。如果属实。亟应严行查禁。著该督抚严饬各该州县。嗣后支应差使。不得摊派民闲。致有浮冒侵渔等弊。经过各驿站大员。亦须约束家人。不准滥索供应。以免骚扰。该御史所称陕西省城、至临潼五十里闲。水失故道。请疏治灞浐。俾达渭河。并以工代赈之处。著该抚查核办理。现月　　

○谕军机大臣等。刘长佑奏。土目句结回逆。串通野夷逃匪。肆扰边界。派兵防剿等语。土目罕荣高。胆敢句结回逆马二。串通犭□卡犭□剌野夷。及逃匪散练。至三千余人。分党窜扰。占踞耿马土城。肆行烧抢。该处与永昌腾越接壤。亟应严行防剿。著刘长佑杜瑞联。饬令总兵谢景春等。分投堵剿。并饬地方文武妥为备御。一面设法解散。务期迅速扑灭。毋任蔓延。将此由四百里谕知刘长佑。并传谕杜瑞联知之。现月　　

○又谕。御史刘恩溥奏。请筹浚直隶河道。以工代赈。暨盐斤加价。提作商捐。以治河道。及由运库垫款兴工各摺片。所称修理河道。宜先治滹沱河。请辟冶河以分水势。塞改道以复故渎。治子牙河、黑龙港河、以疏下游。既可以工代赈。亦免频年水患。新准盐商二文加价。提作商捐。归公办赈。于水利盐务工赈。均有裨益。加价如何指缴。令各商平议。款项未能遽集。先由运库垫发兴工。是否可行。著李鸿章酌度情形。奏明办理。原摺片著钞给阅看。将此谕令知之。　　

○驻藏办事大臣松溎等奏、前藏堪布囊索等赴京进贡起程日期。得旨。著遵照上年十月二十七日谕旨。该堪布等毋庸来京。所有贡物丹书克。咨由成都将军、四川总督、派员赍京呈进。摺包　　

○己丑。谕内阁。御史余上华奏。仓存米粟。请饬因时变通一摺。著户部议奏。现月　　

○署吉林将军铭安等奏。三姓被灾旗丁。请拨库款接济。从之。摺包　　

○庚寅。谕内阁。刘坤一、张兆栋、奏□□□尔□贪劣不职之知县。请革职拏问一摺。广东撤任署临高县事试用知县章逢吉。听信丁役。借案诈赃。致革生林钟等。于该员卸任后。聚众向其索还赃钱。滋生事端。实属贪劣不职。章逢吉著即革职拏问。并将该丁役一并提省。彻底根究诈赃实情。按律惩办。以儆官邪。现月　　

○又谕。都察院奏。据四川京官刑部主事童华国呈称。刑部郎中刘正品。窃伊印结。串通和泰银号严震。捏名淮商陈仁熙。在户部递呈。愿捐赈银。请颁淮引。私卖得印结银四百两。并私取该员印结七十张。未知作何使用。又据该省京官。户部郎中陈南等呈称。四川公举刑部郎中刘正品敖册贤查核印结。各出印结官。均将印结交总局存用。陈仁熙捐助山西赈银。取结赴户部具呈。该员等公同商议。将童华国印结填给。嗣闻户部未经准行。陈仁熙因同乡有修补义园会馆等事。自愿捐公费银四百两。童华国误听以伊结取费。呈控陈仁熙。迭经户部传讯。并无欺蒙各等情。陈南等与童华国所呈。情节两歧。请旨办理等语。著派都察院堂官。会同刑部。秉公查办。据实具奏。现月　　

