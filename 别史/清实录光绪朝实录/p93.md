<!-- { "loadSidebar": true } -->
○调湖北布政使孙衣言为江甯布政使。以开缺福建布政使潘霨为湖北布政使。　　

○追予江苏省阵亡殉难官。绅张毓荃等。分别旌恤如例。摺包　　

○加赏普济堂功德林粥厂。小米二百石。银四百两。再展限两月。现月　　

○乙巳。钦奉慈安端裕康庆昭和庄敬皇太后慈禧端佑康颐昭豫庄诚皇太后懿旨。著将十六门载字辈。已逾十岁者二人。二十四门载字辈。五岁至十岁者十数人。开单呈览。候旨。定期阅看。现月　　

○署盛京将军崇厚奏。办理义州赈恤事竣。被灾地亩。仍请照例蠲缓租银。如所请行。摺包　　

○又奏奉省饷糈不敷。拟整顿船规货厘。实力稽徵并察看情形。试办斗税。以裨饷需。报闻。　　

○马兰镇总兵景瑞奏、修理燕郊等四处。行宫。并盘山。行宫内太古云岚殿。报闻。　　

○授大学士宝鋆为武英殿大学士。英桂为体仁阁大学士。现月　　

○以筹饷出力。予奉天奉锦兵备道景福等、升叙加衔。有差。摺包　　

○丙午。孝哲毅皇后忌辰。遣官诣寝殿行礼。　　

○署吉林将军古尼音布等奏。循照定章。巡查英额岭一带产薓山场。并无偷穵薓枝情事。报闻。摺包　　

○署闽浙总督文煜等奏。请将福建延建邵道。销去兵备衔与延平府缺。一并改复旧章。归部铨选下部议。摺包　　

○丁未。遣官祭历代帝王庙。外记注　　

○谕内阁。御史邓庆麟奏。内务府候补郎中那隆阿。与酒醋房库掌中祥。朋比为奸承办差务。任意浮冒。以致物议沸腾。请饬开去差使等语。著总管内务府大臣认真查办。据实具奏。现月　　

○谕军机大臣等。有人奏、科尔沁札萨克达尔罕亲王棍布旺济勒。公事未谙众心不服。前被台吉等控告。经理藩院讯明结案后该王倚恃重罪轻惩。益无忌惮。粗暴妄为请旨撤去札萨克印等语。所奏是否属实。著理藩院确切查明。据实具奏。原摺著钞给阅看。将此谕令知之。现月　　

○又谕。御史刘锡金奏。请兴盐利以济兵饷一摺。据称奉天滨海地方。向多产盐。前经试办抽厘。尚无成效现在该省整顿营制。饷需未裕。请兴盐课之利以为经久之谋等语。所奏虽为筹饷济兵起见。惟奉省盐斤。向未徵收税课。创办恐亦不易著崇厚体查情形。悉心筹画。该御史所奏是否可行。于地方民情有无窒碍。妥议具奏。原摺著钞给阅看。将此谕令知之。现月　　

○两广总督刘坤一奏。查明讎杀多命首犯。确系畏罪自戕。前署乐昌县知县邹之麟。尚非捏饰。本案无犯可缉。请开复革职处分得旨。邹之麟著准其开复革职处分。摺包　　

○戊申。清明节。上诣奉先殿。寿皇殿行礼。内记注　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭穆宗毅皇帝。孝哲毅皇后暂安寝殿。　　

○遣官祭端慧皇太子园寝。　　

○谕军机大臣等。前因鲍源深奏。直字营调赴奉省归包一带拟暂拟树军两营往扎。俟另募勇营成军。仍将该两营调回原防。当经谕令该前抚照拟办理。兹据庆春奏、称树军既难久驻。募勇抽换。糜费孔多。且恐有需时日。拟请于大同镇练兵内。酌拨马队五百名。前赴包头一带填扎仍食本营原饷其归绥一带。现有大同镇标步队官兵二百名。并绥远满营练成马队兵二百五十名协同巡缉。仍将满营马步旗兵勤加操练。足资防守等语。所奏自系为节省饷需起见。大同镇练兵。如能抽调前往。自可毋庸另募勇营。以节经费。著鲍源深酌量情形。妥筹办理。并著庆春将归绥现有马步各队认真训练。以资得力。将此各谕令知之。现月　　

○陕甘总督左宗棠奏请以闽浙补用总兵郑连拔等留陕甘补用允之。摺包　　

○以交代亏短。革已故山东郯城县知县宛观澜职。并籍产备抵。　　

○己酉。谕内阁、刘秉璋奏、甄别才不称职各员一摺。江西永新县知县萧玉春。万载县知县杜绍斌。人。地均不相宜著即撤任。遇有相当缺出。酌量补用。万年县知县李植。年力渐衰难期胜任著开缺以教职铨选。试用知县徐道昌老病昏庸候补知县钱坦。心地糊涂。均著勒令休致以肃吏治。现月　　

○谕军机大臣等何璟奏、闽省防务紧要。水陆冲要之地甚多。兵力不敷分布。请饬提督唐定奎迅速赴任。并请饬＜闲＞选步队数营。派拨轮船。随带来闽等语。闽省兵力甚单。现须檄调劲旅。并轮船前赴台湾防守。省城各处。兵力更形单薄。著沈葆桢。即饬唐定奎迅速驰赴福建提督新任。以重职守。并著饬令该提督＜闲＞选步队数营。派拨轮船随带前往。以资得力。将此谕令知之。现月　　

○塔尔巴哈台参赞大臣英廉奏。贼匪窜扰塔境。抢虏军台游牧现将溃散各台。均已安设报闻。摺包　　

○又奏。前于玛纳斯克复案内。经署伊犁将军荣全奏保头品顶戴惟现在台地又经窜贼肆扰。所属蒙古哈萨克。惨遭荼毒。抚绥无方。已深愧悚。不敢仰邀奖叙得旨。前据荣全奏到。已谕令左宗棠、金顺、覆核另拟具奏矣。

摺包　　

○以记名提督朱德明为福建汀州镇总兵官。现月　　

○追予贵州阵亡把总周永贵议恤如例。摺包　　

○庚戌。总理各国事务衙门奏、塔城试办税课。查与约章不符。请饬下塔尔巴哈台参赞大臣英廉查照前次奏定伊塔通商章程办理。如例无应抽俄商税课明文。即毋向抽收。其内地华商应徵税课仍应查照旧例核办。毋稍牵涉以符约章从之。摺包　　

○辛亥。遣官祭先农之神。　　

○谕内阁。给事中郭从矩奏、京控发审案件。请饬明定章程一摺。据称近来京控案件。往往有滥列多名意存倾陷。并有顶替包揽教唆等弊。此等刁风断不可长。嗣后各省督抚。于京控发回案件。呈内牵连之人务须详慎分别提讯。不得滥及无辜。致滋拖累。其在京各衙门收呈后。照例解回者。应如何将原告。抱告年貌供招查讯确实之处。著该部明定章程。以杜弊端。至京控发交各省之案。该督抚等往往仍交原问官审讯该员意存回护。辄照原审拟结。致多冤抑。嗣后该督抚等于京控各案不得仍交原问官覆审。傥承审之员。有意瞻徇。即行从严参办以重刑谳。现月　　

○又谕。涂宗瀛奏官军剿捕匪徒生擒首要出力员弁请奖一摺。广西马平县革生蓝生翠藉要挟减粮为名。煽惑乡愚。纠党滋扰。经道员易元泰等督兵剿办。该匪胆敢聚众抗拒。官军合力进攻。于上年十二月闲在老歪山水岩内。将蓝生翠擒获。并先后缉获著名匪徒多名正法。民情现已安谧。仍著将余匪赶紧缉拏。毋任漏网出力之道员易元泰。著赏给三代一品封典。并赏换哈希巴巴图鲁名号。总兵莫云成。著交军机处记名。遇有两广总兵缺出。请旨＜闲＞放。并赏加提督衔。以示鼓励。其余在事出力员弁。著准其择尤保奏。毋许冒滥。现月　　

○谕军机大臣等。工部奏。请饬催运解硝斤一摺。据称直隶。山东。河南。应急工部硝斤。仅据山东解到一批。其余均未报解。河南欠解净硝二十八万七千余斤。直隶欠解净硝一百三十九万余斤。山东欠解净硝一百六十八万斤。请饬严催等语。硝斤为军火要需。岂容日久延宕。著各该督抚府尹严饬承办各员。迅速按批起解。傥再稽迟。即著该部指名参办。将此谕令知之。现月　　

○又谕。管理户部三库事务英桂等奏。请饬迅解飞金一摺。江苏每年额解红金。共欠解一万二千八百块。并经该衙门奏明饬令添办黄金三千二百块。现在穆宗毅皇帝孝哲毅皇后梓宫漆饰。将次完竣。需用金块甚急。恭修惠陵工程。应需颜料飞金甚钜。著吴元炳严催。承办委员。将每年额解红金。并添办黄金克日。全数备齐。限于本年四月内分别派员。赶紧运库。毋得草率迟延。致误要需。将此谕令知之。现月　　

○湖南巡抚王文韶奏。云南鹤丽镇总兵朱洪章。拟入湖南零陵县寄籍。下部议。寻兵部议上得旨。朱洪章著准其编入湖南寄籍。　　

○以正红旗汉军副都统璟德署正黄旗满洲副都统。　　

○予贵州历年阵亡殉难官绅唐廷桢等。并死节妇女一百三十一员名口分别旌恤如等。摺包　　

○壬子。孝昭仁皇后忌辰。遣官祭景陵。　　

○谕内阁。御史刘曾奏。贱役冒籍蒙考。请旨。斥革一摺牛守仁。即牛珍。又名牛升。曾在广西怀集灵川贺县署内。充当门丁。辄敢句串劣衿。冒入临桂县籍令其子牛光斗蒙混应试。幸中举人。贱役冒籍蒙考。有干例禁。亟应严行惩办牛光斗著即行斥革。并著广西巡抚饬属查明牛守仁如有蒙捐官职情弊。著一并斥革。按律惩办。以澄流品。现月　　

○癸丑。谕内阁、黎培敬奏、特参贪劣不职。及人地不宜各员一摺。贵州候补知府景时旸。性情浮躁。能谄能骄彭澜。居心险诈。性尤贪婪。唐日华。嗜利忘公。屡有控案。陈龄。遇事招摇。不知检束。候补同知。直隶州知州洪寿锟。貌似有才。心实贪诈。候补同知束灿南。巧于夤缘有坏风气。郝映奎。植品不端。才亦庸俗。谢允贵。巧诈不驯。官声甚坏。候补通判冯宝森。举止乖张。不安本分。候补知州何光祖。性行横暴。胆大妄为。候补知县林发棠。贪污庸劣。有玷官常。王启贤。才识昏庸。行为乖谬李琼林。出身不正。物议颇多。均著即行革职。候补同知直隶州知州郑鹄。办事任性。未能持平。候补同知曾清传。才短识闇。展布毫无。试用通判夏承恩。人本平庸。不谙政体。候补知县史晟耀。行近卑污。难膺民社。熊其光。性情粗率。志趣亦卑。均著以府经历降补。开泰县知县陈世堃。才劣品卑。嗜好太重。龙泉县知县胡大桢。精神疲软。办事颟顸。大塘州判潘际恩。遇事操切。才亦平常。均著勒令休致。平越直隶州知州傅大亨。年力就衰。两耳重听。古州同知李世依。赋性迂缓。久病未痊。均著以原品休致。清镇县知县唐开运。镇甯州知州李昶元。才具均欠开展。人地亦有未宜。均著开缺留省。另行酌量补用。另片奏参佐杂教职等语。贵州候补县丞唐时中。性情狡猾。补用府经历唐立堃。贪鄙任性。候补从九品蔡本忠举动狂妄。候补从九品贺富畴。糊涂乖谬。试用训导罗维屏。行止有亏。均著即行革职。以肃官常。现月　　

