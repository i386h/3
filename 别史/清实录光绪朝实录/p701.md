<!-- { "loadSidebar": true } -->
○又谕。步军统领衙门奏。拏获叠次结夥持械。拒伤事主。抢劫盗犯。请交刑部审办一摺。所有拏获之李二即李汉臣。又名李马儿。王七即王淇。暨知情窝留同往接赃之任秃子。应讯之丰秀山白六等五名。均著交刑部严行审讯。分别惩办。未获之周二等五名。仍著步军统领衙门。顺天府。五城御史。一体严拏。获获究究。　　

○又谕、步军统领衙门奏。特参地面疏防盗案。限满逸犯未能全获。请旨惩儆一摺。京师内城地面。叠出盗案。经福锟等勒限严缉。迄今日久。仅获盗李汉臣王淇等二名。本日已据该衙门另摺具奏。降旨交刑部审办。其案内逸犯多名。尚未弋获。捕务实属废弛。正蓝旗汉军署委协尉荣光。署捕盗步军校荣连。步军校文瑞。镶白旗汉军副尉崇敏。捕盗步军校乐胜。步军校多魁。镶白旗署协尉奇克慎。捕盗步军校德斌、奎绪、委步军校恒库。均著交部议处。正阳门门领德寿。门千总常福。门吏札拉罕。于盗犯运赃出入。未能觉察。亦属疏懈。著一并交部议处。以示惩儆。现月　　

○谕军机大臣等。电寄王文韶、前据刘秉璋奏云南永北厅属匪首丁洪溃等、句串番夷。意图狡逞。因未据王文韶等奏报。于上月十九日。寄谕该督等迅速覆奏。现在谅已奉到。著将大概情形。先行电奏。以慰廑系。

电寄

　　

○蠲免云南永北、安平、安甯、昆阳、嵩明、石屏、姚、呈贡、建水、元谋、十厅州县被水村庄秋徵粮赋杂课有差。现月　　

○庚子。穆宗毅皇帝诞辰。上诣奉先殿寿皇殿行礼。早事　　

○谕军机大臣等、前据恭寿等奏、云南永北厅属鱼硐坡等处匪首丁洪溃等、句串番夷滋扰。当经谕令王文韶、谭钧培、派兵剿办。兹据王文韶等奏、鱼硐坡此□力＜此夕＞夷酋丁洪溃、句结吴管事谷老四等、屯聚水头山地方。图犯永北厅城。叠经官军击退。并将川滇边界巨匪封阿之擒获正法。现复添派道员翁寿篯等、带队前往剿办等语。此股夷匪。负嵎自固。出没无常。屡经抗拒官兵。势甚猖獗。若不乘其初起之时。迅图扑灭。必至蔓延为患。著王文韶、谭钧培、添派得力员弁。厚集兵力。审察地势。奋力进剿。以期埽穴擒渠。勿任此拏彼窜。一面解散胁从。以孤匪势。川滇接壤之区。著恭寿、刘秉璋、督饬防军。严守要隘。如有匪踪窜近。务须不分畛域。合力兜剿。并严饬沿边各土司。约束夷人。以防句结为患。另片奏、东川府巧家厅属蛮匪禄汶义等、出巢肆扰。经守备杨祖德等、分投截击。潜逃川界等语。著王文韶、谭钧培、恭寿、刘秉璋、分饬沿边将弁。一体会缉。务将匪首禄汶义等、设法严拏。以绝根株。川滇剿办情形。并著该将军督抚。随时驰奏。以慰廑系。将此由四百里各谕令知之。寻四川总督刘秉璋奏、查明滇匪禄汶义未匿川境。报闻。摺包　　

○礼部以会试中额请。得旨、满洲取中九名。蒙古取中四名。汉军取中四名。直隶取中二十四名。奉天取中三名。山东取中二十二名。山西取中十名。河南取中十七名。陕西取中十四名。甘肃取中九名。江苏取中二十五名。安徽取中十七名。浙江取中二十五名。江西取中二十二名。湖北取中十四名。湖南取中十三名。四川取中十四名。福建取中二十名。台湾取中二名。广东取中十六名。广西取中十三名。云南取中十二名。贵州取中十一名。朱签　　

○追予云南阵亡伤亡瘴故文武员弁战兵土练从九品邝炳文等、五十六员议恤。摺包　　

○辛丑。直隶总督李鸿章奏、前出使大臣崔国因、于英美海军章程。颇知奥窔。此次臣等奉命校阅海军。拟请饬令随同前往。以资考证。得旨、崔国因著于大考后即行赴津。　　

○壬寅。谕内阁、国子监司业瑞洵奏、沥阳外省附保积弊。请旨严禁。以杜幸进一摺。近年各省滥保之弊。屡经降旨严饬。无如积习相沿。原保大臣瞻徇情面。其附名滥列者。仍复不少。如该司业所称未曾在事出力。转相乞情。滥登荐剡。甚有两处同时并保者。种种情弊。深堪痛恨。著通谕各省督抚将军都统。及边疆大臣。遇有保案。务当秉公核实。不准稍涉冒滥。其实在出力人员。均应恪遵部章。先行奏咨立案。嗣后各项保奖。著吏兵两部严行查核。如有一名不符者。即将全案驳回。以重名器。现月　　

○又谕、前据御史戴恩溥奏、各省卓异人员。升途较隘。请饬部量为变通。并将卓异人员。申明旧章。调取引见各摺片。当经谕令吏部议奏。兹据该部查明定章覆奏。道府卓异人员。应否录用。朝廷自有权衡。至州县卓异升途本宽。且均系现任。即照例升转。亦无淹滞之虞。若复插入补班升用。则无缺候补之员。更觉偏枯。亦不足以昭平允。其明保人员。如奉特旨以何项官阶升用。到省后仍由各督抚酌量补用。并无统压各项明文。是特旨班次。与卓异人员升途。并无妨碍。该御史所请变通章程之处。即著毋庸置议。至卓异人员。应行按照例限送部引见一节。著该部申明旧章。通行各省督抚。一体遵照。傥该员无故逗遛。或承办要件。该督抚若不依限奏咨。即著照例分别议处。其俸深人员。并著一并查照定例办理。现月　　

○谕军机大臣等、前据总理各国事务衙门奏、据嵇志文寄刘到禀函内称新授噶布伦边觉夺吉交通俄使。险诈用事等情。当谕令奎焕、延茂、悉心察看。如有可疑之处。即行斥退。傥嵇志文所禀或涉虚诬。亦据实覆奏。兹据奎焕奏称、遵查边觉夺吉办理边务。毫无贻误。亦无私通俄使情弊。钞录黄绍勋嵇志文禀件批牍呈览。并陈嵇志文现已押令回川各等语。又据延茂奏称、嵇志文被参后。屡呼冤抑。据情代奏。边觉夺吉素习钻营。居心狡诈。随时咨访。不为无因。及密陈奎焕见好边觉夺吉情形各摺片。并将嵇志文原禀原呈钞录呈览。该大臣等所奏情形。迥不相符。嵇志文禀讦奎焕各条。及奎焕所称嵇志文诡谲欺饰等语。虚实均应切究。著刘秉璋按照该大臣等所奏各节。确切查明。据实覆奏。不得稍涉偏徇。奎焕摺片各一件。单二件。延茂摺一件。片二件。单二件。均著钞给阅看。将此谕令知之。现月　　

○甲辰。谕内阁、本日据顺天府、五城御史奏、酌拟停止裁撤粥厂日期各一摺。京师入春以来。连得透雨。正可播种大田。值此农忙之时。自宜遣散归耕。转瞬天气炎热。麕集薰蒸。尤恐易滋疾疫。所有顺天府、五城、所设各粥厂。均著一律裁撤停止。其就食贫民。并著分别酌给口粮。妥为遣散。毋令失所。现月　　

○又谕、张煦奏、解犯中途脱逃。请将地方印委各员。分别参办等语。据称山西署托克托厅通判试用知县许涵鸿。门丁史桐山等、被控弄弊诈赖一案。当委试用巡检联恩、前往提解。行抵忻州宿店。乘机脱逃。史桐山、朱秉义、均系案内要犯。该印委各员。宜如何小心防范。乃竟任令逃逸。非寻常疏忽可比。且难保无听嘱贿纵情弊。试用知县许涵鸿。著暂行革职。归案质讯。试用巡检联恩、著先行摘去顶戴。勒限严拏史桐山、朱秉义等、务获究办。现月　　

○又谕、前因驻藏大臣奎焕奏参四川雅州府知府嵇志文于派办事件。任意延误。当谕奎焕派员押令迅速回川。听候谕旨。该员辄复在藏逗遛。分递禀函。哓哓辩诉。实属胆大藐玩。嵇志文著即行革职。仍令回川听候查办。现月　　

○谕军机大臣等、奎焕奏、番官边觉夺吉被嵇志文捏词妄禀商上。请饬调来藏质对。并将僧俗公禀缮单呈览一摺。嵇志文在藏逗遛。分投禀诉。咎有应得。本日已降旨革职。仍令回川听候查办。毋庸再令该员赴藏质对。即著奎焕明白晓谕。以安藏众之心。现在嵇志文既已离藏。所有通商及取结一切事宜。并著设法开导。妥为筹办。以维大局。前因嵇志文禀称、边觉夺吉交通外人。居心叵测。谕令奎焕等、悉心察看。自应慎密访察。何得辄将所奉谕旨译行商上。饬令查覆。殊属非是。奎焕著传旨申饬。嗣后该大臣办理藏务。必须加意详慎。勿稍大意。将此由五百里谕令知之。现月　　

○又谕、本日奎焕具奏达赖喇嘛攒招事毕一摺。未与延茂会衔。又据延茂奏称、本年蒙赏福字荷包等件。委员商请奎焕联衔谢恩。讵奎焕摺件业已先发。是以单衔具奏等语。奎焕、延茂、同城办事。于例应会奏事件。率行单衔具奏。显系各存意见。殊非和衷共济之道。嗣后该大臣等、务当以公事为重。屏除私见。悉心商办。以副委任。将此各谕令知之。现月　　

○上以孟夏享太庙。自是日始、斋戒三日。照例　　

○乙巳。谕军机大臣等、户部奏、援案添拨京饷。缮缮单呈览等语。京饷关系紧要。谕经户部指拨本年京饷七百万两。当经谕令各省关分批报解。现在部库放款浩繁。援案请添拨银一百万两。即著福州将军、直隶、两江、闽浙、湖广、四川、江苏、安徽、江西、湖北、湖南、山东、山西、各督抚、按照该部此项指拨数目。连原拨未解京饷。均于五月前解到一半。十二月初闲数解清。各该将军督抚等、务须依限提前完解。傥藉词诿卸。或率请划抵截留。以致贻误开放。即由户部指名严参。原单均著钞给阅看。将此由四百里各谕令知之。现

月

　　

○又谕、前据奎焕奏参四川雅州府知府嵇志文于派办事件。任意延误。谕令奎焕将嵇志文派员押令回川。听候谕旨。本月二十七日。复据奎焕奏、商上禀称、番官边觉夺吉被嵇志文捏词妄禀。恳请代奏调藏质对。已经降旨将嵇志文革职。仍令回川听候查办。毋庸再令赴藏质对。该革员到川后。如有应行查讯之处。即著刘秉璋就近传问。奎焕摺及商上公禀各一件。均著钞给阅看。将此谕令知之。现月　　

○丙午。四川总督刘秉璋奏、因病恳请开缺。得旨、该督现有交查事件。俟查办完竣。再行请旨。摺包　　

○又奏、会理州白果湾铅矿。劝商开采。请免三年课耗。以示体恤。下部知之。摺包　　

○又奏、川省已收津贴捐输银两。接济京协各饷。为数甚钜。请加广本年乡试文武中额各五名。下部议行。摺包　　

○协修官李翘燊恭纂　　

总纂官钱骏祥恭辑监修总裁世恭阅三签正月十一日正总裁那月日专司藳本陆恭覆阅癸丑八月十二日　　

徐月日　　

荣月日副总裁唐月日　　

宗室宝恭阅五月十一日

　　

陈恭阅三签三月初九日　　

熙月日　　

郭恭阅一签六月十一日　　

宗室麒月日



大清德宗同天崇运大中至正经文纬武仁孝睿智端俭宽勤景皇帝实录卷之三百三十八　　

光绪二十年。甲午。夏四月。丁未朔。享太庙。上亲诣行礼。　　

