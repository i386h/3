<!-- { "loadSidebar": true } -->
○旌表贞女江苏无锡县薛秉善聘妻、安徽六安州州同华祖耀女华氏。无锡县强复初聘妻、职员薛镒女薛氏。节妇金匮县监生邹珊妻华氏。摺包　　

○戊寅。黑龙江将军文绪等奏、发黑龙江当差已革知县廖景森。到配多年。随队剿贼。力赎前愆。请量予矜释。得旨、著俟二年后再行请旨。摺包　　

○又奏、遣戍黑龙江已革署腾越镇左营都司李维通等六员。当差奋勉。力赎前愆。请予矜释。得旨、著俟一年后再行请旨。摺

包

　　

○热河都统谦禧奏、热河驻防练军、巡缉地方。叠获匪党。拟将出力各员。择尤保奖。得旨、准其择尤酌保数员。毋许冒滥。摺包　　

○协修官华焯恭纂　　

帮总纂官程棫林恭辑监修总裁世恭阅五月十一日正总裁那月日专司藁本陆恭覆阅癸丑四月初三日　　

徐月日　　

荣月日副总裁唐月日　　

宗室宝恭阅九月初七日

　　

陈恭阅二签三月初七日　　

熙月日　　

郭恭阅十月二十一日　　

宗室麒月日蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之二百二十七　　

光绪十二年。丙戌。四月。己卯。钦奉慈禧端佑康颐昭豫庄诚皇太后懿旨。电寄醇亲王、览奏欣慰。应奖三舰洋人。著俟操毕。分别等次。传旨给予宝星。电寄　　

○谕内阁、卫荣光奏、清厘荒熟田地拟办情形一摺。所称江苏各厅州县新垦田亩。现已逐渐加增。而胥吏之舞弊。绅衿之影射。实所难免。自系实在情形。该抚现拟于实荒者认真厘剔。隐匿者勒令报完。即著督饬司道。实心经理。总期著有成效。毋得徒托空言。该省徵收钱粮。积弊已久。所有从前官吏之侵蚀。绅户之包抗。姑免深究。嗣后如再查有前项情弊。即著随时照例严惩。毋稍宽贷。现月　　

○谕军机大臣等、有人奏、大名县知县陶钰、嗜好甚深。不理民事。调署元城县知县虞运华、老迈昏庸。青县知县包增树、信任门丁。无案无赃。办赈捏造户口。侵吞勒索。并元城等处。多有浮收差徭情弊。东明黄河工程岁修增款。浮冒日多。购买料垛。浮销获利。冗员挂名河工。滥支薪水。又练军各营。每有扣饷图利之弊。营官岁入钜万。大名镇徐道奎、两目近瞽。藉调营差遣为名。扣饷入己开州协张桂芳、恣意凶暴。从前在东明。将平民击毙并有收纳土娼情事。管带大名练军张廷标、暴戾酿命。李大霆、亦复相同。请饬查办等语。布政使奎斌。甫经到任。无所用其回护。著李鸿章督饬该藩司按照所参各节。查明据实具奏。勿稍徇隐。原摺著钞给阅看。将此谕令知之。现月　　

○又谕、有人奏、江西南昌县知县汪以诚、甘酒嗜音。向来不理公事。因巡抚德馨、性爱听戏。遂极力逢迎。由上海招一戏班来江。请饬查办等语。所奏是否属实。著曾国荃确切查明。据实具奏。毋稍徇隐。原摺著摘钞给与阅看。将此谕令知之。寻奏、抚臣德馨履任江西。吏治民风。为之一肃。所称性爱听戏。实无其事。惟前署南昌县知县汪以诚。于该处民人被戏班殴伤。送县请究。并不立时提讯。迨抚臣访闻。札饬南昌府讯究。始将该戏班责惩驱逐。原参谓其不理公事。亦非无因。应请将调署奉新县知县本任临川县知县汪以诚革职。以肃官箴。如所请行。摺包　　

○以光禄寺卿奕杕为太常寺卿。朱签　　

○旌表贞女直隶甯河县许文衡聘妻、南皮县贵州贵西道张锳女七姑。甯津县张庆三聘妻王氏。孝女任邱县候选通判边崇黼女三姑。孝妇深州工部员外郎赵有伦姑母杨赵氏。摺包　　

○庚辰。　　

○孝端文皇后忌辰。遣官祭昭陵。　　

○钦奉慈禧端佑康颐昭豫庄诚皇太后懿旨。电寄李鸿章、此次醇亲王阅看旅顺烟台天津水陆各操阵势。及三处地形炮台船只式□□羕。均用洋法照图呈进。电寄　　

○赏故辅国将军载堪妻博罗特氏。食辅国将军职半俸。终其身。摺包　　

○辛巳。谕内阁、此次新贡士覆试。列入一等之张元奇等七十名。二等之承德等一百二十名。三等之华凤章等一百二十九名。俱著准其一体殿试。现月　　

○谕军机大臣等、有人奏、潘骏文、豫山、在工甚久。于河防事宜。漫无区画。上年溞沟堵口。经陈士杰奏保开复。而何王庄民埝。霍家庄官堤连次决口。并未奏请惩处等语。潘骏文、豫山、办理河工。究竟是否得力。何王庄霍家庄决口。有无该二员承办堤工在内。著张曜确切查明。据实具奏。毋稍瞻徇。将此谕令知之。寻奏、查潘骏文、豫山、二员。总办全河工程。千里长堤。分防各有专责。霍家口官堤漫口。防护不力各员。业经前抚臣奏参在案。臣半年以来。察看该二员总司局务。布置一切事宜。均能实心实力。不避嫌怨潘骏文于工程尤为熟谙。此次堵筑姚家口。深为得力。报闻。摺包以山东河工历年堵筑决口工竣。出力予布政使崇保等优叙。余升叙加衔有差。摺包以台湾基沪战守有功。予总兵萧宗云等以提督＜闲＞放。赏提督旷洪亮正一品封典。总兵杨忠等巴图鲁名号。协领兜钦等花翎。余升赏加衔有差。摺包　　

○壬午。谕内阁、本日召见之福建遇缺题奏道杨正仪、著交军机处存记。现月　　

○谕军机大臣等、御史殷季尧奏、科场积弊宜除一摺。据称浙江每届大比之年。即有买荐传递乱号诸弊。去年乡试查号时。士子纷纷出号。挟制官长等语。科场大典。理宜弊绝风清。岂容士子暗通关节。枪冒顶替。著刘秉璋按照所奏各节。于下届乡试。认真整顿。并严定章程以杜弊端。至所称江苏安徽两省乡试并考。分卷过多。士子或遭屈抑。请饬妥筹善策一节。是否可行。著曾国荃、卫荣光、吴元炳、悉心会议具奏。原摺著分别钞给阅看。将此各谕令知之。寻两江总督曾国荃等会奏、江苏安徽两省。不便分期乡试。拟请自下科始。酌增同考官二员。下部议。摺包　　

○又谕、有人奏、广东从化县境去年五月水灾。该县匿灾不报。复恐讳灾事败。主使诬陷报灾绅耆。且于赈款任意侵蚀等语。所奏如果属实。亟应从严参办。著张之洞、倪文蔚、按照所参各节。确切查明。据实具奏。原片著钞给阅看。将此各谕令知之。寻奏、查明广东从化县知县董敬安讳灾侵赈。实无其事。已革廪生李崇阶、因该村被灾。冀得多领赈款。以致讦官殴绅。该县通禀拘究。系属照例办理。并非诬陷。请毋庸议。报闻。摺包　　

○旌表节孝浙江钱塘县儒童吴汝毅妻、江苏睢甯县典史孙曰点女孙氏。摺包　　

○旌表孝子江苏昭文县徐家瓒、孝女常熟县内阁中书曾熙文女静庄、昭文县儒童范广镐女炳根、列妇常熟县中书科中书屈春焯妻、候选县丞蒋邦达女蒋氏、张学铭妻王氏、生员潘其凤妻、举人杨希铭女杨氏、吴县翁康生聘妻、候选州同潘守训女潘氏、贞妇常熟县陶嘉枚聘妻邵氏、陈祖锡聘妻张氏、江阴县缪均沅聘妻谈氏、缪福堂聘妻杨氏。摺包　　

○癸未。谕内阁、前因张曜奏、查勘山东黄河情形。及黄河旧道。酌拟办法各摺片。当令工部妥议具奏。兹据该部奏称、详核张曜所奏、请旨分别办理等语。山东黄河。连年以来。堤埝屡堵屡溃。皆由海口不畅。河身淤垫。以致水无所归张曜现拟在李家岸赵庄之闲。建造带牐石坝。接穵河身。以达徒骇至流钟镇止。一律挑宽并于徒骇北岸。已筑堤者加高培厚。未筑堤者接续添筑。系为因时制宜疏消水势起见。即著该抚会同陈士杰遴委妥员。核实估计。奏请拨款赶紧兴修。至所拟增筑铁门关以下长堤。挑穵川字引河。兼用机器船只。随时淘浚。并著次第举办。张曜系特派大员。筹办河务。是其专责。务当不避嫌怨。实心经理。以期工归实济。款不虚糜。毋得稍涉推诿。是为至要。其所称可减黄流三分分入南河之处。该抚周历河干。详加相度。自系实在情形。惟黄河北徙。计已三十余年。现欲减水分入故道。其中有无窒碍。必应再三详审。俾得有利无害。以重河务而卫民生。所有减水分入故道一节。即著张曜会商曾国荃、崧骏、成孚、卫荣光、陈士杰、边宝泉、悉心妥议具奏。现月　　

○又谕、卫荣光奏、特参庸劣不职各员等语。江苏候补同知李培源、植品不端。众论耻之。候补通判谢鸿谟、藉事招摇。操守难信。戴瑞麟、操守平常。办事颟顸。何耀良、素行不检。有玷官箴。候补知县刘步瀛、操守不谨。致滋物议。虞恩黼、嗜好孔多。声名甚劣。靖江县县丞陈其璜、玩泄赈务。兼有嗜好。吴县典史陈浚、不知检束。难以造就。溧水县典史楼汝玉、识见鄙陋。惟利是图。均著即行革职。候补通判阮本焱、性情诞妄。玩视捕务。南汇县知县祁兆庚、居心长厚。才具平庸。均著以府经历县丞降补。常熟县知县钱保衡、性耽安逸。办事因循。惟系进士出身。文理尚优。著以教职归部铨选。现月　　

○礼部以繙译会试京旗驻防中额请。得旨、京旗取中一名。驻防取中二名。现月　　

○出使法德义荷比奥大臣翰林院侍讲许景澄奏、条陈海军应办事宜六条。一、大沽海口宜设铁甲炮船。以固内防。一、铁甲船快船。吃水尺寸。不宜太浅。一、铁甲船式。宜仿外洋近来行用各式制造。一、海军炮位。宜用一律。一、船厂机器局制造。宜由渐扩充。一、山东之胶州湾。宜及时相度。为海军屯埠钦奉慈禧端佑康颐昭豫庄诚皇太后懿旨。下所司知之。摺包随手　　

○先是兵部以关内肃清。奏请将留防西甯开花炮队弁勇二百四员名裁撤。以节糜费。至是陕甘总督谭钟麟等奏、镇守地方。洋炮堪资利用。未便乏人经理。拟交西甯镇总兵。接收经管。其护炮队勇。即一律裁撤。如所请行摺包　　

○派户部尚书协办大学士福锟、刑部尚书协办大学士张之万、户部尚书翁同和、工部尚书潘祖荫、户部右侍郎景善、礼部左侍郎徐郙、兵部右侍郎廖寿恒、内阁学士沈秉成、为殿试读卷大臣。谕档　　

