<!-- { "loadSidebar": true } -->
徐恭阅一签十二月初二日　　

荣月日副总裁唐月日　　

宗室宝恭阅八月初七日

　　

陈恭阅二签十一月二十七日　　

熙月日　　

郭恭阅一签十月初八日　　

宗室麒月日蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之二百六　　

光绪十一年。乙酉。夏四月。己巳朔。享太庙。遣豫亲王本格恭代行礼。　　

○上诣储秀宫问慈禧端佑康颐昭豫庄诚皇太后安。至戊戌。皆如之。内记注　　

○谕军机大臣等、御史恩隆奏、近来著名棍徒奎左臣即奎子、大头双子、坐地虎司六、滚地雷高咸即高会子、全福即全子、马六儿即鱼马、小黑连即酒德子、黑面虎高二、军师刘大、小太保五有儿、小晁盖即晁四等。请饬严拏等语。著步军统领衙门查明奎左臣等。如实系匪徒。即行严拏惩办。并饬该弁兵不得藉端妄拏。致滋扰累。现月　　

○直隶总督李鸿章等奏、吉林与朝鲜商民互市。拟派督理商务委员。藉资保护。如所请行。　　

○庚午。常雩祀天于圜丘。遣肃亲王隆勤恭代行礼。　　

○谕内阁、土默特达拉特两旗争地一案。前据理藩院查覆大理寺少卿郭勒敏布所奏各节。请饬绥远城将军覆奏。并因奎斌奏称此案克蒙额未能深悉情形。奎英迹涉偏袒。当派绍祺驰往查办。兹据该都统确查覆陈。据称体察情形。酌中拟议。请将乾壕以南。现流黄河之北。所有地亩。丈量明确。援照成案。刨濠立碑。迤北之地。以六成归土默特。迤南之地。以四成归达拉特。恭候钦定等语。即著照所请行。至克蒙额办理此案。及奎英被□□□尔□各节。既据查明均无不合即著毋庸置议惟土默特参领、于领催等攒敛差钱。未能认真查办实属咎有应得。参领音德布等十二员。著理藩院查取职名。一并议处。其所请将断归土默特地亩徵租练兵一节。著绥远城将军妥筹办理。总期营务地方。两无妨碍。以垂久远。现月　　

○两江总督曾国荃奏两淮商力未纾。碍难按年收捐。请饬部查照。允之。摺包　　

○以出洋三年期满。予出使日本随员横滨理事官候选同知陈允颐等、升叙有差。摺包　　

○以舞弊欺骗。革云南在籍游击余从文即余从周职并讯办。摺

包

　　

○辛未。四川总督丁宝桢奏、口外各番。乍了最为地广人强。自康熙年闲归顺。伺应藏道夫马东至江卡。西至察木多。共十二站。奉调随征廓尔喀及瞻对共三次讫今百八十余年。未误差徭兹据禀请奏准与巴塘察木多各邻随班进贡。并恳赏给呼图克图号纸及总堪布洛宗丹增等虚衔顶戴下所司议。摺包　　

○陕甘总督谭钟麟奏、剿办肃州九家窑游匪李九明等情形。得旨、仍著该督饬令地方各官。随时严拏游匪毋任滋事摺包　　

○以剿捕甘肃肃州游匪出力。予甘州提标中营参将刘得腾等奖叙。其缉剿不力。暨失察之地方官、署肃州镇总兵陶士贵等分别议处察议。通匪守备史久毓革职严办。摺包　　

○以筹解西饷出力。赏署山西巡抚奎斌、布政使高崇基、头品顶戴。河东道丁体常二品顶戴。前河东道黄照临等议叙。摺包　　

○壬申。吏部奏、会议黑龙江将军等奏、呼兰地方讼狱繁增。拟请添官分治。如所请行。　　

○癸酉。谕内阁、阎敬铭奏、病难速痊。恳准开缺一摺。阎敬铭著赏假十五日调理。毋庸开缺。现月　　

○谕军机大臣等、前据谭钟麟奏请饬各省迅解关外军饷当谕令户部速议具奏。兹据该部奏称、本年甘肃新疆军饷。前经分省指拨。共银四百八十万两截至三月底止。已据报解银一百万九千两。未解银三百七十九万一千两。分晰开单呈览。甘肃新疆军饷关系紧要。各该省并不依限报解。欠数甚钜。殊属延玩。著各该督抚迅将本年应解甘肃新疆军饷。遵照部定期限。埽数解清。如再延欠。即由该部分别奏□□□尔□。原单均著钞给阅看。将此由五百里谕知曾国荃、丁宝桢、裕禄、卞宝第、卫荣光、吴元炳、德馨、彭祖贤、鹿传霖、边宝泉。并传谕卢士杰、庞际云、奎斌知之。现月　　

○又谕、户部奏请续拨京饷等语。近年库款支绌。叠经户部续请添拨京饷。此次该部酌量各省情形拟拨山东地丁银五万两。湖南地丁银五万两。江西地丁银四万两。福建税厘银十万两。两淮盐课盐厘银八万两。长芦荥工加价银五万两。江苏厘金银十二万两。安徽厘金银五万两。湖北盐厘银五万两。四川津贴银五万两。盐厘银十万两。闽海关洋税银五万两。江海关洋税银八万两。九江关常税银十万两。赣关常税银三万两共银一百万两。著该将军督抚各将所拨饷银。连本年原拨未解京饷。均于五月前解到一半。十二月初闲如数解齐。各该将军督抚务当顾全大局。依限提前完解。傥藉词诿卸。率请划抵截留。贻误要需。即著该部指名严□□□尔□将此由五百里各谕令知之。现月　　

○甲戌。予故湖南提督左光培照军营例议恤。摺包　　

○丙子谕军机大臣等、电寄岑毓英、据奏停战撤师。仍严密整备一摺。阮光碧等情殷效顺。实属深明大义。现在详约未定。著岑毓英设法维系其心傥有驱策之处。仍可得力。所奏请赏给刁文撑等宣抚土司之职分界现未定议。且属国地方官员。向不由中朝除授。应毋庸议。刁文撑等如果情殷内附该督当查明实系安分尤为出力者。令其随同入关。妥筹安插请旨遵行。其仍留越境者应俟定界后。奏明分别办理。刘永福仍遵前旨饬赴钦州。归张之洞调遣。电寄　　

○云贵总督岑毓英奏、刁民土职。情殷内附其三猛十州之地延袤五百余里。设州治十四县治四实越地之要隘。滇疆之门户。谨缮三猛十州州县地名。呈览。报闻摺包　　

○又奏、军粮缺乏。仍请暂开米捐。允之。摺包　　

○予云南瘴故守备徐思廉等十三员、阵亡游击杨开曙等十七员。优恤。摺包　　

○丁丑。谕军机大臣等、御史方汝绍奏、在籍候选人员。选缺后毋庸发凭。请由该省督抚考验。给咨赴任。暨官员呈报丁忧及闻讣后呈报到籍。书吏驳诘延宕请饬部严定章程各等语。著吏部议奏。现月　　

○又谕、御史张廷燎奏、户部前奏。筹饷二十四条请饬量加删汰等语。著户部核议具奏。现月　　

○又谕、御史方汝绍奏、城濠□山戊不□久失修亟宜疏浚。并请将各城官房基地。准令民闲缴价承领一摺。著该衙门议奏。现

月

　　

○又谕、御史方汝绍奏、安徽节烈妇女未经旌表者甚多等语。著该部咨行安徽巡抚确查奏明办理。现月　　

○又谕、电寄李鸿章、电奏已悉条约互易后。两国即撤驻朝防兵不必拘定限期著照所请行。惟于撤兵之先。该大臣应照会日本同时并撤。不得稍有先后。并饬将领严加约束。不得携带货物等项。致滋纷扰。电寄　　

○予故甘肃甯夏镇总兵谭拔萃照提督军营例优恤。并将生平战绩。宣付国史馆立传。　　

○旌表安徽节妇查舜琴妻彭氏等百六口。孝妇孝女礼部员外郎徐家鼎妻赵氏等七口。贞女文童金嘉桢聘妻马氏等四口。烈妇烈女典史萧长墀妻洪氏等二十八口如例。摺包　　

○己卯。以雨泽稀少上诣大高殿祈祷行礼。　　

○遣惇亲王奕誴诣时应宫。惠郡王奕详诣昭显庙。贝勒载滢诣宣仁庙。贝子奕谟诣凝和庙拈香。记注　　

○谕内阁、理藩院奏、呼图克图捐输银两。请移奖其师声明请旨一摺棍噶札拉参呼图克图捐输银两。急公好义。甚属可嘉。加恩著赏给伊师沙布咙普尔觉罗布藏楚称甲木巴勒嘉木磋笃信禅师名号。以示优异。现月　　

○庚辰。钦奉慈禧端佑康颐昭豫庄诚皇太后懿旨。醇亲王奕譞之第六子。著命名载洵。现月　　

○谕内阁、恩全奏、拏获闯门人犯。请交部审讯一摺禁门重地该犯曹泳祥等、胆敢任意闯入。并带有器械藐法已极。曹泳祥等五名均著交刑部严讯治罪嗣后前锋统领护军统领、务当督饬弁兵随时实力稽查。毋得稍形疏懈。现月　　

○辛巳。谕内阁、李鸿章奏、厅员冒销工款。查明严□□□尔□一摺永定河南岸同知陈遐心。于上年属汛抢险。将已革汛员李重华报销用款。代为造办冒销银五百余两。并未转发。旋因李重华被□□□尔□。始行缴出。犹敢饰词狡赖。实属监守自盗胆大妄为陈遐心著即行革职。发往军台效力赎罪。以示惩儆。现月　　

○以年逾九旬。亲见七代。五世同堂。赏记名提督。前任甘肃凉州镇总兵周盛波、湖南提督周盛传之母栗氏。御书扁额曰勋门吉庆。并命礼部核给旌赏。　　

○壬午。谕军机大臣等、曾国荃卫荣光奏、苏省漕白二粮。渐有蒸变。请旨饬议先行起运一摺。江浙漕米。前因和议未定。暂停起运。现在商议条款将次就绪不日画押。一俟定局。漕艘即可放洋。向来漕粮粳米一项。存仓最能耐久。该省兑收时。如果一律乾洁。虽交夏稍有蒸热岂有全行霉变之理。著曾国荃、卫荣光、刘秉璋、严饬各州县。及承办局员。将存储之米。认真翻晾。装载时实力稽查。毋任不肖官吏藉词舞弊。为搀用低潮米石地步。将来抵通交兑。如查有米色抵坏。不堪食用情事。定惟该督抚是问至沙轮各船分运。前经允照所请。目下如何定议分派。并著先行具奏。将此由五百里各谕令知之现月　　

○又谕、巡视西城御史舒普等奏、查明逃犯曹泳祥即曹幅增放枪拒捕闯入禁地各情。现将原案人证。移送刑部。请饬归案讯结等语。即著刑部按照所奏。严讯确情。分别究办。现月　　

○以沿淮水灾。捐款助赈。予候选郎中刘朝骥之故父前任浙江按察使刘盛藻等建坊。摺包　　

○旌表粤匪窜扰殉难江苏五品封职徐济时文童沈保和暨保和妻节妇汪氏、儒童吴汉章妻张氏。摺包　　

○癸未。护理广西巡抚李秉衡等奏、克复谅山等处情形。并恳奖恤。又奏、此次战功与内地不同。乞准照奖。又奏、广西提督冯子材保关克谅。厥功甚伟。均报闻。　　

○以本年乡试考试应开列试差人员。于保和殿。　　

○旌表仰药殉夫。记名提督广东高州镇总兵二等男杨玉科妾牛氏。摺包　　

