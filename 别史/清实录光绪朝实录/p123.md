<!-- { "loadSidebar": true } -->
○乙卯。谕军机大臣等。潘鼎新奏、滇省饷项艰难。自总督刘长佑到任骤添楚营。粮饷数倍于滇勇。力不能支。提督胡中和所部勇多缺额。逼索欠饷。该督有心袒庇楚营勇丁。骄恣日甚。臬司仓景愉。于衙参时被亲兵揪扭。提镇副参出入必乘绿轿。经人告发。该督置之不问。补署差委。于滇省将弁。概存意见。该督所带乡人魏鼎薰等。分踞各局。越次升迁。无以服人。盐法道沈寿裕与魏鼎薰串合钻营。该督之子刘思谦。又与沈寿榕、魏鼎薰、及候补知州李光舒、同知潘英章等。内外联络。奔走势利。刘思谦并私娶民人赖姓之女为妾。尤为滇人口实等语。滇省自经兵燹后。民物凋残。元气未复总督为通省表率。办理一切。于吏治人心。均有关系。潘鼎新所奏各节。是否属实。著丁宝桢即派明干大员。前赴滇省。详细查明。仍由丁宝桢访查确切。据实具奏。原摺著钞给阅看。将此谕令知之。现月　　

○又谕。李鹤年奏。请饬拨工需银两等语。山东滕汛十字河。日久淤塞经李鹤年督饬运河道勘度地势。现拟另开新河。以利运道。著文格饬令藩司。即行筹拨银九万两。于十一十二万月。全数拨交运河道。及早兴工。毋稍延缓。将此谕令知之。现月　　

○泰甯镇总兵兼总管内务府大臣清安因病解职。以刑部左侍郎绍祺、为泰甯镇总兵。兼总管内务府大臣。未到任以前以辅国公溥丰兼署。现月　　

○蠲缓河南祥符、郑荥、泽禹、汤阴、林、汲、新乡。辉。获。嘉淇。延津。封邱。济源。修武。武陟。孟。原武。洛阳。偃师。巩。孟津。新安。汝。灵宝。阌乡。陕。伊阳。陈留。杞。通许。尉氏。湖川。鄢陵。中牟。兰仪。荥阳。汜水。商邱。甯陵。永城。鹿邑。虞城。夏邑。睢。柘城。考城。安阳。临漳。武安。涉。内黄。滑。浚河内阳武。永甯。南阳、唐。泌阳、桐柏。邓。内乡。淅川裕。舞阳。叶。正阳。淮甯西华。项城。沈邱。太康。扶沟。许。临颍。襄城。长葛。光山。固始。息。八十一厅州县被旱村庄新旧额赋有差。现月　　

○丙辰。谕内阁。李鸿章奏。特参庸劣不职各员一摺。直隶赵州直隶州知州存禄。长厚无能。才具竭蹶。北运河杨村通判陆锡曾。办公不力。惟利是竞。任县知县胡承颐。精神委靡。难期振作。均著勒令休致。磁州知州陆时言。勒索草差。玩视民瘼。邯郸县知县周锡璋。居心巧滑。苛刻自用。南宫县知县耿觐光。心术贪很。不恤民艰。临城县知县刘安仁。纵容书差有玷官箴。候补同知刘世恩行上有亏。候补知县陈福昌。身家不清。均著即行革职。完县知县叶祖舀。措施未当。不洽舆情。著开缺另补。试用同知伊淩阿。识趣卑陋。著以县丞降选。以肃官常。现月　　

○转刑部右侍郎麟书为左侍郎。调礼部右侍郎长叙为刑部右侍郎。以内阁学士志和为礼部右侍郎。现月　　

○以记名副都统景祺为镶红旗蒙古副都统。前山海关副都统崇礼署镶白旗满洲副都统。译汉　　

○蠲缓直隶清苑。完。雄。交河。阜城。肃甯。景。东光献唐。元城。大名。枣强。武邑。定。曲阳。满城。望都。吴桥青。静海。沧。南皮。盐山。庆云。新乐。武强。安平。武清。蓟。大城。文安。滦。安肃。安。高阳。河闲。任邱。故城。甯汁。天津。藳城。邢台。沙河。南和。唐山。平乡。广宗。钜鹿。任。永年。邯郸。广平。鸡泽。磁。南乐。清丰。遵化。丰润。衡水。甯晋。饶阳。蠡。成安曲周。新河。开。东明。长垣六十九州县歉收村庄粮赋。并减免差徭。现月　　

○丁巳。谕内阁。御史邓庆麟奏。请饬讲求吏治一摺。本年各省被灾地方甚多。小民困苦颠连。实堪恻悯全在地方官勤求民瘼。除暴安良。著各该督抚府尹。严饬所属州县于民闲疾苦。随时实心访求。凡吏胥衙役之有害于民者。立即查明。严行惩办。以期民心日固。吏治蒸蒸日上。另片奏。吉林地方。玩视命案。滥索厂规。及丁役私行查税。请饬严禁各等语。著吉林将军。饬令各该厅遇有命案。随报随验。不准任意迟延。相验时、并不准多带随从人役。致滋纷扰。所有厂规名目。即著永远革除。税务本有定章。岂容格外需索。著吉林将军。暨各省督抚。严密稽查。于收税处所。剀切晓谕。务须照章收纳。毋任丁胥巡役。藉端舞弊。现月　　

○福建巡抚丁日昌奏。病势增剧。恳请开缺。得旨。该抚向来办事。尚属认真。著再赏假三个月安心调理。毋庸开缺。福建地方紧要。一俟病体就痊。即行驰回本任。以重职守。摺包　　

○缓徵安徽灵璧。毫。凤台。泗。天长。盱眙。合肥。五河。定远。筹。涡阳。铜陵。宿。霍邱。庐江。怀远。巢潜山建德。颍上太湖。无为。当涂。阜阳。贵池。宿松。繁昌。芜湖。东流。怀甯。桐城。望江。宣城。南陵。青阳。蒙城。舒城。太和。广德。建平。凤阳。滁。来安。全椒。和。含山四十六州县歉收地方。新旧漕粮。并杂课有差。现月　　

○己未。谕内阁。前据左宗棠奏。后路筹兵转饷。各员恳请奖励。当经降旨允准。兹据吏部奏。湖南即补道王加敏。陕西陕安道沈应奎。陕西巡抚谭钟麟。所请奖叙。核与定章不符等语。谭钟麟仍著赏戴花翎。王加敏沈应奎、二员著左宗棠另核请奖。现月　　

○谕军机大臣等。文彬奏。请旨借拨饷银一摺。据称江北勇营。未能遽撤。需饷孔殷。上年各省欠解河工饷银。共十九万三千余两。现在河南被旱成灾。势难兼顾。其余各省。亦恐一时未能解到。请于浙江粮道库。借拨银七万两。江苏粮道库借拨银五万两。江安粮道库。借拨银三万五千两。山东粮道库借拨银三万五千两。俟各省欠解河工饷银解到。即行归还等语。著沈葆桢、吴元炳、梅启照、文格、饬令各该粮道。于十一月内如数批解。以济要需。另片奏。请饬解河饷。等语。本年额解河饷。山东运司。欠解银五千两。浙江藩司。欠解银六千六百余两。浙江运司广东运司。江甯藩司。安徽藩司。各欠解银一万两。两淮军司。欠解银五千两。福建盐法道欠解银三千两。著该督抚饬令各该司道于十一月内解清。俾资应用。将此由四百里谕知沈葆桢。何璟、刘坤一、吴元炳、裕禄、梅启照、文格、张兆栋。并传谕葆亨知之。现月　　

○又谕。丰绅奏。查明各城秋成分数。恳恩展缓。前借口粮。请饬拨接济银两一摺。本年黑龙江城暨黑龙江站收成歉薄。若将前借接济口粮。依限缴还。未免益形拮据。加恩著照所请。暂行展缓。俟来年秋成后再行缴还。以纾丁力。至墨尔根城并墨尔根站依拉喀站丁户被灾应需粮石。除现存外。尚不敷粮三千四百七石零。即由该处备仓存粮内动用。于明年秋成后照数还仓其应支接济银一万六百九十三两零。著崇厚、岐元、于盛京部库。无论何项。先行照数拨给。俟户部指拨银两到日。再行归还。所有此项银两。著于明年秋季起分限四年。按季坐扣。抵充本省俸饷。至各城应交应免额粮。著丰绅等照章办理。前据奉、天府府丞王家璧奏。奉省渐就又安。吉林黑龙江亦应一律筹画。该二省兵力素强。近因徵调较多。稍形单弱。急宜加意培养。以成劲旅。请饬该将军等抚缓整顿等语。攻崇厚、铭安、丰绅、悉心筹画。妥为办理。原片著钞给阅看。将此由四百里谕令知之。现月　　

○命刑部左侍郎袁保恒。赴河南帮办赈务。现月　　

○庚申。以恭进玉牒。上诣乾清宫东暖阁行礼。记注　　

○谕军机大臣等。松溎等奏。廓尔喀贡使。行抵前藏。派员护送起程一摺。前因恒训等奏。本年廓尔喀及察木多堪布例贡。驿路未能畅行。恳请暂免进京。当经谕令松溎等。将表文贡物存留。派员赍至四川省城。由恒训等委员赍京呈进。应给敕书及恩赏各物。即由理藩院发往四川。转交松溎等祗领颁给。现在廓尔喀年班例贡及庆贺登极表贡。该贡使业经行抵前藏。松溎等已派员护送起程赴川。惟山陕两省荒旱。饥民甚多。仍恐沿途阻滞。著恒训、丁宝桢、于该贡使行抵川省时。即将表文贡物存留。委员赍京呈进。一面将该贡使派员护送回藏。毋庸在川等候。所有应给敕书及恩赏各物。仍著理藩院发往四川。交恒训、丁宝桢、转交松溎、桂丰、祗领颁给。其余西藏及川省各路土司贡物。无论是否起程。统著恒训丁宝桢、松溎、桂丰、怀遵前月二十七日谕旨。分别妥为办理。将此谕知理藩院。并由五百里谕令恒训、丁宝桢、松溎、桂丰知之。现月　　

○又谕。崇厚等奏。建昌边匪越境滋扰。现经剿办获犯一摺。本年十月闲。建昌县匪徒王元善等。胆敢纠集二百余人。越入甯远边界。抢掠盐局。虏去委员人役经崇厚等派出提督左宝贵带队驰剿。该匪等复敢聚众至七八百人之多。放枪拒捕。官军相机迎剿。于水口地方将该匪击败擒获匪首王元善李广和耿淀甲三名正法。其余分别惩治释放。办理尚为妥速。崇厚现派总兵马魁带队前赴甯远一带。驻扎巡防。即著饬令认真巡缉。并著延。煦饬属于交界处所。一体防范。遇有匪徒。即行拏办。以靖地方。此次出力各员弁。著崇厚、恩福、择尤保奖。毋许冒滥。将此由四百里各谕令知之。现月　　

○又谕。李瀚章奏。覆核沈葆桢收复引地包认饷。银章程未能允洽。秉公妥议一摺。淮盐规复引地。事体重大。必须筹画妥善。计出万全。方不至戾时宜而滋后患。兹据李瀚章奏称。沈葆桢原奏。包完饷银。立限截止川盐设法严缉私枭章程。或虚数徒悬。或事多窒碍。所虑困运商、病场商误国计、蹙民生、激事变各条。均系为大局起见。自宜和衷商搉。不厌求详著沈葆桢按照该督所陈。悉心覆核。务臻妥洽。原摺著钞给阅看。将此谕令知之。现月　　

○辛酉。谕内阁。吏部奏。遵旨分别议处一摺。河南布政使刘齐衔。于属员禀报灾荒。率以捏报详请撤任。并于亟应蠲缓地方。照常徵收批解。实属办理失当。著照部议革职。巡抚李庆翱。于府县因报灾撤任。无不如详办理。连年荒歉。未能豫筹布置。亦属疏忽。著照部议降三级调用。不准抵销。　　

○又谕。御史唐树楠奏。京城地面近有唆讼蠹棍。包揽递呈。请饬严拏惩办等语。著步军统领衙门、顺天府、五城御史、一体严拏。按律惩办。现

月

　　

○谕军机大臣等。御史唐树楠奏。山西旱灾。请饬开井灌田。并赶种春麦各摺片。据称开井灌田。为救荒良策。请饬责成州县。及时举办。并查种麦地方。于明年春初多购籽种。赶种春麦。以补捐赈之不逮等语。著曾国荃体察情形。妥筹办理。原摺片著钞给阅看。将此谕令知之。现月　　

