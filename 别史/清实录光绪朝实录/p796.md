<!-- { "loadSidebar": true } -->
○又谕、巡视东城御史文博等奏、现任武职自尽。牵涉该营参将。请交部审办一摺。理城左营汛守备李振祐自缢身死。经该城指挥相验。尸身左胳膊上。写有因参将赵长春、头目金秀林、逼害致死字迹。并据尸子李涛供称、赵长春屡次勒索银两。以致情急自尽等语。案关现任武职自尽。牵涉本营参将。亟应彻底根究。该营头目金秀林著交刑部审讯参将赵长春著即行解任。听候传讯。　　

○谕军机大臣等、电寄杨昌浚、据奎顺奏、西甯危急。大通营城失守。并据刘世安奏、甘凉道路梗塞等语。现在贼氛遍地。关外饷道。几至不通。杨昌浚一无筹策前后所募数十营。零星分布。将领屡次败衄且有营私克扣等情该督身任边圻。若再粉饰因循。贻误大局。自问应得何罪。著即调派各营。一面援救西甯。一面疏通甘凉道路。诸将中有不能得力者。随时撤参。如查有克扣兵饷情弊。即按军法从事。该督务当振刷精神。摺去壅蔽。以期力赎前愆。懔之勉之。电寄　　

○又谕、电寄董福祥、据奎顺奏、西甯危急。大通营城失守。大通县亦朝不保夕。李培荣阻于平戎驿等语。西甯待援孔亟。牛师韩一军。既留安定。此外如何建威等营。如有可以酌拨者。著董福祥抽调数营。迅速往援为要。电寄　　

○又谕、电寄刘世安、刘世安职司文柄。是以未准从戎。惟该省贼势军情。以及将吏等营私纵寇等弊。著据实具奏不准一字隐饰。电寄　　

○以甘肃按察使裕祥为云南布政使甘肃巩秦阶道丁体常为甘肃按察使。　　

○丁未谕内阁崇欢等奏、蒙古台吉控告盟长。藉端索贿讯办情形一摺。据称札盟沙尔套台吉那逊布彦吉尔噶拉呈称、因伊被崇欢申饬盟长遂向台吉需索银两。代为关说。讯据盟长镇国公阿育尔色德丹占札木楚供称以该台吉受人主使致送银两。有意栽赃为词。两造争执。请旨办理等语。此案盟长阿育尔色德丹占札木楚藉端索贿。台吉那逊布彦吉尔噶拉多事钻营。均属咎无可辞。著理藩院严加议处。将军崇欢于该台吉致送贺礼。虽经拒绝。未即奏参。办理亦有不合。著交部议处。现月　　

○谕军机大臣等、电寄魏光焘、西事方殷。援师宜速。顷据刘坤一、王文韶、陈宝箴、合词电奏、陈湜一军。有轮船失事之营。尚须召补。其添拨十营。尚难克日就绪等语。陈湜留扎山海关。专办湘军操防事宜。其援甘之师。著改派魏光焘于所部内挑选精锐迅速拔队但期得力。不必拘定营数。约计何时启程。先行覆奏。电寄　　

○又谕、电寄廖寿丰袁世凯现在留津。有应办事件。其温处道本任。仍著派员署理。电寄　　

○钦差大臣两江总督刘坤一因病恳请解职。得旨、刘坤一著在津安心调理。毋庸开缺。现月命降调前山东巡抚任道镕来京听候＜闲＞用。摺包　　

○以两广总督谭钟麟兼署广东巡抚。　　

○戊申。遣官祭都城隍庙。　　

○谕内阁、户部奏遵旨议覆直隶总督王文韶奏、望都县粮赋。恳恩量为减免一摺直隶各州县钱粮。久经厘定。惟望都县仍沿旧额。粮赋较他邑为重。该县地瘠民贫。小民迁徙流亡。实堪悯恻。加恩著照所请。准将望都县行差优免。及退出圈地三项额徵粮赋减免五成永著为令。以苏民困。他处不得援以渎请。现月　　

○谕军机大臣等、张汝梅奏甘肃贼众兵单请添拨大枝劲旅一摺。西事方殷。兵力宜厚。昨已有旨令陈湜留扎山海关改派魏光焘挑选所部精锐。克日启程。赴甘援剿。与该护抚所奏适相吻合现在甘肃邻近各省。无可抽调之军。所请添拨大枝劲旅之处。著毋庸议将此谕令知之。现月　　

○又谕、杨昌浚等奏、西甯河州近日战守情形一摺。所有阵亡之总兵衔副将周万生。游击曾仁、黄雨亭、把总贺国贵、团总军功杨巨海、均著照所请。交部议恤。杨昌浚奎顺务当懔遵叠次电寄谕旨。妥筹战守。力保河湟大局。是为至要。傥再迁延贻误。该督等不能当此重咎也。将此谕令知之。现月　　

○己酉。以黄河霜降安澜。颁大藏香十枝。交河东河道总督许振祎祇领。虔诣河神庙祀谢。并颁金龙四大王庙扁额曰德水澜平。朱大王庙曰功昭顺轨。黄大王庙曰荣光著庆。栗大王庙曰绩奏宣房。杨四将军庙曰安流助顺。党将军庙曰清颂扬庥。现月　　

○谕军机大臣等、有人奏、广东近年盗风猖獗。南海报案局。自光绪十四年起。至十八年止。共报盗案一千三百余起省城西关。日晡后即比户严扃。府前街藩司街前。不免白日行劫。群盗以劣绅为窝主。劣绅又恃奸捕为耳目。如南海县之张乔芬番禺县之韩昌晋。皆劣迹彰著。张乔芬有弥缝窝贼手书石印传观。地方官隐忍坐视以致盗案愈酿愈多等语。广东盗风素炽。捕务亟宜讲求。著谭钟麟督饬该地方官设法严拏。务获渠魁张乔芬等如果有窝盗情事。即著从严惩办。以清盗源原片著钞给阅看。将此谕令知之。现月　　

○又谕、电寄董福祥。电悉。进扎狄道。将次渡洮此后须步步为营。谋定后动。回众枪炮尚少。我军辎重军火均在后路。尤防抄截。牛师韩、吴云伍各营著催令陆续前进。毋得逗遛。昨已有旨令陈湜留扎山海关。改派魏光焘挑选所部精锐迅速赴甘援剿矣。电寄　　

○护理陕西巡抚张汝梅奏华州罗纹河开通渠道。占用地亩。请豁免钱粮下部知之。摺包　　

○以河工出力。予河南布政使额勒精额等优叙赏署开归陈许道陈运瑛二品顶戴。现月　　

○豁免陕西被旱歉收地方光绪十九年分民欠钱粮草束。摺

包

　　

○庚戌。谕军机大臣等电寄魏光焘等、榆关拔队。甚为迅速。所部各营。著准其如数带往。所需月饷。已饬部筹的款矣。西安转运粮台。著张汝梅督率办理。务使各军粮饷军火。源源接济。毋致缺乏。现月　　

○派户部尚书敬信为正使内阁学士寿耆为副使册封庆亲王奕劻。电寄　　

○调湖北汉阳镇总兵高光效为江南瓜州镇总兵官。早事　　

○辛亥。上诣颐和园乐寿堂问慈禧端佑康颐昭豫庄诚寿恭钦献崇熙皇太后安。　　

○驻藏办事大臣奎焕奏、藏哲勘界。英印度总督订于明春开办。现饬在边各员。豫备明春会同前往下所司知之。摺包　　

○勾到新疆云南贵州广东广西福建奉天情实罪犯。停决云南斩犯一人广东斩犯二人。奉天斩犯一人。余六十五人予勾。

现月　　

○壬子。上御文华殿。英国使臣欧格讷觐见起居注　　

○谕内阁、谭继洵奏、沙市地方失火。弹压勇丁与水龙会争路口角。致伤民夫。请将营哨各官惩处一摺。湖北沙市地方。为川楚要冲。派营驻扎。原以保卫地方。乃该勇丁因争路口角。竟致持械出队致伤水龙会夫多人。实属凶横不法。所有在场滋事之勇丁。著谭继洵督饬道府研审确情。从重分别惩办。管带武胜前营都司欧阳荣章著交部议处。副将熊得胜。游击余万盛均著即行革职以肃营规。现月　　

○谕军机大臣等电寄王文韶等、魏光焘奏、统军入陕。分道前进。请饬沿途地方供应舟车等语。所有该军经过之直隶山西河南陕西等省地方著该督抚严饬沿途各州县查照上年成案。豫备舟车。将军装辎重等项。妥速运送。毋稍延误。并准其作正开销。电寄　　

○又谕电寄依克唐阿、所请入都陛见。著毋庸来见。暂缓赴任。所需月饷。已饬户部速议筹拨。归辽已有成议。约三月内彼兵全退。我军驻辽南者尚有数十营。亟应陆续裁撤。以节饷需。电寄　　

○又谕、电寄裕禄。归辽已有成议。防务较松。初发祥一军著裕禄量为遣撤。电寄　　

○理藩院奏、班禅额尔德尼坐床后恭祝万寿。呈进丹书克贡物。报闻。起居注　　

○派兵部右侍郎徐树铭知武举。以刑部左侍郎本端棻为武会试正考官。翰林院侍讲学士冯文蔚为副考官。早事　　

○以太常寺卿李端遇为通政使司通政使。起居注　　

○以亏短银两。革已故山西大同镇中营游击清弼职。提属勒追。　　

○以捐赀助学。予河南宝丰县故绅杨溯、杨源清、建坊。摺包癸丑谕内阁本日各衙门带领引见。御前乾清门当差人员甚少。著御前大臣查取无故未到各员职名。交该衙门议处。现月　　

○又谕、本日两翼八旗带领引见。该前锋护军统领等到班甚少。嗣后除请假及另有差使各员外。如有无故不到者。定行惩处。现月　　

○谕军机大臣等、嗣后朕诣颐和园皇太后前请安。上驷院豫备太监等应差马匹著及早备齐。毋得临时迟误。至应行豫备处所著在大高殿以西。不准就近在神武门豫备。现月　　

○又谕电寄刘坤一、各军宜留宜撤。总以是否精壮为衡。该督身总师干。何必琐琐渎请。归辽议成封河期近。久戍之卒。正宜罢归。陈湜驻扎榆关不必挑足三十营。李光久所带老湘营。精锐不满千人。著即裁撤。湘军粮台。仍著由部拨款供支毋庸赴部请领。电寄　　

○又谕、电寄张之洞近闻湖北铁厂采煤合用。火炉业已烧通。每年可出快枪七八千枝。铁轨尤易铸造。张之洞经理此事。历有年所。著将现办情形。切实覆奏。如经费不足。亦应确切直陈。现在时事多艰。中外大臣。宜讲求一实字。总之毋妄费。毋受欺蒙方有实济该督其深体此意。再有人奏、江南提督谭碧理本少战功。善于逢迎。滥居高位。部议裁兵节饷该提督多方阻挠。以致营伍腾怨等语。著张之洞确切查明。据实具奏。电寄　　

○以山西布政使员凤林暂署山西巡抚。　　

○甲寅。直隶总督王文韶奏筹办直隶赈抚情形。自十八年起十九年止。共用银一百九十三万。津钱六十余万。米十四万余石。棉衣三十五万余件。下部知之。摺包　　

○安徽巡抚福润奏安徽自遭兵燹。漕粮改徵折色。近以水旱连年民情困苦。请将二十一年分漕粮。仍循旧章。改徵银两。允之。摺包　　

○盛京将军禄奏派员巡查奉天东边沿江一带。并无游民过江垦田。边境均属安靖。报闻。摺包　　

○又奏、奉天船规税务。现因地方事务尚未大定。本年徵收之数。不能以常例为衡。恳准暂免计额毋庸责令赔补。如所请行。　　

○赏三等男爵邱世藩二等侍卫在大门上行走。现月　　

○以亏短官项。革顺天三河县知县陈醴直隶抚甯县知县李兆梅、沧州知州宫昱职并勒追。摺包　　

