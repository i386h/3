<!-- { "loadSidebar": true } -->
○又谕。致仕大学士载龄。持躬恪慎练达老成。由道光年闲翰林。受先朝知遇之恩。洊陟正卿。朕御极后＜闲＞任纶扉历管部旗事务。宣力有年。克尽厥职。前因患病。奏请开缺。准予致仕。赏食全俸。方期克享遐龄。长承恩眷。兹闻溘逝。轸惜殊深。著赏给陀罗经被。派辅国公载濂。带领侍卫十员。即日前往奠醊。加恩赠太子太保衔。照大学士例赐恤入祀贤良祠。任内一切处分。悉予开复应得恤典。该衙门查例具奏。用示笃念耆臣至意。寻予祭葬。谥文恪。现月　　

○又谕。吴大澂奏。保荐人才一摺同知衔汪启。著发往直隶交李鸿章差遣委用。现月　　

○谕军机大臣等。有人奏、广东盐运使周星誉。嗜好甚深。前在广西左江道任内。督带营勇。及督办收支局。侵蚀甚钜。赴运使任时。私携税货。经厘局盘获。设法消弭。又署运同方功惠。候补知县徐殿兰。海阳县知县胡鉴。候补通判陈嵩寿。前代理归善县知县王序贤。署茂名县知县王其恒。种种贪劣各款。请饬严惩各等语。著张树声、裕宽、倪文蔚。按照所□□□尔□各节。确切查明。据实具奏。毋稍徇隐。现月　　

○又谕。穆图善等奏。筹办闽省海防情形一摺。闽省为南洋门户。现经该将军督抚会筹布置。仍著随时斟酌情形。实力筹备以期缓急足恃。台湾孤悬巨浸。久为外人所觊觎。防务尤为紧要。著左宗棠酌拨练勇数营。派员管带渡台。归刘璈调遣。以厚兵力。前有旨谕左宗棠饬令王德榜带所募勇营前往广西关外。归徐延旭节制。该藩司募勇若干营。已否成军。著该大臣饬催。迅速赴防。并多带外洋军火。以资利用。一面详细奏闻。将此由六百里各密谕知之。洋务　　

○命大学士宝鋆教习庶吉士。现月　　

○以派大学士灵桂为武英殿总裁官。现月　　

○转吏部右侍郎昆冈为左侍郎。以内阁学士奎润为右侍郎。现月　　

○赏内阁学士祥麟副都统衔为哈密帮办大臣。现月　　

○命署两广总督曾国荃在紫禁城内骑马。现月　　

○丁酉。谕内阁、唐炯奏、特□□□尔□庸劣不职各员一摺。云南候补道刘凤苞。居心鄙诈。惟利是图。候补知府萧锡龄。行同市侩有玷官箴。候补同知直隶州知州陈鹍。盘踞要局。舞弊营私。署威远同知候补同知马维翰。贪婪厉民。众怨腾沸试用同知顾宗煃。藉端索诈。剥商扰民。周聘贤。声名最劣。行检不修。试用通判萧开熙。性喜钻营。久滋物议。试用知县邓炳尧。居心巧滑。办事糊涂。调补顺甯县知县杨炳垣。性情暴戾。举动乖张。试用州同黄体乾。习染最恶。遇事欺罔。试用州判余良佐。不知检束。声名恶劣。均著予行革职。以肃官方。现月　　

○谕军机大臣等。升用翰林院侍讲许景澄奏。敌情叵测筹备宜严。条陈目前事宜一摺。著该衙门议奏。现月　　

○督办新疆军务通政使刘锦棠。代乌鲁木齐提督金运昌。奏请开缺回籍就医省墓。得旨。金运昌向来办事得力。现在筹复兵制。正资整理。著刘锦棠传知该提督。当图报称。以副委任。毋庸开缺。摺包　　

○云南巡抚唐炯奏。驰抵新安防所。现在布置情形。得旨、前已谕令岑毓英带兵出关。并令该抚回省筹办饷需厂务等事宜。即著懔遵前旨。实力经理。毋稍疏懈。摺包　　

○上以冬至祀天于圜丘。自是日始、斋戒三日。　　

○戊戌。浙江巡抚刘秉璋奏、海塘工险。请复还翁家汛千总裁缺下部议。摺包　　

○旌表节妇江苏武进县四品封职张虔妻刘氏孝女、湖北候补通判张锦黻女韫玉。贞妇、监生吴保颐聘妻赵氏。摺包　　

○抚恤琉球国遭风难民如例。摺包　　

○己亥。谕内阁。前因御史熊景钊。署都察院左副都御史张佩纶。先后奏□□□尔□贵州库储空虚。林肇元贪黩营私等款。叠经谕令岑毓英确查具奏。兹据查明据实覆奏。贵州巡抚林肇元。赋性优柔。遇事迁就。与署藩司粮储道松长。当饷需奇绌之际。支发款项。不能破除情面。量入为出。以致库储空虚。均属咎无可辞。林肇元、松长。均著交部严加议处。贵州候补道罗应旒。素性夸诈。派办局务颇有虚糜。委署贵东道。措施未能裕如。致招物议。贵州贵阳府知府汪元庆。与本省巡抚胞弟联姻。迹近夤缘。不知远嫌。候补知府曾彦铨。劝办捐输携照在京。因缘罔利。江西南安府知府林载亨。系林肇元胞弟。前与曾彦铨同办捐务。并不辞差回避。郎岱同知萧荣椿。声名平常虽无招摇实据亦属不能称职。罗应旒。汪元庆。曾彦铨。林载亨。萧荣椿。俱著交部分别议处。寻议林肇元、松长罗应旒、曾彦铨、萧荣椿革职。汪元庆、林载亨、降三级调用。从之。现月　　

○又谕。前据御史刘恩溥奏□□□尔□贵州学政孙宗锡。并前任学政林国柱。考试需索各款。当谕令岑毓英确查具奏。兹据奏称委员详查。孙宗锡考试安顺府时。辄因供给将普定县知县彭亿清之子锁押。并索取童生规费。滥责生员龙登衢。复因考棚朽坏。勒令各新生捐银修理。实属不知检束。开缺贵州学政翰林院编修孙宗锡。著即行革职。前贵州学政林国柱。虽查无滥收冒考情事。惟于家丁需索供应。未能觉察。亦属不合业经另案革职。即著毋庸置议。现月　　

○又谕。潘鼎新奏。□□□尔□劾庸劣不职各员等语。湖南澧州直隶州知州吴起凤。精神不振。步履维艰。衡阳县知县罗庆芗。始勤终惰。积案甚多。均著以原品休致。候补知县王珠焘。信任家丁。声名甚劣。王福申。巧于钻营。踪迹诡秘。试用知县。欧阳保松。性情乖张。举止躁妄试用县丞周钧。行为卑鄙试用巡检廖炳章。品行卑污。试用典史萧承煊。办事荒唐。均着即行革职。以肃官方。现月　　

○谕军机大臣等。前因越南嗣王被害。谕令张树声统兵前往绥靖越境。兹据该督电寄总理各国事务衙门。据称海道难以前进。拟至广西由龙州出关等语。广东至龙州道路辽远。目前河内等处。节节梗阻势难遽达顺化。于越事缓不济急。前有旨、令岑毓英出省调度。计日当已启程。滇军驰赴越境较为便捷。本日已改派岑毓英迅速前进。相机酌办张树声。即著毋庸赴越。仍将广东防务。妥筹布置。务臻周密。吴大澂一军。及丁汝昌所带师船。均著毋庸前往。李鸿章务当督率水陆各营。认真训练。并将应办事宜。赶紧筹办。备豫不虞。将此由六百里各密谕知之。洋务　　

○又谕。岑毓英奏。添募勇营。并探报越南山西等处情形一摺。前谕该督统营赴防。现在营伍。业已挑选齐备。著即迅速驰赴前敌。妥筹防御。昨闻越南民变。该国嗣王被害。当经谕令张树声驰赴越都。戡定其乱。现据张树声电报。顺化海口。久为法踞。陆出钦州路僻难行。拟仍由龙州出关。前赴越都等语。师行以速为主若道里辽远。转饷迟滞。于越事缓不济急。且据曾纪泽电报。法人现又添兵以镇越乱。则大兵前进。尤宜取道便捷。迅赴事机本日已谕令张树声。毋庸赴越。著改派岑毓英前往越南。宣布威德。削平祸乱。并令该国择贤继位。奏请册封至该督统兵赴越。应由何路前往即著随时相机。务臻稳慎。傥一时骤难进发。仍著与粤军联络策应。坚守山西北甯等处。以固边疆门户。将此由六百里密谕知之。洋务　　

○旌表割臂疗亲、前河南按察使傅寿彤母郝氏。妻刘氏摺包　　

○旌表刲臂疗夫、福建龙岩州州同衔谢良清妻丁氏。摺包　　

○蠲缓湖南安乡、武陵、龙阳、益阳、华容澧、沅江、巴陵、临湘、湘阴、十州县。钱漕粮赋课税有差。现月　　

○庚子。冬至。祀天于圜丘。遣睿亲王魁斌。恭代行礼外起居注遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。　　

○遣官祭端慧皇太子园寝。　　

○谕内阁、朕奉慈禧端佑康颐昭豫庄诚皇太后懿旨。本日据左宗棠、杨昌浚奏、清江设厂收养各路灾民一摺。据称清江为南北水路通衢灾民纷纷南下。每日扶老携幼不绝于途。览奏实深悯恻现经左宗棠等督饬属员。分设振厂。妥筹收养。加恩著拨给银一万两。俾资接济。因思本年顺天直隶山东湖北安徽等省。被灾较重。小民荡析离居情形困苦。深宫廑念。寝馈难安前经降旨截漕发帑。并据该督抚府尹陈奏。筹办赈济。第灾区甚广。人数众多。仍恐难以周遍。自应特沛恩施。顺天直隶、著拨给银四万两。山东、著拨给银四万两。湖北、著拨给银四万两。安徽、著拨给银二万两。该部即行迅速拨发。该督抚府尹。务当严饬所属。核实散放。务使实惠及民。用副轸念民艰至意。现月　　

○谕军机大臣等。杨昌浚奏。擒获教匪王觉一之子王继泰等。讯供究办等语。山东教匪王觉一、即王养浩倡立邪教。谋为不轨。往来数省。前经谕令两江四川湖广江苏安徽江西湖北湖南山东河南各督抚。饬属严密访拏。至今尚未弋获。该匪情罪重大。断不容任令漏网。著左宗棠等、将王继泰等严行审讯。究明王觉一实在下落。密咨各该省一体严拏。务获惩办。以绝乱萌。将此由五百里各谕令知之。现月　　

○辛丑。户部右侍郎敬信、因病乞休。允之。现月　　

○以贪劣藐法、革山西署石楼县知县汪恩湛职。摺包　　

○壬寅。谕内阁。毕道远、周家楣奏。遵查阜康银号文煜存款一摺。据称查核该号票根簿内、有联号开列银四十六万两。第一号上注明文宅字□□羕。除前江西布政使文辉呈请究追阜康银款十万两。称由文煜代为经手外。其余三十六万两。簿中祇注文宅字□□羕等语。著文煜明白回奏。现月　　

○又谕。御史曾培祺奏武闱外场。宜明定画一章程。暨内场仿照文闱之例。给签入场卷面严密弥封各摺片。著兵部议奏。寻奏、武闱内场试卷。弥封白纸。再行加厚。仿照礼部弥封之式。将姓名籍贯。严密封固。钤盖关防。以昭慎重。依议行。　　

○又谕。御史刘恩溥奏。候选道王海。捐输义学地租。请饬杜弊以昭核实。并请嗣后捐输奖叙。仍照旧例办理等语。著该部议奏现月　　

○谕军机大臣等。御史刘恩溥奏。京城钱铺。关闭多家。旗兵受累。不可胜数。请再赏给钱粮。暨本年顺天直隶水患成灾。烧锅有妨民食。请饬援案暂行停烧各等语。著户部议奏。现月　　

