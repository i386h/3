<!-- { "loadSidebar": true } -->
○谕军机大臣等、谭钟麟奏遵查阅海关税务情形一摺。据称福州将军衙门所入平余申水银。每岁尚有七八万两闽关常税。频年短徵。良由用人太多。积弊太久。大卡六处。小卡三十六处。所派委员家人等。不下二百数十人。各卡巡船丁役。合计有二百余人巡船需索规费。为害商民甚烈。供给将军衙门陋规。有到任铺垫及贴贡谕礼等名目。每年委员平柜巡船丁役所分约七八万两。拟将常税并归厘局经收。将军派员在局稽查按月分解。将平柜图记查河巡船等悉行裁撤。虽常税未必增多商民可免扰累等语。该关积弊甚深。亟应认真整顿。以期上裨国课下恤商艰。著庆裕到任后谭钟麟与之会商妥筹。将各项弊窦实力革除拟定章程。奏明办理。原摺著钞给庆裕阅看将此各谕令知之。寻庆裕奏、闽关应徵货物。现多赴海关报纳。又因前任将军用人太多。以致徵无起色。现经沙汰。亲督委员力求整顿。至平余申水贴贡等项。现在贴贡已裁。余款归还洋款本息磅价及善举等项。勉强敷衍。未便再裁。下部知之。　　

○又谕、依克唐阿奏、请饬增祺妥筹协济等语。现在奉天军务吃紧。依克唐阿督率征兵。远驻辽阳。所有前敌应需军火器械等项。必须后路源源接济。增祺素顾大局。仍当随时妥筹协济。俾免缺乏之虞。将此各谕令知之。洋务　　

○又谕电寄吴大澂、连日据宋庆电称倭寇分路图犯营口。急待援军以顾北路。该抚所部。现已定期拔队。分起出关。著即饬刘树元一军先行进发。以为宋庆后路策应。其余各营。陆续前进。熊铁生余虎恩两军。仍著留扎榆关免致空虚。本日吴凤柱电称即日移军牛庄。请由部拨饷等语。著吴大澂就近先行备拨银三万。交该提督应用。其小口粮仍由胡燏棻、周馥、两处支领并催令迅即启行。勿稍延误。电寄　　

○已革黑龙江将军依克唐阿奏署辽阳州知州徐庆璋勇于任事。举办乡团辽属一带人心赖以粗安。恳恩特加奖励。得旨、徐庆璋著以知府记名＜闲＞放。　　

○以旷误守库革齐齐哈尔正白旗骁骑校讷恩海职。　　

○予海防积劳病故。记名提督贾宏材优恤。摺包　　

○追予已故直隶长垣县知县赵纶、附祀长垣忠义祠。从直隶总督李鸿章请也。　　

○续予大东沟殉难海军学生六品军功何如锦等议恤。摺包　　

○乙丑。谕军机大臣等、电寄张荫桓等前据电奏业经抵沪。谅已与邵友濂会商一切即著该侍郎等克日出洋。毋庸另候谕旨。并将启程日期电覆。电寄　　

○又谕、电寄李秉衡、李鸿章电奏戴宗骞等防守威海。禁止渔船下海。东省已调五营均扎荣成左近等语。倭寇如犯威海。前面防守较严所虑乘虚窜扰后路。李秉衡务当相机布置。督饬防营。时刻严防。以杜窥伺。电寄　　

○又谕、电寄依克唐阿。十九日电悉。荣和所称李樾等自带土著猎户二千人投营效力等语。如查看此项义民果能得力。即准其随营调遣。但须按名查明来历以防奸宄溷迹滋患。寻奏。已经查明猎户来历实系土著。现已编成队伍下部知之。　　

○命多罗达尔汁卓哩克图郡王勒旺诺尔布。敖汉固山。贝子德色赉都布。青海辅国公济克什札布。喀尔喀三等台吉那木凯多尔济在乾清门行走赏乌珠穆沁多罗额尔德呢贝勒济尔哈郎双眼花翎。喀尔喀辅国公密法木察苏特巴保多尔济。镇国公衔头等台吉车淩多尔济霍硕特头等台吉旺诺尔布敖汉头等台吉勒呼济勒诺尔赞喀尔喀二等台吉札勒青棍布多尔济廓尔罗斯三等台吉索特那木花翎。　　

○以蒙古王公。捐输军需。三音诺彦札萨克亲王特固斯瓦齐尔车臣汁札萨克郡王多尔济帕拉穆赏用紫缰。札萨克图汗贝子衔札萨克辅国公达什拉布坦、再赏贝子衔一辈。三音诺彦札萨克辅国公德里克多尔济札萨克图汗贝子衔札萨克头等台吉呢朗瓦尔挑在御前行走。　　

○以营勇抢银滋事。革游击衔留甘补用都司吴连城。山东候补参将李连升、蓝翎守备谷有才等职。甘肃提督李培荣下部议处。洋务　　

○以遵命捐赈。予内阁中书张允顗、湖南粮储道但湘良等、各为其父母建坊。摺包　　

○加赏顺属春抚米三万石。现月　　

○丙寅。谕军机大臣等、前因有人奏、提督李培荣素性傲惰。不理军事。当经谕令刘坤一查明具奏。兹又有人奏称李培荣骄纵掊克。罔恤兵艰其自防所来京。往返皆乘坐四人大轿督办军务处发有勇丁皮衣银两。该提督仅制棉衣散给。复于勇丁名下。坐扣饷银。勇丁等不胜其苦。请饬查办等语。著刘坤一按照所参各节。确切查明归入前案一并覆奏。原片著钞给阅看。将此谕令知之。洋务　　

○又谕、有人奏、太仆寺少卿松安管理督办军务处粮饷。有减平克扣。并搀杂低银情事等语。著督办军务王大臣查明具奏。原片著钞给阅看。寻奏、查无实据。惟该员既有海军衙门专差。管理粮饷一缺。应请改以内阁学士堃岫接办。从之。现

月摺包　　

○御史王鹏运奏。息借商款扰民。请予罢免下户部议。洋务

　　

○钦差大臣两江总督刘坤一奏。军务需材请调御史冯锡仁襄办营务。郎中张闻锦等随营差委。又奏。派员赴喇嘛庙等处。购买战马。请饬免税并允之洋务　　

○护理湖广总督谭继洵奏。饷需支绌。请规复前抚胡林翼徵收米谷旧章。下部知之。摺包　　

○调贵州巡抚崧蕃为云南巡抚。以安徽布政使德寿为贵州巡抚。现月　　

○予故原任兵部尚书乌拉喜崇阿恤典如例。现月　　

○予故广西巡抚潘鼎新。于安徽庐江原籍建立专祠。从安徽巡抚福润请也。摺包　　

○蠲缓吉林伯都讷等属被灾地亩银谷租赋。现月　　

○丁卯。孝庄文皇后忌辰。遣官祭昭西陵。记注　　

○谕内阁、御史溥松奏、饷赈废弛。亟宜整顿一摺。据称镶蓝旗满洲学习印务参领双林居心贪鄙。任意把持。每月散放该旗兵饷。按名克扣。遇有该旗领米事件。复侵渔中饱。前因侵吞米价案内撤去印务。旋经夤缘复职。近更肆无忌惮。又储济仓监督普英。当新仓监督王廷本人品卑下。声名平常。每遇散放米石。从中勒索。近于顺属应领赈米。藉端讹诈。并有辱詈顺天委员索银情事。请旨查办各等语著镶蓝旗满洲都统、仓场侍郎、按照所参各节。确切查明据实覆奏。毋稍徇隐。现月　　

○又谕、御史溥松奏顺天大宛两县向有冒籍枪替等弊。虽经历任学臣严行禁止。弊端历久难防。近闻广东等省。并有假手吏胥。贿托冒籍。或买充该学廪增附生之名。倩人入场。中式后改归原籍情事。请饬查办等语。著礼部查明具奏。现月　　

○又谕、内务府奏遵旨覆陈六库司员宜定限制一摺。内务府定例。限茶二库司员。三年期满转出者。扣足十年。方准再转。皮瓷缎衣四库转出者。不论年分。遇缺即准转补。即著仍照旧章办理。惟银库司员期满更换时。不得藉口因地择人。率将五库司员奏请调补。以杜流弊。现月　　

○又谕、福润奏甄别庸劣不职各员一摺。安徽代理甯国通判试用直隶州知州吴德懋擅离职守。专事钻营。绩溪县知县姜惟宝审断草率。不洽舆情候补知县吴守诚行为卑鄙。心地糊涂。绩溪县训导吴鸣銮干预公事。志趣不端。均著即行革职。霍邱县知县惠恩才欠开展。人地不宜。著开缺另补。以肃官方

现月

　　

○谕军机大臣等、御史溥松奏、风闻制造库匠役王廷选等冒领供物等件。款至巨万并句串帘子库书吏吴斌冒领缎疋。开设缎局。且与已革户部银库书吏史恩涛等通同作弊等语。著户部工部堂官查明具奏。寻户部奏、查制造库所领缎疋。按工部印领开放。并无书吏吴斌领过缎疋等项。自无从句串。且所领无多。岂能开设缎店。至已革书吏史恩涛等。并无其人。无从查究。工部奏、王廷选于光绪二十年充役。并未承办光绪十七年供物。自无从冒领。天丰缎局开设在前。讯无承售库料。均请毋庸置议。从之。　　

○又谕、电寄宋庆、倭寇分作数股。图扑营口。亟应乘其未至。调派将领分路抄截。牵制贼势一面激励军心。整备队伍。直前迎击。并豫悬重赏以待破敌奏功。本日据营口电报。长顺、依克唐阿、已将析木城海城克复。尚未据该将军等奏报。如果属实。是东路情形稍松恐贼将并力西犯。宋庆务当妥筹布置。力保营口。是为至要。电寄　　

○又谕、电寄李鸿章等、倭船在登州开炮量时之久。旋即驶去。并闻大连湾泊有倭船近五十艘。似即广岛开来之船。诡谋叵测。威海之防。不可一日稍松。仍著李鸿章、李秉衡分饬水路各军。严密防守。力与相持毋令乘隙登岸是为至要。电寄　　

○以湖南按察使王廉为安徽布政使。山西冀甯道俞廉三为湖南按察使。现月　　

○以捐银赡族。赏大学士张之万扁额。曰敦宗善族。摺包　　

○蠲缓河南内黄浚、汲三县被灾地方粮赋杂课。其勘不成灾之安阳等五十二州县新旧钱粮分别展缓。现月　　

○戊辰。谕军机大臣等电寄李鸿章等、二十五日各电均悉。倭寇蓄意谋攻威海。大队兵船已在荣成开炮。并有倭兵上岸。电线不通。情形极为危急其洋划登岸之兵。究有若干。著李鸿章、李秉衡、各饬防军。飞速驰击。勿任深入蔓延。海军战舰必须设法保全。前据李鸿章电奏豫筹水陆相依之法。尚属详细。现当临敌之时。应如何相机会力出击之处。即饬该将领等迅速筹办。毋得束手坐待致为所困。　　

○又谕、电寄张荫桓等、电奏已悉。著即定于正月初三日启行勿迟。电寄　　

○又谕、电寄李瀚章、署广东陆路提督张春发、前已准其来京陛见。该员前在越南接仗。颇资得力。著李瀚章转询张春发、能否酌带旧部数营北上以备调遣。迅即电覆。电寄　　

○上以岁暮祫祭太庙。自是日始、斋戒三日。　　

○己巳。谕内阁、户部奏、遵议解清甘饷各员应给奖叙。请旨办理一摺著吏部议奏。现月　　

