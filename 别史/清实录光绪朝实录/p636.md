<!-- { "loadSidebar": true } -->
○乙酉。谕内阁、山东巡抚张曜。秉性忠勇。历著勋勤。咸丰同治年闲。由知县从戎。创立嵩武军。转战河南安徽湖北直隶等省。叠克名城。剿平粤捻各逆。嗣复剿办甘肃及关外回匪。埽穴擒渠。战功甚伟。历蒙先朝知遇。赏给骑都尉世职。赏戴双眼花翎。升授布政使。改补总兵。擢任提督。朕御极后。因回疆肃清。给予一等轻车都尉世职。补授广西巡抚。加尚书衔。调任山东巡抚。于山东黄河尤能悉心擘画。亲历河干督率工员。力筹修守。实属勤劳罔懈。前经叠奉懿旨。命帮办海军事务。赏加太子少保衔方冀克享遐龄。长承倚畀。昨因患病。甫经赏假调理。遽闻溘逝。轸惜殊深。张曜著晋赠太子太保。入祀贤良祠。并于立功省分。建立专祠。生平战绩事实。宣付国史馆立传。加恩予谥。赏银一千两治丧。由山东藩库给发。照总督例赐恤。任内一切处分。悉予开复。应得恤典。该衙门查例具奏。灵柩回籍时。沿途地方官妥为照料。伊子知府张端本、著遇有道员缺出。请旨＜闲＞放主事张端理、著赏给员外郎。张端瑾、及伊孙张尔常、均俟及岁时。由吏部带领引见。用示笃念荩臣至意。寻予谥勤果。　　

○谕军机大臣等、有人奏近年兴办要工。匠役良莠不齐。动辄争长工价纠众滋闹。本月中旬。广丰丰盛广德祥茂等厂门首匪徒聚众至三四百人之多。持械寻斗。势甚凶猛。请饬惩办等语。辇毂重地。匪徒聚众持械横行。实属目无法纪。著步军统领衙门、顺天府、五城御史、赶紧严拏纠众滋事之人。从重惩办以儆刁风。嗣后京师内外城地面。傥有似此不法情事。并著随时拏办。毋稍姑容。将此各谕令知之。现月　　

○又谕、有人奏直隶饶阳县知县冯端人、嗜好甚深。纵容幕友门丁营私揽权。公事诸多废弛上年该县被灾。并不认真勘验。一律开徵。该县典史康瑞桐、擅受民词。于民人张均被张洛菊捏控一案。责令逼供为盗。并令其戚张俭斋交结该知县之子冯振甫。互相包揽。鱼肉小民等语所奏如果属实。亟应严行参办。著李鸿章按照原参各节。确切查明。据实具奏。原摺著钞给阅看。将此谕令知之。寻奏、冯端人被参各款。查无实据惟年老废弛。已于甄核案内汇请休致典史康瑞桐亦查未得实。仍予解任。饬司随时察看。报闻。现月　　

○云南巡抚谭钧培奏、师宗县被水。委勘筹赈情形。报闻。

随手

　　

○察哈尔都统奎斌等奏、酌拟整顿台站章程八条。一、驰驿人员从役马驼。请定限制。一、大员携眷赴任。请酌加路费。停发车价廪粮。一、应付廪羊。不准折价。一、核减官差。一、核减贡差。一、各旗帮台尚未尽到。请仍给津贴。一、大员赴任回京。勿复派兵迎送。一、驰驿人员。如伤驿马。殴驿兵。照例惩处。又请饬内外札萨克等遵限拨送帮台驼马。并下所司议行。摺

包

　　

○又奏、请调理藩院员外郎润朴清厘游牧事务。得旨清查牧地。并非紧要事件。所请著不准行。随手　　

○以大理寺少卿杨颐为光禄寺卿。　　

○缓徵云南鲁甸厅属荒旱地方光绪十六年分未完钱粮。摺包　　

○丙戌。谕内阁、李瀚章等奏、海疆要缺道员。未能胜任。请旨开缺一摺。广东惠潮嘉道德泰、心性因循。事理未能明晰。著即行开缺。　　

○给事中洪良品奏、教案频兴。请定妥章。下所司知之。　　

○又奏、京城土药销数甚多。每年收税仅及千金。请饬严定稽核章程。下户部议。随手　　

○以乖张任性。并短交代。革广东代理防城县知县孙鸿勋职。随手　　

○以遗爱在民。予故安徽泗州直隶州知州方瑞兰政绩宣付史馆立传。随手　　

○予因公溺毙。故广东碣石镇标左营把总卢湘等议恤。随手　　

○予捐助书院经费广东长乐县职员曾莹光、捐款助赈原任广东乳源县教谕苏文震等建坊。摺包　　

○丁亥。仁宗睿皇帝忌辰。上诣寿皇殿行礼。遣官祭昌陵。　　

○谕军机大臣等、额勒和布、李鸿藻奏、匪徒搅扰要工。请旨办理一摺据称承修太和门工程。正在吃紧之际。突有匪徒多人充作木匠。强欲混入做工。时赴工程处阻挠。甚至持刀逼胁。抢人勒赎。以致日久停工。请饬拏办等语。太和门工程紧要。岂容匪徒搅扰。且辇毂之下。该匪等竟敢恃众横行。尤属目无法纪。若不即时拏办。何以重工作而靖地方。著步军统领衙门、顺天府、五城御史、一体认真严拏务获从重治罪。毋得稍涉纵弛养痈成患。原摺均著钞给阅看。将此各谕令知之。现月　　

○又谕、张曜所部嵩武一军。训练有年。纪律尚整。且所办皆海防之事。著归李鸿章节制调遣。仍著该统领孙金彪认真约束操演。工作兼营。务期一律整齐。缓急足恃。不得日久生懈。将此谕令知之。现月　　

○直隶总督李鸿章奏、添设威海卫水师学堂。酌拟员役饷数。下所司知之。随手　　

○又奏、查出顺直荒地各员。恳请奖励。得旨、勘办地亩。系地方官应办之事。所请奖叙之处。著毋庸议。随手　　

○又奏、故兵部左侍郎郭嵩焘事迹。请宣付史馆。得旨、郭嵩焘出使外洋。所著书籍。颇滋物议。所请著不准行。　　

○派庆郡王奕劻为崇文门正监督。礼部尚书昆冈为副监督。　　

○实授福润为山东巡抚。现月　　

○以洋员效力北洋。当差勤勉。赏丹国人博来璞尔生、英国人蓝博德安得禄、宝星。摺包　　

○予冒暑督工病故。直隶记名总兵刘祺照提督军营立功后。积劳病故例优恤。并附祀淮军昭忠祠。随手　　

○戊子。吉林将军长顺等奏、吉林朝鲜。以图们江为界。请改桥为渡。设舢板等船。以便巡查。其营制饷章。仍照松花江水师营章程办理。下部知之。摺包　　

○护理甘肃新疆巡抚魏光焘奏、新疆温宿州镇西厅被灾。查勘抚恤情形。报闻。随手　　

○以广西按察使汤聘珍为山东布政使。直隶天津道胡燏棻为广西按察使。现月　　

○以捐助蚕业经费。予广西全州贡生张善继为其故父母建坊。摺包　　

○己丑。谕军机大臣等、有人奏、各省教案叠出。请饬严办保甲一摺。据称沿江一带。会匪最多常德、汉口、大通、芜湖、镇江、清江浦各口。皆商贾荟萃之区。匪徒易于匿迹。请饬各省择要举办保甲等语。保甲为弭盗良法。如果实力奉行。何至会匪游勇。结党滋事。层见叠出。著刘坤一、张之洞、松椿、刚毅、沈秉成、谭继洵、张煦、裕宽、督饬各属认真举办。不得因循废弛。视为具文。亦不得任令胥役。藉端骚扰。务使会匪无所潜踪。俾免句煽为患。原摺均著钞给阅看。将此各谕令知之。现月　　

○又谕、有人奏、长江水师。日久废弛兵丁于泊船处所。安立家口。每遇巡查。临时凑集且兵丁多半入会。请饬惩办等语。长江水师。统辖五省江面。巡缉操防。极关紧要。若如所奏。废弛情形。实属不成事体。著刘坤一会同李成谋按照原定水师章程。认真整顿。严饬弁兵等。常川在船。实力巡查。不准擅离。如查有兵丁入会情事。并著严密拏办。毋任养痈贻患。原片均著钞给阅看将此谕知刘坤一、并传谕李成谋知之。现月　　

○庚寅。以捐田赡族。赏户部右侍郎徐用仪扁额曰推恩睦族。　　

○以恃符生事。革福建闽县在籍侍卫林鸿钧职。并讯办。随

手

　　

○辛卯。陕西巡抚鹿传霖奏遵议筹饷办法。陕省土厘全数解部。防勇势难再裁。下部知之。摺包　　

○　　

○以纵贼吞赃。恃符挺抗。革陕西甯远厅在籍守备王干臣职。并讯办。摺包　　

○纂修官李湛田恭纂　　

总纂官程棫林恭辑监修总裁世恭阅三签十月初十日正总裁那月日专司藁本陆恭覆阅癸丑七月初十日徐月日荣月日副总裁唐月日宗室宝恭阅三月初六日陈恭阅二签正月十七日熙月日郭恭阅二签五月初一日宗室麒月日

大清德宗同天崇运大中至正经文纬武仁孝睿智端俭宽勤景皇帝实录卷之三百　　

光绪十七年。辛卯。八月。壬辰朔。上诣仪鸾殿问慈禧端佑康颐昭豫庄诚寿恭钦献皇太后安。至辛酉皆如之。外记　　

○命礼部右侍郎李文田提督顺天学政。内阁学士溥良提督江苏学政。翰林院修撰吴鲁提督安徽学政。编修盛炳纬提督江西学政。署都察院左副都御史宗人府府丞陈彝提督浙江学政编修孔祥霖提督湖北学政。张预提督湖南学政。詹事府右春坊右庶子秦澍春提督山东学政。编修王廷相提督山西学政。黎荣翰提督陕西学政。蔡金台提督甘肃学政。侍讲学士瞿鸿禨提督四川学政。编修徐琪提督广东学政。修撰赵以炯提督广西学政。检讨叶在琦提督贵州学政。以詹事府少詹事张英麟为奉天府府丞兼学政。福建学政沈源深、河南学政邵松年、云南学政高钊中、均留任。现月　　

○以才力堪用。复已革伊犁驻防满洲正白旗协领和陈泰原官衔翎。摺包　　

○予剿捕呼兰一带马贼阵亡记名副都统奢通阿等十四员名优恤。摺包　　

○癸巳。谕内阁、裕禄等奏、昭陵碑楼等处应修各工。请择吉兴修一摺。著钦天监选择吉期。知照盛京将军会同工部侍郎。届期敬谨兴修。现月　　

○工部奏、旅顺船隖等工经费。请饬下北洋大臣分晰咨部。以凭查核。抑或由该大臣自行奏结。得旨、著由李鸿章自行奏结。摺包　　

○护理山东巡抚福润奏、德州城守尉乐福、因案自戕。遗缺请＜闲＞。得旨、案关大员自戕。著福润会同德克吉讷。提案严讯务得确情。毋稍含混。摺包　　

○直隶总督李鸿章奏、故山东抚臣张曜。前因垫发所部嵩武军饷项。挪借洋商七十四万七千余两。垂殁遗书。请代恳饬筹还。俾不至失信远人。贻口舌而辱朝廷。得旨、该衙门妥议具奏。寻奏、拟于山西、河南、山东、直隶等省。分别指拨。按期解交北洋。归还欠款又奏、嗣后大小官员。如借用洋商银两。须总理各国事务衙门奏明有案。方可借给。否则朝廷概不与闻。亦不为之代追。均从之。摺包　　

○盛京将军裕禄等奏、恭修福陵隆恩楼工程。宝匣内尊藏之经卷药材等项。外久霉烂。请祇领更换。下所司知之。摺包　　

○又奏、刑部司狱衙署工程紧要。请款兴修。允之。摺包　　

○盛京工部侍郎阿克丹奏、库存铅丸无多。授案请拨经费。就近采买灌造。允之。　　

○命庆郡王奕劻总理海军事务正白旗汉军都统定安、两江总督刘坤一、帮办海军事务。洋务　　

○以都察院左副都御史张荫桓署礼部右侍郎。顺天府府尹胡聘之署都察院左副都御史。现月　　

○以捐赈钜款。予署广东督粮道周炳勋军机处存记。摺包　　

