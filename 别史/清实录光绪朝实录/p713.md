<!-- { "loadSidebar": true } -->

○又谕、户部奏、各省关奉拨二十年分筹备饷需银两。除粤海关应解六成税银。业经照案全数截留。广东省及两浙运库应解银两。报解均已及半外。江苏、福建、两省应解银两。闽海、粤海、江海、江汉、四关应解四成六成税银。均解不及半。江西、浙江、安徽、三省应解银两。均未报解。请旨饬催等语。各省关应解筹备饷需银两。关系紧要。刻因军事需款尤急。著各该将军督抚监督等。各将欠解银两。迅速筹解。统于本年十月底埽数解清。傥仍延不完解。即著户部指名严参。原单著钞给阅看。将此由四百里谕知福州将军。两江、湖广、闽浙、两广、各总督。江苏、安徽、江西、浙江、湖北、广东、各巡抚。并传谕粤海关监督知之。现月　　

○又谕、电寄李鸿章。电奏已悉。叶志超廿五六两日。又连获胜仗。毙倭贼二千余人。该提督偏郎深入。以少击众。克挫凶锋。深堪嘉悦。惟倭调汉城之兵。悉往迎敌。叶军势孤可虑。卫汝贵、马玉昆、左宝贵各军。日内行抵何处。著李鸿章迅速电催。星夜前进。直抵汉城。与叶志超合力夹击。以期迅奏肤功。勿得稍涉迁延。致滋贻误。电寄　　

○又谕、李鸿章电奏、添定快船得力。请先筹款等语。经海军衙门户部会商。拨银二百万两。交李鸿章应用。所需快船每只约价若干。何时可到华。著该督查明覆奏。电寄　　

○丁丑。钦奉慈禧端佑康颐昭豫庄诚寿恭钦献皇太后懿旨。据李鸿章电称、直隶提督叶志超一军。在朝鲜牙山一带地方。于六月二十五六等日。与倭人接仗。击毙倭兵二千余人。实属奋勇可嘉。加恩著赏给该军将士银二万两。以示鼓励戎行至意。洋务　　

○谕军机大臣等、电寄李鸿章。连日电奏均悉。叶志超进剿获胜。已明降谕旨奖赏。所有北路各军。计现在均由平壤进发。叶志超以孤军当巨寇。釜山又有续到倭兵。待援万分吃紧。著加电迅催。但有一军先到汉城。与叶军声息相通。已足以壮军威而寒贼胆。一俟诸军齐到。即可合力驱逐倭寇。以解汉城之围。至叶军后路。久断接济。由于海军护运不能得力。前据电称、丁汝昌寻倭船不过。折回威海。布置防务。威海僻处东境。并非敌锋所指。究竟有何布置。抑藉此为藏身之固。丁汝昌屡被参劾。前寄谕令李鸿章察看。有无畏贳纵寇情事。著即日据实覆奏。毋得稍涉瞻徇。致误戎机。如必须更换。并将接统之员。妥筹具奏。

电寄

　　

○翰林院奏、呈进编修丁立钧所纂东藩事略二卷。得旨书留。现月　　

○派顺天府府尹陈彝、詹事府詹事寿耆、为顺天乡试监临。　　

○荣禄入都祝嘏。以陕西巡抚鹿传霖兼署西安将军。现月　　

○以记名副都统叶普春为新设黑龙江布特哈副都统。明发　　

○戊寅。谕军机大臣等、有人奏、广东南海县举人康祖诒、刊有新学伪经考一书。诋毁前人。煽惑后进。于士习文教。大有关系。请饬严禁等语。著李瀚章查明。如果康祖诒所刊新学伪经考一书。实系离经畔道。即行销毁。以崇正学而端士习。原片著钞给阅看。将此谕令知之。寻两广总督李鸿章奏、查明新学伪经考。乃辨刘歆之增窜圣经。以尊孔子。并非离经。既经奏参。即饬其自行抽毁。报闻。现月　　

○又谕、京城地面。五方杂处。奸宄易于混迹。现值倭人构衅。尤应加意严防。著步军统领衙门、顺天府、五城御史、按照定章。将保甲巡缉编查门牌诸事。实力奉行。不得稍涉疏懈。如有形迹可疑之人。即行访拏究办。但须随时严密稽查。毋许张惶滋事。将此各谕令知之。洋务　　

○又谕、电寄李鸿章。海军必须多备快船。方能得力。现已拨银二百万两。款足敷用。即著迅速定购。克期送华。以济急需。电寄　　

○又谕、电寄刘坤一、德馨电奏、现就防营中筹备劲旅三四营。选将管带。听候南洋大臣调遣。设有警报。驰赴吴淞江阴一带。合力战守。并饬属查办保甲。严防匪徒窃发。所筹均系现在应办之事。著刘坤一电知湖广江苏安徽等省。一律仿照办理。俾数省联为一气。以清奸宄而固江防。电寄　　

○吏部奏、前任贵州镇远府知府刘溎焴、呈请捐免坐补原缺。可否准其捐免。得旨、著准其捐免坐补原缺。照例开单请旨＜闲＞放。摺包随手　　

○以有功地方。勋劳懋著。予故大学士前任吉林将军富俊、故黑龙江将军前署吉林将军德英、在吉林省城。各建专祠。从吉林将军长顺请也。　　

○己卯。谕军机大臣等、御史钟德祥奏、近年各直省我开局铸钱。广西于同治十二年曾经开办。前桂林府知府鹿传霖、办理操切。所铸钱质。亦不合用。事遂废阁。闻广西近来钱价日昂。民生艰□日甚。请饬依照乾隆嘉庆钱法。赶速筹画。奏明开局。以期利济等语。著张联桂体察情形。妥筹具奏。原片著钞给阅看。将此谕令知之。现月　　

○又谕、刘秉璋奏、调署华阳县知县李莲生禀称、绵竹县民人曾繁通、由京回川。其父曾庆潮、拏出御史参劾该员奏片一纸。并交钦差查办谕旨一道。遍示邑人。此等机密参案。外人从何知悉。谨将该县所呈摺片谕旨原稿缮单呈览一摺。所称御史奏参李莲生各节。并无其事。其钞录奏片谕旨。均系虚捏。是否曾繁通自行捏造。抑或受人愚弄。其钞件得自何人著刘秉璋饬拏曾繁通父子到案。严行根究。务得确情。按律定拟具奏。将此谕令知之。寻四川总督刘秉璋奏、绵竹县民曾繁通捏造摺片谕旨。当已饬府严拏。得旨、著即饬拏曾繁通到案。严行究办。摺包　　

○又谕、电寄李鸿章、电奏已悉。袁世凯著毋庸来京。即驰赴平壤。办理抚辑事宜。余均著照所请行。初三日电饬察看丁汝昌有无畏葸纵窥情事。即日据实覆奏。昨据该大臣覆总理衙门电称、丁汝昌又带六船赴朝鲜洋面。尚未见接奉电旨覆奏。丁汝昌前称追倭船不遇。今又称带船出洋。傥日久无功。安知不仍以未遇敌船为诿卸地步。近日奏劾该提督巽懦规避偷生纵寇者。几于异口同声。若众论属实。该大臣不行参办。则贻误军机。该大臣身当其咎矣。著接奉此旨后。即日据实电覆。不得有片词粉饰。

电寄

　　

○泰甯镇总兵志元奏、雨大水溢。泰东陵迤西。及东口子门各处桥道。均被冲刷。拟请照案修垫。饬直隶总督拨款。得旨、著即咨行李鸿章、饬司如数筹拨。摺包　　

○四川总督刘秉璋奏、宝川局铸钱。部议减轻分两。实难照办。请仍照每文铸重一钱二分。下户部议。摺包　　

○庚辰。以京师雨泽已足。久未畅晴。上诣大高殿祈祷行礼。诣时应宫拈香。遣贝子奕谟诣昭显庙。贝勒载滢诣宣仁庙。镇国公载泽诣凝和庙。拈香。现月　　

○谕军机大臣等、电寄李鸿章、叶志超打仗奋勇。惟以少敌众。致有挫失。朕心实深廑念。据电称有他往之说。所部是否尚能成军。现在绕赴何处。著李鸿章查探确实。设法接济。即行电覆。电寄　　

○又谕、李鸿章奏均悉。叶志超一军。以少敌众。致有失挫。战守情势。稍异于前。此时平壤后路。必须陆续添兵援应。儴需军火。尤须源源接济。毋致缺乏。大同江口。为平壤运路。关系紧要。应令海军各艘。梭巡固守。遇有倭船前来。即行奋击。不得稍有疏失。至倭人有战胜后窥伺京津之说。山海关等沿海各口。尤应加意严防。至腹地等省兵勇。及李鸿章旧部得力将领。应仍遵前旨。迅即调派。以资厚集。均著速筹妥办。勿误事机。电寄　　

○又谕、电寄刘坤一、传谕江苏臬司陈湜、召募旧部勇丁数营。一俟成军后即行北上。电寄　　

○又谕、电寄张之洞、前谕传知刘锦棠来京陛见。该前抚有无覆奏。何时启行。著张之洞即日电覆。电寄　　

○又谕、电寄依克唐阿、电奏已悉。该将军以倭人欺压朝鲜。请亲率马步八营由吉林烟集仑入咸镜道进剿。实属勇往可嘉。著即配齐军装器械。驰赴平壤一带。会合盛毅。各军。相机剿办。应需粮饷军火等项。应如何豫为筹备随时接济之处。并著电商裕禄、李鸿章、妥议具奏。电寄　　

○命台湾布政使唐景崧、广东南澳镇总兵刘永福、帮同台湾巡抚邵友濂办理防务。电寄　　

○准粤海关监德生。报效慈禧端佑康颐昭豫庄诚寿恭钦献皇太后六旬万寿庆典银两。摺包　　

○辛巳。谕军机大臣等、自光绪十年越南用兵之后。创办海军。已及十载。所有购船制械选将练兵诸事。均李鸿章一手经理。乃倭人自上次朝鲜变乱。经我军戡定。该军败挫而归。从此蓄谋报复。加意练兵。此次突犯朝鲜。一切兵备。居然可恃。而我之海军。船械不足。训练无实。李鸿章未能远虑及此。豫为防范。疏慢之咎。实所难辞。现在添购快船。已属补牢之计。究竟何时可到。能否赶及此次战事。足备进攻之用。著李鸿章迅即奏覆。因思海军为国家第一要务。此后必须破除常格。一意专营。该大臣熟悉中外情形。于兹事久经体察。应如何扩充办理。总成大军。可以出洋攻剿。计需购船械若干。用款若干。应分几年购办。如何仿照西法。慎选将才。精求训练。均著李鸿章通筹熟计。详晰陈明。候旨遵办。将此密谕知之。洋务　　

○两江总督刘坤一奏、海防戒严。筹备吴淞等处防守情形。得旨、即著督饬各将士严密筹备。毋稍疏懈。摺包　　

○又奏、遵旨酌派兵轮。前赴台湾备用。现据报称南深威靖两船。业抵台湾。听候邵友濂调遣。报闻。摺包　　

○浙江巡抚廖寿丰奏、筹备镇海等处防守情形。得旨、所筹均尚周妥。即著认真严防。不可稍涉大意。摺包　　

○丰绅入都祝嘏。以两江总督刘坤一兼署江甯将军。现月　　

○以贼至投井自尽。旌表新疆阜康县济木萨烈妇郭韩氏及二女如例。摺包　　

