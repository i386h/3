<!-- { "loadSidebar": true } -->
○又谕、有人奏疆臣辜恩溺职。据实纠参一摺。据称湖广总督张之洞、前在两广总督任内。司道谒见。往往候至终日而不得见。候补州县。概不接见。所喜者一人而兼十数差。率皆浮薄夸诈之辈。兴居无节。号令不时探访本地富家。藉端罚捐。数至钜万恣意挥霍。亏耗帑项甚钜。藩司王之春、掊克聚敛直隶州知州赵凤昌声名甚秽。该督俱加信任等语。著李瀚章按照原参各节。确切查明。据实具奏原摺著摘钞给与阅看将此谕令知之。现月庚戌。伊犁将军长庚等奏。拟设塔城中军游击以下各员缺。并改定开花炮队营制饷章。以裨营伍。下部议。寻议。酌设塔城营制兵数饷数逾额。应令切实裁减。从之。　　

○伊犁副都统额尔庆额奏。塔城边防紧要。请添募汉兵一千名。以资训练。允之。摺包　　

○以记名总兵秦怀亮为福建建甯镇总兵官。　　

○辛亥。谕内阁本日据总办万寿庆典王大臣世铎等、会同礼部奏、请加上慈禧端佑康颐昭豫庄诚寿恭钦献皇太后徽号。以光钜典。朕钦奏懿旨。此次办理庆典一切事宜。业经降旨。悉照旧章。已命特开恩榜。加惠士林兹据该王大臣等合词奏请加上徽号。皇帝恪遵成宪。竭诚吁恳。予若固却。转似矫情即著照所请行钦此。仰蒙圣慈俯允。朕心欢忭实深。所有一切应行典礼。著各该衙门敬谨豫备。现月　　

○谕军机大臣等、刘坤一奏、江北冬漕。遵办河运请饬疏通河道一摺。据称大泛口济甯新店靳口安山一带。节节浅阻十字河年挑年淤。十里铺陶城埠口门内外。淤垫更甚。均须大加挑浚等语。南漕关系紧要。所有漕船经行河道。必须豫筹疏浚。方能迅速抵通。著许振祎福润严饬该管河道各员。认真挑浚。务期一律深通。并将各缺口分别填筑坚实。以利漕行。将此由四百里各谕令知之。现月两广总督李瀚章奏、历年救护英法商轮缉匪出力人员。请奖。下部议。摺包以欠解银米。革广东茂名县知县李荆门、阳江同知高纪、龙川县知县张灼职并勒追。摺包　　

○壬子。两广总督李瀚章等奏、营弁在洋救护商轮出力。请奖。允之。摺包　　

○以纵差酿命。革云南广西州知州俞炳奎职。摺包　　

○癸丑。世祖章皇帝诞辰。遣官祭奉先殿。孝仪纯皇后忌辰。遣官祭裕陵　　

○谕内阁、上年山西阳曲等州县收成歉薄北路口外一带。被灾尤重闾阎困难情形。殊堪悯恻。现当青黄不接之时。为日方长必须宽为接济。除谕令张煦妥筹赈抚外。加恩著先由户部拨银十万两。解往备赈即著张煦督饬所属。详查灾区轻重。核实散放一面将现办情形。迅速覆奏。以慰廑怀寻奏、奉到恩赏部拨银两。分别灾情轻重。核实散放并续办赈抚。以惠灾黎。报闻。　　

○谕军机大臣等、本日据内阁学士恽彦彬、御史王傚奏、山西灾情甚重。请饬筹抚。运粮协赈核捐各摺片。上年山西边外七厅。及大同等府。被灾较广业由该省筹款赈抚。现在青黄不接。为日正长小民困苦情形。实堪轸念本日已明降谕旨。由户部拨银十万两。交张煦核实散放。以惠灾黎张煦前奏筹款豫购粮石。并提运仓存余賸。节省兵米。分屯借拨各节现在办理情形如何。即著迅速奏闻以慰廑系该省各州县就近劝捐。原备赈需所不足。如有浮派侵吞等弊。著该抚从严参办。不得稍存姑息。至采运粮石。全在商贩流通。所有直隶。山西两省应收租粮厘税。著李鸿章、张煦通饬各属。一律停收。遇有粮运过境。饬即妥为护送。并发给护照。以广招来李鸿章于万全等县被灾地方。已派员赈抚。该处与山西境地毗连。并著该督筹拨赈款。饬令派出之员。就近在山西边境协赈。俾苏民困。恽彦彬摺一件。片二件。王傚摺一件。片一件。均著钞给阅看。将此由四百里各谕令知之。现月　　

○以记名总兵柳金源为江西湖口镇总兵官。摺包　　

○以捐修桥梁。予广西提督苏元春等、为其故祖父母建坊。摺

包　　

○纂修官喻长霖恭纂　　

帮总纂官程棫林恭辑监修总裁世恭阅一签十一月十三日正总裁那月日专司藳本陆恭覆阅癸丑八月初七日

　　

徐月日　　

荣月日副总裁唐月日　　

宗室宝恭阅一签四月十八日　　

陈恭阅三签二月十四日　　

熙月日　　

郭恭阅二签五月廿九日　　

宗室麒月日



大清德宗同天崇运大中至正经文纬武仁孝睿智端俭宽勤景皇帝实录卷之三百二十一　　

光绪十九年。癸巳。二月。甲寅朔。上诣仪鸾殿问慈祐端佑康颐昭豫庄诚寿恭钦献皇太后安。翌日如之。记注　　

○遣官祭先医之神。　　

○礼部奏、议覆山东巡抚奏、已故按察使王懿德请入祀名宦祠。依议行。早事　　

○以才堪佐治。予文职浙江温处道赵舒翘等五员。武职总兵张其光等五员。军机处存记。摺包　　

○以捐建义庄。养赡宗族。赏前任山东布政使王毓藻扁额曰范庄遗轨。现月　　

○乙卯。兵部会奏、议覆陕甘总督奏、复设酌添塘驿夫马。依议行。早事　　

○河东河道总督许振祎奏、估挑捕运泇三厅淤浅河道。以利漕行。需银二万五千余两。请饬筹拨。下部知之。摺包　　

○上以祭社稷坛。自是日始、斋戒三日。早事　　

○丙辰。春分。朝日于东郊。遣庄亲王载勋恭代行礼。遣官祭文昌帝君庙。　　

○黑龙江将军依克唐阿奏、镇边十八营成军二年有余。定期分别查阅。以期整顿。下所司知之。摺包　　

○山东巡抚福润奏、灾广赈繁。请将四成赈捐。再行展办一年。允之。摺包　　

○以詹事府詹事志锐为内阁学士。兼礼部侍郎衔。朱签　　

○以赴部迟延。革前贵州黎平府知府郭怀礼职。早事　　

○丁巳。祭先师孔子。遣协办大学士麟书行礼。黄绫本　　

○谕军机大臣等、有人奏、洋面巡防不力。请饬整顿一摺。据称普陀岩、温州、台州、福甯、一带洋面。屡有盗匪虏船劫货杀害商人之事。地方官不为越境缉拏。巡洋师船以讳盗为得计。甚且安居内港。洋面不靖。该员弁竟未之知。请饬认真整顿等语。著谭钟麟、崧骏、严饬水师将弁。实力梭巡。严拏匪类。傥有讳盗疏防情事。别经破案。立即严参惩办。不得有名无实。任意安居内港。虚糜饷需。另片奏、福建米价昂贵。请派轮船保护商运。或由官轮采运。及仿照广东开局铸钱各等语。著谭钟麟斟酌情形。妥筹办理。原摺片著分别钞给阅看。将此各谕令知之。现

月

　　

○热河都统奎斌奏、围场秋收歉薄。兵丁生计艰难。援案请赏借饷银以资接济。从之。摺包　　

○戊午。祭大社。大稷。上亲诣行礼。记注　　

○诣仪鸾殿问慈禧端佑康颐昭豫庄诚寿恭钦献皇太后安。至辛巳皆如之。现注　　

○谕内阁、上年直隶安州等州县。洼区被灾较重。叠经赏拨银米。蠲缓粮租。开办赈捐。分别接济。惟念现距麦秋为时尚早。小民生计维艰。允宜再沛恩施。俾资春抚。著于本年江苏海运到津漕米内截留五万石。由李鸿章详查应赈户口。核实散放。并以工代赈。其随漕轻赍等项。及剥价、运费、经剥耗食米石。并著分解赈局应用。该督务当严饬所属。认真抚恤。毋任官吏稍有弊混。用副轸念民艰。有加无已至意。现月　　

○又谕、刘秉璋奏、特参庸劣不职各员等语。四川夹江县知县陈遇赞、听断失平。难膺民社。惟文理尚优。著以教职归部铨选。开缺另补知县杨子文、倪逢吉、声名甚劣。均著革职永不叙用。以肃官方。现月　　

○又谕、本日福锟对引错误。著交部议处。寻议罚俸六个月。得旨、著不准抵销。现月　　

○直隶总督李鸿章奏、天津堤头地方。拟建立滚水大坝。开穵减河。分洩各河盛涨。从之。摺包　　

○又奏、张家口内外被灾。民闲困苦。耕作难兴。会商察哈尔都统及旗群各官。捐助牛只。请饬立案。事竣优奖。允之摺包　　

○又奏、晋灾极重。遵旨筹办银米。派员前往协赈。报闻。摺

包

　　

○四川总督刘秉璋奏、川省常平监仓谷。共二百九十余万石。军兴提借。存谷无几。请将每岁加徵土税银二十余万两。截留买补。以实仓储。否则拨半留半。亦属无损部库。有益川民。下所司议驳。　　

○江西巡抚德馨奏、遵旨严防会匪勤加操防。实行保甲报闻。摺包　　

○以谙习洋务。予直隶候补道罗丰禄等四员。以海关道记名＜闲＞放。　　

○以捐助直赈予江西知县何其坦。俟补缺后在任以道员即选。复降调前任湖北孝感县知县亢廷镛原官。　　

○己未。詹事府右春坊右庶子准良奏、帕米尔要地。关系边防。谨陈全局利害。并闻李鸿章于帕米尔误撤卡伦之后。曾集西人考证帕米尔各图。繙译函知总署。请饬该督呈进图说。据实入奏。下所司知之。洋务　　

○科尔沁辅国公布彦巴哩克济病故。以其子那逊巴达喇呼袭爵。早事　　

○命江西巡抚德馨来京陛见。以江西布政使方汝翼暂行护理巡抚。现月　　

○庚申。孝淑睿皇后忌辰。遣官祭昌陵。早事　　

○吏部奏、议覆云贵总督奏、添设云南禄劝县汤郎马土巡检。依议行。早事　　

○旌表过门守志贞女湖北江夏县原任江西上高县知县萧良植女文童刘嘉杭聘妻萧氏。　　

○辛酉。谕内阁、永德等奏、车林多尔济。于正月十二日病故一摺。车林多尔济、御前行走有年。自补授乌里雅苏台参赞大臣以来。于一切事宜。办理均臻妥协。深资得力。兹闻溘逝。朕心深为悯恻。加恩著俟灵柩回牧时沿途妥为照料。至所出车臣汗。著该院照例办理承袭。以示朕体恤效力蒙仆之意。明发　　

○伊犁将军长庚等奏、参将周玉魁等、缉获俄属历年行劫中国贼匪乌鲁斯拜等五十二名。请予奖励。得旨、准其酌保数员。毋许冒滥。摺包　　

○调额鲁特领队大臣春满为察哈尔领队大臣。赏正蓝旗护军参领英裕副都统衔为额鲁特领队大臣。明发　　

○以衰病庸劣。勒察哈尔左翼总管扣克依休致革正白旗佐领巴彦吉尔噶勒等职。摺包　　

○予故察哈尔领队大臣恒明恤典如例。现月　　

○壬戌。盛京将军裕禄奏、通化县属垦荒客民。因向朝鲜温城民人索欠。纠众滋闹朝鲜官署。当经派队拏获魏占萶梁幅菖等犯。讯明按例拟。斩候。军流责革有差。下刑部议。寻奏、按例分别定拟。依议行。　　

○贵州巡抚崧蕃奏、黔省各属仓谷。因碾放军粮。及被贼焚掠。未经买补。碍难循例盘查。恳准展缓。从之。摺包　　

○兵部右侍郎福建学政沈源深因病出缺。命右春坊右中允王锡蕃提督福建学政。现月　　

