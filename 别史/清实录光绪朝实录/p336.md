<!-- { "loadSidebar": true } -->
　　

○癸丑。谕军机大臣等、前据总理各国事务衙门奏、法越交涉一事。法人与中国会商。请饬豫筹。当谕令岑毓英等妥议。兹据岑毓英杜瑞联奏。遵议覆陈一摺。据称法使有此调停之举。宜坚持定见。不致贻害将来。方可行之久远。疆界可分。而北圻断不可割。通商可许。而厂利断不容分。土匪可驱。而刘永福断不宜逐。洵为扼要之论。深合机宜。近闻法国欲更前议。并欲将该使宝海撤回。彼族反覆无常。惟当持以镇静。严申儆备。著岑毓英、杜瑞联、倪文蔚、督饬关外各营。择要扼守。妥筹防范。固不宜深入越境。必不可稍有退扎。以期固边疆而维大局。将此由六百里各密谕知之。洋务　　

○甲寅。遣官祭文昌帝君庙　　

○遣官祭先医之神。摺包　　

○谕军机大臣等、昨据岑毓英杜瑞联奏、法越交涉一事。遵旨豫筹一摺。所称法使有此调停之举。宜坚持定见。不致贻害将来。方可行之久远。疆界可分。而北圻断不可割。通商可许。而厂利断不容分。土匪可驱。而刘永福断不宜逐等语。均系扼要之论。近闻法国欲更前议。并欲将该使宝海撤回。彼族反覆无常。惟当持以镇静。严申儆备。已谕令岑毓英、杜瑞联、倪文蔚。将关外各营择要扼守。妥筹防范。前派提督吴全美、统带轮船水师。在广东廉琼一带驻扎巡防。现在法越之事未定。著曾国荃、裕宽、饬令吴全美认真操防。仍照前巡哨。以壮声势。并著李鸿章、张树声。确探情形。随时具奏。岑毓英等原摺。著钞给李鸿章、张树声、阅看。将此各密谕知之。洋务　　

○又谕、翰林院侍讲学士乌拉布奏、陕甘回务不靖。宜加筹画一摺。据称陕省回众。时常滋事。商州大荔一带。劫案叠出。地方官遇有汉回词讼之案。率多含混了事。甘肃平凉府属化平川等处。安插投诚叛回。不下数十万。现在生齿日繁。闻亦有蠢动之势。请饬防患未然。等语。陕甘地方汉回杂处。最易滋事。一切词讼案件。无论是汉是回。总须持平办理。投诚叛回。如有桀骜不驯。尤宜加意防范。毋任滋生事端。著谭钟麟、冯誉骥、各就地方情形。督饬所属认真抚辑。务使汉回相安。并将防兵随时训练。以期有备无患。将此各谕令知之。现月　　

○又谕、给事中郑溥元奏、直隶山东流民。纷至京都。或数百人。或数十人。齐至官宅乞食。弗能遍给。且闻该省水灾未退。春麦尚难播种。陆续而来者。不知凡几。从前山西等省灾民北上。曾经官绅择地收养。俟灾区平静。续行遣还请饬妥筹办理等语。著顺天府五城御史查明所奏情形。妥筹抚恤。毋任失所。将此各谕令知之。现月　　

○又谕、御史陈锦奏、风闻永光寺西街、及北孝顺胡同等处。开有赌局。招集俦侣。歛钱抽头。并有翰林部属入其局中者。请饬严禁。等语。开场聚赌。例禁綦严。若如所奏。京师赌风日炽。并有身列搢绅者。亦在其中。于风俗人心。大有关系。亟应严拏惩治。以挽浇风。著步军统领衙门、五城御史。一体查拏究办。将此各谕令知之。现月　　

○御史刘恩溥奏、请饬各省酌提厘金解部。专作备荒经费。下户部议行。　　

○吉林将军铭安等奏、派丁忧刑部郎中彭光誉、前往会甯庆源等处会同朝鲜陪臣勘议通商新章。又奏、招商开采荒山子长岭子二处煤窑。抽厘裕饷。均报闻。　　

○以兵部尚书瑞联为武英殿总裁官。　　

○调工部尚书瑞联为兵部尚书。理藩院尚书麟书为工部尚书。以热河都统额勒和布为理藩院尚书。未到任前。仍以麟书暂行兼署。现月　　

○以户部右侍郎恩福为热河都统。调刑部右侍郎福锟为户部右侍郎兼管钱法堂事务。礼部右侍郎贵恒为刑部右侍郎。以内阁学士嵩申为礼部右侍郎。现月　　

○以都察院左都御史乌拉喜崇阿为正白旗蒙古都统。明发　　

○乙卯。湖广总督涂宗瀛奏、新募南字等营勇丁。业已成军足额。地方紧要。骤难遣散。得旨、据奏湖北兵力单薄。所有新募南字等营。即著暂缓遣散。仍随时察看情形。分别撤留以节经费。摺包随手　　

○盛京将军崇绮奏、地丁等银收存盛京部库。毋庸再办清查。报闻。随手　　

○上以祭社稷坛。得是日始、斋戒三日。　　

○丙辰。遣官祭惠济祠、河神庙、龙神祠。摺包　　

○丁巳。祭先师孔子遣大学士灵桂行礼。摺包　　

○谕内阁、大理寺卿英煦奏、请饬整顿旗务一摺。八旗规制本极周详。乃相沿日久。积弊丛生。亟应认真整饬。所奏混入旗籍。侵扣俸饷。顶替挑缺。私卖甲米等弊。应如何设法整顿厘剔之处。著八旗都统严定章程。妥议具奏。现月　　

○谕军机大臣等、内阁学士周德润奏、风闻河南宦场奢靡。监司道府皆收节寿规礼。经涂宗瀛严行裁汰。定为公费。乃立法未久。渐有巧宦暗中馈送。以媚上司。请饬河南巡抚体察情形。酌留公费。不准另送陋规。以杜明减暗增之弊等语。吏治以兴廉为要。若如所奏各情。实属不成事体。著李鹤年认真访察。如有前项情弊。即行据实□□□尔□办。所请酌留公费一节。著该抚酌度情形。妥筹办理。该省吏治废弛。亟宜大加整顿。该抚务当破除情面。督饬属员力除积习。以期吏治日有起色。原片著钞给阅看。将此谕令知之。现月　　

○又谕、倪文蔚奏、遵筹法越交涉事宜一摺。据称保胜之能否设关。必视刘永福之从违为准。中国之能否保护。亦必视刘永福之聚散为衡等语。不为无见。法人欲于保胜设关。意在驱逐刘永福。此层断不可轻许。必应详慎筹度。免致贻患将来。前闻法国欲更前议。并欲将宝海撤回。其事之有无。尚不可知。著总理各国事务衙门、李鸿章、张树声、随时体察情形。悉心规画。妥为办理。原摺均钞给阅看。将此各密谕知之。洋务　　

○两江总督左宗棠奏、淮南鄂湘前加新票。另招殷商照缴票价。给发循环盐引三万引。以符部议。下部知之。　　

○又奏、提督戴定邦请留两江差遣。允之。摺包　　

○以记名副都统国俊为正蓝旗汉军副都统。明发　　

○予故江苏巡抚林则徐、两江总督陶澍、于江甯省城合建专祠。从总督左宗棠请也。随手　　

○戊午。祭大社大稷。遣礼亲王世铎恭代行礼。　　

○孝淑睿皇后忌辰。遣官祭昌陵。黄绫本　　

○谕内阁、广寿等奏、遵查给事中张观准、内务府大臣俊启、被□□□尔□各款。据实覆奏一摺。据称张观准曾向俊启借银二千两。俊启并未借给。呈出往还原信。均属相符。惟张观准函内微词恫喝。原□□

□尔□谓其意存要挟。实非无据。俊启广建房屋侈于自奉。请旨分别惩处等语。张观准职居风宪。辄向俊启借贷多金。意存恫喝。实属有玷台班。著即行革职。俊启诸事不知谨饬。致招物议。著开去总管内务府大臣差使。并交部议处。寻议降三级调用。从之。　　

○谕军机大臣等、任道镕奏、本年正月闲黄河淩水陡长丈余。历城、齐河、长清、济阳、齐东、等县境内民埝决口各庄。亦均被淹。并冲塌济阳县城垣二十余丈。现经分投抢办。已将北泺口一带堤岸堵筑。其余各工。设法筹办等语。本年黄河凌汛。异常盛涨。致将各属民堤冲决。览奏殊深廑系。亟应赶筹堵筑。以卫民生。著游百川查明决口情形。及应如何堵筑保护之处。会商陈士杰。任道镕。妥筹办理。其被灾户口。并著陈士杰等查勘抚恤。毋任失所。将此各谕令知之。现月　　

○两江总督左宗棠奏、江南操练轮船官员夫役薪粮等项。请饬部作为定章。下部议行。摺包随手　　

○旌表仰药殉夫山东滕县故江苏候补知县王宜勖妾石氏。随手摺包　　

○抚恤琉球国遭风难民如例。随手　　

○己未。遣官祭文昌帝君庙。摺包　　

