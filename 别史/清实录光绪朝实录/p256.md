<!-- { "loadSidebar": true } -->
○又奏、索郭克等处。俄人游探绘图情形。得旨。俄人至索郭克卡伦窥探。已据杜嘎尔等具奏。祥亨等当督饬防军勤加操练。豫为戒备。毋稍大意。摺包　　

○山东巡抚周恒祺奏、黄河南岸直隶境内堤身被水漫溢情形。得旨。高村堤工。被水漫刷。已据李鸿章奏报。现在漫水已入菏泽县境。著该抚即行派员设法防护堤岸。疏消水势。并查明被淹村庄。妥筹抚恤。毋使失所。摺包　　

○署漕运总督江苏布政使谭钧培奏、请以副将蒋定铨留于漕标补用。允之。摺包　　

○以齐齐哈尔城正白旗协领博栋阿署黑龙江副都统。摺包　　

○以亏短交代。革安徽已故全椒县知县徐堂赓、已故旌德县知县廖洪鋆职。并提属勒追。　　

○以屡著战功积劳病故。予公衔协理台吉诺林丕勒优恤加等。现月　　

○以积劳病故。予副都统吉林等优恤。摺包　　

○以捐资赡族。予江苏道员汪福安父若洋建坊。摺包　　

○乙卯。谕军机大臣等。恩承等奏、审明直班护军致伤太监。按例定拟一摺。著再行详细审讯。现月　　

○山西巡抚曾国荃奏、病势未减。请续假调理。得旨。曾国荃著再赏假一个月。安心调理。遇有紧要事件。仍著随时妥为筹办。摺包　　

○丙辰。谕内阁。据礼亲王世铎等奏、奉命恭送穆宗毅皇帝圣容。实录。圣训。前赴盛京供奉尊藏礼成钦惟我穆宗毅皇帝。乾坤法象。日月照临。文治遐敷。武功丕著。实录圣训。卷册闳富。亿禩昭垂。兹者上仪迭举。同莅陪都。周道兼旬。暄和应序。礼成之时。风清日曜。天宇昌明。并值册宝玉牒。同时尊庋。仰维在天默佑。吉事有祥。实深敬慰。所有派往护从之王大臣官员等。祇肃随行。恪恭将事。允宜特加恩叙。礼亲王世铎。肃亲王隆勤尚书徐桐。侍郎桂全。兴廉署侍郎程祖诰及乾清门侍卫暨各侍卫。并派出随往之提调纂修收掌及执事各官。又恭送册宝玉牒。随往执事各员。均著交部议叙。其由京恭送至山海关之护军统领恩全。直隶道员副将等。自关外迎护之侍郎绵宜。副都统谦德。府尹松林。接送随护之副都统姚田。古尼音布。恩佑并记名副都统协领崇善。关内外承办棚座桥道各官员。著查明一并交部分别量予议叙。派出沿途护送满汉官员兵丁。著查明食俸官员。咨部议叙食饷兵丁。每人赏给半月钱粮。以示朕锡庆施恩有加无已至意。　　

○以在营积劳病故。予广东副将滕三元议恤。　　

○以天气渐寒。赏食饷之闲散宗室觉罗人等两月钱粮。其宗室觉罗孤寡。除有恩赏一月钱粮外。再加赏一月钱粮。　　

○赏八旗及绿营马步官兵。一月钱粮。　　

○广东水师提督翟国彦因病乞休。允之。现月　　

○以玩视命案。革前署云南南甯县知县李应章职。　　

○丁巳。谕军机大臣等、伯彦讷谟祜等奏、护军校酗酒逞凶。请旨办理一摺。奎寿著革去护军校由神机营派员押赴正蓝旗满洲校场即行正法。现月　　

○乌里雅苏台将军杜嘎尔等奏、部拨察哈尔马队官兵月饷。请展限三年。下户部议。　　

○又奏。归并营伍。委派统带富里布、督操蒙练各军。以备缓急。报闻。摺包　　

○以浙江提督吴长庆为广东水师提督。未到任前以福建水师提督吴全美署理。以前浙江提督黄少春为浙江提督。现月　　

○戊午。谕内阁。继格等奏、满汉监督一时。碍难同易生手。请将汉监督接办漕务一摺。坐粮厅汉监督何桂芳。著准其再行接办一年。嗣后不得援以为例。现月　　

○署四川总督丁宝桢奏、请以记名提督吴奇忠留川差委。游击杨凤钧留川补用。允之。摺包　　

○以游历印度。绘图著书。予江西□山戊不□贡生黄楙材、以国子监学正选用。其随同游历文童裘祖荫以典史留于四川补用。摺包　　

○予四川历年阵亡殉难绅团勇丁陈宗盛等。及殉节妇女陈郭氏等。九十六名口分别旌恤如例。摺包　　

○己未。守护大臣荣毓等奏、请饬部查勘急修□山戊不□修工程及回乾树株并补种成活分数。下部知之。　　

○庚申。太宗文皇帝诞辰。遣官祭奉先殿。　　

○谕内阁、御史邬纯嘏奏、户部盘查宝泉局库。当十大钱。亏短甚钜所存制钱。以经费不足。未经盘查。难保必无亏短等语。此次户部盘查宝泉局库。当十大钱有无亏短。是否未将制钱盘查。著户部据实具奏。现月　　

○谕军机大臣等。御史邬纯嘏奏、本年江苏徐州。淮安安徽颖州山东曹州河南归德陈州怀庆卫辉等府夏闲雨泽稀少。收成减色入秋后尤形亢旱二麦多未播种请饬查明各州县被灾轻重。豫筹赈济等语。地方被旱成灾。民生困苦。自应查明妥筹抚恤。著刘坤一。吴元炳。裕禄。周恒祺。涂宗瀛。即将各该州县被灾轻重情形。确切查明。酌量豫筹赈济毋任地方官讳匿不报。以恤民艰。将此各谕令知之。现月　　

○又谕。喜昌奏、请调员差委等语。吉林珲春地方。近接俄境。遇有交涉事件。委用需人。所有黑龙江水手营三站笔帖式俞长发。著定安饬令星夜驰赴珲春。听候喜昌差委。另片奏、需用军火孔殷。查山东机器局尚有余存洋药。请饬拨发洋药三万斤。铜帽三百万颗。由东省派员护解烟台以达营口。按站运至吉省等语。著周恒祺查照办理。喜昌现抵该省即将防务与铭安、吴大澂。和衷商搉。切实筹办。务须周密布置。仍以镇静出之毋得稍涉张惶。将此由四百里各谕令知之。洋务又谕。喜昌奏、请饬拨军火等语。著工部即拨火药三万斤。由神机营派员解赴吉林。以资应用。洋务　　

○江甯将军希元奏、查阅江甯京口两防官兵技艺情形。报闻。摺包　　

○辛酉。谕内阁。富升奏、特□□□尔□不顾体统之大臣。并自请严议一摺。此次礼亲王世铎等。奉派前赴盛京恭行典礼。十月十二日。将军岐元等。在奉天府府尹衙署设席款待。乃盛京兵部侍郎绵宜起立离席。向礼亲王世铎笑语无节。甚至轻躁失仪。任意戏谑。实属有玷官箴。绵宜著即行革职以示惩儆。至宾主筵宴。亦酬酢之常。惟差务未竣遽行会。亦有不合。礼亲王世铎肃亲王隆勤礼部尚书徐桐。礼部侍郎桂全。工部侍郎兴廉。署工部侍郎程祖诰盛京将军岐元副都统富升。盛京户部侍郎恩福。刑部侍郎启秀。工部侍郎兴恩。奉天府府尹松林。府丞潘斯濂。均著交各该衙门议处。富升因绵宜不顾体统。具摺纠□□□尔□。乃毫无顾忌。辄敢将狎亵之词。登诸奏牍实属冒昧糊涂。著再行交部议处。至所称奉天风会。日以酒食游戏相徵逐。似此纵逸成风安能尽心公事。嗣后该将军等。务当湔除积习。力矢慎勤傥敢再蹈前辙。定行惩处不贷。现月　　

○又谕。给事中戈靖奏、知州选班壅滞。请饬部仿照知县定章办理等语。著吏部议奏。现月　　

○又谕。给事中戈靖奏、各省厘金。请援照关税报部定章。并将省外新添密卡裁禁一摺。著户部议奏。现月　　

○谕军机大臣等。岐元奏、请饬拨东三省来年的饷。并请催欠饷一摺。东三省辛巳年的饷七十万内。应拨奉天银二十五万六千三百二十三两零。吉林银十三万四千六十二两零。并打牲乌拉银三万九千六百十三两零。黑龙江银二十七万两。即著户部照数指拨。并令各该省按期如数批解。毋许仍前延欠。并于报解之时。分晰奉天、吉林、打牲乌拉、黑龙江、各款目以免牵混至直隶等省。欠解东三省本年的饷。并历年欠饷。著李鸿章。刘坤一。何璟。吴元炳。裕禄。勒方锜。周恒祺。涂宗瀛。徵麟按照单开。赶紧筹措。务于年前埽数解清。以济要需岐元等原单。著分别钞给阅看。将此由五百里谕知李鸿章。刘坤一。何璟。吴元炳。裕禄。勒方锜。周恒祺。涂宗瀛。并传谕徵麟知之。现月　　

○又谕。祭酒王先谦奏、招商局务宜加整顿并令华商以轮船运货出洋各摺片。从前设立招商局不惜巨款。叠次添购轮船。原期广为行运。收回中国利权。如果局员营私害公。败坏局务。亟应痛加整顿。以冀挽回。前经李鸿章等。奏请改章。并令道员叶廷眷总办。何以又有唐廷枢等恣意侵挪情事。李鸿章创办此局。责无旁贷。刘坤一甫经到任。南洋事务。均应切实讲求。著各该督按照王先谦所奏。逐一严查。认真整饬。如唐廷枢等实有侵帑把持并设计排挤各情。即行从严□□□尔□办。道员叶廷眷经理年余是否确有成效。亦著据实具奏。其办理章程。有应行变通之处。并著及早设法。勿稍回护。粉饰致坏全局。该祭酒请令商船。出洋一层。具有远见。目下情形。能否及此暨将来如何渐次开拓兴办著李鸿章。刘坤一。妥筹具奏。原摺片均著钞给阅看。将此各谕令知之。洋务　　

○湖南提督鲍超奏、覆陈防务布置情形。并请豫拨月饷。如所请行。摺包　　

○以都察院左都御史志和为理藩院尚书。吏部左侍郎麟书为都察院左都御史。转吏部右侍郎乌拉喜崇阿为左侍郎。仍兼署礼部左侍郎。兵部左侍郎奎润为吏部右侍郎。仍兼署户部左侍郎。以内阁学士耀年为兵部左侍郎。现月　　

○以内大臣吉和为镶蓝旗蒙古都统。明发　　

○以都察院左副都御史宝森为盛京兵部侍郎。现月　　

○予故理藩院尚书察杭阿恤典如例。伊孙一品荫生锡昭、以郎中用。明发　　

○壬戌。谕军机大臣等。前据刘坤一奏、江南添募新湘勇五营。请将吴长庆带往山东六营之饷。拨归山东应付。即将原解淮军粮台月饷划扣。当谕令李鸿章。周恒祺。查照办理。兹据周恒祺奏、该营月饷山东力难筹拨。请饬照旧支发等语。所陈东省库藏支绌。亦属实情。该提督带往各营原为暂时防守之计所需饷项究应由何处筹拨著李鸿章。刘坤一。周恒祺会商具奏。毋得彼此推诿。致有贻误。现在各该省度支均非宽裕。傥有可以腾挪饷力之处。并著妥筹办理。将此由四百里各谕令知之。洋务　　

○以礼部右侍郎崇礼为左翼总兵官。现月　　

○调正红旗蒙古副都统照祥为镶白旗满洲副都统以内阁学士敬信、为正红旗蒙古副都统。现月　　

○予云南历年阵亡殉难县丞豆家麟等。及兵勇绅民妇女等二万六千一百四十八员名口旌恤。摺包　　

