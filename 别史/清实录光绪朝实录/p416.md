<!-- { "loadSidebar": true } -->
○谕内阁、吏部尚书广寿。老成练达。学问优长。由繙译翰林。洊擢詹事。供职内廷。在弘德殿行走。升授尚书。补总管内务府大臣。宣力有年。克尽厥职。前因患病。叠次给假。方期调理就痊。长资倚畀。兹闻溘逝。悼惜殊深。加恩追赠太子少保衔。赏给陀罗经被。派贝勒载漪带领侍卫十员。即日前往奠醊。照尚书例赐恤。并著赏银一千两。由广储司给发。经理丧事。任内一切处分悉予开复。应得恤典。该衙门查例具奏。伊子恩联。著赏给员外郎。俟及□山戊不□时分部学习行走。用示笃念荩臣至意。寻予谥敏达。现月　　

○谕军机大臣等、内阁侍读学士延茂奏、宗室八旗孤孀养赡。关系人心。及八旗兵饷米折库银。均未可议减。议裁各摺片。以上各节。户部并未具奏裁减。即著传知该部毋庸议。现月　　

○又谕、现据英国及日本使臣。在总理各国事务衙门面称。法有五船在山东庙岛地方游弋。本日该衙门复接李鸿章函称。法有四船前往庙岛等语。法人诡计多端。亟应豫筹防范。著陈士杰严饬各营。勤加侦探。遇有法国兵轮驶进。即行实力轰击。勿为所乘。并著李鸿章随时策应。以壮声援。现在台湾防务。极为紧要。刘铭传所调江南各营。据曾国荃电称、已有三起携带军火前往。援军渐集。兵力较厚。著李鸿章电知刘铭传严密守御。不得稍涉疏虞。将此由六百里各谕令知之。洋务　　

○又谕、前因有人奏、北塘防军单薄。当谕令李鸿章悉心体察。旋据该督覆奏、已饬添练一营。扼扎北塘北岸等处。兹复有人奏称、北塘河北之后劲等语。该处防营。是否仍形单薄。著李鸿章详细酌度。妥为筹办。总期兵力足恃。用备不虞。是为至要。前有人奏避炮须用挡车。并详陈制法等语。能否适用。著李鸿章斟酌试造。如果有益。即著奏明推广办理。原摺均著摘钞、给与阅看。将此由四百里谕令知之。洋务　　

○又谕、有人奏、福州山多田少。每年粮食。全恃台湾江浙接济。请于江西河口陆路至福建崇安凿修栈道。又于河口崇安各建仓座。以便转输。梅花港连江数道添设水需。五虎门以内。添设木簰。守以重兵等语。所奏是否可行。著穆图善、杨昌浚张兆栋、张佩纶、悉心体察。妥筹办理。原摺均著摘钞给与阅看。将此由五百里各谕令知之。洋务　　

○又谕、有人奏、台湾孤悬海外。援守悉难。拟请开小河钉梅花桩诱夷接战。于要隘处筑炮台。塞木簰以攻敌。开矿烧山取木利以济饷。联渔团保甲以顺舆情。购洋枪造火药募泅人以备急需。并抚番开荒各事宜。次第行之等语。台湾地势险要。物产富饶。刻下防务戒严。如能就地取材。加意筹备。以保岩疆。自系上策。所奏各节。著刘铭传详度情形。妥筹办理。原摺著摘钞、给与阅看。将此由六百里谕令知之。洋务　　

○又谕、前因滇省军务紧要。叠经谕令鲍超。召募勇丁万人。前往会同岑毓英力图进取。本日已另有旨催令岑毓英进规北圻。亟应厚集兵力。以壮声援。著鲍超懔遵叠次谕旨。督率所部迅速赴滇。与岑毓英和衷商办。所需行粮军械等项。前经丁宝桢拨给银十万六千两。仍著源源接济。毋任缺乏。将此由六百里各谕令知之。洋务　　

○又谕、电寄岑毓英等、现在法船尚集闽口。意极叵测。必须滇粤两军合力。进规北圻。以为牵制。著岑毓英潘鼎新督率各营。趁此秋高瘴减。迅速进兵。并激励刘永福奋勇图功。攻克太原各城。使法人回救不及。再据李鸿章探闻法兵有抄我后路之说。岑毓英等、务当加意严备。勿堕诡计。此旨即著潘鼎新速咨岑毓英一体遵照。电寄　　

○又谕、电寄穆图善等、陈宝琛电称、林寿图以病辞团练之命等语。闽事紧急。特命林寿图办团。以辅兵力。该前司自当竭诚图报。辅助官军。即以保卫桑梓。何至托词诿卸。固辞朝命。著穆图善、张兆栋、传知该前司。将团防迅筹办理。毋稍迟延。电寄　　

○盛京将军庆裕奏、巡阅各海口陆路。筹画战守情形。又奏、营口炮台。勿庸更易。又奏、添派兵轮。并饬驻扎辽阳之靖边前营步队。进扎营口。又奏、遵旨办理团练。均报闻。摺包　　

○又奏、岫岩州教民。操演枪炮。拟严查禁。得旨、即著饬属妥慎办理。毋得别滋事端。是为至要。摺包　　

○吉林将军希元奏、吉林村落稀零。难办乡团。得旨、团练既难举行。著毋庸议。添练防军三千人。即速训练成军。以固边防。摺包　　

○命协办大学士户部尚书额勒和布稽查钦奉上谕事件处。旌表贞节妇女。湖南桂阳州彭陈氏。清泉县石冯氏尹萧氏蔡丁氏甲申高宗纯皇帝诞辰遣官祭奉先殿。命科尔沁亲王伯彦讷谟祜、理藩院尚书昆冈、监马步射。朱签　　

○以二等台吉吹木丕勒诺尔布。承袭青海右翼札萨克固山贝子。摺包　　

○乙酉。谕内阁、前因给事中洪良品奏、查明禄米仓门漫无关锁。每次放米。仅于事后报闻。请饬整顿等语。当谕令兴廉、游百川、确切查明。认真整顿。兹据兴廉等奏称、遵查该仓门闲有裂缝脱落。该仓监督未即请款兴修。经查仓给事中面谕。始据如式修整。至每次放米。该仓书花户。均系按日呈报。惟未先期面禀。实属迟误。该监督等失于觉察。请交部察议。禄米仓监督吏部主事延祉。内阁侍读达斌。均著交部察议。至如何算量之处。即责成兴廉等认真筹办。据实具奏。现月　　

○谕军机大臣等、奉慈禧端佑康颐昭豫庄诚皇太后懿旨。神机营奏据道员恩佑禀称、拟制造尖底舢板轮船。分布海面。扼守海口。如遇敌船。远近皆可攻击。请饬试办等语。敌虽船坚炮巨。若以舢板多只。用火箭等项。合力围攻。使彼四面受敌。亦制胜之一策。著李鸿章、曾国荃彭玉麟张之洞张树声倪文蔚、查照所奏。悉心筹议。酌量试办以资攻守。原片均著钞给阅看。将此由五百里各谕令知之。洋务　　

○又谕、翰林院代递编修朱一新奏、东三省办防。须就地筹饷。盐厘向未开办。可稍收其费。以充军实。吉林多荒地。珲春与俄接界。请仿汉时募民实塞下之制。徙淮徐登莱青穷民无业者。携眷前往开垦。数年后升科。并参用兵屯法。编为什伍。自相保卫。京外旗民愿往者。倍给以费。绥芬河等处。皆有金矿。令戍卒淘金以自赡。官取其赢以赡军等语。所陈各节。不无可采。著庆裕、希元、各就该地方情形。悉心体察。妥为筹议。奏明办理。原片均著钞给阅看。将此由五百里各谕令知之。洋务　　

○又谕、有人奏、大吏贪劣欺饰。列款纠□□□尔□请旨查办一摺。据称河南巡抚鹿传霖。以衰病之躯。任刚愎之性。济贪婪之私。欺饰为工。所定新章。皆假公济私。毫无实际等语。封疆大吏。责任綦重。宜如何实政实心。力求整顿。若如所奏各款。贪劣欺饰。深恐贻误地方。孙毓汶、乌拉布、业由清江浦一带回京。无论行抵何处。著即前赴河南。按照所□□□尔□各节。确切查明。据实具奏。毋稍徇隐原摺著钞给阅看。将此由五百里各谕令知之。现月　　

○又谕、电寄何璟、据张兆栋电称、督抚两署公事綦多。深虑兼顾难周等语。何璟著缓离任。俟杨昌浚到后再行交卸。电寄　　

○又谕、电寄卞宝第、杨岳斌拟即遵旨募勇教练。忠勇可嘉。湖南募就六营。著即交该前督统率认真训练。迅往江南。帮办军务。与曾国荃随时会商。妥筹战守。此旨卞宝第速咨杨岳斌遵照。电寄　　

○神机营奏、畿东山海关外。防务紧要。谨筹布置事宜。钦奉懿旨。著神机营会同户部妥议具奏。随手　　

○两江总督曾国荃奏、赴闽渡台各援军次第亟行报闻。摺包　　

○又奏、吴淞堵口情形。得旨、吴淞堵口。著懔遵前旨妥为办理。免致临时贻误。摺包　　

○又奏、唐定奎力疾到防。统带铭武各营。报闻。摺包　　

○又奏、新募各营。需饷浩繁。请截留厘金项下应解京饷十万两。下部议。摺包　　

○陕甘总督谭钟麟奏、提督雷正绾统领马步队军赴直。报闻。摺包　　

○又奏、恳准雷正绾于海防肃清后陛见。得旨、雷正绾勇于任事。深堪嘉尚。俟率所部到直。择地驻扎后。该提督即行来京陛见。摺包　　

○以工部尚书福锟、兵部左侍郎耀年为总管内务府大臣。现月　　

○以克勤郡王晋祺为阅兵大臣。明发　　

○调刑部尚书恩承为吏部尚书。以都察院左都御史锡珍为刑部尚书。吏部左侍郎奎润为都察院左都御史。现月　　

○以刑部尚书锡珍为镶黄旗汉军都统。明发　　

○以户部尚书额勒和布为国史馆总裁官。外注　　

○以陕西河州镇总兵沉玉遂署固原提督。随手　　

○旌表节妇四川定远县直隶清丰县知县王怀清妻何氏。江苏上元县卢徐氏。安徽合肥县卫解氏。烈妇安徽歙县方高氏。孝女浙江嘉兴县姚引璋。摺包　　

○丙戌。谕军机大臣等、御史唐椿森奏、本年八月初五日恩诏。豁免光绪五年以前民欠钱粮。恐有奸胥猾吏。混入六年后一体徵收。请用木板实贴免徵告示等语。著户部通行各直省一律遵照办理。现月　　

○又谕、前有人奏、福建水师提督彭楚汉、于营务极为废弛。并有虚报兵额克扣军粮情事。任用游击窦壮龄。声名狼藉。当令左宗棠等查明训饬。兹复有人奏彭楚汉驻厦多年。毫无布置前以修城为名。提关税银三万两。所费不过二千余金。其余尽入私囊。近又开设柴米商行。勒令所部向该行购买。每月将口粮扣抵。本年三月。民闲谣传法人欲攻厦门。该提督藉出洋为名。潜赴广东。迨知人心略定。始行回厦。游击窦壮龄。平日开场聚赌。包揽词讼。该提督听信该员募勇。捏报名数。请饬查□□□尔□等语。福建防务。正当吃紧。若如所奏。统兵大员。克扣兵饷。任用劣员贪黩营私各节。亟应严□□□尔□惩办。以儆效尤。著左宗棠、杨昌浚、归入前奏。一并确查。据实具奏。毋稍偏徇。原摺均著钞给阅看。将此由四百里各谕令知之。寻奏、所□□□尔□各节均无其事。报闻。洋务　　

○又谕、电寄穆图善等、闽省海口。最称天险。现据电报。法船大队南行。正可力顾省城门户。堵塞海口除近省之林浦已经先堵外。其余各口。以何处为最要。著穆图善等赶紧堵塞。所留出进口门愈窄愈好。吴淞口所办塞口之法。闽省速即仿办。勿稍迟延。致失事机。电寄　　

