<!-- { "loadSidebar": true } -->
○喀尔喀多罗贝勒堆固尔苏咙等五人。青海札萨克固山贝子棍楚克拉旺丹忠一人。察哈尔札萨克头等台吉阿拉布齐等五人。于神武门外瞻觐。内注戊戌。钦奉慈禧端佑康颐昭豫庄诚皇太后懿旨。大学士管理户部事务阎敬铭、协办大学士户部尚书福锟、户部尚书翁同和、户部左侍郎嵩申、孙诒经吏部右侍郎前户部右侍郎景善、兵部右侍郎前户部右侍郎孙家鼐、均著加恩开复革职留任处分。现月　　

○山东巡抚张曜奏、拟将广武泰兴左营。先行裁撤。以节饷需。其嵩武军抽调驻守河南。仍由山东给饷。请即饬部指拨。下户部议。摺包　　

○署伊犁将军锡纶奏、伊犁旗队。额设印房粮饷驼马营务档房等处主事笔帖式各缺。拟由各营即补佐领、防御骁骑校、择其通晓文义。当差勤慎者。先行拟补数缺。下部议。摺包　　

○己亥。以恭修玉牒出力。予提调官内阁侍读学士寿荫以三品京堂遇缺题奏。并赏花翎。纂修官宗人府理事官奎郁以四五品京堂补用。余升叙加衔有差。现月　　

○以遗爱在民。予故直隶布政使钱鼎铭、清河道陈鼐、附祀大学士曾国藩保定专祠。从直隶总督李鸿章请也。摺包　　

○予直隶海防军营积劳病故记名提督吴兆有等优恤。随手庚子。谕内阁、本年河南郑工决口。黄流入淮。安徽滨淮各州县。猝被水灾。业经降旨加恩。截留河运漕粮。俾资赈济。并准陈彝所请。分别剔徵缓徵钱漕。藉纾民力。灾黎谅可不至失所。第念皖北被灾各属。农田积水未消。尚难播种。来春青黄不接。为日方长。饥民嗷嗷待哺。何以为生。深宫廑念。寝馈难安。允宜特发帑金。以资接济。著再加恩于该省节年漕折项下。拨银五万两。芜湖关常税项下。拨银五万两。以备来年春赈之用。即著陈彝照数提支。督饬印委各员。查明各属被灾轻重情形。分别散放。准其作正开销。务期核实经理。毋任稍有弊混。用副轸念民艰。有加无已至意。现月　　

○署河东河道总督李鹤年奏、试办湘漕。请拨十四年运河另案工需银两。得旨、湖南采进米石。已据卞宝第奏、改由海道起运矣。所请著毋庸议。摺包　　

○辛丑。谕军机大臣等、李鹤年、倪文蔚奏、筹议诹吉开工情形一摺。河工办法关系綦重。全在该署河督等察看情形妥慎定议。朝廷不为遥制。据奏现照绍諴所议。先从挑水坝做起。俟进占百余丈后。三路进堵。逐节进厢等语。即著李鸿藻会同李鹤年、倪文蔚、督饬在工各员。认真办理。此次开工日期。逾久始定。务当迅催赶办。以速补迟。李鹤年身任河督。尤属责无旁贷。毋再迁延干咎。办工以料为第一义。著倪文蔚严饬地方各官。尽力采办。源源接济。并督察收料各员。随到随收。傥敢耽延抑勒。即著从严参办。另片奏、办料州县。分别奖励惩儆等语。郑州知州马玉麟、禹州知州李树基、杞县知县张薇、荥阳县知县李树藩、均著交部从优议叙。署洛阳县知县康乃猷、郏县知县马阶平、汜水县知县冯尔炽、淇县知县吉元、署夏邑县知县张鉴堂、署虞城县知县李锡朋、许州知州方胙勋、署祥符县知县朱升吉、均著摘去顶戴。以示劝惩。将此由五百里各谕令知之。现月　　

○壬寅。上奉慈禧端佑康颐昭豫庄诚皇太后安。幸醇亲王邸第视疾。内注　　

○云南巡抚谭钧培奏、石屏建水地震成灾。业经筹款赈恤。得旨、览奏情形。殊深悯恻。该处罹此奇灾。该抚务当督饬属员。加意妥为抚恤。毋使一夫失所。摺包　　

○科尔沁亲王那兰格哷勒一人。于神武门外瞻觐。内注　　

○癸卯。谕内阁、岑毓英等奏、官军攻破猓黑贼巢。擒获首逆。并筹办善后一摺。云南顺甯府边境猓黑夷匪。叛服靡常。屡为边患。近因前逆张登发纠合匪党。四出滋扰。经岑毓英等调派官军。分道进剿。连获胜仗。攻破逆营百余座。夺获器械火药甚多。招出汉夷万余人。将张登发之子张石仔、弟张怔良、伪军师杨定帼、先后擒获。旋于大箐山等处。将岩洞摉获张登发。一并军前正法。地方一律肃清。办理甚为妥速。岑毓英前得降二级留任处分。著加恩开复。所有在事出力文武。及阵亡受伤官弁兵勇。准其奏请奖恤。至猓黑地方。应如何添设文武员弁。扼要管辖之处。著该督抚酌度情形。妥议具奏。现月　　

○谕军机大臣等、御史成斌奏、军流徒犯。潜逃来京。煽惑滋事。请饬拏办。并严定章程一摺。军犯王惰等、著步军统领衙门、顺天府、五城御史、一体按名严拏。务获究办。所请严定章程之处。著刑部会同兵部妥议具奏。现月　　

○出使日本国大臣徐承祖奏、横滨理事署东文繙译官罗庚龄等、请改照出使定章。三年保奖一次。从之。现月　　

○以举动乖谬。降广西知府杨永茂以同知用。现月　　

○蠲缓浙江仁和、钱塘、海甯、富阳、余杭、嘉兴、秀水、嘉善、海盐、平湖、石门、桐乡、归安、乌程、长兴、德清、武康、安吉、孝丰、山阴、会稽、萧山、诸暨、临海、黄岩、天台、建德、淳安、遂安、桐庐、分水、丽水、松阳、临安、于潜、余姚、上虞、新昌、嵊、甯海、仙居、金华、兰溪、东阳、义乌、永康、武义、浦江、汤溪、西安、龙游、江山、常山、开化、寿昌、永嘉、瑞安、平阳、泰顺、缙云、青田、龙泉、景甯、宣平、六十四州县。暨杭台衢三卫所、嘉湖严三所、被水被旱、并未垦复田地粮赋。现月　　

○蠲缓广西陵云、上思、贺、马平、象、兴业、永福、崇善、左、养利、永康、迁江、临桂、灵川、义甯、桂平、平南、武甯、永淳、来宾、二十州县被灾村庄额赋米石有差。现月　　

○甲辰。以神灵显应。颁直隶故城县关帝庙扁额。曰功普潢卢。城隍庙扁额。曰保艾壸流。蔚州城隍庙扁额。曰武垣显佑。现

月

　　

○直隶总督李鸿章奏、延庆州属之永甯城。地处边要。应复设巡检。拟以唐县倒。马关巡检移驻。下部议。摺包　　

○乙巳。上御紫光阁。赐蒙古王贝子贝勒公暨呼图克图等燕。并赏赉有差。内注　　

○命科尔沁多罗札萨克图郡王乌泰、敖汉多罗郡王达木林达尔达克喀尔喀多罗贝勒堆固尔苏咙。青海固山贝子棍楚克拉旺丹忠、喀尔喀头等台吉桑旺车林多尔济在乾清门行走。赏科尔沁多罗贝勒凯毕双眼花翎。乌喇特镇国公克什克德勒格尔。喀尔喀辅国公索诺木多尔济花翎。明发　　

○是日戊子年立春。礼部进春山宝座。顺天府进春牛图。　　

○丙午。以捐田赡族。赏前江西巡抚李文敏扁额。曰友恤风存。现月　　

○以解足甘肃新饷。赏山西布政使张煦、河南布政使刘瑞祺、前署河南布政使许振祎、安徽布政使阿克达春、湖南布政使孙翼谋、头品顶戴。前署湖北盐法道瞿廷韶、山西河东道迈拉逊、二品顶戴。前护理河东道俞廉三随带二级。前山西布政使高崇基、前署山西布政使嵩昆、前署湖南布政使崔穆之、湖北布政使蒯德标、湖北盐法道江人镜、前安徽布政使升任漕运总督卢士杰、前陕西布政使升任陕西巡抚叶伯英、两江总督曾国荃、湖广总督裕禄、湖北巡抚奎斌、湖南巡抚卞宝第、山西巡抚刚毅、江苏巡抚崧骏、安徽巡抚陈彝、前河南巡抚边宝泉、优叙。现月　　

○以派充中越勘界繙译出力。赏洋员赫政二品顶戴。随手　　

○丁未。孝庄文皇后忌辰。遣官祭昭西陵。照录　　

○谕军机大臣等、祭酒盛昱奏、大工缺料。难期堵合。请闲用甎石一摺。前因郑工需料甚殷。谕令李鹤年等兼用柳枝竹石。辅秸科之不足。本日该祭酒所奏。参用旧甎竹石。亦本前人成法。系为早日蒇工起见。尚属可采。即著李鸿藻会同李鹤年、倪文蔚、妥速筹商。奏明办理。至所称工员驳回运料。州县加派钱文等弊。并著该尚书等确切访察。如有其事。立即从严参办。原摺均著钞给阅看。将此由四百里各谕令知之。寻李鸿藻等奏、甎石用以抛筑坝基。攩护险工。藉收巩固之益。而不可用以塞口。臣等会议相同。应仍旧参用甎石。抛筑坝基为便。所称工员驳回运料一节。查无其事。如有前弊。立即严办。报闻。摺包　　

○云南巡抚谭钧培奏、请添设永北厅旧衙坪客籍文武学额各二名。下部议。摺包　　

○镇国公溥廉因病乞开差使。并停俸。允之。现月　　

○转兵部右侍郎师曾为左侍郎。以理藩院右侍郎绵宜为兵部右侍郎。内阁学士庆福为福藩院右侍郎。现月　　

○调镶白旗满洲副都统容贵为正白旗满洲副都统。镶红旗汉军副都统续昌为镶白旗满洲副都统。以兵部右侍郎绵宜为镶红旗汉军副都统。明发　　

○以奉宸苑卿崇光为总管内务府大臣。　　

○命咱雅班第达呼图克图棍布札布、于中正殿唪经时。在紫禁城乘用黄围车。明发　　

○予故兵部左侍郎总管内务府大臣耀年恤典如例。赠太子少保衔。现月　　

○蠲缓新疆镇西、库尔喀喇乌苏、拜城、三厅县被灾地亩粮草。　　

○戊申。蠲缓山西太原、平遥、祁、徐沟、阳曲、襄陵、曲沃、汾阳、介休、猗氏、忻、崞、霍、赵城、灵石、萨拉齐、清水河、临汾、乡甯、归化城、太谷、孝义、沁源、水济、隰、大甯、文水、二十七厅州县淤塞河占暨被灾民屯田地额赋杂课有差。现月　　

○上以岁暮祫祭太庙。自是日始、斋戒三日。内注　　

○己酉。谕内阁、倪文蔚奏、请截留山东冬漕。接济春赈等语。河南被水州县。灾民困苦。叠经降旨拨款截漕。藉资拯救。兹据该抚奏称、灾区较广。春赈所需甚钜。著加恩拨给山东本年冬漕五万石。并随漕经费及耗食等米。由张曜饬属起运。解交河南。接济春赈。倪文蔚务当督饬印委各员。核实散放。总期实惠均沾。毋稍弊混。　　

○谕军机大臣等、李鹤年、倪文蔚奏、查明各省关欠解部拨工款。请饬催一摺。河南郑州大工。前经户部指拨各省关的款。兹据该署督等查明。截至十二月十五日止。除解到及已报解外。欠解银九十五万三千余两。郑工现已开办。事机紧要。需款孔亟。著曾国荃、杨昌浚、张之洞、刘秉璋、崧骏、陈彝、德馨、卫荣光、张曜、吴大澂、查照单开欠解数目。迅速埽数起解。以济要需。毋稍延缓。原单著分别钞给阅看。将此由五百里各谕令知之。现月　　

○以记名提督刘盛休为河南南阳镇总兵官。现月　　

○予故河南南阳镇总兵杨芳桂如军营立功病故例优恤。　　

○旌表割股疗父刲臂疗夫孝妇四川成绵龙茂道孙濂女沈启溁继妻孙氏。　　

○旌表未婚守志四川谢翊清聘妻沈氏。　　

○旌表节妇吴中华妻宋氏。补用知府四川江津县江炳琳妻张氏。　　

