<!-- { "loadSidebar": true } -->
○壬子。谕内阁。宗人府刑部会奏。宗室锡钧呈告御史钟德祥家丁熊翼臣等讹诈银两牵涉本官。请派大员会审一摺。著派徐桐刚毅会同审讯现月又谕御史齐兰等奏前保拏获盗犯刘立庄等出力官绅请仍照原保给奖等语著吏部议奏现月谕军机大臣等御史齐兰等奏官工木匠聚众滋事请饬拏办一摺据称土棍花鞋李老等容隐流娼经该城勇丁按户查拏讵北大地官工处木匠。率领数百人手持枪械夺回赵长竟一名并在关厢施放洋枪肆意詈骂等语辇毂重地。该木匠等胆敢纠众拒捕实属藐玩著步军统领衙门严拏聚众滋事各犯交刑部按律治罪。原摺著钞给阅看将此谕令知之。现月又谕御史熙麟奏洋饭馆挟妓饮宴请饬严禁等语。著步军统领衙门。查明实在情形酌量惩禁。洋务刑部奏遵议广西举人甘恒暄捐赎父罪谨申明旧章。请旨定夺得旨准其捐赎摺包闽浙总督边宝泉奏遵旨审明失守城寨澎湖总兵周振邦通判陈步梯拟以斩监候罪名惟通判并无兵柄似可量予末减下刑部议摺包癸丑谕内阁为政之要首在得人前谕中外臣工保荐人才。业经次第擢用当兹时事多艰尤应遴拔真才藉资干济著各部院堂官及各直省将军督抚等、于平日真知灼见器识闳通才猷卓越究心时务体用兼备者胪列事实专摺保奏。其有奇才异能精于天文地舆算法格致制造诸学。必试有明效不涉空谈各举专长俾资节取。该大臣等当念以人事君之义一秉大公详加考核。傥或苟且塞责谬采虚声甚至援引私人。瞻徇情面滥保之咎例有专条定惟原保之人是问现月又谕御史管廷献奏请节糜费以裕帑储一摺。著户部妥议具奏。寻奏原奏所称妥为核议除内务府经费能否规复旧制应由该管大臣查奏臣部应放款项如有可减自当权衡缓急陆续陈奏至汰兵汰冗已于议覆御史易俊及筹款摺内详陈应遵旨核办其令各省候补人员回籍候补一节应请查照吏部定章核办裁撤勇营及台炮各工请饬下南北洋大臣及直省将军督抚斟酌办理得旨允行现月谕军机大臣等有人奏疆臣贪婪荒纵据实纠参一摺据称江西巡抚德馨利欲薰心宴乐成癖。传通内外消息以门丁吴子昌为首幕友朱姓助之元泰仁钱号经手过付属员中则何其坦。朱士林王书臣皆托腹心招权纳贿万载县知县周凤藻贪猾巧诈屡有控案以重金请托得免上饶县知县朱锡祁藉讼婪赃该抚反滥行保荐去年冬闲大作生日收受寿仪演戏月余。请饬查惩处等语著张之洞按照所参各节秉公确查。据实具奏毋稍徇隐原摺著钞给阅看。将此谕令知之现月又谕电寄刘坤一李秉衡电。关内外遣散各营人数太众请饬严禁滋扰等语著刘坤一严饬各营筹给遣费口粮不准私毫克扣。军械责令概行缴出以免别滋事端洋务又谕电寄张之洞等日本约内改造土货一节关系最重江浙等省如丝斤花布可否于出产处先抽厘金方准运出并招商多设织布织等局。广为制造又筹款购买小轮船十余只专在内河运货以收利权著张之洞奎俊廖寿丰妥速筹商覆奏洋务　　

○又谕电寄鹿传霖等四川川东道黎庶昌。著鹿传霖刘秉璋给咨送部引见。川东道员缺紧要。且现在办理教案尤宜详慎著鹿传霖等遴派妥员前往署理　　

○又谕电寄张之洞电奏已悉。湖南候补道陈允颐即著张之洞给咨送部引见。　　

○四川总督刘秉璋奏、省城百姓。以寻获遗失幼童连毁各国教堂医馆一时闻风而起。嘉定、叙州、保甯三府。暨新都、新津、眉、彭山、卭、崇庆、什邡、仁寿各州县。皆有打毁教堂之事。一面弹压保护一面严缉匪犯。分别惩治下所司知之。摺包命湖南巡抚吴大澂开缺来京。别候＜闲＞用。现月以失护教堂。革四川邛州知州周凤藻职。摺包以办事颟顸声名恶劣革四川试用通判于启麟职摺包甲寅。谕军机大臣等电寄刘秉璋电奏已悉鹿传霖甫经到任于历办此案情形尚未深悉仍著刘秉璋会同办理饬令派出委员。与各堂司铎。暨州县等切实踏勘各属被毁之处和衷议结省堂赔款七十万为数过钜。著再与磋磨该督等务当持平妥办相机因应。毋得偏徇一面。致生他衅。刘秉璋业经交卸。著俟此案议结后。再行启程。电寄乙卯。上御文华殿。日本使臣林董觐见。　　

○谕内阁芬车奏拏获偷窃禁城木植人犯请交刑部审办一摺所有贼犯张六一名。著交刑部严行审讯按律惩办现月　　

○谕军机大臣等祥麟等奏查明兴平仓监督包应丰被参各款一摺所有该仓亏短米石。著俟盘放完竣查明确数按律办理。镶白旗包衣应领米石。著仍饬赶紧催领现月　　

○又谕电寄李秉衡李鸿章电奏、接刘含芳电称日本委员詹男。以草庙营兵何以不遵条约迁徙来问经文登县何金龄等禀请趁早绸缪等语马关另约第二款、在威海卫应将刘公岛及威海卫口湾沿岸。照日本国里法五里以内地方约合中国四十里以内为日本国军队驻守之区。现在草庙防营系在海湾四十里以内自应照约迁移著李秉衡即将防营择地迁移。免滋口舌电寄又谕电寄谭钟麟电奏已悉新授将军保年。前经谕令来京陛见广州将军著谭钟麟兼署。电寄又谕、电寄许景澄著于两国互订专条并商号合同斟酌妥协分析画押。电寄团防处奏、五城团勇陆续裁撤依议行。又奏办团各员任事勤劳可否照异常劳绩保奖得旨、著准其照寻常劳绩酌保数员毋许冒滥摺包　　

○署云贵总督崧蕃奏滇边猛烈地方距元江州治窎远。请添设委员以资弹压下所司议摺包调贵州巡抚德寿为湖南巡抚以贵州布政使嵩昆为贵州巡抚。丙辰谕军机大臣等电寄李秉衡电悉。倭兵暂驻威海我军防营驻扎处所。总以海湾南岸四十里为断如在四十里以内。务当照约一律迁移免致彼族藉口著李秉衡查明里数妥与商办严饬孙万林等毋得孟浪开枪轰击。轻启衅端是为至要其强占民房一节。昨已由总署照会林使并由李鸿章电问伊藤令其照约办理矣电寄又谕电寄李鸿章两电均悉。本日已谕知李秉衡东军驻扎处所如在海湾南岸四十里以内即应照约严饬防营毋得轻动免启衅端至瓯脱之说本为原约所无。不可因彼现画之图勉强迁就转生枝节电寄荆州将军祥亨等奏添练旗营兵丁以资防剿下部议摺包以云南按察使岑毓宝为贵州布政使。云南临安开广道汤寿铭为云南按察使现月开复前吏部主事卢昌诒原官发往山东交李秉衡差遣外记注丁巳。谕内阁、孙家鼐等奏遵查同知陈镜清参款据实覆陈一摺顺天府东路厅同知陈镜清派丁访案任用非人致招物议。陈镜清著交部照例议处供事彭亦山著即斥革。与黄子和杨二均著分虽递解回籍交地方官严加管束以示惩儆现月又谕孙家鼐等奏两淮劝办赈捐出力各员。恳恩奖励一摺著该部议奏现月谕军机大臣等电寄李秉衡、电悉。本日李鸿章电。已接伊藤覆电云转达兵部谕知军队司令官展缓赴威俟该处兵房起盖完竣方行等语日兵既展缓赴威强占民房之说自可无虑著李秉衡将四十里内外确数查明防营驻扎之处饬令孙万林照约办理该抚请仍驻莱州。俟定局再行回省著照所请行电寄又谕电寄刘坤一杨昌浚电河狄回氛甚恶请饬总兵牛师韩赴甘援剿等语牛师韩所部七营前经刘坤一奏准遣撤回豫如尚未启程著刘坤一即饬牛师韩统率所部迅速赴甘听候杨昌浚调遣并知照沿途各地方官一体催趱照料以利遄行电寄又谕电寄杨昌浚电悉本日已谕知刘坤一饬令牛师韩统率所部赴甘援剿矣据称省城近亦戒严该督当就现有兵力严密布置毋稍疏忽仍将办理情形随时电闻电寄又谕、电寄许景澄借款既定归辽一事即应接办著许景澄询问外部曾否议有端倪将来如何交割。此事为东方全局所系。俄国既有帮到底之说。必不食言。至赔费万难再允前电屡言之。许景澄总当极力维持为要一切即询明覆奏。电寄盛京将军裕禄奏奉天被扰地方善后事宜。需款甚钜请推广奉省旗营武职报捐花样章程。备充经费下所司议摺包钦差大臣两江总督刘坤一奏、闪殿魁十营遵旨遣撤该员前＜闲＞四川建昌镇总兵可否饬令赴任得旨闪殿魁著即赴任。　　

○东三省练兵大臣定安等奏、和局虽定。辽地未归倭兵未退前敌马步各营请暂缓撤防。下所司知之予军营积劳病故两江补用游击吴振钧张建立优恤摺包蠲缓奉天锦广甯承德新民金海城辽阳岫岩盖熊岳盖平复甯远十三厅州县被水旗屯民村新旧钱粮现月　　

○戊午。谕军机大臣等、电寄刘坤一电奏已悉所有王连三李永芳丁槐陈凤楼宋朝儒五军仍照前议。即行遣撤著刘坤一分饬各军统将妥筹办理严行约束。毋任沿途滋事电寄又谕电寄刘坤一等、依克唐阿等电奏统领拱卫军总兵徐邦道因病出缺等语已故总兵徐邦道所统拱卫军各营著即裁撤毋庸派员接充刘坤一王文韶宋庆迅饬妥为遣散毋任滋生事端电寄又谕电寄鹿传霖等川东道黎庶昌著鹿传霖等传知该员仍留本任办理教案办结后再行送部引见。电寄命广东惠潮嘉道裕庚开缺以四品京堂候补充出使日本国大臣予故副将韦启明宋学礼游击壮克猷等议恤　　

○己未谕军机大臣等徐桐奏请选将练兵。以固根本。暨枪炮宜制造一律各摺片。著督办军务处神机营酌核办理又谕电寄杨昌浚电奏已悉。海城逸匪。仍饬各营上紧捕拏毋任漏网。前据奏称河狄回氛甚恶省城近亦戒严请饬牛师韩赴甘援剿当经电谕刘坤一、即令牛师韩统兵前往并谕该督就现有兵力严密布置朝廷眷顾西陲时深廑系何以该督此次电奏于剿办河狄回匪。并无一字言及著将近日办理情形。即行电闻电寄安徽巡抚福润奏劝捐军饷参酌部议变通核奖以实官捐银作为新海防捐。全数解部其虚衔等项捐银。作为筹饷新捐留皖备用下所司知之　　

○又奏凤阳关款项支绌传办绢福方等件请暂缓办解从之摺包以遵命捐助书院经费予安徽在籍道员李经翊为其母暨本生母建坊摺包庚申谕内阁前据宗人府刑部会奏宗室锡钧呈告御史钟德祥家丁熊翼臣等讹诈银两牵涉本官。当派徐桐、刚毅、会同审讯。兹据讯明具奏钟德祥虽无讹诈银两情事。惟于锡钧之贿求免参该御史收受赃私。讯据熊翼臣等供词业已众证确凿乃犹希图狡卸。捏称郭松亭赴津情弊显然亟应确切根究以期水落石出钟德祥著先行革职归案审办寻奏钟德祥拟以杖八十徒二年系职官发往军台效力赎罪锡钧拟杖一百系宗室实行责打枷号一个月折圈禁两个月满日折打二十板熊升拟杖一百发落从之现月又谕敬信等奏遵保办理团防出力员弁开单呈览一摺著该部议奏现月谕军机大臣等电寄刘坤一据电牛师韩请添召马步十三营并请由河狄豫备枪炮军装等语现在河狄回氛正炽牛师韩若待添募多营。必致耽延贻误且新募之勇亦难得力著刘坤一严饬该总兵懔遵前旨即统所部七营迅速启程毋许逗遛电寄山东巡抚李秉衡奏倭人肇衅甯海荣成文登三州县相继失陷收复之后案卷荡然。交代款目必须分别移查。请展限四个月清厘报可　　

