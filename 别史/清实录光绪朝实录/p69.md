<!-- { "loadSidebar": true } -->
○乙丑。谕军机大臣等。前因金顺奏副都统吉尔洪额不遵节制各节当经谕令将该革员等解赴左宗棠军营查办。兹复据金顺奏称。吉尔洪额依勒和布已率队向北逃逸。乌科两城沿途台站。现有该营饷银难。保不抢截滋事。等语。览奏不胜诧异。著额勒和布车林多尔济杜嘎尔托伦布、保英桂、祥庆春、奎昌。查明吉尔洪额等。无论行抵何处。即行严拏。解赴左宗棠军营。毋令在途滋事。一俟解到后。即著左宗棠严行查办按律惩治。原摺并呈词。著钞给左宗棠阅看。吉尔洪额等以带队大员岂竟不知法纪。何以胆大妄为。至于此极。是否金顺有不善驾驭操之过激之处。并著左宗棠一并查明据实具奏。现当用兵吃紧之际。金顺务当随时相机调和将士。以期共奏肤功。毋得激切从事致失军心。将此由六百里各谕令知之。剿捕　　

○丙寅。谕军机大臣等。丰绅等奏。防兵出境击贼获胜一摺。本年六月闲。贼匪窜扰苇子沟。复在乌尔网江迤南地方抢劫。经黑龙江委营总富色讷督队进剿。追至头道海鹿浑一带歼毙多名。余匪窜遁入山。著古尼音布丰绅玉亮托克湍督饬官兵不分畛域。会同摉剿。务将匪党悉数歼除。毋留余孽。此次尤为出力之委营总富色讷著遇有协领缺出。尽先即补先换顶戴。其余出力弁兵准其择尤酌保数人。毋许冒滥。将此由四百里各谕令知之。现月　　

○又谕。李庆翱奏。匪徒阑入永城边境。捕获首夥各犯。并拏获南路游匪各摺片前据裕禄奏。宿州匪徒滋事。经官兵追捕。当将匪首旷同拏获兹据李庆翱奏称。宿州捻首匡童等。盘踞竹林庙地方。并有匪党突入永城之李口抢掠匡童自系即是旷同现在永城之匪。已经官军击散。擒斩首夥多名。地方一律安静。剿办尚为迅速。其逃散头目。难保不潜藏句结。仍著饬令派出员弁。实力摉拏。毋留余孽南阳汝甯所属山径丛歧易藏匪类现经官军于突落山等处。捕获游匪数十名山内已无匪踪。仍当督饬地方官。随时认真防范勿稍疏懈。将此由四百里谕令知之。现月　　

○以国子监司业汪鸣銮为河南乡试正考官。翰林院编修杨霁为副考官。翰林院修撰钟骏声为山东乡试正考官。编修曹炜为副考官。翰林院编修萧晋蕃为山西乡试正考官。刑部主事冯光勋为副考官。现月　　

○以候补三品京堂刘典为太仆寺卿。摺包随手　　

○丁卯。孝静成皇后忌辰遣官祭慕东陵。内外记注　　

○安徽巡抚裕禄奏、请展缓凤阳关织办年贡缎疋一年。允之。随手　　

○以山西河东道升泰为浙江按察使。现月　　

○以孝陵大碑楼被火。未能扑救。降马兰镇总兵景瑞等一级仍留任。随

手　　

○戊辰。孝懿仁皇后忌辰。遣官祭景陵。内记　　

○己巳。以亏短银两。革山东已故德州卫守备王廷薰职。并籍产备抵。

现月

　　

○以疏防贡品被劫革山东齐河县知县王宝仁把总左恩职。仍留任勒缉。

随手摺包

　　

○蠲缓山东、长山、范濮、益都、乐安、昌乐、临胊、安邱、禹城、朝城、潍等。十一州县各村庄新旧额赋。并地租杂课。现月　　

○庚午。慈安端裕康庆昭和庄敬皇太后四旬万寿圣节遣官祭太庙后殿。上诣慈寍宫慈安端裕康庆昭和庄敬皇太后前行礼王大臣于慈寍门外众官于午门外行礼。内记注　　

○谕军机大臣等。前因金顺先后奏参副都统吉尔洪额。不遵节制。并率队逃逸等情。业经降旨将吉尔洪额革职。拏交左宗棠查办。兹据吉尔洪额奏称。因金顺将其饷银截留八千两。旋派沙克都林札布接管队伍。该营兵丁以欠饷未发。不愿交代。惟有拔队随进等语。览其所奏。情节支离。仍著左宗棠懔遵前旨。俟该革员押解到营严行查办。按律惩治吉尔洪额原摺著钞给阅看。将此由五百里谕令知之。现月　　

○以随班祝嘏。赏给前吏部侍郎匡源。前马兰镇总兵庆锡等。三十九员。暨生监耆民等职衔有差。摺包　　

○旌表江苏江甯县贞女王氏。湖南清泉县贞女马氏。摺包　　

○辛未。谕军机大臣等。沈葆桢奏收。回淮盐引地。应遵部议迅速举行一摺。据称以淮盐原有之楚岸仍令归淮。于楚省饷需。大有裨益。非仅毫无所损。现滇黔肃清。正宜移侵楚之川引。复从前之旧额等语。所奏甚是。即著李瀚章、文格、翁同爵、王文韶。遵照部议。迅速办理。其应如何剔除积弊严杜私销之处。并著沈葆桢等会商妥办。原摺著钞给李瀚章等阅看。将此各谕令知之。现月随手　　

○浙江巡抚杨昌浚奏。海塘捐输停止。下部知之。　　

○署吉林将军古尼音布奏、调盛京协领依克津布教练洋操。从之。　　

○壬申。谕军机大臣等。前据金顺先后奏参吉尔洪额。不遵节制。率队逃逸。已有旨将该副都统革职。令金顺拏交左宗棠查办。并谕令乌里雅苏台科布多等处。一体严拏矣。至该营存留官兵。即著该署提督咨交金顺收管。妥为办理。将此谕令知之。摺包　　

○两江总督沈葆桢等奏。阜甯县武学进额。请照中学定制。下部知之。

摺包随手

　　

○又奏、收捕海州等处蝗蝻情形。得旨。仍著督饬各属。认真摉捕毋稍

疏懈。随手摺包　　

○以年登百岁。旌表湖北江夏县寿妇曾张氏。随手摺包　　

○癸酉。中元节。上诣奉先殿寿皇殿行礼。内记　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。内记　　

○遣官祭穆宗毅皇帝孝哲毅皇后暂安寝殿。　　

○遣官祭端慧皇太子园寝。内记　　

○以唆兵索饷。潜行逃走。革参领文祥职。仍严拏讯办。摺包　　

○以行止有亏拐饷潜逃。革参将赵资明游击周克斋职。摺包纂修官谢崇基恭纂　　

帮总纂官钱骏祥恭辑监修总裁世恭阅一签十月初八日正总裁那恭阅十月三十日专司藳本陆恭覆阅辛亥十二月二十日　　

徐恭阅一签十二月二十一日　　

荣恭阅三签正月二十六日副总裁唐恭阅二签四月初六日　　

宗室寿恭阅一签五月初八日　　

郭恭阅六签六月二十一日　　

熙恭阅一签闰六月十一日　　

王恭阅一签七月初三日初校修改下卷陆拾叁签殷济恭校宗室麒恭阅九月初六日覆校修改下卷拾玖签单镇详校蒙古总裁恩恭阅冬月二十八日



大清德宗同天崇运大中至正经文纬武仁孝睿智端俭宽勤景皇帝实录卷之三十七　　

光绪二年。丙子七月。甲戌。谕内阁。前据文格、谭钟麟、先后奏报。四川东乡县匪徒滋事。首犯袁廷蛟在逃未获。嗣据御史吴镇奏。知府易荫芝办理不善。提督李有恒妄杀无辜。当经谕令文格查明究办。兹据巡视北城御史奎光等奏。袁廷蛟潜逃来京。现经拏获。讯据供称。上年因该县官绅苛歛难堪。率众赴局算帐。该县遂以民变禀请剿办。李有恒杀戮无辜。虏掠妇女。恳请代诉等情。袁廷蛟著。即交刑部审讯。暂行监禁。其所供各节。著李瀚章、文格、一并确切查明。据实具奏。不得稍涉回护。现月　　

○又谕。刘秉璋奏。请将才不称职各员分别惩办一摺。江西武甯县知县姚大元。办事草率。声名平常。著即革职。崇仁县知县许兆楠。性情疲玩。遇事因循。泸溪县知县崔慕澜。才短识滞。展布毫无。星子县知县蓝煦。办事迂拘。乖系自用。均著以府经历县丞降补。吉水县知县彭际盛。性近疏略。才与缺违。著开缺以无字＜闲＞缺酌补。弋阳县知县谭洛勋。才久开展。人地不甚相宜。著即开缺。遇有相当中＜闲＞缺出。酌量补用。以肃官方。现月　　

○云贵总督刘长佑等奏。军务未尽肃清。兵练终不可靠。密陈滇省实在情形。请饬拨协滇新饷。得旨。户部速议具奏。江西巡抚刘秉璋奏、请将记名总兵蔡康业留于江西补用。允之。摺包随手　　

○又奏、酌减水师。添募陆勇。以资调遣。报闻。摺包　　

○以擅离差所。胆大自由。革江西义甯州知州袁辅廷职。摺包随手　　

○拨江西司库银二万两。解交伊犁将军荣全营。以济儴需。摺包　　

○乙亥。文宗显皇帝忌辰上诣奉先殿寿皇殿行礼。遣官祭定陵。内记　　

○谕内阁。黎培敬奏。请将贪婪不职之同知革职审办等语。署永从县知县候补同知吴延尧。藉办理善后为名。辄向六硐各寨苗民任意苛敛。实属荒谬糊涂。吴延尧著即革职。提省审讯确情。照例究办。以儆官邪。现月　　

○谕军机大臣等。沈葆桢奏。皖省怀远凤台匪徒滋事。现在剿捕情形各摺片。怀远匪徒刘金铎即刘四巴子等。潜约内应。图踞县城。经总兵郭宝昌等。捕获该匪首夥数十名。办理尚为迅速。著裕禄查明尤为出力各员弁。酌量保奏。毋许冒滥。该匪党类尚多。难保不潜匿各乡。乘机复发。著沈葆桢裕禄督饬郭宝昌派兵巡缉。实力访拏。并严饬该地方官随时稽查防范。不得稍涉疏虞。凤台匪徒胡志端等。乘闲聚众。图窜下蔡。经地方官拏获多名。匪首胡志端。尚未弋获。并著饬令迅速侦缉。毋任漏网。将此由五百里各谕令知之。现月　　

○以礼部尚书灵桂署镶红旗满洲都统。工部右侍郎桂清署右翼前锋统领。吏部左侍郎恩承署镶黄旗护军统领。均外记注　　

○以庸懦不职。革贵州都司周仁和守备秦泰山等职。永不叙用。现月随

手

　　

○丙子。谕内阁。刘坤一请调员差委等语。两江督标记名提督黄得胜。总兵李其昌。江西九江镇中营游击记名总兵刘光裕。记名提督蒋允和。总兵邓善居。著沈葆桢、刘秉璋、饬令该员等赴粤。以资差委。现月　　

○又谕。据御史林拱枢奏。福建省各学例应出贡之廪生。延不肯出。致有托贡名目。其应行补廪各生。因挨补无期。竟有贿买廪生。捏报移籍。以为腾缺坐补之地。请饬严禁等语。各学出贡补廪。本有定章。岂容行贿舞弊。著福建学政查明。遇有廪生例应出贡者。立限催令出学。不准延宕。其呈请移籍他县者。必籍贯实有可凭。方准改移。毋任其暗中贿买。傥查有前项情弊。即著照例惩办。以端士习。现月　　

