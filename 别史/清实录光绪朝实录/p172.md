<!-- { "loadSidebar": true } -->
○先是翰林院侍讲张佩纶奏、闽海关榷税。请改归督臣。谕令福州将军庆春等查覆。至是奏称、税务之旺衰。不系军督之更易。改章循旧。其要总在得人。傥能剔除毙窦。招来客商。官吏皆洁己奉公。榷务自日有起色。就目前闽关而论。似当认真办理。不宜改弦更张。报闻。摺包　　

○丙辰。谕内阁、广寿、贺寿慈奏、遵查北运河上游情形。请分别疏筑一摺。据称详查潮白温榆两河。泛滥淤塞情形。拟将通州东北浮桥。东西两岸缺口。坚筑堵塞。以免潮白西灌温榆之患。另将沙窝村铃铛口两处缺口修补。于白马河南岸起。至西浮桥西岸止。斜筑长堤一道。以为北关保障。至温榆改道之处。宜裁湾取直。挑穵旧河。俾循故道。新旧河相接之处。筑攩水坝二道。其东岸通大道处。另筑一堤。使河流不至东灌。并将下游自下关口起。至小河口止。及白马河下游淤浅处所。均挑穵疏通。使漫流仍由温榆而下。庶有裨益。请饬筹款兴修等语。著照所请。即由直隶总督会同仓场侍郎。自行筹款。赶紧兴修。以卫民生而济漕运。现月　　

○又谕、前因铭安奏片重复。当经谕令明白回奏。兹据奏称、具奏时未将应行删改之片撤出。以致重复入奏。实属异常疏忽。自请议处等语。铭安著交部议处。现月　　

○又谕、侍读学士广安奏、旗兵困苦。请将甲米照旧变通。以恤兵艰。并请将喇嘛口粮酌量变通各摺片。著户部议奏。现月　　

○又谕、内阁侍读学士广安奏、请严禁佐贰各员。擅受民词等语。佐贰杂职营汛各员。不准擅受民词。例禁綦严。若如该侍讲学士所奏。近来佐贰等衙门差役繁多。武营汛地。巧立掌标老将名目。接受民词。私设刑卡。武断案件。贪赃不遂。即牒详州县。颠倒是非。鱼肉小民各情。殊堪痛恨。著各直省督抚随时访察。严行禁止。如有此等情弊。即著严□□□尔□惩办。毋稍姑容。将此通谕知之。现月　　

○又谕、内阁侍读学士广安奏、请严禁赌博。以清盗源等语。赌博一事。最易藏奸。刻下天气严寒。盗窃之案。层见迭出。亟应严禁赌博。以清其源。著步军统领衙门、顺天府、五城御史、严行禁止。有犯必惩。毋得视为具文。虚应故事。现月　　

○谕军机大臣等、刘长佑等奏、官军剿办临安各匪。歼擒首要现饬摉捕安抚。并移军查办纳楼土目一摺。临安等处匪徒。乘闲窃发。聚党至数千人之多。蔓延至数郡之广。其势甚张。经刘长佑等调兵剿捕。擒获首要各逆。次第扑灭。即著饬令在事员弁。将未获匪首。上紧缉拏。仍查明被害村寨。暨就抚民人。分别妥为绥辑。其纳楼土目普保极等。并著购拏务获。以期净绝根株。所有各府州县及各营汛。尤为出力官绅暨阵亡兵弁。著准俟事竣后。汇案奏请奖恤。将此由四百里各谕令知之。现月　　

○浙江巡抚梅启照奏、浙海关洋税徵不敷解。请将续拨京饷。缓至来年解部。下部议。摺包　　

○又奏、遵照部议裁去留防严州楚军副前营勇丁五成。其余水陆各营。均遵减十成之一。统计浙江防营九千七百四十九员名。内实裁去弁勇长夫一千二十三名。并上年所裁红单船广勇。节省饷需。已在十万两以外。下部知之。摺包　　

○云贵总督刘长佑等奏、署东川营守备孙士诚、串同诬奸。捆殴本管营官。请将孙士诚照光棍例斩决。下部议。摺包　　

○以协运豫赈出力。予直隶按察使丁寿昌等升叙加衔有差。摺包　　

○蠲缓江苏高淳、上元、江甯、句容、江浦、六合、山阳、阜甯、清河、桃源、安东、盐城、高邮、泰、东台、江都、甘泉、仪徵、兴化、宝应、铜山、丰、沛、萧、砀山、邳、宿迁、睢甯、海、沭阳、赣榆、如皋、泰兴、三十三州县。暨淮安、大河、扬州、徐州、镇江、五卫。被旱被水荒废地方新旧额赋漕粮。并通、海门、溧水、三厅州县被灾地方额赋有差。现

月

　　

○丁巳。谕内阁、巡视东城御史庆寿等奏、请将缉凶不力之司坊官议处一摺。本年九月闲。朝阳门外中街地方。觉罗荣普住宅。有白昼持刀入室。伤毙人命。窃取财物一案。该司坊官车恩霖等、月余尚未弋获赃贼。实属怠玩。车恩霖、张吉贞、均著先行交部照例议处。仍勒限严缉务获。傥限满无获。即行据实□□□尔□办。现月　　

○谕军机大臣等、丁日昌奏、因病未能赴闽。特举得力员绅。藉资臂助。并酌拟办法。开单呈览各摺片。办理中外交涉事件。总以就案办案。迅图了结。方免耽延贻误。枝节丛生。福建乌石山焚毁洋楼一案。历时三月。办理尚无就绪。丁日昌所拟办法各条。尚属妥协。已据函商何璟等酌办。即著何璟、吴赞诚、李明墀、按照丁日昌所拟各条。迅速酌核办理。并将丁日昌所保龚易图、吴仲翔、王荣和、方勋、吕文经、各员绅。酌量调派差遣。以联下情而达民隐。丁日昌因病体未愈。未能迅速启程。仍著俟病势稍痊。即行驰赴闽省。会商妥办。何璟等责无旁贷。仍不得专候丁日昌到闽商办。致滋延误。丁日昌原摺片单。均著钞给何璟、吴赞诚、李明墀、阅看。将此由五百里密谕李鸿章、沈葆桢、何璟、丁日昌、吴赞诚、并传谕李明墀知之。洋务　　

○勾到朝审情实罪犯。停决绞犯一名。余五名予勾。现月　　

○戊午。圣祖仁皇帝忌辰。上诣寿皇殿行礼。遣官祭景陵。内记注　　

○谕内阁、明年三月二十六日。穆宗毅皇帝孝哲毅皇后梓宫永远奉安山陵。朕于三月二十一日。恭奉慈安端裕康庆昭和庄敬皇太后慈禧端佑康颐昭豫庄诚皇太后启銮。所有应行典礼。并一切事宜。著各该衙门及直隶总督敬谨豫备。现月　　

○以明年三月二十六日穆宗毅皇帝孝哲毅皇后梓宫奉安。先期由隆福寺奉移惠陵隆恩殿。命钦天监于明年三月二十四二十五两日内。敬谨选定一日。并拣择吉时具奏。现月　　

○己未。谕内阁、杜瑞联奏、前奏委解三起头批京铜片内。声称头二两起。业经交清。经户部以情形不符。奏请饬查。兹查前片将头二两起按批解部交纳字样。误写交清。实属率忽。自请察议等语。杜瑞联著交部察议。现

月

　　

○谕军机大臣等、刘坤一、张兆栋奏、儋州客匪句结临高县匪徒滋事。现筹剿办情形一摺。广东儋州客匪。因临高县土民粜谷争斗启衅。辄敢聚众肆扰。实属形同叛逆。现经刘坤一等调派兵勇。饬署琼州镇总兵何明立前往督剿。即著饬令妥筹剿捕。将该匪迅速扑灭。毋任句结蔓延。所有首要各犯。及随同焚杀各夥党。务当悉数歼除。不准一名漏网。其被胁之人。即行妥为解散。俾免株连。并著督饬该道府等查明本案启衅根由。秉公办理。以昭平允而杜后患。雷琼道王澍现在因病交卸。既据刘坤一等奏称该员熟悉地方情形。即饬仍将剿捕事宜。会同该地方官筹办。俟事竣后再行回省。以资得力另片奏、设立洋务公所。派员专办等语。中外交涉事件。关系綦重。专设公所派员经理。转恐机事不密。有损无益。福建所设商局。即有此弊。仍著刘坤一、张兆栋、将交涉事务。随时督饬属员。悉心妥办。所奏专设公所之处。著毋庸议。将此由五百里各谕令知之。现月　　

○又谕、刘长佑等奏、滇省饷项支绌。请饬各省速解一摺。各省协济云南新饷。原因协滇兵饷积欠过多。是以于光绪二年七月闲。酌定数目。谕令各该督抚按月解济。以期款归有著。无误要需。乃据奏称、自光绪二年九月起截至四年九月止。除江西长解银四万四千两外。浙江积欠银十五万六千两。四川积欠银九万五千两。湖北积欠银十一万四千两。湖南积欠银一万两有奇。广东积欠银二万四千两。江苏积欠银二万六千两。共欠解银四十二万五千余两。是各省报解。仍复寥寥。自属不敷周转。该省办理善后一切事宜。及剿办临安等处各匪。需款尤迫。自应速筹接济。著沈葆桢、李瀚章、刘坤一、丁宝桢、吴元炳、梅启照、潘霨、邵亨豫、张兆栋、严饬各该藩司。将欠解滇省新饷。赶紧筹解。不准再涉迟延。至该省常年兵饷。积欠尤钜。亦应设法筹解。著户部查照刘长佑等咨开各数。分别严催。俾资应用。将此由五百里各谕令知之。现月　　

○又谕、刘坤一等奏、革员李扬才窜至越南。西军援剿获胜。并续报克复驱骡墟情形各摺片。李扬才拥众由迁隆土忠州一带。沿边西窜。经道员赵沃调兵扼防出关之路。该犯由思州思陵各土属边界。窜入越南。夺踞驱骡墟。攻扑谅山省城。势颇猖獗。赵沃派令副将党敏宣带兵出关。援剿获胜。立将驱骡墟等处克复。此次贼由思州等处窜走。该地方官何以毫无防范。任令扰及越南。赵沃一闻警信。即行调派官军援剿。力挫凶锋。殊属可嘉。现在贼众屯踞长庆府治。四出抢掠。并有翁七余党及李六等、乘机蠢动。逼近镇安。边防吃重。自应及早剿办。以免蔓延。著刘坤一、杨重雅、檄令赵沃、督饬派出官军。会合越南官兵。协力夹击。迅殄逆氛。一面扼守边防。以杜回窜。冯子材接奉前旨。自已部署出关。著即视贼所向。迅速进兵。以期早日蒇事。其东省与广西及越南毗连各处。并著刘坤一、张兆栋、饬令防军严密布置。毋稍疏虞。另片奏、匪徒刘蒋花等。假冒差官。前往越南。实属胆玩已极。著刘坤一等饬属严拏务获。讯明究办。嗣后内地商民。前往越南贸易。即著按照章程。严密稽查。以杜弊混。将此由五百里各谕令知之。

剿捕

　　

○云南巡抚杜瑞联奏、购置书籍。分发五华育材两书院。并拟择尤校刊。分发各学。又奏、整顿书院。增给束脩膏火。并通饬地方官广设义学。均报闻。摺包　　

○追予湖北黄冈协左右两营阵亡病故官兵建祠致祭。摺包　　

○庚申。谕内阁、明年三月二十六日。穆宗毅皇帝孝哲毅皇后梓宫永远奉安。据钦天监奏、谨择于明年三月二十四日辰时。由隆福寺行宫奉移至惠陵隆恩殿等语。前已降旨。朕于明年三月二十一日。恭奉慈安端裕康庆昭和庄敬皇太后慈禧端佑康颐昭豫庄诚皇太后启銮。敬于二十三日。驻跸隆福寺行宫。恭诣几筵前奠酒行礼。二十四日。恭奉穆宗毅皇帝孝哲毅皇后梓宫至惠陵隆恩殿。二十五日。祗谒昭西陵。孝陵。孝东陵。景陵。裕陵。定陵。礼成后。敬诣惠陵隆恩殿几筵前行迁奠礼。二十六日奉安礼成。恭请神牌还京。升祔太庙。三月二十九日。朕恭奉慈安端裕康庆昭和庄敬皇太后慈禧端佑康颐昭豫庄诚皇太后还宫。所有恭奉梓宫由隆福寺行宫至惠陵永远奉安及神牌还京。均著毋庸另备御道。至应行典礼。并一切事宜。著各该衙门及直隶总督敬谨豫备。现月　　

