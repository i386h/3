<!-- { "loadSidebar": true } -->
○庚寅。谕军机大臣等、电寄罗丰禄、据比利时国使臣费葛呈递伊国君主特赠头等第一礼阿波勒德大宝星并国书。以表庆贺万寿诚心。览受之余。实深欣悦。业经回赠内府自制上上等珍珠宝星。交该使回国赍递外。著罗丰禄传旨答谢。电寄　　

○直隶总督裕禄奏、降调四川总督李秉衡病难就道。谨据情代奏。得旨、著俟病痊。即行来京。豫备召见。　　

○又奏、前办漠河金厂已革道员周冕欠交军饷等银。请展缓三个月。得旨、著展缓三个月。饬令依限报解。不得再有延欠。摺包　　

○湖南巡抚俞廉三奏、遵办保甲团练。得旨、仍著随时认真整顿。务求实效。毋得日久玩生。　　

○又奏、以裁撤时务学堂经费。设立求实书院。得旨、即著顾名思义。认真办理。以储有用之才。　　

○又奏、遵照旧章。清理词讼。得旨、即著督饬所属。随时认真清理。毋令积压。　　

○又奏、清理矿务变通办法。得旨、著即认真查核。妥为经理。以收实效。　　

○又奏、请饬矿务铁路总局定立严禁私贩锑砂条规。分行各省。得旨、著总理衙门会同督办矿务大臣查核办理。　　

○辛卯。遣官祭文昌帝君庙。　　

○谕军机大臣等、刑部候补主事席庆云、著步军统领衙门迅速严密查拏务获。送交刑部。现月　　

○又谕、电寄裕禄、水师副将叶祖圭、游击萨镇冰、著裕禄传知该二员。迅速来京。豫备召见。电寄　　

○湖广总督张之洞奏、遵办保甲团练。酌拟团保相辅。取益防弊办法。得旨、所拟章程。尚属妥协。即著认真办理。毋得日久又成具文。　　

○又奏、京畿新军饷项。先行筹解三万两。得旨、仍著赶紧如数筹解。不得藉延。摺包　　

○安徽巡抚邓华熙奏、遵办凤颍等属春赈。商恳各省协助。提用丁漕平余。得旨、即著通筹分拨。务使实惠均沾。毋得稍有疏漏。摺包　　

○江西巡抚松寿奏、京饷边防各款。以道途不靖。暂由商号汇解。得旨、现在道路平靖。应解京饷。仍著以实银解部。　　

○以疏防匪徒劫官肆掠。革署湖北长乐县知县苏贻英、等职。　　

○予积劳病故道员李金镛本籍无锡专祠列入祀典。从直隶总督裕禄请也。　　

○壬辰。谕内阁、前据署江甯将军毓贤奏、江甯八旗。自置八卦洲地亩。每年收租万余两原为办公正项。前任将军每将自己私用。任意开支。以致兵丁苦累。现经毓贤极力整顿。将到任所有供给。概行裁革。嗣后署内支销。不准在地租内动用。该署将军洁己奉公。洵堪嘉尚。各省八旗驻防该管将军。若皆能如此认真整顿。何致饷项虚糜。兵不宿饱嗣后务当督饬协佐等员。力裁浮费。毋得因仍故习。藉口于公费不敷。任意朘削。因念各省督抚。恐亦不免有州县供给之处。州县藉口办差苦累。非挪移公帑。即科派民闲。甚或督抚受其挟持。于州县陋规名目。不肯径予裁革。殊非核实办公之道。嗣后各省将军督抚。皆当整躬率属。廉俭自持。不准丝毫累及所属。其各局所办公经费。亦不得任意浮冒。影射支销。庶几大法小廉。吏治蒸蒸日上。朝廷有厚望焉。现月　　

○又谕、前因山东黄河工程紧要。特派大学士李鸿章驰往山东。会同任道镕、张汝梅、周历查勘妥议具奏。兹据李鸿章等联衔覆奏。并会议黄河大治切实办法及救急治标办法。详拟章程。绘图呈览各摺片。事关山东全省河防。工程尤为重大。著军机大臣、大学士、六部、九卿、翰詹科道、一体会议具奏。摺二件、片一件、单图五件、并发。现月　　

○又谕、本日引见通政使司参议员缺。咨报告假者。竟有九员之多。殊属不成事体。嗣后应行引见人员。毋得纷纷告假。以杜规避。现月　　

○谕军机大臣等、前因京城制钱短少。曾经谕令沿江沿海及近畿省分。于应解部库款项。搭解一成制钱。原期逐渐流通。便民利用。因思云贵每年解京铜铅。本备鼓铸之用。若令改铸制钱。分批运解。既省京局鼓铸之烦。于运脚费用。当亦无甚出入。著崧蕃、王毓藻、唐炯、体察情形。或全行铸钱解京。或分作数成。以若干成鼓铸制钱。分起运解。以资挹注务即迅速筹议。奏明办理。将此各谕令知之。现月　　

○又谕、电寄杨儒、电悉。减兵保和。中国是否必须入会。著将减兵保和之处。先行明晰电奏。候旨遵行。电寄　　

○山东巡抚张汝梅奏、筹办春赈。遵派妥员。核实查放。得旨、即著督饬在事各员。切实办理。并移知毓贤一体遵照。

摺包

　　

○赏测勘河工、比利时监工卢法尔等宝星。　　

○癸巳。谕内阁、孙家鼐、何乃莹奏、续查知县倢■＜曰融＞■＜石木＞款。与原奏未尽符合。请饬撤销处分等语。前任宝坻县知县张及第、被倢■＜曰融＞■＜石木＞工书杨银、河堤栽树敛钱一节。当交孙家鼐、陈秉和、查明覆奏。请将该知县交部议处。业经降旨依议。兹据奏称、前署府尹陈秉和因交卸在即。未及详查。现经检查存卷。并无工书杨银姓名。但有户书杨云卿。亦无工书蒙混苛敛情事。案经讯结并无不合。请将张及第处分撤销等情。前顺天宝坻县知县张及第、所得降三级调用私罪处分。著吏部即行撤销。以昭平允。孙家鼐、陈秉和、于奉旨饬查之件。并未详细确查。率行具奏。此次孙家鼐亦未自行检举。均属非是。兼管顺天府府尹孙家鼐、前署府尹陈秉和、均著交部照例议处。寻议、孙家鼐陈秉和各降一级。系公罪。准其抵销。从之。早事　　

○又谕、前因已故江甯将军丰绅、屡立战功。当经降旨赐恤予谥。并于立功省分建立专词。以示优异。兹据御史彭述奏称、丰绅前在江甯将军任内。朘削浮冒。罔恤兵艰。请将恤典量予裁抑等语。前江甯将军丰绅、著撤去建立专祠。并毋庸予谥。现月　　

○谕军机大臣等、电寄杨儒、减兵保和事。昨已有旨、电询。兹据总署检呈该大臣所寄俄外部来文。览悉。既系准驳之权在我。著即派杨儒届时赴会。俟会毕宣布后。是否与前文相符。有无窒碍之处。一并详晰电达总署代奏。请旨饬遵。电寄　　

○安徽巡抚邓华熙奏、陈明被倢■＜曰融＞■＜石木＞各款。得旨、封疆责重。总当精白自矢。力图振作。毋稍瞻顾因循。自取咎戾。摺包　　

○甲午。遣官祭关帝庙。　　

○谕军机大臣等、前经谕令步军统领衙门。将主事席庆云严密查拏。送交刑部。昨据崇礼等奏、业经将该主事拏获解部。刑部候补主事席庆云、任性妄为。招摇生事。著即行革职。交刑部严行监禁。将此谕令知之。寻刑部奏、请派员会审。得旨、毋庸派员会审。现月　　

○乙未。谕内阁、盛京将军依克唐阿。持躬清正。忠勇性成。咸丰年闲。随征江南。转战安徽江苏湖北河南山东等省。屡歼巨寇。晶■宜克名城。粤捻平靖。前赴吉林剿办马贼。积功洊保协领。以副都统记名肬■闲放。历任墨尔根、黑龙江、呼兰、珲春副都统。升任黑龙江将军。光绪二十年。调赴奉天。办理军务。筹画战守。卓著勤劳。旋授盛京将军。到任以来。经理善后。悉臻妥协。清查厘税。剔除中饱。岁增饷银数十万。所部敌忾各军。训练有方。克成劲旅。地方一切事宜。均能认真整顿。劳怨不辞。方冀克享遐龄。长资倚畀。遽闻溘逝。轸惜殊深。依克唐阿著照将军军营病故例赐恤。加恩予谥。任内一切处分。悉予开复。应得恤典。该衙门查例具奏。赏银一千两治丧。由盛京户部给发。灵柩回旗时。沿途地方官妥为照料。其生平战功事迹。著宣付国史馆立传。并于立功省分。建立专祠。伊嗣子副都统衔协领富隆额、著以副都统交军机处记名请旨肬■闲放。用示笃念荩臣至意。寻予谥诚勇。现

月

　　

○谕军机大臣等、御史攀桂奏、马家堡铁路马头。请设总栈一摺。著督办铁路大臣许景澄等查核具奏。现月　　

○伊＜覀之＞■牛将军长庚等奏、汉人重利放债。盘剥蒙古。请照内地民人与土司交往借债例。一律治罪。从之。摺

包

　　

○丙申。谕内阁、刑部奏、审明听从宗室女主使拷打民人致死。按律定拟。由咨改奏一摺。此案宗室女保鹤、因疑窃主使将民人朱结疤、捆殴毙命。经宗人府援从前宗室妇溥赵氏成案。将保鹤拟流收赎。业经降旨依议。系属法外施仁。嗣后有此等案件。仍遵照律例定拟。此案不得援以为例。现月　　

○又谕、御史韩培森奏、保举冒滥。请饬部查照向来办理章程。照例严核一摺。著吏部查明例案。妥议具奏。寻议行。　　

○以亏欠公租。延不清解。逮已革武昌＜目辟＞行＜匧心＞口＜韦未＞＜夗贝＞守备前滁州＜目辟＞行＜匧心＞口＜韦未＞＜夗贝＞守备冯国栋。籍前备抵。　　

○戊戌。孝哲毅皇后忌辰。遣官祭惠陵。　　

○谕内阁、荣禄奏、新建陆军。训练三年。著有成效。请将出力员弁。择尤保奖一摺。新建陆军。经候补侍郎袁世凯悉心擘画。按照泰西操法。训练精勤。现在已历三年。确著成效。该侍郎勤明果毅。办事认真。深堪嘉尚。袁世凯著交部从优议叙。所有该军得力员弁。著荣禄传知该侍郎。准其择尤酌保。毋许冒滥。现月　　

○己亥。遣官祭历代帝王庙。　　

○谕内阁、宗人府奏、遵议处分一摺。固山贝子毓橚、奉恩镇国公全荣、守护陵寝。理宜敬慎。乃竟毫无整顿。于家丁属员弊混各节。亦未觉察。均属有负委任。该衙门仅拟实罚半俸。抵免降调处分。殊属不足蔽辜。固山贝子毓橚、著实罚本爵全俸九年。奉恩镇国公全荣、著实罚本爵全俸三年。以示惩儆。现月　　

○谕军机大臣等、给事中冯锡仁奏、沅陵灾情甚重。匪徒滋扰。请设法维持一摺。据称湖南沅陵县。上年久旱成灾。收成失望。现值青黄不接。饥民流亡可虑。该地方官于筹赈平粜等事。均未能切实办理。沅陵近日命案抢案。层见晶■宜出。灾情日紧。匪势日张。恐良民迫于饥寒。亦流为匪等语。本日已电谕俞廉三查明该处情形如何。迅速电奏矣。湖南会匪未靖。深恐饥民句结滋事。著俞廉三督饬文武各官。将著名匪首严拏惩办。并将吏治整顿。至该灾区是否应需赈抚。仍著确切查明。妥筹办理。原摺著摘钞给与阅看。将此谕令知之。寻奏、沅陵、泸溪、辰溪、溆浦、四县。上年雨泽愆期。收成减色。现由官绅集赀购米平粜。由省拨给钱谷。以济民食。并严密查拏匪类。得旨、即著督饬该府县。将平粜事宜。认真办理。摺包　　

