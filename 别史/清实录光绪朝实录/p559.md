<!-- { "loadSidebar": true } -->
○又谕、电寄宋庆等。电奏均悉。前因关内各军。多出新募。未习洋战。特调聂士成入关。作为游击之师。旋据宋庆、吴大澂、电请缓调。未经允准。兹复据电称、聂士成碍难移动。徐邦道于军粮城一带情形最熟。可期得力。请令该镇统带十一营回驻芦台等语。关内外军情。同关紧要。徐邦道打仗奋勇。十一营亦不为少。著照所请。即令速统所部进关。应如何扼要驻扎。临时便于策应著李鸿章妥筹办理。聂士成著仍留大高岭一带剿贼。宋庆电称、拟与吴大澂分任防剿。请饬派专责。殊属非是。海盖一路。军情瞬息百变。此防彼剿。岂能强为分划。宋庆吴大澂应破除意见。同心合力。互相援应。共奏肤功。傥自分畛域。致有贻误。则两人均不得辞咎出。懔之。

电寄

　　

○以捐助军需。赏科尔沁札萨克和硕图什业图亲王色旺诺尔布桑保黄缰。洋务　　

○予故前任青州副都统德克吉讷恤典如例。现月　　

○丁亥。上诣大高殿寿皇殿行礼。记注　　

○谕军机大臣等、电寄李鸿章、据电奏、海军各舰被击覆没情形。览奏曷胜愤懑。北洋创办海军。殚尽十年财力。一旦悉毁于敌。隳防纵寇。震动畿疆。李鸿章专任此事。自问当得何罪。惟现值海防益急。若立予罢黜。转得置身事外。兹特剀切申谕。李鸿章当自念获咎之重。朝廷曲宥之恩。激发天良。力图补救。瞬届各海口冰泮。敌船猛扑。处处可危。设彼乘闲登岸。必须齐力合剿。此时游击策应之师。较之专防一口。尤为吃重。李鸿章既称徐邦道不可独当一面。著仍遵前旨。速调聂士成统带所部。星夜进关。现在畿辅之防。更急于关外。北路诸军不得再行请留。即著李鸿章分电关外各统帅一体知悉。

电寄

　　

○又谕、电寄李鸿章等、庶子戴鸿慈奏、地营土垒。为制敌之要。地营可施于驻所。土垒并利于行闲。请饬直隶沿海各军。择地举办。并令次冲城邑。办团筑垒等语。挑筑营垒。以遏敌锋屡经有人陈奏。自于战守均有裨益。著李鸿章、刘坤一、通饬沿海军营。及团练处所。一律兴筑。其关外军营。并著宋庆、吴大澂、酌量办理。电寄　　

○又谕、电寄刘坤一、覆电已悉。著照所请。前敌营务处。即派魏光焘办理。电寄　　

○又谕、电寄聂士成。本日据李鸿章电奏、仍请调聂士成带营回直。现在海军战舰尽失。畿辅防务万紧。亟需得力之军以资捍御。已照所请。仍令聂士成速即启行。不准宋庆等再行奏留矣。聂士成屡与倭战。谋勇兼优。是以特令入关。为李鸿章指臂之助。该提督接奉此旨。著即拔队入关。以期力遏寇氛。克膺上赏。第念大高岭一带。防剿亦关紧要该提督于附近各营。知之有素。应以何营填扎为宜。著即商之宋庆、吴大澂、酌派接替。不得存避。嫌瞻顾之见。以维大局。电寄　　

○察哈尔都统德铭奏、车臣汗部落解到报效战马一千二百匹。照数收讫。其哲布尊丹巴呼图克图等报效之马。全行疲瘦。解差呈请领回牧放。俟膘壮再行呈交。报闻。　　

○漕运总督松椿奏、筹办海防。酌添炮队。请饬湖南协饷如数拨解。从之。摺包　　

○戊子。谕军机大臣等、许振祎奏、运河另案工需银两请饬如数筹拨。以利漕行一摺。运河另案工款。前经该河督奏准。每年由山东司库拨银六万两。兹据奏称运河工需紧要。请饬山东巡抚饬司如数拨给等语。著李秉衡即于藩库动拨银六万两。并于二月半以前。先解银三万两。以应急需。余俟漕船入东。即行全数解清。毋稍延欠。原摺著钞给阅看。将此谕令知之。现月　　

○又谕、电寄李鸿章等。电奏均悉。海军覆败。敌船无所顾忌。嗣后各口冰泮。可以登岸处甚多。而北塘乐亭两处。尤为可虑。吴育仁既非御系之才。闪殿魁亦皆新募之众。或改换将领。或再筹添营助防。著李鸿章、刘坤一、迅即会商妥筹具奏。海口地势延长。亟应逐段添置马探。以期闻警即报。声息灵捷。并著迅速办理。胡燏棻练军已成几营。洋教习训练西法。较寻常有无起色。著李鸿章查覆。刘坤一电请、以陈宝箴办理湘军东征粮台。并准专摺奏事等语。著照所请行。电寄　　

○又谕、电寄李鸿章等、李鸿章电称、倭人注意窥窜京畿。沿海地势平阔。须有得力骑兵。陈凤屡马队。素称劲悍。东省海滨多山。驰骤不便。丁槐既经留东。请调陈凤楼来直。会合聂士成步队为一枝游击之师等语。现在贼势披猖。意图内犯。转瞬冰泮。亟应豫筹防备。以固畿疆。著李秉衡先其所急。即饬陈凤楼一军。速赴天津以资调遣。勿稍延缓。刘公岛兵舰尚存。有无可以救援之处。仍著李鸿章等设法筹办。电寄　　

○又谕、电寄李鸿章、据电称上海英教士有妙法。可救目前等语。此等术士。恐又如晏汝德之流。但既云不成不取酬银。不妨姑试。即由该督酌办。电寄　　

○又谕、电寄福润。现在北路军情紧急。关内外淮军各统将。得力者无多。郭宝昌勇敢善战。夙著威名。刻下在籍养亲。当此时事多艰。自应移孝作忠。力图报效。著福润传谕郭宝昌即行来京陛见。毋稍延缓。电寄　　

○又谕、电寄许景澄。近来倭焰益肆鸱张。俄英法三国。近又各饬驻使。向倭廷说合。劝令速就和局。王之春此次赴俄。俄国极为郑重。礼貌有加。俟唁贺礼成之后。著王之春向俄外部。以近日劝和之事。述旨称谢。如俄主情谊真挚。言次恳其从速设法。实力相助。但总须作为余波。不使正文因此减色。是为至要。许景澄此时在德。发电不便。即著赴俄一行。毋稍洩漏。电寄　　

○开缺四川总督刘秉璋奏、遵办筹饷新捐。酌照顺直赈捐章程。附入新海防局汇收报解。不另设局。以节糜费。下部知之。电寄　　

○上以次辛祈谷于上帝。自是日始、斋戒三日。记注　　

○己丑。谕军机大臣等、电寄张荫桓等、张荫桓、邵友濂、著即日先回上海。电寄　　

○又谕、电寄刘坤一、电奏已悉。滦乐一路。及山海关布置情形。均属妥协。至请饬东征粮台买米运关。北洋拨运洋药。接济。宋朝儒一军。迅饬粮台酌给月饷。均著照所拟办理。闪殿魁专扎乐亭海口。极关紧要。乃至今尚无到防之人。殊属延玩。著该大臣一面严电飞催。一面确查。如果难期得力。即行据实参奏。切勿稍涉宽徇。贻误要防。电寄　　

○又谕、电寄宋庆等、电奏已悉。贼分路谋扑营口。吴大澂所部及龙殿扬等营。即日可到。著宋庆、吴大澂、会商进兵之策。速筹攻剿。现在开冻在即。关内愈形吃紧。深盼关外军事得手。方可牵制贼势。贼之分队前来。或百或千。皆可就其行路时。出兵抄截。此即古人半渡而击之意。使彼节节惊扰却顾。自不敢长驱直犯。若但株守一隅。待其全队聚集。并力扑犯。始行迎击。转难措手。该提督等务当合力图维。以慰殷盼。电寄　　

○塔尔巴哈台参赞大臣富勒铭额奏、遵章报效军需。得旨、富勒铭额等均著免其捐输。以示体恤。摺包　　

○出使美日秘国大臣杨儒奏、中倭开仗以后。欧美大邦。皆恪守局外公法。所有军舰。不容转售。中国势难购船。美国亦无售船与倭之事。惟南美小国。闲思乘时射利。或以废旧之舰。投函求售。即使购得。无裨军实。下所司知之。洋务　　

○准委散秩大臣公葆初因病开去差使。现月　　

○庚寅。谕军机大臣等有人奏豫省盗风日炽。请饬认真缉捕。并请将州县四参处分变通办理各摺片。据称河南防营。自上年冬闲奉调北上。新募勇队。训练未精。近来归德等府属。外匪窜匿。句结肆扰。南阳海甯两府属。刀匪闻亦蠢动。光州一属。匪徒近来尤甚。地方官不惟不实力捕拏。竟有事主报案反被笞辱。及逼令改劫为窃各等情。该省盗匪充斥。不肖官吏又复讳饰纵容。必至日久滋患。民不聊生著刘树堂查明各属盗匪。设法兜拏。并通饬各州县破除积习。认真整顿。编查保甲。务使匪徒无处溷迹。新募防营。责成赶紧训练。协力缉捕。不得有名无实。虚糜饷项。至州县四参处分。定例綦严。该省规避讳匿。沿为锢习。并著熟筹办法。酌量变通。务使州县不至讳盗不办。以苏民生。另片奏、豫省各署添筹公费外。有仍收受节寿陋规者。请饬查禁等语。著刘树堂申明严禁。如有不肖州县。仍敢私送。立即严参。原摺片著钞给阅看。将此谕令知之。寻奏、查明豫省盗匪情形。并饬属编查保甲。整顿捕务。报闻。现月　　

○又谕、侍讲樊恭煦奏、海州所属之青口镇。为沿海要隘。距烟台海面。不过数百里。向未设驻重兵。贼若扑犯青口。窜扰内地。断我军道。则南北梗阻。漕米军火。悉以资敌。盐场亦被肆扰。请饬派兵驻扎严防等语。现在贼锋纵横海上。难保不扑犯南洋。青口镇为滨海要隘。且为粮饷军火运道所关。亟应豫筹防守。著张之洞、松椿、即拣调精兵或酌拨漕标得力防营。前往该处驻扎。认真严防。务使敌难猝犯。此外要口。并著该督等就近察度情形。一体密筹布置。毋得稍有疏虞。原摺均著钞给阅看。将此由四百里各谕令知之。寻奏、派拨增募各军。防扼海赣清江一带水陆要冲。以保清淮而护运道。报闻。洋务摺包　　

○又谕、电寄李鸿章等、三电俱悉。据奏丁汝昌等所报威海失事情形。现在止存数舰。仍在刘公岛株守。势难久持。殊深焦愤。雷艇管驾。临敌辄逃。如有由浅沙登岸者。著饬令该地方官拏获。即行正法。倭骑已入甯海州城。龙门岛及崆峒岛等处。又有贼船。恐将窥伺烟台。著李秉衡速饬孙金彪等。设法扼剿。应令探明贼踪来路。乘其分起行走之时。半途击之。此即雕剿之法。应通饬各营相机办理。若待大队齐至。剿办转难得手。丁槐所部兵力较单。应与何军合力分布之处。著李秉衡妥筹办理。电寄　　

○兼护云贵总督护理云南巡抚岑毓宝奏、越缅陆沈。法患日逼。腾越正议开关。思茅行将互市。豫筹边防普饷项支绌情形。得旨、著即将现在边防一切情形。知照崧蕃。不动声色。妥为筹办。摺包　　

○予勘界瘴故。署云南腾越厅同知吴光汉议恤。摺包　　

○豁免云南中甸厅属被雹被水地方上年应徽银米。上诣皇穹宇拈香。南郊斋宫斋宿。　　

○辛卯。祈谷于上帝上亲诣行礼　　

○诣正阳门关帝庙菩萨殿拈香。　　

○诣乐寿堂问慈禧端佑康颐昭豫庄诚寿恭钦献崇熙皇太后安。至壬寅皆如之。记注　　

○谕内阁、谭继洵奏、甄劾庸劣不职各员一摺。湖北通山县知县刘焕章、任性妄为。滥刑科罚。宣恩县知县王志章、任意苛派。民怨沸腾。均著即行革职。以肃官方。现月　　

