<!-- { "loadSidebar": true } -->
○又谕、吴大澂奏、山东防军。不过六千余人。胶州海口甚宽。由胶至省。无险可扼。法总兵福禄诺有胶州口岸易攻之说。请饬筹备等语。山东防营。兵力尚单。著陈士杰于该省腹地各郡。酌量抽调练军勇营。或迅速增募。即行妥筹办理。总须添足万人。期于战守确有可恃。胶州一带。应如何备御不虞。并著速筹布置。毋稍大意。原片著钞给阅看。将此由六百里谕令知之。洋务　　

○又谕、电寄穆图善等、据电报民骤私约。闻炮即焚南台洋行。并祸各国。已连骂英美国人。恐酿他衅等语。二十六日已有旨谕。该将军饬属保护各国商民。此次法人寻衅。断不可迁怒各国。傥波及他国。群起为难。办理更形棘手。关系大局极重。该将军等宜深体此意。速选公正明白绅士。晓谕居民。免滋事端。勿稍大意。懔之。电寄　　

○壬寅。上以孟秋享。太庙。前期亲诣行礼。内记注　　

○都察院左都御史锡珍等奏、遵查周盛传□□□尔□款。得旨、周盛传被□□□尔□各款。现据查无实在劣迹。即著毋庸置议。李鸿章素抱公忠。知人善任。仍著随时告诫。责成该统领奋勉图报。以期敌忾同仇。不得因此次事属子虚。稍涉疏懈。尤不准因被人指摘。辄思引退。致负朝廷委任。此旨即著锡珍、廖寿恒传令李鸿章知悉。　　

○又奏、遵查盛宣怀□□□尔□款。得旨、盛宣怀被□□□尔□逢迎接纳等情。现经查明。无据可指。其开设钱庄当店。亦非在服官省分。即著毋庸置议。惟承办矿务。未能周密。以致众商疑虑。实难辞咎。盛宣怀著交部议处。摺包纂修官商衍鎏恭纂　　

帮总纂官王荣商恭辑监修总裁世恭阅四月十七日正总裁那恭阅八月二十二日专司藳本陆恭覆阅癸丑二月初十日　　

徐恭阅十一月二十五日　　

荣月日副总裁唐月日　　

宗室宝恭阅一签七月十二日

　　

陈恭阅一签十二月十八日　　

熙月日　　

郭恭阅九月十一日　　

宗室麒月日蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百八十九　　

光绪十年。甲申。秋七月。癸卯朔。享太庙。遣肃亲王隆勤恭代行礼。外记注　　

○上诣长春宫问慈禧端佑康颐昭豫庄诚皇太后安。至辛未皆如之。内

记注

　　

○谕军机大臣等、电寄李鸿章、闽省需用洋炮甚亟。著李鸿章速购德国大炮十尊。次炮二十尊。解闽应用。并多购得力枪炮。留备分拨。前经该署督拨解台防军火。力顾大局。惟据称洋商不敢装送枪械等语。现在如能设法向德人商量由彼包送。即多费水脚。亦所不惜。总以妥速为要。电寄　　

○又谕、电寄曾国荃、该省布置均属周密。曾国荃久历戎行。江南地势。尤所熟悉。一切战守机宜。责无旁贷。著即实力筹办。以专责成。军令最宜齐一。所有将弁之优劣。营伍之调度。均由该署督秉公察办。不必瞻顾。电寄　　

○又谕、电寄李凤苞、据李鸿章电称、德例人可自主。其兵官闲退者。多愿为他国打仗等语。著李凤苞速即遴雇德兵官五十人赴天津。由李鸿章调遣。需用川资等项。在出使经费项下支给到津后每人薪俸若干。由李鸿章酌定。前购两铁舰。需用孔亟。著李凤苞设法与德国妥商。赶紧驾驶来华。毋再延宕。电寄　　

○甲辰。谕内阁、刘铭传奏、台北基隆炮台为敌攻陷。我军复踏毁敌营获胜情形一摺。法国兵船。驶至台北基隆口岸。于六月十五日。叠开巨炮。将该处炮台击毁。十六日。法兵上岸。直扑营垒。经刘铭传及总兵曹志忠等、督军迎击获胜。敌兵溃败。刘铭传调度有方。深堪嘉尚。著交部从优议叙。尤为出力之记名提督福建福甯镇总兵曹志忠著赏穿黄马褂。提督章高元、苏得胜、均著遇有海疆总兵缺出。即行＜闲＞放。章高元并赏换年昌阿巴图鲁名号。苏得胜并赏换西林巴图鲁名号。副将王三星著以总兵记名简放。并赏给额腾依巴图鲁名号。已革游击邓长安著开复原官。其余立功将士及出力文武员弁。准其择尤汇请奖励。钦奉慈禧端佑康颐昭豫庄诚皇太后懿旨。著于内帑节省项下发去银三千两。赏给此次出力兵勇。著刘铭传查明尤为奋勇者。传旨赏给。至基隆炮台。前据刘铭传奏、修筑未能合法。本不足恃。此次失事员弁。著免其置议。嗣后傥有守御不力。以致挫失情事。定当按照军律从严惩办。决不宽贷。所有伤亡弁勇。即著查明请恤。另片奏、解运军械办粮转饷各员。恳请奖励等语。基隆通判梁纯夫著赏换花翎。县丞游学诗著以知县补用。盐大使钱寿益著免补本班。以知县仍留原省归候补班前补用。游击孙安邦著以参将补用。并赏加副将衔。已革道员裕庚著准其留营效力。又片奏、道员朱守谟等、恳请留营等语。记名道朱守谟、郎中罗廷玉、均著准其留营效力。洋务　　

○谕军机大臣等、鲍超奏、伤病尚须调摄。兵力不敷调遣一摺。该提督伤病尚未大愈。览奏殊殷廑念。即著加意调治。以期早日就痊。据称仅拨四川五营不敷调遣。拟召集旧部将士等语。前有旨谕令岑毓英督饬各营。陆续出关。进规越南北圻。必须有继进之师。以厚兵力。即著鲍超会商丁宝桢酌量调派旧部将领。迅速召募勇营。期于敷用。所需饷项。即由该督筹拨。务当源源接济。毋任缺乏。将此由六百里各谕令知之。洋务　　

○又谕、现在海防紧要。山东烟台一带。防务尤形吃重。该省筹募新军。亟须得人统带。扼要守御。总兵王正起前在山东曹州镇任内。是否得力。如果堪胜统率。即著陈士杰奏明调赴山东。以资任使。将此由五百里各谕令知之。寻奏、王正起在东最久。勇于任事实为有用之才。现丁忧在籍。已函令来东。允否夺情听调。候再奏明。报闻。洋务摺包　　

○署直隶总督李鸿章奏、法人开衅。商局轮船。暂售美国。以防劫夺。议明事定收回。得旨、所有商局轮船。俟事定后。务当即行收回。以资转运。摺包　　

○予积劳病故。浙江防营副将张艺胜、参将陈尚文、知县王右人、主簿徐钰、议恤。摺包　　

○以捐田创建义学。予浙江平湖县俞大德建坊。　　

○旌表纯孝事亲江苏武进县二品封职庄仁方女二姑。摺包　　

○乙巳。谕内阁、延煦奏、六月二十六日万寿节行礼。左宗棠秩序居文职首列。并不随班叩拜。据实纠□□□尔□一摺。左宗棠著交部议处。寻议上、应罚俸一年。从之。现月早事　　

○谕军机大臣等、彭玉麟、张树声、倪文蔚奏、缕陈广东吏治军政民风积弊十条。请申谕疆臣。逐一彻查兴革。彭玉麟奏、谨就见闻所及。续陈六条各一摺。广东政治窳敝已极。种种弊端。积习相沿。已非一日。该尚书等所陈各条。颇为详明剀切。亟应大加整顿。力与湔除。即著张之洞、倪文蔚破除情面。将所奏各项弊端。认真厘剔饬吏整军治民诸政。实心实力。妥为筹办总期风清弊绝。日臻上理。以立自强根本。用副朝廷委任至意。该督抚并当细心体察。切中肯綮。措置咸宜。俾有兴革之益。而无纷纭之扰。其教民宜别一条。莠民入教。为害地方。果能办理得宜。俾已入教者不敢肆其欺陵。未入教者。不敢轻试。有裨于世道人心者。实非浅鲜。惟创办伊始。宜臻妥善。著张之洞、倪文蔚、悉心酌办。俟办有成效。再行推诸各省。盐务宜变一条。粤盐应否改行票运。或潮桥各埠先行试办。著该督详细筹画具奏。再饬该部议行。会匪宜清一条。据称广东会匪。有天地会三点会等名目。辗转煽惑。外连江西福建。各处皆有头目等语。会匪伏莽甚多。必应分别捕拏解散。以免酿成巨患。著张之洞、倪文蔚、饬属力行保甲。严拏头目。尽法惩治。并著何璟、张兆栋、潘霨、通饬各属。一体查拏究办。原摺二件。著分别钞给张之洞、倪文蔚阅看。将此各谕令知之。现月　　

○又谕、御史张人骏奏、苏省私枭充斥。亟宜剿抚以遏乱萌一摺。据称江苏各属。私枭恣肆。渐成伏莽。沿海居民与各营遣散之勇。句结煽炽。近更联络湖泖枪匪。蔓延腹地吴江等处。啸聚不下千艘。抢劫各案。层见叠出。有虏去炮船肆劫官局情事。请饬严密查拏等语。若如所奏。枭匪聚众横行。深恐酿成巨患。即著曾国荃、卫荣光严饬所属实力访拏。歼厥渠魁。散其党与。不得稍涉粉饰。致贻隐患。并著即行覆奏。原摺著钞给阅看。将此各谕令知之。寻奏、苏省并无枭匪劫掠。报闻。　　

○又谕、有人奏、本年五月闲。安徽甯国府界内。有客民百余人。假充茶商。经过旌德县。抢夺城守营军器。劫夺县署。该县知县熊祖诒之子被戕殒命。熊祖诒被追跌伤。丁役亦有伤毙。请饬严拏等语。前据裕禄奏称、拏获谋乱劫署匪犯。审明惩办。当谕令卢士杰督饬所属。赶将高一峰等悉数弋获。即著懔遵前旨。饬令迅速击拏。毋任漏网该省自招垦以来。客民杂处。良莠不齐。据奏安插未得其法。与土民不能相安。以致抢案叠出。养痈成患。请饬编立户籍。稽查弹压各情。并著卢士杰妥筹办理。原摺片著钞给阅看。现月　　

○又谕、山东海防紧要。叠经谕令陈士杰实力筹办。近闻该省办防情形。殊不足恃。朝廷实深廑系。当此事机孔急。惟赖沿海各督抚悉心规画。严密备御。岂容敷衍塞责。致滋贻误。陈士杰身膺疆寄。责无旁贷。所有烟台等处防务。著该抚振刷精神。将应办各事宜。妥为布置。总期足资战守。不得稍涉玩忽。自干重咎。将此由五百里谕令知之。洋务　　

○又谕、电寄何如璋等、叠据何如璋、张佩纶、电请饬拨四五船速到闽。方可阻法战。如仍延宕。误闽即误大局等语。法舰集闽口。彼挫于台。难保不求逞于闽。增船诚为要著。南北洋现无急警。且法尚愿商议。拨船谅不至被抢。著李鸿章、曾国荃、各拨兵船二只。克日抵闽。大局所关甚重。勿分畛域。勿存成见。法如蠢动。何如璋、张佩纶、当竭力战守。不准以待船藉词诿卸。军火最要。彭玉麟等请饬南北洋速向洋行定买。饵以重利。商令设法通融送交。著该大臣等妥速办理。据张之洞等电称、粤军难再抽拨。章高元旧部八营。现扎江阴。可拨数营援台等语。著曾国荃传知程文炳、赶募数营。即日东下。填扎江阴。程文炳到后。再饬章高元旧部赴台。电寄　　

