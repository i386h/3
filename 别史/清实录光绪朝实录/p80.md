<!-- { "loadSidebar": true } -->
○壬寅。谕内阁。吏部奏。遵议知县柯抡等处分一摺。福建清流县知县柯抡。于署建甯县任内。令文童聂光文、武童张金澜、捐助义学经费。取为文武案首。藉端科派。著照部议即行革职。前署邵武府知府梁元桂。于该县案首。并不秉公弃取。将聂光文等仍置前列。著照部议降三级调用。前闽浙总督河东河道总督李鹤年。于梁元桂查明柯抡各款禀覆时。未将柯抡即行参处。该部议以降三级调用。著加恩改为降三级留任。现月癸卯。谕军机大臣等。户部奏。两淮等处积欠京饷。逾限未解。请旨议处。并饬各省关迅解本年京饷一摺。前据户部奏。查明山西、两淮、九江关、天津关、欠解京饷。请勒限三个月解部。兹据奏称截至九月底止。除九江关解到光绪元年京饷银四万二千余两。山西欠解同治十年十二年京饷银十六万两。已据奏明分作三年补解外。其两淮积欠同治十一十二十三年、并光绪元年京饷银四十五万两。九江关欠解同治十二年京饷银十万六百余两。天津关欠解光绪元年洋税京饷银十万两。均未报解。实属延玩。两淮盐政盐运使。九江关监督。天津关道。均著先行交部议处。仍限年内补解清款。以济要需至本年京饷。原拨续拨。共银八百万两。截至九月底止。除划抵解到报解起程等款外。尚有山西地丁银五十万两。山东地丁银十五万两。浙江地丁银十万两。湖北地丁银十万两。湖南地丁银四万五千两。河南地丁银十万两。长芦盐课加价银三十万两。两淮盐课盐厘银三十万两。两浙盐课盐厘银一万两。河东加课羡余银五万两。广东盐课帑息银七万两。山东盐课加价银三万两。福建盐课银五万两。湖北盐厘银三万两。湖南盐厘银一万五千两。四川盐厘津贴银十二万两。福建税厘银十万两。粤海关洋税赢余银十八万两。浙海关常洋两税银二十万两。江海关洋税银十万两。江汉关洋税银六万两。天津关常税银二万两。东海关洋税银二万五千两。镇江关洋税银五万两。赣关税银六万两。江西厘金银三万两。浙江厘金银二万两。广东厘金银七万两。又原拨福建茶税京饷欠解银十七万六千两。就近拨还筹办海防洋商借款。其应解京饷。由粤海等九关。四成六成洋税内。每年应还洋商银十七万六千两。改解部库。现查粤海九江山海三关。各欠解银一万二千两。江海关欠解银一万两。浙海镇江两关。各欠解银二万两。江汉关欠解银一万六千两。东海关欠解银一万五千两。现在部库应放各款。为数甚钜。需饷孔急。著该督抚监督等。各将未解京饷。迅即照数依限解京。已报起程各款。亦即迅催解部。毋任沿途逗遛。傥有诿卸延欠。致误开放。即著该部指名严参。将此由五百里各谕令知之。现月　　

○以剿办马贼出力。予奉天记名提督王佐臣、左宝贵、总兵张得禄、优叙。记名副都统德昌。赏给博奇巴图鲁名号。佐领双全等。升叙有差。摺包　　

○以哈喇套海剿匪出力。予直隶副将聂桂林、游击傅廷臣、守备致和、胡昆、阎文魁、千总李永贵等。升赏有差。摺包　　

○以越境擒获匪首戴发。予奉天守备武荣升、千总吴静山、直隶宝坻县知县查光泰等。分别奖叙。摺包　　

○甲辰。谕内阁。延煦毕道远奏。全漕告竣。请将办运出力员弁奖励一摺。本年江苏、浙江、江西、湖北、海运。暨山东河运漕粮。奉天牛庄等米豆。先后抵通。经延煦毕道远督率坐粮厅等。验收完竣。办理均无贻误。延煦毕道远。著交部议叙。所保出力各员。著该部议奏。现月　　

○吏部尚书英桂出差。以工部尚书魁龄、兼署吏部尚书。兵部尚书广寿、署步军统领。都察院左都御史景廉、署正红旗满洲都统。明发　　

○以匿灾不报。革奉天义州知州荣昌职。摺包　　

○缓徵奉天凤凰城所属镶黄、镶白、正蓝、三旗被灾地方。本年应徵粮租。摺包　　

○乙巳。谕内阁。现在天气渐寒。京师兵丁当差勤苦。殊深轸念。所有八旗及绿步各营官兵。均著加恩。照现放章程。赏给一月钱粮。以示体恤。

现月

　　

○两江总督沈葆桢等奏。吴城金陵两船厂。需用樟板等。价值渐贵。请随时变通办理。允之。摺包　　

○以擒获海州结幅匪首出力。予两江游击王林、都司王兴堂、千总华源泉等。分别升叙。予记名提督王得胜。海州知州林达泉。随带加三级。摺包　　

○以拏办铜锣庄匪犯出力。予台湾道夏献纶、淡水同知陈星聚、游击乐文玮、守备吴三胜、千总林金安等。升叙有差。复福州都司杨金宝职。摺包　　

○丙午。安徽巡抚裕禄奏。皖北庐凤颍滁泗等属被旱成灾。请拨地丁银二万五千两。酌量抚恤从之。摺包　　

○命都察院左都御史贺寿慈。镶白旗满洲副都统奕贵。在紫禁城内骑马。现月　　

○以剿办宿州怀远凤台等处匪党出力。予安徽参将戴景明。骧勇巴图鲁名号。记名总兵韩大武、王金榜、李文奎、郭占元、均以提督记名＜闲＞放。副将周正元、刘先文、张士元、记名总兵张玉成、一品封典。历年出力之提督徐登善等。交部优叙。阵亡监生鲁宏学、练丁毕守先等。分别赐恤。摺包旌表未婚守贞、江西上饶县优贡生刘懋镗聘妻余氏。摺包　　

○丁未。江南织造锡奎等奏。本年洋商购丝较多。丝价尤昂。请仍饬浙江抚臣确查时价。取结报部。以免赔累。得旨。著户部咨行江浙督抚。查明现在丝价。再行议奏。摺包　　

○己酉。谕内阁。景寿等奏请饬催直隶迅解租银一摺。直隶应解銮仪卫租银。积欠甚钜现在该衙门办理各差。需款孔急著李鸿章严饬藩司。即将本年应徵租银二万七百五十余两。于十一月内迅速批解。以资接济。其历年积欠租银。并著严催各属。按年带徵。陆续报解。毋再延欠。现月　　

○谕军机大臣等。崇实岐元奏。请饬拨东三省来年的饷。并请催解东省本年欠饷各摺片。东三省应需的饷。经户部于各省关指款分拨。各该督抚自应按期照数拨解。兹据崇实等奏称。各省应解奉天饷项。欠解尚多。现届冬令。该省应发要款。需饷孔殷岂容任意延宕。所有各省奉拨奉天省本年的饷除山东饷银已如数报解外。两淮尚欠解银五万两。河南欠解银七万五千两。扬州关欠解银五万两。著沈葆桢、吴元炳、李庆翱、督饬藩运各司。迅速筹拨。务于年前埽数一律解齐。俾济急需。至丁丑年东三省的饷七十万两。即著户部照数指拨。并令各该督抚严催各该司。按期如数批解。毋许仍前延欠并于报解之时。分晰奉天、吉林、黑龙江三省款目。以免牵混。将此谕知户部。并由五百里谕令沈葆桢、吴元炳、李庆翱、知之。现月　　

○庚戌。以兵部左侍郎崇厚、署盛京将军。兼管奉天府府尹。现月　　

○命奉天府府尹庆裕、来京另候＜闲＞用。以直隶大顺广道恩福为奉天府府尹。现月　　

○山海关副都统崇礼。因病乞休。调正红旗汉军副都统祥亨为山海关副都统。明发　　

○蠲缓直隶博野。蠡、雄祁安、高阳、河闲、任邱、东光、南皮、庆云、定、深泽、通、宝坻、蓟、吴桥、景、天津、青、静海、沧、盐山、元城、大名、遵化、丰润、安平、武清、甯河、霸、文安、大成、滦、清苑、安肃、阜城、肃甯、交河、无极、藁城、南河、平乡、任、永年、邯郸、曲周、广平、鸡泽、清河、磁、南乐、怀安、玉田、武邑、武强、饶阳、香河、五十八州县。被旱被水被雹被潮被霜被风地方。新旧粮租。并减免差徭有差。现月　　

○蠲缓直隶开州、东明、长垣、三州县被水村庄新旧粮赋。并减免差徭。现月　　

○辛亥。谕军机大臣等。太常寺卿陈兰彬奏。招商局轮船。关系大局。请饬疆臣认真经理一摺。据称洋人轮船之入中国。为害最甚。中国自创办招商局轮船以来。洋人不能尽估中国之利。办理已有成效。为中外大局一关键。惟宜昌等处。新添口岸。仍觉招商局船少力薄。宜及时厚集其势。以为富强之本。请饬南北洋大臣督饬局员。认真经理。并加拨江浙漕米。以资挽运等语。所奏不为无见。著李鸿章、沈葆桢、体察情形。悉心会商。妥筹办理。原摺均著钞给阅看。将此由四百里各密谕知之。现月　　

○以内阁学士全庆。为正红旗汉军副都统。现月　　

○安徽学政杨鸿吉因病出缺。以内阁学士龚自闳、提督安徽学政。现月　　

○予故荆州将军巴扬阿恤荫。寻赐祭葬。谥威勤。现月谥法　　

○壬子。太宗文皇帝诞辰。遣官祭奉先殿。　　

○调杭州将军希元为荆州将军。以广州副都统果勒敏为杭州将军。现月　　

○予故衍圣公孔祥珂恤典。寻赐谥庄悫。现月谥法　　

○癸丑。谕内阁。现值天气严寒。实录馆人员。朝夕恭纂书籍。著加恩于例支柴炭外。十一月、十二月、正月、每月赏银五十两。在广储司支领。

现月

　　

○又谕。给事中文明奏。乡试场规。亟应整顿一摺。据称近来每遇乡试。贡院门外舆马横行。各旗营支搭帐房。阻隔中路。顺天府供给车辆。运送太早。兼以执事官员。车马拥挤。以致士子听候点名。多被阻滞。考生接签后。仍行回寓。守门官疏于稽查。甎门地面。该管大臣辄委员代办。并不认真经理。请申明定例等语。科场重地。例禁綦严。若如所奏各情。实属不成事体。考试为抡才大典。务当确遵旧章。俾昭严肃。嗣后毋得仍前玩泄致干咎戾。至贡院门内。竟有士子归号后。仍复出号喧哗。乡会试第三场尤甚。亦宜实力禁止。并著监临。知贡举、严行弹压。毋稍姑容。如有不遵场规者。即行照例严办。另片奏、应送外帘各员。请不准托故回避等语。嗣后各该堂官于应送外帘各员。核实查明。不准临场告假。以杜规避。现月　　

○又谕。署盛京将军刑部尚书崇实。老成练达。才识俱优受先朝知遇之隆。由翰林洊升卿贰。旋由驻藏大臣。升授成都将军。署理四川总督。穆宗毅皇帝优加倚畀。内擢正卿。＜闲＞任部旗事务。勤慎恪恭。克尽厥职。上年命往奉天查办事件。尽心筹画。悉协机宜。昨因患病。奏请开缺。宽予假期。方冀调养就痊。长承恩眷。兹闻溘逝。悼惜殊深。著加恩追赠太子少保衔。照尚书例赐恤。任内一切处分。悉予开复。应得恤典。该衙门查例具奏。其灵柩回籍时。著沿途地方官。妥为照料。并准其入城治丧。伊孙景贤。著赏给举人。准其一体会试。用示眷念荩臣至意。寻予谥文勤。现月　　

○以盛京户部侍郎岐元。暂署盛京将军。现月　　

○命工部尚书李鸿藻。都察院左都御史景廉。在总理各国事务衙门行走。调正红旗满洲副都统吉和为广州汉军副都统。现月　　

