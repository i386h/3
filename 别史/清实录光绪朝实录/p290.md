<!-- { "loadSidebar": true } -->
○旌表仰药殉夫顺天刑部员外郎查丙章妾刘氏、过门守贞举人陈庆昌聘妻王氏、并准查刘氏入祀节孝祠。现月　　

○丁丑。谕内阁。载彩奏。仓匪巧于避就。请饬严究。并稽查该匪弊窦各摺片。据称仓匪唐荫亭拏获到部。供词捏饰。避重就轻。并有贿托关说情弊。著刑部堂官遴派廉干司员。秉公严讯确情。毋任狡展。并著仓场衙门认真稽查。傥唐荫亭、唐顺成等。于太平仓仍有暗中影射把持等情。即行从严查办。以清弊端。现月　　

○谕军机大臣等。御史载彩奏。仓匪唐荫亭之党、唐顺成即唐二羊子。又名唐济川。并唐二、唐五、铁三、茶李、刘狗儿等。在太平仓出入盘踞。任意把持。请饬拏办等语。著步军统领衙门、顺天府、五城御史、严密查拏。务获送部。归案讯办。将此各谕令知之。现月　　

○又谕。有人奏。豫省吏治废弛。请饬查办一摺。据称河南候补道蒋珣。善于逢迎。广纳苞苴。在署臬司任内。伊母生日。收受陋规二万余金。并在省城广置市房。禹州知州王昌玉。私收药厘被控。受贿消弭。候补知府欧阳霖。巧于钻营。前在河内县任内。长粮加漕。受贿枉法。添设里总。并创立急公社名目。豫徵钱粮。藉端勒捐。署上蔡县、乾没穵河款项。鹿邑县知县赵集成。纨裤成性。在济源县任内。无物不定官价。并将漕粮加耗。在安阳县任内。加价税契。勒捐勒罚。历任交代。亏欠甚钜。尉氏县知县李步云。耽于嗜好。门丁官亲。在外招摇撞骗。前在商城县任内。侵吞税契银两。为数甚钜等语。所□□□尔□各款。如果属实。亟应严行惩办。著梅启照确切查明。据实具奏。毋稍徇隐。原摺著钞给阅看。将此谕令知之。现月　　

○又谕。有人奏。广西泗城府知府陈善均。因案撤省。潜回原籍湖南郴州。于该州地痞李承教等。抢卖孀妇李罗氏财物田产一案。串通痞绅李国柱。得贿包庇。并将被押首犯李承教带赴广西任所。致令该犯远扬。案悬无著。请饬归案审讯等语。现任官员虽因案撤省。何得潜回原籍。揽讼庇匪。殊属大干例禁。著庆裕即将泗城府知府陈善均。并首犯李承教、咨交湖南巡抚。归案彻底审讯。并查该员此外有无劣迹。据实□□□尔□办。其该员之父陈起乐、暨李国柱充郴州崇义堂首事。有无藉公把持。侵蚀公项。并著涂宗瀛、李明墀一并查明办理。原片均著钞给阅看。将此各谕令知之。　　

○旌表殉夫烈妇河南监生周清鉴妻杨氏、童生蒋嘉询妻梅氏。　　

○以天气渐寒。赏食饷之宗室觉罗人等。两月钱粮。其宗室觉罗孤寡。除有恩赏一月钱粮外。再赏一月钱粮。赏八旗及绿营各营官兵。一月钱粮。现月　　

○缓徵安徽泗、凤阳、寿灵璧、凤台、定远、盱眙、霍邱、庐江、五河、天长、来安、铜陵、合肥、怀远、亳、颍上、当涂、无为、巢、涡阳、怀甯、潜山、阜阳、贵池、繁昌、宿、和、含山、东流、太湖、宿松、芜湖、桐城、宣城、南陵、青阳、滁、广德、建平、甯国、望江、四十二州县。被水被旱被风被虫地方钱粮漕粮。暨新旧租课有差。　　

○己卯。督办新疆军务通政使刘锦棠。以署任实授。奏恳收回成命。得旨。览奏情词恳切。具见寅畏之忱。惟念刘锦棠任事经年。办理一切。颇臻妥协。该大臣膺兹重寄。惟当将防务善后、及中外交涉诸事。竭力筹办。以期边圉久安。用副委任。毋许固辞。随手　　

○以捐造蚊船。赏广东在籍道员温子绍从一品封典。随手　　

○庚辰。谕内阁。巡视东城御史阿彦泰、邓承修奏。职官捏递匿名书信。请饬究办一摺。据称商人侯治铭。喊告韩大欠伊钱文。讯据韩大供系代伊铺东户部郎中舒文借用。正将韩大押究。突有人赴邓承修寓所。投递书函。称系恒宅送来。拆阅并无姓名。情词诡幻。经该御史获讯。称系舒宅佣工袁赏。主人舒文交给书信。令其饰说投递等语。案关职官牵涉讼事。复捏递匿名书函。虚实均应彻底根究。所有递书人犯袁贵。铺夥韩大。及全案人证。均著解交刑部严行审讯。郎中舒文。著听候传质。现月　　

○湖南巡抚李明墀奏。凤凰厅等处苗学、请添设廪增各额。下部议。随手　　

○科布多参赞大臣清安等奏。科布多复设前撤昌吉斯台等八卡官兵。绘图呈览。报闻。　　

○以贪婪不职。革甘肃秦安县知县敖思猷职。现月　　

○准原任陕甘总督琦善、于甘肃省城建立专祠。随手　　

○辛巳。加赏通州王恕园等处籼米八百石。现月　　

○壬午。谕军机大臣等。都察院奏。宗人府咨送继文博寄递信函一摺。内所称监利、沔阳交属之洪湖。周围数百里。茭林丛杂。土匪混乱其闲。扰害居民行旅。近已成哥弟会。聚散无常。傥不急图殄除。恐由涓流而成江河。会匪廖士银等十二头目。自亻□替混号。半自粤余土匪出身。半由白莲教匪出身等语。著李瀚章、彭祖贤、确切查明。如实有此事即行严密查拏。妥筹办理。毋致养痈贻患。至继文博据称系正黄旗闲髦。频过洪湖。是否实有其人。抑系捏名。并著查明具奏。原信著钞给阅看。将此各谕令知之。现月　　

○甲申。太宗文皇帝诞辰。遣官祭奉先殿。　　

○钦奉慈禧端佑康颐昭豫庄诚皇太后懿旨。寿庄和硕公主。著晋封为寿庄固伦公主。并赏坐黄轿。荣寿公主。著晋封为荣寿固伦公主。现月　　

○谕内阁。京察本古三载考绩之意。举劾并行。任缺毋滥。历朝圣训。不啻诰诫再三。所以激浊扬清。典至重也。其保列一等人员。经朕察看。才堪任使者。特予记名。以备＜闲＞擢外任。今日之道府。即异日之藩臬。亦即将来之督抚。若道府半属平庸。则封疆两司。将有乏才之患。安望吏治日有起色。乃近来每届京察。各衙门堂官往往视为故事。祇求一等如额。其衰庸怠惰之员。概列之二三等中。不肯据实□□□尔□劾。即保荐各员。其中为守兼优。足备任用者。固不乏人。而才守平常。迁就应选者。亦复不免。是岂朝廷澄叙官方之意耶。本年又届京察之期。各部院堂官。均受国厚恩。务当精白乃心。秉公考核。用收得人之效。不得有举无劾。博宽厚之名。亦不得拘定足额。蹈滥竽之弊。当此时事多艰。需才孔亟。大臣公忠体国。首在以人事君。若不力戒因循。共图整饬。将来查有瞻徇情面。滥保劣员。及应劾不劾等弊。惟各该堂官是问。勿以谆谆训诫为具文也。将此通谕各部院衙门知之。现

月

　　

○又谕。国子监司业王邦玺奏。水灾情形甚重。请饬查勘办理一摺。前据李文敏奏。江西泰和庐陵吉水等县。本年七月间被水情形。业经饬属妥为抚恤。兹据该司业奏称庐陵、吉水、泰和、永丰四县。七月十八十九连日大雨。山水暴发。冲没田庐。淹毙人口无算。灾区甚广。民闲荡析离居。栖身无所。病毙者又复不少等语。览奏殊堪轸念。著李文敏督饬所属、认真筹办抚恤。毋任一夫失所。仍将现办情形。随时奏明。以慰廑系。并著将各该县被灾处所。据实查勘。其应行分别蠲缓之处。奏明办理。用副朝廷矜恤灾黎至意。现月　　

○谕军机大臣等。恩福奏。请饬拨壬午年东三省的饷。并请催各省欠饷一摺。东三省壬午年的饷银七十万两内。应拨奉天省二十六万五百六十两零。吉林省十三万四千六十二两零。打牲乌拉三万五千三百七十六两零。黑龙江二十七万两。即著户部照数指拨。并令各该省如数分晰批解。毋许延欠。至各省欠解东三省辛巳年的饷。暨历年欠饷。著各该督抚监督。按照单开赶紧筹措。务于年前埽数解清。以济要需原单著分别钞给阅看。将此由五百里谕知李鸿章、左宗棠、刘坤一、何璟、黎培敬、裕禄、岑毓英、任道镕、李鹤年。并传谕谭钧培、英瑞知之。现月　　

○杭州将军吉和以养亲解职。以锦州副都统古尼音布为杭州将军。未到任前。以杭州副都统富尔荪暂署。调镶红旗蒙古副都统珠尔逊保为锦州副都统。外注　　

○旌表刲股疗亲江西孝子颜敬典、烈女王陈氏、烈妇胡王氏、杜王氏。节妇余祝氏、陈胡氏。现月　　

○乙酉。以讲求运务。赏运河道穆特布正二品封典。摺包　　

○丙戌。以全漕告竣。予仓场侍郎继格毕道远议叙。现月　　

○丁亥。谕军机大臣等。有人奏。广西梧州税局。因缉捕盗匪。于额徵赢余之外。设立加抽经费名目。均收银而不给票。嗣经众商合词禀请停止。虽准予减半加抽。而所抽之数。仍与正税相等。委员盘查。率多蒙蔽等语。著庆裕即派公正之员。前往确切查明。或将加抽名目。概行停止。或酌量减收。明定数目。毋任局员蒙混侵蚀。致累商民。原片著钞给阅看。将此谕令知之。现月　　

○又谕。裕禄奏。已革提督凶暴妄为。请旨惩办一摺。已革提督李世忠。于不干己事。辄敢庇其党类。率众擅捉贡生吴廷鉴等。诬以行抢重情。肆意殴辱。拴系送县。实属目无法纪。该犯从前罪恶多端。叠予宽容。贷其一死。宜如何安分守法。乃犹怙恶不悛。恣行凶暴。若不严行惩办。何以肃法纪而昭炯戒。李世忠著即正法。裕禄接奉此旨。即将该犯处决。具摺奏闻。朝廷明罚敕法。一秉大公。该犯罪由自取。于其旧部人等全无干涉。著裕禄明白示谕。俾免疑虑。一面督饬所属。严密防范。毋稍大意。该犯原籍固始。并著该抚咨行李鹤年、一体晓谕防维。以昭慎重。总兵黄银怀。著即革职。递籍交该地方官严加管束。不准出外滋事。将此由五百里谕令知之。现月　　

○翰林院侍讲学士周德润奏。云南短解京饷。请饬催解。并将矿务盐政妥议章程。下户部议。现月　　

○命前顺天府府尹周家楣仍在总理各国事务衙门行走。现月　　

○上以冬至祀天于圜丘。自是日始。斋戒三日。　　

○戊子。世宗宪皇帝诞辰。遣官祭奉先殿。　　

○谕内阁、李鸿章奏、直隶永平府知府李秉衡前于冀州任内疏防劫案四□□□尔□限满。吏部议以降一级调用。该员未到新任。辄将其前任加级改为纪录。声请开缺。与例章未符等语。著吏部明白回奏。　　

○以集资助赈。予江苏生员谢家福等加衔有差。　　

○蠲缓直隶定兴、雄、容城、甯河、文安、天津、遵化、丰润、安平、武清、宝坻、滦、清苑、蠡、安、献、任邱、青、静海、沧、南皮、盐山、行唐、灵寿、邢台、南和、唐山、内邱、任、广平、鸡泽、大名、南乐、怀安、枣强、隆平、深、饶阳、深泽三十九州县水旱及被雹被虫地方。开、东明、长垣、三州县滨临黄河被水村庄钱粮租课额赋有差。现月　　

○纂修官杨兆麟恭纂　　

