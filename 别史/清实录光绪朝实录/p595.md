<!-- { "loadSidebar": true } -->
○又谕、有人奏、奉天粮庄。光绪十四年水灾案内。准免九分八分七分者。该庄业经如数完差。户部六品官松寿。不遵减成之法。任意浮索。笔帖式麟超、领催马世凤等、有勒索私费情事。并将庄头张赞等斥革。又将张建忠押毙。段文举赴省鸣冤。亦在途毙命。请饬查讯等语。所奏如果属实。亟应严行参办。著定安提集人证。秉公严讯。据实具奏。毋稍徇隐。原摺著钞给阅看。将此谕令知之。现月　　

○又谕、御史杨晨奏本年浙江天台、仙居、临海、黄岩、太平近山沿海各乡。均被水灾。台州府城有常平仓谷万石。请饬及早散放。又同治年闲。设立培元局。存钱约十万有奇。发商生息。请饬酌提放赈等语。该处被灾甚重。自应速筹赈济。著崧骏饬令该府将常平仓谷。即行开放。并将培元局存款。酌提分拨各县。以济赈需。务期核实经理。不准劣绅把持舞弊。另摺奏、被灾地方。饥民夺食。奸徒乘机肆抢。甯绍温台各府。多有滋事之案。亟宜禁防等语。并著饬属一体查拏究办。以靖闾阎。将此谕令知之。　　

○又谕、前据依克唐阿奏、遵筹通肯封荒开禁招恳。有利无弊一摺。当交该衙门议奏。兹据御史杨晨奏、山东灾民。往东三省垦荒。请饬筹议章程等语。著户部、总理海军事务衙门、归入前摺。一并妥议具奏。原片均著钞给阅看。

现月

　　

○宗人府奏、遵议觉罗奇葆起意纠抢。窝留匪徒。夥同上盗。应照刑律定拟。得旨、奇葆即七葆。著即处决。免其枭示。摺包　　

○总理各国事务衙门奏、德国国君寄到瓷瓶二尊。恭贺大婚庆典。谨拟答覆国书。报闻。摺包　　

○丁卯。谕内阁、前据御史崇龄奏、直隶天津县举人刘焘、身家不清。冒考中式。难保无枪冒情弊。其父刘恺伯曾充门丁。请饬查办一摺。当经谕令李鸿章查明具奏。兹据奏称、刘恺伯曾充丁役。蒙捐职衔。并为其子刘焘捐纳监生同知。冒考中式。虽询无枪冒情弊。究属均干例禁。请旨饬革等语。贱役蒙捐冒考。大干例禁刘恺伯即刘裕钧。著革去三品职衔。刘焘著革去举人。并将所捐监生同知。一并饬革。嗣后各省考试。著该督抚学政认真稽查。如有此等冒考情弊。立即严行惩办。以清流品而重名器。现月　　

○以湖北巡抚奎斌为察哈尔都统。明发　　

○以直隶正定镇总兵叶志超为直隶提督。现月　　

○以捐助东赈。予贵州巡抚潘霨等议叙。赏江苏候补道张翼一品封典。　　

○予朝鲜差次病故知县纪堪箎、淹毙游击赵开元、优恤。　　

○予海防积劳身故直隶记名提督易用刚等二十七员优恤。　　

○以遵命助赈。予直隶通永镇总兵吴育仁、记名总兵徐邦道、为其父母。户部主事沈绍远为其祖父母各建坊。　　

○豁免直隶静海县境内歉收淀地租银。　　

○豁免直隶长芦灶课光绪九年以前钱粮。摺包　　

○戊辰。以记名总兵徐邦道为直隶正定镇总兵官。现月　　

○上以冬至祀天于圜丘。自是日始、斋戒三日。　　

○己巳。两江总督曾国荃等奏。酌提漕粮、循行河运。并改设水次受兑筹议办理章程。下部知之。摺包　　

○豁免奉天旗地光绪九年暨十三年以前积欠余租。摺包　　

○庚午。谕内阁、马丕瑶奏、胪举贤才。请旨褎奖一摺。据称广西在籍绅士。掌教秀峰书院编修曹驯、经明行修。不慕声利。山西候补知府杨立旭、好学不倦。士民矜式。均堪嘉尚。曹驯著赏给五品卿衔。杨立旭著赏给三品顶戴。以示奖励。现月　　

○广西巡抚马丕瑶奏、缉获上林县狮螺岭积匪莫母鸡出力各员。恳请酌保。得旨、准其择尤保奖。毋许冒滥。　　

○以私铸小钱。革陕西在籍守备阮大德职。并拏办。　　

○上诣皇穹宇拈香。南郊斋宫斋宿。　　

○辛未。冬至。祀天于圜丘。上亲诣行礼。　　

○诣正阳门关帝庙菩萨殿拈香。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。　　

○遣官祭庄顺皇贵妃园寝端慧皇太子园寝。　　

○诣仪鸾殿问慈禧端佑康颐昭豫庄诚寿恭钦献皇太后安。　　

○谕军机大臣等。户部、总理各国事务衙门奏、各直省欠解东北边防经费。请旨严催一摺。据称本年各省关应解东北边防经费。除报解起程外。尚欠解银三十一万五千两。其光绪六年至十四年积欠银两。节经严催。迄未报解等语。此项经费。关系紧要。著各该督抚监督。各将本年及历年欠解银两。迅即查照户部单开各数。分别筹解部库。傥再延欠。即著户部照贻误京饷例。指名严参。原单均著钞给阅看。将此由四百里谕知直隶等省各督抚、并传谕粤海关监督知之。

现月

　　

○又谕、户部、总理各国事务衙门奏、豫拨东北边防经费一摺。据称光绪十六年。东北边防经费。照案指拨山东地丁银十二万两。山西地丁银十万两。浙江地丁银八万两。江西地丁银五万两。安徽地丁银十万两。江苏厘金银八万两。江西厘金银八万两。浙江厘金银八万两。安徽厘金银五万两。湖北厘金银八万两。福建厘金银八万两。广东厘金银八万两。江海关六成洋税银十万两。江汉关六成洋税银十万两。闽海关六成洋税银十万两。九江关六成洋税银八万两。粤海关六成洋税银十二万两。夔关常税银四万两。四川津贴银八万两。两淮盐厘银十二万两。四川盐厘银十五万两。山东粮道库银五万两。请饬依限报解等语。此项饷需。最关紧要。著该将军督抚监督等。按照指拨银数。于来年五月前批解。一年内全数解清。毋稍迟逾。将此谕知福州将军、两江、湖广、闽浙、四川、两广、山东、山西、浙江、江西、安徽、江苏、湖北、湖南、福建、广东、各督抚、并传谕粤海关监督知之。现月　　

○以亏短库款仓谷。湖南已革候补同知前署安福县知县赵惟鋆、已故龙山县知县杨靖渤、籍产备抵。现月　　

○蠲缓山东历城、齐河、齐东、禹城、长清、惠民、青城、阳信、商河、滨、蒲台、濮、范、沾化、潍、章邱、济阳、临邑、平阴、博兴、高苑、利津、寿张、乐安、东河、阳谷、邹平、肥城、东平、海丰、济甯、长山、新城、德、乐陵、菏泽、曹、钜野、郓城、观城、朝城、聊城、堂邑、金乡、鱼台、兰山、沂水、益都、寿光、昌邑、东阿、泗水、滕、汶上、堂邑、茬平、莘、邱、临清、平原、德平、平度、惠民、曲阜、甯阳、单、城武、定陶、博平、清平、馆陶、恩、夏津、武城、嘉祥、郯城、费、莒、日照、临淄、昌乐、滋阳八十二州县。被灾地方新旧钱漕暨杂课有差。　　

○协修官尹庆举恭纂　　

总纂官钱骏祥恭辑监修总裁世恭阅一签八月二十八日正总裁那月日专司藁本陆恭覆阅癸丑七月初五日徐月日荣月日副总裁唐月日宗室宝恭阅二月初五日陈恭阅三签七月初十日熙月日郭恭阅二月三十日宗室麒月日

大清德宗同天崇运大中至正经文纬武仁孝睿智端俭宽勤景皇帝实录卷之二百七十八　　

光绪十五年。己丑。十二月。壬申朔。上诣仪鸾殿问慈禧端佑康颐昭豫庄诚寿恭钦献皇太后安。至乙卯皆如之。外

记注

　　

○谕内阁、本年浙江各府属。被水成灾。民情异常困苦。叠经颁帑拨款。广为赈抚。并谕令崧骏将应徵钱粮赋课。查明分别蠲缓。兹据崧骏奏称、该省有漕各州县。受灾过重。本年漕白粮米。实难徵运。现拟剔熟酌徵地丁钱粮等语。加恩著照所请。所有杭州嘉兴湖州三府。应徵本届漕白粮米。即著全行蠲免。以纾民困。其应徵地丁一项。浙东各属。被灾较轻。仍著照例剔熟徵收。杭嘉湖三府属被灾极重之区。应徵地丁。并著一律蠲免。其余田亩。各按成熟分数。分别酌量徵收。该抚务当督饬藩司。将应蠲应徵各项。核实详查。分晰具奏。毋任各该州县蒙混侵渔。稍滋弊窦。用副朝廷轸念民艰至意。现月　　

○浙江巡抚崧骏奏、下游各属被灾。请将藩运库置谷存款。移购米粮办赈。报闻。摺包　　

○泰甯镇总兵兼总管内务府大臣奎瑛等奏、广恩库款项不敷。援案请饬直隶拨借银二千两。以济急需。得旨、即著咨行直隶总督。转饬如数筹拨应用。摺包　　

○又奏、长芦欠解库款。请饬筹拨。得旨、即著咨商直隶总督。设法筹拨应用。摺包　　

○以甘肃布政使谭继洵为湖北巡抚。现月　　

○癸酉。以故科尔沁达尔罕王旗固山贝子班咱喇克散子、二等台吉林沁多尔济袭爵。现月　　

○以安徽按察使张岳年为甘肃布政使。调山西按察使嵩昆为安徽按察使。以前山东按察使潘骏文为山西按察使。现

月

　　

○以捷报处办理军报出力。予郎中诚瑞等升叙加衔有差。摺包　　

○以亏欠交代银两。予云南知县杨若霖等十一员。分别革职摘顶勒追。摺包　　

○以抗断伤官。革云南把总李得胜职。置诸法。摺包　　

○予故云南东川府知府周济泰照道员军营立功后病故例优恤。摺包　　

○予贵州思州殉难廪生周尚熙等男妇六员名口分别旌恤如例。摺包　　

○甲戌。谕内阁、前据张曜奏、请截留本省漕米四万石。以资赈济。当令户部速议具奏。兹据奏称现在仓存粟米。约计明年放款。尚有赢余。该抚请将应行交仓漕米。截留备赈。应否如数赏给。候旨遵行等语。所有山东本年应运通仓漕米四万石。著准其截留备赈。该抚即分拨灾区。核实散放。毋任稍有弊混。用副轸恤民艰至意。现月　　

○谕军机大臣等、本日通政使司引见。带排匆遽。殊欠谙习。嗣后务当安详从事。以昭敬慎。现月　　

○河南巡抚倪文蔚奏、布政使刘瑞祺请暂缓入都。得旨、刘瑞祺著仍遵前旨来京陛见。所请暂缓入都之处。著不准行。摺包　　

○以科布多参赞大臣沙克都林札布为吉林副都统。　　

○赏记名副都统双寿副都统衔。为科布多参赞大臣。外记注

　　

○以河南沁河北岸漫口合龙出力。复怀庆府知府李芳柳、前代理河内县知县朱升吉、摘顶处分。余奖励有差。现

月

　　

○以遵命捐赈。予道员张向宸母原任云贵总督张亮基继妻汪氏。建坊。摺包　　

○乙亥。前锋护军统领德铭奏、守卫官兵口分。请改由户部支领。以免拖欠而应要需。从之。摺包　　

○丙子。穆宗毅皇帝忌辰。上诣奉先殿寿皇殿行礼。遣官祭惠陵。外记注　　

○谕内阁、师曾奏、本月初四日入直稍迟。有误召对。自请议处一摺。师曾著加恩免其议处。现月　　

