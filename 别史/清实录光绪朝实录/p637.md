<!-- { "loadSidebar": true } -->
○甲午。遣官祭文昌帝君庙。　　

○乙未。浙江巡抚崧骏奏、拏获温台二属土匪出力员弁。可否酌保。得旨、著准其酌保数员。毋许冒滥。仍饬严拏逸匪务获究办。摺包　　

○又奏、遵陈筹补库储事宜。现拟饬令各营旗。于亲兵正勇二项。凡有告假事故及缘事斥革勇丁各缺。暂停募补。俟积有一成之数。即作为裁减定额。截存饷项。另储候拨下部知之。摺包　　

○以捐田赡族。予浙江平湖县候选同知葛义基为其故父建坊。摺包　　

○上以祭社稷坛。自是日始、斋戒三日。外记　　

○丙申。吏部奏会议吉林将军奏三姓印务处添设笔帖式缺。依议行。　　

○丁酉。祭先师孔子。遣大学士福锟行礼。记注　　

○两江总督刘坤一等奏、河运漕船回空。仍请援案由东省挑浚淤浅河道。得旨、即著该督抚咨行许振祎、福润、遵照旧章办理。摺包　　

○四川总督刘秉璋奏、土药税银。遵议在于川省界连湘鄂陕处所。扼要设卡稽查。以免偷漏。下所司知之。摺包　　

○以兵部尚书许庚身为顺天乡试正考官。户部左侍郎廖寿恒、工部右侍郎徐树铭、内阁学士霍穆欢、为副考官。记注　　

○以全漕挽出东境。赏山东运河道耆安二品衔。摺包　　

○以捐赈钜款。予湖北候补道周绶仍交军机处存记以道员＜闲＞放。摺包　　

○戊戌。祭大社大稷。上亲诣行礼。记注　　

○宗人府奏、奉恩镇国公载洵。应否添给护卫官员。得旨、奉恩镇国公载洵应添护卫官员甲数。著照例添给。随手　　

○以刑部尚书孙毓汶兼署兵部尚书。吏部左侍郎谭钟麟兼署户部左侍郎。兼管三库事务。户部右侍郎徐用仪兼署兵部左侍郎。礼部左侍郎钱应溥兼署工部右侍郎。兼管钱法堂事务。刑部左侍郎薛允升兼署兵部右侍郎。户部右侍郎崇礼兼署理藩院左侍郎。现月　　

○以镶黄旗满洲副都统文秀署正蓝旗蒙古副都统。明发　　

○己亥。谕内阁、朕恭读世祖章皇帝御制劝善要言一书。仰体天心。特垂明训精详。切实。俾斯世迁善改过。一道同风。实足变浇俗而臻盛化。惟原编祇有清文。特令繙书房加译汉文。发交武英殿刊刻成书。兹据奏、刷印完竣。装潢呈览。著每省颁发一部。交各该将军督抚。照式刊发各属学官。每月朔望。同圣谕广训一体敬谨宣讲。用示朕钦承祖训辅教牖民之至意。并著赏给军机大臣世铎、额勒和布、张之万、许庚身、孙毓汶、御前大臣伯彦讷谟祜、晋祺、奕劻、毓庆宫行走翁同和、孙家鼐、松溎、上书房行走徐桐、徐会沣、王文锦、李培元、张仁黼、高赓恩、南书房行走、徐郙、李文田、陆润庠、大学士直隶总督李鸿章、各一部。现月　　

○又谕、致仕大学士宝鋆、忠清、亮直。练达老成。由部曹转列词垣。洊陟卿贰。渥荷穆宗毅皇帝知遇之隆。命为军机大臣内务府大臣。在总理各国事务衙门行走。晋擢正卿。超登揆席。＜闲＞任纶扉。总理部旗事务。补授阅兵大臣。充翰林院掌院学士。朕御极后深资倚畀。赏加太子太傅衔。钦奉懿旨。管理神机营事务。服官三十余年。夙夜宣勤。靖共匪懈。嗣以大学士致仕。赏食全俸。方冀克享期颐。长承恩眷。兹闻溘逝、悼惜殊深。著赏给陀罗经被。派贝勒载滢、带领侍卫十员。即日前往奠醊。晋赠太保。照大学士例赐恤。加恩予谥入祀贤良祠。任内一切处分。悉予开复应得恤典。该衙门查例具奏。伊子光禄寺少卿景沣、著以四品京堂补用。伊孙荫桓、著赏给举人。准其一体会试。用示笃念荩臣至意。寻予谥文靖。摺包　　

○庚子。太宗文皇帝忌辰。遣官祭昭陵。记注　　

○闽浙总督卞宝第奏、闽鹾商情困惫续减盐厘。限满万难规复。请照案再展三年。下户部议。摺包　　

○以匪徒劫狱。湖南溆浦县知县文光宸、典史汪澯、下部议处。仍勒缉。　　

○予故前福州将军庆春恤典如例。现月　　

○辛丑。宣宗成皇帝诞辰上诣奉先殿寿皇殿行礼。记注　　

○漕运总督松椿奏、苇荡左右二营。例采柴束。本年青柴被虫。势难足额下部知之。　　

○以太常寺卿薛福成为大理寺卿。记注　　

○壬寅太祖高皇帝忌辰。遣官祭福陵。记注　　

○谕内阁、李鸿章奏、特参庸劣不职各员一摺。直隶署定兴县知县柏乡县知县李传棣、居心贪狡。纵丁勒索。著即行革职。曲周县知县谢池春、办事糊涂。捕务疲玩。著开缺另补。饶阳县知县冯端人、公事废弛。难期振作。西甯县知县张金鉴、年力就衰。庸闇无能。均著勒令休致以肃官方。现月　　

○谕军机大臣等、电寄刘坤一等、前因江南一带。教案叠起。曾经明降谕旨。令各该督抚。严饬迅拏首要匪犯。保护教士商民。嗣因拏犯迟延。又降电旨饬催。乃迄今三月之久。丹阳等处匪犯。并无一获。总理衙门屡次电催结案。亦均未据奏。各匪犯幸逃法网。肆无忌惮。以致近日宜昌教案又出。各该地方官于叠次谕旨。视同具文。先事既不严防事后又复玩延诿卸。非第外人藉为口实积愤难平。即论自治之道。亦尚复成何政体。傥因此别滋衅端。试问各该督抚。能当此重咎耶兹再严行申谕。嗣后各督抚。务当督饬设有教堂各州县文武。随时派委兵役。设法严密防护遇有造谣聚众之事。一闻风声立时查拏务获重办。若再有似此之案。除将该地方官从重惩处外。并惟该督抚是问。前谕刘坤一等、迅速结案。并查参失事各地方官。即著克日覆奏。此旨著总理各国事务衙门。电知刘坤一、张之洞等、并通谕各省将军督抚。一体懔遵办理。电寄　　

○直隶总督李鸿章奏、遵查部议北洋停购船械。目前饷绌。自宜暂停。至裁减勇营一成。应俟各处炮台工竣后。再行酌办。如所请行。摺包　　

○以捐赈钜款。予福建候补道孙澐军机处存记。摺包　　

○以被参冤抑。复已故革职直隶清河道史克宽原官。摺包　　

○癸卯。户部右侍郎崇礼奏、验收朝阳门内各仓。石路等工完竣。报闻。早事　　

○甲辰。高宗纯皇帝诞辰。遣官祭奉先殿。记注　　

○两江总督刘坤一等奏、镇江等属各教案。分别议结。得旨、仍著严拏逸匪。务获究办。摺包　　

○又奏、徐州土药税厘。江海镇江两常关。仍请免予代徵。以顺商情。而裕饷源。下所司议。　　

○又奏、前参记名提督杨瑞堂。误缮黄瑞堂。请更正。并自请议处。得旨、刘坤一著照例议处。余依议。摺包　　

○予已故署湖南提督周盛传江甯专祠、前陕甘总督杨岳斌安徽采石专祠、均列入祀典。从两江总督刘坤一请也。摺包　　

○命记名提督前广西右江镇总兵李维述。发往云南差委。现

月　　

○以患疯札毙妻命。革河南临漳县知县连英职。并讯办。摺包

　　

○乙巳。遣官祭关帝庙。　　

○礼部奏、醇贤亲王庙典礼事宜。得旨、礼部、太常寺会奏、恭拟醇贤亲王庙祀礼节乐舞各事宜。开单进呈一摺。朕钦奉慈禧端佑康颐昭豫庄诚寿恭钦献皇太后懿旨。舞用八佾。余依议。现月　　

○丙午。换铸承办定边理藩院事务关防。早事丁未。四川总督刘秉璋奏、甯远府属通安厂铜斤。遵照原奏川买四成官铜。滇买六成商铜。此外川省别厂之铜滇局不得并买。各子厂亦不得越占。划清界限。俾供京运而敷川铸。下户部议。摺包　　

○又奏、川省拨款过繁。饷源不继。请援案再办光绪十八年通省捐输一次。如所请行。摺包　　

○护理福建台湾巡抚沈应奎奏、台湾新设各学文武生员。查明辖籍。分拨归管。并议廪粮起住日期。下部知之。摺包　　

○大理寺卿明桂请假以太常寺卿良培兼署大理寺卿。现月　　

○以记名提督曹正兴为浙江处州镇总兵官。现月　　

○予伤发身故。浙江处州镇总兵窦如田照军营立功后病故例优恤。摺包　　

○戊申。河南巡抚裕宽奏、参将朱峰在河工出力。请留河南协标叙补。从之。摺包　　

○己酉。四川总督刘秉璋奏、驻藏大臣。前在印度电汇总税务处银两。请在出使经费项下。作正开销免予川省筹还。下部议。摺包　　

○盛京将军裕禄等奏、请饬部催解欠饷。得旨、即著户部严催各该省迅速筹解。毋稍延误。摺包　　

○安徽巡抚沈秉成奏、皖省荒灾。各营兵米。请动款拨补支放。如所请行。摺包　　

○予积劳病故。四川署峨边营参将定常。照军营立功后病故例优恤。摺包　　

○以捐修石路。予四川金堂县职员孙国治为其故曾祖母建坊。摺包　　

○庚戌。谕内阁、有人奏、户部缎疋库书吏樊亨。盘踞多年。习惯舞弊。近复句串库官。擅放缎疋。经管库大臣查知。将各库官分别撤去钥匙。交部记过。而樊亨仍然无事。请饬驱逐回籍等语。著管理户部三库事务大臣。确切查明。据实覆奏。原片著钞给阅看。将此谕令知之。寻管库大臣奏、缎疋库书吏。并无舞弊实据。报闻。现月　　

○又谕、凤鸣等奏、考生舞弊。请旨办理一摺。据称本月十六日。明远楼下检获卷夹一个。内有禀词。称系顺天府大城县生员杨悦山。来京投卷。因欠岁考除名。不得录科。适有青县生员孙学文。头场后患病。托其入场。伊即代为完卷。并将文卷等件呈验。即饬查拏。该生已交卷出场。请严拏究办等语。案关科场舞弊。亟应彻底根究。著步军统领衙门、顺天府、五城御史、直隶总督、即将杨悦山、孙学文、一体严拏务获。解交刑部严行审讯。照例惩办。现月　　

○谕军机大臣等、有人奏、知县贪鄙不职。据实纠参一摺。据称顺天房山县知县杨增、卑鄙贪婪。将被灾豁免钱粮。徵收入己。修理衙署官帑。尽饱私囊。所需工料。苛派地方。复于班馆之外。巧立押人名目。任听家丁需索钱文。并纵令包揽词讼。贿说官事马祥一案。勒银至四百五十两之多。请饬查究等语。所奏如果属实。亟应严行参办。著祁世长、胡聘之、确切查明。据实具奏。毋稍徇隐。原摺著钞给阅看。将此谕令知之。现月　　

○顺天府以宗室乡试中额请。得旨、取中六名。随手　　

○护理甘肃新疆巡抚魏光焘奏、故员伊勒图堪等豫支俸廉未尽扣还请免追缴。从之。　　

○辛亥。谕军机大臣等、现在南书房翰林需人。著徐桐、麟书、于翰詹各员内。择其品学兼优者。酌保数员。候旨考试。现

月

　　

○驻藏办事大臣升泰奏、改关游历等款。藏番不遵开导。请饬下总理各国事务衙门妥商英使。转电印督仍照前议。在亚东立市抵关贸易。以免藏人疑贰。下所司知之。摺包　　

