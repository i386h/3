<!-- { "loadSidebar": true } -->
○戊戌。谕内阁。前据已革御史载彩、大理寺少卿刘绪、先后奏□□□尔□呼兰协领巴彦孟库于垦地一案。设局敛资。恣意诛求各节。当谕令文绪确查具奏。业据奏请将巴彦孟库先行解任。归案质讯。兹据文绪等奏称、究出已革乡约潘廷思、于光绪五年九月闲。敛钱进京。面见御史英俊、交付银两。商办条奏。并有部书金姓设法求免花利各事。民人张作霖呈出信件。附有英俊奏底。核与六年九月闲、该御史奏请查办开禁通肯荒场、钞给定安阅看之件相符等语。案关言官得贿句串。亟应彻底根究。著刑部于此案要犯潘廷思等解到时。确切严讯。据实具奏。休致御史英俊。著该旗即行看管。听候质讯。载彩、刘绪、有无别项情节。并著听候传质。现月　　

○谕军机大臣等。都察院奏。代递教习王开运奏东省叠被水灾。敬陈管见。并图呈览一摺。山东河务紧要。叠经谕令游百川等妥筹疏浚。该教习所陈调集营勇。兴工挑穵河内泥沙。仍就民埝加堤建闸。开沟蓄洩。险要用甎堵砌。沿河植柳护堤各条。是否可行。著游百川、陈士杰、酌度情形。奏明办理。原摺均著钞给阅看。图二件并发。将此各谕令知之。寻会奏、遵查徵调营勇。易滋纷扰。不如招集民夫、挑土为便。机器穵泥。似较省工。未经试用。未敢遽行奏陈。建闸开沟。于北方不甚相宜。似可毋庸置议。抛甎堵砌。不如秸料便宜。并足抵御盛涨。至植柳护堤。贾庄诸处。已办有成效。自应遵照办理。报闻。摺包　　

○又谕。左宗棠奏、敬筹应办边务情形一摺。所陈边防事宜。拟饬王德榜侦探法越情形。再饬调募广勇数营。驻扎滇南粤西边界。并在广东捐输筹饷等语。自系为防务尚未就绪起见。惟现在滇粤边界。均有重兵扼扎。布置尚属周密。叠经户部于四川广东等省筹给饷需。已敷各营之用。该督所筹募营筹款各节。著听候谕旨遵行。将此由五百里谕令知之。洋务　　

○出使俄英法国大臣左副都御史曾纪泽奏、遵旨与俄国外部商议新疆南段中俄界务情形。下所司知之。摺包　　

○两江总督左宗棠奏、江甯织造奉旨传办衣料等项。数繁费重。请饬核减。并指拨有著的款。得旨。所有传办之件。已经核减。由造办处传知矣。摺包　　

○署黑龙江将军文绪等奏、出征官兵带来民丁。无籍可归。请援案编入官屯管束。下部知之。摺包　　

○旌表割臂疗亲。直隶天津县江西彭泽县知县张凤辉孙女。署抚州府经历张棠女张玉贞。摺包　　

○庚子。谕军机大臣等。卞宝第奏、先后拏获会匪正法各摺片。匪首易泷泉胡连等。潜行纠党。谋为不轨。经该地方文武拏获讯明正法。其在逃之罗子香、张先春、杨松、和尚魏茂昌等。著涂宗瀛、卞宝第、彭祖贤、潘鼎新、督饬所属一体严密查拏。务获究办。毋任漏网。并饬令该地方官随时稽查防范。以靖闾阎。不得稍涉疏懈。出力之提督王永章、总兵樊本德、蒋其顺、副将陈登科、均著交部议叙。将此各谕令知之。现月　　

○以讲学笃行。赏湖北叠山书院山长万斛泉国子监博士衔。摺包　　

○以有功桑梓。追予故两广盐运使段起、于湖南原籍建立专祠。摺包　　

○辛丑。督办新疆军务通政使刘锦棠奏、甘肃关外各军支发各项章程。请饬部立案。下部知之。摺包　　

○予积劳病故。福建总兵郑荣勋、恤典如例。摺包　　

○壬寅。谕内阁。科道为朝廷耳目之官。补阙拾遗。是其专责。应如何砥厉廉隅。束身自爱。兹据御史刘恩溥奏、满汉科道、贤否不齐。难保无宵小私作摺底。藉名撞骗等语。此风断不可长。嗣后如有携带摺底。向人恐吓者。准将原人原稿扣住。立即送交该地方官从严究办。以儆刁风。该科道等亦当各加慎密。自顾声名。庶不致为旁人所影射也。现

月

　　

○又谕。京师自前月以来。雨水过多。物价昂贵。兵民人等生计维艰。殊深轸念。所有八旗及绿步各营官兵。暨食饷之闲散宗室觉罗人等。并宗室觉罗孤寡。均著加恩照现放章程。赏给半月钱粮。其五城粥厂。并著加展两月。先期开放。以示体恤。现月　　

○又谕。前因张树声奏调已革盐运使洪汝奎差委。当经降旨允准。旋据张之洞奏调。仍谕令发往广东差遣。兹复据光禄寺少卿延茂、户科给事中邬纯嘏、先后奏称废员弃瑕录用。臣下不得奏请。并据邬纯嘏奏、该革员释回后。潜赴天津。急于奔竞等语。洪汝奎著毋庸发往广东差遣。现月　　

○又谕、御史刘恩溥奏、京城旗民妇女开设烟馆赌局等情。苏州上海杭州等处。亦有妇女开设烟馆拐贩情事。请将犯罪妇女量予监禁等语。著刑部妥议章程具奏。现月　　

○又谕。御史刘恩溥奏、编修林国柱、前于光绪五年丁忧服阕。先期请咨。经吏部驳斥。后乃于考试试差时。面求收考。请饬查□□□尔

□等语。著吏部查明具奏。现月　　

○谕军机大臣等。御史刘恩溥奏、信局投递广东信一封。似系设计陷害。请旨饬查一摺。并由军机处将原信呈览。系纪悦昌、王瑞、二人出名。自称粤海关总办、因押追欠交税银。有高恒茂铺夥自尽一案。现闻姚柽甫代为出头。欲请刘恩溥从旁开导。愿出银十万两酬谢等语。此事情节支离。究竟高恒茂铺夥。因何在粤海关自尽。是否前任之事。现在曾否结案。著张树声、曾国荃、裕宽、确切查明。据实具奏。纪悦昌、王瑞、现在粤海关充当何差。姚柽甫究系何人。其信函由广东信局递来。亦可就近根究。并著一并查明具奏。原摺及信、均著钞给阅看。将此各谕令知之。现月　　

○又谕。有人奏、贵州学政孙宗锡。嗜好甚重。场规松弛。考试安顺府时。辄因供给将普定县知县彭亿清之侄锁押用刑。并将童生重用刑杖。索取规费。勒捐银两。修整考棚。实则暗入私橐等语。并前任学政林国柱、有需索供应。滥收冒考各款。著岑毓英一并确切查明。据实具奏。原片著钞给阅看。将此谕令知之。现月　　

○命户部尚书额勒和布、署都察院左副都御史张佩纶、驰驿前往陕西查办事件。现月　　

○赏噶勒丹锡哷呼图克图在京居住。现月　　

○旌表贞节妇女过门守志河南监生李宗泌聘妻祝氏。自刭殉夫监生吴绍光妻周氏。遘贼仰药自经、监生韩绍维妻秦氏。何其悌妻王氏。刲臂疗嫡与夫直隶州州判吴书升妾李氏。吞金殉夫、书升予绎曾妾冯氏。现

月

　　

○癸卯。仁宗睿皇帝忌辰。遣官祭昌陵。　　

○谕军机大臣等。户部奏、书吏逃匿。请饬严拏等语。查办休致御史英俊案内应讯之户部山东司民科贴写金照、闻风逃匿。显系情虚畏审。著步军统领衙门、顺天府、五城御史、一体严拏务获。送交刑部归案讯办。将此各谕令知之。现月　　

○以兵部尚书瑞联为崇文门监督。镶黄旗蒙古都统克蒙额为副监督。　　

○甲辰。以京畿两旸失时上诣大高殿祈祷行礼。遣惇亲王奕誴诣时应宫。恭亲王奕诣昭显庙。惠郡王奕详诣宣仁庙。贝勒载澂诣凝和庙拈香。现月　　

○以詹事府詹事洪钧为内阁学士兼礼部侍郎衔。朱签　　

○乙巳。上以祭社稷坛。自是日始、斋戒三日。摺包　　

○丙午。谕内阁。礼亲王世铎等奏、已革兵部笔帖式廷宪以伊兄廷钧等、窃爵霸产。串结诬陷等词呈控。现经查讯大概情形。请旨讯办一摺。著刑部研讯确情。定拟具奏。现月　　

○谕军机大臣等。谦德奏、永平府喜峰口二处。同被水患。查勘抚恤一摺。据称永平府于六月二十六日。大雨滂沱。冲塌营房十五闲。未伤人口。情形较轻。喜峰口于六月二十五六等日。山水暴发。冲塌营房一百八十余闲。淹毙男女十五名口。情形甚重。现在措款暂为抚恤等语。喜峰口猝遭水患。兵丁荡析离居。殊堪悯恻。著李鸿章设法筹款。即由谦德查明被灾兵丁。妥为赈抚。并将坍塌营房赶紧修理。俾有栖止之所。其永平府喜峰口民户被水情形。并著李鸿章饬属妥查。量加抚恤。毋令一夫失所。将此各谕令知之。现月　　

○以遗爱在民。予直隶天津府知府马绳武附祀丁寿昌专祠。摺包　　

○丁未。谕内阁。都察院奏、浙江生员郑凤辉、戴鹿甡、各以书吏造串私徵等词。赴该衙门呈诉。案关伪造印串。私徵病民。急宜彻底根究。著刘秉璋亲提人证卷宗。秉公研讯确情。按律定拟具奏。原告生员郑凤辉、戴鹿甡、该部照例解往备质。现月　　

○又谕。前据文绪等奏、离京三等侍卫赓音布、于光绪六年十月闲。经侍卫处奏明回籍祭埽。现于五月初一日私带甲兵。径行赴京。并不听候奏咨。据实奏□□□尔□。当令该管大臣查明具奏。兹据礼亲王世铎等奏、该侍卫并未到京等语。赓音布在籍起复。不候奏咨办理。现据查明并未来京。种种情节。殊属荒谬。著照文绪等所请。即行革职。现

月

　　

○又谕。御史丁振铎奏、考场顶替等弊仍复未改一摺。据称此次考取宗学教习之吴恩照。系中书马星联顶名入场。出结官为陈鸿年。请饬查办等语。著礼部饬传陈鸿年、带同吴恩照、赴部另缮试卷。核对笔迹是否马星联冒名顶替之处。著一并查明具奏。现月　　

○谕军机大臣等。浙江于潜县向产白术。近闻安徽黄山所出白术。亦有佳者。著刘秉璋、裕禄、即于各该处采办天生野术。不拘多少。解交内务府应用。将此各谕令知之。现月　　

○又谕、都察院奏、现在拟修台规。缮写刊刻刷印等费。无款可筹。请饬两淮将欠解饭银解用等语。著左宗棠即饬两淮运司。于历年欠解都察院饭银内。赶紧筹措八千两。务于年内解到。俾资应用。将此谕令知之。现月　　

○又谕。前有人奏□□□尔□河南固始县知县周应麟、夤缘交通各款。当谕令李鹤年确查具奏。旋据成孚奏称、此案业将知县周应麟撤省听候查办。兹复有人奏、固始县知县周应麟、罔利滥刑。纵差讹诈。任用马松图、田步绪、为爪牙。种种不法。请饬查办等语。著鹿传霖、成孚、归入前案。一并确切查明。据实具奏。毋稍徇隐。原片均著钞给阅看。将此谕知鹿传霖、并传谕成孚、知之。寻奏、周应麟□□□尔□款属实。请革职讯办。从之。摺包　　

○旌表抚孤守节河南禹州民宋鸣阳妻孙氏。骂贼捐躯罗山县民赵二女义姑。现月　　

○协修官舒伟俊恭纂　　

总纂官钱骏祥恭辑监修总裁世恭阅四月十八日正总裁那恭阅八月十七日专司藳本陆恭覆阅壬子十二月初六日　　

徐恭阅一签十一月十六日　　

荣月日副总裁唐月日　　

宗室宝恭阅六月二十七日

　　

陈恭阅五签十一月初八日　　

熙月日　　

郭恭阅八月十八日

