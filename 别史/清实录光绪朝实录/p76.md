<!-- { "loadSidebar": true } -->
○又谕。此次进呈之宗室中式举人覆试卷。漏未弥封。所有礼部承办司员。著交部议处。该堂官著一并察议。现月　　

○谕军机大臣等。金顺奏。官军收复玛纳斯北城。进攻南城。并军饷支绌情形。荣全奏。会克玛纳斯北城。请饬桂祥暂缓赴任各摺片。逆匪久踞玛纳斯南北两城。此次经总兵孔才等、会同副都统福珠哩等军。合力围攻。叠挫贼锋。该逆于六月二十九日夜闲。潜开东门逃窜。官军追杀多名。当将北城收复。所有阵亡之即补佐领委防御长德、即补骁骑校委防御祥来、拟保都司衔尽先守备千总孔宪明、守备衔千总栾万德、把总李发魁、均著交部从优议恤。以慰忠魂。逆首余小虎、率众东窜何处。仍著金顺饬令各营探踪截剿。毋使滋蔓。金顺现令提督刘宏发等、环筑战垒。南城之贼。已如槛兽釜鱼。自难飞越。著即督饬各军。奋力攻拔。迅殄逆氛。荣全亦当饬令福珠哩等、并力图剿。毋稍松劲。左宗棠前奏拟调张曜等军、与刘锦棠会师进规吐鲁番。及南路各城。现在情形如何。著左宗棠妥筹具奏。前因金顺请拨饷银。当令户部议奏。嗣据该部奏。部库存款无多。不能动拨。请饬各省将应协该都统军饷。赶紧拨解。已照所请行矣。惟金顺军营。目前饷需缺乏。诚恐缓不济急。军士枵腹荷戈。情殊可悯。著左宗棠于西征军饷内。先行酌量通融。以资接济。新授科布多帮办大臣桂祥、著照荣全所请。准其暂缓赴任。帮同办理该营事务。将此由六百里各谕令知之。剿捕　　

○命礼部右侍郎绵宜、刑部左侍郎袁保恒、承修泰陵圣德神功碑楼工程。　　

○以办事乖谬、革小黑山路记佐领穆克德阿职。旗务废弛、革闾阳驿佐领尚阿泰职。摺包　　

○乙卯。陕甘总督左宗棠等奏。请加甘肃优生额数。下礼部议。随手　　

○丙辰。谕内阁。给事中胡毓筠奏。邪教贻害地方。请饬各省拏办。并京师地面。应一体稽查。奸民牵涉教堂。应由地方官查明办理。各摺片。前据沈葆桢等奏称。江苏等省。现有邪教纸人翦辫情事。叠经谕令各该省督抚饬令地方官查拏惩办。此等匪徒。扰及数省。贻害匪轻。亟宜随时稽查。认真拏办。绥靖闾阎。著各该督抚饬属出示晓谕。务令居民各安本业。毋信讹言。遇有邪匪。即行缚送到官。讯明尽法惩治。匪徒行踪诡秘。往往假托教堂。地方官仍应照例办理。勿为所愚。京师五方杂处。傥稽查不力。亦恐匪党潜踪。并著步军统领衙门、顺天府、五城、妥定章程。督饬地面官、协力梭巡。一体拏办。以杜奸宄而靖地方。现月　　

○加赏普济堂功德林煮赈小米五百石。赏卢沟桥添设煮赈处小米三百石。协修官何作猷恭纂　　

总纂官熊方燧恭辑监修总裁世恭阅一签十月初八日正总裁那恭阅十一月初一日专司藳本陆恭覆阅辛亥十二月二十一日　　

徐恭阅四签正月初三日　　

荣恭阅正月二十八日副总裁唐恭阅一签四月初五日　　

宗室寿恭阅一签五月十二日

　　

郭恭阅二签六月二十一日　　

熙恭阅闰六月十二日　　

王恭阅一签七月初三日初校修改上卷肆拾伍签张元钧恭校宗室麒恭阅三签九月初六日覆校修改上卷壹签陈畬详校蒙古总裁恩恭阅冬月二十九日


大清德宗同天崇运大中至正经文纬武仁孝睿智端俭宽勤景皇帝实录卷之四十　　

光绪二年。丙子。九月。戊午朔。上诣钟粹宫。问慈安端裕康庆昭和庄敬皇太后安。长春宫。问慈禧端佑康颐昭豫庄诚皇太后安。至丁亥皆如之。

内记

　　

○谕内阁。古尼音布等奏。请饬催副都统赴任等语。吉林阿勒楚喀。捕务紧要。新授阿勒楚喀副都统秀吉。著该衙门传知迅速赴任。以重职守。现月

　　

○署吉林将军古尼音布奏。暂停冬围。专事操练允之。　　

○两江总督沈葆桢奏、阵亡殉难子孙。原任湖广总督吴文镕之子吴丙湘等、八十六员承袭世职。下兵部议。　　

○以擒获江皖交界结幅首匪。出力。予总兵徐得贵、董学友、均以提督记名＜闲＞用。副将赵光宗。以总兵记名＜闲＞用。赏都司谢金标花翎。赏千总罗熅中、把总赵永龄、蓝翎。余升叙加衔有差。摺包　　

○以计擒洋盗出力予江苏南汇营游击李绍亮等。升叙加衔有差。赏外委陈发蓝翎。摺包　　

○以徐州镇总兵官董凤高出境剿贼出力。下部优叙。摺包　　

○以台湾剿服番社开山出力。予知府田端书三品衔。摺包　　

○以弄权舞弊。屡误差操。革长江水师总兵官易其祥。千总周庆基等职。均留任。摺包　　

○以筑江阴炮台殒命。予守备周万林照阵亡例赐恤。摺包　　

○予江苏上元江甯两县。从九品王纯曾等。一门殉难。三十五家。一百九十五名口。分别旌恤如例。并准建专祠专坊。予殉节官绅知县田宝琛等五员名。阵亡团丁二名。照例议恤。摺包　　

○旌表夫亡殉节。浙江秀水县候补盐知事钟坦妻金氏。摺包　　

○己未。谕军机大臣等。各省关应拨光绪二年惠陵工程银八十万两。除山东全行解清外。江苏尚欠解银二万五千两。浙江欠解银三万两。广东欠解银三万两。四川欠解银三万两。江西欠解银三万五千两。安徽欠解银三万五千两。两淮欠解银三万五千两。河南欠解银五万两。粤海关欠解银五万两。天津关欠解银三万两。镇江关应解银五万两。全未拨解。现在工程处备办物料等项。需款甚殷。著各该督抚监督等。将欠解银两。迅即提款如数拨解。如有已经起解者。并著严催迅速解到。毋稍延缓。将此由四百里各谕令知之。现月　　

○又谕。工部奏请饬催运解硝斤一摺。据称各省应解工部硝斤。仅据直隶河南解到三批。其余均未报解。河南欠解净硝二十八万七千余斤。直隶欠解净硝一百十一万八千余斤。山东欠解净硝一百五十四万斤。请饬严催等语。硝斤为军火要需。岂容日久延宕。著李鸿章、万青藜、张澐卿、丁宝桢、李庆翱、严饬承办各员。迅速按批起解。毋再迟延。将此谕知万青藜、张澐卿、并由四百里谕令李鸿章、丁宝桢、李庆翱、知之。现月　　

○又谕。崇实奏通筹奉省全局。请裁撤客队。添练旗绿各军。筹备饷需。并请饬拨军火各摺片。著军机大臣神机营、户部、兵部、会议具奏。寻奏应如所请。仍令该将军体察情形。妥慎筹办。从之。现月　　

○庚申。遣官祭历代帝王庙。起居　　

○谕内阁。张家口监督锡恩奏。差满回京。亏短赢余银两。请减成赔缴一摺。著户部核议具奏。现月　　

○命郡王衔贝勒载治之第五子名溥侗。现月　　

○辛酉。谕内阁。刑部奏。讯取四川匪犯袁廷蛟供词。钞录呈览。都察院奏。中书萧宗瑀等。联名呈控带兵官。冤杀奸虏。请旨办理。御史李廷箫奏。四川重案覆奏。疑窦甚多。请饬严讯各一摺。四川匪犯袁廷蛟。聚众滋事一案。虽该犯所供。并无扑营抗拒官兵情事。遽难凭信。惟该绅士呈控李有恒。于乡民到营呈诉。即行斩杀。所杀确系良民。并无匪徒。且李有恒印示。有尖峰各寨。摉杀无数之语。亦与原奏并无摉杀寨民语相矛盾。并据该御史声称。案情重大。原奏疑窦甚多。亟应从严覆讯。以成信谳。李瀚章甫经到任。无所用其回护。此案著仍交李瀚章。将李有恒有无摉杀无辜情事。及袁廷蛟滋事各节。秉公确查。据实具奏。袁廷蛟一犯。即著刑部仍遵前旨。解回该省。并将原供。一并咨交李瀚章查办。现月　　

○刑部奏情重各犯。应否停办。又奏官犯成禄荣廉。可否停办。均得旨停办。现月　　

○壬戌。谕内阁。前据顺天府奏。请赏普济堂米石。并于卢沟桥添设粥厂。由截留东漕项下。拨给粟米。当经降旨允准。因念京师自春入夏。天时亢旱。收成歉薄。现在粮价昂贵贫民糊口维艰。著顺天府体察情形。应如何添设粥厂。以资赈济之处。即行妥议具奏。用副轸念穷黎至意。现月　　

○癸亥。谕内阁。本日引见之降调河南道监察御史吴可读。著以主事用。现月　　

○又谕京察补行引见。年逾六十五岁之刑部郎中讷默谨、理藩院司务奎俊。均著照旧供职。现月　　

○乙丑。谕军机大臣等。丰绅等奏。遵议喜昌训练旗兵条陈。请饬拨军火一摺。据称黑龙江现拟拣选旗兵。精练马步各队。查劈山炮一项。甚为适用。惟楚省最多。请饬拨五百尊以备演练等语。著翁同爵即行照数筹拨。委员解交工部验收。转咨丰绅等专弁领回。俾资应用。将此谕令知之。现月　　

○丙寅。山西巡抚鲍源深奏。遵裁精锐四营。湘勇两旗。下部知之。摺

包

　　

○河南巡抚李庆翱奏。豫省冬漕。难运本色。恳仍准折徵解部。从之。

摺包

　　

○以贼陷苏杭。殉节监生郑容观等七名。郑陈氏等十九口。分别旌恤如例。摺包　　

○以前在河南。克保省城。予故浙江布政使沈兆澐谥曰文和。现月　　

○丁卯。谕内阁。御史英震奏、宗室仕途及养赡。请量为变通一摺。著宗人府会同该部议奏。现月　　

○山东巡抚丁宝桢奏。海运漕船。在洋遭风沉溺。请免赔补。允之。摺包

　　

○署锦州副都统恩麟奏。调陕西知县记佩差委。得旨。恩麟现署锦州副都统。非军营可比。何得率请调员差委。所请著不准行。随手　　

○山西布政使张瀛因病解职。以前陕西布政使林寿图为山西布政使。现

月　　

○以吏部右侍郎崇绮。署镶红旗护军统领。明发　　

○以亏短马匹。侵挪公项。革锦州牧长恩成等职。归案审办。摺包　　

○戊辰。谕内阁。杨昌浚奏。浙省武闱考试人数倍于从前。现拟变通办理。将步箭分两处阅看等语。武闱考试。向归巡抚校阅。原所以昭慎重。自应恪遵功令办理。何得轻议更张。杨昌浚所拟与会考武员。及武闱提调监试。分作两处阅看之处。殊属有违定例。著不准行。杨昌浚著交部议处。现月

　　

○陕西巡抚谭钟麟奏。旗绿各营官兵俸饷。改放赏银。停搭官票。以杜流弊。下部知之。摺包　　

○派左副都御史童华知武举。以刑部左侍郎袁保恒为正考官。翰林院侍讲学士徐致祥为副考官。朱签　　

○以丁忧服阕前署两江总督何璟为闽浙总督。现月　　

○调四川总督李瀚章为湖广总督。以山东巡抚丁宝桢为四川总督。调云南巡抚文格为山东巡抚。实授署云南巡抚潘鼎新为云南巡抚。现月　　

○以四川按察使杜瑞联为云南布政使。以两淮盐运使方浚颐为四川按察使。现月　　

○以贵州道员张刘文。卓著战功。积劳身故。下部优恤。摺包　　

