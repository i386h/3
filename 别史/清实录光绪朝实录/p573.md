<!-- { "loadSidebar": true } -->
○慈禧端佑康颐昭豫庄诚皇太后御慈宁宫。升座。皇后行朝见礼。盥馈醴飨如仪。早事　　

○上奉皇太后幸潄芳斋侍晚膳。翌日如之。　　

○遣官祭文昌帝君庙。外注　　

○钦奉皇太后懿旨。本日据吴大澂奏、请饬议尊崇醇亲王典礼一摺。皇帝入嗣文宗显皇帝。寅承大统。醇亲王奕譞。谦卑谨慎。翼翼小心。十余年来。深宫派办事宜。靡不殚竭心力。恪恭尽职。每遇优加异数。皆再四涕泣恳辞。前赏杏黄轿。至今不敢乘坐。其秉心忠赤。严畏殊常。非徒深宫知之最深。实天下臣民所共谅。自光绪元年正月初八日。醇亲王即有豫杜妄论一奏。内称历代继统之君。推崇本生父母者。以宋孝宗不改子偁秀王之封为至当。虑皇帝亲政后。佥壬幸进。援引治平嘉靖之说。肆其奸邪。豫具封章。请俟亲政时。宣示天下。俾千秋万载。勿再更张。其披沥之诚。自古纯臣居心。何以过此。此深宫不能不嘉许感叹。勉从所请者也。兹当归政伊始。吴大澂果有此奏。若不将醇亲王原奏及时宣示。则后此邪说竞进。妄希议礼梯荣。其患何堪设想。用特明白晓谕。并将醇亲王原奏发钞。俾中外臣民。咸知我朝隆轨。超越古今。即贤王心事。亦从此可以共白。嗣后阚名希宠之徒。更何所容其觊觎乎。将此通谕中外知之。现月　　

○又奉懿旨。前据吏部奏、遵议开缺御史屠仁守处分。议以补官日革职留任。当以摺内所称屠仁守开去御史。另行办理。及该员应补何官。均未声叙明晰。谕令该部明白回奏。兹据奏称。所称另行办理。系将屠仁守所遗掌山西道御史缺。咨都察院照例题转。其应补何官。俟所议处分奉旨后。再行请旨。如前奉依议。即请以对品之部属用等语。屠仁守陈奏事件。违旨妄言。厥咎甚重。该部仅议以补官日革职留任。已堪诧异。又不将应补何官之处。详细声叙。直待降旨诘问。始行敷衍覆奏。若前奏竟予依议。则屠仁守直可径改部属矣。该部于此等交议要件。徇庇欺蒙。情节显然。不得不予以惩儆。吏部堂官。著交都察院议处。承办司员。著查取职名。交都察院严加议处。屠仁守著即革职。永不叙用。寻都察院遵议处分。得旨、吏部尚书锡珍、徐桐、左侍郎松溎、许应骙、右侍郎景善、孙家鼐、应得革职处分。均著加恩改为革职留任。承办司员郎中钰麟、主事卢昌诒、均著照议即行革职。现月　　

○河东河道总督吴大澂奏、黄河上游荥泽县境之广武山。为河水所啮。塌去山根八九里。溜势南趋。南岸三厅。实受其患。拟于山下添筑五六十丈大坝一道。以保民埝、而重河防。下部知之。摺包　　

○又奏、拟于汴省设立河图局。选调津沪闽粤各局熟谙测绘之委员学生二十余人。分段测量。将来酌予奖叙。得旨、著准其咨调数员。办理绘图事件。至所称设立河图局、有酌予奖叙。未免先事铺张。著毋庸议。摺包　　

○己卯。慈禧端佑康颐昭豫庄诚皇太后归政。上率王以下大学士六部九卿诣慈宁门行庆贺礼。起居注　　

○御太和殿。王以下文武大臣官员、蒙古王公、暨朝鲜使臣、行朝贺礼。礼成。颁诏天下。诏曰。朕以冲龄入承大统。神器至重。惧弗克胜。仰赖皇太后垂帘听政。孜孜求治。朝昃不遑。惟一二日。慎敕几康。历十四年。无闲终始。用能内修外攘。久道化成。胥海＜宀禹＞而咸措乂安。俾藐躬以承庥蒙业。凡此大猷之丕焕。实皆圣善之宏敷。迺谦冲常切于慈怀。而期望弥殷于嗣服。前岁即颁谕归政。经朕率廷臣再三吁恳。始允训政数年。兹复钦奉徽纶。重申成命。以朕春秋方富。典学有年。宜及时而亲总万几。与在廷而共熙庶绩。朕自维凉薄。益懔冰渊。顾念祖宗付托之重。艰钜统集于一身。敬体圣母宵旰之劳。尊养待伸夫寸报。敢不谨遵懿旨。力任仔肩。昭告天。地。宗庙。社稷。于光绪十五年二月初三日亲裁大政。惟率循期于由旧。在恪守列圣之成规。凡损益贵乎因时。仍亲秉慈闱之彝训。尔诸王贝勒内外大小文武臣工。其各殚竭血诚。勉思襄职。职守毋或旷。劳怨毋或辞。闾阎疾苦。勿壅于上闻。朝廷德泽。必期于下究。庶政成民和。用臻郅治。尔军民人等。亦宜仰体朕心。务本兴行。共享承平之福。际中和之叶吉。欣绥建之方新。特沛恩施。以光钜典。所有事宜。开列于后。一、历代帝王陵寝。先师孔子阙里。应遣官致祭。著查例举行。一、岳镇四渎庙宇。该地方官。查有栋椽倾损藻饰不完者。随时修葺。以昭诚敬。一、满汉孝子顺孙义夫节妇。该管官细加咨访。确具事实奏闻。礼部照例旌表。一、京外大小文武官员。现在议降议罚及以前有革职留任及降级罚俸之案。悉予豁免。一、各省民人有孤贫残疾。无人养赡者。该地方官加意抚恤。如无室庐栖处。该地方官酌设栖流所。以便栖处。一、军民年七十以上者。许一丁侍养。免其杂派差役。一、各省要路桥梁。闲有损坏。行人劳苦。该督抚查明。饬令地方官随时修理。于戏。会辰猷于有极。乘春觇出震之符。衍申锡于无疆。函夏向炳离之治。布告天下。咸使闻知。　　

○诣储秀宫。慈禧端佑康颐昭豫庄诚皇太后前行礼。外起居

注　　

○御乾清宫。皇后率瑾嫔珍嫔行礼。外起居注　　

○吏部以大学士恩承、张之万、应定何殿阁请。得旨、恩承著授为东阁大学士。张之万著授为体仁阁大学士。　　

○以前大理寺卿沈源深为大理寺卿。朱签　　

○庚辰。以大婚礼成。慈禧端佑康颐昭豫庄诚皇太后御慈宁宫。升座。上率王以下文武大臣。诣慈宁门行庆贺礼。众官于午门外行礼。外记注早事　　

○御太和殿受贺。王以下文武大小官员、蒙古王贝勒贝子、暨朝鲜使臣等行礼。礼成。颁诏天下。诏曰。朕惟易筮两仪。乾健与坤成并重。诗赓四始。齐家为治国所先。爰溯上仪。聿稽往牒。翠妫著观型之典。鸣凤常谐。苍姬徵衍祚之祥。定麟济美。辉扬彤管。吉协黄裳。惟嘉会之礼成。适逢上日。斯始和之令布。宜绍景风。朕弼绍丕基。诞膺多福。兹慈禧端佑康颐昭豫庄诚皇太后特遴贤淑。俾正宫庭。钦奉懿旨。谨昭告天。地。宗庙。于光绪十五年正月二十六日。册立副都统桂祥之女叶赫那拉氏为皇后。同伸孝养。依萱陛而嗣徽音。共矢肃雝。式椒房而敦上理。光昭庆典。覃被恩施。所有事宜。开列于后。一、亲王福晋以下、至奉恩将军妻室等。俱加恩赐。一、民公侯伯以下、二品大臣以上。命妇俱加恩赐。一、各直省民欠钱粮。由户部酌核。奏请蠲免。一、八旗绿营兵丁。赏给一月钱粮。一、文武会试中额。俟该部临期。奏明人数。请旨酌量加广。文武乡试。由该部分别大中小省分。并满蒙汉字号。奏请加额。一、各直省儒学。无论府州县卫。俱于本年以正贡作恩贡。次贡作岁贡。一、八旗满洲蒙古汉军妇人。年七十以上者。照例分别赏赉。一、内务府三旗妇人。年七十以上者。照例分别赏赉。一、各省老妇。有孤贫残疾。无人养赡者。该地方官加意抚恤。毋令失所。一、除十恶及谋杀故杀不赦外。犯法妇人。尽予赦免。于戏。应地安贞。世泽衍螽斯之庆。普天率育。母仪昭燕翼之贻。欣函夏之腾欢。遍群黎而为德。布告天下。咸使闻知。　　

○慈禧端佑康颐昭豫庄诚皇太后御慈宁宫。皇后率瑾嫔。　　

○珍嫔行礼。　　

○上御乾清宫。　　

○皇后率瑾嫔珍嫔行礼。皇后御内殿。　　

○瑾嫔珍嫔及公主福晋命妇行礼。　　

○遣官祭先医之神。　　

○以神灵显应。颁奉天岫岩州关帝庙扁额、曰挹娄昭佑。复州关帝庙扁额、曰威宣辽左。怀德县关帝庙扁额、曰泽周渤海。

现月随手

　　

○辛巳。上奉慈禧端佑康颐昭豫庄诚皇太后幸潄芳斋。侍晚

膳。外记注　　

○御太和殿。赐皇后亲属暨王大臣等燕。早事外注　　

○以通政使司通政使奕＜木太＞、为都察院左副都御史。

朱签

　　

○壬午。命总理各国事务衙门。筵燕各国使臣。并颁赏如意缎疋荷包等物。摺包　　

○癸未。孝淑睿皇后忌辰。遣官祭昌陵。　　

○谕内阁、曹鸿勋著授载润读。张仁黼著授载济读。现月　　

○又谕、前据冯子材奏、特参吏部书办。任意索贿、颠倒保案。请将议驳之员。仍照原保给奖。暨声明伊子前次保案。应否照准各摺片。当谕令吏部将书吏沈锡璋密拏。并查明保案各节。兹据该部覆奏。调查书吏卯册。并无沈锡璋之名。即按原奏住址名号。将沈锡璋即沈梅卿。并冒充沈梅卿之樊子清一名。工人张升一名拏获。著交刑部严讯确情。据实覆奏。冯子材所称吏部核奖歧异各情。经该部将原案逐一查明。均系按照定例定章。分别准驳。并无颠倒情弊。即著毋庸置议。至剿办琼州黎匪出力各员。业据张之洞等。查照部议覆加核减。并删去三员。经该部议覆奏准。冯子材辄将初次原请奖叙开单。恳请照准。伊子冯相华等前奖同知花翎。系光绪六年特旨允准之案。兹复奏请应否照准。殊属糊涂冒昧。冯子材著交部议处。寻兵部奏。应得降二级留任公罪。得旨、准其抵销。现月摺包随手　　

○又谕、御史端良奏、门禁未能严肃。据实纠参一摺。据称本月初四日。天安门宣诏。有常服官员。与短褐之人。任意喧哗。右翼班房之前。并有官员踞坐情事。宣诏大典。理应严肃。岂容便服人等。喧哗踞坐。该直班官员。并不禁阻。殊属不成事体。所有是日天安门直班官员。著查取职名。交部议处。以示惩儆。现月　　

○户部奏、河南兵勇不敷巡缉。添练马步三哨。其饷项请在截留帮丁月粮款内动拨。从之。早事　　

○甲申。上率皇后奉慈禧端佑康颐昭豫庄诚皇太后幸坤宁宫。行祈福礼。早事　　

○谕内阁。礼部等衙门奏、大婚典礼。出力人员。恳恩酌保各一摺。大婚庆典告成。各该衙门承办官员等。妥慎将事。不无微劳足录。所有在事出力人员。著各该衙门堂官核实保奖。毋得冒滥。现月　　

○广西巡抚沈秉成奏、请拨给归顺百色两州厅乡试中额。分编字号。轮流闲科取中。以振兴文教。下礼部议。摺包　　

○丙戌。遣官祭文昌帝君庙。谕档　　

○总理各国事务衙门奏、乌里雅苏台所辖唐努乌梁属地。俄人违约盖房。穵金垦地。请饬定边左副将军杜嘎尔等。详勘界限。援据约章。与俄酋理论。并由该将军筹定添设界牌若干。绘图咨报。俟奏准后。再会同俄官以次添设。从之。摺包　　

○豁免江淮等属民欠光绪五年以前灾熟各款钱粮米豆。　　

○丁亥。孝康章皇后忌辰。遣官祭孝陵。　　

