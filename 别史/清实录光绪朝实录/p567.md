<!-- { "loadSidebar": true } -->
○乌里雅苏台将军杜嘎尔等奏、查明乌里雅苏台、科布多两城、岁支例款实数。请饬部仍筹加增银两。以纾兵艰。下部议。

摺包

　　

○四川总督刘秉璋奏、川省京协各饷。需用甚钜。请援案再办按粮津贴。如所请行。摺包　　

○守护东陵大臣溥龄奏、查明各项事宜、暨惠陵后宝山空旷情形。应补栽松树。如所请行。摺包　　

○守护西陵大臣溥芸奏、广恩库奏拨银两。请缓由明年应解租银内扣抵。得旨、准将现拨银两。缓俟明年扣抵。至本年应解旧案租银。著溥芸等咨行直隶总督照数拨解。　　

○以洋员当差出力。赏德国教习施密士额德茂、英国医官鲍德均伊尔文等、三等宝星。德国队长贝阿四等宝星。摺包　　

○翁牛特郡王赞巴诺尔布等二人。阿巴噶郡王扬桑一人。鄂尔多斯贝勒喇什札木苏一人。巴林贝子萨旺喇普坦一人。喀喇沁辅国公林沁多尔济一人。乌珠穆沁辅国公图普钦札布一人。于神武门外瞻觐。　　

○辛卯。谕内阁、兵部奏、各省营制册籍。仍未送齐。请旨饬催一摺。现在兵部纂修则例会典。专待各省营制送齐。方可纂辑。所有尚未造报之河南、湖北、湖南、福建、台湾、浙江、广东、云南、甘肃、新疆等省。及尚未造齐之陕西、广西、贵州等省。著各该督抚严饬依限造送。毋再延宕。至满营营制额缺。并巡捕营营制册籍。著该将军等、查照该部单开、及前行款式。分别详造。送部核办。另片奏、请饬各省将现在裁定额设旗绿兵丁数目。及何营何汛。分别马步守各项。详细造册等语。即著该将军都统督抚等查照办理。现月　　

○以西安左翼副都统长春署正黄旗蒙古副都统。明发　　

○旌表五世同堂寿妇山西五台县知县高淩霄祖母王氏。摺包　　

○壬辰。太和门灾。　　

○总理各国事务衙门奏、直省各督抚共筹银二百六十万两。分批解津。不惟海防缓急足恃。腾出闲杂各款。专顾钦工。亦不致有误。盛典。钦奉慈禧端佑康颐昭豫庄诚皇太后懿旨。允之。　　

○又奏、意大利国君主之弟新婚礼成。请饬出使大臣刘瑞芬、就近致贺。如所请行。摺包　　

○河南巡抚倪文蔚奏、豫省灾重赈繁。请照苏皖两省章程。收捐翎枝。下部议。摺包　　

○又奏、请以开缺裕州知州朱伯寿、开缺获嘉县知县李步云留豫补用。允之。摺包　　

○详定海军经费生息章程。从总理各国事务衙门请也。摺包　　

○蠲缓湖南安乡、武陵、沅江、益阳、龙阳、华容、澧、湘阴、巴陵、临湘、十州县。暨岳州卫被水被旱地方钱粮杂课有差。摺包　　

○蠲缓广西崇善、养利、迁江、永淳、来宾、临桂、灵川、义甯、平南、兴业、十州县新旧钱粮。暨象武、宣、苍梧、藤、怀集、桂平、永康、武缘、八州县被灾各村庄本年应徵地丁兵米有差。现月　　

○纂修官张书云恭纂

　　

帮总纂官王荣商恭辑监修总裁世恭阅六月初七日正总裁那月日专司藳本陆恭覆阅癸丑六月二十九日　　

徐月日　　

荣月日副总裁唐月日　　

宗室宝恭阅十月二十二日

　　

陈恭阅二签六月初一日　　

熙月日　　

郭恭阅一签十一月二十五日　　

宗室麒月日

大清德宗同天崇运大中至正经文纬武仁孝睿智端俭宽勤景皇帝实录卷之二百六十三　　

光绪十四年。戊子。十二月。癸巳。以祥霙普被。上诣大高殿报谢。行礼。　　

○遣贝勒载滢诣时应宫。贝勒载澍诣昭显庙。贝子奕谟诣宣仁庙。辅国公载濂诣凝和庙拈香。现月　　

○谕内阁、巡视南城御史凤英等奏、拏获结夥叠劫枪伤事主盗犯。请交部审办一摺。盗犯曹山林即曹遇春、马道安即马道显、张全即张五、曹方山、均著交刑部严行审讯。按律惩办。其拏获此案盗犯出力各员弁。著刑部于定案时声明请旨。现月　　

○直隶总督李鸿章奏、上年郑州河决。芦属豫岸引地受伤特重。请将尉氏扶沟额引。酌减五成。并将各县盐课。分别缓徵。以恤商艰。如所请行。摺包　　

○以添设粤东西两省电线出力。予候选直隶州知州沈嵩龄等分别奖叙。摺包　　

○予积劳病故直隶副将王定瀛、把总萧万春、广东香山协把总黄国雄、琼州镇把总张起胜等、分别优恤。摺包　　

○蠲缓直隶安、河闲、隆平、三州县被水地亩粮租。现月　　

○青海札萨克多罗贝勒拉旺多布济一人。喀尔喀札萨克镇国公札布萨林札布等二人。察哈尔辅国公格楚克札木苏一人。土默特辅国公贡格巴勒一人。于神武门外瞻觐。内记　　

○甲午。谕内阁、本月十五日夜闲。贞度门不戒于火。延烧太和门及库房等处。经王大臣等、督率官员弁兵。扑救止熄。兹据各该衙门。将救火各员开单。由军机大臣呈览。恭亲王以下、暨蒙古王贝勒贝子公、翰詹科道、军机章京、各部院衙门司员、各旗营侍卫章京等、到者甚多。实属勤奋出力。深堪嘉尚。其随同救火之神机营兵丁、步军统领衙门兵丁、及柏唐阿护军官役苏拉人等、著各该衙门查明人数。每名赏银二两。水会十五处。著赏银一万两。各木厂匠夫。著赏银一千两。受伤兵匠数名。每名加赏银十两。以上所赏银两。著户部给发。由步军统领福锟等查明给领。以示奖励。火灾示警。深宫祗惧实深。惟有寅畏天威。益加修省。于一切政事。不敢稍涉懈弛。尔大小臣工。亦当仰体朝廷兢惕之怀。精白一心。勤修职业。以弭灾异而迓祥和。将此通谕知之。现月　　

○又谕、本月十五日夜闲。贞度门不戒于火。延烧太和门及库房等处。所有本日直班之章京护军等。于禁城重地。并不小心看守。实堪痛恨。著交刑部严行审讯。按律定拟具奏。直班之前锋统领恩全、疏于防范。咎无可辞。著交部议处。寻兵部议上。得旨、恩全著降一级调用。再罚俸一年。不准抵销。　　

○又谕、庆裕等奏、敬查永陵应修各工。请派员勘估一摺。永陵启运殿等处应修各工。均关紧要。著派绵宜敬谨勘估。现月　　

○谕军机大臣等、禁城向来设立火班官兵。备豫不虞。近年以来。日就废弛。器具等项。亦不全备。亟应认真整顿。著军机大臣、总管内务府大臣、会同步军统领衙门、妥议章程具奏。现

月

　　

○又谕、据吴大澂等十四日电奏、门占已成。定于十六日挂缆祭河。十一日金门下占两昼夜可合龙等语。郑工指日蒇事。黄水仍由东境入海。该省河防。极关紧要。所有堤埝各工。历年所费不赀。上年冬闲。张曜因培堤挑淤。请款兴办。复经饬拨钜款。谕令认真办理。本年六月闲。郑工引河冲开黄河。骤入东境。据张曜奏报。数日之闲。即由利津铁门关入海。是彼时河道尚无阻滞。惟现在合龙后。黄河全股北行。凌汛踵至。非夏闲暂时分流可比。所有一切堤埝各工。异常吃紧。著张曜克日亲赴上下游周流巡历。督饬在工员弁。加意防守。毋得稍有疏虞。至直隶境内堤工。亦应一律修防。著李鸿章严督道厅文武各员。认真经理。以备不虞。黄水入境后若何情形。并著张曜迅速驰奏。将此由四百里谕令知之。现月　　

○加赏通州王恕图等粥厂粟米一千六百石。摺包　　

○乙未。谕军机大臣等、太和门等处应修工程。著工部、内务府、会同核实勘估。奏明请旨。现月　　

○察哈尔都统托伦布等奏、废员效力期满。可否释回。得旨、蒋大彰著准其释回。摺包　　

○丙申。谕军机大臣等、有人奏、北新仓花户张家五虎即张八、张和尚即张六、及张八之子凤眼、张三即张三库儿、句串花户左二、及黑面判官张翰臣即张十、狼狈王昆即王大、巡仓狗小尹即尹大、左三即走狗左三成、飞腿王二等。把持仓务。偷窃米石。请饬拏办等语。除张八业经拏获外。其余各犯。著步军统领衙门、顺天府、五城御史、查明严拏送部惩办。现月　　

○山东巡抚张曜奏、东省裁兵节存饷银。请饬部勿再指拨。留备添练营兵之用。如所请行。　　

○丁酉。钦奉慈禧端佑康颐昭豫庄诚皇太后懿旨。本月十六日。贞度门不戒于火。固属典守不慎。而遇灾知儆。修省宜先。所有颐和园工程。除佛宇暨正路殿座外。其余工作。一律停止以昭节俭。而迓庥和。现月　　

○又奉懿旨。余联沅、屠仁守等、洪良品等奏、请停办铁路摺三件。徐会沣等、摺内请停铁路一条。著海军衙门会同军机大臣妥议具奏。现月　　

○谕内阁、翰林院侍讲崔国因奏、亲政伊迩。谨献刍荛一摺。所陈典学用人崇俭三端。语多可采。著将原摺钞交毓庆宫。用备省览。现月　　

○山东巡抚张曜奏、查明已革益都县知县李溱、办理官台票盐。擅自分包。咎有应得。其赢余盐价银五千余两。拟提充青州满营书院经费。下部知之。摺包　　

○蠲缓甘肃新疆镇西、绥来、二厅县被旱被鼠被雹各地亩应徵额粮。现月　　

○戊戌。钦奉慈禧端佑康颐昭豫庄诚皇太后懿旨。翁同和等、奎润等、游百川、文治、奏请停办铁路摺四件。片一件。著总理海军事务衙门、会同军机大臣、归入余联沅等摺件。一并妥议具奏。现月　　

○福建台湾巡抚刘铭传奏、台湾各属秋收减色。请将现收丈费。抵完新粮。就款划拨。从之。摺包　　

○云贵总督岑毓英等奏。请以副将韩国秀留滇补用。允之。

摺包　　

○命太常寺少卿林维源、帮办台湾开垦抚番事务。现月　　

○己亥。谕内阁、李鸿章奏、特参庸劣不职各员等语。直隶成安县知县张敏源、年力就衰。办事糊涂。清丰县知县毛羽丰、才识庸闇。难膺民社。南和县知县王尔梅、人尚勤谨。听断草率。大挑候补知县韩乾枢、体弱多病。难耐劳苦。该员等文理尚优。均著归部以教职选用。安肃县知县叶常芳、纵容丁役。不洽舆情。著以府经历县丞降补。候补通判赵桂森、心地狡滑。不守官箴。候补知县王恩霖、蒙混取巧。贪鄙近利。均著即行革职。以肃官方。现月　　

○又谕、张曜奏、参劾庸劣不职各员一摺。山东聊城县知县汪维亮、嗜好太深。难期振作。著即行革职。博兴县知县赵秉仁、才识平庸。懒于听断。博山县知县刘德沛、举止轻率。不谙政体。均著以县丞归部选用。滕县知县黄毓奎、人地不宜。著开缺另补。候补知县郑祖杰、语言动作。似有心疾。著勒令回籍。馆陶县教谕赵树葵、年力就衰。性情乖谬。著勒令休致。费县关

阳镇巡检祥桂、行为不谨。被控有案。著即革职。以肃吏治。现月

　　

