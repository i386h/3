<!-- { "loadSidebar": true } -->
○诣皇穹宇拈香。南郊斋宫斋宿。　　

○上以孟春亨太庙。自是日始、斋戒三日。　　

○辛未祈谷于上帝。上亲诣行礼。外记　　

○诣正阳门关帝庙菩萨殿拈香。　　

○诣仪鸾殿问慈禧端佑康颐昭豫庄诚寿恭钦献皇太后安。　　

○谕内阁、马丕瑶奏、特参庸劣各员等语。广西宾州知州刘凤纪、嗜酒任性。粗率乖张。苛虐士民。物怨沸腾。著革职永不叙用。前署宾州知州试用同知徐渤、声名狼藉。民有余恨。署永康州知州试用知州曾绍班、纵容官亲。致扰闾阎。前署恭城县知县试用通判沈冀周、听断草率。官声平常。均著即行革职。郁林直隶州知州杨椿、习气太重。不洽舆情。著即撤回另补。现月　　

○广西巡抚马丕瑶奏、省城独秀峰麓书院之侧建造书楼庋藏各省书籍并饬各属按照省城章程。分建书楼。又于省局刊刻经书善本。以惠士林。报闻。摺包　　

○又奏、广西土属士民应试向准土司送考。遂有藉端勒索抑阻诸弊。应即厘定章程拟请嗣后土民准赴承审之汉州县及迳归管辖之知府报名考试。不由土司送考。以杜抑勒。并准用认识土生一名。会同汉廪生联名结保。以查混冒。下部议。摺包　　

○以承办硝斤。假公漏私。革贵州副将丁定国职。并讯办。

摺包

　　

○壬申世祖章皇帝忌辰。遣官祭孝陵。　　

○以捐银助赈。予广东香山县职员何锡蕃为其故父母建坊。

摺包

　　

○癸酉。享太庙。上亲诣行礼。　　

○遣官祭太岁之神。　　

○上诣仪鸾殿问。慈禧端佑康颐昭豫庄诚寿恭钦献皇太后安。至甲午皆如之。　　

○驻跸西苑。　　

○添铸新疆抚标巴里坤镇、哈密协、喀什噶尔阿克苏提标镇标各营副将参将游击都司守备各关防条记从护理巡抚魏光焘、请也。摺包　　

○以疏失饷鞘。吉林解护员弁防御瑞祥等。分别革职摘顶。通饬严缉。摺包　　

○乙亥。上御紫光阁。赐蒙古王公等燕。外记　　

○命头等台吉都昂多克僧格、在乾清门行走。赏头等台吉珠尔默特云端花翎。明发　　

○丙子。孝全成皇后忌辰。上诣建福宫圣容前行礼。遣官祭慕陵。外记贵州巡抚潘霨奏、婺川县案犯申保等。抗官拒捕。现经悉数拏获。解省惩办。民情安贴。下部知之。摺包　　

○丁丑。蠲缓新疆莎车、叶城、两州县被灾地亩应徵粮草。

现月

　　

○戊寅。谕内阁、前据都察院奏、已革福建建甯府知府蒋斯岱、以被参冤抑、案悬莫结、并劣员营谋署缺。贿属舞弊等词。赴该衙门呈诉当派贵恒、沈源深驰往查办。兹据查明覆奏。此案举人王济光、因梁玉瑜以署缺到班。经秦焘转托关照。即函致沈茂胜。声称系伊从中为力。嘱向梁玉瑜索得银两。系属诓骗已成。王济光即王仲霖、著革去举人其应得罪名。业经病故。著毋庸议。已革知府梁玉瑜、以署缺到班。托沈茂胜栽培。并求王济光关照。迨至委署建甯府缺。辄信王济光从中为力之言。付银酬谢。虽讯系事前空言嘱托。并非以财行求。究属央浼营干。梁玉瑜著发往新疆效力赎罪。已革提督沈茂胜、因王济光致函嘱令向梁玉瑜代索银两。随即转达。并派人送交该革员以武职大员。不知自爱。辄代人过付赃私。事发后犹敢捏词掩饰。沈茂胜、著发往军台效力赎罪。江苏候补道刘麒祥以梁玉瑜署缺电告沈茂胜。已属不知远嫌迨查出电报辄复扶同捏饰。意存徇隐。刘麒祥著交部议处。已革知府蒋斯岱、始则请缓委署挟私具禀。继则抗不交印。其叠次呈禀讦告各情。多有失实过当之词。惟查明梁玉瑜等。实有营谋情事。尚非无因。业经革职。著免其置议。已革州同衔县丞袁光裕、讯无串谋唆弄情事。著准其开复。调任陕甘总督前闽浙总督杨昌浚、于梁玉瑜署缺。并无受人请托情事。惟幕友诓索得赃。失于觉察。著交部议处。闽浙总督卞宝第、审办此案叠经严饬两司讯办。并非瞻徇情面。杨昌浚、卞宝第因案内供词各执。并提传人证日久未能审结。所有该督暨两司等。承审迟延各职名。著该部查明分别察议。寻吏部议。前闽浙总督调任陕甘总督杨昌浚、应得降一级调任处分。得旨、著准其抵销。现月　　

○己卯。宣宗成皇帝忌辰。上诣奉先殿寿皇殿行礼。遣官祭慕陵。外记　　

○署两江总督沈秉成奏、江南创设水师学堂。延订洋文汉文各项教习。分别驾驶管轮两门。各计额设学生六十名。按日轮课按季考试。以定班次。并将原设鱼雷学堂裁撤。挑选优等学生。送至旅顺鱼雷营加习海操其余归并堂内。以示节省请准将在事各员俟办理著有成效。援照北洋成案。给予奖叙。如所请行。摺包　　

○科尔沁亲王色旺诺尔布桑保奏、恭缴元狐端罩。得旨、毋庸回缴著加恩赏给色旺诺尔布桑保穿用。明发　　

○以擅受滥刑。革两淮盐大使丁森榕职。摺包　　

○庚辰。上诣大高殿。寿皇殿行礼。外记　　

○御保和殿。赐蒙古王公等燕。外记　　

○湖广总督张之洞奏、查明黄州协中营都司李先修、禀揭本管副将陈树勋各款。均无确据实属谬妄诬讦。请即革职以肃营伍。惟访闻该副将诸子在署。不免干预公事虽查无纵容等情究属失于觉察。应请将黄州协副将陈树勋、以游击降补。如所请行。

摺包

　　

○驻藏办事大臣升泰奏、改派西藏粮务委员黄绍勋等。赴边会同洋员商议新约。下所司知之。摺包　　

○辛巳。以云南粮储道松林、为山东按察使。现月　　

○予广西关外援剿阵亡瘴故都司罗万胜等。议恤。摺包　　

○癸未署两江总督沈秉成等奏、查明江苏省十六年分徵收漕白二粮实数。并酌定海运办理章程十条。剔除弊端。节减浮滥。以重漕政。下部知之。摺包　　

○甲申上御紫光阁。赐蒙古王公等茶果。外记　　

○谕内阁、德馨奏、甄别庸劣不职各员等语。江西万安县知县李承藩、才欠开展。听断平常。著以教职归部选用。新淦县知县纪昶、两耳重听。艰于审断。著以原品休致。新建县教谕辜漟、精力就衰。难期振作。著勒令休致。庐陵县富田司巡检张炜、擅受民词。屡被控告。试用巡检胡堉藩、办事草率。迹涉招摇。刘嘉鱼、行为荒谬。不洽舆情。均著即行革职。以肃官方。

现月

　　

○云南巡抚谭钧培奏云龙州属天耳井被水成灾。不能煎盐请准豁免课厘经费。并发给修费银两。以纾灶困如所请行。摺包　　

○以捐银助赈。复已革道员铎洛仑职。随手　　

○乙酉。以亏短银两。革已故福建沙县知县杨鸿濂职并勒追。摺包　　

○追予守城死难江西义甯州职员章浴藻暨子万选赏恤加等。

摺包

　　

○丙戌。孝穆成皇后忌长。遣官祭慕陵。　　

○上诣醇贤亲王园寓金棺前行礼。　　

○丁亥。钦奉慈禧端佑康颐昭豫庄诚寿恭钦献皇太后懿旨。建立醇贤亲王庙工程。著派福锟、李鸿藻查估承修。醇贤亲王祠工程。著派熙敬、许应骙、查估承修。现月　　

○谕内阁、刘秉璋奏、特参庸劣各员等语。四川保甯府知府王树汉、才欠明敏。著开缺以盐运同归部选用。广安州知州萧连城、声名平常。著以州同归部选用。酆都县知县何诒孙、办事乖谬。著即行革职以肃官方。现月　　

○又谕、卞宝第奏、甄别庸劣各员一摺。福建邵武县知县景庆、性耽安逸。办事疲玩。著以县丞降补。龙溪县知县梁锦澜、才具平庸。事多茫昧。福鼎县知县康林桂、年力就衰。听断不甚明晰。该二员文理尚优。均著以教职铨选。侯官县知县李敬、人太长厚。遇事优柔寡断。晋江县知县张景祁、学问尚优。吏治未甚讲求。均著开缺另补。现月　　

○赏承恩公葆初果威伯兴恩委散秩大臣。明发　　

○戊子。孝圣宪皇后忌辰。遣官祭泰东陵。　　

○内务府等奏、查明应修皇太后仪驾。得旨、皇太后现用仪驾。著赶紧修饰六旬万寿应备仪驾著敬谨制办。随手　　

○命浙江布政使许应鑅来京另候＜闲＞用以河南按察使贾致恩、为浙江布政使江西盐法道长禄、为河南按察使。现月　　

○己丑。谕内阁、三载考绩为国家激扬大典。中外满汉诸臣。有能恪共职守劳勚最著者。允宜特加甄叙。以示优眷。兹当京察届期。吏部开单题请。详加披阅。礼亲王世铎、大学士额勒和布、张之万、兵部尚书许庚身、刑部尚书孙毓汶、翊赞枢廷。公忠共矢。襄理庶务。深合机宜。均著交该衙门从优议叙。大学士直隶总督李鸿章、久任畿疆。勋劳懋著。著交部从优议叙。湖广总督张之洞、山东巡抚张曜、实心任事。劳怨不辞。均著交部议叙。余著照旧供职。现月　　

○礼部奏、朝鲜国王李熙、遣使表进方物。应否赏收。得旨、例贡著赏收。其谢恩贡物。著留抵下次正贡。随手　　

○以侵亏税银。逮已革广西同知陈右铭、籍产备抵。摺包　　

○以捐银助赈。予江西临江府知府王之藩等。为其故祖父母等建坊。摺包以交涉公平。赏法国外部大臣戈可登宝星。摺包　　

○庚寅。上御紫光阁。德国使臣巴兰德等觐见。呈递国书。

十九日摺包

　　

○谕内阁、本年轮应查阅直隶、山西、陕西、四川、甘肃五省营伍之期。直隶即派李鸿章、山西即派刘瑞祺、陕西即派鹿传霖、四川即派刘秉璋、甘肃即派杨昌浚、逐一查阅。认真＜闲＞校。如有训练不精。军实不齐者。即将废弛之将弁。据实参奏。毋得视为具文。现月　　

○派河南巡抚裕宽、查阅归德河北两镇营伍。随手　　

○辛卯。谕内阁、顺天府府丞何桂芳年力久衰。此次京察引见又复先期请假。何桂芳著以原品休致。现月　　

○引见京察三品以下京堂各官。得旨、大理寺少卿廷禧、年力就衰。步履维艰。著以原品休致余著照旧供职。现月　　

○两广总督李瀚章等奏、广西甯明州、地处边徼。境接越南。弹压巡防。均关紧要。请将馗纛营都司一营。移扎州城。以资保卫而重地方。馗纛地面作为汛地。由该营酌拨弁兵赴防。下部议。摺包　　

○壬辰。谕军机大臣等、内阁学士荣惠奏、八旗举人拣选知县。班次壅滞。请饬变通章程一摺。著吏部议奏。现月　　

○护理伊犁将军富勒铭额等奏、查勘伊犁旗屯民屯。综计可耕之地十二万八千余亩现悉心酌核量地画分耕种以清界畔。免致参杂而弭争端。下部知之。摺包　　

○察哈尔都统奎斌奏、遵旨会商直隶督臣清厘口外牧地查禁越界私垦。以安游牧。惟查私垦之地。毗连山西者居多。拟请饬晋抚拣派熟悉边务之员。会同筹办。以期迅速集事。得旨、即著知照山西巡抚派员会办。摺包　　

