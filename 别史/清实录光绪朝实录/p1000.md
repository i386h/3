<!-- { "loadSidebar": true } -->
○谕军机大臣等拳民仇杀教民肆行无忌本应严行剿办。本日召见世铎、奕劻、讷勒赫、溥伟、载沣、魁斌、载勋、载漪、那彦图、载滢、载濂、载润、荣禄、昆冈、刚毅、王文韶、立山、崇绮、启秀、敬信、崇礼、廖寿恒、徐用仪、赵舒翘、松溎、裕德、怀塔布、崇光、溥善、英年、溥良、景沣、那桐、溥兴、寿耆、联元、崇寿、葛宝华、陆润庠、陆宝忠、陈学棻、溥静、陈秉和、朱祖谋、秦绶章、黄思永、贵昌、孚琦、铁良、刘永亨、袁昶、许景澄、荣惠、曾广汉、会章、恽毓鼎、文海、范广衡、荣庆、王福祥、崧杰、长萃、张亨嘉、吴廷芬、恩顺、崇勋、徐会沣、常明、曾广銮、梁仲衡、溥金滟闰等。沥陈愚民无知。姑开一面之网。即著责成刚毅、董福祥、一面亲自开导。勒令解散。其有年力精壮者。即行召募成军。严加约束。该拳民既以义勇为名。如足备折冲御侮之资。朝廷原可宥其前愆。以观后效。究竟该拳民临敌接仗。有无把握。世铎等须细加察验。谋定后动。万不可孟浪从事。将此各谕令知之。现月　　

○又谕、提督马玉昆、即日统带所部马步各队星夜迅速赴京。毋许片刻延误。将此由六百里加紧谕令知之。现月　　

○又谕、现在京城内外拳匪肆扰。已调马玉昆统率所部各队。星夜赴京陪都地方紧要。该将军须加意防务。如外国有由铁路派往来京之兵。即设法力为阻止。如坚不肯从。则衅自彼开该将军须相机行事。朝廷不为遥制。地方如何情形。迅速奏报。是为至要。将此谕令增祺知之。寻奏、查奉天密迩京津。亦有习义和拳及造作谣言之徒。已严饬查拏。尚无滋事情形。练军除调拨分防外。在省各军已密饬妥为整顿。如外国有由铁路来京之兵。必设法阻止。傥坚不肯听即当钦遵谕旨。相机办理。得旨、仍著懔遵前旨。随时相机办理。现月　　

○又谕、现在各国使馆已饬荣禄派武＜目辟＞行＜匧心＞口＜韦未＞＜夗贝＞中军等认真保护。明降谕旨矣。此后各国如有续到之兵仍欲来京。应即力为阻止。以符张翼等与杜士兰约定原议。如各国不肯践言则衅自彼开该督等须相机行事。朝廷不为遥制万勿任令长驱直入。贻误大局是为至要。

现月

　　

○辛酉。谕内阁、五城御史文瑮等奏、京城地面情形日亟请安民心而弭祸变一摺。著派李端遇王懿荣、为京师团练大臣。会同五城御史督率弁兵严密稽查加意巡逻城门出入亦按时启闭以靖闾阎。现月　　

○谕军机大臣等、昨有旨令马玉昆、统率所部马步各队。星夜来京。毋许延误。现在事关紧急。著即懔遵昨旨。迅速启程。兼程前进。毋再刻延。将此由六百里加紧谕令知之。现月　　

○又谕、湖北提督张春发、江西臬司陈泽霖、著迅速带队北上。星夜驰赴京师。听候调用。勿稍刻延。将此由六百里加紧谕令张春发、并传谕陈泽霖知之。现月　　

○又谕、近因民教寻仇。匪徒乘机烧抢。京师内外扰乱已极。著各直省督抚。迅速挑选马步队伍各就地方兵力饷力。酌派得力将弁。统带数营星夜驰赴京师听候调用根本之地。情形急迫勿得刻延。将此由六百里加紧各谕令知之。寻张之洞等奏、遵旨会派湖南布政使锡良带兵北上。报闻。摺包　　

○陕甘总督陶模奏、因病乞解职。得旨、著赏假一个月。毋庸开缺。摺包　　

○壬戌。谕军机大臣等、京师现办军务。著派徐桐、崇绮、与奕劻、载漪、并军机大臣。会商一切事宜。现月　　

○又谕、前经谕令转电袁世凯带队来京。惟山东海防紧要。胶澳事件。亦恐不克分身该抚著毋庸北上。并毋庸派令将弁带队来京。所部各营仍著扼要驻扎。以固防务。此旨著裕禄迅即转电袁世凯遵照。将此由六百里加紧谕令知之。现月　　

○又谕、昨因拳民滋事。延烧城外炉房。以致实银无从周转。行市无定。闲有匪徒。乘机抢劫钱店。傥号商纷纷歇业。必致官民交困。人心愈觉惶惑。即著步军统领衙门、顺天府、五城御史出示晓谕各钱商。酌中定价。务使银钱票存。一律流通。并将藉端滋扰匪徒。一体严拏惩办。以靖地方。将此谕令知之。现月　　

○又谕、闻俄国马队由旱路西来。有无其事。是否护商。数目多少。即著祥麟、色楞额、承顺、随时侦探明白。迅速覆奏。将此由六百里加紧谕令知之。现月　　

○又谕、武＜目辟＞行＜匧心＞口＜韦未＞＜夗贝＞中军月饷。向由商号汇解。持票向炉房取银。现在炉房被毁。街市难以周转。著户部暂行借拨银二十万两。以济要需。一俟该军饷项解到。即行如数拨还。现月　　

○以翰林院编修冯恩山滟昆为湖南乡试正考官。刘嘉琛为副考官。通政使司通政使李荫銮为四川乡试正考官。编修夏孙桐为副考官。编修沈＜目辟＞行＜匧心＞口＜韦未＞＜夗贝＞为甘肃乡试正考官。林开莫■言为副考官。　　

○癸亥。孝恭仁皇后忌辰。遣官祭景陵。早事　　

○谕内阁、现在京师粮价昂贵。钱店纷纷关闭。商民交困。亟应设法维持。著户部将京城旗绿各营兵丁。六七两个月应领钱粮。一并豫行放给并先发给三个月兵米。用示体恤而资周转。至现钱短少。市面未能流通。并著户工两局赶紧加卯鼓铸。分别搭放。总期便民利用。以靖闾阎。现月　　

○又谕、昨因银号炉房被焚。以致实银无从周转。钱店纷纷歇业。当经谕令步军统领衙门等、示谕各商。酌中定价。设法流通。现闻恒和各银号。亦暂闭门。该号等开设有年。素称信实官民与之交往者甚多。一经关闭。贻累殊非浅鲜。著步军统领衙门、传集四恒等号商人。剀切晓谕。应令速筹照常开设。如因票存过多。虑及银钱短绌。一时应付不及。并著该衙门示谕市面所有各号零星银钱票。先行陆续开发。其数目过钜票存。一俟炉房复业。周转从容。该号等自能随时应付。并由该衙门派令弁兵。妥为弹压。傥有匪徒藉端挤抢。即行严拏。从重惩办。以便民用而靖地方。现月　　

○谕军机大臣等、据裕禄奏、各国洋兵欲行占据大沽石滟驳台一摺。事机紧迫。兵衅已开。该督须急招集义勇。固结民心帮助官兵。节节防护抵御。万不可畏葸瞻顾。任令外兵直入。设大沽石滟驳台有失。定惟该督是问。兵机顷刻万变。朝廷不为遥制。该督若再贻误。试问能当此重咎乎。将此由八百里谕令知之。现月　　

○又谕、京师匪徒滋事存米无多。能否于通仓筹拨若干。设法运京。著仓场侍郎即行奏明。赶紧办理。将此谕令知之。

现月

　　

○又谕、连日有旨驰谕马玉昆、统率所部马步各队。星夜来京。毋许刻延现在事机极形紧急。该军现在行抵何处。著马玉昆即懔遵晶■宜次谕旨。立即兼程北上万勿再有刻延。将此由六百里加紧谕令知之。现月　　

○上以夏至祭地于方泽。自是日始。斋戒三日。　　

○甲子。谕军机大臣等、裕禄于二十一日后并无续报。究竟大沽石滟驳台曾否开仗强占连日洋兵作何情状。现在召募义勇若干。能否节节接应。拳民大势又是如何情形著即迅速咨明总署转呈。并遵前旨随时驰报一切。将此由六百里加紧谕令知之。现月　　

○又谕、近日京城内外拳民仇教。与洋人为敌。教堂教民。连日焚杀。蔓延太甚。剿抚两难。洋兵鹿＜虘阝＞囷聚津沽。中外衅端已成。将来如何收拾。殊难逆料。各省督抚。均受国厚恩。谊同休戚事局至此。当无不竭力图报者。应各就本省情形。通盘筹画于选将练兵筹饷三大端。如何保守疆土。不使外人逞志。如何接济京师不使朝廷坐困。事事均求实际。沿江沿海各省。彼族觊觎已久。尤关紧要。若再迟疑观望。坐误事机。必至国势日蹙。大局何堪设想。是在各督抚互相劝勉。联络一气。共挽危局。事势紧迫。企望之至。将此由六百里加紧通谕知之。现月　　

○乙丑。谕内阁、现在京城戒严。米价日昂。民闲购食维艰。著顺天府五城御史、迅速遴委妥员。于城内外添设平粜局。以济民食。所需米石。随时知照户部劄仓拨给。均勿迟延。现月　　

○以庄亲王载勋为步军统领。命崇礼毋庸管理。现月　　

○命锡伯营领队大臣桂斌、山海关副都统富顺、前科布多参赞大臣魁福、交庄亲王载勋差遣委用。摺包　　

○丙寅。夏至。祭地于方泽遣郑亲王凯泰恭代行礼。早事　　

○上奉慈禧端佑康颐昭豫庄诚寿恭钦献崇熙皇太后还宁寿宫。　　

○谕军机大臣等、昨有旨山海关副都统富顺、交载勋等差遣委用。现在山海关一带地方紧要该副都统即著迅速赴任。毋庸请训到任后所有地方防守事宜。务须妥为筹画毋稍疏虞。摺

包

　　

○又谕、长萃等奏、遵旨将通仓存储之米运京一摺。所有白米一万石即著迅速运京。应否护送之处。即著该侍郎等知照步军统领衙门。转饬地面官认真护送。摺包　　

○代理山海关副都统图勒笔善奏、请派重兵驻守关城。得旨、著即会商同城文武。合力筹防。以资镇抚。摺包　　

○丁卯。上诣宁寿宫。问慈禧端佑康颐昭豫庄诚寿恭钦献崇熙皇太后安。至庚午皆如之。记注　　

○谕军机大臣等、董福祥现在所办之事。著赶紧办理。腾出兵力前赴天津剿办。并迅饬姚旺先往天津助战。摺包　　

○又谕、会办武＜目辟＞行＜匧心＞口＜韦未＞＜夗贝＞左军提督马玉昆、著大学士荣禄刊给关防。摺包　　

○又谕、现在中外开衅蒙古各盟迫近俄疆情形吃紧。著理藩院即速传知东北各盟王公赶紧肬■闲练队伍筹办边防毋稍迟缓。摺包　　

○署云贵总督丁振铎奏粤西土匪扰及属境派营赴剿情形。得旨、即著认真防剿。毋稍懈弛。摺包　　

○予故副都统衔阿勒楚喀左翼协领富明阿恤典如例。摺包　　

○戊辰谕军机大臣等、现在中外失和需用浩繁库储支绌所有各省应解各项京饷。著即迅速筹拨解京。海道不通票号停歇应拣派练事之员。由陆路趱程赶解。行抵近畿。探明道路情形。妥慎管解前进。毋稍贻误。将此谕令知之。摺包　　

○四川总督奎俊奏、库储支绌。奉拨宜昌鄂岸盐厘各款。请援上年成案。仍予免解下部议。摺包　　

○己巳。谕军机大臣等、前有旨令顺天府五城赶紧办理平粜。兹据徐桐等奏、请速济民食一摺。著仓场即拨粳米十万石备粜。并著顺天府五城迅速商定各处应领米数。知照仓场分别具领仍大为减价。俾贫民得沾实惠。均毋刻延。现月　　

○又谕、马玉昆著明日即行拔队。星驰赴津。勿稍迟留。

摺包

　　

