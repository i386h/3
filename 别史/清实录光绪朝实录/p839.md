<!-- { "loadSidebar": true } -->
○又谕、电寄谭钟麟等、已革四川盐茶道玉铭。因案发遣。辄敢逃戒。潜往香港。著该督抚派员严密查访。设法捕获。毋使远扬。电寄　　

○又谕、电寄李秉衡、电悉。具见奋发之忱。惟马关约内。两次偿款交清。商约互换后。尚有将关税作为賸款并息之抵押。如不确定。日本不允撤队等语。抵押一节。断不可行。故未能责以撤队。至威海彼占四十里外。再空四十里不驻兵队。庶可彼此相安。此等办法。原属不得已之举。该抚务当从权办理。毋致因此再起波澜。是为至要。电寄　　

○陕西巡抚魏光焘奏、安定县等处被雹被水。饬该管道府查勘是否成灾。并将冲开堤口。赶紧修筑。宣洩积水。以便播种春麦。藉资接济。得旨、著即派员覆勘。据实办理。摺包　　

○予在籍病故福建布政使张梦元议恤。摺包　　

○庚戌。谕内阁、步军统领衙门奏。本月十五日。吏部左侍郎徐用仪、由前门棋盘街地方经过。突有已革马甲林光、施放火枪。将该侍郎轿上玻璃打碎。以致面有微伤。当将凶犯拏获。审讯供词支离。请饬送部严讯等语。已革马甲林光、胆敢于辇毂之下。施放火枪。轰击大员。不法已极。著即将该犯林光。送交刑部严行审讯。加等治罪。并著正黄旗满洲都统。饬将该犯所供之领催札姓。严行看管。听候刑部传质。现月　　

○又谕、本月十五日。李鸿章擅入圆明园禁地游览。殊于体制不合。著交部议处。寻议革职。得旨。加恩改为罚俸一年。不准抵销。现月　　

○又谕。步军统领衙门奏。拏获结夥持械。连次抢劫盗犯。请交部审办一摺。所有拏获之马六即马祥。小李即李焕章。王二即王八。大满即满老口。周二即周生。徐玉泰即玉子。李铁儿。徐苏氏。艾杨氏等九名口。著交刑部严行审讯。按律惩办。未获之杨四小麻夏五艾子小马夏二等犯。仍饬严缉务获究办。至拏获此案之出力员弁。著俟刑部定案时。声明请旨。又奏、拏获结夥抢虏盗犯。请交部审办等语。所有拏获之小李即李连奎。林五儿即林佳。小延即延得。存全即荃印等四名。著交刑部审明惩办。未获之小溥小杜荣十等犯。仍饬严缉务获究办。　　

○命大学士李鸿章在总理各国事务衙门行走。洋务　　

○以吏部尚书熙敬署步军统领。现月　　

○辛亥。署甘肃新疆巡抚饶应祺奏、迪化等属被蝗被雹成灾。现筹赈抚情形。得旨、著派员覆勘被灾轻重。分别抚恤。

摺包

　　

○勾到奉天广东广西云南贵州等省情实罪犯。停决奉天斩犯一人。广西绞犯一人。云南斩犯一人。余三十三人予勾。现月

　　

○癸丑。谕军机大臣等、李秉衡奏、查看黄河尾闾形势。拟由旧黄河东岸。挑穵新河。仍导入萧神庙旧河入海。并将赵家菜园吕家洼漫口。次第堵合。绘图呈览一摺。赵家菜园吕家洼两处口门。既须次第堵筑。河身正溜。非由萧神庙迤下入海。别无出路。该抚拟于旧拦黄坝迤东韩家园之上。开穵新河。再将旧河身择要加挑。并斜筑格堤一道。以防黄水倒灌。复从吕家洼口门上岸。建筑拦黄大坝。使正溜全归新河。由萧神庙迤下入海。即著照所拟办理。惟所开新河大溜引入之后。能否通畅。从前冲坏盐滩。能否一律涸出。萧神庙一带产盐处所。是否不致另有窒碍。该抚统辖东省全河。责无旁贷。经此次改归旧河入海。大举兴办之后。务使一劳永逸。方为不负委任。如仍未能妥洽。惟该抚是问。将此谕令知之。现月　　

○以通政使司副使常明为光禄寺卿。外记　　

○甲寅。以黄河霜降安澜。颁发大藏香十枝。交署河东河道总督任道镕祗领。虔诣河神庙祀谢。　　

○予办理河工出力河南布政使额勒精额等优叙。现月　　

○勾到江西浙江福建湖广四川陕西等省情实罪犯。停决江西斩犯一人。福建斩犯一人。湖广斩犯三人。四川斩犯四人。陕西斩犯二人。余七十四人予勾。　　

○乙卯。上诣瀛秀门外。跪迎慈禧端佑康颐昭豫庄诚寿恭钦献崇熙皇太后还西苑驻跸。　　

○诣仪鸾殿问皇太后安。至己未皆如之。外记　　

○署吉林将军延茂奏、珲春等处水灾较重。拟请截留应解部库洋药捐输银两。作为赈抚。以拯灾黎。允之。　　

○吉林副都统富尔丹、因病解职。以记名副都统英连为吉林副都统。明发　　

○以营务废弛。革吉林候补副将张柏茂职。　　

○以亏短公款。革广东候补守备卢辉邦、惠来营把总方如意职。并勒追。　　

○予故前湖北巡抚胡林翼在安庆府城建立专祠。从安徽巡抚福润请也。摺包　　

○丙辰。谕军机大臣等、前因革员玉铭、畏罪远扬。当经降旨。将伊弟玉顺、交刑部严讯。兹据刑部奏称、玉顺供、伊兄玉铭、原有同人夥开连盛合洋货店。该店栈房。坐落在天津河北大街。八月二十六日。玉铭称说现有紧事。欲往天津连盛合栈房暂住。即于是日雇坐车辆带同家人张祥出京等事。革员玉铭、现在是否仍在天津潜藏。著王文韶按照玉顺所供地名。迅速饬属严密查拏。毋任漏网。其连盛合洋货店。著先行查封。一面查明该革员是否同人夥开。奏明请旨办理。将此由四百里谕令知之。现月　　

○又谕、谭钟麟等奏。查明粤海关设号收税。并非违制加抽。现将税则核定。刊刻晓示。并严禁蠹役、革除弊窦一摺。粤海关设立五处号口。即系相沿旧章。且非此不足以防偷漏。现据该督等查明。并无私设口岸。违例加抽之事。即著毋庸裁撤。仍将此次清查五口挂销货物税则。刊刻晓示。将一切弊窦。认真革除。该关书役水手巡丁人等。如有饰词舞弊情事。即行从严惩办。以肃稽惩而免扰累。将此谕知谭钟麟、许振祎、并传谕文佩知之。现月　　

○两江总督刘坤一奏、徐州兵练、击退刀匪巨股。保全地境。所有出力员弁。恳准择尤酌保。并请将降调总兵陈凤楼、开复原官。以示鼓励。得旨。陈凤楼准其开复。其余出力各员。准期酌保。毋许冒滥。摺包　　

○实授任道镕为河东河道总督。　　

○以营务废弛。革江西城守营守备张梦麟职。　　

○以贪鄙不职。革安徽濮州营都司梁新元职。永不叙用。　　

○以捐助书院膏火。予陕西西和县职员杜正泽建坊。　　

○勾到江苏安徽河南等省情实罪犯。停决江苏斩犯三人。安徽斩犯一人。河南斩犯一人。余十八人予勾。现月　　

○丁巳。谕军机大臣等、文海奏、行抵打箭炉。询明瞻对情形一摺。文海著在打箭炉暂驻。所带勇丁。毋庸遣撤。俟川藏道路疏通。即行进藏。瞻对一事。垒经谕令鹿传霖妥慎办理。不可视之太易。现在节近冬令。军事是否得手。转瞬大雪封山。必至进兵无路。该督务须严饬在事各员。迅拔坚巢。毋任旷日持久。转致大局或有窒碍是为至要。仍将现在办理情形。随时电闻。将此由五百里各谕令知之。现月　　

○戊午。谕军机大臣等、本日御史文瑮奏、京师银价日贱。旗兵苦累。开放饷银。请饬搭用当十大钱一摺。著户部议奏。　　

○又谕、顺天府奏、请将捏造信函之开复候选知县郑廷璧革职讯办等语。郑廷璧著即行革职。　　

○又谕、本日候补四品京堂盛宣怀奏、条陈自强大计。暨设立达成馆。并开设银行各摺片。著军机大臣、总理衙门、户部、妥议具奏。摺包　　

○以詹事府少詹事绵文为詹事。　　

○准前任山东布政使崇保重与鹿鸣筵燕赏尚书衔　　

○己未。孝慈高皇后忌辰。遣官祭福陵。　　

○谕军机大臣等、电寄董福祥等、关内外肃清摺。知已驰奏在途。其大略情形。仍著董福祥等先行电奏。以慰殷盼。邓增已到任否。并电闻。电寄　　

○上以孟冬享太庙。自是日始。斋戒三日。　　

○庚申。谕内阁、顺天府奏顺属办赈奖案。遵驳更正一摺。著吏部议奏。现月　　

○谕军机大臣等。本年冬至。醇贤亲王园寝。仍著载沣行礼。嗣后照此办理。醇贤亲王嫡福晋园寓。仍著载洵载涛行礼。　　

○又谕。有人奏。知县贪酷请饬查办一摺。据称江苏盐城县知县刘崇照。居心残忍。任意妄为。讯问案件。民人被冤笞责。致死者甚多。读书之士。亦加陵虐。又复藉端勒罚纳贿。该邑总董陶鸿恩等。助该令为虐等语。著刘坤一、赵舒翘按照所倢■＜曰融＞■＜石木＞各节。确切查明。据实具奏。毋稍徇隐。另片奏。江苏各州县。多设总董。深为民害等语。并著刘坤一等。查明办理。原摺片均著钞给阅看。将此各谕令知之。寻刘坤一等奏。查刘崇照在任数年。听断勤明。留心民事。详加访查。并无贪酷劣奣＜虘阝＞亦。惟文生李鼐。既系著名讼棍。并不先行详革。又不会同学官。擅自锁责。究属意气用事。得旨。刘崇照著交部照例议处。寻吏部议以降二级留任。从之。摺包　　

○泰甯镇总兵祥霖奏。黄新庄四处行宫渗漏坍塌请饬勘估分别办理。得旨、该衙门查勘具奏。　　

○命前任呼伦贝尔副都统双龄、仍在乾清门行走。明发　　

○以捐助赈银。予湖北巡抚谭继洵为其兼祧故父母建坊。

摺包

　　

○辛酉。孝敬宪皇后忌辰。遣官祭泰陵。　　

○河东河道总督任道镕奏、黄河岁修各工动支银数。又奏、黄河两岸。并无专滟瓦工。下部知之。摺包　　

○协修官朱点衣恭纂　　

帮总纂官王荣商恭辑监修总裁世恭阅二签三月十九日正总裁那月日专司蒿■禾本陆恭覆阅癸丑十一月初八日　　

徐月日　　

荣月日副总裁唐月日　　

宗室宝恭阅七月二十日

　　

陈恭阅二签六月二十七日　　

熙月日　　

郭恭阅八月二十二日　　

宗室麒月日

大清德宗同天崇运大中至正经文纬武仁孝睿智端俭宽勤景皇帝实录卷之三百九十六　　

光绪二十二年。丙申。冬十月壬戌朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。　　

○遣官祭端慧皇太子园寝。醇贤亲王园寝。　　

○诣仪鸾殿问慈禧端佑康颐昭豫庄诚寿恭钦献崇熙皇太后安。至辛卯皆如之。起居注　　

○以东明黄河伏秋安澜。颁大藏香十枝。命直隶总督王文韶祗领。派员虔诣李连庄马村黄庄大王庙祀谢。起居注　　

○颁光绪二十三年时宪书。　　

○直隶总督王文韶奏、直隶候补知县叶溶光、前办东征转运出力。请饬部调取引见。以备录用。得旨、叶溶光著交部带领引见。摺包　　

