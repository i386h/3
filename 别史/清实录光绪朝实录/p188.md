<!-- { "loadSidebar": true } -->
○谕军机大臣等。御史戈靖奏、滇省抽厘养勇。于事无益。请饬规复绿营旧制。挑选乡练。编入行伍。将楚勇全行裁撤。并讲求铜盐水利诸税课。责成地方官核实徵解。其厘金一项。惟于省会及各巨镇酌留数局。偏远州县。概免抽收。等语。著刘长佑杜瑞联体察情形。悉心酌核。奏明办理。原片均著钞给阅看。将此各谕令知之。现月　　

○又谕。杨重雅奏、冯子材亲赴太原剿贼。特□□□尔□禀报不实之道员毋庸留营督军。并咨提臣遵旨严申军律。各摺片。贼目钟万新。现与李扬才合股并踞太原省辖之左丁等处。句结河阳踞匪覃四娣。欲犯宣光直赴十洲。冯子材已派兵分路截击。该提督亲往太原督剿。即著激励各军。奋勇剿办。并令越南官兵会合夹击。迅殄逆氛。所有该匪胁从人众。相机分别招抚。以期解散党与。该省边防紧要。杨重雅、冯子材、务当严饬各营。实力防范。毋任匪踪扰及内地。宣光附近皆山。与滇省接壤。著刘长佑杜瑞联先事筹维。督饬地方官严密防堵。不得稍涉疏虞。道员赵沃。办事不力。禀报任意。副将党敏宣李云梯。所禀攻克买市新街等处情形皆有虚捏。著一并革职。撤回省城。听候查办。越南以冯子材相距稍远。咨请委赵沃就近出关。既据奏称该员办事不能得力。自毋庸留营督军。以一事权。冯子材已赴太原。即著审度机宜。迅速筹办。将李扬才等股匪。克日荡平。方为不负委任。毋得稍事迟延。致该匪蔓延为患。并著懔遵前旨。申谕各营。严加约束。大兵所至。必应秋毫无犯。用副朝廷体恤藩邦至意。将此由五百里各谕令知之。剿捕　　

○工部奏。恭办太庙宝龛工程完竣司员可否奖叙。得旨。准其酌保数员。毋许冒滥。现月　　

○湖广总督李瀚章等奏。樊口创建石牐。遵旨严立章程。得旨。所议樊口建牐章程。尚属周妥。该督等饬属兴办。仍随时体察情形。总期有利无弊。方为妥善。革生胡炳卢。仍著饬拏务获。讯明惩办。摺包　　

○以大理寺卿宝森为都察院左副都御史。朱签　　

○丁未。谕内阁。巡视中城御史伊精额等奏、请将五城饭厂展限一摺。现在麦秋未届。贫民糊口维艰。著加恩将五城十五处饭厂展限两个月。另片奏、朝阳阁等处各粥厂应一律展限等语。所有应领米石。并著照旧赏给。该部知道。现月　　

○两广总督刘坤一等奏、晋捐局应需各项空白执照。请饬颁发。得旨。晋赈捐输。已据曾国荃奏明咨行各省一律停止。执照即可毋庸颁发。摺包　　

○戊申。以京师尚未得雨。上诣大高殿祈祷行礼。派惇亲王奕誴诣时应宫。恭亲王奕诣昭显庙。惠郡王奕详诣宣仁庙。贝勒载澂诣凝和庙。拈香。现月　　

○谕内阁。翰林院侍讲学士黄体芳奏、大臣覆奏欺罔。据实直陈一摺。据称工部尚书贺寿慈。与商人李钟铭毫无瓜葛。惟李钟铭前后两妻。贺寿慈皆认为义女。往来一如亲串。贺寿慈之轿。常时停放其门。地当孔道。人人皆见。前次覆奏之语。显然欺蒙等语。贺寿慈身为大臣。于奉旨询问之事。岂容稍有隐匿。自取愆尤。此次黄体芳所奏各节。著该尚书据实覆奏。不准一字捏饰。如敢回护前奏。稍涉欺蒙。别经发觉。决不宽贷。以上各节。并著都察院堂官归入前案。会同刑部将李钟铭严切讯究。现月　　

○喀尔喀札萨克头等台吉栋多克多尔济一人、青海札萨克辅国公罗布藏端多布等二人、在神武门外瞻觐。内记　　

○己酉。两江总督沈葆桢等奏、请将丁忧前庐州府知府李炳涛留办垦荒等事。从之。摺包　　

○以罔利忘亲。革广东定安县知县赵光祖职。摺包　　

○庚戌。谕内阁。朕奉慈安端裕康庆昭和庄敬皇太后慈禧端佑康颐昭豫庄诚皇太后于本月二十一日启銮后。著派惇亲王奕誴、协办大学士尚书全庆、户部尚书董恂、步军统领荣禄、留京办事。惇亲王全庆董恂三人。分日轮班在内直宿。不直宿者申刻散直。荣禄每日进内办事后。毋庸直宿。午刻先行散直。现月　　

○又谕。前据正红旗满洲都统等奏。南新仓米色霉变。不堪兵食。当派景廉贺寿慈前往查看米色。并将米数盘查。兹据景廉等奏、盘查米石完竣。开单呈览。并据毕道远奏仓米短缺。将监督奏□□□尔□。自请议处。各一摺。仓庾正供。岂容稍有短缺。南新仓米石。竟亏至九万五千九十余石之多。殊堪痛恨。亟应严行究办。以昭儆戒。该仓花户祁芳、王钰。书吏吴裕隆、韩绣。现在潜逃无踪。著步军统领衙门顺天府五城御史一体严拏。按名弋获。送交刑部严审究办。小甲金瑞。著先行交部审讯。该仓监督工部员外郎丰林。兵部主事董泗。职司典守。于仓粮亏短。毫无知觉。形同聋瞆。且恐有徇隐侵蚀等弊。均著先行交部议处。撤去监督之任。听候传讯。仓场侍郎毕道远。未能先事觉察。亦属咎有应得。并著交部议处。查仓御史。著刑部于定案时声明请旨。所有亏短米数。著落悉数赔补。应如何分赔之处。由该部查核办理。该仓现存米石。著仓场侍郎迅即赴仓加封。以备开放。现月　　

○又谕。贺寿慈奏、遵旨据实覆奏。并自请治罪一摺。据称该尚书曾向李钟铭所开宝名斋书铺购买书籍。照常交易。并无来往情弊。去冬至今。常在琉璃厂恭演龙輴车时。或顺道至该铺查阅书本等语。贺寿慈此次所奏各节。何以前次回奏时未经据实陈明。且恭演龙輴车。系属承办要务。所称顺道查阅书本。殊属非是。贺寿慈著先行交部议处。寻照部议降三级调用。不准抵销。现月外起居注　　

○谕军机大臣等。继格毕道远奏、请饬拏南新仓花户等交部审办开单呈览一摺。南新仓花户祁芳等。因盘查米石。潜逃无踪。匪徒韩顺即韩二。系已革花户。因案脱逃。复在南新仓身后把持。韩顺之子小韩二、及薛四等。均属凶狡。并书吏吴裕隆即程寅堂等。均应一体严拏。著步军统领衙门顺天府五城御史。按照单开姓名。严缉务获。解交刑部审办。毋任一名漏网。原单均著钞给阅看。将此各谕令知之。现月　　

○引见补行京察太常寺卿瑚图礼。得旨著照旧供职。现月　　

○命御前侍卫索布多尔札布等、恭诣东陵查看红桩。现月　　

○命两江总督沈葆桢来京陛见。以江苏巡抚吴元炳署两江总督。并兼署办理通商事务大臣。以江苏布政使勒方锜暂护江苏巡抚。现月　　

○以因公殒命。予卫守备徐国斌议恤如例。摺包　　

○辛亥。谕军机大臣等。清安等奏请旨调练官兵并催解协饷各摺片。据称前撤蒙古马队练军五百二十员名。请仍饬调来科。每年需用饷银。由部发给等语。此项练军。前因该城饷项不敷。遣撤回旗所有该参赞等仍请调练之处。著毋庸议。即著就现有兵力。勤加操练。以资驱策。该处饷需。前经户部奏明由湖北广东厘金项下各拨银一万二千五百两。山西河南山东每年各应解帮贴台费银一万两。因晋豫两省。前被旱灾。暂由山东一并筹解。时逾年余。均未报解。现在该官兵待饷孔殷。著李瀚章、刘坤一、潘霨、文格、各饬藩司。迅即照数筹拨。分别委员解赴绥远城将军察哈尔都统衙门。转解赴科。以济要需。将此由五百里各谕令知之。现月　　

○理藩院奏。遵议捐输银两之蒙古台吉奖励。得旨。阿拉善亲王多罗特色楞之弟镇国公衔头等台吉巴勒泌班咱尔廓察。捐输银两。具见悃诚。镇国公衔头等台吉巴勒沁班咱尔廓察。著加恩以镇国公衔世袭罔替。以示奖励。

明发

　　

○查办事件大臣户部左侍郎志和等、奏报起程日期。得旨。到吉林后。即著将交查案件。秉公覆讯。定拟具奏。摺包　　

○乌里雅苏台将军春福等奏、酌撤察哈尔残病官兵。又奏、蒙古灾区宜恤。军务未定。请展限查边。均报闻。　　

○壬子。谕内阁、前据铭安等、遵查城守尉出署无踪各情。当交该衙门议奏。兹据会议具奏。此案降调呼兰城守尉惠安。未奉劄饬。辄行交印去任。潜行无踪。实属擅离职守。佐领托什纳。于教供诬扳逼认各情。漫无觉察。且并不与该城守尉会办。佐领杨和巴克唐阿。于巴彦仓代该尉捏拟病呈开缺。不查虚实。随同办理。实属昏瞆糊涂。惠安托什纳、杨和巴克唐阿。均著照部议。即行革职。黑龙江将军丰绅。应得降三级调用处分。著加恩改为革职留任。佐领勒尔克善。著照部议罚俸六个月。准其抵销。现月以镶白旗蒙古副都统长叙署左翼前锋统领。以镶蓝旗汉军副都统麟书署正白旗满洲副都统。明发　　

○以正红旗汉军副都统铁祺署镶黄旗蒙古副都统。明发　　

○以詹事府少詹事孙家鼐为内阁学士兼礼部侍郎衔。外起居注　　

○以光禄寺卿钟濂为通政使司通政使。外起居注　　

○以行同无赖。革山东都司杨忠先职。摺包　　

○以旷误差操。勒令山东游击王亨基休致。　　

○予军营立功病故。江南参将李景益优恤。　　

○以穆宗毅皇帝。孝哲毅皇后。梓宫奉安山陵。并恭奉神牌黄舆还京。免经过之大兴、通、三河、蓟、遵化、五州县地方本年额赋。　　

○癸丑。遣官祭先农之神。外起居注　　

○谕内阁。前据都察院奏、江西试用从九品龚榕敬陈管见十二条。据呈代奏一摺。详加披阅。所陈取真才中之变通文武两试。汰冗兵中之移扎提督罢撤塘汛。裕财用中之裁恩养恤赏。及宗室廪糈。加徵丁钱。暂除烟禁。并铸银饼一条。或变更成法。或有伤政体。均属窒碍难行。其请广漕储。停外捐省则例。减差役。核外官。业已随时见诸施行。著毋庸置议。惟请疏水利以固淮扬、关系漕运事宜。著各该督抚体察情形。酌议具奏。又请增京廉一节。能否办理。著该部议奏。至求人材以达远情一条。及各条内有关边防等事者。著交该衙门详细查阅。用备采择。现月　　

○又谕。步军统领衙门奏、拏获聚众寻殴人犯请饬严办一摺。据称有邢孙氏率领多人。向韩李氏讹索银两。并有寻殴抢掠等情。现将王喇嘛即拉叭担等犯。先后拏获。送交刑部。请饬照光棍聚众白昼抢掠持械群殴例。严讯重惩等语。辇毂之下。岂容该犯等肆行不法。著刑部严行审讯。按律惩办。并称前三门外亦时有匪徒聚众斗殴情事。即著五城御史严饬司坊等官。一体缉拏。以靖地方。　　

○甲寅。谕内阁、万青藜等奏、请将粥厂展限并请加赏银米一摺。现在麦秋未届。贫民生计维艰。所有普济堂功德林粥厂。著于清明节后照例展限一月之外。再行展限两个月。加恩赏给粟米四百石。并由崇文门税课项下。拨给经费银四百两。以惠穷黎。现月　　

