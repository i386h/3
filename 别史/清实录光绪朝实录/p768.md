<!-- { "loadSidebar": true } -->
○己卯。谕内阁、光禄寺少卿田志肃奏、请饬各省整顿捕务等语。除盗之原。全在各州县认真缉捕。消患未萌。若如所奏、各州县怠惰自安。捕务废弛。遇有盗案。并不上紧躧缉。迨盗风日炽。甚或抢夺衙署。拒捕伤人。则又规避处分。讳盗不报。驯至聚党成群。酿成巨案。积习相沿。殊堪痛恨。著各直省督抚。严饬所属州县。一体整顿捕务。凡遇盗案。一面禀报。一面立即捕拏。傥有讳匿不报情事。即著严参惩办。如能翦除巨盗。及拏获邻境盗匪。准由该督抚从优保奖。以靖奸宄而安良善。现月　　

○谕军机大臣等、河南归德等府属。盗贼横行。叠经谕令刘树堂、查明饬拏。兹又有人奏归德府属。有曹州匪目岳二迷等、各率三二百人。在申集青梧集等处。肆行抢劫。并有烧杀人口重情。永城县贼头割地笼一股。亦有数百人。四出劫掠。归德镇总兵杨玉书。不敢出城捕拏。日久恐成巨患等语。盗匪聚众抢掠。若不及早捕治。必致养痈贻患。著刘树堂严饬地方文武。查明匪首岳二迷等。迅速捕治。解散胁从。以期消患未萌。总兵杨玉书叠经被人参劾。如实不能得力。即著据实参奏。一面另派妥员前往办理。毋得稍涉迁就。贻害地方。原片著钞给阅看。将此谕令知之。现月　　

○又谕、电寄唐景崧、电奏四件均悉。向来两国议和。先定停战日期。和议不成。仍即开战。此次议定停战。自初五至二十六。亦祇二十一日。其不允台澎。李鸿章按公法与之力争。而彼坚执如故。此节权自彼操。凡在臣民。皆当共喻。况停战并无多日。彼兵之在奉天。与游弋津沽各海口者。依然不减。并非他处尽撤。而以全力攻台也。朝廷注念该处孤悬海外。援应维艰。宵旰忧廑。自去岁至今。无时少释。然自开战以来。屡为该处备兵增饷。不遗余力者。亦正虑有今日。该署抚应将以上所谕。剀切宣示。激励将士。开导绅民。敌忾同仇。力图捍御。其有捐资济饷。杀贼立功者。定必优加奖擢。不次酬庸。慎毋惑于愚论。藉口向隅。致守备有疏。自贻伊戚。该署抚所请由广东拨济枪弹子药。已饬李瀚章照办。并谕知张之洞、谭钟麟、酌量协济。至调用兵轮一事。北洋无船。南洋各舰。前令协助北洋。因张之洞声称船旧行迟。不能出海。遂止不调。本日曾谕张之洞、李瀚章、酌筹办理。第恐未能应手耳。电寄　　

○又谕、电寄李瀚章等、现在奉天、直隶、山东、倭允停战二十一日。而彼方图攻台湾。不在停战之列。该处孤悬海外。如被敌困。无法援救。尤虑军火缺乏。难资战守。本日据唐景崧电奏、请饬粤省拨可用后膛枪五千枝。配足弹子。另发毛瑟弹三百万粒。火药十万磅。交知州唐镜沅、设法运台。著李瀚章速即拨解。以应急需。并著张之洞、谭钟麟、一并酌量筹拨。或用渔船暗渡。或雇洋轮保险。分起运往。趁此敌兵未集之时。赶紧办理。俾资接济。至唐景崧请调兵轮赴台听用。并著张之洞、李瀚章、酌量调派。电寄　　

○庚辰。谕军机大臣等、电寄杨岐珍、电奏已悉。现在倭寇图攻台湾。情势日紧。基沪两口。均经该提督与各统领布置防守。仍著激励诸军。互相策应。相机堵剿。力遏寇氛。台南一路。著唐景崧传知刘永福、勤加侦探。严密扼守。毋令乘虚猝犯为要。电寄　　

○以擅用官物。革奉宸苑苑丞永定职。摺包　　

○辛巳。孝贞显皇后忌辰。遣官祭定东陵。外记注　　

○谕内阁、前因近畿一带地方灾歉。业经叠降恩旨。赈抚兼施。因念各旗王公等府庄田。应收租息。若荒歉之年。亦应体察被灾轻重情形。酌照内务府官庄章程。自行量减。以示体恤。　　

○谕军机大臣等、电寄刘坤一等、电奏均悉。倭允北路暂时停战。而声言将攻台湾。情殊狡诈。昨据李鸿章电称、倭人交出条款。所索过奢。恐难结局。傥限满和议难成。仍将开战。自应豫为戒备。宋庆拟留铭嵩两军。分驻石山站。闾阳驿。以固辽沈运道。自率毅军移扎大淩河西岸。自为豫筹赴援起见。即照所请办理。宋庆请调编修张孝谦赴营。该员前经李鸿章奏调出洋。因病未往。所请著毋庸议。电寄　　

○壬午。清明节。上诣奉先殿寿皇殿行礼。外记注　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。照例　　

○遣官祭庄顺皇贵妃园寝。端慧皇太子园寝。醇贤亲王园寝。　　

○孝贤纯皇后忌辰。遣官祭裕陵。早事　　

○谕军机大臣等、电寄唐景崧、电奏已悉。台南府知府唐赞衮、当军务吃紧之时。辄托故请开缺卸任。实属规避。唐赞衮著即革职。前谕张之洞酌拨枪弹。并调兵轮赴台。本日据该督电称、枪弹已竭力拨解。南洋兵轮无多。且船旧行迟。祇可在长江依辅炮台。若出海遇敌。徒供糜碎。有损于江。无益于台。所奏亦系实情。想该督必已电覆矣。电寄　　

○又谕、电寄裕禄、沙克都林札布电奏、徐庆璋所部勇丁。分扎吉峒峪。该营营哨官等、强娶民女。因与民团不和。倭奴乘闲袭取。徐庆璋惊慌。飞禀依长两军全力援辽。及到辽后。贼并无信息。各军均已东援。倭复乘隙以全力西扑。牛庄等处。亦皆失守。该牧妄报。竟致失机。昨依克唐阿所部兵勇。又因五月之久。未发口分。五营群起鼓噪。趋赴辽阳西关外。逗遛两日。似此情形。恐于大局有碍等语。著裕禄按照以上各节。确切查明。据实覆奏。上月二十七日电旨。因闻唐仁廉现患风疾。令裕禄电覆。至今未见覆奏。著即电闻。电寄　　

○盛京户部侍郎绵宜、因病解职。以内阁学士良弼为盛京户部侍郎。现月　　

○癸未。谕内阁、步军统领衙门奏、拏获叠次结夥持械抢劫盗犯。请交部审办一摺。所有拏获之王猪仔即王二等十名口。著交刑部严行审讯。按律惩办。至原拏此案之员弁。著俟刑部定案时。声明请旨。另片奏、续获劫案逸犯。暨拏获聚赌人犯各等语。逸犯王库儿即小赵。著交刑部归案讯办。赌犯汪大等四十一名。均著交刑部审明。从重定拟。以示惩儆。现月　　

○谕军机大臣等、电寄唐景崧、电奏已悉。倭人声言欲攻台湾。而近日海面并无动静。情殊叵测。据奏现在士气颇奋。有愿自备饷械者。甚属可嘉。台北布置地营濠堤。尚属周密。惟台南须待四月底方起涌浪。恐敌人此时即来扑犯。仍应时刻严防。整备堵御。勿稍松劲。粤省船械均无可拨。本日已据李瀚章电覆矣。电寄　　

○山东巡抚李秉衡奏、卫河一带。粮船纷纷北行。驶过临关。直抵天津。已咨直隶总督严密稽查。豫防奸商盗运出海。接济寇粮。下所司知之。摺包　　

○予山东嵩武军阵亡将士参将张奉先等、伤亡军士把总刘得胜等、分别优恤。摺包　　

○追予山东嵩武军阵亡提督杨寿山、在阵亡及原籍地方建立专祠。副将李仁党、暨阵亡将士附祀。摺包　　

○甲申。谕内阁、步军统领衙门奏拏获结夥持械抢劫盗犯。请交部审办一摺。所有拏获之周和尚即永祥、得子即如惠二名。著交刑部严行审讯。按律惩办。未获之宗二、阎大、仍著严缉务获。毋任漏网。现月　　

○谕军机大臣等、刘树堂奏、东匪阑入豫境抢掠一摺。据称本年二月闲。突有曹州府属匪徒。约马步八九百人。阑入豫境。由考城褚麻店一带南窜。又在睢州北境抢掠。仍即窜回东境。赶捕不及。并闻山东另有大股。亦将约期起事等语。曹属匪徒。胆敢聚集多人。越境抢掠。若不合力剿办。恐此击彼窜。贻害无穷。著李秉衡饬令曹州府知府毓贤。督率防军。迅将境内匪徒。悉数扑灭。如有窜入豫境。即派队跟踪追捕。无分畛域。并著刘树堂饬令总兵杨玉书等、随时防范。探有匪踪。立即驰剿。毋任蔓延为患。是为至要。刘树堂摺。著钞给李秉衡阅看。将此由四百里各谕令知之。现月　　

○又谕、电寄李鸿章、据依克唐阿电称、初七早、倭兵三千余至鞍山站。交战竟日。另股至吉峒峪。前接来电。倭于初八专人函告停战。为华军所阻。彼时华军尚未得停战之信。倭军应先得信。何以初七尚复进兵。又据刘坤一电。日内时有倭船游弋锦州海口、天桥厂、钓鱼台等处。近岸施放枪炮。并带小船等语。停战期内。不应如是。著李鸿间诘问伊藤等饬禁为要。电寄　　

○又谕、电寄刘坤一、前据李鸿章电称、日本外部接海城电。初八专人持函知照鞍山站华军。已定约停战。为华军所阻。初九又派青木参谋、乘马带华人持白旗吹喇叭前往知照。近鞍山站北一里。遇华军开枪击伤华人一名。因即折回等语。兹据刘坤一、依克唐阿、各电称初七日倭犯鞍山站接战。另股窜至吉峒峪等语。彼时辽南各军。自尚未得停战之信。此次倭人进兵。亦在初八以前。至初八以后情形如何。著刘坤一转电依克唐阿、探明覆奏。停战期内。如彼无动静。亦不可违约开衅。倭船游弋天桥厂等处。施放枪炮。著该大臣饬令锦州各营。小心严防。本日并已电李鸿章诘问日本矣。电寄　　

○乙酉。谕内阁、前据御史钟德祥奏、京师地面棍徒众多。当经谕令步军统领衙门、顺天府、五城御史、按照摺内所指各犯。确切访查。兹据给事中德本等覆奏、查明永定门外萧松亭即系吏目萧光曜。该员尚无劣迹可指。亦未经人控告等语。著该城御史随时察看。傥有不职情事。即行参办。另片奏、副指挥沈铭新、巡缉操练。认真讲求。请开复摘顶处分等语。著吏部议奏。现月　　

○谕军机大臣等、有人奏、天津运送山海关机器炮四十尊。运往到关。堆积沙土中。子药全行潮湿。不堪应用。请旨饬查等语。著刘坤一查明据实覆奏。又片奏、淮军统领卞得祥。衰迈庸劣。军事废弛。管带卫队记名提督杨金龙、经刘坤一饬令备战。乃整顿行装。豫为遁计。以至人心摇惑。几至溃散等语。并著刘坤一确切详查。卞得祥杨金龙二员。如竟不能得力。即著撤退更换。毋稍迁就。原片二件。均著钞给阅看。将此谕令知之。寻奏、天津军械所运来大小田鸡开花炮。经各军领去。并无一炮解关。由南洋带来之格林炮。除领去外。尚余四尊。现在行营军械所收存。并未委之沙土。淮军统领卞得祥、年力正强。驻守老龙头炮台已久。习熟事宜。断难更换。提督杨金龙打仗奋勇。到关以来。筑垒穵沟。莫不认真办理。尚非豫作遁计。报闻。现月　　

