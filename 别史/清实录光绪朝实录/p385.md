<!-- { "loadSidebar": true } -->
○又谕、理藩院奏喀喇沁札萨克头等塔布囊阿育尔札那属旗。连年荒旱。田苗歉收。蒙古益形艰窘。请将每年八沟关税项下赏给一成银两支借。以资赈济一摺。喀喇沁札萨克头等塔布囊阿育尔札那所属蒙古人等。连年遭灾以致艰窘。殊堪悯恻。加恩准将每年赏给阿育尔札那八沟一成税银。借支十年。以资赈济即著继格由热河道库支给。此项借款。于每年应给阿育尔札那八沟税银内按年扣还。以归原款。明发　　

○又谕、工部代递主事余思诒奏请广开饷源以济要需一摺。著户部议奏。　　

○旌表节妇河南监生周熙缉妻王氏、割臂殉母孝女刑部主事李根固孙女德姑。摺包　　

○庚戌。钦奉慈禧端佑康颐昭豫庄诚皇太后懿旨。李鸿章奏遵旨复陈一摺。著醇亲王奕譞、一并与议具奏。洋务　　

○谕内阁李鸿章奏遵旨覆陈一摺。著御前大臣、军机大臣、总理各国事务衙门大臣、大学士、六部九卿、翰詹科道、会同妥议具奏。洋务　　

○又谕善庆等奏、查明把持侵蚀擅用马价之协领。据实纠□□□尔

□一摺。江甯正黄旗协领金昌、经理八卦洲公款有年。现经该将军等查明。每年短交银一千数百两不等。以致马价无著。实属贪婪不职。金昌、著即行革职永不叙用。仍著该将军等将该员短交银两。勒限追缴。　　

○又谕、张树声等奏、知县在任服毒自尽一摺。据称广东乐会县知县徐汉章、于上年四月在任自尽。该县典史禀报。系因素患肝疾。服毒殒命。该故员之子在府呈诉。系被教官典史挟忿逼毙。现在行提人证来省集讯等语。究竟徐汉章因何服毒自尽。教官典史有无逼毙改报情事。亟应彻底根究。以成信谳。著张树声、倪文蔚饬司赶紧提集此案人证到省。研讯确情。据实具奏。记注　　

○又谕、御前大臣、军机大臣、总理各国事务衙门大臣、大学士、六部、九卿、翰詹科道等知悉。越南久列藩封。世修职贡。自法国取西贡六省为其属地。继复攻夺河内海防等处。逼立条约。认为保护其时中国尚有内寇。总理各国事务王大臣又未能先事豫筹。早加诘问。法人遂谓我未遑远略。谋占越南。近来越事益急。朝廷轸念藩服。不忍漠视。特命云南广西督抚。率师扼扎北圻地方。俾壮声援。此固字小之义。为保护该国计。因以为屏蔽边境计也。乃该国昧于趋向始则首鼠两端。继且纵令教民抗我颜行。肆意侵逼。山西北甯之失。皆系该国民人纷纷内应所致。辜恩悖义。莫此为甚。广西官军纪律不严。遇敌即溃。岑毓英驻军兴化。亦有该处形势难守。不若全师暂退以固门户之奏。疆场之事。一胜不可幸。一败不可挠。此时自应整军经武。再图进取。是以命潘鼎新驰赴粤西。重加整顿。叠谕沿海疆臣妥筹战守。又特召鲍超、刘铭传等、来京听候调派。原未尝因偏师偶挫。稍摇定见。适递总理各国事务衙门接到李鸿章电信。据称法国水师总兵福禄诺、令税司德璀琳、面呈信函。请准从中讲解等语。因思出师护越。越不知感。法又为仇。兵连祸结。亦非万全之策。既据该国先来讲解。是彼亦愿保全和局因势利导。保境息民。未尝非计。当经谕知李鸿章许其讲解。并令该大臣通盘筹画酌定办法。即行具奏。期于不损国体。不贻后患。兹据该大臣遵旨覆陈所称审势量力持重待时等语。尚属老成之见。自应相度机宜。与之妥议。庶此事有所归束。惟大局所关。必须详审。越南地方。若与法画界而守。似乎利其土地。若弃而不守。又有唇亡齿寒之虞。此后滇粤防务。疆圉应如何固守。饷需应如何豫筹。和局果成。有何流弊。应如何杜渐防微。法酋狡诈要挟。应如何辩难折服以上数端。并此外如有应行豫筹之处。著一并悉心详陈。迅速覆奏。朝廷集思广益。惟在力求实际。尔诸臣务当体念时艰。各摅忠谠总期切实可行。不准徒托空言。敷衍塞责。亦不准故为难行之论。转于国事无裨。李鸿章摺并岑毓英等摺件信函一并发给阅看。洋务　　

○置直隶总督李鸿章奏、湖南提督周盛传被□□□尔□各款。查盛军利器。足与西洋相埒。实为各省防军之冠。得旨仍著督饬周盛传将练兵＜闲＞器教操等事。认真办理。并随时查察。毋任始勤终怠。致有贻误。摺包　　

○又奏、请将吴长庆现驻朝鲜六营分别调回得旨即著随时相机调度。妥筹兼顾。摺包吏部奏议覆御史刘恩溥奏首府首县缺出。概不得以军功捐纳杂途人员署理。得旨、允行。摺包　　

○准京师五城饭厂十五处展限一月。　　

○辛亥。谕内阁陈士杰奏河工合龙日期一摺。山东利津县十四户决口。经陈士杰亲驻工所。督率员弁。实力堵筑于四月初二日合龙。其小李家庄口门二处。亦先后堵合。办理尚为妥速。即著将未竣各工加筑坚固。并将卞家庄决口。赶紧修筑。克日蒇事。在工出力官绅。著俟卞家庄合龙后。一并核实保奖。毋许冒滥。记注　　

○谕军机大臣等、户部奏、筹拨新疆工程银两一摺。据称新疆南路应修衙署等工。需款孔亟。请饬浙江将胡光墉侵取西征借款行用补水等银十万六千七百八十四两。于该革员备抵产业内。迅速变价照数措齐限本年闰五月以前。解交甘肃粮台应用。并请将四川、山东、及江海、江汉、粤海、闽海等关月协乌鲁木齐军饷。自本年四月起至十二月底止。共银八万两。改解甘肃粮台作为修理南路工程之用等语。新疆应修衙署各工。势难停缓自应酌拨款项以济要需著该将军督抚监督等。按照该部所拨各款。如数提前报解。毋稍延欠将此谕知穆图善、曾国荃、张树声、丁宝桢、卞宝第、卫荣光、刘秉璋、彭祖贤、陈士杰、倪文蔚。并传谕崇光、海绪知之。现月　　

○盛京将军崇绮等奏、奉省各属捕盗营弁。酌加夫马银两。恳仍照前奏、准其开支每年三千两。以重捕务。下部知之。摺包　　

○闽浙总督何璟等奏、福建陆路提督孙开华、前经派赴台北扼防。现抵台北艋舺地方、驻扎得旨、著即督饬孙开华等、相机布置。认真防范。毋稍疏虞。摺包　　

○两江总督左宗棠等奏、船政员绅等津贴。向归外销。请由船政衙门奏明准予造册报部以归画一下所司议。摺包　　

○追予福建军兴以来阵亡殉难、及积劳身故、官绅妇女等。分别旌恤如例。摺包　　

○壬子。谕军机大臣等、署都察院左副都御史张佩纶奏、请饬边海各军严防备战。以杜要盟之计一摺。前据总理各国事务衙门接到李鸿章电报。法国水师总兵福禄诺、令税司德璀琳面呈信函。请准从中讲解等语。朝廷念出师护越以来。越不知感。法又为仇。兵连祸结。殊非万全之策。既据该国先来讲解。因势利导。保境息民。未始非计。当经谕知李鸿章许其讲解。并令该大臣酌定办法。即行具奏。嗣据李鸿章遵旨核陈。已谕令廷臣会议。俟覆奏时再降谕旨。至将来该国所议。果否可行。殊难逆料。原不得稍弛战备也。兹据张佩纶奏请。以讲解责成李鸿章。仍以备御责成各路疆臣统帅。使讲解者以有备御而辩论可施。备御者不得以有讲解而军心顿懈等语。自来能战而后能和。所陈尚为切要。叠据李鸿章等电报。该国兵船先后来华。沿海各口岸防务吃重。著李鸿章、曾国荃、彭玉麟、穆图善、何璟、张树声、卫荣光、刘秉璋、张兆栋、陈士杰、倪文蔚、懔遵叠次谕旨。整顿防军。严申警备。务臻周密。仍宜持以镇静。不得稍涉张惶。滇粤边境。著张树声、岑毓英、潘鼎新、督饬各营。实力扼守。毋稍松懈。所奏请饬李鸿章电商陈士杰、将烟台各军酌归一统领钤辖。旅顺及山海关等处。应如何扼要布置。著该大臣分别商酌妥议具奏。至所称将来法人必索刘永福。请饬李鸿章、岑毓英顾全大局等语。法人屡为黑旗所败。其蓄志驱除。自在意中。著李鸿章、岑毓英先事筹计。以为辩论地步。本日已谕令曾国荃、饬潘鼎立召募五营。迅赴广西。署理广西提督唐仁廉。著李鸿章饬令迅速前往。毋稍延缓。滇粤各营需用军火。著责成张树声、悉心经理。俾资接济。琼州、台湾、定海、崇明等处。非通商口岸。尤为彼族所窥伺。彭玉麟、穆图善、并该督抚等。倍宜严密防守。广东为南洋首冲。由越抵琼。尤瞬息可至。彭玉麟、张树声、务当和衷共济。力筹备御。广西系张树声兼辖。该省防务。不得稍存漠视。并著会商潘鼎新妥筹兼顾。毋稍疏懈。致干重咎。长江门户。关系紧要。著曾国荃、会商李成谋妥为布置期于有备无患。所奏北洋水师。能否巡行连湾、庙岛。使彼转运有所顾忌。及以师船扼扎敌所必经之地。为截资粮诘奸宄计。著南北洋大臣酌度办理。前据陈士杰奏法如败约。必分兵屯烟台、登州、购买粮米。防之之法。当先断其接济。并编查渔户各节。著该抚斟酌事机。妥为筹办。总之和战现无定形。其闲缓急操纵机宜。全在该大臣督抚等精心酌核。实力办理。期无贻误。懔之慎之。原摺著分别摘钞给予阅看。将此由六百里各密谕知之。寻彭玉麟等奏称张佩纶所陈料敌审机。诚为至计。臣等惟有奖率将士。实力严防。琼州防务。臣玉麟臣树声决不敢存意见。广西抚臣潘鼎新现已驰至南关。所有警备事宜。臣树声断不敢漠视。报闻。洋务摺包　　

○又谕、近闻法国兵船北驶。有和议如不能成。即前往江甯之说。江甯为长江形胜要区。傥被彼族滋扰。肆其要求。则办理益形棘手。所关于大局者甚重。著曾国荃懔遵叠次谕旨。先事豫防。严密布置。督饬在防各军。竭力守御。毋得稍有疏虞。致干咎戾。前据张树声电报。潘鼎新请调皖南镇总兵潘鼎立募淮勇五营。皖省拨给饷银二万两。两江拨给枪炮。由海道赴粤等语。著曾国荃饬令潘鼎立迅速召募成军。拨给枪炮并知照裕禄筹给饷银。克日起程。前赴广西听候调遣毋稍延缓。将此由六百里密谕知之。洋务　　

○以镶黄旗满洲副都统文秀为左翼监督。吏部右侍郎松溎为右翼监督。记注　　

○癸丑。谕内阁、李鸿章奏开马颊河分减黄流。于地势民情不宜一摺。据称该督派员查勘。自长清县黄河北岸五龙潭。开至马颊河。抵沙土河海口。共长十万余丈。计六百三里。浅狭处约十分之七。应占民田庐舍。共数万亩。其不可开引黄流入马颊者。约有七端。委员经过时。沿河绅民纷纷呈请免办等语。山东黄河连年溃决。小民荡析离居。时廑宵旰。如果开河分减黄流。实于民生有裨。朝廷亦不惜重帑。现据李鸿章会同陈士杰查勘明确。地势民情。均属不便。即著毋庸置议。记注　　

