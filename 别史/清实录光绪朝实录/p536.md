<!-- { "loadSidebar": true } -->
○谕军机大臣等、有人奏、山东督粮道铎洛仑。自到任后。肆意妄为。昏谬懒惰。委办运务各员。贿托关说。济右帮千总赵震甲、濮州帮千总吴增锦、承运兵米。或延不交纳。或并未竣事。又复滥委别差。札委东平所千总张毓松办德正帮运务。该帮千总黄凤喈不服。张毓松贿托辞委。济左帮千总韩文元。亏短银两。该粮道以步捏多。擅自查抄。复因伊子呈控砌词讯押。并有纵容门丁招摇撞骗各情。请饬查办等语。著张曜按照所参各节。确切查明。据实具奏。毋稍徇隐。原摺著钞给阅看。将此谕令知之。寻张曜奏、查明督粮道铎洛仑被参各款。尚无肆意妄为、昏谬懒惰诸弊。惟该粮道于查出已故帮官韩文元亏短公项。不照例详请参追。竟派员将其寓所衣物车马。估价收存备抵。办理不免粗疏。报闻。摺包　　

○己丑。仁宗睿皇帝诞辰。遣官祭奉先殿。早事摺包　　

○谕内阁、刚毅奏、特参庸劣不职各员等语。山西潞安府同知银沆、年力衰迈。精神委顿。著勒令休致。汾西县知县门绅荣、办事乖方。行止荒谬。著即行革职。甯乡县知县王启纶、性情迂缓。难膺民社。惟文理尚优。著以教职归部铨选。以肃官方。现月　　

○谕军机大臣等、张曜奏、山东河淤日高。拟请乘势规复南河故道。并请数省协力赶办各摺片。据称此时堵合铜瓦厢口门。约计需银十余万两。若乘此规复故道。自兰考至单县。与江南丰县马良集交界为止。修堤挑滩。不过百余万两。拟归山东承办。南岸自兰仪至虞城。应归豫省办理。其杨庄以上工程如何筹办。未敢悬揣。若能数省同心赶办。计郑州决口堵合之时。尚可先期完竣等语。前因臣工条陈黄流宜南宜北。各有所见。节经谕令李鸿藻详晰议奏。兹据张曜所奏、规复故道。分省承办各节。著李鸿藻、李鹤年、通筹全局。悉心会商。如果事有把握。应如何与各该督抚妥慎定议。协力举办之处。即著该尚书等迅速覆奏。原摺片著钞给阅看。将此由五百里各谕令知之。现月　　

○又谕、前黑龙江将军定安。前经告病开缺。现在谅已痊愈。著托伦布传知该将军。即行来京陛见。将此谕令知之。现月　　

○又谕、电寄庆裕等、三省练兵事宜。暂派庆裕、希元、恭镗、督同丰升阿、溥英、倭恒额、富林布、特尔庆阿、钮楞额等、各就本省认真办理。电寄　　

○两广总督张之洞奏、广东惠、高、廉、雷、琼、赤溪、阳江、各府厅属。沿海地方。自七月起叠遭飓风。倒塌城垣衙署民房。沉没船只。伤毙人命。派员查恤等情。得旨、即著饬属查明。妥筹抚恤。毋任失所。摺包　　

○又奏、整顿潮桥盐务。并与闽省商定减厘包缴。以纾商力而顾课饷。下部知之。摺包　　

○山西巡抚刚毅奏、查明口外甯远厅官荒牧地名目等项。前后不符情形。并庄亲王地租银数缮写错误。恳请分别更正。下户部知之。摺包　　

○以创办广东文报三年期满。予选用知府蔡锡勇等奖叙有差。摺包　　

○以遇事招摇。革帮办营务广西候补直隶州知州丁学昌等职。摺包　　

○以遗爱在民。予山西准补沁源县署汾西县知县于钟德、暨其妻烈妇王氏、捐建专祠。从山西巡抚刚毅请也。摺包　　

○辛卯。谕军机大臣等、锡纶奏、塔尔巴哈台溃勇就抚。事多掩饰。拟派员接办一摺。额尔庆额准其暂行接办参赞印务。即著锡纶传谕该副都统、将该处勇营认真整顿。并将春满办理迁就情形。及被掠银物各数。确切查明。据实具奏。毋稍徇隐。春满著暂回本任。听候谕旨。至额尔庆额接办参赞印务。锡纶未经奏准。辄即派往。著饬行。将此由五百里谕令知之。现月　　

○命正白旗汉军都统长顺、镶黄旗满州副都统文秀、在紫禁城内骑马。镶蓝旗蒙古都统荣禄、仍在紫禁城内骑马。现月　　

○癸巳。慈禧端佑康颐昭豫庄诚皇太后万寿圣节。遣官祭太庙后殿。奉先殿。黄绫本　　

○上率王以下文武大臣诣慈宁门行庆贺礼。众官于午门外行礼。记注　　

○奉皇太后幸长春宫。侍晚膳。记注　　

○甲午。上奉慈禧端佑康颐昭豫庄诚皇太后幸潄芳斋。侍午膳。记注　　

○福建台湾巡抚刘铭传奏、全台田亩丈量将竣。请饬部仿同安下沙则定赋。下户部议行。摺包　　

○乙未。谕内阁、倪文蔚奏、调员差遣等语。湖北候补道陈建侯、在籍直隶州知州何嗣焜、著奎斌、崧骏、饬令各该员迅赴河南。交倪文蔚差遣委用。现月　　

○谕军机大臣等、前因河南郑州决口。饬部提拨银二百万两。业经分批起解。本日据倪文蔚奏。部款尚未到工。该省需用甚殷。著李鸿章迅即查明。节次领解此项银两委员。现在行抵何处。即行饬催星速前进。毋准稍有延缓。并飞咨倪文蔚。迅速迎提济用。以期无误要工。将此谕令知之。现月　　

○又谕、福锟奏、迟误入直。自请议处一摺。福锟著交部议处。现月　　

○又谕、电寄李鸿章、本日薛允升奏、郑工亟需料物。该省现经委员分途购办。惟运到无几。请饬直隶山东协济等语。著李鸿章、张曜、一体饬属迅即代购料物。运解到工。以应要需。电档　　

○河南巡抚倪文蔚奏、到工察看筹办引河情形。得旨、部拨银两。早经起解。本日已谕令李鸿章饬催迅解矣。摺包　　

○又奏、工赈事务极繁。须与邻省商办者。关系紧要。拟由山东济南至河南省城。接设电报。得旨、著照所请赶紧筹办。该衙门知道。摺包　　

○丙申。　　

○江苏巡抚崧骏奏、京口驿书擅拆文报夹板。饬属审办。得旨、著即饬提该丁书等审明究办。毋稍含混。摺包　　

○丁酉。谕内阁、阎敬铭奏、病仍未痊。恳请开缺一摺。阎敬铭著赏假两个月。毋庸开缺。　　

○玉牒馆奏、恭修玉牒告成。报闻。现月早事　　

○四川总督刘秉璋奏、续拨抚边屯仓麦粮。运赴崇化收用。下户部知之。摺包　　

○河东河道总督成孚奏、催办料物迅筹堵合。并呈郑州下汛漫口各处工程图。得旨、图留览。摺包　　

○又奏、署考试县知县吕耀辅。捐输郑工秸料二万束。得旨、吕耀辅著赏加一级。所请捐输料物照海防新章奖励之处。著户部议奏。　　

○麟书穿孝。以理藩院尚书绍祺兼署刑部尚书。正白旗汉军都统长顺署正红旗蒙古都统。现月　　

○以干预词讼。革江苏候补守备云骑尉侯林职。摺包　　

○以捐修桥梁。予四川汉州绅士知府衔刘先禄旌叙。摺包　　

○以捐修四川西充县考棚。予巴里坤镇总兵徐占彪建坊。摺包　　

○戊戌。谕军机大臣等、侍郎孙诒经奏、郑工堵筑。山东黄河亟宜疏浚一摺。据称黄河挽归故道。工大费钜。恐难再筹此款。惟有因势利导。将山东河身淤垫专力疏浚。请饬调拨机器船只。并添造圆船等语。现在郑工赶筹堵筑。将来故道如不能复。自必仍由山东经行。该侍郎所称用机器船只疏浚山东河淤。自系及时应办之件。此项船只。前经张曜奏明购买。如不敷用。应如何筹拟添调以资应用。即著张曜咨商李鸿章妥筹奏明办理。至圆船业经张曜奏称逐渐增添。自应酌量赶办。东明等处河工。仍著李鸿章加意培修。以期稳固。原摺均著钞给阅看。将此各谕令知之。现月　　

○户部奏、会议划拨闽浙两省旧有洋药税厘。酌定确数。以济各省饷需。从之。摺包　　

○以续订葡国条约。命庆郡王奕劻、工部左侍郎孙毓汶。与葡国使臣画押。摺包洋务　　

○己亥。谕内阁、福州将军穆图善。老成练达。秉性忠诚。咸丰同治年闲。出师直隶安徽江南湖北陕西甘肃等省。历著勋勤。洊升将军。克称厥职。前年特授钦差大臣。办理东三省练兵事宜。驰驱周历。况瘁不辞。规画精详。渐臻成效。方冀克享遐龄。长资倚畀。遽闻溘逝。轸惜殊深。穆图善著照将军军营病故例赐恤。加恩予谥。前经得有云骑尉世职。著改为骑都尉世职。任内一切处分。悉予开复。应得恤典。该衙门查例具奏。赏银一千两治丧。由盛京户部给发。灵柩回旗时。沿途地方官妥为照料。伊孙那福。著俟百日孝满后。由该旗带领引见。伊子恩保、承保、均著俟及岁时由该旗带领引见。用示笃念荩臣至意。寻予谥果勇。　　

○直隶总督李鸿章奏、湖北调防直隶之武毅两营。扼守畿东门户。难遽裁撤。自来年起。拟由直隶筹饷。今年仍由湖北解足。以顾要防。如所请行。摺包　　

○河南巡抚倪文蔚奏、豫省灾区较广。请将郑州等七十州县。无论极次贫民。先行抚恤一月口粮。一面接续赈济。得旨、览奏殊深悯恻。即照所请。先行抚恤一月口粮。饬属核实散放。毋任稍有弊混。　　

○以正红旗汉军都统善庆为福州将军。　　

○以天气渐寒。赏给闲散宗室觉罗人等一月钱粮。其宗室觉罗孤寡。除有恩赏钱粮外。再加赏半月钱粮。八旗绿步各营官兵。赏给半月钱粮。现月　　

○庚子。以神灵显应。颁广西柳州府城北极佑圣真君庙扁额曰龙城镇守。现月　　

○谕军机大臣等、太常寺卿徐致祥奏、山东下游河身。请饬赶紧疏浚一摺。前因郑州决口。叠经谕令张曜将东省疏浚事宜。及时赶办。兹据徐致祥奏称、郑工竣事。全河仍必北驶。东省应办各工。刻不容缓。自系为先事豫防起见。著张曜懔遵叠次谕旨。迅速筹办。不得以该省暂免河患。意存观望。致误事机。至所称利津县。萧神庙东北洼拉地方。形势最低。可以另辟海口。并著张曜体察情形。迅速覆奏。原摺著钞给阅看。将此谕令知之。寻张曜奏、山东黄河。未经断流以前。已形壅遏。现经断流以后。河身停淤。湾曲之处。积淤尤高。将来黄水奔腾冲突。其患更甚。今拟仿前人挑河成法。于河身淤垫之处。逐段抽沟。以停淤之多寡。定挑穵之浅深。撙节估计。需费一百八十七万余两。下部速议。又奏、查铁门关原距海口四十余里。萧神庙迤东。即旧时海口。自黄河由此入海。海潮顶托。黄流逐渐停淤。本年八月。亲至海口察看河海相接之处。硬沙横亘。非人力所能施工。必须机船购到。方可疏穵至施穵之后。不能必其不再积淤。惟有随淤随穵。以为经久之计。报闻。　　

○又谕、电寄升泰、升泰现已到川。著迅饬赴任。会同文硕速筹撤退隆吐藏兵。并开导边界通商事宜。毋稍延缓。电档　　

○领侍卫内大臣礼亲王世铎等、以保送三音哈哈官兵到京。可否先行看视马步枪箭请。得旨、著由御前大臣看视。再行带领引见。　　

○以户部尚书福锟署正红旗汉军都统。　　

○以正红旗满洲都统额勒和布为阅兵大臣。　　

