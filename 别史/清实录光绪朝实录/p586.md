<!-- { "loadSidebar": true } -->
○谕内阁、陈彝奏、缕陈因利局章程。吁恳通行一摺。据称醵钱立局。借给贫民。限日还本。不复取息等语。有无相通。随时称贷。本听民闲自便。若必官为经理。流弊滋多。如所称用司事以任收放稽核。借必有保。保必以邻。每日还本若干。五日一还。还清再借各节。殊属琐屑不成政体。且民闲得钱。易于耗散。逾限不还。势必按户追呼。或并责偿邻保。不肖官吏。因缘为奸。抑勒需索。种种弊端。断难保其必无。宋时青苗法贻害天下。此奏立意与青苗稍异者。系还本而不取息。然试思五日一还本之烦碎拖累。不较之谷熟取息为更甚耶。本欲利民。适以扰民。万万无此办法。所请著不准行。现月　　

○又谕、溥龄等奏、应行急修各工、请派大臣查勘一摺。昭西陵、孝陵、景陵、裕陵、定陵等处应修工程。著派汪鸣銮敬谨查勘。奏明办理。现月　　

○署盛京将军定安奏、吉齐两军。又值调操换练之期。拟令乞假祭埽之总统丰绅阿就便校阅。从之。　　

○甲申。太祖高皇帝忌辰。遣官祭福陵。黄绫本　　

○谕内阁、御史唐椿森奏、本月初十日致祭关帝庙、陪祀稽查人员稀少。据实纠参一摺。祭祀大典。理宜敬谨将事。此次陪祀及稽查监礼各员。到者寥寥。实属不成事体。著各该衙门查取职名。交部议处。至是日系郑亲王凯泰行礼。该御史摺内书写郑王字样。殊属不合。唐椿森著交部察议。现月　　

○谕军机大臣等、户部、总理各国事务衙门奏、各直省欠解东北边防经费。请旨严催一摺。据称本年各省关应解东北边防经费。除解到及报解起程外。尚欠解银一百二十三万五千两。其光绪六七八九十十一十二十三十四等年。共积欠银一百四十二万九千余两。为数甚钜等语。此项经费。系吉林黑龙江北洋各防营。计口授食之需。关系紧要。何得任意延宕。著各该将军督抚。迅即查照户部单开欠解各数。分批筹解部库。傥再延欠。即著照贻误京饷例。指名严参。原单均著钞给阅看。将此由四百里谕知福州将军、直隶等省各督抚、并传谕粤海关监督知之。现月　　

○前任都察院左副都御史薛福辰在籍病故。赏银五百两治丧。现月　　

○乙酉。以办理江苏常镇各属灾赈出力。予前署常镇道钱宝传等议叙。　　

○予军营病故。副将方护贵、游击苟应坤等、议恤。摺

包

　　

○丙戌。高宗纯皇帝诞辰。遣官祭奉先殿。　　

○驻藏帮办大臣升泰奏、密陈近日边情。得旨、览奏具悉。此次该大臣迅速赴边。挽回藏事。深明机要。赫政勤奋耐劳。著先行传旨嘉奖。随手　　

○丁亥。谕内阁、山东黄河。本年伏汛盛涨。章邱齐河等堤埝。先后漫溢。滨河各州县。村庄多被淹浸。灾区甚广。叠经谕令张曜。妥筹赈抚。瞬交寒令。灾民困苦情形。尤深轸系。著将该省本年新漕。截留十万石备赈。随漕轻赍等项。一并按数扣支。该抚即饬所属分别灾区轻重。妥为散放。务使实惠及民。毋任吏胥舞弊。用副加惠灾黎至意。现

月

　　

○以遵命捐赈。予江苏运同职衔程增祥为其祖、台湾副将郑有勤为其父母、各建坊。　　

○戊子。闽浙总督卞宝第奏、茶税历年递减。部拨各款。力难如数筹解。下部知之。　　

○吉林将军长顺奏、吉林上年水灾。短徵黄烟木植税课。恳恩宽免。下部议。摺包随手　　

○己丑。署盛京将军定安等奏、永陵四牌楼等工拆卸后。多有酥鹻。续估办理。此项银两。照原案仍领实银。请免折扣。下部知之。　　

○庚寅。以土匪滋事。登时扑灭。予云南临安府知府全楙绩等升叙有差。摺包　　

○以云南游击戴必贤持刀伤人。参将李德永催捐酿命。均革职讯办。　　

○准四川松潘镇总兵夏毓秀、于云南昆明县本籍、捐建昭忠祠、祀死事援兵降军难民、及历年随征阵亡员弁兵勇、列入祀典。从云南巡抚谭钧培请也。　　

○辛卯。谕军机大臣等、江苏盐捕营弁勇被烧毙命一案。前经谕令崧骏确查具奏。兹据奏称、记查乡民仇视巡勇。起意烧害各情。请饬严拏首要各犯等语。乡民聚众烧毙巡盐弁勇。大干法纪。必须缉拏要犯到案。讯取确供。方能定谳。著曾国荃、刚毅、黄彭年、懔遵前旨。督饬所属。严拏首要各犯。务获。彻底根究。按律惩办。原摺均著钞给阅看。将此谕知曾国荃、刚毅、并传谕黄彭年知之。现月　　

○壬辰。谕内阁、本年夏秋闲四川涪雅两江涨溢。近水州县。民闲田庐被淹。灾区甚广。朝廷殊深轸念。加恩著于该省捐输项下。赏拨银五万两。俾资赈济。即著刘秉璋分给被灾各处。饬属核实散放。务令实惠及民。毋任稍有弊混。用副抚恤灾黎至意。现月　　

○谕军机大臣等、谦禧奏、五月二十九日。突有蒙古兵数十人。至奈曼旗。将散役杨才等拏去。又至土默特贝勒旗。围攻邵洛七家二日。炮毙工人十三名。将房屋一并烧毁。并据查勘委员双禄等探称。该蒙兵已将杨才、邵洛七、解赴盛京将军衙门等语。览奏殊堪诧异。察核情节。显系匪徒假冒蒙兵。挟仇毙命。若不迅速拏办。何以严法纪而儆凶顽。著定安、谦禧、各饬所属。认真访缉。务将匪犯悉数拏获审讯。从严惩办。毋任漏网。谦禧片、著钞给定安阅看。将此各谕令知之。现月　　

○又谕、户部奏、筹拨甘肃新饷一摺。甘肃关内外各军饷银。关系紧要。现经该部将光绪十六年新饷。指拨山西省银八十四万两。河东道银五十二万两。河南省银六十一万两。陕西省银二十万两。湖北省银三十三万两。湖南省银十六万两。江苏省银二十万两。两淮银二十万两。安徽省银二十万两。江西省银三十六万两。四川省银九十八万两。闽海关银二十万两。共银四百八十万两。请饬依限报解。著该将军督抚等。严饬各该司道按照部拨数目。于本年十二月底赶解三成。至来年四月底止。再解三成。其余四成。统限九月底止。埽数解清。各该省如能依限完解。即由陕甘总督奏请奖叙。傥仍前延欠。即著户部照案奏参。将此由五百里各谕令知之。现月　　

○顺天府以宗室乡试中额请。得旨。取中七名。摺包　　

○通政使司通政使黄体芳奏、铁路果行。请勿再借洋债。下所司知之。　　

○四川总督刘秉璋奏。石泉县等处被水成灾。设法筹赈。得旨、即著饬属查勘抚恤。毋任灾民失所。早事　　

○甲午。谕内阁、黄彭年奏、沥陈缉私积弊。特参玩公溺职道员一摺。苏松等处。盐枭充斥。本年七月闲。吴江县瓜墩地方。竟有枭船虏去巡船。殊属不成事体。缉私卫引。全在将领得力。方足以资弹压。著照所拟、由江苏巡抚、会商浙江巡抚、酌委统兵大员。兼统缉私一营。随时认真缉拏。严行惩办。不得稍涉疏懈。缉私道员丁兆基。于此次巡船被虏。未据禀报。檄饬拏犯。逾限未获。实属玩公纵匪。不知愧奋。江苏候补道丁兆基。著即行革职。以示惩儆。署吴江县知县蒋一桂。兼有缉捕之责。防范不密。亦难辞咎。著即撤任。现月　　

○又谕、锡珍奏、假期届满。病仍未痊。恳请开缺一摺。锡珍著赏假一个月。毋庸开缺。现月　　

○乙未。开缺安徽巡抚陈彝奏、遵旨保荐将才。得旨、李得胜等、均著交军机处存记。摺包　　

○又奏、密陈候补道孙振铨等。堪以道员＜闲＞用。得旨、孙振铨、钱禄曾、赵舒翘、均著交军机处存记。　　

○以捐助书院膏火。予云南鹤丽镇总兵吴永安等议叙。

摺包　　

○以报灾不实。云南迤南道许继衡等、下部议处。摺包　　

○以品行不端。降湖北督粮道夏宗彝为同知。摺包　　

○丙申。世宗宪皇帝忌辰。上诣寿皇殿行礼。遣官祭泰陵。外记　　

○给事中张廷燎奏、兴办铁路。先请察看黄河。下所司知之。　　

○丁酉。以神灵显应。加浙江钱塘县金华将军封号。曰诚感。福建崇安县扣冰古佛封号。曰灵佑。早事　　

○护理甘肃新疆巡抚魏光焘奏、喀什噶尔提镇等缺。请归督抚节制。下兵部知之。　　

○戊戌。总理各国事务衙门奏、瑞典那威国王诞生皇孙。请饬出使俄德奥和国大臣洪钧转行致贺。报可。　　

○德福、札拉丰阿、熙敬、现驻南苑。以吏部尚书麟书署镶黄旗蒙古都统。贝子奕谟署正蓝旗蒙古都统。镶蓝旗蒙古都统荣禄署正红旗汉军都统。大学士恩承署镶白旗汉军都统。外记　　

○以近畿连年灾歉。赏普济堂、功德林、广仁堂、及卢沟桥粥厂。资善堂暖厂。粟米有差。摺包　　

○己亥。谕内阁、定安、阿克丹奏、请选择合龙吉期一摺。盛京永陵启运殿工程。将次完竣。著钦天监于九月内选择合龙吉期。先行知照。即著盛京将军等敬谨遵照办理。现月

　　

○又谕、本月二十四日。雷雨交作。天坛祈年殿被雷火延烧。经官兵等救护扑灭。本日据太常寺、步军统领衙门、各奏火起情形相同。太常寺奉祀刘世印。职司典守。疏于防范。实属咎无可辞。著交部议处。太常寺堂官。著一并交部议处。直班坛户孙荣德、魏连生、王德海等、均著交顺天府严行审讯。有无别项情弊。按律定拟具奏。五城水会绅董等、救护出力。著该巡城御史传旨嘉奖。火灾示警。朕心寅畏实深。惟有益加兢惕。宵旰孜孜。励精图治。尔内外大小臣工其各靖共自矢。精白乃心。力戒因循。修明职业。用副君臣交儆之意。现月　　

○直隶总督李鸿章奏、恳将本届山海钞关加增赢余银两截留。备海口水雷营需用。从之。摺包　　

○以亏款延缴。革前直隶清丰县知县毛羽丰等职。并勒追。　　

○以嗜好颇重。捕务废弛。革直隶东明营都司吉玉成职。　　

○以遗失关防。革福建署鹿港游击周南义职。摺包　　

○予城陷殉节。四川成都县绅士黄天顺一家男妇一十名口旌表如例。摺包　　

○庚子。伊犁将军色楞额奏、绥定等处地震。城垣坼裂。查勘修补。下部知之。摺包　　

○辛丑。礼部奏、议覆直隶总督奏请将滦河神列入祀典。依议行。　　

○漕运总督李瀚章奏、特保人才并堪胜专阃之员。得旨、桂中行、方瑞兰、何乘鳌、杨玉书、均著交军机处存记。　　

○又奏、淮扬海道徐文达功多官大。无可移奖。据实陈明。得旨、徐文达著交军机处存记。　　

○贵州巡抚潘霨奏青溪县铁厂被水。请暂缓三个月举办。下部知之。随手　　

○以讳匿命案。革云南前署大姚县知县云龙州知州张礼堂职。摺包　　

○予积劳病故。前任贵州按察使席宝田优恤。战迹宣付史馆立传。湖南本籍、及江西贵州立功省分。建立专祠。摺

包

　　

