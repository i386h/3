<!-- { "loadSidebar": true } -->
○谕军机大臣等、兴廉、游百川奏、来□山戊不□新漕。请饬提前赶办一摺。据称旧例验收漕粮。统限五月内全完。苏省奏定径运章程。头批漕船。于二月望前进口。江浙两省粮道。准于二月中旬抵津开兑等语。漕粮为天庾正供。关系紧要。沙船远涉重洋。动逾数月。历年以来。俱用招商局轮船分运。现在办理防务。时局不同。若非豫为绸缪。深虑临时迟误。著曾国荃、卫荣光、刘秉璋、督同藩司粮道。将漕运事宜。提前赶办应如何相度机宜。雇船应用。务须先事熟筹。期臻妥速。将此各谕令知之。现月　　

○又谕、前据色楞额等奏、巴勒布商民被劫一案。议定偿款十八万三千四百余两。除筹捐折抵外。不敷之数。恳由四川筹拨。当令丁宝桢垫银八万两解藏应用。仍令藏中分年归还。毋庸赏给。并经谕令色楞额等知悉。兹据该大臣等奏。接据岐元等咨称、承准寄谕、令丁宝桢传知丁士彬克日抵藏。悉心筹办。惟此案业经筹办了结。应否再行查办。请旨遵行等语。所有巴勒布商民被劫一案。著仍遵六月初四日谕旨办理。所请再行查办之处。著毋庸议。丁士彬如已抵藏。即著启程回川。如尚在途。亦著咨明折回。将此由五百里各谕令知之。现月　　

○又谕、仓场衙门奏、来□山戊不□新漕。请援照同治十一年苏省试办河运成案。雇觅殷实民船。兼办河运等语。著户部议奏。现月　　

○署直隶总督李鸿章、等奏选派神机营分起赴防。以卫京畿。得旨、即著各军实力操防。并随时相机布置。以资捍卫。摺包　　

○督办新疆军务兵部右侍郎刘锦棠奏、法人背约。请率师东下。与之决战。得旨、览奏忠勇之忱。深堪嘉尚。刻下新疆甫就荡平。一切设官裁勇各事。均须妥筹布置。且该处密迩俄边。尤须得人镇抚。张曜一军。前有旨谕令北来。所有新疆防守事宜。该大臣尤当统筹兼顾。毋庸率师东下。用副委任。摺包　　

○署湖广总督下宝第奏、遵旨募勇候调。并筹备饷项以济军需。得旨、所需饷项。即著严饬司道。无论何款、速为筹备。一面听候部拨。至各营应给枪炮等件。并著该署督等咨商曾国荃拨济。以期迅速赴防。摺

包

　　

○又奏、请饬闽省激励民团。协助战守。得旨、所募勇丁。必须挑选精壮。不得仓猝召募。致营官等以老弱充数。闽省团练。已叠谕该将军等筹办。并派林寿图为团练大臣矣。摺包　　

○以记名提督吴凤柱署湖北提督。摺包　　

○以剿捕热河匪徒肃清出力。予协领文桂等升叙加衔有差。　　

○以使馆繙译期潘得力。予选用知府联芳等、升叙加衔加级有差。　　

○以在洋期满。予金山总领事官补用知府黄遵宪、道员用。并加布政使衔。繙译官知县张宗良等、升叙加衔有差。摺包　　

○癸亥。谕军机大臣等、电寄彭玉麟等、闻法国现与葡萄牙密约。澳门有通广东省旱路。拟由此路协力攻扑省城。如果得手。即将法国所有澳门地界酬葡等语。虽系传闻之词。不可不防。著彭玉麟张之洞等、严密侦探。并查明此段旱路。有无险隘可凭。闻中闲尚有一江。或可扼守。著豫筹布置。并先电闻。电寄　　

○又谕、电寄曾纪泽、闻法人有与俄倭密约。明年法犯北洋。俄犯吉林。倭攻朝鲜。以图牵我兵力之说。自系法人虚声。俄国有无举动。著曾纪泽密察随时电闻。前有英船驶进闽口。并无旗号。兼值大雾。我兵误认为法船。开炮轰击。伤英人三名。昨据英使照会总署。语尚和平。惟坚称船上实挂英旗。若于受伤船过时。我军升炮。闽省大员到船慰藉。即可了结。拟即电闽照办。并酌给医药之资。英廷有无议论。并著详察电覆。电寄　　

○又谕、电寄曾国荃、据电称、转据卞宝第电称程文炳援闽。湖北并无六营可调。湘鄂亦难筹饷等语。闽事紧急。卞宝第何得以营缺饷绌。不令援军速往。实属不知缓急。著卞宝第速拨鄂军四营。并由程文炳另召二营。凑足六营之数。统率赴闽。不准稍延。器械由鄂拨给洋械不敷。即用擡炮排枪。启程饷需。鄂省酌拨。以后即由部拨。前饬湘鄂募勇。仍应豫筹召募。庶几精壮足恃。免致仓猝成军。不暇选择。江阴拨出援闽之军。著曾国荃督饬刘连捷移营填扎。毋稍松懈。电寄　　

○又谕、电寄李鸿章、程文炳现由湖北率师赴闽。需用后膛枪炮。该省与南洋均少此项军械。北洋如能拨给。著李鸿章迅速酌解。电寄　　

○漕运总督杨昌浚奏、添募马步队并漕标三营。扼要防守。请拨饷接济。得旨、漕标三营勇饷。著准其于江安粮道库每月拨银二千两。苏松粮道库每月拨银一千两。摺包　　

○命凉州副都统崇志来京。调正黄旗蒙古副都统德魁为凉州副都统。以记名副都统承绶为正黄旗蒙古副都统。现月明发　　

○甲子。谕军机大臣等、奉天防务紧要。营口一带。后路尚觉空虚。应否添筑炮台。以臻周密。著李鸿章审度形势。迅速奏明办理。图一件。著发交阅看。将此由五百里谕令知之。洋务　　

○又谕、翰林院编修徐琪奏、海疆多事。条陈利弊一摺。据称近日各海口炮台太露。无土遮蔽。敌船得视为标准。夷炮更易于轰裂。闲有堆土累堤。用法或未能尽善。必须高筑土堤。暗设地道。多安炮洞。再植杂木。以至移动营房。修造炮架。均宜相度情形。量为更改等语。各海口建立炮台。最为扼要制胜之计。若制造不精。击敌而转为敌击。于战守大有关系。该编修所奏是否可行。著该将军督抚大臣等。悉心察度。实力讲求。以期有利无弊。原摺均著摘钞给与阅看。将此由五百里谕知李鸿章、曾国荃、彭玉麟、庆禄、穆图善、何璟、张树声、张之洞、卞宝第、卫荣光、刘秉璋、潘霨、彭祖贤、张兆栋、陈士杰、倪文蔚、陈宝琛、吴大澂、张佩纶、刘铭传。并传谕卢士杰知之。洋务　　

○又谕、电寄陈士杰等、闻法国不得基隆煤。将谋威海卫。山东防务。著陈士杰懔遵叠谕。严密布置。务期战守足恃。该抚责无旁贷。不得稍有疏虞。致干重咎。并著李鸿章会同实力筹备。以杜诡谋。该省海防情形。吴元炳即行确查具奏。电寄　　

○又谕、电寄曾国荃、据电称英轮装刘朝祜营渡台。稍慰廑系。该督拟买极大炮八尊。分置吴淞江阴。又欲购前后膛枪。所筹甚是。即著迅办。所需价银。如议办理。电寄　　

○又谕、电寄穆图善等、闽防应迅筑炮台。如有土堆筑。易于集事。且不同甎石易摧。著穆图善等设法赶办。并整备战守。勿致临事仓惶曾国荃现密约英德商包办枪炮。既济急需。且联络与国。闽少精械。该省即速照行。勿事事远烦朝廷计虑。道员杨正仪、准其调往。即由穆图善咨行迅速赴闽。电寄　　

○又谕、电寄刘秉璋、有人奏闻有外国船六七艘。驶至甯波江北岸。著刘秉璋饬属确查系何国船只。如系法船。即行攻击。又据称乍浦应酌添数营。并将该处鱼船编查约束。副都统应驻乍浦。著该抚酌度妥办。电寄　　

○署直隶总督李鸿章奏、口外匪徒剿捕净尽。蒙民安谧。撤回练军。暂留马队巡缉。得旨、仍著该署督饬属将所逃匪首。设法严拏。务获惩办。毋任漏网。所有伤亡官兵人等。即著查明请恤。摺包　　

○署山西巡抚奎斌奏、抽调防军。听候调遣。并提解饷银以济急需。得旨、所有备调各军。即著勤加操练。候旨调拨。至所拟提银十万两解京备用之处。著依议行。摺包　　

○以镶黄旗汉军副都统嵩山署镶红旗汉军副都统。明发　　

○以饰词抗差。革布特哈达呼尔佐领庄庆职。摺包　　

○乙丑。谕军机大臣等、电寄杨昌浚等、据曾国荃电称洋轮难雇等语。闽防紧要。著杨昌浚督军迅由陆路进发。克日抵闽不得藉词雇船。推诿延宕。致误事机。运台军火。著曾国荃设法妥速运解。电寄　　

○又谕、电寄张佩纶、据李鸿章电称张佩纶恳辞船政等语。张佩纶应遵前旨。将船政妥为筹办。不得藉词推诿。电寄　　

○广西巡抚潘鼎新奏、裁汰勇营为难情形。得旨、该抚惟当随事秉公核实办理。以副委任。毋庸意存顾虑。摺包　　

○又奏、梧州拨解巡抚各衙门经费。饬解善后局以备军需。得旨、览奏尚属急公。如所请行。并下部知之。摺包　　

○两江总督曾国荃奏、王德榜军饷。请饬江西如数筹解。得旨、即著户部咨行江西巡抚。按月筹解王德榜军饷银二万两。不准延宕短缺。该军饷项。即照所请由广西核实报销。摺包　　

○予剿匪阵亡两江参将翟世祥、广西守备钟绍先、千总廖得昌等、染瘴病故安徽副将黄玉贤、记名提督陈贤胜等、分别优恤。摺包　　

○抚恤安徽祁门县被水灾民。摺包　　

○丙寅。谕内阁、潘鼎新奏、遵查越南北甯失事情形。将各将弁分别拟办各摺片。本年二月十一十五等日。法兵至越南扶良江登岸。扑犯防营。陈得贵等首先败溃。法兵分犯慈山新河江口等处。黄桂兰、赵沃、分路迎敌。迨陈朝纲、周炳林等营败后。黄桂兰、赵沃、闻警回城。越南各官。已开城逃遁。黄桂兰、赵沃、即往太原一路。各路营勇亦溃。各将弁防御不力。实堪痛恨。除黄桂兰畏罪自尽。应毋庸议外。已革道员赵沃。已革提督陈朝纲。本应军前正法。惟念北甯被陷。系越官开门迎敌。该革员回救不及。尚有一线可原。所拟发往黑龙江充当苦差之已革道员赵沃。已革提督陈朝纲。著改为斩监候。秋后处决。即解交刑部监禁。已革副将周炳林。不能联络刘团。以致偾事。军功覃志成所部骚扰地方。情节较重。均著改为发往黑龙江效力赎罪。所请革职之游击谢洲、田福志、参将蒋大彰、守备贾文贵、副将李石秀、均著发往军台效力赎罪。所请以都司降调之总兵陈德朝。副将黄才贵。均著改为革职。所请咨革之千总李应光等十名。均著斥革不准留营。此次潘鼎新酌拟惩办失事员弁。殊多轻纵。军政首在赏罚严明。何得轻率瞻徇。著传旨申饬。嗣后有统兵驭众之责者。务当一秉至公。信赏必罚。俾各将士踊跃用命。同奏肤功。洋务　　

○谕军机大臣等、有人奏、天津防军驻北塘者五营。实止四营两哨。与大沽防军。多寡悬殊。请饬李鸿章统筹兼顾等语。北塘防务紧要。现在驻守各营。是否足敷分布。著李鸿章悉心体察。如兵力实形单薄。即著迅速添营。以资防御。将此由五百里谕令知之。洋务　　

