<!-- { "loadSidebar": true } -->
○又谕。金顺奏、带队大员。不遵调度。阻挠进队。请旨惩办一摺。已明降谕旨。将吉尔洪额等革职。交左宗棠查办矣。著金顺即行派员将该革员等。押解进关。由左宗棠严行查办。按律惩治。吉尔洪额所部官兵。并著金顺饬令接统之员。妥为钤束。毋任滋生事端。原摺著钞给左宗棠阅看。将此由六百里各谕令知之。剿捕　　

○督办福建船政候补三品京堂吴赞诚奏、船工情形。及铁胁厂布置。并自置轮机。酌改省煤新式。又奏、派总兵吴世忠、带同各船出洋操练。均报闻。　　

○署吉林将军古尼音布奏、请将剿捕不力。致贼逃逸之阿勒楚喀正红旗披甲委参领永禄、镶红旗蓝翎骁骑校成桂、革职。得旨。著先行革职。带队效力。傥仍前不能奋勉。即著从严参办。摺包　　

○朝鲜国正使判中枢府事韩敦源、副使礼曹判书林翰洙、书状官司仆寺正闵种默、于午门外瞻觐。内起居注纂修官谢崇基恭纂　　

帮总纂官钱骏祥恭辑监修总裁世恭阅二签十月初八日正总裁那恭阅十月三十日专司藳本陆恭覆阅辛亥十二月二十日　　

徐恭阅四签十二月二十日　　

荣恭阅一签正月二十六日副总裁唐恭阅二签四月初五日　　

宗室寿恭阅五签五月初八日

　　

郭恭阅三签六月二十日　　

熙恭阅闰六月十一日　　

王恭阅一签七月初三日初校修改上卷伍拾叁签殷济恭校宗室麒恭阅三签九月初六日覆校修改上卷柒签单镇详校蒙古总裁恩恭阅冬月二十八日


大清德宗同天崇运大中至正经文纬武仁孝睿智端俭宽勤景皇帝实录卷之三十六　　

光绪二年。丙子。秋七月。己未朔。享。太庙。遣惠郡王奕详恭代行礼。　　

○上诣钟粹宫问慈安裕康庆皇太后安长春宫问慈禧端佑康颐皇太后安至戊子皆如之。内记　　

○谕内阁额勒和布等奏。审明带兵各员被控受贿等情。分别定拟一摺。此案黑龙江呼伦贝尔副管达米兰。于该营采买官羊内虽无自行挑留情事惟以统兵大员。贩卖羊只希图微利。又于达什拉布坦捐输羊只。并未交齐。率行呈报。殊属不合。达米兰著撤销记名副都统保案。遣撤回旗头等侍卫卓淩阿于达米兰虚报。捐输羊只数目。毫无觉察亦难辞咎。卓淩阿著撤销二品顶戴保案以示薄惩骁骑校委营总满斋因修理庙宇。率行扣收众兵银两并售卖牛只为采买纸笔及拖欠喇嘛之用。又收存羊价银两。迟延不发。虽均无入己情事究属不合。满斋著交部议处。　　

○谕军机大臣等。庆春奎昌奏兵丁。官房并护营石土二坝。被水冲塌援案请饬修理一摺。本年六月闲。张家口一带山水涨发。护营石土二坝。均被冲决驻防兵丁官房坍塌甚多著李鸿章即行派员查勘饬令地方官于秋闲赶紧修理。俾兵丁得以栖止将此由四百里谕令知之。现月　　

○又谕。曾国荃奏。黄河南北两岸。各厅本年大汛镶做要工。采办料物需款甚钜前请钱粮。实属不敷应用。请于南岸各厅添拨银五千两。北岸各厅添拨银四万五千五百两等语。著李庆翱督饬藩司于大汛期内赶紧如数筹拨所有前次欠拨银两并著一并拨给以资修守毋稍迟误将此由四百里谕令知之。现

月　　

○以头等侍卫恩合为墨尔根城副都统明发　　

○以收受馈送革参领永春职仍留营效力　　

○以入场枪替革琼山县训导尹光照职仍按律惩办。随手　　

○庚申。以两次崇上慈安端裕康庆皇太后慈禧端佑康颐皇太后徽号前期遣官告祭天地太庙社稷上礼服御中和殿恭阅奏书毕上升舆由右翼门至永康左门降舆。大学士捧奏书由中路前行至慈寍门。上由东阶升至门下东旁立慈安端裕康庆皇太后慈禧端佑康颐皇太后御慈寍宫升座。仪驾全设中和乐作上诣正中拜位跪大学士捧奏书在左旁跪进上受奏书恭献。授右旁大学士跪接。置正中黄案上。宣读官捧起跪宣。上率王大臣官员行礼礼成。　　

○谕军机大臣等。古尼音布等奏。摉捕金匪马贼情形。并酌留客兵。请催解协饷各一摺。吉林东岭沟内金匪。业经古尼音布督饬官军剿散。惟甯古塔及阿勒楚喀属境。均有马贼肆扰。古尼音布已派营总海明阿等、带兵驰往剿办。并饬统领常明等。会同摉捕。即著严饬派出各军。侦探迎击。务将匪党悉数歼除。该省东路甯古塔等处。山深林密。匪徒出没靡常。亟宜设法。摉剿该署将军现拟添练马步各队即著妥为布置。以厚兵力。西路盗匪。赵西来尚未弋获。并著督饬员弁。会合奉天官军实力摉缉。务获惩办吉林客军现经该署将军酌量撤留分扎各处。亟须饷项接济所有江甯月协甘省军饷银一万两。自改协吉林后仅据解过银五万两。著沈葆桢、吴元炳、督饬藩司。即将欠解之款。迅速拨解嗣后仍当源源解济。毋稍延欠。将此由四百里各谕令知之。现月　　

○予阵亡受伤领催明福等十九名均照军营例加等。分别议恤。摺包　　

○辛酉。两次恭上慈安端裕康庆皇太后慈禧端佑康颐皇太后徽号。册宝上礼服御太和殿恭阅册宝毕奉安于彩亭前行。上升舆随后。由右翼门至永康左门上降舆行至慈寍门外东旁立册宝陈设于正中黄案。慈安端裕康庆皇太后慈禧端佑康颐皇太后御慈寍宫升座仪驾全设。中和乐作上诣正中拜位跪。左旁大学士捧册宝依次跪进。上受恭献。授右旁大学士跪接。置正中黄案上。宣读官捧起跪宣。慈安端裕康庆皇太后册文曰。圣慈遍覆。九州蒙乐利之庥。鸿号加崇。八表遂瞻依之愿宫闱晋颂。寰海倾忱钦惟慈安端裕康庆皇太后陛下。地道同符。坤元合撰。训昭恭俭。徽音式播于家邦教溥宽仁。惠济广敷于中外勤宣内政佐皇考之诒谋懋著母仪。成先朝之郅治。溯往昔恩勤备至。尊崇方笃于宸衷。肆冲人统绪丕承。巍荡难名夫茂矩。体孝思于无斁。愿效称扬。仰谦德之弥光仍存撝挹。洎再三吁请。始邀俞允之恩。俾亿万臣民。共慰尊亲之戴。肃遵礼制。虔晋隆称。谨告天地宗庙社稷。率诸王贝勒文武群臣。谨奉册宝。恭加上徽号曰慈安端裕康庆昭和皇太后。伏愿景福长增。蕃厘茂集。耀徽章于函＜宀禹＞。咸钦福作之无疆。焕宝册于璇宫永庆春晖之普被。臣诚欢诚忭。稽首顿首。谨言。慈禧端佑康颐皇太后册文曰。厚德凝祥。覆帱溥九州之泽。隆称归美。瞻依孚万国之心。庆洽宫庭欢胪寰宇钦维慈禧端佑康颐皇太后陛下。道符巽顺。撰合坤贞。尽敬尽诚。职洁苹蘩之荐。克勤克俭。德昭绨练之风。昔戒旦于鸡鸣。聿修内政。迨诒谋于燕翼仰赖慈恩。故鸿号虔加。大孝冀伸。尊养。而前言犹在藐躬宜切缵承盛德谦冲。曾谕停夫典礼群情推戴。仍愿效夫钦崇。经吁恳之再三。始邀俞鉴。思赞扬于万一。莫罄名言。敬考彝章肃摅忱悃。谨告天地宗庙社稷率诸王贝勒文武群臣。谨奉册宝。恭加上徽号曰慈禧端佑康颐昭豫皇太后。伏愿寿祺茂介。福履蕃臻徽音偕日月同华。共庆春辉之有永宝箓与球图并焕常延景运于无疆臣诚欢诚忭稽首顿首谨言慈安端裕康庆昭和皇太后册文曰慈德延鸿。熙皞启中天之运仁声遹骏。瞻依符八表之忱庥介宫庭。喜盈朝野。钦惟慈安端裕康庆昭和皇太后陛下。道凝坤厚。功赞乾元。恪慎持躬。懿则茂庆都之矩。宽仁逮下。芳徽谐太姒之音。正表率于六宫。睢麟洽化。宣勤劳于九陛。鸠扈绥民。筹运璇闱。陬澨游重华之宇。令申瑶戺。垓埏仰再造之天。感深恩而歌咏燕昌。殷承欢于内殿。循盛典而推崇鸿号。敢廑念于初基。祗考礼经。虔抒诚悃。谨告天地宗庙社稷。率诸王贝勒文武群臣。谨奉册宝。恭加上徽号曰慈安端裕康庆昭和庄敬皇太后。伏愿繁膺褫祜。长享怡愉。化日舒长。四海驻恒春之景。恩风布濩。万年清函夏之尘。臣诚欢诚忭稽首顿首。谨言。慈禧端佑康颐昭豫皇太后册文曰。徽音远播。一人深继述之思。至德难名。万国隆尊亲之戴。庥凝禁籞。庆洽寰瀛。钦惟慈禧端佑康颐昭豫皇太后陛下。立极承天。含章应地。仪垂圣善。阐芝牒之苞符。度式温恭。演藻旒之绳序。协黄裳而出治。镜砥清平。焕紫罽以绥猷鼚轩鼓舞。颜承有喜。瑞藼映复旦之华。寿介无疆。保艾裕万年之策。嗣初服而瞻依凤扆。莫酬启佑之恩。合八区而沐浴鸿慈。益切显扬之愿。载稽礼制。肃展悃忱。谨告天地宗庙社稷。率诸王贝勒文武群臣。谨奉册宝。恭加上徽号曰慈禧端佑康颐昭豫庄诚皇太后。伏愿纯嘏弥增。嘉徵洊至。照临悠久。升恒齐二曜之辉。悦豫康强。丰乐锡兆民之福。臣诚欢诚忭。稽首顿首。谨言。上率王公大臣及蒙古王公贝勒贝子等行庆贺礼。礼成。　　

○诣钟粹宫请慈安端裕康庆昭和庄敬皇太后安。长春宫请慈禧端佑康颐昭豫庄诚皇太后安。　　

○赏恭上徽号执役校尉等银。现月随手　　

○赏宣读册宝之大学士宝鋆。协办大学士尚书英桂。沈桂芬。尚书毛昶熙。载龄。董恂。万青藜。李鸿藻。皂保。左都御史景廉。侍郎殷兆镛。翁同和。夏同善。何廷谦。德椿。麟书等。各丝缎江大小荷包有差。现月　　

○赏捧玉册玉宝之尚书广寿魁龄。侍郎恩承乌拉喜崇阿绍祺。内阁学士阿昌阿铁祺载庆等。丝缎荷包各有差。现月　　

○赏引册宝亭之侍郎崇厚成林。宣读册宝奏书之太常寺官瑞祥乌尔庆额乌尔恭额志骧等、各丝缎荷包有差。现月　　

○壬戌。谕军机大臣等。松溎奏。披楞屡欲通商。设法阻止一摺。披楞纳尔萨海等。前来布鲁克巴哲孟雄各部。意欲租地修路。入藏通商。均经松溎饬令委员劝谕阻回。办理尚妥。仍著该办事大臣加意防维。谕令该部长等固守边界。以期彼此相安。毋任句结滋事。所有此次出力之通判周溱。著赏换花翎。把总马胜富等二员均著赏换五品顶戴。戴琫札喜达结。著赏换三品顶戴。如琫顿柱策忍等三员。均赏换四品顶戴。甲琫札喜策忍等二员。均著赏换五品顶戴。布鲁克巴布长欧柱汪曲等二名。均著赏加总堪布衔。书识王松荣等五名均著以从九品选用。将此由四百里谕令知之。现月　　

○癸亥。谕内阁。署侍郎郭嵩焘奏。久病未痊。恳开署缺差使一摺。郭嵩焘著准开兵部侍郎署缺。其原派出使大臣差使。仍著届时前往。现月　　

○署盛京将军崇实等奏、库款支绌。请暂停冬围以纾兵力。从之。摺包

随手

　　

○以私自离营。革山西灵邱路都司秦恩科职摺包　　

○以亏短仓库各款。已革奉天义州知州祥瑞籍产备抵。现月　　

○甲子。以都察院左副都御史童华。署兵部左侍郎。现月　　

