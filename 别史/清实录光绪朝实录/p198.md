<!-- { "loadSidebar": true } -->

○以虚冒勇饷。革记名总兵库尔喀喇乌苏营游击傅殿魁职。并讯办。摺

包　　

○以侵匿银两。革提督李泗益、都司黄金钺职。提解甘肃讯办。摺包　　

○乙酉。钦奉慈安端裕康庆昭和庄敬皇太后慈禧端佑康颐昭豫庄诚皇太后懿旨。宝鋆沈桂芬奏前撰册文。请旨更正。并请议处各摺片。据称光绪三年六月。翰林院奏醇亲王世袭罔替册文。系循照旧式撰拟。词气究有未安。现拟稍事变通。于册内恭录懿旨。另行镌刻等语。即著照所拟办理。掌院学士宝鋆、前掌院学士毛昶熙、于前撰册文。未能斟酌尽善。究属疎忽。均著照例议处。现月　　

○谕内阁。前据军机大臣奏请将办事得力章京。刑部郎中冯光勋。注销记名御史。仍留军机处行走。当经降旨允准。兹据御史梁俊奏称言官关系紧要。请饬嗣后务将得力之员保送御史。记名后概不准保留注销。饬部严定章程等语。军机处事务繁重。得力人员。向有保留、及注销御史成案。自应仍照向章办理。此外各衙门堂官。嗣后保送御史。务当慎选其人。不得以不甚得力之员充数。保送记名后。概不准保留注销。即著吏部严定章程。以杜取巧。至军机大臣保留章京。亦须慎重选择。毋稍冒滥。现月　　

○又谕。穆图善奏军台废员。由配脱逃。请旨饬缉究办一摺。废员杜光凯。胆敢由配脱逃。难保不潜行来京。亟应严密查拏。著步军统领衙门顺天府五城御史。一体严拏。务获究办。现月　　

○谕军机大臣等。御史梁俊奏晋省麦收歉薄。请移款采买。以备散放一摺。据称晋省频年亢旱。现在得雨仍未深透。二麦歉收。请将该省书局捐项。派员分赴陕西河南。采买麦石。以备秋后散放籽种等语。自系为民食紧要。移缓就急起见。是否可行。著曾国荃悉心酌核。与阎敬铭妥筹办理。将此通谕知之。现月　　

○又谕。杨重雅冯子材奏官军进剿送匪。大获胜仗。连克巢垒多处。详细情形一摺。逆首李扬才各股分踞者岩等处。虽经冯子材督率官军。将左舍板道以至滩头。先后攻克。斩级五十余颗。夺获枪械多件。惟地方辽阔。贼垒至九十余座之多。亟应认真剿洗。冯子材现已行至北圻。著即严督各军。赶紧进剿。毋再迟延干咎。并知照越南派兵分扎防堵。以杜窜越。积匪陆之平、是否斩获。李扬才是否尚在者岩。此外著名巨匪。尚有若干。著探访明确。据实具奏。一面设法歼除。如再任令该匪蔓延。惟杨重雅冯子材是问。张树声到任后。并著懔遵前旨。迅速筹办。阵亡之守备张振宝。把总梁福志。均著交部从优议恤。此次出力各员弁。著即存记。俟李逆擒获。或续有劳绩。再行奏请。将此由五百里各谕令知之。剿捕　　

○以通政使司副使周瑞清为广东乡试正考官。翰林院编修黄彝年为副考官。翰林院编修李联芳为广西乡试正考官。编修潘宝璜为副考官。工部左侍郎文澂为福建乡试正考官。翰林院编修费延厘为副考官。朱签　　

○丙戌。遣官祭关帝庙。谕档　　

○修补列圣御制诗文集蒇工。计圣祖仁皇帝御制文一集二集三集四集。世宗宪皇帝御制文集。高宗纯皇帝乐善堂集定本。御制诗初集二集三集四集五集余集。御制文初集二集三集余集。仁宗睿皇帝味余书室全集定本。御制诗初集二集三集。文初集二集诗文余集。宣宗成皇帝养正书屋全集定本。御制诗初集余集。宣宗成皇帝御制文初集余集。文宗显皇帝御制诗文全集。共五百四十二本。七十六函。分别编列字号。现月　　

○以礼部右侍郎松森兼署工部左侍郎。现月　　

○以正白旗蒙古副都统钟泰署镶黄旗汉军副都统。起居　　

○丁亥。山东巡抚周恒祺奏挑修北路运河情形。得旨、著严饬各属将挑修各事宜。认真经理。俾利漕行。所称各州县挑办之工。与原估及禀报不符之处。究竟不无虚捏玩泄情形。著查明具奏。摺包　　

○护理江苏巡抚勒方锜奏江海关道刘瑞芬、前署江海关道褚兰生、因公挪动洋药税银。请免议处。得旨、业经给与处分。所请免议之处。著毋庸议。摺包　　

○戊子。以南洋华商筹办晋豫赈捐。事由神佑颁潮州会馆关帝庙扁额曰、祐福兆祥。天后庙扁额曰德星昭衍。摺包随手　　

○山西巡抚曾国荃奏、五月初九日得雨四五寸。可望补种晚秋。得旨、览奏稍纾廑系。仍著曾国荃率属虔祷。俟续沛甘霖。各属一律报到。再行弛奏。摺包　　

○直隶总督李鸿章奏委员赴张家口喇嘛庙采买战马。请援案免税。又请展直隶捐案请奖三个月。均允之。摺包　　

○命肃亲王隆勤、贝勒奕劻、为考试八旗文童监射大臣。起居　　

○纂修官郭立山恭纂　　

帮总纂官程棫林恭辑监修总裁世恭阅一签五月初二日正总裁那恭阅五月十八日专司藳本陆恭覆阅壬子九月初六日　　

徐恭阅一签七月十八日　　

荣恭阅九月初三日副总裁唐恭阅三签十一月二十一日　　

宗室宝恭阅五月二十七日

　　

郭恭阅六月十六日　　

熙月日初校修改下卷拾肆签李廷瑛恭校陈恭阅二签八月初六日覆校修改下卷柒签刘翼经详校宗室麒月日总校修改下卷柒签田智枚总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之九十五　　

光绪五年。己卯。五月。己丑。命陕西巡抚谭钟麟入觐。以布政使王思沂护理陕西巡抚。以前甘肃西甯镇总兵黄武贤为云南临元镇总兵官。现月　　

○以捐银助赈。予闽浙总督何璟议叙。山西布政使葆亨等奖叙。山东盐运使傅观海等优叙。道衔何世懋建坊。追予陕西阵亡殉难附生张若愚等二万三千三百二十五名口。积劳病故并殉难官弁同知邵玉琳等三十九员名口。分别旌恤。摺包　　

○展缓陕西光绪四年下忙额徵。　　

○抚恤琉球国遭风难民如例。　　

○庚寅。以京师得雨。山西未沾渥泽。上复诣大高殿祈祷行礼。现月　　

○遣惇亲王奕誴诣时应宫。恭亲王奕诣昭显庙。惠郡王奕详诣宣仁庙。贝勒载澂诣凝和庙。礼亲王世铎诣觉生寺。克勤郡王晋祺诣黑龙潭。顺承郡王庆恩诣白龙潭。贝勒载漪诣清漪园龙神祠。辅国公载濂诣静明园龙神祠拈香。现月　　

○谕内阁。吏治以固结民心为本。兵事以整顿营伍为先。近闻各直省牧令中。每有恣意虐民情事。而佐杂各员为尤甚。以致民不联生。流为匪类。又闻东南各省水陆提镇中。竟有贿卖弁缺者。将弁得缺后。克扣兵粮。窝匪纵贿。其小康之户。至以贿赂挂名兵籍。冀免书差讹诈。有兵之名。无兵之实。此等文武各员。相习成风。吏治兵事。安望日有起色。言念及此。殊堪痛恨。嗣后著各督抚留心查察。破除情面。凡有似此不肖之员。立即严行□□□尔□劾。务令从前恶习。湔除净尽。以苏民困而肃营规。将此通谕知之。现月　　

○谕军机大臣等。福建兴泉永道、为海疆要缺。厦门地方。交涉事繁。现在日本骎骎启衅。该处口岸。尤关紧要。非熟悉洋情、才堪应变之员。不能胜任。闻现补道员孙钦昂、署任道员司徒绪、均与此缺不甚相宜。应如何另拣妥员奏请调署之处。著何璟、李明墀、勒方锜、悉心商酌。奏明办理。将此各谕令知之。现月　　

○又谕。前因总理各国事务衙门奏请＜闲＞派大员。会办南洋防务。当经派令丁日昌专驻南洋。会同沈葆桢及各督抚。将海防一切事宜。实力筹办。兹据丁日昌奏双足痿痹。不能举步。一时尚难就道等语。海防关系紧要。岂可专待丁日昌病愈。始行筹办。因思海防与江防劳逸悬殊。夷险迥别。必须练习风涛、熟悉水战之大员。督率巡查。方不至有名无实。著沈葆桢于外海水师提镇中、留心选择。酌保数员。候旨＜闲＞用。至江南制造局之轮船。及福建船政局之轮船。可以供转运。不能备攻击。似宜选一深谙外海水师之大员。统领是船。勤加操演。应否延致熟谙水师之西员。会同操练。并著沈葆桢斟酌办理。闻李成谋、前在厦门整顿水师。极为得力。现在闽海防务。重于江防。著沈葆桢传知李成谋。即赴福建厦门台湾一带。总统水师。并将船政轮船先行练成一军。以备不虞。归南洋大臣节制。随时与闽省督抚妥筹备御之策。其长江水师提督。即由彭玉麟、会商沈葆桢、李瀚章。选择结实可靠之员。奏请派署。所有长江水师各营。仍著彭玉麟实力巡阅。随时整顿。用副委任。船政局之兵轮船。前因兵费不敷。将船勇裁减一半。以致不能成操。著何璟、李明墀、勒方锜、设法筹款。速将兵轮船勇数照旧补足。认真操演。其商轮船、亦应一律添给枪炮战勇。俾可合操。以期有备无患。至招商局轮船。计有二十余号。可否择其结实便捷者。配给枪炮水勇。并豫备中国驾驶之人。著李鸿章沈葆桢酌量筹办。江防专用长龙舢板。似亦可靖内匪。而不能御外侮。应否辅以浅水轮船、及水雷等物。著各该督抚未雨调缪。妥筹办理。现在日本恃有铁甲船。狡焉思启。则自强之策。自以练兵购器为先。著李鸿章沈葆桢妥速筹购合用铁甲船水雷。以及一切有用军火。用备缓急。不得徒托空言。至购买铁舰等物。需用浩繁。应如何筹集钜款。并著该大臣等设法商办。上海为通商枢纽。两江总督、应否仿照直隶办法。往来金陵上海。以期呼应较灵。并著沈葆桢酌议具奏。此外用人行政练兵裕饷各事。凡有关于自强者。各该将军督抚等、筹画所及。并著剀切敷陈。用资采择。将此由五百里密谕李鸿章沈葆桢庆春彭玉麟何璟李瀚章刘坤一吴元炳李文敏裕禄梅启照李明墀勒方锜潘霨邵亨豫。并传谕傅庆贻李成谋知之。洋务　　

○陕甘总督左宗棠奏遵谕伊犁被胁人众免罪。得旨、该督既出示晓谕。自足以安回众之心。将来收城之日。仍当会商金顺。约束兵勇。毋致别启事端。所有投出人众、如何安插之处。著妥筹办理。又奏甘肃兵燹后。标路各营官兵、未复旧额。本年查阅营伍。势难举行。请展至下届办理。从之。摺

包　　

○命前福建巡抚丁日昌病愈后即行入觐。洋务　　

