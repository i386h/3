<!-- { "loadSidebar": true } -->
○又谕、有人奏、道员陈桂士先在上海洋行充当长随。后乃改名蒙捐。到省后极为督抚所重。任意招摇。揽权纳贿。佛山一带。闲有开设闱姓。该员与同知多龄往查。索贿甚多。居民不堪其苦。复在澳门交结夷人。私收闱姓赌规。又怂恿督抚设立清查坟山公所。因得入局总办。藉端勒索。又有串合吕姓逼诈绅富刘萼衔、及焚毁长寿寺之事。罪状昭著。请密为查办等语。著张之洞按照所□□□尔□各款。确为查明。据实具奏。如果实有其事。即行严□□□尔□惩办。原摺著摘钞给阅看。将此密谕知之。寻奏上、得旨、陈桂士著即行革职。现月随手　　

○又谕、前据鲍超奏、四川仅拨五营。兵力不敷调遣。拟令旧部将领。召募勇营。当谕令会商丁宝桢酌量增募。期于敷用。现在福州口岸。被法人伤坏船只。焚毁船厂军情紧急。本日已明降谕旨。一意主战。期于力挫凶锋。著鲍超与丁宝桢悉心会商。迅即募勇成军。不必如原奏添募多营。但期足资战守。克日部署启行。由湖北乘轮船下驶。俟到江西。暂行驻扎。听候谕旨。所有饷项军火。丁宝桢当力筹接济。毋令缺乏。将此由六百里各谕令知之。洋务　　

○又谕、电寄何璟等、法人毁坏船厂。张佩纶等当专督陆军。奋勇攻击。毋令久踞。穆图善赶紧堵塞海口。截其来往之路。南洋船不及敌船。且又不能进口。去亦无益。江西援兵两营。前经张佩纶电奏停止。今何璟等请援。已电饬江西兵速进。何璟、张兆栋当赶办团练。严备城防。建甯镇总兵张得胜素称勇往。即饬调带该镇兵队。并另行募勇。星驰援省。张佩纶闻退扎鼓山。距马尾三十里。统带恇怯。将领无所禀承。何能制敌。法兵如登岸。总须乘其喘息未定。立予歼除。傥稍迟延。彼将筑台久踞矣。务当奋勇决战。并将详细情形。迅即具摺驰奏。电

寄

　　

○又谕、电寄杨昌浚、法人滋扰闽口。船厂被焚。亟须知兵大员统率劲军前往援剿。著派杨昌浚督师克日赴闽。应调何路兵勇。或迅速召募成军。以厚兵力。需饷若干。军火由何处筹拨。即著妥速筹画。由电奏闻。再行降旨宣示。电寄　　

○又谕、电寄曾国荃、本日战旨已宣。沿海督抚大臣等、当懔遵六月二十七七月初四等日电旨。严密防守。吴淞等处。如有法船在口。即行轰击。一切应敌机宜。不为遥制。毋似闽省迟徊。致落后著。团练堪以辅兵力之不足。且免致莠民为彼所用。实为要策。乃各省均未认真办理。务当赶紧妥办。并即覆奏。闽待援急。请拨江西振武五营。著曾国荃迅咨潘霨酌度赶派赴援。电寄　　

○又谕、电寄张之洞、据电称、牵敌以战越为上策。现令唐景崧募勇出关。与刘永福合力掎角。赶筹饷项军火济之。所办甚是。前有旨令滇桂两军进发。本日战旨已宣。并赏给刘永福记名提督。赏戴花翎。令将法人侵占越地。力图恢复矣。唐景崧著赏加五品卿衔。即著张之洞传旨。令其激励刘永福奋勇进剿。饷银军火。仍著妥筹接济。并准于粤海关酌拨饷项。岑毓英、潘鼎新、务即督率所部。星驰前进。相机筹办。俟各军齐抵前敌。迅即奏闻。再行降旨宣示。张树声即遵前旨酌带兵勇驰赴粤西关外。毋稍迟延。现在闽口接战。船厂被焚。所有赴粤各军。均当尽力攻取。宣布国威。同膺懋赏。张之洞即转电潘鼎新、由该抚速咨岑毓英、一体遵照。电寄　　

○予剿贼阵亡察哈尔正白旗护军校吉瓦散保等优恤。摺包　　

○己酉。谕内阁、御史赵时熙奏、沥陈豫省册书积弊。请饬查禁一摺。据称河南各州县。每数十村庄。官设册书一名。管理税务差徭。其尤为民害者。一、令应役总纳阖村钱粮。空粮无著。尽向应役追比。一、令集首经理一镇税务。□山戊不□纳杂税制钱五六百千。近年荒歉歇业。仍于集首取盈。一、民闲出车马供差。向按田亩计派。该州县勒令折价包办。较正赋不啻数倍。册书舞弊取利。南阳许州陈州一带。此风尤甚等语。州县有牧民之责。凡钱粮税徭诸事。自应裁革弊端。岂容信任奸胥。玩视民瘼。著该抚严行查禁。将该省应役集首各名目。永远禁革。军差流差。亦著明定章程。不得任意勒折。如再有前项情弊。即著从严□□□尔□办。以苏民困。现月　　

○谕军机大臣等、李鸿章奏、遵饬添募勇营。请饬部拨饷。并请饬周盛波募勇来京各摺片。北洋为京畿门户。防务尤关紧要。筹备必须完密。李鸿章拟添募十数营以壮声威。即著照所议行。其所请自本年七月分起。每月由部库就近拨银五万两。著户部速议具奏。提督周盛波夙著战功。临阵勇往。现在需才孔急。著曾国荃、卢士杰转饬该提督。速由淮北选募精壮十营。克日统领来津。毋稍迟延。将此由六百里谕知李鸿章曾国荃、并传谕卢士杰知之。洋务　　

○又谕电寄卞宝第、战局已开。军情万紧杨岳斌深谙兵略。当移孝作忠。力图报称。著卞宝第传知克日募勇成军。出膺重任。该督由电覆奏。再降谕旨。电寄　　

○又谕、电寄曾国荃、据电称、刘铭传不愿调江阴旧部到南等语。现在法扰闽口。台湾益警。亟须援兵。刘铭传断无不愿旧部赴台之理。著曾国荃懔遵前旨。即饬章高元旧部迅速赴台。一面传知程文炳赶募数营。即日东下。填扎江阴。程文炳启行后。著卞宝第等迅募劲勇。克日成营。听候调拨。闽省需饷孔亟。著曾国荃转咨潘霨、无论何款。先拨二十万赶解。并设法运米。源源接济。振武五营。速催赴援。该军行后。仍添募勇营候拨。电寄　　

○又谕、电寄张树声等、法扰闽口。军情万紧。著张树声督师往闽援剿。迅率所部带足粮饷军火。乘轮由福清县平潭登岸。港口水浅。令兵轮由广东拖带小轮船。换船入港。事较赴越尤急。该督素怀忠义。定能闻命即行。傥稍迟徊误事。严惩不贷。何璟等当固守待援。并飞饬海坛镇总兵派船引港。并派兵于濂浦一带驻守。敌如入犯。伺其换船截击。一面督同绅士协团防守。穆图善、张佩纶、均当督军力战。晓谕兵民。有能擒斩法兵、焚毁法船者。破格优奖。并将敌船辎重全行充赏。总期同心敌忾。力挫凶锋。本日已谕催江西兵速进。并令拨饷运米接济矣。电寄　　

○又谕、电寄庞际云等、卫荣光奏请饬黄少春迅速赴苏。该提督前因母病。未能起程。目下事机万紧。著庞际云筹备饷项。传知黄少春酌募勇营。克日驰赴江苏。该提督当移孝作忠。力图报效。毋稍迟延。黄少春未到以前。卫荣光会商曾国荃妥筹布置。毋稍疏虞。电寄　　

○伊犁将军金顺奏、请将流寓塔城之索伦营。全数调回伊犁。乌鲁木齐各城旗营官兵。迁归塔城驻防。两地边防。均有裨益。允之。摺包　　

○命候选知府何隆＜闲＞前赴福建。交何璟张兆栋差遣委用。现

月

　　

○庚戌。钦奉慈禧端佑康颐昭豫庄诚皇太后懿旨发去内帑银十万两。著交穆图善领四万两。何璟张兆栋领二万两。张佩纶领四万两。豫备赏给出力将士。法船著名头目。著重赏悬购。兵民中有能擒斩法兵。焚毁法船。均即破格给赏。内帑未到以前。如有立功之人。即须颁赏。不拘借拨何款应用。朝廷不惜巨帑。激励将弁。尤在该将军等坚持定志。出奇制胜。省防紧要。该督抚率同文武各员。严密防守。如有心存恇怯。藉词出城。定即从重治罪。电寄　　

○谕军机大臣等、电寄张树声、据电报拔队赴粤等语。昨有旨令率所部速赴闽援。闽省安危。关系全局。较越事倍紧。张树声迅遵昨旨。飞速部署。酌带劲军。即日先行驰援。其余各营。陆续继往。不准迟延。傥敢逗遛。或藉词推诿。定将该前督从重治罪不贷。电寄　　

○又谕、电寄何璟等、战事以解散胁从为要。越南人民。被法裹胁甚多。闻赴闽法兵。亦多越人。著何璟、张兆栋、岑毓英、潘鼎新、出示晓谕。越人被胁者。自拔来归。定当优待安置。近来洋人颇有愿为中国效力者。如法人中有能斩将投诚。亦即破格录用。给以重赏。并著多方晓示招来。电寄　　

○又谕、电寄何璟等、有人奏、法人来闽时。系福防同知、闽县知县、豫派鱼船。为之引入。法船搁沙碰损一只。有通商局道员为之禀请借船厂修理。经张佩纶面斥乃止等语。如果属实。罪不容诛。著何璟、张兆栋、确切查明。据实奏闻。寻奏、福防同知等、并无引入法船情事。报闻。雷奏随手　　

○又谕、电寄张兆栋、据电报有大员藉防堵为名。于危急时出城。所谓大员。究系何人。措词含糊。实属瞻徇。著即指名覆奏。从重治罪。电寄　　

○又谕、电寄潘鼎新、闰月初。谅山一役。究系何营出力获胜。著潘鼎新确切查明速奏。给予奖励。军营赏功。必须确凿。方足示劝该抚务当秉公保奖。切勿含混冒滥。致干咎戾。其阵亡员弁。并著查明请恤。电寄　　

○江西巡抚潘霨奏、遵旨拨兵赴闽防剿。得旨、闽省兵力单薄。昨有旨令曾国荃迅咨潘霨、派拨镇武五营赴援。即著饬何文元两营先进。余营续发。迅赴戎机。随手　　

○又奏、购米运闽。以济军食。得旨、所有采购米石。即著委员迅速运闽。随手　　

○山东巡抚陈士杰奏、登州海口。加意严防。得旨、即著该抚督饬各营勤加操练。如有法国兵轮驶入。即行合力攻击。毋稍疏虞。所称烟台地方。既无城郭。又无炮位。是否该处本无炮台。抑系有台无炮。著陈士杰详细覆奏。一面酌量筹办。所扎山后夹河。是否足遏敌冲。详筹布置。军火不敷。咨商李鸿章迅速调拨。寻奏、烟台通伸冈炮台。地势稍高。且是旧式。又无巨炮安置。战守俱不相宜。驻扎山后夹河。为入省要道。虽觉稍远。战守较有把握。不敷军火。已咨商李鸿章接济。报闻。摺包　　

○大学士正红旗满洲都统文煜、因病予假。以贝勒奕絪署正红旗满洲都统。明发　　

○以滥用非刑。革山西广灵县知县杨亦铭职。　　

○抚恤山东齐河、临邑商河、三县被水灾民。摺包　　

○辛亥。孝静成皇后忌辰。遣官祭慕东陵。照例　　

○谕军机大臣等、有人奏、前河南汝甯府知府周冠。于光绪七年。破获王觉一教党张怀松、萧＜氵凤＞宜苏添爵等、谋袭郡城一案。该省延阁过久。致使犯供狡展等语。著刑部即将此案详细查明具奏。寻奏交河南巡抚鹿传霖讯办。现月　　

○又谕、有人奏、太常寺少卿张荫桓、在总理衙门私行函致上海。捏称朝廷允给法人抚恤银两等语。著总理各国事务衙门大臣明白回奏。洋

务

　　

