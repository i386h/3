<!-- { "loadSidebar": true } -->
光绪三年。丁丑。二月。丁亥朔上诣钟粹宫。问慈安端裕康庆昭和庄敬皇太后安长春宫问慈禧端佑康颐昭豫庄诚皇太后安。至丙辰皆如之。内记注　　

○祭先师孔子。遣协办大学士沈桂芬行礼。　　

○谕内阁。御史李桂林奏。应试士子来京请饬崇文门税务衙门禁止需索等语。乡会试士子入都。如有携带私货。原应查察若止随带行李。并无货物者自当随时验明放行不得稍有留难第恐各门差役。于车辆进城。或故意拦阻。藉端勒索。及至到务后。又不立时查验致受延。阁　　

○之累。种种弊端。不可不严行禁止。著崇文门监督严饬该官役等。凡遇应试士子车辆送务后随到随验。迅速放行。如查有需索留难等弊。即行从重惩办。毋稍宽纵傥该士子等不故自爱。夹带私货。一经验出。仍著照例办理。现月　　

○谕军机大臣等。本年正月闲。驻防天津营勇哗溃。虽经剿捕平息。而天津为畿南重镇。地方紧要。所有弹压兵勇。绥靖地面。必须有熟悉情形之员。方能得力。现在有人奏称前任天津道丁寿昌业经服阕。请饬调来津等语。著李鸿章即行咨调该员迅速前赴天津交该督差遣委用。将此谕令知之。

现月

　　

○又谕、绵宜。袁保恒奏、承修要工。租赁架木银两。请发给十成实银一摺。著户部议奏。现月　　

○改奉天军粮同知为要缺。拣由正途人员升调补用从署盛京将军崇厚等请也。　　

○戊子。祭大社大稷。遣礼亲王世铎恭代行礼。　　

○谕军机大臣等。魁玉等奏官军擒穆坪夷地要匪正法。并饬拏逸犯王万春各摺片。匪徒王万春纠众滋事。窜扑穆坪地方。经魁玉等。派兵前往摉查。业将要匪靳教司车军功拏获正法。惟王万春现尚在逃。魁玉等务当设法擒获。明正其罪。该犯平日以小惠要结人心。叠次滋事。魁玉等已将所犯罪恶。晓谕乡愚。俾知骫法之徒难逃显戮。不至为奸宄所愚。余铭锡如有妄为情事。即行从严惩办。所有逃散夷民。亦当妥为招集。俾得相安。并随时摉拏余党。以绝根株将此各谕令知之。现月　　

○又谕。都察院奏江西举人。廖连城呈递管见四条。据呈代奏一摺。著该衙门议奏。寻总理各国事务衙门议上。该举人所陈禁设烟馆。地方官吏自有责成。毋庸置议。至各省新立埔头。请移兵备道坐镇一节。查洋人设立埔头系为通商起见。立约以后。内地传教蔓延既广。应由地方官持平妥办。势不能专藉兵备道坐镇之力。上年议结滇案。云南、四川各郡。仅有准派洋员往彼察看情形。并未作为通商埔头。此外凡属通商口岸。皆有道员兼充监督。专膺其责。亦毋事别有更张。又所请设台湾水师提督。添练水勇上年侍郎袁保恒奏请将福建巡抚。改为台湾巡抚。业经会同吏部奏覆。毋庸改设今所请添设水师提督一层。应一并毋庸置议。至滨海七省。整顿海防。因有五策之陈。虽所言未必悉中肯要。而谋事集益不厌求详拟请饬下南北洋大臣。如有可采之处。酌量施行。从之。摺包　　

○予四川阵亡把总易鸿炳议恤如例。　　

○己丑。遣官祭文昌帝君庙。外记注　　

○谕内阁、御史嵩林奏、敬陈管见一摺。所陈垦荒田。禁械斗慎举劾整营规各条均经叠谕内外臣工。实力奉行。埽除积弊。无如日久生懈。往往视为具文。东南各省。招垦荒田大半有名无实。该省督抚。务宜督率各该地方官随时查察。出示招垦。酌给牛具籽种。照例定年分升科。如查有勒索。苛派等情。即著严行惩办。闽粤江西等省。民性多悍。械斗成风。该督抚尤宜随时化导。遇有此等案件。饬令该地方官密速查办。秉公讯结。以息争端州县为亲民之官。得人则治。各省大吏。当随事详加考查。秉公举劾。用示劝惩。不得仅以虚辞具奏。以昭核实。营规亟宜整顿。现在各省留防勇营尚多。难保无缺额糜饷情事。著各省督抚力除浮冒认真训练。以期营伍整肃绥靖地方。现月　　

○又谕、工部。奏、请饬催生息银两一摺山东运司历年欠解工部生息银四万余两。现在该部需款孔亟。著李元华严饬该运司。将历年欠解生息银两。迅即埽数解交。以清积欠。嗣后该省报解此项银两。务与内务府一律报解。毋得两歧。致误要需。现月　　

○庚寅。以江北堵筑礼河越坝。神灵显应。保卫湖河。颁江苏两淮淮渎神庙扁额。曰保障全淮加封号曰灵应。颁栗大王庙扁额。曰神功显。佑加封号曰显佑。现月　　

○谕军机大臣等。夏同善奏请筹恤流民一摺。据称去年直隶。山东。山西。河南。安徽。江西。福建。各省。水旱为灾。饥民逃亡甚多。各邻省官绅筹款赈济。次第资送还籍。惟此项饥民。虽获生还苦无生计。请饬筹恤等语。著各该省督抚豫饬各州县。遇有逃亡饥民归来者。务须加意抚恤或量给口粮。或酌借耕本。体察各地方情形。悉心筹画。实力举行。用副朝廷轸念民瘼至意。将此谕知李鸿章。文煜。何璟。刘秉璋。裕禄。鲍源深。李庆翱。丁日昌。并传谕李元华知之。现月　　

○又谕、总理各国事务衙门奏、道员在沪议借洋款。请饬确查虚实。严密究办一摺。据日本国使臣森有礼声称委员候补道许厚如。在上海同日本领事官。商借洋款。复据总税务司赫德面述。接到上海钞来合同底稿系许厚如经手。并写明由各关扣还等情。经沈葆桢函称许厚如系金顺派令守领沪饷委员等语。借用洋款必须奏明请旨办理。何得由委员擅行议借。是否实有其事。亟须严密确查。著沈葆桢。密派委员前往上海。会同江海关道确切查明。许厚如傥有在沪招摇撞骗情事。即行奏请革职。严行审讯。按律惩办不得稍有洩漏。致该员乘闲远扬。此事叠经总理各国事务衙门函询金顺。至今未据声覆。著该将军据实迅速奏闻。并著左宗棠就近查明此事是否有因。即行具奏。原摺均著钞给阅看。将此由六百里各密谕知之。寻据沈葆桢奏。查明许厚如蒙借洋款。情弊属实。得旨。许厚如著即行革职。递解回籍。交地方官严加管束。摺包　　

○又谕。魁龄等奏、孝陵重镌神功圣德碑文。请旨办理一摺。著翰林院掌院学士派员前往。敬谨缮写。现月　　

○又谕。荣全奏、请将攻克玛纳斯南北两城出力阵亡官兵。分别奖恤。异常出力人员。并历年经理台站筹运饷需各大员。均请从优奖励。参赞大臣英廉等。及披甲全寿等。分别请奖。已革委护军参领庆斌。已革佐领依力布。已革防御明良。均请开复各摺片上年十一月闲。据荣全保奏克复玛纳斯城出力员弁。当因所请过优。降旨交左宗棠、金顺覆核。此次所保各员弁摺三件。单一件片五件均著钞交左宗棠、金顺一并覆核。另拟具奏。再降谕旨。至所称其次出力弁兵。咨部给予升阶顶戴。并著荣全咨明左宗棠等酌核办理。将此由五百里各谕令知之。剿捕　　

○署伊犁将军荣全奏、委三等侍卫双全等。统领吉林伊犁马队官兵。又奏、玛纳斯克复后防务稍松酌撤索伦营队官兵回塔尔巴哈台操防。均报闻。

摺包

　　

○以防剿玛纳斯窜匪。予历年阵亡暨死事各员弁。在库尔喀喇乌苏地方。合建忠义总祠。予新疆阵亡骁骑校双亮台吉巴苏泰护军尔班定及披甲成安等。优恤如例。摺包　　

○辛卯。丰绅等奏。巴彦苏苏驻防官军。防剿邻境窜匪获胜情形。得旨。仍著督馆官兵。严密巡防。务将逸匪摉捕净尽。以绝根株。摺包　　

○壬辰。春分。朝日于东郊遣克勤郡王晋祺恭代行礼。外记注　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭。圆明园惠济祠。河神庙。　　

○谕内阁。顺天府府丞王家璧奏、京师昭忠祠岁久应修。诅饬部筹款修理一摺。著该部议奏。现月　　

○又谕。沈葆桢奏、特参庸劣不职各员一摺。安徽铜陵县知县邢世铭。小才用事。操守平常。江西丰城县知县项珂。性耽豪侈。玩视民瘼。江苏候补知县关运枢。轻浮喜事。声名平常。陆尔发办理厘卡。甚滋物议。余秉钺素行佻达难以临民。两淮候补盐大使钱福熙。性情乖谬。办事颟顸。江苏上海县县丞周光先。嗜好孔多。声名甚劣。均著即行革职。江苏松江府知府杨永杰。身体软弱。办事模棱。著以通判选用。安徽候补直隶州知州赵元善。矜躁自喜不洽舆情。著以州判选用。江苏江都县知县谭祖庆公事模糊。难膺民社。著以县丞选用。安徽候补同知直隶州知州胡志章。年老志昏。罔恤民困。两淮候补盐知事陈大年。年力就衰。公事废弛。均著勒令休致。以肃吏治。现月　　

○谕军机大臣等。顺天府府丞王家璧奏。天津淮勇哗溃一事。亟宜思患豫防。请饬李鸿章于溃勇额数。毋庸募补各省留防之勇。宜节次遣撤以期复归兵额旧制会匪宜分别首党。持平办理各等语。天津溃勇现经李鸿章办理完结。此后安辑训练。自当抚驭得宜。该府丞所称勇额毋庸募补之处。著李鸿章酌度情形。妥为筹办。军营结拜哥老会实堪痛恨。惟当持平讯办不可蔓引株连。嗣后营中遇有此等案件。务宜分别办理原片三件著钞给阅看。将此谕令知之。现月　　

○又谕。沈葆桢奏、哨弁罗登榜以浙省委令缉私为名。在江南竖积洪地方。将朱小海船只拦住。并搬运客民萧吴吉等洋钱过船一案。据杨昌浚咨有罗登榜信函。请饬亲提巡商勒缴等语。此案既据巡商张顺昌禀称罗登榜函报千总李永林等。有涉及陋规情事。自应追缴信函。以便质讯著杨昌浚亲提。张顺昌勒缴原信。移交沈葆桢归案办理。毋任该商饰词延宕。将此谕令知之。现月　　

○两江总督沈葆桢奏、遵饬登瀛洲兵轮回闽防堵。并由南洋拨借各项炮械报闻。摺懈　　

○修湖北襄阳府老龙石堤从署督翁同爵请也。摺包　　

○以礼部尚书灵桂署正黄旗蒙古都统。明发　　

○癸巳。孝淑睿皇后忌辰。遣官祭昌陵。署盛京将军崇厚等奏、昌图厅幅员辽阔。请升为府治。添设厅县教佐等官。增广文武学额。添募捕盗官兵各事宜下部议。摺包　　

○署湖广总督翁同爵奏、遵查湖南邵阳县知县俞植被控各案情节较重。应先行革职审讯。如审有入己赃私。即从重惩办。以肃官方。得旨。俞植著暂行革职。从严审办。摺包　　

○以通政使司副使钟濂为光禄寺卿。外记注　　

○予曹州镇总兵官德保以原品休致。折包　　

○甲午。遣官祭先医之神。外记注　　

○署山东巡抚李元华奏。东省运河淤浅。出省亲赴沿河一带。督饬员役。实力兴挑。务期一律深通粮□舟穴□又□畅行无阻。并查勘濮范等处堤工。报闻。摺包　　

