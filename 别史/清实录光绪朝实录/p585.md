<!-- { "loadSidebar": true } -->
○谕军机大臣等、有人奏、道员龚寿图。前于光绪六年。在上海设立机器织布局。招合股分银四十万两。至今十年。迄未开办。去年忽称资本亏折。改由龚彝图经理。如不续加银两。前票作为废纸。以致物议哗然。请饬查办等语。各省招合股分。原期易于集款。以裨商务。若如所全各节。假称亏折。蓄意诳骗。将来招股。势必观望不前。实属不成事体。著曾国荃等确切查明。应如何设法勒限清厘。以恤商亏。而儆效尤之处。著即据实覆奏。毋稍徇隐。原片著钞给阅看。将此谕知曾国荃、刚毅。并传谕黄彭年知之。寻奏、龚寿图当创办之初。即陈明专管官务。并不经手银钱。委无设词诳骗情弊。龚彝图是北洋大臣札委接办局务。亦非私相授受。老股加价三十两。逾限不加。以三股折作一股。给换新票。禀准有案。并非作为废纸。所有局中亏折。系专管商务之候选道郑官应所为。应严催郑官应来沪。勒限究追。以儆效尤。以后局务。责成龚寿图等认真经理。报闻。摺包　　

○以殴妻致死。革广西守备冯登甲职。并拏办。摺包　　

○予积劳病故。记名提督苏元章议恤。摺包　　

○予霆军恪靖刚字等营。先后阵亡伤故员弁。勇丁。在湖南衡阳县建立专祠。从巡抚王文韶请也。摺包　　

○己巳。仁宗睿皇帝忌辰。上诣寿皇殿行礼。遣官祭昌陵。早事　　

○以礼亲王世铎为崇文门正监督。镶黄旗满洲副都统文秀为副监督。现月　　

○抚恤陕西长安、西乡、鄜、三州县被水被雹灾民。摺

包

　　

○庚午。谕内阁、张曜奏、齐河堤埝漫溢。请将在工文武各员从严惩办一摺。本月十三十四等日。山东齐河。水势盛涨。张村等处堤埝。先后漫溢。过水十分之二。由徒骇河入海。在事各员。未能实力抢护。自应严加惩处。候补副将张永洪、著即革职。从重发往军台效力赎罪。候补知县张遇春、游击李春意、都司杨春贵、均著即行革职。齐河县知县王敬勋、著革职留任。副将戴守礼、著革职留工。以示惩儆。所有被水村庄。著该抚饬属妥为抚恤。并将漫溢口门。迅筹堵合。毋稍延缓。现月　　

○山东巡抚张曜奏、河工现在困难情形。并自请罢斥。得旨、该抚为朝廷特＜闲＞。河工尤关重要。惟当悉心经理。以副委任。毋得意存诿卸。摺包　　

○辛未。谕军机大臣等。都察院奏、直隶民人张循南呈控崔景华演习红阳邪教。招引村人。伊兄张振南、畏累佯允。赴县首控。即被匪众架走。不知下落等语。案关教匪谋命。必应彻底根究。著李鸿章亲提人证。切实研讯。据实覆奏。勿稍轻纵。原摺呈均著钞给阅看。原告民人张循南著解往备质。将此谕令知之。现月　　

○河南巡抚倪文蔚奏。河内县沁河北岸民埝漫溢。业已派员查勘。请将怀庆府知府李芳柳等摘顶以观后效。得旨、李芳柳等均著摘去顶戴。饬将漫口迅速堵合。并查明灾区。妥筹抚恤。摺包　　

○以办理皖赈。劝集钜款。予刑部郎中刘瀚等十三员奖叙。山东登莱青道盛宣怀、国子监典籍严作霖等十三员。传旨嘉奖。　　

○以办事颟顸。革云南罗平州知州杜志成职。摺包　　

○抚恤安徽霍邱、颖上、寿、凤台、怀远、凤阳、五河、七州县被水灾民。摺包　　

○壬申。谕内阁、巡视西城御史文郁等奏、遵保获盗出力之司坊绅董各员。并声明改奖暨更正保案各摺片。著吏部议奏。现月　　

○予积劳病故。广东总兵唐得胜议恤。摺包　　

○抚恤广东嘉应、镇平、平远、从化、广甯、陆丰、六州县被水灾民。摺包　　

○癸酉。两广总督张之洞奏、粤省筹捐经费。购置外洋机器。建厂自造枪炮。以为自强久计。下所司知之。摺包　　

○协修官吴德镇恭纂　　

帮总纂官程棫林恭辑监修总裁世恭阅八月二十八日正总裁那月日专司藁本陆恭覆阅癸丑七月初四日徐月日荣月日副总裁唐月日宗室宝恭阅二月初一日陈恭阅三签七月初六日熙月日郭恭阅二月三十日宗室麒月日

大清德宗同天崇运大中至正经文纬武仁孝睿智端俭宽勤景皇帝实录卷之二百七十三　　

光绪十五年。己丑。八月。甲戌。朔。上诣仪鸾殿问慈禧端佑康颐昭豫庄诚寿恭钦献皇太后安。至癸卯皆如之。外

记

　　

○乙亥。谕军机大臣等、朕钦奉慈禧端佑康颐昭豫庄诚寿恭钦献皇太后懿旨。总理海军事务衙门奏、遵议通筹铁路全局一摺。据称拟照张之洞条陈。由卢沟桥直达汉口。现在先从两头试办。南由汉口至信阳州。北由卢沟至正定府。其余再行次第接办。并胪陈筹款购地各节。所奏颇为赅备。业据一再筹议。规画周详。即可定计兴办。著派李鸿章、张之洞、会同海军衙门。将一切应行事宜。妥筹开办。并派直隶按察使周馥、清河道潘骏德、随同办理。以资熟手。此事造端闳远。实为自强要图。惟创始之际。难免群疑。著直隶湖北河南各督抚。剀切出示。晓谕绅民。毋得阻挠滋事。总期内外一心。官商合力。以蒇全功。而裨至计。将此各谕令知之。现月　　

○山东巡抚张曜奏、兖沂曹济道出缺。道员张上达熟悉河务。恳恩＜闲＞放。得旨、保荐人员。毋得随缺声请。随手　　

○以承修军台。虚报开工。革甘肃新疆伊犁镇标左营游击王鸿发职。摺包　　

○上以祭社稷坛。自是日始、斋戒三日。黄绫本　　

○丙子。以亏款延缴。革山西已故绛县知县赵德熙职。籍产备抵。摺包　　

○以遵命捐赈。予山西绅士同知衔毛清佐、光禄寺署正衔高正甲、各为其祖其父建坊。　　

○丁丑。祭先师孔子。遣大学士恩承行礼。黄绫本上谕　　

○谕军机大臣等、管理街道御史本贵等奏、外城沟渠。渐多坍塞。请饬查勘兴修一摺。著工部议奏。现月　　

○调甘肃西甯镇总兵张俊为伊犁镇总兵官。伊犁镇总兵邓增为甘肃西甯镇总兵官。摺包　　

○予故广西巡抚高崇基恤典如例。现月　　

○追予粤匪陷城阵亡浙江定海镇标中营游击林台三优恤。摺包　　

○以遵命捐田赡族。予浙江象山县福建候补同知欧景辰、为其故父议叙知府欧孔章建坊。　　

○戊寅。祭大社。大稷。上亲诣行礼。外记　　

○谕军机大臣等、吴大澂奏、本年黄河两岸各厅秋汛工用不敷。拟请开归道添拨银九万两、河北道添拨银四万五千两等语。著倪文蔚督饬藩司于历年节省防险项下。如数提拨。吴大澂务当严饬在工文武员弁。核实支放。即将各工妥筹修守。务臻稳固。将此各谕令知之。现月　　

○予郑工积劳病故。河南祥河同知张士杰等文武十二员。优恤。摺包　　

○己卯。遣官祭文昌帝君庙。上谕　　

○谕内阁、怡亲王载敦奏、假期届满。病仍未痊。请开去差使一摺。载敦著准其开去一切差使。一俟痊愈。即行销假当差。现月　　

○总管内务府大臣理藩院尚书嵩申等奏、太和殿陛级等工。请饬勘修。从之。摺包　　

○以吏部尚书徐桐为顺天乡试正考官。理藩院尚书嵩申、吏部左侍郎许应骙、户部左侍郎孙诒经、为副考官。外

记

　　

○以兵部尚书许庚身兼署吏部尚书。刑部尚书孙毓汶兼署户部尚书。礼部尚书奎润兼署理藩院尚书。吏部右侍郎孙家鼐署工部尚书。户部右侍郎曾纪泽兼署吏部左侍郎。礼部右侍郎廖寿恒兼署户部左侍郎。兼管三库事务。现月　　

○以广西布政使马丕瑶为广西巡抚。按察使张联桂为布政使。现月　　

○庚辰。谕军机大臣等、本日总理各国事务衙门户部会奏、议驳刘铭传奏基隆煤矿、及新竹煤油、拟令英商承办一摺。已依议行矣。该衙门所奏台湾煤矿。如合同内所载定立年限。指定界限。不准华民开穵。加徵土煤厘捐各节。有妨本地民生。及洋商承办后种种流弊。立论极为切当。此事开办十余年。未著成效。实由承办之人。经理不善。该抚思欲补救。不于所用官商实力讲求。辄与英商订拟合同。虽可作为罢论。究属多此一举。办事殊属粗率。著传旨申饬。该抚接奉此旨后。即著按照该衙门所奏。慎选贤员。破除积习。将煤矿各事宜。认真核实。妥为经理。总在用人得宜。自可渐收成效。如产煤日绌。亏折太多。亦应酌量情形。另筹办法。毋再草率从事。致滋后患。慎之。将此谕令知之。现月　　

○湖广总督裕禄等奏。钟祥等处被水。分别轻重。查勘抚恤。报闻。　　

○命贝勒载漪为阅兵大臣。外记　　

○以镶黄旗蒙古副都统祥普、镶黄旗汉军副都统克勤、署正红旗满洲副都统。外记　　

○以镶黄旗蒙古都统德福署镶白旗汉军都统。外记　　

○以广西桂平梧盐法道秦焕为按察使。现月　　

○以才具优长。予道员吴承潞等军机处存记。　　

○予积劳病故。江南徐州镇总兵董凤高优恤。　　

○辛巳。谕内阁、师曾奏、据候补五品京堂志勋呈称伊兄固伦额驸志端承祧无人。情愿将伊子麟光承继为嗣一摺。志勋之子麟光。著继与荣寿固伦公主为嗣。加恩给予固伦额驸品级。现月　　

○谕军机大臣等。内务府奏。候补五品京堂志勋呈称故父景寿前蒙恩赏房租等项银两。恳请收回。代奏请旨一摺。所有从前恩赏景寿各项银两。著加恩赏给志勋支领。以示体恤。摺包　　

○直隶总督李鸿章奏、已故候补道袁保龄。办理海防。以死勤事。恳请优恤。并附祀其父袁甲三专祠。得旨。袁保龄著照军营立功后积劳病故例。从优议恤。所请附祀之处。著毋庸议。摺包　　

○督办船政候补三品京堂裴荫森奏、闽厂经费不敷。海关六成洋税。未能照拨。请饬部筹画。设法解济。下部议。

摺包　　

○以豫亲王本格为镶黄旗领侍卫内大臣。外记　　

○以科尔沁贝勒那尔苏为镶红旗蒙古都统。外记　　

○调河南南阳镇总兵刘盛休为河北镇总兵官。河北镇总兵崔廷桂为南阳镇总兵官。现月　　

○以捐银助赈。予江西候选知县饶翼为其祖母、河南鄢陵县知县汪钧为其父母、天津盐商黄寯翰为其母、江苏主事朱黻庭为其妻、各建坊。现月　　

○壬午。太宗文皇帝忌辰。遣官祭昭陵。黄绫本　　

○署盛京将军定安奏、驻巡吉林黑龙江官兵。资遣各归原省训练。并裁蒙古勇队。以原饷挑募马队。已一律成营。下部知之。摺包　　

○以贝勒载滢为内大臣。外记　　

○以光禄寺卿寿昌为太常寺卿。朱签

　　

○癸未。宣宗成皇帝诞辰。上诣奉先殿寿皇殿行礼。黄绫本外记注　　

○遣官祭关帝庙。上谕　　

