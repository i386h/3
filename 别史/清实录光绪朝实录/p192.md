<!-- { "loadSidebar": true } -->
○谕军机大臣等、广寿钱宝廉奏、遵筹疏治黄河下游、并保护利津县城各事宜一摺。据称疏浚海口。拟用混江龙等器。仍以寻常浚船系之而行。轮船转有不便。开直河湾。诸多妨碍。疏通支河。事尚可行。惟牐座易倾圯。不如酌设减水石坝。至保护利津县城。或沿东南河岸。排桩筑塘。或于顶溜处作挑水坝数道。请饬酌办等语。著文格汇入夏同善所奏各条内、参酌情形妥筹具奏。其各工经费。或照夏同善所请停止机器局、以作治黄之用。或另行筹款。并著酌量办理。原摺著钞给阅看。将此谕令知之。现月　　

○又谕、前据杨重雅奏、道员赵沃、禀报不实。毋庸留营督军。当将赵沃革职。撤省查办。兹览刘坤一所奏越南国。坚欲挽留赵沃等。而不愿冯子材出关。且赵沃所禀获胜擒贼各情。与国王咨呈及营员禀报相符。是否冯子材与之抵牾。抑或赵沃实系捏饰。该督现已派员前往密查。即著将确切情形。查明据实入奏。冯子材各军粮米。已照会该国筹拨接济。仍著咨明该提督照给价值。毋令有所藉口。将此谕令知之。剿捕　　

○巡阅长江水师前兵部右侍郎彭玉麟奏、恭报由浙启程日期。得旨、前已有旨、准杨岳斌开去差使。在籍养亲。长江水师事宜。彭玉麟当督同李成谋认真巡阅整顿以副委任。摺包　　

○以恭送神牌黄舆回京。赏王公大臣、暨各旗营派出护送官员。各加一级兵丁半月钱粮。现月　　

○以升祔礼成。予太庙读祝官瑞祥、赞引官迪兴等、加级纪录有差。赏恭请黄舆之銮仪卫校尉银。现月　　

○予浙江殉难布政司照磨张伯笏、建立专祠。子溥万附祀。摺包　　

○旌表未婚殉夫、江苏昆山县附生沈锡绶聘妻沈祝氏。摺包　　

○丙子。闽浙总督何璟等奏、台防紧要。得力道员夏献纶、未便更动。得旨俟吴赞诚奏到。再降谕旨。摺包　　

○丁丑江西巡抚李文敏奏、先后拏获祁门县滋事匪犯。分别办理。得旨。著严行审办。一面檄饬地方官捕拏逸犯。以期净绝根株。摺包　　

○浙江提督黄少春奏、恳赏假回籍省亲治病。得旨。著赏假三个月。假满后即行回任。以重职守。摺包　　

○督办船政大臣光禄寺卿吴赞诚奏、假满病仍未痊。请开船政差使。得旨。吴赞诚著赏假两个月。毋庸开船政差使。所有船政事务。著交吴仲翔暂行代办。摺包　　

○山海关副都统祥亨奏、孤孀养赡。从前办理、与部章未符。据实声明。得旨。历任办理错误、及失察各员。著查取职名。交部分别议处。所支银两。著免其追缴。摺包　　

○以恭修惠陵工程出力。赏参领容山、道员苏元瑞等、二品顶戴。员外郎德钟、加三院卿衔。骁骑校国泰等花翎。郎中继良等、蓝翎。余升叙有差。现月　　

○戊寅。总理各国事务衙门奏、密陈日本梗阻琉球入贡情形。并请饬出使日本大臣何如璋、仍在日本将此案妥为随时商办。勿遽回华。以顾大局。从之。摺包　　

○己卯。云贵总督刘长佑等、奏陈官军摉捕临安等处匪徒竣事。得旨。在逃之普云王正等。仍著严缉。务获惩办。并饬各该地方官将各属善后事宜、妥为办理。此次出力官绅等、及阵亡弁兵。准其查明奏请奖恤。摺包　　

○以太常寺卿瑚图礼为大理寺卿。外记注　　

○庚辰。以亏短公款。革山东前署招远县知县张寿山、前任博兴县知县王保和、已故前任阳谷县知县许宝名、已故前任乐安县知县徐树均、职。分别逮问提属监追。已故前任东平州知州左宜似、已革前署峄县知县朱永康、一并籍产备抵。现月　　

○辛巳。谕军机大臣等、志和恩福奏、覆审案件、查验明确、请将原验及原审各员解任质讯一摺。侍卫倭兴额所控一案。既据该侍郎等、将齐广贞尸身覆验。实系因伤受风致死。与原验尸单、并检举更正各结情形。均不相符。亟应严行根究。原验委员佐领安楚拉、同知恩禧、承审之协领札拉丰阿、主事冯栻宗、同知王绍岐、善庆、著一并先行解任归案质讯。志和、恩福、务当提集全案人证。确实审明。各委员有无非法拷讯。及匿报尸伤情弊。盗犯徐花所供。是否局员刑逼。亦当严切讯究。即行定拟具奏。毋得稍涉含混。将此由四百里各谕令知之。现月　　

○以礼部司员承办典礼出力。赏员外郎英文、万培因等、花翎。余升叙加衔有差。现月　　

○壬午。谕军机大臣等、前据恩承童华奏、道员丁士彬等、承修都江堰工程。做法与原禀不符。当谕令该尚书等、查明有无浮冒侵蚀情弊。兹据奏称此项堤工。支发帑项。先据该员等禀请发银五六万两。丁宝桢即奏请动用银九万两。嗣据禀请续奏筹款。该督并不奏明。辄批令筹拨四万两。统计提用银十三万两等语。工需均关国帑。自应力求核实。此次动用银两。何以前后数目悬殊。有无浮冒情弊。即著丁宝桢据实覆奏。不得稍有含混。一面懔遵前旨。将工程银两。迅速造册报销。东乡县一案。著恩承、童华、即行查讯明确定拟具奏。毋稍迟延。将此由四百里各谕令知之。现月　　

○以通政使司副使文晖、为光禄寺卿。外记注　　

○癸未。谕内阁、吏部奏、遵议巡抚文格等处分一摺。山东巡抚文格、布政使余恩枢、福建布政使前山东按察使陈士杰、身为大员。辄敢收受节寿礼物。实属咎有应得。均著照部议降三级调用。不准抵销。文格等失察家人收受门包。应得降一级处分。均著准其抵销。现月　　

○谕军机大臣等、沈葆桢奏、光绪三年十月闲。江西以南洋海防经费银三万两。改拨台湾。经闽省移作该省协闽兵饷。咨由江西另行筹还南洋。此款尚未据捕解。现在江苏饷需支绌。按期应还洋款。甚为紧要。请饬迅解前项银两。暨本年新饷等语。著李文敏即将欠解南洋银三万两。迅速补解。其本年新饷。已据拨解二万两。此外拨解银两。并著源源筹拨。俾济要需。将此由四百里谕令知之。现月　　

○以工部司员承办典礼出力。赏员外郎景沣等、花翎。主事惠裕等、蓝翎。余升叙加衔有差。现月　　

○甲申。谕军机大臣等、铭安等奏、请饬垫发改拨饷银、并催应解练饷一摺。上年河南应解吉林练饷。经户部改由湖南厘金项下筹拨。现在该省尚未报解。该署将军等因需用孔急。请先由部库借拨银六万两。即由湖南筹款解还之处。著户部议奏。至本年河南应解吉林练饷。自应迅速筹济。著涂宗瀛严饬藩司按月报解。毋再宕延。将此谕知户部。并由四百里谕令涂宗瀛知之。现月　　

○以安徽布政使傅庆贻暂行护理安徽巡抚。命裕禄、俟傅庆贻到任后。再行来京陛见。现月　　

○以直隶布政使周恒祺、为山东巡抚。调浙江布政使任道镕、为直隶布政使。以浙江按察使增寿、为浙江布政使。湖北荆宜施道孙家谷、为浙江按察使。山西按察使薛允升、为山东布政使。江安粮道松椿、为山西按察使。以陕西按察使庆裕、为福建布政使。以陕西督粮道边宝泉、为陕西按察使。

现月

　　

○以内务府司员恭办惠陵差务出力。予郎中锡祉、以副都统交军机处记名。员外郎锡舀、以道员遇缺即选、并赏加二品顶戴。赏郎中文佩增润等、花翎。并加三院卿衔。余升叙有差。现月　　

○以亏欠公款。革安徽知州胡志章、已故通判清桂、知州陈士绶职。分别逮问。提属勒追。籍产备抵。现月　　

○己酉。谕内阁、丁宝桢奏、四川富顺县灶绅候选道王余照、倚恃富豪。欺压乡里。被控之案。多系私设引局。抽收井厘。侵吞公款。并占买已字民女为妾等语。似此恃势横行。亟应从严惩办。著先行革职。交丁宝桢提省确切审办。以示惩儆。现月　　

○谕军机大臣等有人奏员弁结党勒捐。请饬查办一摺。据称涿州守备李德英、把总李廷佐、句结已革知县崔迺翚、土棍谢纶等、擅立公堂威逼乡民。捐修拒马河堤占穵民地。致沿河居民。俱受水患。复立捐谷条约三十余条。诈称奉总督府尹札谕。按户勒捐。请饬查办等语。如果属实。亟应从严惩治。著李鸿章、万青藜周家楣确切查明。按律惩办。将此各谕令知之。现

月　　

○以亏短公项革四川都司马文奇职。并讯办。摺包　　

○丙戌。以京师未沛甘霖。山西亦未遍沾雨泽。上诣大高殿、祈祷行礼遣惇亲王奕誴诣时应宫、恭亲王奕诣昭显庙、惠郡王奕详诣宣仁庙、贝勒载澂诣凝和庙、拈香。外记注　　

○谕内阁前因侍卫倭兴额所控铭安各节。毫无确据。任意妄控。当经降旨、将该侍卫先行交部议处。兹据兵部遵议具奏。正黄旗四等侍卫倭兴额著照部议降三级调用。毋庸查级议抵。现月　　

○谕军机大臣等本日已有旨。令杨重雅来京另候＜闲＞用。广西巡抚令张树声调补。并饬其即赴新任。毋庸来京请训矣。杨重雅著俟张树声到任后。再行交卸启程。官军剿办李扬才股匪。久未蒇事。杨重雅前奏、既多敷衍之词。迄今日久。亦未据将军情贼势。续行奏报。朝廷殊深廑系。著刘坤一、杨重雅、冯子材、饬令派出官军。实力剿洗。迅将该逆克期扑灭。以靖藩封。毋得再事耽延。自干咎戾。张树声未到任以前。杨重雅责无旁贷。所有剿贼机宜。仍当与冯子材妥为筹商办理。不得存五日京兆之见。致滋贻误。将此由五百里各谕令知之。剿捕　　

○又谕、本日已有旨将张树声调捕广西巡抚并令该抚即行前赴新任。毋庸来京请训矣。广西地方紧要。现在李扬才匪股窜扰越南。叠经官军进剿。尚未大加惩创。亟应迅速剿捕完竣。以绥藩服。该抚接奉此旨后。即著速赴新任。会商冯子材、将剿匪事宜。妥筹办理。用副委任。前据杨重雅奏道员赵沃禀报不实。毋庸留营督军。当经降旨将该员革职查办。嗣据刘坤一奏、赵沃所禀获胜擒贼情形。与越南国咨呈及营员禀报相符等语。现在越南军务。自应责成冯子材督办。而赵沃被□□□尔□各节。虚实均应确查。即著张树声详细查明。据实具奏。刘坤一片一件、杨重雅摺片三件、著钞给阅看。将此由五百里谕令知之。剿捕　　

○命广西巡抚杨重雅来京另候＜闲＞用。调贵州巡抚张树声、为广西巡抚。以服阕巡抚岑毓英为贵州巡抚。现月　　

○丁亥。上诣太庙甎城门外彩幔内、恭阅孝穆成皇后孝慎成皇后孝全成皇后孝静成皇后文宗显皇帝孝德显皇后穆宗毅皇帝孝哲毅皇后册宝。行礼毕。遣礼亲王世铎等、恭捧册宝、入太庙前殿。上行礼毕。奉入中殿。分藏于金匮。内记注　　

