<!-- { "loadSidebar": true } -->
○又谕。现据李鸿章、曾纪泽电奏。法兵已攻破越南山西省城。刘团退走。事机尤为紧要。山西既为法踞。则与我军驻扎之地相接。傥再得步进步。滇粤边疆。俱形吃重。此时惟有严饬各军。力保完善之地。毋使再行深入。岑毓英计已出省。徐延旭业经出关著即相机调度。严密扼扎。互相联络。不得稍涉松懈。刘团现在退至何处。仍著设法激励。令其统营进扎。关外各军。恐尚不敷防御。著张树声选派得力将领。统带劲旅。驰赴镇南关以实后路。滇粤边防。并著张树声、岑毓英、倪文蔚等。妥筹布置。扼要填扎。徐延旭进至何处。唐景崧是否亦在北甯。一切详细情形。著张树声迅速电闻。以慰廑系。将此由六百里各密谕知之。洋务　　

○两江总督左宗棠奏。教匪敉平。请将在事出力各员奖叙。得旨、俟匪首王觉一获案后、再行奏请恩施。摺包　　

○命署都察院左副都御史张佩纶、驰赴天津。与李鸿章商办事件。洋

务

　　

○调礼部右侍郎嵩申为户部右侍郎。兼管钱法堂事务。以内阁学士熙敬、为礼部右侍郎。现月　　

○以户部左侍郎福锟、为左翼总兵官。现月　　

○调正黄旗汉军副都统文秀、为镶蓝旗满洲副都统。以记名副都统湍多布为正黄旗汉军副都统。明发　　

○旌表贞女安徽桐城县王秉洵聘妻孙氏。摺包　　

○加赏京师西城资善堂暖厂粟米四百石。摺包　　

○赏日本使臣槚本武阳宝星。现月　　

○癸卯。谕内阁国子监司业潘衍桐奏、门禁紧要一摺。据称风闻内监中多有携带闲人。出入禁闼各朝房苏拉甚众。亦不免冒名混充。请饬严申门禁等语。禁城重地。理宜严肃。岂容闲人溷迹。著责成总管内务府大臣。前锋统领。护军统领督饬官弁。严密稽查。如有太监苏拉携带闲杂人等。不遵禁令。擅自出入者。立即严拏惩办。毋得稍涉懈弛现月　　

○又谕。昨据毕道远、周家楣奏。遵查阜康银号文煜存款数目。当谕令文煜明白回奏。兹据奏称。该尚书由道员升至督抚。屡管税务。所得廉俸。历年积至三十六万两。陆续交阜康号存放等语。所奏尚无掩饰。惟为数较多。著责令捐银十万两。即由顺天府向该号商按照官款。如数追出。以充公用。现月　　

○谕军机大臣等。禁门内外弁兵。所用刀械。类皆钝折不堪。著该管大臣。查明分别修整。现月　　

○又谕。国子监司业潘衍桐奏。广东高廉一带。为法人由越窥伺该省必经之路。守备现尚空虚。前任广西提督冯子材。精力尚健。素有战功。籍隶钦州。于沿海情形。最为熟悉。请饬办理高廉雷琼等郡乡团。以资策应等语。冯子材前因患病开缺回籍。现在已否病痊。精力何如。若令其办理高廉等处乡团。是否相宜。著张树声酌度情形。奏明办理。将此由五百里谕令知之。洋务　　

○甲辰。督办新疆军务通政使刘锦棠奏。请将奇台县改建古城。下所司议。现月　　

○江西巡抚潘霨奏。请将副将刘有昌留江补用。允之。摺包　　

○以亏短银两。陕西已革署长安县知县陈尔舀籍产备抵。摺包　　

○予故索伦领队大臣台庆。议恤如例。现月　　

○乙巳。谕内阁。内阁学士周德润奏。各省委署藩臬运司。宜严定限制、道府州县以下各缺、当定画一章程等语。著吏部议奏。现月　　

○谕军机大臣等。内阁学士周德润奏。赈务需款甚殷。请酌提河南粮台闲款。以济灾黎。并饬厘定章程一摺。据称河南藩库所收丁漕银两。每库平百两。赢余四钱拨入本省粮台。宋庆、张曜、两营军饷。在河南粮台支领。每百两实短库平一两六钱。历时十余载。应存平余银三十余万两。此款向不报部。请饬该抚派员查明。酌提银十万两。捐助顺直山东赈务。及酌济本省偏灾。余存若干。严饬局员造册按季报部等语。著鹿传霖查明。据实具奏。原摺著钞给阅看。将此谕令知之。寻奏、查明粮台平余收支实存银数。并提拨协赈银四万两。委员分解顺天山东交收。下余存款。应请留作酌济本省偏灾之用。此后应收平余各款。当督饬该司台妥定、每年终核实开单奏报。下部知之。摺包　　

○又谕。现在阜康商号闭歇。亏欠公项。及各处存款为数甚钜。该号商江西候补道胡光墉。著先行革职。即著左宗棠饬提该员严行追究。勒令将亏欠各处公私等款。赶紧逐一清理。傥敢延不完缴。即行从重治罪。并闻胡光墉有典当二十余处。分设各省。买丝若干包。值银数百万两。存置浙省著该督咨行。各该省督抚。查明办理。将此谕令知之。现月　　

○又谕。御史光熙奏。原任浙江提督邓绍良。前在甯国府剿贼阵亡。奉旨准于死事地方。建立专祠。现在该处祠宇。建造已成。请饬列入祀典。官为春秋致祭等语。著礼部咨行安徽巡抚。查明办理。现月　　

○又谕。给事中周鹤奏。钱店关闭。句通贿赂。纵令店主先逃。请饬严惩等语。著步军统领衙门。顺天府。五城御史一体详查。嗣后钱店关闭。即将店主严拏惩办。该管地方各官。如有徇隐贿纵情弊。并著从严□□□尔□处。现月　　

○又谕。前经叠次谕令岑毓英统兵出关。业据该督奏报。派拨各营。先期次第出省。该督克日起程。驰赴防所。昨闻法兵攻破越南山西省城。复谕令该督严密扼扎。毋稍松懈。现在事机紧急边境安危关系甚重。该督行抵何处。著即迅速前进。将关外一切防务。严密布置。妥筹备御。并著体察越南现在情形。应如何相机办理之处。迅速覆奏。以慰廑系。将此由六百里密谕知之。现月　　

○又谕。倪文蔚奏。王德榜勇营饷项。请饬妥筹并请拨军火各等语。据称王德榜召募八营。现已成军。该营饷需。左宗棠拟饬康国器于两广地方。筹捐接济。惟查该两省情形艰窘。事属难行。亦非咄嗟可办。且楚军口粮。与关外悬殊。若取给广西。不但无此力量。亦恐相形之下。有怠戎心。所奏各节。自系实情。即著左宗棠将王德榜营勇口粮。妥筹解济。毋令缺乏。王德榜一军。前已谕左宗棠饬催迅速赴防。并多带外洋军火以资利用。现在边防紧要。所需军火待用尤殷并著左宗棠由金陵上海两局。酌拨后膛枪两千杆。十二三磅后膛开花等炮数十尊。派委妥员。迅速解赴关外军营。以应急需。其购自外洋者。价值若干。并咨明广西。由该省拨款归还。原片二件。著钞给阅看。将此由五百里密谕知之。洋务　　

○科布多参赞大臣清安等奏。塔城北段牌博建立完竣。与俄互换条约。下总理各国事务衙门知之。摺包　　

○以四川布政使张凯嵩、为贵州巡抚。现月　　

○赏头等侍卫春满副都统衔为伊黎索伦领队大臣。明发　　

○以捐田赡族、赏刑部右侍郎许庚身扁额。曰谊笃宗亲。随手协修官

汪昇远恭纂　　

帮总纂官程棫林恭辑监修总裁世恭阅四月十八日正总裁那恭阅八月十九日专司藳本陆恭覆阅壬子十二月初七日

　　

徐恭阅十一月十八日　　

荣月日副总裁唐月日　　

宗室宝恭阅一签六月三十日　　

陈恭阅四签十一月十一日　　

熙月日　　

郭恭阅八月二十日　　

宗室麒月日蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之一百七十五　　

光绪九年。癸未。十二月丁未。朔上诣长春宫问慈禧端佑康颐昭豫庄诚皇太后安。至丙子皆如之。起居注　　

○谕军机大臣等。李鸿章奏、遵筹边计并酌拨军火各摺片。近因电报法人攻破越之山西。诚恐关外各军。不无松懈。业经谕令岑毓英迅速前进。与徐延旭相机调度。严密扼扎并令张树声选派劲旅以实后路。朝廷正在严饬诸军。坚定持久。力保完善徐图进取原无撤兵之议。李鸿章所奏与敌久持。以待机会。亦与现在办法吻合至内地防务。以天津为最要。该督既称临敌因应不以法船到津挟和为虑。自必确有把握。惟当慎益加慎。妥筹布置。以纾宵旰之忧前有议及防务者。谓宜坚壁清野。办理团练。是否可行。著该督仍遵前旨酌议具奏。关外需用军火。业经李鸿章匀拨运往。本日并已谕令左宗棠、张树声、分别协济矣。将此由五百里密谕知之。洋务　　

○又谕、李鸿章奏。请饬协济边军器械军火等语。广西关外各军。需用军火紧要。业经李鸿章匀拨枪炮等件。陆续运由广东递至关外。仍恐不敷应用。著左宗棠协济后膛枪炮子药若干。迅解边军。嗣后前敌滇桂各营军械并著张树声实力经理。转运分拨毋任缺乏将此由五百里各谕令知之。洋务　　

○又谕、户部奏新疆南北两路。急需大兴屯田开单呈览。暨开办屯务必须得人各摺片著户部咨行新疆各路统兵大臣。酌议办理。现月　　

○调山西布政使易佩绅为四川布政使。以山西按察使奎斌为山西布政使。河东兵备道高崇基为山西按察使。现月调广西按察使国英为浙江按察使。浙江按察使李秉衡为广西按察使。现月　　

○戊申。以雪泽未降上诣大高殿祈祷行礼。遣惇亲王奕誴诣时应宫。恭亲王奕诣昭显庙。惠郡王奕详诣宣仁庙。贝勒载澂诣凝和庙拈香。现月　　

○达赖喇嘛使臣堪布协饶丹于神武门外瞻觐。起居注　　

○己酉。谕军机大臣等、都察院奏、直隶民人耿学卜等呈控拦河筑坝。伤毙多命一案。前有人奏、献县堤上伏尸甚多。系清河道派来炮船所致。当谕令李鸿章查奏。兹据民人等所控各情。事关挑河筑坝。委员办理不善。以致村庄被淹。复妄听禀报枪毙多命。虚实均应彻底根究。即著李鸿章严行查办据实具奏。毋稍徇隐。现月　　

○庚戌。谕内阁、给事中孔宪珏奏□□□尔□顺天府府尹周家楣徇私妄为各款一摺。著派额勒和布、张之万、查明具奏。现月　　

○谕军机大臣等、锡珍、游百川奏、江浙二省来年冬漕。请饬提前赶办一摺。据称向例验收漕粮。统限五月内埽数全完。苏省奏定章程每届头批漕船于二月望前即可陆续进口。近来南漕到通较迟甚至七月下旬起运卸坝。以致遭雨损坏。所有光绪九年分江浙二省。应运漕粮请饬提前赶办等语。漕粮为天庾正供。关系紧要。必应及早抵通交纳。以重仓储。著左宗棠、杨昌浚、卫荣光、刘秉璋督饬藩司粮道。将来年应运新漕查照奏限迅速催办。需用沙甯等船及添用轮船分运务须从早豫备。该二省粮道。即于开春赶赴天津设局办理。不得稍涉迟延将此各谕令知之现

月

　　

○又谕武英殿奏、补刊书籍请领银两一摺。现在库款支绌。所有补刊书籍著暂行停办另片奏续纂外藩蒙古回部王公表传。存款不敷请领银两等语。著由广储司发银二千两以资应用。现月　　

