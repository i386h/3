<!-- { "loadSidebar": true } -->
○督办郑工礼部尚书李鸿藻等奏、续估两坝进占丈尺。并料物短缺。现筹趱办情形。得旨、著该尚书等懔遵电寄谕旨。妥速办理。总期早蒇大工。用慰殷盼。摺包　　

○成都将军岐元等奏、藏印交兵。募勇出关。驻扎巴塘里塘。以固疆圉。得旨、著该将军等随时侦探确情。妥慎办理。不得稍涉张惶。摺包　　

○上以夏至祭地于方泽。自是日始、斋戒三日。记注　　

○辛酉上诣储秀宫问慈禧端佑康颐昭豫庄诚皇太后安。至癸亥皆如之。记注　　

○以剿办贵德番案出力。予甘肃西甯道方鼎录等升叙加衔有差。摺包　　

○壬戌。安徽巡抚陈彝奏、回籍总兵张树屏病仍未痊。请予开缺。得旨、张树屏平日带兵。尚属得力。著再赏假三个月。毋庸开缺。摺包　　

○予在营病故参领文明照军营例优恤。摺包　　

○癸亥。夏至。祭地于方泽上亲诣行礼。记注　　

○诣雍和宫火神庙拈香。记注　　

○奉慈禧端佑康颐昭豫庄诚皇太后驻跸澄怀堂。记注　　

○湖南巡抚卡宝第奏、东安县绅士席宝田、捐田赡族。请立案。下部知之。摺包　　

○又奏、已故陕甘总督裕泰、请建专祠。下部议。　　

○以翰林院侍讲学士恽彦彬为广东乡试正考官。编修褚成博为副考官。国子监司业王祖光为广西乡试正考官。编修崔永安为副考官。通政使司通政使黄体芳为福建乡试正考官。编修吕佩芬为副考官。记注　　

○以捐田赡族。赏甘肃提督周达武扁额曰友睦风存。现月　　

○予故陕西陕安镇总兵福诚、浙江提督邓绍良、于立功省分建立专祠。并附祀死事各员。摺包　　

○追予故陕西巡抚刘蓉、贵州布政使李元度、内阁中书郭昆焘等、附祀故大学士曾国藩专祠。　　

○甲子。上诣澄怀堂问慈禧端佑康颐昭豫庄诚皇太后安。至庚辰皆如之。　　

○以神灵显应。颁江苏海门厅城隍庙扁额曰海屿兴云。现月　　

○遣官祭关帝庙。礼文　　

○直隶总督李鸿章奏、湖南提督周盛波等、于直隶省城捐建淮军昭忠祠。请饬地方官春秋致祭。从之。摺包　　

○以捐助直豫工赈。赏降调同知刘传桢以道员选用。　　

○缓徵直隶安州小营等村应纳本年新赋。　　

○乙丑。总理海军事务衙门奏、大臣报效银两。可否给奖。钦奉慈禧端佑康颐昭豫庄诚皇太后懿旨。崇光、海绪、所捐银两。著赏收。准其移奖。现月　　

○户部奏、大婚用款银两分次进呈钦奉皇太后懿旨、著于本月十八、二十、二十二、二十四等日。每次进呈银二十万两。现月　　

○以捐助湖北省城敬节堂银两。予浙江孀妇宗杨氏建坊。摺包　　

○丙寅。谕内阁、瞿鸿禨奏、在籍道员捐送书籍开单呈览。请旨嘉奖等语。前广东高廉道、陆心源、因国子监广求书籍。选择家藏旧书一百五十种。计二千四百余卷。附以所刊丛书等三百余卷。愿行捐送到监。据称陆心源自解官后。刊校古书。潜心著述。兹复慨捐群籍。洵属稽古尚义。伊子廪生陆树藩、附生陆树屏、均著赏给国子监学正衔。以示嘉奖。现月　　

○丁卯以京师雨泽尚未沾足。上诣大高殿祈祷行礼。现月　　

○遣惇亲王奕誴诣时应宫。贝勒载漪诣昭显庙。贝勒载滢诣宣仁庙。贝勒载澍诣凝和庙拈香。现月　　

○以亏短交代。革广东已故通判王宗渠职。摺包　　

○庚午。谕军机大臣等、电寄李鸿藻等、三电均悉。合龙在即。欣慰览之。料物已充。伏汛伊迩。尤应加紧趱办。现定何日开放引河。仍著迅速电覆。电寄　　

○以经徵钱粮滥用非刑。革云南昆阳州知州吴裕昆职。摺包　　

○辛未。谕内阁、御史赵增荣奏、应补部员补缺例文。未甚明显。请饬详细分晰。暨五贡教职发凭后始报事故。请饬查议处各摺片。著吏部议奏。现月谕军机大臣等、庆裕等奏、请饬催本年的饷。并历年欠饷。开单呈览一摺。据称奉天本年的饷。前经户部议拨山东地丁银四万九千余两。两淮盐厘银八万两。盐课银三万两。江西厘金银一万两。安徽拨还芜湖关常税银五万两。粤海关洋药税作为补解近畿防银一万六千余两。均未报解。至各省历年欠饷。为数甚钜请饬催解等语。奉天支放各款。需饷甚殷。亟应迅速拨解。以资应用。著各该督抚监督等、即将应解奉天本年的饷。于六月内。批解一半十月内埽数解清。并将欠解历年专饷。分年搭解。以济要需。原单均著钞给阅看。将此由四百里谕知直隶、两江、江苏、安徽、江西、河南、山东、各省督抚、并传谕淮安关、粤海关、各监督知之。现月　　

○又谕、御史赵增荣奏、考差试桌。多不整齐。请饬修补另造。或即用殿试试桌等语。著该衙门会商酌办。现月　　

○癸酉。以翰林院编修张百熙为四川乡试正考官。修撰赵以炯为副考官。编修陈懋侯为湖南乡试正考官。冯煦为副考官。编修孔祥霖为甘肃乡试正考官。周克宽为副考官。记注　　

○甲戌。孝恭仁皇后忌辰。遣官祭景陵。礼文　　

○谕内阁、色楞额奏、请调员办理营务文案等语。署新疆迪化府知府疏勒直隶州知州蒋诰、甘肃新疆补用知县陈纯治、陕西补用知县甘曜湘、著刘锦棠饬令该员等前赴伊犁行营交色楞额差遣委用。现月　　

○丙子。谕军机大臣等、电寄升泰四月二十二日奏摺片均悉。所论英藏各情。均尚中肯。惟该大臣具奏时。尚未知四月十三日藏番又有出攻印兵营卡之事。且在热纳巴拉岭外修筑石垒。是藏众复仇之意未息。此时欲令印兵先撤。虽费口舌亦办不到。该大臣摺内先解战争一语。甚属扼要。印兵之不入藏地。英人屡为此语但令从此不自生枝节。印兵必不再进。毋庸过生疑虑。若必固执成见。希冀争回隆吐山地方再与寻衅。则兵连祸结。势必不可收拾五月初九日。电饬该大臣传谕第穆呼图克图。将此事妥为了结。其筑垒一节并经总署电询著遵照叠次谕旨所指各节。迅速办理。该大臣到任后。应否亲往与英官面议。抑派员前往。并著相机妥办。其传谕第穆后情形如何。即行奏覆。电寄　　

○福建台湾巡抚刘铭传奏、查定例、钦天监时宪书印各省颁给一颗。台湾新设行省。请饬部颁铸以备印书之用。下部议。摺包　　

○甘肃新疆巡抚刘锦棠奏、新疆捐修湘军忠义祠。请饬部立案。允之。摺包　　

○以捐助郑工银两赏前署陕西布政使李用清花翎头品顶戴。摺

包

　　

○追予故大学士左宗棠在新疆省城、及巴里坤东关立功地方。捐建专祠。从巡抚刘锦棠请也。摺包　　

○丁丑。以节近小暑。京师雨泽。仍未沾渥。上诣大高殿祈祷行礼。现月　　

○遣惇亲王奕誴诣时应宫。贝子奕谟诣昭显庙。贝勒载滢诣宣仁庙。贝勒载澍诣凝和庙拈香。现月　　

○戊寅。旌表孝子安徽绩溪县文生章恒谦、监生章恒颐、并孝妇恒颐妻洪氏。摺包　　

○以捐田赡族予浙江秀水县耆民李瑞芝建坊。摺包　　

○己卯。谕军机大臣等、电寄李鸿藻、览奏两坝蛰陷走占情形。殊深焦急。仍著严督在工员弁。趁此汛期未到。水势尚平。齐心并力。加紧赶办。以期即日蒇工。勿因小有失挫。稍涉退葸惶惑。致误大局懔之勉之。电寄　　

○守护东陵大臣载迁等奏、前藏达赖喇嘛、专差叩谒定东陵。呈进佛像。得旨、镀金佛像十八尊。著成作供案。敬供东暖阁内。摺包　　

○协修官黄彦鸿恭纂　　

帮总纂官王荣商恭辑监修总裁世恭阅六月初七日正总裁那月日专司藳本陆恭覆阅癸丑六月二十八日　　

徐月日　　

荣月日副总裁唐月日　　

宗室宝恭阅一签十月十六日

　　

陈恭阅二签五月二十四日　　

熙月日　　

郭恭阅十一月二十三日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之二百五十六　　

光绪十四年。戊子。六月。辛巳朔。上诣澄怀堂问慈禧端佑康颐昭豫庄诚皇太后安。至癸卯皆如之。起居注　　

○壬午。总理各国事务衙门奏、奥国给使臣许景澄头等宝星。请受而不佩。从之。　　

○赏俄国外部大臣嘎尔斯头等第三宝星。摺包予故安徽道员任兰生优恤。并将事迹宣付史馆立传。　　

○癸未。谕内阁、张曜奏、遵旨察看。道府据实覆陈一摺。山东督粮道铎洛仑、任用家丁石书田、刘惠臣、致被参奏。前经该抚饬令驱逐。仍留在署管事。并有借给帮官库款银两。及收受馈送寿礼等情。实属不知检束。铎洛仑、著交部议处。青州府知府裕彬、虽据声称该员心地朴厚。尚无别项劣迹。仍著张曜随时察看。如不知振作。即行据实参劾。现月　　

○甲申。以巡缉出力、开复福建降补参将记名总兵张殿雄原官。摺包　　

○以欺压孤寡、革盛京礼部笔帖式文敬职。并讯办。摺包　　

○乙酉。以堵筑出力、开复河南道员王维翰等处分。摺包　　

○丙戌。以京师雨泽愆期。上诣大高殿祈祷行礼。　　

○遣惇亲王奕誴诣时应宫。贝子奕谟诣昭显庙。贝勒载滢诣宣仁庙。贝勒载澍诣凝和庙拈香。现月　　

○谕内阁、户部奏、稽查云南运铜各员期满。请旨更换一摺。云南办解八起头批京铜。现据咨报起程。此后续办铜斤。次第运解。前派沿途经理各员期满。该部查照例案。将经过之四川、湖北、江苏、直隶、等省藩臬。开列名单。请旨更换。四川著派崧蕃、湖北著派蒯德标、江苏著派黄彭年、直隶著派松椿、即责成各该员严饬各道府及沿途地方文武员弁。认真稽查催趱。护送前进。如有无故逗遛。及盗卖短少等弊。详报该督抚严行参办。沿途应需水师照料之处。即由派出之员、详咨前途督抚。及水师提督调遣。仍著自奉旨之日起。以三年为限。均责成此次所派之员。一体经理。遇有升调事故。即令接任之员遵办。期满再行更换。现月　　

