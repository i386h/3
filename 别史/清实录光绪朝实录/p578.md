<!-- { "loadSidebar": true } -->
○巡抚衔督办云南矿务唐炯奏、滇矿开采。渐著成效。巧家白锡蜡山。产铜尤富。迤南所属甯州、及曲靖府属之平彝、昭通府属之大关等处。铜苗甚旺。请推广采办。并续延日本矿师。购买机器。下部知之。　　

○上诣皇穹宇拈香。南郊斋宫斋宿。　　

○壬午。常雩祀天于圜丘。上亲诣行礼。外记注　　

○诣正阳门关帝庙菩萨殿拈香。外记注　　

○以归政礼成。遣官告祭历代帝王陵寝。暨孔子阙里。　　

○谕内阁、吴大澂倪文蔚奏、遵保郑州大工出力文武各摺片。郑州开办以来。日久事繁。在工文武各员。始终勤奋出力。自应给予奖叙。所有单开之文职六百五十二员。武职一百二十员。及片奏保奖各员。均著该部议奏。另片奏、各省关筹解经费。接济工用。请将管解经费较钜之员奖励等语。此次郑工用款甚钜。叠经户部分省指拨。各该督抚监督藩运两司关道等。不分畛域。筹解迅速。用能克期蒇事。均著传旨嘉奖。其解款较钜之委员。著吴大澂等查明择尤请奖。毋许冒滥。至降调按察使陈宝箴到工既迟。又经告假。所请开复处分之处。著不准行。现月　　

○礼部奏、议覆广西巡抚奏、请拨给归顺百色两州厅分编字号取中。从之。早事　　

○予河工积劳病故。已革知州朱开懋开复原官。与同知秦根发等十七员、一并优恤。现月　　

○癸未。钦奉慈禧端佑康颐昭豫庄诚寿恭钦献皇太后懿旨。上月二十三日。临幸颐和园。阅视神机营水陆各操。队伍整齐。声势联络。实深嘉悦。醇亲王奕譞、管理多年。训练精勤。卓著成效。著交宗人府从优议叙。现月　　

○又奉懿旨。前因筹议铁路事宜。谕令沿江沿海将军督抚各抒所见。以备采择。嗣据陆续覆奏。详加披阅。其偏执成见。不达时势。及另筹办法。尚未合宜者。毋庸议外。张之洞、刘铭传、黄彭年所奏。各有见地。而张之洞所议。自卢沟桥起。径行河南。达于湖北之汉口镇。划为四段。分作八年造办等语。列为详尽。此事为自强要策。必应通筹天下全局。海军衙门原奏。意在开拓风气。次第推行。本不限定津通一路。但冀有益于国。无损于民。定一至当不易之策。即可毅然兴办。毋庸筑室道谋。著总理海军事务衙门。即就张之洞所奏各节。详细覆议。奏明请旨。张之洞、刘铭传、黄彭年摺各一件。均著钞给阅看。现月　　

○谕内阁、上月二十三日。朕恭奉慈禧端佑康颐昭豫庄诚寿恭钦献皇太后阅看神机营水陆各操。技艺精熟。声势联络。该大臣等平日训练认真。深堪嘉尚。所有管队大臣庆郡王奕劻。著交宗人府从优议叙。都统德福、札拉丰阿、副都统熙敬、容贵、全营翼长副都统秀吉、恩佑、均著交部议叙。营务翼长祥普等、并各委员管带等官、均著交总理海军事务衙门。酌加保奖。其余各项书手兵丁等。加恩赏银五千两。以示鼓励。现月　　

○又谕、本日御史富亮等奏、监于粥厂完竣摺内。于应行擡头字样。未经擡写。殊属疏忽。富亮、胡俊章、均著交部议处。现月　　

○又谕、卞宝第奏、甄别府厅知县各员一摺。福建候补知府吴廷英、年力就衰。难胜方面。著以同知降补。云霄厅同知鲁方、才力不及。办案颟顸。连江县知县张家＜氵循＞、才具平常。办事迟钝。均著开缺留省察看。福清县知县邓嘉绳、谨慎有余。措理未能裕如。著开缺以中＜闲＞知县另补。前署龙溪县知县试用知县官政优、操守不谨。性情狡猾。似补同知龚超、人品不端。工于奔竞。候补布政司经历杨淑仁、官声素劣。难为民上。均著即行革职。以肃官方。现月　　

○又谕、怡亲王载敦奏、因病恳请续假。并开去差使一摺。载敦著再赏假两月。毋庸开去差使。现月　　

○以捐助豫赈。予睢州知州王枚为其故父母建坊。摺包　　

○甲申。引见大挑举人。得旨、范承綖著改为二等。兆祺等三百三十三员、俱准列入一等。照例以知县签掣各省试用。三音布等三十员。俱准列入一等。签掣北河东河试用。

现月

　　

○署盛京将军定安等奏、三省练军。加演短兵杂技。下所司知之。摺包　　

○以捐解奉赈。予直隶布政使松椿、山东布政使王毓藻等议叙。摺包　　

○予浙江阵亡试用训导俞汉等六员议恤。早事　　

○乙酉。宗人府奏、已故奉国将军奕彬之职。作为不袭。伊妻请食半俸。依议行。早事　　

○闽浙总督卞宝第奏、闽省盐商困惫。请仍宽免河工捐款。允之。摺包　　

○丙戌。谕内阁、景寿奏、现在因病未痊。恳请再行赏假。并将管理事务派员署理一摺。景寿著再赏假一个月。调理。至所管正黄旗满洲都统。著德福署理。奉宸苑著晋祺署理。圆明园印钥。著派奕絪暂行佩带。上虞备用处印钥。著派伯彦讷谟祜暂行佩带。外注　　

○以工部右侍郎清安为满洲繙译会试正考官。户部左侍郎熙敬为副考官。外记注　　

○丁亥。谕军机大臣等、曾国荃奏、遵旨查办已革道员徐承祖被参各款一摺。此案以浮冒铜价。私匿余铜。浮侵运费。为最重情节。兹据逐款讯明徐承祖办事粗疏。虚糜帑项。尚非贪利营私。业经革职。姑免治罪。惟亏折洋厘银至三万二千余两之多。亟应严行追缴。著照所拟勒限一年。如数缴清。傥敢任意延宕。逾限交不足数。仍拏交刑部。按律惩办。决不宽贷。将此谕令知之。现月　　

○工部、内务府奏、会勘太和门等处工程。约计钱粮银数。得旨、朕钦奉慈禧端佑康颐昭豫庄诚寿恭钦献皇太后懿旨。醇亲王奏、蒙赐新府正厅及楼座。木料尚属完整。如丈量合太和门工程之用。恳求赏收。并顺承郡王讷勒赫镇国公溥廉府第。均有大木堪用等语。著工部内务府前往丈量。如果合用。即将钱粮数目。另核具奏。现月摺包　　

○驻藏帮办大臣升泰奏、藏番东路七族。如期撤兵。分起归牧。续办定界通商各事。下所司知之。摺包　　

○以营务废弛。革安徽皖南镇右营都司吴天才职。摺包　　

○戊子。以太仆寺卿冯尔昌为大理寺卿。外记注　　

○调珲春副都统卓淩阿为吉林副都统。吉林副都统恩泽为珲春副都统。并随同长顺帮办吉林一切事宜。现月　　

○以记名总兵窦如田为浙江处州镇总兵官。现月　　

○予故呼伦贝尔副都统萨克慎恤典。赏银五百两治丧。其子荫保、桂保、俟及岁引见。现月　　

○己丑。谕内阁、志元奏、总管擅离职守。据实参奏一摺。行宫重地。理宜敬谨看守。据奏总管清桂。并不常川在公所居住。去岁半壁店行宫有风雨坍损情形。亦并未验报。实属怠玩。清桂著交部议处。现月　　

○吉林将军长顺等奏、上年吉省被灾。土税未能足额。恳恩宽免。下部议。摺包　　

○以救护遭风船只出力。予山东代理荣成县知县汪鉴等奖叙。摺包　　

○庚寅。谕内阁、绵宜奏、查勘永陵四碑楼等处应修工程。请与启运殿等工。一体兴修。一摺。永陵启运殿等工。前已有旨令钦天监择吉知照兴修。此次永陵四碑楼等处应修各工。仍著盛京将军会同工部侍郎遵照选择吉期。一体敬谨兴修。现月　　

○又谕、此次新贡士覆试一等恽毓鼎等七十六名。二等毛慈望等九十九名。三等梁銮藻等一百二十一名。俱著准其一体殿试。列入四等之颜庆忠、王云清、廖平、蔡宝仁、赵以焕、安荫甲、均著罚停殿试一科。现月　　

○谕军机大臣等、太和门等处工程。前经谕令工部、内务府、钦遵懿旨。前往三处府第。丈量木料。所有镇国公荣毓府第。著该衙门一并前往丈量。现月　　

○以本年恩科乡试。考试应开列试差人员于保和殿。　　

○辛卯。以节近小满。雨泽尚稀。上诣大高殿祈祷行礼。　　

○遣贝勒载滢诣时应宫。贝勒载澍诣昭显庙。贝子奕谟诣宣仁庙。辅国公载泽诣凝和庙拈香。现月　　

○诣澄怀堂问慈禧端佑康颐昭豫庄诚寿恭钦献皇太后安。至乙巳皆如之。外注　　

○谕内阁、前因山东连年灾歉。叠次筹拨银两。复以该省灾区甚广。截拨南漕赈济。朝廷轸念穷黎。无时或释。朕恭奉慈禧端佑康颐昭豫庄诚寿恭钦献皇太后懿旨。东省灾民甚众。恐前拨银米。尚有不敷。著发去宫中节省内帑银十万两。作为赈款。交张曜分派妥员。详查灾区。迅筹散放。该抚务当仰体慈怀。妥速遵办。总期实惠及民。毋任稍有弊混。以副加惠灾黎至意。现月　　

○又谕、黄彭年奏、营勇抢盐被烧毙命。请将知县及统带等官分别惩处各摺片。此案江苏捕营哨弁王永昌、恃与哨官吴家正姻亲。胆敢率勇至奉贤县红庙地方。抢劫灶民张照铨家门外盐斤。致乡民激怒。烧毙多命。该弁勇等行同枭匪。固属咎由自取。而该乡民等既将弁勇捕获。并不送官究治。辄行致毙十四命之多。实属凶残藐法。此风断不可长。著该署抚严饬地方文武。将滋事要犯。迅即勒限缉拏。讯明惩办。奉贤县知县陈熊才。疏于防范。该营官等约束不严。均难辞咎。陈熊才著先行摘去顶戴。统带缉私营候补道丁兆基。著摘去顶戴。总领哨候补游击吴家正。著即行革职。以示惩儆。至所称明定缉私章程各节。著会商崧骏妥筹办理。

现月

　　

○又谕、浙江台州府知府成邦干、温州府知府福荣、均著开缺送部引见。现月　　

○谕军机大臣等、直隶天津府知府汪守正、著李鸿章悉心察看。如竟不能胜任。即行据实参奏。毋稍迁就。现月　　

○又谕、广东惠潮嘉道德泰、高州镇总兵黄廷彪、著张之洞悉心察看。如竟不能胜任。即行据实参奏。毋稍迁就。

现月

　　

○又谕、云南迤南道许继衡、澂江府知府彭泽春、著岑毓英、谭钧培、悉心察看。如竟不能胜任。即行据实参奏。毋稍迁就。寻奏、许继衡另案议处。彭泽春尚堪胜任。下部知之。现月　　

○又谕、安徽庐州府知府黄云、著沈秉成到任后。悉心察看。如竟不能胜任。即行据实参奏。毋稍迁就。现月　　

○又谕、河南河北镇总兵崔廷桂、著倪文蔚悉心察看。如竟不能胜任。即行据实参奏。毋稍迁就。现月　　

○又谕、有人奏、浙江布政使许应鑅、声名平常。崧骏甫经到任。无所用其回护。著确切查明。如竟不能胜任。即行据实参奏。现月　　

○赏湖南按察使薛福成二品顶戴。开缺以三品京堂候补。充出使英法义比国大臣。洋务　　

○以捐银助赈。予江苏道员夏宗彝等各为其故父母建坊。随手　　

○壬辰。孝端文皇后忌辰。遣官祭昭陵。　　

