<!-- { "loadSidebar": true } -->
○辛卯。谕军机大臣等。岐元奏请饬催各省久饷。开单呈览一摺。据称奉天本年的饷。前经户部议拨山东本年地丁银八万两。河南本年地丁银六万两。驿站存賸银一万四千二百余两。两淮盐厘银八万两。淮安关常税银二万两。迄今仅据山东解到银二万两。其余各省、并未报解。至各省欠解历年专饷银七十七万六千余两。延未清解。请旨饬催等语。奉省需饷甚殷。亟应迅速筹拨。以资接济。著各该督抚监督等、即将奉省本年的饷。赶紧委员起解。务于六月内批解一半。十月内埽数解清。其欠解历年专饷。并著分年搭解。以济要需。原单均著摘钞、给与阅看。将此由四百里谕知李鸿章沈葆桢吴元炳周恒祺涂宗瀛。并传谕广英广麟知之。现月　　

○壬辰。谕内阁。巡视中城御史伊精额等奏拏获邻境盗犯。请饬部严讯一摺。盗犯司五即刘三。卢大即魏大。王三即王溎年。丁四即李＜氵凤＞迟。并窝主刘二氏。均著交刑部严行审讯。按律惩办。其缉捕出力之司坊等官。著刑部于定案时、声明请旨。现月　　

○湖广总督李瀚章等奏湖北学政关防。因覆舟落水。请另铸关防。并先刊木质关防应用。从之。　　

○以捐银助赈予山西介休县冀以公以正兄弟建坊。　　

○癸巳。谕内阁。国子监司业张之洞奏四川东乡一案。当事起兵集之时。文格批饬各营。痛加剿洗。并非专指外匪吴奉山一股而言。致李有恒等、以奉札剿杀为藉口。据禀批行。实属粗率。不量予罪名。不足以服李有恒孙定扬等语。著刑部归入全案。一并核议具奏。文格著开库伦办事大臣缺。来京听候部议。　　

○热河都统延煦因病乞休。以吏部左侍郎崇绮为热河都统。起居　　

○甲午。转吏部右侍郎成林为左侍郎。调户部左侍郎志和为吏部右侍郎。转户部右侍郎麟书为左侍郎。兼管三库事务。调兵部左侍郎昆冈为户部右侍郎。兼管钱法堂事务。调礼部左侍郎奎润为兵部左侍郎。转礼部右侍郎松森为左侍郎。仍兼署工部左侍郎。调理藩院左侍郎桂全为礼部右侍郎。转理藩院右侍郎阿昌阿为左侍郎。以内阁学士铁祺为理藩院右侍郎。现月　　

○调镶红旗汉军副都统岳林为镶蓝旗满洲副都统。以外火器营营总双印为镶红旗汉军副都统。正白旗蒙古副都统恩全署正蓝旗满洲副都统。起居　　

○赏给革职前吉林将军奕榕二等侍卫为库伦办事大臣。起居　　

○乙未。钦奉慈安端裕康庆昭和庄敬皇太后慈禧端佑康颐昭豫庄诚皇太后懿旨。所有醇亲王福晋镌就册文。著礼部于明日送至军机处。现月　　

○谕内阁。铭安等奏副都统伤病复发。恳准开缺。并赏食全俸一摺。镶蓝旗满洲副都统博崇武、前出师江南等省。受伤多处。现在旧伤复发。病难速痊。著准其开缺。在旗调理。其赏食全俸之处。著兵部照例办理。　　

○以翰林院编修华金寿为湖南乡试正考官。翰林院修撰曹鸿勋为副考官。国子监祭酒景善为四川乡试正考官。翰林院编修许景澄为副考官。翰林院侍讲陈宝琛为甘肃乡试正考官。江南道监察御史周开铭为副考官。朱签　　

○以前顺天府府尹梁肇煌为顺天府府尹。　　

○丙申。孝恭仁皇后忌辰。遣官祭景陵。典例　　

○钦奉慈安端裕康庆昭和庄敬皇太后慈禧端佑康颐昭豫庄诚皇太后懿旨。所有醇亲王福晋镌就册文。著将原奉懿旨年月日期。补行镌刻。该部即行知照工部遵照办理。至现在另镌醇亲王世袭罔替册文。俟繙译清文呈览、发交该部后。并著将原奉懿旨年月日期。照此次式□□羕、一并镌刻。现月　　

○谕内阁。吴元炳等奏革弁骩法渔利。请旨惩办一摺。江苏已革丹徒汛把总张松明、起意贩运私土。屡次偷漏税捐。实属骩法渔利。已革孟河营把总廖洪财、听从运私。得受财物。并敢不服盘查。拘留局勇。亦属胆玩。张松明著从重发往黑龙江充当苦差。廖洪财著发往军台效力赎罪。以示惩儆。

现月

　　

○署两江总督江苏巡抚吴元炳奏遵停统捐。又奏安东县属徐家圩等处。暴风倒塌草房八百余闻。压毙民人七口。受伤七人。由地方官分别抚恤。均报闻。摺包　　

○调正白旗蒙古副都统恩全为镶蓝旗满洲副都统。以记名副都统姚田为正白旗蒙古副都统。起居　　

○以袒庇蠹役、革安徽怀甯县知县彭广钟职。摺包　　

○丁酉。谕内阁。李文敏奏甄别庸劣不职各员。一摺。江西补用知府王家宾、行为狡诈。心地糊涂。试用通判蔡敏春、性情巧滑。物议沸腾。萍乡县知县方钺、性耽麯糵。断狱荒唐。前署上饶县事候补知县杨葆宸、治狱草率。声名平常。试用县丞傅保康、行同无赖。有玷官箴。万安县武索司巡检余继煦、形类痰迷。擅离职守。均著即行革职。上犹县知县晏温、识短才庸。难期振作。湖口县知县殷礼、局度狭隘。办事颟顸。均著以府经历县丞降补。雩都县知县陈翔墀、信任家丁。不洽舆情。惟文理尚优。著以教职铨选。方钺、晏温、殷礼、陈翔墀、前在各任内交代均未结报。如查有亏短情事。即行从严□□□尔□追。现月　　

○戊戌。拨湖南地丁银二千一百七十两、加给科场经费。摺包　　

○己亥。谕内阁。京师雨泽沾足。山西得雨。尚未深透。大光明殿。供奉铁牌。已昭灵应。著顺天府派员恭送山西省城。并发去大藏香十枝。交曾国荃祗领。敬谨祈祷。一俟得雨深透。即行驰奏。并恭送铁牌至邯郸县祀谢。现月　　

○谕军机大臣等、现在京师得雨深透。本日已有旨令顺天府府尹派员于六月初一日恭请铁牌。送至山西省城供奉。著派恭亲王奕即于是日诣大光明殿铁牌前。敬谨拈香。用申报谢。现月　　

○又谕。杨重雅奏官军攻克者岩贼巢。大获胜仗。现在摉捕逆首大概情形一摺。冯子材于四月初闲。亲督各军。将者岩等处逆匪巢穴。及大小贼垒百余处。全行荡平。擒获贼目多名。并将李扬才家属拏获。剿办尚属得手。惟李扬才及陆之平二逆、遁匿扣锦后山之巅。亟应乘此声威。速筹殄灭。著刘坤一、张树声、会商冯子材。督饬官军严密围拏。务将该逆等就地歼除。克期蒇事。勿再任令他窜。复致蔓延。所有此次剿贼获胜详细情形。即著张树声冯子材查明具奏。　　

○又谕刘坤一奏、儋临就抚客民。愿迁往遂溪县属涠洲墩居住。现饬妥为安插等语。涠洲墩地方、前经封禁。现在该处居民甚众。自难概行驱逐。此次儋临客民迁往居住。能否相安。不致生事。著该督饬令地方官随时察看。妥筹办理。并著派员前往详加履勘。应否弛禁、及添设员弁派兵驻守之处。即行妥议具奏。剿捕　　

○两广总督刘坤一奏请将提督唐本有、留两广补用。总兵张殿雄、副将柏庆、留广东差遣。从之。摺包　　

○署贵州巡抚林肇元奏请将总兵邹有声留黔委用。把总林恒权留黔尽先补用。从之。摺包　　

○四川总督革职留任丁宝桢奏出省查阅营伍日期。报闻。又奏遵查灶民呈控官运局各款。概系虚捏。原告多系革绅王余照窃名。得旨。王余照著即严拏务获究办。所有川省盐务。仍责成该督随时体察情形。认真办理。总期有利无弊。方为妥善。摺包　　

○浙江巡抚梅启照奏停止海塘捐、及晋豫赈捐。报闻。又奏龙游绅民、捐修城垣工竣。援案请奖。下部核议。　　

○以肃清广东儋州临高县客匪。赏提督郑绍忠黄马褂。并优叙。道员王澍优叙。游击江志巴图鲁名号。守备邓镇邦花翎。余升叙有差。现月　　

○以纵兵诈索、革署四川松潘中营游击实任顺庆营游击张应超职。并严讯。　　

○抚恤琉球国遭风难民如例。　　

○庚子。谕内阁。御史孔宪珏奏硕辅不宜远离。请收回崇绮外补成命一摺。国家用人。内外并重。热河素称繁剧。治理需人。兹特＜闲＞崇绮为都统。具有权衡。该御史谓使之效用边隅。甚为可惜。殊未悉朝廷用人之意。至所称请置左右。俾资启沃。是欲使崇绮在毓庆宫行走也。毓庆宫行走重任。出自朝廷特＜闲＞。岂臣下所宜妄预。且前此崇绮任京职时。该御史何以不言。而乃于＜闲＞放外任之后。亟思位置。所奏殊属冒昧。著不准行。现月　　

○又谕。御史孔宪珏奏捐纳指省。弊难枚举。请旨停止。以清弊源等语。著户部议奏。现月　　

○又谕。前据李瀚章邵亨豫罗大春联衔奏称常德地方紧要。请添设练勇一营。以资镇守。当经谕以该省现无紧要军务。营勇足资弹压。所请添设练勇之处。著不准行。兹据罗大春奏兵单添练。并湘省营政疲敝。一时难期整顿各一摺。详加披览。率系粉饰空言。毫无实际。如所称于常辰七协营内加添练兵五百名。其原营所出底缺。挑选精壮余丁充补。以供原营差操。加练之兵。一年期满。发回原营差遣。仍挑选精壮兵丁。更换训练。不数年闲。全标皆成劲旅等语。该省标协各营。多系该提督所辖。尽可就现有额兵。随时认真训练。何以必欲设立加练名目。张大其词。以为开支饷项地步。且兵之强弱。在乎将得其人。岂一经该提督训练之后。即令换归原标。仍食原饷。便可永成劲旅耶。至谓邵亨豫前奏以练勇为题。并非抚臣初意。系提督公同酌议等语。以练兵而食勇粮。是欲借整顿绿营之名。而收召募勇营之利。尤属胆大取巧。且此次兵单添练一摺。辄敢单衔具陈。将督抚会衔于后。更与定制不符。湖南提督罗大春所请加添练军之处。仍著不准行。并交部议处。以示惩儆。现月　　

○谕军机大臣等。御史孔宪珏奏山东陵县知县赵多熙、将诉灾平民。擅杀二十余命。并无确供录报。文格原奏实多诬枉。传闻赵多熙有关通文格、蒙胧覆奏情事。请饬查明。以成信谳等语。著周恒祺将此案详细查明。据实具奏。将此谕令知之。现月　　

○又谕。御史孔宪珏奏浙江余姚县绅衿谢端、及其侄谢锡恩。豪霸一方。种种作恶。被人告发。经委员于谢锡恩家内起出洋枪铜铁炮、并刀矛等。不下千余件。该县知县高桐、纳其重贿。将谢锡恩藏匿。勒令绅士代为具保。其余武断乡曲、威逼人命、霸种沙地、强占妇女各节。更无从究办。请饬查□□□尔□等语。著梅启照详细查明。据实具奏。将此谕令知之。现

月　　

○辛丑。拨乌里雅苏台通晓蒙古汉文官兵十名。赴科布多换防。摺包　　

