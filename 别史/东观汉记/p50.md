<!-- { "loadSidebar": true } -->
      　　〔三一〕“遂尽以分与昆弟外家”，此条书钞卷一一五、御览卷五一五亦引，字句稍略。
      　　〔三二〕“然但治宅”，此句姚本同，聚珍本作“然但修里宅”，范晔后汉书吴汉传李贤注引与聚珍本同。
      　　〔三三〕“巷”，此字姚本有，聚珍本无，范晔后汉书吴汉传李贤注引亦无。
      　　〔三四〕“夫人先死”，此下三句原无，姚本、聚珍本有，范晔后汉书吴汉传李贤注引亦有，今据增补。
      　　〔三五〕“疾笃”，此句至“唯愿慎无赦而已”诸句原无，聚珍本有，类聚卷五二引亦有，今据增补。御览卷六五二引此数句，文字小异。
      　　〔三六〕“奏谥曰，有司议宜以为武”，此二句姚本、聚珍本作“有司奏议以武为谥”，范晔后汉书吴汉传李贤注引同。
      　　〔三七〕“诏”，原误作“昭”，姚本、聚珍本不误，范晔后汉书吴汉传李贤注引亦不误，今据校正。
      　　〔三八〕“无后，国除”，此句原无，聚珍本有，御览卷二０一引亦有，今据增补。聚珍本注云：“范书本传：汉薨，子成嗣，至孙旦无子，国除。建初中，徙封旦弟筑阳侯盱为平春侯，奉汉后。盱卒，子胜嗣。与此异。”
      　　〔三九〕“盛矣哉”，此条姚本、聚珍本皆未辑录。
      　　盖延
      　　盖延，〔一〕字巨卿，渔阳要阳人，〔二〕身长八尺，弯弓三百斤，以气势闻。〔三〕御览卷三八六　　延为幽州从事。范晔后汉书卷一八盖延传李贤注
      　　围刘永于睢阳，永惊惧，引兵走出鱼门，延追击，大破之。斩其鲁郡太守梁丘寿。又破永沛郡太守陈脩，斩之。〔四〕范晔后汉书卷一八盖延传李贤注
      　　时盖延因斋戒祠高祖庙。〔五〕范晔后汉书卷一八盖延传李贤注
      　　董宪将贲休举兰陵城降，宪闻之，自郯围休。时延及庞萌在楚，请往救之。帝敕曰：“可直往击郯，则兰陵必自解。”〔六〕范晔后汉书卷一八盖延传李贤注
      　　延上疏辞曰：〔七〕“臣幸得受天戈，诛逆虏，奉职未称，久留天诛，常恐污辱名号，不及等伦。天下平定已后，曾无尺寸可数，不得预竹帛之编。明诏深闵，儆戒备具，每事奉循诏命，必不敢为国之忧也。”范晔后汉书卷一八盖延传李贤注
      　　庞萌还攻盖延，〔八〕延与战，破之。〔九〕诏书劳延曰：“庞萌一夜反叛，相去不远，营壁不坚，殆令人齿相击，〔一０〕而将军闻之，夜告临淮、楚国，〔一一〕有不可动之节，吾甚美之。夜闻急少能若是。”　御览卷四六九
      　　永初七年，邓太后绍封延曾孙恢为庐亭侯。〔一二〕范晔后汉书卷一八盖延传李贤注
      　　〔一〕　“盖延”，范晔后汉书卷一八有传。又见汪文台辑华峤后汉书卷一。
      　　〔二〕　“渔阳要阳人”，此句原无，聚珍本有，御览卷三四七引亦有，今据增补。
      　　〔三〕　“以气势闻”，此条书钞卷一二五、类聚卷六０亦引，字句稍略。
      　　〔四〕　“斩之”，范晔后汉书盖延传云：“光武即位，以延为虎牙将军。建武二年，……南伐刘永，先攻拔襄邑，进取麻乡，遂围永于睢阳。数月，尽收野麦，夜梯其城入。永惊惧，引兵走出东门，延追击，大破之。永弃军走谯，延进攻，拔薛，斩其鲁郡太守，而彭城、扶阳、杼秋、萧皆降。又破永沛郡太守，斩之。”“引兵走出东门”句下李贤注云：“东观记云：‘走出鱼门。’然则东门名鱼门也。”“斩其鲁郡太守”句下李贤注云：“东观记曰：‘鲁郡太守梁丘寿’也。”“又破永沛郡太守”句下李贤注云：“东观记曰：‘沛郡太守陈脩。’”此条即据李贤注，又酌取范书文句辑录。
      　　〔五〕　“时盖延因斋戒祠高祖庙”，延屡败刘永，平定沛、楚、临淮，修高祖庙，置啬夫、祝宰、乐人。延斋戒祠高祖庙即在此时，见范晔后汉书盖延传。
      　　〔六〕　“则兰陵必自解”，范晔后汉书盖延传云：建武“四年春，延又击苏茂、周建于蕲，进与董宪战留下，皆破之。因率平狄将军庞萌攻西防，拔之。复追败周建、苏茂于彭城，茂、建亡奔董宪，董宪将贲休举兰陵城降。宪闻之，自郯围休。时延及庞萌在楚，请往救之。帝敕曰：‘可直往捣剡，则兰陵必自解。’”李贤注云：“捣，击也。东观记作‘击’字。”是东观汉记载盖延请救兰陵贲休事。今据李贤注，又酌取范书文句编定此条。
      　　〔七〕　“延上疏辞曰”，延轻敌深入，光武数以书相诫，所以延有此奏。见范晔后汉书盖延传。
      　　〔八〕　“庞萌还攻盖延”，建武五年三月，平狄将军庞萌反汉，杀楚郡太守孙萌而东附董宪。见范晔后汉书光武帝纪。
      　　〔九〕　“延与战，破之”，范晔后汉书盖延传云：“及庞萌反，攻杀楚郡太守，引军袭败延，延走，北度泗水，破舟□，坏津梁，仅而得免。”与此异。
      　　〔一０〕“殆令人齿相击”，“齿”字下姚本、聚珍本有“欲”字，范晔后汉书盖延传李贤注、御览卷三三五、通鉴卷四一胡三省注引亦有“欲”字。
      　　〔一一〕“而将军闻之，夜告临淮、楚国”，姚本、聚珍本脱“闻之”以下八字。
      　　〔一二〕“邓太后绍封延曾孙恢为庐亭侯”，范晔后汉书盖延传云：“建武二年，更封安平侯。……十三年，增封定食万户。十五年，薨于位。子扶嗣。扶卒，子侧嗣。永平十三年，坐与舅王平谋反，伏诛，国除。永初七年，邓太后绍封延曾孙恢为芦亭侯。”李贤注云：“东观记作‘庐亭’。”此条即据李贤注，又酌取范书文句辑录。
      　　陈俊〔一〕
      　　俊初调补曲阳长，上曰：“欲与君为左右，小县何足贪乎？”俊即拜，解印绶，上以为安集掾。〔二〕范晔后汉书卷一八陈俊传李贤注　　建武二年春，攻匡城贼，下四县。〔三〕范晔后汉书卷一八陈俊传李贤注
      　　光武赐陈俊绛衣三百领，以衣中坚同心之士也。文选卷二七王粲五言诗从军李善注
      　　〔一〕　“陈俊”，字子昭，南阳西鄂人，范晔后汉书卷一八有传。又见司马彪续汉书卷二、华峤后汉书卷一。
      　　〔二〕　“上以为安集掾”，范晔后汉书陈俊传云：“更始立，以宗室刘嘉为太常将军，俊为长史。光武徇河北，嘉遗书荐俊，光武以为安集掾。”
      　　〔三〕　“下四县”，范晔后汉书陈俊传云：“建武二年春，攻匡贼，下四县。”李贤注云：“东观记作‘匡城贼’。”此条即据李贤注，又酌取范书文句辑录。
      　　陈浮〔一〕
      　　诏书以祝阿益济南国，〔二〕故徙浮封蕲春侯。范晔后汉书卷一八陈俊传李贤注
      　　〔一〕　“陈浮”，陈俊之子，范晔后汉书卷一八陈俊传略载其事。
      　　〔二〕　“祝阿”，建武十三年，陈俊定封为祝阿侯，食邑祝阿。二十三年卒，子浮嗣，即徙封蕲春侯。
      　　臧宫
      　　臧宫，〔一〕字君翁，为辅威将军，〔二〕将兵击诸郡，至中卢，屯骆越。是时公孙述将田戎、任满与征南大将军岑彭相距于荆门，〔三〕诸将战，〔四〕数不利，越人谋欲畔汉附蜀。宫兵少，不足以制也。〔五〕会属县送委输牛车三百余两至，〔六〕宫即设变，夜断城门限，〔七〕令委输车回转出入，隆隆至明。越人候伺者闻车声不绝，而门限断，以官兵大来，〔八〕乃奉牛酒劳军，〔九〕由是遂安。书钞卷一三九　　臧宫，字君公，〔一０〕以城门校尉转左中郎将，〔一一〕征武陵蛮。书钞卷六三
      　　有德之君，以乐乐民。无德之君，以乐乐身。〔一二〕书钞卷二九
      　　〔一〕　“臧宫”，颍川郏人，范晔后汉书卷一八有传。又见汪文台辑华峤后汉书卷一。
      　　〔二〕　“为辅威将军”，“辅”字原作“建”，聚珍本作“辅”，御览卷二四０引云：“光武以臧宫为辅威将军。”今据改。范晔后汉书臧宫传云：建武五年，“帝使太中大夫持节拜宫为辅威将军”。
      　　〔三〕　“与征南大将军岑彭相距于荆门”，此文原作“与汉军相距于荆门”，御览卷四九四引作“与征南大将军岑彭相距于荆门”，范晔后汉书臧宫传与御览所引同，今据改。
      　　〔四〕　“诸将战”，此句御览卷四九四引作“彭等战”，范晔后汉书臧宫传与御览所引同。
      　　〔五〕　“不足以制也”，此句御览卷四九四引作“力不能制”。
      　　〔六〕　“会属县送委输牛车三百余两至”，此句御览卷四九四引作“会属县送委输车数百”。
      　　〔七〕　“夜断城门限”，“夜”字下聚珍本有“使锯”二字，御览卷四九四引同。
      　　〔八〕　“以官兵大来”，此句聚珍本作“以汉兵大来”，御览卷四九四引作“以汉兵大至”。
      　　〔九〕　“乃奉牛酒劳军”，此句上御览卷四九四引有“其帅”二字。
      　　〔一０〕“公”，与“翁”字通。
      　　〔一一〕“以城门校尉转左中郎将”，范晔后汉书臧宫传载：建武十九年，单臣、傅镇反，入据原武城，臧宫斩之。“宫还，迁城门校尉，复转左中郎将。击武溪贼，至江陵，降之”。
      　　〔一二〕“以乐乐身”，建武二十七年，臧宫与杨虚侯马武上书劝光武帝击匈奴，光武帝下诏表示反对，此数语即诏中语，见范晔后汉书臧宫传。姚本、聚珍本皆未辑此条。
      　　耿况〔一〕
      　　太史官曰：耿况、彭宠俱遭际会，顺时承风，〔二〕列为蕃辅，忠孝之策，千载一遇也。〔三〕文选卷四七袁宏三国名臣序赞李善注
      　　〔一〕　“耿况”，范晔后汉书无传，耿弇传略载其事。
      　　〔二〕　“承”，聚珍本作“乘”。按“承”字义长。
      　　〔三〕　“千载一遇也”，此条文选卷四０任昉到大司马记室笺李善注亦引，字句较略。由此条可以知道东观汉记原有耿况传，今全篇散佚，此存数句乃传后史官论赞之语。
      　　耿弇
