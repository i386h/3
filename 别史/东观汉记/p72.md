<!-- { "loadSidebar": true } -->
      　　〔二〕　“诏赐駮犀剑”，“駮犀剑”三字原误作“骇犀剑”，姚本作“駮犀剑”，陈禹谟刻本书钞同，今据改正。按范晔后汉书冯石传云：石“为安帝所宠。帝尝幸其府，留饮十许日，赐駮犀具剑、佩刀、紫艾绶、玉玦各一”。可证字当作“駮”。“駮犀剑”，即以斑犀为装饰的剑。此条编珠卷二引作“光武赐陈导骇犀剑”，御览卷三四二引作“光武有骇犀之剑，以赐陈遵”，所引皆有讹误。聚珍本有陈导传，辑有“光武赐陈导骇犀剑”一条文字。“陈导”即“陈遵”之讹。
      　　王良
      　　王良，〔一〕字仲子，〔二〕东海人。少清高。为大司徒司直，〔三〕在位恭俭，妻子不入官舍，布被瓦器。时司徒吏鲍恢以事到东海，〔四〕过候其家，〔五〕而良妻布裙徒跣曳柴，〔六〕从田中归。恢告曰：“我司徒吏也，〔七〕故来受书，〔八〕欲见夫人。”妻曰：“妾是也。”恢乃下拜，叹息而还。〔九〕御览卷四三一　　王良以疾归，一岁复征，至荥阳，疾笃，不任进道，乃过其友人。友人不肯见，曰：“不有忠言奇谋而取大位，何其往来屑屑不惮烦也！”〔一０〕遂拒之。良惭，自后连征，辄称疾。〔一一〕类聚卷七五
      　　〔一〕　“王良”，范晔后汉书卷二七有传。又见汪文台辑司马彪续汉书卷二。袁宏后汉纪卷六亦略载其事。
      　　〔二〕　“字仲子”，此下三句原无，聚珍本有，御览卷四一０引亦有，今据增补。
      　　〔三〕　“司直”，司马彪续汉书百官志云：“世祖即位，以武帝故事，置司直，居丞相府，助督录诸州，建武十八年省也。”
      　　〔四〕　“司徒吏”，聚珍本同，姚本作“司徒史”，类聚卷七０亦引作“司徒史”，与范晔后汉书王良传相合。司徒属官有长史一人，令史及御属三十六人。当时鲍恢为长史还是令史，不详。范书王良传载，建武六年，王良代宣秉为大司徒司直。袁宏后汉纪卷六作“司徒掾”。
      　　〔五〕　“过”，原无此字，姚本、聚珍本有，类聚卷七０引亦有，今据增补。
      　　〔六〕　“徒跣”，此二字原无，姚本、聚珍本有，书钞卷一二九、御览卷六九六、范晔后汉书王良传李贤注引亦有，今据增补。
      　　〔七〕　“司徒吏”，姚本、聚珍本同，类聚卷七０引亦同，范晔后汉书王良传作“司徒史”。袁宏后汉纪卷六作“司徒掾”。
      　　〔八〕　“受”，原作“授”，姚本、聚珍本作“受”，类聚卷七０亦引作“受”，今据改。
      　　〔九〕　“叹息而还”，此条御览卷七０七亦引，文字较简略。
      　　〔一０〕“屑屑”，忙碌不安定貌。
      　　〔一一〕“辄称疾”，此条御览卷四一０引，文字微异。永乐大典卷二０三一一亦引，字句全同。
      　　杜林
      　　杜林于河西得漆书古文尚书经一卷，〔一〕每遭困厄，握抱此经。〔二〕御览卷六一九　　杜林寄隗嚣地，〔三〕终不降志辱身，至簪蒿席草，不食其粟。〔四〕嚣乃出令曰：〔五〕“杜伯山天子所不能臣，诸侯所不能友，盖伯夷、叔齐耻食周粟。令且从师友之位，〔六〕须道开通，使顺其志。”林虽拘于嚣，而终不屈节。建武六年，弟成物故，嚣乃听林持丧东归。既遣而悔，追令刺客杨贤于陇坻遮杀之，贤见林身推鹿车，〔七〕载致弟丧，〔八〕乃叹曰：“当今之世，谁能行义？我虽小人，何忍杀义士。”因亡去。御览卷七七五
      　　杜林，字伯山，扶风人。为侍御史。〔九〕先与郑兴同寓陇右，乃荐之。上乃征兴为太中大夫。御览卷六三一
      　　杜林上疏曰：〔一０〕“臣闻营河、雒以为民，刻肌肤以为刑，封疆画界以建诸侯，井田什一以供国用，三代之所同。及至汉兴，因时宜，趋时务，省烦苛，取实事，不苟贪高亢之论。是以去土中之京师，就关内之远都。除肉刑之重律，用髡钳之轻法。郡县不置世禄之家，农人三十而税一。〔一一〕政卑易行，礼简易从。民无愚智，〔一二〕思仰汉德，乐承汉祀。基业特起，不因缘尧。尧远于汉，民不晓信，言提其耳，终不悦谕。后稷近于周，民户知之，世据以兴，基由其祚，本与汉异。郊祀高帝，诚从民望，得万国之欢心，天下福应，莫大于此。民奉种祀，且犹世主，不失先俗。群臣佥荐鲧，考绩不成，九载乃殛。宗庙至重，众心难违，不可卒改。诗云：‘不愆不忘，率由旧章。’明当尊用祖宗之故文章也。宜如旧制，以解天下之惑，合于易之所谓‘先天而天不违，后天而奉天时’义。方军师在外，祭可且如元年郊祭故事。”司马彪续汉书祭祀志刘昭注
      　　建武八年间，郡国比大水，〔一三〕涌泉盈溢。杜林以为仓卒时兵擅权作威，张氏虽皆降散，〔一四〕犹尚有遗脱，长吏制御无术，令得复炽，元元侵陵之所致也。上疏曰：“臣闻先王无二道，明圣用而治。见恶如农夫之务去草焉，芟夷蕴崇之，绝其本根，勿使能殖，畏其易也。古今通道，传其法于有根。狼子野心，奔马善惊。成王深知其终卒之患，故以殷氏六族分伯禽，七族分康叔，怀姓九宗分唐叔，捡押其奸宄，又迁其余于成周，旧地杂俗，旦夕拘录，所以挫其强御之力，诎其骄恣之节也。及汉初兴，上稽旧章，合符重规，徙齐诸田，楚昭、屈、景，燕，赵，韩，魏之后，以稍弱六国强宗。邑里无营利之家，野泽无兼并之民，万里之统，海内赖安。后辄因衰粗之痛，胁以送终之义，故遂相率而陪园陵，无反顾之心。追观往法，政皆神道设教，强干弱枝，本支百世之要也。是以皆永享康宁之福，无怵惕之忧，继嗣承业，恭己而治，盖此助也。其被灾害民轻薄无累重者，两府遣吏护送饶谷之郡。或惧死亡，卒为佣赁，亦所以消散其口，救赡全其性命也。昔鲁隐有贤行，将致国于桓公，乃留连贪位，不能早退。况草创兵长，卒无德能，直以扰乱，乘时擅权，作威玉食，狙猱之意，徼幸之望，曼延无足，张步之计是也。小民负县官不过身死，负兵家灭门殄世。陛下昭然独见成败之端，或属诸侯官府，元元少得举首仰视，而尚遗脱，二千石失制御之道，令得复昌炽从横。比年大雨，水潦暴长，涌泉盈溢，灾坏城郭官寺，吏民庐舍，溃徙离处，溃成坑坎。臣闻水，阴类也。易卦‘地上有水比’，言性不相害，故曰乐也。而猥相毁垫沦失，常败百姓安居。殆阴下相为蠹贼，有小大胜负不齐，均不得其所，侵陵之象也。诗云：‘畏天之威，于时保之。’唯陛下留神明察，往来惧思，天下幸甚。”司马彪续汉书五行志刘昭注
      　　杜林，字伯山，迁大司徒司直。〔一五〕百僚知林以明德用，甚尊惮之。书钞卷六二
      　　杜林，字伯山，〔一六〕为光禄勋，〔一七〕周密敬慎，选举称平，郎有好学，辄见诱进。书钞卷五三
      　　杜林，字伯山，与马援同乡里，〔一八〕素相亲厚。援从南方还，时林马适死，援令子持马一匹遗林，曰：“朋友有车马之馈，可具以备乏。”林受之。居数月，林遣子奉书曰：“将军内施九族，外有宾客，〔一九〕望恩者多。林父子两人食列卿禄，常有盈，今送钱五万。”援受之，谓子曰：“人当以此为法，是伯山所以胜我也。”〔二０〕御览卷八九四
      　　王又以师数加馈遗，〔二一〕林不敢受，常辞以道上禀假有余，苦以车重，无所置之。范晔后汉书卷二七杜林传李贤注
      　　杜林代张纯为大司空，〔二二〕务于无为。〔二三〕类聚卷四七
      　　〔一〕　“杜林”，范晔后汉书卷二七有传。又见汪文台辑司马彪续汉书卷二。
      　　〔二〕　“握抱此经”，此条书钞卷一０一亦引，字句较略。
      　　〔三〕　“杜林寄隗嚣地”，“地”字原脱，姚本、聚珍本有，御览卷九九七、范晔后汉书杜林传李贤注引亦有此字，今据增补。此下二句事类赋卷一六引作“杜林寄隗嚣而终不屈节”。
      　　〔四〕　“至簪蒿席草，不食其粟”，此二句原窜至下文“杜伯山天子所不能臣”句下，今据姚本、聚珍本和御览卷九九七、范晔后汉书杜林传李贤注所引校正。文选卷五九任昉刘先生夫人墓志李善注引云：“梁统与杜林书曰：‘君非隗嚣，不降志辱身，至簪蒿席草，不食其粟。’”以“至簪蒿席草”云云为梁统与杜林书中语，与此不同。
      　　〔五〕　“嚣”，原无此字，据文义当有“嚣”字，聚珍本有，今据增补。
      　　〔六〕　“令”，聚珍本同，范晔后汉书杜林传作“今”。
      　　〔七〕　“鹿车”，一种小车。御览卷七七五引风俗通义云：“鹿车窄小，裁容一鹿也。或云乐车，乘牛马者，锉斩饮饲达曙，今乘此虽为劳极，然入传舍，偃卧无忧，故曰乐车。无牛马而能行者，独一人所致耳。”
      　　〔八〕　“弟”，御览卷四二０引同，范晔后汉书杜林传亦同，聚珍本作“成”。
      　　〔九〕　“为侍御史”，原脱“侍”字，姚本、聚珍本有，类聚卷五三引亦有此字，范晔后汉书杜林传同，今据增补。
      　　〔一０〕“杜林上疏曰”，司马彪续汉书祭祀志云：建武“七年五月，诏三公曰：‘汉当郊尧。其与卿大夫、博士议。’”杜林认为汉业特起，功不缘尧，遂上此疏。范晔后汉书杜林传亦载此事。
      　　〔一一〕“税”，姚本、聚珍本作“取”。
      　　〔一二〕“民无”，姚本作“无有”，聚珍本作“人无”，范晔后汉书杜林传李贤注引同。
      　　〔一三〕“比”，聚珍本作“七”，误。
      　　〔一四〕“张氏虽皆降散”，“张氏”谓张步。建武初，步据有齐地，后光武帝讨步，步降，封为安丘侯，与家属居洛阳。八年夏，步携妻子逃奔临淮，与弟弘、蓝欲招其旧部，乘船入海，被琅邪太守陈俊追杀。事详范晔后汉书张步传。
      　　〔一五〕“大司徒司直”，司马彪续汉书百官志云：“世祖即位，以武帝故事，置司直，居丞相府，助督录诸州，建武十八年省也。”
      　　〔一六〕“字伯山”，原误作“字仲子”。
      　　〔一七〕“为光禄勋”，建武十一年，杜林代郭宪为光禄勋。见范晔后汉书杜林传。
