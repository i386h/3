<!-- { "loadSidebar": true } -->
      　　李恂遭父母丧，〔一〕六年躬自负土树柏，常住冢下。〔二〕类聚卷八八　　李恂为兖州刺史，〔三〕所种小麦、葫蒜，悉付从事，一无所留，清约率下，常席羊皮，卧布被，食不二味。〔四〕御览卷二五六
      　　为张掖太守，有威重名。时大将军窦宪将兵屯武威，天下州郡远近莫不修礼遗。恂奉公不阿，为宪所奏免，复征为西域副校尉。西域殷富，多珍宝，诸国侍子及督使贾胡数遗恂奴婢、宛马、金银、香罽之属，〔五〕一无所受。〔六〕聚珍本
      　　李恂为武威太守，后坐事免，无田宅财产，居山泽，结草为庐。御览卷一八一
      　　李恂饷遗无所受，处新安关下，〔七〕拾橡实为食。〔八〕类聚卷六
      　　〔一〕　“李恂”，范晔后汉书卷五一有传。又见汪文台辑司马彪续汉书卷三。
      　　〔二〕　“常住冢下”，此条事类赋卷二五引，文字全同。御览卷九五四、合璧事类别集卷四九亦引，文字略有不同。
      　　〔三〕　“李恂为兖州刺史”，据范晔后汉书李恂传，恂为兖州刺史在章帝时。
      　　〔四〕　“卧布被，食不二味”，原无“卧”字，类林卷四引有，今据补入。又无“食不二味”句，聚珍本有，书钞卷三八、御览卷四三一引亦有，今据增补。此条书钞卷七二、类聚卷四九、御览卷九七七、合璧事类后集卷六六、翰苑新书卷四六亦引，文字大同小异。
      　　〔五〕　“督使贾胡”，范晔后汉书李恂传李贤注：“督使，主蕃国之使也。贾胡，胡之商贾也。”
      　　〔六〕　“一无所受”，此条辑自聚珍本，聚珍本又辑自何书，不详。范晔后汉书李恂传亦有此段文字。
      　　〔七〕　“新安关”，即函谷关，汉武帝时徙函谷关于新安。
      　　〔八〕　“拾橡实为食”，范晔后汉书李恂传载此事云：怐“迁武威太守。后坐事免，步归乡里，潜居山泽，结草为庐，独与诸生织席自给。会西羌反畔，恂到田舍，为所执获。羌素闻其名，放遣之。恂因诣洛阳谢。时岁荒，司空张敏、司徒鲁恭等各遣子馈粮，悉无所受。徙居新安关下，拾橡实以自资”。“橡”，即栎实，又称橡子，可充食料。
      　　庞参
      　　庞参，〔一〕字仲达，拜汉阳太守。郡民任棠者，有奇节，参到，先候之。棠不与言，但以薤一本，〔二〕水一杯，置户屏前，自抱孙儿伏于户下。参思其微意，良久曰：“棠是欲晓太守也。水者，欲吾清也。拔大本薤，欲吾击强宗也。抱儿当户，欲吾开门恤孤也。”于是叹息而还。参在职，果能抑豪助弱，以惠政得民。文选卷五九沈约齐故安陆昭王碑文李善注　　庞参为太尉，〔三〕以灾异策免。〔四〕书钞卷五一
      　　〔一〕　“庞参”，河南缑氏人，范晔后汉书卷五一有传。
      　　〔二〕　“但以薤一本”，“一”字下范晔后汉书庞参传有“大”字。据下文，当有此字。
      　　〔三〕　“庞参”，原误作“宠三”。
      　　〔四〕　“以灾异策免”，此句原误作“灾异策之中免”，今据聚珍本校改。范晔后汉书庞参传云：“尚书仆射虞诩荐参有宰相器能，以为太尉，录尚书事。……后参夫人疾前妻子，投于井而杀之。参素于洛阳令祝良不平，良闻之，率吏卒入太尉府案实其事，乃上参罪，遂因灾异策免。”
      　　祝良
      　　祝良为洛阳令，〔一〕常侍樊丰妻杀侍婢置井中，良收其妻杀之。〔二〕御览卷五００
      　　〔一〕　“祝良”，范晔后汉书卷五一庞参传略载其事。又见汪文台辑谢承后汉书卷七。范书庞参传李贤注引谢承后汉书云：“良字邵平，长沙人。聪明博学有才干，以廉平见称。”
      　　〔二〕　“良收其妻杀之”，类聚卷三五引谢承后汉书亦载此事。
      　　陈龟
      　　陈龟为五原太守，〔一〕后卒，〔二〕西域胡夷，并、凉民庶，咸为举哀，吊祭其墓。〔三〕聚珍本
      　　〔一〕　“陈龟”，字叔珍，上党泫氏人，范晔后汉书卷五一有传。又见汪文台辑谢承后汉书卷二。“为五原太守”，范书陈龟传云：“永建中，举孝廉，五迁五原太守。”
      　　〔二〕　“后卒”，范晔后汉书陈龟传云：“大将军梁冀与龟有隙，……冀暴虐日甚，龟上疏言其罪状，请诛之，帝不省，自知必为冀所害，不食七日而死。”
      　　〔三〕　“吊祭其墓”，此条不知聚珍本从何书辑录。
      　　巢堪
      　　巢堪为司空，〔一〕十四年，〔二〕自乞上印绶，〔三〕赐千石俸终其身。〔四〕书钞卷五二
      　　〔一〕　“巢堪为司空”，“堪”字下聚珍本有“字次朗，太山南城人”二句。范晔后汉书和帝纪李贤注：“堪字次朗，太山南城人。”聚珍本“字次朗”二句即据此增补。巢堪，范晔后汉书无传。
      　　〔二〕　“十四年”，指和帝永元十四年。据范晔后汉书和帝纪记载，巢堪于永元十年，由太常拜司空，十四年免。
      　　〔三〕　“自乞上印绶”，此句六帖卷七一引作“归印绶”。
      　　〔四〕　“终其身”，此三字聚珍本无，六帖卷七一引亦无。
      　　郑璩
      　　郑璩，〔一〕字平卿，黎阳人也。〔二〕建初五年，〔三〕辟司徒府，拜待御史，上疏曰：“臣斗筲之小吏，擢在察视之官，职任过分，当刺邪矫枉。”诏书示官府曰：“璩尽节刚正，〔四〕亦何陵迟之有。赐璩素六十匹。”由是显名，转司隶校尉。〔五〕书钞卷六二　　郑璩为汉阳太守，〔六〕以严刻见称。书钞卷七五
      　　〔一〕　“郑璩”，范晔后汉书无传。“璩”字姚本、聚珍本同，类聚卷八五、御览卷八一四、范晔后汉书张酺传李贤注引皆作“据”。范书梁竦传、张酺传述及郑璩事，亦作“据”。
      　　〔二〕　“黎阳人也”，原无此句，姚本、聚珍本有，范晔后汉书张酺传李贤注引有，今据增补。
      　　〔三〕　“建初五年”，此下二句原无，聚珍本有，御览卷八一四引亦有，今据增补。
      　　〔四〕　“尽节刚正”，姚本、聚珍本同，类聚卷八五引作“守正尽节”。
      　　〔五〕　“转司隶校尉”，原无此句，聚珍本有。范晔后汉书张酺传李贤注引云：“据字平卿，黎阳人也。为侍御史，转司□校尉。”据文理，“转司隶校尉”句应在“由是显名”句下，今补入。此条书钞卷六二又引征一次，字句疏略。
      　　〔六〕　“郑璩为汉阳太守”，范晔后汉书梁竦传载：竦“有三男三女，肃宗纳其二女，皆为贵人。小贵人生和帝，窦皇后养以为子，而竦家私相庆。后诸窦闻之，恐梁氏得志，终为己害，建初八年，遂谮杀二贵人，而陷竦等以恶逆。诏使汉阳太守郑据传考竦罪，死狱中。”据此，郑璩为汉阳太守是在建初八年前后。
      　　张表
      　　张表，〔一〕字公仪，奉之子也。〔二〕遭父丧，疾病旷年，目无所见，耳无所闻。服阕，医药救疗，历岁乃瘳。每弹琴恻怆不能成声，见酒肉未尝不泣，宗人亲厚节会饮食宴，为其不复设乐。〔三〕御览卷四一二
      　　〔一〕　“张表”，范晔后汉书未载其事。
      　　〔二〕　“奉”，范晔后汉书刘赵淳于江刘周传序略载其事，言“中兴，庐江毛义少节，家贫，以孝行称。南阳人张奉慕其名，往候之”。由此可知，奉籍南阳，生活在光武帝时期。
      　　〔三〕　“为其不复设乐”，此句聚珍本作“为表不设乐”。
       
      卷十七　　传十二
      　　东观汉记卷十七
      　　传十二
      　　崔篆
      　　崔篆王莽时为郡文学，〔一〕以明经征诣公车。太保甄丰举为步兵校尉，篆辞曰：“吾闻伐国不问仁人，战阵不访儒士。此举奚至哉？”遂投劾归。〔二〕御览卷二四二　　崔篆为建新大尹，〔三〕篆叹曰：“吾生值浇、羿之君，上有老母，下有兄弟，安得独洁己而危所生哉？”乃单车到官，称疾，三年不视事行县。〔四〕门下掾倪敞谏，篆乃强起班春。〔五〕所至之县，狱犴填满。篆垂涕曰：“嗟乎！刑罚不中，乃陷民于阱。此皆何罪，而至于是乎！”〔六〕遂平理，所出二千余人。掾吏叩头谏曰：“诚仁者之心，然独为君子，将有悔乎！”篆曰：“邾文公不以一人易其身，〔七〕君子谓之知命。如煞一大尹赎二千人，〔八〕盖所愿也。”遂称疾去。御览卷六四三
      　　〔一〕　“崔篆”，范晔后汉书卷五二崔骃传附载其事。史通古今正史篇载：桓帝时，崔寔等于“儒林传、入崔篆诸人”，又作“顺帝功臣孙程、郭愿及郑众、蔡伦等传”。可见东观汉记有崔篆传，而范书删之。
      　　〔二〕　“遂投劾归”，此条书钞卷三二、记纂渊海卷五七亦引，字句较为简略。
      　　〔三〕　“建新”，王莽改千乘郡为建新。“大尹”，即郡守，王莽改称大尹。
      　　〔四〕　“行县”，司马彪续汉书百官志云：“凡郡国皆掌治民，进贤劝功，决讼检奸。常以春行所主县，劝民农桑，振救乏绝。”
      　　〔五〕　“班春”，范晔后汉书崔骃传李贤注：“班布春令。”
      　　〔六〕　“而至”，此二字原无，聚珍本有，御览卷六四三引亦有此二字，今据增补。
      　　〔七〕　“邾文公不以一人易其身”，左传文公十三年载：“邾文公卜迁于绎。史曰：‘利于民而不利于君。’邾子曰：‘苟利于民，孤之利也。天生民而树之君，以利之也。民既利矣，孤必与焉。’……遂迁于绎。五月，邾文公卒。君子曰：‘知命。’”
      　　〔八〕　“一”，此字原无，聚珍本有，御览卷四一九引亦有此字，今据增补。
      　　崔骃〔一〕
