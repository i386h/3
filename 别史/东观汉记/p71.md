<!-- { "loadSidebar": true } -->
      　　宋义后有宋昌。〔二〕史记卷一０孝文本纪索隐　　安帝永宁元年，〔三〕遣大鸿胪持节至墓赐印绶，追封当阳侯。〔四〕书钞卷四七
      　　〔一〕　“宋杨”，“杨”字姚本同，聚珍本作“扬”，书钞卷四七引作“阳”。范晔后汉书卷五五清河孝王庆传略载宋杨事。
      　　〔二〕　“宋义后有宋昌”，范晔后汉书清河孝王庆传云：“清河孝王庆，母宋贵人。贵人，宋昌八世孙，扶风平陵人也。父杨，以恭孝称于乡闾，不应州郡之命。”据此可知宋杨为宋昌七世孙。此条姚本、聚珍本皆未辑录。
      　　〔三〕　“永宁元年”，姚本同，聚珍本作“永宁二年”。
      　　〔四〕　“追封当阳侯”，据范晔后汉书清河孝王庆传记载，殇帝死后，庆子祜嗣立，是为安帝。安帝追谥宋贵人曰敬隐后，追封宋杨为当阳侯，谥穆。
       
      卷十四　　传九
      　　东观汉记卷十四
      　　传九
      　　宣秉
      　　宣秉建武元年拜御史中丞，〔一〕上特诏御史中丞与司隶校尉、尚书令会同并专席而坐，故京师号曰“三独坐”。〔二〕御览卷二二五
      　　〔一〕　“宣秉”，字巨公，冯翊云阳人，范晔后汉书卷二七有传。又见汪文台辑司马彪续汉书卷二。袁宏后汉纪卷六亦略载其事。
      　　〔二〕　“故京师号曰‘三独坐’”，此条书钞卷六一、卷一三三，类聚卷六九，御览卷七０九亦引，文字微异。
      　　宣彪
      　　宣彪官至玄菟太守。〔一〕范晔后汉书卷二七宣秉传李贤注
      　　〔一〕　“宣彪”，事附见范晔后汉书卷二七宣秉传。
      　　张湛
      　　张湛，〔一〕字子孝，右扶风人。以笃行纯淑，乡里归德，虽居幽室闇处，自整顿，〔二〕三辅以为仪表。御览卷四０三　　张湛为冯翊，〔三〕见府寺门即下。主簿进曰：“位尊德重，不宜自轻。”湛曰：“礼，下公门，〔四〕何谓轻哉？”　类聚卷二一
      　　张湛为光禄勋，〔五〕帝临朝，或有惰容，湛辄谏其失。常乘白马，上每见湛，辄言“白马生且复谏矣”。〔六〕类聚卷九三
      　　张湛，字子孝，为光禄大夫，〔七〕数正谏威仪不如法度者。湛常乘白马，上有异政，辄言“白马生且复谏矣”。〔八〕书钞卷五六
      　　张湛，字子孝，为太子太傅，及郭后废，〔九〕因称疾不朝，〔一０〕拜太中大夫，病居中东门候舍，〔一一〕故时人号中东门君。帝数存问赏赐。后大司徒戴涉被诛，〔一二〕帝强起湛以代之。至朝堂，遗失溲，〔一三〕因自陈疾笃，不能复任朝事，遂罢之。〔一四〕御览卷二四四
      　　〔一〕　“张湛”，范晔后汉书卷二七有传。又见汪文台辑司马彪续汉书卷二。袁宏后汉纪卷七亦略载其事。
      　　〔二〕　“自整顿”，“自”字上聚珍本有“必”字。按当有“必”字，范晔后汉书张湛传云：“居处幽室，必自修整。”
      　　〔三〕　“张湛”，原误作“张堪”。张堪，字君游，南阳宛人，未曾为冯翊。而张湛于建武初年为左冯翊，见范晔后汉书本传、袁宏后汉纪卷七。此条下文“湛”字原亦误作“堪”，今一并校正。
      　　〔四〕　“礼，下公门”，礼记曲礼云：“大夫士下公门，式路马。”郑玄注：“皆广敬也。”
      　　〔五〕　“张湛为光禄勋”，建武五年，张湛为光禄勋。见范晔后汉书本传。
      　　〔六〕　“辄言白马生且复谏矣”，此条御览卷八九四亦引，文字全同。
      　　〔七〕　“为光禄大夫”，建武七年，张湛为光禄大夫。见范晔后汉书本传。
      　　〔八〕　“辄言白马生且复谏矣”，此条类聚卷二四、卷四九，御览卷二四三亦引，字句稍略。
      　　〔九〕　“郭后”，名圣通，建武二年，立为皇后。十七年，废为中山王太后。见范晔后汉书光武郭皇后纪。
      　　〔一０〕“不朝”，此二字原无，书钞卷六五引有此二字，今据增补。
      　　〔一一〕“中东门候舍”，范晔后汉书张湛传李贤注云：“汉官仪曰：‘洛阳十二门，东面三门，最北门名上东门，次南曰中东门。每门校尉一人，秩二千石；司马一人，秩千石；候一人，秩六千石。’‘候舍’，盖候之所居。”
      　　〔一二〕“大司徒戴涉被诛”，建武十五年，戴涉为大司徒。二十年，下狱死。见范晔后汉书光武帝纪。
      　　〔一三〕“遗失溲”，“溲”字下聚珍本有“便”字，范晔后汉书张湛传同。
      　　〔一四〕“遂罢之”，此条书钞卷五六亦引，字句较略。
      　　王丹
      　　王丹，〔一〕字仲回，京兆人也。每岁农时，载酒肴，便于田头大树下饮食劝勉之，因留其余酒肴而去。范晔后汉书卷二七王丹传李贤注　　王丹闾里有丧忧，辄度其资用，教之俭约，因为其制日定葬，其亲丧不过留殡一月，其下以轻重为差。御览卷五五三
      　　王丹资性清白，疾恶豪强。〔二〕时河南太守同郡陈遵，关西之大侠也。其友人丧亲，遵为护丧事，〔三〕赙助甚丰。〔四〕丹乃怀缣一疋，陈之于主人前，曰：“如丹此缣，出自机杼。”遵闻而有惭色。御览卷八一八
      　　更始时，遵为大司马护军，出使匈奴，过辞于丹。〔五〕丹曰：“俱遭世反覆，〔六〕唯我二人为天地所遗。〔七〕今子当之绝域，无以相赠，赠子以不拜。”遂揖而别，遵甚悦之。〔八〕范晔后汉书卷二七王丹传李贤注
      　　邓禹平三辅，粮乏，王丹上麦二千斛。禹高其节义，表丹领左冯翊。〔九〕御览卷八三八
      　　王丹为太子少傅，蹇蹇正直。〔一０〕翰苑新书卷二八
      　　司徒侯霸欲与王丹定交，〔一一〕丹被征，霸遣子昱往。〔一二〕昱道遇丹，拜于车下，丹答之。昱曰：“家公欲与君投分，何为拜子孙耶？”丹曰：“君房有是言，〔一三〕王丹未之许。”〔一四〕御览卷五四二
      　　王丹子有同门生丧亲，家在中山，白丹欲往奔慰。结侣将行，丹怒挞之五十，〔一五〕令寄缣二匹以祠焉。〔一六〕或问其故，丹曰：“交道之难，未易言也。”　御览卷八一八
      　　王丹，字仲回，初有荐士于丹者，丹选举之，而后所举者陷罪，丹免，〔一七〕客惭自绝。〔一八〕俄而征丹复为太子太傅，乃呼客见之，谓曰：“何量丹之薄？”不为设食以罚之，〔一九〕相待如旧。御览卷六三一
      　　〔一〕　“王丹”，范晔后汉书卷二七有传。又见汪文台辑司马彪续汉书卷二。袁宏后汉纪卷五亦略载其事。此下四句原无，御览卷四三一引云：“王丹，字仲因，每岁农时，辄载酒肴于田间，候勤者与而劳之。”“仲因”乃“仲回”之讹。今据增补“王丹，字仲回”、“每岁农时”三句。“京兆人也”一句，系据御览卷四九一增补。聚珍本有此四句。
      　　〔二〕　“资性清白，疾恶豪强”，此二句聚珍本连缀在首条“京兆人也”句下，叙事次序舛乱。此二句是概括语，下即叙述“资性清白，疾恶豪强”的具体事例，文理自当如此。御览卷四九一引与此相同，范晔后汉书王丹传叙事次序亦与此相同。
      　　〔三〕　“遵为护丧事”，“遵”字下记纂渊海卷五八引有“亲”字。
      　　〔四〕　“丰”，记纂渊海卷五八引作“厚”。
      　　〔五〕　“过辞于丹”，此条初学记卷一八两引，一引此句下有“临诀”二字。
      　　〔六〕　“俱遭世反覆”，“世”字原脱，类聚卷二九、御览卷五四二、合璧事类续集卷四六引有，今据增补。聚珍本作“时”，与御览卷四七八引同。此条初学记卷一八两引，一引此句作“俱遭时变”。
      　　〔七〕　“地”，此字原脱，聚珍本有，初学记卷一八，类聚卷二九，御览卷四七八、卷五四二，合璧事类续集卷四六引亦有，今据增补。
      　　〔八〕　“遵甚悦之”，此条书钞卷八五、六帖卷三四、鸣沙石室古籍丛残所收古类书亦引，文字较简。
      　　〔九〕　“表丹领左冯翊”，范晔后汉书王丹传云：“禹表丹领左冯翊，称疾不视事，免归。后征为太子少傅。”
      　　〔一０〕“蹇蹇正直”，此条合璧事类后集卷四五亦引，字有讹误。姚本、聚珍本皆未辑录。
      　　〔一一〕“司徒侯霸欲与王丹定交”，此句原舛误为“司徒侯覆欲王丹者定交”，聚珍本作“司徒侯霸欲与王丹定交”，书钞卷八五引作“侯霸欲与王丹定交”，今据以厘正。
      　　〔一二〕“往”，聚珍本作“候”，书钞卷八五亦引作“候”，范晔后汉书王丹传同。
      　　〔一三〕“君房”，侯霸字。
      　　〔一四〕“王丹”，书钞卷八五引作“我”。
      　　〔一五〕“丹怒挞之五十”，此句原作“丹怒而挞之”，今据范晔后汉书王丹传李贤注引校改。
      　　〔一六〕“令寄缣二匹以祠焉”，此句原无“二匹”二字。范晔后汉书王丹传李贤注引作“寄帛二匹以祠焉”，今据增补“二匹”二字。
      　　〔一七〕“丹免”，聚珍本作“丹坐免”。
      　　〔一八〕“惭”，原误作“暂”，聚珍本不误，今据改。范晔后汉书王丹传亦作“惭”。
      　　〔一九〕“设食”，范晔后汉书王丹传同，聚珍本作“设席食”。
      　　陈遵
      　　陈遵破匈奴，〔一〕诏赐駮犀剑。〔二〕书钞卷一二二
      　　〔一〕　“陈遵”，字孟公，杜陵人，汉书卷九二有传。范晔后汉书卷二七王丹传、本书王丹传皆略载其事。
