<!-- { "loadSidebar": true } -->
      　　〔二〕　“奴婢千四百人”，此条聚珍本作“济南安王康，多殖财货，大修宫室，起内第，奴婢至千四百人，厩马千二百匹，私田八百顷，奢侈恣欲，游观无节”。与陈禹谟刻本书钞卷七０所引全同，可见珍聚本所辑是据陈本书钞。此条末，陈本书钞注“补”字，即谓本文已作增补。考之范晔后汉书济南安王康传，可知陈本书钞所增改字句，均据范书。
      　　东平宪王苍
      　　东平王苍，〔一〕少好经书，雅有智慧。书钞卷七０　　东平宪王苍，少有孝友之质，〔二〕宽仁弘雅。中元二年，光武帝崩，明帝诏曰：“东平王苍，宽博有谋，可以讬六尺之孤，临大节而不可夺，其以苍为骠骑将军，位在三公上。”〔三〕初学记卷一０
      　　是时四方无虞，苍以天下化平，宜修礼乐，乃与公卿共议定南北郊冠冕车服制度，乃祖庙登歌八佾舞数。苍以亲辅政，尽心王室，每有议事，上未尝不见从，名称日重。〔四〕姚本
      　　东平宪王苍开东合，〔五〕延英雄。御览卷四七四
      　　东平宪王苍上书表荐名士左冯翊桓虞等，〔六〕虚己礼下，与参政事。御览卷四七四
      　　上尝问东平王苍曰：“在家何业最乐？”苍对曰：“为善最乐。”上嗟叹之。〔七〕文选卷三八任昉为范始兴作求立太宰碑表李善注
      　　东平王苍与诸王朝京师，〔八〕月余还。帝临送归宫，凄然怀思，乃遣使手诏诸国曰；“辞别之后，独坐不乐，因就车归，伏轼而吟，瞻望永怀，实劳我心，诵及采菽，〔九〕以增叹息。”类聚卷二九
      　　明帝诏书示诸国曰：“诏问东平王苍处家何等最乐，王对曰：‘为善最乐。’”帝曰：“其言甚大，副其腰腹。”〔一０〕苍美鬓髯，〔一一〕腰带八尺二寸。〔一二〕类聚卷四五
      　　上以所自作光武皇帝本纪示东平宪王苍，苍因上世祖受命中兴颂。〔一三〕上甚善之，以问校书郎，此与谁等，皆言类相如、扬雄，前代史岑比之。〔一四〕文选卷六０任昉齐竟陵文宣王行状李善注
      　　建初三年，上赐东平王苍书曰：“岁月骛过，〔一五〕山陵浸远，孤心惨怆。飨卫士南宫，皇太后因过按行阅视旧时衣物。惟王孝友之德，今以光烈皇后假髻、帛巾各一、衣一箧遗王，〔一六〕可时瞻视，以慰凯风寒泉之思。〔一七〕今鲁国孔氏尚有仲尼车舆冠履，明德盛者，光灵远也。致宛马一匹。闻武帝歌天马，〔一八〕沾赤汗，今亲见其然，血从前髆上小孔中出。”〔一九〕万花谷后集卷一八，文选卷五八谢朓齐敬皇后哀策文、卷二三颜延之拜陵庙作李善注，御览卷七一五，书钞卷一九，类聚卷九三
      　　四年，〔二０〕苍上疏愿朝。上以王触寒涉道，使中谒者赐乘舆貂裘。〔二一〕苍到洛阳，使鸿胪持节郊迎，引入，不在赞拜之位，升殿乃拜，上亲答拜。苍上疏曰：〔二二〕“赐奉朝请，咫尺天颜，事过典故。”诸王归国，上特留苍。〔二三〕赐以秘书列图、道术秘方。至八月饮酎毕，〔二四〕有司复奏遣苍，乃许之。手诏赐苍曰：“骨肉天性，〔二五〕诚不以远近亲疏，然数见颜色，情重昔时，中心恋恋，恻然不能言。”于是车驾祖送，流涕而诀。复赐乘舆服御，珍宝鞍马，钱布以亿万计。〔二六〕类聚卷四五
      　　东平王苍到国后病水气喘逆，上遣太医丞相视之，小黄门侍疾。置驿马，传起居，以千里为程。〔二七〕御览卷七四三
      　　东平王苍葬，章帝诏有司加赐鸾辂乘马，〔二八〕龙旗九旒，虎贲百人。御览卷五五三
      　　章帝幸东平，祭东平王墓，云：“思其人，到其乡，〔二九〕其处在，其人亡。”　类聚卷三四
      　　〔一〕　“东平王苍”，光武帝子，建武十五年封东平公，十七年进爵为王。范晔后汉书卷四二有传。又见汪文台辑司马彪续汉书卷三。
      　　〔二〕　“质”，原误作“贤”，姚本、聚珍本作“质”，书钞卷七０、御览卷一五０引同，今据改正。
      　　〔三〕　“位在三公上”，原无此句，聚珍本有，书钞卷七０、类聚卷四五、御览卷一五０引亦有，今据增补。此条书钞卷六四、类聚卷四八、御览卷二三八亦引，字句稍略。
      　　〔四〕　“名称日重”，此条文字聚珍本亦有，不知二本辑自何书。陈禹谟刻本书钞卷六四引续汉书，与此全同。疑姚本误以续汉书文字辑入，而聚珍本辑者不察，又据姚本辑录。
      　　〔五〕　“东合”，汉书公孙弘传云：“弘自见为举首，起徒步，数年至宰相封侯，于是起客馆，开东合以延贤人，与参谋议。”颜师古注云：“合者，小门也，东向开之，避当庭门而引宾客，以别于掾吏官属也。”
      　　〔六〕　“名士”，聚珍本作“贤士”。
      　　〔七〕　“上嗟叹之”，此条初学记卷一０引作“明帝尝从容问王：‘在家为人，何好最乐？’苍曰：‘为善最乐。’”御览卷四六八亦引，字句简略。
      　　〔八〕　“东平王苍与诸王朝京师”，事在明帝永平十一年。
      　　〔九〕　“采菽”，见诗小雅，为诸侯来朝，天子嘉之之作。
      　　〔一０〕“副其腰腹”，“副”字御览卷一五０引作“称”。范晔后汉书东平王苍传云：永平“十一年，苍与诸王朝京师。月余，还国。帝临送归宫，凄然怀思，乃遣使手诏国中傅曰：‘辞别之后，独坐不乐，因就车归，伏轼而吟，瞻望永怀，诵及采菽，以增叹息。日者问东平王处家何等最乐，王言为善最乐，其言甚大，副其要腹矣。今送列侯印十九枚，诸王子年五岁已上能趋拜者，皆令带之。’”
      　　〔一一〕“苍美鬓髯”，姚本作“苍体长，美须眉”。聚珍本作“苍体大，美须眉”。
      　　〔一二〕“腰带八尺二寸”，此条书钞卷七０、御览卷三七一亦引，字句稍略。
      　　〔一三〕“苍因上世祖受命中兴颂”，范晔后汉书东平王苍传云：明帝永平“十五年春，行幸东平，赐苍钱千五百万，布四万匹。帝以所作光武本纪示苍，苍因上光武受命中兴颂。帝甚善之，以其文典雅，特令校书郎贾逵为之训诂”。
      　　〔一四〕“史岑”，范晔后汉书文苑传云：“王莽末，沛国史岑子孝亦以文章显，莽以为谒者，着颂、诔、复神、说疾凡四篇。”此条文选卷四七史孝山出师颂李善注亦引，文字稍有不同。
      　　〔一五〕“骛过”，范晔后汉书东平王苍传同，初学记卷二０、书叙指南卷一三引作“惊迈”。
      　　〔一六〕“假髻、帛巾各一、衣一箧遗王”，汉制考卷一引同，初学记卷二０引作“假紒、帛中衣各一箧遗王”。初学记所引有误，不可信据。范晔后汉书东平王苍传云：“今送光烈皇后假紒、帛巾各一，及衣一箧。”
      　　〔一七〕“凯风”，见诗邶风。毛诗序云：“凯风，美孝子也。”诗云：“凯风自南，吹彼棘心。棘心夭夭，母氏劬劳。凯风自南，吹彼棘薪。母氏圣善，我无令人。爰有寒泉，在浚之下。有子七人，母氏劳苦。”
      　　〔一八〕“天马”，汉书西域传云：“宛别邑七十余城，多善马。马汗血，言其先天马子也。”武帝纪太初四年云：“春，贰师将军广利斩大宛王首，获汗血马来。作西极天马之歌。”应劭注云：“大宛旧有天马种，蹋石汗血。汗从前肩髆出，如血，号一日千里。”范晔后汉书东平王苍传李贤注云：“前书天马歌曰：‘太一况，天马下，沾赤汗，沫流赭。’”
      　　〔一九〕“血从前髆上小孔中出”，此条系连缀各书所引而成。万花谷后集卷一八引云：“永平三年，上赐东平王苍书曰：‘岁月惊迈，山陵寖远，孤心惨怆。今以光烈皇后假帛仲衣各一箧遗王，可时视瞻，以慰凯风寒泉之恩。’”文选卷一六潘岳寡妇赋李善注引云：“上赐东平王苍书曰：‘岁月骛过，山陵浸远。’”又卷五七颜延之陶征士诔李善注引云：“上赐东平王苍书曰：‘岁月骛过，山陵浸远。今鲁国孔氏尚有仲尼车舆冠履，明德盛者，光灵远也。’”又卷五八谢朓齐敬皇后哀策文李善注引云：“上赐东平王苍书曰：‘飨卫南宫，皇太后因过按行阅视旧时衣物。今以光烈皇后假结帛巾各一、衣一箧遗王，可视瞻，以慰凯风寒泉之思。’”又卷二三颜延之拜陵庙作李善注引云：“上赐东平王苍书曰：‘今送光烈皇后衣一箧。今鲁国孔氏尚有仲尼车舆冠履，明德盛者，光灵远也。’”御览卷七一五引云：“章帝诏东平王苍：‘惟王孝友之德，令以光烈皇后假髻帛巾各一、衣一箧遗王，可时瞻视，以慰凯风寒泉之思。’”书钞卷一九引云：“致宛马一匹。”类聚卷九三引云：“闻武帝歌天马，治赤汗，今亲见其然，血从前髆上小孔中出。”今综合以上各书所引，删除重复，厘订谬误，增补脱漏，按文理进行编次。范晔后汉书东平王苍传具载章帝所赐书，今录之如下：建初“三年，帝飨卫士于南宫，因从皇太后周行掖庭池阁，乃阅阴太后旧时器服，怆然动容，乃命留五时衣各一袭，及常所御衣合五十箧，余悉分布诸王主及子孙在京师者各有差。特赐苍及琅邪王京书曰：‘中大夫奉使，亲闻动静，嘉之何已！岁月骛过，山陵浸远，孤心凄怆，如何如何！闲飨卫士于南宫，因阅视旧时衣物，闻于师曰：“其物存，其人亡，不言哀而哀自至。”信矣。惟王孝友之德，亦岂不然！今送光烈皇后假紒帛巾各一，及衣一箧，可时奉瞻，以慰凯风寒泉之思，又欲令后生子孙得见先后衣服之制。今鲁国孔氏尚有仲尼车舆冠履，明德盛者，光灵远也。其光武皇帝器服，中元二年已赋诸国，故不复送。并遗宛马一匹，血从前髆上小孔中出。常闻武帝歌天马，沾赤汗，今亲见其然也。顷反虏尚屯，将帅在外，忧念遑遑，未有闲宁。愿王宝精神，加供养。苦言至戒，望之如喝。’”
      　　〔二０〕“四年”，建初四年。此句上尚有“东平王苍，少有孝友之质，宽仁弘雅，帝即位，诏以为骠骑将军，位在三公上”数句，因与上文复出，今删去。
      　　〔二一〕“貂裘”，原作“豹裘”，姚本、聚珍本同，书钞卷一二九、御览卷一五０引亦作“豹裘”。类聚卷六七、御览卷六九四引作“貂裘”，与范晔后汉书东平王苍传同，今据校改。
