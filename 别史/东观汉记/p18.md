<!-- { "loadSidebar": true } -->
      　　孝安皇帝讳祜，〔一〕清河孝王第二子也。〔二〕少聪明敏达，〔三〕慈仁惠和，宽容博爱，好乐施予。自在邸第，数有神光赤蛇嘉应，照耀于室内。又有赤蛇盘纡殿屋床笫之间，〔四〕孝王常异之。年十岁，善史书，〔五〕喜经籍，〔六〕和帝甚喜重焉，号曰“诸生”。数燕见在禁中，〔七〕特加赏赐，下及玩弄之物，诸王子莫得与比。殇帝即位，邓后临朝，以帝幼小，诏留于清河邸，欲为储副。殇帝崩，以王青盖车迎，〔八〕齐于殿中，〔九〕拜为长安侯，〔一０〕乃即帝位。谦让恪懃，孜孜经学，志在供养，〔一一〕委政长乐宫。永初元年，徼外羌龙桥等六种慕义降附。〔一二〕永昌献象牙、熊子。〔一三〕号皇太后母邓夫人为新野君。〔一四〕新城山泉水大出，突坏人田，水深三丈。〔一五〕十一月，上始讲尚书，□于典艺。〔一六〕二年春正月，帝加元服。〔一七〕六月，雹大如芋魁、鸡子，风拔树发屋。〔一八〕闰七月，徼外羌薄申等八种举众降。〔一九〕三年，雁门乌桓及鲜卑叛，战九原高梁谷。〔二０〕四年，司隶、豫、衮、徐、青、冀六州蝗。〔二一〕新野君薨，〔二二〕赠以玄玉赤绂，赙钱三千万，布三万匹。五年，〔二三〕汉阳人杜琦叛，琦自称安汉将军。汉阳故吏杜习手刺杀之。六年正月甲寅，谒宗庙。〔二四〕七年，郡国蝗飞过。〔二五〕滨水县彭城、广阳、庐江、九江谷九十万斛，送敖仓。〔二六〕元初元年，〔二七〕日南地坼长百八十二里，广五十六里。二年，青衣蛮夷堂律等归义。〔二八〕安定太守杜恢与司马钧等并威击羌，〔二九〕恢乘胜深入，至北地灵州丁奚城，为虏所害，钧拥兵不救，收钧下狱。蛮田山、高少等攻城，〔三０〕杀长吏。州郡募五里蛮夷、六亭兵追击，山等皆降。赐五里、六亭渠率金帛各有差。四年，〔三一〕武库火，烧兵物百二十五种，直千万以上。诏曰：“方今八月案比之时。”〔三二〕虔人种羌大豪恬狼等诣度辽将军降。〔三三〕延光二年，〔三四〕九真言嘉禾生，禾百五十六本，七百六十八穗。三年，〔三五〕凤皇集济南台丞霍穆舍树上，赐帛各有差。〔三六〕卫县木连理，定陵县木连理。〔三七〕颍川上言白鹿见。〔三八〕颍川上言麟见。〔三九〕黄龙见历城，又见诸县。〔四０〕四年三月，帝崩于叶县，在位十九年，时年三十二。御车所止，饮食、百官、鼓漏、起居、车骑、卤簿如故。及还宫，皇后与兄显，〔四一〕中常侍江京、樊丰等共与伪诈，〔四二〕不欲令群臣知上道崩，〔四三〕欲伪道得病，遣司徒等分诣郊庙社稷，告天请命，诬罔灵衹，以亡为存。其夕发丧，〔四四〕群寮百姓，如丧考妣，塞外蛮夷，致祭涕泣。葬恭陵。御览卷九一　　立章帝孙济北惠王寿子北乡侯犊。〔四五〕范晔后汉书卷五安帝纪李贤注
      　　圣德炳着。〔四六〕。书钞卷七
      　　〔一〕　“孝安皇帝”，事详范晔后汉书卷五孝安帝纪，袁宏后汉纪卷一六、卷一七。汪文台辑薛莹后汉书、司马彪续汉书卷一、谢沈后汉书、袁山松后汉书亦略载其事。
      　　〔二〕　“清河孝王”，名庆，章帝子，建初三年生，四年立为皇太子，七年废，封为清河王。事详范晔后汉书清河孝王庆传、章帝纪。
      　　〔三〕　“聪明敏达”，书钞卷七仅引此一句。
      　　〔四〕　“又有赤蛇盘纡殿屋床笫之间”，“又有赤蛇”四字原无，聚珍本有，今据增补。“笫”，床上以竹编制的垫子。范晔后汉书安帝纪云：“帝自在邸第，数有神光照室，又有赤蛇盘于床笫之间。”
      　　〔五〕　“善史书”，书钞卷一二仅引此一句。范晔后汉书安帝纪李贤注云：“史书者，周宣王太史籀所作之书也。凡五十五篇，可以教童幼。”
      　　〔六〕　“喜”，原误作“嘉”，聚珍本不误，今据改正。
      　　〔七〕　“在禁中”，此三字聚珍本作“省中”。
      　　〔八〕　“王青盖车”，“王”字聚珍本误作“玉”。“车”字原脱，聚珍本有，今据增补。司马彪续汉书舆服志云：“皇太子、皇子皆安车，朱班轮，青盖，金华蚤，黑□文，画轓文辀，金涂五末。皇子为王，锡以乘之，故曰王青盖车。”
      　　〔九〕　“齐于殿中”，“齐”，聚珍本作“斋”，二字古通。“于”，原误作“中”，聚珍本不误，今据改正。范晔后汉书安帝纪云：“殇帝崩，太后与兄车骑将军邓骘定策禁中。其夜，使骘持节，以王青盖车迎帝，斋于殿中。”
      　　〔一０〕“拜为长安侯”，范晔后汉书安帝纪李贤注云：“不即立为天子而封侯者，不欲从微即登皇位。”通鉴卷四九胡三省注云：“余谓先封侯者，用立孝宣帝故事也。”
      　　〔一一〕“志在”，聚珍本作“笃志”。
      　　〔一二〕“徼外羌龙桥等六种慕义降附”，此句原无。范晔后汉书安帝纪云：“永初元年春正月，……蜀郡徼外羌内属。”李贤注引东观汉记云：“徼外羌龙桥等六种慕义降附。”玉海卷一五二亦引。此句即据李贤注和玉海卷一五二所引增补。聚珍本亦辑有此句。范晔西羌传云：“安帝永初元年，蜀郡徼外羌龙桥等六种万七千二百八十口内属。”
      　　〔一三〕“永昌献象牙、熊子”，此句原无，类聚卷九五引东观汉记云：“安帝永初九年，永昌献象牙、熊子。”“九年”乃“元年”之讹。以永初为年号仅有七年。范晔后汉书安帝纪载：永初元年三月“己卯，永昌徼外僬侥种夷贡献内属。”又西南夷传云：“永初元年，徼外僬侥种夷陆类等三千余口举种内附，献象牙、水牛、封牛。”可证永昌献象牙、熊子为永初元年事，确切时间为元年三月己卯。今据类聚卷九五所引增补此句。
      　　〔一四〕“号皇太后母邓夫人为新野君”，此句原无，书钞卷四八引，今据增补。姚本、聚珍本皆未辑录此句。范晔后汉书安帝纪永初元年载：“六月戊申，爵皇太后母阴氏为新野君。”和熹邓皇后纪载：“永初元年，爵号太夫人为新野君，万户供汤沐邑。”
      　　〔一五〕“新城山泉水大出，突坏人田，水深三丈”，此三句原无，范晔后汉书安帝纪永初元年十月载：“辛酉，新城山泉水大出。”李贤注引东观汉记云：“突坏人田，水深三丈。”今据李贤注，又酌取范书字句增补。
      　　〔一六〕“□于典艺”，书钞卷一二仅引此一句。
      　　〔一七〕“二年春正月，帝加元服”，范晔后汉书安帝纪云：“三年春正月庚子，皇帝加元服。”袁宏后汉纪卷一六、通鉴卷四九所载皆同。此“二年”当作“三年”。
      　　〔一八〕“六月，雹大如芋魁、鸡子，风拔树发屋”，此三句原无，范晔后汉书安帝纪永初二年载：“六月，京师及郡国四十大水，大风，雨雹。”李贤注引东观汉记云：“雹大如芋魁、鸡子，风拔树发屋。”今据李贤注，又酌取范书字句增补。通鉴卷四九胡三省注亦引“雹大如芋魁”云云二句。
      　　〔一九〕“闰七月，徼外羌薄申等八种举众降”，此二句原无，范晔后汉书安帝纪永初二年闰七月载：“癸未，蜀郡徼外羌举土内属。”李贤注引东观汉记云：“徼外羌薄申等八种举众降。”今据李贤注，又参酌范书增补。通鉴卷四九胡三省注亦引“徼外羌薄申等八种举众降”一句。据范书西羌传载，薄申等八种降汉者共三万六千九百口。
      　　〔二０〕“三年，雁门乌桓及鲜卑叛，战九原高梁谷”，此三句原无，范晔后汉书安帝纪永初三年载：“九月，雁门乌桓及鲜卑叛，败五原郡兵于高渠谷。”李贤注云：“东观记曰：‘战九原高梁谷。’‘渠’、‘梁’相类，必有误也。”通鉴卷四九胡三省注又引李贤注。今据李贤注，又酌取范书字句增此三句。聚珍本作“三年，雁门乌桓及鲜卑叛，五原郡兵败于高梁谷”。亦依李贤注和范书辑录。
      　　〔二一〕“四年，司隶、豫、兖、徐、青、冀六州蝗”，此二句原无，范晔后汉书安帝纪永初四年载：“夏四月，六州蝗。”李贤引东观汉记注云：“司隶、豫、兖、徐、青、冀六州。”通鉴卷四九胡三省注引同。今据李贤注，又参酌范书增补。
      　　〔二二〕“新野君薨”，此下四句原无，范晔后汉书安帝纪李贤注引，今据增补。新野君阴氏于永初四年十月卒，谥曰敬君。见范书安帝纪、和熹邓皇后纪。
      　　〔二三〕“五年”，此下四句原无，范晔后汉书安帝纪永初五年载：“九月，汉阳人杜琦、王信叛，与先零诸种羌攻陷上邽城。十二月，汉阳太守赵博遣客刺杀杜琦。”“汉阳人杜琦、王信叛”句下李贤注云：“东观记曰：‘琦自称安汉将军。’”又于“汉阳太守赵博遣客刺杀杜琦”句下注云：“东观记曰：‘汉阳故吏杜习手刺杀之。’”此下四句即据李贤注，又酌取范书字句增补。
      　　〔二四〕“六年正月甲寅，谒宗庙”，此二句原无，范晔后汉书安帝纪载：永初“七年春正月庚戌，皇太后率大臣命妇谒宗庙”。李贤注云：“臣贤按：东观、续汉、袁山松、谢沈书、古今注皆云‘六年正月甲寅，谒宗庙’，此云‘七年庚戌’，疑纪误也。”今据李贤注增补。聚珍本作“六年春正月甲寅，皇太后率大臣命妇谒宗庙”，于李贤注外，又据范书作了增补。袁宏后汉纪卷一六云：永初“六年春正月甲寅，皇太后初亲祭于宗庙”。所载与东观汉记相合。又御览卷五三一引东观汉记云：“永初六年，皇太后入宗庙于世祖庙，与皇帝交献焉，如光烈皇后故事。”此条已编入本书郊祀志。
      　　〔二五〕“七年，郡国蝗飞过”，此二句原无，类聚卷一００引云：“永初七年，郡国蝗飞过。”今据增补。
      　　〔二六〕“滨水县彭城、广阳、庐江、九江谷九十万斛，送敖仓”，此二句原无，范晔后汉书安帝纪永初七年载：“九月，调零陵、桂阳、丹阳、豫章、会稽租米，赈给南阳、广陵、下邳、彭城、山阳、庐江、九江饥民，又调滨水县谷输敖仓。”其下李贤引此二句作注，今据增补。
      　　〔二七〕“元初元年”，此下三句原无，范晔后汉书安帝纪元初元年载：“二月己卯，日南地坼。”李贤注引东观汉记云：“坼长百八十二里，广五十六里。”今据李贤注，又酌取范书字句增补。
