<!-- { "loadSidebar": true } -->
      　　明德皇后尝久病，至卜者家为卦，问咎祟所在。卜者卦定释蓍，仰天叹息。〔二〕卜者乃曰：“此女明年小疾，必将贵。遂为帝妃，不可言也。”〔三〕御览卷七二七　　后长七尺二寸，〔四〕青白色，方口美发。〔五〕初学记卷一０
      　　明帝马皇后美发，为四起大髻，但以发成，尚有余，绕髻三匝，复出诸发。〔六〕眉不施黛，装不求饰。〔七〕独左眉角小缺，补之如粟。常称疾而终身得意。〔八〕范晔后汉书卷一０明德马皇后纪李贤注
      　　先人后己，发于至诚。〔九〕书钞卷二五
      　　荐达左右。〔一０〕书钞卷二五
      　　永平三年春，有司奏请立长秋宫，〔一一〕以率八妾。〔一二〕上未有所言。皇太后曰：“马贵人德冠后宫。”遂登至尊。先是数日，后梦有小虫飞无数随着身，〔一三〕入皮肤中，复飞出。〔一四〕御览卷三九八
      　　明德皇后既处椒房，太官上饭，累肴膳备副，重加幕覆，辄撤去，谴敕令与诸舍相望也。〔一五〕御览卷八四七
      　　明德马后不喜出入游观，〔一六〕希尝临御□牖。〔一七〕御览卷一八八
      　　马后袍极粗疏，诸主朝望见，〔一八〕反以为绮。后曰：“此缯染色好，故直用之。”　御览卷八一六
      　　明德马皇后尝有不安，时在敬法殿东厢，上令太夫人及兄弟得入见。〔一九〕初学记卷二四
      　　马皇后志在克己辅上，不以私家干朝廷。兄马防为虎贲中郎将，〔二０〕弟为黄门郎，讫永平世不迁。〔二一〕书钞卷五八
      　　明德马后，时上欲封诸舅，〔二二〕外间白太后，〔二三〕曰：“吾自念亲属皆无柱石之功，俗语曰：‘时无赭，浇黄土。’”　御览卷四九五
      　　太后诏曰：〔二四〕“吾万乘主，〔二五〕欲身率众，〔二六〕身服大练缣裙，〔二七〕食不求所甘，〔二八〕左右傍人皆无薰香之饰。〔二九〕前过濯龙门上，〔三０〕见外家问起居，车如流水，马如游龙，仓头衣绿□，〔三一〕领袖正白，〔三二〕顾视御者，不及之。亦不谴怒，〔三三〕但绝其岁用，冀以默止讙耳。”〔三四〕书钞卷一三九
      　　上欲封诸舅，〔三五〕马太后辄断绝曰：“计之熟矣，勿有疑也。〔三六〕至孝之行，安亲为上。〔三七〕今遭变异，谷价数倍，忧惶昼夜，不安坐卧，而欲封爵，违逆慈母之拳拳。〔三八〕吾素刚急，有胸中气，不可不慎。〔三九〕穣岁之后，唯子之志，吾但当含饴弄孙，不能复知政。”　类聚卷五一
      　　后素谨慎，〔四０〕小感慨辄自责，如平生事舅姑。时新平主家御者失火，及北阁后殿，深以自过，起居不忻。至正月当上原陵，言我守备不精，惭见原陵，〔四一〕不上。御览卷一三七
      　　明德马后置织室，〔四二〕蚕于濯龙中，数往来观视，内以为娱乐，外以先女功。〔四三〕类聚卷六五
      　　明德后诏书流布，咸称至德，王主诸家，〔四四〕莫敢犯禁。广平、钜鹿、乐成王在邸，入问起居，帝望见车骑鞍勒皆纯黑，〔四五〕无金银彩饰，马不逾六尺，〔四六〕于是以白太后，即赐钱各五百万，于是施亲戚，被服自如。〔四七〕御览卷一五０
      　　〔一〕　“明德马皇后”，马援之小女，事详范晔后汉书卷一０。汪文台辑司马彪续汉书卷一、张璠汉记亦略载其事。
      　　〔二〕　“卜者卦定释蓍，仰天叹息”，聚珍本无“息”字，此二句下有“问之”一句。书钞卷二三有“释蓍叹息”一句，即本此二句。
      　　〔三〕　“不可言也”，书钞卷二三引“相当大贵，不无言也”二句，当系括引。“无”字乃“可”字之讹。范晔后汉书明德马皇后纪云：“后时年十岁，干理家事，敕制僮御，内外谘禀，事同成人。……后尝久病，太夫人令筮之，筮者曰：‘此女虽有患状而当大贵，兆不可言也。’后又呼相者使占诸女，见后，大惊曰：‘我必为此女称臣。然贵而少子，若养他子者得力，乃当逾于所生。’”汪文台辑司马彪续汉书卷一云：“母尝使善卜者相后，曰：‘此女必当大贵，遂为帝王妃，然而少子。’”
      　　〔四〕　“七尺二寸”，姚本、聚珍本同，书钞卷二三、御览卷一三七、万花谷后集卷八引亦同，惟御览卷三六七引作“七尺三寸”。按御览卷三六七所引误。范晔后汉书明德马皇后纪亦云后“身长七尺二寸”。
      　　〔五〕　“方口美发”，书钞卷二三仅引此一句。
      　　〔六〕　“复出诸发”，此句原无，御览卷一三七引有，今据增补。
      　　〔七〕　“装不求饰”，此句原无，书钞卷二五引有，今据增补。
      　　〔八〕　“常称疾而终身得意”，此条类聚卷一七，六帖卷三一，御览卷三六五、卷三七三亦引，字句皆较简略。
      　　〔九〕　“先人后己，发于至诚”，此条姚本、聚珍本皆未辑录。类聚卷一五引续汉书云：“明德皇后马氏……年十三，以选入太子宫，接侍同列而承至尊，先人后己，发于至诚，由是见宠。”
      　　〔一０〕“荐达左右”，范晔后汉书明德马皇后纪云：“显宗即位，以后为贵人。时后前母姊女贾氏亦以选入，生肃宗。帝以后无子，命令养之。……后于是尽心抚育，劳悴过于所生。肃宗亦孝性淳笃，恩性天至，母子慈爱，始终无纤介之间。后常以皇嗣未广，每怀忧叹，荐达左右，若恐不及。后宫有进见者，每加慰纳。”类聚卷一五引续汉书载明德马皇后事亦有“荐达左右”语。
      　　〔一一〕“长秋宫”，范晔后汉书明德马皇后纪李贤注云：“皇后所居宫也。长者，久也，秋者，万物成熟之初也，故以名焉。请立皇后，不敢指言，故以宫称之。”
      　　〔一二〕“八妾”，汉书五行志上云：“春秋桓公十四年‘八月壬申，御廪灾’。……刘向以为御廪，夫人八妾所舂米之臧以奉宗庙者也。”颜师古注云：“一娶九女，正嫡一人，余者妾也，故云八妾。”
      　　〔一三〕“后梦有小虫飞无数随着身”，此句姚本、聚珍本作“梦有小飞虫万数随着身”，御览卷九四四引同。书钞卷二三仅引“梦飞虫着身”一句。
      　　〔一四〕“复飞出”，“出”字姚本、聚珍本作“去”，御览卷九四四、事类赋卷三０引同。此条书钞卷一０亦引，字句较为简略。
      　　〔一五〕“谴敕令与诸舍相望也”，此条御览卷七００引作“明德马皇后既处椒房，太官上饭，重加幕覆，辄撤去”。聚珍本即据御览卷七００辑录，仅删去“明德马皇后”五字。
      　　〔一六〕“不喜出入游观”，书钞卷二三仅引“不喜游观”一句。
      　　〔一七〕“希尝临御□牖”，“尝”字姚本、聚珍本作“常”，初学记卷一０引同。按二字古通。“牖”字姚本、聚珍本作“望”，初学记卷一０引同。御览卷一三七引续汉书载孝明马皇后事云：“性不喜出入游观，未尝临御□牖。”
      　　〔一八〕“诸主朝望见”，“主”字姚本作“王”，书钞一二九、御览卷六九三引同。按“主”字是，聚珍本作“主”。范晔后汉书明德马皇后纪云：“朔望诸姬主朝请，望见后袍衣疏粗，反以为绮縠，就视，乃笑。后辞曰：‘此缯特宜染色，故用之耳。’六宫莫不叹息。”益可证“主”字是。汪文台辑司马彪续汉书卷一载此事云：“诸王亲家朝请，望见后裙极粗疏，以为绮，就视，乃笑。后曰：‘此缯染色好，故用之耳。’老人知者，无不叹息。”
      　　〔一九〕“上令太夫人及兄弟得入见”，玉海卷一五九亦引此条，字句较为简略。
      　　〔二０〕“马防”，此二字原无，书钞卷六三引有，今据增补。
      　　〔二一〕“讫永平世不迁”，“迁”字御览卷二四一引作“转”。聚珍本注云：“以上明帝时事。”类聚卷一五引续汉书载明德马皇后事云：“后志在克己辅上，不以私家干朝庭。兄为虎贲中郎将，两弟黄门郎，讫永平世不迁。”事又见初学记卷一０、御览卷一三七所引续汉书。
      　　〔二二〕“时上欲封诸舅”，“上”指章帝。范晔后汉书明德马皇后纪云：“建初元年，帝欲封诸舅，太后不听。”
      　　〔二三〕“太后”，此二字聚珍本重，属下句读。
      　　〔二四〕“太后诏曰”，此句原作“明德后曰”，今据姚本和初学记卷一０引校改。
      　　〔二五〕“吾万乘主”，书钞卷二五引同。姚本、聚珍本“乘”字下有“之”字，初学记卷一０引亦有“之”字。
      　　〔二六〕“欲身率众”，此句原无，姚本、聚珍本亦未辑录，书钞卷二五引有此句，今据增补。
      　　〔二七〕“身服大练缣裙”，此句原作“身服大缣”，姚本、聚珍本作“身衣大练缣裙”，初学记卷一０引同，今据增补“练”、“裙”二字。
      　　〔二八〕“食不求所甘”，此句原无，姚本、聚珍本有，初学记卷一０引亦有此句，今据增补。
      　　〔二九〕“傍人皆”，原无此三字，姚本、聚珍本有，初学记卷一０引亦有此三字，今据增补。
      　　〔三０〕“濯龙”，通鉴卷四六胡三省注云：“续汉志：‘濯龙，园名，近北宫。’”
      　　〔三一〕“绿□”，范晔后汉书明德马皇后纪李贤注云：“□，臂衣，今之臂鞲，以缚左右手，于事便也。”通鉴卷四六胡三省注云：“余据字书，臂□之□从革，此□从衣，释单衣也，皆音古侯翻。”按“鞲”与“□”音同字通，“鞲”亦作“□”。“绿□”即谓绿色臂衣。
      　　〔三二〕“领袖正白”，通鉴卷四六胡三省注云：“言其新洁无垢污也。”
      　　〔三三〕“亦”，原作“遂”，聚珍本作“亦”，类聚卷九三引同，今从改。
