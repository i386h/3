<!-- { "loadSidebar": true } -->
      　　阴识为执金吾，〔一〕居位数十年，与宾客语，不及国家，其重慎如此。〔二〕御览卷四三０　　阴识为执金吾，入则造也。〔三〕书钞卷五四
      　　〔一〕　“阴识”，字次伯，阴睦长子，范晔后汉书卷三二有传。又见汪文台辑司马彪续汉书卷三。袁宏后汉纪卷七亦略载其事。
      　　〔二〕　“其重慎如此”，此条书钞卷五四亦引，字句稍有不同。
      　　〔三〕　“入则造也”，此句有脱文。姚本、聚珍本皆无此条。
      　　阴兴
      　　阴兴，〔一〕字君陵，为期门仆射，从上出入，常操小盖，疾风暴雨，屏翳左右，泥涂隘狭，自投车下，脱葱解履，涉淖至膝。〔二〕御览卷三八六　　上欲封阴兴，〔三〕置印绶于前，兴固让曰：“臣未有先登陷阵之功，而一家数人并蒙爵土，令天下觖望，诚不愿。”〔四〕帝嘉兴之让，不夺其志。〔五〕御览卷四二四
      　　阴兴，字君陵，尽忠竭思，其无益于国，虽在骨肉，不以私好害公义。与张宗、鲜于褒不相善，〔六〕而知其有用，犹称其所长而荐之。〔七〕张汜、杜禽之徒与兴厚善，〔八〕以其华而少实，私货以财，终不为言，是以世称其忠平。御览卷四二九
      　　兴夫人薨，会葬，诏使五官中郎将持节至墓赐印绶，诏追封加谥兴曰鲖阳翼侯。书钞卷四七
      　　初，阴氏世奉管仲之祀于邑，谓之“相君子”。至子方，以累积恩德，为神所飨，腊日晨炊于灶，神见，再拜受庆。时有黄羊，因以祠之。自是富殖百万，田至七百顷。后世子孙，常以腊日奉祠灶神以黄羊。〔九〕类聚卷八０
      　　〔一〕　“阴兴”，阴睦次子，范晔后汉书卷三二有传。又见汪文台辑司马彪续汉书卷三。袁宏后汉纪卷七亦略载其事。
      　　〔二〕　“膝”，聚珍本作“踝”。
      　　〔三〕　“阴兴”，原误作“樊兴”。
      　　〔四〕　“诚不愿”，聚珍本未辑此句。范晔后汉书阴兴传作“至诚不愿”。袁宏后汉纪卷七作“臣诚不愿”。
      　　〔五〕　“不夺其志”，此条书钞卷四八、类聚卷五一、御览卷二０一亦引，字句微异。
      　　〔六〕　“与张宗、鲜于褒不相善”，此句姚本、聚珍本作“与同郡张宗、上谷鲜于褒不相好”，与范晔后汉书阴兴传同。“善”字原误作“喜”，书钞卷三七引云“与张宗、鲜于褒不相善”，今据改。
      　　〔七〕　“荐”，书钞卷三七引同，姚本、聚珍本作“达”，与范晔后汉书阴兴传同。
      　　〔八〕　“张汜、杜禽之徒与兴厚善”，书钞卷三七引同，惟“与兴”二字作“兴与”。“张汜”二字上姚本、聚珍本有“友人”二字，与范晔后汉书阴兴传同。
      　　〔九〕　“常以腊日奉祠灶神以黄羊”，此条姚本、聚珍本皆未辑录。按风俗通义祀典篇云：“汉记：‘南阳阴子方积恩好施，喜祀灶，腊日晨炊而灶神见，再拜受神，时有黄羊，因以祀之。其孙识，执金吾，封原鹿侯；兴，卫尉，鲖阳侯。家凡二侯，牧守数十。其后子孙常以腊日祀灶以黄羊。’”“汉记”，即指东观汉记。所引与类聚卷八０略有不同。
      　　阴傅
      　　阴傅封隐强侯。〔一〕七年，以隐强属西，〔二〕徙封于丹阳，为期思侯。〔三〕书钞卷四八
      　　〔一〕　“阴傅”，阴兴第二子，范晔后汉书卷三二阴兴传略载其事。“傅”字范书作“博”。“隐强侯”，姚本、聚珍本作“□强侯”，范书同，李贤注云：“□强，县属汝南郡，在□水之北。”阴傅于永平元年封隐强侯。
      　　〔二〕　“以隐强属西”，此下有阙文。
      　　〔三〕　“徙封于丹阳，为期思侯”，聚珍本注云：“司马彪郡国志□强、期思并属汝南郡，丹阳无期思地，此文有误。”
       
      卷十三　　传八
      　　东观汉记卷十三
      　　传八
      　　卓茂
      　　卓茂，〔一〕字子康，〔二〕南阳人也。文选卷三八任昉为范尚书让吏部封侯第一表李善注　　卓茂为丞相史，〔三〕尝出，道中有人认茂马者。茂问失马几日，〔四〕对曰：“月余矣。”茂曰：“然此马畜已数年。”遂解马与之，曰：“即非所失，幸至丞相府还我。”乃步挽车去。后马主自得马，〔五〕惭愧诣府，叩头谢归焉。〔六〕类聚卷九三
      　　卓茂，字子康，南阳人。迁密令，视民如子，口无恶言，吏民亲爱而不忍欺之。民尝有言部亭长受其米肉遗者，〔七〕茂问之曰：“亭长从汝求乎？为汝有事属之而受乎？〔八〕将平居以恩意遗之乎？”民曰：“往遗之耳。”茂曰：“遗之而受，何故言耶？”民曰：“窃闻贤明之君，〔九〕使民不畏吏，吏不取民。今我畏吏，是以遗之。”茂曰：“凡人所以贵于禽兽者，以有仁爱，知相敬事也。今邻里尚致馈，此乃相亲，况吏民乎？凡人之生，群居杂处，故有经纪礼义以相交接。汝独不欲修之，宁能高飞远去，不在人间耶？亭长素为善吏，〔一０〕岁时遗之，礼也。”民曰：“苟如此，律何故禁之？”茂笑曰：“律设大法，礼从人情。今我以礼教汝，必无怨恶。以律治汝，何所措其手足乎？”时天下大蝗，河南二十余县皆被其灾，独不入密界。督邮言之，〔一一〕太守不信，自出按行，〔一二〕见乃服焉。御览卷二六七
      　　守令与茂并居，久之，吏人不归往守令。〔一三〕范晔后汉书卷二五卓茂传李贤注
      　　是时王莽秉政，置大司农六部丞，劝课农桑，迁茂为京部丞，密人老少皆涕泣随送。〔一四〕范晔后汉书卷二五卓茂传李贤注
      　　上初即位，先访求茂，〔一五〕茂谒见，时年七十余矣。〔一六〕建武元年诏曰：“故密令卓茂，束身自脩，执节淳固，断断无他，其心休休焉。夫士诚能为人所不能为，则名冠天下，当受天下重赏。故武王诛纣，封比干之墓，表商容之闾。今以茂为太傅，封褒德侯，〔一七〕赐安车一乘，衣一袭，金五百斤。”〔一八〕御览卷二０一
      　　茂为人恬荡乐道，惟实不为华貌，行己在于清浊之间，自束发至白首，与人未尝有争竞。范晔后汉书卷二五卓茂传李贤注
      　　〔一〕　“卓茂”，范晔后汉书卷二五有传。又见汪文台辑司马彪续汉书卷二。
      　　〔二〕　“字子康”，原误作“字子容”，聚珍本作“字子康”，书钞卷五二，御览卷二０六、卷二六七引亦作“字子康”，与范晔后汉书卓茂传同，今据改正。
      　　〔三〕　“丞相史”，时孔光为丞相，茂为孔光府史。孔光为丞相是在哀帝年间。
      　　〔四〕　“茂问失马几日”，此句御览卷四九一引作“茂问亡马几时乎”。
      　　〔五〕　“后马主自得马”，此句聚珍本作“后日马主自得其马”，御览卷四九一引同。
      　　〔六〕　“惭愧诣府，叩头谢归焉”，此二句原作“惭愧诣茂”，今据聚珍本、御览卷四九一引校改。
      　　〔七〕　“部亭长”，即所部亭长。
      　　〔八〕　“属”，读作“嘱”。
      　　〔九〕　“明”，范晔后汉书卓茂传同，聚珍本作“圣”。
      　　〔一０〕“亭长素为善吏”，此下三句原无，御览卷八六三引，今据增补。聚珍本亦有此下三句，但连缀于上文“知相敬事也”句下。今据范晔后汉书卓茂传置此。
      　　〔一一〕“督邮”，汉制，郡监属县，设五部，部有督邮掾，以察诸县。见司马彪续汉书百官志。
      　　〔一二〕“行”，原误作“幸”，聚珍本作“行”，范晔后汉书卓茂传同，今据改正。
      　　〔一三〕“吏人不归往守令”，此条上有阙文。范晔后汉书卓茂传云：茂“迁密令，……初，茂到县，有所废置，吏人笑之，邻城闻者皆蚩其不能。河南郡为置守令，茂不为嫌，理事自若。数年，教化大行，道不拾遗”。可见此条上当有“河南郡为置守令”一句。姚本、聚珍本已增入。聚珍本将此条连缀于上条“视民如子”句前。
      　　〔一四〕“密人老少皆涕泣随送”，此条全为范晔后汉书卓茂传中文字，李贤于此段文字下注云：“王莽摄政，置大司农部丞十三人，人部一州，劝课农桑。今书及东观记并言六部。”从李贤注来看，东观汉记卓茂传当有王莽秉政，茂为京部丞事，今摘录范书文句编次于此。范书文句虽然未必与东观汉记尽符，但亦不会相去太远。
      　　〔一五〕“上初即位，先访求茂”，此二句原无，御览卷七一０引，今据增补。“求”字下御览引有“贤”字，系衍文，今删去。
      　　〔一六〕“茂谒见，时年七十余矣”，此二句原无，御览卷二０六引，今据增补。御览引原无“时”字、“矣”字，范晔后汉书卓茂传李贤注引有，今据增补。
      　　〔一七〕“褒德侯”，书钞卷四八、卷一二九，御览卷七一０引皆同。范晔后汉书卓茂传作“褒德侯”，李贤注云：“东观记、续汉书皆作‘宣德侯’。”聚珍本、御览卷二０六引东观汉记、书钞卷五二引应劭汉官皆作“宣德侯”。疑东观汉记传本有作“褒德侯”者，也有作“宣德侯”者。
      　　〔一八〕“金五百斤”，范晔后汉书卓茂传作“絮五百斤”。似以范书为是。此条书钞卷一九、记纂渊海卷七一亦引，字句极略。聚珍本作“光武即位，先访求茂，茂时年七十余矣。诏封茂宣德侯，以茂为太傅，赐几杖、安车一乘”。事类赋卷一四引作“光武拜密令卓茂为太傅，封褒德侯，赐之几杖”。
      　　鲁恭
