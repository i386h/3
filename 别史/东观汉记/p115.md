<!-- { "loadSidebar": true } -->
      　　以王莽篡逆，〔八〕复汉之祚，乃立高祖、太宗之庙，称臣执事，史奉璧而告。〔九〕祝毕，有司穿坎于庭，割牲而盟。御览卷四八０
      　　光武与隗嚣书曰：〔一０〕“苍蝇之飞，不过三数步，〔一一〕托骥之尾，得以绝群。”　御览卷九四四
      　　隗嚣将王元说嚣曰：〔一二〕“昔更始西都，四方响应，天下喁喁，谓之太平，一旦坏败。今南有子阳，北有文伯，江湖海岱，王公十数，而欲牵儒生之说，弃千乘之基，计之不可者也。今天水完富，〔一三〕士马最强，北取西河，东收三辅，案秦旧迹，表里山河，元请以一丸泥为大王东封函谷关，此万世一时也。若计不及此，且畜养士马，据隘自守，旷日持久，以待四方之变，图王不成，其弊犹足以霸。”嚣然其计。〔一四〕类聚卷二五
      　　杜林先去，余稍稍相随，东诣京师。〔一五〕范晔后汉书卷一三隗嚣传李贤注
      　　隗嚣，故宰相府掾吏，〔一六〕善为文书，每上书移檄，士大夫莫不讽诵之也。〔一七〕书钞卷一０三
      　　光武赐隗嚣书曰：〔一八〕“吾年已三十余，〔一九〕在兵中十岁，所更非一，厌浮语虚辞耳。”〔二０〕文选卷四二魏文帝与吴质书李善注
      　　汉围隗嚣，〔二一〕嚣穷因。其大将王捷登城呼汉军曰：〔二二〕“为隗王城守者，皆必死无二心，愿诸军亟罢，请自杀以明之。”遂刎颈而死。御览卷四三八
      　　时民饥馑，乃啖弩煮履。〔二三〕聚珍本
      　　建武九年正月，〔二四〕隗嚣病饿，〔二五〕出城餐糗糒，〔二六〕腹胀恚愤而死。书钞卷一四七
      　　隗嚣负陇城之固，纳王元之说，虽遣子春卿入质，犹持两端。世祖于是稍黜其礼，正君臣之义。〔二七〕御览卷四八０
      　　〔一〕　“隗嚣”，范晔后汉书卷一三有传。又见汪文台辑司马彪续汉书卷二。
      　　〔二〕　“天水人也”，此句下尚有“以王莽篡逆，复汉之祚”云云数句，已按叙事先后移至下文。
      　　〔三〕　“隗嚣既立”，谓嚣为上将军。范晔后汉书隗嚣传载：“季父崔，素豪侠，能得众。闻更始立而莽兵连败，于是乃与兄义及上邽人杨广、冀人周宗谋起兵应汉。……聚众数千人，攻平襄，杀莽镇戎大尹。崔、广等以为举事宜立主以一众心，咸谓嚣素有名，好经书，遂共推为上将军。”
      　　〔四〕　“便聘平陵方望为军师”，“便”字姚本、聚珍本作“使”，类聚卷二五引同。“师”字原作“帅”，姚本、聚珍本作“师”，类聚卷二五引同，今据改。范晔后汉书隗嚣传云：“嚣既立，遣使聘请平陵人方望，以为军师。”
      　　〔五〕　“辅汉而起，今立者乃在南阳”，“起今”二字原误倒作“今起”，姚本、聚珍本作“起今”，类聚卷二五引同，今据乙正。
      　　〔六〕　“神道设教”，易观卦彖辞云：“圣人以神道设教，而天下服矣。”
      　　〔七〕　“以致其肃敬”，此句上原有“陛下”二字，系衍文。嚣时为上将军，方望不得以“陛下”相称。上文称“足下”，与嚣身份相埒。聚珍本无此二字，范晔后汉书隗嚣传同，今据删。
      　　〔八〕　“以王莽篡逆”，此当与上条连读，所叙事相承。
      　　〔九〕　“史奉璧而告”，范晔后汉书隗嚣传云：嚣从方望之言，“遂立庙邑东，祀高祖、太宗、世宗。嚣等皆称臣执事，史奉璧而告”。李贤注云：“史，祝史也。璧者，所以祀神也。”
      　　〔一０〕“光武与隗嚣书”，建武三年，嚣上书诣阙，光武以殊礼相待。当时陈仓人吕鲔拥众数万，与公孙述相通，击三辅。嚣遣兵佐征西大将军冯异击之，吕鲔败走，光武帝即报以手书。见范晔后汉书隗嚣传。
      　　〔一一〕“三数步”，聚珍本同，记纂渊海卷一００引作“十步”，范晔后汉书隗嚣传作“数步”。
      　　〔一二〕“隗嚣将王元说嚣”，建武五年，光武帝遣来歙劝嚣遣子入侍，于是嚣遣长子恂随歙诣阙。而嚣将王元以为天下成败未可知，不愿专心事汉，故说嚣“据隘自守”，“以待四方之变”。事见范晔后汉书隗嚣传。
      　　〔一三〕“完”，原误作“见”，姚本、聚珍本作“完”，御览卷四六一引同，范晔后汉书隗嚣传亦作“完”，今据改正。
      　　〔一四〕“嚣然其计”，此条初学记卷七、类聚卷六、六帖卷九、御览卷七四、记纂渊海卷四三、合璧事类卷八亦引，字句较简略。
      　　〔一五〕“东诣京师”，范晔后汉书隗嚣传云：“嚣心然元计，虽遣子入质，犹负其险阨，欲专方面。于是游士长者，稍稍去之。”其下李贤引此条文字作注。
      　　〔一六〕“故宰相府掾吏”，姚本、聚珍本无“相”字，类聚卷五八引同。
      　　〔一七〕“士大夫莫不讽诵之也”，范晔后汉书隗嚣传云：建武“六年，关东悉平。帝积苦兵间，以嚣子内侍，公孙述远据边陲，乃谓诸将曰：‘且当置此两子于度外耳。’因数腾书陇、蜀，告示祸福。嚣宾客、掾史多文学生，每所上事，当世士大夫皆讽诵之，故帝有所辞答，尤加意焉。”与此条所述略有不同。
      　　〔一八〕“光武赐隗嚣书”，建武六年，公孙述攻南郡，光武帝诏嚣从天水伐蜀，嚣不从命，而使王元侵三辅。光武帝遂使来歙赐隗嚣书。事详范晔后汉书隗嚣传。
      　　〔一九〕“吾年已三十余”，此句范晔后汉书隗嚣传作“吾年垂四十”。
      　　〔二０〕“厌浮语虚辞耳”，此句下聚珍本有如下一条文字：“岑彭与吴汉围嚣于西城，敕彭书曰：‘西城若下，便可将兵南击蜀虏。人苦不知足，既平陇，复望蜀。每一发兵，头鬓为白。’”姚本隗嚣传亦收此条。按此条文字不当入隗嚣传，而应入岑彭传，范晔后汉书岑彭传载光武帝敕彭书。
      　　〔二一〕“汉围隗嚣”，建武八年，吴汉与岑彭围隗嚣于西城。范晔后汉书岑彭传、吴汉传、隗嚣传皆载此事。
      　　〔二二〕“其大将王捷登城呼汉军曰”，据范晔后汉书隗嚣传，当时隗嚣大将王捷在戎丘。
      　　〔二三〕“乃啖弩煮履”，此条不知聚珍本从何书辑录。
      　　〔二四〕“建武九年正月”，此句原无，聚珍本有，御览卷四八六引亦有，今据增补。
      　　〔二五〕“病饿”，姚本、聚珍本作“病且饿”，与陈禹谟刻本书钞同。范晔后汉书隗嚣传亦作“病且饿”。
      　　〔二六〕“糗”，原无此字，姚本、聚珍本有，御览卷四八六、卷八六０引亦有，今据增补。
      　　〔二七〕“正君臣之义”，聚珍本注云：“此六句当是序中语。”
      　　王元〔一〕
      　　元，杜陵人。范晔后汉书卷一三隗嚣传李贤注。
      　　〔一〕　“王元”，范晔后汉书无传。据范书光武帝纪和隗嚣传所载，元字惠孟，为隗嚣大将军。建武九年，隗嚣死。十年，元奔蜀，为公孙述将。十一年，降汉。初拜上蔡令，迁东平相，坐垦田不实，下狱死。
      　　公孙述
      　　公孙述，〔一〕字子阳，扶风茂陵人。其先武帝时，以吏二千石自无盐徙焉。范晔后汉书卷一三公孙述传李贤注　　成帝末，述父仁为侍御史，任为太子舍人，稍加秩为郎焉。范晔后汉书卷一三公孙述传李贤注
      　　公孙述补清水长，太守以其能，使兼治五县政。〔二〕书钞卷七八
      　　初，副以汉中亭长聚众降成，自称辅汉将军。〔三〕范晔后汉书卷一三公孙述传李贤注
      　　蜀郡功曹李熊说公孙述曰：“方今四海波荡，匹夫横议。将军割据千里，地方十城，若奋发盛德，以投天隙，霸王之业成矣。宜改名号，以镇百姓。”述曰：“吾亦虑之，公言起我意。”于是自立为蜀王。熊复说述曰：“今山东饥馑，人民相食，兵所屠灭，〔四〕城邑丘墟。蜀地沃野千里，土壤膏腴，果实所生，无谷而饱。女工之业，覆衣天下。名材竹干，不可胜用。又有鱼盐银铜之利，浮水转漕之便。北据汉中，杜褒、斜之涂，东守巴郡，拒扞关之口，地方数千里，战士不下百万。见利则出兵而略地，〔五〕无利则坚守而力农。东下汉水以窥秦地，南顺江流以震荆、扬，所谓用天因地，成功之资也。君有为之声，闻于天下，而名号未定，志士狐疑，宜即大位，使远人有所依归。”述遂自立为天子。〔六〕御览卷四六一
      　　公孙述梦有人语之曰：“八厶子系，十二为期。”觉，语其妻，对曰：“朝闻道，夕死尚可，况十二乎！”　御览卷四００
      　　公孙述，有龙出其府殿中，夜有光耀，述以为符瑞，因称尊号，改元曰龙兴。御览卷九二九
      　　公孙述造十层赤楼也。御览卷一七六
      　　公孙述自言手文有奇瑞，〔七〕数移书中国。上赐述书曰：“瑞应手掌成文，亦非吾所知。”御览卷三七０
      　　光武与述书曰：〔八〕“承赤者，黄也；姓当涂，其名高也。”　范晔后汉书卷一三公孙述传李贤注
      　　荆邯见东方渐平，〔九〕兵且西向，说公孙述曰：“兵者，帝王之大器，古今所不能废也。〔一０〕昔秦失其守，豪桀并起，汉祖无前人之迹，立锥之地，于战阵之中，〔一一〕躬自奋击，兵破身困数矣。然军败复合，创愈复战，何则？死而功成，逾于却就于灭亡。〔一二〕臣之愚计，以为宜及天下之望未绝，豪杰尚可招诱，急以此时发国内精兵，令田戎据江南之会，倚巫山之固，筑垒坚守，〔一三〕传檄吴、楚，长沙已南必随风而靡。令延岑出汉中，定三辅，天水、陇西拱手自服。如此，海内震摇，冀有大利。今东帝无尺寸之柄，〔一四〕驱乌合之众，跨马陷敌，所向辄平。不亟乘时与之分功，而坐谈武王之说，是效隗嚣欲为西伯也。”述然邯言，欲悉发北军屯士及山东客兵，使延岑、田戎分出两道，与汉中诸将合兵并势。蜀人及弟光以为不宜空国千里之外，决成败于一举，固争之，述乃止。御览卷四六一
