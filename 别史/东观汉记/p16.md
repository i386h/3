<!-- { "loadSidebar": true } -->
      　　孝和皇帝讳肇，〔一〕章帝之中子也。〔二〕母曰梁贵人，早薨。上自岐嶷，〔三〕至于总角，孝顺聪明，宽和笃仁。〔四〕孝章由是深珍之，〔五〕以为宜承天位。年四岁，以皇子立为太子，初治尚书，遂兼览书传，〔六〕好古乐道，〔七〕无所不照。章和二年春二月，章帝崩，太子即位。永元元年，〔八〕诏有司京师离宫园池，悉以假贫人也。二年二月壬午，〔九〕日有食之，史官不觉，涿郡言之。三年春正月，〔一０〕帝加元服。〔一一〕时太后诏袁安为宾，〔一二〕赐束帛、乘马。诏曰：〔一三〕“高祖功臣，萧、曹为首，有传世不绝之谊。〔一四〕曹相国后容城侯无嗣，〔一五〕朕甚愍焉。望长陵东门，见二臣之墓，〔一六〕生既有节，终不远身，谊臣受宠，古今所同。遣使者以中牢祠，〔一七〕大鸿胪悉求近亲宜为嗣者，须景风绍封，〔一八〕以彰厥功。”〔一九〕四年春正月，〔二０〕单于乞降，赐玉具剑，羽盖车一驷，中郎将持节卫护焉。六月，〔二一〕大将军窦宪潜图弑逆，〔二二〕幸北宫，诏收捕宪党射声校尉郭憙，〔二三〕使谒者收宪大将军印绶，遣宪及弟笃、景就国，到皆自杀。五年正月，宗祀五帝于明堂，遂登灵台，望云物，大赦天下。自京师离宫果园上林广成囿悉以假贫人，〔二四〕恣得收捕，〔二五〕不收其税。六月，〔二六〕郡国大雨雹，大如雁子。六年六月，和帝初令伏闭昼日。〔二七〕七月，〔二八〕京师旱。幸洛阳寺，〔二九〕录囚徒，举冤狱。未还宫而澍雨。〔三０〕九年春正月，永昌徼外蛮夷及擅国重译奉贡。〔三一〕改殡梁皇后于承光宫，〔三二〕仪比敬园。〔三三〕初，后葬有阙，窦后崩后，乃议改葬。十年五月丁巳，〔三四〕京师大雨，南山水流出至东郊，坏民庐舍。十一年，〔三五〕复置右校尉官，置在西河鹄泽县。十二年，象林蛮夷攻燔官寺。〔三六〕秭归山高四百余丈，〔三七〕崩填溪水，厌杀百余人。〔三八〕十一月癸酉夜，〔三九〕白气长三丈，起国东北，指军市十日。是月，西域蒙奇、疏勒二国归义。十三年春正月上日，〔四０〕上以五经义异，〔四一〕书传意殊，亲幸东观，览书林，阅篇籍。〔四二〕十六年十一月己丑，行幸缑氏，登百坯山。〔四三〕元兴元年五月，右扶风雍地裂。〔四四〕朝无宠族，〔四五〕政如砥矢，惠泽沾濡，鸿恩茂笃。〔四六〕外忧庶绩，内勤经艺，〔四七〕自左右近臣，皆诵诗、书。〔四八〕德教在宽，仁恕并洽。是以黎元宁康，方国协和，〔四九〕贞符瑞应，〔五０〕八十余品，帝让而不宣，故靡得而记。元兴元年十二月，〔五一〕帝崩于章德前殿，在位十七年，时年二十七，葬顺陵，庙曰穆宗。御览卷九一　　序曰：穆宗之嗣世，正身履道，以奉大业。〔五二〕宾礼耆艾，动式旧典。宫无嫔嫱郑、卫之宴，〔五三〕囿无槃乐游畋之豫。躬履玄德，虚静自损。是以屡获丰年，远近承风云尔。〔五四〕御览卷九一
      　　〔一〕　“孝和皇帝”，事详范晔后汉书卷四孝和帝纪，袁宏后汉纪卷一三、卷一四。汪文台辑司马彪续汉书卷一亦略载其事。
      　　〔二〕　“章帝之中子也”，据范晔后汉书和帝纪，和帝为章帝第四子。
      　　〔三〕　“自”，姚本、聚珍本同，类聚卷一二引亦同。王先谦后汉书和帝纪集解载惠栋说引作“幼”。“岐嶷”，谓幼年聪慧。诗大雅生民云：“诞实匍匐，克岐克嶷。”毛亨传云：“岐，知意也。嶷，识也。”郑玄笺：“能匍匐则岐岐然意有所知也。其貌嶷嶷然有所识别也。”
      　　〔四〕　“笃仁”，此二字书钞卷六引同，姚本、聚珍本作“仁孝”，类聚卷一二亦引作“仁孝”。
      　　〔五〕　“孝章”，此二字王先谦后汉书和帝纪集解载惠栋说引同，姚本作“帝”，类聚卷一二引亦作“帝”，聚珍本作“章帝”。
      　　〔六〕　“兼览书传”，书钞卷一二屡引本书，其中一条仅引此四字。
      　　〔七〕　“乐”，书钞卷一二引作“学”。
      　　〔八〕　“永元元年”，此下三句原无，姚本、聚珍本有，初学记卷二四亦引，今据增补。“永元”二字姚本、初学记卷二四引皆作“孝和”，聚珍本作“永元”，今从之。按此事不见范晔后汉书和袁宏后汉纪。范书和帝纪永元五年载：“二月戊戌，诏有司省减内外厩及凉州诸苑马。自京师离宫果园上林广成囿悉以假贫民。”事又见袁宏后汉纪和本篇下文。疑此所载即永元五年事。
      　　〔九〕　“二年二月壬午”，此下四句原无，范晔后汉书和帝纪永元二年载：“二月壬午，日有食之。”李贤引东观汉纪注云：“史官不觉，涿郡言之。”今据李贤注，又酌取范书文句增补。此段文字姚本作“和帝二年二月壬午日食时，史官不觉，涿郡言之”。聚珍本改“和帝二年二月”为“二年春二月”，余与姚本同。二本所辑，亦系据李贤注所引，又参酌范书。
      　　〔一０〕“三年春正月”，此句上原有“永元”二字。按上文已出“永元”年号，依修史体例，此不当重出，今删去。此下二句聚珍本漏辑。
      　　〔一一〕“元服”，仪礼士冠礼云：“令月吉日，加尔元服。”汉书昭帝纪颜师古注云：“元，首也。冠者首之所着，故曰元服。”
      　　〔一二〕“时太后诏袁安为宾”，此下二句原无，范晔后汉书和帝纪李贤注引，今据增补。此二句又辑入袁安传。
      　　〔一三〕“诏曰”，此句至“以彰厥功”诸句原无，类聚卷五一引，今据增补。类聚所引，原无“诏曰”二字，聚珍本辑作“三年诏曰”云云，御览卷四七四引云：“和帝永元三年，诏曰”云云，文选卷三八任昉为范始兴作求立太宰碑表李善注引云：“和帝诏曰”云云，今据以上各书增补。姚本把此段文字未辑入和帝纪，而编入末卷散条中。
      　　〔一四〕“谊”，姚本、聚珍本同，御览卷四七四引作“义”。按二字古通。
      　　〔一五〕“曹相国后容城侯无嗣”，王先谦后汉书和帝纪集解引钱大昕云：“顾淞云：‘此诏萧、曹并举，而独云曹相国无后嗣，则酂侯有后矣。今据前书功臣表，酂侯九世孙禹，王莽建国元年，更为萧乡侯。莽败绝，而平阳侯十世孙宏，光武建武二年，以举兵佐军绍封，传子旷，表云今见，则孟坚修史时尚存也。此与诏文正相反，未知其审。’予按韦彪传亦云，建初七年，诏求萧何后，封何末孙熊为酂侯。建初二年，已封曹参后曹湛为平阳侯，故不及焉，则曹之有后审矣。而一云建武所封，一云建初所封，其名又互异。且班表、韦传皆云平阳侯，而此诏称容城侯，皆事之可疑者也。”
      　　〔一六〕“见二臣之墓”，范晔后汉书和帝纪李贤注引东观汉记云：“萧何墓在长陵东司马门道北百步。”又引庙记云：“曹参冢在长陵旁道北，近萧何冢。”“墓”，姚本、聚珍本同，御览卷四七四引亦同，文选卷三八任昉为范始兴作求立太宰碑表李善注引作“陇”。
      　　〔一七〕“遣使者以中牢祠”，此句上御览卷四七四引有“可”字。“祠”，原作“祷”，姚本同。聚珍本作“祠”，御览卷四七四引同，今从改。
      　　〔一八〕“须”，原误作“顷”，姚本、聚珍本尚不误，今据改正。“景风绍封”，“景风”，或云南风，史记律书云：“景风居南方。景者，言阳气道竟，故曰景风。”或云东南风，淮南子坠形训云：“东南曰景风。”范晔后汉书和帝纪李贤注引春秋考异邮云：“夏至四十五日，景风至，则封有功也。”白虎通义封公侯篇云：“封诸侯以夏何？阳气盛养，故封诸侯，盛养贤也。”
      　　〔一九〕“以彰厥功”，范晔后汉书和帝纪永元三年载：“十一月癸卯，祠高庙，遂有事十一陵。诏曰：‘高祖功臣，萧、曹为首，有传世不绝之义。曹相国后容城侯无嗣。朕望长陵东门，见二臣之垄，循其远节，每有感焉。忠义获宠，古今所同。可遣使者以中牢祠，大鸿胪求近亲宜为嗣者，须景风绍封，以章厥功。’”与此字句大同小异。
      　　〔二０〕“四年春正月”，此下五句原无。范晔后汉书和帝纪云：永元“四年春正月，北匈奴右谷蠡王于除鞬自立为单于，款塞乞降。遣大将军左校尉耿夔授玺绶”。李贤引东观汉记注云：“赐玉具剑，羽盖车一驷，中郎将持节卫护焉。”此下五句即据李贤注，又参酌范书增补。姚本、聚珍本辑有“单于乞降，赐玉具剑”云云四句，但聚珍本把此段文字误系于永元二年下。据范书匈奴南单于传。持节卫护者为任尚。
      　　〔二一〕“六月”，此句上原有“四年”二字，因与上文复出，今删去。
      　　〔二二〕“大将军窦宪潜图弑逆”，此句下聚珍本有“庚申”二字，与范晔后汉书和帝纪同。
      　　〔二三〕“诏收捕宪党射声校尉郭憙”，原无“射声校尉郭憙”六字。范晔后汉书和帝纪永元四年六月载：“庚申，幸北宫，诏收捕宪党射声校尉郭璜。”李贤注云：“东观记‘璜’作‘憙’，音同”是东观汉记载及郭璜，且名作“憙”字，今据李贤注，又参酌范书增补。
      　　〔二四〕“自京师离宫果园上林广成囿悉以假贫人”，六帖卷三八引云：“诏有司京师果园悉以假贫人。”字句较略。此为永元五年二月事，见范晔后汉书和帝纪、袁宏后汉纪卷一三。
      　　〔二五〕“收”，聚珍本脱，范晔后汉书和帝纪作“采”。
      　　〔二六〕“六月”，此下三句原无，御览卷一四引，今据增补。范晔后汉书和帝纪永元五年载：“六月丁酉，郡国三雨雹。”李贤引东观汉记注云：“大如雁子。”此段文字姚本作“六月，雨雹，大如雁子”，系辑自李贤注，又酌取范书文字作了增补。聚珍本则与御览所引同。
      　　〔二七〕“六年六月，和帝初令伏闭昼日”，此二句原无，史记封禅书索隐引下句，今据增补。上句则参考范晔后汉书和帝纪补入。范书和帝纪永元六年载：“六月己酉，初令伏闭尽日。”李贤注引汉官旧仪云：“伏日万鬼行，故尽日闭，不干它事。”此段文字姚本、聚珍本皆未辑录。
      　　〔二八〕“七月”，此句至“未还宫而澍雨”诸句原无，御览卷六四二引，今据增补。
