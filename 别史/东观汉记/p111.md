<!-- { "loadSidebar": true } -->
      　　〔一四〕“含金”，姚本、聚珍本同，范晔后汉书梁鸿传作“含含”。按“含金”二字是。姚本按云：“此鸿避地居齐、鲁，将适吴而作也。诗一章二十六句，词调和平，不落楚骚窠臼。吴郡顺帝时始分，故本书作‘会稽’。”
      　　〔一五〕“皋伯通”，或作“高伯通”。“庑”，堂边的廊屋。
      　　〔一六〕“每归”，原无此句，聚珍本有，御览卷三六五、卷七一０引亦有，今据增补。此句御览卷八二九引作“为事归”。
      　　〔一七〕“伯通异之”，姚本同，聚珍本作“伯通察而异之”，御览卷八二九引与聚珍本同。
      　　〔一八〕“遂潜思着书十余篇”，此条类聚卷一九亦引，但仅有首句。
      　　〔一九〕“梁鸿病困”，此句上书钞卷九二引有“梁鸿，字伯鸾，扶风人，隐于会稽”数句。“困”，范晔后汉书梁鸿传同，聚珍本作“因”。按二字于义均通。如作“因”，则应属下句读。
      　　高凤
      　　高凤，〔一〕南阳人，〔二〕诵读昼夜不绝声。〔三〕妻尝之田，曝麦于庭，以竿授凤，令护鸡。凤受竿诵经如故，〔四〕天大雷，暴雨流淹。〔五〕凤留意在经史，忽不视麦，麦随水漂去。〔六〕类聚卷八五　　乡里有争财，持兵而斗，凤往解之，不已，乃脱巾请曰：“仁义逊让，奈何弃之！”争者感之，收兵谢罪。〔七〕聚珍本
      　　高凤，字文通，南阳人也。凤年老，执志不倦，〔八〕声名着闻。太守连召请，恐不得免，自言凤本巫家，不应为吏，又与寡嫂诈讼田，遂不仕。文选卷四０任昉奏弹刘整李善注
      　　〔一〕　“高凤”，范晔后汉书卷八三有传。又见汪文台辑谢承后汉书卷六、司马彪续汉书卷五。
      　　〔二〕　“南阳人”，姚本、聚珍本同，御览卷八三八引作“南阳苑人”。按“苑”当作“叶”，南阳郡无苑县，而有叶县，范晔后汉书高凤传正作“叶”。御览卷六一一引谢承后汉书云高凤“南阳蔡人”，“蔡”字亦“叶”字之误。
      　　〔三〕　“声”，原无此字，姚本、聚珍本同。书钞卷九七、卷九八，类聚卷五五，御览卷六一六引皆有“声”字，今据增补。
      　　〔四〕　“凤”，原无此字，姚本、聚珍本有，御览卷六一六、卷八三八亦有“凤”字，今据增补。
      　　〔五〕　“流淹”，姚本、聚珍本作“淹没”，御览卷八三八引作“流潦”。按“流潦”二字于义较长。
      　　〔六〕　“麦随水漂去”，此条类聚卷五五、合璧事类别集卷五八亦引，文字疏略。
      　　〔七〕　“收兵谢罪”，此条姚本无，聚珍本有，不知辑自何书。范晔后汉书高凤传云：“邻里有争财者，持兵而斗。凤往解之，不已，乃脱巾叩头，固请曰：‘仁义逊让，奈何弃之！’于是争财者怀感，投兵谢罪。”
      　　〔八〕　“执志不倦”，原无此句，聚珍本有，御览卷七三四引亦有，今据增补。
      　　鲍宣妻
      　　鲍宣之妻，〔一〕桓氏女，字少君。宣尝就少君父学，父奇其清苦，〔二〕以女妻之，资送甚盛。〔三〕宣不悦，〔四〕谓妻曰：“少君生而娇富，〔五〕习美饰，而吾贫贱，〔六〕不敢当礼。”妻曰：“大人以先生修德守约，故使贱妾侍执巾栉。既奉君子，唯命是从。”宣笑曰：〔七〕“能如是，乃吾志也。”乃悉归侍御服饰，更着短布裳，与宣共挽鹿车归乡里。〔八〕拜姑礼毕，提瓮出汲，修行妇道，乡邦称之。书钞卷一二九
      　　〔一〕　“鲍宣之妻”，范晔后汉书卷八四有传。
      　　〔二〕　“父”，此字原无，姚本、聚珍本有，陈禹谟刻本书钞、御览卷六九六、唐类函卷一六九引亦有此字，今据增补。
      　　〔三〕　“资送甚盛”，此句姚本、聚珍本作“装送甚盛”，御览卷六九六，记纂渊海卷四０、卷八一，唐类函卷一六九引同。陈禹谟刻本书钞引作“装送资贿甚盛”，与范晔后汉书列女鲍宣妻传同。陈本书钞此条末注云“补”，即谓字句已据他书增补。此句所增文字，系据范书。
      　　〔四〕　“不悦”，此二字原无，姚本、聚珍本有，陈禹谟刻本书钞、唐类函卷一六九引亦有此二字，今据增补。
      　　〔五〕　“娇富”，此二字姚本作“富骄”，陈禹谟刻本书钞、御览卷六九六、记纂渊海卷八一、唐类函卷一六九引同，范晔后汉书列女鲍宣妻传亦同。聚珍本作“骄富”。
      　　〔六〕　“而”，此字原无，聚珍本有，御览卷六九六、记纂渊海卷八一引亦有，今据增补。范晔后汉书列女鲍宣妻传载宣言云：“少君生富骄，习美饰，而吾实贫贱，不敢当礼。”
      　　〔七〕　“宣笑曰”，此下三句姚本、聚珍本皆未辑录。
      　　〔八〕　“与宣共挽鹿车归乡里”，此下五句原无，姚本、聚珍本有，陈禹谟刻本书钞、唐类函卷一六九引亦有，范晔后汉书列女鲍宣妻传所载同，今据增补。
      　　庞淯母
      　　酒泉庞淯母者，〔一〕赵氏之女，字娥。父为同县人所杀，而娥兄弟三人，俱疾物故。雠乃喜而自贺，以为莫己报也。娥阴怀感愤，乃潜备刀兵，常推车以候雠家，〔二〕十余年不能得。后遇于都亭，刺杀之，因诣县自首，曰：“父雠已报，请就刑戮。”禄福长尹嘉义之，〔三〕解印绶欲与俱亡。娥不肯去，曰：“怨塞身死，妾之明分。结罪治狱，君之常理。何敢苟生，以枉公法。”后遇赦得免。州郡表其闾。太常张奂嘉叹，以束帛礼之。〔四〕御览卷四八一
      　　〔一〕　“庞淯母”，范晔后汉书卷八四有传。
      　　〔二〕　“推车”，范晔后汉书庞淯母传作“帷车”。按“帷车”二字近于情理。既“潜备刀兵”，又“帷车”以隐身，便于袭杀雠家。
      　　〔三〕　“禄福”，原作“福富”，误。司马彪续汉书郡国志五载酒泉郡有属县福禄，亦误。汉书地理志下酒泉郡载：“禄福，呼蚕水出南羌中，东北至会水入羌谷。莽曰显德。”三国志魏书庞淯传载赵娥为父复雠事，亦作“禄福”，曹全碑有“拜酒泉禄福长”之语，皆可证作“禄福”为是。“长”，汉制，大县置令，小县置长。“尹嘉”，原作“尹喜”，误。范书庞淯母传、三国志魏书庞淯传皆作“尹嘉”，今据改正。
      　　〔四〕　“以束帛礼之”，此条姚本、聚珍本皆未辑录。庞淯母复雠事，三国志魏书庞淯传裴松之注引皇甫谧列女传述之颇详，今录之如下：“酒泉烈女庞娥亲者，表氏庞子夏之妻，禄福赵君安之女也。君安为同县李寿所杀，娥亲有男弟三人，皆欲报雠，寿深以为备。会遭灾疫，三人皆死。寿闻大喜，请会宗族，共相庆贺，云：‘赵氏彊壮已尽，唯有女弱，何足复忧！’防备懈弛。娥亲子淯出行，闻寿此言，还以启娥亲。娥亲既素有报雠之心，及闻寿言，感激愈深，怆然陨涕曰：‘李寿，汝莫喜也，终不活汝！戴履天地，为吾门户，吾三子之羞也。焉知娥亲不手刃杀汝，而自儌幸邪？’阴市名刀，挟长持短，昼夜哀酸，志在杀寿。寿为人凶豪，闻娥亲之言，更乘马带刀，乡人皆畏惮之。比邻有徐氏妇，忧娥亲不能制，恐逆见中害，每谏止之，曰：‘李寿，男子也，凶恶有素，如今备卫在身。赵虽有猛烈之志，而彊弱不敌，邂逅不制，则为重受祸于寿，绝灭门户，痛辱不轻也。愿详举动，为门户之计。’娥亲曰：‘父母之雠，不同天地共日月者也。李寿不死，娥亲视息世间，活复何求！今虽三弟早死，门户泯绝，而娥亲犹在，岂可假手于人哉！若以卿心况我，则李寿不可得杀；论我之心，寿必为我所杀明矣。’夜数磨砺所持刀讫，扼腕切齿，悲涕长叹，家人及邻里咸共笑之。娥亲谓左右曰：‘卿等笑我，直以我女弱不能杀寿故也。要当以寿颈血污此刀刃，令汝辈见之。’遂弃家事，乘鹿车伺寿。至光和二年二月上旬，以白日清时，于都亭之前，与寿相遇，便下车扣寿马，叱之。寿惊愕，回马欲走，娥亲奋刀斫之，并伤其马。马惊，寿挤道边沟中。娥亲寻复就地斫之，探中树兰，折所持刀。寿被创未死，娥亲因前欲取寿所佩刀杀寿，寿护刀瞠目大呼，跳梁而起。娥亲乃挺身奋手，左抵其额，右桩其喉，反覆盘旋，应手而倒。遂拔其刀以截寿头，持诣都亭，归罪有司，徐步诣狱，辞颜不变。时禄福长汉阳尹嘉不忍论娥亲，即解印绶去官，弛法纵之。娥亲曰：‘雠塞身死，妾之明分也。治狱制刑，君之常典也。何敢贪生以枉官法？’乡人闻之，倾城奔往，观者如堵焉，莫不为之悲喜慷慨嗟叹也。守尉不敢公纵，阴语使去，以便宜自匿。娥亲抗声大言曰：‘枉法逃死，非妾本心。今雠人已雪，死则妾分，乞得归法以全国体。虽复万死，于娥亲毕足，不敢贪生为明廷负也。’尉故不听所执，娥亲复言曰：‘匹妇虽微，犹知宪制。杀人之罪，法所不纵。今既犯之，义无可逃。乞就刑戮，陨身朝市，肃明王法，娥亲之愿也。’辞气愈厉，面无惧色。尉知其难夺，彊载还家。凉州刺史周洪、酒泉太守刘班等并共表上，称其烈义，刊石立碑，显其门闾。太常弘农张奂贵尚所履，以束帛二十端礼之。海内闻之者，莫不改容赞善，高大其义。故黄门侍郎安定梁宽追述娥亲，为其作传。玄晏先生以为父母之雠，不与共天地，盖男子之所为也。而娥亲以女弱之微，念父辱之酷痛，感雠党之凶言，奋剑仇颈，人马俱摧，塞亡父之怨魂，雪三弟之永恨，近古以来，未之有也。诗云‘修我戈矛，与子同仇’，娥亲之谓也。”
       
      卷十九　　传十四
      　　东观汉记卷十九
      　　传十四
      　　蒋叠
      　　蒋叠，〔一〕字伯重，为太仆，久在台阁，文雅通达，明故事，在九卿位，〔二〕数言便宜，奏议可观。书钞卷五四
      　　〔一〕　“蒋叠”，不见范晔后汉书，不知为何时人。
      　　〔二〕　“位”，此字原脱，姚本、聚珍本有，结一庐旧藏本、百衲本、陈禹谟刻本书钞亦皆有“位”字，唐类函卷四七引同，今据增补。
      　　丁邯
      　　丁邯高节，〔一〕正直不挠，举孝廉为卿。〔二〕书钞卷七九
