<!-- { "loadSidebar": true } -->
      　　〔二二〕“苍上疏曰”，此句至“事过典故”诸句原无，文选卷二二颜延之车驾幸京口三月三日侍游曲阿后湖作李善注引云：“东平王苍上疏曰：‘赐奉朝请，咫尺天颜。’”又卷五六陆倕石阙铭李善注引云：“东平王苍上疏曰：‘事过典故。’”今据两处所引增补。姚本未辑此数句，聚珍本未辑“赐奉朝请，咫尺天颜”二句。范晔后汉书东平王苍传云：“六年冬，苍上疏求朝。……苍既至，升殿乃拜，天子亲答之。……苍以受恩过礼，情不自宁，上疏辞曰：‘臣闻贵有常尊，贱有等威，卑高列序，上下以理。陛下至德广施，慈爱骨肉，既赐奉朝请，咫尺天仪，而亲屈至尊，降礼下臣，每赐宴见，辄兴席改容，中宫亲拜，事过典故。臣惶怖战栗，诚不自安，每会见，踧踖无所措置。此非所以章示群下，安臣子也。’”
      　　〔二三〕“上特留苍”，此句下原有“八月饮酎毕，大鸿胪奏遣苍发，上亲临送流涕，赏赐以亿万数”一段文字，今删去，取类聚卷二九所引“赐以秘书列图”至“钱布以亿万计”一段文字补入。
      　　〔二四〕“饮酎”，酎为两次或多次复酿的醇酒。始酿于正月一日，至八月始成。汉制：天子八月于宗庙饮酎，令诸侯出金助祭。
      　　〔二五〕“骨肉天性”，“肉”字下原衍“与”字，聚珍本无，与范晔后汉书东平王苍传同，今据删。
      　　〔二六〕“钱布以亿万计”，此条书钞卷七０亦引，字句疏略。
      　　〔二七〕“以千里为程”，此条书钞卷七０引，字句较简略。永乐大典卷二０三一０亦引，字句全同。
      　　〔二八〕“章帝诏有司”，“章帝”下原衍“访”字，聚珍本无，今据删。
      　　〔二九〕“到”，姚本、聚珍本同，书钞卷三五引作“至”。范晔后汉书东平王苍传云：“元和三年，行东巡守，幸东平宫，帝追感念苍，谓其诸子曰：‘思其人，至其乡，其处在，其人亡。’”
      　　阜陵质王延
      　　阜陵质王延在国侈泰骄佚。〔一〕书钞卷七０
      　　〔一〕　“阜陵质王延”，光武帝子，建武十五年封淮阳公，十七年进爵为王，永平中徙为阜陵王。范晔后汉书四二有传。“侈泰骄佚”，聚珍本作“骄泰淫佚”。
      　　广陵思王荆
      　　广陵思王荆，〔一〕性刻急隐害，喜文法，有才能。中元二年，世祖崩，不悲哀，而作飞书与东海王彊，说之，令举兵为逆乱。彊得荆书，即执其行书者，封上之。以亲亲隐其事，遣荆止河南宫。〔二〕御览卷一五０　　广陵王荆祝诅，〔三〕自杀。御卷二０一
      　　〔一〕　“广陵思王荆”，光武帝子，与明帝同母所生。建武十五年封山阳公，十七年进爵为王，永平中徙为广陵王。范晔后汉书卷四二有传。
      　　〔二〕　“遣荆止河南宫”，此条姚本、聚珍本均未辑录。
      　　〔三〕　“祝诅”，原脱“祝”字，范晔后汉书广陵思王荆传云：荆“使巫祭祀祝诅，有司举奏，请诛之，荆自杀，立二十九年死”。今据增补。聚珍本无“祝诅”二字。
      　　中山简王焉
      　　简王焉以郭太后少子，〔一〕独留京师。书钞卷七０
      　　〔一〕　“简王焉”，光武帝子，建武十五年封左翊公，十七年进爵为王，三十年徙封中山王。范晔后汉书卷四二有传。
      　　琅邪孝王京
      　　琅邪孝王京就国都，〔一〕雅好宫室，穷极技巧，壁带玉饰以金银。〔二〕类聚卷六一　　光烈皇后崩，明帝悉以太后所遗金宝赐京。〔三〕聚珍本
      　　〔一〕　“琅邪孝王京”，光武帝子，建武十五年封琅邪公，十七年进爵为王。范晔后汉书卷四二有传。又见汪文台辑司马彪续汉书卷三、华峤后汉书卷一。
      　　〔二〕　“壁带玉饰以金银”，此句书钞卷七０引作“壁带饰玉”。范晔后汉书琅邪孝王京传云：“京都莒，好修宫室，穷极伎巧，殿馆壁带皆饰以金银。”李贤注云：“壁带，壁中之横木也，以金银为釭，饰其上。”
      　　〔三〕　“明帝悉以太后所遗金宝赐京”，此条文字，不知聚珍本辑自何书。范晔后汉书琅邪孝王京传云：“光烈皇后崩，帝悉以太后遗金宝财物赐京。”
      　　彭城靖王恭
      　　恭赐号灵寿王，〔一〕未有国邑。〔二〕范晔后汉书卷五０彭城靖王恭传李善注　　恭子男丁前妻物故，酺侮慢丁小妻，恭怒，闭酺马厩，酺亡，夜诣彭城县欲上书，恭遣从官仓头晓令归，数责之，乃自杀。〔三〕范晔后汉书卷五０彭城靖王恭传李贤注
      　　丙为都乡侯，〔四〕国为安乡侯，丁为鲁阳乡侯。范晔后汉书卷五０彭城靖王恭传李贤注
      　　定兄据卞亭侯，〔五〕弟光昭阳亭侯，固公梁亭侯，兴蒲亭侯，延昌城亭侯，祀梁父亭侯，坚西安亭侯，代林亭侯。范晔后汉书卷五０彭城靖王恭传李贤注
      　　〔一〕　“恭”，明帝子，永平十五年封为钜鹿王，建初三年徙封江陵王，元和二年徙为六安王。章帝卒，遗诏徙封彭城王。范晔后汉书卷五０有传。
      　　〔二〕　“未有国邑”，范晔后汉书彭城靖王恭传云：“彭城靖王恭，永平九年赐号灵寿王。”李贤注云：“东观记曰‘赐号，未有国邑’也。”此条即据李贤注所引，又参以范书酌定。
      　　〔三〕　“乃自杀”，范晔后汉书彭城靖王恭传云：“元初三年，恭以事怒子酺，酺自杀。”
      　　〔四〕　“丙为都乡侯”，恭有四子：道、丙、国、丁。范晔后汉书彭城靖王恭传云：“恭立四十六年薨，子考王道嗣。元初五年，封道弟三人为乡侯。”其下李贤引此条文字作注。
      　　〔五〕　“定兄据卞亭侯”，范晔后汉书彭城靖王恭传云：“道立二十八年薨，子顷王定嗣。本初元年，封定兄弟九人皆为亭侯。”其下李贤引此条文字作注。
      　　乐成靖王党
      　　乐成靖王党，〔一〕善史书，〔二〕喜正文字。御览卷七四七
      　　〔一〕　“乐成靖王党”，明帝子，永平九年赐号重熹王，十五年封乐成王。范晔后汉书卷五０有传。“靖”，原误作“静”，谥法有“靖”，云“柔德安众曰‘靖’，恭己鲜言曰‘靖’，宽乐令终曰‘靖’”。范书乐成靖王党传亦作“靖”，今据改正。
      　　〔二〕　“史书”，汉书元帝纪赞云：“元帝多材艺，善史书。”应劭注云：“周宣王太史史籀所作大篆。”王先谦补注引钱大昕说云：“应说非也。汉律，太史试学童，能讽书九千字以上，乃得为吏。见艺文志。贡禹传：‘武帝时，盗贼起，郡国择便巧史书者，以为右职。俗皆曰：“何以礼义为？史书而仕宦”’。酷吏传：‘严延年善史书，所欲诛杀，奏成于手中，主簿亲近史，不得闻知。’盖史书者，令史所习之书，犹言隶书也。善史书者，谓能识字作隶书耳。”
      　　乐成王苌〔一〕
      　　安帝诏曰：〔二〕“乐成王居谅闇，衰服在身，弹棋为戏，不肯谒陵。”　御览卷七五五
      　　〔一〕　“乐成王苌”，本为济北惠王寿子，乐成靖王党传国至其孙，无嗣而绝，安帝永宁元年以苌绍封。范晔后汉书卷五０乐成靖王党传、后汉纪卷一六略载其事。又见汪文台辑司马彪续汉书卷三。
      　　〔二〕　“安帝诏”，苌到国数月，骄淫不法，冀州刺史与国相举奏苌罪，安帝下诏谴责。事见范晔后汉书乐成靖王党传、后汉纪卷一六。
      　　下邳惠王衍〔一〕
      　　和帝赐恭诏曰：〔二〕“皇帝问彭城王始夏无恙。盖闻尧亲九族，万国协和，书典之所美也。下邳王被病沈滞之疾，昏乱不明，家用不宁，姬妾适庶，诸子分争，纷纷至今。前太子卬顽凶失道，陷于大辟，是后诸子更相诬告，迄今适嗣未知所定，朕甚伤之。惟王与下邳王恩义至亲，正此国嗣，非王而谁？礼重适庶之序，春秋之义大居正。孔子曰：‘惟仁者能好人，能恶人。’贵仁者所好恶得其中也。太子国之储嗣，可不慎欤！王其差次下邳诸子可为太子者上名，将及景风拜授印绶焉。”　范晔后汉书卷五０下邳惠王衍传李贤注
      　　〔一〕　“下邳惠王衍”，明帝子，永平十五年封下邳王，范晔后汉书卷五０有传。
      　　〔二〕　“和帝赐恭诏曰”，据范晔后汉书下邳惠王衍传载，衍就国后病荒忽，太子卬有罪废，诸姬争欲立子为嗣。和帝遂使彭城靖王恭至下邳正其嫡庶，故有此诏。后立子成为太子。李贤注引此诏原无“和帝”二字，今据文义增补。
      　　梁节王畅〔一〕
      　　梁节王畅上疏曰：“筋骨相连，命在丝发。”〔二〕文选卷二六谢灵运五言诗初发石首城李善注
      　　〔一〕　“梁节王畅”，范晔后汉书卷五０有传。姚本、聚珍本漏辑梁节王畅事。
      　　〔二〕　“筋骨相连，命在丝发”，梁节王畅少骄贵，不遵法度。和帝永元五年，豫州刺史梁相举奏畅不道，经考讯，畅不服。有司请征畅诣廷尉诏狱，和帝不许。有司重奏除畅国，徙九真。和帝不忍，但削二县。畅惭惧，遂上疏辞谢。此二语当即出此疏中。范晔后汉书梁节王畅传节录畅疏文，但漏载此二语。
      　　清河王庆〔一〕
      　　永元四年，移幸北宫章德殿，讲白虎观，庆得入省宿止。〔二〕初学记卷一０　　十五年，有司以日食阴盛，奏遣诸王侯就国。诏曰：“甲子之异，责由一人。诸王幼稚，早离顾复，弱冠相育，常有蓼莪、凯风之哀。选懦之恩，知非国典，且复宿留。”〔三〕范晔后汉书卷五五清河孝王庆传李贤注
      　　〔一〕　“清河王庆”，章帝子，初为皇太子，后被窦皇后所谮，废为清河王。和帝即位，待之甚渥。后庆长子祜入嗣帝统，是为安帝。安帝建光元年三月，追尊庆为孝德皇。聚珍本以“孝德皇”立目，按初学记卷一０、万花谷后集卷七皆引东观汉记“清河王庆传”，可见以“清河王庆”立目，比较符合东观汉记旧貌。清河王庆，范晔后汉书卷五五有传。
      　　〔二〕　“庆得入省宿止”，此条万花谷后集卷七亦引，文字全同。
