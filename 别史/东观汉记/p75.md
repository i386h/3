<!-- { "loadSidebar": true } -->
      　　光武读之，□言卷大，令皆别为上下，凡二十九篇。〔一一〕范晔后汉书卷二八桓谭传李贤注
      　　琴道未毕，但有发首一章。〔一二〕范晔后汉书卷二八桓谭传李贤注
      　　桓谭，字君山，沛人。章帝元和中，行巡狩，至沛，令使者祠谭冢，乡里以为荣。〔一三〕御览卷五二六
      　　〔一〕　“桓谭”，范晔后汉书卷二八有传。又见汪文台辑谢承后汉书卷一。袁宏后汉纪卷四亦略载其事。
      　　〔二〕　“字君山”，此下三句原无，文选卷五四刘峻辩命论李善注引，今据增补。
      　　〔三〕　“拜议郎”，此条文字之下原引有诏会云台，桓谭非谶事，为避免与下文重复，今删去。
      　　〔四〕　“中家”，赀产为中等之家。
      　　〔五〕　“坐而分利”，桓谭拜议郎，上疏陈时政所宜。此条文字与下条文字皆为疏中语。此疏范晔后汉书桓谭传载之较详。
      　　〔六〕　“为谶记以误人主”，光武帝信谶，多以决嫌疑。桓谭上疏抨击谶记，此段文字即疏中语。
      　　〔七〕　“桓谭讥讪图谶”，原无此句，聚珍本有，书钞卷九六两引亦有此句，今据增补。
      　　〔八〕　“处”，原无此字，姚本、聚珍本有，书钞卷七七、御览卷二五三引亦有，今据增补。
      　　〔九〕　“以”，原脱此字，聚珍本有，书钞卷七七、卷九六，文选卷五四刘峻辩命论李善注亦有，今据增补。
      　　〔一０〕“由是失旨”，此下诸句原无，仅有“出为六安郡丞”一句。文选卷五四刘峻辩命论李善注引云：“谭叩头流血，乃贳，由是失旨，遂不复转迁，出补六安太守丞。之官，意不乐，道病卒。”书钞卷七七引云：“帝怒，出为六安郡丞，意不乐，道病卒。”御览卷二五三引云：“……上大怒曰：‘桓谭非圣无法，将下斩之。’谭叩头流血，良久乃得解。出为六安郡丞。意忽忽不乐，病卒，时年七十余。”今据三书所引增补。
      　　〔一一〕“凡二十九篇”，范晔后汉书桓谭传云：“初，谭着书言当世行事二十九篇，号曰新论，上书献之，世祖善焉。”其下李善引此条文字作注。聚珍本已摘取范书文字补于此条文字之上，以使文义完整可读。据李贤注，新论诸目次第为一本造，二王霸，三求辅，四言体，五见征，六谴非，七启寤，八袪蔽，九正经，十识通，十一离事，十二道赋，十三辨惑，十四述策，十五闵友，十六琴道。本造、述策、闵友、琴道各一篇，其余分为上下两篇，总计二十八篇。大概在新论原本中，本造、述策、闵友三目中有一目分为上下两篇。
      　　〔一二〕“但有发首一章”，此条玉海卷一一０亦引，文字全同。
      　　〔一三〕“乡里以为荣”，此条类聚卷三八亦引，文字略有不同。
      　　冯衍〔一〕
      　　其先上党潞人，曾祖父奉世徙杜陵。范晔后汉书卷二八冯衍传李贤注　　野王生座，袭父爵为关内侯，座生衍。范晔后汉书卷二八冯衍传李贤注
      　　冯衍说吴汉曰：〔二〕“得道之兵，鼓不振尘。”　文选卷一０潘岳西征赋李善注
      　　衍更始时为偏将军，与鲍永相善。更始即败，固守不以时下。建武初，为扬化大将军掾，辟邓禹府，数奏记于禹，陈政言事。〔三〕曰：“衍闻明君不恶切悫之言，以测幽冥之论；忠臣不顾争引之患，以达万机之变。是故君臣两兴，功名兼立，铭勒金石，令问不忘。今衍幸逢宽明之日，将值危言之时，〔四〕岂敢拱默避罪，而不竭其诚哉！伏念天下离王莽之害久矣。始自东郡之师，〔五〕继以西海之役，〔六〕巴、蜀没于南夷，〔七〕缘边破于北狄，〔八〕远征万里，暴兵累年，祸拿未解，兵连不息，刑法弥深，赋敛愈重。众彊之党，横击于外，百僚之臣，贪残于内，元元无聊，饥寒并臻，父子流亡，夫妇离散，庐落丘墟，田畴芜秽，疾疫大兴，灾异蜂起。于是江湖之上，海岱之滨，风腾波涌，更相骀藉，〔九〕四垂之人，肝脑涂地，死亡之数，不啻太半，殃咎之毒，痛入骨髓，匹夫僮妇，咸怀怨怒。皇帝以圣德威灵，龙兴凤举，率宛、叶之众，将散乱之兵，歃血昆阳，长驱武关，破百万之阵，摧九虎之军，〔一０〕雷震四海，席卷天下，攘除祸乱，诛灭无道，一期之间，海内大定。继高祖之休烈，修文、武之绝业，社稷复存，炎精更辉，〔一一〕德冠往初，功无与二。天下自以去亡新，就圣汉，当蒙其福而赖其愿。树恩布德，易以周洽，其犹顺惊风而飞鸿毛也。然而诸将虏掠，逆伦绝理，杀人父子，妻人妇女，燔其室屋，略其财产，饥者毛食，〔一二〕寒者裸跣，冤结失望，无所归命。今大将军以明淑之德，秉大使之权，统三军之政，存抚并州之人，惠爱之诚，加乎百姓，高世之声，闻乎群士，故其延颈企踵而望者，非特一人也。且大将军之事，岂得珪璧其行，束修其心而已哉？〔一三〕将定国家之大业，成天地之元功也。昔周宣中兴之主，齐桓霸彊之君耳，犹有申伯、召虎、夷吾、吉甫攘其蝥贼，安其疆宇。况乎万里之汉，明帝复兴，而大将军为之梁栋，此诚不可以忽也。且衍闻之，兵久则力屈，人愁则变生。今邯郸之贼未灭，〔一四〕真定之际复扰，〔一五〕而大将军所部不过百里，守城不休，战军不息，兵革云翔，百姓震骇，奈何自怠，不为深忧？夫并州之地，东带石陉关，〔一六〕北逼彊胡，年谷独熟，人庶多资，斯四战之地，攻守之场也。如其不虞，何以待之？故曰‘德不素积，人不为用。备不豫具，难以应卒’。今生人之命，县于将军，将军所杖，必须良才，宜改易非任，更选贤能。夫十室之邑，必有忠信。无谓无贤，路有圣人。〔一七〕审得其人，以承大将军之明，虽则山泽之人，无不感德，思乐为用矣。然后简精锐之卒，发屯守之士，三军既整，甲兵已具，相其土地之饶，观其水泉之利，制屯田之术，习战射之教，则威风远畅，人安其业矣。若镇太原，抚上党，收百姓之欢心，树名贤之良佐，天下无变，则足以显声誉，一朝有事，则可以建大功。惟大将军开日月之明，发深渊之虑，监六经之论，观孙、吴之策，省群议之是非，详众士之白黑，以超周南之迹，垂甘棠之风，令夫功烈施于千载，富贵传于无穷。伊、望之策，何以加兹。”范晔后汉书卷二八冯衍传李贤注
      　　西归故里。〔一八〕书钞卷三二
      　　款子乔于中野兮，遇伯成而定虑。〔一九〕范晔后汉书卷二八冯衍传李贤注
      　　伏朱楼而四望兮，采三奇之华灵。〔二０〕范晔后汉书卷二八冯衍传李贤注
      　　揵八枳而为篱兮，筑蕙若而为室。〔二一〕范晔后汉书卷二八冯衍传李贤注
      　　冯敬通废于家，娶北地任氏女为妻，〔二二〕忌不得畜媵妾，儿女常自操井臼也。文选卷三八任昉为范尚书让吏部封侯第一表李善注
      　　冯敬通少有淑傥之志，明帝以为衍材过其实，〔二三〕抑而不用，遂陷□失志，〔二四〕以寿终于家。文选卷五四刘峻辩命论李善注
      　　〔一〕　“冯衍”，字敬通，京兆杜陵人，范晔后汉书卷二八有传。又见汪文台辑华峤后汉书卷一。
      　　〔二〕　“冯衍说吴汉曰”，原脱“说”字，聚珍本有，今据增补。聚珍本注云：“范书，更始二年，吴汉为大将军，斩更始幽州牧苗曾，衍时为更始立汉将军。”
      　　〔三〕　“陈政言事”，范晔后汉书冯衍传云：“更始二年，遣尚书仆射鲍永行大将军事，安集北方。衍因以计说永曰：‘衍闻明君不恶切悫之言，以测幽冥之论’”云云。李贤引东观汉记“衍更始时为偏将军”至“陈政言事”一段文字作注，李贤注又云：“自‘明君’以下，皆是谏邓禹之词，非劝鲍永之说，不知何据，有此乖违。”从此注来看，范书冯衍传所载“衍闻明君不恶切悫之言”云云，在李贤看到的东观汉记传本中，系为冯衍谏邓禹之词。下面所辑冯衍谏词，就是根据李贤注从范书中辑录的。聚珍本亦辑有冯衍谏词。而姚本冯衍传未辑，注云：“相其词义，说永为近。”文选卷一一王逸鲁灵光殿赋李善注引云：“冯衍说鲍永曰：‘社稷复存，炎精更辉。’”又卷五九王巾头陀寺碑文李善注引云：“冯衍说鲍永曰：‘衍珪璧其行，束修其心。’”与姚本注文相合。
      　　〔四〕　“危言之时”，谓有道之时。“危”，正也。或云高也。论语宪问云：“子曰：‘邦有道，危言危行。’”
      　　〔五〕　“东郡之师”，王莽居摄二年，东郡太守翟义起兵于东郡讨莽，莽遣孙建、王邑等八将军击义。事详汉书王莽传、翟义传。
      　　〔六〕　“西海之役”，汉书王莽传云：居摄元年，“西羌庞恬、傅幡等怨莽夺其地作西海郡，反攻西海太守程永，永奔走。莽诛永，遣护羌校尉窦况击之”。
      　　〔七〕　“巴、蜀没于南夷”，汉书西南夷传云：“王莽篡位，改汉制，贬钩町王以为侯。王邯怨恨，牂牁大尹周钦诈杀邯。邯弟承攻杀钦，州郡击之，不能服。三边蛮夷秋扰尽反，复杀益州大尹程隆。莽遣平蛮将军冯茂发巴、蜀、犍为吏士，赋敛取足于民，以击益州。出入三年，疾疫死者什七，巴蜀骚动。莽征茂还，诛之。更遣宁始将军廉丹与庸部牧史熊大发天水、陇西骑士，广汉、巴、蜀，犍为吏民十万人，转输者合二十万人，击之。始至，颇斩首数千，其后军粮前后不相及，士卒饥疫，三岁余死者数万。而粤嶲蛮夷任贵亦杀太守牧根，自立为邛谷王。”
      　　〔八〕　“缘边破于北狄”，汉书匈奴传云：王莽始建国三年，乌珠留单于“遣左骨都侯、右伊秩訾王呼卢訾及左贤王乐将兵入云中益寿塞，大杀吏民。……是后，单于历告左右部都尉、诸边王，入塞寇盗，大辈万余，中辈数千，少者数百，杀雁门、朔方太守、都尉，略吏民畜产不可胜数，缘边虚耗”。
      　　〔九〕　“骀”，史记天官书云：“兵相骀藉，不可胜数。”汉书天文志作“跆藉”，是“骀”与“跆”通。“骀藉”，犹言践踏。
