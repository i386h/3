<!-- { "loadSidebar": true } -->
      　　孝明皇帝讳阳，〔一〕一名庄，世祖之中子也。〔二〕建武四年五月甲申，〔三〕皇子阳生，丰下锐上，颜赤色，〔四〕有似于尧，上以赤色名之曰阳。〔五〕年十岁通春秋，〔六〕上循其头曰“吴季子”。〔七〕阳对曰：〔八〕“愚戆无比。”及阿乳母以问师傅，曰：“少推诚对。”师傅无以易其辞。母光烈皇后，初让尊位为贵人，故帝年十二以皇子立为东海公，〔九〕三岁进爵为王。〔一０〕幼而聪明叡智，容貌壮丽，〔一一〕世祖异焉，数问以政议，应对敏达，谋谟甚深。温恭好学，敬爱师傅，所以承事兄弟，亲密九族，〔一二〕内外周洽。世祖愈珍上德，以为宜承先序。建武十七年十月，诏废郭皇后，〔一三〕立阴贵人为皇后，以上为皇太子，〔一四〕治尚书，〔一五〕备师法，兼通四经，〔一六〕略举大义，博观群书，以助术学，无所不照。〔一七〕中元二年二月，〔一八〕世祖崩，皇太子即位。〔一九〕帝即祚。〔二０〕长思远慕，至逾年，乃率诸王侯、公主、外戚、郡国计吏上陵，如会殿前礼。正月，上谒原陵，〔二一〕梦先帝、太后如平生，亲率百官上陵，其日降甘露，〔二二〕积于树，百官取以荐。会毕，上伏御床视太后镜奁中物，感动悲涕，令易脂泽妆具。左右皆泣，莫能仰视。长水校尉樊鯈奏言，〔二三〕先帝大业，当以时施行，欲使诸儒共正经义，颇令学者得以自助。于是下太常、将军、大夫、博士、议郎、郎官及诸王诸儒会白虎观，讲议五经同异。明帝封太后弟阴兴子庆为鲖阳侯，〔二四〕子博隐强侯，〔二五〕阴盛为无锡侯，楚王舅子许昌龙舒侯。永平二年正月，〔二六〕上宗祀光武皇帝于明堂，上及公卿列侯始服冕冠、衣裳。祀毕，登灵台。〔二七〕三月，〔二八〕上初临辟雍，行大射礼。〔二九〕十月，上幸辟雍，初行养老礼。诏曰：〔三０〕“十月元日，〔三一〕始尊事三老，兄事五更，〔三二〕安车憙轮，朕亲袒割牲，祝哽在前，祝噎在后。〔三三〕三老常山李躬，〔三四〕年耆学明，以二千石禄养终身。五更沛国桓荣，〔三五〕以尚书教朕十有余年，其赐爵关内侯，食邑五千户。”甲子，上幸长安，〔三六〕祠高庙，遂有事十一陵。历览馆舍邑居旧处，〔三七〕会郡县吏，劳赐作乐。有县三老大言：〔三八〕“陛下入东都，臣望颜色容仪，类似先帝，臣一欢喜。百官严设如旧时，臣二欢喜。见吏赏赐，识先帝时事，臣三欢喜。陛下听用直谏，默然受之，臣四欢喜。陛下至明，惩艾酷吏，视人如赤子，臣五欢喜。进贤用能，各得其所，臣六欢喜。天下太平，德合于尧，臣七欢喜。”帝令上殿，〔三九〕欲观上衣，因举虎头衣以畏三老。上曰：“属者所言我尧，削章不如饱饭。”十一月，〔四０〕诏京兆、右扶风以中牢祠萧何、霍光，出郡钱谷给萧何子孙，在三百里内者，悉令侍祠。〔四一〕永平三年诏曰：〔四二〕“登灵台，正仪度。”春二月，〔四三〕图二十八将于云台，〔四四〕册曰：“部符封侯，或以德显。”秋八月，〔四五〕诏曰：“琁玑钤曰：‘有帝汉出，德洽作乐，名予。’”会明帝改其名，郊庙乐曰太予乐，〔四六〕正乐官曰太予乐官，以应图谶。十月，〔四七〕上与皇太后幸南阳章陵，周观旧庐，召见阴、邓故人。上在于道所幸见吏，劳赐省事毕，步行观部署，〔四八〕不用辇。〔四九〕甲夜读众书，〔五０〕乙夜尽乃寐，先五鼓起，率常如此。四年，〔五一〕诏书曰：“朕亲耕于藉田，〔五二〕以祈农事。”五年十月，上幸邺，赵王栩会邺，〔五三〕赐钱百万。六年，〔五四〕庐江太守献宝鼎，出王雒山，纳于太庙。诏曰：“易鼎足象三公，〔五五〕岂非公卿奉职得理乎？太常其以礿祭之日陈鼎于庙，〔五六〕以备器用。”七年，〔五七〕公卿以芝生前殿，奉觞上寿。八年十月，〔五八〕上临辟雍，养三老、五更。礼毕，上手书赦令，〔五九〕尚书仆射持节诏三公。〔六０〕九年，诏为四姓小侯置学。〔六一〕十年闺月，〔六二〕行幸南阳，祠章陵。以日北至，〔六三〕复祠于旧宅。〔六四〕礼毕，召校官弟子作雅乐，〔六五〕奏鹿鸣，〔六六〕上自御埙篪和之，〔六七〕以娱嘉宾。〔六八〕至南顿，〔六九〕劳飨三老、官属。是时天下安平，人无徭役，岁比登稔，百姓殷富，粟斛三十，牛被野。〔七０〕十二年，〔七一〕以益州徼外哀牢王率众慕化，地旷远，置永昌郡。十三年二月，上耕藉田毕，〔七二〕赐观者食。有一诸生前举手曰：“善哉！文王之遇太公也。”上书板曰：“生非太公，予亦非文王也。”有司奏楚王英聚奸猾。〔七三〕十四年，〔七四〕帝作寿陵，陵东北作庑，长三丈，五步出外为小厨，财足祠祀。明帝自制石椁，〔七五〕广丈二尺，长二丈五。十五年二月，东巡狩。癸亥，帝耕于下邳。〔七六〕三月，幸孔子宅，〔七七〕祠孔子及七十二弟子。〔七八〕御讲堂，〔七九〕命太子、诸王说经。幸东平王宫。〔八０〕上怜广陵侯兄弟，〔八一〕赐以服御之物，又以皇子舆马，悉赋予之。〔八二〕十七年春，甘露仍降，树枝内附，〔八三〕芝生前殿，〔八四〕神雀五色，翔集京师。〔八五〕是夜，上梦见先帝、太后，〔八六〕梦中喜觉，因悲不能寐。〔八七〕明旦上陵，百官、胡客悉会，太常丞上言陵树华有甘露，上令百官采甘露。受赐毕，罢，上从席前伏御床，视太后镜奁中物，流涕，敕易奁中脂泽妆具。自帝即位，遵奉建武之政，〔八八〕有加而无损。初，世祖闵伤前世权臣太盛，外戚预政，上浊明主，〔八九〕下危臣子，汉家中兴，唯宣帝取法。至于建武，朝无权臣，外族阴、郭之家，不过九卿，亲属势位，〔九０〕不能及许、史、王氏之半。至永平，后妃外家贵者，裁家一人备列将校尉，在兵马官，充奉宿卫，阖门而已无封侯豫朝政者。自皇子之封，皆减旧制。尝案舆地图，〔九一〕皇后在傍，言钜鹿、乐成、广平各数县，租谷百万，帝令满二千万止。诸小王皆当略与楚、淮阳相比，〔九二〕什减三四，〔九三〕曰：“我子不当与先帝子等。”又国远而小于王，善节约谦俭如此。〔九四〕八月，〔九五〕帝崩于东宫前殿，在位十八年，时年四十八，谥曰孝明皇帝，葬显节陵。〔九六〕十二月，有司奏上尊号曰显宗，庙与世宗庙同日而祠，祫祭于世祖之堂，共进武德之舞，如孝文皇帝祫祭高庙故事。孝明皇帝尤垂意于经学，〔九七〕即位，删定拟议，稽合图谶，封师太常桓荣为关内侯，亲自制作五行章句。每飨射礼毕，正坐自讲，〔九八〕诸儒并听，四方欣欣。是时学者尤盛，冠带搢绅游辟雍而观化者以亿万计。〔九九〕御览卷九一
      　　〔一〕　“孝明皇帝”，事详范晔后汉书卷二显宗孝明帝纪，袁宏后汉纪卷九、卷一０。汪文台辑薛莹后汉书、司马彪续汉书卷一、谢沈后汉书、袁山松后汉书、华峤后汉书卷一亦略载其事。类聚卷一二引袁山松后汉书云：“皇帝讳阳，一名庄，字子丽。”四库全书考证云：“明帝本名阳，建武十九年立为皇太子，始改名庄。范书明帝纪直作讳庄，盖举后以概前，观光武建武十九年诏书可见。”
      　　〔二〕　“世祖之中子也”，初学记卷一七、御览卷四一一引云：“明帝，光武第四子。”范晔后汉书明帝纪云：“显宗孝明皇帝讳庄，光武第四子也。”
      　　〔三〕　“建武四年五月甲申”，此句至“师傅无以易其辞”诸句原无，御览卷九一引，今据增补。
      　　〔四〕　“颜”，类聚卷一二引同，范晔后汉书明帝纪李贤注引作“项”。
      　　〔五〕　“以”，御览卷九一引作“曰”，类聚卷一二引作“以”，今据改。
      　　〔六〕　“年十岁通春秋”，原误作“至十三年通春秋”。类聚卷一二引作“年十三通春秋”，“三”乃“岁”之讹。范晔后汉书明帝纪云：“十岁能通春秋。”可证。
      　　〔七〕　“循”，抚摩。汉书李陵传云：“立政等见陵，未得私语，即目视陵，而数数自循其刀环。”颜师古注云：“循谓摩顺也。”“头”，类聚卷一二引作“颈”。“季子”，即季札。
      　　〔八〕　“阳对曰”，四库全书考证云：“按东观为本朝之史，不应称帝名，当属后人所加。”
      　　〔九〕　“年”，此字原无，类聚卷一二引有，今据增补。
      　　〔一０〕“三岁进爵为王”，原无“进”字，类聚卷一二引有，今据增补。范晔后汉书明帝纪云：“建武十五年封东海公，十七年进爵为王。”
      　　〔一一〕“容貌壮丽”，书钞卷一引此一句。
      　　〔一二〕“亲密九族”，书钞卷六引此一句。
      　　〔一三〕“诏废郭皇后”，原无“诏”字，类聚卷一二引有，今据增补。范晔后汉书光武帝纪建武十七年载：“冬十月辛巳，废皇后郭氏为中山太后，立贵人阴氏为皇后。”
      　　〔一四〕“以上为皇太子”，此句类聚卷一二引作“上以东海王立为皇太子”。范晔后汉书光武帝纪建武十九年载：“六月戊申，诏曰：‘春秋之义，立子以贵。东海王阳，皇后之子，宜承大统。皇太子彊，崇执谦退，愿备藩国。父子之情，重久违之。其以彊为东海王，立阳为皇太子，改名庄。”
      　　〔一五〕“治尚书”，范晔后汉书明帝纪云：“师事博士桓荣，学通尚书。”桓荣传云：“建武十九年，年六十余，始辟大司徒府。时显宗始立为皇太子，选求明经，乃擢荣弟子豫章何汤为虎贲中郎将，以尚书授太子。世祖从容问汤本师为谁，汤对曰：‘事沛国桓荣。’帝即召荣，令说尚书，甚善之。拜为议郎，赐钱十万，入使授太子。”
      　　〔一六〕“四”，原作“九”，聚珍本同。书钞卷一二、类聚卷一二、唐类函卷二五引作“四”，今据改。
