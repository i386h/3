<!-- { "loadSidebar": true } -->
      　　周泽为渑池令，〔四〕克身俭约，妻子自亲釜灶。〔五〕类聚卷八０
      　　北地太守廖信贪污下狱，诏以信田宅奴婢钱财赐廉吏太常周泽。〔六〕光禄易堪。〔七〕书钞卷三八
      　　泽敬宗庙，常病在斋舍，〔八〕妻子怜其老病，窥问所苦。泽大怒，收妻诣狱，因自劾。〔九〕书钞卷三七
      　　〔一〕　“周泽”，范晔后汉书卷七九有传。又见汪文台辑司马彪续汉书卷五。
      　　〔二〕　“朝廷嘉其清廉”，书钞卷五三亦引有以上一段文字，字句与此微异。
      　　〔三〕　“辟”，原误作“避”，今据范晔后汉书周泽传改正。
      　　〔四〕　“周泽为渑池令”，据范晔后汉书周泽传和诸书所引东观汉记，周泽建武十六年辟大司马府，署议曹祭酒。中元元年迁渑池令，永平五年迁右中郎将，十年拜太常。东观汉记所载周泽事当依此为序。
      　　〔五〕　“妻子自亲釜灶”，书钞卷七八亦引有以上一段文字，字句较此简略。
      　　〔六〕　“太常周泽”，原误作“太守周绎”。据范晔后汉书周泽传，周泽曾官太常，而未任太守。聚珍本作“太常周泽”，字尚不误。
      　　〔七〕　“光禄易堪”，范晔后汉书周泽传附载孙堪事迹云：“堪字子稚，河南缑氏人也。明经学，有志操，清白贞正，爱士大夫，然一毫未尝取于人，以节介气勇自行。……永平十一年，拜光禄勋。堪清廉，果于从政，数有直言，多见纳用。……堪行类于泽，故京师号曰‘二稚’。”万花谷后集卷一一引东观汉记亦略载孙堪事迹。书钞此条列于“廉洁”类中，文末可能述及周泽、孙堪皆清廉于时，并号“二稚”，后来仅残存“光禄易堪”四字。这四字，当是“光禄孙堪”之讹。
      　　〔八〕　“常”书钞卷九０引司马彪续汉书作“尝”。按二字同。
      　　〔九〕　“因自劾”，此条姚本、聚珍本皆无。
      　　孙堪
      　　孙堪，〔一〕字子稚，〔二〕为光禄勋，以清廉称，与周泽相类。泽字稚都，〔三〕京师号之为“二稚”。〔四〕御览卷二二九
      　　〔一〕　“孙堪”，书钞卷五三引同，万花谷后集卷一一引作“孙湛”，姚本亦作“孙湛”，皆误。孙堪，范晔后汉书周泽传附载其事。
      　　〔二〕　“子稚”，原误作“子雅”，书钞卷五三引亦误。今据范晔后汉书周泽传改正。
      　　〔三〕　“稚都”，原误作“雅都”。范晔后汉书周泽传云：“周泽字稚都。”书钞卷六九引东观汉记周泽传云：“泽字稚都。”今据改。
      　　〔四〕　“二稚”，原误作“二雅”。万花谷后集卷一一引亦误。周泽字稚都，孙堪字子稚，故云“二稚”。范晔后汉书周泽传云：“堪行类于泽，故京师号曰‘二稚’。”
      　　甄宇
      　　甄宇，〔一〕字长文，治严氏春秋，持学精微，以白衣教授，常数百人。〔二〕书钞卷九六　　甄宇，北海人，建武中，为青州从事，〔三〕征拜博士。每腊，诏书赐博士羊，人一头，〔四〕羊有大小肥瘦。时博士祭酒议欲杀羊，称分其肉。宇曰：“不可。”又欲投钩，复耻之。宇因先自取其最瘦者，由是不复有争讼。后召会，诏问瘦羊甄博士，京师因以号之。〔五〕类聚卷九四
      　　甄宇，字长文，拜太子少傅，清静少欲，〔六〕常称老氏知足之分也。书钞卷六五
      　　甄宇，字长文，〔七〕子晋，晋子丞，〔八〕周泽董鲁平叔，〔九〕叔子轶，并以儒学拜议郎。书钞卷五六
      　　〔一〕　“甄宇”，范晔后汉书卷七九有传。
      　　〔二〕　“常数百人”，此条书钞卷九六另又引征一次，文字稍略。
      　　〔三〕　“青州”，原无“青”字，姚本、聚珍本有，类聚卷五、御览卷三三、事文类聚前集卷一二、合璧事类别集卷八三引亦有，今据增补。
      　　〔四〕　“人一头”，原无此句，姚本、聚珍本有，书钞卷一五五、类聚卷五、事文类聚前集卷一二、合璧事类别集卷八三引亦有，今据增补。
      　　〔五〕　“京师因以号之”，此条岁华纪丽卷四，御览卷二三六、卷九０二，事类赋卷二二，万花谷后集卷一一，玉海卷九九，范晔后汉书甄宇传李贤注亦引，字句均略于此。
      　　〔六〕　“静”，姚本、聚珍本作“净”，书钞卷三六亦引作“净”。
      　　〔七〕　“字长文”，原脱“长文”二字。永乐大典卷二七二七引作“字子普”。
      　　〔八〕　“子晋，晋子丞”，此二句永乐大典卷二七二七引作“普传子承”，聚珍本引作“宇传子晋，晋传子承”。范晔后汉书甄宇传云：甄宇“传业子普，普传子承”。
      　　〔九〕　“周泽董鲁平叔”，此六字永乐大典卷二七二七引同，聚珍本亦同。按此处字有讹脱，无从校正。
      　　张玄
      　　张玄，〔一〕字居真，〔二〕专意经书，方其讲论时，〔三〕至不食终日，忽然如不饥渴者也。书钞卷九八　　张玄，字君夏，其学兼通数家。〔四〕书钞卷六七
      　　〔一〕　“张玄”，范晔后汉书卷七九有传。
      　　〔二〕　“字居真”，姚本一作“字君夏”，一作“字居真”，按语云：“玄不应有二字，‘居’类‘君’，‘真’类‘夏’，传写误耳。”聚珍本作“字君夏”，与范晔后汉书张玄传同。
      　　〔三〕　“论”，姚本、聚珍本作“问”。
      　　〔四〕　“其学兼通数家”，此句上姚本、聚珍本有“为博士”一句。据范晔后汉书张玄传记载，张玄曾为颜氏春秋博士。
      　　李育
      　　李育，〔一〕字元春，为侍中。时章帝西谒园陵，育陪乘，问旧事，育辄对，由是见重。〔二〕书钞卷五八
      　　〔一〕　“李育”，范晔后汉书卷七九有传。
      　　〔二〕　“由是见重”，此条书钞卷五八两引，字句全同。
      　　杜笃
      　　杜笃，〔一〕字季雅，客居美阳，与美阳令游，〔二〕数从之请讬，〔三〕不谐，颇相恨。令怒，收笃送京师。会大司马吴汉薨，世祖诏诸儒诔之。笃于狱中为诔，辞最高。帝美之，赐帛免刑。御览卷五九六　　杜笃仕郡文学掾，以目疾，二十余年不窥京师。笃外高祖破羌将军辛武贤，以武略称。笃常叹曰：“杜氏文明善政，而笃不任为吏。辛氏秉义经武，而笃又怯于事。外内五世，至笃衰矣！”〔四〕御览卷四九九
      　　〔一〕　“杜笃”，范晔后汉书卷八０有传。
      　　〔二〕　“游”，姚本、聚珍本作“交游”，书钞卷一０二引同，而卷一００引作“交”。
      　　〔三〕　“之”，姚本、聚珍本无此字，书钞卷一０二引同。
      　　〔四〕　“至笃衰矣”，此条御览卷七四０亦引，内容多有阙略。
      　　高彪
      　　高彪除郎中，〔一〕校书东观。后迁外黄令，画彪形像，以劝学者。〔二〕聚珍本
      　　〔一〕　“高彪”，字义方，吴郡无锡人，范晔后汉书卷八０有传。又见汪文台辑谢承后汉书卷五。隶释卷一０外黄令高彪碑亦略载其事。
      　　〔二〕　“以劝学者”，此条不知聚珍本辑自何书。范晔后汉书高彪传云：“郡举孝廉，试经第一，除郎中，校书东观，数奏赋、颂、奇文，因事讽谏，灵帝异之。……后迁外黄令，帝敕同僚临送，祖于上东门，诏东观画彪像，以劝学者。”
      　　李业
      　　公孙述欲征李业为博士，〔一〕业固不起，〔二〕乃遣人持鸩，不起便赐药，业乃饮鸩而死。御览卷九二七
      　　〔一〕　“李业”，范晔后汉书卷八一有传。又见汪文台辑司马彪续汉书卷五。“为博士”，此三字聚珍本脱。
      　　〔二〕　“固”，原误作“故”，聚珍本作“固”，与范晔后汉书李业传同，今据改正。
      　　刘茂
      　　刘茂，〔一〕字子卫，〔二〕为郡门下掾，〔三〕赤眉攻太原，茂负太守孙福逾墙出，藏城西门下空穴中，〔三〕担谷给福及妻子百余日，福表为议郎。书钞卷一五八
      　　〔一〕　“刘茂”，范晔后汉书卷八一有传。据刘茂传所载，茂于建武二年为郡门下掾。
      　　〔二〕　“字子卫”，此三字原脱，永乐大典卷二七二七引有，聚珍本亦有此句，今据增补。范晔后汉书刘茂传云：“刘茂，字子卫。”
      　　〔三〕　“城”，原作“地”，于义不通。永乐大典卷二七二七引作“城”，聚珍本亦作“城”，今据改。
      　　所辅
      　　所辅，〔一〕平原人，为县门下小吏。县令刘雄为贼所攻，欲以矛刺雄，辅前叩头，以身代雄。贼等遂戟刺辅，贯心洞背即死。东郡太守捕得贼，具以状上，诏书伤痛之。〔二〕御览卷三七六
      　　〔一〕　“所辅”，范晔后汉书无传。“所”字原误作“许”，聚珍本作“所”，今据改。
      　　〔二〕　“诏书伤痛之”，范晔后汉书刘茂传云：“永初二年，剧贼毕豪等入平原界，县令刘雄将吏士乘船追之。至厌次河，与贼合战。雄败，执雄，以矛刺之。时小吏所辅前叩头求哀，愿以身代雄。豪等纵雄而刺辅，贯心洞背即死。东郡太守捕得豪等，具以状上。诏书追伤之，赐钱二十万，除父为郎中。”
      　　温序
      　　温序，〔一〕字次房，迁护羌校尉，〔二〕行部，〔三〕为隗嚣别将苟宇所拘劫。〔四〕宇谓序曰：“子若与我并威同力，天下可图也。”序素有气力，大怒，叱宇等曰：“虏何敢迫胁汉将！”因以节挝杀数人。贼众争欲杀之，宇止之曰：〔五〕“此义士也，可赐以剑。”序受剑，衔须于口，〔六〕顾左右曰：“既为贼所迫杀，〔七〕无令须污土。”遂伏剑而死。御览卷四三八
      　　〔一〕　“温序”，范晔后汉书卷八一有传。
