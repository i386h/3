<!-- { "loadSidebar": true } -->
      　　邓让〔一〕
      　　让夫人，光烈皇后姊也。范晔后汉书卷一七岑彭传李贤注
      　　〔一〕　“邓让”，范晔后汉书无传。
      　　孙咸〔一〕
      　　谶曰：“孙咸征狄。”今以平狄将军孙咸行大司马事。咸以武名官，应图谶云。〔二〕书钞卷五一
      　　〔一〕　“孙咸”，范晔后汉书无传。
      　　〔二〕　“应图谶云”，此条文字当是诏命中语。类聚卷四七、御览卷二０九、范晔后汉书景丹传李贤注亦引，字句皆略于此。范书景丹传云：“世祖即位，以谶文用平狄将军孙咸行大司马，众咸不悦。”
      　　蒋翊
      　　蒋翊，〔一〕字元卿，后母憎之，伺翊寝，操斧斫之，值翊如厕。御览卷七六三
      　　〔一〕　“蒋翊”，范晔后汉书无传。“翊”字当作“诩”。汉书王贡两龚鲍传云：“始隃麋郭钦，哀帝时为丞相司直，奏免豫州牧鲍宣、京兆尹薛修等，又奏董贤，左迁卢奴令，平帝时迁南郡太守。而杜陵蒋诩元卿为兖州刺史，亦以廉直为名。王莽居摄，钦、诩皆以病免官，归乡里。”范晔后汉书杨震传云：“父宝，习欧阳尚书。哀、平之世，隐居教授。居摄二年，与两龚、蒋诩俱征，遂遁逃，不知所处。”李贤注云：“蒋诩，字元卿。”皆可证。聚珍本亦作蒋翊，以为所处时代不详。据汉书、范书所载，诩生活于王莽时和东汉初年，聚珍本失考。
      　　杨正
      　　杨正为京兆功曹，〔一〕光武崩，京兆尹出西域，贾胡共起帷帐设祭，尹车过帐，胡牵车令拜。尹疑止车，正在前导曰：“礼，天子不食支庶，况夷狄乎！”□坏祭，遂去。御览卷二六四
      　　〔一〕　“杨正”，不见范晔后汉书。
      　　耿嵩
      　　耿嵩，〔一〕字文都，钜鹿人。履清高之节，髫童介然特立，〔二〕不随于俗，乡党大人莫不敬异之。〔三〕王莽败，盗贼起，宗族在兵中，〔四〕谷食饥贵，人民相食，〔五〕宗家数百人，升合分粮。时嵩年十二三，宗人长少咸共推令主廪给，〔六〕莫不称平。御览卷四二九
      　　〔一〕　“耿嵩”，不见范晔后汉书。
      　　〔二〕　“髫”，聚珍本作“□”，类聚卷二二引同。
      　　〔三〕　“大人”，聚珍本同，类聚卷二二引作“士大夫”。
      　　〔四〕　“兵”，聚珍本同，类聚卷二二引作“草”。
      　　〔五〕　“人民相食”，此句原无，聚珍本有，书钞卷一五八、类聚卷二二引亦有，今据增补。
      　　〔六〕　“给”，此字原无，聚珍本有，书钞卷一五八、类聚卷二二引亦有，今据增补。
      　　张重
      　　张重，〔一〕日南计吏，形容短小，明帝问云：“何郡小吏？”答曰：“臣日南计吏，非小吏也。”　御览卷三七八
      　　〔一〕　“张重”，范晔后汉书未载张重事迹。御览卷四引后汉书云：“张重字重笃，明帝时举孝廉。帝曰：‘何郡小吏？’答曰：‘臣日南吏。’帝曰：‘日南郡人应向北看日。’答曰：‘臣闻雁门不见垒雁为门，金城郡不见积金为郡。臣虽居日南，未尝向北看日。’”所述张重事迹稍详于御览卷三七八所引。
      　　姜诗
      　　姜诗，〔一〕字士游，广汉雒人。遭值年荒，〔二〕与妇佣作养母。贼经其里，〔三〕束兵安步，云“不可惊孝子”。母好饮江水，儿常取水溺死。夫妇痛，恐母知，诈云行学，岁作衣投于江中，〔四〕俄而涌泉，出于舍侧，味如江水，井旦出鲤鱼一双。〔五〕御览卷四一一　　贼经姜诗里，不敢惊孝子，致米肉而去。诗埋之。后吏谴诗，掘出示之。〔六〕书钞卷一四五
      　　〔一〕　“姜诗”，范晔后汉书卷八四有姜诗妻传，诗事即见传中。
      　　〔二〕　“遭”，聚珍本作“适”。按二字于义皆通。
      　　〔三〕　“贼经其里”，此句御览卷三八九引作“赤眉贼经其里落”。
      　　〔四〕　“岁”，此字聚珍本重，御览卷三八九引亦重。按当作“岁岁”。
      　　〔五〕　“井旦出鲤鱼一双”，“井”，御览卷九三六引作“并”，余同。此句姚本、聚珍本作“日生鲤一双”。事类赋卷二九亦引作“日生鲤一双”。
      　　〔六〕　“掘出示之”，此条御览卷八六三亦引，字有讹脱。
       
      卷十一　　传六
      　　东观汉记卷十一
      　　传六
      　　任光
      　　任光，〔一〕字伯卿，初为乡啬夫。〔二〕汉兵攻宛，军人见光冠服鲜明，令解衣，将斩而夺之。会光禄勋刘赐适至，视光容貌长者，乃救全之。御览卷六四六　　扶柳县廷掾持王郎檄诣府白光，光斩之于市。〔三〕范晔后汉书卷二一任光传李贤注
      　　光武平河北，任光伯卿暮入堂阳，使骑皆炬火，〔四〕天地赫然尽赤，堂阳惊怖，即夜降。御览卷八七０
      　　〔一〕　“任光”，南阳宛人，范晔后汉书卷二一有传。
      　　〔二〕　“乡啬夫”，续汉书百官志云：“其乡小者，县置啬夫一人。主知民善恶，为役先后，知民贫富，为赋多少，平其差品。”
      　　〔三〕　“光斩之于市”，范晔后汉书任光传云：“更始至雒阳，以光为信都太守。及王郎起，郡国皆降之，光独不肯，遂与都尉李忠、令万脩、功曹阮况、五官掾郭唐等同心固守。廷掾持王郎檄诣府白光，光斩之于市，以徇百姓。”李贤注云：“东观记扶柳县廷掾。”此条即据李贤注，又酌取范书字句辑录。
      　　〔四〕　“使”，原误作“悬”，聚珍本作“使”，今据改。范晔后汉书任光传云：“世祖遂与光等投暮入堂阳界，使骑各持炬火。”
      　　任隗〔一〕
      　　任隗从羽林监迁虎贲中郎将。〔二〕御览卷二四一　　建武八年，〔三〕始置将作大匠，自任隗始。六帖卷七五
      　　任隗，字仲和，拜司空。〔四〕永元初，外戚秉权，朝臣畏竦，莫敢抗省。惟隗与袁安同心合意，〔五〕数犯严谏，〔六〕举窦宪并诸党，免官争奏。〔七〕书钞卷五二
      　　屯卒，〔八〕子腾嗣。〔九〕范晔后汉书卷二一任隗传李贤注
      　　〔一〕　“任隗”，任光之子，范晔后汉书卷二一有传。又见袁山松后汉书。袁宏后汉纪卷一三亦略载其事。
      　　〔二〕　“任隗从羽林监迁虎贲中郎将”，御览卷二四一引云：“马廖、任隗皆从羽林监迁虎贲中郎将。”辑录此条时已删去马廖。
      　　〔三〕　“建武八年”，姚本同，聚珍本作“建武元年”。按此当作“建初元年”。续汉书百官志刘昭注引蔡质汉仪云：将作大匠“位次河南尹，光武中元二年省，谒者领之，章帝建初元年复置”。建初元年复置将作大匠时，即以任隗为此官。范晔后汉书任隗传云：“肃宗即位，雅相敬爱，数称其行，以为将作大匠。将作大匠自建武以来常谒者兼之，至隗乃置真焉。”此可为确证。
      　　〔四〕　“拜司空”，时在章帝章和元年。
      　　〔五〕　“合意”，姚本、聚珍本作“毕力”，系据陈禹谟刻本书钞。
      　　〔六〕　“严”，姚本同，聚珍本作“颜”。按“颜”字是。
      　　〔七〕　“举窦宪并诸党，免官争奏”，此二句姚本、聚珍本皆无，与陈禹谟刻本书钞同。
      　　〔八〕　“屯”，任隗之子。
      　　〔九〕　“子腾嗣”，范晔后汉书任隗传云：隗“永元四年薨，子屯嗣。帝追思隗忠，擢屯为步兵校尉，徙封西阳侯。屯卒，子胜嗣”。李贤注云：“东观汉记‘胜’作‘腾’。”此条即据李贤注，又酌取范书字句辑录。
      　　李忠
      　　李忠，〔一〕字仲都，〔二〕父为高密中尉，忠发兵奉世祖，〔三〕为右将军，封武固侯。时无绶，上自解所佩绶以赐之。书钞卷六四　　上初至不脱衣带，衣服垢薄，使忠解澣长襦，忠更作新袍□鲜支小单衣□而上之。〔四〕范晔后汉书卷二一李忠传李贤注
      　　上会诸将，问破贼所得物，唯李忠独无所掠。上曰：“我欲赐之，诸君无望乎？”〔五〕即以所乘大骊马及绣被衣物赐之。类聚卷九三
      　　王郎遣将攻信都，信都大姓马宠等开城内之，收太守宗广及李忠母妻子，皆系狱，而令亲属招呼忠。时宠弟从忠为校尉，忠即时召见，责数以背恩反城，因格杀之。诸将皆惊曰：“家属在人手中，杀其弟，何猛也！”忠曰：“若纵贼不诛，则二心也。”上闻而美之，谓忠曰：“今吾兵已成也，将军可归救老母妻子。”〔六〕忠曰：“蒙明公大恩，思得效命，诚不敢内顾宗亲。”　御览卷四一七
      　　病湿痹，免。〔七〕范晔后汉书卷二一李忠传李贤注
      　　〔一〕　“李忠”，东莱黄人，范晔后汉书卷二一有传。又见汪文台辑司马彪续汉书卷二。
      　　〔二〕　“字仲都”，范晔后汉书李忠传同，袁宏后汉纪卷五云“字仲卿”。
      　　〔三〕　“父为高密中尉，忠发兵奉世祖”，此二句原无。范晔后汉书李忠传云：“父为高密都尉。”李贤注云：“东观记、续汉书并云‘中尉’。”“父为高密中尉”句即据此增补。“忠发兵奉世祖”句则据书钞卷一三一、御览卷六八二引增补。聚珍本有此二句。“高密中尉”、“高密都尉”，当以“高密中尉”为是。范书李忠传李贤注云：“郡国志高密，侯国。百官志皇子封，每国傅相各一人，中尉一人，比二千石，职如郡都尉，主盗贼。高密非郡，为‘都’字者误。”
      　　〔四〕　“鲜支”，原作“解支”，不成词，姚本、聚珍本同。后汉书李忠传王先谦集解引沈钦韩云：“‘解支’当作‘鲜支’。广雅：‘鲜支，绢也。’‘小单衣’，盖汗衫。”今据沈说校改。
      　　〔五〕　“上曰，我欲赐之，诸君无望乎”，此三句原无，御览卷八一五引有，今据增补。聚珍本亦有此三句，“君”字下有“得”字，与范晔后汉书李忠传同。
