<!-- { "loadSidebar": true } -->
      　　上东巡狩，〔一一〕至泰山，有司复奏河雒图记表章赤汉九世尤着明者，前后凡三十六事。与博士充等议，以为“殷统未绝，黎庶继命，高宗久劳，犹为中兴。武王因父，受命之列，据三代郊天，〔一二〕因孔子甚美其功，后世谓之圣王。汉统中绝，王莽盗位，一民莫非其臣，尺土靡不其有，宗庙不祀，十有八年。陛下无十室之资，奋振于匹夫，除残去贼，兴复祖宗，〔一三〕集就天下，海内治平，夷狄慕义，功德盛于高宗、武王。宜封禅为百姓祈福。请亲定刻石纪号文，太常奏仪制”。诏曰：“许。昔小白欲封，夷吾难之；季氏欲旅，仲尼非焉。盖齐诸侯，季氏大夫，皆无事于泰山。今予末小子，巡祭封禅，德薄而任重，一则以喜，一则以惧。喜于得承鸿业，帝尧善及子孙之余赏，盖应图箓，当得是当。惧于过差，执德不弘，言道不笃，为议者所诱进，后世知吾罪深矣。”〔一四〕司马彪续汉书祭祀志上刘昭注
      　　北夷作寇，千里无烟火，〔一五〕无鸡鸣狗吠之声。〔一六〕文选卷二０曹植五言诗送应氏李善注
      　　封禅，其玉牒文秘，天子事也。〔一七〕文选卷五左思吴都赋李善注
      　　明帝宗祀五帝于明堂，光武皇帝配之。〔一八〕聚珍本
      　　诏曰：〔一九〕“经称‘秩元祀，咸秩无文’。〔二０〕祭法‘功施于民则祀之，以死勤事则祀之，以劳定国则祀之，能御大灾则祀之。以日月星辰，民所瞻仰也；山林川谷丘陵，民所取材用也。非此族也，不在祀典’。传曰：‘圣王先成民而致力于神。’又曰：〔二一〕‘山川之神，则水旱疠疫之灾，于是乎禜之。〔二二〕日月星辰之神，则雪霜风雨之不时，于是乎禜之。’孝文十二年令曰：‘比年五谷不登，欲有以增诸神之祀。’王制曰：‘山川神祇有不举者，为不敬。’今恐山川百神应典祀者尚未尽秩，其议增修群祀宜享祀者，以祈丰年，以致嘉福，以蕃兆民。诗不云乎：‘怀柔百神，及河乔岳。’〔二三〕有年报功，不私幸望，岂嫌同辞，其义一焉。’〔二四〕司马彪续汉书祭祀志中刘昭注
      　　祠礼毕，命儒者论难。〔二五〕司马彪续汉书祭祀志中刘昭注
      　　孝成时，匡衡奏立北郊，复祠六宗。至建武都雒阳，制郊祀，六宗废不血食，大臣上疏谓宜复旧。上从公议，由是遂祭六宗。〔二六〕姚本
      　　永平三年八月丁卯，公卿奏议世祖庙登歌八佾舞名。东平王苍议，以为汉制旧典，宗庙各奏其乐，不皆相袭，以明功德。秦为无道，残贼百姓，高皇帝受命诛暴，元元各得其所，万国咸熙，作武德之舞。〔二七〕孝文皇帝躬行节俭，除诽谤，〔二八〕去肉刑，〔二九〕泽施四海，孝景皇帝制昭德之舞。〔三０〕孝武皇帝功德茂盛，威震海外，开地置郡，传之无穷，孝宣皇帝制盛德之舞。〔三一〕光武皇帝受命中兴，拨乱反正，武畅方外，震服百蛮，戎狄奉贡，宇内治平，登封告成，修建三雍，肃穆典祀，功德巍巍，比隆前代。以兵平乱，武功盛大。歌所以咏德，舞所以象功，世祖庙乐名宜曰大武之舞。元命包曰：“缘天地之所杂乐为之文典。”文王之时，民乐其兴师征伐，而诗人称其武功。琁机钤曰：“有帝汉出，德洽作乐。”各与虞韶、禹夏、汤护、周武无异，〔三二〕不宜以名舞。协图征曰：“大乐必易。”诗传曰：“颂言成也，一章成篇，宜列德，故登歌清庙一章也。”汉书曰：“百官颂所登御者，一章十四句。”依书文始、五行、武德、昭德、盛德修之舞，〔三三〕节损益前后之宜，六十四节为舞，曲副八佾之数。十月烝祭始御，用其文始、五行之舞如故。进武德舞歌诗曰：“于穆世庙，肃雍显清，俊乂翼翼，秉文之成。越序上帝，骏奔来宁，建立三雍，封禅泰山，章明图谶，放唐之文。〔三四〕休矣惟德，〔三五〕罔射协同，〔三六〕本支百世，永保厥功。”〔三七〕诏书曰：“骠骑将军议可。”〔三八〕进武德之舞如故。〔三九〕司马彪续汉书祭祀志下刘昭注
      　　章帝初即位，赐东平宪王苍书曰：“朕夙夜伏思，念先帝躬履九德，〔四０〕对于八政劳谦克己终始之度，〔四一〕比放三宗诚有其美。〔四二〕今迫遗诏，诫不起寝庙，臣子悲结，佥以为虽于更衣，〔四三〕犹宜有所宗之号，以克配功德。宗庙至重，朕幼无知，寤寐忧惧。先帝每有着述典议之事，未尝不延问王，以定厥中。愿王悉明处，乃敢安之。公卿议驳，今皆并送。及有可以持危扶颠，宜勿隐。思有所承，公无困哉！”太尉□等奏：〔四四〕“礼，祖有功，宗有德。孝明皇帝功德茂盛，宜上尊号曰显宗，四时祫食于世祖庙，如孝文皇帝在高庙之礼，奏武德、六始、五行之舞。”苍上言：“昔者孝文庙乐曰昭德之舞，孝武庙乐曰盛德之舞，今皆祫食于高庙，昭德、盛德之舞不进，与高庙同乐。今孝明皇帝主在世祖庙，当同乐，盛德之乐无所施；如自立庙当作舞乐者，不当与世宗庙盛德之舞同名，〔四五〕即不改作舞乐，当进武德之舞。臣愚□鄙陋，庙堂之论，诚非所当闻所宜言。陛下体纯德之妙，奋至谦之意，猥归美于载列之臣，故不敢隐蔽愚情，披露腹心。诚知愚鄙之言，不可以仰四门宾于之议。伏惟陛下以至德当成、康之隆，天下乂安刑措之时也。百姓盛歌元首之德，股肱贞良，庶事宁康。臣钦仰圣化，嘉羡盛德，危颠之备，非所宜称。”上复报曰：“有司奏上尊号曰显宗，〔四六〕藏主更衣，不敢违诏。祫食世祖，庙乐皆如王议。以正月十八日始祠。仰见榱桷，俯视几筵，眇眇小子，哀惧战栗，无所奉承。爱而劳之，所望于王也。”〔四七〕司马彪续汉书祭祀志下刘昭注
      　　建初四年八月，上以公卿所奏明德皇后在世祖庙坐位驳议示东平宪王苍，〔四八〕苍上言：“文、武、宣、元祫食高庙，皆以后配。先帝所制，典法设张。大雅曰：“昭哉来御，从其祖武。’〔四九〕又曰：‘不愆不忘，率由旧章。’〔五０〕明德皇后宜配孝明皇帝。”〔五一〕御览卷五三一
      　　永初六年，皇太后入宗庙，〔五二〕于世祖庙与皇帝交献焉，如光烈皇后故事。御览卷五三一
      　　〔一〕　“太尉赵□上言曰”，司马彪续汉书祭祀志上云：“建武三十年二月，群臣上言，即位三十年，宜封泰山。”赵□上书即当在此时。此句上姚本、聚珍本有“建武三十年”一句，系据司马彪书增补。
      　　〔二〕　“陛下圣德洋溢”，书钞卷六仅引“德泽洋溢”四字。
      　　〔三〕　“正三雍之礼”，据范晔后汉书光武帝纪、儒林传，光武帝中元元年，初建三雍。“三雍”，谓明堂辟雍、灵台。
      　　〔四〕　“以承天心也”，赵□虽然上书劝光武帝行封禅礼，但未被采纳。司马彪续汉书祭祀志上云：群臣言宜封禅，“诏书曰：‘即位三十年，百姓怨气满腹，吾谁欺，欺天乎？曾谓泰山不如林放，何事污七十二代之编录！桓公欲封，管仲非之。若郡县远遣吏上寿，盛称虚美，必髡，兼令屯田。’从此群臣不敢复言。”
      　　〔五〕　“中元元年正月，群臣复奏言”，原无“中元元年正月”一句和“复”字，御览卷五三六引有，今据增补。司马彪续汉书祭祀志上云：建武“三十二年正月，上斋，夜读河图会昌符，曰‘赤刘之九，会命岱宗。不慎克用，何益于承。诚善用之，奸伪不萌’。感此文，乃诏松等复案索河雒谶文言九世封禅事者。松等列奏，乃许焉。”“松”即梁松。“群臣复奏言”当即在建武三十二年正月。据范晔后汉书光武帝纪，是年二月即封泰山，禅梁父。四月改年为中元元年。此句上姚本有“建武三十二年”一句，聚珍本有“三十二年”一句，皆依司马彪书增补。
      　　〔六〕　“业”，御览卷五三六引无此字。
      　　〔七〕　“谨按”，此二字原无，姚本同，聚珍本有，御览卷五三六引亦有此二字，今据增补。
      　　〔八〕　“和”，姚本、聚珍本同，御览卷五三六引作“祈”。
      　　〔九〕　“上曰”，此下诸句御览卷五三六引作“于是许焉。至泰山乃复议曰：‘国家德薄，灾异仍至，图谶盖如此邪。’其下又引以下数句：“上东巡狩，至太山，有司复奏河图谶记表章赤汉九世尤着明者，后凡三十六事。”因与下条文字重出，今删去。
      　　〔一０〕“仍”，频繁。
      　　〔一一〕“上东巡狩”，原无“东巡狩”三字，姚本同，聚珍本有，御览卷五三六引亦有，今据增补。
      　　〔一二〕“受命之列，据三代郊天”，聚珍本注云：“二句疑有脱误。”
      　　〔一三〕“除残去贼，兴复祖宗”，文选卷五六陆倕石阙铭李善注引云：“博士等议曰：‘陛下除残去贼，兴复祖宗。’”又卷五九王巾头陀寺碑文李善注引云：“博士议曰：‘除残去贼，兴复祖宗。’”皆为节录。
      　　〔一四〕“后世知吾罪深矣”，玉海卷九八、卷二００亦引此条，字句极略。范晔后汉书光武帝纪云：“中元元年春正月，……丁卯，东巡狩。二月乙卯，幸鲁，进幸太山。北海王兴、齐王石朝于东岳。辛卯，柴望岱宗，登封太山。甲午，禅于梁父。”据司马彪续汉书祭祀志上所载：二十二日辛卯的大清晨，燎祭天于泰山下南方。则禅梁父之甲午为二十五日。光武帝封禅经过和施用典制，司马彪书祭祀志上及刘昭注所引应劭汉官马第伯封禅仪言之颇详，可参阅。
      　　〔一五〕“烟火”，文选卷二七王粲五言诗从军行李善注引作“火烟”。
      　　〔一六〕“无鸡鸣狗吠之声”，此句原无，文选卷三八傅亮为宋公至洛阳谒五陵表李善注引云：“北夷寇作，无鸡鸣狗吠之声。”今据增补。光武帝于中元元年二月行封禅礼，立碑刻石，司马彪续汉书祭祀志上录其碑文，内有“北夷作寇，千里无烟，无鸡鸣狗吠之声”诸语。聚珍本辑者未能细考，郊祀志未收此条，而列入“无篇可归”的佚文篇内。
      　　〔一七〕“天子事也”，此条文选卷三五张协七命李善注亦引，无此句，余同。
