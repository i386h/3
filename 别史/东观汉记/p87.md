<!-- { "loadSidebar": true } -->
      　　〔五〕　“孤兄子一人学方起”，四库全书考证云：“考李贤范书桓荣传注引华峤书云：‘荣长子雍早卒。’范书郁传云：‘荣卒，郁当袭爵，让于兄子泛。’则郁所谓‘学方起’者，当指泛言。”
      　　〔六〕　“有起者即白之”，此条御览卷六一五，玉海卷二六、卷二八、卷一五九亦引，字句较为简略。
      　　〔七〕　“以光朝廷”，范晔后汉书桓荣传云：“永平十五年，入授皇太子经，迁越骑校尉，诏□太子、诸王各奉贺致礼。郁数进忠言，多见采纳。”其下李贤即引此条文字作注。
      　　〔八〕　“永平三年”，姚本、聚珍本作“永元二年”，初学记卷二二引作“永元元年”，皆误。据范晔后汉书和帝纪，和帝于永元三年“冬十月癸未，行幸长安”。“十一月癸卯，祠高庙，遂有事十一陵”。下文所云“西谒园陵”事即指此。永元元年、二年皆无西谒园陵之举。
      　　〔九〕　“从”，姚本、聚珍本无此字，初学记卷二二引亦无此字。
      　　〔一０〕“赐马二匹”，此句上姚本、聚珍本有“上”字，初学记卷二二引亦有“上”字。
      　　〔一一〕“防汗”，即鞈，革制的胸甲，当心着之，可以御矢。
      　　〔一二〕“以明经复为太常”，此条原作“桓荣为太常，上幸太常府，荣东面坐，设九宾会。子郁，以明经复为太常”。“设九宾会”以上诸句是桓荣传中文字，为免重复，今删去。据范晔后汉书桓郁传，和帝永元四年，郁代丁鸿为太常。
      　　桓焉
      　　桓焉为太傅，〔一〕以母忧自乞解职，听以大夫行丧。逾年，使赐牛酒，〔二〕夺服，即拜光禄大夫，迁太常。书钞卷九三
      　　〔一〕　“桓焉”，桓郁第三子，范晔后汉书卷三七有传。又见汪文台辑华峤后汉书卷一。
      　　〔二〕　“使赐”，姚本、聚珍本作“诏使赐”，御览卷五四六引作“诏赐”。
      　　桓典
      　　桓典，〔一〕字公雅，举孝廉为郎中。居无几，国相王吉以罪被诛，〔二〕故人亲戚莫敢至者。典独弃官收敛归葬，服丧三年，负土成坟，为立祠堂，尽礼而去。御览卷四二０　　桓典为御史，是时宦者执政，典无所回避，常乘骢马，京师畏惮，为之语曰：“行行且止，避骢马御史。”〔三〕类聚卷九三
      　　〔一〕　“桓典”，桓焉中子桓顺之子，范晔后汉书卷三七有传。又见汪文台辑司马彪续汉书卷三、华峤后汉书卷一。
      　　〔二〕　“国相”，指沛国相。
      　　〔三〕　“避骢马御史”，此条御览卷八九四亦引，文字稍异。
      　　桓鸾〔一〕
      　　鸾父良，龙舒侯相。范晔后汉书卷三七桓鸾传李贤注　　鸾贞亮之性，着乎幼冲。学览六经，莫不贯综。推财孤寡，分贿友朋。泰于待贤，狭于养己。常着大布褞袍，粝食醋餐。范晔后汉书卷三七桓鸾传李贤注
      　　除陈留巳吾长，旬月闲迁河内汲令。范晔后汉书卷三七桓鸾传李贤注
      　　〔一〕　“桓鸾”，桓焉弟桓良之子，范晔后汉书卷三七有传。
      　　桓礹〔一〕
      　　礹到吴郡，〔二〕扬州刺史刘繇振给谷食衣服所乏者，〔三〕悉不受。后东适会稽，住止山阴县故鲁相钟离意舍，太守王朗饷给粮食、布帛、牛羊，一无所留。临去之际，屋中尺寸之物，悉疏付主人，纤微不漏。移居扬州从事屈豫室中，中庭橘树一株，遇实熟，乃以竹藩树四面，风吹落两实，以绳系着树枝。每当危亡之急，其志弥固，宾客从者皆肃其行。范晔后汉书卷三七桓礹传李贤注
      　　〔一〕　“桓礹”，范晔后汉书卷三七有传。又见汪文台辑谢承后汉书卷二。范书云：“晔字文林，一名严。”李贤注“东观记‘严’作‘礹’”。
      　　〔二〕　“礹到吴郡”，此句上聚珍本有“桓礹，字文林，尤修志介，一餐不受于人，不应辟命，初平中，天下乱”数句，系摘范晔后汉书桓晔传文句增补。
      　　〔三〕　“刘繇”，姚本同，聚珍本作“刘孙”，误。刘繇，字正礼，为扬州刺史，范晔后汉书献帝纪、许劭传、陶谦传、袁术传、刘宠传均有记载。
      　　丁綝
      　　綝字幼春，〔一〕定陵人也。伉健有武略。范晔后汉书卷一七冯异传李贤注　　丁綝从上渡河，拜河南太守。〔二〕及封功臣，上令各言所乐，谓綝曰：“诸将皆欲县，子独求乡，何也？”綝曰：“昔孙叔敖敕其子，受封必求硗确之地。〔三〕今綝能薄功微，得乡厚矣。”上从之，封为定陵新安乡侯，食五千户。〔四〕后徙封陵阳侯。类聚卷五一
      　　〔一〕　“丁綝”，范晔后汉书卷三七丁鸿传略载其事。
      　　〔二〕　“拜河南太守”，原无此句，聚珍本有，御览卷二０一引同，今据增补。范晔后汉书丁鸿传载，建武元年，丁綝拜河南太守。
      　　〔三〕　“硗确”，瘠薄之地。吕氏春秋异宝篇云：“孙叔敖疾，将死，戒其子曰：‘王数封我矣，吾不受也。为我死，王则封汝，必无受利地。楚、越之间有寝之丘者，而名甚恶。荆人畏鬼，而越人信机。可长有者，其唯此也。’孙叔敖死，王果以美地封其子，而子辞，请寝之丘，故至今不失。”事又见列子说符篇、淮南子人间训。
      　　〔四〕　“食五千户”，原无此句，聚珍本有，今据增补。御览卷二０一引亦有此句，只是脱“五”字。范晔后汉书丁鸿传云：丁綝“封定陵新安乡侯，食邑五千户”。
      　　丁鸿
      　　丁鸿年十三，〔一〕从桓荣受欧阳尚书，三年而明章句，善论难，为都讲，〔二〕遂笃志精锐，布衣荷担，不远千里。御览卷三八四　　丁鸿父綝，从征伐，鸿独与弟盛居，怜盛幼少而共寒苦。及綝卒，鸿当袭封，上书让国于盛，书不报。既葬，乃挂衰绖于冢庐而去，〔三〕留书与盛曰：“鸿贪经书，不顾恩义，弱而随师，生不供养，死不饭唅，皇天祖祢，并不佑助，身被大病，不任茅土。前上疾状，愿辞爵，章不报。迫于当封，谨自放弃。”〔四〕御览卷五一五
      　　丁鸿让国于弟盛，逃去。鸿初与九江人鲍骏同事桓荣，甚相友善。及鸿亡，骏遇于东海，阳狂不识骏。骏乃止而让之曰：“今子以兄弟私恩而绝父不灭之基，可谓智乎？”鸿感怆，〔五〕垂涕叹息，乃还就国。御览卷七三九
      　　丁鸿，字孝公，〔六〕兼射声校尉。〔七〕肃宗召鸿与太常楼望、少府成封、屯骑校尉桓郁、卫士令贾逵等论定五经同异于白虎观，〔八〕鸿最明，诸人称之。上叹嗟其才，〔九〕号之曰“殿中无双丁孝公”，赐钱二十万。〔一０〕书钞卷六一
      　　元和二年，车驾东□狩，鸿以少府从。上奏曰：“臣闻古之帝王，统治天下，五载巡狩，至于岱宗，柴祭于天，望秩山川，协时月正日，同斗斛权衡，使人不争。陛下尊履蒸蒸，奉承弘业，祀五帝于明堂，配以光武，二祖四宗，咸有告祀。瞻望太山，嘉泽降澍，柴祭之日，白气上升，与燎烟合，黄鹄群翔，所谓神人以和，答响之休符也。”上善焉。范晔后汉书卷三七丁鸿传李贤注
      　　以庐江郡为六安国，徙封为马亭侯。〔一一〕范晔后汉书卷三七丁鸿传李贤注
      　　永元四年，〔一二〕司徒丁鸿兼卫尉。类聚卷四九
      　　日蚀，司徒丁鸿上疏曰：〔一三〕“臣闻春秋日蚀三十六，而弑君三十六，〔一四〕变不空生。夫帝王不宜以重器假人，观古及汉倾危之祸，靡不由世位擅宠之家。伏见大将军，〔一五〕刺史二千石初除谒辞，求通待报，虽奉玺书，受台敕，不敢去，至数十日。背公室，向私门，此乃上威损，下权盛。〔一六〕外附之臣，〔一七〕依讬权门，谄谀以求容媚，宜诛之。”御览卷四五三
      　　鸿薨，子湛嗣。湛卒，子浮嗣。浮卒，子夔嗣。〔一八〕范晔后汉书卷三七丁鸿传李贤注
      　　〔一〕　“丁鸿”，范晔后汉书卷三七有传。又见汪文台辑司马彪续汉书卷三、华峤后汉书卷一。袁宏后汉纪卷一三亦略载其事。
      　　〔二〕　“都讲”，主持讲学之人。范晔后汉书侯霸传云：霸“师事九江太守房元，治谷梁春秋，为元都讲”。
      　　〔三〕　“冢”，原误作“家”，聚珍本作“冢”。书钞卷四八两引，一引作“冢”，御览卷二０一引亦作“冢”，今据改。
      　　〔四〕　“弃”，聚珍本脱此字。
      　　〔五〕　“怆”，聚珍本同，文选卷三八任昉为褚谘议蓁让兄袭封表李善注引作“悟”，与范晔后汉书丁鸿传同。
      　　〔六〕　“字孝公”，文选卷三八任昉为褚谘议蓁让兄袭封表李善注引作“字季公”，不可信。范晔后汉书丁鸿传作“字孝公”。
      　　〔七〕　“兼射声校尉”，和帝永元十年，丁鸿被征诣公车，不久拜侍中。十三年，以侍中兼射声校尉，见范晔后汉书丁鸿传。
      　　〔八〕　“肃宗召鸿与太常楼望、少府成封、屯骑校尉桓郁、卫士令贾逵等论定五经同异于白虎观”，此句书钞卷六一原引作“肃宗召鸿与诸儒桓郁、贾逵等论定五经同异于白虎观”，范晔后汉书丁鸿传李贤注，玉海卷四二、卷一六六引作“与太常楼望、少府成封、屯骑校尉桓郁、卫士令贾逵等集议”。此句即据诸书所引合校而成。
      　　〔九〕　“上叹嗟其才”，此下诸句书钞卷六一原引作“帝数嗟叹曰：‘殿中无双丁孝公。’”今据范晔后汉书丁鸿传李贤注引增改。
      　　〔一０〕“赐钱二十万”，此条聚珍本作“兼射声校尉。肃宗诏与太常楼望、少府成封、屯骑校尉桓郁、卫士令贾逵等集议五经同异于白虎观，使五官中郎将魏应主承制问难，侍中淳于恭奏上，上亲称制临决。上嗟叹鸿才，号之曰‘殿中无双丁孝公’，赐钱二十万”。所增字句，与范晔后汉书丁鸿传大体相同。
