<!-- { "loadSidebar": true } -->
　　初，上命柴大纪捍卫兵民出城，再图进取。十一月，大纪奏言：诸罗为府城北障，诸罗失则贼尾而至府城，府城亦危。且半载以来，深壕增垒，守御甚固；一朝弃去，克复甚难。而城内外义民不下四万，实不忍委之于贼，惟有竭力固守待援。上览奏堕泪，诏曰：大纪当粮尽势急之时，惟以国事民生为重；古之名将，何以加兹？其改诸罗县为嘉义县，封大纪一等义勇伯，世袭罔替，加太子少保衔；并令浙江巡抚以万金赏其家。

　　八日，福康安等起行。大兵六千，义勇千余，遇贼仑仔顶。海兰察率巴图鲁侍卫数十冲贼阵，矢无不中，贼披靡。海兰察笑曰：『此一群犬耳，何畏』！遂怒马杀入。贼分伏竹蔗林邀截官兵，官兵五队分战，再败之牛稠山。即日，海兰察抵嘉义城。次日，福康安亦至；复乘胜追贼，克之于斗六门，遂捣大里杙。大里杙已筑土城，颇坚整；贼犹万余迎敌，乘官兵未集，先来万炬索战。官兵千骑伏沟塍闲，铳矢从暗击明，发无不中；贼遽灭火，鸣鼓来攻。复寻鼓声击之，贼旋败旋进，步骑鏖战竟夜。黎明，遂克其巢。爽文已携家走集集埔，乃通生番隘口也；据溪岸垒石环数里。

　　谕：嘉义县城被贼攻围已阅半载，而民人等共知大义，帮同官兵奋勇把守，久而益坚；着再加恩将嘉义县五十四年应征钱粮再行豁免（以上东华录）。

　　十二月五日，官兵攻集集埔，伐箐腾险而上，杀贼千余；又破余贼二千于小半天。爽文先匿其孥于生番社，而自与死党数十窜箐谷。十三日，先获其孥（皇朝武功纪盛、圣武记）。

　　谕：福康安等调度有方，用能克敌致果，迅奏捷音，自应优加宠锡。福康安、海兰察俱系侯爵，着晋封公爵，各赏红宝石帽顶、四团龙补褂，以示优异。其鄂辉、舒亮、普尔普等及巴图鲁侍卫章京并在事出力之镇将弁员等，俱能率领兵民，鼓勇奏绩；着查明咨部，一并从优议叙。

　　命福建督、抚及水陆提督轮年赴台湾稽查，停止巡台御史之例；并嗣后台湾道、府缺出，请旨简放，着为令（以上东华录）。

　　谕军机大臣等：德成自浙江差竣回京，偶询及柴大纪平日居官声名如何；据奏：风闻柴大纪自复任台湾总兵以后，纵恣自大，且居官贪黩，较之地方文职尤甚。并将台湾所辖守兵，私令渡回内地，贸易牟利；驻守之兵，所存无几。上年逆匪林爽文等滋事不法，其始不过会匪党伙，听从附和，人数无多；因存城下兵无几，不能实时搜捕。贼匪纠众肆扰，距府城止三十余里，而柴大纪尚不思前往堵御；经永福催令出城，始与打仗。又因兵少败衄，以致贼匪益肆猖獗，不可复制等语。是柴大纪贪纵废弛，酿激事变，已属确有可据。福康安于柴大纪种种劣迹，自必有所见闻，即应访查明确，将其实在款迹，据实参奏；乃仅称沾染绿营习气，狡诈难信，而于柴大纪平日如何侵贪激变之处，并未逐款指出。试思柴大纪守城有功之人，若止凭含糊无据之词，岂能将伊治以无名之罪？今朕于召见德成，无意中偶然询及，始悉此等情节。所有德成指出柴大纪各款，及此外有何别项劣迹，并着福康安、李侍尧各行严查密访，据实参奏，不得再有瞻徇（圣武记、东华录）。

　　五十三年（一七八八）正月四日，林爽文潜出觅食，海兰察擒之于老衢崎。而庄大田之在南也，虽与林爽文同逆，又各自号召不相下；乘官兵未南下，益焚掠聚粮为旅拒计。已又思出降；计未定而福康安已于十六日至牛庄，大田仓猝出拒，败而走。官军连蹴之于大武垄、大目降、南潭、中洲、大小冈山、水底寮，累战皆捷。极南有地名郎峤者，负山临海，最辽阻；庄大田力不支，与其党潜匿焉。福康安先遣水师由海道绕而截之，于是自以大兵环山围之；贼冲突不得出，阵杀者数千、溺海者数千、擒而戮者亦千余，庄大田并其母皆就获。凡傅会之严烟、刘升、陈泮等，均槛送京师。台湾平（皇朝武功纪盛、圣武记）。

　　初，康安之解诸罗围也，柴大纪出迎，自以参赞伯爵，不执櫜鞬之仪；康安即劾其前后奏报不实。上以大纪固守孤城逾半载，非得兵民死守，岂能不陷？若谓诡谲取巧，则当时何不遵旨出城？其言粮食垂尽，原所以速外援；若不危急其词，岂不益缓援兵？大纪屡蒙褒奖，或稍涉自满，于福康安前礼节不谨，致为所憎，遂直揭其短，殊非大臣休容之度。又福康安抵诸罗后，凡有攻剿，皆不派柴大纪、蔡应龙；而于拥兵不救之恒瑞，非惟不劾，且屡叙其战功，曲为庇护。至是，据琅玕奏：风闻柴大纪私令守兵渡回内地贸易，每月勒缴银钱；又驻守嘉义县时，系畏贼不出，并非实心守城。又据李侍尧奏：台湾戍兵多有卖放私回，以致缺额。其留营当差之兵，亦听其在外营生，开赌窝娼、贩卖私盐，镇将等令其每月缴钱，经年并不操演。经李侍尧咨查，始据柴大纪开报，见戍兵实止共有七千五百名；此外则以伤亡散失，无可查核为辞。前岁贼匪滋扰府城时，柴大纪恇怯不敢出战，经永福等面加诮让，始带兵出城等语。奉旨：柴大纪着革职拏问，交福康安逐一严审明确，定拟具奏。至福建水师提督员缺，着蔡攀龙补授；所遗员缺，着梁朝桂补授（圣武记、续东华录）。

　　以台湾用兵，免福建晋江等八县本年额赋十分之三、浦城等十二县十分之二。

　　谕：柴大纪既贪纵酿变于前，复狡诈欺罔于后；其前此接奉谕旨不肯出城一节，自系因郝壮猷前在凤山弃城逃回，即于军营正法，柴大纪心怀畏惧，恐罹重辟，是以不敢轻离该处。设非朕严申军纪，于凤山失事时即将郝壮猷按律办理，则柴大纪怯懦畏葸，未必不为郝壮猷之续。今既查明种种劣迹，自应彻底严办。

　　又谕：柴大纪婪索金银五、六万之多，且豫行寄信家中，属伊子先行防备。见据琅玕在其屋后地平之下，起出金锭银两；可见柴大纪勒索所属、剥削兵民，贪婪激变种种款迹，已确凿可据。

　　三月癸亥朔谕：柴大纪前在嘉义县防守，未经带兵出城一节，经福康安等查明，防守嘉义县俱系义民之力，其未经出城亦系义民不肯将伊放出，伊亦畏贼不肯带兵出城。柴大纪前次所奏，全不足信。是柴大纪恇怯无用，又复狡展欺饰，并守城亦无寸功足录矣。

　　谕；台湾获盗，无论首从，皆按律正法。俟五年后，再照旧例分别奏请（以上东华录）。

　　泉州各庄，赐褒忠、旌义里名；漳州各庄，赐名恩义村（瞥记）。

　　四月谕：台湾逆匪滋事，其始不过无藉匪徒，邀集伙党，倡立会名，尚无聚众谋逆之事；前年闽省办理杨光勋械斗夺犯一案，该省文武各员惟思将就完结，并未将逃逸匪犯实力缉拏。又柴大纪贪纵营私，永福近在同城，又有奏事之责，并不参奏，亦未据实揭报。该省督抚、该道于堵御贼匪固为出力，但核其贻误地方之罪，究属功不掩过。永福着革职，送交刑部治罪；臬司李永祺于覆审时不即严切根究，殊属徇纵，着一并革职，留于台湾效力赎罪；该抚徐嗣曾平时漫无觉察，并着交部严加议处。

　　五月，福康安等奏：台湾改建城垣，用砖既难拉运，用石尤易矬蛰；请筑土城，高一丈八尺为率。除南北东三面依照旧基外，惟西面一带濒海应收进一百五十余丈：共添建城楼八座、卡房十六座、兵房八座。至凤山县城偪近龟山之麓，地势低洼，请移于十五埤头街地方，仍用刺竹围插；其旧城基址与彰化县西八卦山，均应添设石卡一座，驻兵防守。

　　癸酉谕：前因台湾戍守兵丁，向内地各营分拨前往，远涉海洋，纷纷更调，且义民出力者甚多；是以谕令即在台湾募补，以归简便。今据福康安等体察舆情，若先尽义民挑补，既恐未谙军纪、不能得力，又恐招募漳、泉之人太多；请于内地征兵内详加挑选，照依戍兵额缺，令其顶补，自属实在情形。其熟番既可招募，并请将集集埔等处空余田地拨给番民，自行耕种；仿照屯田之例，将壮健熟番挑作屯丁，设立屯弁管束，自应如此办理。至台湾无藉游民不安本分，武断一方，名为罗汉脚；此等恶习最为可恶，与四川■〈口固〉噜匪犯无异。见经大加惩创之后，不可不实力查拏，务使不复有此项名目，方为妥善。

　　六月谕：福康安等奏称，向来台湾各营，自总兵至守备衙门，皆有兵丁听候差遣，分为旗牌、伴当、内丁、管班四项名目，各有目兵管领；总兵署内多至三百人，副将以至守备依次递减，至少亦有三十余人。请嗣后将四项名目全行禁革。从之。

　　又谕：前将万锺杰补放台湾道时，特令加按察使衔，原欲令该员遇有应奏事宜，得以自行陈奏。嗣后遇有补放台湾道员者，俱着加按察使衔，俾得自行奏事。

　　七月谕：柴大纪在台湾总兵任内，任意废弛营伍，纵容兵丁赃私累万盈千。迨贼匪窃发，并不实时带兵亲往扑灭；复托词回城调兵，迁延时日，以致酿成贼势。及收复嘉义县城时，又不并力追剿，与贼以暇，致贼人复得占踞斗六门、大里杙等处，修筑抵御。种种贻误军机，经福康安等定拟斩决，解京办理。朕以柴大纪情罪重大，本应立正典刑；其在嘉义奏称不忍以十数万生灵委之贼手、情愿固守之处，虽查系义民不肯放出、皆属谎词，朕究念其尚有守城微劳，欲俟解到覆讯后，加恩从宽末减，改为监候。兹据军机大臣等覆讯，柴大纪复思狡展，翻供低赖，岂可复从宽典？柴大纪着照所拟，即行处斩，以为昧良狡诈退缩者戒！

　　十月谕：据徐嗣曾奏，柴大纪所奏正法及戮尸各犯内有许怀等三十五名本系误拏，经知县陈良翼审属良民，据保释放；柴大纪必欲回护原奏，按名正法。争执再三，复令该县扶同捏报，始准释放。是柴大纪妄奏冒功，几令无辜良民数十人陷于重辟，情节尤为可恶。着将柴大纪之子查明发往伊犁，给与兵丁为奴，以示惩儆。

　　五十五年（一七九○）三月，免福建台湾府属应征供粟，其官庄租息银免十分之三。

　　十一月，徐嗣曾卒，调浦霖为福建巡抚（以上东华录）。

　　五十七年（一七九二）六月，台湾地大震（东溟文后集）。

