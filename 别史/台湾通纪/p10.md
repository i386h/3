<!-- { "loadSidebar": true } -->
　　三年（永历十八年、一六六四）正月，管理福建安辑投诚事务户部郎中贲岱奏：郑芝豹生母黄氏率子侄眷属等赴闽投诚。

　　李率泰奏：原任提督马得功攻取厦门、金门二岛，力战死。得旨：从优议恤。

　　靖南王耿继茂奏：年虽未迈，疾病相仍，子精忠未谙军旅，恳赐遣归，俾臣力疾教之，训以备驱策；允之。

　　授福建投诚伪伯陈辉为慕仁伯。

　　二月，耿继茂等奏：福宁总兵官吴万福招抚伪镇林国梁投诚，随遣游击李应先等协同攻克长腰、东蚶二岛，寇巢破灭，阮春雷、张煌言仅以身免。得旨：从优议叙（以上东华录）。

　　郑经驻铜山，诸军乏粮。周全斌欲袭洪旭而并其船，旭亦防之；值海风大作，船各飘开，全斌遂率其众入漳投诚。旭以杜辉守南澳，辉亦掠其辎重投诚。林顺亦自镇海投诚。旭谓经曰：『金、厦新破，差官仆仆前来，非为招抚，实窥探以散人心；当速过台湾，迟则变生肘腋矣』。三月，经乃同冯锡范、陈永华等悉众东徙，命黄廷断后。工官冯澄世一船为其家丁所迫，自投海中死。旭以二十舟候黄廷同行；廷部兵将多不愿，适黄梧遣陈克竣来招降，廷遂入漳投诚。旭自往东宁。过澎湖，设重镇守之。改东都为东宁，天兴、万年二县为州。分诸将耕屯荒地，造京馆以处宗室遗老之相从者。度曲征歌，示无西意，以与民休息焉。李率泰尽徙诸岛遗民于内地，开界沟、筑界墙，五里设炮台、烟墩，二十里设营将守之。弁兵得贿，纵出入；或睢眦杀人。失业流离之状，不可言矣（海上见闻录、小腆纪年、皇朝年表）。

　　耿继茂奏：伪将张灿、吴盛等率领兵民渡海投诚，群贼分■〈舟宗〉来追，意欲乘机入犯内地；总兵官王进功统兵驰剿，歼贼众于陆鳌、破贼巢于下蔡，斩首千余级，接应投诚人等入界。

　　五月，耿继茂等奏：三月初六日，臣与总督李率泰、提督王进功、海澄公黄梧等领兵先后至八尺门，伪威远将军翁求多率兵民六万余人纳款。十四日夜半渡海，进拔铜山，斩首三千二百余级；伪都督余宽等率伪官兵家属人等三万二千四百余名出降，所获船只、盔甲、器械无算。郑经仅存数十艘，乘风遁走台湾。计闽海地界凡数十岛，贼巢布列，至是扫灭殆尽。授投诚周全斌为承恩伯，食三等伯俸。

　　六月，李率泰以病求罢，谕留之。

　　以朱昌祚为福建总督（由浙江巡抚迁）。授投诚黄廷为慕义伯。加致仕福建总督李率泰为正一品。

　　李率泰奏：总兵官李长荣等出洋会剿张煌言，击败五千余人，擒伪总兵张贤等，并获船只、器械。

　　七月，管理福建安辑投诚事务贲岱奏：自康熙元年至三年止，合计投诚文武官三千九百八十五员、食粮兵四万九百六十二名、归农官弁兵民六万四千二百三十名口、眷属人役六万三千余名口、大小船九百余只（以上东华录）。

　　八月，李率泰上疏议取台湾，以福建水师提督施琅为靖海（一作南）将军，承思伯周全斌、太子少师左都督杨富副之，整舟师数百号候风开洋（海上见闻录、皇朝年表）。

　　十月，耿继茂奏：荷兰国出海王于八月十六日带领番船十只、番兵千人抵闽安镇，约九月二十至围头取齐，于十月初旬往澎湖攻贼巢，候风便进取台湾（东华录）。

　　四年（永历十九年、一六六五）正月，李率泰奏：闽海厦门各岛前已荡平，惟南山、镇海、佛潭桥一带余孽盘踞；总兵刘进忠等进剿，于三年九月初四日亲统官兵，阵斩七千有奇，招抚男妇一万三千余名（东华录）。

　　水师提督施琅疏请攻台，与周全斌等出洋，未至澎湖，飓风大作，各船飘散，不能相顾，皆引还。未几，琅、全斌入京。进琅伯衔，为内大臣，归旗（海上见闻录、三藩纪事本末）。

　　五月，议政王等会议吏部奏请裁并督抚一疏，得旨：福建仍留总督一员。

　　六月，李率泰奏：漳、汀地方辽阔，请以守漳道仍驻漳州，巡建道仍兼辖延平，守建道自建宁府改驻汀州，兼辖郡武；从之。

　　八月，兵部议叙康熙二年进取金门、厦门、康熙三年攻克铜山等处功，加靖南王耿继茂俸银一千两，赏海澄公黄梧大蟒、貂裘、鞍辔等物，加黄顺等二十人为左都督、施琅等六人为右都督、陈斌等十一人为都督同知、黄英等十一人为都督佥事。总兵杨富以进援中伤，落水复出，授拜他喇布勒哈番，准袭二次。各将士加等授职有差。

　　九月，李率泰奏：水师右路总兵官杜永和连破海寇，斩伪将乌角车等。

　　上谕：设立水师提督、总兵官等，原为防御海寇。今福建铜山、炫钟等处贼船挽泊，提镇官等并未带领官兵扑剿，至贼船飘往广东，并未跟踪追杀，又不豫檄广东各官在前截杀，则设立水师提督何用？以后若再如此，定行治罪。

　　五年（永历二十年、一六六六）正月，李率泰卒。遗奏闽海余氛远窜台湾，奉旨撤兵，与民休息，洵为至计；惟是将众兵繁，若撤之太骤，不无惊惶，太迟又恐贻患。目下当安反侧之心，日久务防难制之势。红毛夹板船虽已回国，然往来频仍，异时恐生衅端。闽省兵马、钱粮专望协饷，倘若外解不周，即有意外之虑。至数年以来，海禁甚严，迁移之民尽失故业；宜略宽界限，俾获耕渔，稍苏残喘。

　　以张朝璘为福建总督（原任江西总督）。

　　十一月，福建巡抚许世昌以病乞休，命以原官致仕。以刘秉政为福建巡抚（以上东华录）。

　　是年，曾养性补福建巡抚（逆臣传）。

　　六年（永历二十一年、一六六七）三月，以祖泽溥为福建总督（贰臣传）。

　　七年（永历二十二年、一六六八）四月，海澄公黄梧奏：海疆底定，非昔日强寇出没可比。福建全省之兵并归经制，独同安城守一营官兵，尚属臣标；请将城守营副将一员、兵一千名悉归经制，听总督、提督管辖。从之（东华录）。

　　八年（永历二十三年、一六六九）正月（纪事本末作七年事），浙江投诚将孔元璋请往台湾招抚；京中遣大臣明珠、蔡毓英至泉州，加兴化知府慕天颜卿衔，渡海往议。郑经遣柯平、叶亨到泉州，议照朝鲜例称臣奉贡，不剃发、不登岸。议竟不成。经在东宁，以陈永华理国政，冯锡范管侍卫、刘国轩等管兵。洪旭病故，其子洪磊及永华侄绳武等皆任用。置凤山、诸罗二县，课耕种、通鱼盐，安抚土番、贸易外国，数年间海上亦相安无事（海上见闻录、三藩纪事本末）。

　　三月，以刘兆麒为浙江福建总督。

　　九年（永历二十四年、一六七○）闰二月，复设福建总督一。

　　四月，复设福建分守兴泉道、巡延建邵道，其福州府、福宁州海防事归驿盐道兼管，兴、泉二府海防事归兴泉道兼管。

　　以刘斗为福建总督。

　　十月，浙江福建总督刘兆麒奏：伪宁远将军林柏馨、伪都督施轰率伪官百四十四员、兵千六百九十名、船三十只自台湾赴浙投诚。

　　十年（永历二十五年、一六七一）正月，耿继茂奏：旧疾日剧，请以长子精忠管理军务；从之（以上东华录）。

　　耿继茂卒，子和硕额驸精忠袭（皇朝年表）。

　　五月，予故靖南王耿继茂谥「忠敏」。

　　八月，福建总督刘斗奏：海寇自撤水师之后，帆樯出没，侵犯靡常，甚至在各岛屿盖造房舍。臣等密商机宜，配发水陆官兵陆续搜剿。今已搜剿六十余岛，斩溺贼众五千三百八十余人（以上东华录）。

　　十一年（永历二十六年、一六七二）九月，命福建总督自漳州移驻省城（东华录）。

　　是月，范承谟为福建总督（东华录）。

　　十二年（永历二十七年、一六七三）二月，郑经将刘国轩下海澄，遂围漳、泉。先是，都统胡图复漳、泉，经奔厦门，国轩亦弃惠州去，凡七府一时俱溃。至是，国轩复出，沿洲堡连下十余处；兵仅数千，飘骤驰突，锋锐不可当。于是都统穆赫林败于湾腰树，将军喇哈达、都统胡图败于镇北山，将军赖塔、提督段应举败于福山头。国轩遂取平和、漳平，进破海澄，斩应举及总兵黄蓝，兵士死者三万余、马万余匹，军势益振；乘胜下漳平、长泰、同安，略取南安、惠安、安溪、永春、德化诸邑。国轩自围漳，遣兵围泉。康王杰书时驻军福州，不敢进。已而在籍学士李光地为乡导，引赖塔兵由安溪间道出同安，泉州围解，国轩退入海澄；时出窥漳州，相持年余不决（清史纪事本末）。

　　七月，靖南王耿精忠奏请将部下官兵撤回安插（东华录）。

　　议政王大臣等议奏：福建今已底定，地方有防守官兵；靖南王既请自福建迁移，应将王本身并标下十五佐领官兵家口均行迁移。从之（东华录）。

　　十一月，吴三桂反，止闽、粤两藩勿撤（皇朝年表）。

　　十三年（永历二十八年、一六七四），三藩难作，耿精忠据福建以叛。三月十五日（李文襄年谱作二十九日），精忠传各官入府议事。总督范承谟不屈，被拘，以巡抚刘秉政为统制使，萧震为布政司，自称总统兵马上将军，移檄各府县；望风降。泉州提督王进功夜纵诸将焚劫；马惟兴劫兴化、郭维藩劫惠安，独同安城守张学尧、晋江水师营李尚文所部无犯。初，精忠遣通事王镛至台湾乞师，请以舟师由海出江南，而自统陆师出浙江；镛回言海上船不满百、兵不满万，精忠轻之。经遣协理柯平至福州报命，精忠谩应曰：『世藩来甚善，各分地自战可也』。台湾侍卫冯锡范、镇将刘国轩率舟师数十、兵数千至厦门。精忠调诸路兵出关，以黄梧为平和公。梧病疽，受印不数日，疽溃而死；子芳度遣黄翼带兵千余人，从精忠兵出关。海澄总兵赵得胜与锡范密约，以海澄降。精忠召泉州提督王进功至省，以张学尧镇泉州、花尚兰守同安。锡范等至同安，尚兰迎降，获学尧家口。学尧闻变趋回，俱降于经（海上见闻录）。

