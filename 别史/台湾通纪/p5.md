<!-- { "loadSidebar": true } -->
　　五月，以丁文盛为福建左布政使、周亮工为福建右布政使（东华录）。

　　六月，清兵攻陷福建沿海州县（永历实录）。

　　鲁定西侯张名振复健跳所，遣使迎鲁王（南疆绎史）。

　　七月，鲁王复入浙，次健跳所。郑彩弃王去，从王者大学士沈宸荃、刘沂春、礼部尚书吴锺峦、兵部尚书李向中、户部侍郎孙延龄、左副都御史黄宗羲、兵部职方司郎中朱养时、户部主事林瑛及右佥都御史张煌言等，每日朝于水殿（南疆绎史）。

　　十月，明兵陷兴化府，署府事福州府推官黎树声死之。抚按以闻，赠树声本省按察使司佥事，荫一子入监读书（东华录）。

　　海上兵进云霄港，由白塔登岸。守将张国柱迎战败死，中军姚国泰拒守。城破，国泰重伤，获之，令医治送军前收用。遂进攻诏安，驻营龙峰、磁灶等处。清副将王之纲等调集各县兵，攻盘陀岭；值大雾，诸军各不相顾，宸枢同其弟宸梅俱战死，成功大痛（海上见闻录）。

　　案宸枢之死，三藩纪事本末以为本年三月事、小腆纪年以为明年六月事，且有失浦、诏语；然浦城并未失、诏安并未得，何失之可言？今不从。

　　十一月，清兵克延平将军寨，明德化王慈烨死之（小腆纪年）。

　　郑成功解诏安围去（海上见闻录）。

　　十二月，粤中遣使封郑成功为延平王（海东逸史）。

　　七年（海上称永历四年、一六五○）三月，浙江福建总督陈锦奏官兵生擒明新建王朱由模及其党朱由柍、黄继盛，命斩之（东华录）。

　　四月，郑成功攻揭阳之新埠寨，克之；寻诏安人张礼率众数千归之（清史纪事本末）。

　　六月，郑成功围潮州，降将王邦俊闻之率兵取云霄（清史纪事本末）。

　　是月，郑成功引兵攻苏利，不克。郑芝鹏、芝莞说成功取厦门；用施琅策，以米千石饷郑联，欲袭取之。联不疑，彩曰：『是毒药也』！议全军出避，联不从（海上见闻录）。

　　七月，桂王命曾樱以原官督师闽浙（永历实录）。

　　八月，郑成功取厦门、金门。厦、金两岛为郑彩、郑联所据，时彩远出，惟联在厦而嗜酒。十五夜，联宴于万石岩，成功船至，尽收其战舰兵卒；陈俸、蓝衍等皆归附，拨亲随兵守眷宅。诘朝，联出迎，将士詟服不敢动。芝鹏因说成功邀联饮万石岩，夜归，伏甲于路杀之，遂并两岛。彩以舟师百余艘逃于广南海之间，招之不至。以周瑞为水师右军挂印，黄大振为援剿前镇，蓝登为援剿后镇，芝莞守厦门，阮引、何德管水师，蓝登管陆师，军威大振（海上见闻录、清史纪事本末）。

　　清定福建官兵经制（东华录）。

　　九月（小腆纪年作八月），郑彩与郑成功争厦门，为成功所败，泊沙埕；张名振击破其余兵（海东逸史）。

　　十月，郑成功取铜山、南澳、闽安诸岛。成功命洪政招安，诸岛悉听约束（小腆纪年、清史纪事本末）。

　　福建提督杨名高奏官兵进剿邵武，擒明宁南伯洪国玉、总兵李安民、阁部揭重熙，命斩之。甲申之变，原任福宁州知州揭重熙同副总兵洪日升起兵勤王。南京破，重熙复招集乡勇徐组绶等起兵湖东，会益王兵起；既败，重熙复趋福州。闻唐王赴赣州，倍道趋之，为清兵掩击，大溃。收散卒至安东诸砦，令联络以待；而身入南昌，以觇虚实。五年，金声桓与王得仁以南昌叛，迎重熙；重熙赴粤求援。金、王败死，其故将张自盛归重熙驻闽，重熙赴其军。是年，自盛掠邵武，战败被执。重熙至百丈■〈石祭〉，亦被执；至建宁，日求死。十一月三日，戮于南街市口（东华录、三藩纪事本末）。

　　十二月，郑成功率舟师援粤东。成功闻广州事急，以芝鹏守厦门，自率诸镇南下勤王（清史纪事本末）。

　　八年（海上称永历五年、一六五一）闰二月，郑成功师次平海卫。闽抚张学圣乘其远出，同提督马得功集同安县十八堡、刘五店各处民兵及船攻厦门。芝莞怯懦，载辎重下船。得功数十骑先从五通登岸，无御之者。守高崎水师镇阮引不战而退，城中百姓号声动地。成功妻董氏抱木主至海边不得船，居民林礼于水中负登舟，至芝鹏船。是夜，乱兵毁店舍，火光竟天。前大学子曾樱在城中，家人掖之出，樱曰：『比一片清净地，正我死所，将何之哉』？缢于所居楼上。学圣渡海，见岛屿孤悬，波涛汹涌，惊为绝地，即引兵回，令知县张效龄安抚居民。马得功走篔筜港，鸿逵命扬抒素截港围之，部将吴勃战死；施朗率陈埙、郑文星登厦门港与战，得功几为所及。得功求过海，鸿逵以舟载得功三百骑及余兵内渡（海上见闻录、永历实录、清史纪事本末）。

　　四月一日，郑成功自天星所回师到浯屿，不许诸将与鸿逵相见，鸿逵移屯金门之白沙。十日成功驻厦门港，议失守功罪，赏施朗银二百两、陈埙一百两、斩芝莞、阮引以徇，何德捆责、蓝登免罪，命洪旭管理中军。张名振、周鹤芝、阮骏等自舟山来归，授水师镇。潘庚锺等为参军（海上见闻录）。

　　郑成功亲阅各要口，筑炮台，拨劲旅守之（清史纪事本末）。

　　五月，郑成功与清总兵王邦俊大战于漳浦之南溪。成功愤厦门金穴之覆，率中提督甘辉、左先锋镇苏茂、中冲镇蓝登、宣毅左镇杜辉、援剿后镇陈魁、左冲镇郭义、右冲镇蔡禄、后冲镇林明、前冲镇统领余新、奇兵镇杨祖、智武镇蓝衍等从南溪登岸，漳州总兵王邦俊列阵于磁灶以待。杜辉、蓝登奋勇争先，矢将尽少却；余新、杨禄、陈魁左右夹击之，邦俊遂溃，闭城不出（三藩纪事本末、小腆纪年）。

　　九月，郑成功攻漳浦（小腆纪年）。

　　鲁王监国入闽，工部尚书兼东阁大学士沈宸荃扈从（永历实录）。

　　十一月，清提督杨名高与郑成功兵战于小盈岭，伏左右起，兵溃没几尽，遂遁返泉州（清史纪事本末）。

　　十二月，成功乘胜进薄漳浦。守将杨世德、陈尧策出降，授世德英兵镇、尧策护卫前镇。英义将军阮骏自舟山来归，清海澄守将郝文兴亦遣人通款。成功以人多饷乏为忧。参军冯澄世曰：『方今富足，莫如日本，前翁太夫人来归，国王意甚厚，若以甥礼通之，借彼地产，以足吾用，然后下贩吕宋、暹罗、交址诸国，源源不绝，则粮饷足而进取易矣』。成功然之。既获日本铅铜之助，又以黄恺为征饷官，督征漳、泉、福、兴沿海军饷（小腆纪年）。

　　九年（明永历六年、鲁监国七年、一六五二）正月朔，鲁定西侯张名振、大学士沈宸荃、兵部右（一作左）侍郎张煌言扈鲁王至厦门（海东逸史）。

　　郑成功以宗人府府正礼朝见鲁王，行四拜礼，贽千金、紬缎百疋，供应甚殷；从臣亦皆有赠。寻奉王居金门（海东逸史、小腆纪年）。

　　郑成功取海澄。成功乘潮大涨，航海直抵中权关。守将郝文兴已有密约，迎成功入城，授前锋镇挂印。以参军黄维璟知县事。有同安浯州人周全斌投谒，成功问『策将安出』？全斌对曰：『以大势论之，藩主志在勤王，必先通广西、达行在，会孙可望、李定国连师粤东，出江西，从洞庭直取江南，是为上策。今李成栋已没、广州新破，是粤西之路未得通，徒自劳也。今且固守各岛，上踞舟山以分北来之势、下守南澳以遏南边之侵，兴贩洋道以足粮饷，然后取漳、泉以为基业，由汀郡、福兴水陆并进，则八闽可得矣』。成功大悦，授房宿镇（海上见闻录、小腆纪年）。

　　二月，郑成功进兵攻长泰，部将吴世珍奋勇登城，死于炮。成功令火器营何明凿地道，用地雷轰其城（海上见闻录）。

　　三月十日，地雷发，不及城而止。总督陈锦督马步数万来援；十一日，营于牛蹄山，相去五里。成功乃移营江东桥。锦欲击之，游击张玉谏曰：『海贼国姓，少年英勇多诡计，见扎江东，未可遽进。且深沟固垒，密通漳镇。遣一旅由长泰小路击之，使彼首尾不顾，乃可破也』。锦斥曰：『此蝥贼何足挂齿』！麾军逼战。十三日，亲来冲营。成功率诸将迎击，锦大败，全军俱覆，奔回同安。王进弃长泰，以数十骑走漳州。初，漳州副将王进勇无敌，号老虎。成功部将甘辉与战于北溪，两马相搏不相下；已而两家兵至乃解，进入长泰。城破，进走郡城。陈锦之败也，惭愤；偶食不如意，鞭奴库成栋几死。栋刺杀之，以其首奔成功（赐姓始末：陈锦为内竖李进忠五人所刺，当是库成栋之党）。成功叹曰：『仆隶之人而皆戕其主，是天下无刑也』！厚给其家而枭成栋首示众，岛民大服（小腆纪年、皇朝年表）。

　　长泰守将杨青弃城遁，成功以参军冯世澄知县事、甘辉为中提督、黄廷为前提督、黄山为后提督。于是平和、诏安、南靖皆下（海上见闻录、小腆纪年）。

　　四月，进围漳州，清浙江金衢镇马进宝（号金衢马，一作逢知）率兵来援。成功召诸将问计，甘辉请战。成功曰：『不然。凡用兵之道，岂可全恃勇力？当明彼此之情。今陈锦新丧，提调无人，以素骁勇之进宝来，必以一当百。今且勿战，纵之入城，然后围之。城内人多、粮必乏，外调既迟，内势窘促，破之必矣』。乃撤万松关及龙江兵，令避援兵。进宝率精骑一千、步兵三千驰至灌口，不见敌，将安营，而四面摇旗吶喊，终夜不散；卸甲登高，见营栅布满山谷，惟往漳一路无阻，引军入城。成功进兵围之。进宝与王邦俊从东门出战，成功令陈胜、陈斌、苏茂、萧泗迎战，而自与甘辉、周全斌、陈尧策、郝文兴云梯攻城。进宝奔回，婴城固守。诸军攻围不下，议筑镇门象鼻山截溪流不得入海，欲以灌城，而奔流迅急，堤不得合。成功不攻城，筑长围以困之。城中兵括富户及百姓粟食之，民相枕籍饿死；杀人为食，至有妇人群聚击男子而分食其肉者，毋论鼠雀及树根、木叶、水萍、纸及皮之属尽食之。稀粥一碗值四金。自四月至十月，城中死者十之七八，城中百姓裁余一、二百人。第舍万间，率洞开不闭，室中虚无人。其一、二百人者，指沟中白骨，历数其生前姓氏、里居语人。有士子率妻子阖户一恸而绝，邻舍儿窃煮食之，视肠中累累然皆纸絮不化，邻舍儿亦废箸自绝。后署守道周亮工收髑髅凡七十三万有奇，焚埋于东门外，名曰「同归所」；筑万善庵其上，勒石记之。城外死者，骸骨无数，不与焉（海上见闻录、三藩记事本末、小腆纪年、说铃、簪云楼杂记）。

