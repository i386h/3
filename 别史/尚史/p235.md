<!-- { "loadSidebar": true } -->
　　序防孔子射于矍相之圃葢观者如堵墙射至于司马使子路执弓矢出延射曰贲军之将亡国之大夫与为人后者不入其余皆入葢去者半入者半又使公罔之裘序防扬觯而语公罔之裘扬觯而语曰幼壮孝悌耆耋好礼不从流俗修身以俟死者不在此位也葢去者半处者半序防又扬觯而语曰好学不倦好礼不变旄期称道不乱者不在此位也葢防有存者【记射义】
　　仲孙何忌孟僖子之子懿子也孟僖子将死召其大夫曰孔丘圣人之徒也臧孙纥有言曰圣人有明徳者若不当世其后必有达人今其将在孔丘乎我若获后必属说与何忌于孔子使事之而学礼焉故孟懿子与南宫敬叔师事仲尼【左传】
　　仲孙説【一作阅】懿子之弟居南宫曰南宫敬叔【礼康成注敬叔孟懿子之子仲孙阅又云南宫縚孟僖子之子南宫阅字子容其妻孔子兄女陆徳明释文南宫阅一名縚史记索隠南宫适家语作南宫縚是孟僖子之子仲孙阅则诸说并以南宫适与括与縚与仲孙阅俱为一人　按春秋名号归一图仲孙即阅南宫敬叔孔子弟子初不言括縚则南宫括别是一人明甚】
　　孔子与敬叔俱至周问礼乐自周反鲁弟子稍益进焉子曰自南宫敬叔之乗我车也而道加行【家语　家语南宫敬叔以富得罪于定公奔卫卫请复之载其宝以朝夫子闻之曰若是其货也丧不若速贫之愈　按敬叔无奔卫事说由檀弓而误】
　　孔璇【家语　事见前叔仲防】
　　惠叔兰卫将军文子弥牟之弟为卫司冦子游尝从孔子适卫与子兰相善使之受学于孔子【家语　檀弓记子兰之丧详子游传】
　　左丘明鲁太史孔子将修春秋与左邱明乗如周观书于周史归而修春秋之经丘明为之传【严彭祖注】
　　汉书仲尼与丘明观鲁史记有所褒贬口授弟子弟子退而异言丘明恐弟子各安其意以失其真故论本事而作传论衡春秋诸家去孔子逺左氏传出孔子壁中近得其实杜预注邱明受经于仲尼是为素臣荀崧曰孔子作春秋丘明子夏造膝亲受史通丘明躬为鲁史受经于仲尼啖助曰左氏受经于仲尼博采诸家叙事尤备此余传功最髙者　按诸家并以丘明受业孔子至宋赵匡则疑左氏在孔子之前王安石疑左氏在孔子之后并误叶梦得曰古有左氏左丘氏太史公称左丘失明厥有国语今春秋传作左氏而国语出左丘氏则不得为一家文体亦自不同其非一家书明甚矣按此则左丘明实为国语而作春秋传者又别有左氏说又独异
　　廉瑀【文翁礼殿图】
　　林放【文翁礼殿图】
　　牧皮事孔子学者【赵岐孟子注】
　　子服何是为子服景伯【鲁峻石壁画像】
　　宾牟贾【注不言孔子弟子然问乐免席而请子曰居吾语汝是亦弟子之礼也】贾侍坐于孔子孔子与之言及乐曰夫武之备戒已久何也【夫武之乐先击鼓备戒已久乃始作舞】对曰病不得其众也【武王伐纣病不得众心故先鸣鼔戒众久乃出战今舞象此】咏叹之淫液之何也对曰恐不逮事也【恐诸侯后至不及战事故长歌以致望慕之情】发扬蹈厉之已蚤何也对曰及时事也【象及时伐纣不可缓也】武坐致右宪左何也【坐跪也问舞武乐之人有时而跪以右足致地而左足仰何也】对曰非武坐也【贾言非武人坐舞法无坐也】声淫及商何也【乐有贪商之声】对曰非武音也子曰若非武音则何音也对曰有司失其传也若非有司失其传则武王之志荒矣【言武王实有心取商岂精明神武应天顺人之志哉】子曰唯丘之闻诸苌亦若吾子之言是也宾牢贾免席而请曰夫武之备戒已久则既闻命矣敢问迟之迟而又久何也【言久立于缀也】子曰居吾语汝夫乐者象成者也总干而山立武王之事也【将舞舞人总持干盾如山之立此象武王持盾以待诸之志】发扬蹈厉太公之志也【象太公鹰扬之志】武乱皆坐周召之治也【乐卒章象周公召公文徳之治盖以文而止武也】且夫武始而北出【自南第一位北至第二位为一成】再成而灭商【自第二位至苐三位而象灭啇】三成而南【自第三位至第四位极北而反南象克殷南还】四成而南国是疆【自北第一位至第二位象伐纣后疆理南国】五成而分周公左召公右【自第二位至苐三位乃分左右象周召】六成复缀以崇天子【自第三位而复于南头初位象武功成而归镐京四海皆崇武王为天子】夹振之而驷伐盛威于中国也【夹舞振铎以为节舞者戈矛四次击刺象伐纣之兵盛威于中国】夹而进事蚤济也【舞者各有部分振铎者夹之而进于武王之事为蚤成】久立于缀以待诸侯之至也【久立于行缀之位象武王待诸侯之集】且女独未闻牧野之语乎武王克殷反【当作及】商未及下车而封黄帝之后于蓟封帝尧之后于祝封帝舜之后于陈而封夏后氏之后于杞投殷之后于宋封王子比干之墓释箕子之囚使之行商容而复其位庶民弛政庶士倍禄济河而西马散之华山之阳而弗复乗牛散之桃林之野而弗复服车甲衅而藏之府库而弗复用倒载干戈包以虎皮将帅之士使为诸侯名之曰建櫜然后天下知武王之不复用兵也散军而郊射左射貍首【左东学在东郊射歌貍首以为节】右射驺虞【右西学在西郊射歌驺虞以为节】而贯革之射息也禆冕措笏而虎贲之士说剑也祀乎明堂而民知孝朝觐然后诸侯知所以臣耕籍然后诸侯知所以敬五者天下之大教也食三老五更于大学天子袒而割牲执醤而馈执爵而酳冕而总干所以教诸侯之弟也若此则周道四达礼乐交通则夫武之迟久不亦宜乎【记乐记】
　　鞠语景公上路寝闻哭声曰吾若闻哭声何为者也梁邱据对曰鲁孔丘之徒鞠语者也明于礼乐审于服丧其母死葬埋甚厚服丧三年哭泣甚哀公曰岂不可哉而色悦之【晏子春秋孔丛子同】
　　顔涿聚【史作浊邹左传作顔庚】齐大夫初梁父之大盗也学于孔子为天下名士以终其夀【吕览　史记孔子世家弟子三千身通六艺者七十有二人如顔浊邹之徒受业者甚众而于弟子列传内无顔涿聚左传黎邱之役涿聚为晋禽见齐传　史记七十七人外増陈亢以下十七人合九十四人此外申枨申绩即申党郑国即薛邦不并编入又荘子徳充符篇有常季郭象注常季孔子弟子按荘子多寓言不见他本亦不敢以假托编入也】
　　孔子门人【欧阳子云受业者为弟子受业于弟子者为门人】
　　成囘学于子路三年囘恭敬不已子路问其故囘对曰臣闻之行者比于鸟上畏鹰鹯下畏罗网夫人为善者少为谗者多若身不死安知祸罪不施行年七十常恐行节之亏囘是以恭敬待大命子路稽首曰君子哉【说苑】馯臂子弓【弓一作】楚人孔子传易于商瞿瞿传子弓【史记应劭曰子弓子夏门人汉儒林传商瞿受易仲尼瞿传鲁桥疵子庸子庸传江东馯臂子弓】
　　桥疵子庸【疵一作庇】字子肩鲁荘公族【世子】
　　商瞿受易以授桥疵子庸【汉书　史记谓子弓授子庸汉书谓子庸授子弓】魏文名都【世本名斯】受子夏经艺【史记】
　　干木晋之大驵也学于子夏为天下名士显人以终其夀【吕览路史干氏初邑后邑干因邑为氏风俗通以为姓名干木误】
　　髙行子齐人【赵岐注】
　　子夏授诗于髙行子【徐整注】
　　曽申字子西曽参之子受诗于子夏【陆徳明注】
　　左丘明授春秋于曾申【刘向别録】
　　穆公之母卒使人问于曽子曰如之何对曰申也闻诸申之父曰哭泣之哀齐斩之情饘粥之食自天子达布幕卫也縿幕鲁也【记檀弓　又曰曽子疾病曽元曽申坐于足大戴记作曽华曽子疾病曽元抑首曽华抱足而赵岐注以为曽子之孙误】
　　公羊高齐人子夏传春秋与公羊高【戴宏春秋论　荀崧曰公羊亲受子夏梁武帝曰公羊禀西河之学孔颖达曰孔子授春秋于卜商商授弟子公羊高谷梁赤各为之传】谷梁赤鲁人子夏弟子【风俗通　縻信以为秦孝公同时人阮孝绪曰名俶字元始顔师古注名喜受经于子夏】
　　乐正子春曾子弟子【康成注】
　　乐正子春之母死五日而不食曰吾悔之自吾母而不得吾情吾恶乎用吾情【记檀弓】
　　乐正子春下堂而伤其足数月不出犹有忧色门弟子曰夫子之足瘳矣数月不出犹有忧色何也乐正子春曰善如尔之问也善如尔之问也吾闻诸曽子曽子闻诸夫子曰天之所生地之所养无人为大父母全而生之子全而归之可谓孝矣不亏其体不辱其身可谓全矣故君子顷步而不敢忘孝也今予忘孝之道予是以有忧色壹举足而不敢忘父母壹出言而不敢忘父母壹举足而不敢忘父母是故道而不径舟而不游不敢以先父母之遗体行殆壹出言而不敢忘父母是故恶言不出于口忿言不反于身不辱其身不羞其亲可谓孝矣【记祭义　韩非子齐伐鲁索谗鼎作乐正子春事与栁下惠同】
　　檀弓鲁人善于礼【陆徳明音义　胡寅曰曽子门人纂修论语】
　　公仪仲子【鲁同姓】之丧檀弓免焉仲子舍其孙而立其子【礼适子死立适孙】檀弓曰何居我未之前闻也趋而就子服伯子【即子服何景伯】于门右曰仲子舍其孙而立其子何也伯子曰仲子亦犹行古之道也昔者文王舍伯邑考而立武王微子舍其孙腯而立衍也夫仲子亦犹行古之道也子游问诸孔子孔子曰否立孙【记檀弓　孔颖达防檀弓在六国时知者以仲梁子是六国时人故知也非孔门门徒而于仲梁予之下康成注曰鲁人孔疏云鲁有仲梁懐仲梁鲁姓故知是鲁人其说自相舛戾　按记檀弓与孔子同时而云六国时人误】
　　沈犹行曽子弟子【赵岐注】
　　曾子居武城有越冦或曰冦至盍去诸曰无寓人于我室毁伤其薪木冦退则曰修我墙屋我将反冦退曾子反左右曰待先生如此其忠且敬也冦至则先去以为民望冦退则反殆于不可沈犹行曰是非汝所知也昔沈犹有负刍之祸从先生者七十人未有与焉
　　阳肤曽子弟子【包成论语章句】
　　公明高曾子弟子【赵岐注】
　　公明宣学于曾子三年不读书曾子曰宣而居参之门三年不学何也公明宣曰宣见夫子居宫庭亲在叱咤之声未尝至犬马宣说之宣见夫子之应宾客恭俭而不懈惰宣说之宣见夫子之居朝廷严临下而不毁伤宣说之宣说此三者学而未能宣安敢不学乎曾子避席谢之曰参不及宣其学而已【说苑】
　　公明仪子张弟子子张之丧公明仪为志焉又为曾子弟子【孔颖达疏】
　　子襄曾子弟子【赵岐注】
　　公孙尼子七十子之弟子【顔师古注】
　　沈约曰乐记取公孙尼子刘巘曰缁衣公孙尼子作
　　孺家有公孙尼子二十八篇杂家有公孙尼一篇【汉书】世硕陈人七十子之弟子【顔师古注】
　　世硕以为人情有善有恶在所养焉作养书一篇宓子贱漆雕开公孙尼子之徒亦论性情与世子相出入【王充论衡】
　　儒家世子二十一篇【汉书】
　　景子说宓子语似其弟子【顔师古注】
　　景子三篇【汉书】
　　王史氏七十子后学者【顔师古注】
　　六国时人【刘向别録】
　　王史氏二十一篇【汉书】
　　李克子夏弟子为魏文侯相【顔师古注】
　　李克七篇【汉书】
　　婴齐人七十子之后【顔师古注】
　　子十八篇【汉书】
