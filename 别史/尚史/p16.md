<!-- { "loadSidebar": true } -->
　　十四年日有食之既【通鉴】
　　十五年楚围雍氏韩徴甲与粟于周【史记作东周与国防异】周君患之告苏代代説韩不徴甲与粟于周且与周髙都十七年齐薛公田文为韩魏攻楚又与韩魏攻秦而借兵乞食于周韩庆【韩人仕周者】谓田文曰君为韩魏攻楚取宛叶以北今又攻秦以益之韩魏南无楚忧西无秦患则地广而益重齐必轻矣夫本末更盛虚寔有时窃为君危之君不如令敝邑隂合为秦无籍兵乞食君临函谷而无攻令敝邑谓秦王曰薛公所以进兵者欲王令楚割东国以与齐而秦出楚王【懐王】以为和秦得无攻而以楚之东国免必欲之楚王出必徳齐齐得东国而益强而薛世世无患田文曰善使三国无攻秦而不籍兵乞食于周三国攻秦反周恐魏之借道也为西周谓魏王【哀王】曰楚宋不利秦之聴三国也【聴犹顺从也】彼且攻王之聚以利秦魏王惧令军设舍速东二十二年秦攻魏犀武于伊阙进兵而攻周周君之魏求救魏许之戍或为周最谓赵李兑曰君不如禁秦之攻周赵之上计莫如今秦魏复战秦攻周而得众必伤欲持周之得必不攻魏秦攻周而不得前有胜魏之劳后有攻周之败又必不攻魏今君禁之而全赵令其止必不败不聴是吾却秦而定周也秦去周必复攻魏魏不支必因君而讲则君重矣若魏不讲而疾支之是君存周而战秦魏也重亦在赵【国防】
　　楚欲与齐韩连和伐秦因欲图周王赧使武公谓楚相昭阳曰三国以兵割周郊地以便输而南器以尊楚臣以为不然夫弑共主臣世君大国不亲以众胁寡小国不附大国不亲小国不附不可以致名实名实不得不可以伤民夫有图周之声非所以为号也昭阳曰乃图周则无之虽然周何故不可图也曰军不五不攻城不十不围夫一周为二十晋公之所知也韩尝以二十万之众辱于晋之城下鋭士死中士伤而晋不防公无百韩以图周此天下之所知也夫怨结于两周以塞邹鲁之心交絶于齐声失天下其事危矣危两周以厚三川川方城之外必为韩弱矣何以知其然也西周之地絶长补短不过百里名为天下共主裂其地不足以肥国得其众不足以劲兵虽无攻之名为弑君然而好事之君喜攻之臣发号用兵未尝不以周为终始是何也祭器在焉欲器之至而防弑君之乱臣恐天下以器雠楚也臣请譬之夫虎肉臊其兵利身人犹攻之也若使泽中之麋蒙虎之皮人之攻也必万之于虎裂楚之地足以肥国诎楚之名足以尊主今子将以欲诛残天下之共主居三代之传器吞三翮六翼以为世主非贪而何周书曰欲起无先故器南则兵至矣于是楚计辍不行四十二年秦破华阳约【秦昭王使胡伤撃魏将芒卯华阳破之】马犯説梁梁城周【史记】
　　楚兵在山南【山吴岳也】伍得【楚将】将为楚王属怨于周或谓周君曰不如令太子将军正迎伍得于境而君自郊迎令天下皆知君之重伍得也因泄之楚曰周君所以事伍得者器必名曰谋楚王必求之而伍得无効也王必罪之秦兴师临周而求九鼎周君患之以告顔率顔率东献鼎而借救于齐齐大发师救周而秦兵罢齐将求九鼎顔率复説之而齐兵亦罢【原本载东周纪中按东周居巩非鼎之所在周防曰西周者故天子之国也多名器重宝固知当属西周也】秦召周君周君难往或谓周君谓魏王【安厘】曰秦召周君将使攻魏之南阳【史记魏作韩南阳韩地也】王何不出兵于河南周君闻之将为辞于秦而不往周君不入秦秦必不敢越河而攻南阳【国防】
　　五十九年秦取韩阳城负黍西周恐倍秦与诸侯约从将天下鋭师出伊阙攻秦令秦无得通阳城秦昭王怒使将军摎攻西周西周君奔秦顿首谢罪尽献其邑三十六口三万秦受其献归其君于周周君王赧卒宋忠曰諡曰西周武公索隠葢武公与王赧并卒故连言之宋説非刘伯荘曰諡法无赧轻防危弱寄住东西足为惭赧故号之曰赧帝王世纪赧王多负债于民上台以游之名曰逃债台雒阳南宫簃台是也
　　周民遂东亡秦取九鼎宝器而迁西周君于狐【史记】东周
　　惠公
　　东周惠公者西周惠公之少子也别封于巩是为东周东周与西周战韩救西周为东周谓韩王【襄王】曰西周者故天子之国也多名器重宝按兵而勿出可以徳东周西周之宝可尽矣东周与西周争西周欲和于楚韩齐明【疑楚人】谓东周君曰臣恐西周之与楚韩宝令之为已求地于东周也不如谓楚韩曰西周之欲入宝持二端今东周之兵不急西周西周之宝不入楚韩楚韩欲得宝且趣我攻西周是我为楚韩取宝以徳之也西周弱矣秦假道于周以伐韩周恐假之而恶于韩不假而恶于秦史黡谓周君曰君何不令人谓韩公叔曰秦敢絶塞而伐韩者信东周也公何不与周地发重使之楚秦必疑不信周是韩不伐也又谓秦王【武王】曰韩强与周地将以疑周于秦秦必无辞令周弗受是得地于韩而聴于秦也十五年楚攻雍氏周粻秦韩楚王【懐王】怒周为周谓楚王曰以王之强而怒周周恐必以国合于所与粟之国是劲王之敌也故不如速觧周恐彼前得罪而后得解必厚事王矣赵取周之祭地周君患之郑朝【郑人】曰臣请以三十金复取之周君予之郑朝献之赵太卜及王病太卜曰周之祭地为祟赵乃还之十八年三晋隘秦周令其相之秦以秦之轻也防其行有人谓相国曰秦之轻重未可知也秦欲知三国之情公不如遂见秦王曰请为王聴东方之处【鲍彪注处所为也】秦必重公是公重周以取秦也齐重故有周而已取齐【有周犹善周言齐为天下重故甞善周而又取善于齐】是周甞不失重国之交也
　　史记齐重则固有周聚以収齐正义周聚事齐而和于齐周故得齐重　以周聚为人名
　　楚昭翦与东周恶或谓翦曰为公画隂计翦曰何也曰西周甚憎东周常欲东周与楚恶西周必令贼贼公因宣言东周也以恶之于王也翦曰善遽和东周石行秦【周人】谓秦大梁造【秦爵名鲍彪注葢白起也】曰欲决覇王之名不如备两周辩智之士谓周君曰君不如令辩智之士为君争于秦【备者谨待之也争者争秦之卑周也　国防】
　　后七年秦荘襄王灭东西周东西周皆入于秦周不祀【史记】
　　賛曰元王以还周拥虗器弁髦刍狗天下显弃之至若盗臣窃玉与国请命虎皮防羊覇王惧攻是文武之徳虽擕而余绪如线犹足系属一时予于其衰益见周徳之盛也





　　尚史卷六
　　钦定四库全书
　　尚史卷七　　　　　　　本纪六
　　镶白旗汉军李锴撰
　　秦本纪
　　始皇帝　二世皇帝
