<!-- { "loadSidebar": true } -->
　　索隠言殷登进名贤之人既无非大贤故殷家不大光昭亦不即至賔灭
　　以至今我未定天保何暇寐王曰定天保依天室悉求夫恶贬从殷王受
　　索隠言悉取夫恶人不知天命不顺周家者咸贬责之与受同罪
　　日夜劳来我西土我维显服及徳方明自洛汭延于伊汭居易毋固其有夏之居我南望三涂北望岳鄙顾詹有河粤詹洛伊毋逺天室营周居于雒邑而后去【史记】西旅献獒太保作旅獒巢伯来朝芮伯作旅巢命【书序下篇亡】
　　克殷后二年武王病天下未集羣公惧穆卜周公乃祓斋自为质欲代武王武王有瘳后而崩
　　礼记武王九十三而终纪年武王年五十四括地志墓在雍州万年县西南二十八里毕原上
　　太子诵立是为成王【史记】
　　周人之礼其社用栗祀灶葬树栢其乐大武三象棘下其服尚赤【淮南子】
　　楚辞注武王既诛纣令壊邠岐之社徙以为天下太社
　　成王　康王
　　成王名诵武王之子也武王崩成王年十有三而嗣立明年夏六月既冠成王而朝于祖以见诸侯周公命祝雍作颂曰祝王辞达而勿多也祝雍辞曰使王近于民逺于佞啬于时惠于财亲贤而任能其颂曰令月吉日王始加元服去王防志服王衮职钦若昊天六合是式率尔祖考永永无极【家语　大戴礼同】
　　周初定天下周公恐诸侯畔周公乃摄行政当国管叔蔡叔羣弟疑周公周公辟居东都居东二年成王啓金縢书反周公
　　越絶书武王封周公使傅相成王成王少周公臣事之当是之时赏赐不加于无功刑罸不加于无罪天下家给人足禾黍茂美使人以时説之以礼上顺天地泽及夷狄于是管叔蔡叔不知周公而谗之成王周公乃辞位出巡狩于邉一年天暴风雨树木尽偃成王大恐乃发金縢之柜察周公之册知周公有盛徳乃迎周公
　　管叔蔡叔与武庚作乱畔周周公奉成王命伐诛武庚管叔放蔡叔以防子开代殷后国于宋【史记】
　　周书武王克殷立王子禄父俾守商祀建管叔于东蔡叔霍叔于殷俾监殷臣武王崩周公立相天子三叔及殷东徐奄及熊盈以畔周公召公内弭父兄外抚诸侯元年夏六月葬武王于毕二年作师旅临卫攻殷殷大震溃降辟三叔王子禄父北奔管叔经而卒乃囚蔡叔于郭邻凡所征熊盈十有七国俘维九邑俘殷献民迁于九毕俾康叔宇于殷俾中旄父宇于东
　　淮夷徐戎及奄叛王乃大搜于岐阳东伐淮夷【帝王世纪】遂践奄作成王政既践奄迁其君于蒲姑作将蒲姑【书序二篇亡】
　　周公行政七年成王长周公反政成王成王在丰使召公复营洛邑如武王之意成王自奄归在宗周作多方既绌殷命袭淮夷归在丰作周官兴正礼乐度制于是改而民和睦颂声兴成王既伐东夷自慎来贺成王赐荣伯作贿息慎之命成王将崩惧太子钊之不任乃命召公毕公率诸侯以相太子而立【史记】
　　惟四月哉生魄王不怿甲子王乃洮颒水相被冕服凭玉几乃同召太保奭芮伯彤伯毕公卫侯毛公师氏虎臣百尹御事王曰呜呼疾大渐惟几病日臻既弥留恐不获誓言嗣兹予审训命汝昔君文王武王宣重光奠丽陈教则肄肄不违用克达殷集大命在后之侗敬迓天威嗣守文武大训无敢昏逾今天降疾殆弗兴弗悟尔尚明时朕言用敬保元子钊宏济于艰难柔逺能迩安劝小大庶邦思夫人自乱于威仪尔无以钊冒贡于非几兹既受命还出缀衣于庭越翼日乙丑王崩太保命仲桓南宫毛俾爰齐侯吕伋以二干戈虎贲百人逆子钊于南门之外延入翼室恤宅宗丁夘命作册度越七日癸酉伯相命士须材狄设黻扆缀衣牖间南向敷重蔑席黼纯华玉仍几西序东向敷重底席缀纯文贝仍几东序西向敷重丰席画纯雕玉仍几西夹南向敷重笋席纷纯漆仍几越玉五重陈寳赤刀大训宏璧琬琰在西序大玉夷玉天球河图在东序之舞衣大贝鼖鼓在西房兑之戈和之弓垂之竹矢在东房大辂在賔阶面缀辂在阼阶面先辂在左塾之前次辂在右塾之前一人雀弁执惠立于毕门之内四人綦弁执戈上刃夹两阶戺一人冕执刘立于东堂一人冕执钺立于西堂一人冕执戣立于东垂一人冕执瞿立于西垂一人冕执鋭立于侧阶王麻冕黼裳由賔阶隮卿士邦君麻冕蚁裳入即位太保太史太宗皆麻冕彤裳太保承介圭上宗奉同瑁由阼阶隮太史秉书由賔阶隮御王册命曰皇后慿玉几道末命命汝嗣训临君周邦率循大卞燮和天下用答文武之光训王再拜兴答曰眇眇予末小子其能而乱四方以敬忌天威乃受同瑁王三宿三祭三咤上宗曰飨太保受同降盥以异同秉璋以酢受宗人同拜王答拜太保受同祭哜宅授宗人同拜王答拜太保降收诸侯出庙门俟王出在应门之内太保率西方诸侯入应门左毕公率东方诸侯入应门右皆布乗黄朱賔称奉圭兼币曰一二臣卫敢执壤奠皆再拜稽首王义嗣徳答拜太保暨芮伯咸进相揖皆再拜稽首曰敢敬告天子皇天改大邦殷之命惟周文武诞受羑若克恤西土惟新陟王毕协赏罸戡定厥功用敷遗后人休今王敬之哉张皇六师无壊我高祖寡命王若曰庶邦侯甸男卫惟予一人钊报诰昔君文武丕平富不务咎底至齐信用昭明于天下则亦有熊罴之士不二心之臣保乂王家用端命于上帝皇天用训厥道付畀四方乃命建侯树屏在我后之人今予一二伯父尚胥暨顾绥尔先公之臣服于先王虽尔身在外乃心罔不在王室用奉恤厥若无遗鞠子羞羣公既皆聴命相揖趋出王释冕反防服【尚书】
　　成康之际天下安宁刑错四十余年不用
　　纪年十六年王南巡狩至九江庐山
　　康王命作防毕公分居里成周郊作毕命
　　后汉书康王晩朝闗睢作讽又曰昔周王承文王之盛一朝晏起夫人不鸣璜宫门不击柝闗雎之人见几而作韩诗大人内倾于色贤人见其萌咏闗雎以刺时史记周道缺诗人本之衽席闗雎作子周康之时颂声作乎下闗雎作乎上习治也习治则伤始乱也列女传康王晏出朝闗睢预见
　　康王崩子昭王瑕立【康王在位二十六年　史记】
　　昭王　穆王　共王　懿王　孝王　夷王厉王
　　昭王名瑕康王之子也康王崩昭王立昭王徳衰南征济于汉船人恶之以胶船进王王御船至中流胶液船解王没于水中而崩周人讳之【帝王世纪】
　　吕氏春秋昭王征荆辛余靡为王右逺反涉汉梁败王及祭公擅于汉中辛余靡振王又反振蔡公纪年昭王十六年伐楚渉汉遇大兕楚辞注昭王背成王之制而出游南至于楚楚人沈之而遂不还刀剑录昭王在位五十一年
　　立昭王子满是为穆王穆王即位春秋已五十矣王道衰防【史记】
　　纪年自武王至穆王享国百年穆王以下都于南郑
　　穆王命君牙为大司徒作君牙命伯冏为太仆正作冏命【书序】穆王西巡狩见西王母乐之忘归而徐偃王反穆王攻徐偃王大破之
　　列子周穆王时西极之国有化人来穆王敬之若神事之若君为之筑台其高千仞临终南之上号曰中天之台简郑卫处子娥媌靡曼者以满之奏承云六英九韶晨云以乐之化人犹不舍然居亡几何谒王同游王执化人之袪腾而上者中天乃止暨及化人之宫出云雨之上所观聴纳尝皆非人间之有实以为清都紫防钧天广乐化人复谒王同逰所及之处仰不见日月俯不见河海光影所照百骸六藏悸而不凝既寤化人曰吾与王神逰也王大説不恤国事肆意逺游驾八骏之乗遂宿于昆仑之阿赤水之阳别日升昆仑之邱观黄帝之宫而封之遂賔于西王母觞于瑶池之上乃观日之所入一日行万里纪年穆王十三年西征于青鸟之所憇十七年西征昆仑邱见西王母其年西王母来见賔于昭宫又曰穆王西征还里天下亿有九万里又曰穆王北征行积羽千里归藏昔穆王筮西征不吉曰龙降于天而道里修逺飞而冲天苍其羽
　　穆王将征犬戎祭公谋父谏曰先王耀徳不观兵不聴遂征之得四白狼四白鹿以归自是荒服者不至列子穆王大征西戎西戎献锟铻之劒火浣之布劔长尺有咫切玉如切泥布浣之必投于火出火而振之皓然疑乎雪十洲记穆王时西胡献昆吾割玉刀夜光常满杯刀长一尺杯受三升刀切玉如切泥杯光明夜照夕出杯于庭比明水满杯中纪年穆王三十七年大起九师东至于九江驾鼋鼍以为梁遂伐越至于纡荆人来贡抱朴子穆王南征一军尽化君子为猿为鹤小人为沙为虫古文周书穆王田有黒鸟若鸠翩然而跱于衡御者毙之以防马佚不克止之踬于乗伤帝左股述异记穆王时天下连雨三月王乃吹笛雨遂止　按羣説及穆天子传皆诡僻不经姑録数端以广异闻
