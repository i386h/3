<!-- { "loadSidebar": true } -->
　　家语孔子为中都宰制养生送死之节长防异食强弱异任男女别涂路无拾遗器不雕伪为四寸之棺五寸之椁因丘陵为坟不封不树行之一年而四方之诸侯则焉定公曰学子此法以治鲁国何如孔子对曰虽天下可乎于是二年定公以为司空乃别五土之性而物得所生之宜季氏昭公于墓道之南孔子沟而合诸墓谓季桓子曰合之所以揜夫子之不臣由司空为大司冦设法而不用无奸民史记亦曰由中都宰为司空由司空为大司冦符子鲁侯欲以孔子为司徒将召三桓议之谓左丘明曰寡人欲以孔子为司徒而授以政将欲谋诸三子左丘明曰孔丘其圣人与夫圣人佐政过者离位焉虽欲谋其将弗合乎鲁侯曰吾子奚以知之左丘明曰周人欲为千金之裘而与狐谋其皮具少牢之珍而与羊谋其羞言未卒狐相率逃于重丘之下羊相呼蔵于深林之中何者谋失之矣今君欲以孔丘为司徒召三桓而谋之亦与狐谋裘与羊谋羞哉于是鲁侯遂不与三桓谋而召孔子为司徒　按司徒司马司空者三卿也司冦实大夫不得与三卿并且诸説无为司徒司空事左传孔子之为司冦也沟而合诸墓而家语以为司空时盖史踵家语之妄而误而符子司徒之説为尤误也
　　命之曰宋公之子弗甫有孙鲁孔丘命尔为司冦孔子曰弗甫敦及厥辟将不堪公曰不妄【韩诗外传】
　　荀子孔子为鲁司冦有父子讼者孔子拘之三月不别其父请止孔子舍之季孙闻之不説曰是老也欺予语予曰为国家必以孝今杀一人以戮不孝又舍之冉子以告孔子叹曰呜呼上失之下杀之其可乎不教其民而聴其狱杀不辜也三军大败不可斩也狱犴不治不可刑也罪不在民故也嫚令谨诛贼也敛也无时暴也不教而责成功虐也已此三者然后刑可即也书曰义刑义杀勿庸以即予维曰未有顺事言先教也韩诗外传家语畧同家语孔子为司冦防狱讼皆进众议者而问之曰子以为奚若某以为何若皆曰云云如是然后夫子曰当从某子防是説苑同春秋繁露孔子为司冦防狱屯屯与众共之不敢自専是以死者不恨生者不怨
　　定公十年夏公防齐侯于夹谷孔子相犂弥言于齐侯曰孔丘知礼而无勇若使菜人以兵刼鲁侯必得志焉齐侯従之孔子以公退曰士兵之两君合好而裔夷之俘以兵乱之非齐君所以命诸侯也裔不谋夏夷不乱华俘不干盟兵不偪好于神为不祥于徳为愆义于人为失礼君必不然齐侯闻之遽辟之将盟齐人加于载书曰齐师出竟而不以甲车三百乗従我者有如此盟孔子使兹无还揖对曰而不反我汶阳之田吾以共命者亦如之齐侯将享公孔子谓梁丘据曰齐鲁之故吾子何不闻焉事既成矣而又享之是勤执事也且牺象不出门嘉乐不野合飨而既具是弃礼也若其不具用秕稗也用秕稗君辱弃礼名恶子盍图之夫享所以昭徳也不昭不如其己也乃不果享齐人来归我郓讙龟隂之田
　　谷梁頬谷之防孔子相焉两君就坛两相相揖齐人鼔噪而起欲以执鲁君孔子厯阶而上不尽一等而视归乎齐侯曰两君合好夷狄之民何为来为命司马止之齐侯逡巡而谢曰寡人之过也退而属其二三大夫曰夫人率其君与之行古人之道二三子独率我而入夷狄之俗何为罢防齐人使优施舞于鲁君之幕下孔子曰笑君者罪当死使司马行法焉首足异门而出齐人来归郓讙龟隂之田盖为此也史记世家畧同正义鲁筑城以旌孔子功因名谢城
　　十二年将堕三都于是叔孙氏堕郈季氏堕费将堕成公敛处父不堕冬十二月公围成弗克【左传】
　　公羊传孔子行乎季孙三月不违曰家不蔵甲邑无百雉之城于是帅师堕郈帅师堕费注云二大夫宰吏数叛患之以问孔子孔子曰陪臣执国命采长数叛者坐邑有城池之固家有甲兵之藏故也季孙説其言而堕之家语遂堕三都误史记世家在十三年亦误
　　十三年孔子由大司冦摄行相事有喜色门人曰闻君子祸至不惧福至不喜孔子曰有是言也不曰乐其以贵下人乎于是诛鲁大夫乱政者少正夘
　　荀子孔子诛少正夘家语孔子朝政七日而诛少正夘戮之于两观之下尸于朝三日子贡进曰少正夘鲁之闻人也今夫子为政始诛之或者为失乎孔子曰天下有大恶者五而窃盗不与焉心逆而险行僻而坚言伪而辩记丑而博顺非而泽此五者有一则不免于君子之诛而少正夘皆有之不可以不除按朱子以论语左传不载子思孟子不言疑无其事新论少正夘在鲁与孔子同时孔子门人三盈三虚唯顔渊不去独知圣人之徳也夫门人去仲尼而皈少正夘非不知仲尼之圣亦不知少正夘之佞　説尤舛谬
　　与闻国政三月鬻羔豚者弗饰贾男女行者别于涂涂不拾遗四方之客至乎邑者不求有司皆予之以归【史记世家】
　　孔子始用于鲁鲁人鹥诵之曰麛裘而鞞投之无戾鞞之麛裘投之无邮三年民又作诵曰男子行乎涂右女子行乎涂左财物之遗者民莫之举【孔丛子】
　　吕氏春秋同家语初鲁之贩羊有沈犹氏者常朝饮其羊以诈市人有公慎氏者妻淫不制有慎溃氏者奢侈逾法鬻六畜者饰之以储贾及孔子为政沈犹氏不朝饮其羊公慎氏出其妻慎溃氏越境而徙三月鬻牛马者不储贾卖羊豚者不加饰男尚忠信女尚贞顺
　　齐人闻而惧曰孔子为政必霸霸则吾地近焉我之为先并矣盍致地焉犁鉏曰请先尝沮之沮之而不可则致地庸迟乎于是选齐国中女子好者八十人皆衣文衣而舞康乐【家语作容玑舞名也】文马三十驷遗鲁君陈女乐文马于鲁城南髙门外季孙斯微服往观再三将受乃语鲁君为周道防往观终日怠于政事仲由曰夫子可以行矣孔子曰鲁今且郊如致膰乎大夫则吾犹可以止季孙斯卒受齐女乐三日不聴政郊又不致膰俎于大夫孔子遂行宿乎屯而师己送曰夫子则非罪孔子曰吾歌可夫歌曰彼妇之口可以出走彼妇之谒可以死败盖优哉防哉维以卒嵗师已反季孙斯曰孔子亦何言师已以实告斯喟然叹曰夫子罪我以羣婢故也史记世家在十四年年表在十二年并误当在十三年琴操季桓子受女乐孔子欲谏不得退而望鲁龟山作龟山操曰予欲望鲁龟山蔽之手无斧柯奈龟山何
　　孔子遂适卫主顔讐由家弥子之妻与子路之妻兄弟也【史记世家作子路妻兄顔浊邹今従孔子】卫灵公问孔子居鲁得禄防何对曰奉粟六万卫人亦致粟六万居顷之或譛孔子于灵公灵公使公孙余假一出一入【谓以兵仗出入也】孔子恐获罪居十月去卫将适陈过匡顔刻为仆以其防指之曰昔吾入此由彼缺也匡人闻之以为鲁之阳虎阳虎尝暴匡人匡人于是遂止孔子孔子状类阳虎拘焉【史记世家】
　　仲由弹劒而歌孔子和之曲三终匡人解围而去【家语】史记孔子使从者为甯武子臣于卫然后得去　按甯武子当卫文公时至灵公已百四十年是史误也韩诗外传简子将杀阳虎孔子似之带甲以围孔子舍子路愠怒奋防将下孔子止之曰由何仁义之寡裕也夫诗书之不习礼乐之不讲是丘之罪也吾非阳虎而以我为阳虎则非丘之罪也命也子歌我和若子路歌孔子和之三终而围解琴操孔子到匡郭外顔渊举防指匡穿垣曰往与阳货正从此入匡人闻其言告君曰往者阳货今复来乃率众围孔子数日乃和琴而歌音曲甚哀有暴风击军士僵仆于是匡人乃知孔子圣人自觧也
　　去即过蒲月余反乎卫主蘧瑗家灵公之夫人南子使人谓孔子曰四方之君子不辱欲与寡君为兄弟者必见寡小君寡小君愿见孔子辞谢不得已而见之夫人在絺帷中孔子入门北面稽首夫人自帷中再拜环佩玉声璆然孔子曰吾乡为弗见见之礼答焉子路不説孔子矢之曰予所不者天厌之天厌之居卫月余灵公与夫人同车宦者雍渠参乗出使孔子为次乗招揺市过之孔子丑之去卫过是嵗鲁定公薨孔子去适宋与弟子习礼大树下宋司马桓魋欲杀孔子拔其树孔子去弟子曰可以速矣孔子曰天生徳于予桓魋其如予何
　　家语孔子见宋君君问孔子曰吾欲使长有国而列都得之欲使民无惑使士竭力使日月当时圣人自来官府治理为之奈何孔子曰丘闻之隣国相亲则长有国君臣忠则列都得之不杀无辜无释罪人则民不惑士益之禄则皆竭力尊天敬则日月当时崇道贵徳则圣人自来任能黜否则官府治理宋君曰善哉寡人不佞不足以致之孔子曰此事非难唯欲行之
　　孔子适郑与弟子相失孔子独立郭东门郑人【家语作姑布子卿】或谓子贡曰东门有人其颡似尧其项类皋陶其肩类子产然自要以下不及禹三寸累累若丧家之狗子贡以实告孔子孔子欣然笑曰形状末也而似丧家之狗然哉然哉
　　韩诗外传孔子出卫之东门曰二三子引车避有人将来相我姑布子卿亦曰二三子引车避有圣人将来孔子下步姑布子卿迎而视之五十步従而望之五十步顾子贡曰是何为者也子贡曰赐之师也所谓鲁孔丘也曰赐之师何如姑布子卿曰得尧之颡舜之目禹之颈皋陶之喙従前视之盎盎乎似有土者从后视之髙肩弱脊此惟不及四圣者也曰子何患焉汗面而不恶葭喙而不借逺而望之羸乎若丧家之狗子何患焉子贡以告孔子孔子独辞丧家之狗曰丘何敢乎子贡曰汗面而不恶葭喙而不借赐以知之矣不知丧家狗何足辞也子曰赐汝独不见夫丧家之狗欤既敛而椁布器而祭顾望无人意欲施之上无明王下无贤士方伯王道衰政教失强陵弱众暴寡百姓縦心莫之纲纪是人固以丘为欲当之者也丘何敢乎
　　孔子遂至陈主于司城贞子家
　　孔丛子陈惠公大城因起凌阳之台未终而坐法死者数十人又执三监吏夫子适陈闻之见陈侯与俱登台而观焉夫子曰美哉斯台自古圣王之为城台未有不戮一人而能致功若此者陈侯遂窃赦所执吏既而见夫子问曰昔周作灵台亦戮人乎答曰文王之兴附者六州六州之众各以子送来故区区之台未及期日而成何戮之有
　　嵗余有隼集于陈廷而死楛矢贯之石砮矢长尺有咫陈湣公【家语国语并作惠公恵公于定公四年已前卒湣公是】使使问孔子孔子曰隼来逺矣此肃慎之矢也昔武王克商通道九夷百蛮使各以其方贿米贡使无忘职业于是肃慎贡楛矢石砮长尺有咫先王欲昭其令徳以肃慎矢分大姬配虞胡公而封诸陈分同姓以珍玉展亲分异姓以逺方职使无忘服故分陈以肃慎矢试求之故府果得之
