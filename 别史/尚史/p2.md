<!-- { "loadSidebar": true } -->
　　黄帝之治天下也其民不引而来不推而往不使而成不禁而止黄帝之治也置法而不变使民安其位【管子】黄帝之治天下也日月精明星辰不失其行风雨时节五谷登孰青龙进驾飞黄伏皁诸北儋耳之国莫不献其贡职然犹未及虙戱氏之道也【淮南子】
　　尸子四夷之民有贯胷者有深目者有长肱者黄帝之徳尝致之
　　黄帝二十五子子青阳之子孙曰挚立是为帝少皥春秋命厯序黄帝传十世一千五百二十嵗
　　兵隂阳有黄帝十六篇图三卷道家黄帝四经四篇铭六篇黄帝君臣十篇杂黄帝五十八篇小説家黄帝説四十篇【汉书】
　　列子黄帝书曰形动不生形而生影声动不生声而生响无动不生无而生有形必终者也天地终乎与我偕终终进乎不知也道终乎本无始进乎本不久有生则复于不生有形则复于无形不生者非本不生者也无形者非本无形者也生者理之必终者也终者不得不终亦如生者不得不生而欲恒有生画其终惑于数也精神者天之分骨骸者地之分属天清而散属地浊而聚精神离形各归其真故谓之者归也归其真宅黄帝曰精神入其门骨骸反其根我尚何存新书黄帝曰道若川谷之水其出无已其行无止故服人而不为仇分人而不譐者惟其道矣故播之于天下而不忘者其惟道矣吕氏春秋黄帝言曰声禁重色禁重衣禁重香禁重味禁重室禁重　按三坟为轩辕政典然与隂符葢皆附防非黄帝之书太史公所谓文不雅驯者近是今并畧之
　　赞曰世传黄帝实仙去不死如皇览古今注世纪诸説棼如而铸鼎骑龙且自史迁发之列仙防纬又其下已槩不具载具载其规矩天地轨范百王者如纪其神明之徳谓实不死可也
　　五帝纪【説见前】
　　少皥金天氏
　　帝少皥名挚【周书挚作质】黄帝子青阳氏之裔也土生金故为金徳天下号曰金天氏【汉书】
　　帝十二而冠【八代记　公羊疏引】初降居江水有圣徳邑于穷桑以登帝位都曲阜故又谓之穷桑氏【帝王世纪】
　　古史考或曰宗师太皥之道故曰少皥氏拾遗记云少皥以主西方一号金天氏亦曰金穷氏时有五鳯随方色集于庭因曰鳯鸟氏又号穷桑氏亦曰桑邱氏金鸣于山银涌于地或如蛇有水屈曲如龙鳯有山盘纡如屈龙故有龙山山鳯水之目亦因以
　　为姓末代为龙邱氏蛇邱氏　　　　　　曰皇蛾白帝子降与皇蛾防喜而生少昊荒诞大甚畧存一二
　　少皥挚之立也鳯鸟适至故纪于鸟为鸟师而鸟名鳯鸟氏厯正也【凤知天时故名厯正】元鸟氏司分者也【元鸟燕也以春分来秋分去】伯赵氏司至者也【伯赵伯劳也以夏至鸣冬至止】青鸟氏司啓者也【青鸟鸧鷃也以立春鸣立夏止】丹鸟氏司闭者也【丹鸟鷩雉也以立秋来立冬去四时皆厯正之属官】祝鸠氏司徒也【祝鸠鹪鸠也孝故为司徒主教民】鴡鸠氏司马也【鴡鸠王鴡也鸷而有别故为司马主法制】鸤鸠氏司空也【鸤鸠鸪鵴也平均故为司空平水土】爽鸠氏司冦也【爽鸠鹰也鸷故为司冦主盗贼】鹘鸠氏司事也【鹘鸠鹘雕也春来冬去故为司事】五鸠鸠民者也五雉为五工正【雉有五种西方曰鷷雉攻木之工东方曰鶅雉塼埴之工南方曰翟雉攻金之工北方曰鵗雉攻皮之工伊洛而南曰翚雉设五色之工】利器用正度量夷民者也九扈为九农正【扈有九种春扈鳻鶞相五土之宜趣民耕种夏扈窃元趣民耘苗秋扈窃蓝趣民收敛冬扈窃黄趣民葢藏棘扈窃丹为果驱鸟行扈唶唶昼为民驱鸟宵扈啧啧夜为农驱兽桑扈窃脂为蚕驱雀老扈鷃鷃趣民收麦令不得晏起】扈民无淫者也【扈止也左传】
　　在位百年而崩【帝王世纪】
　　外纪在位八十四年寿百嵗纪年或曰名清不居帝位帅鸟师居西方以鸟纪官周书赤帝命蚩尤于宇少昊以正四方及黄帝执杀蚩尤乃命少昊请司马鸟师以正五帝乏官
　　少皥氏衰帝颛顼嗣
　　春秋命厯序少皥传八世
　　颛顼髙阳氏
　　帝颛顼髙阳者黄帝子昌意之裔也母曰景仆蜀山氏之女谓之女枢
　　大戴礼记昌意娶于蜀山氏之子谓之昌仆氏产颛顼山海经昌意降处若水生韩流韩流擢首谨耳人面豕喙麟身渠股豚止取淖子曰阿女生颛顼　韩流或作干荒河图瑶光如蜺贯月正白感女枢于幽房之宫生颛顼首戴干戈有徳文白虎通颛顼戴午是谓清明发节移度葢象招揺潜夫论颛顼其相骈干
　　金天氏之末女枢生颛顼于若水昌意虽黄帝之嫡以徳劣降居若水世为诸侯及颛顼生十年而佐少昊氏二十而登帝位【帝王世纪】
　　鬻子颛顼年十五而佐黄帝二十而治天下其治天下也上縁黄帝之道而行之学黄帝之道而常之吕氏春秋黄帝诲颛顼曰爰有大圜在上大矩在下汝能法之为民父母　按二説则颛顼逮事黄帝中阙少皥一世与史説近非是今从世纪而所谓少昊者乃其子孙非谓帝挚与世纪异
　　静渊以有谋疏通而知事养材以任地载时以象天依神以剬义治气以教化洁诚以祭祀北至于幽陵南至于交趾西至于流沙东至于蟠木动静之物大小之神日月所照莫不砥属【史记】
　　以孟春正月为元其时正朔立春五星防于天厯营室天曰作时地曰作昌人曰作乐鸟兽万物莫不应和【古史考】
　　平九黎之乱【黎氏九人】以水事纪官南正重司天以属神北至黎司地以属民民神不杂万物有序始都穷桑徙桑邱【帝王世纪】
　　淮南子颛顼之法妇人不避男子于路者拂之于四达之衢
　　令飞龙作效八风之音命之曰承云以祭上帝【吕氏春秋】金生水故为水徳天下号曰髙阳氏【汉书】
　　新书帝颛顼曰至道不可过也至义不可易也是故以后者复迹也故上縁黄帝之道而行之学黄帝之道而常之加而弗损天下亦平也又曰功莫美于去恶而为善罪莫大于去善而为恶故非吾善善而已也善縁善也非恶恶而已也恶縁恶也吾日慎一日其此已也
　　在位七十八年年九十八嵗嵗在鹑火而崩葬东郡顿邱广阳里【帝王世纪】
　　皇览颛顼冢在东郡濮阳顿邱城门外广阳里中山海经汉水出鲋鱼之山帝颛顼塟于阳九嫔塟于隂四蛇卫之
　　颛顼崩而元嚣之裔髙辛立是为帝喾
　　春秋命厯序颛顼传二十世三百五十嵗或曰传十世
　　帝喾髙辛氏　帝挚
　　帝喾髙辛者黄帝之子元嚣之裔孙也
　　大戴礼记黄帝生元嚣元嚣生蟜极蟜极生髙辛
　　生而神异自言其名曰夋
　　白虎通帝喾骈齿上法月参康度成纪取理隂阳桓谭新论帝喾戴肩
　　龆齓有圣徳年十五而佐髙阳氏三十登帝位都亳【帝王世纪】
　　其治天下也縁黄帝之道而眀之学帝颛顼之道而行之【鬻子】
　　普施利物不于其身聪以知逺明以察微顺天之义知民之急仁而威恵而信修身而天下服取地之财而节用之抚教万民而利诲之厯日月而迎送之明神而迎送之明神而敬事之其色郁郁其徳嶷嶷其动也时其服也士【言其公且亷也】帝喾溉执中而徧天下【言若水之灌溉平等而执中正徧于天下】日月所照风雨所至莫不从服【史记】
　　以人事纪官故以勾芒为木正祝融为火正蓐收为金正元冥为水正后土为土正五行之官分职而治诸侯于是化被天下【帝王世纪】
　　共工氏作乱帝喾使重黎诛之【史记】
　　命咸黒作为声歌九招六列六英【吕氏春秋】
　　水生木故为木徳天下号曰髙辛氏【汉书】
　　潜夫论帝喾代颛顼氏其号髙辛厥质神灵徳行祗肃迎送日月顺天之则能叙三辰以周民作乐六英新书帝喾曰縁道者之辞而学为己縁巧者之事而学为巧行仁者之操而学为仁也故节仁之器以修其躬而身専其美矣故上縁黄帝之道而明之学帝颛顼之道而行之而天下亦平也潜夫论徳莫髙于博爱人政莫髙于博利人故政莫大于信治莫大于仁吾慎此而已也
　　帝喾在位七十年年百五嵗而崩葬东郡顿邱广阳里【帝王世纪】
　　皇览帝喾冢在东郡濮阳顿邱城南台隂野中
　　髙辛氏之后曰挚嗣挚立者曰放勲是为帝尧
　　史记喾子挚代立挚立不善崩弟放勲立帝王世纪挚在位九年政微弱而唐侯徳盛诸侯归之挚服其义乃率羣臣造唐而致禅唐侯自知有天命乃受帝禅封挚于髙辛纲目前编挚荒淫无度诸侯废之而推尧为天子书帝挚有疾弗豫传帝挚弱足不良春秋命厯序帝喾传十世
　　帝尧陶唐氏
　　帝尧陶唐氏祁姓也
　　大戴礼记帝喾产放勲是为帝尧
　　母庆都孕十四月而生尧于丹陵是曰放勲鸟庭荷胜眉有八采丰下鋭上或从母姓伊氏【世纪】
　　世纪尧初生时其母在三阿之南寄于伊长孺之家故从母所居为姓宋书符瑞志庆都观于三河常有龙随之一旦龙负图而至其文要曰赤受天祐眉八采鬓髪长七尺二寸面鋭上丰下足履翼宿既而生尧于丹陵其状如图帝尧碑赤龙负图出庆都读之云赤受天运其下图人衣赤衣鬓须尺余长七尺二寸兑下丰上足履翼星题曰赤帝起成天下宝淮南子尧眉八采九窍通洞而公正无私一言而万民齐春秋元命苞尧眉八采是谓通眀厯象日月璇玑玉衡尚书大传尧八眉八者如八字也
　　年十五而佐帝挚受封于唐为诸侯身长十尺尝梦天而上之故二十而登帝位都平阳【帝王世纪】
　　其仁如天其知如神就之如日望之如云富而不骄贵而不舒黄收纯衣彤车乗白马【史记】
　　克明峻徳以亲九族九族既睦平章百姓百姓昭眀协和万邦黎民于变时雍乃命羲和钦若昊天厯象日月星辰敬授人时帝曰咨汝羲暨和期三百有六旬有六日以闰月定四时成嵗允厘百工庶绩咸熙
　　论衡尧四时之中命羲和察四星以占时气
　　帝曰畴咨若时登庸放齐曰子朱启明帝曰吁嚚讼可乎帝曰畴咨若予采讙兠曰都共工方鸠僝功帝曰吁静言庸违象恭滔天帝曰咨四岳汤汤洪水方割荡荡懐山襄陵浩浩滔天下民其咨有能俾乂佥曰于鲧哉帝曰吁咈哉方命圯族岳曰异哉试可乃已帝曰往钦哉九载绩用弗成帝曰咨四岳朕在位七十载汝能庸命巽朕位岳曰否徳忝帝位曰眀眀侧陋师锡帝曰有鳏在下曰虞舜帝曰俞予闻如何岳曰瞽子父顽母嚚象傲克谐以孝烝烝乂不格奸帝曰我其试哉女于时观厥刑于二女厘降二女于妫汭嫔于虞帝曰钦哉【尚书】
　　帝知丹朱之不肖不足授天下召舜曰女谋事至而言可绩三年矣女登帝位舜让于徳不怿正月上日受终于文祖文祖者帝大祖也于是帝尧老命舜摄行天子之政以观天命帝立七十年得舜二十年而老荐之于天帝辟位【史记】
　　二十有八载帝乃殂落百姓如丧考妣三载四海遏宻八音【尚书】
　　帝之治天下也犹埴之在埏唯陶之为金之在罏唯冶之铸其民引之而来推之而往使之而成禁之而止【管子】立诽谤之木【尸子】
　　崔豹古今注尧设诽谤之木今之华表木也状若花形似桔槹大路交衢悉施焉或谓之表木以表王者纳谏亦以表识衢路也
　　置敢谏之鼓诸侯有苗氏处南蛮而不服帝征而克之于丹水之浦【帝王世纪】
　　吕氏春秋尧战于丹水之浦以服南蛮
　　命质作乐名之曰大章以祭上帝【吕氏春秋】
