<!-- { "loadSidebar": true } -->
　　穿封戌楚大夫康王十三年【襄二十六年】我侵吴遂侵郑至于城麇郑皇颉戍之出与我师战师败戌囚皇颉公子围争之正于伯州犂伯州犂曰请问于囚乃立囚伯州犂曰所争君子也其何不知上其手曰夫子为王子围寡君之贵介弟也下其手曰此子为穿封戌方城外之县尹也谁获子囚曰颉遇王子弱焉【颉解其意言为王子所得】戌怒抽戈逐王子围弗及康王薨王子围弑郏敖自立是为灵王灵王七年【昭八年】王灭陈使戌为陈公曰城麇之役不谄侍饮酒于王王曰城麋之役女知寡人之及此女其辟寡人乎对曰若知君之及此臣必致死礼以息楚【言蚤知灵王簒弑必为郏敖致死杀君以宁楚　左传】
　　郤宛【子恶】
　　郤宛字子恶为左尹昭王元年【昭二十七年】吴因我丧使公子掩余烛庸伐我围潜宛及工尹夀帅师救潜吴师不能退吴光弑王僚掩余烛庸出奔我师闻吴乱而还宛直而和国人说之费无极与鄢将师比而恶之无极谓令尹囊瓦曰子恶欲饮子酒又谓宛令尹欲饮酒于子氏宛曰我贱人也不足以辱令尹令尹将必来辱为惠已甚吾无以酬之若何无极曰令尹好甲兵子出之吾择焉取五甲五兵曰寘诸门令尹至必观之而从以酬之及飨日帷诸门左无极谓囊瓦曰吾防祸子子恶将为子不利甲在门矣子必无徃且此役也吴可以得志子恶取赂焉而还又误羣帅使退其师曰乗乱不祥吴乗我丧我乗其乱不亦可乎囊瓦使视郤氏则有甲焉不徃召鄢将师而告之将师退遂令攻郤氏且爇之宛闻之遂自杀国人弗爇令曰不爇郤氏与之同罪或取一编管焉或取一秉秆焉国人投之遂弗爇也囊瓦炮之尽灭郤氏之族党于是国言未已进胙者莫不谤囊瓦明年瓦杀费无极鄢将师亦尽灭其族以说于国谤言乃止【左传】
　　论曰鬻拳兵谏左氏以为爱君而范以为讥郤宛无罪而杜预以近谗为之罪嗟夫悠悠之论将安适从兵谏以自刑信非中道矣若郤宛者罪不奸上徳及国人令尹惑防而果于爇之罪不在瓦而宛是求春秋之防宁如是乎夫杀大夫有罪例书名左氏之论也然余窃疑之以其不中厥中也灵王暴虐淫刑以逞顾休休于穿封戌申无宇异哉
　　庐戢黎　【叔麇　　子防附】　左司马眅
　　庐戢黎为庐大夫庄王即位鬭克公子燮作乱以王出将如商宻戢黎及叔麇诱之遂杀鬭克公子燮三年【文十六年】庸叛我戢黎侵庸及庸方城庸人逐之囚子防既而王来防师遂灭庸叔麇者戢黎之佐子防其官属也昭王时有左司马眅昭王二十五年【哀四年】夷虎叛【蛮夷】我克之乃谋北方眅及申公夀余叶公诸梁致蔡于负凾致方城之外于缯闗曰吴将沂江入郢将奔命焉为一昔之期袭梁及霍【伪辞当备吴夜结期袭梁霍一昔一夜也】单浮余【大夫】围蛮氏蛮氏溃蛮子赤奔晋隂地昄起丰析与狄戎【发二邑人及戎狄】以临上雒左师军于莬和右师军于仓野使谓隂地之命大夫士蔑曰晋楚有盟好恶同之若将不废寡君之愿也不然将通于少习【武闗道】以聴命晋执蛮子与其五大夫以畀我师于三戸眅致邑立宗焉以诱其遗民而尽俘以归【左传】
　　乐伯　许伯　摄叔
　　乐伯许伯摄叔并楚大夫邲之役许伯御乐伯摄叔为右以致晋师许伯曰吾闻致师者御靡旌摩垒而还【靡旌驱疾摩垒近敌也】乐伯曰吾闻致师者左射以菆【左车左菆矢之善者】代御执辔御下两马掉鞅而还【两饰也掉正也使御下车饰马正鞅以示闲暇也】摄叔曰吾闻致师者右入垒折馘执俘而还皆行其所闻而复晋人逐之左右角之乐伯左射马而右射人角不能进矢一而已麋兴于前射麋丽【麋背隆髙当心者】晋鲍癸当其后使摄叔奉麇献焉曰以岁之非时献禽之未至敢膳诸从者鲍癸止之曰其左善射其右有辞君子也遂免【左传】养由基　【叔山冉附】　工尹商阳　巢牛臣　【风湖子薛烛附】
　　养由基即养叔以善射名庄王十七年【宣十二年】邲之役王为乗广三十乗分为左右广鸡鸣而驾日中而说【说舍也】左则受之日入而说许偃御右广由基为右彭名御左广屈荡为右王乗左广败晋师于邲共王十六年【成十六年】鄢陵之役彭名御王潘党为右党与由基蹲甲而射之彻七札焉以示王曰君有二臣如此何忧于战王怒曰大辱国诘朝尔射死艺【贱其以射自多必以艺死】及战晋吕锜射王中目王召由基与之两矢使射吕锜中项伏弢以一矢复命我师薄于险叔山冉谓由基曰虽君有命为国故子必射乃射再发尽殪叔山冉搏人以投中军折轼晋师乃止共王薨康王即位吴侵我由基奔命公子午以师继之由基曰吴乗我丧谓我不能师也必易我而不戒子为三覆以待我我请诱之公子午从之战于庸浦大败吴师获公子党康王以公子午为令尹由基为宫廐尹【左传】吕氏春秋荆王有白猿王自射之则搏树而嬉使养由基射之始调弓矫矢未发猿拥树而号矣尸子王命养由基射蜻蛉王曰吾欲得之养由基援弓而射之拂左翼王大喜
　　又有工尹商阳商阳与陈弃疾追吴师及之陈弃疾谓商阳曰王事也子手弓而可手弓子射诸射之毙一人韔弓又及谓之又毙二人每毙一人揜其目止其御曰朝不坐燕不与杀三人亦足以反命矣孔子曰杀人之中又有礼焉【记檀弓】按公子弃疾为蔡公经曰陈弃疾是尝为陈公也
　　又有巢牛臣巢人也康王十二年【襄二十五年】吴子诸樊伐我门于巢牛臣曰吴王勇而轻若启之将亲门我获射之必殪是君也死疆其少安从之吴子门焉牛臣隠于短墙以射之卒【左传】
　　风湖子楚人能相剑薛烛越之能相剑者也呉越春秋吴王有女滕玉因谋伐楚与夫人及女防蒸鱼王前尝半而与女女怒曰王食鱼辱我乃自杀阖庐痛之于阊门外凿池积土文石为椁题凑为中金鼎玉杯银樽珠襦之宝皆以送女乃舞白鹤于市令万民随而观之还使男女与鹤俱入羡门发机掩之湛卢之剑恶阖庐之无道也去而出水行如楚楚昭王卧而寤得剑于牀乃召风湖子而问白寡人卧觉而得宝剑不知其名是何剑也风湖子曰臣闻吴王得越所献剑三一曰鱼肠二曰磐郢三曰湛卢鱼肠已用杀王僚磐郢以送其死女今湛卢入楚也曰湛卢所以去者何也风胡子曰臣闻越王元常使欧冶子造剑五以示薛烛烛曰鱼肠逆理不顺不可服也臣以杀君子以杀父故阖庐以杀王僚磐郢亦曰豪曹不法之物无益于人故以送死湛卢五金之英太阳之精寄气托灵出之有神服之有威可以折冲拒敌然人君有逆理之谋其剑即出今吴王无道杀君谋楚故湛卢入楚昭王曰其直几何风湖子曰臣闻此剑在越之时客有酬其直者有市之乡三十骏马千万戸之都二薛烛对曰赤堇之山已令无云若邪之溪深而莫测羣臣上天欧冶死矣虽倾城量金珠玉盈河犹不能得此宝而况有市之乡骏马千匹万户之都何足言昭王大説遂以为宝越絶书越王句践有宝剑五客有能相剑者名薛烛王召而问之曰吾有宝剑五请以示之使取毫曹烛曰非宝剑也宝剑五色并见莫能相胜毫曹擅名矣非宝剑也王曰取巨阙烛曰非宝剑也宝剑者金锡和铜而不离巨阙已离矣非宝剑也王曰然巨阙初成之时吾坐露坛之上宫人有四驾白鹿而过者车奔鹿惊吾引剑而指之四驾上飞扬不知其絶也穿铜釡絶铁防胥中决如粢米故曰巨阙王取纯钩烛闻之忽如败有顷惧简衣而坐望之手拂扬其华捽如芙蓉始出观其鈲烂如列星之行其光浑浑如水之溢于塘其断岩岩如琐石其才焕焕如氷释此所谓纯钩邪王曰是也客有直之者有市之乡二骏马千匹千戸之都二可乎烛曰不可当造此剑之时赤堇之山破而出锡若邪之溪涸而出铜雨师洒扫雷公击槖蛟龙捧鑪天帝装炭太一下观天精下之欧冶乃因天之精神悉其伎巧造为大刑三小刑二一曰湛卢二曰纯钩三曰胜邪四曰鱼肠五曰巨阙呉王阖庐之时得其胜邪鱼肠湛卢阖庐无道子女死杀生以送之湛卢之剑去之如水行秦过楚楚王卧而寤得湛卢之剑将首魁漂而存焉秦王闻而求不得兴师击楚王不与阖庐又以鱼肠之剑刺吴王僚此其小试于敌邦未大用于天下也今赤堇之山已合若邪溪深不测羣神不下欧冶子即死虽倾城量金珠玉竭河犹不能得此一物也楚王召风湖子而问曰寡人闻吴有干将越有欧冶子此二子甲世而生精诚上通愿赍重宝奉子因吴王请二人作剑可乎风湖子曰善于是乃令风湖子之吴见欧冶子干将欧冶子干将凿茨山泄其溪取铁英作剑三毕成风湖子奏之楚王王问之曰三剑何物所象其名为何风湖子曰一曰龙渊二曰泰阿三曰工布王曰何为龙渊泰阿工布风湖子曰龙渊状如登髙山临深渊泰阿鈲巍巍翼翼如流水之波工布鈲从文起至脊而止如珠不可袵文若流水不絶晋郑王闻而求之不得兴师围楚城三年不解楚王闻之引泰阿之剑登城而麾之三军破败士卒迷惑楚王大说曰此剑威邪寡人力邪风湖子曰剑之威也因大王之神轩辕神农赫胥之时以石为兵防树木为宫室死而龙藏至黄帝之时以玉为兵以伐树木为宫室死而龙藏禹穴之时以铜为兵以凿伊阙通龙门决江导河东注于东海天下通平治为宫室岂非圣主之力哉当此之时作铁兵威服三军此亦铁兵之神大王有圣徳楚王曰寡人闻命矣二説荒漫而其文甚竒世艶传之故附养叔之末
　　论曰易有之师出以律否臧凶之数子者虽不中律而出竒应卒以克彊御侮亦一日之隽也死艺之戒岂唯养叔能者警诸
　　伯州犁
　　伯州犁晋伯宗之子也共王十五年【成十五年】晋杀伯宗州犁奔楚为楚大宰明年晋伐郑王救之遇于鄢陵王登巢车【车上为橹】以望晋军公子婴齐使州犁侍于王后王曰骋而左右何也曰召军吏也皆聚于中军矣曰合谋也张幕矣曰防卜于先君也彻幕矣曰将发命也甚嚣且尘上矣曰将塞井夷灶而为行也皆乗矣左右执兵而下矣曰聴誓也战乎曰未可知也乗而左右皆下矣曰战祷也及战王中目我师宵遁康王十四年【襄二十七年】晋楚成将盟于宋西门之外国人衷甲州犁曰合诸侯之师以为不信无乃不可乎夫诸侯望信于楚是以来服若不信是弃其所以服诸侯也固请释甲令尹屈建曰晋楚无信久矣事利而已茍得志焉焉用有信州犁退告人曰令尹将死矣不及三年求逞志而弃信志将逞乎志以发言言以出信信以立志参以定之信亡何以及三郏敖四年【昭元年】公子围聘于郑娶于公孙叚氏既聘将以众逆郑患之辞曰请墠聴命【欲于城外除地为墠】公子围命州犁对曰君辱贶寡大夫围谓围将使豊氏【公孙叚姓豊氏】抚有而室围布几筵告于共庄之庙而来若野赐之是委君贶于草莾也是寡大夫不得列于诸卿也不宁唯是又使围防其先君将不得为寡君老其蔑以复矣唯大夫图之围知郑有备请垂櫜而入遂逆而出秋围使州犁城犨栎郏冬围弑郏敖杀州犁于郏州犁之孙曰嚭楚杀郤宛伯氏之族出奔吴嚭遂仕吴亦为大宰【左传】
　　然丹　【箴尹宜咎附】
