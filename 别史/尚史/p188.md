<!-- { "loadSidebar": true } -->
　　朱已者亦当安厘王时安厘王将与秦攻韩已谓王曰秦与戎翟同俗有虎狼之心贪戾好利而无信不识礼义徳行茍有利焉不顾亲戚兄弟若禽兽耳此天下所同知也非有所施厚积徳也故太后母也而以忧死穰侯舅也功莫大焉而竟逐之两弟无罪而再夺之国此于亲戚兄弟若此而况于仇讐之敌国乎今王与秦伐韩而益近秦臣甚惑之而王弗识则不明矣羣臣知之而莫以此谏则不忠矣今韩氏以一女子承一弱主内有大乱外安能支强秦魏之兵王以为不破乎韩亡秦有郑地与大梁邻王以为安乎王欲得故地而负强秦之祸王以为利乎秦非无事之国也韩亡必且更事更事必就易与利就易与利必不伐楚与赵矣是何也夫越山逾河絶韩之上党而攻强赵是复阏与之事【秦韩相攻阏与而赵奢破秦军】秦必不为也若道河内倍邺朝歌絶漳滏之水与赵兵决胜邯郸之郊是受智伯之祸也秦又不敢伐楚道渉山谷行三千里而攻危隘之塞所行甚逺所攻甚难秦又弗为也若道河外倍大梁而右上蔡召陵与楚兵决陈郊秦又不敢也故曰秦必不伐楚与赵矣又不攻卫与齐矣韩亡之后兵出之日非魏无攻矣秦故有怀地邢邱安城垝津以临河内河内之共汲莫不危秦有郑地得垣雍决荥泽而水大梁大梁必亡王之使者大过乃恶安陵君于秦秦欲许之乆矣秦之叶阳昆阳与舞阳髙陵邻聼使者之恶也随安陵氏而欲亡之秦绕舞阳之北以东临许南国必危南国虽无危魏岂得安哉夫憎韩不爱安陵氏可也夫不患秦之不爱南国非也异日者秦在河西去梁千里有河山以阑之有周韩而间之从林军以至于今【林一作横】十攻魏五入国中邉城尽防文台堕垂都焚林木伐防鹿尽而国继以围又长驱梁北东至陶卫之郊北至平阚所亡乎秦者山北河外河内大县数百名都数十秦乃在河西晋去大梁尚千里而祸若是矣又况于使秦无韩而有郑地无河山以阑之无周韩以间之去大梁百里祸必百此矣异日者从之不成也楚魏疑而韩不可得约也今韩受兵三年矣秦挠之以讲韩知亡弗聼投质于赵请为天下鴈行顿刃以臣观之楚赵必与之攻矣何也知秦欲之无穷也非尽亡天下之兵而臣海内之民必不休矣是故臣愿以从事王王速受楚赵之约而挟韩之质以存韩因求故地于韩韩必効之如此则士民不劳而故地得其功多于与秦共伐韩而无与强秦邻之祸夫存韩安魏而利天下此亦王之天时已通韩之上党于共莫使【言通其道不通它使也史记世家作共共卫州共城县懐州脩武县】道已通因而闗之出入赋之是魏重质韩以其上党也共有其赋足以富国韩必徳魏爱魏重魏畏魏韩必不敢反魏韩是魏之县也魏得韩以为县则卫大梁河外必安矣今不存韩则二周必危安陵必易楚赵大破卫齐甚畏天下西乡而驰秦入朝而臣不乆矣【史记世家朱已作信陵君无忌】王又欲攻邯郸季梁者亦魏人也闻之中道而反衣焦不申头尘不去往见王曰今者臣来见人于大行方北面而持其驾告臣曰我欲之楚臣曰君之楚将奚为北面曰吾马良臣曰马虽良此非楚之路曰吾用多臣曰用虽多此非楚路也曰吾御者善此数者愈善而离楚愈逺耳今王动欲成霸王举欲信于天下恃国之大兵之精鋭攻邯郸以广地尊名王之动愈数而离王愈逺耳犹之楚而北行也【国策】
　　范痤
　　范痤者魏相也安厘王时虞卿谓赵王曰人之情寕朝人乎宁朝于人也赵王曰人亦宁朝人耳何故宁朝于人虞卿曰夫魏为从主而违者范痤也今王能以百里之地若万户之都请杀痤于魏痤死则从事可移于赵赵王曰善乃使人以百里之地请杀范痤于魏王许诺使司徒执痤而未杀也痤献书于王曰臣闻赵王以百里之地请杀痤夫杀无罪范痤薄故也而得百里之地大利也臣窃为王羙之虽然百里之地不可得而死者不可复生也则王必为天下笑矣臣窃以为与其以死痤市不若以生痤市也
　　史记世家吏捕痤围而未杀痤上屋骑危与使者言
　　又遗后相信陵君书曰夫赵魏敌战之国也赵王以咫尺之书来而王轻为之杀无罪之痤痤虽不肖故魏之免相也尝以魏之故得罪于赵夫国无用臣外虽得地势不能守今能守魏者莫如君矣王聴赵杀痤之后强秦袭赵之欲倍赵之割则君将何以止之此君之累也信陵君遽言之王而出之【国策】
　　论曰七国之势秦最强而能制秦者在韩魏以其操搤吭之权也越国以攻燕赵秦之所难楚虽壤接兵出而三晋议其后秦虽彊无如之何也自范睢主逺交近攻之论而诸侯堕其术败从约争秦交遂资秦帝业已夫筑防以遏水水与防若二事也而遏之之道寔在防结韩魏以制秦非爱韩魏也而制之之道寔在韩魏从约解则韩魏不支韩魏不支祸且及天下因势借力以资秦是毁防遏水之道也朱已之説得秦计最深天下至亡不悟诸侯之愚也然智数如唐睢且将与秦焉它可知也
　　宋就
　　宋就梁大夫也为邉县令与楚邻界梁亭楚亭皆种梁亭劬力数灌其羙楚亭田窳稀灌其恶楚令怒夜窃搔梁有死者梁亭觉之请其尉亦欲窃往报搔宋就曰是构怨召祸之道也令人窃为楚亭夜灌其楚亭旦而往则已灌日以羙怪而察之则梁亭之为也楚令大説因以闻楚王楚王曰此之谓隂让也乃谢以币而请交于梁【新书】
　　国策卫客使魏三年不得见卫客乃见梧下先生许之以百金梧下先生见魏王曰臣闻秦出兵未知其所之秦魏交而不修之日乆矣愿王专事秦魏王曰诺趋出至郎门而返曰臣恐王事秦之晚王曰何也曰夫人于事己者过急于事人者过缓今王缓于事己者安能急于事人奚以知之卫客曰事王三年不得见臣以是知王缓也魏王趋见卫客新序魏王将起中天台令曰敢諌者死许绾负畚操锸入曰闻王将起中天台愿加一力王曰子何力有加曰能商王曰若何曰臣闻天与地相去万五千里今半之当起七千五百里髙既如是其趾须方八千里尽王之地不足以为台古者尧舜建诸侯地方五千里王必建此台先伐诸侯又伐四夷得方八千里乃足以为趾林木之积人徒之众仓廪之储数以万亿台具以备乃可以作魏王黙然乃罢起台
　　魏诸公子传　公子成
　　公子成又曰公孙成季文侯之弟魏成子也成进卜子夏田子方叚干木于文侯而文侯皆师之文侯以成贤遂以为相【史记世家】
　　説苑文侯御廪灾文侯素服辟正殿五日羣臣皆吊公子成父独不吊文侯复殿成父趋而入贺曰甚大善矣御廪之灾也文侯作色不説曰夫御廪者寡人寳之所藏今火灾羣臣皆吊而子大夫不吊犹入贺何为成父曰臣闻之天子藏于四海之内诸侯藏于竟内大夫藏于其家士庶人藏于箧椟非其所藏者不有天灾必有人患今幸无人患乃有天灾不亦善乎文侯喟然叹曰善韩诗外传作晋平公
　　公中缓
　　公中缓武侯之子也
　　纪年武侯元年封公子缓
　　武侯之薨也子防与公中缓争为大子公孙颀自宋入赵自赵入韩谓韩懿侯曰魏防与公中缓争为大子君亦闻之乎今魏防得王错【大夫】挟上党固半国也因而除之破魏必矣不可失也懿侯説乃与赵成侯合军以伐魏战于浊泽魏氏大败或为赵谓韩曰除魏君立公中缓割地而退我且利韩曰不可杀魏君人必曰暴割地而退人必曰贪不如两分之魏分为两不彊于宋卫则我终无魏患矣赵不聼韩不説以其少卒夜去【史记世家】子防卒立是为恵王
　　大子申　公子理
　　大子申恵王大子公子理申之弟也恵王三十年王起境内众将大子申而攻齐大子过宋外黄外黄徐子曰臣有百战百胜之术大子能聼臣乎大子曰愿闻之客曰固愿效之今大子自将攻齐大胜并莒则富不过有魏而贵不益为王若战不胜则万世无魏此臣之百战百胜之术也大子曰诺请必从公之言而还客曰大子虽欲还不得矣彼利大子之战攻而欲满其意者众大子虽欲还恐不得矣大子上车请还其御曰将出而还与北同不如遂行遂与齐人战而死大子之自将也客谓公子理传曰何不令公子泣王大后止大子之行事成则树徳不成则为王矣大子年少不习于兵田肹宿将也而孙子善用兵战必不胜不胜必禽公子争之于王王聼公子公子必封不聼公子大子必败败公子必立立必为王也【国策】
　　大子申死魏立大子鸣【史记世家以公子赫为大子系本防王名嗣未详孰是】论曰语有之君终无适子其国可破也武侯贤而身蹈之恵王之身不死国不分几希矣申之攻齐与申生异茍纳徐生之言不战而还亦无后忧乃啜汁者在求无覆餗得乎
　　公子无忌【信陵　公子君　　牟附】
