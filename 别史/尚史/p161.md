<!-- { "loadSidebar": true } -->
　　伍参者庄王之嬖人也庄王十七年【宣十二年】我伐郑既及郑平晋救之济河王以北师次于郔【郑地】将饮马于河而归闻晋师既济王欲还参欲战令尹蒍艾猎【即孙叔敖】曰昔嵗入陈今兹入郑不无事矣战而不捷参之肉其足食乎参曰若事之防孙叔敖为无谋矣不捷参之肉将在晋军可得食乎令尹南辕反斾参言于王曰晋之从政者新未能行令其佐先縠刚愎不仁未肯用命其三帅者専行不获听而无上众谁适从此行也晋师必败且君而逃臣若社禝何王病之告令尹改乗辕而北之遂败晋师于邲举是为椒举参之子也举娶于王子牟康王十三年【襄二十六年】王子年为申公而亡国人曰伍举实送之举奔郑遂将奔晋初伍参与蔡大师子朝友其子声子与举善声子将如晋遇之于郑郊及还如楚为言于屈建【详蔡朝传】建言诸王益其爵禄而复之声子使伍鸣逆之鸣即椒鸣举之子也伍举于是复归于楚郏敖四年【昭元年】令尹公子围聘于郑且娶于公孙段氏举为介既聘将以众逆女公孙侨辞曰敝邑褊小请墠听命【欲于城外除地为墠行昏礼】举知其有备也请垂櫜而入【垂櫜示无弓】逆而出遂会于虢冬公子围又将聘于郑举为介未出竟闻王有疾围还举遂聘围至遂弑郏敖使赴于郑举问应为后之辞对曰寡大夫围举更之曰共王之子围为长围立是为灵王灵王三年【昭四年】王使举如晋求诸侯举致命曰寡君使举曰日君有恵赐盟于宋曰晋楚之从交相见也以嵗之不易寡人愿结驩于二三君使举请间君若茍无四方之虞则愿假宠以请于诸侯晋许之举遂请昏亦许之夏六月王合诸侯于申举言于王曰臣闻诸侯无归礼以为归今君始得诸侯其慎礼矣霸之济否在此会也夏启有钧台之享商汤有景亳之命周武有孟津之誓成有岐阳之搜康有酆宫之朝穆有涂山之会齐桓有召陵之师晋文有践土之盟君其何用宋向戍郑公孙侨在诸侯之良也君其选焉王曰吾用齐桓王使问礼于向戍及公孙侨戍献公合诸侯之礼六侨献伯子男会公之礼六王使举侍于后以规过卒事不规王问其故对曰礼吾未见者有六焉又何以规宋大子佐后至王田于武城久而弗见举请辞焉王使往曰属有宗祧之事于武城寡君将堕币焉【恨其后至故言将因诸侯会布币乃相见】敢谢后见王示诸侯侈举曰夫六王二公之事皆所以示诸侯礼也诸侯所由用命也夏桀为仍之会有缗叛之商纣为黎之搜东夷叛之周幽为大室之盟戎狄叛之皆所以示诸侯汰也诸侯所由弃命也今君以汰无乃不济乎王弗听秋七月王以诸侯伐吴克朱方执齐庆封将戮之举曰臣闻无瑕者可以戮人庆封唯逆命是以在此其肯从于戮乎播于诸侯焉用之王弗听负之斧钺以徇于诸侯使言曰无或如齐庆封弑其君弱其孤以盟其大夫庆封曰无或如楚共王之庶子围弑其君兄之子麇而代之以盟诸侯王使速杀之遂以诸侯灭赖赖子面缚衔璧士袒舆榇从之造于中军王问诸举对曰成王克许许僖公如是王亲释其缚受其璧焚其榇王从之八年【昭九年】我迁许于夷取州来淮北之田以益之举授许男田【左传】
　　初灵王为章华之台与举升焉曰台美夫对曰臣闻国君服宠以为美安民以为乐听徳以为聪致逺以为明不闻其以土木之崇髙彤镂为美而以金石匏竹之昌大嚣庶为乐不闻其以观大视侈淫色以为明而以察清浊为聪也先君庄王为匏居之台髙不过望国氛大不过容宴豆大不妨守备用不烦官府民不废时务官不易朝常问谁宴焉则宋公郑伯问谁相礼则华元驷騑问谁赞事则陈侯蔡侯许男顿子其大夫侍之先君是以除乱克敌而无恶于诸侯今君为此台也国民罢焉财用尽焉年谷败焉百官烦焉举国留之数年乃成愿得诸侯与始升焉诸侯皆距无有至者而后使大宰彊请于鲁侯惧之以蜀之役而仅得一来使富都那竖赞焉【富富容貌都闲也那美也防未冠者也】而使长鬣之士相焉臣不知其美也夫美也者上下内外小大逺迩皆无害焉故曰美若于目观则美缩于财用则匮是聚民利以自封而瘠民也胡美之为夫君国者将民之与处民实瘠矣君安得肥敛民利以成其私欲使民蒿焉忘其安乐而有逺心其为恶也甚矣安用目观若君谓此台美而为之正楚其殆矣【国语】
　　举子二鸣奢奢为连尹平王即位使奢为大子建师费无极为少师无宠平王六年【昭十九年】无极为建聘于秦劝王取之又言于王使建居城父明年无极谮于王曰建与伍奢将以方城之外叛王信之问于奢奢对曰君一过多矣【谓纳建妻】何信于谗王执奢大子建奔宋奢之子尚尚弟员尚为棠君无极曰奢子材召之彼仁必来不然将为患王使召之曰来吾免而父尚谓员曰尔适吴我将归死吾知不逮我能死尔能报闻免父之命不可以莫之奔也亲戚为戮不可以莫之报也奔死免父孝也度功而行仁也择任而往知也知死不辟勇也父不可弃名不可废尔其勉之相从为愈【比之相从俱奔俱死为胜】尚归奢闻员不来曰楚君大夫其旰食乎遂皆杀之【左传】
　　伍员见吴传
　　论曰叔敖称善谋邲之役则伍参主之兼听斯聪择善斯从在君而已椒举习仪纳君于礼然而郏敖之际与绸缪焉不正其始顾正其终所谓饮人狂药责人正礼者非邪奢遭谗构之会父子寃死悲夫
　　倚相
　　倚相楚左史也初事灵王继事平王昭王倚相廷见申公史老【字子亹】史老不出倚相谤之大夫举伯以告史老怒而出曰女无亦谓我老髦而舎我而又谤我倚相曰唯子老髦故欲见以交儆子若子方壮能经百事倚相将奔走承序于是不给而何暇得见昔卫武公年数九十有五矣犹箴儆于国曰自卿以下至于师长士茍在朝者无谓我老髦而舎我必恭恪于朝朝夕以交戒闻一二之言必诵志而纳之以训道我在舆有旅贲之规位宁有官师之典倚几有诵训之谏居寝有御之箴临事有瞽史之道宴居有师工之诵史不失书蒙不失诵以训御之于是乎作懿戒以自儆也及其没也谓之叡圣武公子实不叡圣于倚相何害周书曰文王至于日中昃不遑暇食恵于小民唯政之恭文王犹不敢惰今子老楚国而欲自安也以御数者王将何为若常如此楚其难哉史老曰老之过也乃骤见之公子结欲以其妾为内子【适妻曰内子】访之倚相曰吾有妾而愿欲笄之【筓内子首服】其可乎对曰昔先大夫子囊违王之命諡【公子贞违王命而諡王曰共】子夕嗜芰子木有羊馈而无芰荐【屈建违父命以羊馈易芰荐】君子曰违而道谷阳竖爱子反之劳也而献饮焉以毙于鄢【鄢陵之战王召公子侧侧醉不能见王王遁侧自杀】令申亥从灵王之欲以陨于干谿【申亥求灵王以归王缢申亥以二女殉而塟之】君子曰从而逆君子之行欲其道也故进退周旋唯道之从夫子木能违若敖之欲以之道而去芰荐吾子经楚国而欲荐芰以干之其可乎公子结乃止【国语】
　　韩非子荆伐陈吴救之军间三十里雨十日夜星倚相谓子期曰雨十日甲缉而兵聚吴人必至不如备之乃为陈陈未成而吴人至见荆陈而反倚相曰吴反复六十里其君子必休小人必食我行三十里击之必可败也从之遂破吴军
　　白公子张
　　白公子张【名未详】楚大夫也灵王虐子张骤谏王患之谓史老【即申公子亹】曰吾欲已子张之谏若何对曰用之实难已之易矣若谏君则曰余左执中右执殇宫【中身也礼曰其中退然夭死曰殇宫殇之居也谓把其禄籍制服其身而知其居处也】凡百箴谏吾尽闻之矣宁闻它言子张又谏王如史老之言对曰昔殷武丁能耸其徳至于神明以入于河自河徂亳于是乎三年默以思道卿士患之曰王言以出令也若不言是无所禀令也武丁于是作书曰以余正四方余恐徳之不类兹故不言如是而又使以象梦求四方之贤圣得傅説以来升以为公而使朝夕规谏曰必交修余无余弃也今君或者未及武丁而恶规谏者不亦难乎齐桓晋文皆非嗣也还轸诸侯不敢淫逸心类徳音以得有国近臣谏逺臣谤舆人诵以自诰也是以其入也四封不备一同而至于有畿田以属诸侯至于今为令君君不度忧于二令君而欲自逆也无乃不可乎周诗有之曰弗躬弗亲庶民弗信臣惧民之不信君也故不敢不言不然何急其以言取罪也王病之曰子复语不谷虽不能用吾慭寘之于耳对曰赖君之用也故言不然巴浦之犀犛兕象其可尽乎其又以规为瑱也【瑱所以塞耳言四兽之牙角为瑱难尽而又以规谏为瑱以塞耳乎】遂趋而退归杜门不出【国语】
　　论曰宿善不祥语不用而寘之耳犹之瑱也不且甚于宿乎倚相良史见褒虐主而规箴无闻献饮乎抑去芰乎









　　尚史巻五十七
<史部,别史类,尚史>
　　钦定四库全书
　　尚史巻五十八　　　　　　列传三十六
　　镶白旗汉军李锴撰
　　楚诸臣传
　　鬻拳　石奢
　　鬻拳事文王尝强谏王王弗从临之以兵惧而从之鬻拳曰吾惧君以兵罪莫大焉遂自刖也楚人以为大阍谓之大伯文王十五年【庄十九年】巴人叛王御之大败于津【楚地】还鬻拳弗纳遂伐黄败黄师于踖陵【黄地】还及湫薨鬻拳塟诸夕室亦自杀也而塟于经皇【左传】
　　石奢者昭王相也坚直防正无所阿避行县道有杀人者相追之乃其父也纵其父而还自系焉使人言之王曰杀人者臣之父也夫以父立政不孝也废法纵罪非忠也臣罪当死王曰追而不及不当伏罪子其治事矣奢曰不私其父非孝子也不奉主法非忠臣也王赦其罪上惠也伏诛而死臣职也遂不受令自刎而死【史记韩诗外传作石奢为昭王理吕览作石渚】
　　钟仪　枝如子躬
　　钟仪为郧公共王七年【成七年】我伐郑郑军我师囚仪献诸晋晋人以仪归囚诸军府九年【成九年】晋侯观于军府见仪问之曰南冠而絷者谁也有司对曰郑人所献楚囚也使税之召而吊之再拜稽首问其族对曰泠人也【乐官】公曰能乐乎对曰先父之职官也敢有二事使与之琴操南音公曰君王何如对曰非小人之所得知也固问之对曰其为大子也师保奉之以朝于婴齐而夕于侧也不知其他公语士燮燮曰楚囚君子也言称先职不背本也乐操土风不忘旧也称大子抑无私也名其二卿尊君也不背本仁也不忘旧信也无私忠也尊君敏也君盍归之使合晋楚之成公重为之礼使归求成王使公子辰如晋报仪之使平王时有枝如子躬为大夫平王新立使子躬聘于郑且致犨栎之田【本郑邑楚取之今还以赂郑】事毕弗致【知郑自服不须赂】郑人请曰闻诸道路将命寡君以犨栎敢请命对曰臣未闻命既复王问犨栎降服而对曰臣过失命未之致也王执其手曰子毋勤姑归不谷有事其告子也【左传】
　　穿封戌
