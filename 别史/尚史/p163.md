<!-- { "loadSidebar": true } -->
　　然丹字子革郑穆公孙公子然之子也郑杀公子嘉丹奔楚为右尹灵王三年【昭四年】吴伐我使丹城州来箴尹宜咎城钟离八年【昭九年】我迁许于城父使丹迁城父人于陈以夷濮西田益之十一年【昭十二年】王狩于州来次于颍尾使荡侯潘子司马督嚣尹午陵尹喜【五子并楚大夫】帅师围徐以惧吴王次于干谿以为之援雨雪王皮冠秦复陶【秦所遗羽衣】翠被豹舄执鞭以出仆析父从【楚大夫子晳】丹夕【夕莫见也】王见之去冠被舍鞭与之语曰昔我先王熊绎与吕伋王孙牟燮父禽父并事康王四国皆有分我独无有今吾使人于周求鼎以为分王其与我乎对曰与君王哉昔我先王熊绎辟在荆山筚路【柴车】篮缕以处草莾跋渉山林以事天子唯是桃弧棘矢以共御王事齐王舅也晋及鲁卫王母弟也楚是以无分而彼皆有今周与四国服事君王将唯命是从岂其爱鼎王曰昔我皇祖伯父昆吾旧许是宅今郑人贪赖其田而不我与我若求之其与我乎对曰与君王哉周不爱鼎郑敢爱田王曰昔诸侯逺我而畏晋今我大城陈蔡不羮赋皆千乗子与有劳焉诸侯其畏我乎对曰畏君王哉是四国者専足畏也又加之以楚敢不畏君王哉工尹路请曰君王命剥圭以为鏚柲敢请命【鏚斧也柲柄也王命破圭玉饰斧柄请其制度也】王入视之仆析父谓丹吾子楚国之望也今与玉言如响国其若之何丹曰摩厉以须王出吾刃将斩矣王出复语左史倚相趋过王曰是良史也子善视之是能读三坟五典八索九邱对曰臣尝问焉昔穆王欲肆其心周行天下将皆必有车辙马迹焉祭公谋父作祈招之诗以止王心王是以获没于只宫臣问其诗而不知也若问逺焉其焉能知之王曰子能乎对曰能其诗曰祈招之愔愔式昭徳音思我王度式如玉式如金形民之力而无醉饱之心王揖而入馈不食寝不寐数日不能自克明年公子比入自立为王丹请出奔王不可乃弃王而归平王元年【昭十四年】王使丹简上国之兵于宗邱【楚地】且抚其民分贫振穷长孤防养老疾収介特救灾患宥孤寡赦罪戾诘奸慝举淹滞礼新叙旧禄勲合亲任良物官息民五年而后用师三年【昭十六年】使丹诱戎蛮子嘉杀之遂取蛮氏既而复立其子箴尹宜咎者本陈大夫陈鍼子八世孙鍼宜咎也宜咎党庆虎庆寅庆氏叛陈陈讨之宜咎奔楚为箴尹【左传】
　　论曰州犁然丹羇旅异国而各着厥闻亡鸟择木奋迅以鸣谁能遏之祈招之诵谋父再作惜乎灵不逮穆感深而迷亦深矣然而干谿之溃违故即新方之申亥鬭辛曽不及之何哉州犂比灵而诛于灵抑又何也
　　诸公子传　公子元【武王　王孙子　　启附】
　　公子元文王之弟也为成王令尹成王六年【庄二十八年】子元欲蛊文夫人为馆于其宫侧而振万焉【振动万舞也】夫人闻之泣曰先君以是舞也习戎备也今令尹不寻诸仇讐而于未亡人之侧不亦异乎御人以告子元曰妇人不忘袭讐我反忘之以车六百乗伐郑入于桔柣之门众车入自纯门及逵市郑县门不发【县门施于内城门者不发不闭也】楚言而出子元曰郑有人焉防诸侯救郑我师夜遁八年【庄三十年】子元归自伐郑而处王宫欲遂蛊文夫人申公鬭班杀子元【左传】
　　子元之子启或譛启于成王启奔晋
　　公子职
　　公子职成王庶子成王既立商臣为大子又欲立职商臣遂弑成王【左传】
　　公子朱　公子茷
　　公子朱公子茷并楚公子【所出未详】子朱为息公穆王二年【文三年】子朱围江晋告于周王叔桓公晋阳处父伐我以救江门于方城遇子朱而还八年【文九年】子朱自东夷伐陈陈人败之获子茷陈惧及我平鄢陵之役子茷为晋所获栾书怨郤至使子茷告晋厉公曰此战也郤至实召寡君以东师之未至也与军帅之不具也曰此必败吾因奉孙周以事君厉公信之杀三郤【左传】
　　公子婴齐【穆王子子重】
　　公子婴齐字子重庄王之弟也为左尹庄王十六年【宣十一年】婴齐侵宋王待诸郔
　　王孙子庄王攻宋厨有臭肉罇有败酒子重諌曰君厨肉臭不可食败酒不可饮而三军有饥色欲以胜敌不亦难乎王曰请有酒投之士有食馈之贤
　　十七年【宣十二年】邲之役沈尹将中军婴齐将左公子侧将右败晋师于邲共王即位婴齐为令尹公子侧为司马共王二年【成二年】鲁防诸侯伐齐婴齐救齐将起师婴齐曰君弱羣臣不如先大夫师众而后可诗曰济济多士文主以宁夫文王犹用众况吾侪乎且先君庄王属之曰无徳而及逺方莫如惠恤其民而善用之乃大戸【阅民户口】已责逮鳏救乏赦罪悉师王卒尽行侵卫遂侵鲁师于蜀及阳桥鲁赂以执斵执鍼织纴皆百人公衡为质冬及鲁侯诸侯之大夫盟于蜀六年【成六年】婴齐伐郑【郑从晋故】七年【成七年】婴齐伐郑师于汜诸侯救郑军我师【军攻也】囚郧公钟仪初屈巫【即巫臣】之奔晋也婴齐及公子侧杀其族而分其室屈巫遗二子书曰余必使尔罢于奔命而死乃通吴于晋吴始伐楚伐巢伐徐婴齐奔命秋呉入州来婴齐自郑奔命婴齐侧于是乎一嵗七奔命九年【成九年】晋伐郑婴齐侵陈以救郑冬婴齐自陈伐莒围渠邱【莒邑】入之莒人囚公子平国人曰勿杀吾归而俘莒人杀之我师围莒莒溃遂入郓十六年【成十六年】晋伐郑我救之公子侧将中军婴齐将左公子壬夫将右遇于鄢陵晋射王中目我师宵遁我杀公子侧十七年【成十七年】晋防诸侯伐郑婴齐救郑师于首止诸侯还十八年【成十八年】宋鱼石叛宋围彭城婴齐救之伐宋晋救宋遇我师于靡角之谷我师还二十一年【襄三年】婴齐伐呉为简之师【选练也】克鸠兹【吴邑】至于衡山使邓廖帅组甲三百被练三千【组甲漆甲成组文被练练袍】以侵吴吴人要而击之获邓廖其能免者组甲八十被练三百而已婴齐归饮至三日吴人伐我取驾驾良邑也邓廖亦楚之良也君子谓婴齐于是役也所获不如所亡国人咎婴齐婴齐病之遂遇心疾而卒【左传】
　　公子侧【子反】
　　公子侧字子反【所出未详】初事庄王庄王十九年【宣十四年】侧从王围宋明年宋华元夜入我师登侧之牀起之曰寡君使元以病告虽然城下之盟有以国毙不能从也去我三十里唯命是聴侧惧与之盟而告王退三十里宋及我平庄王薨事共王为司马共王四年【成四年】郑疆许田许人败诸展陂郑伐许晋救许以伐
　　郑侧救郑郑伯与许男讼焉皇戌摄郑伯之辞侧不能决也曰君若辱在寡君寡君与其二三臣共聴两君之所欲成其可知也不然侧不足以知二国之成十二年【成十二年】我及晋成盟于宋晋郤至来聘且涖盟王享之侧相为地室而县焉郤至将登金奏作于下惊而走出侧曰日云莫矣寡君须矣吾子其入也賔曰君贶之以大礼重之以备乐如天之福两君相见何以代此下臣不敢侧曰如天之福两君相见无亦唯是一矢以相加遗焉用乐【言两君战乃相见无用此乐】寡君须矣吾子其入也賔曰若让之以一矢祸之大者其何福之为十五年【成十五年】我将侵郑卫公子贞曰新与晋盟而背之无乃不可乎侧曰敌利则进何盟之有遂侵郑侵卫十六年【成十六年】郑叛晋从我晋伐郑我救之侧将中军夏六月晋楚遇于鄢陵及战晋射王中目获我公子茷郑伯奔其右唐茍死之旦而战见星未巳侧命军吏察夷伤补卒乗缮甲兵展车马鸡鸣而食唯命是聼晋人患之苖贲皇徇曰搜乗补卒秣马利兵脩陈固列蓐食申祷明日复战乃逸楚囚王闻之召侧谋谷阳竖【侧内竖】献饮于侧侧醉而不能见王曰天败楚也夫余不可以待乃宵遁师还及瑕王使谓侧曰先大夫之覆师徒者君不在子无以为过不谷之罪也侧再拜稽首曰君赐臣死死且不朽臣之卒实奔臣之罪也公子婴齐与侧相恶及是婴齐谓侧曰初陨师徒者而亦闻之矣盍图之对曰虽防先大夫有之大夫命侧侧敢不义侧亡君师敢忘其死王使止之弗及而卒【左传】
　　韩非子子反嗜酒而醉战既罢共王召子反子反辞以疾共王自往入其幄闻酒臭而还于是还师而斩子反
　　公子丙　公子平
　　公子丙公子平并楚羣公子也丙事庄王庄王之伐萧也萧人囚熊相宜僚及丙王曰勿杀吾退萧人杀之王怒围萧萧溃遂灭萧平事共王公子婴齐之伐莒入渠邱也莒人囚平楚人曰勿杀吾归而俘莒人杀之我师围莒莒溃遂入郓【左传】
　　公子壬夫　【公子何忌附】
　　公子壬夫字子辛【所出未详】初为右尹事共王共王十六年【成十六年】鄢陵之役壬夫将右及战我师败绩十八年【成十八年】宋鱼石五大夫叛壬夫及郑师侵城郜取幽邱【并宋邑】同伐彭城纳五夫夫以三百人戍之而还十九年【襄元年】诸侯伐郑壬夫救之侵宋吕留二十一年【襄三年】公子婴齐卒以壬夫为令尹壬夫侵欲于小国陈遂叛使公子何忌侵陈二十三年【襄五年】讨陈叛故杀壬夫【左传】
　　何忌为司马亦羣公子
　　公子槖师　公子罢戎
　　公子槖师公子罢戎并事共王为大夫共王之败于鄢陵也舒庸人道吴围巢伐驾围厘虺【巢驾厘虺楚四邑】遂恃吴而不设备共王十七年【成十七年】槖师袭舒庸灭之二十七年【襄九年】王伐郑郑及我平使罢戎入盟同盟于中分共王薨康王即位以槖师为右司马以罢戎为右尹【左传】
　　公子格　王子胜
　　公子格公子胜并羣公子格事康王胜事平王为左尹康王三年【襄十六年】许请迁于晋许大夫不可晋将伐许郑伯从夏晋伐许遂伐我格帅师及晋师战于湛阪我师败绩晋遂侵方城之外复伐许而还平王五年【昭十八年】王子胜言于王曰许于郑仇敌也而居楚地以不礼于郑晋郑方睦郑若伐许而晋助之楚丧地矣君盍迁许许不専于楚【不専心事楚】郑方有令政许曰余旧国也郑曰余俘邑也叶在楚国方城之外蔽也土不可易国不可小许不可俘讐不可启君其图之王説使胜迁许于析【左传】
　　公子鲂　公子齮
　　公子鲂字子鱼亦羣公子平王时阳匄为令尹鲂为司马四年【昭十七年】吴伐我阳匄战不吉鲂曰我得上流何故不吉且楚故司马令我请改卜令曰鲂也以其属死之楚师继之尚大克之吉战于长岸鲂先死我师继之大败吴师获其乗舟余皇吴取余皇复大败我师康王时防子冯为令尹公子齮为司马齮亦羣公子也【左传】公子申　公子成　公子寅　公子罢　公子辰
