<!-- { "loadSidebar": true } -->
　　孔叔名未详郑大夫事文公文公时楚屡伐我齐辄救之十六年【僖三年】楚又伐我公欲成孔叔不可曰齐方勤我弃徳不祥十八年【僖五年】恵王以恵后故将废太子郑而立王子带齐桓公防诸侯于首止以定之秋诸侯盟王召公曰吾抚女以楚晋【欲郑不与齐盟】公喜逃归不盟孔叔止之曰国君不可以轻轻则失亲失亲患必至病而乞盟所丧多矣君必悔之弗聴二十年【僖七年】齐伐我孔叔言于公曰谚有之曰心则不竞何惮于病既不能彊又不能弱所以毙也国危矣请下齐以救国公曰吾知其所由来矣姑少待我对曰朝不及夕何以待君秋诸侯盟于甯母公使世子华聴命于防华曰泄氏孔氏子人氏三族实违君命请去之以为成管夷吾曰郑有叔詹堵叔师叔三良为政未可间也【左传】
　　论曰郑之三良堵叔或即泄堵冦师叔或即孔叔与随有季良楚屈羸师虞有宫之竒晋疑假道良臣在而敌国惧信夫
　　皇武子　皇戌　皇耳
　　皇武子【名未详】为大夫事文公文公三十七年【僖二十四年】宋公如楚还入郑公将享之问礼于武子对曰宋先代之后也于周为客天子有事膰焉有丧拜焉丰厚可也公从之享宋公有加礼文公薨事穆公初秦使杞子逢孙杨孙戍我穆公元年【僖三十三年】杞子使秦师袭我公使武子辞杞子杞子奔齐逢孙杨孙奔宋其后有皇戌者事襄公襄公八年【宣十二年】楚围我我及楚平夏晋救我楚师既还改乘辕而北次于管以待之晋师在敖鄗之间我使皇戌如晋师曰郑之从楚社稷之故也未有贰心楚师骤胜而骄其师老矣而不设备子击之郑师为承楚师必败及战楚败晋师于邲十七年【成三年】晋讨邲之役防诸侯伐我我败诸邱舆戌如楚献防十八年【成四年】襄公薨悼公即位我疆许田许败我师公伐许既而公与许男讼于楚戌摄公之辞楚不能决十九年【成五年】许复愬公于楚夏公如楚讼不胜楚执戌及公子发公归遂叛楚戌子耳事简公耳帅师侵卫卫获耳于犬邱【左传】孔将鉏　侯宣多　石甲父　【石首　石防唐茍　姚句耳附】
　　孔将鉏石甲父侯宣多并郑大夫也文公三十七年【僖二十四年】王子带以狄师伐周王适郑处于汜公与孔将鉏石甲父侯宣多省视官具于汜而后聴其私政初文公贱妾燕姞生公子兰文公逐羣公子公子兰奔齐四十三年【僖三十年】兰从晋父公伐我石甲父【左传于此作石癸盖癸或其名而甲父其字也癸与甲父为一人无疑】曰吾闻姬姞耦其子孙必蕃姞吉人也后稷之元妃也今公子兰姞甥也天或启之必将为君其后必蕃先纳之可以亢宠与孔将鉏侯宣多纳之盟于大宫而立以为世子以与晋平石甲父之后有石首石防石首事成公晋讨公之贰于楚也执诸铜鞮既而我及晋成既成复叛晋成公十年【成十六年】晋伐我我闻有晋师使告于楚姚句耳与徃楚救我过申句耳先归公子騑问焉对曰其行速过险而不整速则失志不整丧列将何以战楚惧不可用也六月晋楚遇于鄢陵首御公唐茍为右及战郤至从公首曰卫懿公唯不去其旗是以败于荧乃内旌于弢中唐茍谓首曰子在君侧败者壹大我不如子子以君免我请止乃死楚师果败绩防字盂【见襄二十二年】为大宰事僖公僖公四年【襄十一年】晋悼公以诸侯再伐郑公使防及良霄如楚告将服于晋楚人执之六年【襄十三年】防及良霄犹在楚防言于楚囊瓦曰先王卜征五年而嵗习其祥祥习则行不习则増修徳而改卜今楚实不竞行人何罪止郑一卿【卿谓良霄】以除其偪使睦而疾楚以固于晋焉用之使归而废其使怨其君以疾其大夫而相牵引也不犹愈乎楚人归之【左传】唐茍成公之右姚句耳郑大夫也
　　申侯
　　申侯申出也【姊妹之子曰出】初事楚既而入郑事厉公厉公薨事文公文公十七年【僖四年】齐伐楚屈完及诸侯盟陈辕涛涂谓申侯曰师出于陈郑之间国必甚病若出于东方【郯莒徐爽】观兵于东夷循海而归其可也申侯曰善涛涂以告齐侯许之申侯见曰师老矣若出于东方而遇敌惧不可用也若出于陈郑之间共其资粮扉屦其可也齐侯説与之虎牢执辕涛涂而伐陈十八年【僖五年】辕涛涂怨申侯之反已也劝之城其赐邑曰美城之大名也子孙不忘吾助子请乃为之请于诸侯而城之美遂譛诸公曰美城其赐邑将以叛也二十年【僖七年】齐伐我我杀申侯以説于齐初申侯有宠于楚文王文王将死与之璧使行曰唯我知女女专利而不厌予取予求不女疵瑕也后之人将求多于女女必不免我死女必速行无适小国将不女容焉既葬出奔郑又有宠于厉公楚鬬谷于菟闻其死也曰古人有言曰知臣莫若君弗可改也已【左传】
　　论曰襄王在汜三子纳君于礼鄢陵之役唐茍让死以成令名予闻之择福莫如重择祸莫如轻轻重之择以道非死生之谓也
　　诸公子传　公子曼伯　子元　【祝聃附】公子满曼
　　【公子伯廖附】
　　曼伯子元二公子也【某公子未详】曼伯即檀伯庄公二十六年【隠五年】我侵卫卫以燕师伐我祭仲原繁泄驾以三军军其前使曼伯子元潜军军其后燕人畏郑三军而不虞制人曼伯子元以制人败燕师于北制三十七年【桓五年】王以诸侯伐我公御之王为中军虢公林父将右军蔡人卫人属焉周公黒肩将左军陈人属焉子元请为左拒以当蔡人卫人为右拒以当陈人曰陈乱民莫有鬬心若先犯之必奔王卒顾之必乱蔡卫不枝固将先奔既而萃于王卒可以集事从之曼伯为右拒蔡仲为左拒原繁髙渠弥以中军奉公为鱼丽之陈先偏后伍伍承弥缝战于繻葛命二拒曰旝动而鼓蔡卫陈皆奔王卒乱我师合以攻之王卒大败祝聃射王中肩王亦能军祝聃请从之公曰君子不欲多上人况敢陵天子乎茍自救也社稷无陨多矣厉公时曼伯为守栎大夫厉公四年【桓十五年】祭仲逐厉公明年厉公因栎人杀曼伯而遂居栎襄公时有公子曼满曼满与王子大夫伯廖语欲为卿伯廖告人曰无徳而贪其在周易丰之离【义取无徳而丰其屋不过三嵗必灭亡】弗过之矣间一嵗国人杀曼满【左传】
　　公子语【子人氏】　子人九
　　公子语字子人后遂为子人氏厉公之弟也厉公三年【桓十四年】公防鲁侯于曹夏公使弟语如鲁盟语之后曰子人九文公四十一年【僖二十八年】晋败楚师于城濮文公惧使九行成于晋及晋盟【左传】
　　世子华　公子臧
　　世子华公子臧并文公子陈妫之所生也华为世子文公二十年【僖七年】齐以我未服故诸侯盟于甯母公使子华聴命于防子华言于齐侯曰泄氏孔氏子人氏【孔氏孔叔泄氏或即泄堵冦子人氏或即子人九】三族实违君命若君去之以为成我以郑为内臣君亦无所不利焉齐侯将许之管夷吾以不可且曰子华既为大子而求介于大国以弱其国亦必不免齐侯辞焉华由是得罪暨子臧出奔宋二十九年【僖十六年】诱子华而杀之南里使盗杀子臧于陈宋之间【左传】
　　公子士　公子瑕　公子俞弥
　　公子士亦文公子江女之所生也文公三十三年【僖二十年】滑叛郑而服于卫士及泄堵冦入滑滑聴命而又叛三十七年【僖二十四年】士再伐滑后朝于楚楚人酖之及叶而死公子瑕公子俞弥亦文公子苏女之所生也俞弥早卒瑕为泄驾所恶文公亦恶之瑕奔楚既而楚伐郑将纳瑕门于桔柣之门瑕覆于周氏之汪【瑕车倾覆池水中】外仆髠屯禽之以献文夫人敛而葬之郐城之下【左传】
　　公子去疾【良氏　此下穆十一族】　公孙辄　良霄　良止
　　公子去疾又曰弃疾字子良后遂为良氏穆公之子也穆公薨世子夷即位是为灵公灵公元年【宣四年】公子归生弑灵公国人立去疾去疾辞曰以贤则去疾不足以顺则公子坚长乃立襄公襄公将去穆氏【逐羣兄弟】而舍去疾去疾不可曰穆氏宜存则固顺也若将亡之则亦皆亡去疾何为乃舍之皆为大夫襄公五年【宣九年】楚伐我晋救我公败楚师于柳棼国人皆喜唯去疾忧曰是国之灾也吾死无日矣【自是晋楚交兵伐郑十二年】明年我及楚平晋伐我取成而还冬楚伐我七年【宣十一年】楚复伐我及栎去疾曰晋楚不务徳而兵争与其来者可也晋楚无信我焉得有信乃从楚盟于辰陵既又徼事于晋八年【晋十二年】楚围我克之公肉袒牵羊以逆楚许之平潘尫入盟去疾出质夏晋救我楚败晋师于邲十年【宣十四年】晋伐我我惧使公孙张【穆公孙】代去疾于楚以去疾为有礼也【有让国之礼】十六年【成二年】去疾及鲁侯诸侯之大夫盟于蜀十七年【成三年】去疾帅师伐许襄公薨事悼公悼公薨事成公悼公之立也从晋楚伐我晋救之及成公立二年【成七年】去疾相公以如晋见且拜师【左传】
　　去疾卒子辄嗣辄字子耳为司空简公二年【襄八年】辄及公子发侵蔡获蔡公子燮冬楚伐我辄及公子发公子騑欲从楚乃及楚平三年【襄九年】晋以诸侯围我我成冬同盟于戏楚伐我我又及楚平四年【襄十年】輙及楚师伐宋师于訾母围宋门于桐门秋及楚师侵鲁西鄙还围萧克之九月侵宋北鄙冬十月尉止司臣堵女父子师仆杀辄及公子发公子騑【左传】
