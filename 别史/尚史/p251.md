<!-- { "loadSidebar": true } -->
　　史记邹衍云所谓中国者天下八十一分之一耳中国名曰赤县内自有九州禹之九州是也不得为州数中国外如赤县州者亦谓之九州有禆海环之如一区中者乃为一州如此者九都有大瀛海环其外此谓八极而天地际焉淮南子形之所载六合之间四极之内昭之以日月经之以星辰纪之以四时要之以太嵗天地之间九州八极何谓九州东南神州曰农土正南次州曰沃土西南戎州曰滔土正西弇州曰并土正中冀州曰中土西北台州曰肥土正北济州曰成土东北薄州曰隠土正东阳州曰申土九州之大纯方千里九州之外乃有八殥亦方千里自东北方曰大泽曰无通东方曰大渚曰少海东南方曰昃区曰元泽南方曰大梦曰浩泽西南方曰渚资曰丹泽西方曰九区曰帛泽西北方曰大夏曰海泽北方曰大曰寒泽凡八殥八泽之云是雨九州八殥之外而有八纮亦方千里自东北方曰和邱曰荒土东方曰棘林曰桑野东南方曰大穷曰众女南方曰都广曰反户西南方曰焦侥曰炎土西方曰金邱曰沃野西北方曰一目曰沙所北方曰积冰曰委羽凡八纮之气是出寒暑以合八正必以风雨八纮之外乃有八极自东北方曰方土之山曰苍门东方曰东极之山曰开明之门东南方曰波母之山曰阳门南方曰南极之山曰暑门西南方曰编驹之山曰白门西方曰西极之山曰阊阖之门西北方曰不周之山曰幽都之门北方曰北极之山曰寒门凡八极之云是雨天下八门之风是节寒暑八纮八殥八泽之云以雨九州而和中土太经九地一沙泥二泽浼三征崖四下田五中田六上田七下山八中山九上山博物志地以名山为辅佐石为之骨川为之脉草木为之毛土为之肉三尺以上为粪三尺以下为地又曰昆仑山北地转下三千六百里有八元幽都方二十万里地下有四柱四柱广十万里地有三千六百轴犬牙相举尚书考灵曜地有四逰冬至地上北三万里夏至地下南三万里春秋二分则其中矣地常动不止如人在舟舟行而人不觉按四柱四逰之说殊荒诞盖地形如丸积气浮之而四时太阳循乎赤道故至有南北是四柱不知地四逰不知天
　　泰山为东岳
　　博物志泰山一曰天孙东方万物始成故知人生命之长短五经通义一曰岱宗言王者受命易姓报功告成必于岱宗东方万物始交代处
　　华山为西岳
　　西山经华山一名太华山削成而四方
　　霍山为南岳
　　荆州记衡山南岳也至轩辕以灊霍之山为其副故尔雅云霍山为南岳盖因其副焉郭璞注霍山在卢江郡潜县别名天柱
　　恒山为北岳
　　风俗通恒常也万物伏北方有常亦谓常山白虎通北方为常山者隂终阳始其道常乆故曰常山
　　嵩髙为中岳
　　白虎通中央居四方之中可髙故曰嵩髙
　　梁山晋望也【尔雅】
　　周职方氏掌九州州有名山为地镇冀州其镇山曰霍山
　　注即太岳与庐江者别
　　并州其镇山曰恒山东北幽州其镇山曰医无闾正东青州其镇山曰沂山河东兖州其镇山曰岱山河南豫州其镇山曰华山东南扬州其镇山曰防稽正南荆州其镇山曰衡山正西雍州其镇山曰岳山【周礼】
　　岱宗谓之泰山天柱谓之霍山华山谓之太华常山谓之恒山外谓之崏嵩岣嵝之衡山蜀山谓之崏山吴山谓之开山薄落谓之开头土髙有石山山产也石防也冡肿也岳确也凡天下名山五千二百七十出铜之山四百六十有七出铁之山三千六百九十昆仑虚有三山阆风板铜元圃其髙万一千一百一十里一十四歩二尺六寸【博雅】
　　河图昆仑之墟五城十二楼河水出焉大荒西经赤水之后黒水之前有山曰昆仑之丘有神人面虎身有尾水经昆仑墟在西北去嵩髙五万里地之中也其髙万一千里河水出其东北陬史记昆仑甚髙三千五百余里日月所相避隠为光明也博物志昆仑从广万一千里神物之所生圣人神仙之所集五气云气五色流水其泉东南流入中国名为河
　　天下名山八三在夷五在中国华山首阳山太室山少室山东太山此五山黄帝之常逰【史记】
　　淮南子谓九山防稽泰山王屋首山太华岐山太行羊肠孟门
　　陈有宛丘【郭璞注在陈郡陈县】晋有潜丘【在太原晋阳县】淮南有州黎丘【在夀春县】天下有名丘五其三在河南二在河北【说者多以州多寃营为河南潜敦为河北恐未足以当之殆别有杰大者五但未详其名号耳】东陵南陵息慎西陵威夷中陵朱滕北陵西隃鴈门是也陵莫大于加陵梁莫大于溴梁坟莫大于河坟【尔雅】禹所谓八陵者也鲁有大野【郭璞注髙平钜野县东北大泽】晋有大陆【钜鹿北广河泽】秦有杨陓【扶风汧县西】宋有孟诸【梁国惟阳县东北】楚有云梦【南郡华容县东南巴丘湖】吴越之间有具区【吴县南太湖】齐有海隅【海濵广斥】燕有昭余祁【太原邬陵县北九泽】郑有圃田【荥阳中牟县西圃田泽】周有焦防【扶风池阳县郀中　尔雅】禹所谓十薮者也周有八薮冀州杨纡并州昭余祁幽州豯养青州望诸【即孟诸】兖州大野豫州圃田扬州具区荆州云曹雍州蒲【周礼】
　　水自河出为灉【释名作雍沛】济为楚汶为灛洛为波汉为潜淮为浒江为沱濄为洵颍为沙汝为坟
　　博雅水自渭出为泶自汾出为
　　江河淮济为四渎四渎者发原注海者也河出昆仑虚色白所渠并千七百一川色黄百里小曲千里一曲一直【尔雅】江出岷山济出王屋淮出桐栢【博物志】
　　河之出昆仑虚也
　　山海经昆仑山有青河白河赤河黒河环其墟其白水出其东北陬屈向东南流为中国河博雅昆仑墟赤水出其东南陬河水出其东北陬洋水出其西北陬弱水出其西南陬
　　东流潜行地下至规期山北流分为两源一出防岭一出于阗其河复合河注蒲昌海复潜行地下南出积石山西南流又东廽入塞炖煌酒泉张掖郡南与洮河合过安定北地郡北流过朔方郡西又南流过五原郡南又东流过云中西河郡东又南流过上都河东郡西而出龙门【汾水从东入河河东即龙门所在】至华隂潼闗与渭水合又东廽过砥柱【山名陕州东河北陜县三县界】及洛阳【孟津所在】至巩县与洛水合成臯与济水合又东北流过武徳与沁水合至黎阳信都【信都冀州绛水所在】钜鹿之北遂分为九河又合为一河而入海【水经】
　　九河者徒骇太史马頬覆鬴胡苏简絜钩盘鬲津也【尔雅】河图河导昆仑山东流千里至规期山北流千里至积石山邠南千里入龙首山间抵龙门首南流千里抵龙首至卷重山东流贯砥柱触阏流山西距卷重山千里东至雒防东流至大岯山东流过洚水至大陆孝经援神契河者水之伯上应天汉吕氏春秋古龙门未开吕梁未发河出孟门大溢逆流名曰洪水禹乃决流疏河为彭沣之漳所活者千八百国桓谭新论四渎之源河最髙而长从髙注下其流激迅故为平地灾害
　　江之出岷山也其源若瓮口可以滥觞在益州建宁满江县潜行地底数里至楚都遂广十里名为南江初在犍为与青衣水汶水合至洛县与洛水合东北至巴郡与涪水汉水白水合东至长沙与沣水沅水湘水合至江夏与沔水合至浔阳分为九道
　　浔阳记九江者白鸟江蜯江乌土江嘉靡江畎江浮江禀江提江菌江
　　东防于彭泽经芜湖名为中江东北至南徐州名为北江而入海
　　山海经三江者大江南江北江也岷山大江所出崃山南江所出东注大江崌山北江所出东注大江按禹贡汉水出嶓冡其流东滙彭蠡又东为北江江水出岷山其流东迤北防于滙又东为中江孔安国注左合汉为北江防彭蠡为南江岷江居其中为中江书称东为中江者明岷江至彭蠡与南北合始得称中也韦昭注三江松江钱塘江浦阳江沈懐逺南越志广信江始安江欝林江亦为三江是又三江之在吴越者
　　江之别又有郫江
　　任豫益州记亦曰涪江曰湔水在蜀与洛水合
　　汶江
　　益州记源出王轮阪下
　　垫江
　　崔鸿西京记水经仇池过晋夀山沱渠始号垫江至巴郡入大江
　　弱桞江
　　縁江记西江别支
　　浙江
　　山海经出三天子都地理志出新安黟县南蛮中顾野王云发源东阳新安之间不与岷江相渉至钱塘入海
　　松江
　　刘澄之扬州记吴县有松江自吴入海
　　济之出王屋也
　　风俗通济水出常山房子县赞皇山此别是一水应氏以为流入河南之济者非是
　　初名沇水东出温县西北始名济水又东南流当巩县之北而南入河与河并流过成臯
　　晋志济自大伾入河与河水鬭而东流
　　溢出为荥水东流过阳武及封丘县北又东过宛昫县南至定陶县南又东北流与河水防东至乘氏县西分而为二其一东北流入钜野泽过夀张西与汶水合又北过谷城县西又东北过卢县北过临济县南又东北经乐安县南而入海其一东南流过昌邑县北金乡县南至方舆为荷水过沛县东北至下邳而入淮淮之出桐栢也
　　山海经淮水出余山余山在朝阳东义乡水经淮水出南阳平氏县胎簮山东北过桐栢山
　　其源初则涌出复潜流三十里然后长骛东北经大复山从义阳郡北东过江夏平春县北又东过新息县南期思县北至原鹿县南与汝水合又东过庐江安丰县与决水合东北至九江夀春县东与颍水合夀春县北与淝水合又东至当涂县北与涡水合东北至下邳淮隂县与泗水合东至广陵淮浦县而入海【水经】
　　八流亦出名山渭出鸟鼠【水经注渭水出首阳山渭首亭南谷山在鸟防山西也】漾出嶓冡
　　禹贡嶓冡导漾东流为汉又为沔水所谓沔汉者也山海经汉出鲋嵎山
　　洛出熊耳
　　水经洛水出上洛县讙举山东迳熊耳山
　　颍出少室
　　地理志出阳城县阳干山
　　汝出燕泉
　　水经出梁县勉乡西天息山地理志出髙陵山亦言出南阳鲁阳县大盂山又言出农卢氏县还归山
　　泗出陪尾
　　山海经泗水出吴东北水经出鲁下县北山地理志出济隂乗氏县水经注出下县故城东南桃墟西际阜俗谓之妫亭山陪尾葢斯阜矣
　　溜出月台
　　山海经阳山留水出焉而南流注于河
　　沂出泰山【博物志】
　　水经出泰山葢县艾山康成云出沂山亦或云临乐山淮南子何谓六水河水赤水辽水黒水江水淮水
　　周职方氏掌九州州有川浸冀州其川漳水
　　水经浊漳水出上党长子县发鸠山
　　其浸汾潞
　　水经汾水出太原汾阳县北管涔山
