<!-- { "loadSidebar": true } -->
　　禹曰后克艰厥后臣克艰厥臣政乃乂黎民敏徳帝曰俞允若兹嘉言罔攸伏野无遗贤万邦咸寜稽于众舍己从人不虐无告不废困穷惟帝时克益曰都帝徳广运乃圣乃神乃武乃文皇天眷命奄有四海为天下君禹曰惠迪吉从逆凶惟影响益曰吁戒哉儆戒无虞罔失法度罔逰于逸罔淫于乐任贤勿贰去邪勿疑疑谋勿成百志惟熙罔违道以干百姓之誉罔咈百姓以从己之欲无怠无荒四夷来王禹曰于帝念哉徳惟善政政在养民水火金木土谷惟修正徳利用厚生惟和九功惟叙九叙惟歌戒之用休董之用威劝之以九歌俾勿壊帝曰俞地平天成六府三事允治万世永頼时乃功帝曰格汝禹朕宅帝位三十有三载耄期倦于勤汝惟不怠总朕师禹曰朕徳罔克民不依臯陶迈种徳徳乃降黎民懐之帝念哉念兹在兹释兹在兹名言兹在兹允出兹在兹惟帝念功帝曰臯陶惟兹臣庶罔或干予正汝作士明于五刑以弼五教期于予治刑期于无刑民协于中时乃功懋哉臯陶曰帝徳罔愆临下以简御众以寛罚弗及嗣赏延于世宥过无大刑故无小罪疑惟轻功疑惟重与其杀不辜寜失不经好生之徳洽于民心兹用不犯于有司帝曰俾予从欲以治四方风动惟乃之休帝曰来禹洚水儆予成允成功惟汝贤克勤于邦克俭于家不自满假惟汝贤汝惟不矜天下莫与汝争能汝惟不伐天下莫与汝争功予懋乃徳嘉乃丕绩天之厯数在汝躬汝终陟元后人心惟危道心惟微惟精惟一允执厥中无稽之言勿听勿询之谋勿庸可爱非君可畏非民众非元后何戴后非众罔与守邦钦哉慎乃有位敬修其可愿四海困穷天禄永终惟口出好兴戎朕言不再禹曰枚卜功臣惟吉之从帝曰禹官占惟先蔽志昆命于元朕志先定询谋佥同神其依筮协从卜不习吉禹拜稽首固辞帝曰毋惟汝谐正月朔旦受命于神宗【尧庙也】率百官若帝之初帝曰咨禹惟时有苗弗率汝徂征禹乃会羣后誓于师曰济济有众咸听朕命蠢兹有苗昏迷不恭侮慢自贤反道败徳君子在野小人在位民弃不保天降之咎肆予以尔众士奉辞伐罪尔尚一乃心力其克有勲三旬苗民逆命益赞于禹曰惟徳动天无逺弗届满招损谦受益时乃天道帝初于厯山往于田日号泣于旻天于父母负罪引慝祗载见瞽瞍防防齐栗瞽亦允若至諴感神矧兹有苗禹拜昌言曰俞班师振旅帝乃诞敷文徳舞干羽于两阶七旬有苗格【尚书】
　　韩诗外传当舜之时有苗不服其不服者衡山在南岐山在北右洞庭之陂左彭蠡之水由此险也以其不服禹请伐之舜不许曰吾喻教犹未竭也久喻教而有苗氏请服吕氏春秋三苗不服禹请攻之舜曰以徳可也行徳三年而三苗服孔子闻之曰通乎徳之情则孟门太行不为险矣随巢子三苗大乱天命殛之夏后受命于元宫大神人面鸟身降而辅之司禄益食而民不饥司金益富而国家实司命益年而民不夭禹乃克三苗而神民不违墨子三苗大乱天命殛之日妖賔出雨血三朝龙生庙犬哭市夏氷地坼五谷变化民乃大振高阳乃命元宫禹亲把天之瑞令以征有苗四电诱祗有神人面鸟身若瑾以侍搤矢有苗之祥苗师大乱后乃遂几禹既已克有三苗焉磨为山川别物上下卿制大极而神民不违天下乃静
　　于是天下皆宗禹之明度数礼乐【史记禹兴九韶之乐】为山川神主帝荐禹于天为嗣十七年而帝崩三年丧毕禹辞辟舜之子商均于阳城天下诸侯皆去商均而朝禹禹遂即天子位南面朝天下国号曰夏后【史记】
　　呉越春秋舜崩禅位命禹禹服三年形体枯槁面目黎黒让位商均退处阳山之南隂河之北万民不附商均就禹之所昼歌夜吟登高号呼曰禹弃我如何所戴禹三年服毕哀民不得已即天子之位符子舜禅夏禹于洞庭之野宋书符瑞志夏道将兴青龙止于郊祝融之神降于崇山乃受舜禅
　　其社用松祀户葬墙置翣其乐夏籥九成六佾六列六英其服尚青【淮南子】
　　吕氏春秋禹之时天先见草木秋冬不杀禹曰木气胜木气胜故其色尚青其事则木
　　禹立举臯陶荐之臯陶卒举益任之七年【史记作十年】禹东巡狩至于防稽而崩【史记】年百岁【帝王世纪】
　　皇览禹冡在山隂县会稽山上山本名苗山去县南七里越絶书禹忧民救水到大越上茅山大会计爵有徳封有功更名茅山曰会稽及其王也巡狩大越见耆老纳诗书审铨衡平斗斛因病亡死葬会稽苇棺桐椁穿圹七尺上无漏泄下无即水坛高三尺土阶三等延袤一亩尚以为居之者乐为之者苦无以报民功教民鸟田一盛一衰当禹之时舜死苍梧象为民田也禹至此者亦有因矣亦覆釡也覆釡者州土也填徳也禹美而告至焉禹知时晏岁暮年加申酉求书其下祠白马禹井井者法也以为禹葬以法度不烦人众水经注会稽山上有禹庙大禹东巡崩于防稽因葬其地鸟为之耘春拔草根秋啄其秽东有井深不见底即禹穴也墨子禹东教乎九夷道死葬会稽之山衣衾三领桐棺三寸葛以缄之绞之不合道之不塪土地之深下毋及泉上毋通臭既葬收余壤其上垄若参耕之亩吕氏春秋禹葬会稽不变人徒淮南子禹葬会稽之山农不易其亩
　　禹之治天下也以五声听县钟鼔铎磬而置鼗为铭于簨虡曰教寡人以道者击鼔教寡人以义者击钟教寡人以事者振铎语寡人以忧者击磬语寡人以狱讼者挥鼗是以禹尝一馈七十起日中不暇食曰吾犹恐四海之士留于道路【鬻子】
　　鬻子禹子得臯陶杜子业既子施子黯季子寗然子湛轻子玉七大夫以佐其身以治天下而天下治帝王世纪禹纳礼贤人一沐三握髪一食三起新书诸侯防则问于诸侯曰以寡人为骄乎士朝则问于士曰以寡人为汰乎其闻寡人之骄之汰而不以语寡人者此教寡人之残道也灭天下之教也荀子禹见耕者耦立而式过十室之邑必下说苑禹出见罪人下车问而泣之左右曰人不顺道故使然焉何为痛之禹曰尧舜之人以尧舜为心今寡人为君百姓各自以其心为心是以痛之呉越春秋南到计于苍梧而见人禹拊其背而哭益曰何也禹曰天下有道民不罹辜吾为帝统治水土使得其所今罹法如斯此吾徳薄不能化民故哭之悲也
　　禹三载考功五年政定周行天下归还大越登茅山【即防稽】以朝四方羣臣以示中国诸侯防风后至斩以示众示天下悉属禹也【呉越春秋】
　　国语禹致羣神于会稽之山防风氏后至禹杀而戮之又曰防风汪芒氏之君守封隅之山者也为漆姓纪年八年春会诸侯于会稽秋八月帝陟于防稽博物志禹会诸侯防稽之野防风氏后到杀之夏徳之盛二龙降之禹使范成光御之行域外至南海经防风防风之二臣以涂山之戮怒而射禹使迅风雷雨二龙升去二臣恐以刄自贯其心禹哀之疗以不死之草为穿胷民淮南子禹南省方济于江黄龙负舟舟中之人五色无主禹乃熙然而称曰我受命于天竭力而劳万民生寄也死归也何足以滑和视龙犹蝘蜓龙乃弭耳棹尾而逃又曰昔鲧作三仞之城诸侯背之海外有狡心禹乃壊城平池散财物焚甲兵施之以徳海外賔服四夷纳职合诸侯于涂山执玉帛者万国抱朴子禹乘二龙郭支为驭世本禹作宫室古今注伺风鸟夏禹所作汉书杂家有大三十七篇传言禹所作师古曰古禹字
　　启　太康　仲康　相　少康　杼　槐　芒泄　不降　扃　厪　孔甲　臯　发　履癸
　　启其母涂山氏之女也
　　呉越春秋禹年三十未娶行到涂山恐时之暮失其度制乃辞曰吾娶也必有应矣乃有白狐九尾造于禹禹曰白者吾之服也九尾者王之证也涂山之歌曰绥绥白狐九尾痝痝我家嘉夷来賔为王成家成室我造彼昌天人之际于兹则行明矣哉因娶涂山谓之女娇吕氏春秋禹行功见涂山之女禹未之遇而巡省南土涂山氏之女乃令其妾待禹于涂山之阳女乃作歌歌曰人兮猗实始作为南音
　　初禹以天下授益三年之丧毕益让帝禹之子而辞居箕山之阳禹子启贤天下属意焉禹虽授益益之佐禹日浅天下未洽故诸侯皆去益而朝启曰吾君之子也于是启遂即天子之位是为帝启【史记】
　　治国于夏遵禹贡之美悉九州之土以种五谷【呉越春秋】纪年元年癸亥大飨诸侯于均台诸侯从帝归于冀都大飨诸侯于璿台费侯伯益出就国
　　有扈氏不服帝伐之【史记】
　　大战于甘乃召六卿王曰嗟六事之人予誓告汝有扈氏威侮五行怠弃三正天用勦絶其命今予惟恭行天之罚左不攻于左汝不恭命右不攻于右汝不恭命御非其马之正汝不恭命用命赏于祖不用命戮于社予则孥戮汝【尚书】
　　淮南子有扈氏为义而亡楚辞注有扈氏本牧防之人耳因何逢遇而得为诸侯乎启攻有扈之时亲于其牀上击而杀之吕氏春秋夏后相与有扈战于甘泽而不胜六卿请复之相曰不可战而不胜是吾徳薄而教不善也于是乎处不重席食不贰味琴瑟不张钟鼔不修子女不饰亲亲长长尊贤使能期年而有扈氏服
　　启崩子太康立
　　帝王世纪帝启元年甲辰十年癸丑崩纪年十一年放王季武观于西河十五年武观以西河叛彭伯夀帅师征西河武观来归十六年陟通鉴前编后启九岁崩刀剑録后启以庚戌八年铸一铜剑长三尺九寸后藏之秦望山腹上刻二十八宿文有背面面文为星辰背记山川日月　按纪年曰元年癸亥世纪曰元年甲辰如世纪则庚戌铸剑当是七年
　　太康尸位以逸豫灭厥徳黎民咸贰乃盘逰无度畋于有洛之表十旬弗反有穷后羿因民弗忍距于河【尚书】纪年元年癸未帝即位居斟鄩畋于洛表羿入居斟鄩楚辞注太康不遵禹启之乐更作淫声放纵情欲以自娯乐不顾患难不谋后世卒以失国兄弟五人皆居于闾巷
　　太康崩弟仲康立【史记】
　　纪年四年帝陟路史太康在位十九岁失政又十岁而死通鉴前编因之　帝太康之年不一其说今并阙之
　　羲和湎淫废时乱日命往征之作征【书序】
　　惟仲康肇位四海侯命掌六师羲和废厥职酒荒于厥邑侯承王命徂征告于众曰嗟予有众圣有谟训明征定保先王克谨天戒臣人克有常宪百官修辅厥后惟明明每岁孟春遒人以木铎徇于路官师相规工执艺事以谏其或不恭邦有常刑惟时羲和颠覆厥徳沈乱子酒畔官离次俶扰天纪遐弃厥司乃季秋月朔辰弗集于房瞽奏鼔啬夫驰庶人走羲和尸厥官罔闻知昏迷于天象以干先王之诛政典曰先时者杀无赦不及时者杀无赦今予以尔有众奉将天罚尔众士同力王室尚弼予钦承天子威命火炎昆冈玉石俱焚天吏逸徳烈于猛火殱厥渠魁胁从罔治旧染汚俗咸与惟新呜呼威克厥爱允济爱克厥威允罔功其尔众士懋戒哉【尚书】
　　纪年元年己丑仲康即位居斟鄩五年秋九月庚戌朔日有食之命侯帅师征羲和六年锡昆吾命作伯　按经仲康肇位四海侯承王命徂征而纪年以征在五年五年不得云肇位也竹书虽古率多荒谬阙疑可也
　　仲康崩子相立【史记】
　　纪年七年陟通鉴前编仲康十三岁崩
　　相即位夏衰后羿自锄迁于穷石因夏民以代夏政相徙于商邱依同姓诸侯斟鄩氏【帝王世纪】
