<!-- { "loadSidebar": true } -->
　　南门二星在库楼南天之外门平星二星在库楼北平法狱事亢为天府又为疏庙主疾疫明天下宁日月蚀亢国中有事木星守有赦年丰久守水木火同守人死如草木火守多雨兵起水守大水土守万物不成金守道不通彗孛犯之兵起大臣作乱摄提六星在亢东北摄提者直斗杓所指以建时节故曰摄提格主九卿为甲兵火守更主大角一星为天栋在摄提中主帝座金星守兵起月蚀王者恶之帝席三星在大角北不欲明明则王公防亢池六星在亢北折威七星在亢南主斩杀阳门二星在库楼东主隘塞顿顽二星在折威东主治狱氐为天根主后妃主疫日月犯君恶之木星守后喜火守大臣相谮久守有赦火星入之贼臣为乱期一年逺二年金星守兵起水守大水水入贵臣忧土守立太子久守兵起彗孛入氐后宫有异兵动梗河三星在大角北主天子锋又主邉兵为丧故变动应以兵丧招揺一星在梗河北为天矛戈一星在招揺北为天盾皆主兵芒角五星守邉兵起骑官二十七星在氐南主天子骑虎贲星众天下安星少五星守之兵起阵车三星在氐南主兵车车骑将军一星在骑官东南车骑三星在骑官南总领车骑天乳一星在氐北主甘露房为天府曰天驷房为四表日月五星常道也上一星右服二右骖三左服四左骖钩钤二星去房七寸主法日月蚀房中王者乱昬木星守天子有令徳火守兵起土守有妾主及地动金守陪臣脇君大有土功若出房心中地动彗孛入房国危常以三月侯房日月出表南大旱丧出表北兵隂雨罚三星在东咸西北东咸四星在房东西咸四星在氐东主治滛佚巫官二星【晋志作从官】在房西南主医巫天辐二星在房西主乗舆键闭一星在房东北【天官书作牵】主管龠星不欲明明则内乱门扉不禁心三星为明堂中天王前太子后庶子名大火又曰大辰中星明天子有徳不欲直直天子忧木星守天下安火守地动【天官书火犯房心王者恶之】土守圣帝出谋臣金守兵起虫灾水犯有水客守犯赤地千里彗孛入主忧有丧积卒十二星在氐东南大明动揺有兵一星亡兵半出二星亡兵大出三星亡兵尽出五星守兵起天市垣二十二星在房心北主权衡曰天旗
　　天官书东北曲十二星曰旗古图经天市垣左右环曲各十一星左旗南第一星宋次南海次燕次东海次徐次吴越次齐次中山次九河次赵次魏右旗南第一星韩次楚次梁次巴次蜀次秦次周次郑次晋次河间次河中二十二方主权衡聚众亦谓之天旗庭主斩戮事史记谓十二星当是二十二星之误
　　市中星众则嵗实五星入市门兵起帝座一星在市中明润天子威令行微小凶亡大恶之在市东主隂阳法官明强暗弱宦官四星在帝座西南宗正四星在帝座东南主宗正宗人四星在宗正东主司享宗星二在东主宗室屠肆二星在帛度北市楼六星在市门中主阛阓之司斗五星在宦官西南主称量明则丰斗亡仰不熟斛四星在斗南主斛食列肆二星在斛西北主货宝帛度二星在宗星东主平量车肆二星在市门左星之西主市易天纪九星在贯索东主纲纪与贯索相连地动期二年不欲明明天下有怨恨亡则国政壊女牀三星在天纪北主后宫明则宫人恣七公七星在氐北为天相主三公七政星入河中人相食金守兵起贯索九星在七公前为贱人牢牢口一星为门门开有赦门闭及口星入牢中有自绞死者以五子夜之一星亡有喜二星亡有爵事三星亡有赦星入河中人相食九星总见狱事烦
　　天官书句圜十五星属杓曰贱人之牢牢中星实囚多虚则开出
　　龙尾九星为九子主后宫一后次三夫人次九嫔次嫔妾星欲明小大相承则宫多子孙木星守立太子三十日后族逆兵火守兵相向火水合守箕尾间名九江口有赦土守旱宫有废黜土入兵起大将出征水守天下水江河决客入饥人相食日月蚀尾贵臣刑神宫一星在第三星傍解衣之内室傅説一星在第二星东二寸明辅臣忠天江四星在尾北明动大水兵起不具天下津梁不通天龟六里在尾南汉中火守旱涝灾天鱼一星在河中明水火守南旱北水箕四星为敖客主口舌主二十七世妇八十一御女箕入河中大饥人相食木守宫有口舌火守饥久守环绕钩己大臣诛十月守之大水土水守饥火守兵起金守兵起更主水守大人忧客守大饥人相食糠一星明嵗丰小防饥杵三星在箕南星动人失釡甑
　　北宫武南斗六星为天阙为庙主夀命大明王道和平帝命夀芒角动摇国失忠臣木守大臣増爵逆行入魁中大臣逆久守水大饥人相食火守有内变环绕钩己将相死国灾久守国絶嗣土守入斗中王者不用兵升大位金守大臣作逆兵起火金俱入斗中曰铄臣子逆水守水客守有兵弟子为逆或主崩斗中蚀者曰帝恶月后恶建六星在斗北天之都闗【天官书建星者旗也】主司七曜行得失木守水金守万物不成水守饥天弁九星在建北市宫之长暗凶狗二星在斗魁前移处卿臣为乱狗国四星在建东南主鲜卑乌丸明邉兵起天鸡二星在狗国北主异鸟火守兵起土守人相食天鳖十五星在斗南主水虫不在汉中有水火灾白衣食星大人丧天泉十星在鳖东主沟渠天籥七星在斗杓第二星西主闗籥开闭农丈人一星在斗南主农官牵牛六星为牺牲主闗梁中主牛日月五星起于此星逺汉牛贵直谷贾平曲米贵木守天下和平久守水人冻死臣谋主火守老臣逆牛贵十倍人相食津梁不通土守臣谋主金守兵起辰星常以冬朝牵牛不朝来年谷不熟大水客守二十日兵起彗孛行牛中吴越有自王者彗出牛中七十日更政河鼓三星中大星大将左左将右右将直吉曲凶左右旗各九星在牛北枕河主军鼓亡动兵起织女三星在天市东为天女孙主蓏果丝帛及女变不向扶筐则丝帛贵火守布帛贵兵起十年乃息渐台四星属织女东足主晷漏律吕辇道五星属西足主游宫天桴四星在左旗南主漏刻九坎九星在牛南主沟渠五星守犯水溢天田九星在牛东南主畿内田苗罗堰二星在牛东暗吉须女四星为婺女主布帛珍宝藏明天下熟暗天下不足库藏空虚日月蚀女中有忧木星守多水女主有喜金守臣谋主兵起水守水彗孛犯兵起女乱常女下为十二诸侯曰越郑赵齐周楚燕秦魏韩晋代变动流亡五星凌犯则其国各当咎离珠五星在女北主藏府移则乱瓠五星在离珠北败五星在瓠南不具揺动有贼害人天津九星在虚北河中主津梁明动兵起星移河溢赤气入旱黄白气入天子有令徳火守天下乱扶筐七星在天柱东主蚕桑奚仲四星在天津北主东宫虚二星主庙堂为哭泣之事歌斜上下不比则向祀失礼木守昭穆失序人饥木土合守曰隂阳尽大水鱼行人道民流亡期三年大旱赤地千里火守赤地千里有土功久守饥土守大旱多风金守臣谋主政急兵起水守旱客守若凌犯环绕钩己国乱彗字行犯流血如川司命司禄司危司非各二星司命在虚北主丧送次司禄主官次司危主危亡次司非主过哭二星在虚南泣二星在哭星东并主悲泣天垒十三星在哭泣南主北夷匈奴败臼四星在危南主政治如哭泣亡人卖釡甑出乡宅离瑜三星在秦代东主王糇衣服危三星为葢屋主宫室祭祀动而暗土功兴日月蚀危中宫殿崩大臣逆木星守祀不敬别造宫室火守人多役死南方有兵久守东大兵饥土守土功起旱金守罢兵将军喜水守臣下乱谋水日月五星入天下乱来年大饥彗孛犯兵起人五星在危北主百姓亡官有诈伪妇人凶乱杵臼在人旁杵臼不相当军事饥臼仰嵗丰覆大饥车府七星在天津东主官车之府造父五星在传舍南主御女钩九星在造父西星移地动葢屋二星在危南主宫室坟墓四星在危下主山陵暗失本位山陵毁虚梁四星在危南主寝庙天钱十星在虚梁南主钱库营室二星为清庙主军粮隠藏元命苞营室十星埏陶精类始立纪刚包物为室尔雅营室谓之定
　　明国昌动揺兵起日蚀室中王自将月蚀饥上六星曰离宫主六宫钩己环绕左右逆行妃后废黜或主崩后党诛木星守南东有喜北忧西米贵火守将凶久守钩己主失官位臣隂谋旱经二十日至九十日臣弑篡土守起土功金守兵革散久守兵满野水守水彗孛出天下乱国易政螣蛇二十三星在室北枕河主水虫移南旱移北水雷电六星在室西南云雨四星在雷电东霹雳五星在云雨北主天威击擘万物土吏三星在室南主农事垒壁十二星羽林军四十五星并在室南主翊卫明天下安暗兵尽失
　　天官书虚危南有众星为羽林天军军西为垒或曰　按羽林军南别有三星出败臼之间曰史以垒壁为误
　　北落师门一星在羽林军西主侯兵明大而角军安五星犯兵起火金水尤甚木土犯吉火守国残
　　天官书北落若微亡军星动角益希及五星犯北落入军军起　按旧説希当作布非是希当作军言防则亡军动而角则益军也
　　天纲二星在北落西主天绳八魁九星在北落东主兽五星守兵起金火尤甚东壁二星主文章图书曰天术失色大小不同将封鄙土而失天下日蚀壁中国不用贤失文字月蚀壁中文臣死木守仕人用火守臣谋君旱兵起土守道术兴天下熟火入中街君崩相薨土逆行入壁经九十日大兵起百姓有立王者金守急刑罚有兵大臣忧水客守水臣下贼王彗孛行犯兵起土公二星在壁南主营造鉄锧三星在八魁西北主斩刈乱行移处兵起天廐十星在壁北主廐苑
　　西宫白虎【文耀钩西宫白帝其精白虎天官书作西宫咸池咸池别是一星当作白虎是】奎十六星曰封豕为沟渎天之府库西南大星曰天豕目明吉奎不欲圆圆兵起五星犯奎权臣擅命焰焰有光近臣谋上饥金星守邉陲之忧可以伐火守水忧连三年土守中国利外不利王良五星在奎北居河中奉车御官其四星为天驷旁一星曰王良动为防马亦曰梁为天桥客星守桥不通道前一星曰防主天子之仆移在王良前或居马后是谓王良防马车骑满野阁道六星在王良前神所乗也天子游别宫之道傅路一星在阁道南娄三星为天狱主牧养牺牲以供郊祀动揺兵聚金火守兵起天将军十二星在娄北主武兵中大星天大将也南一星曰军南门主谁何出入天仓六星在娄南南四星曰天庾积粟所也胃三星为天仓主仓廪五糓之府明五糓丰稔天囷十三星在胃南主给御粮天廪四星在昴南主蓄黍稷共飨祀太陵八星在胃北亦曰积京主大丧积京中星众诸侯有丧民多疾兵起陵中一星曰积尸明则死人如山北九星曰天船一曰舟星所以济不通也中一星曰积水水灾昴七星为髦头金星也主西方主狱事明牢狱平六星明与大星等大水七星皆黄兵大起一星亡为兵丧揺动大臣下狱有白衣防大而动若跳跃邉兵大起天苑十六星在昴南养兽之所胃南众星曰廥积即刍藁六星主积藁草不见牛马暴死火守灾起昴西一星曰天河主察山林妖变巻舌六星在昴北主口语知佞谗曲吉直而动有口舌之害中一星曰天谗主巫医毕八星曰防车为邉兵主戈猎其大星曰天高【毕八星之一与后天高别】四裔之尉明天下安逺方入贡失色邉乱动兵起月宿则多雨其大星旁小星为附耳揺动有谗乱臣在侧明邉寇警入毕国起兵昴毕间二星为天街主国界其隂隂国阳阳国孟康曰隂河山已北国阳河山已南国
