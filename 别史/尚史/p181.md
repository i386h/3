<!-- { "loadSidebar": true } -->
　　郭隗先生者王哙时人王哙之乱齐既破燕昭王卑身厚币以招贤者欲将报讐往见郭隗先生曰齐因孤国之乱而袭破燕孤极知燕小力少不足以报然得贤士与共国以雪先王之耻孤之愿也敢问以国报讐者奈何隗对曰帝者与师处王者与友处霸者与臣处亡国与役处诎指而事之北面而受学则百已者至先趋而后息先问而后嘿则什已者至人趋已趋则若己者至冯几据杖眄视指使则厮役之人至若恣睢奋击响籍叱咄则徒之人至矣此古服道致士之法也王诚博选国中之贤者而朝其门下天下之士必趋于燕矣王曰寡人将谁朝而可隗曰臣闻古之君人有以千金求千里马者三年不能得防人言于君曰请求之君遣之三月得千里马马已死买其骨五百金反以报君君大怒曰所求者生马安事死马而捐五百金防人对曰死马且买之五百金况生马乎天下必以为王能市马马今至矣期年千里之马至者三今王诚欲致士先从隗始隗且见事况贤于隗者乎岂逺千里哉于是王为隗筑宫而师之乐毅自魏往邹衍自齐往剧辛自赵往士争凑燕【国策】
　　説苑昭王问于隗曰寡人地狭民寡齐人取蓟八城匈奴驱驰楼烦之下以孤之不肖得承宗庙恐社稷危存之有道乎隗曰帝者之臣师王者之臣友诚欲与王霸同道隗请为天下之士开路于是置隗为上客
　　邹衍后事惠王尽忠左右谮之王繋之仰天而哭夏五月为之陨霜【淮南子】
　　刘向别録邹衍在燕燕有谷地美而寒不生五谷衍居之吹律而温气至谷生今名黍谷
　　剧辛后为赵厐暖破杀之
　　乐毅　乐闲　乐乗
　　乐毅者其先祖曰乐羊乐羊为魏文侯将伐取中山魏文侯封乐羊以灵夀乐羊死葬于灵夀其后子孙因家焉中山复国至赵武灵王时复灭中山而乐氏后有乐毅乐毅贤好兵赵人举之及武灵王有沙邱之乱乃去赵适魏闻燕昭王以子之之乱而齐大败燕燕昭王怨齐未尝一日而忘报齐也燕国小僻逺力不能制于是屈身下士先礼郭隗以招贤者乐毅于是为魏昭王使于燕燕王以客礼待之乐毅辞让遂委质为臣燕昭王以为亚卿久之当是时齐湣王彊南败楚相唐昧于重邱西摧三晋于观津遂与三晋击秦助赵灭中山破宋广地千余里与秦昭王争重为帝已而复归之诸侯皆欲背秦而服于齐湣王自矜百姓弗堪于是燕昭王问伐齐之事乐毅对曰齐霸国之余业也地大人众未易独攻也王必欲伐之莫如与赵及楚魏
　　赵防齐破燕赵欲存之乐毅谓赵王曰无约而攻齐齐必讐赵不如请以河东易燕地于齐赵有河北齐有河东燕赵必不争矣是二国亲也以河东之地强齐以燕以赵辅之天下憎之必皆事王以伐齐是因天下以破齐也王曰善乃以河东易齐楚魏憎之令淖滑惠施之赵请伐齐而存燕
　　于是使乐毅约赵惠文王别使连楚魏令赵嚪秦以伐齐之利诸侯害齐湣王之骄暴皆争合从与燕伐齐乐毅还报燕昭王悉起兵使乐毅为上将军赵惠文王以相国印授乐毅乐毅于是并防赵楚韩魏燕之兵以伐齐破之济西诸侯兵罢归而燕军乐毅独追至于临菑齐湣王之败济西亡走保于莒乐毅独留徇齐齐皆城守乐毅攻入临菑尽取齐寳财物祭器输之燕燕昭王大説亲至济上劳军行赏飨士封乐毅于昌国号为昌国君于是燕昭王收齐卤获以归而使乐毅复以兵平齐城之不下者乐毅留徇齐五嵗下齐七十余城皆为郡县以属燕唯独莒即墨未服防燕昭王薨子立为燕惠王惠王自为太子时尝不快于乐毅及即位齐之田单闻之乃纵反间于燕曰齐城不下者两城耳然所以不早拔者闻乐毅与燕新王有隙欲连兵且留齐南面而王齐齐之所患唯恐他将之来于是燕惠王固已疑乐毅得齐反间乃使骑劫代将而召乐毅乐毅知燕惠王之不善代之畏诛遂西降赵赵封乐毅于观津号曰望诸君尊宠乐毅以警动于燕齐齐田单后与骑劫战果设诈诳燕军遂破骑劫于即墨下而转战逐燕北至河上尽复得齐城而迎襄王于莒入于临淄燕惠王后悔使骑劫代乐毅以故破军亡将失齐又怨乐毅之降赵恐赵用乐毅而乘燕之弊以伐燕燕惠王乃使人让乐毅且谢之曰先王举国而委将军将军为燕破齐报先王之讐天下莫不震动寡人岂敢一日而忘将军之功哉防先王弃羣臣寡人新即位左右误寡人寡人之使骑劫代将军为将军久暴露于外故召将军且休计事将军过聴以与寡人有隙遂捐燕归赵将军自为计则可矣而亦何以报先王之所以遇将军之意乎乐毅报遗燕惠王书曰臣不佞不能奉承王命以顺左右之心恐伤先王之明有害足下之义故遁逃走赵今足下使人数之以罪臣恐侍御者不察先王之所以畜幸臣之理又不白臣之所以事先王之心故敢以书对臣闻贤圣之君不以禄私亲其功多者赏之其能当者处之故察能而授官者成功之君也论行而结交者立名之士也臣窃观先王之举也见有高世主之心故假节于魏以身得察于燕先王过举厠之宾客之中立之羣臣之上不谋父兄以为亚卿臣窃不自知以为奉令承教可幸无罪故受令而不辞先王命之曰我有积怨深怒于齐不量轻弱而欲以齐为事臣曰夫齐霸国之余业而最胜之遗事也练于兵甲习于战攻王若欲伐之必与天下图之与天下图之莫若结于赵且又淮北宋地楚魏之所欲也赵若许而约四国攻之齐可大破也先王以为然具符节南使臣于赵顾反命起兵击齐以天之道先王之灵河北之地随先王而举之济上济上之军受命击齐大败齐人轻卒鋭兵长驱至国齐王遁而走莒仅以身免珠玉财寳车甲珍器尽收入于燕齐器设于宁台大吕陈于元英故鼎反乎磨室蓟邱之植植于汶篁自五伯以来功未有及先王者也先王以为慊于志故裂地而封之使得比小国诸侯臣窃不自知自以为奉令承教可幸无罪是以受命不辞臣闻贤圣之君功立而不废故着于春秋蚤知之士名成而不毁故称于后世若先王之报怨雪耻夷万乘之彊国收八百嵗之蓄积及至弃羣臣之日余教未衰执政任事之臣修法令慎庶孽施及乎萌皆可以教后世臣闻之善作者不必善成善始者不必善终昔伍子胥説聴于阖闾而吴王逺迹至郢夫差弗是也赐之鸱夷而浮之江吴王不寤先论之可以立功故沈子胥而不悔子胥不早见主之不同量是以至于入江而不化夫免身立功以明先王之迹臣之上计也离毁辱之诽谤堕先王之名臣之所大恐也临不测之罪以幸为利义之所不敢出也臣闻古之君子交絶不出恶声忠臣去国不洁其名臣虽不佞数奉教于君子矣恐侍御者之亲左右之説不察疏逺之行故敢献书以闻唯君王之留意焉于是燕王复以乐毅子乐闲为昌国君而乐毅往来复通燕燕赵以为客卿乐毅卒于赵【史记】
　　惠王薨燕王喜即位王喜使粟腹以五百金为赵孝成王夀酒三日反报曰赵民其壮者皆死长平其孤未壮可伐也王乃召乐闲而问曰何如对曰赵四达之国也其民皆习于兵不可与战王曰吾以倍攻之可乎曰不可曰以三可乎曰不可王大怒左右皆以为赵可伐遽起六十万以攻赵令栗腹以四十万攻鄗使庆秦以二十万攻代赵使防颇以八万遇栗腹于鄗使乐乘【毅之族】以五万遇庆秦于代燕人大败乐闻入赵王以书且谢焉曰寡人不佞不能奉顺君意故君捐国而出则寡人之不肖明矣敢端其愿而君不肯聴故使使者陈愚意君试论之语曰仁不轻絶智不轻怨君之于先王也世之所明知也寡人望有非则君掩盖之不虞君之明罪之也望有过则君教诲之不虞君之明弃之也且寡人之罪国人莫不知天下莫不闻君防出明怨以弃寡人寡人必有罪矣虽然恐君之未尽厚也谚曰厚者不毁人以自益仁者不危人以要名故掩人之邪者厚人之行也救人之过者仁者之道也世有掩寡人之邪救寡人之过非君孰望之今君厚受位于先王以成尊轻弃寡人以快心则掩邪救过难得于君矣且世有薄而故厚施行有失而故惠用今使寡人任不肖之罪而君有失厚之累于为君择之也无所取之国之有封疆家之有垣墙所以好合掩恶也室不能相和出语邻家未为通计也怨恶未见而明弃之未为尽厚也寡人虽不肖乎未如殷纣之乱也君虽不得意乎未如商容箕子之累也然则不内盖寡人而明怨于外恐其适足以伤于高而薄于行也非然也茍可以明君之义成君之高虽任恶名不难受也本欲以为明寡人之薄而君不得厚扬寡人之辱而君不得荣此一举而两失也义者不亏人以自益况伤人以自损乎君无以寡人不肖累往事之美昔者栁下惠吏于鲁三黜而不去或谓之曰可以去栁下惠曰茍与人之异恶往而不黜乎犹且黜乎宁于故国尔栁下惠不以三黜自累故前业不忘不以去为心故逺近无议今寡人之罪国人未知而议寡人者遍天下语曰论不修心议不累物仁不轻絶智不简功简弃大功者辍也轻絶厚利者怨也辍而弃之怨而累之宜在逺者不望之乎君也今以寡人无罪君岂怨之乎愿君捐怨追惟先王复以教寡人意君曰余且慝心以成尔过不顾先王以明尔恶使寡人进不得修功退不得改过君之所揣也唯君圗之此寡人之愚意也敬以书谒之乐闲乐乘怨不用其计二人卒留赵不报【国策】
　　史记防颇破栗腹之军禽栗腹乐乘是乘为燕将攻赵也以乐闲乐乗怨不用其计之文论之史记説误
　　赵封乐乘为武襄君其明年乐乘防颇为赵围燕燕重礼以和乃解后五年赵孝王卒襄王使乐乘代防颇防颇攻乐乘乘走防颇亡入魏【史记】
　　论曰徇齐五年得七十余城莒与即墨亦且谓旦暮下固未尝以全燕之兵萃力致死期一决也不然单虽善御亦决防而溃尔读毅报惠王书其于君臣进退之义可谓得之而子闲乃亦翩然行也
　　将渠
　　将渠燕大夫燕王喜四年王命相栗腹约欢赵以五百金为赵王酒还报王曰赵可伐也王问乐闲乐闲不可王怒卒起二军车二千乘栗腹将而攻鄗卿秦攻代将渠谓王曰与人通关约交以五百金饮人之王使者报而反攻之不祥兵无成功王不聴自将偏军随之将渠引王绶止之曰王必无自往往无成功王蹵之以足将渠泣曰臣非以自为为王也燕军至宋子赵破栗腹于鄗卿秦于代逐之五百里围其国燕人请和赵不许必令将渠处和燕相将渠以处和赵聴之解燕围【史记】
　　荆轲　高渐离
