<!-- { "loadSidebar": true } -->
　　孔丛子子张问曰尧舜之世一人不刑而天下治何则以教诚而爱深也龙子以为一夫而被以五刑敢问何谓孔子曰不然五刑所以佐教也龙子未可谓能为书也孔丛子书曰兹殷罚有伦子张曰何谓也孔子曰不失其理之谓也今诸不同徳国君异法折狱无伦以意为限是故知法之难也子张曰古之知法者与今之知法者异乎孔子曰古之知法者能逺今之知法者不失有罪不失有罪其于怨寡矣能逺则于狱其防深矣寡怨近乎滥防深治乎本书曰维敬五刑以成三徳言敬刑所以为徳也又曰书曰若保赤子子张曰聴讼可以若此乎孔子曰可哉古之聴讼者恶其意不恶其人求所以生之不得其所以生乃刑之君必与众共焉今之聴讼者不恶其意而恶其人求所以杀是反古之道也又曰子张问曰圣人受命必受诸天而书云受终于文祖何也孔子曰受命于天者汤武是也受命于人者舜禹是也夫不读诗书易春秋则不知圣人之心又无以别尧舜以禅汤武之伐也又曰子张问曰礼丈夫三十而室昔者舜三十徴庸而书云有鳏在下曰虞舜何谓也曩师闻诸夫子曰圣人在上君子在位则内无怨女外无旷夫尧为天子而有鳏在下何也孔子曰夫男子二十而冠冠而后娶古今通义也舜父顽母嚚莫克图室家之端焉故逮之三十而谓之鳏也诗云娶妻如之何必告父母父母在则宜图婚若已殁则已之娶必告其庙今舜之鳏乃父母之顽嚚也虽尧为天子其如舜何又曰子张曰女子必渐乎二十而后嫁何也孔子曰十五许嫁而后从夫是阳动而阴应男唱而女随之义也以为缋组紃织絍者女子之所有事也黼黻文章之义妇人之所有大功也必十五以往渐乎二十然后可以通乎此事通乎此事然后乃能上以孝于舅姑下以事夫养子也又曰子张问书云奠髙山何谓也孔子曰高山五岳定其差秩祀所视焉子张曰其礼如何孔子曰牲币之物五岳视三公小名山视子男子张曰仁者何乐于山曰夫山者岿然髙曰髙则何乐尔曰夫山草木植焉鸟兽蕃焉财用出焉直而无私焉四方皆伐焉兴吐风云以通乎天地之间隂阳和合雨露之泽万物以成百姓咸飨此仁者之所以乐乎山也
　　子张病召申详而语之曰君子曰终小人曰死吾今日其庶防乎子张死曾子有母之丧齐衰而往哭之或曰齐衰不以吊曾子曰我吊也与哉子张之丧公明仪为志焉禇幕丹质蚁结于四隅殷士也【记檀弓】
　　韩诗外传孔子过康子子张子夏从孔子入坐二子相与论终日不决子夏辞气甚隘顔色甚变子张曰子亦闻夫子之论邪徐言訚訚威仪翼翼后言先黙得之推让巍巍乎荡荡乎道有归矣小人之论也専意自是瞠目搤腕疾言喷喷一幸得胜疾笑嗌嗌威仪固陋辞气鄙俗是以君子贱之也说苑孔子卦得贲喟然而叹意不平子张进而问曰师闻贲者吉卦而叹之乎孔子曰贲非正色也吾思也质素白当正白黑当正黑夫质何也吾亦闻之丹漆不文白玉不雕宝珠不饰质有余者不受饰也新序子张见鲁哀公七日而公不礼托仆夫而去曰臣闻君好士故犯霜露冒尘垢百舍重趼以见君七日而君不礼君之好士也有似叶公子高之好龙也叶公子高好龙钩以写龙凿以写龙屋室雕文以写龙于是天龙闻而下之窥头于牖拖尾于堂叶公见之弃而还走失其魂魄五色无主是叶公非好龙也好夫似龙而非龙者也今臣闻君好士故不逺千里以见君七日不礼君非好士也好夫似士而非士者也敢托而去中论孔子谓子张曰师吾欲闻彼将以改此也闻彼而不改此虽闻何益　外传抑子夏太甚新序好龙之说有似战国辨士语附着之以广所闻
　　澹台灭明武城人字子羽少孔子三十九嵗【家语作四十九嵗】状貌甚恶
　　水经注澹台子羽赍千里之璧渡河阳侯波起两蛟挟舟子羽曰吾可以义求不可以威刼撡劎斩蛟蛟死乃投璧于河三投而辄跃出乃毁璧而去
　　欲事孔子孔子以为材薄既已受业退而修行行不由径非公事不见卿大夫南游至江【索隠吴国东南有澹台湖】从弟子三百人设取予去就名施乎诸侯孔子闻之曰吾以言取人失之宰予以貌取人失之子羽【史记】
　　家语澹台子羽有君子之容而行不胜其貌宰我有文雅之辞而智不充其辨孔子曰里语云相马以舆相士以居弗可废矣以容取人失之子羽以辞取人失之宰予　史云貌恶而家语以为君子之容语正相反博物志澹台子羽子溺水死欲葬之灭明曰此命也与蝼蚁何亲与鱼鳖何雠遂使勿葬
　　宓不齐字子贱【孔安国曰鲁人】少孔子四十九嵗【史记　家语作三十嵗】仕于鲁为单父宰辞行请君之近史二人与之俱至官宓子戒邑吏令二史书方书輙掣其肘书不善则从而怒之二史患之辞请归宓子曰子之书甚不善子免而归矣二史归报于君曰宓子使臣书而掣肘书恶而又怒臣邑吏皆笑之此臣之所以来也鲁君以问孔子孔子曰宓不齐君子也屈节治单父将以自试也意者以此为谏乎公寤太息而叹曰寡人不肖乱宓子之政而责其善者数矣遽发使告宓子曰自今以往单父非吾有也从子之制有便于民者子决为之五年一言其要宓子遂得行其政于是单父治焉
　　说苑宓子贱为单父宰辞于夫子夫子曰母迎而距也母望而许也许之则失守距之则闭塞譬如髙山深渊仰之不可极度之不可测也说苑子贱为单父宰过于阳昼曰子亦有以送仆乎阳昼曰吾少也贱不知治民之术有钓道二焉请以送子夫扱纶错饵迎而吸之者阳桥也其为鱼薄而不美若存若亡若食若不食者鲂也其为鱼也博而厚味子贱曰善未至单父冠盖迎之者交接于道子贱曰车驱之阳昼之所谓阳桥者矣至单父请其耆老尊贤者而与之共治单父
　　齐人攻鲁道由单父单父之老请曰麦熟矣今齐冦至不及人人自收其麦请放民出获麦可以益粮且不资于冦三请而宓子不聴俄而齐冦逮于麦季孙闻之怒使人让宓子曰民寒耕热耘曾不得食岂不哀哉不知犹可以告者三而子不聴非所以为民也宓子蹵然曰今兹无麦明年可树若使不耕者获是使民乐有冦且得单父一嵗之麦于鲁不加彊丧之不加弱若使民有自取之心其创必数世不息季孙闻之曰地若可入吾岂忍见宓子哉孔子使巫马期逺观政巫马期入单父界见渔者得鱼辄舍之巫马期问焉渔者曰鱼之大者名为防吾大夫爱之其小者名为鱦吾大夫欲长之是以得二者辄舍之巫马期返以告孔子曰宓子之徳至使民闇行若有严刑于旁敢问何行而得于是孔子曰吾尝与之言曰诚于此者刑乎彼宓子行此术于单父也【家语】
　　吕氏春秋同说苑宓子贱治单父弹鸣琴身不下堂而单父治巫马期亦治单父以星出以星入日夜不处而单父亦治巫马期问其故于宓子宓子曰我之谓任人子之谓任力任力者固劳任人者固佚说苑孔子弟子有孔蔑者与宓子贱皆仕孔子过孔蔑问之曰自子之仕何得何亡孔蔑曰未有所得而所亡者三曰王事若袭学焉得习以是学不得明所亡者一也奉禄少鬻鬻不足及亲戚亲戚益疏所亡者二也公事多急不得吊死视病朋友益防所亡者三也孔子复见子贱曰自子之仕何得何亡子贱曰未有所亡而所得者三始诵之文今履而行之是学日益明所得者一也奉禄虽少鬻鬻得及亲戚亲戚益亲所得者二也公事虽急夜勤吊死视病朋友益亲所得者三也说苑孔子谓子贱曰子治单父而众说语丘所以为之者曰不齐父其父子其子恤诸孤而哀丧纪孔子曰善小节也小民附矣曰不齐所父事者三人兄事者五人友者十一人孔子曰父事三人可以教孝矣兄事五人可以教弟矣友十一人可以教学矣中节也中民附矣曰此地有贤于不齐者五人不齐事之教不齐所以治之术孔子曰欲其大者乃于此在矣昔者尧舜清微其身以聴观天下务来贤人夫举贤者百福之宗也神明之主也不齐之所治者小也所治者大其与尧舜继矣韩非子宓子贱治单父有若见之曰子何臞也宓子曰君不知贱不肖使治单父官事急心忧之故臞有若曰昔者舜鼓五歌南风之诗而天下治今以单父之细治之而忧治天下将奈何淮南子宾有见人于宓子者宾出宓子曰子之宾有三过望我而笑是攓也谈语而不称师是返也交浅而言深是乱也宾曰望君而笑是公也谈语而不称师是通也交浅而言深是忠也　与赵防冯忌说同见说客传韩非子田明辜射宓子贱宰予不免于田常宋书毕万保躯宓贱残领　按阚止事误宰我已见前宓贱死事当亦误
　　儒家宓子十六篇又景子三篇说宓子似其弟子【汉书】高柴字子臯【又作羔】少孔子三十嵗【史记　家语作四十嵗】
　　齐人【郑康成注卫人】高氏之族长不过六尺为人笃孝而有法正【家语】子臯之执亲之丧也泣血三年未尝见齿君子以为难仕鲁为成宰【家语作武城宰误】成人有兄死而不为衰者闻子臯将为成宰遂为衰成人曰蚕则绩而蟹有匡范则冠而蝉有緌兄则死而子臯为之衰子臯葬其妻犯人之禾申详以告曰请庚之子臯曰孟氏不以是罪予朋友不以是弃予以吾为邑长于斯也买道而葬后难继也鲁子蒲卒哭者呼灭子臯曰若是野哉哭者改之【记檀弓】后与子路俱仕卫卫蒯聩与孔俚作乱子路闻之驰往遇子臯出卫城门谓子路曰出公去矣而门已闭子可还矣母空受其祸子路曰食其食者不避其难子臯卒去子路死之【史记】
　　说苑子羔为卫政刖人之足卫乱子羔走郭门郭门闭刖者守门曰于彼有缺子羔曰君子不逾曰于彼有窦子羔曰君子不隧曰于此有室子羔入追者罢子羔将去谓刖者曰吾不能亏损主人法令而亲刖子之足吾在难中此乃子之报怨时也何故逃我刖者曰防足固我罪也无可奈何君之治臣也倾侧法令先后臣以法欲臣之免于法也臣知之狱决罪定临当行刑君愀然不乐见于顔色臣又知之君岂私臣哉韩非子同而以孔子为卫相人恶孔子于卫君卫君欲执孔子孔子走弟子皆逃子臯从出门诬甚文选注卫蒯聩乱子臯灭髭须衣妇人衣逃出曰父子争国吾何为其间乎
　　原宪【檀弓作仲宪】字子思宋人【康成注鲁人】少孔子三十六嵗清静守节贫而乐道孔子为鲁司冦原宪尝为孔子宰【家语】孔子卒原宪亡在草泽中【家语作隠于卫】子贡相卫结驷连骑排藜藿入穷阎过谢原宪宪摄敝衣冠见子贡子贡曰夫子岂病乎原宪曰吾闻之无财者谓之贫学道而不能行者谓之病若宪贫也非病也子贡惭不怿而去终身耻其言之过【史记　韩诗外传语繁而同】
　　漆雕开字子若【史记作子开】蔡人【康成注鲁人】少孔子十一嵗习尚书不乐仕孔子曰子之齿可以仕矣时将过子若曰吾斯之未能信孔子说【家语】
　　孔丛子漆雕开形残非行已之致何伤于徳哉说苑孔子问漆雕马人曰子事臧文仲武仲孺子容三大夫者孰为贤漆雕马人对曰臧氏家有焉名曰蔡文仲立三年为一兆焉武仲立三年为二兆焉孺子容立三年为三兆焉马人见之矣若夫三大夫之贤不贤马人不识也孔子曰君子哉漆雕氏之子其言人之美也隐而显其言人之过也徴而着故智不能及明不能见得无数卜乎　按说苑马人尝事臧氏三世与开不仕者正相反非开明矣而弟子中又无所谓漆雕马人者家语作漆雕慿亦无之
　　有若字子有鲁人少孔子三十三嵗【史记作四十三嵗今本家语作三十六嵗】为人彊识好古【家语】
