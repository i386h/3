<!-- { "loadSidebar": true } -->
　　论曰杜泄正常犯难守正有遗直之风焉诗曰刚亦不吐家臣之贱能御刚矣而孺子之死正常适速之告而奔卫免身而已申丰狥主以私吠非其主者欤














　　尚史卷三十三
　　钦定四库全书
　　尚史卷三十四　　　　　　列传十二
　　镶白旗汉军李锴撰
　　叛臣传　竖牛　南蒯
　　竖牛者庚宗妇人之子也初叔孙穆子去叔孙氏以辟侨如之难也及庚宗遇妇人使私为食而宿焉问其行告之故哭而送之适齐娶于国氏生孟丙仲壬梦天压已弗胜顾而见人黑而上偻深目而豭喙号之曰牛助余乃胜之旦而皆召其徒无之且曰志之及侨如奔齐鲁人召叔孙归既立所宿庚宗之妇人献以雉问其姓【女生曰姓谓子也】对曰余子长矣能奉雉而从我矣召而见之则所梦也未问其名号之曰牛则曰唯皆召其徒使视之遂使为竖有宠长使为政齐公孙明知叔孙于齐叔孙归未逆国姜【孟仲母】明取之故怒其子长而后使逆之昭公四年叔孙田于邱莸遇疾竖牛欲乱其室而有之强与孟丙盟不可叔孙为孟丙钟【为孟丙铸钟】曰尔未际【未与诸大夫相接见】飨大夫以落之既具使竖牛请日入弗谒出命之日及賔至闻钟声牛曰孟有北妇人之客【北妇人即国姜客谓公孙明】叔孙怒将往牛止之賔出使拘而杀诸外牛又强与仲壬盟不可仲壬与公御菜书观于公【私游观于公宫】公与之环使牛入示之入不示出命佩之牛谓叔孙见仲而何叔孙曰何为曰不见既自见矣公与之环而佩之矣遂逐之奔齐叔孙疾急命召仲壬牛许而不召竖牛曰夫子疾病不欲见人使寘馈于个【个东西厢】而退牛弗进则置虚命彻叔孙絶食三日卒牛立昭子【叔孙婼】而相之公使杜泄【叔孙氏宰】葬叔孙牛赂叔仲昭子【叔仲带】与南遗使恶杜泄于季孙而去之仲壬至自齐季孙欲立之南遗曰叔孙氏厚则季氏薄彼实家乱子勿与知不亦可乎南遗使国人助竖牛攻诸大库之庭司宫射之中目而死竖牛取东鄙三十邑以与南遗昭子即位朝其家众曰竖牛祸叔孙氏使乱大从杀适立庻又披其邑将以赦罪罪莫大焉必速杀之竖牛惧奔齐孟丙仲壬之子杀诸塞闗之外投其首于宁风之棘上仲尼曰叔孙昭子之不劳不可能也周任有言曰为政者不赏私劳不罚私怨诗云有觉徳行四国顺之南遗者季氏费邑宰襄公七年季氏城费南遗之请也其子南蒯亦为费邑宰季平子立不礼于南蒯南蒯谓公子憗曰吾出季氏而归其室于公子更其位我以费为公臣公子憗许之南蒯语叔仲小且告之故故叔仲小南蒯公子憖谋季氏昭公十二年憖告公遂从公如晋南蒯惧不克以费叛如齐憗还及衞闻乱亦奔齐十三年叔弓围费弗克败焉季平子怒令见费人执之以为囚俘冶区夫【鲁大夫】曰非也若见费人寒者衣之饥者食之为之令主而共其乏困费来如归南氏亡矣民将叛之谁与居邑若惮之以威惧之以怒民疾而叛为之聚也若诸侯皆然费人无归不亲南氏将焉入矣平子从之南蒯之将叛也其乡人或知之过之而叹且言曰恤恤乎湫乎攸乎【恤恤忧患湫愁隘攸悬危之貎】深思而浅谋迩身而远志家臣而君图有人矣哉将适费饮乡人酒乡人或歌之曰我有圃生之杞乎从我者子乎去我者鄙乎倍其邻者耻乎己乎己乎非吾党之士乎其将叛也盟费人司徒老祁虑癸【二人南蒯家臣】伪废疾使请于南蒯曰臣愿受盟而疾兴若以君灵不死请待间而盟许之十四年二子因民之欲叛也请朝众而盟遂刼南蒯曰羣臣不忘其君【君谓季氏】畏子以及今三年听命矣子若弗图费人不忍其君将不能畏子矣子何所不逞欲请送之南蒯请期五日遂奔齐司徒老祁虑癸来归费南蒯侍饮酒于景公公曰叛夫对曰臣欲张公室也子韩晢【齐大夫】曰家臣而欲张公室罪莫大焉【左传】
　　阳虎　【仲梁懐林楚附】
　　阳虎季氏家臣季平子逐昭公公处于郓昭公二十七年孟懿子阳虎伐郓欲夺公败公徒于且知定公五年季平子行东野还卒于房阳虎将以璵璠敛仲梁懐弗与曰改步改玉【昭公之出季孙佩璵璠祭宗庙今定公立复臣位改步亦改玉也】仲梁懐者亦季氏之家臣也阳虎欲逐之秋九月阳虎囚季桓子及公父文伯【即公父歜】而逐仲梁懐冬十月丁亥杀公何藐【季氏族】己丑盟桓子于稷门之内庚寅大诅逐公父文伯及秦遄皆奔齐【遄平子姑婿】六年公侵郑往不假道于卫及还阳虎欲怒卫使季孟自南门入出自东门舍于豚泽卫侯怒使追之公叔发曰天将多阳虎之罪以毙之君姑待之乃止夏季桓子如晋献郑俘阳虎强使孟懿子往报夫人之币晋人兼享之孟孙立于房外谓范献子【士鞅】曰阳虎若不能居鲁而息肩于晋所不以为中军司马者有如先君范献子曰鲁人患阳虎矣秋八月阳虎又盟公及三桓于周社盟国人于亳社诅于五父之衢七年齐人归郓及阳闗阳虎居之以为政秋齐伐我阳虎将宵军齐师齐师堕伏而待之【堕毁其军以诱敌而设伏兵】公敛阳【孟氏臣】苫夷【季氏臣】力争之虎惧乃还季寤【季桓子弟】公鉏极【公弥曾孙】公山不狃【费宰】皆不得志于季氏叔孙辄【叔孙氏庻子】无宠于叔孙氏叔仲志【叔仲带之孙】不得志于鲁故五人因阳虎虎欲去三桓以季寤更季氏以叔孙辄更叔孙氏已更孟氏八年冬十月顺祀先公而祈焉辛卯禘于僖公壬辰将享季氏于蒲圃而杀之戒都车曰癸巳至孟氏闻之选圉人之壮者三百人伪为公期【孟氏支子】筑室于门外以备之及期阳虎前驱林楚御桓子虞人以铍盾夹之虎从弟阳越殿将如蒲圃桓子觉之咋谓林楚曰【咋暂也】而先皆季氏之良也尔以是继之对曰臣闻命后阳虎为政鲁国服焉违之征死死无益于主桓子曰何后之有而能以我适孟氏乎对曰不敢爱死林楚怒马及衢而骋阳越射之不中筑者阖门有自门间射阳越杀之阳虎刼公与武叔【叔孙州仇】以伐孟氏公敛阳帅成人与阳氏战阳氏败阳虎説甲如公宫取宝玉大弓以出【公羊宝者璋判白弓绣质龟青纯谷梁宝玉者封圭大弓者武王之戎弓】舍于五父之衢寝而为食其徒曰追其将至虎曰鲁人闻余出喜于征死何暇追余徒者曰嘻速驾公敛阳在公敛阳请追之孟孙弗许阳虎入于讙阳闗以叛
　　公羊阳虎専季氏季氏専鲁国阳虎拘季孙孟氏与叔孙氏迭而食之睋而锓其板曰某月某日将杀我于蒲圃力能救我则于是至乎日若时而出临南者阳虎之出也御之于其乗焉季孙谓临南曰以季氏之世世有子子可以不免我死乎临南曰有力不足臣何敢不勉阳越者阳虎之从弟也为右诸阳之从者车数十乘至于孟衢临南投防而坠之阳越下取策临南駷马而由乎孟氏阳虎从而射之矢着于荘门然而甲起于琴如弑不成却反舍于郊皆説然息或曰弑千乘之主而不克舍此可乎阳虎曰夫孺子得国而已如丈夫何睋而曰彼哉彼哉趣驾既驾公敛处父帅师而至慬然后得免自是走之晋淮南子阳虎为乱鲁君令人闭门捕之得者有重赏失者又重罪围三卒阳虎将举剑而伯颐门者止之曰天下探之不穷我将出子阳虎因扬剑提戈而走门者出之顾反取其出之者以戈推之攘袪薄腋出之者怨之曰我非故与子反也为之防死被罪而乃反伤我宜矣其有此难也鲁君闻阳虎失大怒问所出之门使有司拘之伤者受大赏而不伤者被重罪
　　九年夏阳虎归宝玉大弓六月伐阳闗阳虎使焚莱门师惊犯之而出奔齐请师以伐鲁曰三加必取之齐侯将许之鲍文子【即鲍国齐大夫】谏齐侯执阳虎将东之阳虎愿东乃囚诸西鄙尽借邑人之车锲其轴麻约而归之【刻其轴以麻约缚之使易毁折以絶追者】载葱灵【辎车名盖车之有障蔽者】寝于其中而逃追而得之囚于齐又以葱灵逃奔宋遂奔晋适赵氏仲尼曰赵氏其世有乱乎及赵鞅纳卫太子于戚宵迷阳虎曰右河而南必至焉【是时河北流过元城界戚在河外晋军已渡河故欲出河右而南】荀防士吉射作乱伐晋侯不克出奔朝歌齐人输范氏粟郑罕达驷送之赵鞅御之遇于戚阳虎曰吾车少以兵车之斾【斾先驱车也】与罕驷兵车先陈罕驷自后随而从之彼见吾貌必有惧心于是乎防之必大败之从之郑师大败获齐粟千车【左传】
　　韩非子阳虎议曰主贤明则悉心以事之不肖则饰奸而试之逐于鲁疑于齐走而之赵赵简主迎而相之左右曰虎善窃国政何故相也简主曰虎务取之我务守之遂执术而御之虎不敢为非善事简主兴主之强防至于霸
　　公山不狃　侯犯　【驷赤附】　公孙宿
