<!-- { "loadSidebar": true } -->
　　芒卯初事昭王秦约赵伐我昭王患之卯曰王勿忧也臣请发张倚【魏人】使谓赵王曰夫邺寡人固形弗有也【形犹势也】今大王收秦而攻魏寡人请以邺事大王赵王喜召相国而命之曰魏王请以邺事寡人使寡人絶秦相国曰收秦攻魏利不过邺今不用兵而得邺请许魏张倚因谓赵王曰敝邑之吏効城者已在邺矣大王且何以报魏赵王因令闭闗絶秦秦赵大恶芒卯应赵使曰敝邑所以事大王者为完邺也今効邺者使者之罪也卯不知也赵王恐魏承秦之怒遽割五城以合于魏而支秦卯谓秦王曰王之士未有为之中者也【中谓居中用事犹内间也】臣闻明王不背中而行王之所欲于魏者长平王屋洛林之地也王能使臣为魏之司徒则臣能使魏献之秦王曰善因任以为魏之司徒谓昭王曰王所患者上地也秦之所欲于我者长平王屋洛林之地也王献之秦则上地无忧患因请以下兵东撃齐攘地必逺矣昭王曰善因献之秦地入数月而秦兵不下昭王谓夘曰地入数月而秦兵不下何也卯曰臣有死罪虽然臣死则契折于秦王无以责秦王因赦其罪臣为王责约于秦乃之秦谓秦王曰魏之所以献长平王屋洛林之地者欲以下大王之兵东击齐也今地已入而秦兵不下臣则死人也虽然后山东之士无以利事王者矣秦王瞿然曰国有事未赡下兵也今以兵从后十日秦兵下卯并将秦魏之兵东撃齐启地二十二县
　　史记世家芒邜以诈重而漏其事葢即谓此也淮南子孟卯妻其嫂有五子焉然而相魏宁其危解其患吕氏春秋魏令孟卯割绛安邑之地与秦王王喜令起贾为卬求司徒于魏王魏王不悦曰寡人宁以臧为司徒无用卬起贾出孟卬入见曰秦客何言王曰求以女为司徒曰王应之若何王曰宁以臧无用卬也孟卬太息曰冝矣王之制于秦也王何疑秦之善臣也以绛安邑令负牛书与秦犹乃善牛卬虽不肖独不如牛乎且王令三将军为臣先曰视卬如身是重臣也令二轻臣也令臣责卬虽贤固能乎居三日魏王乃聴起贾韩非子秦韩攻魏昭卯西説而秦韩罢齐荆攻魏卯东説而齐荆罢魏防王飬之以五乗将军卯曰伯夷以将军于首阳而天下曰夫以伯夷之贤与其称仁而以将军是手足不掩也今臣罢四国之兵而王乃与臣五乗此其称功犹赢縢而履蹻　芒卯未尝事防王昭卯或别是一人列女传芒卯后妻有三子前妻之子五人前妻中子犯令当死母朝夕勤劳以救其罪安厘王闻之髙其义乃赦其罪母率导八子咸为魏大夫卿士
　　眧王薨卯事安厘王安厘王时秦败我于华走卯而围大梁须贾説穰侯魏冉乃罢梁围明年魏将使叚干崇割地而讲孙臣谓王曰魏不以败之上割可谓善用不胜矣秦不以胜之上割可谓不善用胜矣今处期年乃欲割是羣臣之私而王不知也且夫欲玺者叚干子也王使之割地欲地者秦也王使之授玺夫欲玺者制地欲地者制玺其势必无魏矣且以地事秦譬犹抱薪而救火薪不尽火不止今王之地有尽而秦之求无竆是薪火之説也王曰善虽然吾已许秦矣不可以革也对曰王独不见夫博者之用枭邪欲食则食欲握则握今曰不可革何用智之不若枭也王曰善乃按其行【国策史记以孙臣为蘓代】
　　孙臣亦魏人
　　昭忌　【周诉支期附】
　　昭忌亦事昭王昭王时秦攻韩之管昭王发兵救之忌曰夫秦强国也而韩魏壤秦不出攻则已出攻非韩必魏也今幸而于韩此魏之福也王若救之夫解攻者必韩之管致攻者必魏之梁也王不聴曰不救韩韩西合于秦秦韩为一则魏危遂救之秦果释管而攻魏王大恐谓忌曰不用子之言而祸至奈何忌乃为之见秦王曰臣闻明王之聼也不以挟私为政是防行也【言叅彼己而行】愿王无攻魏秦王曰何也曰山东之从时合时离何也秦王曰不识也曰天下之合以王之不必也【犹言不可测方攻韩又攻魏是也】其离也以王之必也今攻韩之管国危矣未卒而移兵于梁合天下之从无精于此者矣以为秦之求索必不可支也故为王计不如制赵制赵则燕不敢不事秦荆济【荆楚济齐也】不能独从天下争敌于秦则弱矣秦王乃止安厘王时又有周诉支期秦败魏于华王且入朝于秦周诉谓王曰宋人有学者三年反而名其母其母曰名我者何也其子曰吾所贤者尧舜尧舜名吾所大者天地天地名今母贤不过尧舜母大不过天地是以名母也其母曰子之于学将尽行之乎愿子之有以易名母也子之于学将有所不行乎愿子之且以名母为后也今王之事秦尚有可以易入朝者乎愿王之有以易之而以入朝为后也王曰子患寡人入而不出邪许绾为我祝曰入而不出请殉寡人以头诉曰如臣之贱也有谓臣曰入不测之渊而必出不出请以一鼠首为汝殉臣必不为也今秦不可知之国犹不测之渊也而许绾之首犹鼠首也内王于不可知之秦而殉王以鼠首窃为王不取也且无梁孰与无河内急王曰梁急无梁孰与无身急王曰身急曰以三者身上也河内其下也秦未索其下而王効其上可乎王尚未聴也支期曰王视楚王楚王入秦王以三乗先之楚王不入楚魏为一尚足以捍秦王乃止谓期曰吾始已诺于应侯今不行欺之矣期曰王勿忧臣使长信侯【魏相而善应侯者史失名】请无内王期説于长信侯曰王命召相国长信侯曰王何以臣为曰臣不知也王急召君长信侯曰吾内王于秦者宁以为秦都以为魏也期曰君无为魏计其自为计且安死乎安生乎安穷乎安贵乎君其先自为计长信侯曰楼公将入矣【谓楼缓】臣今从期曰王急召君君不行血溅君襟矣长信侯行期先入谓王曰伪病而见之臣已恐之矣长信侯入王曰病甚奈何吾始已诺于应侯矣意虽道死行乎长信侯曰王毋行矣臣能得之于应侯愿王无忧也【国策】
　　论曰魏至昭厘秦患偪矣乃纵横之士挟诈乗危繻补漏舟茍且而已而芒卯方且以诈重噫世风之汚顾若是乎斯时也傥有正言如孟子者将一握笑之乎
　　唐睢
　　唐睢者魏人年九十余矣魏安厘王时秦魏为与国齐楚约而攻魏魏使求救于秦冠葢相望秦救不出睢谓王曰老臣请西説秦令兵先臣出王曰敬诺遂约车而遣之睢见秦王秦王曰丈人芒然乃逺至此甚苦矣魏来求救数矣寡人知魏之急矣睢对曰大王已知魏之急而救不发者是筹策之臣无任矣夫魏一万乗之国称东藩受冠帯祠春秋者以为秦之强足以为与也今齐楚之兵已在郊矣大王之救不至魏急则且割地而约齐楚王虽欲救之岂有及哉是亡一万乗之魏而强二敌之齐楚也窃以为大王筹策之臣无任矣秦王悟遽发兵日夜赴魏齐楚闻之乃引去【史记世家在安厘王十一年】信陵君杀晋鄙救邯郸破秦存赵赵王自郊迎睢谓信陵君曰臣闻之曰事有不可知者有不可不知者有不可忘者有不可不忘者信陵君曰何谓也对曰人之憎我也不可不知也吾憎人也不可得而知也人之有徳于我也不可忘也吾有徳于人也不可不忘也今君杀晋鄙救邯郸破秦存赵此大徳也今赵王自郊迎卒然见赵王臣愿君之忘之也信陵君曰无忌谨受教景闵王时秦王使人谓安陵君【安陵君赵之别封】曰寡人欲以五百里之地易安陵安陵君其许寡人安陵君曰大王加恵以大易小甚善虽然受地于先王愿终守之弗敢易秦王不説安陵君使唐睢使于秦秦王谓睢曰寡人以五百里之地易安陵安陵君不聴寡人何也且秦灭韩亡魏而君以五十之地存者以君为长者故不错意也今君逆寡人者轻寡人与睢对曰否非若是也安陵君受地于先王而守之虽千里不敢易也岂直五百里哉秦王怫然怒谓睢曰公亦尝闻天子之怒乎天子之怒伏尸百万流血千里睢曰大王尝闻布衣之怒乎秦王曰布衣之怒亦免冠徒跣以头抢地耳睢曰夫专诸之刺王僚也彗星袭月聂政之刺韩傀也白虹贯日要离之刺庆忌也仓鹰撃于殿上此三子者皆布衣之士也怀怒未发休祲降于天与臣而将四矣若士必怒伏尸二人流血五歩天下缟素今日是也挺剑而起秦王色挠长跪而谢之曰先生坐何至此寡人谕矣夫韩魏灭亡而安陵以五十里之地存者徒以有先生也【国策　按厘王十一年唐睢説秦救魏年已九十余又二十六年而为景闵王元年是时睢已百二十嵗有奇矣然有灭韩亡魏之文是又在后十八年也秦相应侯使唐睢居武安以五百金散从或别是一人】
　　朱已　【季梁附】
