<!-- { "loadSidebar": true } -->
　　襄公名定献公之子也元年鲁昭公之三十二年也秋七月我之宰防诸侯之大夫【晋鲁齐宋卫郑曹莒杞小邾】于狄泉寻盟且谋城成周三年【定元年】防城成周薛尝服役于宋至是宋仲几不受功曰滕薛郳【郳即小邾】吾役也薛宰曰宋为无道絶我小国于周以我适楚故我常从宋晋文公为践土之盟曰凡我同盟各复旧职若从践土若从宋亦唯命仲几曰践土固然【言从践土薛固为宋役】薛宰曰薛之皇祖奚仲居薛以为夏车正奚仲迁于邳仲虺居薛以为汤左相若复旧职将承王官何故以役诸侯仲几曰三代各异物薛焉得有旧为宋役亦其职也争之力晋执宋仲几五年【定四年】公防周刘子诸侯【晋鲁宋蔡卫陈郑许曹莒邾顿胡滕杞小邾齐】于召陵侵楚夏五月盟于臯鼬十三年【定十二年】春公薨夏葬公【左传】
　　諡曰襄在位十二年
　　惠公
　　惠公名夷又名寅【系未详】襄公之薨也比立【比为襄公子与弟亦未详】比元年【定十三年】夷弑比自立是为惠公公元年鲁定公之十四年也十二年【哀十年】夏五月公薨秋葬公【左传】
　　谥曰恵在位十二年薛自恵公以后其传世莫可知后灭扵齐
　　赞曰薛小久服属宋及城成周廼争旧职论夏官末矣许世家【其先世系莫考自鲁隠公十一年始见于经终哀公十五年凡二百三十二年传八世】
　　庄公【隠十一年见春秋】　穆公
　　许姜姓大岳神农之后葢男爵也【经于防盟皆书男知为男爵】国微其世系史不载莫考其始封当桓王时为庄公亦莫知其立年【隐十一年】郑鲁齐伐许遂入许庄公奔卫齐以许让鲁鲁不受乃与郑郑使许大夫百里奉公弟新臣【即许叔】居许东偏使其大夫公孙获处许西偏庄公薨新臣入即位是为穆公穆公元年鲁桓公十五年也是年桓王崩庄王立十六年【庄十二年】庄王崩僖王立二十年【庄十六年】公会诸侯【齐鲁宋陈卫郑滑滕】同盟于幽二十一年【庄十七年】僖王崩恵王立三十三年【庄二十九年】郑人侵我四十二年【僖四年】公会诸侯【齐鲁宋陈卫郑曹】侵蔡蔡溃遂伐楚次于陉夏公薨于师秋八月公以侯礼【左传】
　　左传凡诸侯薨于朝会加一等死王事加二等
　　谥曰穆在位四十二年
　　僖公
　　僖公名业【所出未详】穆公薨公即位公元年【僖五年】公及诸侯【齐鲁宋陈卫郑曹】会王世子于首止秋八月诸侯同盟于首止郑伯逃归不盟二年【僖六年】诸侯伐郑秋楚围我以救郑诸侯遂救我冬蔡侯将公以见楚子于武城公面衔璧大夫衰绖士舆榇楚子亲释其防受其璧而祓之焚其榇礼而命之使复其所三年【僖七年】闰月恵王崩襄王立惧王子带之难不发防明年公会王人诸侯【齐鲁宋卫曹陈】盟于洮谋王室五年【僖九年】公会宰周公诸侯【齐鲁宋卫郑曹】于葵邱秋九月诸侯盟于葵邱六年【僖十年】公及齐侯伐北戎九年【僖十三年】公会诸侯【齐鲁宋陈卫郑曹】于咸谋王室为戎难故秋诸侯戍周十一年【僖十五年】楚人伐徐公会诸侯【前诸侯】盟于牡邱遂次于匡诸侯之大夫救徐十二年【僖十六年】公防诸侯【齐鲁宋陈卫郑邢曹】于淮十七年【僖二十一年】公及楚宋陈蔡郑会于□楚执宋公以伐宋二十三年【僖二十七年】公及楚陈蔡郑围宋二十四年【僖二十八年】晋会诸侯救宋及楚人战于城濮楚师败绩冬诸侯遂围我二十九年【僖三十三年】晋陈郑伐我三十四年【文五年】冬十月公薨明年春公【左传】
　　谥曰僖在位三十四年
　　昭公
　　昭公名锡我【系未详】僖公薨公即位公二年【文七年】公会诸侯【齐宋卫陈郑曹】晋大夫盟于扈三年【文八年】秋八月襄王崩顷王立四年【文九年】楚人伐郑我会晋鲁宋卫救郑九年【文十四年】春顷王崩匡王立夏六月公会诸侯【鲁宋陈卫郑曹】晋赵盾同盟于新城十年【文十五年】公会诸侯【晋宋卫蔡陈郑曹】盟于扈十五年【宣二年】冬十月匡王崩定王立二十五年【宣十二年】晋楚战于邲晋师败绩公及郑伯如楚三十年【宣十七年】春正月公薨夏公【左传】
　　谥曰昭在位三十年
　　灵公
　　灵公名寗【系未详】昭公薨公即位公三年【成二年】晋伐齐楚救齐王卒尽行彭名御戎蔡侯为左公为右二君弱皆强冠之师侵卫遂侵鲁鲁请盟冬十一月公及楚大夫鲁侯蔡侯诸侯之大夫【秦宋陈卫郑齐】盟于蜀四年【成三年】我恃楚而不事郑郑伐我五年【成四年】郑公孙申帅师疆我田我败诸展陂冬郑伐我取鉏任泠敦之田六年【成五年】公愬郑于楚楚执郑皇戍郑请成于晋冬十一月定王崩简王立十年【成九年】郑复贰于楚晋执郑伯冬十一月郑围我示不急君也十五年【成十四年】郑伐我败焉郑伯复伐我入我郛我平以公孙申之封【即成四年公孙申所疆之田】十六年【成十五年】公畏偪于郑请迁于楚冬十一月楚迁我于叶二十年【襄元年】秋九月简王崩灵王立二十二年【襄三年】冬晋伐我【事楚不与诸侯会盟故】三十五年【襄十六年】公请迁于晋诸侯遂迁我大夫不可诸侯伐我次于函氏晋及楚师战于湛陂楚师败绩晋复伐我而还四十三年【襄二十四年】诸侯将伐齐公及楚蔡陈伐郑以救齐四十五年【襄二十六年】公如楚请伐郑曰师不兴孤不归矣秋八月薨于楚楚子曰不伐郑何以求诸侯冬十月楚伐郑十二月涉于汜而归而后公【左传】
　　谥曰灵在位四十五年
　　悼公　【太子止附】
　　悼公名买【系未详】灵公薨公即位公元年【襄二十七年】宋弭诸侯之兵夏我会诸侯之大夫【晋楚鲁蔡卫陈郑曹】于宋秋七月盟于宋二年【襄二十八年】冬十二月灵王崩景王立公如楚会楚子卒明年公送至于西门之外六年【昭元年】我会诸侯之大夫【晋楚鲁齐宋卫陈蔡郑曹】于虢九年【昭四年】我及诸侯【楚蔡陈郑徐滕顿胡沈小邾宋】淮夷会于申秋七月楚以诸侯伐吴执齐庆封杀之遂灭頼迁頼于鄢楚子欲迁我于頼使大夫城之而还十年【昭五年】我及诸侯【楚蔡陈顿沈徐越】伐吴十四年【昭九年】楚迁我于夷取州来淮北之田以益之伍举授公田十五年【昭十年】秋九月我如晋会晋平公十六年【昭十一年】楚灭蔡迁我于荆十八年【昭十三年】楚平王即位复我于叶二十三年【昭十八年】楚王子胜曰许郑仇敌也晋郑方睦郑若伐许而晋助之楚防地矣君盍迁许叶在楚国方城外之蔽也土不可易国不可小许不可俘雠不可启君其图之冬楚迁我于白羽【即析】二十四年【昭十九年】夏公疟五月戊辰饮大子止之药薨大子奔晋
　　谷梁止曰我与夫弑者不立乎君位以与其弟虺哭泣歠飦粥嗌不容粒未逾年而死又曰许世子不知尝药累及许君也
　　冬公【左传】
　　谥曰悼在位二十四年
　　许男斯
　　许男斯大子止之弟悼公之弑也大子止奔晋斯即位斯三年【昭二十二年】夏四月景王崩悼王立王子朝作乱冬悼王崩敬王立四年【昭二十三年】吴伐州来楚以我及诸侯之师奔命救州来吴败我及诸侯之师于鸡父七年【昭二十六年】冬十月敬王入于成周王子朝奔楚十七年【定四年】夏六月我迁于容城冬十一月吴破楚入郢十九年【定六年】春正月郑灭我以斯归【左传】
　　斯无谥在位十九年
　　元公
　　元公名成【系未详】郑之灭许也成即位是为元公公十年【哀元年】公及楚陈随围蔡二十二年【哀十三年】夏公薨秋公【左传】
　　谥曰元在位二十二年许后事不载莫知所终
　　赞曰宋卫陈郑之火也陈不救火许不吊灾君子知陈许之先亡也及楚灭陈先二十年而郑灭许许虽三迁庸能免乎不自树德庇楚无济也
　　莒世家【其先世莫攷自鲁隐公二年始见于经终哀公十四年凡二百四十一年传九世】莒子　兹防公　纪公　【大子仆附】　季佗　渠邱公
　　莒己姓夷也爵为子其先世无传
　　汉志莒故国盈姓少昊后
　　平王时见莒子莒子娶于向【向小国名】向姜不安莒而归鲁隐公二年莒人入向以姜氏还莒鲁有怨纪既昏于鲁使其大夫裂繻与莒子盟于宻以平鲁也【纪姜姓国】四年我伐杞取牟娄八年我及鲁侯盟于浮来以成纪好也桓公十二年莒子会鲁侯杞子盟于曲池十五年桓王崩庄王立庄公十年齐灭谭谭子来奔十二年庄王崩僖王立十七年僖王崩恵王立十九年鲁大夫姜氏来二十年姜氏来二十七年大夫庆如鲁逆叔姬【庄公女】闵公二年鲁公子庆父弑闵公来奔鲁以赂求庆父我归之僖公元年我求赂于鲁鲁败我于郦获弟拏八年恵王崩襄王立二十五年卫人平我于鲁冬十二月大夫庆会鲁侯卫侯盟于洮二十六年莒子防卫寗速盟于向莒子者是为兹防公兹防公名期其立亦莫详何时二十八年莒子会诸侯【晋鲁齐宋蔡郑卫】盟于践土冬会于温天王狩于河阳诸侯遂围许文公七年徐伐我我如鲁请盟鲁公孙敖来涖盟八年襄王崩顷王立十四年顷王崩匡王立其后有纪公纪公名庶其生大子仆又生季佗爱季佗而黜仆且多行无礼于国十八年冬十月仆因国人以弑纪公以其宝玉奔鲁季佗即位季佗元年鲁宣公之元年也二年庄王崩定王立其后又有渠邱公渠邱公名朱季佗之卒渠邱公之立皆莫详其年莒郯相怨四年鲁齐平我及郯我不肯鲁伐我取向我恃晋而不事齐十三年齐伐我成公五年定王崩简王立七年莒子会诸侯【晋鲁齐宋卫曹邾杞】伐郑秋八月同盟于马陵八年鲁公孙婴齐来聘秋晋使巫臣如吴假道于我与渠邱公立于池上曰城已恶公曰辟陋在夷其孰以我为虞对曰夫狡焉思启封疆以利社稷者何国蔑有唯然固多大国矣唯或思或纵也勇夫重闭况国乎九年公会诸侯【晋鲁齐宋卫郑曹杞】同盟于蒲冬楚伐我围渠邱渠邱城恶众溃奔莒楚入渠邱莒人囚楚公子平楚人曰勿杀吾归而俘莒人杀之楚师围莒莒城亦恶莒溃楚遂入郓【莒别邑】十四年春正月渠邱公薨【左传】
　　莒夷无谥以上皆莫详其年以鲁纪年云
　　犁比公　【展舆附】
　　犁比公名宻州字买朱鉏渠邱公薨犁比公即位元年鲁成公十五年也宋鱼石叛五年【襄元年】我会诸侯之大夫【晋鲁宋卫曹邾滕薛】围宋彭城秋九月简王崩灵王立七年【襄三年】公会周单子诸侯【晋鲁宋卫郑邾齐】同盟于鸡泽八年【襄四年】我及邾伐鄫九年【襄五年】公会诸侯【晋鲁宋陈卫郑曹邾滕薛齐吴鄫】于戚会吴且戍陈十年【襄六年】我灭鄫
　　公羊莒女有为鄫夫人者葢欲立其出也注世子巫者鄫前夫人之子与鲁襄公俱为莒外孙时莒女嫁为鄫后夫人夫人无男有女还嫁之与莒有外孙鄫子爱后夫人而无子欲立其外孙谷梁莒人灭鄫非灭也立异姓以莅祭祀灭亡之道也
