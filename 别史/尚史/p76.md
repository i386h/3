<!-- { "loadSidebar": true } -->
　　芮良夫芮伯之后为厉王大夫厉王无道芮伯稽古作训纳王于善暨执政小臣咸省厥躬作芮良夫芮伯若曰予小臣良夫稽道谋告予惟民父母致厥道无逺不服无道左右臣妾乃违民归于徳徳则民戴否则民讐兹言允効于前不逺古人求多闻以监戒不闻是惟弗知后除民害不惟民害害民乃非后惟其讐后作类后弗类民不知后惟其怨民至亿兆后一而已寡不敌众后其危哉呜呼【阙】　　如之今尔执政小子惟以贪防为事不勤徳以备难下民胥怨财单竭手足靡措弗堪戴上不其乱而以予小臣良夫观天下有土之君厥徳不逺罔有代徳时惟王之患其惟国人惟祸发于人之攸忽于人之攸轻【阙】不存焉变之攸伏我闻曰以言取人人饰其言以行取人人竭其行饰言无庸竭行有成惟尔小子饰言事王实蕃有徒王貌受之终弗获用靣相诬蒙及尔颠覆尔自谓有余予谓尔弗足敬思以徳备乃祸难难至于悔悔将安及无曰予为惟尔之祸【周书】厉王説荣夷公良夫諌曰王室其将卑乎夫荣公好専利而不知大难夫利百物之所生也天地之所载也而或専之其害多矣天地百物皆将取焉胡可専也所怒甚多而不备大难以是教王王能久乎夫王人者将导利而布之上下者也使神人百物无不得其极犹日怵惕惧怨之来故颂曰思文后稷克配彼天立我烝民莫匪尔极大雅曰陈锡载周是不布利而惧难乎故能载周以至于今今王学専利其可乎匹夫専利犹谓之盗王而行之其归鲜矣荣公若用周必败既荣公为卿士诸侯不享王流于彘【国语】
　　良夫赋桑柔之诗以伤悼之【诗序　其后世见地理志】
　　论曰厉王弭谤乃良夫直谏无所顾虑専利为盗殆危言哉彘之难召公杀子以脱大子且旷纪十有四年诸侯无变天位卒定非公忠之至鲜不败者是故危难骤臻确乎不抜迄以人定胜天者召公有之

　　尚史巻二十五
　　钦定四库全书
　　尚史巻二十六　　　　　　列传四
　　镶白旗汉军李锴撰
　　周诸臣传
　　虢仲　虢叔　虢文公
　　虢仲虢叔王季之子也为文王卿士【谷梁传】
　　武王克殷封仲于西虢封叔于东虢【史记】
　　平王时叔恃险而不修徳郑灭之【杜预注按郑氏诗谱郑灭虢在平王时】仲之后是为虢文公文公为宣王卿士【贾逵注仲之后韦昭注或曰虢叔之后非是】宣王即位不籍千畆【史记作十二年】虢文公諌曰不可夫民之大事在农上帝之粢盛于是乎出民之蕃庶于是乎生事之共给于是乎在和协辑睦于是乎兴财用蕃殖于是乎始敦厐纯固于是乎成是故稷为大官古者大史顺时覛土阳瘅愤盈土气震发农祥晨正日月底于天庙土乃脉发先时九日大史告稷曰自今至于初吉阳气俱烝土膏其动弗震弗渝脉其满谷乃不殖稷以告王曰史帅阳官以命我司事曰距今九日土其俱动王其祗祓监农不易王乃使司徒咸戒公卿百吏庶民司空除坛于借命农大夫咸戒农用先时五日瞽告有协风至王既齐宫百官御事各即其齐三日王乃淳濯飨醴及期郁人荐鬯牺人荐醴王祼鬯飨醴乃行百吏庶民毕从及借后稷监之膳夫农正陈借礼大史賛王王敬从之王耕一墢班三之庶人终于千畆其后稷省功大史监之司徒省民大师监之毕宰夫陈飨膳宰监之膳夫賛王王歆大牢班尝之庶人终食是日也瞽帅音官以省风土廪于借东南钟而藏之而时布之于农稷则徧戒百姓纪农协功曰阴阳分布震雷出滞土不备垦辟在司寇乃命其旅曰徇农师一之农正再之后稷三之司空四之司徒五之大保六之大师七之大史八之宗伯九之王则大徇耨获亦如之民用莫不震动恪恭于农修其疆畔日服其镈不解于时财用不乏民用和同是时也王事惟农是务无有求利于其官以干农功三时务农而一时讲武故征则有威守则有财若是乃能媚于神而和于民矣则享祀时至而布施优裕也今天子欲修先王之绪而弃其大功匮神之祀而困民之财将何以求福用民王弗聴【国语】
　　其后世见地理志
　　仲山甫
　　仲山甫即樊穆仲【韦昭注仲山甫食乗于樊穆仲其諡也】为宣王卿士【诗注葢以冢宰兼太保】十二年鲁武公以括与戏见王王立戏仲山甫谏曰不可立也不顺必犯犯王命必诛故出令不可不顺也令之不行政之不立行而不顺民将弃上夫下事上少事长所以为顺也今天子立诸侯而建其少是教逆也若鲁从之而诸侯效之王命将有所壅若不从而诛之是自诛王命也是事也诛亦失不诛亦失天子其图之王卒立之及鲁侯卒鲁人杀戯立伯御
　　韦昭注伯御括也史记戯立是为懿公九年懿公兄括之子伯御与鲁人攻杀懿公而自立班固人物表伯御懿公兄子与史合
　　宣王伐鲁立孝公诸侯从是不睦宣王欲得国子之能导训诸侯者仲山甫曰鲁侯孝王曰何以知之对曰肃恭明神而敬事耉老赋事行刑必问于遗训而咨于故实不干所问不犯所咨王乃命鲁孝公于夷宫三十九年战于千畆王师败绩于姜氏之戎宣王既亡南国之师乃料民于太原仲山甫谏曰民不可料也夫古者不料民而知其少多司民协孤终司商协名姓司徒协旅司寇协奸牧协职工协革场协入廪协出是则少多死生出入往来者皆可知也于是乎又审之以事王治农于借搜于农隙耨获亦于借狝于既烝狩于毕时是皆习民数者也又何料焉不谓其少而大料之是示少而恶事临政示少诸侯避之治民恶事无以赋令且无故而料民天之所恶也害于政而妨于后嗣王卒料之【国语】后有樊皮者惠王十三年樊皮【杜预注周大夫】叛王王命虢公执之归于京师【左传】
　　论曰不借千畆来姜戎之败也而又料民是重过也宣王中兴主乃弃功害政愎諌废言一传而亡遂以凌迟不振有以哉衮职有阙惟仲山甫补之虢文公亦有焉尹吉甫　方叔　南仲　仍叔　【伯竒附】
　　尹吉甫为内史方叔为卿士南仲为将并事宣王吉甫有文武材周室衰玁狁势炽王命吉甫帅师伐之有功而归诗人赋六月以美之【诗注】
　　王舅申伯出封于谢吉甫美宣王能建国亲诸侯作崧髙之诗召公平淮夷作江汉韩侯来朝作韩奕仲山甫城齐作烝民皆所以美宣王勉诸臣也【诗序】
　　方叔征玁狁及荆蛮背叛伐而服之南仲亦受王命伐玁狁城朔方又伐西戎又从王伐淮徐皆有功【诗注】仍叔者亦事宣王宣王有拨乱之志遇栽而惧侧身修行欲消去之仍叔作云汉之诗以美之【诗序】
　　春秋时有仍叔之子吉甫子伯竒至孝后母谮之放于野宣王出游吉甫从伯竒作歌以言感之宣王闻之曰此孝子之辞也吉甫乃求伯竒于野而杀后母【琴操别本】琴操履霜操尹伯竒所作也伯竒无罪为后母谗而见逐乃集芰荷为衣采楟花为食晨朝履霜自伤见放于是援琹鼓之而作操曰履朝霜兮采晨寒考不明其心兮聴谗言孤息别离兮推肺肝何辜皇天兮遭此愆痛殁不同兮恩有偏谁能流顾兮知我寃曲终投河而死琴清英尹吉甫子伯竒至孝后母譛之自投江中衣荷带藻忽梦见水仙赐与美药惟念飬亲扬声悲歌船人闻而学之吉甫闻船人之声疑似伯竒援琴作子安之操説苑王国子前母子伯竒后母子伯封后母欲其子立为太子説王曰伯竒好妾王不信其母曰令伯竒于后园妾过其旁王上台观之即可知王如其言伯竒如园后母阴取蜂十数置单衣中过伯竒曰蜂螫我伯竒就衣中取蜂杀之王遥见乃逐伯竒孟子注伯竒作小弁之诗曹植云尹吉甫杀伯竒其弟伯封作黍离之诗　按琴操诸説并迂诞说苑尤傅会而小弁黍离诗説亦未之前闻杜伯　左儒　【隰叔附】
　　杜伯者陶唐氏之后也在夏为御龙氏在商为豕韦氏【左传】
　　商末豕韦国于唐周成王灭唐迁之于杜是为杜伯【杜预注】
　　至宣王时杜伯与左儒相友善王将杀杜伯而非其罪左儒争之九复之而王弗许王曰别君而异友斯汝也左儒对曰臣闻之君道友逆则顺君以诛友友道君逆则率友以违君王怒曰易而言则生不易则死左儒对曰臣闻古之士不枉义以从死不易言以求生故臣能明君之过以死杜伯之无罪王杀杜伯左儒死之【説苑】四十六年王合诸侯田于圃日中杜伯乗白马素车朱衣冠执朱弓矢射王中心折脊殪车中伏弢而死【墨子】杜伯子曰隰叔杜伯死隰叔违周难于晋国生士蒍为范氏先【国语】
　　周春秋杜国之伯名恒为周大夫宣王之妾曰女鸠欲通之杜伯不可女鸠诉之宣王曰恒窃与妾交宣王信之囚杜伯于焦其友左儒争之九諌而王不聴王使薛甫与司工锜杀杜伯左儒死之杜伯既死即为人见王曰恒之罪何哉召祝而以杜伯语告之祝曰始杀杜伯谁与王谋之王曰司工锜也祝曰杀锜以谢之王乃杀锜使祝以谢杜伯司工锜为人而至曰臣何罪之有王告皇甫曰祝也与我谋而杀人所杀者又皆为人而见奈何皇甫曰杀祝以兼谢焉又皆为人而至祝亦曰我焉知之奈何以为罪而杀臣也后三年逰于圃田从人满野日中杜伯乗白马素车司工锜为左祝为右朱衣朱冠起于道左执朱弓朱矢射宣王中心折脊伏于弓矢而死国语杜伯射王于鄗
　　论曰宣王明主而杀左儒吉甫贤父而放伯竒忠臣孝子见杌于天不特罹昬暴之凶锋也悲夫
　　伯阳父
　　伯阳父周大夫【韦昭注】
　　史记周太史唐固注周柱下史老子
　　幽王三年【史记作二年】西周三川皆震伯阳父曰周将亡矣夫天地之气不失其序若过其序民之乱也阳伏而不能出阴遁而不能烝于是有地震今三川实震是阳失其所而镇阴也阳失而在阴川源必塞夫水土演而民用也水土无演民乏财用不亡何待昔伊洛竭而夏亡河竭而商亡今周徳若二代之际矣其川源又塞塞必竭夫国必依山川山崩川竭亡之徴也川竭山必崩若国亡不过十年数之纪也夫天之所弃不过其纪是岁也三川竭岐山崩【国语】
　　幽王废申后及太子以褒姒为后以伯服为太子伯阳曰祸成矣无可奈何【史记】
　　十一年幽王灭周东迁【国语】
　　史伯
