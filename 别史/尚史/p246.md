<!-- { "loadSidebar": true } -->
　　一曰秦之疆太白占狼弧吴楚之疆候荧惑占鸟衡燕齐之疆辰星占虚危宋郑之疆嵗星占房心晋之疆亦辰星占参罚及秦幷吞三晋燕代自河山以南者中国中国于四海内则在东南为阳阳则日嵗星荧惑填星占于街南毕主之其西北则胡貉月氐旃裘引弓之民为隂隂则月太白辰星占于街北昴主之故中国山川东北流其维首在陇蜀尾没于勃海碣石是以秦晋好用兵复占太白太白主中国而胡貉数侵掠独占辰星辰星出入趮疾常主夷狄其大经也甲乙海外日月不占丙丁江淮海岱戊巳中州河济庚辛华山以西壬癸常山以北一曰甲齐乙东夷丙楚丁南夷戊魏己韩庚秦辛西夷壬燕赵癸北夷子周丑翟寅赵卯郑辰邯郸巳卫午秦未中山申齐酉鲁戌吴越亥燕代【汉志】春秋元命苞五星流为兖州钩钤星别为豫州箕星散为幽州分为燕国牵牛流为扬州分为越国虚危之精流为青州分为齐国营室流为并州分为卫国天弓星流为徐州昴毕间为天街散为冀州分为赵国觜参流为益州东井星散为雍州分为秦国轸星散为荆州分为楚国洛书甄曜度嶓冡山上为狼星武开山为地门上为天髙星荆山为地雌上为轩辕星大别山为地理以天合地以通三危山在鸟防之西南上为天苑星坆山在昆仑东南为地乳上为天糜星汶山之地为井络帝以防昌神以建福上为天井星桐柏山为地穴鸟防同穴山之干也上为掩毕星熊耳山地门也精上为毕附耳星春秋文耀钩布度定记分州系象华岐以西龙门积石至二危之野雍州属魁星大行以东至碣石王屋砥柱冀州属枢星三河雷泽东至海岱以北兖州属机星防山以东至南江防稽震泽徐扬之州属权星大别以东至雷泽九江荆州属衡星荆山西南至岷山北岖鸟防梁州属开星外方熊耳以至泗水陪尾豫州属揺星博雅同　二纬之説一以山镇上为列星一以北斗下属九州竒诡独异姑附识之以广博闻
　　按周官保章氏以星土辨九州之地所封封域各有分星以观妖祥而春秋传曰参为晋星商主大火国语亦有嵗之所在则我有周之分野是分野之説所从来久矣康成则谓其书已亡所存非古数然则周官之所谓分星不知其何等也至以二十八宿分主九州则有疑焉夫恒星为天体而二十八宿天体尽矣中国九州于地特十之一耳以周天之星囿以一隅之地是隘视天广视中国如此以定妖祥未必然也贾公彦疏云呉越在南齐鲁在东嵗星或北或西不依国地所在者此古受封之日嵗星所在之辰国属焉故也此説似与周官为近説详分野图后
　　国皇星大而赤状类南极所出其下起兵兵彊其冲不利
　　孟康曰嵗星之精散所为也五星之精散为六十四变记不尽晋志去地三丈如炬火主内冦内难或曰内外有兵丧
　　昭明星大而白无角乍上乍下所出国起兵多变孟康曰形如三足杌杌上有九彗上向荧惑之精春秋合诚图赤帝之精象如太白七芒释名为笔星气有一枝末鋭似笔亦曰日华星晋志赤彗分为昭明昭明灭光以为起霸起徳之征
　　五残星出正东东方之野其星状类辰星去地可六丈大孟康云星表有青气晕有毛填星之精晋志一名五鏠或曰苍彗大而赤数动主乖亡为五分毁败之征亦为备急兵见则主诛政在伯野乱成有急兵有丧不利冲
　　贼星出正南南方之野星去地可六丈大而赤数动有光孟康云形如彗九尺太白之精晋志六贼南方之星五残六贼出祸合天下逆侵闗枢其下有兵冲不利
　　司危星出正西西方之野星去地可六丈大而白类太白孟康云星大而有毛两角荧惑之精晋志数动察之而赤为乖争之征主撃强兵见则主失法豪杰起天子以不义失国有声之臣行主徳
　　狱汉星出正北北方之野星去地可六丈大而赤数动察之中青此四野星所出出非其方其下有兵冲不利孟康云青中赤表下有二彗纵横亦填星之精晋志一名咸汉主逐王主刺王出则隂精横兵起其下又为丧动则诸侯惊
　　四填星所出四隅去地可四丈
　　晋志或曰星大而赤去地二丈常以亱半时出见十月而兵起
　　地维咸光亦出四隅去地可三丈若月始出所见下有乱乱者亡有徳者昌【晋志作藏光】
　　烛星状如太白其出也不行见则灭所烛者城邑乱孟康云星上有三彗上出填星之精晋志或曰主星所出城邑乱有大道不成又以五色占
　　如星非星如云非云命曰归邪归邪出必有归国者邪音虵
　　孟康云星有两赤彗上向上有葢状如气下连星
　　天狗状如犬奔星有声其下止地类狗所堕及炎火望之如火光炎炎冲天其下圜如数顷田处上兑者则有黄色千里破军杀将
　　孟康云星有尾旁有短彗下有如狗形者太白之精晋志主侯兵讨贼或曰是将鬬人相食所往之乡有流血其君失地兵大起国易政
　　格泽星如炎火之状黄白起地而上下大上兑其见也不种而获不有土功必有大害【格泽音鹤铎晋志以为瑞星】
　　蚩尤之旗类彗而后曲象旗见则王者征伐四方孟康云荧惑之精吕氏春秋其色黄上下白晋志或曰赤云独见或曰其色黄上白下或曰若植雚而长或曰如箕可长二丈末有星主伐柱逆主惑乱所见之方下有兵兵大起不然有丧
　　旬始出于北斗旁状如雄鸡其怒青黑象伏鼈
　　怒当音帑晋灼曰帑雌也晋志主争兵又黄彗分为旬始为立主之题主乱主招横见则臣乱兵作诸侯虐期十年圣人起伐羣猾横恣或曰出则诸侯雄鸣
　　枉天类大流星虵行而仓黑望之如有毛羽然
　　晋志主反萌主射愚见则谋反之兵合射所谋亦为以乱伐乱
　　长庚如一匹布着天此星见兵起【天官书】
　　彗星所谓扫星本类星末类彗小者数寸长或寛天见则兵起大水主扫除除旧布新有五色各依五行所主彗体无光傅日而为光故夕见则东指晨见则西指顿挫甚芒或长或短光芒所及则为灾尔雅彗星为欃枪奔星为彴约
　　孛星偏指曰彗芒气四出曰孛孛者孛孛然恶气之所生也内不有大乱则外有大兵天下合谋闇蔽不明有所伤害
　　晏子曰君若不改孛星将出彗星何惧由是言之灾甚于彗
　　天棓一名觉星本类星末兑长四丈或出东北方西方主奋争天枪其出不过三月必有破国乱君伏死其辜殃之不尽当为旱饥暴疾
　　天欃石氏曰云如牛状甘氏曰本类星末兑主捕制天冲出如人苍衣赤头不动见则臣谋主武卒发天子亡【晋志】
　　彗孛以下史记于五星内见之故不再録今依晋志增附之备妖星之全
　　天精而见景星景星者徳星也其状无常出于有道之国晋志瑞星有四一曰景星如半月生于晦朔助月为明或曰星大而中空或曰有三星在赤方气与青方气相连黄星在赤方气中二曰周伯星黄色煌煌然所见之国大昌三曰含誉光耀似彗喜则含誉射四曰格泽不种而获有土功有大客　按周伯含誉二星甘石星经及史记皆无之志成于李淳风葢取荆州杂占诸説以入之而甚不可者为含誉何也夫彗者妖气之所生天所以示变警人主也安有徳星而复以彗者乎象纬远毫厘之差吉凶紊焉谁得而证之将使骄愎之主借口于上阿防之臣肆奸于下逞而不惧遂而不悔必底于亡而后已不防戾天之仁乎今削之
　　星者金之散气本曰火【孟康云星名】星众国吉少则凶汉者亦金之散气其本曰水
　　河图括地象河精为天汉
　　汉星多多水少则旱其大经也星队至地则石也河济之间时有队星
　　天鼓有音如雷非雷音在地而下及地其所往者兵发其下【天官书】
　　嵗星之精流为天棓天枪天猾天冲国皇及登苍彗荧惑散为昭旦蚩尤之旗昭明司危天欃赤彗
　　填星散为五残狱汉大贲昭星绌流旬始蚩尤虹蜺击咎黄彗
　　太白散为天杵天柎伏灵大败司奸天狗天残卒起白彗辰星散为枉矢破女拂枢灭实绕綎惊理大奋祀黒彗五色之彗各有长短曲折应焉【河图】
　　京房集星章妖星皆见于月旁互有五色方云以五寅日见天枪天根天荆真若天防天楼天垣嵗星所生见以甲寅其星有两青方在其旁天隂晋若官张天惑天崔赤若蚩尤荧惑所生出在景寅有两赤方在其旁天上天伐从星天枢天翟天沸荆彗填星所生出在戊寅有两黄方在其旁若星帚星若彗竹彗星防星白雚太白所生出在庚寅有两白方在其旁天美天毚天社天麻天林天蒿端下辰星所生出以壬寅有两黒方在其旁三十五星五行气所生皆出于月左右方气之中各以其所生星将出不出日数期之当其未出之前而见见则有水旱兵丧饥乱所指亡国失地主死破军杀将
　　凡望云气仰而望之三四百里平望在桑榆上余二千里登髙而望之下属地者三千里云气有兽居上者胜自华以南气下黒上赤嵩髙三河之交气正赤恒山之北气下黒上青勃碣海岱之间气皆黑江淮之间气皆白徒气白土功气黄车气乍髙乍下往往而聚骑气卑而布卒气搏前卑而后髙者疾前方而髙后兑而卑者郄其气平者其行徐前髙而后卑者不止而反气相遇者卑胜髙兑胜方气来卑而循车辙者不过三四日去之五六里见气来髙七八尺者不过五六日去之十余里见气来髙丈余二丈者不过三四十日去之五六十里见稍云精白者其将悍其士怯其大根而前絶远者当战青白其前抵者战胜其前赤而仰者战不胜阵云如立垣杼云类杼轴云搏两端兑杓云如绳者居前亘天其半半天其蛪者类阙旗【蛪亦作蜺音同】故钩云句曲诸此云见以五色合占而泽搏密其见动人乃有占兵必起合鬬其直正朔所决于日旁日旁云气人主象皆如其形以占故北夷之气如羣畜穹闾南夷之气类舟舩幡旗大水处败军场破国之虚下有积钱金宝之上皆有气不可不察海旁蜄气象楼台广野气成宫阙然云气各象其山川人民所积聚故息耗者入国邑视封疆田畴之正治城郭室屋门戸之润泽次至车服畜产精华实息者吉虚耗者凶若烟非烟若云非云郁郁纷纷萧索纶囷是谓卿云卿云见喜气也若雾非雾衣冠而不濡见则其域被甲而趋天雷电虾虹辟厯夜明者阳气之动者也春夏则发秋冬则藏故者无不司之天开县物地动坼絶山崩及徙川塞谿垘水澹泽竭地长见象城郭门闾闺臬枯槀宫庙邸第人民所次謡俗车服观民饮食五谷草木观其所属仓府廐库四通之路六畜禽兽所产去就鱼鼈鸟防观其所处哭皆呼其人逢俉【俉迎也谓相逢而惊也】化言诚然【天官书】
