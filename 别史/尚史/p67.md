<!-- { "loadSidebar": true } -->
　　论曰黄帝之臣又有挥作弓牟夷作矢大挠作甲子容成作厯首作数雍父作舂黄帝作旃冕胡曺作冕伯余作衣裳于则作扉履黄帝作车骸作服牛共鼓货狄作舟伶伦造磬【见世本】又命伶伦与荣将铸十二钟以和五音【见吕氏春秋】岐伯作短箫铙歌【见古今注】又命雷公岐伯论经脉旁通问难八十为难经教制九针着内外术经【见帝王世纪】经纶草昧垂法利用何济济也时邻邃古其勲猷轨度靡由备征惜夫
　　黄帝后妃传
　　嫘祖　女节　彤鱼氏　嫫母
　　黄帝元妃西陵氏女曰嫘祖生昌意
　　史记嫘祖生二子其一曰嚣是为青阳其一曰昌意
　　次妃方雷氏女曰女节生青阳【帝王世纪】
　　次妃彤鱼氏女生夷鼓次妃嫫母生苍林【人物表】
　　嫫母于四妃之班居下甚丑而最贤心每自退【列女传】黄帝使嫫母训宫人而有淑徳奏上徳之颂帝周游行时元妃嫘祖死于道帝祭之以为祖神令嫫母监防于道以时祭之因以为方相氏【轩辕本纪】
　　吕氏春秋嫫母执乎黄帝黄帝曰属女徳而弗与女正而弗衰虽恶奚伤
　　黄帝诸子传
　　昌意　嚣　苗龙　休　青阳　挥　夷鼓苍林　禺阳
　　黄帝二十五子曰昌意嚣苗龙休青阳挥夷鼓苍林禺阳余子无考【详氏族志外纪】
　　蚩尤　【夸父附】
　　蚩尤者九黎之君也【孔安国史记注】
　　路史蚩尢神农之裔尝称炎帝
　　轩辕之时神农氏世衰蚩尢作乱不用帝命于是黄帝乃征师诸侯与蚩尢战于涿鹿之野遂禽杀蚩尢【史记】周书昔天之初【阙】作二后乃设建典命赤帝分正二卿命蚩尤于宇少昊以临四方司【阙】　上天莫成之庆蚩尤乃逐帝于涿鹿之河九隅无遗赤帝大慑乃説于黄帝执蚩尤杀之于中冀以甲兵释怒用大正顺天思序纪于大帝用名之曰絶辔之野乃命少昊请司马鸟师以正五帝之官故名曰质天用大成至于今不乱管子黄帝问于伯髙曰吾欲陶天下而为一家为之有道乎伯髙对曰上有丹砂者下有黄金上有慈石者下有铜金上有陵石者下有铅锡赤铜上有赭者下有铁此山之见荣者也山之见荣者君封而祭之距封十里而为一坛使乗者下行行者趋犯者罪死然则与折取之逺矣修敎十年而葛卢之山发而出水金从之蚩尤受而制之以为剑铠矛防是歳相兼者诸侯九雍狐之山发而出水金从之蚩尤受而制之以为防芮戈是歳相兼者诸侯十二按周书以为蚩尤逐炎帝而后黄帝杀之管子以为黄帝使蚩尤制五兵二説互异龙鱼河图蚩尤兄弟八十一人并兽身人语铜头铁额食砂石造兵杖威振天下黄帝仁义不能禁天遣元女下授兵符制伏蚩尤帝因使之主兵以制八方黄帝内传黄帝伐蚩尤女为帝制防牛鼔八十面一震五百里连震三千八百里又为帝制司南车当其前记里鼔居其右又有元女兵法愈怪诞不载皇览蚩尤冡在东平郡夀张县阚乡城中髙七丈民常以十月祀之有赤气出如匹綘帛民名曰蚩尤旗肩鞞冡在山阳郡钜野县重聚大与阚冡等传言黄帝杀蚩尤身体异处故别塟之山海经蚩尤所弃其桎梏是为枫木
　　又有夸父者黄帝亦使应龙杀之【山海经】
　　山海经夸父与日逐走入日渴欲得饮饮于河渭河渭不足北饮大泽未至道渴而死弃其杖化为邓林
　　少皞诸子传
　　倍伐　般
　　少皞子曰倍伐曰般倍伐处缗渊有水四方名曰俊坛般始为弓矢【山海经】
　　颛顼诸臣传
　　允格台骀
　　允格台骀者少皞之裔也少皞有裔子曰昧为防师生允格台骀台骀能业其官宣汾洮障大泽以处大原帝颛顼嘉之封诸汾川沈姒蓐黄实守其祀【左传】
　　南正重　北正黎
　　南正重者系出少皞氏北正黎者系出髙阳氏
　　尚书注重少皞之后黎髙阳之后重即羲黎即和
　　少皞氏之衰也九黎乱徳民神雑揉家为巫史民凟斋盟祸灾荐臻帝颛顼受之乃命南正重司天以属神北正黎司地以属民使无相侵凟【书吕刑乃命重黎絶地天通罔有降格是也】其后三苗复九黎之徳尧复育重黎之后不忘旧者使复典之【国语】重黎之后是为羲和
　　共工
　　共工者诸侯炎帝之后姜姓也【贾逵国语注　共工生后土黄帝使为李此盖是其子孙袭其先号者也】
　　共工虞于湛乐淫失其身欲壅防百川堕髙堙庳以害天下【国语】
　　颛顼氏衰共工侵陵诸侯与髙辛争王遂为髙辛所灭【贾逵注】颛顼诸子传
　　穷蝉　称　【卷章　重黎　吴回　陆终　昆吾参胡　彭祖　防人　曺姓　季连】
　　颛顼生子穷蝉【按路史穷蝉父曰虞幕盖颛顼之苗裔説见五帝图】又生称称生卷章卷章生重黎吴回
　　大戴礼颛顼生老童老童生重黎余并同世本老童生重及黎山海经老童生重及黎帝令重献上天黎卬下地国语南正重司天北正黎司地　按此重黎为二人而史与戴记合为一人误又按书注重少皞之后黎髙阳之后是又系出二本矣
　　吴囬生陆终陆终生子六人坼剖而产焉其一曰昆吾二曰参胡三曰彭祖四曰防人五曰曹姓六曰季连风俗通陆终氏娶于方是谓女嬇孕而三年不育启其左胁三人出焉启其右胁三人出焉
　　重黎为帝喾居火正甚有功能光融天下帝喾命曰祝融
　　国语黎为髙辛氏火正以淳燿惇大天明地徳光昭四海故命之曰祝融
　　共工氏作乱帝喾使重黎诛之不尽帝乃以庚寅日诛重黎而以其弟呉囬为重黎后复居火正为祝融【史记】帝喾后妃传
　　羲和　邹屠氏女
　　羲和之国有女子名曰羲和方日浴于甘渊有神表后为帝俊之妻【帝俊即帝喾山海经】
　　又帝喾之妃邹屠氏之女生八子谓之八英【拾遗记】世系帝喾元妃有邰氏之女曰姜嫄生后稷次妃有娥氏之女曰简狄生契次妃陈鄷氏之女曰庆都生帝尧次妃訾陬氏之女曰常仪生帝挚帝喾卜其四妃之子皆有天下帝王世纪与世本同大戴礼记陈鄷作陈隆史记陈鄷作陈锋訾陬作陬訾
　　帝喾诸子传
　　中容　季厘　帝鸿　晏龙　黒齿　禺号台蠒
　　帝喾生中容季厘帝鸿晏龙黒齿禺号后稷稷弟台蠒【山海经】
　　山海经帝俊有子八人是始为歌舞山海经帝俊妻羲和生十日郭璞注言生十子各以日名之注以帝俊为帝舜非是今改定详见氏族志
　　帝尧诸子传
　　丹朱　庶子九人
　　尧娶散宜氏之女曰女皇生丹朱又有庶子九人皆不肖【帝王世纪】
　　尧知子丹朱之不肖不足授天下于是乃权授舜授舜则天下得其利而丹朱病授丹朱则天下病而丹朱得其利尧曰终不以天下之病利一人卒授舜以天下【史记】舜使丹朱居丹渊为诸侯【尚书逸篇】
　　山海经苍梧之山帝舜葬于阳丹朱葬于隂
　　帝舜后妃传
　　娥皇　女英　癸比氏
　　娥皇女英尧之二女舜之二妃也娥皇无子女英生商均【帝王世纪】
　　列女传有虞二妃帝尧之女也长娥皇次女英二女承事舜于畎亩之中不以天子之女故而骄盈怠幔犹谦谦恭俭思尽妇道瞽叟与象谋杀舜使涂廪二女曰往哉瞽叟焚廪舜往飞去象复与父母谋使舜浚井二女曰往哉格其出入从揜舜舜潜出瞽叟又速舜饮酒醉将杀之二女与舜药浴注遂往舜终日不醉舜之女弟系怜之与二嫂谐
　　二妃死于江湘之间俗谓之湘君【列女传】
　　帝王世纪或曰二妃葬衡山水经注大舜之陟方也二妃往征溺于湘江神游洞庭之渊出入潇湘之浦博物志尧之二女舜之二妃曰湘夫人帝崩二妃啼以涕挥竹竹尽斑
　　舜又娶癸比氏舜葬于苍梧之野三妃未之从也【礼记】康成注舜征有苗而死遂留塟焉山海经舜妻癸比氏生宵明烛光处河大泽二女之灵能照此所方百里一曰癸比氏
　　帝舜诸子传
　　商均
　　商均舜子女英之所生也商均不肖舜乃豫荐禹于天十七年而崩禹践天子位尧子丹朱舜子商均皆有疆土【索隠注商均封虞在梁国】以奉先祀服其服礼乐如之以客见天子天子弗臣示不敢専也【史记】
　　论曰丹渊与蓟无所闻陈国建矣亦琐尾至田齐而后若掉大尾焉诗有之瓶之罄矣唯罍之耻丹朱商均其防罍耻乎
　　唐虞诸臣传
　　羲仲　羲叔　和仲　和叔
　　羲仲羲叔其先曰重和仲和叔其先曰黎尧即位乃命羲和钦若昊天厯象日月星辰敬授人时分命羲仲宅嵎夷曰旸谷寅賔出日平秩东作日中星鸟以殷仲春厥民析鸟兽孳尾申命羲叔宅南交曰明都平秩南讹敬致日永星火以正仲夏厥民因鸟兽希革分命和仲宅西曰昧谷寅饯纳日平秩西成宵中星虚以殷仲秋厥民夷鸟兽毛毨申命和叔宅朔方曰幽都平在朔易日短星以正仲冬厥民隩鸟兽氄毛帝曰咨汝羲暨和期三百有六旬有六日以闰月定四时成歳允厘百工庶绩咸熙【尚书】
　　论衡尧四时之中命羲和察四星以占时气尸子造厯数者羲和子也山海经注羲和葢天地始生主日月者尧因立羲和之官
　　尧既立羲和之官后世遂以为国至仲康夏中衰羲和氏党后羿仲康命侯征之作征【书传】
　　契　【相土冥附】
　　契所出未详母曰简狄有娀氏之女鸟至日以太牢祀髙禖因孕而生契【古诗注】
　　史记契母曰简狄为帝喾次妃三人行浴见元鸟堕其卵简狄取吞之因孕生契论衡契母吞燕卵而生契故殷姓曰子宋书符瑞志髙辛氏之世妃曰简狄以元鸟至之日从帝祀郊禖有元鸟坠卵简狄吞之遂孕匈剖而生契列女传简狄有娀氏之长女与其妹娣浴于元邱之水有元鸟衔卵过而坠之五色甚好简狄取吞之遂生契古史考契生尧世舜始举之以其父防故不著名其母与宗妇三人浴于川元鸟遗卵简狄吞之则简狄非帝喾次妃明矣
　　帝尧之时契为司马【淮南子】
　　帝舜即位契佐禹治水有功乃命契曰百姓不亲五品不逊汝为司徒敬敷五教五教在寛封于商赐姓子氏契兴于唐虞大禹之际功业着于百姓百姓以平契卒子昭明立【世本昭明居砥石】昭明卒子相土立【世本相土作乗马　史记】
　　相土封于商邱代阏伯之后祀大火【杜预左传注　诗相土烈烈海外有截是也】
　　四传至防防契后六世孙根圉之子【韦昭国语注】
　　为夏司空勤于官事死于水【杜预左传注　礼勤其官而水死是也】凡传十有三世而成汤受命
　　稷　【公刘附】
　　稷名弃其母有邰氏女曰姜原姜原出野见巨人迹心欣然説欲践之践之而身动如孕者居期而生子以为不祥弃之隘巷马牛过者皆辟不践徙置之林中适防山林多人迁之而弃渠中氷上飞鸟以其翼覆荐之姜原以为神遂收养长之初欲弃之因名曰弃弃为儿时屹如巨人之志其游戱好种树麻菽麻菽美及为成人遂好耕农相地之宜宜谷者稼穑焉民皆法则之帝尧闻之举弃为农师天下得其利有功帝舜受禅命之曰黎民阻饥尔后稷播时百谷封弃于邰号曰后稷别姓姬氏后稷之兴在陶唐虞夏之际皆有令徳【史记】
　　吴越春秋弃为儿时好种禾黍桑麻五谷相五土之宜青赤黄黒陵水髙下粢稷黍禾蕖麦豆稻各得其理尧遭洪水人民泛滥逐髙而居尧聘弃使敎民山居随地造区妍营树之术三年余行人无饥乏之色乃拜稷为农师封之台
　　后稷卒
