<!-- { "loadSidebar": true } -->
　　出姜文公夫人文公四年逆姜氏于齐九年春出姜如齐归宁也出姜生子恶及视恶立为大子文公二妃敬嬴者【公谷并作熊氏谥曰顷熊】生宣公敬嬴嬖而私事公子遂宣公长又属诸遂遂欲立之十八年文公薨大子恶立冬十月遂弑恶及视而立宣公出姜归于齐大归也将行哭而过市曰天乎仲为不道杀适立庶市人皆哭鲁人谓之哀姜宣公八年嬴氏薨【左传】
　　諡曰敬
　　穆姜【宣夫人】
　　穆姜宣公夫人宣公元年公子遂如齐逆女三月穆姜至自齐十八年公薨子成公立成公九年伯姬归于宋【穆姜女】季孙行父如宋致女复命公享之行父赋韩奕之五章穆姜出于房再拜曰大夫勤辱不忘先君以及嗣君施及未亡人先君犹有望也敢拜大夫之重勤赋緑衣之卒章而入叔孙侨如通于穆姜欲去季孟而取其室十六年秋诸侯防于沙随谋伐郑公将行穆姜送公而使逐二子公以晋难告曰请反而听命姜怒公子偃公子鉏趋过指之曰女不可是皆君也七月公防伐郑将行姜又命公如初侨如又譛季孟于晋晋遂不见公执季孙行父于苕邱冬十月晋赦行父许鲁平侨如奔齐于是穆姜徙居东宫襄公九年薨于东官穆姜始往而筮之也遇艮之八史曰是谓艮之随【葢五爻皆变惟二不变是谓随也】随其出也君【谓穆姜】必速出姜曰亡【犹无也】是于周易曰随元亨利贞无咎元体之长也亨嘉之防也利义之和也贞事之干也体仁足以长人嘉徳足以合礼利物足以和义贞固足以干事然故不可诬也是以虽随无咎今我妇人而与于乱固在下位而有不仁【妇人卑于丈夫故曰下位】不可谓元不靖国家不可谓亨作而害身不可谓利弃位而姣【姣淫也】不可为贞有四徳者随而无咎我皆无之岂随也哉我则取恶能无咎乎必死于此弗得出矣【左传】齐姜【成夫人】　定姒【襄公母】　敬归【襄公妾子野母】　齐归【昭公母】
　　齐姜成公夫人成公十四年叔孙侨如如齐逆女九月齐姜至自齐襄公二年薨谥曰齐定姒者成公妾襄公之母姒氏杞女也襄公四年薨谥曰定【左传　公羊作弋氏曰葬我小君定弋注定弋莒女】
　　敬归襄公妾齐归敬归之娣归姓胡女也敬归生子野齐归生子裯襄公三十一年公薨立子野过毁而卒立子裯是爲昭公昭公十一年齐归薨谥曰齐【左传】
　　孟子【昭夫人】　定姒【定夫人】　公子荆母【哀公妾】　悼公母【哀公妾】
　　孟子昭公夫人吴女讳同姓故曰子若宋女然哀公十二年薨【左传】
　　定姒定公夫人哀公母姒氏杞女定公十五年薨【左传】公子荆母哀公之妾也荆母嬖哀公二十四年将以为夫人使宗人衅夏献其礼对曰无之公怒曰女为宗司立夫人国之大礼也何故无之对曰周公及武公娶于薛惠孝娶于商自桓以下娶于齐此礼也则有若以妾为夫人则固无其礼也公卒立之而以荆为大子国人恶之【左传】
　　悼公母哀公之妾也死哀公为之齐衰有若曰为妾齐衰礼与公曰吾得已乎哉鲁人以妻我【记檀弓】
　　列女传　施氏妇
　　施氏妇者齐管于奚之女也母叔肹妻叔肹妻不聘【无媒礼】穆姜曰吾不以妾为姒生公孙婴齐而出之嫁于管于奚生二子而寡以归婴齐婴齐以其外弟为大夫嫁其外妹于施孝叔【惠公五世孙】晋郤犫来聘求妇于婴齐婴齐夺施氏妇以与之妇曰鸟兽犹不失俪子将若何曰吾不能死亡妇遂行生二子于郤氏郤氏亡晋人归之施氏施氏逆诸河沈其二子妇怒曰已不能庇其伉俪而亡之又不能字人之孤而杀之将何以终遂誓施氏【左传】
　　敬姜
　　敬姜公父穆伯妻文伯歜之母也公父歜饮南宫説【孟懿子弟】酒以露睹父【鲁大夫】为客羞鼈焉小睹父怒相延食鼈辞曰将使鼈长而后食之遂出敬姜闻之怒曰吾闻之先子曰祭养尸飨养上賔鼈于何有而使夫人怒也逐之五日大夫辞而复之
　　列女传敬姜博达知礼穆伯先死文伯出学而归敬姜见其友降阶而郤行奉剑而正履若事父兄敬姜召而数之曰昔者武王罢朝而絶左右顾无可使结之者俯而自申之故能王桓公坐友三人谏臣五人日举过者三十人故能霸周公一食三吐哺一沐三握髪所执贽而见于穷闾隘巷者七十余人故能存周室彼二圣一贤者下人如此其所与游皆过已者也是以日益而不自知也今子年少而位卑所与游者皆为服役子之不益明矣文伯谢罪择严师友而事之所与游者皆黄耄倪齿文伯引袵攘卷而亲馈之敬姜曰子成人矣文伯相鲁敬姜曰吾语汝治国之要尽在经矣夫辐者所以正曲枉也不可不彊故辐可以为将画者所以均不均服不服也故画可以为正物者所以治芜与莫也故物可以为都大夫持交而不失出入而不絶者梱也梱可以为大行人推而往引而来者综也综可以为关内之侯主多少之数者均也均可以为内史服重任行达道正直而固者轴也轴可以为相舒而无穷者摘也摘可以为三公文伯再拜受教
　　歜尝退朝朝敬姜敬姜方绩歜曰以歜之家而主犹绩【大夫称主妻亦如之】惧干季孙【季康子】之怒也其以歜为不能事主乎敬姜叹曰鲁其亡乎使僮子备官而未之闻邪居吾语女昔圣王之处民也择瘠土而处之劳其民而用之故长王天下夫民劳则思思则善心生逸则淫淫则忘善忘善则恶心生沃土之民不材淫也瘠土之民莫不向义劳也是故天子大采【韦昭注大采五采少采三采也】朝日与三公九卿祖识地徳日中考政与百官之政事师尹惟旅牧相宣序民事少采夕月与太史司载纠防天刑日入监九御使洁奉禘郊之粢盛而后即安诸侯朝脩天子之业命昼考其国职夕省其典刑夜儆百工使无惂淫而后即安卿大夫朝考其职昼讲其庻政夕序其业夜庀其家事而后即安士朝而受业昼而讲贯夕而习复夜而计过无憾而后即安自庻人以下明而动晦而休无日以怠王后亲织紞【紞所以县瑱】公侯之夫人加之以纮綖【纮缨之无緌者綖冕上之覆也】卿之内子为大带命妇成祭服列士之妻加之以朝服自庻士以下皆衣其夫社而赋事烝而献功男女効绩愆则有辟古之制也君子劳心小人劳力先王之训也自上以下谁敢淫心舍力今我寡也尔又在下位朝夕处事犹恐忘先人之业况有怠惰其何以避辟吾冀而朝夕脩我曰必无废先人尔今曰胡不自安以是承君之官余惧穆伯之絶祀也仲尼闻之曰季氏之妇不淫矣季康子肥敬姜之从孙敬姜如季氏肥在其朝与之言弗应从之及寝门弗应而入肥辞于朝而入见曰肥也不得闻命无乃罪乎曰子弗闻乎天子及诸侯合民事于外朝合神事于内朝自卿以下合官职于外朝合家事于内朝寝门之内妇人治其业焉上下同之夫外朝子将业君之官职焉内朝子将庀季氏之政焉皆非吾所敢言也及肥如敬姜防门与之言【防辟也】皆不逾阈敬姜祭悼子【穆伯父季孙纥】肥与焉酢不受彻俎不宴宗不具不绎【不受不亲受不绎不与绎也】绎不尽饫则退仲尼闻之以为别于男女之礼矣季康子肥尝问曰主亦有以语肥也对曰吾能老而已何以语子肥曰虽然肥愿有闻于主曰吾闻之先姑曰君子能劳后世有继子夏闻之曰善哉商闻之曰古之嫁者不及于舅姑谓之不幸夫妇学于舅姑者也其欲室歜也飨其宗老而为赋緑衣之三章老请守卜室之族师亥【鲁乐师】闻之曰善哉男人之飨不及宗臣宗室之谋不过宗人谋而不犯防而昭矣诗所以合意歌所以咏诗也今诗以合室歌以咏之度于法矣【国语】
　　歜卒敬姜据其牀而不哭曰昔吾有斯子也吾将以为贤人也吾未尝以就公室今及其死也朋友诸臣未有出涕者而内人皆行哭失声斯子也必多旷于礼也夫【记檀弓】
　　檀弓又曰帷殡非古也自敬姜之哭穆伯始也国语歜卒敬姜戒其妾曰吾闻之好内女死之好外士死之今吾子夭死吾恶其以好内闻也二三妇之辱共先祀者请无瘠色无洵涕无惂膺无忧容有降服无加服从礼而静是昭吾子也仲尼闻之曰女知莫如妇男知莫如夫公父氏之妇知也夫欲明其子之令徳也孔丛子公父文伯死室人有从死者其母怒而不哭相室谏之其母曰孔子天下之贤人也不用于鲁退而去是子素宗之而不能随今死而内人从死者二人焉若此于长者薄于妇人厚也韩诗外传畧同
　　于是朝哭穆伯而莫哭歜仲尼闻之曰季氏之妇可谓知礼矣爱而无私上下有章【国语】
　　季孙肥之母死陈防衣敬姜曰妇人不饰不敢见舅姑将有四方之賔来防衣何为陈于斯命撤之【记檀弓】
　　漆室女
　　漆室女过时未适人当穆公时君老太子幼女倚柱而啸其邻妇曰何啸之悲也子欲嫁邪女曰吾忧君老太子幼邻妇笑曰此大夫之忧妇人何与焉女曰非子所知也昔晋客舍吾家系马园中马佚践吾葵使我终岁不食葵邻人女奔随人亡其家倩吾兄行追之溺流而死令吾终身无兄吾闻河润九里渐洳三百步今君老悖太子少愚鲁国有患祸及众庻妇人独安所避乎三年鲁果乱齐楚攻之男子战鬭妇人转输不得休息【列女传】
　　韩诗外传鲁监门女婴绩中夜而泣其偶曰何泣也婴曰吾闻卫世子不肖所以泣也其偶曰卫世子不肖诸侯之忧也子曷为泣之婴曰昔宋之桓司马得罪于宋君出于鲁其马佚而吾园葵是嵗吾园人亡利之半越王攻吴鲁往献女吾娣与焉兄往视之道畏而死越兵威者吴也兄死者我也由是观之祸与福相及也今卫世子不肖好兵吾畏弟三人能无忧乎









　　尚史卷三十四
<史部,别史类,尚史>
　　钦定四库全书
　　尚史卷三十五　　　　　　　　列传十三
　　镶白旗汉军李锴撰
　　齐诸臣传
　　高傒　【高荘子附】　高固【宣子】　高无咎　【子弱附】　高厚高止　【子竖高酀附】　高偃　高张【昭子】
　　高傒者齐上卿高敬仲也【杜注国子高子天子所命为守臣】桓公十四年【荘二十二年】傒及鲁人盟于防【左传】
