<!-- { "loadSidebar": true } -->
　　晋灼曰常以正月甲寅与荧惑晨出东方二百四十日而入又出西方二百四十日而入入三十五日而复出东方尔雅注晨出东方髙三丈命曰启明昬见西方髙三舍命曰太白
　　曰西方秋司兵月行及天矢
　　正义太白五芒出早为月蚀晩为天矢及彗其精散为天杵天椨伏灵大败司奸天狗贱星天残卒起星是古厯星若竹彗墙星猿星白彗皆以示变
　　日庚辛主杀杀失者罚出太白
　　汉志西方秋金义也言也义亏言失逆秋令伤金气罚见太白
　　太白失行以其舍命国其出行十八舍二百四十日而入入东方伏行十一舍百三十日其入西方伏行三舍十六日而出当出不出当入不入是谓失舍不有破军必有国军之簒其纪上元
　　索隠上元是古厯之名
　　以摄提格之嵗与营室晨出东方至角而入与营室夕出西方至角而入与角晨出入毕与角夕出入毕与毕晨出入箕与毕夕出入箕与箕晨出入栁与箕夕出入栁与栁晨出入营室与栁夕出入营室凡出入东西各五为八嵗二百二十日复与营室晨出东方其大率嵗一周天其始出东方行迟率日半度一百二十日必逆行一二舍上极而反东行行日一度半一百二十日入其库近日曰明星柔髙远日曰大嚣刚其始出西行疾率日一度半百二十日上极而行迟日半度百二十日旦入必逆行一二舍而入其库近日曰太白柔髙远日曰大相刚出以辰戌入以丑未当出不出未当入而入天下偃兵兵在外入未当出而出当入而不入下起兵有破国其当期出也其国昌其出东为东入东为北方出西为西入西为南方所居久其乡利疾其乡凶出西逆行至东正西国吉出东至西正东国吉其出不经天经天天下革政
　　孟康云太白隂星出东当伏东出西当伏西过午为经天晋灼曰日阳也日出则星没太白昼见午上为经天
　　小以角动兵起始出大后小兵弱出小后大兵强出髙用兵深吉浅凶庳浅吉深凶日方南金居其南日方北金居其北曰赢
　　康成云方犹向也谓昼漏半而置土圭影短于土圭谓之日南地于日为近南也长于土圭谓之日北地于日为近北也
　　侯王不宁用兵进吉退凶日方南金居其北日方北金居其南曰缩侯王有忧用兵退吉进凶用兵相太白太白行疾疾行行迟迟行角敢战动揺躁躁国以静静顺角所指吉反之凶出则出兵入则入兵赤角有战白角有丧黑圜角忧有水事青圜小角忧有木事黄圜和角有土事有年其已出三日而复防入入三日乃复盛出是谓耎其下国有军败将北其已入三日又复防出出三日而复盛入其下国有忧师有粮食兵革遗人用之卒为人虏其出西失行外国败出东失行中国败其色大圜黄可为好事其圜大赤兵盛不战太白白比狼赤比心黄比参左肩苍比参右肩黑比奎大星五星皆从太白而聚一舍其下之国可以兵从天下居实有得居虚无得
　　索隠实谓星所合居之宿虚谓赢缩
　　行胜色色胜位有位胜无位有色胜无色行得尽胜之晋灼云行应天度虽有色得位行尽胜之行重而色位轻星经得作徳
　　出而留桑榆间疾其下国上而疾未尽期日过参天疾其对国上复下下复上有反将其入月将僇金木星合光其下战不合兵虽起而不鬭合相毁野有破军出西方昬而出隂隂兵彊暮食出小弱夜半出中弱鸡鸣出大弱是谓隂陷于阳其在东方乘明而出阳阳兵之彊鸡鸣出小弱夜半出中弱昬出大弱是谓阳陷于隂太白伏也以出兵兵有殃其出卯南南胜北方出卯北北胜南方正在卯东国利出酉北北胜南方出酉南南胜北方正在酉西国胜其与列星相犯小战五星大战汉志太白军也荧惑忧也荧惑从太白军忧离之军舒
　　其相犯太白出其南南国败出其北北国败行疾武不行文色白五芒出蚤为月蚀晩为天矢及彗星将发其国出东为徳举事左之迎之吉出西为刑举事右之背之吉反之皆凶太白光见景战胜昼见而经天是谓争明彊国弱小国彊女主昌亢为疏庙太白庙也太白大臣也其号上公其他名殷星太正营星观星宫星明星大衰大泽终星大相天浩序星月纬大司马位谨此察日辰之防以治辰星之位
　　晋灼云常以二月春分见奎娄五月夏至见东井八月秋分见角亢十一月冬至见牵牛出以辰戌入以丑未二旬而入晨之东方夕之西方宋均曰辰星正四时之法与北辰同名广雅辰星谓之免星
　　曰北方水太隂之精主冬日壬癸刑失者罚出辰星汉志北方冬水智也听也智亏听失逆冬令伤水气罚见辰星
　　以其宿命国是正四时仲春春分夕出郊奎娄胃东五舍为齐仲夏夏至夕出郊东井舆栁东七舍为楚仲秋秋分夕出郊角亢氐房东四舍为汉仲冬冬至晨出郊东方与尾箕斗牵牛俱西为中国其出入常以辰戌丑未其蚤为月蚀晩为彗星及天矢其时宜效不效为失追兵在外不战一时不出其时不和四时不出天下大饥其当效而出也色白为旱黄为五谷熟赤为兵黑为水出东方大而白有兵于外解在东其赤中国胜西而赤外国利无兵于外而赤兵起其与太白俱出东方皆赤而角外国大败其与太白俱出西方皆赤而角外国利五星分天之中积于东方中国利积于西方外国用者利五星皆从辰星而聚于一舍其所舍之国可以法致天下辰星不出太白为客其出太白为主出而与太白不相从野虽有军不战出东方太白出西方若出西方太白出东方为格野虽有兵不战失其时而出为当寒反温当温反寒当出不出是谓击卒兵大起其入太白中而上出破军杀将客军胜下出客亡地辰星来抵太白太白不去将死正旗上出【旗星名有九星】破军杀将客胜下出客亡地视旗所指以命破军其绕环太白若与鬭大战客胜免过太白间可椷剑小战客胜免居太白前军罢出太白左小战摩太白右数万人战主人吏死出太白右去三尺军急约战免七命曰小正辰星天搀安周星细爽能星钩星【索隠谓免星有七名命者名也】其色黄而小出而易处天下之文变而不善矣青圜忧白圜丧赤圜中不平黑圜吉青角兵忧黑角水赤行穷兵之所终【赤一作意或作志】赤角犯我城黄角地之争白角号泣之声其出东方行四舍四十八日其数二十日而反入于东方其出西方行四舍四十八日其数二十日而反入于西方其一之营室角毕箕栁出房心间地动辰星之色春青黄夏赤白秋青白而嵗熟冬黄而不明即变其色其时不昌春不见大风秋则不实夏不见六十日旱月蚀秋不见有兵春则不生冬不见隂雨六十日有流邑夏则不长七星为员官辰星庙蛮夷星也【天官书】
　　五星皆大其事亦大皆小事亦小早出者为赢嬴者为客晩出者为缩缩者为主人赢缩必有天应见于杓同舍为合相凌为鬭七寸以内必之矣五星色白圜为丧旱赤圜中不平为兵青圜为忧水黑圜为疾多死黄圜则吉赤角犯我城黄角地之争白角哭泣之声青角有兵忧黑角则水意行穷兵之所终五星同色天下偃兵百姓宁昌【天官书】
　　凡五星嵗缓则不行急则过分逆则占荧惑缓则不出急则不入违道则占填缓则不逮急则过舍逆则占太白缓则不出急则不入逆则占辰缓则不出急则不入非时则占古厯五星之推亡逆行者至甘氏石氏经以荧惑太白为有逆行夫厯者正行也古人有言曰天下太平五星循度亡有逆行日不食朔月不食望夏氏日月曰日月食尽主位也不尽臣位也星曰日者徳也月者刑也故曰日食修徳月食修刑然而厯纪推月食与二星之逆亡异荧惑主内乱太白主兵月主刑自周衰乱臣贼子师旅数起刑罚失中虽其亡乱臣贼子师旅之变内臣犹不治四裔犹不服兵革犹不寝刑罚犹不错故二星与月为之失度三变常见及有乱臣贼子伏尸流血之兵大变乃出甘石氏见其常然因以为纪皆非正行也诗云彼月而食则惟其常此日而食于何不臧诗传曰月食非常也比之日食犹常也日食则不臧矣谓之小变可也谓之正行非也故荧惑必行十六舍去日远而颛恣太白出西方进在日前气盛乃逆行及月必食于望亦诛盛也【汉志】
　　二十八宿主十二州斗秉兼之【言北斗所建主十二辰兼十二州二十八宿】所从来久矣角亢氐兖州房心豫州尾箕幽州斗江湖牵牛婺女扬州虚危青州营室至东壁幷州奎娄胃徐州昴毕冀州觜觹参益州东井舆雍州栁七星张三河翼轸荆州【天官书】
　　自斗十一度至婺女七度曰星纪之次于辰在丑谓之赤奋若于律为黄钟斗建在子吴越分野自婺女八度至危十六度曰枵之次于辰在子谓之困敦于律为大吕斗建在丑齐分野自危十七度至奎四度曰娵訾之次于辰在亥谓之大渊献于律为太簇斗建在寅卫分野自奎五度至胃六度曰降娄之次于辰在戍谓之阉茂于律为夹钟斗建在夘鲁分野自胃七度至毕十一度曰大梁之次于辰在酉谓之作噩于律为姑洗斗建在辰赵分野自毕十二度至东井十五度曰实沈之次于辰在申谓之涒滩于律为中吕斗建在巳晋魏分野自井十六度至栁八度曰鹑首之次于辰在未谓之叶洽于律为蕤賔斗建在午秦分野自栁九度至张十七度曰鹑火之次于辰在午谓之敦牂于律为林钟斗建在未周分野自张十八度至轸十一度曰鹑尾之次于辰在巳谓之大荒落于律为夷则斗建在申楚分野自轸十二度至氐四度曰夀星之次于辰在辰谓之执徐于律为南吕斗建在酉韩分野自氐五度至尾九度曰大火之次于辰在卯谓之单阏于律为无射斗建在戌宋分野自尾十度至斗十度百三十五分而终曰析木之次于辰在寅谓之摄提格于律为应钟斗建在亥燕分野【帝王世纪】
