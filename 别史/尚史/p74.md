<!-- { "loadSidebar": true } -->
　　既克商遂通道于九夷八蛮西旅底贡厥獒太保乃作旅獒用训于王曰呜呼明王慎徳四夷咸賔无有逺迩毕献方物惟服食器用王乃昭徳之致于异姓之邦无替厥服分宝玉于伯叔之国时庸展亲人不易物惟徳其物徳盛不狎侮狎侮君子罔以尽人心狎侮小人罔以尽其力不役耳目百度惟贞玩人丧徳玩物丧志志以道宁言以道接不作无益害有益功乃成不贵异物贱用物民乃足犬马非其土性不畜珍禽竒兽不育于国不宝逺物则逺人格所宝惟贤则迩人安呜呼夙夜罔或不勤不矜细行终累大徳为山九仭功亏一篑允廸兹生民保厥居惟乃世王【尚书】
　　武王崩成王立召公欲退老厥邑周公留之作君奭【蔡沈书传】
　　书序召公为保周公为师相成王为左右召公不説周公作君奭史记周公践阼召公疑之不説周公周公作君奭召公乃説马融注召公以周公既摄政致太平不宜复列在臣位故不説以为周公茍贪宠也孔頴达疏周公既摄政留在臣职当时怪之故欲开道周公之言以解世惑　序意不明致诸説杂糅按书本文曰其汝克敬徳明我俊民在让后人于丕时孔頴达疏只若兹往敬用治详其语意蔡説得之
　　成王将莅政召公作公刘之诗戒以民事又作泂酌巻阿以戒之【诗序】
　　成王在丰欲宅洛邑使召公先相宅作洛诰【书序】
　　惟二月既望越六日乙未王朝歩自周则至于丰惟太保先周公相宅越若来三月惟丙午朏越三日戊申太保朝至于洛卜宅厥既得卜则经营越三日庚戌太保乃以庶殷攻位于洛汭越五日甲寅位成若翼日乙卯周公朝至于洛则达观于新邑营越三日丁巳用牲于郊牛二越翼日戊午乃社于新邑牛一羊一豕一越七日甲子周公乃朝用书命庶殷侯甸男邦伯【通鉴前编以多士当在此下为告庶殷之辞】厥既命殷庶庶殷丕作【通鉴前编以梓村当在此下为告侯甸男邦伯之辞】太保乃以庶邦冡君出取币乃复入锡周公曰拜手稽首旅王若公诰告庶殷越自乃御事呜呼皇天上帝改厥元子兹大国殷之命惟王受命无疆惟休亦无疆惟恤呜呼曷其奈何弗敬天既遐终大邦殷之命兹殷多先哲王在天越厥后王后民兹服厥命厥终智蔵瘝在夫知保抱擕持厥妇子以哀吁天徂厥亡出执呜呼天亦哀于四方民其眷命用懋王其疾敬徳相古先民有夏天廸从子保面稽天若今时既坠厥命今相有殷天廸格保靣稽天若今时既坠厥命今冲子嗣则无遗夀耉其稽我古人之徳矧曰其有能稽谋自天呜呼有王虽小元子哉其丕能諴于小民今休王不敢后用顾畏于民碞王来绍上帝自服于土中旦曰其作大邑其自时配皇天毖祀于上下其自时中乂王厥有成命治民今休王先服殷御事比介于我有周御事节性惟日其迈王敬作所不可不敬徳我不可不监于有夏亦不可不监于有殷我不敢知曰有夏服天命惟有歴年我不敢知曰不其延惟不敬厥徳乃早坠厥命我不敢知曰有殷受天命惟有歴年我不敢知曰不其延惟不敬厥徳乃早坠厥命今王嗣受厥命我亦惟兹二国命嗣若功王乃初服呜呼若生子罔不在厥初生自贻哲命今天其命哲命吉凶命厯年知今我初服宅新邑肆惟王其疾敬徳王其徳之用祈天永命其惟王勿以小民滛用非彛亦敢殄戮用乂民若有功其惟王位在徳元小民乃惟刑用于天下越王显上下勤恤其曰我受天命丕若有夏厯年式勿替有殷厯年欲王以小民受天永命拜手稽首曰子小臣敢以王之雠民百君子越友民保受王威命明徳王末有成命王亦显我非敢勤惟恭奉币用供王能祈天永命【尚书】
　　成王崩召公受顾命立子钊是为康王当成王时陜以西召公主之陜以东周公主之召公之治西方甚得兆民和召公巡行乡邑有棠树决狱政事其下自侯伯至庶人各得其所无失职者召公卒【论衡召公年八十】民人思召公之政懐棠树不敢伐歌咏之作甘棠之诗【史记】
　　谥曰康
　　韩诗外传昔召伯在朝有司请营召以居召伯曰嗟吾以一身而劳百姓此非吾先君文王之志也于是出而就于阡陌之间而聴断焉召伯暴处逺野庐于树下百姓大説耕桑倍力以劝其后在位者不恤元元百姓困乏于是诗人见召伯之所休息树下美而歌之説苑召公述职当蚕桑之时不欲变民事故不入邑中舍于甘棠之下而聴断焉陜间之人皆得其所故后世思而歌咏之
　　论曰召为保相三王观其所陈戒溯洄道原所存亦差圣一间耳或于君奭之篇谓以爵位拂中爝火视日犹盲论夫【葛氏曰召公未免常人之情以爵位先后介意故周公作君奭以谕之】
　　辛甲
　　辛甲故殷之臣事纣葢七十五諌而不听去之周召公与语贤之告文王文王亲自迎之以为公卿封长子【刘向别録】
　　武王时为太史命百官官箴王阙于虞人之箴曰芒芒禹迹画为九州经启九道民有寝庙兽有茂草各有攸处徳用不扰在帝夷羿冒于原兽忘其国恤而思其麀牡武不可重用不恢于夏家兽臣司原敢告仆夫【左传】及成王立武庚叛周公东征已胜殷将攻商葢辛甲曰大难攻小易服不如服众小以刼大乃攻九夷而商葢服【韩非子】
　　道家有辛甲二十九篇【汉书】
　　散宜生　闳夭　太颠　南宫括
　　散宜生散氏宜生名【孔氏书传　人物表女皇尧妃散宜氏女则散宜为氏】文王为西伯时宜生与太颠闳夭
　　荀子闳夭之状面无见膺
　　鬻能辛甲大夫之徒往归之崇侯虎谮西伯于帝帝纣乃囚西伯于美里宜生与闳夭之徒患之乃求有莘氏美女骊戎之文马有熊九驷他竒怪物因殷嬖臣费仲而献之纣纣大説曰此一物足以释西伯况其多乎乃赦西伯【史记】
　　尚书大传散宜生之犬戎氏取美马骢身朱鬛鸡目者陈于纣庭纣出见之曰此何人也散宜生趋而进曰西蕃之臣昌之使者淮南子散宜生以千金求天下之珍怪得驺虞鸡斯之乗玉百工大贝百朋豹黄罴青犴白虎文皮千合以献因费仲而通纣説乃免其身杀牛赐之
　　及武王伐纣至于有戎之隧大风折斾宜生谏曰此其妖欤武王曰非也天落兵也风霁而乗以大雨水平地而啬宜生又諌曰此其妖欤武王曰非也天洒兵也卜而龟熸宜生又諌曰此其妖欤武王曰不利以祷祠利以击众卒犯三妖而禽纣于牧野【説苑】
　　散宜生太颠闳夭南宫括葢皆逮事文武故周公举之以劝君奭武王克殷命南宫括散鹿台之财发钜桥之粟以赈贫弱萌【史记】
　　尚书大传散宜生闳夭南宫括三子俱学乎太公太公见三子之为贤人遂酌酒切脯约为朋友望曰嗟乎西伯贤君也四子遂见西伯于羑里
　　伯逹　伯适
　　伯达伯适仲突仲忽叔夜叔夏季随季騧并事文王为虞官
　　国语文王询于八虞贾逵注八士皆在虞官
　　其母四产得八男皆君子雄俊【春秋繁露】
　　时人号为八虞
　　汲冡书命南宫忽振鹿台之财命南宫伯达迁九鼎三巫或疑南宫忽即仲忽南宫伯达即伯达南宫括即伯适若然则八虞南宫氏也康成曰成王时人刘向曰宣王时人墓在咸阳县东北五十里称南宫氏癸度
　　癸度者武王臣武王尝问于癸度曰贺献不重身不亲于君左右不足友不善于羣臣故不欲收穑户籍而给左右之用为之有道乎癸度对曰吾国者衢处之国也逺秸之所通游客蓄商之所道财物之所遵故茍入吾国之粟因吾国之币然后戴黄金而出故君请重重而衡轻轻运物而相因则国防可成故谨毋失其度未与民可治武王曰行事奈何癸度曰金出于汝汉之右衢珠出于赤野之末光玉出于禺氏之旁山此皆距周七千八百余里其途逺其至阨故先王度用于其重因以珠玉为上币黄金为中币刀布为下币故先王善高下中币制下上之用而天下定矣【管子】
　　史佚
　　史佚即尹逸亦曰史逸武王克殷既入即位于社南尹佚防祝曰殷之末孙季纣殄废先王明徳侮蔑神祗不祀昬暴商邑百姓其章显闻于皇天上帝于是武王再拜稽首曰膺更大命革殷受天明命武王又再拜稽首乃出遂命史佚展九鼎保玉【史记】
　　成王时为少师【贾谊新书】
　　王问政于尹逸曰吾何徳之行而民亲其上对曰使之以时而敬顺之忠而爱之布令信而不食言王曰其度安至对曰如临深渊如履薄冰王曰惧哉对曰天地之间四海之内善之则畜也不善则讐也夏殷之臣反讐桀纣而臣汤武夙沙之民自攻其主而归神农氏此君之所明知也若何其无惧也【説苑】
　　王与叔虞戏削桐叶为珪以与叔虞曰以此封若史佚因请择日立叔虞王曰吾与之戏耳史佚曰天子无戏言言则史书之礼成之乐歌之【史记】墨家有尹佚二篇【汉书】
　　君陈
　　君陈者成王之臣也初周公迁殷顽民于下都周公亲自监之周公殁成王命君陈代周公作君陈王若曰君陈惟尔令徳孝恭惟孝友于兄弟克施有政命汝尹兹东郊敬哉昔周公师保万民民懐其徳往慎乃司兹率厥常懋昭周公之训惟民其乂我闻曰至治馨香感于神明黍稷非馨明徳惟馨尔尚式时周公之猷训惟日孜孜无敢逸豫凡人未见圣若不克见既见圣亦不克由圣尔其戒哉尔惟风下民惟草图厥政莫或不艰有废有兴出入自尔师虞庶言同则绎尔有嘉谋嘉猷则入告尔后于内尔乃顺之于外曰斯谋斯猷惟我后之徳呜呼臣人咸若时惟良显哉王曰君陈尔惟周公丕训无依势作威无倚法以削寛而有制从容以和殷民在辟予曰辟尔惟勿辟予曰宥尔惟勿宥惟厥中有弗若于汝政弗化于汝训辟以止辟乃辟狃于奸宄败常乱俗三细不宥尔无忿疾于顽无求备于一夫必有忍其乃有济有容徳乃大简厥修亦简其或不修进厥良以率其或不良惟民生厚因物有迁违上所命从厥攸好尔克敬典在徳时乃罔不变允升于大猷惟予一人膺受多福其尔之休终有辞于永世【尚书】
　　论曰圣不独启必济羣佐辛甲癸度大颠闳夭之徒粲乎如列宿之附丽于天也予録次其梗概而封建皆莫可考云羑里之厄权不受命虽圣智亦有所不免欤
　　君牙　伯冏
