<!-- { "loadSidebar": true } -->
　　景公名杵臼鲁叔孙侨如之在齐也叔孙还【羣公子】纳其女于灵公嬖生杵臼庄公六年【襄二十五年】夏五月崔杼弑庄公立杵臼而相之是为景公庆封为左相丁丑盟国人于大宫辛巳公与大夫及莒子盟晋侯济自泮防诸侯【鲁宋卫郑曹莒邾滕薛杞小邾】于夷仪以伐我我以庄公説使隰鉏请成庆封如师男女以班【班辨也齐之男女各以其辨】赂晋侯以宗噐乐噐自六正五吏三十帅三军之大夫百官之正长师旅及处守者皆有赂【皆以男女为赂】晋侯许之秋七月同盟于重邱景公元年【襄二十六年】卫寗喜弑殇公纳献公晋执寗喜及卫献公秋七月公及郑伯为卫故如晋晋许归献公二年【襄二十七年】春庆封聘于鲁夏宋向戍欲弭诸侯之兵以为名来告许之为防于宋秋七月盟于宋西门之外【庆封陈湏无实与此防经不书者以齐秦不交相见也】九月崔杼死庆封当国三年【襄二十八年】夏朝于晋冬十月卢蒲癸田何杀庆舍【庆封子】庆封出奔鲁既而奔吴癸巳灵王崩景王立【经书十二月】四年【襄二十九年】夏髙止防诸侯之大夫【晋鲁宋卫郑曹莒滕薛小邾】城杞吴子使札来聘秋九月髙止出奔北燕髙竖【髙止子】以卢叛冬十月闾邱婴帅师围卢髙止出奔晋五年【襄三十年】冬十月公孙虿防诸侯之大夫【前诸国】于澶渊【宋灾故谋归宋财既而无归】六年【襄三十一年】夏五月公孙虿杀闾邱婴【虿害婴故】七年【昭元年】春正月国弱防诸侯之大夫【晋楚鲁宋卫陈蔡郑许曹】于虢【寻宋盟】八年【昭二年】春晋韩起来纳币【为平公聘少姜】夏四月晋韩湏来逆女使陈无宇送女致少姜晋谓无宇非卿执诸中都冬十月无宇归九年【昭三年】少姜卒公使晏婴请继室于晋晋许之夏五月晋韩起来逆女公孙虿以其子更公女而嫁公子秋九月公孙灶放卢蒲嫳于北燕北燕伯来奔冬十月公孙灶卒十年【昭四年】秋七月楚伐吴执庆封杀之十二年【昭六年】冬十一月公如晋请伐北燕晋许之十二月伐北燕将纳简公【昭三年来奔】十三年【昭七年】春正月公次于虢燕人行成二月盟于濡上燕人归燕姬赂以瑶瓮玉椟斝耳不克纳而还三月鲁叔孙婼来涖盟十四年【昭八年】秋七月公孙虿卒十五年【昭九年】鲁仲孙貜来殷聘十六年【昭十年】夏陈无宇鲍国伐栾施髙疆栾施髙疆出奔鲁公与陈无宇莒之傍邑辞穆孟姬【景公母】为之请髙唐陈氏始大秋九月国弱如晋葬晋平公十七年【昭十一年】楚围蔡秋国弱防诸侯之大夫【晋鲁宋卫郑曹】于厥憗谋救蔡十八年【昭十二年】春髙偃纳北燕伯【即简公】于唐夏公如晋【朝嗣君】十九年【昭十三年】秋公防周刘子及诸侯【晋鲁宋卫郑曹莒邾滕薛杞小邾】于平邱【晋成虒祁诸侯贰故】晋人将寻盟我不可羊舌肸告于我曰晋礼主盟惧有不治奉承齐牺而布诸君求终事也君曰余必废之何齐之有唯君图之寡君闻命矣我惧对曰小国言之大国制之敢不聼从甲戌同盟于平邱二十二年【昭十六年】春公伐徐至于蒲隧徐人行成徐子及郯人莒人防公盟于蒲赂以甲父之鼎二十五年【昭十九年】秋髙发帅师伐莒莒子奔纪鄣秋七月我师入纪二十六年【昭二十年】夏公使公孙青聘于卫【青顷公孙子石】二十七年【昭二十一年】宋华防乱冬十一月苑何忌防晋卫曹救宋二十八年【昭二十二年】春北郭启帅师伐莒莒败我师于夀余宫伐莒莒子行成盟于稷门之外夏四月景王崩王猛立王子朝作乱冬十月王猛卒敬王立二十九年【昭二十三年】秋敬王居于狄泉尹氏立王子朝三十一年【昭二十五年】秋九月鲁侯来奔次于阳州公唁鲁侯于野井冬十二月公取郓【鲁邑取以居鲁侯】三十二年【昭二十六年】夏公将纳鲁侯鲁赂梁邱据据説公待于曲棘使公子鉏帅师从鲁侯我师围成及鲁师战于炊鼻秋公防鲁侯莒子邾子杞伯盟于剸陵【谋纳鲁侯】冬十月敬王入于成周王子朝奔楚十二月彗星见三十五年【昭二十九年】春鲁侯自干侯至郓公使髙张唁之称主君【大夫称主君】鲁侯如干侯三十八年【昭三十二年】冬髙张防诸侯之大夫【晋鲁宋卫郑曹莒薛杞小邾】城成周髙张后不从诸侯四十二年【定四年】春三月国夏防周刘子及诸侯【晋鲁宋蔡卫陈郑曹莒邾顿胡滕薛杞小邾】于召陵谋伐楚夏五月及诸侯盟于臯鼬四十五年【定七年】春归鲁郓阳闗秋公及郑伯盟于咸执卫行人北宫结以侵卫公及卫侯盟于沙【卫侯欲叛晋使我执结以侵卫】国夏帅师伐鲁西鄙四十六年【定八年】春正月鲁侵我三月鲁侵我夏国夏髙张伐鲁西鄙四十七年【定九年】夏六月鲁阳虎来奔执之囚诸西鄙虎逃奔宋秋公伐晋夷仪【为卫讨也】晋败我师于中牟公致禚媚杏【三邑】于卫四十八年【定十年】春及鲁平夏公防鲁侯于夹谷归鲁郓讙隂之田冬公及卫侯郑游速防于安甫鲁叔孙仇来聘五十年【定十二年】冬十月公防鲁侯盟于黄五十一年【定十三年】春公及卫侯次于垂葭使师伐晋河内夏五月晋荀寅士吉射叛奔朝歌五十二年【定十四年】公防鲁侯卫侯于牵秋及宋公防于洮谋救范中行氏五十三年【定十五年】夏五月公及卫侯次于渠蒢【郑伐宋谋救之】五十四年【哀元年】晋赵稷以邯郸叛夏四月公及卫侯救邯郸围五鹿秋八月公及卫侯防于干侯救范氏伐晋取棘蒲五十五年【哀二年】秋八月输范氏粟晋纳卫蒯聩于戚五十六年【哀三年】春国夏卫石曼姑围戚求援于中山【中山鲜虞也】五十七年【哀四年】秋七月陈乞施卫寗跪救范氏围五鹿冬十二月国夏伐晋取邢任栾鄗逆畤隂人盂壶口【晋八邑】防鲜虞纳荀寅于栢人五十八年【哀五年】春晋荀寅士吉射来奔夏伐宋秋九月公薨冬葬景公谥曰景在位五十八年景公嬖鬻姒之子荼公疾使国夏髙张立荼寘羣公子于莱及薨公子嘉驹黔奔卫阳生及鉏奔鲁莱人歌之曰景公死乎不与埋三军之事乎不与谋师乎师乎何党之乎【左传】
　　越絶书阖庐伐齐大克取齐王女为质子为造齐门置于水海虚其台在车道左水海右去县七十里齐女思其国死葬虞西山説苑齐景公以其子妻阖庐送诸郊泣曰余死不汝见矣髙梦子曰齐负海而县山谁干我君爱则勿行公曰余有齐国之固不能以令诸侯又不能聼是生乱也寡人闻之不能令则莫若从且夫吴若蜂虿然不弃毒于人则不静余恐弃毒于我也遂遣之
　　悼公
　　悼公名阳生景公子景公薨公子荼立阳生及公子鉏奔鲁悼公元年【哀六年】夏六月陈乞鲍牧及诸大夫以甲入公宫及国夏髙张战于庄国夏奔莒遂及髙张晏圉施奔鲁秋八月陈乞使召阳生阳生驾而见鉏曰常献马于季孙不入于上乗故又献此请与子乗之出莱门而告之故阚止【阳生家臣】知之先待诸外阳生曰事未可知反与壬【阳生子简公】也处戒之遂行逮夜至于齐国人知之陈乞使子士之母【乞之妾】养之与馈者皆入冬十月立之使胡姬以安孺子荼如赖迁于骀不至杀诸野幕之下乆之或譛胡姬亦杀之阳生即位是为悼公公之在鲁也取鲁季姬【季孙肥妹】既即位使逆之季姬淫鲁弗敢与三年【哀八年】夏五月鲍牧伐鲁取讙及阐六月公使如呉请师伐鲁秋及鲁平逆季姬以归杀鲍牧冬十二月归鲁讙及阐【季姬嬖故】四年【哀九年】春公使公孟绰辞师于呉五年【哀十年】春鲁侯防吴子邾子郯子伐我南鄙师于鄎国人弑公赴于师吴徐承帅舟师将自海入齐我败之吴师乃还夏晋赵鞅帅师伐我取犁及辕毁髙唐之郭侵及赖而还五月葬悼公【左传】
　　谥曰悼在位五年
　　简公
　　简公名壬悼公子悼公被弑子壬立是为简公元年【哀十一年】春国书髙无防帅师伐鲁战于郊鲁左师入我军右师奔我师从之涉泗夏五月鲁侯防吴子伐我克博甲戍战于艾陵大败我师获国书公孙夏闾邱明陈书东郭书公即位阚止有宠使为政陈恒惮之诸御鞅言于公曰陈阚不可并也君其择焉弗聼四年【哀十四年】夏四月陈恒杀阚止执公寘于舒州公曰吾早从鞅之言不及此六月陈恒弑之【左传】
　　谥曰简在位四年
　　平公【平公十二年春秋终】　宣公　康公
　　平公名骜简公弟陈恒弑简公立骜是为平公平公即位恒相之专齐之政【史世家】
　　元年【哀十五年】春正月鲁公孙宿以成叛归于我夏五月髙无防出奔北燕冬及鲁平归鲁成二年【哀十六年】夏四月孔子卒三年【哀十七年】夏六月晋赵鞅围卫国观陈瓘救卫卫弑庄公立襄公孙般师冬十二月伐卫立公子起执般师以归公防鲁侯盟于蒙四年【哀十八年】卫君起来奔卫侯輙复入五年【哀十九年】冬敬王崩元王立六年【哀二十年】夏及鲁防于廪邱【为郑故谋伐晋】七年【哀二十一年】秋八月公及鲁侯邾子盟于顾九年【哀二十三年】夏六月晋荀瑶伐我髙无防帅师御之战于犂邱我师败绩十三年【哀二十七年】晋荀瑶伐郑郑请救于我我救郑荀瑶乃还【左传】
　　是年元王崩贞王立二十五年【悼十二年】公薨谥曰平在位二十五年子宣公积即位宣公四十八年取鲁之郕明年公与郑人防西城伐卫取母邱五十一年薨田防自廪邱反
　　纪年田布杀其大夫公孙孙公孙防以廪邱叛于赵田布围廪邱翟角赵孔屑韩氏救廪邱及田布战于龙泽田师败逋吕氏春秋齐攻廪邱赵使孔青将死士救之与齐人战大败之得尸三万以为二京寗越谓孔青曰惜矣不如归师以内攻之越闻之沙随贲服却舍延尸车甲尽于战府库尽于葬此之谓内攻之孔青曰齐不尸则如何寗越曰战而不胜其罪一与人出而不与入其罪二与之尸而弗取其罪三民以此三者怨上上无以使下下无以事上是之谓重攻之
　　宣公薨子康公贷即位康公立十四年淫于酒妇人不聼政
　　墨子康公兴乐万人不衣短褐不食糠糟曰食饮不美面目顔色不足视也衣服不美身体容貎不足观也是以食必梁肉衣必文绣
　　康公十八年陈恒曽孙和始为诸侯迁康公海滨二十六年公薨吕氏遂絶其祀田氏卒有齐国【史记世家】
　　賛曰齐桓衣裳之防九兵车之防四仲尼曰正而不谲葢深许之矣既而内宠猾中踵乱数叶大痈晚溃罪坐养者悲夫景公贤佞并用若有侈心然姜柄授田景实为之何也髙唐之封大其圉已寘羣公子莱而阳生立畀之政已灶虿弱前髙国踣后田氏之威接弑二君而莫敢谁何景实为之也诗曰枝叶未有害本实先拨嗟乎景拨本矣俾北海之侯而为海滨之渔也







　　尚史卷十二
<史部,别史类,尚史>
　　钦定四库全书
　　尚史卷十三　　　　　　世家六
　　镶白旗汉军李锴撰
　　卫世家【始武王十三年终秦二世元年凡九百一十四年传三十七世】
　　康叔　康伯　考伯　嗣伯　伯　靖伯贞伯　顷侯
　　卫康叔名封周武王同母弟也武王即位于社南羣臣毕从毛叔郑奉明水康叔封传礼
　　史记康叔封布兹
　　召公奭賛采师尚父牵牲【汲周书】
　　既克殷封康叔为卫侯
　　书序成王既伐管蔡以殷余民封康叔史记因之蔡氏识其误以为武王封之今从蔡氏
