<!-- { "loadSidebar": true } -->
　　淮南子文王砥徳修政纣闻而患之曰予夙兴夜寐与之竞行则苦心劳形纵而置之恐伐余一人崇侯虎曰周伯昌行仁义而善谋太子发勇敢而不疑中子旦恭俭而知时若与之从则不堪其殃纵而赦之身必危亡冠虽弊必加于头及未成请图之屈商乃囚文王于羑里
　　闳夭之徒求美女竒物善马以献纣纣乃赦西伯赐之弓矢斧钺得征伐曰谮西伯者崇侯虎也西伯归三年伐崇侯虎作丰邑【史记】
　　费仲纣佞臣善防好利殷人弗亲纣任之为政【史记】费仲説纣曰西伯昌贤百姓説之诸侯附焉不诛必为殷患纣曰子言义主何可诛费仲曰冠虽穿弊必戴于头履虽五采必践于地昌人臣也修义而人向之卒为天下患其必昌乎人人欲以其贤为其主非可不诛也且主而诛臣焉有过纣曰夫仁义者上所以劝下也昌好仁义诛之不可三説不用【韩非子】
　　飞亷亦佞臣恶来者飞亷子大业之苗裔飞亷善走恶来有力【晏子春秋手裂虎兕】父子俱以材力事纣武王伐纣并杀恶来【史记】
　　驱飞亷于海隅而戮之【孟子】
　　史记武王伐纣是时飞亷为纣石北方还无所报为坛霍太山而报得石棺铭曰帝令处父不与殷乱赐尔石棺以华氏死遂葬于霍太山　处父蜚亷字也
　　又有王子须者务为谄防使其君乐须防之乐忘终身之忧弃黎老而用姑息【尸子】
　　又有雷开左强大抵皆佞臣也
　　楚辞注雷开阿顺于纣乃赐之金玉而封之淮南子纣为无道左强在侧
　　论曰语有之犬善防狐善伺谗慝相济腼顔哆口少不察鲜不入之是以三仁与羣小并立而卒不胜也悲夫











　　尚史巻二十四
<史部,别史类,尚史>
　　钦定四库全书
　　尚史巻二十五　　　　　列传三
　　镶白旗汉军李锴撰
　　周诸臣传
　　周文公
　　周公旦者文王子也
　　荀子周公之状身如断菑
　　自文王在时旦为子孝防仁异于羣子及武王立周公常辅翼之用事居多武王十一年【史记作九年下十三年作十一年今遵经】东伐至盟津周公辅行十三年伐纣至牧野周公佐武王作牧誓破殷入啇宫纣自焚死周公把大钺召公把小钺以夹武王衅社告纣之罪于天及殷民
　　尚书大传纣死武王皇皇若天下之未定召太公而问曰入殷奈何太公曰臣闻之也爱其人者兼其屋上之乌不爱人者及其咠余武王曰不可召公趋而进曰臣闻之也有罪者杀无罪者活咸刘厥敌母使有余烈武王曰不可周公趋而进曰臣闻之也各安其宅各田其田母故毋新惟仁之亲武王旷乎若天下之已定也説苑同
　　封纣子武庚禄父使管蔡傅之以续殷祀封周公于少昊之虚曲阜是为鲁公周公不就封留佐武王【史记】周书维武王胜殷抚国绥民乃观于殷政告周公旦曰鸣呼殷政总总若风草有所积有所虚和此如何周公曰闻之文考来逺賔亷近者道别其隂阳之利相土地之宜水土之便营邑制命之曰大聚先诱之以四郊王亲在之賔大夫免列以选赦刑以寛复亡解辱削赦【阙】重皆有数此谓行风乃立县鄙商旅曰能来三室者与之一室之禄辟开修道五里有郊十里有井二十里有舍逺旅来至闗人易资舍其委市有五均早暮如一送行逆来振乏救穷老弱疾病孤子独寡惟政所先民有欲畜发令以国为邑以邑为乡以乡为闾祸灾相恤资丧比服五户为伍以首为长十夫为什以年为长合闾立教以威为长合旅同亲以敬为长饮食相约兴弹相庸耦耕【阙】耘男女有婚坟墓相连民乃有亲六畜有羣室屋既完民乃归之乡立巫医具百药以备疾灾畜五味以备百草立勤人以职孤立正长以顺防立职丧以恤死立大葬以正同立君子以修礼乐立小人以教用兵立乡社以习容春和猎耕耘以习迁行教茅与树艺比长立职与田畴皆通立祭祀与嵗谷登下厚薄此谓徳教若其凶土陋民贱食贵货是不政山林薮泽以因其【阙】工匠役工以政其材商贾趣市以合其用外商资贵而来贵物益贱资贱物出贵物以通其器夫然则闗夷市平财无郁废商不乏资百工不失其时无愚不教【阙】无穷乏则此谓和徳若有不言乃政其凶陂沟道路藂苴邱坟不可树谷者以材木春发枯槁夏发荣叶秋发实蔬冬发新烝以匡穷困揖其民力相更为师因其土宜以为民资则生无乏用死无传尸此谓仁徳旦闻禹之禁春三月山林不登斧以成草木之长夏三月川泽不入网罟以成鱼鼈之长且以并农力执成男女之功夫然则有生而不失其宜万物不失其性人不失其序天不失其时以成万财万财既成放此为人此为正徳泉深而鱼鼈归之草木茂而禽兽归之称贤使能官有材而归之闗市平商贾归之分地薄敛农民归之水性归下农民归利王若欲求天下民先设其利而民自至譬之若冬日之阳夏日之隂不召而民自来此谓归徳五徳既明民乃知常武王再拜曰呜呼允哉天民侧侧余知其极有宜乃召昆吾冶而铭之金版藏府而朔之
　　既克商二年王有疾弗豫太公召公曰我其为王穆卜周公曰未可以戚我先王公乃自以为功为三坛同墠为坛于南方北面周公立焉植璧秉珪乃告太王王季文王史乃册祝曰惟尔元孙某遘厉虐疾若尔三王是有丕子之责于天以旦代某之身予仁若考能多材多艺能事神乃元孙不若旦多材多艺不能事神今我即命于元龟尔之许我我其以璧与珪归俟尔命尔不许我我乃屏璧与珪乃卜三龟一习吉启籥见书乃并是吉公曰体王其罔害予小子新命于三王惟永终是图兹攸俟能念予一人公归乃纳策于金縢之匮中王翼日乃瘳【尚书】
　　武王崩成王年十有三而嗣立周公居冡宰摄政以治天下【家语】
　　尸子昔者武王崩成王少周公旦践东宫履乗石祀明堂假为天子七年荀子周公屏成王而反武王履天子之借负扆而坐诸侯趋走堂下礼记周公朝诸侯于明堂之位天子负斧依南向而立康成注周公摄王位以明堂礼仪朝诸侯也不于宗庙避王也天子周公也为斧文屏风于户牖之间周公于前立也史记淮南其説并同　按周公朝诸侯天子负斧依所谓天子者成王也葢谓负成王而朝诸侯也汉儒説礼传防为多而郑注直以天子为周公大乖事理家语摄政其説为允
　　管叔及其羣弟乃流言于国曰公将不利于孺子周公乃告二公曰我之弗辟我无以告我先王【郑氏诗传周公以管蔡流言辟居东都】于后公乃为诗以贻王名之曰鸱鸮王亦未敢诮公周公居东二年秋大熟未获天大雷雨以风禾尽偃大木斯拔邦人大恐王与大夫尽弁以启金縢之书乃得周公所自以为功代武王之説二公及王乃问诸史与百执事对曰信噫公命我勿敢言王执书以泣曰其勿穆卜昔公勤劳王家惟予冲人弗及知今天动威以彰周公之徳惟朕小子其亲迎我国家礼亦宜之王出郊天乃雨反风禾则尽起二公命邦人凡大木所偃尽起而筑之嵗则大熟【尚书】
　　越絶书武王封周公使傅相成王成王少周公臣事之于是管叔蔡叔不知周公而谗之成王周公乃辞位出巡狩于邉一年天暴风雨树木尽偃成王大恐及发金縢之柜察周公之册知周公有盛徳王乃夜迎周公树木皆起天下皆实　汉孔氏以居东为东征非是史以周公卒后发金縢书亦误史记成王病周公祝于河曰干命者旦也亦藏其防于府及人谗周公周公奔楚成王发府见书乃泣反周公説尤误今并正之
　　管蔡武庚等率淮夷反周公乃奉成王命兴师东伐作大诰遂诛管叔于商囚蔡叔于郭邻以车七乗降霍叔于庶人三年不齿淮夷毕定诸侯咸复宗周【史记】
　　尚书大传管叔蔡叔疑周公流言于国曰公将不利于王奄君薄姑谓禄父曰武王既死矣今王尚防周公见疑此百世一时也请举事禄父及三监叛韩诗外传客有见周公者应之于门曰何以道旦也客曰在外言外在内言内入乎将毋周公曰请入客曰立即言义坐即言仁坐乎将毋周公曰请坐客曰疾言则翕翕徐言则不闻言乎将毋周公唯唯明日兴师而诛管蔡故客善以不言之説周公善聴不言之説説苑畧同
　　康叔得禾异畆同颖献之成王王命康叔归周公于东作归禾周公既得命禾旅天子之命作嘉禾【书序　按康叔武王时封于卫成王伐管蔡复以殷余民益封之史作唐叔非是归禾嘉禾篇亡】
　　东土以集周公归报成王而淮夷徐戎及奄又叛周公为师召公为保东伐淮夷残奄作成王政迁其君薄姑作将薄姑【成王政将薄姑篇亦亡】成王来自奄至于宗周周公作多方以诰戒殷民【按多方者残奄后之诰多士者营洛后之诰也多方曰王来自奄多士曰昔朕来自奄多方曰尔乃自时洛邑无一语及新营多士曰周公初于新邑洛又曰今朕作大邑于兹洛其先后本文明确可据也又多方曰今尔奔走臣我监五祀知其为七年成王营洛周公归政之前也孔传云成王即政淮奄又叛史説同之蔡沈书传遂序多士于多方之前而以商民之迁在作洛之前以诠五祀之文説亦疎矣葢不察残奄在营洛之先多士在多方之后也尚书大传周公居摄一年救乱二年克商三年践奄四年建侯卫五年营成周六年制礼作乐七年致政故通鉴前编亦序残奄于东征之后今并多方正之】成王七年王朝步自周至丰使召公营洛邑周公复卜申视卒营筑居九鼎焉曰此天下之中四方入贡道里均作召诰洛诰成王既迁殷遗民周公以王命告作多士成王长能聴政于是周公乃还政成王周公恐成王壮治有所滛佚作无逸以戒成王【史记】
　　周公曰呜呼君子所其无逸先知稼穑之艰难乃逸则知小人之依相小人厥父母勤劳稼穑厥子乃不知稼穑之艰难乃逸乃谚既诞否则侮厥父母曰昔之人无闻知周公曰呜呼我闻曰昔在殷王中宗严恭寅畏天命自度治民袛惧不敢荒宁肆中宗之享国七十有五年其在高宗时旧劳于外爰暨小人作其即位乃或亮隂三年不言其惟不言言乃雍不敢荒宁嘉靖殷邦至于小大无时或怨肆高宗之享国五十有九年其在祖甲不义惟王旧为小人作其即位爰知小人之依能保惠于庶民不敢侮鳏寡肆祖甲之享国三十有三年自时厥后立王生则逸生则逸不知稼穑之艰难不闻小人之劳惟躭乐之从自时厥后亦罔或克夀或十年或七八年或五六年或四三年周公曰呜呼厥亦惟我周太王王季克自抑畏文王卑服即康功田功徽柔懿恭懐保小民惠鲜鳏寡自朝至于日中昃不遑暇食用咸和万民文王不敢盘于游田以庶邦惟正之供文王受命惟中身厥享国五十年周公曰呜呼继自今嗣王则其无滛于观于逸于游于田以万民惟正之供无皇曰今日躭乐乃非民攸训非天攸若时人丕则有愆无若殷王受之迷乱酗于酒徳哉周公曰呜呼我闻曰古之人犹胥训告胥保惠胥教诲民无或胥诪张为幻此厥不聴人乃训之乃变乱先王之正刑至于大小民否则厥心违怨否则厥口诅祝周公曰呜呼自殷王中宗及高宗及祖甲及我周文王兹四人廸哲厥或告之曰小人怨汝詈汝则皇自敬徳厥愆曰朕之愆允若时不啻不敢含怒此厥不聴人乃或诪张为幻曰小人怨汝詈汝则信之则若时不永念厥辟不寛绰厥心乱罸无罪杀无辜怨有同是丛于厥身周公曰呜呼嗣王其监于兹【尚书】又作文王大明緜之诗【诗注】
