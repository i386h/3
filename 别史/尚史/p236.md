<!-- { "loadSidebar": true } -->
　　公孙传易于孔门者【公孙氏别有三人焉一公孙龙字子石一赵人名龙字子秉为坚白同异之辩者一郑大夫公孙字伯石】孔子之后儒分为八有子张氏子思氏顔氏孟氏漆雕氏仲良氏公孙氏乐正氏之儒【韩非子一陶潜曰顔氏传诗为道为讽谏之儒孟氏传书为道为疏通致逺之儒漆雕氏传礼为道为恭俭荘敬之儒仲良氏传乐为道以和隂阳为移风易俗之儒乐正氏传春秋为道为属辞比事之儒公孙氏传易为道为洁静精微之儒】
　　县亶父子象孔子门人【广韵注　索隠亶作豊家语无父字记檀弓有县子琐附着于下】
　　陈荘子【齐陈恒名名伯】死使人赴于鲁鲁人欲勿哭公召县子而问焉县子曰古之大夫束修之问不出竟虽欲哭之安得而哭之今之大夫交政于中国虽欲勿哭焉得而勿哭且臣闻之哭有二道有爱而哭之有畏而哭之公曰然则如之何而可县子曰请哭诸异姓之庙于是与哭诸县氏县子琐曰吾闻之古者不降上下各以其亲【言丧服上不降逺下不降卑】滕伯文【殷时滕君】为孟虎齐衰其叔父也为孟皮齐衰其叔父也又曰绤衰繐裳非古也嵗旱穆公召县子而问然曰天久不雨吾欲暴尫而奚若曰天则不雨而暴人之疾子虐毋乃不可与然则吾欲暴巫而奚若曰天则不雨而望之愚妇人于以求之毋乃已疏乎徙市则奚若曰天子崩巷市七日诸侯薨巷市三日为之徙市不亦可乎【记檀弓　县子琐或即是县亶父或别是一人姑附见之】公休哀孔子门人【广韵注】
　　公析哀孔子门人【广韵注　疑即孔子弟子公晢哀】
　　盆成适孔子门人齐景公宿于路寝之宫夜分闻西方有男子哭者公悲之明日朝问于晏子晏子对曰西郭徙居布衣之士盆成适也父之孝子兄之顺弟也今其母不幸而死祔柩未葬家贫身老子恐力不能合祔是以悲也公曰子为寡人吊之婴往吊咎公不辱临公使男子免女子发笄开凶门而迎适【晏子春秋　孙奭曰尝欲学于孟子误按孟子时盆成括想别有一人孙奭所注葢指彼耳】
　　孟子　【孟子弟子附】
　　孟轲字子舆【文选注　孔丛子作子车】邹人也受业子思之门人孔丛子孟子车尚幼请见子思子思见之甚说其志礼敬甚崇客退子上曰白闻士无介不见女无媒不嫁孟孺子无介而见大人说而敬之白也未喻敢问子思曰然吾昔从夫子于郯遇程子于涂倾葢而语命子路将束帛赠焉以其道同于君子也今孟子车言称尧舜性乐仁义世所希有非尔所及也孔丛子孟子问子思曰尧舜文武之道可力而致乎子思曰称其言履其行夜思之昼行之如农之赴时商之趋利恶有不至者乎孔丛子子思谓孟子曰自大而不修其所以大不大矣自异而不修其所以异不异矣故君子髙其行人莫能阶逺其志人莫能及子思子孟子问牧民之道何先子思子曰利之孟子曰君子之教民者亦仁义而已何必曰利子思子曰仁义者固所以利之也上不仁则不得其所不义则利为诈此为不利大矣风俗通亦以为受业于子思　按孟子上距孔子百二十年史说为得
　　道既通游事齐宣王宣王不能用
　　荀子孟子三见宣王不言事门人曰曷为三遇齐王而不言事曰我先攻其邪心韩诗外传孟子说齐宣王而不说淳于髠侍孟子曰今日说公之君公之君不说意者其未知善之为善乎髠曰夫子亦诚无善耳昔者匏巴鼔瑟潜鱼出聴伯牙鼓琴六马犹秣鱼马犹知善之为善而况君人者孟子曰夫电雷之震不能使聋者有闻日月之明不能使盲者有见公之君若此也髠曰不然揖封生高商而齐人好歌杞梁之妻哭而人称咏夫声无细而不闻行无隠而不形夫子苟贤居鲁而鲁何也孟子曰吞舟之鱼不居潜泽度量之士不居污世夫蓺冬至必雕吾亦时矣
　　适梁梁惠王数败于军旅卑礼厚币以招贤者邹衍淳于髠孟子皆至梁梁惠王曰寡人不佞兵三折于外太子虏上将死国以空虚以羞先君宗庙社稷寡人甚丑之叟不逺千里辱幸至敝邑之廷将何以利吾国孟子曰君不可以言利君欲利则大夫欲利大夫欲利则庶人欲利上下争利国则危矣为人君仁义而已矣何以利为梁惠王谋欲攻赵孟子称太王去邠此岂有意阿世俗苟合而已哉持方枘欲内圆凿其能入乎【此段旧在作孟子七篇下今易置之新论秦攻梁惠王谓孟子曰秦攻梁先生何以御乎对曰昔太王居邠狄人攻之太王不欲伤其民乃去邠之岐今王奚不去梁乎惠王不说】梁惠王不果所言则见以为迂逺而濶于事情
　　风俗通孟子游于诸侯所言皆以为迂逺而濶于事情然终不屈道趋合尝仕于齐位至卿后不能用孟子去齐絶粮于邹薛困殆甚退与万章之徒序诗书仲尼之意作孟子十一篇梁惠王复聘请之以为上卿盐铁论孟子守旧术不知世务困于梁宋文选注虽往来屯难不见任用终亦为周威王师　仕齐梁为卿及为周威王师说皆异
　　当是之时秦用商君富国强兵楚魏用吴起战胜弱敌天下方务于合从连衡以攻伐为贤而孟子乃述唐虞三代之徳是以所如不合退而与万章之徒序诗书述仲尼之意作孟子七篇【史记】
　　儒家孟子十一篇【汉书】
　　马总意林孟子曰白羽白性轻白雪白性消白玉白性贞虽俱白其性不同也文选注孟子曰有人道我善者是吾贼也道吾恶者是吾师也法言孟子曰夫有意而不至者有矣未有无意而至者矣盐铁论孟子曰今之士大夫皆罪人也逢其意以顺其恶又曰尧舜之道非逺人也人不思之耳汉书孟子曰纣贵为天子而死曽不如匹夫是纣先自絶久矣非死之日天去之也风俗通孟子曰尧舜不胜其美桀纣不胜其恶传言失指图景失形广文选鲁平公与齐宣王防于鳬绎山下乐克备道孟子于平公曰孟子私淑仲尼其徳辅世长民其道发政施仁君何为不见乎
　　乐正克孟子弟子为鲁臣【赵岐注】
　　万章孟子弟子【赵岐注　索隠孟子之门人广韵注离娄之门人】
　　公孙丑孟子弟子【赵岐注】
　　浩生不害【浩生一作告】孟子弟子【赵岐注】
　　孟仲子孟子之从昆弟从学于孟子【赵岐注】
　　陈臻孟子弟子【赵岐注】
　　充虞孟子弟子【赵岐注】
　　屋庐连孟子弟子【赵岐注】
　　徐辟孟子弟子【赵岐注】
　　陈代孟子弟子【赵岐注】
　　彭更孟子弟子【赵岐注】
　　公都子孟子弟子【赵岐注】
　　咸丘蒙孟子弟子【赵岐注】
　　高子齐人尝学于孟子【赵岐注】
　　桃应孟子弟子【赵岐注】
　　滕更滕君之弟来学于孟子【赵岐注】
　　论曰程子有言曰仲尼元气也顔子春生孟子秋杀尽见又曰仲尼无迹顔子微有迹孟子其迹着可谓体圣贤之审者然振聋昭昧辟邪直枉天生孟子亦寓复于剥乎四时之气备而后嵗功成孟子葢董其成者也















　　尚史卷八十五
　　钦定四库全书
　　尚史卷八十六　　　　　　系六
　　镶白旗汉军李锴撰
　　诸子传
　　鬻子
　　鬻熊帝颛顼之后季连之苗裔【史记】
　　年九十见文王王曰老矣鬻子曰使臣捕兽逐麋已老矣使臣坐策国事尚少也文王师之【鬻子　韩诗外传作楚邱先生见孟尝君】
　　武王崩成王即位享国亲以其身见于鬻子之家而问焉鬻子告以上世之政【贾谊新书文多不具録】
　　所着鬻子二十二篇盖多阙畧云
　　老子　【闗尹子附】
　　老子者楚苦县厉乡曲仁里人也李氏名耳字伯阳谥曰聃【朱韬玉礼一名重耳外字聃云李氏女所生因母姓也又云生而指李树因以为姓许慎云聃耳漫也故名耳字索隐老子号伯阳父】周守藏室之史也【张汤传柱下史】孔子适周将问礼于老子老子曰子所言者其人与骨皆已朽矣独其言在耳且君子得其时则驾不得其时则蓬累而行吾闻之良贾深藏若虚君子盛徳容貎若愚去子之骄气与多欲态色与滛志是皆无益于子之身吾所以告子若是而已孔子去谓弟子曰鸟吾知其能飞鱼吾知其能游兽吾知其能走走者可以为罔游者可以为纶飞者可以为矰至于龙吾不能知其乘风云而上天吾今日见老子其犹龙耶老子修道徳其学以自隐无名为务居周乆之见周之衰乃遂去至闗闗令尹喜曰子将隐矣彊为我著书于是老子乃著书上下篇言道徳之意五千余言而去莫知其所终
　　髙士传老子陈人也生于殷时为周柱下史好养精气贵接而不施转为守藏史仲尼至周见老子知其圣人乃师之后周徳衰乃乘青牛车去入大秦过西闗闗令尹喜望气先知焉乃物色遮候之已而老子果至乃彊使着道徳经五千余言髙士传商容有疾老子徃问焉曰先生疾甚矣无遗教可以语弟子者乎商容曰过故乡而下车子知之乎老子曰非谓其不忘故耶商容曰过乔木而趋子知之乎老子曰非谓敬老耶张其口而示曰吾舌存乎老子曰然吾齿存乎老子曰亡商容曰子知之乎老子曰舌存非以其柔耶齿亡非以其刚耶商容曰尽矣无以复语子哉世説注商容老子师説苑作常摐博物志老子入胡作樗蒲
　　或曰老莱子亦楚人也著书十五篇言道家之用与孔子同时云【此下云老子百六十余嵗或言二百嵗説近诞故删之】
　　高士传老莱子者楚人也耕于山之阳或言于楚王王驾至莱子之门莱子方织畚王曰守国之政孤愿烦先生莱子曰诺王去其妻樵还曰许之乎曰然妻曰妾闻之可食以酒肉者可随而鞭棰可拟以官禄者可随而鈇妾不能为人所制投其畚而去莱子亦随其妻至于江南曰鸟兽之毛可绩而衣其遗粒足食也人莫知其所终孔丛子子思见老莱子莱子闻穆公将相子思曰若子事君将何以为乎子思曰顺吾性情以道辅之无死亡焉莱子曰不可子性刚而傲不肖又且无死亡非人臣也子思曰不肖固人之所傲也夫事君道行言听则何所死亡道不行言不听则亦不能事君所谓无死亡也莱子曰齿坚易敝舌柔常存子思曰吾不能为舌故不能事君列女传老莱子老养二亲行年七十着五采斒斓衣上堂跌仆因卧地为小儿啼或弄鶵鸟于亲侧
　　自孔子死之后百二十九年而史记周大史儋见秦献公曰始秦与周合而离离五百嵗而复合合七十嵗而霸王者出焉或曰儋即老子或曰非也世莫知其然否【太史公疑老莱子太史儋与老子为一人非是今以二人附老子传亦犹巢由附夷齐云】老子之子名宗宗为魏将封于叚干宗子注注子宫世之学老子者则绌儒学儒学亦绌老子道不同不相为谋岂谓是耶李耳无为自化清静自正【史记】
