<!-- { "loadSidebar": true } -->
　　冉有问于孔子曰古者三皇五帝不用五刑信乎孔子曰圣人之设防贵其不犯也制五刑而不用所以为至治也凡民之为姧邪窃盗靡法妄行者生于不足不足生于无度无度则小者偷惰大者侈靡各不知节是以上有制度则民知所止民知所止则不犯故虽有奸邪贼盗靡法妄行之狱而无防刑之民不孝者生于不仁不仁者生于丧祭之礼不明丧祭之礼所以教仁爱也能致仁爱则服丧思慕祭祀不懈人子馈养之道丧祭之礼明则民孝矣故虽有不孝之狱而无防刑之民杀上者生于不义义所以别贵贱明尊卑也贵贱有别尊卑有序则民莫不尊上而敬长朝聘之礼者所以明义也义必刑则民不犯故虽有杀上之狱而无防民之刑鬬变者生于相陵相陵者生于长防有序而遗敬让乡饮酒之礼者所以明长防之序而崇敬让也长防必序民懐敬让故虽有变鬬之狱而无陷刑之民滛乱者生于男女无别男女无别则夫妇失义婚姻聘享者所以别男女明夫妇之义也男女既别夫妇既明故虽有媱乱之狱而无防刑之民此五者刑罚之所从生各有源焉不塞其源而辄绳之以刑是谓为民设穽而防之也刑罚之源生于嗜欲不节夫礼度者所以御民之嗜欲而明好恶顺天道礼度既陈五教毕修而民犹或未化尚必明其法典以申固之其犯奸邪靡法妄行之狱者则饬制量之度有犯不孝之狱者则饬丧祭之礼有犯杀上之狱者则饬朝觐之礼有犯鬬变之狱者则饬乡饮酒之礼有犯媱乱之狱者则饬婚聘之礼三皇五帝之所化民者如此虽有五刑之用不亦可乎孔子曰大罪有五而杀人为下逆天地者罪及五世诬文武者罪及四世逆人伦者罪及三世谋神者罪及二世手杀人者罪止其身故曰大罪有五而杀人为下矣冉有问于孔子曰先王制法使刑不上于大夫礼不下于庶人然则大夫犯罪不可以加刑庶人之行事不可以治于礼乎孔子曰不然凡治君子以礼御其心所以属之以亷耻之节也故古之大夫其有坐不亷污秽而退放之者不谓之不亷污秽而退放则曰簠簋不饬有坐媱乱男女无别者不谓之媱乱男女无别则曰帷幕不修也有坐罔上不忠者不谓之罔上不忠则曰臣节未着有坐罢软不胜任者不谓之罢软不胜任则曰下官不职有坐干国之纪者不谓之干国之纪则曰行事不请此五者大夫既自定有罪名矣而犹不忍斥然正以呼之也既而为之讳所以媿耻之是故大夫之罪其在五刑之域者闻而谴发则白冠厘缨盘水加剑造乎阙而自请罪君不使有司执缚牵掣而加之也其有大罪者闻命则北面再拜跪而自裁君不使人捽引而刑杀之也曰子大夫自取之耳吾遇子有礼矣以刑不上大夫而大夫亦不失其罪者教使然也凡所谓礼不下庶人者以庶人遽其事而不能充礼故不责之以备礼也仲弓问于孔子曰雍闻至刑无所用政至政无所用刑至刑无所用政桀纣之世是也至政无所用刑成康之世是也信乎孔子曰圣人之治化也必刑政相叅焉太上以徳教民而以礼齐之其次以政言导民以刑禁之刑不刑也化之弗变导之弗从伤义以败俗于是乎用刑矣颛五伦必即天伦行刑罚则轻无赦是故爵人必于朝与众共之也刑人必于市与众弃之也古者公家不畜刑人大夫弗养其士遇之涂弗与之言屏诸四方唯其所之弗及与政弗欲生之也仲弓曰其禁何禁孔子曰巧言破律遁名改作执左道与乱政者杀作媱声造异服设伎竒器以荡上心者杀行伪而坚言诈而辩学非而博顺非而泽以惑众者杀假于神时日卜筮以疑众者杀此四诛者不以听仲弓曰其禁尽于此而已孔子曰此其防者其余禁者十有四焉命服命车不粥于市珪璋璧琮不粥于市宗庙之器不粥于市兵车旍旗不粥于市牺牲秬鬯不粥于市戎器兵甲不粥于市用器不中度不粥于市布帛精麤不中数广狭不中量不粥于市奸色乱正色不粥于市文锦珠玉之器雕饰靡丽不粥于市衣服饮食不粥于市菓食不时不粥于市五木不中伐不粥于市鸟兽鱼鼈不中杀不粥于市凡执此禁以齐众者不赦过也【家语】
　　至秦用商鞅设连坐之法造参夷之诛加肉刑大辟者有凿颠抽胁镬烹之法所谓繁于秋荼密于凝脂而上下相趋奸伪萌生以底于亡是又惨礉苛毒不可以论于刑已


　　尚史巻一百三
　　钦定四库全书
　　尚史巻一百四　　　　　　志十二
　　镶白旗汉军李锴撰
　　田赋志
　　昔者神农氏斵木为耜揉木为耒始教耕民知一母百子之利乃粒食土生食食生民王者宝土生民宝食葢不可一日离矣及禹为司空任土作贡弃为稷播百谷驯至于周作平土之制任三壤班五土火变水行而井田立限法昭然备矣葢赋取乎下田操乎上授受有节公私有程乡闾州党勤董督之是以野无废土国无游民公田稼不善则罪民私田稼不善则罪吏兴利除害民用以给是治之有道也暴秦堕则令民得自占田夫然后大权逆移纵弛以逞董子所谓富者连阡陌贫者无立锥如此而求治譬废楫以济川必无繇矣夫春秋之法诸侯不得専封大夫不得専地舆台臧获举有执焉何以为治百一而赋祗益滛氓而已摭拾旧规述田赋志
　　井田之制莫攷其所始洎商畧得其详然少康逃奔有虞有田一成有众一旅成为六十四井之甸岂夏时已有其制与商之为制以六百三十畆之地画为九区区七十畆中为公田公田之中以十四畆为庐舍其外八家各授一区但借其力以助耕公田一夫实耕公田七畆周时方里而井井九百畆其中为公田公田之中以二十畆为庐舍八家皆耕百畆同养公田一夫实耕公田十畆
　　按王制古者以周尺八尺为歩今以周尺六尺四寸为步是周尺每步少古尺一尺六寸则畮少百六十尺百畮少万六千尺以六尺四寸而一得二千五百步为二十五畮以商之七十畮加二十五畮得九十五畮是每井裁少周五畮
　　以小司徒经土地而井牧其田野九夫为井四井为邑四邑为邱四邱为甸四甸为县四县为都【周礼】
　　所谓九夫为井者井方一里九夫所治之田也四井为邑方二里四邑为邱方四里四邱为甸方八里旁加一里则方十里为一成积百井九百夫其中六十四井【甸方八里八八开方之得六十四井此正田之数】五百七十六夫【井九夫积五百七十六夫此正农之数】出田税三十六井【此一甸旁加一里之数】三百二十四夫治洫四甸为县方二十里四县为都方四十里四都方八十里旁加十里乃得方百里为一同也积万井九万夫其四千九十六井【同方六十四里开方之得四千九十六井此正田之数】三万六千八百六十四夫【此正农之数】出田税二千三百四井【同实方六十四里旁加十六里乃得方八十里此旁加十六里之数】二万七百三十六夫治洫三千六百井【同方八十里旁加二十里乃得方百里此旁加二十里之数】三万二千四百夫治浍井田之法备于一同
　　贾公彦疏四都方八十里开方之为六千四百井就里除四千九十六井余二千三百四井井有九夫为二万七百三十六夫不出税使之治洫四成为县县方二十里更加五里方二十五里四县是小都五十里四都方百里一同开方之为万井就内除六千四百井余三千六百井井有九夫为三万二千四百夫不出税使之治浍
　　司马法曰六尺为步步百为畆【汉时二百四十步为畆是古百二十畆当汉五十畆】畆百为夫夫三为屋屋三为井井十为通通十为成成百井十成为终终千井十终为同同方百里万井【郑注　井十为通成十为终者横以十贯而为长通十为成终十为同者纵以十聫而为方也此与周官以四逓加之法筭各不同】此都鄙井田之法所谓八家同井者也案井田之制周官文明甚郑氏引司马法一同方百里万井之説而设旁加之法夫一甸既已旁加一里矣合为一同又旁加十里遂使一同之中正田裁四千九十六井正农裁三万六千八百六十四夫治田出税而旁加之田且至五千九百四井人至五万三千一百三十六夫不出税而治洫与浍是旁加之田反溢于公田而旁加之夫反溢于正夫矣周之本制未必若是也攷大司徒不易之地家百亩一易之地家二百亩再易之地家三百亩又有余夫口受田二十五亩凡此诸田不附一井之旁将安从取给哉夫莱田者嵗更月易必不能越井而耕也余夫者一户之子弟必不能别宅而居也郑氏谓六乡以九等受地皆以一夫为计其地则尽余夫无地可受并出耕遂地之中百里之外其于事理有必不可者又若司马法之井十为通通为匹马三十家士一人徒二人此葢三分取一尔而贾疏云井有九夫十井为九十夫之地宫室涂巷三分去一唯有六十夫地在不易一易再易通率三夫受六夫之地三十夫受六十夫之地唯三十家使出马一匹士一人徒二人此亦度一井九百畮之中当有余畮以补莱田遂乃减夫以求其合是一井名为九夫而实则六夫矣夫求合百里万井之説而设旁加求合一通三十家之説而减正夫牵率调停均非通论也今画井定方用附余田意之所儗理或然尔一井正田之外当附余田五百六亩二分有半一邑合计余田二千二十五亩一邱合计余田八千一百亩一甸合计余田三万二千四百亩开方之四周各一里三十六井得甸方十里百井矣一县合计余田十二万九千六百亩开方之四周各二里一百四十四井得县方二十里四百井矣一都合计余田五十一万八千四百亩开方之四周各四里五百七十六井得都方四十里一千六百井矣一同今计余田二百七万三千六百亩开方之四周各八里二千三百四井得同方八十里六千四百井矣再加余田三百二十四万亩开方之四周又十里三千六百井得同方百里万井矣田不外授农不越井平土之制葢不外此乎【附图于后】
　　遂人掌邦之野以土地之图经田野造县鄙形体之法五家为邻五邻为里四里为鄼五鄼为鄙五鄙为县五县为遂皆有地域沟树之凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路以达于畿【周礼】
　　十夫二邻之田百夫一鄼之田千夫二鄙之田万夫四县之田遂沟洫浍皆所以通水于川也遂广深各二尺沟倍之洫倍沟浍广二寻深二仭径畛涂道路皆所以通车徒于国都也径容牛马畛容大车涂容乗车一轨道容二轨路容三轨都之野涂与环涂同可也【诸侯环涂五轨其野涂与都环涂皆三轨】万夫者方三十三里少半里
　　贾疏从西北隅北畔至东头有十洫一洫百夫十洫千夫千夫万步万步自三十三里余百步是少半里以九浍总而言之则万夫矣
　　九而方一同以南亩图之则遂纵沟横洫纵浍横九浍而川周其外焉【康成注】
　　贾疏按诗有今适南亩故以南亩图之其田南北细分者是以行隔为一夫十夫则于首为横沟十沟即百夫于东畔为南北之洫十洫则于南畔为横浍九浍则于四畔为大川此川人造广深葢倍浍此川与匠人浍水所注川者异彼百里之间一川谓大川也
　　此乡遂沟洫之法所谓十夫有沟者也
　　贾疏此与井田异制以九而方一同则百里之内九九八十一浍为井田则一同为一浍既沟浍稀稠不同又沟浍法以为贡子就夫税之十一而贡井田则九夫为井井税一夫美恶取于此不税民之所自治是沟洫井田异也
　　匠人为沟洫耜广五寸二耜为耦一耦之伐广尺深尺谓之
