<!-- { "loadSidebar": true } -->
　　苏秦説赵王曰请一韩魏齐楚燕赵六国从亲以傧秦盟于洹水之上约曰秦攻楚齐魏各出鋭师以佐之韩絶食道赵渉河漳燕守常山之北秦攻韩魏则楚絶其后齐出鋭师以佐之赵渉河漳燕守云中秦攻齐则楚絶其后韩守成皋魏塞午道【宜州西防州东有山名子午岭南北直相当北山是子南山是午共为子午道】赵渉河漳博闗燕出鋭师以佐之秦攻燕则赵守常山楚军武闗齐涉渤海韩魏出鋭师以佐之秦攻赵则韩军宜阳楚军武闗魏军河外齐涉渤海燕出鋭师以佐之诸侯有倍约者五国共伐之秦必不敢出兵函谷闗以害山东矣班彪尝论之曰从约者天下之心亦其势也以天下之心行天下之势如水就下孰能御之其所不可者诸侯之心不一或见小利而相侵或修小怨而相伐或子名实为横人所恐喝使诸侯之智少灵于连鸡则秦人自保之不给安能图并吞之举耶説殊是虽然父子天属兄弟同气或有时而疑诸侯反覆其不相保不待智者而知之矣当是时使韩守宜阳塞轘辕筑伊闗扞缑氏楚封武闗备南郑壁方城魏控皮氏窒汾隂蒲阪赵崇离石絶西河屯马邑雁门燕扼云中九原堑滹沱鄙林胡楼烦六国各严其圉西乡而戒教养安集内纾其力御诈以信破谗以忠杜倾危之口斥纵横之术诚能如是虽亡秦不足于以禁秦之帝为有余矣















　　尚史卷九十七
<史部,别史类,尚史>
　　钦定四库全书
　　尚史卷九十八　　　　　　志六
　　镶白旗汉军李锴撰
　　礼志
　　生民之性与天地凖而气质之秉醇寄焉先王牖之于中使无过差不及是礼之所由起也是故乐由阳来礼由隂作乐所以修内礼所以修外乐期于和礼期于中礼乐不可斯须去身犹水火之给民用也虽然朝昏从君视父以夜忠孝之至也而知和而和敝流于渎玉帛具文揖让备仪而惂淫宿饰文交作敝流于伪渎与伪不可以为治故乐宣其内礼节其外礼者防民之伪而教之中教之中者节文之谓也管子所谓因人之情縁义之理而为之节文者是也古礼寖失杞宋无征惟周官二戴杂陈厥要仪礼厪存士仪具揖让周旋之文是子太叔黄父之对非礼之大经者矣约其精凿述礼志
　　曲礼曰母不敬俨若思安定辞安民哉若夫坐如尸立如齐礼从宜使从俗夫礼者所以定亲疏决嫌疑别同异明是非也礼不妄説人不辞费礼不逾节不侵侮不好狎修身践言谓之善行行修言道礼之质也礼闻取于人不闻取人礼闻来学不闻往教道徳仁义非礼不成教训正俗非礼不备分争辩讼非礼不决君臣上下父子兄弟非礼不定宦学事师非礼不亲班朝治军涖官行法非礼威严不行祷祠祭祀供给神非礼不诚不庄是以君子恭敬撙节退让以明礼
　　慎子礼从俗政从上使从君国有贵贱之礼无贤不肖之礼有长幼之礼无勇敢之礼有亲疎之礼无爱憎之礼白虎通朝廷之礼贵不让贱所以有尊卑也乡党之礼长不让幼所以明有年也宗庙之礼亲不让踈所以有亲也此三者行然后王道得王道得然后万物成也
　　昔者仲尼与于蜡宾事毕出游于观之上喟然而叹仲尼之叹葢叹鲁也言偃在侧曰君子何叹孔子曰大道之行也与三代之英防未之逮也而有志焉大道之行也天下为公选贤与能讲信修睦故人不独亲其亲不独子其子使老有所终壮有所用幼有所长矜寡孤独废疾者皆有所养男有分女有归货恶其弃于地也不必藏于己力恶其不出于身也不必为己是故谋闭而不兴盗窃乱贼而不作故外戸而不闭是谓大同今大道既隠天下为家各亲其亲各子其子货力为己大人世及以为礼城郭沟池以为固礼义以为纪以正君臣以笃父子以睦兄弟以和夫妇以设制度以立田里以贤勇知以功为已故谋用是作而兵由此起禹汤文武成王周公由此其选也此六君子者未有不谨于礼者也以着其义以考其信着有过刑仁讲让示民有常如有不由此者在埶者去众以为殃是谓小康言偃复问曰如此乎礼之急也孔子曰夫礼先王以承天之道以治人之情故失之者死得之者生诗曰相防有体人而无礼人而无礼胡不遄死是故夫礼必本于天殽于地列于神达于丧祭射御冠昬朝聘故圣人以礼示之故天下国家可得而正也言偃复问曰夫子之极言礼也可得而闻与孔子曰我欲观夏道是故之杞而不足征也吾得夏时焉【夏书小正】我欲观殷道是故之宋而不足征也吾得坤干焉【殷书归藏】坤干之义夏时之等吾以是观之故圣人参于天地并于神以治政也处其所存体之序也玩其所乐民之治也故天生时而地生财人其父生而师教之四者君以正用之故君者立于无过之地也故君者所明也非明人者也君者所养也非养人者也君者所事也非事人者也故君明人则有过养人则不足事人则失位故百姓则君以自治也养君以自安也事君以自显也故礼达而分定故人皆爱其死而患其生故用人之知去其诈用人之勇去其怒用人之仁去其贪故国有患君死社稷谓之义大夫死宗庙谓之变【变当作辨】故圣人耐以天下为一家以中国为一人者非意之也必知其情辟于其义明于其利达于其患然后能为之何谓人情喜怒哀乐爱恶欲七者弗学而能何谓人义父慈子孝兄良弟弟夫义妇听长惠幼顺君仁臣忠十者谓之人义讲信修睦谓之人利争夺相杀谓之人患故圣人所以治人七情修十义讲信修睦尚辞让去争夺舍礼何以治之饮食男女人之大欲存焉死亡贫苦人之大恶存焉故欲恶者心之大端也人藏其心不可测度也美恶皆在其心不见其色也欲一以穷之舍礼何以哉
　　荀子夫人生有欲欲则求求则争争则乱乱则穷先王恶其乱也故制礼义以养之
