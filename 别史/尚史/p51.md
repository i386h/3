<!-- { "loadSidebar": true } -->
　　句践之地南至于句无北至于御儿东至于鄞西至于姑蔑广运百里乃致其父兄昆弟而誓之曰寡人闻古之贤君四方之民归之若水之归下也今寡人不能将帅二三子夫妇以蕃命壮者无取老妇老者无取壮妻女子十七不嫁丈夫二十不取其父母有辠将免者以告公令医守之生丈夫二壶酒一犬生女子二壶酒一豚生三人公与之母生二人公与之饩当室者死三年释其政支子死三月释其政必哭泣葬埋之如其子令孤子寡妇疾疹贫病者纳宦其子其达士洁其居美其服饱其食而摩厉之于义四方之士来者必朝礼之句践载稻与脂于舟以行国之孺子之游者无不餔无不歠以问其名非身之所种不食非夫人之所织不衣【国语】
　　吕氏春秋越王苦防稽之耻内亲羣臣下养百姓以求其心有甘脆不足分弗敢食有酒流之江与民同之身亲耕而食妻亲织而衣时出行路从车载食以亲孤寡老弱之渍病困穷顔色愁悴不赡者必身自食之吴越春秋句践臣吴至归越句践七年也王曰寡人欲筑城立郭分设里闾于是范蠡乃筑作小城周千一百二十一步西北主龙飞翼之楼象天门东南伏漏石窦象地戸陵门四达象八风城成而怪山自生者琅琊东武海中山也范蠡曰臣之筑城其应天矣昆仑之象存焉天地卒号以着其实名东武起游台其上东南为司马门立增楼冠其山巅以为灵台起离宫于淮阳宿台在高平驾台在成邱立苑于乐野燕台在石室斋台在襟山句践之出游也休息食室于氷厨越王乃升明堂立政翼翼小心出不敢奢入不敢侈王念复吴讐乃苦身劳心夜以接日目卧则攻之以蓼足寒则渍之以水冬常氷夏常握火悬胆于户出入尝之中夜潜泣泣而复啸又曰越王既栖防稽范蠡等曰臣窃见防稽之山有鱼池上下二处水中有三江四渎之流九谿六谷之广上池宜于君王下池宜于臣民畜鱼三年国当富盈今本无越絶书防稽山上城者句践与吴战败栖其中因以下为目鱼池又曰句践将降西至浙江待诏入吴故有鸡鸣墟又曰女阳亭者句践入官于吴夫人从道产女此亭养于李乡句践胜吴更名女乡更就李为语儿乡又曰山者句践起怪游台也车南司马门因以炤又仰望天气观天怪也高四十六丈周五百三十二步一曰怪山怪山者一夜自来故谓怪山乐野者越之弋猎处其山上石室句践所休谋也东郭外南小城者句践氷室句践之出入也斋于稷山往从田里去从北郭门炤山更驾台驰于离邱游于美人宫兴乐中宿过歴马邱射于乐野之衢走犬若邪休谋石室食于氷厨领功铨土已作昌土台藏其形隠其情一曰氷室者所以备羞膳也北郭外路南溪北城者筑鼔钟宫也姑中山者铜官之山也越人谓之铜姑渎长二百五十里朱余者盐官也越人谓盐曰余官渎者工官也富中大塘者治以为义田为肥饶谓之富中拾遗记初越王入国有丹乌夹王而飞故句践入国起望乌台范蠡相越日致千金家僮闲算术者万人收四海难得之货以为器铜铁之类积如山阜或藏之井堑谓之寳井奇容丽色溢于闺房谓之游宫
　　句践欲使范蠡治国政蠡对曰兵甲之事种不如蠡镇抚国家亲附百姓蠡不如种于是举国政属大夫种而使范蠡与大夫诸稽郢行成于吴句践自防稽归七年拊循其士民士民欲用以报吴大夫逢同谏曰国新流亡今乃复殷给缮饰备利吴必惧惧则难必至且鸷鸟之撃也必匿其形今吴兵加齐晋怨深于楚越名高天下实害周室徳少而功多必淫自矜为越计莫若结齐亲楚附晋以厚吴吴之志广必轻战是我连其权三国伐之越承其弊可克也句践曰善
　　吴越春秋越王曰吴王好服之离体吾欲采葛织布献之乃使国中男女采葛作黄丝之布未及遣使吴王赐之书増之以封东至勾甬西至檇李南至姑末北至平原纵横八百里越王乃索葛布十万甘蜜九瓽文笥七枚狐皮五双晋竹十廋以复封礼吴王得献乃复増越之封赐羽毛之饰九枚诸侯之服采葛之妇伤越王用心之苦乃作苦之诗　诗俚恶不足録越絶书葛山者句践罢吴种葛使越女织布献于吴犬山者畜犬猎南山白鹿献吴故曰犬山其高为大亭六山者句践铸铜铸铜不烁埋之东坂其上马棰句践遣使取于南社徙种六山饰治为马棰献之吴又曰邱土城句践所习教美女西施郑旦宫台也女出苎萝山欲献于吴恐朴陋故近大道居又曰麻林山一名多山句践欲伐吴种麻以为弓使齐人守之越谓齐人多故曰麻林多以防吴以山下田封功臣射圃者句践习兵处也射卒陈音死葬民西故曰陈音山独妇山者句践将伐吴徙寡妇致独山上以为死士示得专一也防坞者越以遏吴军也鸡山豕山者畜鸡豕将伐吴以食士也浙江南路西城者范蠡敦兵城也其陵固可守谓之固陵舟室者船宫也石塘者越所害军船也杭坞者句践杭也巫里句践所徙巫为一里巫山者越神巫之官也死葬其上江东中巫葬者越神巫无社子孙也死句践于中江葬之巫神欲使覆祸呉人船又曰句践反国六年皆得士民之众而欲伐吴于是使之维甲维甲者治甲系断修内矛赤鸡稽繇者也越人谓人铩也方舟航买仪尘者越人往如江也治须虑者越人谓船为须虑亟怒纷纷者怒貌也怒至士击高文者跃勇士也习之于夷夷海也宿之于菜菜野也致之于单单者堵也述异记句践得范蠡之谋乃示民以耕桑延四方之士作台于外而馆贤士今防稽山有越王台今交州麻林一名纻林句践种麻将以弓糠头山句践贮米于其上舂积糠为山防稽之上有铸劒洲箭镞洲往往得箭镞拾遗记越王使工人桐昆吾之神采金铸八剑一揜日二断水三转魄四悬翦五惊鲵六灭魂七郤邪八真刚以切玉断金如削土木韩非子越王入宦于吴劝之伐齐以弊吴吴兵既胜于艾陵张之于江济强之于黄池故可制于五湖
　　居二年【哀十二年】吴伐齐败之艾陵大夫种曰臣观吴王政骄矣请贷粟以卜其事请贷吴王与之越乃私喜吴既杀伍贠任嚭政居三年【哀十三年】吴王北防诸侯于黄池吴精兵从王惟老弱与大子留守【史记世家】
　　而越十年不收于国民居有三年之食国之父兄请曰昔夫差耻吾君今越国亦节矣请报之辞曰昔者之战寡人之辠也姑无庸战父兄又请句践许之乃致其众而誓之曰寡人闻古之贤君不患众之不足而患其志行之少耻也今夫差衣水犀之甲者亿有三千不患其志行之少耻而患其众之不足也今寡人将助天灭之吾不欲匹夫之勇也欲其旅进旅退也进则思赏退则思刑乃发习流二千教士四万人君子六千人诸御千人伐吴国人皆劝父勉其子兄勉其弟妇勉其夫故败吴于囿又败之于没又郊败之【国语】
　　吴告急于王王秘之已盟黄池乃使人厚礼以请成越越自度亦未能灭吴乃与吴平
　　韩非子越伐吴乃先宣言曰吴王筑如皇之台掘深池罢苦百姓煎靡财货余为民诛之又曰越王问大夫种曰伐吴可乎对曰君欲知之试焚宫室于是焚宫室下令曰救火者死比死敌之赏救火而不死者比胜敌之赏不救火者比北降之罪人涂其体被濡衣而赴火者左三千人右三千人又曰越王见怒鼃而式之御者曰何为曰鼃有气是嵗人有自刭死以头献者故越王将复吴试燔台而鼔之使民赴火者赏在火也临江而鼔之使人赴水者赏在水也临战而使人絶头刳腹而无顾者赏在兵也墨子越王好士之勇焚舟失火试其士曰越国之寳尽在此亲自鼔其士而进之士闻鼓音破碎乱行蹈火而死者左右百人有余越王击金而退之淮南子越王一决狱不辜援龙渊而切其股血流至足以自罚而战武士必其死
　　其后四年【哀十二年】越复伐呉吴士民罢弊轻鋭尽死于齐晋而越大破吴因而留围之三年呉师败越遂复栖吴王于姑苏之山吴王使王孙雄肉膝行而前请成句践不忍欲许之范蠡曰防稽之事天以越赐吴呉不取今天以吴赐越越其可逆天乎谋之二十二年一旦而弃之可乎句践曰吾欲听子言吾不忍其使者范蠡乃鼔进兵曰王已属政于执事使者去不者且得罪吴使者泣而去句践怜之乃使人谓呉王曰吾置王甬东君百家吴王谢曰吾老矣不能事君王遂自杀
　　越絶书安城里高库者句践禽夫差以为胜兵筑库高阁之周二百三十步
　　句践已平呉乃以兵北渡淮与齐晋诸侯防于徐州致贡于周周元王使人赐句践胙命为伯句践已去渡淮南以淮上地与楚归吴所侵宋地于宋与鲁泗东方百里当是时越兵横行于江淮东诸侯毕贺号称霸王越絶书句践平吴春祭三江秋祭五湖因以其时为之立祠于是度兵徐州致贡周室沛归于宋浮陵以付楚临期开阳复之于鲁越专其功故曰越絶説苑句践与吴战大败之兼有九夷近臣三逺臣五令曰闻吾过而不告者其罪刑水经注琅琊山名越王句践之故国句践并呉欲霸中国徙都琅琊纪年晋出公七年于越徙都琅琊越絶书句践伐呉霸闗东从琅琊起观台以望东海孔子从弟子奉雅琴治礼往奏句践不可孔子辞　按纪年越絶二説谬是时晋乆亡孔子亦前卒呉越春秋越王使人如木客之山取元常之丧欲徙葬琅琊三穿元常之墓墓中生熛风飞砂石人莫能入遂置而去句践乃号令齐楚秦皆辅周室秦桓公不如命句践乃攻秦秦引咎乃还军人作河梁之诗　説亦谬秦桓公亦乆卒淮南子越王句践发文身无皮弁搢笏之服拘罢拒折之容然而胜夫差于五湖南面而霸天下泗上十二诸侯皆率九夷以朝韩诗外传越王使亷稽献民于荆王荆王使者曰越夷狄之国也臣请欺其使者荆王曰越王贤人也子慎之使者出见曰冠则得见不冠不得见廉稽曰夫越周室之列封也不得处于大国而处江海之陂文身翦发今来至上国必曰冠得见不冠不得见如此则上国使适越亦将劓墨文身翦发而后得见可乎荆王闻之被衣出谢説苑越使诸发执一枝梅遗梁王余説同　梁王见春秋后説误吕氏春秋客有以吹见越王上下宫商和而王不喜或为之野者而王説之新论越王退吹之音而好鄙野之声
　　句践薨
　　吴越春秋句践寝疾谓太子夷兴曰吾自禹之后承元常之徳从穷越之地以摧吴跨江涉淮自致于斯夫霸者之后难以乆立慎之哉遂卒新书范蠡负石而蹈五湖大夫种防领谢室渠如处车裂回泉自此之后句践不乐忧悲荐至内崩而死
　　子王鼫与即位
　　纪年于粤子句践卒次鹿郢立六年卒乐资云越语谓鹿郢为鼫与
　　王鼫与薨子王不夀即位王不寿薨
　　纪年不夀立十年见杀是为盲姑次朱勾立
　　子王翁即位王翁薨
　　纪年朱勾三十四年灭滕三十五年灭郯三十七年朱勾卒
　　子王翳即位
　　吕氏春秋越人三弑其君子搜患之逃乎丹穴不肯出越人薰之以艾乘以王舆淮南子子搜越王翳也
　　王翳薨子王之侯即位
　　纪年翳三十三年迁于吴三十六年七月太子诸咎弑其君翳十月粤杀诸咎粤滑吴人立孚错枝为君明年大夫寺区定粤乱立初无余之十二年寺区弟思弑其君莽安次无颛立无颛八年薨是为菼烛卯乐资云号曰无颛葢无颛后乃次无疆也则王之侯即无余之也
