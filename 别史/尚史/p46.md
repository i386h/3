<!-- { "loadSidebar": true } -->
　　王名商臣成王之大子也成王既立商臣又欲立王子职商臣遂杀成王而自立是为穆王王二年【文三年】我围江【江国名】晋伐我以救江冬晋告于周周及晋伐我门于方城而还三年【文四年】我灭江四年【文五年】灭六冬灭蓼【六蓼并国名】七年【文八年】周襄王崩顷王立八年【文九年】王师于狼渊以伐郑郑及我平夏侵陈克壶邱秋公子朱伐陈陈人败之获公子茷陈惧及我平冬使越椒如鲁聘九年【文十年】鬬宜申与仲归谋弑王王杀宜申及仲归秋陈郑防王于息遂及蔡侯次于厥貉将以伐宋宋逆王遂导以田孟诸十年【文十一年】伐麇十一年【文十二年】羣舒叛【舒偃姓】我执舒子平及宗子遂围巢【宗巢二国羣舒之属】十二年【文十三年】王薨【左传】
　　谥曰穆在位十二年
　　庄王
　　庄王名旅【史记名侣】穆王之子也元年【文十四年】春周顷王崩匡王立秋令尹成嘉大师潘崇将袭羣舒使公子燮与鬬克守燮克作乱城郢使贼杀成嘉不克而还秋八月燮克以王出将如商宻庐戢黎【守庐大夫】诱之杀燮及克史记庄王即位三年不出号令日夜为乐令国中曰敢谏者死伍举入王左抱郑姬右抱越女坐钟鼓之间伍举曰愿有进隠曰有鸟在阜三年不蜚不鸣是何鸟也王曰三年不蜚蜚将冲天三年不鸣鸣将惊人举退矣吾知之矣居数月淫益甚大夫苏从入谏王曰若不闻令乎对曰杀身以明君臣之愿也于是罢淫乐聴政所诛者数百人所进者数百人任伍举苏从以政国人大説呉越春秋作伍举説苑作苏从吕氏春秋作成公贾韩非子作右司马御新序作士庆
　　三年【文十六年】庸人帅羣蛮以叛庐戢黎侵庸王乘驲防师于临品秦人巴人从我师羣蛮从王盟遂灭庸六年【宣元年】王侵陈遂侵宋晋伐郑我救郑晋师还七年【宣二年】晋侵郑我救之晋师去
　　新序晋伐楚三舍不止大夫请击之庄王曰先君之时晋不伐楚及孤之身而伐楚是孤之过也大夫曰先臣之时晋不伐楚今臣之身而伐楚此臣之罪也请击之王俛而泣起而拜羣大夫晋人闻之曰君臣争以过为在已且君下其臣不可伐也乃夜还师韩非子庄王欲伐越杜子谏曰王之伐越何也曰政乱兵弱杜子曰臣愚患知之如目也能见百步之外而不能自见其睫王之兵败于秦晋丧地数百里此兵之弱也庄蹊蹻为盗于境内而吏不能禁此政之乱也王之弱乱非越之下也欲伐越此知之如目也王乃止説苑庄王伐阳夏师久而不罢王猎于云梦椒举进谏曰王所以多得兽者马也而王国亡王之马岂可得哉王曰不谷知诎强国之可以长诸侯也知得地之可以为富也而忘吾民之不用也明日饮诸大夫酒以椒举为上客罢阳夏之师又曰庄王欲伐晋使豚尹观焉反曰不可伐也其忧在上其乐在下且贤臣在焉曰沈驹明年又使豚尹观反曰可矣初之贤人死矣谄防多在君之庐其君好乐而无礼其下危处以怨上伐之民必先反韩诗外传庄王将伐晋孙叔敖以螳螂黄雀谏语同国语庄辛　诸説皆无征
　　冬周匡王崩定王立八年【宣三年】王伐陆浑之戎遂至于雒观兵于周疆定王使王孙满劳王王问鼎之大小轻重焉对曰在徳不在鼎周徳虽衰夭命未改鼎之轻重未可问也郑即晋夏我侵郑九年【宣四年】令尹越椒杀蒍贾将攻王王以三王之子为质【三王文成穆】弗受王与若敖氏战于臯浒灭之冬伐郑十年【宣五年】伐郑陈及我平晋救郑伐陈十一年【宣六年】伐郑取成而还既成郑伯逃归十三年【宣八年】灭舒蓼王疆之及滑汭盟呉越而还冬伐陈取成而还十四年【宣九年】伐郑【郑伯逃归故】晋救郑郑败我师于柳棼十五年【宣十年】郑及我平诸侯伐郑郑又及诸侯平冬我伐郑晋救之逐我师于颍北十六年【宣十一年】我伐郑及栎郑成夏王及陈侯郑伯盟于辰陵郑又徼事于晋陈弑灵公冬伐陈遂入陈杀夏徴舒纳公孙宁仪行父于陈
　　説苑庄王伐陈使人视之使者曰不可伐也城髙沟深蓄积多其国宁也王曰陈小国也而蓄积多赋敛重矣城髙沟深民力罢矣伐陈遂取之又有庄王伐陈呉救之左史倚相败呉师事　按陈至弑君何谓国宁倚相亦不当庄王时説谬
　　十七年【宣十二年】春王围郑克之郑伯肉袒牵羊以逆左右曰不可许也得国无赦王曰其君能下人必能信用其民矣庸可几乎退三十里而许之平
　　公羊庄王伐郑郑伯肉袒以逆庄王庄王亲自手旌左右防军退舍七里将军子重谏曰南郢之与郑相去数千里诸大夫死者数人厮役扈养死者数百人今君胜郑而不有无乃失民臣之力乎庄王曰古者杆不穿皮不蠧则不出于四方是以君子笃于礼而薄于利要其人而不要其主告从不赦不祥吾以不祥道民灾及吾身何日之有
　　潘尫入盟郑公子去疾出质夏六月晋师救郑济河王北师次于郔将饮马于河而归闻晋师既济王欲还嬖人伍参欲战王改乘辕而北之次于管以待之
　　公羊晋师救郑者至请战庄王许诺将军子重谏曰晋大国也王师淹病矣君请勿许也庄王曰弱者吾威之强者吾辟之是使寡人无以立乎天下令之还师而逆晋冦
　　晋师在敖鄗之间王使少宰如晋师且使求成于晋晋人许之盟有日矣我使乐伯致晋师既免晋使魏锜来请战赵旃来召盟王乘左广逐赵旃防晋使軘车逆之潘党望其尘告曰晋师至矣我亦惧王之入晋军也遂出陈疾进师车驰卒奔乘晋军晋师右移上军未动工尹齐将右拒卒以逐下军王使唐狡与蔡鸠居【并大夫】告唐恵侯曰不谷不徳而贪以遇大敌不谷之罪也然楚不克君之羞也敢借君灵以济楚师使潘党将游阙四十乘从唐侯以为左拒以从上军及昏我师军于邲晋之余师不能军宵济亦终夜有声丙辰楚重至于邲遂次于衡雍潘党曰君盍筑武军而收晋师以为京观臣闻克敌必示子孙以无忘武功王曰非尔所知也夫文止戈为武武王克商作颂曰载戢干戈载櫜弓矢我求懿徳肆于时夏允王保之又作武其卒章曰耆定尔功其三曰敷时绎思我徂惟求定其六曰绥万邦屡丰年夫武禁暴戢兵保大定功安民和众丰财者也故使子孙无忘其章今我使二国暴骨暴矣观兵以威诸侯兵不戢矣暴而不戢安能保大犹有晋在焉能定功所违民欲犹多民何安焉无徳而强争诸侯何以和众利人之几而安人之乱以为已荣何以丰财武有七徳我无一焉何以示子孙其为先君宫告成事而已武非吾功也古者明王伐不敬取其鲸鲵而封之以为大戮于是乎有京观以惩淫慝今罪无所而民皆尽忠以死君命又何以为京观乎祀于河作先君宫告成事而还新书庄王伐郑南与晋战于两棠大克晋人王归过申侯之邑申侯进食日中而王不食申侯请罪王叹曰吾闻之君贤而有师者王中君而有师者霸下君而羣臣莫若者亡今我下君也而羣臣又莫若不谷不谷恐亡且世不絶贤天下有贤而我独不得若吾生者何以食为吕氏春秋庄王猎于云梦射随兕中之申公子培刼而夺之王曰何暴而不敬也命吏诛之大夫谏曰子培贤者也此必有故愿察之不出三月子培疾而死两棠之战大胜晋归而赏功子培之弟请赏曰臣兄之有功也于车下王曰奚谓也对曰臣之兄尝读故记曰射随兕者不出三月臣之兄惧而争之故死王命发平府书而视之于故记有焉乃厚赏之説苑庄王好猎大夫谏曰晋敌国也楚不谋晋晋必谋楚今王无乃躭于乐乎王曰吾猎以求士也其榛丛刺虎豹者吾以知其勇其攫犀搏兕者吾以知其劲有力罢田而分所得吾以知其仁因是道也而得三士焉又曰庄王赐羣臣酒日暮酒酣烛灭有引妇人之衣者美人援絶其冠缨告王曰今者烛灭有引妾衣者妾援得其冠缨趣火来上视絶缨者王曰赐人酒使醉失礼奈何欲显妇人之节而辱士乎乃命曰今日与寡人饮不絶缨者不懽羣臣皆絶其冠缨而上火卒尽欢而罢居二年晋与楚战有一臣常在前五合五获首却敌卒得胜之王怪而问曰寡人未尝异子子何出死不疑对曰臣夜絶缨者也又曰庄王与晋战胜之惧诸侯之畏已也乃筑为五仭之台而觞诸侯诸侯请约庄王曰我薄徳之人也仰而曰将将之台窅窅其谋我言而不当诸侯伐之于是逺者来朝近者入宾又曰庄王筑层台延石千重延壤百里谏者七十二人皆死诸御已谏遂解层台而罢民淮南子令尹子佩请饮庄王庄王许诺子佩疏揖北面立于殿下曰昔者王许之今不果往意者臣有罪乎王曰吾闻子具于强台强台者南望料山以临方皇左江而右淮其乐忘死吾薄徳之人不可以当此乐也　诸説荒诞吕览尤妄
　　郑伯许男来冬伐萧【附庸国】宋以蔡人救之遂灭萧十八年【宣十三年】伐宋十九年【宣十四年】郑伯来谋晋王使申舟聘于齐无假道于宋宋杀之秋九月王围宋二十年【宣十五年】夏五月宋及我平二十三年【宣十八年】秋七月王薨【左传】
　　韩非子庄王有茅门之法曰羣臣入朝马蹄践霤者斩其辀而戮其御大子入朝马蹄践霤廷理斩其辀而戮其御大子入泣曰为我诛廷理王曰法者所以敬宗庙尊社稷夫犯法废令不尊敬社稷是臣乘君下尚校也臣乘君则主失威下尚校则上位危社稷不守何以遗子孙大子乃还走避舍再拜请死説苑作少师庆尸子雨雪庄王被裘当戸曰我犹寒彼百姓宾客甚矣乃使巡国中求百姓宾客之无居宿絶粮者赈之国人大説説苑庄王见天不见妖地不出孽则祷于山川曰天其忘予欤淮南子庄王好觟冠楚国仿之又曰庄王裾衣博袍令行乎天下遂霸诸侯
　　谥曰庄在位二十三年
　　共王
　　共王名审庄王之子也王二年【成二年】王将伐鲁使屈巫聘于齐告师期适鲁防晋伐齐我侵鲁及阳桥以救齐鲁请盟许之冬十一月公子婴齐及鲁侯蔡侯许男诸侯之大夫【秦宋陈卫郑齐曹邾薛郑】盟于蜀三年【成三年】诸侯伐郑郑败诸邱舆皇戍来献防我归荀防于晋四年【成四年】晋伐郑我救之五年【成五年】许愬郑于我我执郑皇戍郑叛我及晋平冬定王崩简王立六年【成六年】伐郑晋救之遇于绕角我师还晋师遂侵蔡我救蔡御诸桑隧晋师还七年【成七年】伐郑诸侯救郑郑军我师囚钟仪献诸晋八年【成八年】晋侵蔡遂侵我获申骊九年【成九年】我以重赂求郑郑伯防公子成于邓秋晋执郑伯伐郑我侵陈以救郑晋归钟仪于我以求成冬自陈伐莒莒溃遂入郓十二月使公子辰如晋报钟仪之使请修好结成十一年【成十一年】宋华元来遂如晋合晋楚之成十二年【成十二年】夏五月公子罢许偃防晋士燮盟于宋西门之外诸侯遂防于琐泽晋郤至来聘且涖盟冬公子罢如晋聘且涖盟十二月及晋侯盟于赤棘十五年【成十五年】我侵郑遂侵卫郑侵我取新石冬迁许于叶十六年【成十六年】王使公子成以汝隂之田求成于郑郑叛鲁及王盟于武城晋伐郑王救之晋楚遇于鄢陵及战射王中目王宵遁杀公子侧以公子婴齐为令尹
　　淮南子恭王战于隂陵潘尫养由基黄衰防公孙丙相与簒之王惧而失体黄衰防举足蹵其体王乃觉怒其失礼奋体而起四大夫载而行
