<!-- { "loadSidebar": true } -->
　　皇氏【以下戴族】
　　皇父充石戴公子充石之后有皇郧又有皇瑗为右师瑗生麋或诬麋将纳桓氏景公杀麋及瑗已而复皇氏之族使瑗从子缓为右师又有皇野野生非我非我从昆弟曰皇怀又有皇国父为大宰为平公筑台妨于农功所谓泽门之晳者也元公时又有皇奄党华向出奔楚【左传】
　　华氏
　　华督戴公孙督孙御事御事生元元生阅及臣阅生皋比阅卒华臣杀其宰臣出奔陈又有华合比合比庶兄曰牼弟曰亥亥诬合比将纳臣平公逐合比合比奔卫督曾孙曰华耦又有华椒文公时楚伐萧椒以蔡人救萧萧溃椒及晋卫曹同盟于清邱椒生弱及定弱为平公司马弱与乐辔少相狎长相优又相谤也乐辔怒以弓梏弱于朝公见之曰司武而梏于朝难以胜矣逐之弱奔鲁定为平公司徒元公即位恶华氏向氏华亥华定向宁杀羣公子刦公时华氏之族费遂为大司马防多僚登并其子也公使费遂攻华向华向奔陈华登奔吴登亦其党也已而多僚譛防将纳亡人公谋逐防防臣张匄杀多僚召华向华向自陈入宋师齐师败之华妵归华氏华豹死之亥定防登出奔楚华氏遂絶【左传】
　　乐氏
　　乐豫戴公孙文公时有乐吕平公时有乐喜是为司城子罕【杜预注司城乐氏之大宗也葢其先当是戴公之长庶子】喜逐乐辔辔亦其族也喜孙舎挽祁犂舎党元公华向之乱出奔郑挽为元公大司冦子朱鉏为景公大司冦祁犂为元公司城祁犂子溷溷逐乐大心大心亦其族也溷子茷茷为景公司城公薨茷及乐得逐大尹立昭公乐得亦戴族也文公时有乐婴齐楚围我我使婴齐告急于晋共公时有乐裔老佐公薨鱼石叛华元使裔为司冦老佐为司马遂围鱼石于彭城而老佐卒老佐戴公五世孙也平公时有乐惧乐将鉏惧戴公六世孙郑伐我惧将鉏败诸汋陂退舎于夫渠不儆郑人覆之败诸汋陵获惧及将鉏景公时有乐髠帅师伐曹【左传】
　　仲氏【庄族】
　　公子成庄公子公孙固庄公孙公孙师亦庄公孙师子仲江江之孙防防子佗佗为卿事景公及公子辰出奔陈【左传】
　　向氏【以下桓族】
　　向戍桓公曾孙是为合左师戍生宁宜郑宁刦元公与华亥作乱宜及郑党元公以晋师败华氏又有向胜向行亦党元公华亥杀羣公子拘胜行于其廪又有向为人向为人为大司冦为大宰共公薨荡山杀公子肥华元杀山向氏鱼氏五大夫出奔楚后降晋又有向宁宁及华氏刦元公公攻之华向奔陈戍曽孙曰巢巢弟魋魋弟子颀子车魋有宠而害于景公公使巢攻之魋入于曹以叛巢伐之不克亦入于曹魋奔卫巢奔鲁魋弟又有司马牛【左传】
　　鱼氏
　　公子目夷字子鱼是为鱼氏桓公之子目夷子公孙友友孙鱼石世为左师又有鱼府为少宰共公薨鱼石鱼府五大夫出奔【左传】
　　鳞氏
　　鳞矔桓公孙为司徒矔生朱为共公少司冦及鱼向五大夫出奔【左传】
　　荡氏
　　公子荡桓公子荡生公孙夀夀生荡意诸世为司城襄夫人杀昭公意诸死之文公使意诸弟荡虺为司马意诸生山共公薨山弱公室杀公子肥华元杀山【左传】
　　褚师氏
　　褚师段共公之子【褚师市官葢以官为氏】段生石彄为景公卿及公子辰出奔陈又有楚师子肥为景公大夫灭曹【左传】陈诸氏
　　辕氏
　　辕涛涂为宣公大夫涛涂之后曰选其四世孙曰侨闵公时有辕颇辕买颇出奔郑买出奔楚【左传】
　　鍼氏
　　鍼子为桓公大夫其八世孙曰鍼宜咎党庆氏出奔楚【左传】
　　庆氏
　　庆虎庆寅为哀公大夫虎寅以陈叛楚役人杀虎及寅又有庆乐楚杀之【左传】













　　尚史巻一百六
　　钦定四库全书
　　尚史巻一百七
　　附序传
　　锴生于蜀年三十有六归休乎盘隂父母生之我后长飬之天地优游之故当壮盛得离跂佁儗肆厥志盘隂虚无人樵爨之隙览古高遰时读旧史有蕴而隠精凿而佚疏而互紊而乖迕者辄孴羣书研几之匹夫挟移山之愚矻矻十有余年成书百有七巻始雍正庚戌讫乾隆乙丑又三年戊辰而具録成袠藏之盘隂牿牛精舍
　　系本宗绪道统原始生标殊尊羣族分理如元在首爰定四体注源疏流用正瞀乱作世系图资始
　　运孚几张凿画漏书道先乎天器前民用神明斯在逺览则诬徳隆乎干气隆乎春后隆乎轩辕作黄帝本纪第一
　　天运无迹归权圣喆实立虚行遂用开物散醇不任情理达继邃古而为治莫尚乎五帝作五帝本纪第二孝慈有归天徳不以私宅忧居泰敢有贰志四载云勤粒民孔侅缗烬不熸天祚民懐何离之明履癸则夷作夏本纪第三
　　殷道薿薿数有兴替逮元子受大命是队圣敬集仁辩智益昏司徒之教卒或未泯而狡童不信作商本纪第四
　　三王基命武建皇极宣徳克纉弃礼为戾承乗滛昏内讧外防亡坚不崩失我西邑作周本纪第五
　　周徳凌徲东迁守器带朝徼乱恵襄震厉朽索驭马宜颠厥乗王赧弁髦卒斩姬祀作周本纪第六
　　汤武嶻嶻取逆守顺秦乖其方失不转瞬五徳之运比诸位闰作秦本纪第六附
　　元圣受玉嗣以禽父郁郁周礼尽在夫鲁矣乃伯御逆命桓宣敚攘毁防踣表荡其遗矩僖公以僭昭徳逾望而郊元祖不享淫祀天寕或享非礼作鲁世家第一第二
　　唐叔之封实秉王命曲沃末大五侯不获考释之弗诛宝器赂成以贰教矣新城之共有视夫哀侯于翼固旧令夫作晋世家第三第四
　　营邱専征报政最速桓昭旧职兵车九合逮夫志骄葵邱气夺袵席蛊生湿淫螙蚀腐朽五子参商一蹶不振霸者归趋难为其后如是作齐世家第五
　　商家酗酒妹土化之酒诰告封抑戒次之武公之徳比迹乃祖迨父子争国倍灭天纪天王失枋诸侯无讨王伯迹熄食息而已作卫世家第六
　　圣嗣道统不私大物薙昧植仁得我微子甫冔白马用备周恪宣穆亲亲召乱防恶譬酒云薄匪鸩为虐作宋世家第七
　　济洛河颍寄地十邑郑桓虽陨厥土滋广侨佐二君典刑用辑两介大邦代服交防作郑世家第八
　　连衍陆终终永厥世荆楚之承每在其季武文旁略庄震中夏争郑难晋火烈上炽猛势弱秦卒借三戸作楚世家第九
　　泰伯譲王祚以句呉季子似续顾启后忧不协比夫邻国沼越仇作呉越世家第十陈蔡世家第十一
　　周纲未弛狎执牛耳晋楚要盟心竞以力诸侯执玊中判南北乱丝棼如十手不得其理作曹滕杞薛十世家第十二
　　君奭分陜东民爱之旅獒之诰圣谟类之嗣君无闻自外于春秋彼哙外禅鹗仿鸣鸟只傅夭厉作燕世家第十三
　　圆穿运轴重权移衡柄臣上蚀屋覆主社王逋其征民忘其情前识之明有徴于君子作三晋田齐世家第十四
　　柏翳种徳逺丰其获周遗秦禽腹厌噬嗑山穴虎豹不斥林木六国不并庸少假息作秦世家第十五
　　六相宣化羣司效绩调齐隂阳品隲羣彚用剖颛防滋创物始心尸厥中耳目不忒维圣立则官事以律作轩辕诸臣列传第一
　　重黎司正絶地天通虞则有若十六族叡哲通明若乃六沴荡和凶慝间圣有若四凶亦不殄于世作五帝诸臣列传第一
　　天不厌夏徳火复于烬既其厌之湮迹于猛彼靡与逢亦从其遇作夏诸臣列传第二
　　责难格心维阿衡傅岩伤哉三仁直武丁大戊将嫓二傅岂唯五臣作商诸臣列传第二
　　以仁伐暴易建有周翘翘新室致难于绸缪时洎厉宣支吾崩陊栋榱备具而侏儒是使作周诸臣列传第三第四
　　内难迭乗皇舆败绩谁其复之宗臣在即富辰不逃死忠以辟怼苌宏不逃死只益厥罪作周诸臣列传第五第六第七
　　展臧公族诒谋肫肫季氏不匮振溺扶颠三桓公忠维成季穆叔胄子不右椓丧恐后作鲁诸臣传第八第九第十第十一第十二
　　桓友五臣威树伯勣承以三壬猾中而踬景则殊用以据説体以婴説国雷霆之撃独震于南史氏作齐诸臣传第十三第十四第十五第十六
　　晋多旧氏布列卿佐栾郤覆前范荀踣后祸有由来矣乃叔向贞谅食我斩祀天祚淫人毎毒善类其道何繇作晋诸臣传第十七第十八第十九第二十第二十一第二十二第二十三第二十四第二十五第二十六子鱼好修不替前美萧叔高哀亦其选也华元乐豫纯职未粹瞽史有能相备筏慧作宋诸臣传第二十七第二十八
　　圣不接踵贤不比肩君子作朋卫材振振孙细隙乃动于恶仁暴异趣用秽旧徳作卫诸臣传第二十九第三十
　　郑十一穆锡类蕃衍轶其伦者一二而已卓哉子产靖共岂弟诸侯之士无有其比作郑诸臣传第三十一第三十二第三十三
　　广泽包物大国富耦叔敖子文诸梁郤宛光烈赩赫利竞南楚若乃申伍同好覆复异防行意各得周而不比矣子兰靳尚舌出廷惑懐沙之臣望龙门而延竚又其絶行夫作楚诸臣传第三十四第三十五第三十六第三十七第三十八第三十九
　　不义不昵济欲斯贵积奸成风弥漫天下守节独立闻子臧之义泄冶杀身防僇狱近文致作陈蔡曹莒邾诸臣传第四十
　　天命靡常徳克则胜人谋谋匪竒惟听员嚭同出不合而擕江浮鸱夷台则有麋作呉诸臣传第四十一越越诸臣传第四十二
　　师处友处郭生与子方干木足任之矣去止以道呉起视望诸有间矣作燕诸臣传第四十三韩诸臣传第四十四魏诸臣传第四十五第四十六
　　颇武伤戅括武伤谩戅仅失身谩且覆国虞卿逃禄仲连逃赏矫亢卓踔翺翔乎圣域之外乃妇人持国辑邻壤敌有恵后与君王后作赵诸臣传第四十七第四十八田齐诸臣传第四十九第五十
　　轨物典则弥纶防备先圣之法百王不易鞅斯盗声矢志缪盭俾淳古不复骫从其弊作秦诸臣传第五十一第五十二第五十三第五十四
　　揣摩架空徼离摄媾哆侈诋諆俯仰反覆使主权游移中智怐愗权舆乎苏张伦脊不乖夺欲以理深切坦易于陈轸为正作説客传第五十五第五十六第五十七第五十八
　　大而化运而神抚之无迹扩之无垠使得其位则亦尧舜而已矣天固扤其身崇其道一时诎之万世信之至孔子而极作孔子繋第一第二
　　亲炙孔子几于无间莫从容乎顔子私淑孔子淑离不揺莫踔絶乎孟子淳厖厠中得左失右偏智胶固惝怳自恣莫驰骤乎诸子作孔子弟子系第三第四第五诸子系第六
　　道有统示无二也帝有统示无上也自黄帝讫武王举以帝纪统作五帝三王世表第一
　　周大封建借茅班瑞同姓之侯亲疏以徳畛其疆场其有等夷之国雕攰湮没如郜丰雍俱莫可伦次作同姓诸侯年表第二第三
　　异姓之侯賔则三恪陈杞后宋自戾于薄桓桓尚父粤为周师青旂苍玉奠彼东土为冠宜矣作异姓诸侯年表第四第五
　　秦踞金虎猛噬关左背膺判合卒为所取乗马弱矣六之则彊汲绠短矣交之则长善不在秦六国自沦于败作战国诸侯年表第六
　　大明无隠大健不息大信不忒天徳固若是矣顾日践月更不爽分秒野人布策睒睗得之神化无方葢不若是积微成差积盈虚成闰积久斯騐作天文志第一第二
　　鼓喑沈隂急暵火感召自近气交中通天人之际理不可诬作五行志第三
　　维禹荒度导山与川洎周职方氏掌其方所司徒之属典其程则其或理窒脉壅则山崩川移九州分合形便广隘不闗于和作地理志第四第五
