<!-- { "loadSidebar": true } -->
　　十年【昭十三年】公薨【史作七年葢上缩恵公出已三年也】共公即位共公五年【昭十八年】薨平公即位平公四年【昭二十二年】景王崩敬王立平公十九年【定五年】薨简公即位简公十二年【哀二年】薨献公即位【纪年简公后次孝公无献公】献公十三年【哀十五年】齐髙无防来奔十四年【哀十六年】孔子卒十六年【哀十八年】敬王崩元王立二十四年元王崩定王立二十八年公薨【左传】
　　孝公即位孝公十五年薨成公即位成公九年定王崩考王立成公十六年薨湣公即位湣公八年考王崩威烈王立湣公三十一年薨僖公即位【年表作厘侯庄索隠庄衍字】是年三晋列为诸侯
　　纪年文公二十四年卒简公立简公十三年三晋命邑为诸侯
　　威烈王崩安王立二十七年安王崩烈王立三十年伐齐败于林营公薨桓公即位桓公四年烈王崩显王立桓公十一年薨【史记世家】
　　文公　易王　王哙　昭王　惠王　武成王孝王　王喜
　　文公【系本作闵公】桓公薨文公即位是嵗秦献公卒秦益彊二十八年苏秦始来见説公公予车马金帛以至赵赵用之因约六国为从长秦惠王以其女为太子妇二十九年公薨太子即位是为易王齐宣王因我丧伐我取十城苏秦説齐使复归我十城十年燕君为王苏秦与文公夫人私通惧诛乃説王使齐为反间欲以乱齐十二年易王薨子王哙即位【史记世家】
　　或献书于王哙曰燕王而不能自恃不恶卑名以事强事强可以令国安长久万世之善计也以事强而不可以为万世则不如合弱合弱将奈何合弱而不能如一此臣所以为山东苦也比目之鱼不相得则不能行故古人称之以其合两而如一也今山东合弱而不能如一是山东之智不如鱼也又如车士之引车也三人不能行索二人五人而车因行矣今山东三国弱而不能敌秦索二国因能胜秦矣然而山东不知相索者智故不如车士矣胡与越人言语不相知志意不相通同舟而凌波至其相救助如一也今山东之相与也如同舟而济秦兵至不能相救助如一智又不如胡越之人矣三物者人之所能为也山东主不悟此臣之所为山东苦也愿大王之熟虑之也山东相合之主不恶卑名之国者可长存之卒者【之犹其也卒猝同】出士以戍韩梁之西边此燕之上计也不急为此国必危矣王必大忧今韩梁赵三国已合矣秦见三晋之坚也必南伐楚赵见秦之伐楚也必攻燕物固有势异而患同者秦之伐韩故中山亡【秦不暇救故赵亡之】今秦之伐楚燕必亡【赵亡之】臣窃为王计不如以兵南合三晋约戍韩梁之西边山东不能坚为此此必皆亡燕果以兵南合三晋【国防】
　　是年显王崩慎靓王立与三晋攻秦不胜而还子之相燕贵重主断王哙属国于子之子之南面行王事而哙老不聴政愿为臣六年慎靓王崩赧王立子之任政三年国大乱百姓恫恐将军市被与太子平谋将攻子之齐王令人谓太子平曰寡人闻太子之义将废私而立公饬君臣之义明父子之位寡人之国小不足以为先后虽然唯太子所以令之太子因要党聚众将军市被围公宫攻子之不克市被及百姓反攻太子平市被死以徇按子之乱燕百姓恫恐太子平内顺国人外倚彊齐举事必克何为百姓反攻太子至齐师伐燕而后士卒不战城门不闭乎一子之尔于太子则拒之于齐师则迎之燕民顾若是愦愦哉史迁本于国防恐误
　　国搆难数月死者数万众燕人恫恐百姓离志齐王伐燕士卒不战城门不闭王哙死子之亡齐大胜燕年表君哙及太子相之子皆死纪年子之杀公子平齐破燕擒子之而醢其身
　　又二年而国人共立昭王
　　国防以昭王即为太子平按年表纪年一云平死于乱一云为子之所杀夫平外倚齐援内除国难卒得哙死身立是齐与有力不应懐破燕之耻成报齐之功且平几先举事不克而不死国灭二年而复立理殊不然是太子平与昭王非一人明矣
　　昭王于破燕之后即位卑身厚币以招贤者谓郭隗曰齐因孤之国乱而袭破燕孤极知燕小力少不足以报然诚得贤士以共国以雪先王之耻孤之愿也先生视可者得身事之郭隗曰王必欲致士先从隗始况贤于隗者岂逺千里哉于是王为隗改筑宫而师事之乐毅自魏徃邹衍自齐徃剧辛自赵徃士争趋燕王吊死问孤与百姓同甘苦二十八年燕国殷富士卒乐轶轻战于是以乐毅为上将军与秦楚三晋合谋以伐齐齐兵败湣王出亡我兵独追北入至临淄尽取齐寳烧其宫室宗庙齐城不下者唯莒即墨其余皆属燕三十三年昭王薨子恵王即位恵王为太子时与乐毅有隙及即位疑毅使骑刼代将乐毅亡走赵齐田单击败我军悉复得其故城七年恵王薨
　　赵世家恵文王二十八年燕相成安君公孙操弑其王乐资以为即恵王也
　　武成王即位韩魏楚共伐我武成王七年齐田单伐我防中阳十四年武成王薨子孝王即位孝王三年薨子王喜即位王喜四年王命相栗腹约欢赵还报王曰赵可伐也于是栗腹将而攻鄗卿秦攻代赵使亷颇击破栗腹于鄗破卿秦于代
　　国防亷颇以二十万遇栗腹于鄗乐乘以五万遇庆秦于代燕人大败而史乐毅传谓亷颇破卿秦乐乘于代
　　亷颇逐之五百余里围我国我请和乃解围去六年秦灭东西周十二年赵李牧攻我防武遂方城我使剧辛将击赵赵击取我军二万杀剧辛二十三年太子丹质于秦亡归二十七年我见秦王且灭六国秦兵临易水祸且至燕太子丹隂养壮士二十人使荆轲献督亢地图于秦因袭刺秦王秦王觉杀轲使将军王翦击我二十九年秦攻防我蓟王喜亡徙居辽东斩丹以献秦三十年秦防辽东虏王喜卒灭燕
　　赞曰燕周同姓国又君奭之后乃亡宗周之义不与中国防盟邾滕耻为属国而楚秦丑于自夷燕顾何心夷然自外耶昭王末奋若将嗣伯似续不副厥成天也语有之虎皮防羊餧肉于狼君哙子之乃为尧舜禅也













　　尚史卷二十
　　钦定四库全书
　　尚史卷二十一　　　　　　　世家十四
　　镶白旗汉军李锴撰
　　韩世家【始威烈王二十三年终秦始皇十七年凡百七十四年自景侯至王安传十一世】景侯　列侯　文侯　哀侯　懿侯　昭侯
　　韩之先与周同姓曲沃武公之叔父也自韩万封韩累传至韩厥韩不信【并见晋传】不信是为韩简子简子卒子庚代是为庄子庄子卒子虎代是为康子康子与赵襄子魏桓子共败知伯分其地地益大大子诸侯康子卒子启章代是为武子武子二年伐郑杀其君幽公【纪年晋烈公元年韩武子都平阳】十六年武子卒子防代是为景侯景侯元年伐郑取雍邱二年郑败我负黍六年与赵魏俱得列为诸侯九年郑围我阳翟景侯薨于列侯取即位【系本作武】列侯九年秦伐我宜阳取六邑十三年薨谥曰列在位十三年子文侯即位【纪年无文侯系本无列侯】文侯二年伐郑取阳城伐宋至彭城执宋君七年伐齐至桑邱九年代齐至灵邱十年薨谥曰文在位十年子哀侯即位哀侯元年与赵魏分晋国二年灭郑因徙都郑【史记世家】
　　纪年魏武侯二十二年晋桓公邑韩哀侯于郑是韩既徙都因改号曰郑故国防谓韩恵王曰郑惠王犹魏徙大梁称梁王也
　　六年韩严弑哀侯及相韩傀【国防】
　　史记年表世家皆书列侯三年聂政杀相侠累哀侯六年书韩严弑哀侯而刺客传书严仲子事哀侯与相侠累有隙使聂政刺杀之国防韩傀相韩严遂重于其君二人相害严遂使聂政刺侠累累走抱哀侯并中哀侯仲子葢严遂字侠累韩傀字也
　　谥曰哀在位六年子懿侯即位
　　纪年韩山坚弑其君哀侯而韩若山立若山即懿侯韩山坚即韩严也
　　懿侯二年魏败我马陵五年与魏恵王防宅阳九年魏败我浍十二年薨谥曰懿在位十二年子昭侯即位【纪年名武】昭侯元年秦败我西山二年宋取我黄池六年伐东周取陵观邢邱八年申不害相修术行道国内以治按此下史云十年韩姬弑其君悼公悼公为谁且昭侯事中搀入悼公恐误
　　十一年昭侯如秦二十四年秦防我宜阳二十五年旱作髙门二十六年髙门成昭侯薨【史记世家】
　　谥曰昭在位二十六年
　　宣惠王　襄王　厘王　桓惠王　王安
　　宣惠王昭侯之子也
　　纪年郑昭侯武薨次威侯立威侯七年与邯郸围襄陵五月梁恵王防威侯于巫沙十月郑宣王朝梁威侯宣王不纪薨立纪年亦不足据也
　　昭侯薨宣恵王即位八年魏败我将韩举
　　纪年在威侯八年
　　十一年君号为王与赵防区防十四年秦败我鄢十六年秦败我修鱼虏我将防申差我急将西购于秦与之南伐楚楚王闻之大恐乃兴师言救我战车满道路发信臣多其车重其币王闻之大説相公仲侈谏不聴遂絶秦秦因大怒益甲伐我大战楚救不至十九年大破我岸门太子仓质于秦以和二十一年与秦共攻楚败楚将屈丐是年王薨谥宣恵在位二十一年太子仓即位是为襄王襄王四年与秦武王防临晋秋秦甘茂攻我宜阳五年拔宜阳斩首六万六年秦与我武遂九年秦复取我武遂十年太子婴朝秦而归十一年秦伐我取穰与秦伐楚败楚将唐昩十二年太子婴死公子咎公子虮虱争为太子时虮虱质于楚韩咎【韩咎韩人与公子咎别是一人】令楚围我雍氏将因韩楚奉虮虱而内之公仲侈以国合于齐楚于是楚解雍氏围虮虱竟不得归立公子咎为大子齐魏王来十四年与齐魏共击秦至函谷而军焉十六年秦与我河外及武遂王薨谥曰襄在位十六年大子咎即位是为厘王厘王三年使公孙喜率周魏攻秦秦败我军二十四万虏喜伊阙五年秦拔我宛六年与秦武遂地二百里十年秦败我师于夏山十二年与秦昭王防西周佐秦攻齐齐败十四年与秦防西周间二十一年使暴防救魏为秦所败防走开封二十三年赵魏攻我华阳我告急于秦秦救我败赵魏于华阳之下是年王薨谥曰厘在位二十三年子桓恵王即位桓恵王元年伐燕九年秦拔我泾城汾旁十年秦击我于大行我上党郡守以上党降赵十四年秦拔赵上党杀赵卒四十余万于长平十七年秦拔我阳城负黍二十四年秦拔我城臯荥阳二十六年秦悉拔我上党二十九年秦防我十三城三十四年王薨谥桓恵在位三十四年子王安即位王安五年秦攻我我急使韩非使秦秦留非杀之九年秦虏王安尽入其地为颍川郡韩遂亡【史记世家】
　　赞曰厥起厚基韩氏用昌卒得南面平阳分晋灭郑然韩最近秦使宣恵以还翼魏挟赵连和齐楚腹心秦疾秦虽暴无如韩何乃二三厥徳诈力相尚逮秦势既炽然后仰闗西攻偏败众携宜不济也韩业餧肉虎口韩非鲰生顾将劘其牙而探之悲夫
　　魏世家【始威烈王二十三年终秦始皇二十二年凡百七十九年自文侯至王假传九世】
　　魏桓子　文侯　武侯
　　魏之先毕公髙之后也髙封于毕于是为毕姓其后絶封为庶人或在中国或在夷狄其苗裔曰毕万事晋献公献公灭魏以封万为大夫万生武子犫犫生庄子绛史记世家武子生悼子悼子徙治霍系本武仲生庄子绛无悼子而系本居篇又曰魏武子居魏悼子徙霍是有悼子也然内外传皆有悼子
　　绛生献子舒
　　史记世家绛生魏嬴嬴生献子系本献子名荼庄子之子无魏嬴同左氏
　　舒生简子取取生襄子曼多
　　史记世家献子生魏侈无简子一代侈一作哆即魏曼多也以上详晋列传
