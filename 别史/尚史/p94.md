<!-- { "loadSidebar": true } -->
　　卜楚邱者鲁掌卜大夫公子友之将生也桓公使卜楚邱之父卜之曰男也其名曰友在公之右间于两社【周社亳社之间执政所在】为公室辅季氏亡则鲁不昌又筮之遇大有之干曰同复于父敬如君所【干君父离变为干故曰同复于父】及生有文在其手曰友遂以命之文公十八年齐侯将伐我戒师期而有疾公闻之卜曰尚无及期叔仲彭生令卜楚邱占之曰齐侯不及期非疾也君亦不闻令有咎二月公薨夏五月齐人弑懿公初叔孙豹之生也其父得臣以周易筮之遇明夷之谦以示卜楚邱曰是将行【主先出奔】而归为子祀以谗人入其名曰牛卒以馁死明夷日也日之数十故有十时亦当十位【日中当王食时当公平旦为卿鸡鸣为士夜半为皂人定为舆黄昏为日入为僚哺时为仆日昳为台】自王已下其二为公其三为卿日上其中食日为二旦日为三明夷之谦明而未融其当旦乎故曰为子祀【得臣卿也豹当为卿故知为之祀】日之谦当鸟故曰明夷于飞明而未融故曰垂其翼象日之动故曰君子于行当三在旦故曰三日不食离火也艮山也离为火火焚山山败于人为言败言为谗故曰有攸往主人有言言必谗也纯离为牛世乱谗胜胜将适离故曰其名曰牛谦不足飞不翔垂不峻翼不广故曰其为子后乎吾子亚卿也抑少不终【旦日正卿之位叔孙父子世为亚卿位不足以终尽卦体也　左传】
　　梓慎　【中须附】
　　梓慎鲁大夫襄公二十八年春无氷梓慎曰今兹宋郑其饥乎岁在星纪而滛于枵【岁岁星也星纪在丑斗牛之次枵在子虗危之次此年岁当在星纪今已在枵淫行失次】以有时菑阴不堪阳蛇乗龙【蛇武之宿虗危之星龙岁星木也岁失次出虗危下是为蛇乗龙】龙宋郑之星也【岁星本位在东方东方房星为宋角亢为郑故龙为宋郑】宋郑必饥枵虗中也【枵三宿虗星在其中】枵耗名也土虗而民耗不饥何为明年宋郑饥昭公七年公将如楚梦襄公祖【祖祭道神】梓慎曰君不果行襄公之适楚也梦周公祖而行今襄公实祖君其不行子服湫曰行先君未尝适楚故周公祖以道之襄公适楚矣而祖以道君不行何之三月公如楚十五年春将禘于武宫戒百官梓慎曰禘之日其有咎乎吾见赤黒之祲非祭祥也丧氛也其在涖事乎三月癸酉禘叔弓涖事籥入而卒【籥羽舞也】十七年冬有星孛于大辰西及汉【大辰房星尾也孛星出大辰之西光芒东及天汉】申须【鲁大夫】曰彗所以除旧布新也天事恒象今除于火火出必布焉【今火尚伏火出乃布散为灾】诸侯其有火灾乎梓慎曰往年吾见之是其徴也火出而见今兹火出而章必火入而伏其居火也久矣其与不然乎火出于夏为三月于商为四月于周为五月夏数得天若火作其四国当之在宋卫陈郑乎宋大辰之虗也【大展大火宋分野】陈大皞之虗也【大皞居陈大火所自出】郑祝融之虗也【祝融髙辛氏之火正居郑】皆火房也星孛及汉汉水祥也卫颛顼之虗也故为帝邱其星为大水【卫星营室营室水也】水火之牡也【水雄火雌】其以丙子若壬午作乎水火所以合也若火入而伏必以壬午不过其见之月【来年大火出见之月周五月也】明年夏五月火始昏见丙子风梓慎曰是谓融风火之始也七日其火作乎戊寅风甚壬午大甚宋卫陈郑皆火梓慎登大庭氏之库【大庭氏古国名在鲁城内鲁于其处作库】以望之曰宋卫陈郑也数日皆来告火二十年春二月己丑日南至梓慎望氛曰今兹宋有乱国防亡三年而后弭蔡有大丧叔孙婼曰然则戴桓也【戴族华氏桓族向氏】汰侈无礼已甚乱所生也冬十月宋华亥向宁华定出奔陈十一月蔡侯卒二十一年秋七月壬午朔日有食之公问于梓慎曰是何物也祸福何为对曰二至二分日有食之不为灾日月之行也分同道也至相过也其他月则为灾阳不克也故常为水二十四年夏五月乙未朔日有食之梓慎曰将水叔孙婼曰旱也日过分而阳犹不克克必甚能无旱乎阳不克莫【阳气不克而莫然不同】将积聚也秋八月大雩旱也【左传】
　　师已
　　师已者亦鲁大夫昭公二十五年有鸜鹆来巢师已曰异哉吾闻文武之世童谣有之曰鸜之鹆之公出辱之鸜鹆之羽公在外野往馈之马鸜鹆跦跦公在干侯徴褰与鸜鹆之巢逺哉遥遥稠父丧劳宋父以骄【稠昭公名宋定公名】鸜鹆鸜鹆往歌来哭童谣有是今鸜鹆来巢其将及乎【左传】
　　公为　公果　公贲　公衍　【汪锜附】
　　公为公果公贲公衍皆昭公之子也公为是为务人【礼记作禺人】公为公衍之生也其母偕出【将产出就外室】公衍先生公为之母曰相与偕出请相与偕告三日公为生其母先以告公为乃反为兄季公亥者季孙意如之庶叔父也公亥怨意如欲去季氏献弓于公为与之出射于外而谋之公为告公果公贲果贲使侍人僚祖告公公寝将以戈击之乃走公曰执之亦无命也惧而不出数月不见公亦不怒公为又使言公又执戈以惧之乃走又使言公曰非小人之所及也公果遂自言昭公二十五年九月公伐季氏不克孙于齐二十九年公在干侯赐公衍羔裘使献龙辅【玉名】于齐侯公衍遂以羔裘继入之齐侯喜与之阳谷公私喜于得阳谷而思于鲁乃曰务人为此祸也且后生而为兄其诬也久矣乃黜之而以公衍为大子【左传】
　　哀公十一年齐师伐我战于郎公为遇负杖入保者息曰使之虽病也任之虽重也君子不能为谋也士弗能死也不可我则既言矣与其邻重【重同童】汪踦往皆死焉鲁人欲勿殇重汪踦问于仲尼仲尼曰能执干戈以卫社稷虽欲勿殇也不亦可乎【记檀弓】
　　家臣传
　　匡句须
　　匡句须者施孝叔【惠公五世孙】家臣齐鲍国去鲍氏而来为施孝叔臣施氏卜宰匡句须吉施氏之宰有百室之邑与匡句须邑使为宰匡句须以让鲍国而致邑焉施孝叔曰子实吉对曰能与忠良吉孰大焉【左传】
　　杜泄
　　杜泄者叔孙氏宰叔孙穆伯宠竖牛牛间其二子孟丙仲壬叔孙杀孟逐仲于齐及疾急命召仲牛许而不召且不食叔孙杜泄见告之饥渇授之戈对曰求之而至又何去焉【杜预注言求食可得无为去牛设辞也愚谓求竖牛而至今何去乎愤辞也】叔孙不食三日卒昭公使杜泄塟叔孙竖牛赂叔孙带与南遗【季氏家臣】使恶杜泄于季孙而去之适季孙谋去中军竖牛曰夫子固欲去之既毁以书使杜泄告于殡曰子固欲毁中军既毁之矣故告杜泄曰夫子唯不欲毁也故盟诸僖闳诅诸五父之衢受其书而投之帅士而哭之杜泄将以路塟【天子所赐路车】且尽卿礼南遗谓季孙曰叔孙未乗路葬焉用之且冡卿无路介卿【亚卿也】以葬不亦左乎季孙曰然使杜泄舍路不可曰夫子受命于朝而聘于王王思旧勲而赐之路复命而致之君君不敢逆王命而复赐之使三官书之吾子为司徒实书名夫子为司马与工正书服孟孙为司空以书勲今死而弗以是弃君命也书在公府而弗以是废三官也若命服生弗敢服死又不以将焉用之乃使以葬叔仲带谓季孙曰带受命于子叔孙曰葬鲜者自西门【不以夀终者为鲜西门非鲁朝正门】季孙命杜泄杜泄曰卿丧自朝鲁礼也吾子为国政未改礼而又迁之羣臣惧死不敢自也既葬而行【左传】
　　正常　公肩假
　　正常者季桓子之宠臣也季孙有疾命正常曰无死南孺子之子男也则以告而立之女也则肥也可【肥康子名】季孙卒康子即位既葬康子在朝南氏生男正常载以如朝告曰夫子有遗言命其圉臣曰南氏生男则以告于君与大夫而立之今生矣男也敢告遂奔卫康子请退哀公使共刘【鲁大夫】视之则或杀之矣乃讨之召正常正常不反【左传】
　　又有公肩假者季康子之母死公输若方小敛般请以机封之【谓以机巧封之】将从之公肩假曰不可夫鲁有初公室视丰碑三家视桓楹【碑形天子之制楹形诸侯之制】般尔以人之母尝巧则岂不得以其母以尝巧者乎则病者乎【谓不得尝巧于汝病乎】噫弗果从【记檀弓】
　　申丰　公孙朝
　　申丰者季氏属大夫季武子无适子公弥长而爱悼子纥欲立之访于申丰曰弥与纥吾皆爱之欲择才焉而立之申丰趋退归尽室将行他日又访焉对曰其然将具敝车而行乃止已而臧武仲为立之臧氏由是得罪昭公四年大雨雹季武子问于申丰曰雹可御乎对曰圣人在上无雹虽有不为灾古者日在北陆而藏氷西陆朝觌而出之【春分之中奎星朝见东方】其藏氷也深山穷谷固阴沍寒于是乎取之其出之也朝之禄位賔食丧祭于是乎用之其藏之也黒牡秬黍以享司寒【黑牡黑牲秬黑黍司寒防也】其出之也桃弧棘矢以除其灾其出入也时食肉之禄氷皆与焉【食肉之禄谓在朝治事就官食者】大夫命妇丧浴用氷祭寒而藏之【享司寒】献羔而启之【春分献羔祭韭】公始用之火出而毕赋自命夫命妇至于老疾无不受氷山人【虞官】取之县人【遂属】传之舆人纳之人藏之夫氷以风壮而以风出其藏之也周其用之也徧则冬无愆阳夏无伏阴春无凄风秋无苦雨雷出不震无菑霜雹疠疾不降民不夭札今藏川池之氷弃而不用风不越而杀【越散也】雷不发而震雹之为菑谁能御之七月之卒章藏氷之道也二十三年我伐邾故晋人执叔孙昭子申丰以货如晋叔孙不欲以货免见之而不使出已而晋人归叔孙季平子既逐昭公二十六年齐侯将纳公命无受鲁货申丰从女贾【亦季氏臣○女音汝】以货适齐赂梁邱据据説止齐侯使公子鉏帅师从公伐鲁公孙朝者孟氏成邑大夫谓平子曰有都以卫国也请我受师许之请纳质弗许曰信女足矣告于齐师曰孟氏鲁之敝室也用成已甚弗能忍也请息肩于齐齐师围成成人伐齐师之饮马于淄者曰将以厌众【言恐使鲁知成降齐伪伐之以压众心】鲁成备而后告曰不胜众不能降也齐师遂无功公竟不得入【左传】
　　谢息　公敛阳
　　谢息者孟僖子家臣昭公七年僖子从公如楚晋人来治杞田季孙将以成与之【成孟氏邑本杞田】谢息为孟孙守不可曰人有言曰虽有挈瓶之知守不假器礼也夫子从君而守臣丧邑虽吾子亦有猜焉季孙曰君之在楚于晋罪也又不听晋鲁罪重矣晋师必至吾无以待之不如与之间晋而取诸杞吾与子桃成反谁敢有之是得二成也鲁无忧而孟孙益邑子何病焉辞以无山与之莱柞乃迁于桃晋人为杞取成又有公敛阳者字处父亦孟氏家臣为成宰定公七年齐国夏伐我阳虎御季桓子公敛阳御孟懿子将宵军齐师齐师闻之堕伏而待之【堕毁其军而设伏】公敛阳曰虎不图祸而必死季氏臣苫夷曰虎防二子于难不待有司余必杀女虎惧乃还不败八年阳虎欲去三桓冬十月壬辰将享季氏于蒲圃而杀之戒都车【都邑之兵车】曰癸巳至公敛阳告孟孙曰季氏戒都车何故孟孙曰吾弗闻阳曰然则乱也必及于子先备诸与孟孙以壬辰为期及期事觉季桓子奔孟氏阳虎刦公与武叔【叔孙州仇】以伐孟氏阳帅成人自上东门入与阳氏战于南门之内弗胜又战于棘下阳氏败阳请追之孟孙弗许阳虎入讙阳关以叛十二年仲由为季氏宰将堕三都于是叔孙氏堕郈季氏堕费将堕成阳谓孟孙曰堕成齐师必至于北门且成孟氏之保障也无成是无孟氏也子伪不知我将不堕冬十二月公围成弗克【左传】
