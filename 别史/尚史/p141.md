<!-- { "loadSidebar": true } -->
　　十三年【僖二十二年】公防诸侯伐郑目夷曰所谓祸在此矣冬楚伐我以救郑公及楚人战于我既成列楚人未既济目夷【公羊作有司谷梁作司马子反】曰彼众我寡及其未既济也请击之公曰不可既济而未成列又以告公曰未可既陈而后击之我师败绩公伤股门官殱焉国人皆咎公公曰君子不重伤不禽二毛古之为军也不以阻隘也寡人虽亡国之余不鼓不成列目夷曰君未知战勍敌之人隘而不列天赞我也阻而鼓之不亦可乎犹有惧焉且今之勍者皆吾敌也虽及胡耉获则取之何有于二毛明耻教战求杀敌也伤未及死如何勿重若爱重伤则如勿伤爱其二毛则如服焉三军以利用也金鼓以声气也利而用之阻隘可也声盛致志鼓儳可也目夷卒子友嗣为左师事成公昭公文公【左传】
　　友孙鱼石暨鱼府并见叛臣五大夫传
　　鳞矔【鳞氏】
　　鳞矔桓公孙为司徒事成公成公薨昭公将去羣公子穆襄之族攻公矔和公室昭公乃立昭公遇弑事文公【左传】
　　子朱为少司冦见叛臣传
　　公子荡【荡氏】　公孙夀　荡意诸　荡虺　荡山
　　公子荡桓公之子成公时为司城【以武公名废司空为司城】成公薨事昭公荡之子公孙夀夀子荡意诸荡卒昭公无道公孙夀辞司城请使意诸为之既而告人曰君无道吾官近惧及焉弃官则族无所庇子身之贰也姑纾死焉虽亡子犹不亡族襄夫人公之适祖母公不礼焉昭公元年【文八年】夫人杀襄公之孙孔叔公孙钟离及大司马公子卬意诸奔鲁效节于府人而出鲁侯以其官逆之四年【文十一年】鲁公子遂来聘言意诸而复之九年【文十六年】将使公田孟诸而杀之公知之尽以寳行意诸曰盍适诸侯公不可尽以其寳赐左右而使行夫人使谓意诸去公对曰臣之而逃其难若后君何冬十一月夫人杀公意诸死之文公即位使母弟须代意诸为司城使意诸弟荡虺为司马夀晩事文公文公薨事共公共公六年【成八年】公聘鲁伯姬使夀如鲁纳币意诸子曰山又名荡泽字子山为共公司马共公十三年【成十八年】公薨山弱公室杀公子肥华元使华喜公孙师帅国人攻荡氏杀山【详五大夫传左传】
　　论曰宋襄之虐比徳楚灵子鱼崎岖暴君危国之际不难于让君而难于事君矣语有之猛虎罣索果于决蹯嗟乎伤哉亡子不亡族夀亦以决蹯也或咎夀曰中立罪也和顺两宫济其君亦济其子不犹愈乎虽然难言之矣使郑荘无悔而考叔请羮夫亦无济矣夫
　　公子游
　　公子游宋公子也【某公子未详】闵公十年【庄十二年】宋万弑闵公立子游羣公子奔萧公子御説【即桓公】奔亳萧叔大心【萧大夫】及戴武宣穆庄之族杀子游于宋立桓公【左传】
　　公子卬　【孔叔　　　公孙钟离附】　公子须
　　公子卬昭公弟成公十七年【文七年】公薨穆襄之族攻昭公六卿和公乐豫舍司马以让卬昭公即位不礼襄夫人【公嫡祖母】夫人因戴氏之族杀襄公孙孔叔公孙钟离及卬卬握节以死公子须文公同母弟也昭公既弑文公即位使须为司城文公二年【文十八年】武氏之族道昭公子将奉须以作乱公杀须及昭公子使戴庄桓之族攻武氏遂出武穆之族【左传】
　　公子围龟　灵不缓　公子肥
　　公子围龟字子灵文公子也宋楚平围龟为质于楚共公三年【成五年】围龟自楚归华元享之请鼓噪以出鼓噪以复入曰习攻华氏公杀之其后有灵不缓为景公左师景公薨不缓及乐茷杀大尹立昭公【详乐茷传】公子肥亦文公子为荡山所杀【左传】
　　褚师叚　褚师子肥
　　褚师叚字子石共公之子平公二十三年【襄二十年】鲁季孙宿来聘叚逆之以受享赋棠棣之七章以卒叚子石彄为宋卿事景公【见叛臣传】其后有褚师子肥为大夫亦事景公景公三十年【哀八年】公伐曺将还子肥殿曺人诟之殿兵不行曹师待之公闻之怒命反之遂灭曹【褚师市官葢以官为氏也左传】
　　大子痤
　　大子痤平公大子美而狠寺人惠墙伊戾为大子内师而无宠平公二十九年【襄二十六年】伊戾告公曰大子将为乱与楚客盟公囚大子大子缢而死【详寺人传左传】
　　公子城　【羣公子　公孙忌　邉卬司马彊　公孙周附】
　　公子城亦平公子元公十年【昭二十年】公恶华向【华向二氏】华亥伪有疾诱羣公子杀公子寅公子御戎公子朱公子固公孙援公孙丁拘向胜向行于其廪城及公孙忌乐舍司马彊向宜向郑楚建郳甲出奔郑其徒与华氏战于阎败城城适晋冬公攻华向华向奔陈十一年【昭二十一年】华防叛召亡人华向入居卢门以南里叛华登以吴师救华氏宋败之于新里冬十一月城以诸侯师至救宋与华氏战于赭邱城射杀华豹大败华氏围诸南里明年华向出奔楚公使公孙忌代华费遂为大司马邉
　　卬代华定为大　　　　　　　　　　【司】徒【左传】
　　羣公子暨公孙忌所出未详邉印平公曾孙也向胜向行向宜向郑并桓族乐舍见乐氏传楚建平王之亡子郳甲即小邾穆公也司马彊所出亦未详又有公孙周字子髙元公孙景公无子取周之子得与启畜诸公宫景公薨大尹立启六卿杀大尹立得是为昭公
　　萧叔　髙哀
　　萧叔又曰萧叔大心萧宋附庸国叔其大夫也闵公十年【荘十二年】宋万弑闵公立子游羣公子奔萧公子御説奔亳南宫牛【宋万子】猛获【髙党】围亳叔及戴武宣穆荘之族以曹师伐之杀南宫牛于亳杀子游于宋立桓公桓公十一年【荘二十三年】叔朝鲁侯于谷昭公时有髙哀者字子哀为萧封人昭公以为卿哀不义昭公而出奔鲁【左传】
　　西鉏吾
　　西鉏吾为大宰事平公平公三年【成十八年】楚纳鱼石彭城我患之西鉏吾曰何也若楚人与吾同恶以徳于我吾固事之也不敢贰矣大国无厌鄙我犹憾【言已事之以我为鄙邑犹恨不足此吾患也】不然而收吾憎使賛其政以间吾衅亦吾患也今将崇诸侯之奸而披其地以塞夷庚【夷庚吴晋往来之道楚封鱼石彭城欲以絶之】逞奸而擕服毒诸侯而惧呉晋吾庸多矣非吾忧也且事晋何为晋必恤之十二年【襄九年】宋灾乐喜为政使西鉏吾庀府守【庀具也府六官之典】令司宫巷伯儆宫【左传】
　　厨人濮
　　厨人濮者宋厨邑大夫也元公十一年【昭二十一年】华驱叛召华向华向入以南里叛冬华登以吴师救华氏齐师时成宋濮曰军志有之先人有夺人之心后人有待其衰盍及其劳且未定也伐诸若入而固则华氏众矣悔无及也从之败吴师于鸿口获其二帅华登帅其余复败我师公欲出濮曰吾小人可借死而不能送亡君请待之乃徇曰徽者【徽帜也】公徒也众从之公自杨门见之下而巡之曰国亡君死二三子之耻也岂専孤之罪也齐乌枝鸣曰用少莫如齐致死齐致死莫如去备彼多兵矣请皆用劒从之华氏北复即之濮以裳裹首而荷以走曰得华登矣遂败华氏于新里【左传】
　　师筏　师慧
　　师筏师慧并乐师郑尉氏司氏作乱堵女父司臣尉翩司齐来奔【事在襄十年】平公十八年【襄十五年】郑人以公孙夏良霄公孙侨之故纳赂于我以马四十乘与筏慧三月公孙黑为质焉司城乐喜以堵女父尉翩司齐与之良司臣而逸之托诸鲁季孙宿宿寘诸卞郑人醢之三人也慧过朝将私焉【私小便】其相曰朝也慧曰无人焉相曰朝也何故无人慧曰必无人焉若犹有人岂其以千乘之相易滛乐之朦必无人焉故也乐喜闻之固请而归之【左传】
　　司星子韦
　　司星子韦宋之司星也景公之时荧惑在心公惧召子韦而问焉子韦曰荧惑者天罚也心者宋之分野也祸当于君虽然可移于相公曰相所与治国家也而移死焉不祥曰可移于民公曰民死寡人将谁为君曰可移于嵗公曰嵗害则民饥民饥必死为人君而杀其民以自活其谁以我为君寡人之命固尽巳子无复言子韦还去北面再拜曰臣敢贺君有至徳之言三天必三赏君今夕荧惑其徙三舍君延年二十一嵗公曰何以知之对曰荧惑有三徙舍舍行七星三七二十一也是夕荧惑果徙三舍
　　吕氏春秋汉书隂阳家有宋司星子韦三篇拾遗记宋景公之世有善星文者许以上大夫之位处于延阁之上设以珍食施以寳衣有野人被草负笈而进曰君爱隂阳之术请见景公延之崇堂语未来之兆已往之事夜观星画执算景公谢曰今国丧乱微君何以辅之曰徳之不钧乱将及矣修徳以来人则天应之祥人羙其化景公曰善赐姓子氏名之曰韦
　　论曰萧叔厨人濮皆以外大夫而戡乱毙贼可借死而不能送亡语尤斩然至若鉏吾之论师慧之讽析薪以移谁能拒之虽然受马而后言慧有未尽也昭公蔑祖携亲子哀之来固春秋之所贵也
　　尚史卷四十九
　　钦定四库全书
　　尚史卷五十　　　　　　　列传二十八
　　镶白旗汉军李锴撰
　　宋诸臣传
　　夫人传　桓夫人
　　桓夫人卫戴公之女弟也公子顽烝于宣姜而生卫戴公及桓夫人【左传】
　　襄夫人
　　襄夫人襄王之姊也昭公立【夫人昭公祖母】不礼焉夫人杀孔叔公叔钟离大司马公子卬皆昭公之党也公子鲍【昭公庶弟文公也】羙而艶夫人欲通之不可乃助之施昭公无道夫人使公田孟诸未至使帅甸攻而杀之鲍即位是为文公【左传】
　　襄公别有夫人前死襄公之醯醢百瓮曾子曰既曰明器矣而又实之【记檀弓】
　　共姬【共公夫人】
　　共姬鲁成公姊妹伯姬也为共公夫人共公六年【成八年】华元如鲁聘共姬公孙夀如鲁纳币七年【成九年】共姬归于我夏鲁季孙行父来致女平公三十三年【襄二十年】宋灾共姬薨待姆也【左传】
　　弃【平公妾元公母】
　　弃芮司徒女【芮司徒宋大夫】赤而毛弃诸堤下共姬之妾取以入名之曰弃长而羙平公入夕【夕见其母共姬】共姬与之食公见弃也而视之尤姬纳诸御嬖生佐及伊戾构大子痤大子缢而死佐为大子左师向戍见弃之步马者【步马习马也】问之对曰君夫人氏也戍曰谁为君夫人余胡弗知圉人归以告弃使馈之锦与马先之以玉曰君之妾弃使某献左师戍改命曰君夫人而后再拜稽首受之【左传】
　　元夫人
　　元夫人字景曹小邾夫人女也夫人生女妻鲁季孙意如【见昭二十五年】景公四十五年【哀二十三年】夫人薨季孙肥【肥意如子夫人其外祖母】使冉求吊且送曰敝邑有社稷之事使肥与有职竞焉是以不得助执绋使求从舆人曰以肥之得备弥甥也【弥逺也】有不腆先人之产马使荐诸夫人之宰其可以称旌繁乎【左传】
　　惠墙伊戾
　　寺人伊戾姓惠墙为大子痤内师而无宠乎公嬖妾弃生佐恶而婉大子痤羙而狼左师向戍亦畏而恶之平公二十九年【襄二十六年】楚客聘于晋过宋大子知之请野享之公使往伊戾请从之公曰夫不恶女乎对曰小人之事君子也恶之不敢逺好之不敢近敬以待命敢有贰心乎纵有共其外莫共其内【言内师不行恐内侍废阙】臣请往也遣之至则歇用牲加书徴之而骋告公曰大子将为乱既与楚客盟矣公曰为我子又何欲对曰欲速公使视之则信有焉问诸佐母弃与向戍则皆曰固闻之公囚大子大子曰唯佐也能免我召而使请曰日中不来吾知死矣戍闻之聒而与之语过期乃缢而死佐为大子公徐闻其无罪也乃亨伊戾【左传】
