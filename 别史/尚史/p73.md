<!-- { "loadSidebar": true } -->
　　周之官政未次序于是作周官官别其宜作立政周公在丰病将殁曰必塟我成周以明吾不敢离成王周公既卒成王亦让塟周公于毕【括地志周公墓在雍州咸阳北十三里毕原上】从文王以明予小子不敢臣周公也【史记】
　　谥曰文
　　尚书大传周公将作大作礼乐优游三年不能作恐天下莫我知小作恐不能扬父祖功徳然后营洛以观天下之心于是诸侯率其羣党各攻位于其庭周公曰示之以力役且犹至况道之以礼乐乎然后敢作礼乐淮南子周公事文王也行无専制事无由己身若不胜衣言若不出口可谓能子矣武王崩成王防少周公继文王之业履天子之借聴天下之政负扆而朝诸侯诛党断制无所顾问可谓能武矣成王既壮周公属借致政北面委质而臣事之请而后为复而后行可谓能臣矣一人之身而三变者所以应时矣鬻子昔者鲁周公曰吾闻之于政也知善不行者谓之狂知恶不改者谓之惑夫狂与惑者君子之戒也
　　论曰公以懿亲弼亮左右功施烂然至其摄政不疑居东不惧谓非盛徳何以堪之虽然天不右周风雷阙警嚣嚣谗口公亦靡所税驾已夫
　　太公望
　　太公望吕尚者
　　古史考姓姜名牙炎帝之裔伯夷之后掌四岳有功封之于吕子孙从其封姓吕尚其后也史记索隐尚是其名牙葢其字
　　东海上人
　　吕氏春秋东夷之士
　　其先祖尝为四岳佐禹平水土有功虞夏之际封于吕或封于申姓姜氏夏商之时申吕或封枝庶子孙或为庶人尚其苗裔也本姓姜氏从其封姓故曰吕尚吕尚葢尝穷困年老矣
　　説苑太公田不足以偿种渔不足以偿网治天下有余治古史考吕望尝屠牛于朝歌卖饭于孟津盐铁论太公屠牛于朝歌利不及妻子
　　闻周西伯贤又善养老乃徃焉以渔钓奸西伯
　　説苑吕望年七十钓于渭渚三日三夜鱼无食者望忿脱其衣冠上有农人者谓望曰子姑复钓必细其纶芳其饵徐徐而投无令鱼骇望如其言初得鲋次得鲤刺鱼腹得书书文曰吕望封于齐
　　西伯将出猎卜之曰所获非龙非彲非虎非罴而王者之辅也于是西伯猎果遇吕尚于渭之阳与语大説曰自吾先君太公曰当有圣人适周周以兴子真是邪吾太公望子久矣故号之曰太公望载与俱归以望为师或曰太公博闻尝事纣纣无道去之游説诸侯无所遇而卒西归周
　　六韬文王将田史编布卜曰田于渭阳非龙非彲非虎非罴兆得公侯天遗汝师文王曰兆至是乎史编曰编之太祖畴为禹占得皋陶兆比于此文王乃斋三日田于渭阳卒见太公作茅以渔文王劳而问之曰子乐渔耶太公曰君子乐得其志小人乐得其事今吾渔甚有似也文王曰何谓有似太公曰钓有三权禄等以权死等以权官等以权夫钓以求得也其情深可以观大矣文王曰愿闻之太公曰缗微饵明小鱼食之缗绸饵香中鱼食之缗隆饵丰大鱼食之夫鱼食其饵乃牵于缗人食其禄乃服于君故以饵取鱼鱼可杀以禄取人人可竭以家取国国可拔以国取天下天下可毕文王拜曰允哉敢不受命乃载以俱归立为师抱朴子文王遇吕尚桑隂未移而知其足以师楚辞注吕望鼓刀在列肆文王亲往问之吕望对曰下屠屠牛上屠屠国文王喜载与俱归楚辞注或言周文王梦立令狐之津太公在后帝曰昌赐汝名师文王再拜太公梦亦如之文王出田见识所梦载与归以为太师史记或曰吕尚处士隠海濵周西伯拘羑里散宜生闳夭素知而招吕尚吕尚亦曰吾闻西伯贤又善养老盍往焉三人者为西伯求美女竒物献之于纣以赎西伯西伯得以出反国周西伯昌之脱羑里归与吕尚隂谋修徳以倾商政其事多兵权与竒计故后世之言兵及周之隂权皆宗太公为本谋説苑望曰王国富民霸国富士仅存之国富大夫将亡之国富仓府西伯曰善曰宿善不祥于是发仓粟赈孤独以望为师
　　文王伐崇宻须犬夷大作丰邑天下三分其二归周者太公之谋计居多文王崩武王即位十一年欲修文王业东伐以观诸侯集否师行师尚父左杖黄钺右把白旄以誓曰苍兕苍兕
　　索隠一作苍雉马融曰苍兕主舟楫官名王充云苍兕水兽九头今誓众令急济故言苍兕以惧之
　　总尔众庶与尔舟楫后至者斩遂至盟津诸侯不期而防者八百诸侯皆曰纣可伐也武王曰未可遂还师【史记此下曰与太公作太誓太誓乃十三年伐商作此葢孔壁书未出而太史公遵武帝时伪太誓耳】居二年纣杀王子比干囚箕子武王将伐纣卜龟兆不吉风雨暴至羣公尽惧唯师尚父彊之劝武王武王于是遂行论衡武王伐纣卜之而龟占者曰凶太公曰龟以祭则凶以战则胜武王从之卒克纣焉尸子武王伐纣鱼辛諌曰嵗在北方不北征武王不聴韩诗外传武王伐纣到于邢邱楯折为三天雨三日不休武王心惧召太公而问曰意者纣未可伐乎太公对曰不然折为三者军当分为三也天雨三日不休欲洒吾兵也乃修武勒兵于寗六韬武王问散宜生曰伐纣吉乎曰不吉将行雨辎车太公曰是非子所知也祖行之日雨辎重车是洗濯甲兵也又武王问太公曰音律之声可以知三军之消息胜负之决乎太公曰深哉王之问也夫律管十二其要有五音宫商角徴羽此真正声也万物不易五行之神道之常也金木水火土各以其胜攻也其法以天清净无隂云风雨夜半遣轻骑往至敌人之垒九百步徧持律管当耳大呼惊之有声应管其来甚微角声应管当以白虎徴声应管当以武商声应管当以朱雀羽声应管当以勾陈五管声尽不应者宫也当以青龙此五行之符佐胜之徴成败之机武王曰善哉太公曰防妙之音皆有外武王曰何以知之太公曰敌人惊动则聴之闻枹鼓之音者角也见火光者徴也闻金铁矛防之音者商也闻人啸呼之音者羽也寂寞无闻者宫也此五音者声色之符也太公金匮太师少师抱其祭器乐器奔周内史向挚载其图法亦奔周武王问太公曰殷己亡三人可伐乎太公曰臣闻之知天者不怨天知己者不怨人先谋后事者昌先事后谋者亡且天与不取反受其殃非时而至是谓妄成故夏条可结冬冰可释时难得而易失也
　　十三年正月甲子至牧野作泰誓伐商纣纣师败绩纣登鹿台自焚死【史记作追斩纣今正之】明日武王立于社羣公奉明水卫康叔封布采席师尚父牵牲史佚策祝以告神讨纣之罪散鹿台之财发钜桥之粟以振贫民封比干墓释箕子囚迁九鼎修周政与天下更始师尚父谋居多【史记】武王践阼三日召士大夫而问焉曰恶有藏之约行之行万世可以为子孙常者乎诸大夫对曰未得闻也然后召师尚父而问焉曰黄帝颛顼之道存乎意亦忽不可得见与师尚父曰在丹书王欲闻之则齐矣三日王端冕师尚父亦端冕奉书而入负屏而立王下堂南面而立师尚父曰先王之道不北面王行西折而南东面而立师尚父西面道书之言曰敬胜怠者吉怠胜敬者灭义胜欲者从欲胜义者凶凡事不强则枉弗敬则不正枉者灭废敬者万世藏之约行之行可以为子孙常者此言之谓也且臣闻之以仁得之以仁守之其量百世以不仁得之以仁守之其量十世以不仁得之以不仁守之必及其世王闻书之言惕若恐惧退而为戒书铭焉【大戴礼记】
　　太公金匮武王平殷还问太公曰今民吏未安贤者未定如何太公曰无故无新如天如地得殷之财与殷民共之则商得其贾农得其田也一目视则不明一耳聴则不聪一足步则不行选贤自代上下各得其所
　　于是封师尚父于齐营邱师尚父受封防为太师【康成礼注】史记太公东就国道宿行迟逆旅之人曰吾闻时难得而易失客寝甚安殆非就国者也太公闻之夜衣而行黎明至国莱侯来伐与之争营邱营邱邉莱莱人夷也防纣之乱而周初定未能集逺方是以与太公争国太公至国修政因其俗简其礼通商工之业便鱼盐之利而人民多归齐齐为大国　按金縢终始具载二公孔頴达疏云周召与太公为周三公是史记东就国之説未为得也吕氏春秋太公封于齐周公封于鲁二君者甚相善也相谓曰何以治国太公曰尊贤上功周公曰亲亲上恩太公曰鲁自此削矣周公曰鲁虽削有齐者亦必非吕氏也説苑伯禽与太公俱受封而各之国三年太公来朝周公曰何治之疾也曰尊贤先疏后亲先义后仁此霸者之迹也周公曰太公之泽及五世五年伯禽来朝周公曰何治之难曰亲亲先内后外先仁后义此王者之迹也周公曰鲁之泽及十世韩非子太公东封于齐齐东海上有狂矞华士昆弟二人立议曰吾不臣天子不友诸侯耕作而食掘井而饮无求于人也太公至杀之以为首诛周公闻之发急传而问之曰飨国而杀贤者何也太公曰先王之所以使臣民者爵禄刑罚也今不足以使之望当谁为君乎今有马于此如骥之状者天下之至良也然驱之不前却之不止左之不左右之不右臧获虽贱不托其足焉是以诛之春秋繁露营荡为齐司冦太公封于齐问以治国之要对曰任仁义曰任仁义奈何对曰仁者爱人义者尊老曰爱人尊老奈何对曰爱人者有子不食其力尊老者妻长而夫拜之太公曰寡人欲以仁义治齐今子以仁义乱齐立而诛之以定齐国
　　及周成王少时管蔡作乱淮夷畔周乃使召康公命师尚父曰东至海西至河南至穆陵北至无棣五侯九伯实得征之齐由此得征伐为大国葢尚父之卒百有余年【史记】
　　比及五世皆反塟于周【礼记】
　　皇览吕尚冡在临菑县城南十里説苑武王问于太公曰治国之道若何对曰爱民而已利之勿害成之勿败生之勿杀与之勿夺乐之勿苦喜之勿怒此治国之道使民之谊也又问曰贤君治国何如对曰贤君治国其政平其吏不苛其赋敛节其自奉薄不以私善害公法不因喜以赏不因怒以诛上无滛慝下不隂害官无腐蠧之蔵国无流饿之民此贤君之治国也又问曰为国而数更法令者何也曰不法法以其所善为法也故令出而乱乱则更为法又问曰得贤敬士或不能治者何也曰不能独断以人言断者也贤者不必用不肖者不必退而士不必敬曰其为国如何曰其为人恶闻其情而喜闻人之情恶闻其恶而喜闻人之恶是以不必治也又问曰举贤而危亡者其失安在曰在君好用小善而已不得真贤也曰好用小善者何如曰君好聴誉而不恶谗也忠臣以诽死于无罪邪臣以誉赏于无功其国见于危亡武王曰善今日闻诽誉之情矣新书师尚父曰吾闻之于政也天下圹圹然一人有之万民藂藂然一人理之故天下者唯有道者理之纪之使之宜处而乆之故守天下者非以道则弗得而长也故夫道者万世之宝也武王曰受命矣新书昔文王使太公传太子发嗜鲍鱼而太公弗与曰礼鲍鱼不登于俎岂有非礼而可以养太子哉
　　论曰易曰盘桓利居贞利建侯方吕尚之屠钓殷墟槃桓困约何其劣也及合徳一朝垂老传翼遂以建周启齐居贞之效与若乃建堂堂之旗扶义而东置有礼覆昬暴固其宜也説者隂谋谲智归诸道家诬矣世所传太公兵法韬畧庸鄙牵合不足録所着有子牙子
　　召康公
　　召公奭周同姓姓姬氏武王灭纣封召公于北燕留为周太保
　　史记在成王时召公为三公　按书旅獒篇当在武王时
