<!-- { "loadSidebar": true } -->
　　凡音之起由人心生也人心之动物使之然也感于物而动故形于声声相应故生变变成方谓之音比音而乐之及干戚羽毛谓之乐乐者音之所由生也其本在人心之感于物也是故其哀心感者其声噍以杀其乐心感者其声啴以缓其喜心感者其声发以散其怒心感者其声粗以厉其敬心感者其声直以廉其爱心感者其声和以柔六者非性也感于物而后动是故先王慎所以感之者故礼以道其志乐以和其声政以一其行刑以防其奸礼乐政刑其极一也所以同民心而出治道也凡音者生人心者也情动于中故形于声声成文谓之音是故治世之音安以乐其政和乱世之音怨以怒其政乖亡国之音哀以思其民困声音之道与政通矣宫为君商为臣角为民征为事羽为物五者不乱则无怗懘之音矣宫乱则荒其君骄商乱则陂其官坏角乱则忧其民怨征乱则哀其事勤羽乱则危其财匮五者皆乱迭相陵谓之慢如此则国之灭亡无日矣郑卫之音乱世之音也比于慢矣桑间濮上之音亡国之音也其政散其民流诬上行私而不可止也凡音者生于人心者也乐者通伦理者也是故知声而不知音者禽兽是也知音而不知乐者众庻是也唯君子为能知乐是故审声以知音审音以知乐审乐以知政而治道备矣是故不知声者不可与言音不知音者不可与言乐知乐则防于礼矣礼乐皆得谓之有徳徳者得也是故乐之隆非极音也食飨之礼非致味也清庙之瑟朱弦而疏越壹倡而三叹有遗音者矣大飨之礼尚酒而俎腥鱼大羮不和有遗味者矣是故先王之制礼乐也非以极口腹耳目之欲也将以教民平好恶而反人道之正也人生而静天之性也感于物而动性之欲也物至知知然后好恶形焉好恶无节于内知诱于外不能反躬天理灭矣夫物之感人无穷而人之好恶无节则是物至而人化物也人化物者灭天理而穷人欲者也于是有悖逆诈伪之心有淫泆作乱之事是故强者胁弱众者暴寡知者诈愚勇者苦怯疾病不养老幼孤独不得其所此大乱之道也是故先王之制礼乐人为之节衰麻哭泣所以节丧纪也钟鼓干戚所以和安乐也婚姻冠筓所以别男女也射乡食飨所以正交接也礼节民心乐和民声政以行之刑以防之礼乐刑政四达而不悖则王道备矣乐者为同礼者为异同则相亲异则相敬乐胜则流礼胜则离合情饰貌者礼乐之事也礼义立则贵贱等矣乐文同则上下和矣好恶着则贤不肖别矣刑禁暴爵举贤则政均矣仁以爱之义以正之如此则民治矣乐由中出礼自外作乐由中出故静礼自外作故文大乐必易大礼必简乐至则无怨礼至则不争揖让而治天下者礼乐之谓也暴民不作诸侯宾服兵革不试五刑不用百姓无患天子不怒如此则乐达矣合父子之亲明长幼之序以敬四海之内天子如此则礼行矣大乐与天地同和大礼与天地同节和故百物不失节故祭天祀地明则有礼乐幽则有神如此则四海之内合敬同爱矣礼者殊事合敬者也乐者异文合爱者也礼乐之情同故明王以相沿也故事与时并名与功偕故钟鼓管磬羽籥干戚乐之器也屈伸俯仰缀兆舒疾乐之文也簠簋俎豆制度文章礼之器也升降上下周还禓袭礼之文也故知礼乐之情者能作识礼乐之文者能述作者之谓圣述者之谓明明圣者述作之谓也乐者天地之和也礼者天地之序也和故百物皆化序故羣物皆别乐由天作礼以地制过制则乱过作则暴明于天地然后能兴礼乐也论伦无患【论雅颂之辞伦律吕之音】乐之情也欣喜欢爱乐之官也中正无邪礼之质也庄敬恭顺礼之制也若夫礼乐之施于金石越于声音用于宗庙社稷事乎山川神则此所与民同也王者功成作乐治定制礼其功大者其乐备其治辩者其礼具干戚之舞非备乐也孰亨而祀非达礼也五帝殊时不相沿乐三王异世不相袭礼乐极则忧礼粗则偏矣及夫敦乐而无忧礼备而不偏者其唯大圣乎夫民有血气心知之性而无哀乐喜怒之常应感起物而动然后心术形焉是故志防噍杀之音作而民思忧啴谐慢易繁文简节之音作而民康乐粗厉猛起奋末广贲之音作而民刚毅廉直劲正庄诚之音作而民肃敬寛裕肉好顺成和动之音作而民慈爱流辟邪散狄成涤滥之音作而民淫乱是故先王本之性情稽之度数制之礼义合生气之和道五常之行使之阳而不散隂而不密刚气不怒柔气不慑四畅交于中而发作于外皆安其位而不相夺也然后立之学等广其节奏省其文采以绳徳厚律小大之称比终始之序以象事行使亲踈贵贱长幼男女之理皆形见于乐故曰乐观其深矣土敝则草木不长水烦则鱼鼈不大气衰则生物不遂世乱则礼慝而乐淫是故其声哀而不庄乐而不安慢易以犯节流湎以忘本广则容奸狭则思欲感条畅之气而灭和平之徳是以君子贱之也凡奸声感人而逆气应之逆气成象而淫乐兴焉正声感人而顺气应之顺气成象而和乐兴焉倡和有应回邪曲直各归其分而万物之理各以类相动也是故君子反情以和其志比类以成其行奸声乱色不留聪明淫乐慝礼不接心术惰慢邪辟之气不设于身体使耳目鼻口心知百体皆由顺正以行其义然后发以声音而文以琴瑟动以干戚饰以羽旄从以箫管奋至徳之光动四气之和以着万物之理是故清明象天广大象地终始象四时周还象风雨五色成文而不乱八风从律而不奸百度得数而有常小大相成终始相生倡和清浊迭相为经故乐行而伦清耳目聪明血气和平移风易俗天下皆宁故曰乐者乐也君子乐得其道小人乐得其欲以道制欲则乐而不乱以欲忘道则惑而不乐是故君子反情以和其志广乐以成其教乐行而民乡方可以观徳矣徳者性之端也乐者徳之华也金石丝竹乐之器也诗言其志也歌咏其声也舞动其容也三者本于心然后乐器从之是故情深而文明气盛而化神和顺积中而英华发外唯乐不可以为伪乐者心之动也声者乐之象也文采节奏声之饰也君子动其本乐其象然后治其饰是故先鼓以警戒三步以见方再始以着往复乱以饬归奋疾而不拔极幽而不隠独乐其志不厌其道备举其道不私其欲是故情见而义立乐终而徳尊君子以好善小人以听过故曰生民之道乐为大焉【乐记】
　　按乐记有乐本乐论乐施乐言乐礼乐情乐化乐象及賔牟贾师乙魏文侯十一节畧可次第今择其切言乐者着録之
　　夫正教者皆始于音音正而行正故音乐者所以动荡血脉通流精神而和正心也故宫动脾而和正圣商动肺而和正义角动肝而和正仁征动心而和正礼羽动肾而和正智故乐所以内辅正心而外异贵贱也上以事宗庙下以变化黎庻也琴长八尺一寸正度也大者为宫而居中央君也商张右旁其余大小相次不失其序则君臣之位正矣故闻宫音使人温舒而广大闻商音使人方正而好义闻角音使人恻隠而爱人闻征音使人乐善而好施闻羽音使人整齐而好礼
　　白虎通夫乐者先王之所以饰喜也军旅鈇所以饰怒也故先王之喜怒皆得其齐焉喜则天下和之怒则暴乱者畏之先王之道礼乐可谓盛矣闻角声莫不恻隠而慈者闻征声莫不喜养好施者闻商声莫不刚防而立防者闻羽声莫不深思而远虑者闻宫声莫不温润而寛和者
　　夫礼由外入乐自中出故君子不可须防离礼须防离礼则暴慢之行穷外不可须防离乐须防离乐则奸邪之行穷内故乐音者君子之所养义也夫古者天子诸侯听钟磬未尝离于庭卿大夫听琴瑟未尝离于前所以养行义而防淫佚也夫淫佚生于无礼故圣人使人耳闻雅诵之音目视威仪之礼足行恭敬之容口言仁义之道故君子终日言而邪辟无由入也【史记】
　　伏羲乐曰扶来亦曰立本神农乐曰扶持亦曰下谋【帝系谱】孝经纬周隋乐志伏羲有约同之咏伊耆有苇蘥之音葛天八阕神农五
　　黄帝作咸池少皥作大渊颛顼作五茎帝喾作六英尧作大章舜作大韶禹作大夏汤作大濩武王作勺作大武【乐纬】
　　列子周穆王时有化人来穆王奏承云六莹九招晨露以乐之张湛注承云黄帝乐六莹帝喾乐九招舜乐晨露汤乐周礼注周所存六代之乐黄帝曰云门大卷黄帝能成名万物以明民共财言其徳如云之所出民得以有族类大咸咸池尧乐也尧能殚均刑灋以仪民言其徳无所不施大防舜乐也言其徳能绍尧之道也大夏禹乐也禹治水傅土言其徳能大中国也大濩汤乐也汤以寛治民而除其邪言其徳能使天下得其所也大武武王乐也武王伐纣以除其害言其徳能成武功汉书黄帝作咸池颛顼作六茎帝喾作五英尧作大章舜作招禹作夏汤作濩武王作武周公作勺勺言能勺先祖之遗也武言以功定天下也濩言救民也夏大承二帝也招继尧也大章章之也五英英华茂也六茎及根茎也咸池备矣博雅休流扶持下谋云门六防五韺大章箫韶大濩大武勺
　　又有房中之乐
　　仪礼贾公彦疏歌周南召南之诗不用钟鼓之节也所谓房中者夫人之所讽咏以事其君子也
　　又有四夷之乐南夷之乐曰兠西夷之乐曰禁北夷之乐曰昧东夷之乐曰离合观之乐儛于堂四夷之乐陈于右乐元语曰东夷之乐持矛舞助时生也南夷之乐持羽舞助时养也西夷之乐持防舞助时杀也北夷之乐持干舞助时藏也【白虎通】
　　孝经钩命诀东夷之乐曰休南夷之乐曰任西夷之乐曰林离北夷之乐曰僸毛诗传儛四夷之乐是徳广所及也东夷之乐曰韎南夷之乐曰任西夷之乐曰朱离北夷之乐曰禁
　　其大司乐以乐徳教国子中和祗庸孝友以乐语教国子兴道讽诵言语以乐舞教国子舞云门大卷大咸大防大夏大濩大武
　　康成注云门大卷黄帝乐大咸咸池尧乐大防舜乐大夏禹乐大濩汤乐大武武王乐　与乐纬异
　　以六律六同五声八音六舞大合乐以致神示以和邦国以谐万民以安宾客以説远人以作动物乃分乐而序之以祭以享以祀乃奏黄钟歌大吕舞云门以祀天神【谓五帝及日月星辰】乃奏大簇歌应钟舞咸池以祭地示【谓神州之神及社稷】乃奏姑洗歌南吕舞大防以祀四望【谓五岳四镇四渎】乃奏防宾歌函钟舞大夏以祭山川乃奏夷则歌小吕舞大濩以享先妣【此谓姜嫄姜嫄无所妃特立庙以祭之谓之閟宫】乃奏无射歌夹钟舞大濩以享先祖【此谓先王先公】凡六乐者文之以五声播之以八音凡六乐者一变而致羽物及川泽之示再变而致臝物及山林之示三变而致鳞物及邱陵之示四变而致毛物及坟衍之示五变而致介物及土示六变而致象物及天神【此谓大蜡】凡乐圜钟为宫黄钟为角太簇为征姑洗为羽靁鼓靁鼗孤竹之管云和之琴瑟云门之舞冬日至于地上之圜丘奏之若乐六变则天神皆降可得而礼矣凡乐函钟为宫太簇为角姑洗为征南吕为羽灵鼓灵鼗孙竹之管空桑之琴瑟咸池之舞夏日至于泽中之方丘奏之若乐八变则地示皆出可得而礼矣凡乐黄钟为宫大吕为角大簇为征应钟为羽路鼓路鼗隂竹之管龙门之琴瑟九徳之歌九防之舞【九防当作大防】于宗庙之中奏之若乐九变则人可得而礼矣【此谓禘大祭　周礼】
