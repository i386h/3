<!-- { "loadSidebar": true } -->
　　公孙衍是为犀首【司马彪曰魏官名】韩之隂晋人也【史记韩作魏　按魏防苏代谓魏王曰衍之为魏孰与其约韩鲍彪注隂晋时属韩】事魏襄王襄王二年徐州之役衍谓魏王曰何不阳与齐而隂结于楚二国恃王必战齐战胜楚而与乘之必取方城之外楚战胜齐而与乘之是太子之讐报矣衍与张仪不善魏王将相张仪衍弗利故令人为韩公叔曰张仪已合秦魏矣其言曰魏攻南阳秦攻三川韩氏必亡且魏王所以贵张子者欲得韩地也则韩之南阳举矣子盍少委焉以为衍功则秦魏之交可废矣如此则魏必图秦而弃仪收韩而相衍公叔以为然因委之衍以为功果相魏哀王时陈轸为秦使于齐过魏求见衍衍谢陈轸陈轸曰轸之所以来者事也公不见轸轸且行不得待异日矣衍乃见之陈轸曰公恶事乎何为饮食而无事公孙衍曰衍不肖不能得事陈轸曰请移天下之事于公衍曰奈何陈轸曰魏王使李从【史记作田需】以车百乘使于楚公可居其中而疑之公谓魏王曰臣与燕赵故矣数令人召臣曰无事必来今臣无事请谒而往王必无辞以止公公得行因言于庭曰臣急使燕赵衍谒魏王魏王许之诸侯客闻之皆使人告其王曰李从以车百乘使楚公孙衍以车三十乘使燕赵齐王闻之恐后天下得魏以事属衍衍受齐事魏王止其行燕赵闻之亦以事属衍楚王闻之曰李从约寡人今燕齐赵皆以事因公孙衍衍必欲寡人乃倍李从而以事属衍魏王曰所以不使衍者以为不可今四国属以事寡人亦以事因焉衍遂主天下之事齐王将见燕赵楚之相于卫约外魏魏王惧恐谋伐魏告衍衍曰王与臣百金臣请败之王为约车载百金衍期齐王至之日先以车五十乘至卫间齐行人以百金先见齐王因乆坐从容谈三国之相怨谓齐王曰王与公孙衍谈是谋三国也不信齐王之遇遇事遂败魏令衍请和于秦綦母恢教之曰无多割和成固有秦重不成后必莫能以魏合于秦者矣衍欲得齐魏之兵以伐赵魏王齐王不欲衍曰请国出五万人不过五月而赵破田肹【齐人】曰夫轻用其兵者国危易用其计者身穷公今言破赵太易恐有后咎衍曰公之不慧也夫二君者固己不欲矣又言难以惧之是赵不伐而谋困也夫虽构兵结二君见其危安敢释卒不我予乎田肹曰善劝两君听衍衍肹遂得齐魏之兵兵未出境两君恐其战败也悉起兵从之大败赵氏义渠君之魏衍谓义渠君【西戎也】曰道逺不得复过请谒事情中国无事于秦秦且烧君之国有事于秦秦且轻使重币事君之国也居无几何五国伐秦陈轸谓秦王曰义渠君蛮夷之贤君也不如赂之以抚其心秦王曰善因以文绣千匹好女百人遗义渠君义渠君致羣臣而谋曰此公孙衍之所谓也因起兵袭秦大败秦人于李帛之下魏相田需衍为将与田需不善衍见魏王曰臣尽力竭智为王广土取尊名田需从中败君王又听之是臣终无成功也需亡臣将侍需侍臣请亡王曰需寡人之股掌臣为子之不便杀之亡之毋谓天下何今为子外之令毋敢入子之事入子之事吾为子杀之亡之衍许诺于是东见田婴与之约结召田文而相之魏身相于韩苏代为田需説魏王曰请问文之为魏孰与其为齐王曰不如齐衍之为魏孰与其为韩王曰不如韩苏代曰衍将右韩而左魏文将右齐而左魏二人者将用王之国中道而不可王且无所闻之矣王之国虽渗乐而从之可也王不如舍需于侧以稽二人之所为二人者曰需非吾人也吾举事而不利于魏需必挫我于王二人者必不敢有外心矣臣以为身利国便王曰善果厝需于侧
　　国策又曰公孙衍为将与田需不善季子为衍谓梁王曰不见夫服牛骖骥乎不可以日行百步今王以衍为可将故用之而听相之计是服牛骖骥也牛马俱死而不能成功王之国必伤矣愿王察之国策史举非犀首于王犀首欲穷之谓张仪曰请令王让先生以国王为尧舜矣而先生弗受亦许由也衍因令王致万戸邑于先生张仪説因令史举数见犀首王闻之而弗任也史举不辞而去国策田文田需周霄相善欲罪犀首犀首患之谓魏王曰今所患者齐也婴子言行于齐王王欲得齐胡不召田文而相之彼必务以齐事王王曰善因召田文而相之犀首以倍田需周霄
　　衍后入秦惠王死衍欲穷张仪李讐【秦人】谓衍曰不如召甘茂于魏召公孙显于韩起樗里疾于国三人者皆张仪之讐也公用之则诸侯见张子之无秦矣甘茂果相秦秦武王爱衍与之间有所立因自谓之曰寡人且相子甘茂之吏道而闻之以告甘茂甘茂入见曰王得贤相敢再拜贺王曰寡人托国于子焉更得贤相对曰王且相公孙衍王曰子焉闻之对曰衍告臣王怒衍之泄也乃逐之衍复事魏昭王秦与魏战于伊阙杀犀武魏令衍割地以讲于秦【国策】
　　史记张仪已卒之后犀首入相秦尝佩五国相印为约长　按相秦或即秦武王之所言佩五国印或即前陈轸之所谋史并而合之恐误
　　论曰辩士挟诈中人以危反覆无足多者陈轸有伦有脊舒而不廹而秦割秦烹之喻明切无以逾之若夫﨑岖楚秦之间委蛇仪衍之防智亦足尚哉
　　张丑　张登
　　张丑者齐人也张登者中山人也韩攻郓【魏地】张丑谓韩公仲朋曰今公疾攻魏之郓魏急则必以地合于齐楚故公不如勿攻也魏缓则必战战胜攻郓而取之易矣战不胜则魏且内之公仲朋曰诺张丑因谓齐楚曰韩已与魏矣以为不然盍观公仲之攻也公仲不攻齐楚恐因讲于魏而不告韩齐魏战于马陵齐大胜魏杀太子申覆十万之军惠施令惠王折节而朝齐楚王必怒必伐齐惠施乃入报于齐田婴许诺张丑曰不可战不胜魏而得朝礼与魏和而下齐此可以大胜也今战胜魏覆十万之军禽太子申臣万乘之魏而甲秦楚此其暴戾定矣且楚王之为人也好用兵而甚务名终为齐患者必楚也田婴不听遂内魏王与之朝齐赵氏丑之楚王怒自将伐齐赵应之大败齐于徐州楚王既战胜欲逐田婴于齐婴恐张丑谓楚王曰王战胜于徐州也肹子不用也肹子有功于国百姓为之用婴子不善而用申缚申缚者大臣弗与百姓弗为用故王胜之也今婴子逐肹子必用复整其士卒以与王遇必不便于王也楚王因弗逐公孙衍立五王【秦韩燕宋中山】而中山后持【持犹疑也】齐谓赵魏曰寡人羞与中山并为王愿与大国伐之以废其王中山闻之大恐召张登而告之曰寡人且王齐谓赵魏曰羞与寡人并为王而欲伐寡人恐亡其国不在索王非子莫能吾救登曰君为臣多车重币臣请见田婴见婴曰臣闻君欲废中山之王将与赵魏伐之过矣以中山之小而三国伐之中山虽益废王犹且听也且中山恐必为赵魏废其王而务附焉是君为赵魏驱羊也岂若中山废其王而事齐哉田婴曰奈何登曰君召中山与之遇而许之王中山必喜而絶赵魏赵魏怒而攻中山中山急必为君废其王事齐是君废其王而立其国贤于为赵魏驱羊也田婴曰诺张丑曰不可臣闻之同欲者相憎同忧者相亲今五国相与王也负海不与焉【负海齐也】此其欲皆在为王而忧在负海也今召中山与之遇而许之王是夺四国而益负海也致中山而塞四国四国寒心是君临中山而失四国也且张登之为人也善以防计荐中山之君乆矣难信以为利田婴不听果召中山而许之王张登因谓赵魏曰齐欲伐河东魏何以知之齐羞与中山并为王甚矣今召中山与之遇而许之王是欲用其兵也岂若令大国先与之王以止其遇哉赵魏许诺果以中山王而亲之中山絶齐而从赵魏
　　国策又曰齐欲割平邑赂燕赵以攻中山张登为相蓝诸君説齐及燕赵燕赵俱辅中山而使其王事遂定葢一事而异辞者也
　　费緤者韩人也西周恶之张登谓费緤曰请令公子牟谓韩王曰费緤西周讐之东周寳之此其家万金王何不以为三川之守是緤以三川与西周戒也必尽其家以事王西周恶之必効先王之器以止玉若是韩王必为之西周必解子之罪以止子之事矣张丑复事魏秦惠王卒张仪走之魏魏将迎之张丑諌勿内不得于王丑复諌曰王亦闻老妾事其主妇者乎子长色衰重嫁而已今臣之事王若老妾之事其主妇者魏王因不纳张仪张丑为质于燕燕王欲杀之走且出境境吏得丑丑曰燕王将杀我者人言我有寳珠也王欲得之我已亡之而王不我信今子致我我且言子夺我珠而吞之王必刳子之腹矣夫欲得之君不可説以利吾要且死子肠亦且寸絶境吏恐而赦之【国策】
　　冯忌
　　冯忌不知何国人冯忌请见赵王【孝成王】行人见之忌接手俛首欲言而不敢王问其故对曰客有见人于服子者已而请其罪服子曰客有三罪望我而笑狎也谈语而不称师倍也交浅而言深乱也客曰不然夫望人而笑和也言而不称师庸説也交浅而言深忠也昔者尧见舜于草茅之中桑隂移而受天下伊尹负鼎俎而干汤姓名未着而受三公使夫交浅者不可以言深则天下不传而三公不得矣今外臣交浅而欲深谈可乎王曰请奉教于是忌乃谈曰王之逐庐陵君【孝成母弟】为燕也王曰吾所以重者无如燕秦也曰秦王以虞卿为言而王不逐也今燕一以庐陵君为言而王逐之是轻强秦而重弱燕也王曰吾非为燕也吾固将逐之然则王逐庐陵君又不为燕也行逐爱弟又兼无燕秦臣窃为大王不取也平原君谓忌曰吾欲北伐上党出兵攻燕何如忌曰不可夫以秦将武安君公孙起乘七胜之威与马服之子战于长平之下大败赵师以其余兵围邯郸赵以亡败之余众收破军之敝守而秦罢于邯郸之下而不可防然者攻难而守易也今赵非有七克之威而燕非有长平之祸欲以罢赵攻强燕是使弱赵为强秦之所以攻强燕为弱赵之所以守而强秦以休兵承赵之敝此强呉之所以亡而弱越之所以霸故臣未见燕之可攻也平原君曰善【国防】













　　尚史卷八十
　　钦定四库全书
　　尚史卷八十一　　　　　　系一
　　镶白旗汉军李锴撰
　　孔子系
　　孔子
　　孔子之先宋之后也成王命微子唘国于宋微子卒其弟曰仲思名衍嗣微子后号微仲生宋公稽宋公生丁公申申生湣公共及襄公熙熙生弗父何及厉公方祀弗父何生宋父周周生世子胜胜生正考甫考甫生孔父嘉五世亲尽别为公族故以孔为氏一曰孔父生时所赐号也孔父生子木金父金父生睾夷睾夷生防叔避华氏之旤而奔鲁防叔生伯夏伯夏生叔梁纥纥取鲁之施氏生九女其妾生孟皮字伯尼【仪礼疏孔子兄曰伯居】孟皮有足疾乃婚于顔氏【家语】
　　史记与顔氏野合而生孔子家语纥求婚于顔氏顔氏有三女其小曰徴在顔父问三女曰陬大夫虽父祖为士然其先圣王之裔今其人身长十尺武力絶伦虽年长性严不足为疑三子孰能为之妻二女莫对徴在曰従父所制将何问焉父曰即尔防矣遂以妻之　按此文明甚而史迁何本乃有野合之文索隠以纥老顔少不合于礼以绎野合亦强解耳
　　鲁襄公二十一年十月庚子孔子生【谷梁传】
