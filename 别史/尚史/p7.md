<!-- { "loadSidebar": true } -->
　　孔安国注欲变置社稷而后世无及句龙者故不可而止
　　伊尹报于是诸侯毕服汤乃践天子位平定海内【史记】汤归自夏至于大坰仲虺作诰【诰见仲虺传书序】
　　帝王世纪汤迁九鼎至于大坰而有慙徳
　　汤至于亳作汤诰诞告万方王曰嗟尔万方有众明听予一人诰惟皇上帝降衷于下民若有恒性克绥厥猷惟后夏王灭徳作威以敷虐于尔万方百姓尔万方百姓罹其凶害弗忍荼毒并告无辜于上下神祗天道福善祸淫降灾于夏以彰厥罪肆台小子将天命明威不敢赦敢用元牡敢昭告于上天神后请罪有夏聿求元圣与之戮力以与尔有众请命上天孚佑下民罪人黜伏天命弗僭贲若草木兆民允殖俾予一人辑宁尔邦家兹朕未知获戾于上下栗栗危惧若将陨于深渊凡我造邦无从匪彛无即慆滛各守尔典以承天休尔有善朕弗敢蔽罪当朕躬弗敢自赦惟简在上帝之心其尔万方有罪在予一人予一人有罪无以尔万方呜呼尚克时忱乃亦有终【尚书】
　　史记汤归至泰卷陶中作诰既诎夏命还亳作汤诰维三月王自至于东郊告诸侯羣后毋不有功于民勤力乃事予乃大罚殛汝毋予怨曰古禹臯陶久劳于外其有功乎民民乃有安东为江北为济西为河南为淮四渎以修万民乃有居后稷降播农殖百谷三公咸有功于民故后有立昔蚩尤与其大夫作乱百姓帝乃弗予有状先王言不可不勉曰不道毋之在国女毋我怨以令诸侯
　　乃改正朔易服色上白朝会以画【史记】
　　吕氏春秋汤之时天先见金刃生于水汤曰金气胜金气胜故其色尚白其事则金越絶书汤用伊尹行至圣之心见桀无道虐行故伐夏放桀而王道兴跃革乱补移风易俗改制作新海内毕贡天下承风汤以文圣此之谓也帝王世纪汤令未命之为士者车不得朱轩及有飞轸不得乗饰车骈马衣文绣命然后得以顺其徳淮南子汤之初作囿也以奉宗庙鲜犞之具简士卒习射御以戒不虞
　　其社用石祀门树松其乐大濩晨露【淮南子】
　　汤崩
　　皇览汤冡在济隂亳县北东郭去州三里冡四方方各十歩髙七尺上平处平地
　　立太丁之弟外丙【史记】
　　汤之时大旱七年雒圻川竭煎沙烂石于是使人持三足鼎祝山川教之祝曰政不节邪使人疾邪苞苴行邪谗夫昌邪宫室崇邪女谒盛邪何不雨之极邪言未已而天大雨【説苑】
　　荀子同帝王世纪汤自伐桀后大旱七年殷史上曰当以人祷汤曰吾所为请雨者民也若以人祷请自当遂斋戒翦发防爪以已为牲祷于桑林之社而大雨方数千里淮南子汤之时七年旱以身祷于桑林之际而四海之云凑千里之雨至尸子汤之救旱也乘素车白马着布衣婴白茅以身为牲祷干桑林之野当此时也歌鼓舞者禁之吕氏春秋汤克夏大旱五年汤乃以身祷于桑林曰余一人有罪无及万夫万夫有罪在余一人无以一人之不敏使上帝鬼神伤民之命于是翦发手以身为牲用祈福于上帝民乃甚説雨乃大至又曰汤与伊尹盟以示必灭夏商涸旱汤犹发师以信伊尹之盟　前编因之以大旱自伐桀年起新书汤曰学圣王之道者譬其如日静思而独居譬其若火夫舎学圣之道而静思独居譬若去日而就火也可以小见不可以大知是故明君贵学道而贱独思也君得贤而举之与之譬其若登山得不肖而举之与之譬其若下渊故登山而望其何不临而何不见陵迟而入渊其孰不防溺是以眀君慎其举而君子慎于得举然后细福可必细菑可去矣又曰药食尝于卑然后至于贵药言献于贵然后闻于卑药食尝于卑然后至于贵者教也药言献于贵然后至于卑者道也故使人味食然后食者其得味也多使人味言然后闻者其得言也少故上之于言也必自听之自择之自聚之自藏之自行之故道以数取之为明以数行之为章以教施之万姓为藏是故求道者不以目而以心取道者不以手而以耳致道者以言入道者以忠积道者以信树道者以人故治安不可以虚诚也显荣不可以虚得也故明君敬士察吏爱民以参其极非此者则四美不附矣
　　殷人之王也立帛牢服牛马以为民利而天下化之【管子】其治天下也得庆誧伊尹湟里且东门虚南门蝡西门疵北门侧得七大夫以治天下而天下治二十七世积嵗五百七十六至纣【鬻子】
　　汉书小説家天乙三篇其言依托
　　外丙　中壬　太甲【太宗】　沃丁　太庚　小甲雍已
　　太甲者太丁之子汤之适长孙也汤崩太子太丁未立而卒乃立太丁之弟外丙外丙即位三年崩立外丙之弟中壬中壬即位四年崩伊尹乃立太甲【史记】
　　纪年外丙名胜二年陟中壬名庸四年陟太甲名至元年辛巳即位居亳　按书序成汤既没太甲元年无外丙中壬邵子经世亦无二君之年程子汤崩时外丙二嵗中壬四嵗太甲差长故立之然当从史记为是
　　惟元祀十有二月乙丑伊尹祠于先王奉嗣王祗见厥祖侯甸羣后咸在百官总已以听冡宰伊尹乃明言烈祖之成徳以训于王曰呜呼古有夏先后方懋厥徳罔有天灾山川鬼神亦莫不宁暨鸟兽鱼鼈咸若于其子孙弗率皇天降灾假手于我有命造攻自鸣条朕哉自亳惟我商王布昭圣武代虐以寛兆民允懐今王嗣厥徳罔不在初立爱惟亲立敬惟长始于家邦终于四海呜呼先王肇修人纪从諌弗咈先民时若居上克明为下克忠与人不求偹检身若不及以至于有万邦兹惟艰哉敷求哲人俾辅于尔后嗣制官刑儆于有位曰敢有恒舞于宫酣歌于室时谓巫风敢有殉于货色恒于逰畋时谓滛风敢有侮圣言逆忠直逺耆徳比顽童时谓乱风惟兹三风十愆卿士有一于身家必防邦君有一于身国必亡臣下不匡其刑墨具训于士呜呼嗣王祗厥身念哉圣谟洋洋嘉言孔彰帷上帝不常作善降之百祥作不善降之百殃尔惟徳罔小万邦惟庆尔惟不徳罔大坠厥宗惟嗣王不恵于阿衡【商官名亦曰保衡或曰伊尹之号】伊尹作书曰先王顾諟天之明命以承上下神祗社稷宗庙罔不祗肃天监厥徳用集大命抚绥万方惟尹躬克左右厥辟宅师嗣肆王丕承基绪惟尹躬先见于西邑夏自周有终【周忠信也国语忠信为周】相亦惟终其后嗣王罔克有终相亦罔终嗣王戒哉祗尔厥辟辟不辟忝厥祖王惟庸罔念闻伊尹乃言曰先王昧爽丕显坐以待旦旁求俊彦启迪后人无越厥命以自覆慎乃俭徳惟懐永图若虞机张徃省括于度则释钦厥止率乃祖攸行惟朕以怿万世有辞王未克变伊尹曰兹乃不义习与性成予弗狎于弗顺营于桐宫密迩先王其训无俾世迷王徂桐宫居忧克终允徳
　　史记太甲既立不明暴虐伊尹放之于桐宫伊尹摄行政当国以朝诸侯太甲居桐宫三年悔过自责反善伊尹乃迎太甲而授之政纪年太甲元年伊尹放太甲于桐乃自立七年太甲潜出自桐杀伊尹乃立其子伊陟伊奋复其田宅而中分之　沈约曰葢误以摄政为眞杜预曰此当时杂记未足以取审也
　　惟三祀十有二月朔伊尹以冕服奉嗣王归于亳作书曰民非后罔克胥匡以生后非民罔以辟四方皇天眷祐有商俾嗣王克终厥徳实万世无疆之休王拜手稽首曰予小子不明于徳自底不类欲败度纵败礼以速戾于厥躬天作孽犹可违自作孽不可逭既徃背师保之训弗克于厥初尚頼匡救之徳图惟厥终伊尹拜手稽首曰修厥身允徳协于下惟眀后先王子恵困穷民服厥命罔有不悦并其有邦厥邻乃曰徯我后后来无罚王懋乃徳视乃烈祖无时豫怠奉先思孝接下思恭视逺惟明听徳惟聪朕承王之休无斁伊尹申告于王曰呜呼惟天无亲克敬惟亲民罔常懐懐于有仁鬼神无常享享于克诚天位艰哉徳惟治否徳乱与治同道罔不兴与乱同事罔不亡终始慎厥与惟明明后先王惟时懋敬厥徳克配上帝今王嗣有令绪尚监兹哉若升髙必自下若陟遐必自迩无轻民事惟难无安厥位惟危慎终于始有言逆于汝心必求诸道有言逊于汝志必求诸非道呜呼弗虑胡获弗为胡成一人元良万邦以贞君罔以辩言乱旧政臣罔以宠利居成功邦其永孚于休伊尹既复政厥辟将告归乃陈戒于徳曰呜呼天难谌命靡常常厥徳保厥位厥徳靡常九有以亡夏王弗克庸徳慢神虐民皇天弗保监于万方启迪有命眷求一徳俾作神主惟尹躬暨汤咸有一徳克享天心受天明命以有九有之师爰革夏正非天私我有商惟天祐于一徳非商求于下民惟民归于一徳徳惟一动罔不吉徳二三动罔不凶惟吉凶不僭在人惟天降灾祥在徳今嗣王新服厥命惟新厥徳终始惟一时乃日新任官惟贤才左右惟其人臣为上为徳为下为民其难其慎惟和惟一徳无常师主善为师善无常主协于克一俾万姓咸曰大哉王言又曰一哉王心克绥先王之禄永底烝民之生呜呼七世之庙可以观徳万夫之长可以观政后非民罔使民非后罔事无自广以狭人匹夫匹妇不获自尽民主罔与成厥功【尚书】
　　太甲修徳诸侯咸归殷百姓以宁伊尹嘉之作太甲训三篇褒太甲称太宗太甲崩子沃丁立
　　纪年沃丁名绚元年命卿士咎单八年祠保衡
　　沃丁之时伊尹薨既塟伊尹于亳咎单【为汤司空】遂训伊尹事作沃丁沃丁崩弟太庚立
　　纪年作小庚小庚名辨五年陟
　　太庚崩子小甲立
　　世表帝小甲太庚弟纪年小甲名髙元年丁巳十七年陟
　　小甲崩弟雍已立
　　纪年雍已名伷十七年陟
　　殷道衰诸侯咸不至【史记】
　　太戊【中宗】　中丁　外壬　河亶甲　祖乙　祖辛沃甲　祖丁　南庚　阳甲
　　太戊雍已之弟也
　　孔氏注小甲之弟太庚之子纪年太戊名密元年丙戌通鉴前编元年甲辰
　　雍已崩太戊立伊陟【伊尹之子】为相亳有祥桑谷共生于朝一暮大拱【孔安国注二木合生不恭之罚康成注两手搤之曰拱】太戊惧问伊陟伊陟曰臣闻妖不胜徳帝之政其有阙与王其修徳太戊从之而祥桑枯死
　　帝王世纪桑谷生于朝太戊退而占之曰桑谷野木不合生于朝意者朝亡乎太戊惧修先王之政明养老之礼三年而逺方重译至者七十六国
　　伊陟赞言于巫咸【臣名】巫咸治王家有成作咸乂作太戊太戊赞伊陟于庙言弗臣伊陟让作元命
　　书序作咸乂四篇作伊陟原命篇俱亡
　　殷复兴诸侯归之故称中宗太戊崩子仲丁立仲丁迁于隞史记纪年仲丁名庄九年陟书序仲丁迁于嚣作仲丁　篇亡
　　仲丁之世蓝夷作冦自是或服或叛三百有余年【后汉书】仲丁崩弟外壬立
　　纪年外壬名发元年邳人侁人服十年陟
　　外壬崩弟河亶甲立河亶甲居相
　　书序河亶甲居相作河亶甲篇亡纪年河亶甲名整三年彭伯克邳四年伯代征蓝夷五年彭伯韦班方侁人来宾九年陟
　　河亶甲时殷复衰河亶甲崩子祖乙立殷复兴巫贤任职【巫贤巫咸之子佐帝祖乙史作巫咸误】祖乙迁于邢【音耿】
　　书序祖乙圯于耿作祖乙　篇亡纪年祖乙名滕元年己巳自相迁耿二年圮于耿自耿迁庇十九年陟
　　祖乙崩子祖辛立
　　纪年祖辛名旦十四年陟
　　祖辛崩弟沃甲立
　　纪年作开甲开甲名逾五年陟
　　沃甲崩立沃甲兄祖辛之子祖丁
　　纪年祖丁名新九年陟
　　祖丁崩立沃甲之子南庚
　　纪年南庚名更三年迁于奄六年陟
　　南庚崩立祖丁之子阳甲
　　纪年阳甲名和四年陟
