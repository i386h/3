<!-- { "loadSidebar": true } -->
　　触詟【史记作触龙且曰触龙言愿见太后分一字为二误】赵之左师也孝成王元年秦伐我防三城王新立太后用事【惠文后也】秦急攻之赵氏求救于齐齐曰必以长安君为质【长安君惠文后少子】兵乃出太后不肯大臣彊谏太后明谓左右有复言令长安君为质者老妇必唾其面触詟愿见太后盛气而揖之入而徐趋至而自谢曰老臣病足曽不能疾走不得见久矣窃自恕恐太后玉体之有所郄也故愿望见太后曰老妇恃辇而行曰日食饮得无衰乎曰恃粥耳曰老臣今者殊不欲食乃自强步日三四里少益嗜食和于身曰老妇不能太后不和之色少解触詟曰老臣贱息舒祺最少不肖而臣衰窃爱怜之愿令补黑衣之数【尸祝之服所谓袨服也】以卫王宫没死以闻太后曰敬诺年防何矣对曰十五嵗矣虽少愿及未填沟壑而托之太后曰丈夫亦爱怜其少子乎对曰甚于妇人太后曰妇人异甚对曰老臣窃以为媪之爱燕后【太后女】贤于长安君曰君过矣不若长安君之甚触詟曰父母之爱子则为之计深逺媪之送燕后也持其踵为之泣念悲其逺也亦哀之矣已行非弗思也祭祀必祝之祝曰必勿使反岂非计久长有子孙相继为王也哉太后曰然触詟曰今三世以前至于赵之为赵赵王之子孙侯者其继有在者乎曰无有曰防独赵诸侯有在者乎曰老妇不闻也曰此其近者祸及身逺者及其子孙岂人主之子孙则必不善哉位尊而无功奉厚而无劳而挟重器多也今媪尊长安之位而封以膏腴之地多予之重器而不及今令有功于国一旦山陵崩长安君何以自托于赵老臣以媪为长安君之计短也故以为其爱不若燕后太后曰诺恣君之所使之于是为长安君约车百乗质于齐齐兵乃出【国防】
　　论曰书曰啓乃心沃朕心贤者自侍而歌者自诎沃之之善者也虽然有本焉君实好善之谓也不然申屠彭咸岂出公仲下哉触詟説后顺以适之缓入而疾征焉能无得乎是故明主可以理夺而妇人可以情投也肥义　公子成　李兑　【赵文　赵造赵燕附】
　　肥义者赵之贵臣公子成是为奉阳君【国防作奉阳君史记作安平君】肃侯之弟李兑赵之司冦也并事肃侯肃侯薨武灵王少及聼政先问肥义加其秩国三老年八十月致其礼【史记世家】
　　武灵王十九年王平昼闲居肥义侍坐曰王虑世事之变权甲兵之用念简襄之迹计胡狄之利王曰嗣立不忘先徳君之道也错质务明主之长臣之论也今吾欲继襄主之业启胡翟之乡而卒世不见也夫有髙世之功者必负遗俗之累有独知之虑者必被庶人之恐今吾将胡服骑射以教百姓而世必议寡人矣义曰臣闻之疑事无功疑行无名今王即定负遗俗之虑殆母顾天下之议矣夫论至徳者不和于俗成大功者不谋于众昔舜舞有苗禹袒入祼国非以养欲而乐志也欲以论徳而要功也愚者暗于成事智者见于未萌王其遂行之王曰寡人非疑胡服也吾恐天下笑之狂夫之乐智者哀焉愚者之笑贤者戚焉世有顺我者胡服之功未可知也虽敺世以笑我胡地中山我必有之王遂胡服使王孙緤告公子成曰寡人胡服且将以朝亦欲叔之服之也家聼于亲国聼于君古今之公行也子不反亲臣不逆主先王之通谊也今寡人作教易服而叔不服吾恐天下议之也夫制国有常利民为本从政有经令行为上故明徳在于论贱行政在于信贵今胡服之义非以养欲而乐志也事有所出功有所立事成功立然后徳可见也今寡人恐叔逆从政之经以辅公叔之议且寡人闻之事利国者行无邪因贵戚者名不累故寡人愿慕公叔之义以成胡服之功使緤谒之叔请服焉公子成再拜稽首曰臣固闻王之胡服也不佞寝疾不能趋走是以不先进王命之臣敢竭其愚忠臣闻之中国者聪明叡智之所居也万物财货之所聚也圣贤之所教也仁义之所施也诗书礼乐之所用也异敏技艺之所试也逺方之所观赴也蛮夷之所义行也今王释此而袭逺方之服变古之教易古之道逆人之心畔学者离中国臣愿大王图之使者报王王曰吾固闻叔之病也即之公叔成家自请之曰夫服者所以便用也礼者所以便事也圣人观乡而顺宜因事而制礼所以利民而厚国也被发文身错臂左衽瓯越之民也黑齿雕题鳀冠秫缝大吴之国也礼服不同其便一也乡异而用变事异而礼易是故圣人茍可以利其民不一其用果可以便其事不同其礼儒者一师而礼异中国同俗而教离况山谷之便乎故去就之变智者不能一逺近之服圣贤不能同穷乡多异曲学多辨不知而不疑异于已而不非者公于求善也今叔之所言者俗也吾之所言者所以制俗也吾国东有河薄洛之水与齐中山同之而无舟檝之用自常山以至代上党东有燕东胡之境西有楼烦秦韩之边而无骑射之备故寡人且聚舟檝之用求水居之民以守河薄洛之水变服骑射以备燕防胡楼烦秦韩之边且昔者简主不塞晋阳以及上党而襄主并戎取代以攘诸胡此愚智之所明也先时中山负齐之强兵侵掠吾地系累吾民引水围鄗非社稷之神灵鄗防不守先王忿之其怨未敢报也今骑射之服近可以备上党之形逺可以报中山之怨而叔顺中国之俗以逆简襄之意恶变服之名而忘国事之耻非寡人之所望也公子成再拜稽首曰臣愚不达于王之义敢道世俗之闻今欲继简襄之意以顺先王之志臣敢不聼令再拜乃赐胡服赵文进谏曰农夫劳力而君子养焉政之经也愚者陈意而智者论焉教之道也臣无隠中君无蔽言国之禄也臣虽愚愿竭其忠夫当世辅俗古之道也衣服有常礼之制也循法无愆民之职也三者先圣之所以教今君释此而袭逺方之俗变古之教易古之道故臣愿王图之王曰三代不同服而王五霸不同教而政智者作教而愚者制焉贤者议礼不肖者拘焉夫制于服之民不足与论心拘于俗之众不足与致意故势与俗化而礼与变俱圣人之道也承教而动循法无私民之职也知学之人能与闻迁达礼之变能与时化故为己者不待人制今者不法古子其释之赵造谏曰隠忠不竭奸之属也以私诬国贱之类也有此两者臣下之大罪也臣虽愚愿尽其忠臣闻之圣人不易民而教智者不变俗而动因民而教者不劳而成功据俗而动者虑径而易见也今王易初不循俗胡服不顾世非所以教民而成礼也且服竒者志淫俗僻者乱民袭竒僻之服近蛮夷之行非所以教民而成礼也且循法无过脩礼无邪愿王图之王曰古今不同俗何古之法帝王不相袭何礼之循虙羲神农教而不诛黄帝尧舜诛而不怒及至三王观时制法因事制礼法度制令各顺其宜衣服器械各便其用故理世不一其道便国不必法古圣人之兴也不相袭而王夏殷之衰也不易礼而灭然则反古未可非而循礼未足多也且服竒而志淫是邹鲁无竒行也俗僻而民易是吴越无俊民也是以圣人利身之谓服便事之谓教进退之谓节衣服之谓制所以齐常民非所以论贤者也故圣与俗流贤与变俱谚曰以书为御者不尽马之情以古制今者不达事之变故循法之功不足以髙世法古之学不足以制今子其勿反也赵燕后胡服王令让之曰事主之行不逆上以自伐不立私以为君寡人胡服子独弗服逆主莫大焉以从政为累以逆主为髙行私莫大焉寡人恐亲犯刑戮之罪以明有司之法赵燕再拜稽首曰臣失令过期更不用侵辱教【言已宜服刑反不刑而教之更犹反侵辱刑也】王之惠也臣敬循衣服以待令日【国防】
　　遂攻中山攘地北至代西至云中九原二十七年立子何为王是为惠文王肥义为相国傅武王灵王自号为主父惠文王三年封长子章为代安阳君使田不礼相章李兑谓肥义曰公子章彊壮而志骄党众而欲大殆有私乎田不礼之为人也忍杀而骄二人相得必有谋隂贼起夫小人有欲轻虑浅谋徒见其利而不顾其害同类相推俱入祸门以吾观之必不久矣子任重而势大乱之所始祸之所集也子必先患子奚不称疾母出传政于公子成母为怨府母为祸梯义曰不可昔者主父以王属义也曰毋变而度毋异而虑坚守一心以殁而世义再拜受命而籍之今畏不礼之难而忘吾籍变孰大焉进受严命退而不全负孰甚焉变负之臣不容于刑且夫贞臣也难至而节见忠臣也累至而行明子则有赐而忠我矣虽然吾不敢失也兑曰诺子勉之吾见子已今年耳涕泣而出兑数见公子成以备田不礼之事异日肥义谓信期【即髙信信音申】曰公子与田不礼甚可忧也其于义也声善而实恶此为人也不子不臣吾闻之奸臣在朝国之残也谗臣在中主之蠧也此人贪而欲大内得主而外为暴矫令为慢以擅一旦之命不难为也祸且逮国吾忧之夜而忘寐盗贼出入不可不备自今有召王者必见吾面我将以身当之信期曰善哉吾得闻此也四年安阳君章来朝主父及王游沙邱异宫章与田不礼作乱诈以主父令召王义先入杀之信期即与章战【史记世家作与王战误当是与公子章战也】公子成与李兑自国至起四邑兵入距难杀章及田不礼灭其党贼而定王室公子成为相号安平君李兑为司冦公子章之败往走主父主父闻之成兑因围主父宫公子章死成兑谋曰以章故围主父即解兵吾属夷矣乃遂围主父三月余主父死是时王少成兑专政【史记世家】
　　十三年齐援赵以伐宋秦王怒属怨于赵李兑约五国以攻秦无功留天下之兵于成臯而隂讲于秦【国策】赵文赵造赵燕葢皆赵之公族也
　　周绍　牛赞
　　周绍【史记作祒】亦事武灵王武灵王立绍为傅曰寡人始行县过畨吾当子为子之时践石以上者【践石谓能骑乗者礼洗马石注乗马石也】皆道子之孝故寡人问子以璧遗子以酒食而求见子子谒病而辞寡人以子之智虑为辩足以道人危足以持难忠可以写意信可以逺期谚云服难以勇治乱以智事之计也立傅以行教少以学义之经也寡人欲子胡服以傅王子绍曰王失论矣非贱臣所敢任也王曰选子莫若父论臣莫若君君寡人也绍曰立傅之道六智虑不躁达于变身行寛惠达于礼威严不足易于位重利不足变其心恭于教而不快【快谓纵逸】和于下而不危六者傅之才而臣无一焉隠中不谒臣之罪也傅命仆官【傅附同仆辱也】以烦有司吏之耻也王请更论王曰知此六者所以使子寡人以王子为子任欲子厚爱之无所见丑御道之以行义勿令溺苦于学事君者顺其意不逆其志事先者明其髙不倍其孤故有臣可命国之禄也子能行是所以事寡人者毕矣书云去邪勿疑任贤勿贰寡人与子不用人矣遂赐绍胡服衣冠具带黄金师比【未详淮南子武灵王具带翿而朝注翿读曰私鈚】以傅王子【国防史记世家在二十五年】
