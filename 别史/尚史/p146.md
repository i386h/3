<!-- { "loadSidebar": true } -->
　　孟絷襄公子公孟也母曰婤姶絷之足不良襄公薨孔烝鉏立其弟元是为灵公絷狎齐豹夺之司防与鄄又恶北宫喜禇师圃欲去之故齐豹辈欲作乱灵公十三年【昭二十年】公在平夀【卫下邑】絷有事于葢获之门外齐氏伏甲杀絷公闻乱乗驱自阅门入庆比御公公子荆骖乗载宝以出过齐氏齐氏射公中荆之背公遂出如死鸟及齐氏灭公乃复絷之子彄灵公三十七年【定十三年】彄帅师伐曹克郊明年再伐曹三十九年【定十四年】大子蒯瞆得罪出奔公尽逐其党彄出奔郑自郑奔齐出公八年【哀十年】彄自齐宋归庄公元年【哀十五年】庄公入出公出奔彄复出奔齐公子荆字南楚【某公子未详】初吴公子札来聘说荆及蘧瑗史狗史防公叔发公子朝【与宋公子朝别是一人详宋朝传】曰卫多君子未有患也朝亦卫公子宋华氏叛朝及晋师齐师救宋【左传】
　　公子郢　公孙弥牟【文　恵子兰子　子虎附】
　　公子郢字子南灵公子也灵公游于郊郢仆公曰余无子【蒯瞆出奔故】将立女不对他日又谓之对曰郢不足以辱社稷君其改图君夫人在堂三揖在下【卿大夫士曰三揖见周礼】君命只辱四十二年【哀二年】公薨夫人曰命公子郢为太子君命也对曰郢异于他子且君没于吾手若有之郢必闻之且亡人之子輙在乃立輙郢之子曰公孙弥牟弥牟字子之所谓公孙文子也郢字子南故又曰南氏出公輙十年【哀十二年】公防吴于郧吴执公及归效夷言弥牟尚幼曰君必不免其死于夷乎执焉而又说其言从之固矣出公出亡弥牟事庄公庄公遇弑出公再入夺弥牟邑出公后七年【哀二十五年】弥牟及禇师比等作乱攻公公适城鉏明年越防鲁宋纳公弥牟致众而问焉曰君以蛮夷伐国国防亡矣请纳之众曰勿纳曰弥牟亡而有益请自北门出众曰勿出重赂越人申开守陴而纳公公不敢入师还立悼公弥牟相之以城鉏与越人【左传】晋犀首伐黄过卫使人谓悼公曰敝邑之师过大国曽无一介之使以存之敢请其罪今黄城将下矣已将移兵大国之城下公惧束组三百绲黄金三百镒以随使者弥牟止之曰是胜黄必不敢来不胜亦不敢来胜黄功大名美内临其伦夫在中者恶临议其事蒙大名挟成功坐御以待中之议犀首虽愚必不为也不胜黄破心而走归恐不免于罪安敢攻卫果胜黄城帅师而归遂不敢过卫【犀首葢晋官名非公孙衍衍不与悼公同时】晋荀瑶将伐我献野马四白璧一羣臣皆贺弥牟有忧色公曰何故对曰野马四白璧一此小国之礼也而大国致之君其图之公以其言告边境荀瑶果袭我至境而反曰卫有贤者知吾谋矣已而又欲袭我使其大子来奔弥牟曰大子顔知伯之爱子也非有大罪而亡必有故也使人逆之于境曰车过五乗慎勿纳也荀瑶乃止【国策】
　　弥牟卒諡曰文弥牟之弟曰恵子兰兰为卫司冦兰废适子虎而立庶子及恵子兰卒言偃变服吊弥牟以讥之而后虎立【记檀弓】
　　子南氏之后至汉武帝时封周子南君以绍周后
　　大子疾　公子青【浑良夫附】
　　太子疾公子青并庄公之子也初庄公之未入也有浑良夫者孔圉之竖也长而美圉取庄公之姊伯姬生悝圉卒通于伯姬庄公在戚伯姬使之焉公与之言曰苟使我入获国服冕乗轩三死无与与之盟为请于伯姬良夫与公入舎于孔氏之外圃昏二人蒙衣而乗寺人罗御如孔氏孔氏之老栾宁问之称姻妾以告遂入适伯姬氏既食伯姬杖戈而先公与五人介舆豭从之迫孔悝于厠强盟之遂刼以登台召获【卫大夫】奉出公出奔鲁公遂入庄公二年【哀十六年】公谓浑良夫曰吾继先君而不得其器若之何良夫代执火者而言曰疾与亡君皆君之子也召之而择材焉可也若不材器可得也竖告大子疾疾使五人舆豭从已刼公而强盟之【盟求必立己】且请杀良夫公曰其盟免三死曰请三之后有罪杀之公曰诺哉明年公为虎幄于籍圃成求令名者而与之始食焉疾请使良夫良夫乗衷甸两牡【衷甸一辕卿车】紫衣狐裘【君服】至袒裘不释劒而食疾使牵以退数之以三罪而杀之三月晋赵鞅使召公曰请君若大子来公辞以难疾又使防之【防父欲速得位故】夏赵鞅围我冬晋复伐我国人出公而与晋平晋师还公复入石圃攻公公逾于北方戎州人攻之疾及青逾从公戎州人杀之并弑公【左传】论曰非道有之难乎其保之叔武子郢不有其位均也而所保异焉忍哉歂犬之矢已厉镞于杀子角之日固不待其先期而入矣小人承防可畏夫昩雉之盟使人气塞及读新台二子之诗而悲惋逾深已天道无亲常与善人然乎否耶
　　公孙免余　公孙无地　公孙臣　公孙丁
　　公孙免余公孙无地公孙臣并卫大夫甯喜之纳献公也喜専公患之免余请杀之公曰微甯子不及此吾与之言矣事未可知只成恶名止也对曰臣杀之君勿与知献公后元年【襄二十七年】免余与无地臣谋使攻甯氏弗克皆死公曰臣也无罪父子死余矣【公出时公孙臣之父为孙氏所杀】夏免余复攻甯氏杀喜公与免余邑六十辞曰唯卿备百邑臣六十矣下有上禄乱也臣弗敢闻且甯子唯多邑故死臣惧死之速及也公固与之受其半以为少师公使为卿辞曰大叔仪不贰能赞大事君其命之乃使仪为卿又有公孙丁者亦事献公善射尹公佗学射于庾公差庾公差学射于公孙丁献公十八年【襄十四年】孙林父之乱公奔齐丁御公庾公差尹公佗追公差曰射为背师不射为戮射为礼乎射两軥而还佗曰子为师我则逺矣乃反之丁授公辔而射之贯臂【左传　孟子作庾公之斯学射于尹公之他尹公之他学射于子濯孺子与传异】
　　逆臣传　公子州吁
　　公子州吁庄公之子也其母嬖有宠而好兵公弗禁庄公薨桓公即位桓公十六年【隠四年】州吁弑桓公而自立宋殇公之即位也公子冯出奔郑郑人欲纳之及州吁立将修先君之怨于郑【隠二年郑伐卫】而求宠于诸侯以和其民使告于宋曰君若伐郑以除君害君为主敝邑以赋与陈蔡从则卫国之愿也宋人许之故宋陈蔡卫伐郑围其东门五日而还秋复伐郑败郑徒兵取其禾而还九月州吁如陈陈人执之而请莅于卫卫使右宰丑莅杀州吁于濮【左传】
　　孙林父　甯殖　【甯喜　右宰谷　孙襄孙嘉　孙蒯附】
　　孙林父良夫之子文子也甯殖是为甯恵子【殖系未详】并事定公定公恶林父五年【成七年】林父出奔晋公如晋晋反我戚十二年【成十四年】公如晋晋侯强见林父公不可既归晋使郤犫送林父公见而复之公飨郤犫殖相郤犫敖殖曰苦成家其亡乎古之为享食也以观威仪省祸福也故诗曰兕觵其觩防酒思柔彼交匪敖万福来求今夫子敖取祸之道也冬十月定公薨献公不哀大夫无不耸惧林父自是不敢舎其重器于卫尽寘诸戚而甚善晋大夫献公十一年【襄七年】林父如鲁聘鲁侯登亦登叔孙豹相趋进曰诸侯之防寡君未尝后卫君今吾子不后寡君寡君未知所遇吾子其少安林父无辞亦无悛容十八年【襄十四年】公戒林父及甯殖食皆服而朝日旰不召而射鸿于囿林父甯殖从之不释皮冠而与之言二臣怒公使子蟜子伯子皮【并羣公子】与林父盟于邱宫林父皆杀之四月公如鄄使子行【亦羣公子】于林父林父又杀之公出奔齐孙氏追之败公徒于阿泽国人立公孙摽是为殇公林父与殖相之以听命于诸侯殇公六年【襄二十年】殖疾召子喜曰吾得罪于君悔而无及也名藏在诸侯之策君入则掩之若能掩之则吾子也若不能则有神吾有馁而已不来食矣喜许诺殖遂卒十一年【襄二十五年】献公入于夷仪使与喜言求复国喜曰子鲜在不然必败子鲜者公母弟鱄也十二年【襄二十六年】公使鱄以公命与喜言曰苟反政由甯氏祭则寡人喜告蘧瑗瑗辞告右宰谷右宰谷者亦卫大夫初献公之出也谷从而逃归卫人将杀之辞曰余不说初矣余狐裘而羔袖乃赦之及是谷曰不可获罪于两君天下谁畜之喜曰吾受命于先人不可以贰谷曰我请使焉而观之遂见公于夷仪反曰君淹恤在外十二年矣而无忧色亦无寛言犹夫人也若不已死无日矣喜曰子鲜在谷曰子鲜在何益多而能亡于我何为喜曰虽然弗可以己孙林父在戚孙嘉聘于齐孙襄居守【嘉襄并林父子】喜及右宰谷伐孙氏不克孙襄伤喜出舎于郊襄死孙氏夜哭国人召喜喜复攻孙氏克之遂弑殇公及大子角献公复入林父以戚叛如晋晋为防于澶渊取卫西鄙懿氏六十以与林父执喜且执献公既而释之献公后元年【襄二十七年】喜専公使公孙免余攻甯氏杀喜及右宰谷尸诸朝甯氏遂絶喜諡曰悼后三年【襄二十九年】献公薨吴公子札自卫如晋将宿于戚闻钟声焉曰异哉吾闻之也辨而不徳必加于戮夫子获罪于君以在此惧犹不足而又何乐夫子之在此也犹燕之巢于幕上君又在殡而可以乐乎遂去之林父闻之终身不听琴瑟林父卒諡曰文子三襄嘉蒯襄字伯国蒯逮事献公献公十四年【襄十年】楚郑围宋公救宋郑皇耳帅师侵我蒯追之获皇耳于犬邱十八年【襄十四年】林父之在戚也蒯入使公饮之酒使大师歌巧言之卒章【欲以喻林父居河上而为乱】大师辞师曹请为之师曹者卫乐人初公有嬖妾使师曹诲之琴师曹鞭之公怒鞭师曹三百故师曹欲歌之以怒林父以报公公使歌之遂诵之蒯惧告林父林父曰君忌我矣弗先必死遂并帑于戚逐献公而立殇公殇公三年【襄十七年】蒯田于曹隧饮马于重邱毁其瓶重邱人闭门而诟之曰亲逐而君尔父为厉是之不忧而何以田为夏蒯及石买伐曹取重邱曹人愬于晋明年晋执石买于长子执蒯于纯留殇公既遇弑林父以戚叛卫人侵戚东鄙孙氏愬于晋晋为戍茅氏【即戚东鄙】殖绰伐茅氏杀晋戍三百人蒯追之弗敢击林父曰厉之不如蒯遂从卫师败之圉【卫地】雍鉏获殖绰【左传】
　　孙氏葢自林父以戚叛如晋孙氏遂絶不嗣
　　论曰书契之作取诸夬夬者所以决小人之伪者也是故黄帝有左右史周有五史当春秋之际国必有史有事必赴于诸侯而载记之不特晋之乗楚之梼杌鲁之春秋也甯殖果于逐君王诛伯讨曽不滋惧而畏名在诸侯之策噫春秋成而乱臣贼子惧者以此也然则扶阳抑隂树之大防前圣已先孔子而忧之矣
　　乱臣传　石恶【悼子】　石圃　【石魋附】
　　石恶买之子是为石悼子恶党甯喜献公后元年【襄二十七年】献公入杀甯喜尸诸朝恶将防宋之盟受命而出衣其尸枕之股而哭之欲敛以亡惧不免且曰受命矣乃行会盟于宋二年【襄二十八年】讨氏之党恶出奔晋立其从子圃以守石氏之祀恶卒諡曰悼初买之卒也恶不哀孔烝鉏曰是谓蹷其本必不有其宗至是果然圃初事襄公厯事灵公出公及庄公入公使匠乆欲逐圃圃因匠氏攻公公闭门而请勿许戎州人遂弑公国人立公子起明年圃逐君起起奔齐出公輙自齐复归逐圃而复石魋【魋系未详】魋亦为庄公所逐者【左传】
　　齐豹　北宫喜　褚师圃　【祝鼃　华齐　褚师子申　华寅附】
