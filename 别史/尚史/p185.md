<!-- { "loadSidebar": true } -->
　　文侯燕饮令诸大夫论已至于任座座曰君不肖君也得中山不以封弟而以封子是以知君之不肖也文侯不説任座趋出次及翟璜璜曰君贤君也臣闻君贤臣直今者任座之言直是以知君之贤也文侯喜曰可反欤璜对曰奚为不可臣闻忠臣毕其忠而不敢逺其死座殆尚在于门璜徃视之任座在门以君令召之入文侯下阶而迎之以为上客文侯曰防翟璜则几失忠臣矣【吕氏春秋】
　　吕氏春秋文侯见叚干木立倦而不敢息反见翟璜踞堂而与之言璜不説文侯曰叚干木官之则不肯禄之则不受今汝欲官则相位欲禄则上卿既受吾寔又责吾礼无乃难乎
　　论曰乐羊啜羮人情之所难然投柸慷慨亦足破敌来賛之谮固有以夫儒家有李克七篇或曰克子夏弟子为文侯相【见汉书】观其所言类多知本信乎守西河之道者
　　李悝　白珪
　　李悝者文侯上地之守也【韩非子】
　　悝为文侯作尽地力之敎以为地方百里提封九万顷除山泽邑居参分去一为田六百万畮治田勤谨则畮益三升不勤则损亦如之地方百里之増减輙为粟百八十万石矣又曰籴甚贵伤民甚贱伤农民伤则离散农伤则国贫故甚贵与甚贱其伤一也善为国者使民无伤而农益劝今一夫挟五口治田百畮嵗取畮一石半为粟百五十石除十一之税十五石余百三十五石食人月一石半五人终嵗为粟九十石余有四十五石石三十为钱千三百五十人社闾尝新春秋之祠用钱三百余千五十衣人率用钱三百五人终嵗用千五百不足四百五十不幸疾病死丧之费及上赋敛又未与此此农夫所以常困有不劝耕之心而令籴至于甚贵者也是故善平籴者必谨观嵗有上中下孰上孰其收自四余四百石中孰自三余三百石下孰自倍余百石小饥则收百石中饥七十石大饥三十石故大孰则上籴三而舍一中孰则籴二下孰则籴一使民适足贾平则止小饥则发小孰之所敛中饥则发中孰之所敛大饥则发大孰之所敛而籴之故虽遇饥馑水旱籴不贵而民不伤取有余以补不足也行之魏国国以富彊法家有李悝三十二篇【汉书】
　　韩非子李悝为上地守欲人之善射乃下令曰有狐疑之讼者射的中者胜不中者负令下而人皆疾习射及与秦人战大败之以人之善战射也韩非子李悝谨其两和曰谨警敌人旦暮且至击汝如是者再三而敌不至两和懈不信居数月秦人袭之几夺其军韩非子悝与秦人战谓左和曰速上右和已上矣又至右和曰左和已上矣左右和争上其明年与秦人战秦人袭之几夺其军
　　白珪者名丹魏人也【史记作周人鲍彪国策注赵岐以为周人非也】事昭王韩成阳君欲以韩魏听秦昭王弗利白珪谓王曰王不如隂使人説成阳君曰君入秦秦必留君而多割于韩韩不听秦必留君而伐韩矣故君不如安行求质于秦成阳君必不入秦秦韩不合则王重矣【国策】
　　韩非子白珪相魏暴谴相韩珪谓谴曰子以韩辅我于魏我请以魏待子于韩臣长用魏子长用韩
　　文侯时李悝【史记作李克误】务尽地力而珪则乐观时变故人弃我取人取我与夫嵗孰取谷予之丝漆蠒出取帛絮予之食太隂在邜穰明嵗衰恶至午旱明嵗美至酉穰明嵗衰恶至子大旱明嵗美有水至邜积着率嵗倍欲长钱取下谷长斗石取上种能薄饮食忍嗜欲节衣服与用事仆同苦乐趋时若猛兽鸷鸟之发故曰吾治生产犹伊尹吕尚之谋孙呉用兵商鞅行法是也是故其智不足与权变勇不足以决断仁不能以取予彊不能用所守虽欲学吾术终不告之矣【史记】
　　珪尝谓孟子曰吾欲二十而取一何如孟子曰子之道貉道也欲轻之于尧舜之道者大貉小貉也欲重之于尧舜之道者大桀小桀也珪又曰丹之治水也愈于禹孟子曰子过矣禹之治水水之道也是故禹以四海为壑子以邻国为壑【孟子】
　　又尝问于邹公子夏后启曰践绳之节四上之志三晋之事此天下之豪英以处于晋而迭闻晋事未尝闻践绳之节四上之志愿得而闻之夏后启曰以为可为故为之为之天下弗能禁矣以为不可为故释之释之天下弗能使矣珪曰利弗能使乎威弗能禁乎夏后启曰生不足以使之则利何足以使之死不足以禁之则害何足以禁之珪无以应【吕氏春秋】
　　邹阳书白珪显于中山中山人恶之魏文侯文侯投以夜光之璧　按策白珪当魏昭王时而史与邹阳并作文侯误事文侯则与吴起先后安得引孙吴以自也
　　论曰伯禹使民贸迁有无化居在周则有遂师移用遗人委积之法记曰知者创物巧者述之悝其亦能述圣人之知者与籴贵伤民籴贱伤农经国之要二语尽之虽然伤一也而农常困是又不徒以贵贱论籴已
　　吴起　公叔痤　恵施　【朱仓恵盎附】
　　吴起者卫人也好用兵尝学于曽子事鲁君齐人攻鲁鲁欲将吴起吴起取齐女为妻而鲁疑之吴起于是欲就名遂杀其妻以明不与齐也鲁卒以为将将而攻齐大破之
　　韩非子吴起卫左氏中人也使其妻织而狭于度吴子使更之及成复度之不中度呉子怒出之其妻请其兄而索入其兄曰吴子为法者也且欲与万乗致功必先践之妻妾子母索入矣其妻之弟重于卫君因卫君之重请吴子吴子不听遂去卫而入荆韩非子吴子示其妻以组曰为我织组令之如是已就而组异善起曰使子为组令之如是而今异善何也妻曰用财若一也加务善之起曰非语也使之衣归其父往请之起曰起家无虚言韩非子吴起出遇故人而止之食故人曰诺令返而御吴子曰待公而食故人至暮不来起不食明日求故人故人来方与之食
　　鲁人或恶吴起曰起之为人猜忍人也其少时家累千金游仕不遂遂破其家乡党笑之吴起杀其谤已者三十余人而东出卫郭门与其母诀齧臂而盟曰起不为卿相不复入卫遂事曽子居顷之其母死起终不归曽子薄之而与起絶起乃之鲁学兵法以事鲁君鲁君疑之起杀妻以求将夫鲁小国而有战胜之名则诸侯图鲁矣且鲁卫兄弟之国也而君用起则是弃卫鲁君疑之谢吴起
　　韩非子鲁季孙新弑其君吴起仕焉或谓起曰夫死者始死而血已血而衂已衂而灰已灰而土反其土也无可为者矣今季孙乃始血其毋乃未可知也吴起因去之晋
　　吴起于是闻魏文侯贤欲事之文侯问李克曰吴起何如人哉李克曰起贪而好色然用兵司马穰苴不能过也于是魏文侯以为将击秦防五城起之为将与士卒最下者同衣食卧不设席行不骑乗亲裹赢粮与士卒分劳苦
　　尉缭子吴起临战左右进剑起曰将専主旗鼓临难决疑挥兵指刃此将事也一剑之任非将事也三军成行一舍而后成三舍三舍之余如决川原望敌在前因其所长而用之敌白者垩之赤者赭之吴起与秦战未合一夫不胜其勇前获双首而还吴起立斩之军吏諌曰此材士也起曰非吾令也斩之
　　卒有病疽者起为吮之卒母闻而哭之人曰子卒也而将军自吮其疽何哭为母曰非然也往年吴公吮其父其父战不旋踵遂死于敌吴公今又吮其子妾不知其死所矣是以哭之文侯以吴起善用兵亷平尽能得士心乃以为西河守以拒秦韩魏文侯既卒起事其子武侯武侯浮西河而下中流顾而谓吴起曰羙哉乎山河之固此魏国之寳也起对曰在徳不在险昔三苗氏左洞庭右彭蠡徳义不修禹灭之夏桀之居左河济右泰华伊阙在其南羊肠在其北修政不仁汤放之殷纣之国左孟门右太行常山在其北大河经其南修政不徳武王杀之由此观之在徳不在险若君不修徳舟中之人尽为敌国也武侯曰善【史记】
　　国策同韩非子吴起为西河之守秦有小亭临境不去则甚害田者去之则不足以征甲兵乃倚一车辕于北门之外而令之曰徙此南门之外者赐之上田上宅人莫之徙也及有徙之者赐之如令又置一石赤菽东门之外而令之曰徙此于西门之外者赐之如初人争徙之乃下令曰明日且攻亭能先登者仕之国大夫赐之上田宅人争趋之于是攻亭一朝而防之吕氏春秋畧同
　　武侯谋事而当羣臣莫能逮退朝而有喜色起进曰亦尝有以楚庄王之语闻于左右者乎武侯曰庄王之语何如对曰楚庄王谋事而当羣臣莫逮退朝而有忧色申公巫臣进曰王朝而有忧色何也庄王曰不谷谋事而当羣臣莫逮是以忧也其在中蘬之言曰诸侯得师者王得友者霸得疑者在自为谋而莫已若者亡今以不谷之不肖而羣臣莫吾逮吾国几于亡乎是以忧也楚庄王以忧而君以憙武侯逡巡再拜曰天使夫子振寡人之过也【荀子】
　　新序吴子并同吕览作李悝説苑武侯问元年于呉子对曰言国君必慎始也慎始奈何曰正之正之奈何曰明智智不明何以见正多闻而择焉所以明智也是故古者君始聴治大夫而一言士而一见庶人有谒必逹公族请问必语四方至者勿距可谓不壅蔽矣分禄必及用刑必中君心必仁思民之利除民之害可谓不失民众矣君身必正近臣必选大夫不兼官执民柄者不在一族可谓不权势矣此皆春秋之意而元年之本也
　　吴起为西河守甚有声名魏置相相田文吴起不悦谓田文曰请与子论功可乎田文曰可起曰将三军使士卒乐死敌国不敢谋子孰与起文曰不如子起曰治百官亲万民实府库子孰与起文曰不如子起曰守西河而秦兵不敢东乡韩赵賔从子孰与起文曰不如子起曰子此三者皆出吾下而位加吾上何也文曰主少国疑大臣未附百姓不信方是之时属之于子乎属之于我乎起黙然良乆曰属之子矣文曰此乃吾所以居子之上也吴起乃自知弗如田文【吕氏春秋作商文】田文既死公叔为相尚魏公主而害吴起公叔之仆曰起易去也公叔曰奈何其仆曰吴起为人节亷而自喜名也君因先与武侯言曰夫吴起贤人也而侯之国小又与彊秦壤界臣窃恐起之无留心也武侯即曰奈何君因谓武侯曰试延以公主起有留心则必受之无留心则必辞矣以此卜之君因召吴起而与归即令公主怒而轻君吴起见公主之贱君也则必辞于是吴起见公主之贱魏相果辞魏武侯武侯疑之而弗信也吴起惧得罪遂去吕氏春秋吴起治西河之外王错譛之于武侯武侯召之起至于岸门止车而休望西河泣数行下其仆曰窃观公之志视舍天下若屣今去西河而泣何也起曰子弗识也君诚知我而使我毕能秦必可亡而西河可以王今君听谗人之议西河之为秦也不乆矣魏从此削矣起去魏入荆而西河毕入秦
　　即之楚楚悼王素闻起贤至则相楚明法审令捐不急之官废公族疏逺者以抚飬战鬪之士要在彊兵破驰説之言从横者于是南平百越北并陈蔡郤三晋西伐秦诸侯患楚之彊故楚之贵戚尽欲害吴起及悼王死宗室大臣作乱而攻吴起呉起走之王尸而伏之击起之徒因射刺吴起并中悼王悼王既太子立乃使令尹尽诛射吴起而并中王尸者坐射起而夷宗死者七十余家【史记】
