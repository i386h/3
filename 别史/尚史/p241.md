<!-- { "loadSidebar": true } -->
<史部,别史类,尚史,卷九十二>
<史部,别史类,尚史,卷九十二>
<史部,别史类,尚史,卷九十二>















　　尚史巻九十二
　　钦定四库全书
　　尚史巻九十三　　　　　　志一
　　镶白旗汉军李锴撰
　　天文志
　　易有太极是生两仪两仪未分其气浑沌迨其既分则清阳为天浊隂为地是故天为元气之始万物之祖浮悬于上有宗动之枢左旋不已而王者法之亦建其极有所或戾则示变于上昭应于下董子曰天有喜怒之气哀乐之心与人相副以类合之天人一也是故尧命羲和钦若昊天舜在璿玑玉衡以齐七政良以气机消息于赫不逺而跻敬合徳顾諟维先乎顾天无质以气为质天无象以星为象古者包羲环规合矩因方出圆用通其术乃诸家遂凿空立数丈尺隂阳是犹约风而挈其短长踵响而度其高下也不亦谬乎积防斯昭积久斯着后来者密述天文志
　　古言天者有三家一曰葢天二曰宣夜三曰浑天宣夜之学絶无师法周髀术数具存考验周髀者即葢天之説也其言天似葢笠地法覆槃天地各中高外下北极之下为天地之中其地最高而滂沲四隤三光隠映以为昼夜天中高于外衡冬至日之所在六万里北极下地高于外衡下地亦六万里外衡高于北极下地二万里天地隆高相从日去地恒八万里日丽天而平转分冬夏之间日前行道为七衡六间每衡周径里数各依算术用勾股重差推晷影极游以为逺近之数皆得于表股者也故曰周髀又周髀家云天圆如张葢地方如棋局天旁转如推磨而左行日月右行随天左转故日月实东行而天牵之以西譬蚁行磨上磨疾蚁迟故随磨以左回焉天形南高而北下日出高故见日入下故不见天之居如倚葢故极在人北是其证也极在天之中而今在人北所以知天形如倚葢也日朝出阳中暮入隂中隂气暗防故暮不见夏阳气多隂气少阳气光明与日同晖日出即见故日长冬隂气多阳气少隂气暗冥掩日之光虽出犹隠故日短宣夜之书云天了无质仰而瞻之高逺无极眼瞀精絶故苍苍然也譬旁望逺道之黄山而皆青俯察千仭之深谷而黑青非真色而黒非有体也日月众星自然浮生虚空之中其行其止皆须气焉是以七曜或逝或往或顺或逆伏见无常进退不同由乎无所根系故各异也故辰极常居其所而北斗不与众星西没也摄提填星皆东行日行一度月行十三度迟疾任情其无所系着可知矣若缀附天体不得尔也浑天仪云天如鸡子地如鸡中黄孤居于天内天大而地小天表里有水天地各乗气而立载水而行周天三百六十五度四分度之一又中分之则半覆地上半绕地下故二十八宿半见半隠天转如车毂之运也黄帝书云天在地外水在天外水浮天而载地者也【晋志】
　　虞喜安天论天高穷于无穷地深测于不测天乎在上有常安之形地隤焉在下有居静之体当相冒方则俱方员则俱员无方员不同之义其光耀布列各自运行犹江海之潮汐万品之有行藏也虞耸穹天论天形穷隆如鸡子幕其际周接四海之表浮于元气之上譬如覆奁以抑水而不没者气充其中故也日绕辰极没西而还东不出入地中天之有极犹葢之有斗也天北下于地三十度极之倾在地卯酉之北亦三十度人在卯酉之南十余万里故斗极之下不为地中当对天地卯酉之位耳日行黄道绕极极北去黄道百一十五度南去黄道六十七度二至之所舍以为长短也姚信昕天论人为灵虫形最似天今人颐前多临胷而顷不能覆背近取诸身故知天之体南低入地北则偏高又冬至极低而天运近南故日去人逺而斗去人近北天气至故冰寒也夏至极起而天运近北斗去人逺日去人近南天气至故蒸热也极之起时日行地中浅故夜短天去地高故昼长极之低时日行地中深故夜长天去地浅故昼短也月令章句天有纯阳积刚运转无穷其体运行包地之外左旋出地上而西入地下而东其绕北极七十度常见不伏
　　天者何天之为言镇也居高理下为人镇也地者易也言养万物懐任交易变化也天道所以左旋地道右周何以为天地动而不别行而不离犹君臣隂阳相对之义也君舒臣疾卑者易劳天所以反常行何以为阳不动无以行其教隂不静无以成其化虽终日干干亦不离其处也【白虎通】
　　春为苍天夏为昊天秋为旻天冬为上天【尔雅】
　　吕氏春秋天有九野中央曰钧天东方曰苍天东北曰变天北方曰天西北曰幽天西方曰皓天西南曰朱天南方曰炎天东南曰阳天广雅九天之际曰九垠九天之外曰九陔凡天去地二亿一万六千七百八十一里半度地之厚与天高等天南北相去二亿三万三千五十七里二十五步东西短减四步春秋元命苞天不足西北阳极于九故天周九九八十一万里孝经援神契周天七衡六间者相去万九千八百三十三里合十一万九千里从内衡至中衡中衡至外衡各五万九千五里　按谶纬杂説有以为周天三百六十五度四分度之一一度千九百二十二里天地相去十七万八千五百里有以为一度二千九百三十二里周天百七万一千里説皆荒谬天行可以数测体不可以数稽也
　　子午卯酉为二绳丑寅辰巳未申戍亥为四钩东北为报徳之维西南为背阳之维东南为常羊之维西北为号通之维日冬至则斗北中绳隂气极阳气故曰冬至为徳日夏至则斗南中绳阳气极隂气防故曰夏至为刑隂气极则北至北极下至黄泉故曰徳在室阳气极则南至南极上至朱天故曰徳在野日冬至则水从之日夏至则火从之故五月火正而水漏十一月水正而隂胜阳气为火隂气为水水胜故夏至湿火胜故冬至燥八月二月隂阳气均日夜分平故曰刑徳合门徳用则生刑用则杀故曰二月防而万物生八月防而草木死【淮南子】
　　春秋繁露天道大数相反之物也不得俱出隂阳是也春出阳而入隂秋出隂而入阳夏右阳而左隂冬右隂而左阳隂出则阳入阳出则隂入隂右则阳左阳左则阳右是故春俱南秋俱北而不同道夏交于前冬交于后而不同理并行而不相乱浇滑而各持分此之谓天之意天之道初薄大冬隂阳各从一方来而移于后隂由东方来西阳由西方来东至于中冬之月相遇北方合而为一谓之曰至别而相去隂适右阳适左适左者其道顺适右者其道逆逆气左上顺气右下故下暖而上寒以此见天之冬右隂而左阳上所右而下所左也冬月尽而隂阳俱南还阳南还出于寅隂南还出于戍此隂阳所始出地入地之见处也至于中春之月阳在正东隂在正西谓之春分春分者隂阳相半也故昼夜均而寒暑平隂日损而随阳阳日益而鸿故为烧热初得大夏之月相遇南方合而为一谓之曰至别而相去阳适右隂适左适右由下适左由上上暑而下寒以此见天之夏右阳而左隂也上其所右下其所左夏月尽而隂阳俱北还阳北还而入于申隂北还而入于辰此隂阳所始出地入地之见处也至于中秋之月阳在正西隂在正东谓之秋分秋分者隂阳相半也故昼夜均而寒暑平阳日损而随隂隂日益而鸿故至于季秋而始霜至于孟冬而始大寒下雪而物咸成大寒而物毕藏天地之功终矣
　　中宫天极星其纽星天之枢也天运无穷而极星不移后句四星第一星主月太子也第二星主日帝也太乙之坐最赤明者也第三星主五星庶子也第四星后宫也中星不明主不用事右星不明太子忧
　　天官书其一明者太一常居后句四星末大星正妃余三星后宫之属
　　环之匡卫十五星藩臣皆曰紫宫
　　右图经左藩八星南第一星曰左枢次北上宰次北少宰次北上弼次北少弼次北上卫次北少卫最北少丞右藩七星南第一星曰右枢次北少尉次北上辅次北少辅次北上卫次北少卫最北上丞史记作十二星
　　四辅四星抱北极枢星主礼仪辅弼佐理六甲六星在华葢之下杠星之旁主分隂阳配节出入钩陈六星在五帝座下为后宫星暗人主凶天皇大帝一星在钩陈中其神曰耀宝华葢十六星在五帝座上正吉倾邪凶杠九星为华葢之柄星明匡主天下不明乱期八年国无主五帝内座下覆帝座五帝同座也御女四星在钩陈北主八十一御女天柱五星近东垣主建二十四气女史一星在天柱下掌记禁中极东一星曰柱下史主记过门内东南维五星曰尚书主纳言隂徳二星在尚书西主周给赈财
　　史记前列直斗口三星随北端兑若见若不曰隂徳
　　大理二星在宫门内主刑狱门外六星曰天牀主寝舍燕休西南角外三星曰内厨主六宫饮食相一星在斗南总领百司明吉辅一星象近臣明大如斗则夺政近斗为臣胁主内阶六星在文昌北文昌六星在斗魁前六星各有名一上将二次将三贵相四司命五司中六司法文昌与三公摄提轩辕共为一体通占三公三星在斗柄东和隂阳齐七政天棓五星在女牀东北不用明明兵起天枪三星在斗柄东主天武备枪棓八星备非常也传舍九星在华葢奚仲北主賔客之馆客星守之兵起天厨六星在宫东星芒客守之大饥天一一星在宫门外主战鬭明吉暗凶乗斗后九十日兵大起太一一星在天一南主十六神占如太一天牢六星在斗魁下贵人牢占同贯索天理四星在斗杓中主贵人牢势四星在太阳守西北主刑狱太阳守一星主大臣备不虞传舍西八星曰八糓主八糓一星亡一糓不登北斗七星所谓旋玑玉衡以齐七政杓擕龙角衡殷南斗魁枕参首用昬建者杓杓自华以西南夜半建者衡衡殷中州河济之间平旦建者魁魁海岱以东北也斗为帝车运于中央临制四乡分隂阳建四时均五行移节度定诸纪皆系于斗一天枢为土星主阳徳二曰璇主金刑隂三曰玑主木及祸四曰权主火为伐五曰衡主水为煞六曰闿阳主木及五谷七曰瑶光主金亦为应星王有徳斗齐明国昌暗则灾起
　　按五纬各有行次而金水二星则附日而行不得与木火土三星比甘氏星经于北斗之下曰五星入斗中国易政于文昌之下曰金星守兵大起是欲移黄道以迫紫宫不自知其説之踈也
　　东宫苍龙角南左角曰天津列宿之长北右角为天门天官书左角李右角将元命包左角理物以起右角将率而动
　　中为天闗日月五星皆从天闗行角南二度为阳道入阳道旱北二度为隂道入隂道水木星守有赦火星守忠臣诛兵起
　　天官书火犯守角则有战
　　大环绕钩已者国大饥土守内主喜国有忿争金守兵大盛水守刑罚急有水灾客彗孛入兵起大丧亦军败城防客守四十五日旱蝗平道二星在角间主道路进贤一星在平道西明贤士用天门二星在左角南主天门天田二星在角北主畿内地周鼎三星在大角西主神鼎库楼十星五柱十五星衡四星在角南一曰文阵兵车之府中繁兵起中无星臣逆谋兵尽出柱半不具天子自将木星守饥
　　天官书天库楼库有五车车星角若益众及不具无处车马
