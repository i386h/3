<!-- { "loadSidebar": true } -->
　　汉书颛顼五世而生鲧大戴礼记颛顼产鲧鲧产文命是为禹史记夏禹名文命禹父曰鲧鲧父曰颛顼二说非是今从汉书书曰文命敷于四海其曰名
　　文命者亦非是
　　鲧娶有辛氏女谓之女志是生高密高密者即伯禹也【世本】
　　大戴礼记同呉越春秋鲧娶有莘氏女曰女嬉年壮未孳嬉于砥山得薏苡吞之意若为人所感因而妊孕剖胁而产高密家于西羌地方石纽随巢子禹产于昆石帝王世纪伯禹父鲧妻修已见流星贯梦接意感又吞神珠薏苡胷拆而生禹于石虎鼻大口两耳参漏首戴钩铃胷有玉斗足文履已故名文命字高密身长九尺二寸长于西羌宋书符瑞志同淮南子禹耳参漏是谓大通论衡禹母吞薏苡而生禹故夏姓曰姒
　　当帝尧之时鸿水滔天浩浩懐山襄陵下民其忧尧求能治水者四岳曰鲧可于是尧听岳用鲧九年功用不成及舜登用摄天子之政巡狩行视鲧之治水无状乃殛鲧于羽山以死舜举禹使续鲧之业禹为人敏给克勤其徳不违其仁可亲其言可信声为律身为度称以出亹亹穆穆为纲为纪禹伤先人父鲧功之不成受诛乃劳身焦思居外八年
　　史记曰十三年呉越春秋曰七年尸子曰十年
　　过家门不敢入陆行乘车水行乘船泥行乘撬【撬形如船两头微起人曲一脚泥上擿进用拾泥上之物】山行乘檋【檋车似铁如锥头施之履下以上山不蹉跌】左准绳右规矩载四时以开九州通九道陂九泽度九山禹乃行相地宜所有以贡及山川之便利自冀州始【史记】
　　帝王世纪禹其父既放降在匹庶而舜进之尧尧以为司空继鲧治水乃劳身涉勤不重径尺之璧而爱日之寸隂手足胼胝故世传禹病偏枯足不相过今巫传禹步是也法言姒氏治水土而巫步多禹尚书大传禹其跳其跳者踦也盐鐡论禹蹙洪水身亲其劳泽行路宿过门不入当此之时簮堕不掇冠挂不顾呉越春秋禹伤父功不成循江泝河尽济淮乃劳身焦思以行七年闻乐不听过门不入冠挂不顾履遗不蹑尸子古者龙门未开吕梁未凿河出于孟门之上大溢逆流禹于是疏河决江十年不闚其家手不爪胫不生毛偏枯之病步不相过人曰禹步
　　禹敷土随山刋木奠高山大川冀州既载壶口【经始治之谓之载】治梁及岐既修太原至于岳阳覃懐底绩至于衡漳厥土惟白壤厥赋惟上上错厥田惟中中恒卫既从大陆既作岛夷皮服夹右碣石入于河济河惟兖州九河既道雷夏既泽灉沮防同桑土既蚕是降邱宅土厥土黑坟厥草惟繇厥木惟条厥田惟中下厥赋贞【贞正也兖赋最薄言君天下者以薄赋为正也】作十有三载乃同【兖当河下流之冲被害尤剧水患虽平而卑湿沮洳未必尽去必作治十有三载然后赋法同于他州此为田赋而言先儒以为禹治水所歴之年且谓此州治水最是后毕州为第九成功因谓赋亦第九与州正为相当其说非是】厥贡漆丝厥篚织文浮于济漯达于河海岱惟青州嵎夷既畧潍淄其道厥土白坟海濵广斥厥田惟上下厥赋中上厥贡盐絺海物惟错岱畎丝枲铅松怪石莱夷作牧厥篚檿丝浮于汶达于济海岱及淮惟徐州淮沂其乂蒙羽其艺大野既猪东原底平厥土赤埴坟草木渐包厥田惟上中厥赋中中厥贡惟土五色羽畎夏翟峄阳孤桐泗濵浮磬淮夷蠙珠暨鱼厥篚元纎缟浮于淮泗达于河淮海惟扬州彭蠡既猪阳鸟攸居三江既入震泽底定篠簜既敷厥草惟夭厥木惟乔厥土惟涂泥厥田惟下下厥赋下上上错厥贡惟金三品瑶琨篠簜齿革羽毛惟木岛夷卉服厥篚织贝厥包橘柚锡贡沿于江海达于淮泗荆及衡阳惟荆州江汉朝宗于海九江孔殷沱潜既道云土梦作乂厥土惟涂泥厥田惟下中厥赋上下厥贡羽毛齿革惟金三品杶榦栝柏砺砥砮丹惟箘簵楛三邦底贡厥名包匦菁茅厥篚元纁玑组九江纳锡大浮于江沱潜汉逾于洛至于南河荆河惟豫州伊洛瀍涧既入于河荥波既猪导荷泽被孟猪厥土惟壤下土坟垆厥田惟中上厥赋错上中厥贡漆枲絺纻厥篚纎纩锡贡磬错浮于洛达于河华阳黑水惟梁州岷嶓既艺沱潜既道蔡蒙旅平和夷底绩厥土青黎厥田惟下上厥赋下中三错厥贡璆铁银镂砮磬熊罴狐狸织皮西倾因桓是来浮于潜逾于沔入于渭乱于河黑水西河惟雍州弱水既西泾属渭汭漆沮既从沣水攸同荆岐既旅终南惇物至于鸟鼠原隰底绩至于猪野三危既宅三苗丕叙厥土惟黄壤厥田惟上上厥赋中下厥贡惟球琳琅玕织皮昆仑析支渠搜西戎即叙浮于积石至于龙门西河防于渭汭【以上定九州】导岍及岐至于荆山逾于河壶口雷首至于太岳底柱析城至于王屋太行恒山至于碣石入于海西倾朱圉鸟鼠至于太华熊耳外方桐栢至于陪尾导嶓冡至于荆山内方至于大别岷山之阳至于衡山过九江至于敷浅原【以上随山】导弱水至于合黎余波入于流沙导黒水至于三危入于南海导河积石至于龙门南至于华隂东至于底柱又东至于孟津东过洛汭至于大伾北过洚水至于大陆又北播为九河同为逆河入于海嶓冢导漾东流为汉又东为沧浪之水过三澨至于大别南入于江东滙泽为彭蠡东为北江入于海岷山导江东别为沱又东至于澧【澧音礼与前后澧水异】过九江至于东陵东迤北防为滙东为中江入于海导沇水东流为济入于河溢为荥东出于陶邱北又东至于荷又东北会于汶又北东入于海导淮自桐栢东滙于泗沂东入于海导渭自鸟鼠同穴东会于沣又东会于泾又东过漆沮入于河导洛自熊耳东北会于涧瀍又东会于伊又东北入于河【以上濬川】九州攸同四隩既宅九山刋旅九川涤源九泽既陂四海会同六府孔修庶土交正底慎财赋咸则三壤成赋中邦锡土姓只台【台音怡我也】徳先不距朕行五百里甸服百里赋纳总二百里纳铚三百里纳秸服四百里粟五百里米五百里侯服百里采二百里男邦三百里诸侯五百里绥服三百里揆文教二百里奋武卫五百里要服三百里夷二百里蔡五百里荒服三百里蛮二百里流东渐于海西被于流沙朔南暨声教讫于四海禹锡元圭告厥成功【尚书】
　　书序禹别九州随山濬川任土作贡吕氏春秋禹东至搏木之地日出九津青羌之野攅树之所捪天之山鸟谷青邱之乡黑齿之国南至交阯孙朴续樠之国丹粟漆树沸水漂漂九阳之山羽人祼民之处不死之乡西至三危之国巫山之下饮露吸气之民积金之山共肱一臂三面之乡北至人正之国夏海之穷衡山之上犬戎之国夸父之野禺疆之所积石之山不忧懈堕忧其黔首以求贤人欲尽地利得陶化益真窥横革之交五人佐禹故功绩铭乎金石着于盘盂又曰禹入祼国祼入衣出因也又曰
　　禹通三江五湖决伊阙沟回陆注之东海因水之力也墨子禹治天下西为西河渔窦以泄渠孙皇之水北为防原注后之邸嘑池之窦洒为底柱凿为龙门以利燕代胡貉与西河之民东为漏之陆防葢诸之泽洒为九浍以楗东土之水以利冀州之民南为江汉淮汝东流之注五湖之处以利荆楚越与南夷之民淮南子舜之时共工振滔洪水以薄空桑龙门未开吕梁未发江淮通流四海溟涬民皆上邱陵赴树木舜乃使禹疏江湖辟伊阙道瀍涧平流沟陆流注东海鸿水漏九州干万民皆寜其性又曰禹沐霪雨栉扶风决江疏河凿龙门辟伊阙修彭蠡之防乘四载随山栞木平治水土定千八百国又曰禹之时天下大水禹身执蔂垂以为民先剔河而道九岐凿江而通九路辟五湖而定东海当此之时烧不暇撌濡不给扢死陵者葬陵死泽者葬泽故节财薄葬简服生焉新书大禹曰民无食也则我弗能使也功成而不利于民我弗能劝也故环河而导之九牧凿江而导之九路登五湖而定东海民劳矣而弗苦者功成而利于民也
　　遂刻石书名山之巅【衡山记】
　　其辞曰承帝曰嗟辅佐卿洲渚与登鸟嘼之门参身宏流而明发尔兴乆旅忘家宿岳麓庭智营形析心罔弗辰往来平定华岳太衡宗疏事裒劳余仲禋郁塞昏徙南渎衍亨衣制食备万国其寜窜舞永奔【岣嵝碑】呉越春秋九山东南天柱号曰委宛赤帝阙其岩之巅其书金简青玉为字禹登衡岳血白马以祭不幸所求梦见绣衣男子自称元夷苍水使者谓禹曰欲得我书斋于黄帝岩岳之下禹斋三月庚子登委宛山发金简之书得通水之理乗四载以行遂巡行四渎与益防共谋山川脉理金玉所有鸟兽昆虫之类及八方之民俗殊国异域土地里数使益疏而记之名之曰山海经使太章步东西竖亥度南北畅八极之广旋天地之数于是东造絶迹西延积石南逾赤岸北过寒谷徊昆仑察六扈脉地理名金石写流沙于西隅决弱水于北汉青泉赤渊分入洞穴通江东流至于碣石疏九河于潜渊开五水于东北凿龙门辟伊阙平易相土观地分州殊方各进有所纳贡民去崎岖归于中国　委宛一名玉笥山在会稽按禹至防稽非治水时惟越絶书云禹两至会稽不足信也湘中记衡山有玉牒禹按其文治水遥望衡山如阵云沿湘千里九向九背乃不复见荆州记禹登南岳而祭之获金简玉字之书古岳渎经禹治水三至桐栢山惊风迅雷石号木鸣禹怒召集百灵授命防龙桐栢千君长稽首请命禹因囚鸿冡氏商章氏兠氏卢氏犂娄氏乃获淮涡水神名巫支祈善应对言语辨江淮之浅深原隰之逺近形若狝猴缩鼻高额青躯白首金目雪牙颈伸百尺力逾九象搏击腾踔疾奔轻利倐忽间视不可久禹授之童律不能制授之乌木田不能制授之庚辰能制鸱脾桓胡水魅山灵木妖石怪奔号藂绕以几千数庚辰持防逐去颈锁大索鼻穿金铃徙之淮阳山足下淮永安流楚辞注禹治水时有神龙以尾画导水径所当决者因而治之拾遗记禹导川夷岳黄龙曳尾于前元负青泥于后颔下有印文禹所穿凿以青泥封记使印其上帝王世纪禹治水毕天赐元珪西戎渠搜国献珍裘宋书符瑞志飞菟者神马之名日行三万里趹蹄者后土之兽自能言语禹治水勤劳天应其徳而至十洲记禹治水既毕乃乘蹻车度弱水而到钟山祠上帝于北阿归大功于九天　禹治水时羣说神怪畧识一二不具录
　　于是贡金九牧铸鼎象物百物而为之备使民知神奸故民入川泽山林不逢不若螭魅罔两莫能逢之用能协于上下以承天休【左传】
　　汉书禹贡九牧之金铸如鼎象九州皆尝鬺享上帝神其空足曰鬲以象三徳飨承天祐拾遗记禹铸九鼎五以应阳法四以象隂数使工师以雌金为隂鼎雄金为阳鼎鼎中常满以占气象之休否夏桀之世鼎水忽沸及周将没九鼎皆震墨子夏后开使蜚亷析金于山而陶铸之于昆吾是使翁难雉乙卜于白若之曰鼎成三足而方不炊而自烹不举而自藏不迁而自行以祭于昆吾之墟上乙又言兆之繇曰飨矣逢逢白云一南一北一西一东九鼎既成迁于三国　按启铸九鼎不知所本前编因之恐误
　　帝舜朝禹伯益臯陶相与语帝前【史记】
