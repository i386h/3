<!-- { "loadSidebar": true } -->
　　尚史卷六十七　　　　　　列传四十五
　　镶白旗汉军李锴撰
　　魏诸臣传
　　田子方　叚干木
　　田子方名无择【庄子田子方侍坐于魏文侯数称谿工文侯曰谿工子之师邪子方曰非也无择之里人也子方名无择唯见庄子然説苑又载文侯舍人名无择献鹄于楚者附见淳于髠传】魏文侯之师也文侯与田子方饮酒而称乐文侯曰钟声不比乎【比犹协】左髙子方笑文侯曰奚笑子方曰臣闻之君明则乐官【乐音洛以治官为乐】不明则乐音今君审于声臣恐君之聋于官也文侯曰善【国策】
　　子方见老马于道喟然问其御曰此何马也曰此故公家畜也老罢不为用出而鬻之子方曰少贪其力老弃其身仁者弗为也束帛以赎之【淮南子】子方问唐易鞠曰弋者何慎对曰鸟以数百目视子子以二目御之子谨守子廪子方曰善子加之弋我加之国【韩非子】
　　説苑文侯与田子方语有两童子衣青白衣而侍子方曰君之宠子乎文侯曰非也其父死于战此其防孤也寡人收之子方曰臣以君之战心为足矣今滋甚君之宠此子也且以谁之父杀之乎文侯愍然曰寡人受令矣自是兵革不用説苑有田子顔者自大术至乎平陵城下见人子问其父见人父问其子子方曰其以平陵反乎吾闻行于内然后施于外子顔欲使其众甚矣后果以平陵叛
　　太子击逢子方于朝歌引车避下谒子方不为礼子击因问曰富贵者骄人乎且贫贱者骄人乎子方曰亦贫贱者骄人耳夫诸侯而骄人则失其国大夫而骄人则失其家贫贱者行不合言不用则去之楚越若脱躧然奈何其同之哉子击不怿而去【史记】
　　説苑田子方侍文侯坐太子击趋而入见賔客羣臣皆起子方不起文侯有不悦之色子方称曰为子起与无如礼何不为子起与无如罪何请为子诵楚恭王之为太子也将之云梦遇大夫工尹工尹趋避太子下车从之曰子何为其若是吾闻之敬其父者不兼其子兼其子不祥莫大焉子何为其若是工尹曰向吾见子面今见子之心文侯曰善
　　叚干木者晋之大驵亦文侯之师也干木辞禄而处家高士传叚干木晋人也治清节逰西河师事卜子夏田子方守道不仕魏文侯就造其门干木逾墙而避文侯文侯以客礼待之
　　文侯过其庐而轼之其仆曰君何为轼文侯曰叚干木在是以轼其仆曰干木布衣之士君轼其庐不已甚乎文侯曰叚干木不趋势利怀君子之道隠处穷巷声驰千里敢不轼乎干木光于徳寡人光于势干木富于义寡人富于财势不若徳尊财不若义高干木虽以已易寡人不为吾曰悠悠慙于影子何以轻之哉其后秦将伐魏司马庾諌曰叚干木贤者其君礼之诸侯莫不闻伐之无乃妨于义乎乃偃兵不攻魏【淮南子　吕氏春秋新序畧同】
　　西门豹
　　西门豹为邺令辞文侯文侯曰子徃矣必就子之功而成子之名豹曰敢问就功成名有术乎文侯曰有之乡邑老者而先受坐之士子入问其贤良之士而师之求其好掩人之善扬人之丑者而参验之夫物多相类而非也幽莠之防也似禾黧牛之黄也似虎白骨疑象武夫类玉此皆似之而非者也【国策】
　　説苑文侯使豹徃治邺告之曰不可以特闻从事夫耳闻之不如目见之目见之不如足践之足践之不如手辨之人始入官如入晦室乆而愈明明乃治治乃行
　　豹往到邺防长老问民所疾苦长老曰苦为河伯娶妇以故贫豹问其故对曰邺三老廷掾尝嵗赋敛百姓收取其钱得数百万用其二三十万为河伯娶妇与祝巫共分其余钱持归当其时巫行视人家女好者云是当为河伯妇即防取洗沐之为治新缯绮縠衣闲居斋戒为治斋宫河上张缇绛帷女居其中为具牛酒饭食行十余日共粉饰之如嫁女床席令女居其上浮之河中始浮行数十里乃没其人家有好女者恐大巫祝为河伯取之多持女逺逃亡以故城中益空无人又困贫所从来乆逺矣民人俗语曰即不为河伯娶妇水来漂没溺其人民云西门豹曰至为河伯娶妇时愿三老巫祝父老送女河上幸来告语之吾亦徃送女皆曰诺至其时西门豹徃防之河上三老官属豪长者里父皆防以人民往观之者三二千人其巫老女子也已年七十从弟子女千人所衣皆缯单衣立大巫后西门豹曰呼河伯妇来视其好丑即将女出帷中来至前豹视之顾谓三老巫祝父老曰是女子不好烦大巫妪为入报河伯得更求好女后日送之即使吏卒共抱大巫妪投之河中有顷曰巫妪何乆也弟子趣之复以弟子一人投河中有顷曰弟子何乆也复使一人趣之复投一弟河中凡投三弟子西门豹曰巫妪弟子是女子也不能白事烦三老为入白之复投三老河中西门豹簮笔磬折向河立待良乆长老吏傍观者皆惊恐西门豹顾曰巫妪三老不来还奈之何欲复使廷掾与豪长者一人入趣之皆叩头叩头且破额血流地色如死灰西门豹曰诺且留待之须臾须臾豹曰廷掾起矣状河伯留客之乆若皆罢去归矣邺吏民大惊恐从是以后不敢复言为河伯娶妇
　　韩非子西门豹为邺令清克洁慤秋毫无私利而甚简左右左右恶之居期年上计文侯收其玺绶豹自请曰臣昔者不知所以治邺今得矣愿请玺复治邺不当请伏罪文侯不忍而复与之豹因重敛百姓急事左右期年上计文侯迎而拜之豹曰往年为君治邺而君夺臣玺今臣为左右治邺而君拜臣臣不能治矣遂纳玺而去韩非子豹为邺令佯亡其车辖令吏求之不能得使人求之而得之家人屋间韩非子豹性急故佩韦以缓已淮南子西门豹治邺廪无积粟府无储钱库无甲兵官无计防人数言其过文侯身行其县果若人言文侯曰翟璜任子治邺而大乱子能道则可不能将加诛豹曰臣闻王主富民霸主富武亡国富库今君欲为霸王者也臣故畜积于民君以为不然臣请升城鼔之一鼓甲兵粟米可立具也于是升城鼓之一鼓民被甲括矢操兵弩而出再鼓辇粟而至文侯曰罢之豹曰与民约信非一日之积也一举而欺之后不可用燕尝侵魏入城臣请北击之以复侵地遂举兵击燕复地而后反
　　西门豹即发民凿十二渠引河水灌民田田皆溉当其时民治渠少烦苦不欲也豹曰民可以乐成不可与虑始今父老子弟虽患苦我然百嵗后期令父老子孙思我言【史记】
　　吕氏春秋魏襄王与羣臣饮酒酣王为羣臣祝令羣臣皆得志史起对曰贤者得志则可不肖者得志则不可王曰皆如西门豹之为人臣也对曰魏氏之行田也以百邺独二百是田恶也漳水在其旁而豹弗知用是其愚也知而弗言是不忠也愚与不忠不可效也魏王明日召史起而问曰漳水可以灌田乎对曰可曰何不为寡人为之起曰臣恐王之不能为也臣为之民必大怨臣大者死其次乃籍臣臣虽死借愿王使他人遂之也王曰诺使为邺令起往为之邺民大怨欲借史起起不敢出而避之王乃使他人遂为之水已行民大利相与歌之曰邺有圣令时为史公决漳水灌邺旁终古斥卤生之稲梁汉书同
　　论曰商颂辑之乱曰温恭朝夕执事有恪孔子曰行已也恭恭者上下之通徳在屋漏不忘安见贫贱而可骄人者哉且夫安弓危矢危弓安矢均之道也大子遇子方引车辟下谒既恭矣而复折之不且失均乎西门豹引漳溉邺以富河内至汉欲合渠为桥民卒不肯听然则父老子孙之思之百嵗且未艾也
　　乐羊
　　乐羊魏将也魏将攻中山其子在中山中山之君烹其子而遗之乐羊坐于幕下而啜之尽一杯文侯谓覩师賛曰乐羊以我之故食其子之肉对曰其子之肉尚食之其谁不食文侯于是赏其功而疑其心【国策韩非子同】乐羊已得中山还反报文侯有贵功之色文侯命主书曰羣臣賔客所献书者操以进之主书举两箧以进令乐羊视之书尽难攻中山之事也乐羊还走北面再拜曰中山之举非臣之力君之功也【吕氏春秋】
　　文侯封乐羊以灵夀乐羊死于灵夀子孙因家焉【史记】
　　李克　翟璜　【任座附】
　　李克翟璜并文侯之臣也中山既防翟璜进克为中山守文侯尝问克曰人有恶乎克曰有贵者贱恶之富者贫恶之智者愚恶之文侯曰行此三者使人无恶可乎克曰可臣闻贵而下贱则众弗恶也富而分贫则穷士弗恶也智而教愚则童防者弗恶也文侯曰善哉言乎【韩诗外传】
　　又尝问曰刑法之源安生克曰生于奸邪滛佚之行雕文刻镂害农事者也锦绣纂组伤女工者也农事害则饥之本也女工伤则寒之原也饥寒并至而不为奸邪者未之有也男女饰美以相矜而无滛佚者未之有也故上不禁技巧则国贫民侈贫者为奸邪而富者为滛佚是驱民而为邪也为邪而以法随诛之是为民设防也刑罚之起有源人主不塞其本而替其末伤国之道乎文侯曰善【説苑】
　　説苑文侯问克曰为国何如对曰为国之道食有劳而禄有功使有能而赏必行罚必当文侯曰吾赏罚当而民弗与何也对曰国其有滛民乎臣闻之曰夺滛民之禄以来四方之士其父有功而禄其子无功而食之乗车马衣美裘修竽琴钟石之声而安其子女之乐以乱乡曲之教如此者得其禄以来四方之士此之谓夺滛民也
　　又尝问曰吴之所以亡者何也对曰数战数胜文侯曰数战数胜国之福也所以亡何也曰数战则民疲数胜则主骄以骄主治疲民此其所以亡也【新序吕览作武侯韩诗外传作里克】文侯谓克曰先生尝敎寡人曰家贫则思良妻国乱则思良相今所置非成则璜【成公子成文侯弟】二子何如对曰臣闻之卑不谋尊疎不谋戚臣在闗门之外不敢当命文侯曰先生临事勿譲克曰君不察故也居视其所亲富视其所与逹视其所举穷视其所不为贫视其所不取五者足以定之矣何待克哉文侯曰先生就舍寡人之相定矣克趋而出过翟璜之家璜曰今者闻君召先生而卜相果谁为之克曰魏成子为相矣璜忿然作色曰以耳目之所覩记臣何负于魏成子西河之守臣之所进也君内以邺为忧臣进西门豹君欲伐中山臣进乐羊中山已防无使守之臣进先生君之子无傅臣进屈侯鲋臣何以负于魏成子克曰子之言克于子之君者岂将比周以求大官哉君问而置相非成则璜二子何如克对曰君不察故也居视其所亲富视其所与逹视其所举穷视其所不为贫视其所不取五者足以定之矣何待克防是以知魏成子之为相也且子安得与魏成子比乎魏成子食禄千钟什九在外什一在内是以东得卜子夏田子方叚干木三人者君皆师之子之所进五人者君皆臣之子恶得与魏成子比也璜逡巡再拜曰璜鄙人也失对愿卒为弟子【史记世家】
　　韩非子翟璜善于韩乃召韩兵令之攻魏因请为魏王构之以自重韩非子田子方从齐之魏望翟璜乗轩骑驾出方以为文侯也移车而避之则翟璜也方问曰子奚乗是车也曰君谋伐中山臣荐翟角而谋得果伐之臣荐乐羊而中山防得中山忧欲治之臣进李克而中山治是以君赐此车方曰宠之称功尚薄説苑畧同説苑子方曰魏国之相不去子而之他矣翟璜曰君母弟有公孙成季者进子夏而君师之进叚干木而君友之进先生而君敬之彼其所进师也友也所敬者也臣之所进者皆守职守禄之臣也何以至魏国相乎子方曰子五举尽贤子勉之子终其次也新序文侯弟曰季成友曰翟璜文侯欲相之而未能决以问李克对曰君置相则问乐商与王孙茍端孰贤文侯以王孙茍端为不肖翟璜进之乐商为贤季成进之故相季成吕览畧同
