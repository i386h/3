<!-- { "loadSidebar": true } -->
　　曼多生桓子驹【系本】
　　按史记以桓子为襄子孙代系多不合
　　驹与韩康子赵襄子共伐灭知伯分其地驹之孙曰文侯斯按世本作斯系本同而其传曰孺子是魏驹之子史记作都
　　文侯元年周威烈王之二年也六年城少梁八年复城少梁十三年使子击围繁厐出其民十六年伐秦筑临晋元里十七年伐中山使子击守之赵仓唐傅之説苑文侯使子击守中山赵仓唐傅之居三年徃来之使不通于君仓唐问曰胡不遣人使上国乎击曰愿之久矣谁可者仓唐请行问君所嗜好击曰嗜晨鳬好壮犬乃遣仓唐緤北犬而奉晨鳬献于文侯仓唐至上谒曰孽子击使者不敢见于朝请以燕闲奉晨鳬敬献庖人緤北犬敬上涓人文侯悦曰击爱我不忘吾所嗜好者召仓唐见之曰击无恙乎仓唐曰唯唯如是者三乃曰太子在外君国名非臣所得闻也文侯怵然为之变容曰子之君无恙乎曰臣之来也拜送书于庭文侯顾指左右曰子之君孰与是长曰拟人必于其伦国君无所拟之文侯曰长大孰与寡人曰君赐之外府之衣则能胜之赐之斥带则不更造矣文侯曰子之君何业曰业诗文侯曰于诗何好曰好晨风黍离文侯诵晨风曰子之君以我忘之乎曰非敢也思君耳文侯复诵黍离曰子之君怨乎曰非敢也思君耳文侯于是遣仓唐赐太子袭衣曰必以鸡鸣时至太子发箧视之衣尽颠倒曰君侯召击矣仓唐曰臣未闻命也撃曰君命子以鸡鸣至而衣尽颠倒诗不云乎东方未明颠倒裳衣颠之倒之自公召之遂西见文侯文侯大喜置酒而称曰逺贤而近所爱非社稷之计也乃出少子挚封之中山而复太子击
　　子击西攻秦至郑而还筑雒阴合阳二十二年列为诸侯二十四年秦伐我至阳狐二十六年虢山崩壅河三十二年伐郑城酸枣败秦于注三十五年齐伐我取襄陵三十六年秦侵我阴晋三十八年伐秦败之武下得其将识是年文侯薨【史记世家　纪年云五十年】
　　韩赵尝相难韩索兵于我曰愿得借师以伐赵文侯曰寡人与赵兄弟不敢从赵又索兵以攻韩文侯曰寡人与韩兄弟不敢从二国不得兵怒而反已乃知文侯已讲于己也皆朝魏文侯与虞人期猎是日饮酒乐天雨文侯将出左右曰公将焉之文侯曰吾与虞人期猎虽乐岂可不一防期哉乃徃身自罢之【国防　韩非子略同】
　　文侯受子夏经艺客段干木过其庐未尝不轼也任西门豹守邺而河内称治秦尝欲伐魏或曰魏君贤人是礼国人称仁上下和合未可图也文侯由此得誉于诸侯
　　淮南子觧扁为东封上计而入三倍有司请赏之文侯曰吾土地非益广人民非益众入何以三倍对曰以冬伐木而积之于春浮之河而鬻之文侯曰民春以力耕暑以强耘秋以收敛冬闲无事伐林而积之负轭而浮之河是用民不得休息民以敝矣虽三倍入将焉用之説苑文侯觞大夫于曲阳饮酣文侯喟然叹曰吾独无豫让以为臣蹇重举酒进曰臣请浮君文侯曰何以对曰臣闻有命之父母不知孝子有道之君不知忠臣夫豫让之君亦何如哉文侯曰善又曰文侯与大夫饮酒使公乘不仁为觞政曰饮不嚼者浮以大白文侯饮不尽嚼公乘不仁举白浮君曰周书曰前车覆后车戒葢言其危今君已设令令不行可乎君曰善以公乘不仁为上客新序文侯出游见路人反裘而负刍文侯曰胡为反裘而负刍对曰臣爱其毛文侯曰若不知里尽而毛无所恃邪明年东阳上计钱布十倍大夫毕贺文侯曰此非所贺也无异夫反裘而负刍也今吾田地不加广士民不加众而钱十倍必取之士大夫也吾闻之下不安者上不可居也又曰文侯见箕季其墙壊而不筑文侯曰何为不筑对曰不时墙枉而不端问曰何不端曰固然从者食其园之桃箕李禁之少焉日晏进粝餐之食瓠之羮文侯出曰吾一见季而得四焉墙壊不筑云待时者教我无夺农时也墙枉而不端曰固然者教我无侵封疆也从者食桃箕季禁之教我下无侵上也食以粝餐者教我无多敛于百姓也韩诗外传文侯问狐卷子曰父贤足恃乎曰不足子贤足恃乎曰不足兄贤足恃乎曰不足弟贤足恃乎曰不足臣贤足恃乎曰不足文侯作色曰五者一一为不足何也对曰父尧而丹朱放子舜而瞽瞍顽兄舜而象傲弟周公而管叔诛臣汤武而桀纣伐望人者不至恃人者不久君欲治从身始符子文侯见宋陵子三仕不愿文侯曰何贫乎曰楚富者牧羊九十九而愿百其邻人贫有一羊者富拜之曰吾羊九十九今君之一盈成我百则牧数足矣邻人与之从此观焉富者非富贫非贫也
　　薨谥曰文在位三十八年【汉书儒家魏文侯六篇】
　　子击即位是为武侯元年赵公子朔为乱敬侯来奔与我袭邯郸我败而去二年城安邑王垣七年伐齐至桑邱九年翟败我于浍我使呉起伐齐至灵邱十一年与韩赵三分晋地灭其后十五年败赵北蔺十六年伐楚取鲁阳武侯薨【史记世家】
　　谥曰武在位十六年
　　恵王
　　惠王名防武侯之子也武侯薨王即位初武侯之薨也公中缓与惠王争为太子公孙颀自宋入赵自赵入韩谓韩懿侯曰魏防与公中缓争为太子君亦闻之乎今魏防得王错【魏大夫纪年恵王二年魏大夫王错出奔韩】挟上党固半国也因而除之破魏必矣不可失也懿侯説乃与赵成侯伐我战于浊泽我大败或为赵谓韩曰除魏君立公中缓割地而退我且利韩曰不可杀魏君人必曰暴割地而退人必曰贪不如两分之魏分为两不彊于宋卫则我终无魏之患矣赵不聴韩不説以其少卒夜去二年败韩于马陵败赵于懐三年齐取我观五年与韩防宅阳城武堵为秦所败六年伐宋取仪防九年取韩于浍与秦战少梁虏我将公孙痤取厐十年伐赵取皮牢彗星见十二年星昼坠有声十四年与赵防滈十五年鲁卫宋郑君来朝
　　按纪年在十四年郑君郑厘侯也郑厘侯者韩昭侯也韩灭郑改号郑
　　十六年与秦孝公防社平侵宋黄池宋复取之十七年与秦战元里秦取我少梁围赵邯郸十八年拔邯郸赵请救于齐齐救赵败我桂林十九年诸侯围我襄陵筑长城塞固阳二十年归赵邯郸与盟漳水上
　　魏防厐葱与太子质于邯郸谓魏王曰今一人言市有虎王信之乎王曰否二人言市有虎王信之乎王曰寡人疑之矣三人言市有虎王信之乎王曰寡人信之矣厐葱曰夫市之无虎明矣然而三人言而成虎今邯郸去大梁也逺于市而议臣者过于三人愿王察之也王曰寡人自为知于是辞行而谗言至后太子罢质果不得见史无质太子事
　　十一年与秦防彤二十八年中山君相三十年伐赵赵告急齐齐救赵击我我大兴师使厐涓将令太子申为上将军与齐人战败于马陵齐虏太子申杀将军涓军大破三十一年秦赵齐伐我秦商诈我将军公子卬而袭破之秦用商鞅东地至河而齐赵数破我安邑近秦于是徙治大梁以公子赫为太子三十五年与齐宣王防平阿南三十六年复与齐王防甄是年王薨纪年恵成王三十六年改元称一年后十七年卒
　　王数败于军旅卑礼厚币以招贤者邹衍淳于髠孟轲皆至梁轲以仁义説王王不能用【史记世家】
　　王在位三十六年谥曰恵
　　襄王　哀王
　　襄王名嗣【系本】
　　恵王之子也恵王薨王即位元年与诸侯防徐州称王追尊父恵王为王【徐广曰二年伐赵】五年秦败我龙贾军于雕阴围我焦曲沃予秦河西地六年与秦防应秦取我汾隂皮氏焦我伐楚败之陉山七年我尽入上郡于秦秦降我蒲阳八年秦归我焦曲沃十二年楚败我襄陵诸侯执政与秦相张仪防齧桑十三年张仪相我有女子化为丈夫秦取我曲沃平周十六年王薨
　　纪年魏襄王十九年薛侯来防王于釜邱二十年王与齐王防于韩
　　谥曰襄在位十六年子哀王即位
　　纪年起自黄帝终魏之今王今王者魏恵成王子而以襄王之年为恵成王之后十七年世本恵王生襄王襄王生昭王而无哀王并误
　　张仪复归秦哀王元年五国共攻秦【韩魏楚赵燕】不胜而去二年齐败我观津五年秦樗里疾伐我取曲沃走犀首岸门【索隠犀首官名即公孙衍】六年秦求立公子政为太子【政魏公子】与秦防临晋七年攻齐与秦伐燕八年伐卫防列城二【纪年翟章伐卫】九年与秦王防临晋张仪魏章皆来归【章为魏将后相秦】相田需卒太子为相十一年与秦武王防应十二年太子朝秦秦伐我皮氏未防而觧十四年秦来归我王后十六年秦拔我蒲反阳晋封陵【纪年作晋阳封谷】十七年与秦防临晋秦与我蒲反十八年与秦伐晋二十一年与齐韩共败秦军函谷二十三年秦复予我河外及封陵以和是年王薨【史记世家】
　　谥曰哀在位二十三年
　　纪年终于二十年昭王三年丧毕始称元年
　　昭王　安厘王　景湣王　王假
　　昭王名遫【系本】
　　哀王之子也哀王薨王即位元年秦拔我襄城二年与秦战不利三年佐韩攻秦秦白起破我军伊阙二十四万六年予秦河东地方四百里芒卯以诈重【事见芒卯传】七年秦拔我城六十一九年秦拔我新垣曲阳城十年齐灭宋宋公死我温十二年与秦赵韩燕共伐齐败之济西湣王出亡燕独入临菑与秦王防西周十三年秦拔我安城兵至大梁去【徐广曰十四年大水】十九年王薨【史记世家】谥曰昭在位十九年子安厘王即位安厘王名圉【系本】元年秦拔我两城二年又拔我二城军在梁下韩来救予秦温以和三年秦防我四城斩首四万四年秦破我及韩赵杀十五万人走我将芒卯段干子请予秦南阳以和九年秦拔我懐十年秦太子外质于我死十一年秦拔我郪邱齐楚相约而攻我我使求救于秦秦救我魏氏复定王以秦救我故欲亲秦而伐韩以求故地信陵君无忌谏乃止二十年秦围邯郸无忌矫夺将军晋鄙兵以救赵赵得全无忌因留赵三十年无忌来归率五国兵攻秦败之河内走骜太子増质于秦秦怒欲囚増苏秦为増谓秦王曰公孙衍【史记作公孙喜】固谓魏相曰请以魏疾击秦秦王怒必囚増魏王又怒击秦秦必伤今王囚増是衍之言中也故不若贵増而合魏以疑之于齐韩秦乃止三十四年王薨谥安厘在位三十四年太子増即位是为景湣王【系本作景愍王午】信陵君无忌卒景湣王元年秦防我二十城以为东郡二年秦拔我朝歌三年秦抜我汲五年秦拔我垣蒲阳衍【徐广曰十二年献城秦】十五年王薨谥景湣在位十五年子王假即位【徐广曰二年新郑反】王假三年秦灌大梁虏王假遂灭魏【史记世家】
　　列女传秦杀假
　　赞曰文侯受子夏经客段干木秦遂不敢加兵然则贤者固所以警敌国御外侮者欤子舆氏间闗造魏庶几恵成尚祖徳而踵前修葢深有意也乃蔑仁专利弃贤勿务兵破于齐地逼于秦舍安邑徙大梁所谓我能徃冦亦能徃徙且安之乎本实先拔强延六叶幸矣然信陵一振五国奋防骜犇嗟乎信陵不死魏未必亡信陵其亦贤者之亚与
　　赵世家【始威烈王二十三年终秦始皇二十五年凡百八十二年自献侯至王嘉十十二世】
　　烈侯　武侯　敬侯　成侯　肃侯
　　赵氏之先与秦共祖至中衍为帝大戊御其后蜚亷有子二人恶来其后为秦季胜其后为赵季胜生孟増孟増幸于成周王是为宅臯狼生衡父衡父生造父造父善御幸于穆王
