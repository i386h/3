<!-- { "loadSidebar": true } -->
　　○享  太庙△升金吾右卫指挥同知赵辛为本卫指挥使指挥佥事高王武全羽林前卫指挥佥事刘忠杨翔官成金吾左卫千户赵信杜刚刘原赵胜王敬刘聚李得张刚方全杨璟姚成刘亨王兴王信崔义俱为本卫指挥同知金吾右卫指挥佥事李成梁山姚成俱令世袭皆以平定九门功也
　　○乙丑
　　○命来朝鞑靼头目阿散为泰宁卫掌卫事都指挥佥事朵儿朵卧等为卫镇抚千户等官八秃为福余卫指挥使赛因台等为本卫指挥佥事镇抚等官孟哥秃等为朵颜卫副千户苦列为监河卫指挥同知各赐冠带袭衣并银钞彩币有差
　　○赐国子监琉球四川云南生李杰等并其从人六十三人衣衾驸马都尉梅殷卒殷字伯殷开封府夏邑人汝南侯思祖从子洪武十一年选尚宁国公主驸马都尉颇骄侈不慎行检  上即位廷臣多言其过者特优容之殷与前军都督佥事谭深锦衣卫指挥赵曦有隙一日四鼓入朝经竹桥深曦令人捽殷坠桥下死而曦诬奏殷自赴水死  上疑盗杀之命下捕盗甚急至是都督许成发其事  上震怒命法司治深曦罪赐祭殷谥荣定遣官治丧葬官其二子顺昌中军都督府都督佥事景福旗手卫指挥使供食禄不视事
　　○丙寅
　　○蜀世子悦＜火廉＞辞归  上嘉其纯雅论勉进学赐白金彩币加厚其从官赐钞有差△夜有星如盏大青白色尾迹有光出紫微西蕃外东北行
　　○丁卯
　　○周王橚弟十子生赐名有频△遣使赍诏抚谕番速儿来囊葛卜吕宋麻叶瓮南巫里娑罗六国△有告齐王榑不轨事者遣人密察之至是还奏皆实乃封告词示之且赐之书曰王比为悖逆之事屡矣但兄弟至情不欲显暴夫人孰不知善之当为而恶之不当为王固舍其当为而从其所不当为果何恃而然屡以书戒王而恬不知悔恣肆日甚非分之思不可数得王其省之毋贻后悔
　　○户部言代府禄米旧岁以谷不登约支三百石令岁丰请如旧例从之
　　○戊辰
　　○周王橚遣人赍奏深陈悔罪改过之意  上甚喜命侍臣封橚所奏遣人赍示齐王榑而赐书答橚曰得奏具见贤弟迁善之诚良深嘉悦兄之心惟欲与诸弟同享昇平悠久之福使诸弟皆同贤弟此心福庆岂有穷哉贤弟宜益加持守为诸王表率隆藩翰于国家昭令誉于无穷此兄之所深望近齐王数为不法已封贤弟今日所陈者示之亦冀以兴起其迁善之心
　　○己巳
　　○贵州中曹永东乘西诸长官司遣人贡马悉赐之钞币
　　○庚午
　　○以徐铭为山东监察御史铭初任兵部郎中坐罪谪戍安东至是有荐之者故复用之
　　○法司奏贵州都指挥佥事李政挟私愤杖杀土官当斩命原其死谪隶丰城侯李彬令遇敌当先杀贼赎罪无功仍坐死
　　○辛未
　　○庆王＜木旃＞辞归宴如初至厚赐赉之并赐其从官钞有差
　　○壬申
　　○以泰州知州董仪为尚宝司丞
　　○改四川成都府上流等九井仙泉通海等三井江安县黄市等二井南部县福兴等六井叙州府富义等十三井新罗等二井潼川州广福等三井犍为县永通等七井忠州涂井云阳县空安场等五井监课司俱隶四川盐课提举司普济表官司之打冲河巡检司隶建昌卫军民指挥使司
　　○前军都督佥事谭深锦衣卫指挥使赵曦谋杀驸马都尉梅殷伏诛藉其家
　　○癸酉
　　○设沙州卫以归附头目困即来买住一人为指挥使给赐印诰冠带袭衣沙州与赤斤接境云
　　○乙亥
　　○赵王高燧来朝△直隶凤阳府怀远等县及狭西汉中府金州言春夏不雨民不及耕而秋种颇收乞以豆麦折输税粮从之△修无为州周兴等乡及鹰扬卫乌江屯缘江圩岸
　　○丙子
　　○封左军都督同知许成为推忠效义宣力武臣特进荣禄大夫柱国永新伯食禄乙千石有犯免一死子孙世袭指挥使旌其发谭深等之奸也
　　○命金吾左卫故千户李质子信庞小三弟兴俱袭升指挥佥事
　　○丁丑
　　○赐西洋古里苏门答加满剌加爪哇哈蜜等处使臣及归附鞑靼头目宴
　　○戊寅
　　○赐宁国公主书曰驸马梅殷虽有过失兄以至亲不问比闻溺死兄甚疑之密访穷搜不得实今都督许成来看乃小人所害讯鞠果得其情首者已加爵赏谋陷之人悉置重法特报贤妹知之  上谕礼部臣曰自今亲王来朝初至及将归宴于华盖殿为常礼闲暇就宫中会宴以叙亲亲之情者不必拘也升尚宝司丞朱琇为本司少卿鸿胪寺序班袁忠彻为尚宝司丞二人皆事  上于藩邸久忠彻太常寺丞廷玉之子云
　　○升金吾左卫千户李名道林子宜俱为本卫指挥佥事以奉使爪哇之劳也△命浙江江西湖广及直隶安庆等府改造海运船八十艘
　　○己卯
　　○升锦衣卫镇抚刘诚为本卫指挥佥事
　　○泰宁朵颜福余建州兀者等卫指挥章乞帖木儿等五十二人及恺腊儿鞑靼把秃九山鞑靼野麻哈等四十五人来朝贡马赐钞币有差  命通州卫指挥王立归侍亲立滑县人初闻其父居乡病噎忧甚赖股内丸药寓归疗之至是有司上其特命归侍仍赐立六十锭
　　○庚辰
　　○升前燕府纪善胡安为户科给事中命同给事中宋亨掌北京皇城勘合
　　○壬午
　　○赐满剌加国镇国山碑铭时其国使者言其王慕义愿同中国属郡岁郊职贡请封其山为一国之镇  上嘉之谕礼部臣曰先王封山川奠疆域分宝玉赐藩镇所以宠异远人示无外也可封其国之西山为镇国之山立碑其地  上亲制碑文曰朕惟圣德之君大有功于天地者范围参赞相协陶甄日月星辰以之明寒暑岁功以之成天得以为天地得以为地各位其所而田宁万物由是而化生是其一心之运经纶之妙有出于天地之外而大于天地者不可以名言也昔朕  皇考太祖圣神文武钦明启运俊德成功统天大孝高皇帝以圣人之位为三才之主宰和调阴阳保合造化贯通宇宙之中包括天地之外智无不周动与神会凡在天地之中有生之类莫不阴受其赐自生自育而不自知四十余年于此矣朕缵承鸿业祗迪先猷膺兹福庆嘉会万邦乃永乐五年九月尔剌加国王遣使来朝具陈王意以谓厥土协和民康物阜风俗淳熙怀仁慕义愿同中国属郡超异要荒永为甸服岁岁贡赋顿首请命纯诚可嘉实朕  皇考余恩淑庆延及尔用致于斯远惟古先圣王封山奠域分宝赐镇宠异万国敷文布命广示无外之意其封满剌国之西山为镇国之山锡以铭诗勒之贞石永示其万世子孙国人与天无极诗曰西南钜海中国通输天灌地亿载同洗日浴月光景融雨岩露石草木浓金花宝钿生青红有国于兹民俗雍王好善义思朝宗愿比内郡伊华风出入遵从张盖重仪思杨袭礼虔恭大书贞石表尔忠尔国西山永镇封山君海伯翕扈从  皇考陟降在彼穹后人监视久益隆尔众子孙万福崇△礼部进冕服国簿仪仗图并洪武礼制仪定式礼制集要稽古定制等书  上曰议礼制度国家大典前代损益固宜参考  祖宗成宪不可改更即命颁之所司永为仪式
　　○迤北指挥哈剌张等贡马赐银钞彩币△雷南波勒土官麻哈旦麻剌并八百者乃土刀招你等遣头目乃三哈柯等奉金镂表文贡金结丝帽及方物赐钞文绮有差
　　○癸未
　　○赵王高燧还北京锡赍特厚赐其从官钞有差  皇太子宴饯于江东驿△赐鞑靼归附头目及波勒土官宴△夜有星如盏大青白色出紫微垣内东北行至游气
　　○甲申复以平定九门功升右军都督府都督指挥高成为都督同知金吾右卫指挥使赵辛为山西行都司都指挥同知指挥同知高玉为狭西都指挥佥事武全为狭西行都司都指挥佥事梁山李成俱为本卫指挥使羽林前卫指挥同知刘忠为山东都指挥佥事杨翔为河南都指挥佥事官成为山西都指挥佥事金吾左卫指挥同知王敬刘聚李得张刚方全杨璟姚成李亨赵信杜刚刘原赵胜俱为本卫指挥使王兴王信崔义及指挥佥事姚成俱为羽林前卫指挥使升鸿胪寺卿樊敬为广东布政司左参政光禄寺少卿李伟为鸿胪寺卿鸿胪寺司仪署丞周昇为右寺丞
　　○乙酉
　　○赐山西等都及金吾右卫指挥千百户脱火赤等百九十人姓
　　○丙戌
　　○设云南洱海千户所  上谕兵部臣曰往者以官军不用心牧马敕太仆寺及诸卫所委官董其事年终且实来闻然云南辽四川两广道远往覆经年必访其职务其令原管官三年一赴京考较如托故转遣人及孳息不如数者罪之△夜月犯谒者星
　　○戊子
　　○赐周王橚等  皇明祖训且谕之曰  皇考所以垂训子孙至要之道且在此书朝廷常守之可以永安  宗社藩王常守之可以常保富贵朝廷与藩王本同  祖宗所出但能皆以  祖宗之心为心则自然各尽其道前代有帝王不能保全宗室者如宗太宗亦有宗室不能自保全者如周三监汉七国此皆是不能以祖宗之心为心朕与诸弟各勉之时橚子众特赐十本△置北京武清卫经历司经历一员△直隶宣州卫言雨水坏城垣七十余丈请命修筑从之
　　○庚寅
　　○设海剌儿千户所以来朝野人头目把秃等为千百户赐诰印冠带袭衣及钞币有差△夜有星大如鸡子青白色有光出内阶北行入北斗
　　○辛卯
　　○擢桂林中卫经历仲谦为光禄寺丞
　　○复四川布政司右参议时中官中初坐罪当谪戍边上书书陈情愿改右参  命为行人至是出使琉球还故复其职
　　○以前福建按察佥事陈灏江西按察佥事裴琏云南按察使姜涤陕西布政司左参政李贤礼部主事范敬先北流知县李祥御史徐敬县丞曹贵俱为监察御史灏等先皆坐罪谪戍兴州至是有荐之者故悉召用  命故千户赵才兴子甫袭升金吾左卫指挥同知
　　○壬辰△夜有星如鸡子大青白色有光出入谷西北行入天钧
　　大明太宗文皇帝实录卷四十七


大明太宗文皇帝实录卷四十八
　　永乐三年十一月癸巳
　　○朔钦天监进永乐四年大统历  上御奉天殿受之颁赐诸王及文武群臣△暹罗国王昭禄群膺哆罗谛剌遣使柰婆郎直事剃五十人来朝贡方物赐之钞币△夜金星犯水星在箕度
　　○甲午
　　○册营国威襄公郭英女为郢王练妃左都督刘贞女为伊王＜木彝＞妃蒲州知州王綍女为永和王济烺妃△加封信安伯张辅为奉天靖难推诚宣力武臣特进荣禄大夫柱国新城侯食禄千五百石子孙世袭杂犯死罪已免二死子免一死盖  上尝问淇国公丘福成国公朱能曰奉天靖难功臣皆已报之众议谓何二人对曰爵赏之颁皆极公当但有过之无不及者惟张辅之封众心有所未惬盖其父子功已高使不死臣等今日当让之况辅从征之功亦多外人皆谓  陛下以皇亲故抑之似有亏于公道  上曰卿言诚是遂命加封△遣都督徐膺绪礼部左侍郎赵翀持节赍诰券诣甘肃封总兵官平羌将军后军左都督宋晟为推诚辅运宣忠效力武臣特进荣禄大夫柱国西宁侯后军都督府左都督如故食禄千一百石子孙世袭杂犯死罪本身免二死赐膺绪钞四十锭羾钞三十锭△修广东肇庆府四会县鵶鹊水等处堤岸
　　○乙未
