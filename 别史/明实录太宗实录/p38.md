<!-- { "loadSidebar": true } -->
　　太宗文皇帝实录卷二十五


大明太宗文皇帝实录卷二十六
　　永乐元年十二月甲戌朔  上视牲南郊翰林侍读学士解缙奉敕修古今列女传成  上亲制序文曰朕闻惟天下至诚为能经纶天下之大经立天下之大本知天地之化育大经者五品之人伦也大哉经纶之道乎而以人伦为本人之大伦有五而男女夫妇为先有夫妇而后有父子有父子而后有君臣妃匹之际生民之始万福之原经训之作皆载之首篇圣帝明王相传之要道岂有加于此哉是故唐虞远矣三代莫盛于周太王王季肇建邦家文王诞膺天命以抚方夏武王周公修太平之业姜任继美嗣续徽音辅成关睢麟趾之化朕尝求之豳风观其习俗之美家人父子欢然有恩粲然有文馌田亩为酒食治蚕绩供衣裳以奉献祭实二南之权舆也及乎周南后妃贵而勤富而俭长而敬不弛于师傅嫁而孝不衰于父母乐而不淫哀而不伤逮下而有螽斯之祥而致麟趾之应雍雍乎熙熙乎江漠汝坟感被其化端庄静一无狎眤之私离别告语皆忠厚之意何其盛也盖古必有女师之官所以教之之具委曲详尽皆著于书周衰散佚今内则诸篇寂寥数言而已近世有欲复古者相承书作其说浸广独刘向辑古列女传上自后妃下逮士庶人之妻惓惓忠厚之意欲以感悟其君其意亦美矣惜其传久殽乱南丰曾巩已不得其详论其乖异而日览者择其是非向之分类尤不能无议者有虞二妃而冠之母仪之篇谓之何哉向之失不至此其亦未成之书与朕自少时伏都观  皇考修身齐家  皇妣辅治同德训饬整齐委曲详尽古人之遗意复见于今日  皇妣每听女史读书至列女传谓宜加讨论删定为书永作世范请于  皇考命儒臣校正有绪未既  皇妣违荣  皇考每叹息伤悲其意竟未及成书永乐元年六月朕既上册宝尊谥  皇考圣神文武钦明启运俊德成功统天大孝  高皇帝  皇妣孝慈昭宪至仁文德承天顺圣高皇后纂成成实录宫壸复申  皇妣之意朕不敢为乃命儒臣编次右今后妃诸侯大夫士庶人妻之事分为三卷颁之六宫行之天下俾为师民知所以教而阖门知所以学庶修身者不致以家自果而内外有以相成全体经纶之功大复虞周之盛以知天地之化衍关睢麟趾之风朕于是书实有望焉既上进命刊印以赐百官赐缙及侍读黄淮胡广胡俨侍讲杨荣金幼孜杨士奇等检讨王洪蒋骥典籍沈度文骑衣各一袭钞有差
　　○乙亥修浙江瑞安县沙园千户所护成堤岸
　　○丁丑诏免边卫管屯官赴京考较
　　○修山东泰安州东岳庙
　　○修河南怀庆府孟县郭旦济河桥锦衣卫臣奏福建送至海口若干人法当弃市  上曰朕尝许以不杀今之杀是不信不信则后来者之路塞矣但宥之谪边锦衣卫臣复奏寇有妇女一人本掳掠得之今已为妻合无俱发边  上曰本吾良民不幸为寇所掠可释归原籍
　　○戊寅修广东肇庆府凤翔遥头冈等处圩岸
　　○工部尚书黄福奏狭西行都司所属屯田多缺耕牛耕具令准北京例官市牛给之耕具于狭西布政司所属铸造悉从之
　　○狭西宁州言州税粮岁用输宁夏甘肃等卫山冈险阻车辆不通致累年亏欠乞改输本郡从之
　　○己卯赐周王橚彩币羊酒鞍马
　　○复营州右屯卫
　　○修扬州府江都县永真沙边江圩岸
　　○庚辰擢长清县知县王文贵湘潭县丞马荣宗延安府照磨方仕隆凤县典史冯惠武昌县丞沈斯庆阳府学教授耿通贺县主簿李守忠监生郭瑄毕进华祯王生沈旻张麟熊观薛鲁前燕府长史司吏杨勉俱为给事中日照县知县李综为监察御史
　　○辛巳腊日赐文武群臣宴
　　○忽刺温等处女直野人头目西阳哈锁失哈等来朝贡马百三十匹置尤者卫以西阳哈为指挥使锁失哈为指挥同知吉里纳等六人为指挥佥事余为卫镇抚千户百户所镇抚赐诰印冠带袭衣及钞币有差
　　○癸未脩太昊陵寝
　　○命吏部奉天靖难公侯伯皆如旧制封赠其三代及妻给之诰命  命礼部翰林院议广平侯袁容继嫡母生母封赠事先是礼部言国朝诸司职掌内载凡嫡母在生之母不得封嫡母亡得并封封赠武官例又云嫡继母在所生庶母不封嫡继母亡所生母在宜如其子封职继母见在嫡母已亡合封继母追赠嫡母嫡母及所生母俱亡止赠嫡母今广平侯袁容嫡母孙生母刘俱亡独继嫡母罗在而封赠事例不同  上命礼部与翰林院议礼部官同翰林侍读学士解缙等议若所生母与继母俱在礼难并封今继母在当封所生母并嫡母俱亡亦可一体追封从之仍命后不为例于是封其继母罗氏赠其嫡母孙氏生母刘氏皆为夫人
　　○朝鲜国王李芳远遣陪臣李彬闵无恤等贡马及方物谢赐冠服恩
　　○镇守贵州镇远侯侯顾成遣人马马且陈边务赐敕劳成曰卿以重臣出镇边鄙尽诚为国计虑甚周屡有建明允惬朕意眷念耆旧绮注良深特赐卿银二百两钞万贯彩币八表里至可领也
　　○甲申敕责镇守辽东保定侯孟善曰朕命尔往镇东鄙所宜招怀远人靖安边境以称付托之重尔遣百户传三汉出塞窃马以致丧没内失可用之人外失信于夷狄辽东肥沃之地一年耕有收足数年之用数年有收海运可省尔不尽心提督屯种之务军士皮裘必先时关给庶几得用尔及今方以为言有司展转文移岂浃旬可得及皮裘运至而天气向暖苦寒之地下人何堪为帅如此国亦何赖顾念旧勋姑贷尔罪自今亦深思改过爱惜将士抚绥外夷每事尽心悉虑毋怠毋忽
　　○升都指挥佥事靳荣为山东都指挥同知鹿荣为河南都指挥同知曹武为狭西都指挥同知彭城卫指挥使余成为大宁都指挥佥事金吾后卫指挥佥事刘祖为指挥同知燕山右卫千户乔玉为金吾右卫指挥使应天卫千户高庸为金吾后卫指挥佥事留守后卫千户钟监为府君右卫指挥佥事巩昌卫百户储恭为金吾前卫指挥佥事以故千户王来住弟姚保袭升羽林前卫指挥同知
　　○乙酉升前燕府典仪正陆永成为鸿胪寺右寺丞前浙江布政司理问武信为福建按察司佥事刑部主事茹琪为云南按察司佥事行人司正黄宗载为湖广按察司佥事金坛县知县孙时为河南按察司佥事杭州府学教授蒋良辅为户科给事中
　　○北京刑部尚书郭资等奏真定枣强县民初复业加以蝗旱流殍者众今天寒乞遣人核实以实赈济  上曰民困如此济之如当救焚拯溺少缓即无及矣今遣人核实展转往复非两月不得民命迫于旦夕其可待乎令户部速遣官往赈又命监察御史一员监督赈毕具实以闻
　　○河南狭西耆民赵八等言州连岁蝗旱人民饥困所亏秋粮二万七千余石乞折输钞从之
　　○丙戌赏归附鞑靼太平袭衣等物
　　○丁亥  上谓吏部尚书曰蹇义及都察院左都御史陈瑛等曰为国牧民莫切于守令守令贤则一郡一邑之民有所恃而不得其所者寡矣如其不贤当速去之盖吏部选拔之时出一时仓猝未能悉其才行必考察所行乃见贤否其令巡按监察御史及按察司凡府州县官到任半载之上者察其能廉贪之时具奏
　　○修山西夏县右河决堤三十余里
　　○戊子肃王楧庆王旅秦王尚炳遣千户李宣等进马赐宣等钞有差
　　○夜有食
　　○己丑立春  上御奉天殿文武郡臣行贺礼赐宴  夜木星犯罗堰下星
　　○庚寅西宁卫土官指挥李南哥率把沙等十簇番酋却约思等及河州番酋米卜等来朝贡马赐银钞彩币有差
　　○壬辰  上宴闻御谨身殿阅  太祖皇帝御制文集顾学士解缙等曰  皇考文章固天资超迈然宜学问所至观其所著皆天地之心帝王之度语简理至蔼然可见缙等曰诚如  圣谕  上曰朕于宫中遍寻  皇考宸翰不可得有言建文自焚并宝玺皆毁矣朕深恸之又问缙等曰意者有散落臣民之家者乎缙等对曰国初佐命诸臣之家理当有之遂遣书各王府求之命礼部遣监生三十余人分诸各布政司府州县令官员军民之家有收藏  高庙御制诗文及宸翰者皆送官官别录本予之仍重赉之
　　○命故都指挥佥事武胜子兴袭羽林前卫指挥使
　　○赐西宁卫来朝土官指挥李南哥等纻丝衣各一袭从人绢衣
　　○免河南陈州今年租税以淫雨伤稼故也
　　○癸巳  上宴间顾问侍臣曰今一岁又终外间军民安否如何对曰  陛下临御以来所施无非仁政今军民皆安正太平无事之时  上曰太平岂易言朕惟遵  皇考成宪以为治如得雨旸时若年谷丰登兵革不兴兆民安乐朝无奸邪然后可为太平无事又曰奸邪难识其情似真而实伪其言似信而实诈苟一信其言而任之鲜有不失孔子曰听其言而观其行政以此耳
　　○夜有星如鸡子大青白色有光出紫微垣内北行至游气一小星随之
　　○甲午赐前浙江右布政使满复周北平按察副使高怀敬湖广右布政使周政等等诰赉敕宴赉之遣归初以复周等旧人命吏部召用及至衰耄不任事故复礼而遣之
　　○掌后军都督府云阳伯陈旭等奏延西延安府府谷县灰沟村黄甫川虽延安属地然相离五百余里猝有缓急应援不及比者虏入其地杀人畜山西巡边将士相去仅十五里乃曰非吾境内拥兵不救请治以罪  上曰吾令高守大同此高之过也忠臣为国知无不为况边将以御寇为职乎其移文切责之又曰姑宥之复尔必诛不释
　　○福建都指挥司械送海寇七十三人至京
　　○朝鲜国及四夷土官各遣使贺明年正旦贡名马方物赐之钞币
　　○乙未楚世子孟烷来朝
　　○擢乡贡举人正儞为翰林院检讨既命下  上问左右曰翰林院检讨之下何官对曰博士典籍侍臣侍诏又问皆已除人未对曰已除又问其贤视祢何若对曰儞初除未知其为人如旧博士中皆老成文学士  上叹曰古所谓用人如积薪此类是已国家用人以贤以劳儞之贤既未可知劳亦未有而今贤有劳者位其下何以服士心命礼部凡翰林自博士以下皆升与儞同遂升博士张伯頴王汝王典籍沈度潘几侍书苏伯厚侍诏王延龄刘宗平解荣皆为检讨
　　○丁酉改北京蓟州之石门镇驿隶遵化县镇江府丹徒县之京口驿隶本府浙江余姚县之桑盆河泊所隶会稽县衢州府西安县之信安驿隶本府宁波府之连山驿隶奉化县江西袁州府之秀江驿隶本府四川涪州之酆陵驿隶丰都县湖广沔阳州景陵县之茅埠税课局隶本州增置山东鱼台夏津二县县丞主簿
　　○革浙江黄岩县之松门巡检司两淮都转运盐司之通州安东广盈二盐仓
　　○裁减云南亦佐广通＜石咢＞嘉阳林四县县丞复旧旧制也
　　○擢前都司断事翟益为狭西按察司佥事进贤县税课局大使唐简为工科给事中太平府学训导王子沂嘉定县知县焱镇为监察御史
　　○福建按察司副使胥必彰坐事降四川道监察御史
　　○戊戌  上谓户部尚书郁新曰朕久居北方民情尔出自民间民之利病亦当具知可详录进来又曰近闻六部弊政甚多此皆官属不职所致尔宜戒饬所属务以恤民为心
　　○己亥修南阳府高家屯头二堰及沙澧等河堤岸
　　○修江西大廋县平政桥
　　○庚子狭西甘州山舟二卫献瑞麦肃州卫献嘉禾  都指挥佥事刘清于浙江治水扰民事觉谪隶同安侯火真麾下立功
