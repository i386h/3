<!-- { "loadSidebar": true } -->
　　○辛亥  车驾次紫云谷诸将会驾捷  上曰朕非无深宫广殿可以自逸而与卿等蒙冒霜露暴于远外者诚以边民之患不可坐视胡虏之势不可滋长及朕与卿皆未老同力扫除之亦子孙生民之利也△是日山东胶州知州文敏言民水灾缺食多逃徒者其累岁所逋租乞折布帛今年租则令输粟  皇太子从之
　　○壬子  车驾玉润山  上出营外见病卒谓翰林学士胡广侍讲学士杨荣等曰士卒从朕征战今旋师在途去家渐近而病困如此若不收恤必致流离遂命中官周视营外将士有病者悉给医学仍命诸将善军士之有病者毋令失所
　　○甲寅
　　○北京监察御史邹师颜等劾启御史李公敏娶见监罪囚亲属为妻或挟其妻就饮人家通宵不返廉耻道丧渐习成风致同寮御史刘先刘勉张睿郭衡商忠皆娶离异不明之妇恬不为耻切照御史职纠百司苟不自正何以正人公敏等悉宜黜免以清宪纪  皇长孙令都院鞫之
　　○乙卯  车驾次青华原命诸将行军之际巡视士卒有病者悉舁载赴营
○丁巳  皇太子擢儒士张昌龄为中书舍人时昌龄在中书写诰敕以亲老陈情愿仕资禄为养故有是命　　
○戊午  车驾次淙流峡遣人督成安侯郭亮馈运赴营
　　○己未  车驾次锦云峰成安侯郭亮馈运至
　　○庚子  车驾次永宁戍时清远侯王友等将至禽胡山与失乃干相距一程友等迂道避往应昌致军士乏食者多死  上闻之震怒
　　○辛酉  车驾次长乐镇令都督刘江等率师殿后  敕国公张辅选精骑二千往助江道遇遗骸就瘗之  遣使切责王友刘才曰将士从朕远征劳苦可悯特付尔等先归就有粮之处休息尔舍近趋远踏无粮之地致饥死甚众昔马谡违诸葛亮节度舍水上山亮按法斩之朕为天子总六军乃可疗法耶人尝谕尔等遇胡寇即相机剿灭距尔一程乃舍之而避去为将拥兵纵贼尚可逃诛耶△是日  皇太子升吏部郎中夏迪为四川布政司左参政擢济南府儒学训导田衡为工科给事中进士汪善为吏科给事中颜宝为户科给事中孙确魏智张昭监生陈谔俱为刑科给事中周汝贤为礼科给事中汪景明为江西道监察御史谢孚为陕西道监察御史
　　○壬戌  车驾至通州甸教英国公张辅阅视王友等所领马步官军器仗△是日  皇太子擢江宁县知县王恺为左春坊左中允
　　○癸亥  车驾次金沙苑敕英国公张辅收王友等原受制谕就领其众遣敕切责王友刘才兵
　　○都督马荣以所领官军收恤王友缘边所遗军士之病绥者并给粮食加意将养毋遗弃一人有收病卒一人至营者赏钞五锭
　　○沈王苐六子生赐名佶熅△是日湖广容美宣抚司宣抚田胜贵遣把事杜贵达等贡方物  皇太子赐之钞币
　　○乙丑  车驾次威信戍复遣敕切责王友刘才  皇长孙及赵王高燧北京文武衙门遣官进迎銮表至行在所△是日琉球国中山王思绍遣使阿乃佳结制林佑等及阿端回回哈只火滩等贡马及方物赐钞币有差林佑本中国人为琉球通事启请赐冠带  皇太子从之△是日  皇太子升千户杨智为金吾左卫指挥同知王得为济州卫指挥佥事
　　大明太宗孝文皇帝实录卷一百五


大明太宗孝文皇帝实录卷一百六
　　永乐八年秋七月丙寅朔享  太庙命皇太子行礼
　　○丁卯  车驾次开平宴劳将士及进表官命以所获牛羊悉分诸将给军食  上谓侍臣曰朕在塞外久素食非乏肉也但念士卒艰难朕虽食之岂能甘味故宁已之侍臣曰臣等比见  陛下服御供具俭约盖将帅有过之者  上曰朕往时在军中皆然不独此行但此行尤念士卒劳苦也  命都督张远等于平胡城运饷还开平△遣使赍制谕命驸马都尉西宁侯宋琥佩征虏前将军印充总兵官镇甘肃敕谕琥曰昔尔父镇甘肃抚辑有方军民安业尔其体朕之心踵父之行恪勤夙夜毋恃贵戚骄傲以凌人怠慢以废事务宣朝廷德意使边境宴安人心悦服则予汝嘉钦哉△条数王友等罪命英国公张辅示之
　　○戊辰
　　○遣右春坊右庶子兼翰林院侍讲杨荣赍书谕  皇太子以七月十七日抵北京命代告  天地  宗庙  社稷△简留各营将士随驾余令先入居庸关  皇长孙遣中官进瓜果至行在所△改开平李陵驿为威虏驿
　　○己巳
　　○赵王高燧内使进瓜果至行在所  敕文武群臣议王友等罪△是日  仁孝皇后忌辰以未葬礼同大祥  皇太子命礼部集僧道设斋醮七昼夜
　　○辛未  皇太子令羽林前卫故指挥使李泰弟节袭其兄职△置湖广施南宣抚司之金峒忠路忠孝东乡五路四安抚司流官吏目各一员
　　○壬申  车驾次盘谷镇敕驸马都尉广平侯袁容泰宁侯陈圭曰今随征将士久劳于外到家之日欲令休息即预拨军丁代为牧放仍禁军士践苗稼采瓜菓  敕宁夏备御都指挥王俶曰朕闻尔在边守法奉公抚绥有道兹特命尔镇守宁夏宜严固城池谨慎堤备遇寇相机剿捕不可怠忽△是日  皇太子以故大兴左卫指挥使马俊子聚燕山前卫指挥使祝林子贵通州卫指挥使刘津子兴俱袭父职△平胡捷音至京师  皇太子命赏来使及从行者银钞彩币表里赐宴于中军都督
　　○癸酉  车驾次独石敕北京留守群臣毋远迎妨事△脩辽东广宁右屯卫城池△改云门驿为龙门驿浩门驿为云门驿
　　○甲戌  车驾次龙门  皇太子遣兵部尚书兼詹事府詹事金忠进迎銮表詹事府丞陆中善进袍服皆至  上曰将士同朕勤劳其衣裘悉敝未有更易朕何为独先俟入关将士俱易衣朕亦易之未晚
　　○乙亥
　　○礼部启湖广兴山县知县秦凤言境内居民鲜少儒学生徒选补乏人且天下郡邑民数不同多者不下万户寡者仅一二百户岁贡生员宜有差等事下本部议令议凡州县户不及五里者州一年县二年各贡生员一人  皇太子从之△交阯按察司佥事刘有年言交阯各卫宜仿云南例三分守城七分屯田屯各立堡有警则入堡以待调发既不妨农亦不失用而边有蓄积民免转输  皇太子命兵部议行之
　　○丁丑  皇太子谓礼部尚书吕震曰人情相爱则祝以多男而民庶者国家之祥近闻京师愚民有厌多男子生輙弃之不育者伤天地之仁失父母之道宜严禁止之再有犯者并两邻加罪△甫儿河卫千户我不加兀者卫千户别里哥兀当哈等诣阙自陈愿居辽东自在州  皇太子从之令如例给赐
　　○戊寅
　　○置交州镇夷二卫城栅
　　○己卯
　　○设交阯奉化清化二府税课司谅江三江清化三府并快州之医学北江府之市桥仓谅江府之芹站仓奉化府之广积仓三江府之丰盈库三带州之长江归化州之石廪安立县之茂阿朱贵文盘县之忙椀文振县之文盘甘尝水尾县之水尾巴罗九马驿三江府之三江洮江州之陈舍夏华县之夏华三水驿清化府之古刀镇安谟县之安谟海口小安海口大汪海口安宁县之迤蓬江口峡山县之椰园屯太平县之太平海门水棠县之都埋社万宁县之阿葛屯同利县之争江屯广源州之寨麻十一巡检司爱州之桩市古弘县之大拜市及七源归化二州文盘文振麻笼三县七税课局并爱州之支俄县九真州之古平县清平州之细江县各入本州其支俄县之支隆海口神投海口支俄渠口细江县之蒲巴邻关绢槐关五巡检司各隶本州△裁省福建兴化县县丞主簿△温州府平阳县风潮漂没庐舍溺死民人事闻  皇太子遣人安抚
　　○庚辰  车驾次龙虎台北京文武群臣奉迎见毕即遣归△山东登州府宁海等州县自正月至六月男妇疫死六千一百余口
　　○辛巳  皇太子命户部赈直隶安庆徽州镇江凤阳等郡县饥民六千七百余户给稻万六千一百二十石
　　○壬午  车驾至北京  上御奉天殿受朝群臣上贺表命光禄寺臣曰群臣从朕于外者勤劳至矣而匡辅居守之任亦不易也明旦设宴殿廷朕亲劳焉
　　○癸未
　　○大宴群臣于奉天殿凡从征至干难河及答兰那玉儿哥地面小大武职官侍从文职官留守公侯伯文武三品以上官各处进表官四夷使臣皆预余将士及留守文武四品以下官在京耆老各赐之钞
　　○甲申  上以皇长孙居守北京民安政理赐尚书夏原吉钞一千贯彩币四表里及鞍马羊酒
　　○乙酉
　　○皇太子擢松溪县县丞李嘉为浙江道监察御史
　　○丁亥
　　○朝鲜国王李芳远遣陪臣李贵山等奉笺贺  皇太子千秋节赐钞币有差
　　○戊子  皇太子千秋节先期礼部请行庆贺礼  皇太子以  仁孝皇后梓宫未葬止勿贺
　　○己丑
　　○工部侍郎蒋廷瓒招抚山东青州府莒州等郡县复业民万三千四百户
　　○庚寅
　　○筑开平卫城及烟墩七座
　　○辛卯
　　○浙江金乡卫飓风骤雨坏城垣公廨
　　○壬辰
　　○以随征效劳升陕西行都司都指挥同知满都为都指挥使赐钞三百锭银百两彩币六表里时凉州鞑军叛散初定急于抚绥而满都久在西鄙熟谙边事故首加升赏遣还△是日蜀悼庄世子悦＜火廉＞妃刘氏薨讣闻  皇太子遣官赐祭命工部治丧葬△夜有星大如盏如青白色有光出北落师门南西行至近浊
　　○癸巳  皇太子升刑科左给事中王高为大理寺左寺丞
　　○甲午
