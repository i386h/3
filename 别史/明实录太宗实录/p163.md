<!-- { "loadSidebar": true } -->
　　○腊日赐文武群臣宴  命金左卫故指挥使杨也先侄贵指挥同知杨信子顺马胜子源金鼎弟溥指挥佥事李咨弟贵金吾右卫故指挥使卯坤子脱脱木儿指挥同知张云孙成指挥佥事侯用兄喜羽林左卫故指挥同知袁聚子享指挥佥事李宽子广羽林前卫故指挥同知刘真子保杨青侄兴童福子安各袭职以虎贲左卫指挥佥事马龙老疾命其子贤代职
　　○辛酉
　　○夜有星如盏大青白色有光起自翼宿南行至近浊
　　○癸亥
　　○给授武进伯朱荣安顺伯薛贵诰券冠服△置云南镇远府禄谷寨长官司流官吏目一员
　　○丙寅
　　○乞列马尼池面回回阿卜都那迷并岷州卫番僧坚藏曼即等来朝贡马命礼部宴赍之
　　○丁卯
　　○先是敕朝鲜国王李祹贡马万匹资国用至是祹如数贡至赐祹白金千两锦绮罗各三百疋彩绢四百疋
　　○己巳
　　○旌表高卸卫百户杨铭妻韦氏应天府江宁县民李佛保妻胡氏上元县民吴阿欢妻郭氏淮安府宿迁县民李忠义妻王氏凤阳府临淮县民张晔妻王氏南昌府奉新县民魏文传妻杨氏饶州府鄱阳县民郑可与妻金氏徐处仁妻程氏广州府番禺县民张以安妻党氏邵武府建宁县民范安童妻李氏庆阳府宁州民陈太妻马氏广洋卫军林官二妻具氏燕山前卫军戴来保妻黄氏贞节俱以早丧夫能持身守义至老不亏时播州宣慰使杨昇子頀自北京回卒于途其妻田氏闻之哭泣不食暨柩至自经死安庆卫军胡聚成妻王氏夫亡朝夕哭泣不食自经于夫柩侧俱表曰贞烈
　　○庚午
　　○夜有星如盏大青白色光烛地起自张宿南行至近浊
　　○壬申
　　○鞑靼完者阿力迭力迷失等来归俱命为千户赐冠带文绮袭衣
　　○癸酉
　　○湖广保靖州宣慰使彭乐哈俾永顺等处宣慰使彭光仲九溪卫桑植安抚向思富石梁下峒长官司吏目王瑜水尽源通塔平长官唐思文四川叠溪郁即二长官司长官郁书华等东川土官知府阿得马吾土官知府安璇贵州宁国塞长官安庆大理十二关副长官李罗＜此夕＞湾甸州土官知州刀景发龙潭安抚四应虎镇南副长官廖均得高罗安抚田大民忠峒安抚田大智忠建宣抚田大望金峒安抚覃添贵容羙宣抚司经向书荣木册长官田谷佐椒山玛瑙长官覃万良等各遣人贡马贺明年正旦
　　○甲戌
　　○立春免贺礼△贵州故宣慰使安卜葩之弟忠贡马六十匹且奏兄安卜葩已卒请袭职从之
　　○乙亥
　　○巡按交阯监察御史高翔言公差及进交阯官病故者遗骨经年暴露宜令有司递还其乡葬之从之
　　○丙子
　　○朝鲜国王李祹遣陪臣朴实四川石硅宣抚司宣抚马应仁市备龙阳水平永平归德五峒土官芒部乌蒙乌撒三军民府金筑安抚司潭溪等二十七长官司长官石宗原等各遣人奉表贡方物贺明年正旦
　　○丁丑
　　○享  太庙△是岁天下户九百九十七万二千一百二十五口五千二百七十六万三千一百七十八赋税粮三千二百三十七万三千七百四十一石布帛二十二万五千一百八十三疋丝绵二十二万三千六百九十六斤绵花绒六万九千五百七十五斤课钞千九百二十七万五千五十四锭金五千三百四十两银二十疋万五千三百四十二两铜钱三千一百六贯铜二千一百二十八斤铁四十一万三千七百八十三斤铅二万七百八十斤朱砂千五百四两海肥三十三万二千六索茶一百万四千六百九十五斤盐一百六万三千九百七十二引屯田子粒五百一十七万一千二百一十八石马百五十八万五千三百二十二匹△馈运北京粮二百五十七万三千五百八十三石△交阯上供绢千七百四十七疋漆三千斤苏木五千斤翠羽三千个扇万把其供自十四年始岁有增损而是岁独嬴焉
　　大明太宗文皇帝实录卷二百六十六


大明太宗文皇帝实录卷二百六十七
　　永乐二十二年春正月戊寅朔  上御奉天门受朝贺大宴文武群臣及四夷朝使
　　○壬午
　　○下广西右布政使周干等狱时天下布政司按察司及府州县官来朝者二千四百七十二人刑部右侍郎张本都察院左都御史刘观及浙江等道监察御史六科给事中交章劾奏干等旷官弃政请寘于法敕付锦衣卫狱寻命输作赎罪
　　○癸未
　　○广西田州府土官知府岑祥子绍贡马
　　○甲申
　　○大同开平守将并奏虏寇鲁阿台所部侵掠边境初忠勇王金忠来归屡言阿鲁台弑主虐人违天逆命数为边患请发兵讨之愿为前锋自效  上曰兵岂堪数动朕固厌之矣何况下人忠曰虽天地大德无物不容其如边人荼毒何时可已  上曰卿意甚善但事湏有名文帝尝言汉过不先姑待之至是边报至召公侯大臣计之且告以忠勇王之意群臣奏曰忠言不可拒逆贼不可纵边患不可坐视用兵之名不得避也惟  上决之  上可以奏即日敕缘边诸将整兵以俟
　　○乙酉享  太庙△以大祀南郊  上御奉天门文武群臣受誓戒
　　○丙戌  敕山西山东河南陕西辽东五都司各选马步兵择将统领以三月至北京山西行都司兵命都督李谦统领以三月至宣府  敕陕西都司都指挥阎俊陕西行都司都指挥刘广西宁土官都指挥李英及巩昌洮州岷州河州等卫各领官军以三月至北京
　　○丁亥
　　○哈密回回千户悟牙思撒马儿罕回回迭力迷贡羊马广西果花州土官知州赵应贵州卭水一十五峒蛮夷长官杨胜武等来朝贡马各赐钞币
　　○戊子
　　○大祀  天地于南郊  上还御奉天门文武群臣行庆成礼
　　○己丑
　　○以郊祀礼成大宴文武群臣及四夷朝使△岷州卫番僧失劳坚昝东宁卫指挥千百户亦失哈等来朝贡马赐之钞币
　　○辛卯
　　○赐文武百官及京民四夷人等元宵节钞公侯驸马伯钞二十锭一品二品十锭三品四品五锭五品至九品三锭杂二锭京耆厢长一锭四夷人依例给之广西都康州土官知州冯斌贵州龙泉坪长官安永和陕西岷州卫东岔弯等簇首番僧人哈牟少等各遣人贡马赐钞币有差
　　○壬辰
　　○元宵节赐文武群臣宴
　　○癸巳
　　○命平江伯陈瑄充总兵官率领舟师儧运粮储赴北京
　　○丙申
　　○朝鲜国陪臣朴实湖广保靖州宣慰使彭药哈俾四川垒溪长官郁书华贵州宁国塞长官安爱广西田田州府土官知府岑祥子绍大理十二关副长官李罗＜此夕＞等辞还赐赍有差
　　○丁酉
　　○哈密忠义王免力帖木儿遣使兀马儿火者等九十人贡马
　　○戊戌
　　○播州宣慰使杨昇贵州宣慰使安中各遣人进马赐昇中各钞二百五十锭锦二段彩币八表里仍给其马直赐所遣人钞币表里有差△榜葛剌国侧古麻游方僧人苦剌默剌等来朝贡方物
　　○己亥
　　○夜有星如盏大赤色光烛地起自左摄提东南行至梗河
　　○庚子
　　○云南麓川平缅等军民宣慰使司干崖等长官司头目戴督等贡马赐纻丝纱罗有差
　　○辛丑
　　○陕西麻藏等簇番僧多只札等来朝进马赐多只札等一百二十人各钞五十锭彩币一表里纻丝衣一袭赐其从僧亦藏等七十九人各钞四十锭绢二疋绢衣一袭
　　○壬寅
　　○定随征官军赏格一品二品钞二十锭三品四品十锭五品九锭六品七品八锭九品五锭未入流并辨事人材吏典医士厨子军伴皂隶乐工人等各三锭其将军力士校尉旗军餋马勇士小厮人十锭△榜葛剌国侧古麻游方僧人苦剌默剌等辞还人赐钞百锭彩币二表里纻丝僧衣一袭△广西思明府头目卢良贡药材赐钞十锭从人各五锭
　　○癸卯
　　○鞑靼把脱木儿等七十八人来归命隶锦衣卫各赐钞百锭绵布十疋米五石柴五百斤牛五头羊十羊□空月赡米二石其从人及家属减半赐之
　　○甲辰
　　○四川天全六番招讨司副招讨杨钦八郎安抚司山洞等十六簇土官阿性侄涉罗儿占藏等来朝贡马赐钞币有差△旧港故宣慰使施进卿之子济孙遣使丘彦成请袭父职并言旧印为火所毁  上命济孙袭宣慰使赐纱帽及花金带金织文绮袭衣印银令中官郑和赍往给之△哈密忠义王勉力帖木儿使臣兀马儿火者等辞还赐钞六万一百五锭彩币七十表里绢千一十六疋
　　大明太宗文皇帝实录卷二百六十七


大明太宗文皇帝实录卷二百六十八
　　永乐二十二年春二月丁未朔
　　○遣官释奠先师孔子△浙江湖州府长兴县贼首吴贵归等就戮初贵归等聚众千余人劫杀乡民知府邓忠率民兵捕之贼众拒敌杀官吏事闻命阳武侯薛禄率兵三千讨之  上谕禄曰寇首恶不过数人必诛之余胁从者宜与分别盖百姓皆有父母妻子岂好逆从乱其间必有不已者宜约束军士不可滥杀杀一不辜将帅之罪不有阳祸必有阴谴至是禄悉捕首恶戮之△交阯贼丁仕验聚众寇陆那县参将营昌伯陈智遣交州右卫指挥佥事陈麟率兵擒之
　　○戊申
　　○祭  太社太稷△遣官祭先农
　　○辛亥
　　○岷州卫番僧长觉等来朝贡马赐之钞币
　　○壬子
　　○礼部会试天下举人奏请考试官命翰林院侍读学士曾棨侍讲余鼎考试赐宴于礼部△瓦剌贤义王太平安乐王把秃孛罗顺宁王脱欢遣使哈三等贡马赐纻丝袭衣金织文绮彩绢各有差
　　○癸丑
　　○广西思明府土官知府黄纲贵州石阡长官司副长官杨光清陕西凉州卫哈密回回失阿蛮等贡羊马各赐钞币
　　○戊午
　　○琉球国中山王思绍卒讣闻命礼部遣官赐祭赙以布帛
　　○壬戌
　　○暹罗国王三赖波磨剌札的遣使坤梅贡方物赐之钞币
　　○丁卯
　　○升大理寺左平事尹任为太仆寺丞兵部司务杜懋为宗人府经历礼部司务史鉴为南京宗人府经历陕西道监察御史刘连为山东布政司右参政工部郎中江渊为广东布政司右参议吏部员外郎周铨为福建布政司左参议工部员外郎刘中为江西布政司右参议贵州道监察御史彭存善为河南布政司右参议直隶扬州府知府陈琏为四川按察司刑部郎中熊瓒广东道监察御史陈勉俱为广东按察副使云南道监察御史欧阳和为云南按察副使湖广道监察御史张志文为河南按察副使陕西道监察御史童贞为山东按察副使湖广按察司佥事祝戒为福建按察副使河南道监察御史刘隆为江西按察佥事江西道监察御史刘广为陕西按察佥事四川道监察御史徐隆为福建按察佥事张善及陕西道监察御史邓义俱为湖广按察佥事广东道监察御史吴克聦为广东按察佥事浙江道监察御史张昱陕西苑马寺丞刘敬俱为浙江按察佥事改户科给事中丁铣于吏科礼科给事中张俊工科给事中李沾户科给事中章云俱于刑科礼科给事中葛绍祖樊鉴俱于户科工科给事中陶侃俱于礼科卢智于工科周琬于兵科湖广左参政樊镇于山西布政司山东右参政祝铭于山西布政司广东右参政高谦于湖广布政司湖广按察副使苏弼山东按察佥事张萃俱于山西按察司陕西按察佥事刘绍于湖广按察司降通政司右参议李嘉为南京鸿胪寺右寺丞灌顶净觉弘济大国师端岳藏卜卒命班丹藏卜侄三丹藏卜端岳藏卜侄锁南监藏各嗣领其事净觉洪慈国师锁竹监藏年老其侄端岳监藏代之皆赐诰命
