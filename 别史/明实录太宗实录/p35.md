<!-- { "loadSidebar": true } -->
　　○户部尚书郁新言拨赐西平侯苏州府吴江县井围田四顷二十七亩有奇原徵官粮三百三十三石洪武间公侯田租例输京仓岁给与之今所赐西平侯田租未曾输官给与请以准禄米  上曰西平侯自其父兄以来有功无过田租禄米并与之
　　○成阳侯张武卒武长沙浏阳人豁达有勇力稍涉书史为燕山右护卫百户从靖难率众克蓟州取雄县斩获首将据月样桥败都督杨松潘忠乘胜追至鄚州而还已而与诸  败长兴侯耿炳文于滹沱河夹河之战武率壮士为前锋突敌阵佯败而走敌追其后武率众还击之敌遂积功西水寨前军遇夜失道敌追之急武潜率众伏要路敌不敢进累升中军都督府都督同知封成阳侯命还守北京至是以疾卒  上辍视朝三日遣官赐祭赠潞国公谥忠毅出内厩鞍马赙之令有司治葬具
　　○己酉以刑部右侍郎卢祥为左侍郎升前浙江布政司左参政辛彦博为浙江按察司礼部言洪武中开平忠武王常遇春祠坟俱有定制建文中增修过度请复其旧从之
　　○大理寺卿薛嵓等奏各布政司上所部具狱凡死罪百余人请分遣御史临决  上从之顾谓都御史陈瑛等曰人命至重既绝不可复续况治狱得情尤难鞭朴棰楚之下罪人成于鍜炼者往往有之今百余人之中岂能必其皆冤枉尔等分遣御史宜具以慎行之意书于简以授之使论决之时详探其情非其情者即与辨释必揆之以理理不可生然后刑之则彼虽死无所恨矣
　　○夜有星如盏大青白色光烛地出西北云中西北行至近浊
　　○庚戌  上谓侍臣曰朕思  皇考所任之人建文时为奸佞所摈斥者多不当罪已敕吏部召至将复用之今中外官已备无缺宜令归俟命其有老病不任事者罢归盖孝子于亲之遗物有不忍弃况人才乎
　　○狭西岷州卫指挥佥事杨永吉率土民贡马
　　○修河南洛阳县和平七里二桥及三浮桥
　　○辛亥  上谓礼部臣曰帝王居中抚驭万国当如天地之大无不覆载远人来归者悉抚绥之俾各遂所欲近西洋回回哈只等在暹罗闻朝使至即随来朝远夷知尊中国亦可嘉也今遣之归尔礼部给文为验经过官司毋阻自今诸番国人愿入中国者听
　　○擢浙江举至怀材抱德之士任守礼为户科给事中
　　○升燕山右卫千户陈驴儿为金吾后卫指挥同知
　　○都察院左都御史陈瑛刑科等科给事中马祯等劾奏顺昌伯王佐镇守云南占据官民田地大兴土木虚使军士私用官钱激变变夷之事
　　○上命姑宥其罪所占田地追夺复旧所私用库钱如数偿官
　　○壬子擢宣城县儒学训导周彦奇为刑科给事中
　　○夜有流星如杯大青白色尾迹有光出附外傍西南行入游气复有星如鸡子大青白色有光出太微西垣东行入五帝座
　　○癸丑  上御奉天门顾谓侍臣曰我朝大经大法皆  太祖皇帝所立以传子孙昨有憸人为朕言朝廷法太宽非所以为治朕已斥之为治之道譬之医药有是病则服是药今朕当守成之日正安养生息之时乃严法为治此是无病服药岂不反有伤乎孔子言天地大德曰生圣人大宝曰位守位曰仁何尝谓严法也侍臣对曰  皇上奉  天法  祖一念好生天下生民之福彼憸人所言非  皇上圣明岂能辨其非书曰国则罔有用佥人政谓此也  上曰古人云亲贤臣远小人苟不远之必将惑人
　　○以羽林前卫故指挥佥事王可可子早家袭父职
　　○夜有星如鸡子大青白色尾迹有光出紫微西番内东北行至入北斗杓
　　○甲寅夜有星如盏大赤色尾迹有光出河鼓西北行入近浊  乙卯敕镇守永平山海成安侯郭亮曰北十八盘有贼出没官军不能制反为所劫有比伤者朕度来虹螺氊帽等山潜伏我军周防稍有不密即堕其计可于山海永平遵化密云(苏)[蓟]州调壮士三千先选人哨探巢穴所在然后统兵前进郤分轻兵出其后两军夹攻一举可灭然亦须相机制胜不可忽略
　　○敕建昌府同知冯士成等二十六人致仕敕曰朕念尔等事我  皇考久矣建文中罢黜为民亦有不当其罪者肆即位之初思任旧人仍召用之而尔等苍头皓首气力衰迈弗欲重劳以事特赐冠带俾仍旧职还乡抚国子孙优游暮年且率乡人子弟于善行斯汝不负朕命矣仍命礼部赐道里费二品人钞二十锭三品四品人十六锭五品六品十二锭七品至九品八锭杂职四锭后悉如例
　　○北京留守行后军都督府奏旧降至北平都指挥司燕山等卫仁字等号夜巡铜牌于今宜换给从之  日本国王源道义遣使圭密等三百余人奉表贡马及铠胄佩刀玛瑙水晶琉黄诸物赐圭密等文绮绢衣并钱钞纻丝纱罗有差赐其通事官带命礼部宴之仍命使(遣通)[□]圭密等往赐日本国王冠服锦绮纱罗及龟纽金印
　　○户部言山西蝗命速遣官捕之
　　○丙辰辽王植第七子生赐名贵燯
　　○升羽林前卫指挥同知王显为本卫指挥使
　　○敕宁夏总兵官左都督何福曰朕委尔镇守一方凡大小事务计度合宜即行之勿以小人之言有疑惑意朕推心任尔尔不能自任何以成事盖当时有谗福者  上察其诬故有是命
　　○缅甸头目那罗塔遣其属郎寻蹇来朝贡方物初西平侯沐晟遣镇抚邓伯通等抚谕之至是来朝郎寻蹇致那罗塔之言曰缅人虽处遐裔闻  圣主临御悉愿臣属而道经木邦孟养多为阻遏乞  命以职赐冠服印章将来凭仗天威岁效职贡庶免欺陵  上允其请命兵部设缅甸宣慰使司以那罗塔为宣慰使遣使赐之冠服印章
　　○夜有星如鸡子大流三尺余发光如盏大青白色光烛地出参宿西南行入天园
　　○丁巳升都指挥佥事孔兴薛贵千户宋胜俱为羽林前卫指挥同知宋成孟旺为金吾左卫指挥同知姚安李聚为金吾右卫指挥同知千户张福为指挥佥事以故千户小张子震袭升羽林前卫指挥佥事李清子咬儿袭升金吾右卫指挥佥事
　　○遣内官尹庆等赍诏往谕满赐柯枝诸国赐其国王罗销金帐幔及伞并金织文绮彩绢有差
　　○戊午通(西)[事]锁飞自迤西还初锁飞与镇抚答哈帖木儿等奉命使迤西时鬼力赤阿鲁台方率众与瓦刺马哈木战马哈木大败之尽掠其人马居凡鲁班答迷之地答哈帖木儿锁飞皆为所留锁飞夜窃其马驰归备言虏中事  上曰鬼力赤既败瓦刺或南行以逞虽未敢深入宜当有备遂敕兵将各严兵待之
　　○夜有星如盏大赤青色尾迹有光出南河东北行入柳宿
　　○己未  上御奉天门命侍臣辑自古以来嘉言善行有益于国太子者为书以授长子且曰昔尧试舜自慎徽五典至纳于大麓历试诸艰乃命以位舜生长民间躬亲稼穑尧尚试之如此朕命令长子守北京亲庶务虽吏案奏牍皆躬阅之以知为臣之难他日庶可为人君也朕少时尝居凤阳民间细事无不究知后受命镇北方经绝塞冒霜雪与士卒同甘苦其他所未经历者则博考于载籍每览昔人言行可自警省者读之不能释手书读所以有益于人然人资禀有强弱泛而不切亦未有益故欲令尔等辑此教之先定其尺度权衡使中有所主也
　　○赏北京守城官刑部左侍郎李友直银五十两钞八百贯彩币八表里刑曹清吏司郎中艾麟留守行后军都督府事齐孝智毋祥国安县丞熊庆源顺义县丞邵智新城县丞刘清各银四两钞一百贯彩币四表里生绢二匹绵布四疋绵花五斤户曹清吏司主事曹本大兴县主簿王寿各银三两钞一百贯彩币一表里生绢一疋绵布三疋绵花四斤
　　○广西田州府土官知府岑永通遣弟岑仕来朝贡马赐之钞币
　　○赐四川永甯宣府司及缅甸贡使木邦府土官宴于会同馆
　　○庚申  上谓兵部尚书刘俊曰武臣中有鞑靼人多不识字难委以政故只令食禄遇有警急则用以征代今中国人亦有冒鞑靼名以避政事者其晓谕改政不改政者罪之
　　○饶州府余干县民言今夏淫雨洪水横流县境龙窟埧塘等处堤岸颓圮坏民庐舍伤害稼穑乞因农隙修筑从之
　　○辛酉命湖广浙江江西改造海运船一百八十八艘
　　○户部尚书郁新等奏湖广今年夏税过期数月不足其布政司府州县官皆当罪之  上曰赋入有经制人耕获或先后不齐地里亦有远近之异未可概论任人长民当使之察其难易而顺其情虽取之亦必思有以利之不当急责必至乎病民其勿问第更与约限令民输之
　　○贵州宣谕使宋斌遣兄得意来朝贡马赐之钞币
　　○修河南临頴县楮河等处堤岸
　　○壬戌改前福建布政司右参政张春为浙江布政司左参政前江西按察司佥事王祤为福建按察司佥事
　　○以河南道淤塞革山东济宁州之耐牢坡聊城县之周家店来海务临清县之临清闸会通闸五埧官河南布政司左参政蔡渊自陈才力不及愿别授一职命为山东盐运司运使改本司运使孙秀为狭西河南盐运司运使
　　○甲子庆成王济炫来朝
　　○敕晋府长史龙坛等曰朝廷封建亲藩而选贤命材为之辅导冀以赞成德善不至于有过也古之为人臣者无外交今王府擅与西番往来又私以军递送王年少寡学而不知古长史儒者谓不知古可乎廷臣皆欲寘汝于法朕恐伤亲亲之意姑宥不问今后慎毋复尔勉之戒之
　　○敕甘肃总兵官左都督宋晟曰知哈密安克帖木儿遣人贡马尔已差人送京其头目所贡者可选善马送来余皆以给军士然须分别等第以闻庶可计直给赏盖厚往薄来柔远人之道凡进贡回回有马欲卖者听于狭西从便交易须约朿军民勿侵扰之
　　○礼部言鄱阳县民张公受妻徐氏一产三男宜循旧例赐钞十锭米五石其所产子令两家无子者代育每家月给米五斗事故罢给从之
　　○修狭西沔县金牛驿五丁硖二桥
　　○夜有星如盏大青白色有光出右旗行入天市东垣至侯星旁
　　○乙丑置狭西威虏卫经历司历一员  兵科给事中言今天下卫所官吏所进军马文册或额数盈胸或姓名互异或不用印信或书名不称臣或不著年月日若此者众无诚敬之心皆当逮治  上曰人才力不齐而军马之数繁或短于计数或成于迫促容有谬误姑释勿问其条举所失诘之俾更详具进来
　　○夜有星如盏大赤色尾迹有光出奎宿西北行入壁宿后二小星随之
　　○丙寅命兵部罪巡海指挥李彝而褒恤百户孙瑛等先是海寇至福建海洋福州中卫百户孙瑛领兵御之贼直犯官军瑛与贼联舰接战贼势盛英及所部皆战没贼遂以坏舟易英舟开洋去而福建巡海指挥李彝望英受敌不援贼去乃挽贼空舟为己功至是彝下人发其事  上谕兵部尚书刘俊曰将兵御寇当以身先下人彝畏贼不自进其下死战又不赴援更欲诬罔为功罪不可容国家之治明赏罚而已有罪不诛虽尧舜无以治天下其遣人覆验战没者加褒恤畏缩诬罔者悉正其罪
　　○戊辰修  祖陵工部言旧用黑瓦  上命易以黄瓦如  皇陵之制
　　○赐镇守贵州镇远侯顾成银币
　　○上谓侍臣曰汉武帝穷兵黩武以事夷狄汉家全盛之力遂至凋耗当时虽得善马岂足偿中国万一之费朕今休息天下惟望时和岁丰百姓安宁至于外夷但思有以备之必不肯自我扰之以罢弊生民近成言今日惟当安养中国慎固边防此言甚合朕意盖斯人老成非喜功好胜之流以是时嘉奖之
