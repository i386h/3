<!-- { "loadSidebar": true } -->
　　○修  太庙及  社稷山川先农坛  皇太子以都指挥佥事张玉山子雄代父原职为燕山前卫指挥使金吾左卫指挥同知王得子玉代父职其父时皆老疾云
○己未
○升指挥使吴思敬为都指挥佥事△是日  皇太子升礼部郎中童铨工部郎中李公正为福建按察司副使工部郎中王肃为广西按察司副使以许州知州潘文奎为左春坊左司直郎文奎以事当降秩近臣有荐其文学者故擢用之
　　○壬戌  车驾度德胜关驻驆兴和
　　○癸亥
　　○遣官祭所过名山大川△命镇守大同江阴侯吴高提督操练山西大同天城阳和等处军马整理城池莭制山西都司行都司及太原三护卫官军△是日  皇太子擢建德县儒学教谕伯贤国子监生郭良周顺俱为工科给事中△四川通海等三井盐课司灶丁李达青言禄聚井盐煎不及额而中江县金佛竹筒小盐井岁可得盐万二千六十斤宜开煎补所亏盐课  皇太子从之
　　○甲子  上阅武营外指麾将士坐作进退折旋无不如旨顾尚书方宾学士胡广侍讲杨荣金幼孜曰莭制之师庶几可用然教练未易孔子曰教民七年可使即戎朕每御师未尝恃其已习而辍操练故往往得用时天霁忽大风阴晦  上曰雪且至命军士亟回及营雪下已而大风复霁英国公张辅等至自交阯入见命辅提督操练宣府万全兴和等处军马整治城池屯堡烟墩仍听赵王调遣  敕清远侯王友循野狐岭抵德胜口武安侯郑亨往万全督馈运△是日  皇太子升工部员外郎唐鉴为山东布政司左参议浙江黄岩县言民被水患乏食乞免永乐五年盐粮仍乞今岁税粮折钞  皇太子从之
　　○乙丑
　　○大阅兵  敕户部运粮民夫死者人与钞十锭复其家一年冻伤手足亦复一年△是月升燕山左卫指挥使张刚为陕西都指挥佥事
　　大明太(皇)[宗]孝文皇帝实录卷一百一
大明太宗孝文皇帝实录卷一百二
　　永乐八年三月
　　○丁卯朔命清远侯王友督中军安远伯柳升副之宁远侯何福督左哨武安侯郑亨督右哨宁阳侯陈懋督左掖都督曹得都指挥胡原副之广恩伯刘才督右掖都督马荣朱荣副之
　　○戊辰
　　○命都督刘江等充游击将军督前哨都督薛禄冀中等充骠骑将军都指挥侯镛陈贤等充神机将军都督金玉等充鹰扬将军都指挥李文等充轻车将军△葛称哥野人头目斜称哥等来朝设葛称哥卫命斜称哥等为指挥千百户镇抚赐诰印冠带袭衣及钞币有差△夜有星大如碗赤色光烛地出太微东垣外西南行入太微垣右执法星旁
　　○庚午  皇太子升刑部员外郎宋忠为汀州府知府忠初为汀州清流县知县勤于抚宇政平盗息后丁家艰去服阕再升刑部员外郎至是清流耆老相率  阙陈乞忠复任故有是命
　　○辛未
　　○琉球国中山王思绍遣侄三吾良亹等来朝贡马百一十匹  皇太子赐之钞币△工部言淮安府淮河南岸坍圯延安仓廒墙垣宜令有司修筑  皇太子从之△狭西凉州卫鞑官千户虎保张孛罗台鞑军伍马沙等及永昌卫鞑千户亦令真巴土鞑军老的罕等叛杀虏人口掠夺马畜屯据驿路狭西行都司都指挥李智率军捕之贼盗猖獗欲攻永昌凉州城事闻  皇太子命后军都督佥事费瓛往讨之乂命刑部尚书刘观赞其军事盖虎保等归顺已久安于其地至是有诈言朝廷欲移置别卫者虎保等惧遂叛而新附鞑官伯颜帖木儿等诸部落皆叛胁都督吴允诚所部与俱时允诚扈从北征其子管者不从贼既去管者谋于其母率所部逐之至红岸山获五马儿沙米剌伯颜帖木儿等三十人都指挥李智及凉州卫指挥李旺等亦获哈剌张等五十四人悉下凉州狱及智等战炭山口不利贼欲攻凉州劫取其党遂即狱中皆斩之
　　○壬申
　　○命忻城伯赵彝守宣府仍听英国公张辅调遣
　　○敕镇守大同江阴侯吴高曰军士随征者苟有畏避及强劫人财皆斩以狥△代王桂第五子生赐名逊燂△命湖广布政司运粮百万石都司三十万石浙江布政司运百二十万石都司三十万石江西布政司运十万石都司二十万石赴北京备官军俸粮△修直隶镇江卫城池
　　○甲戌  驻驆鸣銮戍瓦剌顺宁王马哈木遣完者不花答哈帖木儿等贡马谢恩赐彩币袭衣△是日  皇太子升刑部员外郎孙綖为山西按察司佥事以乔稳为北京苑马赤卿稳初以守城功擢任北京刑部左侍郎坐事谪交阯至是念其旧劳复召用之
　　○乙亥  上大阅誓师时军阵东西绵亘数十里师徒甚盛戈甲旗旄煇燿蔽日铁骑腾跃钲鼓＜釒匊＞震瓦剌使者望之骇愕曰天兵如此孰敢婴其锋者  上闻之顾谓学士胡广等曰国家无所用兵乃善朕久厌之矣今日此举非得已也然治兵最难纤毫举动当致谨广曰孔子所慎亦在齐战疾  上曰孔子言吾战必胜祭必受福惟诚敬之至其效可必广曰诚如  圣谕  上既罢阅召从征将士谕曰尔等有从  太祖高皇帝平定天下者有从朕靖内难者有袭祖父之职者亦有顺天道来师者老者未襄少者方壮今海宇清宁四夷向服独此残虏梗化数为边患尔等相与协力驱除之  太祖高皇帝鸿业有万年之安尔等暨子若孙亦享万年太平之泽因言今有必胜之道又言昔薛仁贵狄青之徒皆奋自行伍其功名炳炳在天地间至今谈者想见其风采尔曹勉之悉赐之酒食△是日  皇太子实授署礼科给事中事监生刘伯蕴为本科给事中△右副都御史虞谦给事中杜钦启頴州及頴州卫军民缺食请发廪赈贷  皇太子遣人驰谕之曰军民困乏待哺嗷嗷卿等尚从容启请待报汲黯何如人也亟发仓赈之勿缓
　　○丙子  车驾次凌霄峰登绝顶望漠北顾学士胡广等曰元盛时此皆民居今万里萧条惟见风埃沙草耳虏势衰微若此尚敢倔强果何所恃哉因问广等曰诸将此来不闻进一言何也对曰成筭在上星火之煇何能上裨日月  上曰是何言也圣人有资于刍尧之言何况君臣之间古称好问则裕自用则小朕有所为必尽众人之情曷尝专任一己以掩群策△遣瓦剌使者归命指挥保保等护送复赐敕劳顺宁王马哈木贤义王太平安乐王把秃孛罗各赐彩币二十疋、时少水夜大雪尺余军中足用
　　○丁丑
　　○升指挥使王信为山东都指挥佥事△是日四川保宁府南部县言富义井盐开煎岁可得盐三万六千五百余斤成都府内江县言大通溪口小皮袋井开煎岁可得盐二万四千四百余斤  皇太子令户部从所言开煎△四川茂州卫军人冷友祥妻吴氏一产三男事闻  皇太子令循例优给
　　○己卯
　　○四川卭部杂道沭川并广西上林诸长官司云南金齿诸卫土官贡马四川灼卜寨首伽蓝卜率其子弟来朝  皇太子赐赉之有差△户部启四川盐课提举司言永通等七井盐课司小溪牛井醎水减少岁煎六万八千四百斤比旧额亏盐二万六千二百八斤后以梅旺井开煎办纳如数增千一百五十二斤又中埧井土石填塞以龙透井开煎办纳中埧井额盐三万六千七百二十斤增千八百斤宜以今数为额煎办  皇太子从之△修镇江府丹阳县练湖塘
　　○庚辰
　　○敕凡供具减半还兴和因谓翰林学士胡广侍讲杨荣金幼孜曰朕服用素俭约非好为莭损亦天性如此今万里出师为  宗社生民之计不得已劳苦士卒如之何尚役人以自奉耶广等顿首曰  陛下天性勤俭如大禹又悯恤下人如此盖人人思尽心矣  命于口北设车坊黑峪土墓三巡检司隶隆庆卫枪杆岭鹞儿岭鸡鸣山三巡检司隶宣府前卫
　　○辛巳
　　○命都指挥章安等充轻车将军同尚书吴中督馈运赴平湖城△是日  皇太子升滁州知州陈琏为扬州府知府仍掌滁州事赐龙衣及钞命礼部宴之初  车驾巡狩北京分命廷臣咨访所过郡邑守令贤否将升黜之至是以琏治最闻既召至京州民复诣阙乞留故有是命
　　○壬午  车驾次五云关野烧迫近行营分二道绕营外而去△是日  皇太子令故羽林前卫指挥同知李驴儿弟敬袭指挥同知指挥佥事陈辛侄贵金吾左卫千户张聚子广朱士远姓海金吾右卫指挥佥事刘得子凯俱袭升为指挥同知千户李真子敬袭升指挥佥事
　　○甲申  车驾次锦衣碛前锋报见虏踪迹下令军中严警备
　　○乙酉  皇太子擢茂名县知县董子庄为北京国子监司业时子庄以通经召修永乐大典于翰林遂简用之△夜有星大如盏赤色有光出渐台东北行至近浊
　　○丙戌  车驾驻环琼圃敕各营谨哨嘹
　　○丁亥
　　○贵州宣慰使司请设僧纲司  皇太子从之
　　○云阳伯陈旭卒旭滁之全椒人洪武中以武功积官至会州卫指挥同知  上初举义旭举全城东归从  上征讨战埧上曰沟取济南东平皆与有功累升后军都督佥事封云阳伯永乐四年安南黎贼干纪命将往讨之旭为右参将寇平还京赐赉厚甚既而陈季扩反命旭从英国公张辅剿之及辅召还又命旭副黔国公沐晟命下而以疾卒于军事闻  皇太子命赙祭如例
　　○戊子  车驾次金刚阜敕游击将军都督刘江曰清水源虏所往来之处恐彼有伏汝等乘夜速往掩捕之如不见虏即先据山顶泉源以俟△是日  皇太子升两浙都转运盐使司同知王煜为浙江按察司副使汝宁府照磨刘干为户科给事中
　　○柴履为江西道监察御史白威为山西道监察御史坐事出为知县于交阯而威新自学官升安邑知县皆以荐复召用之
　　○己丑
　　○都察院左都御史陈瑛启苏州府妖妇邹氏诬降邪神律法当绞其子梁阿住累乞代死据法不可从而监请不已  皇太子曰此亦人情所难可特以子之故曲宥其死然妖人不罪无以示惩命杖而遣之
　　○辛卯
　　○修河南汝阳县汝河堤岸△嗣教真人张宇初卒事闻  皇太子遣官赐祭宇初洪武间袭父职赐号正一嗣教道合无为阐祖光范真人建文中居乡恣肆数有言其过者罢去之  上即位召复之宇初为人聪敏涉知儒书喜为诗政画其道法盖受之刘渊然后与渊然忤互为诋訾人以是少之
　　○壬辰  皇太子擢中兵马副指挥李新为广东道监察御史
　　○癸巳  皇太子谕后军都督府臣曰颇闻山西寇盗出没其卫所守城官军不足者听暂于屯田官军内拨补所拨军士除今年屯种子粒
　　○甲午
　　○户部左侍郎古朴等启云南所属边储缺宜以黑白安宁等盐井不拘次召商中纳今定大理府蒙化州五井盐每引米一石三斗黑盐井每引米二石金齿军民指挥使司黑盐井每引米一石五斗安宁盐井每引米二石景东府白盐井每引米一石五斗  皇太子从之
　　○丙申  驻驆清水源去营三里许平地泉跃出高数尺须臾洋溢四达味甘洌士马饮之不竭赐名神应泉△是日云南金沙江等巡检司土官巡检李瑛等四川马湖府平夷长官司副长官王福来朝贡马  皇太子赐之钞币
　　大明太宗孝文皇帝实录卷一百二


大明太宗孝文皇帝实录卷一百三
　　永乐八年夏四月
