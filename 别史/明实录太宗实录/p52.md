<!-- { "loadSidebar": true } -->
　　○命都指挥同知蔡彬姜清冯斌统领舟师缘海备御遇寇即相机剿捕△蒲城郡主卒讣闻  上辍视朝一日遣中官赐祭给明器仪仗以葬主秦愍王长女嫁仪宾吴伦云△遣使赐失里绵卫指挥使绰鲁不乃虎儿文卫指挥使也儿古尼等绮帛时二卫新设故也△升昆阳州知州孙浩为江西布政司左参政工科给事中姚伯善为本科都给事中刑科都给事中耿通为本科右给事中△奴儿干卫指挥同知把剌答哈及兀者左卫头目木答忽等九十七人来朝赐之钞币△礼部言狭西肃州卫小旗陈驴马妻王氏一产三男命循例给之△哈密头目遣使奏忠顺王安克帖木儿卒  命礼部遣官赐祭诏以脱脱袭封忠顺王送还哈密脱脱安克帖木儿兄子自幼俘入中国  上即位求得之抚养甚至及闻安克帖木儿死无嗣欲以脱脱往嗣其爵恐其众不从尝遣回回可察吉儿等访其祖母速可失里及其头目至是哈密头目来告丧且请脱脱还抚其众乃命脱脱袭封忠顺王赐印诰玉带文绮并赐其祖母及母文绮表里
　　○辛丑
　　○礼部言乌撒卫军人沙敢儿妻滕氏一产三男命循例给之△掌云南都司事都督佥事郑祥都指挥使王俊云南广西陆凉越州洱海等一十七卫及思恩州土官知州岑永昌等各遣人贡马赐钞有差
　　○壬寅
　　○设狭西延安府子午岭巡检司及宁州屯田营寨△夜月犯天樽中星
　　○癸卯  上谓兵部臣曰福余卫指挥使喃不花等奏其部属欲来货马计两月始达京师今天气向热虏人畏夏可遣人往辽东谕保定侯孟善令就广宁开原择水草便处立市俟马至官给其直即遣归
　　○甲辰
　　○革狭西威虏卫军官并入肃州卫而增设中右中中二千户所命礼部铸印给之△琉球国中山王武宁遣侄三吾良亹等奏表贡方物谢袭封恩赐之文绮袭衣
　　○乙丑
　　○升江西都指挥同知杨兴马羽为浙江都指挥使王真为山东都指挥使都指挥佥事李龙为本司都指挥使金吾卫指挥使孟庆为山东都指挥佥事
　　○丙午
　　○敕镇守大同江阴侯吴高曰比有自虏中还者言虏寇令其部将领兵将寇西京此言未果虚实尔可饬士马严守备以防不御△兀者左卫千户谷羊奇等来朝升谷羊奇为本卫指挥佥事余授百户等官△修北京昌黎等县河决堤岸百一十五处△淮安邳州言民饥甚计其口数请得粟九千石赈之  上恻然曰此可给三月耳秋成之期尚远若止给三月犹不免于馁死国家于惠民岂可为旦夕计特  命户部倍其数给之△镇守宁波浙江都指挥佥事程鹏奏指挥庞义乔英备倭失机命斩之以徇其千百户同罪者宥死降职
　　○丁未
　　○升羽林前卫指挥同知吴兴为山东都指挥佥事
　　○戊申
　　○改山东道监察御史文郁为工科给事中盖郁以都察院言其不谙刑名而  上颇闻其质实故擢凤翔知县秦俊为福建按察司佥事叠州剌儿冈簇头目南哈倚实遣人来朝贡马赐之钞币仍命南哈倚实统治叠州之众
　　○己酉  命羽林前卫故千户黄来兴子景陶原子福郭进保子定住俱袭升本卫指挥佥事
　　○庚戌
　　○大理寺等衙门奏会议文职官及中外旗校军民人等凡犯偷盗官物殴骂本管官及尊长斗殴伤人威逼人致死诈伪窃盗犯奸恩军再犯冒名顶替上工守卫擅离信地私卖及弃毁军器从征违期诬告人则依律科斯其犯私度关津临事避难私和公事失火犯夜私造斗斛秤尺失囚嘱托公事求索取受财物牧养畜产不如法居丧嫁娶匿税诸不应为而为一应注误连累则免决记罪其有不应侵损于人等项及情犯重者临时奏请从之
　　○壬子
　　○升羽林前卫指挥使秃石为山东都指挥同知忽失答为山西都指挥同知罕台金为河南都指挥同知张兴为辽东都指挥同知指挥同知阿答出为山东都指挥佥事扎吉为山西都指挥佥事金吾右卫指挥使苗儿为河南都指挥同知锁答秃为都指挥佥事金吾左卫指挥同知进保为辽东都指挥佥事皆以首禽奸恶功升之又以平九门功升金吾右卫指挥同知洪贵为辽东都指挥佥事擢行人王麟为广西布政司右参政
　　○癸丑
　　○册淮安卫经历胡福女为长山王贤焌妃△修狭西陇州迤西关山驿路桥梁△夜火星犯垒壁阵西苐五星
　　○甲寅
　　○颁减轻屯田罚例初  上命户部定屯田赏罚条例刊著红牌俾之遵守后以士卒劳困未苏又新垦荒田岁收不能如数复  命户部同五军议于罚例减轻(（依）)[俟]三年后依红牌考较至是尚书郁新等上所议减轻例大率十减四五命颁行之△免湖广黄州常沙岳州常德等府水灾田租一年△辽东都司奏兀良哈等处鞑靼以马至辽东互市  命兵部定其直上上等每马绢八匹布十二匹上等每马绢四匹布六匹中等每马绢三匹布五匹下等每马绢二匹布四匹驹绢一匹布三匹△修广东归德门桥
　　○丙辰
　　○工部尚书宋礼言狭西兰州庆阳凤翔诸卫新拨屯军缺耕牛请以百人共牛四十只官买给之从之  命著为令
　　○戊午
　　○河南温县水决＜马犬＞坞村堤堰四十余丈济劳二河水溢渰民田四十余里事闻  命修筑堤防△修广东南海卫莲塘上下坡屯田堤岸
　　○己未
　　○夜有星碗大青赤色有尾光烛地出角宿有声西北行入井炸炸散
　　○庚申  命羽林前卫故千户吴瘦儿弟得袭升本卫指挥佥事△鞑靼头目朵儿只来归宁夏总兵官左都督何福遣送至京  命为正千户赐官冠带钞币及金织纱罗衣
　　○辛酉
　　○擢福州府学教授王铎为刑科给事中右军都督府经历孟桓为山西布政司右参政改福建布政司左参议萧英为河南布政司左参议
　　○癸亥
　　○赐女直及奴儿干黑龙江忽剌温之地野人女直把剌答琉球西洋暹罗使臣三吾良叠等宴于会同馆△夜有星如鸡子大青白色光烛地出张宿西北行至云中
　　○甲子  命哈剌温及兀良哈等处来归酋长也里麻等四十五人为都指挥指挥千百户赐钞及文绮彩缯有差△升羽林前卫指挥使孙兴为大宁都指挥同知杨青为山东都指挥佥事致是千户杜荣甥马原为金吾左卫指挥同知以金吾左卫指挥使甄全子海代父职
　　大明太宗文皇帝实录卷四十
大明太宗文皇帝实录卷四十一
　　永乐三年夏四月丙寅朔享  太庙△琉球国山北主攀安知遣使赤佳结制等贡马及方物赐以钞锭袭衣彩币表里
　　○丁卯
　　○修京师三山门内接仙桥
　　○己巳  命工部以火药兵器给宁夏日肃总兵官为戍守之备
　　○庚午
　　○升都指挥同知王俶胡原俱为都指挥使守宁夏延安
　　○辛未
　　○赐琉球朝鲜麓川及鞑靼使臣宴于礼部
　　○壬申
　　○除直隶苏州凤阳宁国三府及浙江湖广四川广东江西福建河南七布政司所属郡县户绝无徵田租计田三万五千一百八十余顷△播州宣慰使杨昇遣弟杨孟瑄贡马赐之钞锭彩币△修山东历城县小青河等处水决堤岸
　　○癸酉
　　○木邦缅甸军民宣慰司孟定府湾甸于崖诸长官各遣头目奉表贡马犀象金银器皿谢颁赐敕符金牌官服恩赐以金带钞锭彩币有差△夜有星如鸡子大青白色有光出天市西垣外西北行至亢宿
　　○丙子
　　○周世子有燉来朝  命皇太子宴于文华殿其从官宴于西庑△升指挥同知李成为辽东都指挥佥事  命右参政宋性任四川布政司性初以布政司参政往苏松治水至是还遂有是命△擢内乡县知县胡恪为山西道监察御史
　　○丁丑
　　○琉球国中山王武宁遣使餋埠结制等赍表献马及方物贺  万寿圣节赐之钞币
　　○己卯
　　○宁化王济焕长山王贤焌来朝  命皇太子宴于文华后殿
　　○庚辰
　　○遣使以彩币赐别失八里王沙迷查干时哈密忠顺王安克帖木儿为鬼力赤毒死沙迷查干率兵讨鬼力赤之罪  上闻而嘉之故赐之仍赐敕令与嗣忠顺王脱脱惇睦△镇守云南西平侯沐晟镇守贵州镇守侯顾成及狭西等都司朝鲜等国并四夷土官酋长各遣人奉表贡金银器犀象马方物贺  万寿圣节
　　○辛巳
　　○追封乳母冯氏为保圣贤顺夫人遣赵王高燧以珠冠香笏真衣致祭
　　○壬午  万寿圣节  上御奉天殿受朝贺大宴文武群臣及四夷朝使命妇朝  皇后于坤宁宫锡宴是日  上命礼部自今命妇虽大朝亦止于三品以上余悉免之著为令
　　○癸未
　　○改工部尚书黄福为北京刑部尚书位朱浚之下以都御史陈英效其不能存恤工匠故也△琉球国山南王汪应祖遣使泰赖结制等奉表贡马谢袭封恩赐钞及文绮△广西总兵官都督同知韩观奏北浔挂柳三郡蛮寇黄田等累行劫掠杀虏人畜已调都指挥佥事朱辉领兵追剿杀获贼人首级四百五十六颗寻蒙钦差郎中徐子良等赍敕抚安其黄田等二百六十四户皆已向化复业悉归所掳人畜所执器仗亦悉输官  上命观复业者更善抚恤
　　○甲申
　　○升湾甸长官司为湾向州给印章金牌并置流官吏目一员
　　○乙酉
　　○遣官修吕梁洪以北诸闸及滁州仙居等四桥
　　○丙戌
　　○以儒士马巨江为翰林院五经博士巨江西安府人与张紞同辈行学问老成志向闲逸  上在藩邸闻其名及至召至将用之而巨江以老固辞遂授博士赐纱帽银带袭衣及玺书褒谕令致仕△夜月犯垒壁阵第三星
　　○丁亥
　　○周世子有燉宁化王济焕长山王贤焌辞归  命皇太子赐之赐赉有差其从官赐钞如例
　　○戊子
　　○捕倭副总兵都指挥同知吕毅械送所获海寇林忠义等八十七人至京师
　　○己丑
　　○修凤阳府大龙兴寺△广西迁江县屯田千户所土官百户吴胜言县蛮作耗杀掳土官及军民家口兵部尚书刘俊等请发兵剿捕  上曰首恶不过数人遽调兵恐滥及无辜姑令韩观抚绥如果不悛调兵剿捕未晚
　　○庚寅
　　○修江西万载县双虹桥
　　○辛卯
　　○广东都司奏琼州府属县七方等八峒生黎八千五百人崖州抱有等十八村一千余户俱已向化惟罗活诸峒生黎尚未归附  上命礼部以归附者令有司善绥抚未归附者以遣人招谕礼部遂奏遣通判刘铭赉敕谕之
　　○壬辰
　　○改浙江布政司左参政周琮为狭西布政司左参政擢武乡县县丞史克新为山东道监察御史△狭西凤翔府陇州请修西镇庙从之命俟农隙
　　○癸巳
　　○广西平祥县土官知县李昇湖广梅南长官司土官之子覃添富来朝贡马及方物请恩以新设二治故也
大明太宗文皇帝实录卷四十一


大明太宗文皇帝实录卷四十二
　　永乐三年五月乙未朔
　　○封周王橚第四女为南阳郡主苐五女为永城郡主命张仪程和俱为中奉大夫宗人府仪宾以南阳郡主配仪永城郡主配和仪府军左卫千户与之子和河南左护卫指挥使景之从子也
　　○丙申  命故羽林前卫指挥同知米胜侄敬袭叔之职
　　○己亥
　　○端午节赐文武群臣宴△置永宁卫倒马砍石虎铺二关
　　○壬寅  命武安侯郑亨领山西骑兵一千北京步卒三千于宣府兴和等处巡备
　　○癸卯
