<!-- { "loadSidebar": true } -->
　　○丁酉济阳卫故指挥同知逯兀剌赤之子原成既袭职目眚不能视事兵部侍郎方宾奏请罢之  上曰有疾其职可罢其父有劳禄不可罢与之全俸俟有子长成仍令袭职
　　○靖江王赞仪薨讣闻  上辍朝一日赐祭谥曰悼喜命有司治丧葬如例赞仪守谦长子守谦初封靖江王以罪免为庶人卒赞仪时尚幼  太祖高皇帝惇念宗亲命为世子遂袭封留居京师赞仪恭慎守法好学善书  上即位命之国柱林盖恩意特厚云
　　○戊戌吏部引选人奏授官既罢  上语尚书蹇义等曰用人当量其才高下而任之譬若器焉能容数石者投以数石能容数斗者投以数斗过则不可若以小才任大职则败事以大才任小事则枉人其精审之
　　○己亥大监王安奏本雅失里自别失八里从地道北行不经哈密令其所部鞑靼十八人在哈密窥探边事忠顺王羁之以俟命  上敕忠顺王遣人送至总兵官都督何福所令福俟至询其实即赐赉遣之遂召安还
　　○庚子鸿胪寺左少卿郇旃卒旃淮安沐阳人由进士历吏礼二科给事中永乐元年升礼科右给事中与鸿胪寺卿樊敬互讦奏已上两存之已而敬奏举旃为鸿胪寺少卿遂皆弃前隙相好旃颇为  上所器使其卒也遣官赐祭
　　○吏部左侍郎兼左春坊左赞善许思恩死于狱思温字叔雝苏州吴县人由国子监生署刑部主事累迁北平按察司副使  上靖难与有城功升北京刑部左侍郎岁余改吏部左侍郎兼左春坊左赞善至是以坐累死
　　○夜有星大如鸡子赤色有光出大枪西南行入右摄提
　　○辛丑礼部尚书郑赐卒赐字彦嘉建宁人洪武乙丑进士授山东道监察御史岁满以最当升时湖广布政司奏官阙赐与翰林院检讨吴文俱受命为参议二人同德协力刬吏毙去民蠹正己率下有宽直之政赐丁内艰去服除改北平布政司左参议为政清简无几坐累谪戍建文中  上在潜邸及进王桢皆举赐为长史会已召为工部尚书既而督军务河南  上即位李景隆言赐为建文用罪亚齐黄逮至  上问赐吾尝何如待尔乃遂相背耶对曰亦尽臣职耳  上笑而释之改刑部尚书持法宽平数年改礼部尚书赐小心恭慎而和厚易直耻侧媚之行同官有不相能者数短之  上前虽上素亮之而赐怀兢畏既疾犹强出朝参至是卒  上顾翰林臣曰赐本善人其为文遣官祭之又命工部治丧具云
　　○壬寅  命镇守贵州镇远侯顾成率贵州都司官军及泗城州土兵征剿播州等处叛蛮
　　○甲辰升都察院右副都御史刘观为礼部尚书龙江左卫经历王恕为北京道监察御史
　　○乙巳庆王＜木旃＞献马千九十匹赐＜木旃＞绮罗纱绢
　　○土鲁番城僧古麻剌失里等贡马及方物赐白金百两钞七百贯彩币七表里其徒钞币有差
　　○升江西都指挥佥事吴凯为都指挥同知
　　○是月筑交阯都司及清化卫城交阯前后昌江丘温等卫市桥隘留关等千户所各宜排栅
　　太宗至孝文皇帝实录卷之八十
大明太宗文皇帝实录卷一百一
　　永乐八年二月戊戌朔  命皇长孙留守北京命户部尚书夏原吉等议留守北京事宜  敕黔国公沐晟仍佩征夷将军印充总兵官云阳伯陈旭充副总兵率师征剿交阯余寇△女直野人头目那溪等来朝设甫儿河使坊河亦麻河三卫命那溪等十九人为指挥等官赐诰印冠带袭衣及钞币有差
　　○己亥
　　○升常山右护卫指挥使脱里台为山东都指挥佥事
　　○庚子
　　○户部尚书夏原吉等进所议留守北京事宜一每日  皇长孙于奉天门左视事侍卫如常仪诸司有事具启施行若军机及王府要务一启  皇太子处分一奏行在所如遇  万寿圣节设香案奉天殿丹陛上  皇长孙具色服于丹陛上行礼文武官具朝服于北京行部行礼如常仪天下诸司表文俱诣北京进贺四夷朝贡俱送南京礼部启  皇太子施行其文选行在六部都察院等衙门及北京行部所属衙门如有缺员应除补者五品以上行在吏部移咨南京吏部启  皇太子选补六品以下及考满起复例应升降复职及对品改用常选官拨用吏典俱循例启  皇长孙施行其武选行在五军都督府及行后军都督府所属衙门例应袭替优给升降者行在兵部亦循例启  皇长孙施行自余非常选者启  皇太子斟酌行之一内外官吏军民有犯所司启  皇长孙施行若皇亲有犯小事令其在家听候所司启  皇太子待报施行若所犯情重及干谋逆者即时拘执先命皇亲会问若事未当及犯人不服乃命公侯伯六部五府都察院大理寺会皇亲再问毕将所伏情犯启  皇太子候  车驾回京奏请处分其王府护卫指挥及长史有犯干恶逆者先行收问然后启  皇太子自余有犯启  皇太子待报收问其行在刑部都察院北京刑部议拟囚人应死者监候启  皇太子待报施行余悉启  皇长孙裁决从之
　　○辛丑
　　○以亲征胡虏诏告天下诏曰朕受  天命承  太祖高皇帝洪基统驭万方抚辑庶类凡四夷僻远靡不从化独北虏残孽处于荒裔肆逞凶暴屡遣使申谕輙拘留杀之乃者其人钞边边将获之再遣使护还使者复被拘杀恩既数背德岂可怀况豺狼野心贪悍猾贼虐噬其众引领徯苏稽于天道则其运已绝验于人事则彼众皆离朕今亲率六师往征之肃振武威用彰天讨且朕必胜之道有五以大击小以顺取逆以治攻乱以逸代劳以悦吊怨鲜不残灭荡除有罪扫清沙漠抚绥颠连将疆场乂安人民无转输之苦将士无战斗之虞可以解甲而高枕矣布告中外咸使闻知  命户部尚书夏原吉辅导  皇长孙敕原吉曰朕长孙虽幼龄而克勤学问正当涵养德性充其大器尔其勉尽乃心朝夕辅导俾智识益广道德有成将绍承有赖尔亦与有光荣钦哉赐原吉米二十石钞一千贯仍命兼行在吏户兵三部事  命赵王高燧整理北京城池军马令广平侯袁容泰宁侯陈圭辅之△复都指挥使卢旺官先是旺任云南都司坐事谪交阯立功至是复其职于交阯都司
　　○壬寅
　　○居灵州都督阿滩不花等来朝贡马赐之钞币礼部言岐阳武靖王夫人毕氏卒命官祭之有司治丧葬
　　○癸卯
　　○命国子监祭酒胡俪兼翰林院侍讲△裁革镇夷守御千户所之平柴通源泉水三驿
　　○甲辰
　　○南阳郡主薨讣闻  上辍视朝一日赐祭命有司治丧葬生周定王弟四女也△是日都察院劾启应天府尹姚恕非京尹才  皇太子降为浙江布政司右参议△广德州知州杨翰以公事稽程被逮赴京司州耆老二百余人诣阙言翰善于抚字百姓赖之乞贷罪还职  皇太子曰能致耆老二百余人来言必有及民之政矣稽缓公事小过可恕也遂遣行人就道宥之复职仍赐翰钞三百贯
　　○乙巳
　　○遣书谕皇太子曰前命尔审覆重囚尔奏乞贳其死见尔重惜人命然十恶不可宥其余杂犯死罪以下悉准所言国家用刑贵在得中过则滥不及则弛自今尤宜尽心△法因何等处野人头目秃剌等来朝设法用河兀应河古木河三卫命秃剌等为指挥等官赐诰印冠带袭衣及钞币有差
　　○丙午
　　○北京耆老以  车驾将发诣朝辞  上谕之曰朕此举为安民也父老有子孙亲戚从行者皆当训励之使奋忠勇树勋名渠能卓然有立亦将于尔有光若出外而抚循之惟朕在尔无庸忧皆欢呼万岁命礼部悉赐耆老布钞△以扈从北征赐公侯伯文武群臣钞有差△哈烈沙哈鲁把都儿遣头目迷儿即剌等贡方物赐赉有差沙哈鲁把都儿元帖木儿驸马等四子时与侄哈里构兵因其使还  上遣都指挥白阿儿忻台等赍敕往谕之曰天生民而立君以长之使各遂其生朕统御天下一视同仁无间遐迩屡尝遣使谕尔尔能恭修职贡抚辑尔民安于西陲朕甚嘉之然比闻尔与侄哈里构兵相讎朕为恻然夫一家之亲恩爱相厚足制外侮亲者尚形乖戾疎者何得和同自今宜休兵息保全骨肉共享和平之福并赐之彩币表里复敕谕哈甲令罢兵睦亲亦赐之彩币△安王楹奏免护卫屯军子粒二年从之并赐茶五百斤
　　○丁未
　　○遣官释奠先师孔子△以亲征胡虏軷于承天门遣太岁旗纛等神  车驾发北京  遣指挥完者帖木儿等赍敕及彩币赐别失八里王马哈麻先是诏使往彻马儿罕道经其地马哈麻遣人护送礼待甚厚故特使劳之△夜有星大如鸡子青白色尾迹有光出右摄提东南行至近浊
　　○戊申
　　○祭  太社  太稷命  皇太子行礼  遣官祭先农  车驾次沙河升鳌山卫指挥使管八秃帖木为山东都指挥佥事
　　○己酉  车驾次龙虎台遣行在太常寺少卿朱焯祭居庸山川蔚州卫千户周全自虏中脱归具奏虏情实
　　○行在工部尚书吴中言营建山陵合用工匠民夫请于山东山西河南北京及浙江布政司直隶府州县徵用北京旁近卫所亦宜量拨军士从之仍命有司月给粮赏
　　○庚戌  车驾度居庸关次水安甸晚雨雪已而复霁日下五色云现△是日户部启江西建昌府新城县永乐五年八月民多疫死官民田四百八十余顷俱荒宜遣官核实除税  皇太子从之
　　○壬子  皇太子升通政使司左参议陈定为右通政以丘陵为河南按察司佥事陵初为河南布政司右参议坐事谪交阯至是召还改用△令故中军都督佥事吕得昇子整袭父旧职金吾左卫指挥使徐善子旺袭羽林前卫指挥同知△德庆州新乐山等处徭首骆第二第来朝贡方物第二等初以泷水县丞冯原泰招谕向化计户百六十口五百余至是来朝  皇太子赐之钞币袭衣△夜有星大如鸡子青白色有光出女床西北行至游气
　　○癸丑  皇太子谓都察院左都御史陈瑛曰五城兵马专以巡警京城若畏避权势纵恶长奸将小人得志善良受害尔其戒励之使各修厥职△巡按直隶监察御史刘焕劾启左通政赵居任连城岁奉命于苏湖治水田之荒芜者甚众蔽不以闻乃于乌程县熟田内简稻穗繁者数其颗粒及三百之上为秉以闻谓为丰稔太平之瑞小人不忠罔上宜加诘责  皇太子曰此人非独罔上且残刻为民所恶然  上之所使未可擅易其封此章示之令自省
　　○甲寅  车驾次泥河  上途中见病卒命马载至营遂命诸将抚恤军士命太医院遣医分疗各营将士之病者△是日浙江等道监察御史陈孟旭等劾启中军都督府右都督郭义已给皂隶二十余人而私役军士为价贩以给刍豆又取军士三十余人充傔从于法当罪  皇太子曰义武人不谙法且老矣姑释不问悉收其兵士归伍
　　○丙辰
　　○遣行在太常寺少卿朱焯祭宣府山川城隍△是日  皇太子命故燕山左卫指挥同知杨真保子俊袭升指挥使千户郝鹿儿子诚袭升指挥同知△命河南都指挥同知万得子友代职为金吾右卫指挥使羽林前卫指挥使王福山侄能代职为指挥使燕山左卫指挥同知王能子伯家奴金吾左卫指挥同知俞不兰奚子彻里帖木儿通州卫指挥同知刘善子木指挥佥事郑马肚子宁俱袭职
　　○丁巳  驻驆宣府△是日  皇太子以狭西行都司故都指挥佥事齐整子斌袭父旧职金吾右卫指挥佥事
　　○戊午
