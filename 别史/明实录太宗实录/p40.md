<!-- { "loadSidebar": true } -->
　　○忽剌温等处女直野人头目把剌答哈来朝置奴儿干卫以把剌嗒哈剌孙等四人为指挥同知古驴等为千户所镇抚赐诰□冠带袭衣及钞币有差礼部引奏北方岁贡生员入学十年考不中试者例当充吏  上曰人心志舒泰则能学四体不劳则能学衣食温饱则能学责人之功当量其力谕人之罪当明其情北方近三四年间兵戈扰攘诸生舍俎豆而事军旅飞刍挽粟之劳奔走流离之苦岂暇于学今考不中式者可发回原学补其废学年数以俟再试再试不中如例处之
　　○甲戌
　　○命金吾左卫故指挥同知刘海子玉故指挥佥事刘义子本羽林前卫故指挥佥事秃鲁帖木儿子罕秃哈儿俱袭父职
　　○乙亥
　　○江西按察司周观政有罪谪为河间府驿夫
　　○丙子
　　○复纪谆监察御史谆洪武中为御史建文中出知睢宁县至是复之以江西永兴县判寇未平命丰城侯李彬率步骑兵二千前去策应剿捕彬陛辞赐钞四十锭
　　○丁丑
　　○遣官释奠先师孔子  蜀世子悦＜火廉＞辞归锡钞二千锭  上召毋连河等处朝使至前问劳之久而退  上顾侍臣曰夷狄之人万里来朝若不与之相接稍垂顾问彼必不乐侍臣进曰  陛下怀柔远人之恩至矣但向所问者皆田腊之乐其人民畜产未尝一言及之臣愚窃所未谕  上曰腊是其性之所欲若问其人民畜产彼心必疑朕方怀柔远人岂可使之疑
　　○戊寅祭  太社太稷  大理寺臣奏市民以小秤交易者请论违制律  上问工部臣曰小秤之禁已申明否对曰文移诸司矣曰榜谕于市否对曰未  上曰官府虽有令民固未悉知之民知令则不犯令不从则加刑不令而刑之不仁其释之  夜有星如鸡子大青白色有光出抑宿东南行入星宿
　　○庚辰  皇后千秋节文武官命妇朝于坤宁宫锡宴  增设湖广靖州卫中右中中中前中后前前五千户所
　　○辛巳
　　○户部言四川永通盐课司金石井灶丁自陈本井岁额盐八万三千七百三十斤去山远难得薪犍为县福全保通二井水咸薪便一岁可得盐十万余斤乞就彼开煎为便从之
　　○壬午
　　○擢泾县丞孙述密县丞程竑孟县丞李维享偃师县丞孙英孟津县丞李选新安县丞裴荣临漳县丞韩隶宜阳县主簿王顺俱为给事中象山县丞张翥为监察御史  升永平卫指挥佥事谷祥为都指挥使仍守平  设北京兵马指挥司置指挥一员副指挥四员首领官吏目一员
　　○甲申
　　○除直隶苏州府昆山等六县户绝田四千七百九十七顷九十一亩有奇税粮  先是户部尚书郁新奏河东盐积聚多已令运至杨壶站递运所仓又令各站转运至河东分运司近山西布政司右参政蔚绶等言民贫路险难以输运宜令商人中盐年久者量增引数以为路费使就关之庶免劳民  上命六部议至是议奏云河东地方每引加四十斤狭西朝邑县山西平阳府闻喜县每引加八十斤山西平阳府翼城县每引加二百十斤狭西西安府每引加百四十斤河南府淮浙每引加一引从之
　　○己酉
　　○礼部奏请会试选士之数  上问洪武中所选几何尚书李志刚对曰各科不同多者四百七十余人少者三十人  上曰朕即位初取士姑准其多者后不为例又曰学者城材亦难当取其大略其细如十分中有一二分语疪而不害理亦可备数然科举是国家取人材第一路不可滥且文体毋尚虚浮惟取朴实  修江浦至大兴等二十九马驿命江西诸郡民其税粮及五百石市马给之
　　○丙戌
　　○遣应天府官祭先农命郡耆老陪祀著为令  升金吾左卫千户崔让卢海俱为本卫指挥佥事  兀者卫头目脱脱哈等五十三人来朝别设兀者左卫以脱脱哈为指挥同知未合赤吉等为指挥佥事余为千百户镇抚赐诰印冠带袭衣及钞币有差  刑科都给事中马祯有罪下狱遂升本科给事中杨恭为都给事中
　　○丁亥
　　○云南布政司左参政张定以罪谪为德州驿夫
　　○戊子
　　○皇孙生赐名瞻埈世子弟二子也  户部尚书郁新等言往年为北京军储不足下令开中盐粮淮浙盐于北京仓纳米者每引二斗五升于德州仓纳米者每引三斗五升今北京所辖地方米价已贱若仍准前例诚为亏官二处宜通一斗从之  承运库大使周端等言广东地广民稀盐课无商中纳军民多食私盐宜令所司核实人口大口岁食盐十二斤小口半之每斤纳钞三百文于近场支纳为宜从之  夜有星如盏大赤黄色迹有光出天津东行至近浊
　　○己丑
　　○江西总兵官襄城伯李浚奏永新县寇首悉已就获其余众俱革心改过还家复业遂敕丰城侯李彬驻兵南昌勿进  改筑广西兴安县分水塘县有江源出海阳山下面趋北流旧于江中横砌石埭分水为二沟南渠通海北渠通湖广可行舟楫溉民田为利甚溥旧于埭上叠石鱼麟以防涨溢冲激之患或有损坏随宜修葺民不为劳洪武中巡按监察御史严震直欲广河流撤去鱼麟石增高石埭遇水泛势无所洩冲塘决岸奔趋北渠而南渠涩行舟不通田失灌溉连年修筑百姓苦之至是县言乞改作如旧为便从之  修镇江府丹徒县练湖堤岸浙江宁波府象山县茭湖塘岸刑科给事中奏强盗该死罪其中有年十五以下者两人昨蒙恩宥其死但投入习匠输作终身臣等揆理论之彼虽年幼既能行劫亦当被刑不宜免死  上不从曰童稚未成人者本无知觉向非成人者诱之岂能自为盗耶朕特推此情矜之尔岂肯屈法滥恩又曰古耆悼不加刑二儿去悼之岁皆不远况试其力皆不能胜二斗粟果有秦舞阳童区寄之能可曲贷乎
　　○庚寅
　　○遣内官杨真童等往孟定木邦二府颁赐土官刀名扛等彩币
　　○壬辰
　　○琉球国中山王世子宁遣侄三吾良亹等以其王祭度卒来告讣命礼部遣使祭之赙以市帛遂诏武宁袭爵诏曰圣王之治协和万邦继承天之道率由常典故琉球国中山王察度受命  皇考太祖高皇帝作屏东藩克修臣节暨朕即位率先归诚今既亡殁所宜有后尔武尔乃其世子特封尔为琉球国中山王以承廒世惟俭以循身敬以养德忠以事上仁以抚下克循兹道作镇海邦永延世祚钦哉
　　○癸巳
　　○升抚州府通判高勉为福建按察佥事万县知县郭子泸为广西按察司佥事  下令天都司卫所屯军百人以上者止以百户一人督耕三百人以上者千户一人五百人以上者指挥一人毋多旷军职其舍人余丁愿耕者听  建宁府知府芮麟言府儒学及孔子庙朱文公祠毁于火请择地改建从之
　　○甲午
　　○命狭西郡县造皮袄给赐守边军士  前军都督府言龙骧卫千户妻无子妾之子代职居常见恶于妻今妻以刃剌其子伤足妾告妻欲杀子请并治之  上曰妻固可罪但伤足或非有杀之意今使其母子嫡妾两造具备于狱吏之前伤伦理可付其夫自治  宁夏总兵官左都督何福言河州等处永乐元年官所易恭马多请给军士从之
　　○乙未
　　○擢徐沟县知县王进为四川道监察御史  命工部修补国子监经籍板夜有星如盏大赤色有光出紫微垣阊阖门外西北行入北斗柄
　　○丙申
　　○改金吾右卫指挥同知刘毅为金吾左卫指挥同知
　　○丁酉
　　○辽王植第八子生赐名贵烆  复建山西阳曲县轩辕庙盖旧庙毁于火也  池州府铜陵县民汪行进  太祖高皇帝御制文一册锡钞二十锭  礼部会试天下举人得杨相等四百七十二人
　　○戊戌
　　○升金吾左卫千户钱胜周士良俱为本卫指挥佥事
　　○己亥
　　○扬州府海门县言县有张港墩东明港相去百余里旧遇风涛人多溺死官为修筑堤岸民赖以安近因潮水冲激坏岸其害尤甚乞准旧例拨淮安苏常三郡民丁农隙之时修筑  上谕工部臣曰淮安之民近方安业苏常二郡多苦水患不可重劳其遣人验视果便于民则发扬州府所属州县民丁协力修筑  高邮州宝应县言境内范光白马二湖堤岸民资以御水患而连岁为风浪冲啮今东作方兴乞权加修补候农隙发丁夫筑砌从之  修直隶兴化县南北塘岸
　　○庚子
　　○升工科都给事中赵毅为工部左部郎鸿胪寺序班李嘉以守城功为通政司右参议改右参政陈定为左参议复钱勉为礼科给事中勉建文初出为鄠县知县坐事落职至是召复之  贵州宣慰使安卜范遣人贡马  夜有星如盏大青白色光烛地出西北云中西北行至云中
　　太宗文皇帝实录二十八


太宗文皇帝实录二十九
　　永乐二年三月壬寅朔  上御奉大殿试礼部选中举人杨相等四百七十二人制策曰朕闻圣人之治天下明于天之经察于地之义周于万物之务其道贯古今而不易也是故黄帝尧舜统承先圣垂衣而治神化宜民朕惟欲探其精微之蕴历象禹贡洪范载于书大衍河图洛书著于易古今异说朕惟欲致其合一之归兴学有法立贤无方而古今异制朕惟欲通其所以教育参其所以明扬古者礼乐皆有书今仪礼曲礼周礼仅存而乐书阙焉朕惟欲考三礼之文补乐书之阙定黄钟之律极制作之盛皆圣人治道所当论也咨尔多士承朕  皇考圣神文武钦明启运俊德成功统天大孝  高皇帝作新余四十年必知务明体适用之学敷纳于编朕亲考焉  命敷惠王允熙冠  命平江伯陈瑄充总兵官前军都督佥事宣信充副总兵师舟师海运粮储往北京  安定卫千户三即等来朝升三即等三人为指挥佥事余为千户镇抚等官仍赐本卫指挥同知哈三及三即等曰金彩币有差遂敕安定卫指挥千百户年老及亡殁者悉听子弟代袭
　　○甲辰
　　○遣内官张勤等颁赐麓川缅甸二宣慰使司及孟养府土官思行发等彩币纱罗等物
　　○乙巳  上御奉天殿阅举人对策擢曾棨为弟一赐棨四百七十二人进士及第出身有差
　　○丙午
　　○擢湖口县知县石鲁为狭西道监察御史  赐进士曾棨冠服银带余并赐钞五锭是日赐宴于会同馆
　　○丁未  上御奉天殿进士曾棨等上表谢恩  己酉吏部奏授进士曾棨等官命第一甲曾棨为翰林院修撰周述周孟简俱为编修仍命于第二甲择文学优等杨相等五十人及善书者汤流等十人俱为翰林院庶吉士俾仍进学擢第三甲方昶等二十人为行人司行人余于诸司观政  裁减湖广江华县县丞主簿  修广东雷州府海康徐闻二县那隐坡调黎等港提岸  镇江府丹徒县民言境内旧有江通湖水旱可灌溉涝得＜锍-釒＞泄后因于塞居民垦以为田涝则渰及田庐早灌溉失利洪武中虽尝浚涤旋复淤塞乞于农隙倍加＜锍-釒＞流永为民便从之
　　○庚戌
