<!-- { "loadSidebar": true } -->
　　○丙戌旦寿星见
　　○丁亥遣官释奠先师孔子
　　○戊子祭  太社太稷命皇太子行礼  狭西行都司都指挥丁刚言总兵官都督费瓛率马步军一万往甘肃备御每岁一易交代参差宜分为三班更番往来从之仍敕瓛及其来时就于本卫仓量带米实边庶公私兼利
　　○辛卯敕后军都督佥事章安兵部尚书赵羾曰今调沈阳右卫及原调河南三护卫军赴保安宣府永宁美峪各卫所入伍且令种田治生勿遽役之
　　○壬辰  命靖江王赞仪次子佐敏辅国将军赞俨之子佐忠佐孝赞侃之子佐礼佐义赞俊之子佐勤佐慎佐恭佐善赞偕之子佐诚赞伦之子佐信佐谨佐顺佐美佐弼俱为奉国将军赞仪长女为恭城县君次女为宣化县君  升湖广道监察御史郑辰为山西按察使河南道监察御史郭振为副使浙江道监察御史邝野山东道监察御史刘洵俱为狭西按察司副使  命湖广故都指挥使李英子璇为荆州卫指挥使初英自军伍从征有功历升指挥同知以平定九门及征剿胡寇功累升都指挥使掌荆州卫事卒璇应袭指挥同知  上念英旧劳特命袭指挥使  礼科给事中冯政有罪谪戍边
　　○癸巳  命永康侯徐忠子安袭永康侯  命狭西布政司于所属近地拨粮料二十万石运赴甘肃等卫仓预备军饷
　　○甲午遣官祭历代帝王
　　○乙未  命皇太子祭太岁风云雷雨岳镇海渎山川等神遣官祭旗纛  琼州府感恩县土官知县楼吉福等率生黎峒首来朝贡马及方物赐之钞币
　　○丙申光禄寺卿张泌卒泌凤阳颍州人洪武中由太学生授兵科给事中和易谨厚勤于职事升都给事中再升光禄寺卿为光禄二十余年于御膳必躬视精洁然后以进具祭享必洁清宴会必丰美驭下以宽处事以公众咸服之尝与井泉同发中官阴事  上嘉之特诏两人有犯免死罪二次至是卒  上悼惜之遣官赐祭命有司治丧具泌容貌丰伟识达大体后吏部每奏除光禄官  上必问其人得如张泌否同时有寺丞仲谦山东黄县人才能不下于泌侍  皇太子监国甚见信重两人相继卒自是任光禄者鲜能及之
　　○丁酉哈烈沙哈鲁撒马儿罕兀鲁伯遣使臣阿儿都沙等来朝贡名马文豹赐袭衣文绮纱罗命礼部宴劳之  湖广布政使邹昱卒昱成都华阳人永乐初由国子授汉中府同知后擢福建右布政使改湖广昱虽为人宽简而于事无所可否云
　　○庚子赐占城满刺加等国王孙舍那挫等宴
　　○壬寅崇宁王悦燇薨讣闻赐祭命有司治丧葬悦燇蜀献王第三子也
　　○癸卯升山东按察司佥事郑隆为山东布政司右参议
　　○乙巳升交阯建昌府知府袁昱为云南布政司右参政刑部郎中陈福为顺天府尹以前湖广按察司佥事刘英为江西道监察御史浙江按察司佥事胥必彰为河南道监察御史二人皆自谪废复召用云  命故右军都督佥事欧阳青子能袭羽林前卫指挥使后军右都督陈亨子谦袭金吾右卫指挥使
　　大明太宗文皇帝实录卷二百三


太宗文皇帝实录卷二百四
　　永乐十六年九月戊申朔  上谕行在兵部臣曰近辽东缘边官军多出境市马以扰夷人其禁戢之今后非奉朝廷文书而私出境者处以重刑其守臣不严管束者论罪如律若安乐自在等州女直野人鞑靼欲出境交易不在此例  哈烈沙哈鲁撒马儿罕兀鲁伯使臣阿儿都沙等辞还遣中官李达等赍敕及锦绮纱罗等物往赐沙哈鲁兀鲁伯等并赐哈密忠义王免力帖木儿亦力把里王歪思及所过之地酋长彩币与阿儿都沙等偕行
　　○辛亥奴儿于等处哈儿分等卫女直野人必里答哈等来归命必里答哈为指挥同知干路阔等为指挥佥事哈升哈等为正千户阿儿帖木等为副千户余为百户所镇抚
　　○丙辰重阳节赐文武群臣宴
　　○庚申升鸿胪寺司宾署丞李本为本寺左寺丞
　　○辛酉交阯都司言交州中前后及三江昌江乂安新平七卫及演州守御千户所缺官敕总兵官丰城侯李彬同兵部尚书陈洽都督方政于清化镇夷交州右三卫选多余指挥千百户调补
　　○壬戌夜月食既
　　○癸亥汉府随侍都指挥周彧路宣王海以私受汉王所赐龙文服饬谪戍交阯
　　○甲子广宁备御都指挥佥事宋旺卒命都指挥同知夏俊广宁备巫凯等专督操练
　　○乙丑设北京坝上义河北高汗石桥南石渠黄土北草场七仓置仓大史副使各一员隶北京顺天府改贵州普安卫医学为普安州医学
　　○丙寅浙江都指挥使蔡本卒讣闻特遣杭州知府卢玉润祭之
　　○戊辰脩北岳恒山庙  遣中官林贵行人倪俊等送占城国王孙舍那挫还国仍赐占城国王占巴的赖锦绮纱罗
　　○己巳董卜韩胡宣慰使喃葛遣头目禳儿结等贡方物谢恩且请佛像藏经悉以赐之仍赐锦绮彩帛
　　○辛未暹罗国使臣奈叫等还赐其王绒锦文绮表里
　　○壬申夜火星犯垒壁阵西方第二星
　　○癸酉  命故辽东都指挥佥事宋旺子祥为广宁卫指挥使初旺为永清右卫正千户三十二年调守彰德以效顺升辽东都指挥佥事卒祥应袭正千户  上念旺旧劳特命袭指挥使
　　○乙亥升浙江布政司左参政易英为礼部左侍郎光禄寺典簿郝郁为本寺寺丞
　　○丙子忽林河等处女直野人阿都赤等来归命为忽石门卫千户等官
　　太宗文皇帝实录卷二百四


太宗文皇帝实录卷二百五
　　永乐十六年冬十月丁丑朔享  太庙命皇太子行礼  敕平江伯陈瑄曰天气向寒漕运士卒久劳可悉遣归休俟春暖复令就役
　　○戊寅改保安左卫为怀来卫  夜有星如鸡子大青白色有光出太微垣东行至近浊
　　○庚辰擢进士汪胜为北京道监察御史监生石璞为狭西道监察御史升广东道监察御史童寅为交阯按察使北京道监察御史戈定远为副使江西道监察御史杜春为山西按察司佥事改交阯布政司左参议徐道正于贵州布政司
　　○辛巳下令京城凡盗马者斩
　　○甲申册中兵马指挥何瑄女为保宁王悦照妃  赐营造军民夫匠胖袄裤鞋  行在工部言河南黄河溢决埽座四十余丈命遣官脩筑
○丁亥广东化州猺首黄应广等来朝贡方物赐钞币袭衣　　
○戊子交阯总兵官丰城侯李彬贡白象一黑象十七  赐西宁僧答儿麻阿难达等十三人图书给高僧叱失省吉等三十九人护敕  工部右侍郎郑刚卒刚南阳人由国子生擢广西布政司左参议改兖州府知府为人质实勤慎有守永乐初升山西布政司左参议召为工部侍郎留侍  皇太子监国奉命抚绥山东既还悉疏民间利病以闻  皇太子嘉之至是卒命有司护丧归葬  夜有星如盏大青白色有光出正东云中东南行至云中
　　○己丑谕狭西都司布政司按察司曰狭西亢旱民既饥宭加有征剑力役之繁朕甚悯之自今出使外夷凡一切供应之物非有朝命不许擅取于民违朕命者寘重典
　　○庚寅设交阯盐课提举司之泸江批验盐引所置大使一员
　　○辛卯脩滁州柏子龙潭龙王庙
　　○壬辰夜月犯毕宿右股第二星
　　○壬寅朝鲜国王李芳远遣陪臣沈温等贡方物谢立嗣子恩且言年已哀老请以嗣子祹理国事从其请命光禄寺少卿韩确为正使鸿胪寺丞刘泉副之赍诏往封祹为朝鲜国王
　　○癸卯升大宁都指挥同知萧授为右军都督佥事命充总兵官镇守湖广贵州  上以天下僧道多不通经典而私竹□替剃败辱教门命礼部定通制今后愿为僧道者府不过四十人州不过三十人县不过二十人限年十四以上二十以下父母皆允方许陈告有司邻里保勘无碍然后得投寺观从师授业五年后诸经习熟然后赴僧录道录司考试果谙经典始立法名给与度牒不通者罢还为民若童子与父母不愿及有祖父母父母无他子孙侍养者皆不许出家有年三十四十以上先曾出家而还俗及亡命黥刺者亦不许出家若寺观住持不检察而容留者罪之仍命礼部榜谕天下
　　○甲辰  命兵部凡失剌思等处回还官军其劳绩最  者升二级次升一级无劳绩者不升于是指挥佥事巴台和尚二员升世袭指挥同知千户聂旺等九十余员各升一级
　　○丙午左军右都督薛禄言府军前卫幼军二十五所其掌卫事者尚杂以年少未能抚缉宜增选老成军官领之于是命指挥山云李玉王彧陈敬张玉同掌卫事
　　大明太宗文皇帝实录卷二百五


大明太宗文皇帝实录卷二百六
　　永乐十六年十一月丁未朔钦天监进永乐十七年大统历  上御奉天殿受之颁赐诸王及文武群臣  遣行在太常寺丞赍书谕皇太子曰永乐十七年正月十三日大祀  天地命尔行礼其洁精致斋恪共乃事钦哉
　　○戊申夜有星如弹丸赤色出北斗杓第二星旁流丈余发光如鸡子大东南入节位
　　○壬子升行在刑部郎中杨勉为本部右侍郎广西布政司右参议王中为浙江布政司左参议改兵科给事中卜祯于礼科  琉球国中山王思绍遣使阿乃住等奉表贡方物赐钞币有差
　　○壬戌冬至  上御奉天殿受朝贺大宴文武群臣及四夷朝使
　　○癸亥置交阯兵温卫
　　○甲子  上以浙江濒海诸县风潮冲激堤岸垫溺居民连年脩治迄无成功乃斋戒遣保定侯孟瑛等以太牢往祭东海之神既祭水患顿弭咸以为  圣诚所格云  夜金星犯壁垒阵西方第二星
　　○丙寅脩浙江海门卫霖雨所坏城
　　○丁卯左军左都督宋广卒广苏州常熟人起自卒伍从  上征北虏及平内难咸有劳绩官至都指挥佥事永乐初升河南都指挥同知及随总兵官平交阯以功累升左军都督复出镇交阯以疾卒赐祭及赙赠
　　○辛未免浙江江西湖广苏松民营造令馈运北京
　　○癸酉  上以永康侯徐安建平伯高福安乡伯张安年少未谙礼度命就国子监读书
　　大明太宗文皇帝实录卷二百六


大明太宗文皇帝实录卷二百七
　　永乐十六年十二月丙子朔  皇太子省牲于南郊  武当山宫观成赐名曰太岳太和山山有七十二峰三十六岩二十四涧峰之最高者曰天柱境之最胜者曰紫霄南岩上轶游气下临绝壑紫霄南岩旧皆有宫南岩之北有五龙宫俱为祀神祝厘之所元季兵毁至是悉新建宫五龙之东十余里名玄元玉虚宫紫霄曰太玄紫霄宫南岩曰大圣南岩宫五龙曰兴圣五龙宫又即天柱峰顶冶铜为殿饰以黄金范真武像于中选道士二百人供酒扫佃田二百七十七顷并耕户以赡之仍选道士任自垣等九人为提点秩正六品分主宫观严祀事上资  太祖高皇帝  孝慈高皇后之福下为臣庶祈弭灾沴凡为殿观门庑享堂厨库千五百余楹  上亲制碑文以纪之
　　○戊寅代世子逊煓薨讣闻遣官赐祭命有司治丧葬谥曰悼戾逊煓代王桂嫡长子狠傲荒淫违越礼法不顺其父云  命杨智为指挥使智都指挥佥事翱之子翱由羽林前卫军士从征历升指挥同知论平定九门功升河南都指挥佥事卒智应袭指挥同知  上念翱之绩特命袭指挥使
　　○己卯敕开平备御兴安伯徐亨曰天气已寒即率军士回北京  复工部左侍郎伏安伯安官初伯安有罪降营缮主事有言其干办才者故复之
　　○辛巳夜有星如斗大青赤色光烛地起自柳宿东行至近浊
