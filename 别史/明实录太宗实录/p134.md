<!-- { "loadSidebar": true } -->
　　○初谷王橞在长沙造谋事将发而召命遽至不得已就徵至是成国公朱勇都察院左都御史刘观同文武群臣奏言切闻封建亲支藩屏  宗社传之万年相为悠久此圣王之制也其有包藏祸心谋为不轨如周官之管蔡汉之淮南必至于割恩正法者亦圣王之制也诚以  宗社之安危生民之休戚公义所存不以私废今谷王橞包藏祸心以为天命可以幸求大宝可以力致诈为图谶造作妖言诳惑黎庶摇撼人心阴养无赖招纳亡命演习兵法私造战舰匿于浏阳僻处屯田积谷广设仓廒日夜砺兵器造作机弩毒矢专为反谋进贺冬至表文不行拜送尝目都指挥张成为师尚父呼宦者吴智刘信为国老令公又令巧匠制上元灯进奉就俾入内架构选壮士工习音乐欲献于朝冀供应殿庭逞其奸计蜀府崇宁王逃至长沙入其府内诈云建文君实不死来归于我欲与举事崇宁王不从留府中数月蜀王闻之遣人谕以祸福橞终不悛长史卢庭纲极谏既不能听又诬以死罪杀之大建佛寺私度僧尼祈天祷命擅磔杀无罪人投其尸水中迹其所犯大逆不道有非一端赖  天地  宗社之灵蜀王忠贞发其奸谋此而不诛何以示戒  皇上虽笃于亲亲有所不忍其如天下公义何伏请割恩正法必不可宥谨昧死以言前后章凡五六奏  上曰朕自有处置
　　○丙戌
　　○哈密忠义王免力帖木儿遣指挥脱脱不花贡马三百匹哈密回回马黑麻撒剌只等各贡方物
　　○丁亥
　　○叠州等处僧宗竹星吉等来朝贡马赐之钞币  是月禁交阯安息诸香不得出境
大明太宗孝文皇帝实录卷一百八十一


大明太宗孝文皇帝实录卷一百八十二
　　永乐十四年十一月戊子朔钦天监进永乐十五年大统历  上御奉天殿受之颁赐诸王及文武群臣  古里爪哇满剌加占城苏门答剌南巫里沙里湾泥彭享锡兰山木骨都东留山喃渤利不剌哇阿丹麻林剌撒忽鲁谟斯柯枝诸国及旧港宣慰司各遣使贡马及犀象方物
　　○己丑  诏户部岁给汉王赵王禄米各止万石  四川建昌卫土官指挥使安萨遣通事杨春等贡马赐钞币遣还
　　○辛卯
　　○以谷王橞谋逆事条示诸王并敕诸王议其罪
　　○癸己
　　○广东肇庆府高要县徭首周四哥等来朝籍其属八十七户男女二百二十四口愿入版籍供赋税赐钞币遣还
　　○乙未  皇孙曕埈垠曕墡曕堈曕墺冠
　　○丙申
　　○改山东道监察御史李琳于江西道  赐满剌加古里爪哇占城锡兰山骨都来溜山喃渤利不剌哇阿母苏门答剌麻林剌撒忽鲁谟斯柯枝南巫里沙里湾泥彭亨诸国及旧港宣慰司使臣宴
　　○戊戌
　　○四川天全六番招讨使司副招讨杨钦来朝贡马赐钞币遣还
　　○己亥
　　○赐哈密忠义王使臣脱脱不花等及哈密回回马黑麻撒剌只等宴
　　○庚子
　　○交阯土官都指挥佥事陈汝石遣其子文僚等进马谢恩赐钞币遣还
　　○辛丑
　　○周王橚率其子镇平王有爌宜阳王有火□弗等来朝宴周王于华盖殿赐从官宴于中右门令皇太子宴镇平王等于文华后殿其从官宴于西庑
　　○壬寅
　　○复诏群臣议营建北京先是  车驾至北京工部奏请择日兴工  上以营建事重恐民力不堪乃命文武群臣复议之于是公侯伯五军都督及在京都指挥等官上疏曰臣等切惟北京河山巩固水甘土厚民俗淳朴物产丰富诚天府之国帝王之都也  皇上营建北京为子孙帝王万之业比年  车驾巡狩四海会同人心协和嘉瑞骈集  天运维新实兆于此矧河道疏通漕运日广商贾辐辏财货充盈良材巨木已集京师天下军民乐于趋事揆之天时察之人事诚所当为而不可缓伏乞上顺  天心下从民望早敕所司兴工营建天下幸甚六部都察院大理寺通政司太常寺等衙门尚书都御史等官复上疏曰伏惟北京  圣上龙兴之地北枕居庸西峙太行东连山海南俯中原沃壤千里山川形胜足以控四夷制天下诚帝王万世之都也昔  太祖高皇帝削平海宇以其地分封  陛下诚有待于今日  陛下继  太祖之位即位之初尝升为北京而宫殿未建文武群臣合词奏请已蒙俞允所司抡材川广官民乐于趋事良材大木不劳而集比年  圣驾巡狩万国来同民物阜成祯祥协应天意人心昭然可见然  陛下重于劳民延缓至今臣等切惟  宗社大计正  陛下当为之时况今漕运已通储蓄充溢材用具备军民一心营建之辰天实启之伏乞早赐  圣断敕所司择日兴工以成国家悠久之计以副臣民之望  上从之  撒马儿罕土鲁番回回法忽儿丁等辞归赐之钞币
　　○丙午  敕交阯总兵官英国公张辅驰传还京
　　○丁未
　　○改汉府中护卫为青州护卫  夜有星如盏大赤色烛地出奎旁西行入室东
　　○戊申  命镇平王有爌宜阳王有火□弗及汉王子瞻  瞻垐域冠  上既至京师益闻汉王高煦纵护卫军士于京城内外劫掠私造兵器阴蓄异志怒甚犹隐忍未发但革其左右二护卫其官军悉调居庸关北立保安左右二护卫以处之
　　○己酉
　　○周王橚及镇平王有爌宜阳王有火□弗等还国宴如初至赐周王钞二万锭纻丝三百疋纱罗各百疋绢千疋兠罗绵五十二条火者二十八人马百匹镇平王等及从官赐赉各有差
　　○壬子
　　○冬至  上御奉天殿受朝贺大宴文武群臣及四夷朝使  赐占城国王占巴的赖使臣谢那该等宴仍命礼部赐钞及袭衣
　　○丙辰
　　○云南老挝宣慰使司宣慰使刀线歹孟艮府土官知府刀交各遣头目贡马及方物赐赉有差
　　○丁巳
　　○楚王桢来朝宴于华盖殿赐从官宴于中右门  徙山东山西湖广民二千三百余户于保安州免赋役三年  哈密忠义王免力帖木儿使臣脱脱不花及回回马哈麻撒剌只等辞归赐钞币有差
　　大明太宗孝文皇帝实录卷一百八十二


大明太宗孝文皇帝实录卷一百八十三
　　永乐十四年十二月戊午朔  上视牲南郊
　　○庚申
　　○楚王桢还王宴如初至赐马百匹鞍辔一副钞三万锭纻丝三百疋纱罗各百疋绢千疋胡椒千斤椰子千个红白兠罗绵五十二条及红撒哈剌狮子尾等物赐其从官钞有差
　　○辛酉
　　○修曲阜兖国复圣公庙时有司言复圣公庙坏  上曰国家重道遵师致严祀礼而庙宇不称是渎神矣渎神有愆奈何不谨命工部即遣官修治又命凡从祀诸贤之庙有坏皆修之  云南车里故宣慰使刀暹答子刀双孟遣人贡象马及金银器赐之钞币
　　○乙丑  腊日赐文武群臣宴  升锦卫千户贯义为指挥佥事命孝陵卫故指挥使梅永贞子永善袭职食禄不视事
　　○丁卯
　　○古里爪哇满剌加占城锡兰山木骨都束溜山喃渤利不剌哇阿丹苏门答剌麻林剌撒忽鲁谟斯柯枝南巫里沙里湾泥彭亨诸国及旧港宣慰使司臣辞还悉赐文绮袭衣遣中官郑和等赍敕及锦绮纱罗彩绢等物偕往赐各国王仍赐柯枝国王可亦里印诰并封其国中之山为镇国山  上亲制碑文赐之曰王化与天地流通凡覆载之内举纳于甄陶者体造化之仁也盖天下无二理生民无二心忧戚喜乐之同情安逸饱暖之同欲奚有间于遐迩哉任君民之寄者当尽夫子民之道诗云邦畿千里惟民所止肇域彼四海书云东渐于海西被于流沙朔南暨声教讫于四海朕君临天下抚治华夷一视同仁无间彼此推古圣帝明王之道以合乎天地之心远邦异域咸欲使之各得其所盖闻风而慕化者非一所也柯枝国远在西南钜海之滨出诸番国之外慕中华而歆王化久矣命令之至奉跽鼓舞顺附如归咸仰天而拜曰何幸中国圣人之教沾及于我乃数岁以来国内丰穰居有室庐食饱鱼鳖衣足布帛老者慈幼少者敬长熙然而乐凌属争竞之习无有也山无猛兽溪绝恶鱼海出奇珍林产嘉木诸物繁盛倍过寻常暴风不兴疾雨不作札沴殄息靡有害菑诚王化之使然也朕兹德薄何能若是非其长民者之所致欤乃封可亦里为国王锡以印章俾抚治其民并封其国中之山为镇国之山勒碑其上垂示无穷而丝以铭曰截彼高山作镇海邦吐烟出云为下国洪庞时其雨旸肃其烦歊作彼丰穰袪彼氛妖庇于斯民靡菑靡沴室家胥庆优游卒岁山之崭弓海之深矣勒此铭诗相为终始
　　○壬申
　　○历代名臣奏议书成先是  上以玺书谕皇太子令翰林院儒臣黄淮杨士奇等采右名臣直言如张良对汉高邓禹对光武诸葛孔明对昭烈及董贾刘向谷永陆贽奏疏之类汇录以便观览至是书成以进  上览而嘉之赐名历代名臣奏议因谓侍臣曰致治之道千右一揆君能纳善言臣能尽忠不隐天下未有不治观是书足以见当时人君之量人臣之直为君者以前贤所言便作今日耳闻为人臣者以前贤事君之心为心天下国家之福也遂命刊印以赐皇太子皇太孙及大臣  敕都督冀中马聚往湖广调长沙护卫官军三千戍守辽东二千戍宣府二千戍保安诸卫余调山东缘海六卫改仪正为正千户仪卫副千户典仗为百户校尉女户俱充军
　　○癸酉
　　○赐营西宫官军夫匠钞有差
　　○丙子
　　○升礼科给事中陈顺亲兵部主事陶土□荼为光禄寺丞三带州知州张彝为江西布政司右参议洮江州知州何广为湖广布政司右参议交阯布政司左参政刘本为山东按察使交阯按察司副使阮友彰为福建按察使兵科给事中高瑛为湖广按察司佥事  设永宁卫以统屯戍口北长安岭等处刑徒
　　○丁丑
　　○增设武功中卫中左中右中中前中后五千户所统南丹等卫改调官军及新编军匠
　　○己卯  皇孙生赐名瞻埏  皇太子第十子也  贵州布政司左布政使蒋庭瓒言本司及所属郡县俱系新设大小官员同日之任今三年例该给由而蛮夷之人难服易变若皆依例赴京水陆往复动辄经年况今土地贡赋正资清理金银坑治亦湏提督缺官抚字必致乖离乞令各官俟六年满日通具功迹赴京考核为便从之
　　○壬午
　　○升户科都给事中胡濙为礼部左侍郎兵科给事中米政为湖广按察司佥事
　　○甲申
　　○升翰林院修撰沈度为本院侍讲学士中书舍人沈粲为翰林院修撰粲度之弟也
