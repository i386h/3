<!-- { "loadSidebar": true } -->
　　○癸丑礼部尚书李至刚上言以为论道经邦必求贤才兴利除害必开言路昔  太祖皇帝励精图治听纳无遗三十年间化行俗羙  皇主即位以来悉遵成宪广开言路博采群谋凡有可行无不听纳然无知小人往往假此为名或搜求细事钳制诸司或怀挟私讐陷害良善或妄称奏诉躲避差徭或驰骋小才希求进用甚者无稽泛言烦渎  圣德虽称兴利除害其实假公营私诚宜榜示天下果有益国便民之事虽百工技艺之人皆许具实陈奏若官吏人等贪污颠倒曲直酷虐良善及婚姻田土军役等事必命自下而上陈告若有假以实封建言蓦越上司径赴朝廷干冒者治以重罪  上可之
　　○甲寅遣使以金印诰命赐朝鲜国王李芳远初朝鲜使臣言洪武中赐金印龟纽建文时更之请复旧制  上从其请命如旧赐之
　　○遣使赉诏谕暹罗国王昭禄群膺哆罗谛剌并赐之驼纽镀金银印
　　○遣左通政赵居任等使朝鲜赐居任等有差
　　○乙卯赐代王桂书曰别久怀思不忘闻弟在国纵杀戮取财物人甚苦之人言虽未可必信然告者众矣果若其言吾弟大谬夫天下之人皆  皇考四十年辛勤保餋以遗子孙今兄嗣位亦惟体  皇考之心保之爱之岂敢轻有所伤害而吾弟视之不如土芥杀之不如鸡豚夫其罪当杀犹请命于朝况不闻有罪吾弟纵恣暴戾如此独不记建文时拘囚困苦之辱耶今日脱吾弟囚辱复诸富贵安乐之地乃虐人无已人其谓我何其审思之有之则速改以从善果若无之亦须戒慎以弭人言庶副同气友爱之情
　　○肃王楧奏求书籍药材赐书报曰所求书籍今有者悉送去惟十七史诸书俟印装续送昔洪武中兄尝奏求乳香  皇考以分封供给有制不与贤弟其亮之
　　○命监察御史分诣各布政司巡视民瘼陛辞  上谕之曰父母于赤子先寒而备之衣先饥而备之食适其温饱之宜避温就燥以处之无所不尽其心人主为民父母理亦当然朕居深宫一饮一食未尝不念及军民然在下之情不能周知尔等为朝廷耳目其往用心咨访但水旱灾伤之处有司不言者悉具奏来军民之间何利当兴何弊当革者亦悉以闻
　　○丙辰  皇后千秋节命妇朝贺于坤宁宫四品以上命妇锡宴五品以下人赐钞一锭  升通州知州杜谅为狭西布政司左参议擢监生范绍冯添刘志聪吴祯徐仪彭建初孙恒敖惟善张信黄瑶王常俞骝周端丘陵李珣韩温刘凤苏冲葛忠逊边仲庸熊璞为给事中
　　○丁巳遣官释奠先师孔子  戊午祭  太社大稷  己未以大宁兵戈之后民物凋耗改宁王府于南昌是日遣王之国赐一万锭请制诗送之
　　○遣使赉书往迤北谕鞑靼可汗鬼力赤曰元运既衰我  皇考太祖皇帝受  天下抚有天下朕  太祖嫡子奉藩子燕恭承  天眷入继大统嘉兴万邦同臻安乐比闻北地推奉可汗正位特差指挥朵儿只恍惚等赍织金文绮四端往致朕意今天下大定薄海内外皆来朝贡可汗能遣使往来通好同为一家使边城万里烽堠无警彼此熙然共享太平之福岂不羙哉并遣敕谕虏太师右丞相马儿哈咱太傅左丞相也孙台太保枢密知院阿鲁台等以遣使往来之意赐马儿哈咱等文绮各二及赐朵儿只恍惚等白金钞币衣服有差
　　○命都指挥王观领鞑官察罕帖木儿等往水三万户赐纻丝衣各一袭钞币有差
　　○镇守辽东左都督刘贞奏虏寇攻懿路寨三昼夜破寨栅官军与战颇不利既而寇引去  上曰前闻虏声言欲侵宁夏今乃寇辽东此正欲牵制我以掩不备因敕边将谨守疆场虏至则相机行事既退不可穷追仍责贞曰屡谕尔制寇之方尔竟忽之比有可乘之机而逗遛不进遂至失利已往之事悔无及矣今当屯种之时备御之方切宜加意昼夜无怠如遇寇至相机应之务出万全盖事不可执一如冬裘夏葛必适时宜  敕宁夏总兵官左都督何福曰得辽东守将左都督刘贞奏云虏攻破懿路寨官军失利朕前闻虏寇声言欲攻宁夏今乃剽掠辽东此其谲诈声东掠西之术也辽东已有备宁夏尤宜防慎夙夜无忽如遇虏冲突慎勿轻战若有机可乘亦不宜失务在审度必出万全
　　○庚申赐北京行部侍郎李昶郎中徐岳主事汪新行后军都督经历陈智等钞有差时昶等新授官之北京故有是命
　　○辛酉太医院判汪伯善考满吏部举钦天监副徐伯阳不考核例请于  上从之
　　○癸亥祭先农亲耕籍田毕宴百官耆老
　　○申申字误应为甲字子武定侯郭英卒英凤阳临淮人有膂力善骑射挽强命中从  太祖高皇帝渡江取金陵以谨重见信任恒宿卫帐中从攻陈友谅于鄱阳及剿其余众于武昌皆贾勇争先继太将徐达常遇春下山东平中原克元都略定陇右及山后诸州前后遇敌往往先登陷阵斩获无算积功至都指挥留镇北平时人心未定绥靖有方召还升前军都督佥事平云南溪洞诸蛮论功封武定侯未几镇辽东同頴川侯傅友德平北虑给哈出复征虏寇于捕鱼儿海手办其酋蛮子太尉席卷牛羊辎重以归英为将善抚士卒人多用命大小百余战刀箭瘢被体若刻画然英毅之气濒老不衰  太祖末年旧人在者独英及长兴侯耿炳文特见倚重英居家善事亲闲暇喜观书年六十七卒  上辍视朝三日赐祭赙恤甚厚
　　○乙丑封皇长女永安郡主为永安公主以仪宾袁容为尉马都尉弟二女永平郡主为永平公主以仪宾李让为驸马都尉封弟四女为咸宁公主擢后军左都督宋晟次子瑛为驸马都尉尚之封秦愍王弟二子尚烈为永兴王弟三子尚煜为保安王册兵马指挥高志女为永兴王妃饶州致仕千户陈壐孙文为保安王妃封晋恭王弟三女为容城郡主
　　○遣司礼监少监侯显赍书币往乌思藏徵尚师哈立麻盖  上在藩邸时素闻其道行卓异至是遣人徵之
　　○改湖广按察司副使宋惟为狭西按察司副使
　　○升骁骑右卫指挥使朵罗歹为都指挥佥事光禄寺少卿王真永春为侯王宁子贞亮俱为羽林前卫指挥佥事
　　○谷王橞奏欲躬诣京师贺  万寿圣节  敕止之曰王之国日浅远道跋履为劳爱兄之情岂在于此其不必来赐橞羊五百腔
　　○鞑官伯帖木儿等率家属自＜土答＞滩来归至宁夏总兵官左都督何福遣送至京命伯帖木儿为指挥使赐钞二百锭彩币二表里纱罗衣五袭金带一仍命居宁夏修凤阳浮桥
　　○丙寅  命户部岁给驸马都尉宋琥宋瑛禄米各二千石修京师通济桥
　　○丁卯改前北平布政司杂造局广盈库隶北京行部
　　○改南昌左卫为南昌护卫隶宁夏王府营州左护卫为隆庆左卫右护卫为隆庆右卫中护卫宽河卫
　　○户部尚书夏原吉言云南麓川平缅宣慰司土官思伦发原输差发六千九百两续又增办一万八千两今思伦发卒前此有亏兑者皆已蠲之近西平侯沐晟言以后续认者难于为额俟二三年民食给足可令再输  上曰驭夷之道使知归向朝廷不失臣节可矣岂资其利耶止以原额为定增办者悉除之
　　○戊辰  上谕户部兵部臣曰数年用兵军民皆困今与之休息数有今擅役一军一民者处重法比闻卫所府县都不遵承仍袭故弊私擅差役如驱犬羊无复分毫矜恤之意是上不敬君命下不恤人穷人之苏息何时可遂尔等具申明前令自今有再犯者诛不宥
　　○左军都督佥事徐真卒真盱眙人父得洪武初以军功历襄阳茶陵二卫镇抚卒真嗣之累升锦衣卫指挥佥事三十二年升都指挥佥事守山东寻升左军都督佥事  上率兵南向真迎战于灵壁被获释之命督民屯田密云真嗜酒自至密云沉湎无虚日至是以醉死  命有司葬之
　　○己巳琉球国中山王察度遣从子三吾良叠等奉表贺且贡方物赐钞文绮表里及绢衣各一袭
　　○大名河间广平顺德真定保定等郡民饥诏户部遣官就各郡发粟赈之
　　○礼部言科举旧制应子卯酉年乡试去年兵革仓猝有未及举行者请以今年秋八月令应天府及浙江等布政司皆补试其北京郡县学校近废于兵者宜暂停止俟永乐三年仍旧乡试制曰可
　　○都察院奏定监生犯公罪依律纪录私罪当笞者罚历刑一年考勤谨者准历事监生出身平常者再历一年覆考当杖者断发充吏员资格出身
　　○辛未  上虑狱囚有淹滞冤抑然后施刑
　　○修皇城萧墙及卫士直庐
　　○改宁夏右卫为庆阳卫
　　○苏州府嘉定县言县有秦赵二泾旁近田地资其灌溉比缘潮汐往来沙土淤塞每遇早暵则泾旁之民种不入土近泾旧有小横沥乞＜锍-釒＞凿以通水利从之
　　○壬申  上以兴兵以来江淮及中原之人馈运战斗死亡者众而暴骨原野多未埋瘗命礼部暨都督府分遣人巡视督所在官司瘗之
　　○癸酉遣忠诚伯茹瑺往狭西营长安郡主府第
　　○甲戌  命郡王高煦率兵往开平操备谕之曰边报虏欲寇边方春兵民不得耕种朕所深虑命尔将兵驻开平虏至即相机剿除否则按兵待之庶边境之人得以尽力屯田然虏狡猾不可易视万一蹉失则损威招衅不可不谨王既行复赐书谕曰尔军起行惟声言往大宁既出关然后北行未至开平四十里即下营先遣精骑往侦动静勿令虏觉如虏不知我军出塞领众深入则多用火器遇夜令壮士劫其营亦可获功若与战则令武安侯郑亨居中安平侯李远居左武城侯王聦居右尔将精骑一二千往来策应寇败获其人勿轻杀寇遁毋利其牛马而穷追之若虑有实意来降误以为寇边而击之则沮后来者之心此须详审然受降之时尤须防其变诈古云受降如受敌制敌之策大概如此
　　○书谕长子世子曰闻虏欲犯边今命高煦将兵驻开平御之尔镇守北京于事宜用心经理将士起行之际赐宴及钞仍遣人督运粮饷随军而行不可缓也
　　○乙亥宁夏总兵官左都督何福言宁夏至庆阳诸驿其先每驿佥民马四匹茶马司拨马十匹相兼递送厥后布政司摘去民马今各驿止有马八匹或九匹者宜自宁夏抵邠州驿皆依旧设置而庆阳至曲子驿一百余里道路遥外马力艰辛合于中增设一驿宁夏四卫马步旗军二万四百一十三人见拨马步三千一百七十三人操练其余守城正军并纪录幼小之属不置外寔用一万四千一百八十四人耕田八千三百三十七顷有奇据汉延唐来二渠人当用耕牛一今缺牛四千一百有奇宁夏四卫见有粮料三十万二千一百石有奇而官军月支八千六百石有奇其来降鞑官已量给食米宜寔授职事分置各卫依例支降  上从之命有司给驿马屯牛
　　○初云南曲靖开中盐粮每引米二石商民以所定米太多中纳者少随亦停罢至是户部以闻命减轻为一石五斗仍旧开中
　　○丙子户部言彰德卫辉民牧养宁山等卫屯牛多死未偿今屯军缺牛耕种请督之偿  上曰民劳之苏宜令缓偿明年岁丰纳米屯军缺牛者有司市给之
　　○命陈斌为中奉大夫宗人府仪宾以晋恭王弟三女容城郡主配之斌太原右护卫指挥寔之子先期礼部言旧制郡主在京师者其婚礼合用冠服仪仗鞍马等件皆朝廷给与今在王国郡主婚礼合用仪物未有定议命如例给之
　　○丁丑  命刑部自今能捕获强盗者赏银五十两彩币四表里钞二千贯仍给犯人财产两邻知而不首与同罪盗能自首者免其罪仍依例给赏
　　○给云南僧度牒
