<!-- { "loadSidebar": true } -->
　　○辛巳建阳卫镇府戡以罪逮至戡  孝慈高皇后戚属时守徐王坟于宿州纵恣不法  上以先后之亲特宥之戒之曰古之贤外戚皆务守法法者防制于未然遵之则吉违之则凶朕为天下主一遵  皇考成宪不敢违尔乃敢恃恩纵恣藏匿逋逃轻犯国法朕念  皇妣之亲姑曲法宥尔宜改行为善庶几享福若复不改国法不能容矣慎之慎之  琉球国王思绍遣侄三吾良亹等来朝贡方物命礼部宴赉之
　　○己酉冬至  上御奉天殿受朝贺大宴文武群臣及四夷朝使  是月  上念真定徐州齐眉山灵壁藁城夹河旧战斗之所有战死者虽尝遣人收瘗犹虑未尽遂遣监察御史张俨等巡视督有司遍行收瘗有暴露者罪坐所在官司
太宗文皇帝实录卷一百二十一

太宗文皇帝实录卷一百二十二
　　永乐九年十二月丁亥朔
　　○己丑鞑靼太师阿鲁台遣使彻里帖木儿等贡马千匹命礼部给马直赐彻里帖木儿彩币有差  庚寅册黔国公沐晟女为赵王高燧妃黔国威毅公吴复孙女为通山王孟爚妃  脩浙江临山卫余姚千户所城池
　　○壬辰平阳王济熿言连岁以谷不熟减支禄米今资用缺乏  上命户部岁以二千石给之  遣指挥木答哈阿升哥赍敕谕福余朵颜泰宁三卫头目昔兀良哈之众数为鞑靼抄掠不能安处乃相率归附誓守臣节我  太祖高皇帝矜厥困穷设福余朵颜泰宁三卫而授尔等官职俾各领其众臣属既久后竟叛去及朕即位复遣人来朝朕略其旧过加意抚绥数年以来生聚蕃息朝廷于尔可为厚矣比者尔等为本雅失里所胁掠我边卒又遣苦烈儿等绐云市马实窥伺狡诈如此罪奚可容今特遣指挥木答哈等谕意如能悔过即还所掠戍卒仍纳马三千匹赎前罪不然发兵诛叛悔将难追
　　○甲午腊日赐文武群臣宴  升北京道监察御史钟永用为福建按察司副使倪怀敏为江西按察司佥事刑部主事王霖为湖广按察司佥事  云南土官潞江安抚曩壁金齿永昌千户刀招硬来朝贡象马及金银器悉赐钞币
　　○乙未雨雪寒甚  上御武英殿召礼部尚书吕震谕曰昔奸臣构凶朕率师征讨当风雪苦寒之际将士有堕指裂肤者而勇气不衰今  宗社已安朕居天位适对此景思昔艰难恻然动心凡诸靖难将士各赐之钞都指挥人三百贯指挥二百五十贯千户卫镇抚二百贯百户所镇抚百五十贯旗军百贯故官并总小旗父兄尝在军中冻伤者皆如例  以灾免顺天府涿州太兴等州县永乐八年税粮二万七千二百一十八石草百八十一万三千余束
　　○丙申  赐鞑靼太师阿鲁台使臣彻里帖木儿云南土官潞江安抚曩壁永昌千户刀招硬等宴
　　○丁酉晋王济熺以其世子美圭来朝命韩王冲＜火或＞宴济熺
　　○戊戌鞑靼太师阿鲁台使臣彻里帖木儿等辞归遣中官云祥指挥岳山等赍敕赐阿鲁台金织文绮表里并送其兄阿力台及其妹归二人者阿鲁台同产兄妹洪武中官军至捕鱼儿海悉俘以来后有闻于  上者召至厚遇之至是因其使至皆重赐遣归
　　○庚子庆王＜木旃＞代世子逊煓还国赐宴如初至赉予有差
　　○辛丑  敕刑部都察院大理寺臣曰圣王治天下未尝废刑亦未尝毫发不慎朕屡谕尔等详慎刑狱非极恶重罪者遇盛寒暑必存恤之比闻徒流罪以下往往有死于狱者又蔽不以闻夫杀一微物有阴祸人命甚重尔等怠肆如此天鉴在上其能免乎已往之事姑不问自今致勤夙夜无蹈前过苟复蹈之国有明宪
　　○壬寅  上谕工部臣曰雨雪连日朕与卿等犹不免惮寒何况下人京城之中军士离聚艰难有出征者有守卫者独妻子在营此际寒冻不能出门户而薪炭踊贵数倍盖有饮食不能以时者今抽分处积薪不少每户给百斤出征者三倍给之不可稽缓
　　○癸卯  命晋世子美圭冠  澧阳郡主薨讣闻命礼部葬祭如礼主楚昭王第七女也  刑科给事中柯荣有罪谪戍边
　　○甲辰晋王济熺以其世子美圭还国赐赉特厚  命皇太子送至三山门
　　○乙巳  命孔子五十五代孙克中为曲阜县知县时曲阜知县孔希范以自青辞  上命衍圣公孔彦缙举族人之贤者代之彦缙以克中言遂命之仍赐敕勉励  设北京定州永丰仓置大使副使各一员
　　○丙午赐都督柴别里哥及琉球暹罗等国使臣邬赖察其等云南潞江安抚曩壁等宴
　　○丁未刑科都给事中曹润等劾奏中军都督佥事徐膺绪纵家僮凌虐平民邀夺官粮请付法司正其罪  上特宥之命坐其家僮
　　○戊申置云南邓川州上关仓大使副使各一员
　　○己酉都督吴永诚遣子指挥佥事管者及都指挥脱欢台遣人贡马悉赐钞币仍给马直别赐管者钞三千贯彩币四表里给诰命嘉其讨捕凉州叛寇之功
　　○庚戌礼部尚书吕震言京卫官军俱赐棉花棉布为冬衣各卫寄居鞑靼官军宜准此例赐之  上曰待远人当厚命赐都督都指挥指挥皆织金纻丝衣千百户卫所镇抚纻丝绫衣舍人头目绢衣旗军人等胖袄裤鞋
　　○辛亥凉州卫指挥远丹等遣子哈刺那海等贡马赐之钞币
　　○壬子升四川成都府知府贾瑜为福建布政司左参政饶州府知府李益为山西布政司右参政浙江按察司佥事唐泰为狭西按察司副使户部主事徐让为本部郎中以吏部言瑜等为知府善于抚字得民心泰与让亦能举职皆满九年有治绩无私过故升用之  上顾礼部尚书吕震曰朕恒访问守令能爱民者少瑜等奉法循理得郡人心可为贤守泰等有年劳而无过皆可嘉也各赐钞百贯礼部仍宴劳之又曰自今郡守九载无过升用者准此例  广东琼州府临高县吏王寄扶奉命招至生黎二千余户而以峒首王乃等来朝命寄扶为县主簿赐冠带钞币赐王乃等钞有差  监察御史王会等劾奏左佥都御史刘翥不究心刑狱且每旦奉天门朝退不诣文华殿侍班径趍直房坐卧自便但令首领官启事大臣不敬如此何以率下乞正其罪  上曰御史言当理太子君之副慢太子即慢君洪武初懿文太子召中书左丞杨宪不即至  皇考闻之震怒未几竟坐极刑前鉴不远翥敢蹈覆辙乎今姑宥之再犯必置重典  大理寺右丞寺丞陈援有罪下狱
　　○癸丑云南丽江军民府正千夫长阿束并蒙化等州土官知州左禾令等来朝贡马赐钞币有差
　　○甲寅安王楹平阳王济熿来朝各赐宴如例  撒力等卫女直野人头目别里哈等来朝贡马命为指挥千百户等官赐袭衣钞币有差
　　○乙卯脩湖广夷陵千户所城垣
　　太宗文皇帝实录卷一百二十二
太宗文皇帝实录卷一百二十三
　　永乐九年闰十二月丁巳朔  上视牲南郊  敕平阳王济熿曰今命尔居平阳其益勤学问端乃身心谨守法度用效藩屏以副朕望  敕谕五府六部臣曰朕祇奉  天命嗣承鸿业为天下军民之主自即位以来拳拳以安利为心简贤任能用之抚字明黜陟赏罚以申劝惩数遣使四方咨问疾苦凡有言者罔不嘉纳于今十年军民困毙犹未苏息  惟厥咎非长之者之未得其人与昏懦阘茸者不达政体贪黩苛刻者不恤人穷甚者牵于私意颠倒是非其耳目之官所当纠举率为身计缄默坐视民之不安非由此与斯皆朕委任失当之过今有可以革斯毙之道及军民有所未便者卿等即条析以闻朕虚己以俟焉
　　○己未吏部尚书兼詹事府詹事蹇义同六部尚书等官上言十事其一曰在外布政司按察司府州县官职在承流宣化以抚字为职必须得人然得人之道在铨选精严荐举有法宜令在内文职七品以上及近侍官在外五品以下及县正官各举所知五品以下官及无过犯民人贤能廉干堪任牧民及居风宪者一人吏部考验如果贤能量材擢用其所保非才或授职之后阘茸贪污举主连坐其二曰在外诸司官吏即令虽有所辖上司及巡按监察御史考察然率苟应故事而已宜从吏部都察院申饬务在考察严明贤否有别若因循苟且仍使不才者侥幸在职所辖上司以违制论分巡按察司官及巡按御史各以失职论其所属官员在任应考而夤缘推避及所辖上司不依期考察者事发各坐以罪其三曰在外军民利病未尽上达者盖由诸司官吏不恤下情共为蒙蔽宜选在京四品以上文职官廉明谨厚者分行天下询访军民利病廉察官吏贤否举求遗逸敦礼高年存问孤穷伸理冤滞则下情庶可周知官吏有所恐惧其四日刑部都察院职典刑名而大理寺尤专详谳居是职者必得其人其官属宜从堂上正佐官精加考核庸劣不称者黜之贪婪苛刻者罪之其有作奸犯科者责令互相纠举不许故纵违者一体论罪其五曰旧制刑部都察院罪囚皆送大理寺审录无冤然后发落有异词者驳正之所以法得其平罪得其当今大理寺乃同原问官会审设有冤抑囚何敢辩宜令如旧制敢再紊成法者罪之其六曰在京各卫成造海船等件所用物料虽是官给然有匠作原计数少或该库放支斤两不足率令军民赔补头会箕歛侵损非细宜令工部委官与管工官从实覆计不足之数官为补支不得科扰军民该库关领之际必依足数放支巡视御史等官就于库外覆较明白封记放出若官吏减损其数而御史等官不行执法从公较验一体罪之其七曰工部买办诸色物料中间或京库见有或非急用之物一概派下有司得以科扰作毙宜令工部查非急用之物即皆停止若京库见有则就关支免致科派民受其害其八曰各处人民赔纳官物多有贫难赔偿不得而以其情告官官不为理更加督促计穷势迫愿投充军原其本情岂所得已今后若有此等合准所告其赔偿官物免追其九日各处逃军逃囚多有藏匿山林畏罪不出因而纠众为非宜令兵部榜谕许以自新就于所在官司首告与免本罪军还还伍囚送所司发落其十曰各处犯罪问发北京为民及充军种田者或有逃逸例皆全家起发若其原籍丁多粮重应当别差及充军等项全家起发似亦未宜今后如有此等止取一丁连家小先发赴屯俟得原逃正身依律断遣免其全家起发  上览而是之命所司速行之  户部言诸王岁给禄米比来旱潦少收宜略樽节命代辽宁伊秦及靖江王府皆循旧例沈唐郢鲁王府俱依  太祖训万石内岁给米三千石余支钞安王府岁给米千石顺阳王五百石余皆支钞候屯田积谷多仍全给之
　　○庚申居宁夏都指挥佥事韩诚来朝初诚豫言鞑靼别部同居宁夏者有怀二之心  上未忍发既而果叛为镇兵所擒斩获相半至是诚来朝  上曰朕于远人来归者皆推诚待之不疑早从尔言发兵擒叛何至多损物命然初之不发兵者犹欲怀之以恩不谓豺狼不可驯今彼悉皆擒戮皆其自取也然尔之忠诚明于几先朕嘉念不忘自今更加勉之命礼部赐诚钞二百锭羊十羊□空酒五十瓶仍宴之于会同馆  是日户部言广东雷州府九月飓风暴雨遂溪海康二县坏庐舍千百余间田禾八百余顷民溺死千六百余人府县匿不以闻  皇太子曰守令民之父母不恤其患又不以闻是岂有人心令御史按视鞫治
　　○辛酉安王楹还国宴于华盖殿赐赉而遣之  赐都督柴别力哥及朝鲜暹罗等国使臣宴
　　○壬戌复狭西布政司杨恭官恭有罪落职谪狭西行都司办事至是念其洪武中近臣被黜于建文时特宥而复之  别失八里王马哈麻遣使马黑麻等贡马及文豹命礼部宴之
