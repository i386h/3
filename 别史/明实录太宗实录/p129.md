<!-- { "loadSidebar": true } -->
　　○癸巳  敕开平备御成安侯郭亮都指挥齐安等曰得辽东谍报阿鲁台遣人徵朵颜等卫兵言瓦剌人马已到阿忽马吉之境宜昼夜谨备不可怠忽  中官李达吏部员外郎陈诚等使西域还西域诸国哈烈撒马儿罕火州土鲁番失剌思俺都淮等处各遣使贡文豹西马方物诚上使西域记所历凡十七国山川风俗物产悉备焉哈烈一名黑鲁在撒马儿罕西南去狭西肃州嘉峪关万一千一百里其地四面多山中有河西流城近东北山下方十余里国主居城东北隅垒石为屋平方若高台不用栋梁陶瓦中敞虚室数十间窗牖门扉雕花纹绘以金碧地铺毡■无君臣上下男女相聚皆席地跌坐国主衣窄袖衣及贯头衫戴小罩剌帽以白布缠头辫发后髢服制与国人同但尊称之曰锁鲁檀盖华言君至也上下相呼皆称名相见惟稍屈身初相识行大礼则屈一足三跪男女皆然饮食不设匕筯酿酒多用卜萄饮则坐于地大宴会则设小几案尊者饮下人皆跪酒行则陈币帛次进珍宝又次进金银钱布之坐上余者撒坐间左右执事者竞拾之諠哗大笑名曰喜钱市中交易用银钱大三等下人私造无禁造成输税于国主用印记无印者禁不用市易诸物皆有征税什取其二以资国用不置斗斛惟用权衡不设官府惟设管事者称之曰刀完国主与管事者凡有事施行用纸直书其事各以花押为记花押之制以金银为戒指上鑴其名国无法律不施刑罚伤人命亦止于罚钱婚姻以姊妹为妻妾同居男女相混男子髡首缠以白布妇女亦白布蒙首略露双眸丧则易以青黑居丧止百日葬不用木棺以布囊裹尸瘗之常于坟墓设祭家不祀祖宗亦不祀鬼神惟重拜天之礼凡拜天若聚会则择日行之无月朔甲子择日每七日为一转周而复始聚拜之所筑大土屋众皆班列其中一人大呼则皆拜每岁二月十月为把斋月昼不饮食至暮乃食周月始食荤则聚众射葫芦其制植长竿高数丈竿末悬葫芦中藏白鸽一双跃马射之以破葫芦鸽飞者为得采国人有通回回教经者众称曰满剌为国主所尊敬城中置大土室中设一铜器周围数丈上刻文字如古鼎状游学子弟皆聚此若中国大学然有善步走者日可行三二百里盖自幼习步有急务令持箭走报其俗侈靡用度无礼节其土沃饶气候多暖少雨土产有白盐铜铁琉璃金银珊瑚琥珀珠翠之属多育蚕善为纨绮木有桑榆柳槐松桧白杨果有桃杏梨李葡萄石榴谷有麻豆菽麦粟兽有狮豹良马牛羊鸡犬狮子生于阿木河芦林中云初生时目闭七日始开土人恒于目闭时取之调习其性稍长大则不可驯驭云撒马儿罕在哈烈东北去狭西肃州卫嘉峪关九千七百余里去哈烈二千八百余里地宽平土壤膏腴有大溪绕城东北流城广十余里开六门其北有子城国主居之城中居室稠密西南诸番百货多聚此交易用银钱本国自造其俗禁酒屠牛羊者瘗其血城东北隅有土屋为拜天之所规制甚精柱皆青石雕镂花纹设讲经之所以泥金书经裹以羊皮人物秀美工巧过于哈烈而风俗土产与哈烈同俺都淮在哈烈东北去撒马儿罕千三百六十里城居太村周十余里人民繁庶风土物产同哈烈今为哈烈属国八答商一名八里在俺都淮东北城周十余里居平川地广无险要其南近山食物丰饶西南诸番人亦聚此市货今哈烈沙哈鲁遣其子守之迭里迷在撒马儿罕西南去哈烈二千余里城在阿木河东岸城内外居民数百家孳畜蕃息河多鱼河西多芦林狮子所产处也沙鹿海牙在撒马儿罕东五百余里城在小岗上广数里西北临河河名火站水势冲急架浮梁以渡亦有小舟南近山居人依崖谷多园林西行过一大川二百余里无水间有水多咸地生臭草茎高尺余枝叶如盖煮其液成膏即阿魏又有小草高一二尺枝丛生棘剌叶细如蓝秋深露凝结枝上如珠食之味甘如饧采煮为糖名达郎古宾塞蓝在达失千之东去撒马儿罕千三十里城周二三里四面平旷居人稠密树木深蔚五谷蕃殖秋夏间草中生黑蜘蛛甚小噬人遍体皆痛治之法以薄苛枝扫痛处又以羊肝擦之诵经一昼夜痛方息而遍体皮肤皆蜕六畜被伤者多死凡止宿必择近水之地可以避之渴石在撒马儿罕西南约二百六十里城居大村周十余里环城多水田南北近山西行十数里俱小山多苾思檀果树又西行三百余里有大山屹立中有石峡高数十丈如斧截齐峡口有门名鉄门关路通东西养夷在塞蓝之东三百六十里城居乱山间东北有大溪西流入大川行百里荒城盖其地界乎别失八里蒙古部落之间别失八里沙漠之地也今马哈麻王子主之马哈麻者元之余裔袭封居此无城郭宫室随水草畜牧居则设帐铺毡■寒暑坐卧于地其王戴小罩剌帽簪鹚鵅翎衣秃袖衫削发贯耳妇女以白布裹首缠项衣窄袖衣饮食惟肉酪间食米面不酿酒惟饮乳汁间种穄麦及织毛布为衣地有松桧榆柳细叶梧桐六畜羊马最广多雪霜风气极寒深山大谷六月亦飞雪人性犷戾君臣上下无体统询其国人云故疆东连哈密西至撒马儿罕后为帖木儿驸马侵夺今西至脱忽麻北与瓦剌相接东南抵于阗阿端于阗有河河中产玉又有哈石之地亦产宝石金银云火州在柳城西七十里城北近山其地多热山青红若火故名火州城方十余里僧寺多而居民少东有荒城盖古高昌国治也汉西域长史戊己校尉亦居此今隶别失八里柳城古柳中县在火州东去哈密千余里经一大川至其国地皆沙碛无水草道傍多骸骨土人相传有鬼魅行旅或早暮失侣多迷死出大川度流沙河有山青红如火焰山下城屹然广二三里即鲁陈城四面多田园流水环绕树木阴翳土宜穄麦豆麻桃杏小枣瓜胡芦之属而葡萄最多小而甘无核者名锁子葡萄畜有牛羊马驼气候和暖人皆醇朴男子椎髻妇人蒙皂布垂髻于额俱衣胡服男子削发戴小罩剌帽号回回妆妇女白布褁头号畏兀儿妆方音皆畏兀之语风俗大略与火州同土鲁番在火州之西百里即古交河县之安乐城城方一二里地平气候多暖少雨雪土宜麻麦有桃李枣杏葡萄畜多羊马城中有屋舍居人信佛法多建僧寺故老云其国在汉为车师唐为伊西节度之地城西二十里有小城名崖儿城中有断崖其下二水交流倚崖为城故名城广仅二里居民百余家相传故交河县治所又云古车师国王居此今其地并入土鲁番矣盐泽在崖儿城西南去土鲁番城三十余里城居平川广二里居民百家城北有矮山产石盐坚白可琢为器盛肉菜食之不必和盐故名盐泽哈密居平川城州三四里开二门东有溪西北流地咸卤间有揪杏农耕须粪壤所种惟豌豆二麦其北有山与瓦剌相界其西接火州等城故哈密为西北诸胡往来要路人性犷悍与蒙古回回杂处礼俗各异达失千在塞蓝之西去撒马儿罕七百余里城周二里居平原四外多园林果树土宜五谷居民稠密负戴则任车牛卜花儿在撒马儿罕西北七百余里城周十余里居平川民富庶户以万计地卑下气候温和冬月亦食鲜菜土产五谷桑麻丝绵布牛羊鱼天鹅鸡兔皆有之
　　大明太宗孝文皇帝实录卷一百六十九


大明太宗孝文皇帝实录卷一百七十
　　永乐十三年十一月甲午朔  书谕皇太子曰明年正月十三日大祀  天地命尔行礼其格共乃事钦哉钦哉  行在钦天监进永乐十四年大统历  上御奉天殿受之颁赐诸王及文武群臣  夜荧惑犯进贤星
　　○丁酉
　　○赐哈烈撒马儿罕火州土鲁番失剌思俺都淮等处使臣癿不花等及郎古卫指挥速苦等宴
　　○戊戌
　　○修兰州卫城
　　○己亥
　　○八百大甸宣慰使刀招散遣头目板羡等贡方物赐之钞币
　　○庚子
　　○行在兵部尚书方宾等言军政修明武备整饬则国家无警急之虞我  太祖高皇帝肇造区夏法令严明将士用命东征西讨用集大勋  皇上肃清内难祇守成宪屡垂戒敕为将者必体士卒之心为兵者必听将帅之命如身之使臂臂之使指队伍整齐兵甲坚利庶几可以御侮靖乱安内服外而今之掌军卫者略不究心一遇徵发百弊并见士卒精壮者诈为罢软不行将校畏怯者谬托事故免故皮败纸联以为甲腐觔角合以为弓其他器械敝陋尤甚苟且因循积有年岁既往之罪必须追究庶几将来有所警戒  上是其言因谓宾等曰今后徵发令总率之人各选部属庶几可得精壮其器可遣御史阅视务得坚利不如令者皆罪之  行在礼部尚书吕震奏麻林国进麒麟将至请于至日率群臣上表贺  上曰往者翰林院言修五经四书及性理大全书成欲上表进朕则许之盖帝王修齐治平之道异于此有益世教可以进表麒麟有无何所损益遂已
　　○癸卯  敕镇守宁夏宁阳侯陈懋及缘边诸将曰今天寒地冻正虏骑剽窃之时宜严兵以备
　　○丙午冬至  上御奉天殿受朝贺大宴文武群臣及四夷朝使
　　○丁未
　　○忽忽八河女直野人头目阿当哈等五十六人来朝贡马命为指挥千百户赐赉遣还
　　○己酉
　　○哈密忠义王免力帖木儿并都指挥木纳法虎儿丁等遣使贡马及乞儿麻回回火思老等来朝贡马赐钞有差  琉球国中山王思绍所遣使臣直佳鲁犯法坐诛遣使赍敕谕思绍曰比王所遣直佳鲁等来京朕优待之及还至福建乃肆狂悖擅夺海舡杀死官军殴伤中官夺其衣物直佳鲁首罪当寘大辟命法司如律其阿勃马结剌等六十七人与之同恶罪亦当死春王忠诚特遣归俾王自治自今遣使宜戒约之毋犯朝宪
　　○庚戌
　　○赐庆王＜木旃＞西马及兠罗锦被
　　○辛亥  敕周王橚王楧王晋王熿秦王志堩各于护卫选步骑兵五千命官管领以明年正月赴真定操练  敕狭西甘肃宁夏大同辽东诸守将及河南山东山西狭西都司中都留守司徐宿沂邳淮安扬州武平归德睢阳潼关诸卫曰安天下者不可一日忘武备故军士必练习器械必锋利队伍必严肃  太祖高皇帝时常川操练赴京比试阅其能否朕即位以来屡敕天下整肃军伍及有征调精壮者甚少敕至即选所属步骑兵遣能干指挥千百户统颁以明年春狭西甘肃官军驻真定余悉驻德州操练俟赴北京阅试命哈密忠义王免力帖木儿使臣赤丹不花为指挥佥事撒都儿为副千户买丹为百户薛丹为所镇抚  云南麓川平缅宣慰使思任发遣人贡方物赐思任发金织文绮纱罗绒锦
　　○壬子
○麻林国及诸番国进麒麟天马神鹿等物  上御奉天门受之文武群臣稽首称贺曰  陛下圣德广大被及远夷故致此嘉瑞  上曰岂朕德所致此皆  皇考深仁厚泽所被及卿等勤劳赞辅故远人毕来继今宜益尽心秉德进贤达能辅朕为理远人来归未足恃也  朝鲜国王李芳远遣陪臣朴子青等贡方物赐之钞币
　　○癸丑
　　○修羽林右卫刁家圩屯田堤岸圩在上元县大江中洲屡为风潮冲圯故也
　　○甲寅
　　○巡按贵州监察御史鲁琛言近子平苗贼杀虏施溪长官司人民总兵官都督梁福都指挥田文奉命守边全无备御之方致寇恣肆良民受害请罪之  上命封所劾章示之俾尽力讨贼以赎罪
　　○乙卯  敕岷州西宁临洮各卫选土官舍人余丁不限名数以明年春赴北京操练
○丙辰　　
