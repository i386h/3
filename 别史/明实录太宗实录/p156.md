<!-- { "loadSidebar": true } -->
　　○乙巳  命英国公张辅等同六部官议北征馈运辅等议分为前后运前运随大军行后运稍后前运合用总督官三人隆平侯张信尚书李庆侍郎李昶车运驴运各分官领之领车运者二十六人泰宁侯陈愉都督张远吴颙都御史王彰侍郎张本伏伯安指挥十人郎中员外郎主事五人监察御史五人领驴运者二十五人镇远侯顾兴祖都督张安尚书赵羾侍郎崔衍都指挥李得指挥十人郎中员外郎主事五人监察御史五人后运惟车辆合用总督官二人保定侯孟瑛遂安伯陈英为之副者二十七人侍郎郭敦都指挥陈景先指挥十人监察御史五人郎中员外郎主事十人仍命孟瑛陈英率领马军一千步军五千护送前后运共用驴三十四万头车十一万七千五百七十三辆挽车民丁二十三万五千一百四十六人运粮凡三十七万石从之
　　○丁未  命永兴懿简王庶长子志璞袭封永兴王次子志埁为镇国将军懿简无嫡子故也
　　○后军都督佥事程宽卒宽隶上人有胆气熟武事洪武中袭父职为蔚州卫百户从  上平定内难以功累升狭西都指挥同知从征交阯还升前军都督佥事改后军至是以疾卒赐祭葬如例追封奉天翊卫宣力武臣特进荣禄大夫柱国保昌伯谥忠威
　　○乙卯改山西左参议金恕于交阯布政司
　　大明太宗文皇帝实录卷二百四十六


大明太宗文皇帝实录卷二百四十七
　　永乐二十年春三月戊午朔
　　○己未  命故永新伯许成子贵袭成原职羽林前卫指挥使左军都督佥事王勇子智袭金吾左卫指挥使羽林前卫指挥使萧尚都侄孙文刘旺弟英济州卫指挥使王胜子敬金吾右卫指挥同知李让侄通孝陵卫指挥同知魏兴侄暹府军右卫指挥同知魏荣侄通燕山右卫指挥佥事马谅弟全各袭职金吾前卫指挥使苏得子显金吾左卫指挥同知王荣子贵指挥佥事李志子忠羽林左卫指挥同知袁辅子广虎贲左卫指挥同知张遇子荣羽林右卫指挥佥事谭成子青羽林前卫指挥佥事八郎子可里帖金吾右卫指挥佥事冯荣子或通州卫指挥佥事失刺歹子北斗奴各代职
　　○辛酉灵藏赞善王吉刺思巴监藏巴藏卜遣使汝奴星吉等贡马赐之钞币
　　○夜月犯毕宿
　　○癸亥直隶永平卫言本卫大小关口二十四所守关军士不敷军器缺少乞于抚宁兴州右屯开平中屯三卫军士中摘拨守把给与军器从之
　　○甲子赐都指挥佥事韩朵罗帖木而致仕
　　○丙寅户部言直隶开州徐州高邑灵寿栾城等州县饥民  上慨然叹曰君以民立国古人所以致雍熙之世者其道始于民足衣食虽有水旱灾伤而民不致于饥窘者则恃蓄积有数但如汉文景之世太仓之粟陈陈相因唐太宗时民间斗米三钱行旅不赍粮亦何忧水旱  皇考置预备仓出内帑易粟储之以赈饥荒此诚良法然有司必至饥民嗷嗷始达于朝文必待命下乃赈之其馁死者已不逮矣其令有司今后遇饥荒急迫即验实发仓赈之而后奏闻可也今各处所奏民饥宜急遣官赈之
　　○辛未夜月掩食土星
　　○甲戌哈密忠义王免力帖木儿遣使赤丹卜花土鲁番等处遣使阿儿禄等贡马赐钞币有差
　　○乙亥边将奏虏寇阿鲁台犯兴和先是阿鲁台为瓦刺马哈木等所败穷蹙日甚以其妻努部落奔窜而南保息塞外遂奉表称臣遣使贡驼马  上曰虏性黠诈势穷来归非其本心然天地之仁发育而已其有所择哉遂纳其贡而礼其使认封阿鲁台为和宁王母妻皆为夫人赐金帛俾仍居漠北阿鲁台感  上恩德屡遣使贡马又遣其子来朝数年畜牧益蕃生聚益富而凶悖之心复萌其朝贡之使既归往往就途劫掠朝廷使者至彼或恣慢侮亦有拘留之不以礼待者其部属屡为边患每因其使行诚谕之而怙终不悛至是大寇兴和亲征之议遂决在廷文武之臣群谋佥同命五府整兵户部理馈饷诹日启行遂担将士
　　○修抚宁卫城
　　○丁丑以亲征告  天地  宗庙  社稷  命皇太子监国谕之曰军国之务重当明勤慎以处之明则能照物恕则能体物勤则无怠事慎则无败事脩是以率下庶几其可
　　○戊寅軷祭于承天门遣官告旗纛太岁风云雷雨等神  车驾发北京遣官祭居庸山川晚次榆林
　　○辛巳驻跸鸡山虏之寇兴和者闻  上亲征遂夜遁诸将请急追之  上曰虏非有他计能譬诸狼贪一得所欲即走追之徒劳少俟草青马肥道开平踰应昌出其不意直抵窟穴破之未晚  敕前锋都督朱荣等令驻兵雕鹗俟大军至乃行仍敕将士严备御
○命故都指挥使王唤子祥为燕山左卫指挥使唤初为燕山左护百户从  上靖难攻城败敌屡效劳勚累升至都指挥使命守兴和永乐二十年三月胡寇围城唤奋死战殁云　　    
○癸未驻跸宣府下令军中爱惜战马
　　○敕保定侯孟瑛等率官军及幼军于北京操备
　　○以擒鞑贼功升金吾左卫指挥使施聚为都指挥佥事
　　○甲申飨将士
　　○乙酉山东河南西帝市驴二十余万至命给士卒
　　大明太宗文皇帝实录卷二百四十七


大明太宗文皇帝实录卷二百四十八
　　永乐二十年夏四月丁亥朔享太庙命皇太子行礼  敕皇太子凡官军以罪系法司者悉宥之送军前立功
　　○戊子  命武安侯郑亨以卒万人修龙门道路
　　○己丑赐将士钞公五十锭侯四十锭伯三十锭官一品二品二十锭三品四品十锭五品九锭六品以下五锭军士十锭
　　○庚寅毛怜卫指挥猛哥不花等率子弟部属从征者俱至赐弓矢裘马等物
　　○是日吏部尚书兼詹事府詹事蹇义言巡抚至直隶凤阳府頴州民多缺食乞以见储粮赈之  皇太子从之凡给粟八万六千八百八五十石
　　○辛卯  命太医院增医士于各营谕之曰将士国家爪牙今从征在外朕夙夜念其艰难食则虑其饥衣则虑其寒惟恐有失所者人风雨寒暑饥饱忧劳不调皆足致疾况一身远役哉其令医者朝夕巡视各营将士有疾者与善药勿苟为文具
　　○是日  皇太子复赵府随侍都指挥同知陈忠官从赵王高燧之请也
　　○己亥  敕前锋都督朱荣等旦暮勤哨了寇或设伏于险不可不慎
　　○辛丑驻驆龙门戍卒言虏仓猝遁去遗马二千余匹于洗马岭敕宣府指挥王礼尽收入城
　　○壬寅  敕大营五军诸将龙门以北道狭各营以次前进不得搀襍
　　○癸卯  万寿圣节礼部请率文武群臣贺  上曰今朕在外不获祇拜  宗庙兼念士卒从征艰苦何乐于心勿贺又曰此行尔群臣将士共效忠勇驱除虏寇以安边人贺未晚也
　　○丁未驻跸雕鹗敕太仆选壮马送军前给士卒
　　○戊申  皇太子升广信府知府钱性为广西布政司左参政监察御史刘焕为山西按察司副使龙韬为浙江按察司参事
　　○己酉  敕镇远侯顾兴遂安伯陈英等督馈运赴军前
　　○壬子  上谓户部臣曰比以军饷役民塞外往复非数月不得宁家其令郡县各复其家一年
　　○乙卯驻跸云州阅兵顾谓侍臣曰今从征之士皆各处简择来者若不阅习何以御敌兵法以虞待不虞者胜又曰设备于已失之后者非上圣朕所以慎重而不敢忽也
　　大明太宗文皇帝实录卷二百四十八


大明太宗文皇帝实录卷二百四十九
　　永乐二十年夏五月丁巳朔
　　○己未下令各营将士军行之(（队）)[际]不许离队伍十丈违者并所领头目皆斩牧放马骡亦不许远离本营违者如之
　　○是日礼部言南京留守中卫军人罗住儿妻尹氏一产三男  皇太子令循例给赐米钞
　　○广东广州等府飓风暴雨潮水泛溢人溺死者三百六十余口漂没庐舍千二百余间坏仓粮二万五千三百余石事闻  皇太子令户部遣人驰驲抚问
　　○夜有星如盏大青白色有光起自角宿西北行至下台尾迹炸散
　　○庚申交阯宣化太原镇蛮奉化清化新安等府及所隶州县学师生贡方物诣阙谢赐五经四书性理大全为善阴隲书  皇太子令礼部赐赉之
○辛酉端午节  驻跸独石赐随征文武群臣宴　　
○甲子爪哇国西王杨惟西沙遣使亚烈添祐等二百五十人贡方物  皇太子令礼部如例宴劳之
　　○乙丑车驾度偏岭令将士猎于道傍山下  上顾从臣曰朕非好猎顾士卒随朕征讨道中惟田猎可以驰马挥戈振扬武事作其骁勇之气耳
　　○丙寅驻跸隰宁敕开平备御成安侯郭亮曰虏至宜固守勿与战以俟大军禁城中毋远出各屯堡无要害可守者悉徙入城
　　○丁卯大阅谕诸将曰兵形犹水水因地而顺流兵因敌而作势水无常形兵无常势能因敌变化取胜者谓之神今先使之习熟行阵猝遇寇至麾之左则左右则右前则前后则后无往不中节矣
　　○戊辰观士卒射一小旗三发皆中赐牛羊各一钞百锭银碗二  上曰赏重则人劝是日  上亲制平虏三曲俾将士歌以自励
　　○庚午召英国公张辅安远侯柳升宁阳侯陈懋武安侯郑亨阳武侯薛禄隆平侯张信应城伯孙亨新寗伯谭忠兴安伯徐亨令就营中驰射  上亲观之惟辅升懋连中余或半中孙亨不中被罚罢其领兵之任张信托病不至降充办事官  上谓诸将曰为将之道勇智贵兼全弓马便捷所向无敌勇也计算深远无所遗失智也智勇全而后可以建功业勇而无智一卒之能耳汝曹勉之
　　○升山西都指挥使任礼为中军都督佥事都指挥佥事杨泽为右军都督佥事山西行都司都指挥使李谦为后军都督佥事大宁都指挥同知张达为左军都督佥事都指挥佥事马真为前军都督佥事
　　○辛未车驾发隰宁次西凉亭西凉亭者故元往来巡游之所  上望其（倾）颓垣遗址树木郁然谓侍臣曰元氏创此将道子孙为不朽之图岂计有今日书云常厥德保厥位厥德靡常九有以亡况一亭乎可以为殷监矣因下令禁军士斩伐树木  申饬将曰军中必严肃昏夜不得諠哗遇有警惟静以制之不得妄动寇或遗人口马驼牛羊诸物不可贪取恐为所饵
　　○壬申大阅谕诸将曰古帝王闲暇无事尚不忘讲武况今用兵之际岂可虚时费日不事讲习
　　○升辽东都指挥同知巫凯为都指挥使
　　○癸酉车驾发西凉亭次闵安下令军中牧放樵采皆不出长围之外时营阵大营居中营外分驻五军建左哨右哨左掖右掖以总之步卒居内骑卒居外神机营在骑卒之外神机营外有长围各周二十里
　　○上顾侍臣论用兵之法因召诸将谕曰卿等尝从朕征讨百战成功试言今日驱除此寇之策诸将叩头言臣等浅陋惟筭是命  上曰兵法云多筭胜少筭不胜盖用兵之际智在勇先不可忽也驭众之道固须部伍整肃进退以律然必将帅抚士卒如父兄于子弟则士卒附将帅亦如手足之悍头目上下一心乃克有济至于同列尤须和协一队当敌则各队策应左右前后莫不皆然譬如舟行遇风同舟之人齐力以奋波涛虽险靡不获济尔等勉之
　　○甲戌  敕皇太子曰朕今已至闵安将及开平去京师渐远中外庶务悉付尔处决军机重事则令五府六部商议至当启汝而行不必奏来仍敕文武群臣协辅导
　　○丙子车驾发闵安次威虏镇
　　○是日  皇太子改前北京道监察御史王振于贵州道
