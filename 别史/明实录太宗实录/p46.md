<!-- { "loadSidebar": true } -->
　　○擢知县李斌为礼科给事中  六科都给事中张信等劾奏太子太师曹国公李景隆心怀怨望密造奸谋招纳逋逃图为不轨条列其罪请置于法  上曰朕自处置之遂敕景隆曰自古勋戚始终保全必君臣两得其道尔朕姑之孙少相亲爱共享富贵实同此心比者不烦以政盖欲遂尔不体此心怀怏怏交构不靖潜谋日彰朕念至亲略而不究尔乃恃恩益恣招诱无赖藏匿逋逃人发其奸证验显著尚伪言强辩不知惭惧论情据法岂可宽贷重念姑氏之亲但去勋号绝朝请其以曹国公爵归第以奉曹国长公主之祀宜杜门省愆易虑为善庶称朕保全之意钦哉  通州奏三河顺义东安香河等县六月淫雨伤稼命户部速遣抚视
　　○丁巳
　　○升鸿胪寺左少卿樊敬为本寺卿礼科右给事中郇旃为鸿胪寺左少卿刑科给事中张益为礼科左给事中  命右军都督府佥事马荣率海舟馈运北京  夜有星如盏大青白色有光出十二诸国东南行至游气
　　○戊午
　　○宁世子磐烒辞归赐之钞币并赐其从官指挥屠经等钞有差
　　○己未
　　○徒废黜吏四百六十二人北京为民种田人给钞八十锭置耕具
　　○庚申
　　○山东临清县奏野蚕成茧进丝二十三斤  山东都指挥佥事陈安坐擅调官军谪戍边立功
　　○辛酉  敕甘肃总兵官左都督宋晟曰近兀良哈有人来言虏酋也孙台阿鲁台马儿哈咱各怀异见去年大败瓦剌今春瓦剌亦败鬼力赤又云鬼力赤部落比移向北行胡人谲诈未可遽信以朕度之彼或觇知武城侯军出故遣游说以怠我军若我军轻信而骄即堕其计尔宜比常加慎昔隋长孙晟毒水上流以败突厥宋刘锜亦毒頴水以败兀术此皆前代名将所为尔可官给米麴令诸屯多酿酒如探知虏寇将至即置毒酒中河井亦然而退以避之彼饥渴之际人马受毒可不战而毙也兵家之事以权取胜此而或济不犹愈于杀人以逞乎其斟酌行之尔若别有奇略则不必尔也  敕宣府备御武城侯王聪同安侯火真率将士于开平巡逻且谕之曰或言虏南来或言北行皆未可信但常加防慎密遣人觇伺声息相机而行务出万全不可怠忽  礼部尚书李至刚奏今岁山东郡县野蚕成茧缫丝来进请率百官贺  上曰野蚕成茧亦常事不足贺使山东之地野尽茧以被其一方而未能遍及天下朕之心犹未安也朕为天下父母一饮一食未尝忌之若天下之民皆饱暖而无饥寒此可为朕贺矣乃止
　　○壬戌  皇太子千秋节文武百官行贺礼锡宴于文华殿  饶州鄱阳县民朱季友进书词理谬妄谤毁圣贤礼部尚书李至刚翰林学士解缙等请寘于法  上曰愚民若不治之将邪说有误后学即遣行人押还乡里会布政司按察司及府县官杖之一百就其家搜检所著文字悉毁之仍不许称儒教学
　　○癸亥
　　○汝南王有勋遣大理卫指挥佥事王立等奉表笺贺册封赐立钞币表里  升金吾左卫指挥同知夏祖为都指挥佥事论守定九门功也
　　○甲子
　　○追论征讨奇功命故金吾左卫正千户传受弟志袭升本卫指挥同知
　　○乙丑
　　○改刑部右侍郎赵羾为工部右侍郎
　　○丙寅
　　○以湖广江西所属郡县水命监察御史郭林等往视赈恤  修凤阳浮桥
　　○丁卯
　　○赐朝鲜瓜哇使臣及哈剌温靼鞑头目宴有奉天征讨将士告功赏未当者  上命成国公朱能隆平侯张信等审议以闻因谕能等曰刑赏者人君御天下之大权不可以滥滥刑则善被害而恶者不知戒者滥赏则无功者蒙利而有功者不言恩必推至公毋有所狥  修应天府句容县东彭桥
　　○戊辰
　　○大理寺言有犯者法当黥  上曰免黥既曰谕之曰朕免之者虑遏其自新之路人孰无过亦有误犯而非故违者如既黥之彼虽有迁善之意顾其身已墨亦自怠矣故朕于墨刑不轻用也
　　○己巳
　　○夜有星如盏大赤色光烛地出中天云中西北行至云中
　　○八月
　　○庚午
　　○朔占城国王占巴的赖遣使部该序罢尼来朝贡犀牛及方物且奏曰前奏安南攻扰地方杀掠人畜仰蒙降敕谕使息兵而其国王胡＜大互＞不遵  圣训今年四月又以舟师侵入臣境民受其害近朝贡人回所赍赐物皆被拘夺又逼与臣冠服印章使为臣属且已占据臣沙离牙等处之地今复攻劫未已臣恐不能自存愿纳国土请吏治之  上怒命礼部遣使赍敕谕＜大互＞而赐占城使者钞币
　　○壬申
　　○遣使赍敕谕安南国王胡＜大互＞曰前以尔屡侵占城故谕尔讲信修睦及得尔奏云自今以往敢不息兵朕嘉尔能改过复降敕慰勉近占城复奏尔今年又以水军攻掠其境拘虏人民其朝贡人回所赍赐物皆被邀夺及逼与冠服印章使为臣属越礼肆虐有加无已而广西思明府亦奏尔夺其禄州西平州永平寨之地此乃中国土疆尔夺而有之肆无忌惮所为如此盖速亡者也朕未忍遽行讨罪故复垂谕鬼神祸淫厥有显道尔亦速改前过不然非安南之利也
　　○癸酉
　　○命羽林前卫故千户葛兴侄用袭升本卫指挥佥事
　　○甲戌
　　○别失八里王沙迷查干遣使木写非儿等来朝贡玉璞名马赐木写非儿等白金彩币有差沙迷查干故黑的儿大者王之子也
　　○乙亥
　　○安南陪臣裴伯耆来告急奏曰臣世事安南陈氏祖父皆为执政大夫死于国事臣母实陈氏近族故臣自少侍国王受爵五品后隶武节侯陈渴真为裨将洪武三十二年代渴真领兵出东海御倭奸臣黎季犛父子弑主篡位屠害忠臣灭族者以百十数臣兄弟妻子亦被收戮遣人捕臣欲加葅醢臣闻事变弃运遁逃转入山林深居穷僻与蛮獠猿狖杂处耿耿忠诚郁抑无告近闻  皇上入登大宝统正万方思欲沥胆披肝请灭此贼履险乘危得至境上与商人负任抵冒而出今年四月始到思明官司接送幸睹  天日臣切惟奸臣黎季犛乃故经略使黎国耆之子世事陈氏叨窃宠荣及其子苍亦忝贵仕一旦得志遂成弑夺改姓名胡一元子曰胡＜大互＞僭号改元不恭朝命肆虐下民百姓衔冤呼天叩地忠臣良士疾首痛心臣义激于中妄干天听愿广一视之仁哀无辜之众兴吊伐之师隆继绝之义臣得负弩矢前进导扬天威忠义之徒必当云合向应禽灭此贼荡除奸凶复立陈氏子孙使主此土则区区远夷仰戴圣德恭修职贡永作外藩臣不才窃效申包胥为人敢以死罪请伏望  陛下哀矜  上悯之命有司给衣食
　　○丙子
　　○宁王权第二子生赐名磐烨置北京兴和守御千户所吏目一员改云南广西府之思恩州隶布政
　　○丁丑
　　○遣官释奠先师孔子  赐占城国王占巴的赖钞币并赐敕谕曰王复奏安南侵扰等事已再敕责胡＜大互＞王亦宜修德务善以保国人如＜大互＞冥顽不悛曲在于彼朝廷自有处置
　　○戊寅
　　○祭  太社太稷  封晋恭王第四子济火□复为宁化王周王橚第三女为信阳郡主  册黔国威毅公吴复孙女为唐王桱妃  命盛瑜为中奉大夫宗人府仪宾以信阳郡主配之瑜瑛武卫指挥震之子也
　　○己卯
　　○置狭西镇番卫经历司经历一员
　　○庚辰
　　○遣使赍敕谕潭州漫散人民曰昔  太祖皇帝设三万卫所以安养军民欲令老少各得其所建文时差役困苦尔等不得已流寓泽州朕即位以来一切宽恤天下军民皆以安生惟尔等尚未复业特遣千户高＜土答＞海帖木儿等赍敕往谕等即同父母妻子复回本处仍旧居住毋久栖栖在外徒自苦也  修徐州淳桥
　　○辛巳
　　○以岁饥免北京永平等府州县民课钞二年
　　○壬午
　　○河南府洛阳县雨雹伤稼
　　○癸未
　　○礼部尚书兼左春坊大学士李至刚同六部都察院等劾奏曹国公李景隆潜蓄奸谋将为不轨廷臣累发其罪  皇上曲赐生全而景隆略不戒怯益肆僭踰比者其家人被盗巡捕官临视其家见景隆受阍者趋谒拜俯如君臣礼盖其势渐不可长乞正典刑以收国柄  上曰朕自有以处之  狭西行都司都指挥佥事刘安有罪罢官谪隶清远伯王友立功
　　○甲申
　　○户部尚书郁新言四川松潘卫军士缺食请遣官审勘  上曰饥者待食朝不及夕若待审勘而给莩死多矣亟赈之于是命军士家有十口者给米一石九口八口者八斗七口六口者七斗五口四口者六斗三口以下五斗总旗小旗如其月粮之数不必验口
　　○乙酉
　　○遣官祭历代帝王
　　○丙戌
　　○祭太岁风云雷雨岳镇海渎山川等神遣官祭旗纛  礼部尚书兼左春坊大学士李至刚同六部都察院通政司大理寺六科等官劾奏都督李增枝明知兄景隆不臣之迹曾无一言规谏且于各处多立庄田每庄蓄佃仆无虑千百户此其设意非小望明正典刑  上曰景隆兄弟国之亲属朕自处之其庄田佃仆俱没入官
　　○丁亥
　　○夜金星入房宿南第二星
　　○戊子  上以福建山东广东运司积盐多命户部暂令民以钞中纳户部定例福建山东盐每引纳钞五十贯广东每引三十贯从之
　　○己丑
　　○翰林院学士兼右春坊大学士解缙等呈大学正心章讲义  上览之至再谕缙等曰人心诚不可有所好乐一有好乐泥而不返则欲必胜理若心能静虚事来则应事去如明镜止水自然纯是天理朕每朝退默坐未尝不思管束此心为切要又思为人君但于宫室车马服食玩好无所增加则天下自然无事  先是遣内官杨瑄等赍敕抚谕孟定孟养木邦麓川车里八百老挝古剌诏闽特令冬乌等处土官至是瑄等道经八百大甸为土官刀招散所阻弗克进  广西庆远府荔波县民单真保言县自洪武初至今三十余年人民安业惟八十二洞猺民  编籍今闻朝廷加恩抚绥咸愿为民而无由自达乞遣使招抚  上从之命右军都督府移文总兵官都督韩观遣人抚谕其愿为民者官量给赐赉仍复其徭役三年兵部臣言屯军年六十之上及残疾年幼者宜令耕种自食不拘比较赏罚之例从之  户部臣言松江府华亭县上海二县今岁水灾低田税粮宜令以帛代输从之
　　○庚寅
　　○命宣府备御武城侯王聪同安侯火真率骑士二千五百巡哨迤北  都察院左都御史陈瑛言岁比钞法不通皆缘朝廷出钞太多收歛无法以致物重钞轻今莫若暂行户口食盐之法以天下通计人民不下一千万户军官不下二百万家若是大口月食盐二斤纳钞二贯小口一斤纳钞一贯约以一户五口季可收五千余万锭行之数月钞必可重  上命户部会群臣议皆以为便但大口令月食盐一斤纳钞一贯小口月食盐半斤纳钞五百文可以行久覆奏  上从之  免直隶邳州睢宁县今年牛租  夜有星如鸡子大赤黄色有光出卷舌入造父
　　○壬辰
　　○命羽林前卫故千户史二弟还家儿袭升本卫指挥佥事升都指挥佥事龚忠为湖广都指挥使  夜月犯鬼宿东南星
　　○癸巳
