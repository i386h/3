<!-- { "loadSidebar": true } -->
　　○丙寅赐文武百官扇  赐文渊阁大学士兼左春坊大学士胡广翰林院学士兼右春坊右庶子杨荣翰林学士兼右春坊右谕德金幼孜金织纱衣各一袭  设北闲守御千户所于交阯归化州隶云南都司  设交阯东潮等州县巡检司东潮州之古辇江下墓翁支封县之阿蹑社四岐县之但江善才县之个斋江口平河县之麻牢江峡山县之泾河高靖安县之户陈安和县之大陇东潮县之新安社淡水江水棠县之竹洞社同利县之婆移江布县之语江口演州之羊变社偈江县之可楞江右社县之三议江思容县之婆门社新安县之脱门海口其演州之偈江古杜思容新安四县民少如所设弓兵不能及数命于卫所土军内拨补  交阯总兵官丰城侯李彬奏交阯贼人阮贞等复聚众于陆那县杀掠人畜今已就擒准贞当死其妻子给功臣之家为奴请于本境徇众俾人知警惧从之
　　○戊辰福建汀州贼刘胜孙纣集无赖自号太平将军攻清流县劫杀居民守臣执其首数人送京师斩之余党散走
　　○己巳衍圣公孔彦缙来朝赐金织纱衣羊酒
　　○庚午封晋王济熿长女为阳城郡主
　　○癸酉禁僧尼私建庵院  上以洪武年间天下寺院皆已归并近有不务祖风者仍于僻处私建庵观僧尼混处屡犯宪章乃命礼部榜示天下俾守清规违者必诛
　　○丙子  命故狭西都指挥同知李昺侄刚为金吾右卫指挥使初昺为本卫指挥同知以靖难有功升都指挥同知卒无子刚应袭指挥同知  上念昺之功故升授之
　　○丁丑升山西道监察御史成务为贵州按察使改山西按察司佥事杨勋为贵州按察司王孜于山东按察司  擢进士吴实监生曹习古赵忠王静程瑶贾瑄马骏秦中汪仕铭陶钝施斌崔锡杨礼何新为监察御史
　　○戊寅夜有星如盏大青白色光烛地出尾宿南行至近浊后二小星随之
　　○己卯朝鲜国王李芳远遣陪臣权轸等贡方物赐钞及袭衣文绮有差
　　○庚辰夜有星如盏大青白色光烛地出斗宿西南行入箕宿
　　○壬午遣官祭中霤
　　○癸未脩顺天府固安县孙家口等处堤岸
　　○甲申升沧州同知李伯震为光禄寺丞
　　太宗文皇帝实录卷一百八十九


太宗文皇帝实录卷一百九十
　　永乐十五年六月乙酉朔
　　○丙戌和宁王阿鲁台使臣脱火赤等辞还遣指挥徐晟等赍敕及金织文绮六十表里赐和宁王与之偕行  改交阯定昌府永涸县隶本府初永涸县隶快州以本县言去府近于州故也
　　○丁亥夜有星如鸡子大青白色有光出阴德东北行入紫微西蕃外
　　○戊子兀良哈泰宁朵颜等卫都督阿者失里遣子赛因不花等贡马赐袭衣钞币
　　○己丑  敕开平备御成安侯郭亮严兵备以指挥朵儿只自兀良哈还言虏众屯哲儿口切近开平故也
　　○癸巳升掌金吾右卫都指挥同知许亨为浙江都指挥使
　　○甲午赐西宁等处僧吒吧儿监藏等图书护敕
　　○丁酉交阯总兵官丰城侯李彬言交阯顺州人黎核潘强及土官同知陈可论判官阮昭主簿范马缓千户陈恼百户陈吾侪南灵州判官阮拟左平县知县范伯高县丞武万百户陈巴律等作乱焚二州城栅廨舍杀官吏僭称名号有众千余人即令都督朱广领军剿之而交州中卫指挥同知黄振交州右卫指挥同知谭公政顺化卫指挥佥事吴葵新平卫指挥佥事潘勤等各以兵会杀黎核于阵及其逆党五百余人生擒潘强陈可论阮昭范马缓范伯高武万等皆按法诛之阮拟陈巴律等以余众遁已督诸将追捕  上嘉之敕彬具将士功状以闻又令自今土官土人能宣力效劳者即上其功以行升赏核之乱也顺州守备土官指挥同知叚公丁陈思齐死之公丁思齐皆交阯南策州人效顺从征王师擒黎季犛父子平简定陈季扩等皆与有劳公丁累官至交州左卫指挥同知思齐为交州右卫指挥同知俱守顺城贼变起仓卒公丁等力战死之
　　○己亥遣人赍敕往金乡劳使西洋诸番内官张谦及指挥千百户旗军人等初谦等奉命使西洋诸番还至浙江金乡卫海上猝遇倭寇时官军在船者才百六十余人贼可四千鏖战二十余合大败贼徒杀死无筭余众遁去  上闻而嘉之赐敕奖劳官军升赏有差指挥千百户卫所镇抚旗军校尉人等俱升一级指挥赏钞二百锭彩币五表里千户卫镇抚钞百锭百户所镇抚八十锭彩币俱三表里御医番火长钞六十锭彩币一表里校尉钞六十锭绵布四疋旗军通事火长军匠钞五十锭绵布三疋民医匠人厨役稍水钞四十锭绵布二疋伤故者本赏外加赏指挥钞百锭彩币二表里千户卫镇抚钞八十锭百户所镇抚六十锭彩币俱一表里御医番火长钞四十锭校尉三十锭旗军通事火长军匠二十锭民医匠人厨役稍水十五锭自御医以下绵布俱二疋
　　○甲辰复设湖南广长沙府税课司及官永乐初府税课拨赐谷王府至是王以罪降庶人国除故复设官掌之  改山东兖州府济宁州谷亭孟阳泊二闸隶鱼台县  改贵州前普安安抚司儒学为普安州儒学税课司为税课局以安抚司革为州也
　　○乙巳真腊国王参烈昭平牙遣使贡方物赐纱罗袭衣有差
　　○丙午裁革湖广彬州兴宁县县丞主簿
　　○丁未升浙江道监察御史纪谆为交阯按察使
　　○戊申朝鲜国王李芳远遣陪臣元闵生等贡方物
　　○辛亥升翰林院侍讲曾棨为本院侍读学士解州知州曾光为山西布政司左参议北京道监察御史殷旦福建道监察御史徐奇为交阯按察司副使河南道监察御史张翼为贵州按察司佥事擢进士徐义侯轨为监察御史儒士郭张善为翰林院检讨张善广东潮阳人自陈幼孤赖继母陈氏抚教而成愿出仕报效  上令翰林试其文可取故有是命  夜有星如鸡子大赤色光烛地出侯星旁西北行入贯索北是  是月脩保定府新城容城二县社村等口堤岸
　　太宗文皇帝实录卷一百九十

太宗文皇帝实录卷一百九十一
　　永乐十五年秋七月甲寅朔享  太庙命皇太子行礼  遣官祭历代帝王  陵寝
　　○乙卯设四川天全六番招讨使司医及僧纲司
　　○癸亥辽东都指挥佥事徐忠以私忿杖杀军士宥死谪戍开平立功自效
　　○乙丑夜月犯牛宿大星
　　○丙寅济州卫指挥佥事王二等自陈年老不任事无子袭职乞循例优给  上以其筋力未衰而南京事简命还南京就禄视事
　　○丁卯朝鲜国王李芳远遣陪臣申既等进笺及方物贺  皇太子千秋节
　　○己巳以征交阯功升成都右卫指挥使王演为都指挥佥事仍掌本卫事
　　○庚午设四川乌撒军民府及云南临安府嶍峨县二儒学贵州镇远府儒学  河南都指挥使司言阙官  上亲简都指挥王真凌云命乘传往视事各赐钞六百锭
　　○辛未  命张端为中顺大夫宗人府仪宾以肃王长女崇信郡主配之端虎贲右卫百户胜之子也
　　○癸酉命福建故都指挥使王观子斌袭金吾左卫指挥使时斌应袭指挥佥事以观有靖内难内功特升之  命故浙江都指挥同知胡麟子通镇守宣府都指挥同知单福子祯俱袭指挥同知麟福皆扬州卫舍人大军至天长麟擒守城御史王斌福擒指挥崇刚等诣营归附俱升都指挥同知以疾卒通与祯各请袭职兵部言麟福功不应世袭  上特命俱袭指挥同知命通任浙江属卫祯任宣府前卫
　　○甲戌行在兵部尚书方宾言幼官袭者有免缺例不应袭  上曰命武臣当察其勇智怯懦及武事如何岂当论相貌孙膑既刖足智尚可用况立军功者皆望禄及子孙一不得袭即禄绝矣此人将来生子当不复免缺岂可绝其禄命袭之
　　○乙亥  赐皇太子务本之训复赐敕谕曰往者朕以  侍行欲其周知民事遂作书教之名务本之训此书于帝王脩齐治平之道粗备且皆切实之言今别录赐汝闲暇能沉潜玩味触类而长大有益矣别赐皇太孙此书赐敕曰尔将来嗣有  宗社人民之寄今闲暇宜与儒臣讲明而服膺之庶几克称他日太平之望
　　○丙子  皇太子千秋节免贺礼
　　○戊寅旦寿星见百官请贺  上曰比岁寿星见卿等以为瑞致贺然四方旱涝蝗疫比比有之而鲜有为朕言者朕之所愿时和岁丰天下之人俱得其所贤者在位谗慝不作百工举任其事政平讼理国家清明此可为瑞寿星之瑞不足贺  升鸿胪寺司仪署丞胡林司宾署丞刘顺并为本寺右寺丞  夜有星如盏大青白色有光出东南云中西南行至游气中
　　○己卯朝鲜国王使臣元闵生申既等还国赐钞文绮有差仍赐其王彩币二百疋
　　○庚辰广东都指挥同知李端有罪谪北京输作
　　○辛巳筑口北黑峪南墩北墩中墩苗乡岭外墩高岭口墩白河口墩  隆庆卫指挥使袁纳言涩石岭外白河左右黑峪口川有荒地五百六十余顷宜分拨永宁卫军士屯种从之仍令开涩石岭苗乡岭二山口以通往来
　　○壬午擢进士于纲王珣为监察御史改广东右布政使刘瑾于福建布政司升广东布政司左参议吴渊为浙江布政司右参政改刑部郎中张建为山东按察事佥事山西按察司霍毅于浙江按察司
　　○癸未  赐文渊阁大学士兼左春坊大学士胡广翰林院学士兼右春坊右庶子杨荣翰林院学士兼右春坊右谕德金幼孜二品金织袭衣等物  刑科给事中阮瑢有罪诛
太宗文皇帝实录卷一百九十一
大宗文皇帝实录卷一百九十二
　　永乐十五年八月甲申朔行在礼部言权苏禄东国巴都葛叭答刺权苏禄西国麻哈刺吒葛刺麻丁故权苏禄峒者之妻叭都葛巴刺卜各率其属及随从头目凡三百四十余人奉金缕表来朝贡且献珍珠宝石玳瑁等物赐予视满刺加国王
　　○丁亥遣官释奠先师孔子  山西振武卫等处营造军民周张保等当代还自陈愿留工作报效命人赏钞四十锭布四疋棉花三斤千户百户加钞十锭月给粮赏如旧
　　○戊子祭  太社  太稷  命皇太子行礼  命汝南王有勋庶长子子瑾为镇国将军
　　○己丑北京行部乡试奏请考试官  上命行在翰林院侍讲兼左春坊右中允邹缉侍讲王洪考试赐宴于本部  琉球国中山王思绍遣使亚勃结制等贡马赐钞及文绮表里遣还
　　○庚寅改命行在翰林院侍讲王英为乡试考官出侍讲王洪为礼部主事洪杭州人由进士任行人升给事中以文学擢翰林院检讨升脩撰复任侍讲洪初有操守恒自负矜己傲物醉輙出忿语斥同列以不得为学士中怀怏怏尝密疏诬学士胡广其父子祺为延平知府以罪死广不当于实录隐其罪  上察知子祺实卒于官遂不宜洪至是北京刑部奏请乡试官  上命广等择人广等以缉洪对  上从之已受礼币洪复密疏子祺事  上曰此小人岂可以在侍近命礼部追所受礼币而改命英考试出洪为主事洪既出失措乃谄事尚书吕震方宾以求荐达震等屡言于  上不听洪饮恨未几病死
　　○辛卯应天府乡试启请考试官  皇太子命翰林院侍读兼右春坊右赞善梁潜侍讲陈全考试赐宴于本府夜月掩建星东第三星  封巴都葛叭答刺为苏禄国东王麻哈刺吒葛刺麻丁为苏禄国西王叭都葛巴刺卜为苏禄国哃王并赐诰命及袭衣冠服印章鞍马仪仗随从头目三百四十余人赐冠带金织文绮袭衣有差
