<!-- { "loadSidebar": true } -->
　　○狭西秦州民张源言巩昌临洮等府夏秋二税岁令民运甘州其地相去二千余里皆陆行负荷及载以牛驴中途民罢畜死所输者少而所耗者多乞将夏秋二税储于本处仓遇农隙令旁近州县民运输兰县仓自兰县扺甘州每五十里设一站或役刑徒或令官军转输庶少苏民力从之
　　○辛丑  命都督佥事费义督运卫辉馆陶仓粟二十一万一千四百五十余石赴德州△以水灾免河南开封等府县粮四万三千四百二十石有奇△哈密卫指挥虎秃帖木儿千百户毋撒等来朝贡马及碙砂赐之钞币
　　○壬寅
　　○宁化王济焕辞归赐之钞币并赐其从官钞有差  命金吾左卫指挥同知孟全子兴府军右卫指挥方原子整袭父职
　　○甲寅
　　○江西宁县大雨山水泛涨漂没民舍事闻  皇太子令户部遣人抚恤
　　○丙午
　　○思南故宣慰使田大雅母杨氏率官属六十五人来朝贡马及方物赐钞文绮钞帛有差
　　○辛亥初  上平定内难北京之民始终报效者蠲刍粮徭役给牒为信至是武清县民百一十余户以遣所给牒有司复徵其徭役事闻  上谕户部臣曰遗牒是下不谨复徵徭役是上不信不谨其过小不信其失大其悉蠲之
○壬子
　　○升中书舍人王遂为左春坊左司直郎常德府知府冯＜王綦＞为河东盐运司延安府同知赵礼为广东布政司右参议
　　大明太宗孝文皇帝实录卷一百二十八


大明太宗孝文皇帝实录卷一百二十九
　　永乐十年六月甲寅朔
　　○册中兵马指挥使胡昇女为代世子逊煓妃△升广东泷水县县丞冯原泰为德庆州判官以其善抚诸徭也
　　○乙卯遣官祭中霤
　　○丙辰
　　○广西浔州大雨江水泛涨坏城垣仓廒房舍户部遣人往视
　　○丁巳
　　○礼部言满剌加国榜葛剌国遣使朝贡将至命差人往镇江府宴劳之
　　○戊午
　　○建湖广武当山宫观命隆平侯张驸马都尉沐昕董其役
　　○巡按山西监察御史言有训导经过平阳朝王王免见遂造王府官饮酒既不见王乃与府僚交通当逮问  上曰王自免礼固非其不往见王府官必其交亲故造之饮酒叙欢亦人常情无罪今外夷来朝者与人交易尚不禁乃禁人与王府官往来乎不听
　　○户部尚书夏原吉言四川盐课司罗召樊家二井崩裂亏岁课附近有明月泰平二井比旧岁额稍增宜令开煎从之
　　○乙未
　　○湖广按察司知事胡琏言常德府武陵县该徵麦二百四十余石居民湖泊不宜种麦乞令纳米为便从之
　　○庚申
　　○改陕西道监察御史赵慎为刑科都给事中△鞑靼把秃哈剌来归命把秃马正千户哈剌为百户赐冠带袭衣及钞币等物△浙江按察使周新言湖州府乌程等县永乐九年夏秋霖潦洼田尽没湖州府无徵粮米七十万二千四百余石所司不与分豁一概催徵今年春多雨下田废耕饥民已荷赈贷而前年所负田租有司犹未蠲免民被迫责日就逃亡乞遣官覆验以舒民急命户部亟遣人核实蠲免
　　○辛酉
　　○辽东建州卫指挥佥事李显忠奏塔温新附人民缺食乞赈贷之  上谓户部曰薄海内外皆吾赤子远人归化尤宜存恤其即遣人发粟赈之毋令失所
　　○壬戌增建习译书馆二十楹
　　○癸亥
　　○赐国子监琉璃国云南四川官民生怀德等一百十六人夏布襕衫绦靴△刑部侍郎张本言浙江送至奸恶郑公智外亲宋濂之孙请如法罪之  上曰濂名儒事  皇考于开创之初尝有劳矣其子孙虽奸恶之亲而论濂之劳当宥可宥之遣归△河南鄢陵漳二县骤雨河水坏堤岸没田禾事闻  皇太子遣人抚视△夜月犯心宿后星
　　○戊辰
　　○山西布政司左布政使周璟言平阳荣河太原交城县蝗督捕已绝  上复命巡按御史验之
　　○己巳
　　○擢进士林寿为鸿胪寺左寺丞
　　○庚午
　　○兵部尚书方宾等引奏奉天靖难故官子弟北试袭职  上可之已而复召宾等谕曰朕适见所引故官子弟比试者不觉怆然盖初举义之时其父兄忍饥冒寒艰苦百战不幸有死于战阵或殁于疾病今观其子弟皆稚弱若令如例比试而后袭职必未闲武事而因是绝其俸禄无以自存矣可且令袭职给全俸俟长成比试不中罪之未晚
　　○辛未  命礼部赐奉天靖难子孙袭职钞都指挥袭久者一百五十锭初袭者二百锭指挥千百户袭久者五十锭初袭者一百锭与赏者金吾右卫指挥陈兴者四百七十六人  上顾谓侍臣曰诸将与朕同起艰难亦当同享安乐而今有亡殁不逮者矣虽有子孙袭职岂能悉得其所昨在宫中对诸子诸孙甚乐因念及诸将子孙心不能已故加之恩盖朕于一饮一食之际未尝不思艰难之时学士胡广等对曰  陛下所以得众心保洪业盖在于此△初河南阳武县言河决中盐堤二百二十余丈漫流中牟祥符尉氏诸县中盐堤与武县大宾堤皆河流之冲屡塞屡决  上遣工部主事蔺芳按视至是芳言堤当急流之冲夏秋之交雨水泛涨往往决弛请依新开河岸卷土为埽树桩杆御之庶不至重为民患从之△湖广荆州武昌黄州常德汉阳等府久雨江水泛溢没民庐舍田禾事闻  命户部遣人巡视绥抚
　　○壬申
　　○浙江按察司奏今年浙西水潦田苗无收通政赵居任匿不以闻而逼民输税  上以问户部尚书夏原吉原吉对曰比赵居任奏民多以熟田作荒伤按察之言未可悉信  上曰水潦为灾人皆见之按察司敢妄言乎愚民虽间有为欺谩者岂可以一二废千百尔即遣人覆视但苗坏于水者蠲其税民被水甚者官发粟赈之△满剌加国王拜里迷苏剌遣侄西里撒麻剌札牙等贡方物
　　○癸酉
　　○升燕山前卫指挥同知张信为山西都指挥佥事一礼部给事中引奏法司所逮至犯人内二人欲有所陈诉锦衣卫官促之起遂不得陈  上见而知之曰此蒙蔽之弊也在朕前下情尚不能达况千里之外哉顾锦衣卫官曰继今敢复尔者必诛
　　○甲戌  敕户部臣曰朕为天下主所务安民而已民者国之本一民不得其所朕之责也故每岁遣人巡行群邑凡岁之丰歉民之休戚欲周知也近者河南民饥有司不以闻而往往有言谷丰者若此欺罔获罪于天此亦朕任非其人之过其速令河南发粟赈民凡郡县及朝廷所遣官目击民难不言者悉追下狱△狭西西安等府老人诣阙谢赈济恩命赐道里费遣还召又问老人今岁禾稼如何对曰来时甚茂  上曰禾稼虽茂民力未苏凡所借用官粮今年不责尔偿俟下年丰熟今偿老人叩头谢  上命户部山东山西皆准此例凡经赈济者悉免诣阙谢恩△保定侯孟善卒善山东海丰县人仕元为山东枢密院同佥国初归附隶中山武宁王徐达麾下从王征北授定远卫百户后从頴国公傅友德平云南升燕山中护卫千户事  上藩邸恭慎无过随征漠北与效劳勤靖难之初善率兵攻松亭关战白沟皆有功已而命守保(守)[定]敌兵数万奄至城下城中卒才数千储偫空匮外无声援善固守敌攻之急善率士卒昼夜立碑间与敌拒左右矢石交下了无惧色誓以死守敌不能攻城赖以完事闻遣使嘉劳内难平论功累升右军都督府都督同知封保定侯永乐元年出镇辽东远夷款附者绥辑备至七年夏驿召还北京  上见其须发皓白恻然悯之即日赐告家居至是卒遣官赐祭追封滕国公谥忠勇
　　○乙亥
　　○榜葛剌国王霭牙思丁之子赛弗丁遣陪臣把一济等贡马及方物告其父卒诏遣使谕祭仍命赛弗丁嗣为榜葛剌国王赐锦绮纱罗缯彩及袭衣帐幔伞盖磁器等物
　　○丙子
　　○永和王济烺广昌王济熇来朝△修国子监  上谓工部臣曰大学于国体甚重者盖成贤才之地视他官府须坚致弘丽有加尔尚书侍郎亦频往督视△赐榜葛剌满剌加国使臣把一济等宴会同馆△通政司奏有军官舍人告袭职者兵部以其父尝遇海贼退避为平江伯所戮不当袭今乞矜悯  上曰官职以报有功岂因可悯輙与之父有功即子袭职有罪即夺国之通制今乃敢越制祈恩命兵部发戍交阯又召至前谕之曰尔往交阯能奋勇立功则朝廷不终弃尔其往勉之
　　○丁丑  敕镇守辽东都督刘江等曰戎独无信自古而然今阿鲁台遣人进贡外似美意其心盖不可测尔无恃修好輙怠边备△设交阯谅江州次杜巡检司
　　○戊寅  命北京行后军都督府北京行部量拨军夫于宣府万全卫仓运粟二万石往开平备军饷
　　○壬午  命幼军无妻者官为婚配给钞资其家
　　大明太宗孝文皇帝实录卷一百二十九


大明太宗孝文皇帝实录卷一百三十
　　永乐十年七月甲申朔享  太庙
　　○丙戌
　　○赐在京文武衙门堂上官兠罗绵被有差翰林院学士兼左春坊大学士胡广等五员赐同尚书
　　○以水灾免直隶吴江长洲昆山常热四县粮十三万八千六百九十石有奇
　　○顺天府言卢沟河水涨坏桥及堤岸八千二十丈及坏官民田庐溺死人畜  上命户部遣人绥抚工部遣人修筑
　　○丁亥
　　○永和王济烺广昌济熇升辞皆厚赐而遣之并赐其从官钞△设四川马湖府沐川长官司之蛮夷驿△巡按福建监察御史陈智劾奏福建右布政使张拱辰赃罪命都察院追鞫之
　　○戊子
　　○广西结伦州土酋冯郎黄等来朝贡方物赐之钞币
　　○己丑选在闲鞑官教民畜马  上谕兵部臣曰朔方多马固土地所宜亦其人习于畜牧今鞑官闲居者多可选其老成谨厚者令教民畜养于是兵部奏委都督薛斌吴诚等选择其居永平蓟州通州者就留本处教民居真定定州者更番赴顺天等府教民但令教之饮饲之宜若孳息不及教者无预△夜有星如鸡子大青白色有尾出狗国旁东南流丈余发光大如碗光烛地至近浊
　　○辛卯
　　○宁夏总兵官安远侯柳升奏请修筑察罕脑儿旧城河冻之时拨军巡逻赐敕报曰修城之策固善未知城成之后守者当用几人人少则难于守备多则难于馈饷朕意此城不过关一二逃卒若寇猝至不能御之反以资之如何尔更熟议如果便利即听修筑
　　○癸巳
　　○设交阯政平州之弥沦海门琼林县之芹海门二巡检司
　　○甲午铸永乐通宝钱
　　○丙申
　　○册潞州卫指挥使徐享女为华阳王悦燿妃△封耶巴乃那为锡兰山国王先易锡兰山国王亚烈苦奈儿以罪被执  上命择其支属贤者立之至是礼部言询其国人咸谓耶巴乃那贤遂遣使赍诏及诰印封之诰曰朕统承  先皇帝鸿业抚驭华夷嘉与万方同臻至治锡兰山亚烈苦奈儿近处海岛素蓄祸心毒虐下人结怨邻境朕尝遣诏使谕诸番国至锡兰山其亚烈苦奈儿敢违天道傲慢弗恭逞其凶逆谋杀朝使天厌其恶遄被禽俘朕念国中军民皆朕赤子命简贤能为之统属尔耶巴乃那修德好善为众所推今特封尔为锡兰山国王于戏惟诚敬可以立身惟仁厚可以抚众惟忠可以事上惟信可以睦邻其钦承朕命永崇天道无怠无骄爰暨子孙世享无穷之福钦哉时群臣皆请诛亚烈苦奈儿  上曰蛮夷禽兽耳不足深诛至是赦之亦遣归△指挥岳等七十二人使北虏还进马四百四十七匹  上以其奉使勤劳命礼部给纱縜绵布偿之凡给钞二万八千三百九十锭绢六百六十疋绵布一千三百四十五疋
　　○丁酉
