<!-- { "loadSidebar": true } -->
　　○乙丑升广西道监察御史戚文鸣为湖广按察司佥事  免广西桂林府今年税粮之半以蛮人流徙故也
　　○丙寅以水灾免直隶頴州及河南汝州鲁山县永乐八年粮刍
　　○丁卯重阳节赐文武群臣宴  后军都督府都督同知曹隆卒□□□县人少劲悍有胆气初属中山武宁王徐达麾下从下大原略山后诸州  上平乃儿不花隆为前锋以功授燕山左护卫百户举义之初隆率先取蓟州已而攻济南狥彰德力战有功累官至云南都指挥使升右军都督佥事改后军以年老致仕岁余升都督同知复起视事未几卒赐祭赙恤甚厚命有司治丧葬追封奉天翊卫宣力武臣特进荣禄大夫柱国安阳伯谥中毅子贵袭其旧职金吾左卫指挥使
　　○戊辰  敕甘肃总兵官驸马都督西宁侯宋琥曰土鞑官军比因人言鼓惑惊惧逃叛盖非得已今既复回罪亦可恕尔宜善加抚绥待之如前若复有无籍之徒造言鼓惑者必深罪之以警后来如其忘恩背德无故怀疑叛去者即发兵擒捕之
　　○己巳脩京城上方高桥二门  吏部尚书兼詹事府詹事蹇义户部尚书夏原吉九载考绩命复职赐敕褒谕曰尚书喉舌之司所以佐天子安生民政之得失民之休戚举系于斯卿等以经术发身事我  太祖高皇帝奉公守职恪勤不怠肆朕缵承丕绪简求硕德以任台辅而卿等克秉正直摅忠竭诚无有所隐一德一心始终无间可为淳良笃实君子者矣今历九载厥绩益彰朕深嘉奖夫君臣相遇自昔为难卿等尚益笃忠诚益砺直操表率庶寮光辅至治诗曰靡不有初鲜克有终职此为戒钦哉  直隶凤阳等府州县吏王衡等九十三人赐钞十锭  鞑靼脱孙率其家属来归奏愿居京师命脱孙为百户赐予如例
　　○庚午云南丽江军民府及镇道安抚司土官知府木初等遣人贡马赐之钞币  哈密卫指挥那速儿丁等贡马及方物赐之钞币  礼部尚书赵羾有罪下狱  上初北征羾当扈从托疾不行后宴群臣及四夷朝使命以位次图示俾不失序羾不奉命并为都察院所劾  上皆宥之至是朝鲜遣使朝贡将归例有赐赉羾不以奏  上怒曰是将使朕失远人之心遂下于狱
　　○辛未升金吾左卫指挥同知杨成为指挥使  都指挥柴苦木帖木儿米朵儿只马朵儿只指挥铁柱朵来千户何青卢儿立嵬戴亦里奏请居北京以图报效敕总兵官安远侯柳升遣人护送之来并给途中资费
　　○癸酉满刺加国王拜里迷苏刺辞归赐宴于奉天门别宴王妃陪臣等赐敕劳王曰王涉海数万里至京师坦然无虞盖王之忠诚神明所佑朕与王相见甚欢固当且留但国人在望宜往慰之今天气向寒顺风南帆寔维厥时王途中疆饮食善调护以副朕眷念之怀今赐王金镶玉带一仪仗一副鞍马二匹黄金百两白银五百两钞四十万贯铜钱二千六百贯锦绮纱罗三百疋绢千疋浑金文绮二金织通袖膝襕二王其受之又赐王妃冠服一副白金二百两钞五千贯锦绮纱罗绢六十疋金织文绮纱罗衣四袭赐王子侄冠带其陪臣等各赐白金钞钱彩币有差古里等国使臣亦辞归皆宴赐而遣之且命以金织文绮金绣龙衣销金帐幔伞盖等物赐其国王  建州卫千户囊那哈等来朝奏愿居辽东快活城从之赐予如例
　　○甲午两淮徐渎浦场盐课司海潮泛溢渰没盐仓亏盐千四百十六引  忽论兀河等处女直野人头目脱成哈等来朝赐袭衣彩币
　　○丙子  命礼部宴饯满刺加国王及榜葛刺古里诸国使臣于龙江驿仍赐宴于龙潭驿  驸马都尉永春侯王宁卒宁洪武中选尚怀庆公主为驸马都尉  上举义之初宁与徐增寿首归诚款有发其事者建文君捕系于狱  上即位始释之推恩封永春侯宁外盈中险恃宠纵恣日甚一日遂罢其朝请至是以疾卒遣官赐祭
　　○丁丑夜月掩五车东南星
　　○戊寅谕刑部都察院大理寺臣曰明刑慎罚帝王所重朕自莅祚以来敬于用刑诚以死者不可复生断者不可复续故令再三详谳必使罚适中而人服尔等虽面承朕训然闻属吏因循苟且未尽得中自今除谋反大逆审覆无异决不候时其余死罪可具疏情犯进来朕详览之必五覆奏然后加刑天地神明鉴临在上朕不敢忽尔惟钦哉  命故大宁都指挥使张勇子宣袭父旧职金吾左卫指挥使故金吾左卫指挥使王福子阿术儿指挥佥事杜成侄松府军左卫指挥同知傅斌弟得指挥佥事刘荣弟三驴燕山左卫指挥同知蔚海弟忠各袭父兄之职  裁减福建罗源县县丞主簿
　　○己卯  命韩宪王世子冲＜火或＞冠  册中兵马副指挥王迪女为安定王尚炌妃  刑科给事中曹润等覆奏处决重囚  上曰大辟重法不可率易论决万一失当死者含冤无穷大抵善恶报施理所必有如牺牲天生以养人若杀之过度犹无善报况妄杀人乎自今遇处决重囚既覆奏仍录所犯之情封进朕燕居得详观之四封进之后有命然后决之
　　○庚辰通政司言黄岩县民告豪民持建文时士人包彝古所进楚王书槁与众聚观书中有干犯语请赴法司治之  上曰此必与豪民有怨而欲报之朕初即位命百司凡建文中上书有干犯语言皆朕未即位以前事悉毁之有告者勿行今复行之是号令不信矣况天下之主岂当念旧恶如唐之王魏太宗弃宿憾而信任之卒相与成治功帝王之帝如海纳百川无所不容故能成其大岂可一一追咎往事所告勿听  屯河撒刺儿阿真河亦马刺爱和木兴河友帖把河木束河等卫女直野人头目忽失木弗刺奴等来朝贡马赐袭衣彩币
　　○壬午先有屯种军击登闻鼓诉云踰年在京操练至秋始还而本卫责徵子粒实以公事妨耕告诉不听  上召卫官责问之曰得何不体人情而刻薄至此卫官言初白之都督府府必欲追纳遂呈上府所下檄  上召都督府经历诘之曰五谷必种而后有获岂若汀芜溪荇不藉人力自生自成乎且人一身岂当有两役皆不能对  上命刑部臣曰此辈不恤军士为朝廷歛怨其治之如律遂命户部凡屯田军以公事妨农务悉免徵子粒著为令
　　○乙酉肃王楧来朝宴于华盖殿是日适楧生旦赐彩币十表里羊五十羊□空酒百瓶仍命光禄寺供膳羞
　　○丁亥建州等卫指挥宁失加乞塔河卫指挥失刺等来朝奏愿居快活城从之赐予如例  车里军民宣慰使刀暹答波勒土官板羊览遣人贡象马俱赐钞币
　　太宗文皇帝实录卷一百十九


太宗文皇帝实录卷一百二十
　　永乐九年冬十月己丑朔享  太庙
　　○庚寅肃王楧还国赐宴于华盖殿赐之钞币及赐其从官钞  赐兀者右卫野人头目起蒙哥毛怜卫指挥使猛哥不花乞忽儿卫野人女直头目朵罗秃等宴
　　○辛卯镇守河州卫都指挥刘昭言河州归德千户所去卫七百余里东距川卜千户所西距必里卫番族南距朵土川藏北距黄河罕东卫界旧于河州卫七所拨军二百守御浮食寓居不敷调遣宜全调一所选精锐二百守城八百屯种及运入番买马茶从之
　　○壬辰起复工部右侍郎郭进升工科给事中许廓为鸿胪左寺丞鸿胪寺鸣赞高庆为本寺右寺丞山东道监察御史朱侃浙江道监察御史陈谟俱为广东按察佥事湖广道监察御史冯本清为福建按察佥事  论锡兰山战功升锦衣卫指挥佥事李实何义宗俱为本卫指挥同知正千户彭以胜旗手卫正千户林全俱为本卫指挥佥事
　　○癸巳辽王植来朝宴于华盖殿赐其从官宴于中右门
　　○乙未擢监生胡廙为工科给事中  宽北京迁谪军民赋役初敕户部曰谪徙北京为民及充军屯种之人初至即责其赋役必不能堪其议宽之至是户部议自愿北京为民及免杖而徙者五年勿事免徒流而徙者三年勿事充军屯田者一年后徵其租从之惟充军屯田者命二年后徵租仍命户部戒饬郡县务崇宽恤毋事虚文
　　○丁酉升吏科左给事中兼司经局正字梁质为本科都给事中仍兼司经局正字吏科给事余得祥为本科左给事中罗亨信为右给事中户科给事中李晟为本科都给事中兵科给事中康健为户科左给事中孙述为右给事中礼科给事中陆祯为本科都给事中江贞为左给事中兵科给事中王安为礼科右给事中兵科左给事中倪峻为本科都给事中给事中张輗为左给事中郭瑄为右给事中刑科署科给事中曹润实授本科都给事中改右给事中耿通为左给事中给事中李能为右给事中升工部给事中文郁为本科都给事中王彦脩为右给事中户科给事中兼司经局校书吴牧为工科左给事中仍兼司经局校书
　　○己亥女直野人头目锁令哈等来朝贡马命锁令哈为薛列河卫指挥同知撒因塔等四人为指挥佥事能哥等二人为兀者卫指挥同知兀哈出等三人为指挥佥事平住等五人为阮里河卫指挥佥事余为千百户镇抚赐予有差
　　○庚子辽王植辞归宴如初至赐赉而遣之
　　○辛丑擢监生孙悫为刑科给事中  命浙江临山观海定海宁波昌国等卫造海船四十八艘  筑湖广监利县车木堤四千四百六十丈脩山东平原县新安桥狭西兰州卫浮桥筑江西瑞州府高安县华陂屯陂堤岸
　　○癸卯封韩宪王世子冲＜火或＞为韩王靖江悼僖王庶长子佐敬为靖江王  封哈密免力帖木儿为忠义王遣指挥程忠等赍敕谕曰哈密近在西境曩命脱脱为忠顺王俾抚治军民乃肆为凶骜暴虐下人慢悔朝使天地鬼神不容致其遽没尔免力帖木儿忠谨诚恪众所推服特封为哈密忠义王赐印诰及彩币二十疋玉带一世守本土抚其部属恭脩臣节毋替朕命免力帖木儿脱脱从父之子也
　　○乙巳  命重脩  太祖高皇帝实录  上即位之初命曹国公李景隆等监脩而景隆等心术不正又成于急促未极精详  上巡幸至北京之初命翰林学士胡广等重脩至是命太子少师姚广孝户部尚书夏原吉为监脩官翰林院学士兼左春坊大学士胡广国子祭酒兼翰林院侍讲胡俨右春坊大学士兼翰林院侍读黄淮右春坊右庶子兼翰林院侍讲杨荣为总裁官左春坊左谕德兼翰林院侍讲杨士奇金幼孜等为纂脩官皆赐敕勉励  增置北京刑部户曹清吏司郎中一员永平保定河间三府同知通判各一员涿通霸蓟滦安景沧八州同知判官各一员专理屯田之务  哈密卫指挥同知哈刺马牙贡马赐彩币遣归
　　○丙午兵科都给事中倪峻言有内奏千户不待朝命輙发兵捕盗者请治其专擅之罪  上曰国家养兵政以除奸卫民境内盗发千户能率众捕之使民免于暴横正是能尽其职若必待奏报而后发兵小则亡逸大则势张民受害多矣阉竖不达事体尔亦从其言乎千户无罪峻惶恐而退
　　○丁未赐阿刺山卫指挥阿鲁忽里木朿河卫女直野人头目脱成合云南车里军民宣慰使司头目刀典来建昌卫千户马速福等宴
　　○戊申赵王高燧来朝  升翰林院检讨王洪为脩撰
　　○庚戌命顾瞻吴瑜皆为中奉大夫宗人府仪宾以蜀王椿第二女富顺郡主配瞻第三女遂宁郡主配瑜瞻镇远侯成之从子瑜黔国威毅公复之孙
　　○辛亥赐赉安定王尚炌命归  宁夏卫都指挥柴苦木帖木儿等遣人贡马赐钞币有差仍验马高下酬其直  夜有星太如盏青白色光烛地出东南云中西南行至云中
