<!-- { "loadSidebar": true } -->
　　○复吏部都给事中孙璘山西道监察御史梁逢吉北京道监察御史王振狭西道监察御史武信官璘等先坐事谪充办事官随征交阯至是交阯叛寇平悉复旧职  浙江桐庐西安二县民饥命发预备仓谷赈之凡户七千六百六十赈谷万三千四百石有奇  举人郭鲁自陈父履尝为栾城县儒学教谕以所教无中科者谪戍云南愿代其役辞甚恳切  上悯之命削履军籍复教谕职
　○壬辰  敕交阯总兵官英国公张辅交阯人才有可用者敦遣赴京用之  命金吾前卫指挥佥事张林子荣袭父职
　　○甲午
　　○河南嵩县主簿张睿言岁歉民乏食乞以存留仓粟贷之俟秋成还官从之
　　○乙未
　　○升四川天全六番招讨司为天全六番招讨使司秩从三品给印章命招讨高敬让招讨使
　　○丙申  命故中军都督同知马旺子荣袭羽林前卫指挥使  狭西行都司都指挥同知金铭坐妖言下狱死  撒马儿罕所部失里湾回回者马力丁打剌罕等还赐之钞币  和宁王阿鲁台遣使臣脱火台等三十二人贡马
　　大明太宗文皇帝实录卷一百六十三


大明太宗孝文皇帝实录卷一百六十四
　　永乐十三年夏五月丁酉朔日有食之
　　○辛丑
　　○端午节  上御东苑观击球射柳赐文武群臣钞有差文武进诗者加赐酒帛
　　○癸卯
　　○复赵仪河南布政司右参政仪尝坐事降镇西卫经历至是以其才而复之  升镇西卫指挥同知赵得为河南都指挥佥事
　　○甲辰
　　○设交阯三江府税课司沱江东潮二州并清波麻溪夏华三县五税课局太原府广积库利仁县之泾濠江上思郎州之通广新化县之司刚江口杨舍社(（之）)[三]巡检司革谅山府水浪县税课局
　　○丙午  命辽东都司筑缘边备倭烟墩务令高厚积薪粮可足五月之用仍置药弩于上凿井于旁以严守备寻遣都指挥同知胡俊往督之
　　○戊申
　　○升建宁右卫指挥同知徐信为福建行都司都指挥佥事
　　○己酉
　　○遣行人陈秀芳等赍诏往琉球国封故山南王汪应祖世子他鲁每为琉球国山南王赐诰命冠服及钞万五千锭  升镇守滁州都指挥同知刘鉴为前军都督佥事  筑开平城西旧庄环州东北山柳林小站沙堆西南小山曲河小站旧庄小站回回墓西南山偏岭东山八烟墩
　　○辛亥
　　○甘肃总兵官都督费瓛言肃州临边兵多粮少脱有调发猝难措置请以狭西临洮巩昌二郡税粮每岁发旁近丁民转运备用从之
　　○壬子
　　○夜月食
　　○甲寅  命故狭西都指挥佥事张保子镇袭父原职为通州卫指挥使燕山左卫指挥使脱火歹子马那儿丁羽林前卫指挥同知田青子祥大兴左卫指挥同知邵玉侄得金吾后卫指挥同知王荣子俊燕山前卫指挥佥事忙哥帖木儿子仲神保各袭职
　　○丙辰
　　○以馆觉灌顶国师护教王宗巴干即南哥藏卜卒遣使赍敕诰命其侄干些儿吉剌思巴藏卜袭为灌顶国师护教王并赍敕赐乌思藏怕木竹巴灌顶国师阐化王吉剌思巴监藏巴里藏卜彩币  设上卭部卫命头目掌巴伯为指挥使时朵甘卫都指挥使阿屑领占卒命为子干些儿伦竹嗣职复命干些儿锁南继其叔南葛领占为本卫都指挥佥事俱赐诰命
　　○丁巳  敕汉王高煦青州重镇今命尔居之已遣人相度王府尔亦遣人往彼视之
　　○戊午
　　○革河东狭西盐运司之河东分司  赐和宁王阿鲁台使臣脱火台等及占城国王之孙舍阿那沙等宴
　　○庚申
　　○修  太庙社稷并历代帝王祭器
　　○辛酉  赐国子监琉球云南生益智每等九十二人夏衣狭西行都司都指挥王贵言宁夏甘肃等卫地临边境宜于平凉庆阳运粟五六十万以备兵储从之  开平备御成安侯郭亮言开平军少不足调用洪武中尝分开平卫五所军隶山海卫宜令复旧从之
　　○壬戌
　　○升顺天府丞甄仪为府尹
　　○癸亥
　　○复设广西湖润寨巡检司命巡勇武为巡检勇武故土官岑郎利之子郎利初为本寨巡检既殁巡检司亦废而土民犹信服勇武至是镇安府请仍设巡检司以勇武袭父职管束土兵巡守隘路从之  河南都指挥使田荣有罪谪交阯立功  和宁王阿鲁台使臣脱火台等陛辞赐钞及文绮有差仍遣指挥徐晟赍敕往劳和宁王并赐金织文绮二十表里
　　○甲子
　　○改广西按察司副使王肃于山东按察司擢进士李九畴赵贵和张诚为监察御史
　　○乙丑
　　○开清江浦河道凡漕运北京舟至淮安过埧度淮以达清江口挽运者不胜劳平江伯陈瑄时总漕运故老为瑄言淮安城西有管家湖自湖至淮河鸭陈口仅二十里与清和口相直宜凿河引湖水入淮以通漕舟瑄以闻遂发军民开河置四闸曰移风曰清江曰福兴曰新庄以时启闭人甚便之  占城国王孙舍阿那沙等陛辞赐王孙银二百两纻丝纱罗十四疋金织纱衣文绮衣三袭余赐赉有差
　　大明太宗孝文皇帝实录卷一百六十四


大明太宗孝文皇帝实录卷一百六十五
　　永乐十三年夏六月丙寅朔  夜有星如碗大青白色光烛地出太微西垣内西南行至近浊
　　○戊辰
　　○改刑部尚书刘观为都察院左都御史贵州右布政使蒋廷瓒为左布政使
　　○庚午  景陵王孟炤妃贲氏薨讣闻遣官赐祭命有司治丧葬
　　○辛未
　　○遣官祭中霤  琉球国中山王思绍山北王攀安知使臣辞悉使钞币
　　○丙子
　　○夜月犯心宿前星
　　○戊寅
　　○顺阳王有烜薨讣闻辍朝一日谥曰怀庄赐祭命有司治丧葬有烜周定王第三子也
　　○己卯  命狭西故都指挥同知王仪之子俊为西安前卫指挥使初仪为扬州卫副千户  上靖难之际擒奸归附升狭西都指挥同知卒俊应袭副千户以其父功故特升之  户部言浙江乌程等四县水伤田稼九千四百四十三顷税粮请折金帛从之
　　○庚辰
　　○户科给事中胡安有罪谪戍边
　　○壬午  命工部制汉王仪仗先送青州
　　○癸未
　　○移山东德州广积仓于临清县永清埧储漕运粮
　　○甲申
　　○山西布政司言辽州淫雨河水暴溢坏民田三十余顷命户部除其租
　　○己丑
　　○云南广西府弥勒州千夫长阿山等来朝贡马赐钞币等遣还  复中军都督郭义官义先坐受赇免  上念其功命复之仍命户部还其所免月俸
　　○辛卯
　　○设董卜韩胡宣慰使司命头目喃葛为宣慰使给银印赐冠带袭衣喃葛特来朝贡请授职故从之  又设董卜韩胡道纪司命本土道士锁南领贞为都纪给印章
　　○壬辰
　　○升楚府教授乌浚为吏科给事中山西按察司佥事李昇为浙江按察司副使湖广道监察御史边信为河南按察司佥事上虞县知县阳焕为广西按察司佥事擢进士任敏为狭西按察司佥事改河南道监察御史孔会于山西道山东布政司左参政戚逊于浙江布政司山西按察司佥事王翥于狭西按察司  擢陈羽为刑科给事中羽随外弟居蓟州戎伍中蓟州荐羽才行遂召试而用之
　　○甲午
　　○苏州府吴江县丞李昇言苏松水患莫甚于太湖欲洩太湖之水莫急于疏下流近时所疏河道岁久不免淤塞今观常熟之白泖诸港昆山之千墩等河长洲十八都港＜氵义＞及吴县无锡等处近湖河道皆太湖之下流若循其故迹浚而深之仍修蔡泾等闸俟潮水来往以时启闭庶免泛滥之患而民获耕种之利从之
　　○乙未
　　○设贵州提溪长官司之太平溪金场局石阡长官司之落桥葛容溪银场局俱置大使副使各一员改云南金齿腾冲守御千户所之腾冲南甸龙川江罗卜思庄四驿隶南甸州  是月北京河南山东淫雨河水泛溢坏庐舍没田稼而东昌府临清县尤甚民被害者九万九千二百户有奇命户部遣官赈恤
　　大明太宗孝文皇帝实录卷一百六十五


大明太宗孝文皇帝实录卷一百六十六
　　永乐十三年秋七月丙申朔享  太庙命皇太子行礼
　　○丁酉  上谕行在都察院左副都御史李庆曰朕切于爱民屡戒郡县之官不许横取一毫前滦州知州何敬诛求剥削赃贿巨万已寘诸法近代州同知安损武清知县李潜等仍蹈覆辙饕餮贪残无异于敬神人不容发其奸慝亦寘以法尔宜备录所犯榜示天下俾牧民者知所警惧
　　○辛丑  上谕行在兵部臣曰随侍皇太孙幼官其间有孱弱者宜别选壮锐易之所设府军前卫指挥千百户镇抚管束幼军者宜选用老成端正之人庶几幼官有所视法
　　○癸卯
　　○太监郑和等奉使西洋诸番国还
　　○甲辰
　　○遣太监侯显等使榜葛剌诸番国赐国王绒锦金织文绮绫绢等物
　　○乙巳
　　○掌四川都司事右军都督同知李敬等奏戎县蛮寇平先是叙州府戎县山都掌蛮人作耗攻劫高珙筠连庆符诸县敕敬发兵剿捕且敕贵州都司都指挥李政以兵会敬等合攻之遂围落卜大埧等处山寨擒捕蛮贼悉斩以狥招抚良民复业至是奏请罢兵归农从之
　　○己酉
　　○复福建布政司左参政杨景衡官初景衡坐累戍边至有言其在官醇谨者特宥而复之  昼太白见未位
　　○壬子
　　○朝鲜国王李芳远遣陪臣吴真贡方物贺  皇太子千秋节
　　○癸丑
　　○云南木邦宣慰使司宣慰使罕宾法孟定府土官知府刀名扛特令土官班野湾甸州土官知州刀景发各遣人贡马及金银器赐钞币有差
　　○甲寅  命法司自今武职官犯杖罪以下系狱者有疾许出就医药著为令
　　○丙辰
　　○修沿河驿舍自南京抵北京凡四十五所  升鸿胪寺丞哈只为本寺右少卿
　　○戊午  皇太子千秋节免贺礼
　　○己未
　　○监察御史萧常言北京食盐旧例验口支给无商人货卖今  车驾幸北京军民辏集往往有以私贩取罪者宜定为常法募商中纳以绝私贩之币  上命行在户部尚书夏原吉等议之原吉等请于山海永平二卫纳米每引五斗于河间长芦运司不次支盐就北京货卖  上是其议命于喜峰口仓纳米  命故中都留守司都指挥同知毛忠之子真袭为凤阳右卫指挥使忠征交阯尝奋勇先登败贼众寻卒于军真应袭正千户  上特升之以旌忠之功仍赐真罗衣一袭钞四百锭  革河南卫辉府李台义圆二马驿并递运所设新乡县新中驿新乡递运所修武县武安驿修武递运所获嘉县崇宁驿获嘉递运所河内县覃怀驿河内递运所孟县河阳驿孟县递运所  夜有星如盏大青白色光烛地出西南云中西北行至云中
　　○庚申
　　○赈北京魏县江西瑞昌县四川永川射洪巴三县饥民共九千四百户给粟二万五百石有奇
　　○辛酉
　　○保安卫言城堡坏于淫雨请以军修筑从之
　　○癸亥
　　○巡按山东监察御史林硕劾奏山东布政司参议魏瑛渎乱人伦有鸟兽行宜加显戮  上命三法司锦衣卫鞫之意磔于市  朝鲜国陪臣吴真陛辞赐之钞币
　　大明太宗孝文皇帝实录卷一百六十六


大明太宗孝文皇帝实录卷一百六十七
　　永乐十三年八月乙丑朔
