<!-- { "loadSidebar": true } -->
○甲辰抚安山东给事中王铎言青登莱三府地临山海土瘠民贫一遇水旱衣食不给多逃移于东昌兖州等府受雇苟活今东昌等府多闲田新开河两岸亦有空地若籍青州等三府逃民官给牛具种子命就彼耕种俟三年后科徵税粮其原藉田地听从有力之家耕种如此则田无荒芜民得安业又言山东各卫所补伍民丁不习武艺管军头目亦不操练方今天下太平固非用武之时然亦不可忘备若令天下卫所专委官一员率守城军士及官下舍人时常操练其屯田军士收成之后亦如之庶几武艺精通警急可用  上览之谕礼部臣曰此言皆当其即行之  旌表国子监生张翼孝行翼济南府泰安州人父母死皆蔬食庐墓三年有慈乌数百旦暮飞鸣墓树人以为孝感云  乙已内官郑和等使西洋诸番国还献所俘锡兰山国王亚烈苦奈儿并其家属和等初使诸番至锡兰山亚烈苦奈儿侮慢不敬欲害和和觉而去亚烈苦奈儿又不辑睦邻国屡邀劫其往来使臣诸番皆苦之及和归复经锡兰山遂诱和至国中令其子纳颜索金银宝物不与潜发番兵五万余劫和舟而伐木拒险绝和归路使不得相援和等觉之即拥众回船路已阻绝和语其下曰贼大众既出国中必虚且谓我客军孤怯不能有为出其不意攻之可以得志乃潜令人由他道至船俾官军尽死力拒之而躬率所领兵二千余由间道急攻土城破之生擒亚烈苦奈儿并家属头目番军复围城交战数合大败之遂以归群臣请诛之  上悯其愚无知命姑释之给与衣食命礼部议择其属之贤者立为王以承国祀  擢监生胡良诚子敏林胜宗白璧宋友谦俱为监察御史  修筑山西沁州漳河决堤  宁夏总兵官安远侯柳升言欲于近边每千户所筑一总堡聚人畜刍粮以备不虞  上报之曰一所之军四散屯种相去辽远岂能相及朕尝命守将于五六屯或四五屯内择取一屯利便之处聚守正欲使屯堡相近得以相援不必分别卫所可只循此法行之  撒马儿罕等处回回困都等来朝贡方物赐之钞币　　
○丙午皇孙生赐名瞻垍  皇太子第九子也  赐朝鲜国使臣权执智宴
　　○丁未  敕谕尚书朱礼等曰曩命卿等浚黄河故道及筑塞河港以纾河南水患今久未见成绩而河水泛溢日加为民害苦卿等其协心并力无懈夙夜脱民垫溺用副朕委任之意  赈出西沁州辽州保安芮城定襄浮山等郡县饥民三千余户给粟五千九百石有奇  云南溪处甸长官司土官自恩言本司岁纳海肥七万九千八百索非本土所产每岁于临安府买纳乞准钞银为便户部以洪武中定额难准折输  上曰取有于无适以厉民此有司之过也况彼远夷尤当宽恤岂宜拘旧额其除之  自甲辰至是日直隶扬州府通州太兴江都仪真海门等县风雨暴作江潮泛涨坏房舍漂流人畜事闻命户部速遣人巡视抚恤
　　○庚戌遣官祭中霤  命故右军都督马荣子昇袭父旧职为济州卫指挥使狭西都指挥同知贾武子彬袭父旧职为羽林卫指挥使掌中都留守司事都指挥佥事魏刚子荣大宁都指挥佥事白顺子孛罗失里俱袭父旧职为金吾右卫指挥使  上以奉使西洋官军航海劳苦且去家日久其至京者命礼部引见赐劳凡七百四十五人赐钞五千一百五十锭  安乡郡主薨讣闻遣官赐祭命有司治丧葬至楚昭王第六女也  巡按河南监察御史李伟言磁州武安等县民疫死者三千五十余户荒芜田土千三十八顷有奇请除其税从之  榜葛刺国王霭牙思丁遣使贡方物赐之衣钞  辛亥湖广保靖宣慰使彭勇烈广西东兰州土官知州韦质各遣人贡马悉赐钞币  赐榜葛刺国使臣赛一马哈麻等宴  大宁都指挥使罗文福建都指挥使王敬中都指挥同知李玉俱以罪免初  上命丰城侯李彬统兵捕倭遣文召福建都指挥使童俊领兵从文诈为彬言迫敬中玉在任多不法至是巡按御史并效之命悉罢职从丰城侯立功自效
　　○壬子赈浙江龙游县饥民四千二百余户给稻四千八百六十余石  右春坊右庶子兼翰林院侍讲杨荣奔丧还至京  上召问闽中民情及丰歉何如荣对云询之乡老言前数年采运木植加以旱灾人力颇艰今皆复业兼有收成比前差胜  上颔之命荣休息数日出任事
　　○甲寅旌表北京金吾右卫军何黑厮汉府左护卫千户许信男斌吉安府永新县民左兴儿苏州卫军张阿童孝行黑厮斌以刲肝兴儿以刲股起父疾阿童以刲股起母疾又旌表淮安府山阳县民周胜妻朱氏苏州府长州县民陈彦良妻金氏大名府长垣县民郭得鲁妻傅氏西安府临潼县民王九妻张氏贞节俱以年少丧夫甘贫守义云  北京刑部尚书朱浚等奏顺天保定永平等府初置各卫官军屯种人给地五十亩后有升调改拨等项事故去者其地悉为见在官军占据或自种或借赁人种分收子粒今发至种田民及上林苑监迁民俱无地给种宜令所司勘核升调事故官军所遗田地给与耕种如例起科为便从之  云南大侯长官刀奉偶遣弟混三等贡马及方物赐钞及文绮袭衣
　　○乙卯会通河成河以汶泗为源汶水出宁阳县泗水出兖州府至济宁州而合置天井闸以分其流南流达于淮而河自其西北流也由开河至东昌府入临清县计三百八十五里深二丈三尺广三丈二尺役军夫三十万用二十旬蠲租税百一十万二千五百有奇自济宁至临流置闸十五闸置官立水则以时启闭舟行便之  琉球国中山王思绍遣使模都莆等奉表谢恩先是中山王所遣使有匿其方物不尽贡者监察御史廉得其实以闻  上以非国王意并其使宥之至是思绍遣人来谢仍贡方物敕赐王钞及彩币
　　○戊午  上以官军从郑和自番国还者远涉艰苦且有劳效遣内官赵惟善礼部郎中李至刚宴劳于太仓  是月交阯布政司右参议解缙有罪徵下狱缙先为翰林学士兼右春坊大学士甚见宠任坐廷试读卷不公出为广西布政司右参议会有言缙尝洩建储时密议者遂改交阯布政司命专督化州馈饷时翰林检讨王儞有罪谪随总兵官在交阯教缙指言广东化州二人遂共趍广东娱嬉山水忘返缙又上言请用数万人凿赣江以便往来  上曰为臣受事则引而避去乃欲劳民如此并偁皆下狱后数岁皆瘦死缙文学书札独步当时其为人旷易无城府喜荐引士然少慎择且所行多任情忽略故及于罪偁为文独为缙所喜而傲诞不检士论黜之初缙之下狱也狱吏拷治索所与同谋缙不胜楚书大理寺丞汤宗宗人府经历高得旸礼部郎中李至刚右春坊中允兼翰林脩撰李贯赞善兼翰林编脩王汝玉编脩朱((弦))[纮]检讨蒋骥潘畿萧引高等塞责皆下狱后得旸贯汝玉纮引高相继死狱中贯甲科进士为翰林脩撰选兼中允员清介之操其死也士类惜之
　　太宗文皇帝实录卷一百十六


太宗文皇帝实录卷一百十七
　　永乐九年七月庚申朔享  太庙  遣官祭历代帝王陵寝  狭西疫遣户部侍郎王彰往祭西岳华山及狭西山川等神曰比狭西守臣言境内疫疠民之死亡者众朕君临天下一物失所皆朕之忧故闻之恻然弗宁惟助国卫民御灾捍患神之职也尚其鉴余诚悃赐以洪庥俾疫疠全消灾害不作岂独生民之幸国家盖有赖焉既祭疫疠顿息
　　○辛酉  上谕工部臣曰见役天寿山工匠效劳日久令有司月给米壹石赡其家  追封故东城兵马指挥张麒为彭城伯遣官赐祭麒  皇太子妃父也  复监察御史窦信邢简官初信等俱坐事被谪至是有荐其才者故复之  脩山东安东等卫城池  上谓兵部尚书方宾曰凡物遂其性则生息蕃往时北京军士养马散牧于野顺适其性人不劳而马蕃近闻置棚造坊絷维之如此牧养是拂逆其性矣安能使之生遂朕常以此训谕司牧者皆不能遵用尔兵部申戒饬之
　　○壬戌设山东济宁州之南城东平州之安山汶上县之关河阳榖县之荆门东昌之崇武五驿东平州之金线闸东昌府之东昌二递运所
　　○甲子缅甸宣慰使司宣慰使那罗塔遣人贡方物赐之钞币  山西忻州定襄县主簿邹郁言县故有渠长六十三里水出滹沱河灌田六百余顷年久壅塞乞开浚从之
　　○乙丑遣使赐楚王桢庆王＜木旃＞西洋布及兠罗绵被  崇庆王悦炘薨讣闻遣官赐祭命有司治丧葬悦炘蜀献王第四子也脩保定府新城县张材等口决溃堤岸七十五处
　　○己巳赏官军使番国还者人钞十锭凡二十万锭
　　○庚午浙江湖州府乌程等县淫雨没田稼万三千三百八十顷事闻命户部免其今年租  夜月犯箕宿东北星
　　○辛未工部言浙江潮水冲决仁和县黄濠塘岸三百余丈孙家圉塘岸二十余里海宁县风潮溺死居民漂流庐舍坍塌城垣请发军民脩筑从之仍命户部遣官巡抚被灾之家
　　○甲戌以满刺加国王拜里迷苏刺来朝遣中官海寿礼部郎中黄裳等往宴劳之  都指挥张鬼力赤等归自哈密哈密故忠顺王脱脱母遣蒙哥帖木儿贡方物谢赐祭脱脱恩都督佥事哈刺哈纳遣人贡马谢升职恩各赐钞币命蒙哥帖木儿为千户
　　○乙亥古里国王沙米的柯枝国王可亦里苏门答刺国王宰奴里阿必丁阿鲁国王速鲁唐忽光彭亨国王巴刺密锁刺达罗息泥急兰州国王麻哈刺查苦马儿南坐里国王及加异勒国头目葛卜者麻爪哇国新材材主八第的蛮各遣人奉表贡方物赐其使冠带彩币钞锭仍命礼部赐宴
　　○丙子朝鲜国王李芳远遣陪臣吴升等贡方物贺  皇太子千秋节赐之钞币  是日交阯总阯总兵官英国公张辅黔国公沐晟败贼党阮帅于月常江时晟将步骑辅率舟师分道并进辅至九真州结悦县月常江贼树椿江中四十余丈江口两岸皆置栅延亘二三里江内列船三百余艘设伏于山之右贼党既帅胡具邓景异邓镕等率众来拒遂调都督同知朱广都督指挥张胜俞广领划船官军拔椿以进辅率都指挥方政等以步队剿其伏兵攻破排栅追至江岸水陆夹攻贼大败阮帅等各散走生擒伪金吾将军管领翊虎军邓宗穆伪宁卫将军黎德彝伪武卫将军管领雄边军阮忠伪威卫将军阮轩等斩贼众四百余人溺水死者甚众获贼船百二十余艘得邓景异伪入内司空及演州镇抚军大将军印
　　○戊寅汝南王有勋永宁王有光来朝  设山西五台县饭仙山大峪口二巡检司
　　○己卯  命故金吾右卫指挥同知朱从善予名金吾左卫指挥佥事徐得兄兴通州卫指挥佥事白义子斗斗各袭其职  遣官视新开黄河堤岸旧为水所溢者悉增筑之
　　○辛巳楚晋肃安四王府遣指挥同知翟璠等进羊马庆贺  皇太子千秋节赐璠等钞币  麓川平缅宣慰使思行发遣头目刁门奈等贡马及方物谢罪初中官云仙赍敕至麓州赐赉思行发失郊迎礼仙责之思行发惶惧至是来谢且乞赦过  上贷之仍命宴劳之复遣使赐思行发锦二疋金织纻丝纱罗二十疋
　　○壬午皇太子千秋节免贺礼
