<!-- { "loadSidebar": true } -->
　　○丁丑  上以北平所属顺德保定诸郡连年兵革其民衣食不给诏户部运钞三十万锭赈之户一口至三口钞五锭四口至八口十锭九口以上十二锭
　　○复设徽州府歙县织染局
　　○礼部言造靖江王府祭祀乐器视亲王宜有降杀然舞佾诸侯六不可减其琴笙及歌工请杀以两从之
　　○直隶苏州府嘉定县民周程上言东吴水利旧有三江曰钱塘曰吴淞曰娄江民间数百万钱粮皆仰于此吴淞一江跨连苏松之境东抵沧海西接太湖淀湖湖水溢则洩于海海潮涨则通于湖近年以来沙土壅塞为平地二百五十余里水脉不通五六月间天时亢旱高田稻苗乏水灌溉百姓坐视枯槁至七八月秋雨霖霪湖水涨溢低下之处尽是污池通洩无所垂成之禾坐视渰没至于徵粮之际则典鬻男女荡折产业不能尽偿甚至弃业逃散骨肉分离诚可怜悯乞敕工部差能干□吏亲诣其处丈量计工令于农隙之时役民＜锍-釒＞凿所谓因民之利而利之也从之
　　○夜有星如鸡子大青白色有光出军门东南行入库楼
　　○戊寅享  太庙
　　○夜有星如鸡子大青白色光烛地出太阳守旁西北行北斗杓
　　○是岁天下户千六十二万六千七百七十九口五千六百三十万一千二十六赋税粮三千四十五万九千八百二十三石布帛五万六千七百四十四匹丝绵二十六万九千四百斤绵花绒万四千八百二十一斤课钞四百六十一万六千八百一十六锭银八千三百五十四两铜二千一百二十八斤铁七万五千二百五十二斤铅万七百五十三斤朱砂四百八十两海＜贝巴＞四万八千八百九十四索茶百六十五万九千一百一十七斤盐百二十九万一十九引
　　大明太宗文皇帝实录卷之十五终


大明太宗文皇帝实录卷十六
　　永乐元年春正月己卯朔  上御奉天殿受朝贺大宴文武群臣及四夷朝使命归归字应改妇字朝  皇后于坤宫赐宴
　　○庚辰  敕谕中外文武群臣曰上天之德好生为大人君法天爱人为本四海之广非一人所能独治必任贤择能相与共治尧舜禹汤文武之为君此道历代以来用之则治不用则乱昭然可见我  皇考太祖高皇帝受天明命为天下主三十余年海内晏然祸乱不作政教修明近古鲜比亦惟任天下之贤保民致治以克臻兹朕缵承大统以主天下夙夜兢兢思惟抚安以承付托之重尔文武群臣职无崇痹体朕斯怀各尽其道无为掊克无从诡随端玺志励玺操懋尔忠勤共遵成宪为民造福其悉力一志敬之慎之
　　○朝鲜等国王李芳远等及梁耳乌思藏必力工瓦等国师并土官遣人来贡马及方物赐赉有差
　　○宴诸王于华盖殿赐公侯驸马伯都督仪宾等官宴于三公府北平布政司奏诸郡流民复业者凡十三万六百余户  上命户部令有司加意绥抚勿重扰之
　　○辛巳罢浙江处州府松阳县小苏狮子岩鹤演观山钱寮银坑四所以不产故也
　　○癸未贵州宣慰使安卜葩永顺宣慰使彭添保等三百人来朝贡方物赐白金钞文绮有差
　　○甲申立春  上御奉天殿文武群臣行贺礼赐宴
　　○寿昌王孟焯辞归赐之钞币
　　○复前应天府尹向宝官宝建文中坐事安置广西故召复其职
　　○乙酉享  太庙
　　○丙戌群臣上表请立皇太子赐敕答曰国家建储自古所重我  太祖高皇帝开万年之洪业基绪斯隆本支实茂允炆嗣位几坠邦家  天眷朕躬克清内难奠安宗社恢复寰区虑缵承之弗堪方兢兢于夙夜卿等忠存体国请建储贰固于事体礼有宜然今长子属当进学之时俟其智识益充道德益进克膺付畀议之未晚所请不允
　　○丁亥升都察院左副都御史陈瑛为左都御史广西桂林府同知史仲成为右佥都御史
　　○戊子以大祀南郊  上御奉天殿文武群臣受誓戒
　　○命汝南王有勋居云南大理赐钞二万锭海＜贝巴＞十万索锦左五百疋禄米岁二千石俭岁千石有勋周王橚弟二子建文中尝告其父不轨至是弗容于父遂有是命
　　○初调营州三护卫官军赴京至是敕止之曰今雨雪严寒北方尤甚道路行者良善尔等如已在途即于所至之处停止如未行悉不必来
　　○己丑赐朵甘乌思藏必力工瓦等国师及其土官白金三百七十五两钞千二百五十五锭彩币四十二表里
　　○辛卯大祀  天地于南郊  上还御奉天殿文武群臣行庆成礼
　　○以复周王橚齐王榑代王桂岷王梗旧封诏告中外
　　○礼部尚书李至刚等言自昔帝王或起布衣平定天下或繇外藩入承大统而于肇迹之地皆有升崇切见北平布政司实  皇上承运兴之地宜遵  太祖高皇帝中都之制立为京都制曰可其以北平为北京
　　○壬辰  以郊祀礼成大宴文武群臣及四夷朝使
　　○癸巳  遣官祭历代帝王命保定侯孟善镇辽东节制辽东都司所属军卫
　　○上以周王将复国用度无备  敕户部以河南见储米二万石给之不在常禄之数复高以正监察御史以正洪武中任御史建文中谪河州充吏故召复之
　　○实授广西署平乐府事知州陈用晟为乐平府知府以总兵官韩观言其能抚绥猺蛮也
　　○礼部请循例三年一给僧道度牒从之
　　○元宵节赐文武群臣宴
　　○甲午  上谕兵部臣曰马政国家重务今畜牧之法废宜为定制责其成效兵部议奏每牡马一匹配牝马三匹牝马岁育一驹牡马骟马许军士骑操而非有警亦不许非大调发重马皆不得差遣从之命太仆专其政非太仆所属者都司卫所委官董之每岁比较具实以闻
　　○夜月食阴雨不见
　　○乙未礼部尚书李至刚奏月当蚀不蚀请率百官贺
　　○上曰王者能修德行政任贤去邪然后日月当蚀不蚀适以阴雨不见耳岂果不蚀耶不许
　　○设者乐甸大侯千崖湾甸潞江五长官司隶云南都司时西平侯沐晟言其地旧属麓川平缅而地广人稠宜设长官司治之故有是命
　　○丙申  敕宁夏总兵官右都督何福等曰今辽东送至宁夏小卒许善才者其人尝为虏寇所掠久而纵其南回善才言虏先欲掠大同宁夏后不果已北行矣今遣善才还宁夏至可备询之其所言虏北行者或诈而欲绥我边防不可不深虑
　　○改宁夏左护卫为宁夏卫宁夏右护卫为宁夏中卫
　　○云南广西府等处土官知府阿觉等七十八人来朝贡马赐钞及绮帛仍给钞偿其马直  夜月犯太微垣左执法
　　○丁酉  命后军左都督宋晟佩平羗将军印充总兵镇甘肃赐吏部郎中尹必用等一百二人罗衣前燕府良医袁宝陈克恭王彬金织罗衣各一袭旌其守城功也大明府清丰等县蝗民饥户部请以元城县所贮粮四万余石赈之从之
　　○戊戌  擢前署北平布政司事监生彭常为山东布政司右参政
　　○己亥升前燕府典膳副王真为光禄寺少卿
　　○庚子以宛平县丞宋宾有守城功升真定府知府
　　○前兵科给事中康健服阕改刑科给事中
　　○擢龙虎卫经历徐文英为浙江道监察御史进士洪堪为广东道监察御史洪堪洪武中由进士授御史自陈年少未谙法律  太祖高皇帝令还乡进学俟年二十五入仕至是赴京故有是命
　　○辛丑酉阳宣抚再兴邦云南维摩州知州波得等三百八十八人来朝贡马及方物各赐钞币仍给偿马直  车里军民宣慰使司宣慰使刀暹答及孟定等府土官来朝贡象马及方物赐钞及锦绮纱罗有差
　　○壬寅夜有星如鸡子大赤色有光出直正东云中东南行至云中
　　○癸卯  命周王橚之国赐钞一万锭
　　○甲辰设普安安抚司以土酋慈长为安抚时慈长来朝言建文时于其地置贡宁安抚司以故父者昌为安抚近吏部遵旧制奏罢安抚司然本境地阔民稠岁于普安军民府输粮三千余石且路当要冲旧有湘满等驿乞仍设安抚司督治为便  上曰  祖宗大经大法万世不可改其他若时有不同后世当因时损益以便民岂可执一而不知变通之道天下人既以为便则当从之命吏部仍置安抚司改贡宁为普安赐以掌印置流官吏目一员隶四川布政司复设古州龙里欧阳湖耳中林验洞八舟漕滴洞潭溪福禄永从洪州泊里亮寨新化赤溪湳洞西山阳洞十四蛮夷长官司俱隶贵州盖洪武初各设长官司后苗蛮吴面儿楩化发兵讨平之遂废至是招辑其民复业者众故复设焉仍以土人为长官
　　○乙巳  上谓礼部臣曰昔我  太祖高皇帝立纲陈纪礼乐制度咸有成规建文中率皆更改使臣民无所遵守朕即位以来首诏诸司必遵旧制尚恐奉行不逮尔礼部其申明之
　　○丁未升指挥同知王海为狭西都指挥佥事千户乔成为羽林前卫指挥同知谢通为金吾左卫指挥佥事蒋兴为羽林前卫指挥佥事故千户张英侄奴儿袭升羽林前卫指挥同知陈泼餋弟旺袭升羽林前卫指挥佥事  夜木星犯建星西弟三星
　　太宗文皇帝实录卷十六


太宗文皇帝实录卷十七
　　永乐元年二月戊申朔  右军都督佥事山青卒青徐州人为燕山左护卫百户涉古今知大义沉毅有勇略以靖难功累官至都督佥事至是卒  上辍视朝三日赐祭及赙
　　○己酉升行人司副李伟为光禄寺少卿汀州府推官高致为寺丞
　　○庚戌  设北京留守行后军都督府北京行部北京国子监改北平府为顺天府北平行太仆寺为北京行太仆寺行都督府置左右都督都督同知都督佥事无定员首领官经历都事各一员行部置尚书二员侍郎四员所属六曹吏部礼兵工五曹清吏司郎中员外郎主事各一员刑部清吏司兵郎中一员员外郎二员主事四照磨所照磨捡校各一员司狱司司狱一员国子监置祭酒司业监丞各一员博士学正学录掌馔各一员助教二员顺天府北京行太仆寺官制如旧革北平布政司按察司及北平都司等衙门刑部户部之北平清吏司俱改北京清吏司都察院北平道改北京道
　　○辛亥以户部尚书掌北平布政司事郭资刑部尚书掌保定府事雒佥俱为北京行部尚书四川安岳县知县康汝楫按察司佥事马京为左侍郎临江府知府刘翼南户部郎中李昶为右侍郎汝楫盖藩邸旧臣云
　　○以燕山左燕山右燕山前大兴左济州济阳真定遵化通州蓟州密云中密云后永平山海万全左万全右宣府前怀安开平开平中兴州左屯兴州石屯兴州中屯兴州前屯兴州后屯隆庆东胜左东胜右镇朔涿鹿定边玉林云川高山义勇左右中前后神武左右中前后武成左右中前后忠义左右中前后武功中卢龙镇虏武清抚宁天津右宁山六十一卫梁成兴和常山三守御千户所俱隶北京留守行后军都督府
　　○壬子擢临桂县丞谭胜受建阳县知县陈敏蒲县知县文郁监生孔复杨钝张文明李时秀蒋彦禄欧彦贵何器刘先为监察御史
　　○赐朝鲜暹罗车里诸国使臣宴于会同馆乌思藏必力工瓦等国师所遣人宴于天禧寺
　　○山西平阳饥
　　○命户部以河东运司盐货赈之
　　○严诬告法凡诬告三四人者杖一百徒三年五六人者杖一百流千里所诬重者从重论诬告十人以上者凌迟处死枭首其乡家属迁化外
