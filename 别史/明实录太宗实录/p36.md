<!-- { "loadSidebar": true } -->
　　○贵州宣慰使安卜苑普安安抚慈长乌撒乌蒙东川芒部军民府诸土官卜穆等来朝贡马赐赉有差
　　○辛未升金华府同知凌注为山西按察司按察使高邮州判官李宪为监察御史改福建按察佥事孙逢吉为浙江按察佥事擢监生张恂为给事中  和州中屯河巡检陈英考满应升自陈老疾不堪别用乞仍旧职  上嘉其诚从之赐钞十锭仍命所司著为令
　　○夜金星入氐宿
　　○壬申  命靖安侯王忠往北京安插屯田军民整理屯种
　　○左都御史陈瑛等奏中书舍人芮善妾奏刑部官罪请下狱先是善之弟家武进夜有盗杀之并杀其妇劫其财物弟家疑所亲睹者捕送于县狱具上刑部刑部验非盗纵之善白  上刑部官故出劫盗更命御史鞫之御史复验非盗纵之遂明刑部官无罪请罪善  上曰兄弟同气遭罹非命心切哀愤理有未察然今尚未明盗假令获盗有验而善固诬执盗则不贷其释善勿治
　　○癸酉大理司臣言高平县吏告知县歛民财市马今鞫讯有验其马以给递送虽是公用然禁令歛民财抵死罪  上曰禁令不许为私也使命往来以给递送岂私意哉人命至重而议刑如此岂得无冤其释之复职
　　○夜有星大如碗青白色光烛地出土司空旁西南行至近浊
　　○甲戌西洋刺泥国回回哈只马哈没奇刺泥等来朝贡方物因附载胡椒与民互市有司请徵其税  上曰商税者国家以抑逐末之民岂以为利今夷人慕义远来乃欲侵其利所得几何而亏辱大体万万矣不听
　　○修山东胶州水决堤岸  夜火星犯垒壁阵东第五星
　　太宗文皇帝实录卷二十四


太宗文皇帝实录卷二十五
　　永乐元年十一月乙亥朔册故兵部尚书唐铎孙女为庆成王妃  钦天监永乐二年大统历  上御奉天殿受之颁赐诸王及文武鲜臣仍遣赐颁朝鲜诸番国著为令
　　○朝鲜国王李芳远遣陪臣赵狷等来朝贡方物赐金织文绮袭钞币表里
　　○丙子先是有首宁王权诽谤魇镇事者  上曰此不出王盖小人为之以陷王譬如爱木必去其毒凡再遣人捕之权皆掩蔽不发至是赐权书曰兄弟同气至亲数年躬履艰难亦为保全骨肉岂有他意哉近者之事既悉置不问但欲去二三小人以示警尔而固为遮蔽易曰开国成家小人勿用盖用小人必害家国所以决欲去之者为贤弟计也书至更不必蔽亦不得有所蓄疑
　　○修山东潍县白浪等河决安庆府潜山怀宁二县陂堰圩岸及广东高要县青岐罗婆等圩岸皆从民所奏也
　　○兀良哈头目哈儿兀反遣其部属脱忽思等二百三十人来朝贡马命礼部赐钞币袭衣并偿其马直上马每匹钞五十锭中马四十锭下马三十锭每疋仍与彩币表里一
　　○丁丑庆成王济炫辞归赐之钞币
　　○戊寅书谕世子  曰山后官员军民本皆无罪之人曩因建文残害骨肉祸及无辜不得已逃遁飘零艰窘深可哀矜今既来归其令官仍原职兵仍原伍民仍原业咸加绥抚后有归者悉如之
　　○锦衣卫臣奏抵殊死罪一人请决  上审知有可矜之情特宥之使屯戍兴州且谕刑部尚书郑赐等曰人无不可与为善此人一时迷误犯罪当死朕矜其情故宥之使屯戍在彼得改过自新在国家得一人耕可以食数人则亦有利自今罪人于法当死而情有可矜者准此例
　　○夜有星如鸡子大有光出华盖东北行入紫微东蕃内
　　○己卯赐故新昌伯唐云家银三百两钞二千五百贯彩币二十表里
　　○四川行都司奏越嶲卫之地番贼不时出没请调军剿捕  上谕兵部尚书刘俊曰鼠窃狗偷蛮夷常性若能严加备御彼亦何施今不务此而輙欲兴兵殊不思官军一动善恶均受其害况所费亦重但令严兵守备而遣人抚谕之
　　○庚辰赐书周王橚曰今钦天监言庚辰日有背气在家分其占有小人背叛宋分虽广而吾旦暮起居亦宜防慎并赐日本扇及椰子等物
　　○命右军都督府都督佥事陈俊等督运淮安仪真等仓粮百五十七万六千二百石有奇赴阳武转输北京
　　○免教谕康孔高罪复其官孔高先任祁阳县教谕建文中谪教大理县至是例得复祁阳县孔高朝京师还枉道过家省母母适病留侍九阅月不行刑部逮问孔高罪当杖仍谪教边县以闻  上曰母子之爱本于天性暌违万里数年一旦相见已难遽舍况于有病是可矜也免杖复其官
　　○松江府奏所属华亭县徵收秋粮过期不完请罪其县官  上曰今年苏松间有旱涝秋粮固难卒办县官职在抚字不得輙以此罪之再与期限可也
　　○壬午镇守贵州镇远侯顾成遣指挥李宣进马赐宣钞十锭纻丝衣一袭
　　○湖广指挥同知康镇有罪诛
　　○癸未以甯波海寇出没命浙江都指挥佥事程鹏率兵镇御
　　○礼部言直隶上海县民许安妻沈氏一产三男命循例优给
　　○河南阌乡县知县王霖言累岁蝗旱民饥所徵税乞令输钞从之
　　○夜有星如盏大青白色光烛地出幸臣旁东北行至游气
　　○甲申修狭西兰县黄河镇远浮桥
　　○乙酉改前浙江按察司佥事秋茂为江西按察佥事云南按察佥事牛廷训为湖广按察佥事
　　○丙戌夜金星犯健闭星
　　○丁亥定给驿传例凡五府六部都察院遣人驰驿干办公事而必同都司布政司按察司自委官者水路许用驿船若都司布政司按察司自委官并承差人等于各府州县催办公事者水路都司所委官乘军卫快船布政按察二司所委官及承差人等乘递运船陆路都司委官乘自己官下马骡驴布政按察二司委官乘官给马骡驴承差人等悉自备诸番朝贡使至市舶提举司驰报者给驿
　　○升都指挥同知沈遇为大宁都司指挥使羽林前卫千户刘显为本卫指挥同知以故右军都督佥事郑祥子琦为福建都指挥佥事
　　○戊子河南府宜阳县言本县累岁税粮运纳潼关卫仓往复一千余里艰苦不胜乞以傍近州县拨运潼关令本县送纳开封诸卫为便从之
　　○己丑晋恭王第六子济烺来朝
　　○庚寅赐兀良哈来归头目丹保奴等宴于会同馆
　　○辛卯敕谕兀良哈部落曰朕承天眷君临天下赏遣使赍诏谕尔尔等闻命即遣人来朝其诚可嘉今仍旧制设泰宁福余孕颜三卫俾尔等统属军民镇守边境旧尝授官者列名以闻咸复之若头目人等前未授官于今当授者亦第其名来闻朕即授之俾世居本土安其生业
　　○礼部言冬至节于例在京四品以上官通政司大理寺鸿胪寺国子监翰林院太医院钦天监当上官及翰林院官六科给事中监察御史中书舍人御医各处进表官四夷朝贡使臣致使僧道官皆预宴五品以下官及监生生员天文乐舞生人财人赐节钞一锭知印吏典在京军民医匠翡□□韭长厨役孤老乐工每人赐节钞二贯命宴赐如例
　　○壬辰命工部尚书黄福等罢遣浚河民夫初洪武中免直隶应天等五府州之民夏秋二税但籍其丁壮每岁农隙十月至十二月有事则供力役名均夫工著为令及是内  淤塞不可行舟  上命发均工夫浚治适暄暖胥乐赴工将毕是日风雨冱寒  上召福等谓曰民复役久衣食未必尽给今旦边寒甚其各赐二锭罢遣归未毕之工令军卫京士次第成之军士仍赐钞克雇值
　　○癸巳甘肃总兵官左都督宋晟奏鞑靼察罕帖木儿来归言虏党伯客帖木儿欲寇甘肃宁夏  上即日封晟所奏付宁夏总兵左都督何福令严固守备
　　○甲午擢郢府前典仪副张益为刑科给事中
　　○哈密安克帖木儿遣使臣马哈木沙浑都思等来朝贡马百九十匹先是  上遣是臣亦卜刺金等赍诏往哈密抚谕且许其以马入中国市易至是来朝贡马其市易马四千七百四十匹  上命悉官偿其值选良者十匹入御马盐余以给守边骑士
　　○夜北京顺天府地震
　　○乙未  上御右顺门诏六科给事中朱原贞等使申谕各科办事官令言民间利害先是  上欲闻民所疾苦命吏部尚书蹇义等凡郡县官考满至京选其识达治体知恤民者于六科办事令各言所治郡县事至是尚未有言者  上谕原贞等曰朕夙夜虑天下之民有失所者为尔曹未能尽知故遣郡县考满官假办事之名俾于六科随尔等在朕左右如朕有所欲闻即可  之彼有所欲言即可达而至今不闻有一人言者夫郡邑之间岂都无一事利害可言今在朕左右尚犹默然况远千里尚肯言乎尔等退以朕意申谕之其所治何利当兴何弊当去皆直言勿隐于今不言将有他人言之则不能逃罪矣
　　○上谕兵部臣曰将士随朕征讨其中有阵亡病死者已录其后亦有妻子孤寡不能自陈亲管官隐匿不报致失所者非朝廷报功之意宜速下各卫令征讨官应袭子孙年十五以上者送兵部袭职十四以下并寡妇幼女送京师优养旗军死亡有幼男者纪录食粮当升以官者如例升之其无子止有寡妇幼女者一体优给若有亲  可依不愿赴京者听其俸粮如例于所在给之
　　○丙申广西总兵官都督同知韩观征剿柳州山贼捷奏至先是柳州诸郡理定等县山贼王仲文等为乱劫杀洛容诸县民  上命观率师并调都指挥佥事葛森领兵剿之至是观奏斩贼首千一百八十余级生擒仲文等五十一人亦斩以狥得其所掳军民男女皆遣还所夺兵器皆输官军民人逃散者皆招抚复业
　　○浚镇江府丹徒县甘露港等处河渠
　　○除滁州荒田九十四顷七十九亩之税
　　○四川都指挥使胡渊有罪法司论当死  上特宥之罢归乡里
　　○丁酉增设应天府六合县之六合驿江浦县之江浦驿凤阳县泗州之临泗阳庄二驿盱眙县之淮源驿滁州来安县之来安驿淮安府宿迁县之石湖赵庄东庄三驿山东费县之陈埠蒙山二驿郯城县之道平蟹村二驿蒙阴县之赵峪驿齐东县之赵奉驿章丘县之章丘驿乐陵县之王程驿商河县之商河高丘二驿蓬芜之通远冶村东河三驿北京大兴驿永清县之永清驿霸州之大良驿静海县之静海驿兴济县之兴济驿沧州之沧州孟村二驿
　　○夜月犯太微东垣上相星
　　○戊戌书谕世子曰  朕念北京兵燹以来人民流亡田地荒芜故法司所论有罪之人曲乖宽宥悉发北京境内屯种意望数年之后可以助给边储省馈运之劳且使有罪者亦得保全今闻此辈略不留心农事十五为群日聚城市游荡逐末尔可谕有司严督之就麓亩毋令复蹈前过
　　○乙亥封晋恭王第六子济烺为永和王
　　○赐敕奖励山西右布政使司周璟曰尔以近臣擢长方岳未及期岁卓著声称夫方岳重臣也毋以位高自满慎终如始其懋敬之
　　○升宁国府同知罗观为广东按察司刑部郎中李素为广西按察副使前燕府纪善陈胜谦为礼科给事中引礼舍人赵从吉教谕申维岳为监察御史复鄱阳县知县曾宝侯官县典史刘子敏为监察御史宝子敏建文中被黜至是召复其官
　　○命仪封县知县许誉复职誉居官有守政不苛刻百姓安之秩满至京县耆民诣阙乞留  上从之谓吏部臣曰守令民休戚所系欲知其贤否但观民心之向背今民不忍其去此必尝有及人之德即令复任遂赐钞二十锭文绮衣一袭
　　○辛丑擢监生陈聪为户科给事中
　　○女直野人头目呵哈出等来朝设建州卫军民指挥使司阿哈出为指挥使余为千百户所镇抚赐诰印冠带袭衣及钞币有差
　　○设建州卫经历司署经历一员
