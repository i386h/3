<!-- { "loadSidebar": true } -->
　　○平阳王济爌奏来朝时已在道赐书谕曰  祖训亲王朝觐自幼至长以嫡先庶毋失序今不循序又无召命而趣来违  祖训矣即日驰归  缅甸土官那罗塔等遣其属陶孟洛霞等诣阙贡方物谢罪先是孟养宣慰使刀木旦与戛里相仇杀而那罗塔乘衅发兵劫之杀刀木旦及其长子思栾发掠其人口牛马遂据其地事闻诏行人张洪等赍  敕谕责之那罗塔惧遂归其境土及其所掠遣人诣阙请  上谕礼部臣曰蛮夷既服辜即释不问一体给以信符令三年一朝贡
　　○戊子升行人李克让为四川道监察御史  赐在京文武百官夏布公侯驸马帛十疋一品至四品八疋五品至九品五疋未入流三疋监生二疋
　　○庚寅工部言广东高要县银冈金山等处官民田五百余顷皆低下圩岸为水冲决又窦源五穴宜筑堤以防水患请发民脩筑从之
　　○辛卯  皇长孙出阁就学  上御奉天殿文武群臣称贺毕  上召太子少师姚广孝翰林院侍诏鲁瑄郑礼等谕之曰人之学问常以先入之言为主朕长孙天资明睿尔等宜尽心开导凡经史所载孝弟仁义与夫帝王大训可以经纶天下者日与讲究浸渍之久涵养之深则德性纯而器识广他日所资甚大不必如儒生绎章句工文辞为能也广孝等稽首受命赐金织罗衣各一袭命大官给日暮酒馔
　　○壬辰大西番陀安官速康部及剌麻匝各瓦遣头目刺伯及刺古瓦如寨头目各塔等并失入真拗刺失刺恼兀倪等处鞑靼头目完者秃等来朝贡马赐钞币有差
　　○癸巳改四川按察司佥事霍毅于浙江按察司浙江按察司佥事张义于云南按察司  赐翰林院侍讲黄淮等五员金织云鹤纱衣各一袭  甲午召前礼部仪制司郎中兼右春坊右赞善李继鼎至复以为赞善命侍皇长孙说书继鼎以病免归岁余至是  上念藩邸旧人复召用之  敕宁夏总官左都督何福曰尔等边境军务宜一切谨密使人不得窥测无庶无败事比内使林清以他事至边清无知擅率兵马之数尔缄不密而遽与之以此劝之边备虚实鲜不泄漏自今慎之慎之凡内官内史往来无  敕旨者皆勿听信  狭西按察司佥事王嘉言军卫屯粮岁遣风宪官盘量本司官有定员差遣不一况狭西四十余卫每卫不一二三百屯道里遥远非一人所能遍历往往差委属官所至欺公作毙乞敕该部徵收之时卫差监生一名盘量又言狭西缘边驲站经过使客一概应付廪给草料不无虚费乞敕该部勘定事例颁示所司命下礼部议礼部议奏皆便  上以盘量屯粮遣监生非便命吏部增置按察司官专任之于是浙江江西广东广西湖广河南云南四川按察司增置佥事一员狭西福建山东山西按察司增置佥事二员
　　○乙未顺阳王有烜来朝命皇太子宴之如例  法司奏有盗内库财物者  上曰内库所贮皆天财待赏有功虽朕不敢妄费而下人敢盗之须按如律  琉球国中山王世子思绍遣使三吾良亹贡马及方物别遣使来告其父中山王武宁卒命礼部遣使赐祭赙并遣使赍诏封思绍嗣琉球国中山王  都察院右佥都御史史仲成丁家艰升辞赐钞一百锭
　　○丁酉宁世子盘烒代世子逊煓来皇朝命皇太子宴于文华后殿其从官宴于西庑  别失八里王沙迷查干遣使脱亦不花等贡玉璞及方物且言撒马儿罕本其先世故地请以兵服之  上命礼部宴赉脱亦不花等而遣中官把秦李达鸿胪寺丞刘帖木儿等赍玺书谕沙迷查干曰宜审度而举事慎勿轻动以取危辱并赐之彩币令把泰等与脱亦不花等偕行  哈剌火州王子哈散土鲁万番户赛因帖木儿柳陈城万户瓦赤剌等俱遣人贡玉璞等物悉赐钞币袭衣
　　○戊戌敕甘肃总兵官西宁侯宋晟曰  朝廷禁约下人私通外夷不为不严比年回回来经商者凉州诸处军士多潜送出境又有留居别失八里哈剌火州等处泄漏边务者此边将之不严也已别遣监察御史核治自今宜严禁约盖因哈剌火州等处使者来言其事故戒饬之
　　○庚子  上谓侍臣曰朕与卿等论政事每不觉坐久或谓朕曰语多伤气非调养之道当务简默为贵朕语之曰人君固贵简默但天下之大民之休戚事之利害必广询博访然后得之非好多言也侍臣对曰舜无为而治然亦好问好迩察迩言岂舜不好简默哉  上曰不如是不足以尽群情  靼鞑头目把罕等二十五人来归命为凉州卫指挥千百户赐之钞币朝鲜国王李芳远遣陪臣李龟鉄等贡方物赐钞币有差  岷王楩妃袁氏薨讣闻赐祭命有司治葬  后军都督佥事曹远卒远凤阳定远人洪武中以战功累官府军卫指挥同知升山西行都司都指挥同知又升后军都督佥事掌山西行都司事其卒也命赙祭如例孙亨袭府军卫指挥同知
　　○辛丑  万寿圣节  上御奉天殿受朝贺大宴文武群臣及四夷朝使命妇朝  皇后于坤宁宫赐宴
　　○癸卯孟定府湾甸州土官遣头目招刚刀甘论等来朝贡马赐钞币有差  征讨安南总兵官新城侯张辅等奏曰前钦蒙  圣训安南平定访求陈氏子孙俾继王爵臣等谨遵  睿算肃将  天讨其府县相继归附即遣南策州来降人莫邃等持榜遍谕各处军人耆老尹沛等千一百二十人诣臣敷陈情悃谓黎贼篡杀之时搜求陈氏子孙诛戮已绝莫可继承又谓安南古中国之地其后沦落化为异类今幸埽除残贼再睹衣冠愿复立群县设官治理以渐沐  圣化洗涤夷习邃等别遣表一通备述民志臣察究群情知其诚实已为陈奏臣于三月二十九日复率兵追剿贼徒至胶水县闷海口杀贼无算黎季犛父子仅以身遁今复追讨贼其势愈穷鱼游釜中旦夕就薨伏计群邑既平之后宜有所统陈氏已绝无可访求必合开设都指挥使司布政使司按察使司以总率郡县抚辑兵民谨具奏闻奏至群臣亦以为请  上曰俟黎贼父子悉就擒而后处置
　　○丙午兴平王尚火□舟永寿尚灶辞归均赐钞币其从官悉赐钞  夜有星大如盏青白色尾迹有光出库楼南行至云中
　　○戊申命代世子逊煓宁世子磐烒冠  顺阳王有烜辞归赐之钞币复设忠路忠孝全峒三安抚司隶湖广施州卫初土(莫)[酋]向天福构兵蛮民溃散安抚司遂废至是故王官子覃英等来朝乞复旧治以抚夷民从之命覃英田大兴覃添贵为各司安抚俱赐印章  北京顺天府言霸州及密云曲阳等县水耕农缺种子命户部给之凡给粟豆万八千三百九十石
　　○己酉升都指挥佥事郭义为中军右都督  北京刑部言顺天河间保定三府属县民饥命户部速给粮赈之
　　○庚戌代世子逊煓宁世子磐烒还国各赐钞币等物赐其从官如例  设山西阳峒蛮夷长官司命寨长韦万木为长官韦万魁为副隶思州宣慰使司时万木等来朝自陈所统凡四十七寨一千一百余户乞置官治之岁输租赋于五开等卫故有是命  云南八百大甸军民宣慰使刀招散遣头目招板秃鲁油等贡方物及金银器谢罪盖以前却其贡献至是复来谢命礼部受之  辛亥改福建道监察御史任坛于河南道狭西按察使王英于山西按察司福建按察佥事武信于狭西按察司河南右参议崔士先于狭西布政司升温州府同知杜英为广西布政司右参政彰德府通判姚宣为福建按察司佥事
　　○壬子擢闽县知县张谔为狭西按察司佥事改兵科给事中王徵于吏科
　　太宗文皇帝实录卷六十六


太宗文皇帝实录卷六十七
　　五月甲寅朔敕甘肃总兵官西宁侯宋晟曰近闻回回多买中国人妻妾子女出境律买卖者皆处死宜严加禁约之世因循也
　　○乙卯升东胜右卫指挥使陈景先为大宁都指挥佥事  丙辰遣使赐谷王橞纱布各八十疋  命户部徒山山西之平阳驲潞山东之登莱府等府州民五千户隶上林苑监牧养载种户给路费钞一百锭口粮六斗
　　○丁巳设湖广思南思州二宣慰使儒学
　　○戊午端午节赐文武群臣宴
　　○己未赐国子监琉球国及云南生石达鲁等并其从人夏衣
　　○辛酉湖广武昌府僧言欲增脩观音阁以祝  圣寿  上不从曰人修短有定数祸福由所行所行诚善福不祝当自至不善祸非祝所能去人但务为善何假外求哉
　　○癸亥升鸿胪寺左寺丞王七十五为本寺右少卿
　　○甲子开平卫卒蒋文霆言王者以天下为家以百姓为子百姓不足君孰与足今有岁办各色物料里长所领官钱悉八已名为和买其实强取于民万不偿一若其土产尚可措办况非土地所有须多方徵求以致倾财破产者有之凡若此者非止一端今后宜令有司除常赋外妄取民一钱者以受财枉法论其各色物料非土地所有禁勿取又言旌表节义所以励俗今承流宣化者率不务公每年求访孝子节妇但应故事纵有当举者里邻上之州县而州县不为理吹毛求疵多方沮毁设有准举者吏胥需索钱物否则诬论其短事竟不行今后有当举者宜令所司核实即与申达旌表从之  是日征安南官军获贼首黎季犛及其子澄先是总兵官新城侯张辅追贼至典臾海门泾鹊浅久晴水涸贼弃舟遁及官军至大雨水涨数尺舟毕渡众大喜曰天赞王师及辅率步骑至龙茶舟师亦至伪四辅大尹阮谨等来降言黎贼走入安遂调都督佥事柳升率舟师前进辅及左副将军西平侯沐晟等循举厥江进至日南州奇罗海口升杀贼得舡三百艘余贼遁辅等乘胜追之升复引兵出奇罗海口永定卫卒王柴胡等七人与贼遇贼困败  与皆败走柴胡等生擒贼首黎季犛李保保等十人擒其子澄于海口中山
　　○乙丑安南土人武如卿等于永盎海口望高山获伪大虞国王黎仓伪太子黎芮及黎贼子孙弟侄伪梁国王黎潡等并贼将伪柱国东山乡侯胡杜等安南平  夜月犯东南第二星
　　○丙寅遣千户亦剌思那速儿丁及舍黑撒答等使瓦剌时虏中来降者言鬼力赤为部下所废其众欲立本雅失里遂遣亦剌思等赍敕往谕马哈木等以天命有归及福善祸淫之意并赐马哈木太平把秃孛罗及其所部撒都剌等金织文绮有差  西域回回亦不剌金等并凉州等卫卒二百十一人贡马赐钞有差
　　○丁卯北京行部言自西湖景至流通凡七闸河道淤塞自昌平县东南白浮村至西湖景东流水河口一百里宜增置十二闸请以民丁二十万官给费用脩置命运粮军士浚道其置闸俟更议
　　○戊辰  上以征南将士冲冒炎署虑生疾病遣使奉香帛遍祀岳镇海渎及安南山川城隍之神祈福  夜有星如盏大青白色有光出紫微蕃内北至行至游气中
　　○己巳  上幸灵谷寺驻驿中庭有青虫着  上衣以手拂置地徐命中官取置树间曰此虽微物皆有生理毋轻伤之
　　○庚午设赤溪湳洞长官司隶思州宣慰使司命王必恕为长官王显彰为副其所统寨六十七苗民一千五百余户皆必恕等所招集思州宣慰使田琛言于朝且请设治所故有是命
