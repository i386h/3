<!-- { "loadSidebar": true } -->
　　○丙辰古麻刺朗国王干刺义亦敦奔归至福建以疾卒遣礼部主事杨善谕祭赐谥康靖命有司治坟茔葬以王礼命其子刺苾嗣古麻刺朗国王率众以归仍赐之钞币
　　○夜有星如盏大黄白色出壁宿东北行至近浊
　　○己未老挝宣慰使刀线反遣头目混典等十五人贡金银器赐钞及彩币有差
　　太宗文皇帝实录卷二百三十六


太宗文皇帝实录卷二百三十七
　　永乐十九年夏五月壬戌朔给授阳武侯薛禄惠安伯金玉永顺伯薛斌鉄券并封赠其三代诰命  上谓禄等曰卿等事朕久勤劳亦多所以致此不易矣但人情位高易骄禄厚宜侈宜思得之不易保之维艰则安荣始终传及后嗣勉之勉之
　　○命第一甲进士曾鹤龄为翰林院脩撰刘矩裴纶俱为编脩第二甲第三甲原习译书卫恕陈融温良姚本张恕万硕黄澍杨鼎王连李学吴得全朱子福王振蒋谦韦昭等为庶吉士隶翰林院余进士令还乡进学以待用
　　○升翰林院脩撰余鼎为本院侍讲浙江布政司左参政戚逊为交阯布政司右布政使改浙江右布政使周干于广西布政司前山西道监察御史吴中于交阯道
　　○加谥昭顺贤妃喻氏为忠敬昭顺贤妃
　　○甲子旌表延安府延安县民王荣妻朱氏杨州府兴化县民唐公孙妻林氏温州府平阳县民黄安妻陈氏贞节俱以夫亡年少守义不二云
　　○乙丑升给事中柯暹监察御史何忠郑惟桓罗通等俱为知州时暹等应诏言事颇讦直  上嘉纳之然其词侵工部尚书李庆等庆等不能平数请于  上罪之  上曰敬天故求言今罪言者是逆天可乎又曰朕于今正欲闻过古之明主皆奖直言今汝数请罪之是欲朕为何如主且彼所言汝等过失若诚有即因而改之岂非善德若果无之于汝何损今罪之将重其名而益朕与汝等之过失矣庆等惭而退然  上犹虑庆等或害之故悉升于外任云
　　○丙寅榜葛刺国王赛弗丁遣使乌都蛮等贡犀角龙涎香等物赐冠带袭衣及钞币有差
　　○壬申浡泥国王叔祖须麻亿等九十二人来朝贡方物赐文绮表里百疋罗绢衣七十袭仍赐须麻亿等五人纱帽及金纽花带一银金花带二素银带二
　　○周王橚奏纳三护卫官军从之命驸马都尉广平侯袁容往河南量留随侍外余调赴北京
　　○癸酉  命故羽林前卫指挥使赵端子安指挥同知田敬叔景春朱亮子广旗手卫指挥使崔成子兴济州卫指挥使王礼侄刚金吾左卫指挥同知爱不花子哈只金吾右卫佥事王友子斌通州卫指挥佥事裴祥子得燕山左卫指挥佥事王政子贵各袭职
　　○癸未朝鲜国王李祹遣陪臣郑擢等贡马及方物赐之钞币
　　○丙戌全州守御千户所言夏初三江水涨坏城四百五十六丈串楼六百余间垻岸二十七丈城门楼一座乞量存征哨及守堡军士脩理从之
　　○丁亥改广东右参议宋献于河南布政司
　　○庚寅交阯总兵官丰城侯李彬言交阯新附其地荒远不以通馈运乞依各都司卫所例分军屯田以供粮饷约一分为率度地险易量事缓急以为屯守征调之多寡其各卫土军虽隶兵籍然攻战之际心持两端往往不得其死力今议屯田分数土军居多官军居少其交州左右中前及镇夷昌江清化七卫官军以一分屯田九分备征守土军七军屯田三分备征调交州后卫三江卫市桥千户所官军二分屯田八分备征守土军八分屯田二分备征调屯田每人岁徵稻谷三十五石乂安新平顺化三卫官军三分屯田七分备征守土军六分屯田四分备征调演州南靖新安三千户所官军全不屯田土军三分屯田七分备征调屯军每人岁徵稻谷十八石从之
　　太宗文皇帝实录卷二百三十七


大明太宗文皇帝实录卷二百三十八
　　永乐十九年夏六月壬辰朔  命故山西行都司都指挥佥事孟祥子兴袭父原职为羽林前卫指挥使羽林前卫都指挥佥事徐阿鲁子脱罗罕袭指挥使旗手卫指挥使朱毂子荣府军后卫指挥使谢英弟贵锦衣卫指挥同知袁让弟清金吾右卫指挥同知董胜子聚金吾左卫指挥佥事石荣子全燕山右卫指挥佥事李信弟兴各袭职
　　○癸卯遣官祭中霤
　　○甲辰赈苏州府吴县浙江西安县江西瑞昌县饥民凡给仓粮万一千八百石
　　○庚戌哈密忠义王免力帖木儿言瓦刺比遣人侵掠其境遣使赍敕责贤义王太平等令还所侵掠
　　○辛亥初山西行都司都指挥同知李谦奏大同右卫赤山儿猫儿庄鸡儿崖俱系极边胡虏所窥之地宜设军备御从之而总兵官都督刘鉴与谦不合勒军还至是  上闻之遣敕切责青鉴军乃复行
　　○甲寅礼部言  国子监生岁益增又会试下第举人例送监今学舍隘不能容请以监生南人者送南京国子监下第举人发还原学进业以待后科自今岁贡生员请如洪武三十年例府一年州二年县三年贡一人从之
　　○乙卯赈安庆府之潜山县河间府之东光县饥民凡万四千九百五十三户给仓粮五万四千八百二十石
　　○丁巳边将言谍者云阿鲁台欲寇边  敕居庸等关严兵备
　　○戊午  敕开平备御成安侯郭亮等曰今草盛马肥朕欲亲巡兴和开平其整饬军马以俟  敕镇守宁夏宁阳侯陈懋曰近有报阿鲁台欲寇边其严备之城池屯壁关隘之处并须完固  敕兴和备御都指挥王唤曰今有报故寇欲犯边凡应守备城池屯堡亟须脩理朕将巡视焉
　　○庚申  敕辽东总兵官都督朱荣及辽东都指挥巫凯刘青于所属卫分并鞑靼女直丽寄住安乐自在州官军内选精锐五千以七月率至北京  敕山东都指挥王真率领官军三千以八月朔至北京
　　大明太宗文皇帝实录卷二百三十八


太宗文皇帝实录卷二百三十九
　　永乐十九年秋七月辛酉朔享  太庙
　　○癸亥  命故孝陵卫指挥同知陆胜子文旗手卫指挥同知翁岩子贵俱袭职贵亦调孝陵卫食禄不视事
　　○敕河南都司选步骑五千令都指挥张祯率领山西都司选步骑五千太原三护卫选步骑四千令都指挥朱铭率领潼关卫选步骑一千令本卫能干指挥一员率领俱以八月朔至北京
　　○命襄城伯李隆督运粮料二十万石口外给官军
　　○乙丑  敕后军都督佥事章安于口北各卫所选步骑一万赴宣府听调  敕山西行都司都指挥李谦盛全选步骑一万以月中率领至万全  命锦衣卫指挥刘俨赍敕谕左通政樊敬于河南等都司运砖官军内精选壮  二万各委官率领以月中至北京
　　○丙寅擢翰林院庶吉士周叙户凤岐习嘉言杨珙陈询俱为本院编脩典籍黄约仲庶吉士彭麟应秦初黄裳陈善韦招连智庄约许彬胡让王谕马信李冠禄万完甄譓陈纪张式郑猷俱为检讨庶吉士杨盛寇厚卫恕张恕沈让段莓姚本陈融温良俱为中书舍人改浙江左参政刘子春于交阯布政司四川按察副使魏清于山西按察司
　　○丁卯严自宫之禁
　　○己巳  上将亲巡北边敕都督朱荣等领前锋缉捕北虏声息安远侯柳升等领中军马步队及大营围子手并神机营宁阳侯陈懋等领御前精骑永顺伯薛斌恭顺伯吴克忠等领鞑靼马队武安侯郑亨等领左哨阳武侯薛禄等领右哨英国公张辅等领左掖成山侯王通等领右掖
　　○癸酉  命故保安怀僖王庶长子志坰张封保安王以无嫡子故也
　　○赈直隶之宁津高邑歙县湖广之新宁福建之上杭县饥民三千七百九十一户凡给粮六千  百七十石
　　○甲戌宜安郡主薨讣闻赐祭命有司治丧葬主周定王第十女配仪宾蔡义云
　　○戊寅惠安伯金玉卒玉江浦县人父益洪武中为羽林卫百户卒玉袭父职调燕山左护卫从  上靖难攻郡县破大敌数建奇功累升河南都指挥使  永乐三年进骠骑将军中军都督佥事从征胡寇复效劳十八年封惠安伯暨卒遣官赐祭命有司治丧葬玉妾田氏自经以殉赠淑人
　　○庚申临安公主薨讣闻  上辍视朝四日赐祭命有司治丧葬主  太祖高皇帝长女母成穆贵妃孙氏下嫁驸马都尉李祺薨年六十二
　　○癸未  皇太子千秋节免贺礼
　　○丁亥中军都督同知曹得卒讣闻遣官赐祭得山西大宁人洪武中充燕山左护卫总旗从  上平内难攻城破敌率勇锐前奋以一当百累升指挥佥事事平论功升都督佥事进都督同知奉命守德州得为人谨实御下不苛云
　　○戊子边将奏有自虏中还者云阿鲁台闻  上将巡边举其众北徙遂罢各处所徵兵
　　○给四川永宁宣抚司等处僧道度牒
　　○庚寅  敕山西行都司都指挥李谦盛全率所领军还大同俟明年二月至万全
　　太宗文皇帝实录卷二百三十九


太宗文皇帝实录卷二百四十
　　永乐十九年秋八月辛卯朔日有食之
　　○壬辰太监海童指挥白忠等还自瓦刺言亦力八里王歪思与贤义王太平构兵战互有胜负  上曰夷狄豸□寸狼不可言也敕边将严备御
　　○癸巳  敕辽东总兵官都督宋荣山东都指挥王真河南都指挥张祯山西都指挥朱铭等率所领军马还卫俟明年二月至北京
　　○甲午夜有星如盏大青白色有光出北斗杓西北行至近浊
　　○丁酉遣官释奠先师孔子  旌表常州府武进县民王祐妻曹氏兖州府滋阳县民魏敏妻方氏开封府洧川县学生刘谊妻路氏贞节俱以夫亡守义至老不二云
　　○戊戌祭  太社  太稷
　　○庚子旦寿星见  敕后军都督佥事章安罢遣所领官军还各卫俟明年二月赴宣府
　　○癸卯河间县进白兔  设贵州思南乌罗二府及普安州阳阴学山东临清县南板闸各置官
　　○丙午遣官祭历代帝王  宁王权第五子生赐名磐火□莫
　　○丁未祭  太岁风云雷雨岳镇海渎山川等神  遣官祭旗纛  夜月犯天囷南星
　　○庚戌以水灾免直隶徐州永乐十八年粮四万三千八百九十三石
　　○癸丑  命户部出粟豆三万五千石贮长安岭令保安隆庆永宁怀来等卫转运开平从成安侯郭亮请也
　　○甲寅  敕西宁庄浪平凉巩昌岷州河州临洮洮州诸卫选精锐土军不限名数令土官都指挥李英指挥鲁失加刘芳赵安千户哈刺苦出董暹张永等领之以明年三月至北京
　　○设顺天府阳山草场仓置大使副使各一员
　　○丙辰  敕镇守宁夏宁阳侯陈懋选步骑六千五百以明年春率领至北京
　　○丁巳  敕狭西都司中都留守司直隶徐扬邳宿沂淮安武平归德睢阳九卫西安三护卫通选步骑一万四千三百都司各委能干都指挥各卫委能干指挥率领以明年春至北京
　　○庚申汉世子瞻鬳□圣薨讣闻  上辍视朝三日遣官赐祭治丧葬谥懿庄  上叹曰此儿虽循良使不死亦终不能匡救其父也  皇太子亲王皆遣祭
　　太宗文皇帝实录卷二百四十
太宗文皇帝实录卷二百四十一
　　永乐十九年秋九月辛酉朔
　　○壬辰升左春坊左庶子邹济为詹事府少詹事右春坊右中允黄宗为右庶子
　　○癸亥升工部给事中戴希文为太仆寺卿刑部郎中沈潼为山西布政司左参政宿州知州徐崇威为山西按察司佥事
　　○乙丑敕辽东总兵官都督朱荣言辽东边储不给宜令开中盐粮下户部议至是尚书夏原吉等定议淮浙盐每引米五斗于广宁仓输纳不次支给从之
