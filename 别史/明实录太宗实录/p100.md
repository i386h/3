<!-- { "loadSidebar": true } -->
　　○癸巳复给事中任守礼官守礼浙江上虞县人初为给事中坐累谪良乡至是有言其澹静寡欲者故召复之  刑部都察院言各布政司按察司所鞫重囚审覆明白者请遣官临决  上曰虽云审覆明白然能保其中悉无冤乎京狱有冤者得击登闻鼓自陈彼在数千里外或有冤欲自陈难矣人命既绝不可续宁缓无急果若有失缓可以改急则欲改无及矣其再遣人审覆来闻而后遣官决之  琉球国中山王思绍遣使坤宜堪弥等贡马及方物并以长史程复来表言长史王茂辅翼有年请升茂为国相兼长史事又言复饶州人辅其祖察度四十余年勤诚不懈今年八十有一请命致仕还其乡从之升复为琉球国相兼左长史致仕还饶州茂为琉球国相兼右长史仍赐坤宜堪弥等钞币遣还
　　○乙未宥两淮都转运盐使司副使刘季箎罪命服士服隶翰林院脩书季箎先任刑部侍郎坐累系狱上宥之降为副使以逡巡不赴复系狱至是法司上其罪状  上悯其儒者故有是命  如来大宝法王哈立麻及馆觉护教王宗巴干即南哥巴藏卜等各遣使进马赐钞及彩币
　　○丁酉  命故羽林前卫指挥使王显侄俊金吾右卫指挥使乔玉子敬指挥同知刘原弟恭王兴子荣济州卫指挥同知阿儿不花子哈刺回金吾后卫指挥同知刘斌子全府军左卫指挥佥事耿良子成大兴左卫指挥佥事李全子继各袭其职  免直隶淮安府安东县永乐七年半租
　　○己亥修湖广宁远左千户所城池
　　○庚子朝鲜爪哇诸国各遣使及四川湖广广西土官宣慰使杨昇等来朝贡马及方物贺  万寿圣节赐赉有差  河南按察司佥事孙时坐累降刑部主事  夜月犯木星
　　○辛丑  命故河南都指挥同知李岳子谦袭羽林前卫指挥使金吾左卫指挥同知王英弟胜济州卫指挥同知明忠弟鉴羽林前卫指挥同知詹以诚子敏通州卫指挥佥事曹义子彬金吾左卫指挥佥事曹兴弟旺各袭其职  壬寅守聚宝门千户奏有民入城检其行李得金镯及银数锭于法不应  上问刑部尚书刘观此在何法对曰法不得以银交易百姓不得用金首饰  上曰禁民交易服用何尝禁其藏蓄命悉还之顾千户谕之曰尔职在察诘奸细民违法何预尔事今姑宥尔如再越职厉民必罪不宥
　　○癸卯设广西泗城州之罗博木沙板＜马犬＞上林博赛泗城往甸归乐八驿改交阯谅山府鸡陵县为镇夷县鸡林递运所为镇夷递运所丘温县之丘温仓隶本府七源州之坡垒关巡检司隶渊县水浪县之博花江口巡检司隶七源州上思朗州为上思朗州下思朗州为下思朗州古藤县为古藤县  以瘴疠徙交阯镇夷关于松岭高爽之地  命户部开河自效民丁一体给粮赏免租税初朝议开会通河及浚河南黄河命户部凡民丁皆给米钞及蠲户内是年租税而山东河南之人多有自愿效力者  上闻之遂有是命
　　○丁未  万寿圣节  上御奉天殿受朝贺大宴文武群臣及四夷朝使
　　○己酉召辽谷沈安唐郢伊肃晋九王来朝长幼以次而至时周楚二王已朝蜀庆二王有疾未召
　　○庚戌夜有星大如盏赤色有尾光烛地出紫微垣内四辅旁北行至游气
　　○辛亥都察院右佥御都御史史仲成劾奏狭西按察使辛耀副使徐道正张泰佥事姜荣马骧黄桢挟妓饮酒有玷风宪  上命都察院械置耀等于狭西按察司前榜示警众
　　○壬子升辽东都指挥佥事王观为福建都指挥同知  命金吾左卫故指挥使江通弟源燕山右卫指挥使沈荣弟贵府军右卫指挥佥事吕雄子真各袭父兄之职
　　○甲寅交阯左参政刘本言三事一曰交阯僻居海隅其民初附未知朝廷礼教冀宽以抚之若骤拘法度加以繁役未有不激变者初黎贼既定开设衙门未免稍用人力蛮民輙有不安之心是以简定得以诱胁再劳师旅今虽擒获而陈季扩等未除无知之民潜怀观望如将一切不急之务姑皆停止仍降恩旨抚安人心庶几蛮民绝从贼之念二曰为治在于安民安民在于任贤未有官得其人而民不得所者况交阯之人新归  圣化抚绥尤在得人比者所除郡邑官多有自愿出仕不谙治体不达民情甚者廉耻不顾欲以治民难矣今后宜选老成廉谨之士庶几抚绥有道夷民得安三曰交阯人民颇知读书然急功利喜夸诈弃本逐末不顾廉耻今交州等府已开学校遴选土官子弟及民间俊秀充生员除授教官黎景恂等缘是土人诚恐徒上虚文未见实效乞选老成有学堪为师范者典教俾其子弟习知中国礼义以变其夷俗他日亦可得人以资国用  上嘉纳焉
　　○丙辰赈狭西绥德隆德等州县饥民二万二千六百八十口给粮万八百石
　　○丁巳交阯总兵官英国公张辅至南宁奏交阯反贼陈季扩外示顺服中实诡诈阮帅等逆状显著终无悛心请进兵讨之
　　○戊午擢云南广通县知县门泰四川达县知县曹嗣宗俱为狭西按察司佥事擢监生陈谟李复郑进善张添禄俱为监察御史改浙江按察佥事霍毅于山西按察司  命前燕山左护卫指挥佥事赵武能侄青袭金吾左卫指挥佥事青父先由卫士立战功升千户战没时青尚幼义弟武能借袭至是青年壮遂罢武能而命青袭之府军后卫指挥佥事吴聪义子吴得袭指挥佥事不听出姓羽林前卫指挥佥事孙朵朵木子文书奴袭指挥佥事
　　○己未命故金吾卫后指挥同知周宁弟智燕山前卫指挥同知刘海子兴孝陵卫指挥同知汪浩侄镛袭职
　　○庚申敕镇守大同江阴侯吴高曰近得谍报虏寇失捏干谋袭大同其众约五千能战者不过三千虽贼少然不可忽况今春已寇甯夏虏志必骄秋高马壮来寇无疑尔思患预防凡战守之计万全无失乃称朕任使
　　○五月辛酉朔册府军右卫指挥佥事吴忠女为永寿王尚灴妃
　　○乙丑端午节赐文武群臣宴
　　○丁卯设交阯盐课提举司之通济盐仓谅江府古陇县之小关巡检司  四川天全六番招讨司百夫长江宗同母谢氏及黑戎头目南科叔刺麻也奢言千来朝普安安抚司白纳长官司四川泥溪诸长官司湖广施南宣府司忠洞安抚司各遣人贡马悉赐钞币
　　○戊辰贵州宣慰使宋斌遣把事苟应宗等贡马赐之钞币
　　○己巳定交阯土官考核例凡土官或迁调任用或本土世袭俱以三年为一考开任内事迹行本衙门验实申布政司按察司考核平常者复职称职者于官钱内量加赏赐复职阘茸不称者降一级于缺官衙门补用六年再考如前九年给由赴京通考黜陟若贪污害民劫夺仇杀事有显迹者听按察司举问如律  工部右侍郎刘仲廉言辽东都司三万卫地临边境成造兵器用铁数多卒难应办宜依定辽左卫例设置铁场定拨畸零军百二十名以其半炒铁备用半屯田以给从之
　　○庚午赐云南益养宣慰使刀士养贵州宣慰司把事苟应宗番僧令真伯等宴
　　○辛未新进士王彦自陈臣家与奸恶外亲有连今闻朝廷已下本贯籍没臣家臣虽中进士实罪人应就系  上谕三法司曰学至于中进士亦成材矣成材勿弃且有罪能自陈可矜并其家宥之
　　○癸酉土鲁番总统古麻刺失里遣僧南答失里等贡马及方物赐南答失里等钞币有差复命礼部遣赐古麻刺失里彩币十六疋僧衣三袭
　　○甲戌设四川成都府茂州儒学  狭西延安府鄜州言洛河旧循州东山麓南流不及城下近山水骤发河决西流冲塌州城东北隅渐及州治请浚故道引水南流复筑城垣从之  沙州卫都指挥困即来赤斤蒙古卫指挥塔力泥等遣使贡马赐钞币有差
　　○丁丑升河南道监察御史汪真为狭西按察司佥事擢嘉兴县知县李缙监生王杲商贤胡宁俱为监察御史  四川越隽等卫指挥蔡旺等酉阳宣抚司宁抚冉兴邦永宁宣抚司同知戴亮九姓长官司土官任福各遣人贡马俱赐钞币
　　○庚辰广东南海县河泊所新增鱼课米三百六十六石有奇番禺县新增米百二十七石五斗有奇云南鄜州平缅宣慰使思行发遣人贡象马赐之彩币
　　○辛巳崇阳王益炜妃胡氏薨讣闻遣官赐祭命有司治丧葬  云南镇沆府土官知府刀平溪处甸长官司副长官自思来朝贡马及金银器皿赐赉有差
　　○甲申  命故羽林前卫指挥同知李泼皮子敬金吾右卫指挥同知阮文方子福刚羽林左卫指挥同知周真子土金后卫指挥同知李周子免指挥佥事刘海子土金吾左卫指挥佥事石荣子敬袭职  凤翔府宝鸡县知县向瑛言本县岁徵棉花棉布皆运赴狭西布政司交收复经县境转送汉中等卫给散军士缘本县去狭西往回九百余里重复转运徒劳民力乞就本县运赴汉中为便又言本县该徵粮草皆于陈仓东河等驿送纳今各驿积革可二十余年若将永乐九年草折收钞就彼官库收支官民两便悉从之  河南彰德府临漳县主簿赵永中言去年漳河泛溢决县西南张固村河口与滏阳河合流低下田土为河泊不堪耕种今若复修堤防不免决溃虚负民力乞今被灾之民别于漳河旁近择高阜荒地开种从之
　　○乙酉董卜韩胡地面头目南科遣人朝贡且言容隆蒙碉门二招讨兴兵侵掠邻境阻遏道路请兵伐之命礼部赐南科彩币表里且降敕谕曰天子上体天道以好生为心今天下之人皆朕赤子抚之一视而无间虽千百中有一二辈为恶造罪然岂可因一二輙累及千百尔以容隆蒙碉门二招讨之恶请兵诛之夫兵戈所过必累善良当别遣人谕令改过若其稔恶不悛发兵未晚宜善抚尔民保尔境土朝贡人回特赐尔彩币至可领也  友帖卫指挥亦令哈建州卫千户牢若秃等奏愿入开原及自在州居住从之赐赉如例
　　○丁亥哈密回回马黑麻哈非思遣人贡碙砂命礼部给钞
　　○己丑擢监生刘广为四川道监察御史改吏科给事中尹醇于礼科
　　太宗文皇帝实录卷一百十五


太宗文皇帝实录卷一百十六
　　永乐九年六月庚寅朔鞑靼太师阿鲁台遣国公忽鲁秃等随指挥岳山等来贡马赐宴劳之
　　○癸巳  命故山西都指挥佥事周旺子宽袭父旧职为羽林前卫指挥使羽林前卫指挥同知王咬住子胜金吾左卫指挥同知邢贵子原孙忠第得府军后卫指挥同知王兴子亮各袭父兄之职  礼部言榜葛刺国遣使朝贡今至太仓  上命遣行人往宴劳之  卜鲁兀等卫千户团脱等奏愿居安乐州从之赐予如例
　　○甲午都察院右副都御史虞谦劾奏监察御史周宗范交通工科给事中谢垣私易奏章  上曰六科朕所信任以防欺蔽今乃潜结为奸命三法司鞫问有实者俱斩以狥  户部言淮安府沭阳县四月雨雹伤稼计田五百三十九顷有奇诏免其租
　　○己亥永寿王尚灴辞归赐之钞币
　　○辛丑阿鲁台使者忽鲁秃等辞归赐白金文绮仍遣蓟州卫指挥使霍阿鲁秃等偕行赐阿鲁台彩币二十表里别赐其母彩币八表里  淮安府沐阳县知县王泰言县南沐河北连山东南通淮安洪武间尝疏浚以便转运今壅塞四十余里转输既艰水复为患乞于农隙浚治从之
　　○癸卯设四川永宁宣抚司九姓长官司阴阳医学
