<!-- { "loadSidebar": true } -->
　　○甲辰  赐吏部左侍郎许思温兵部右侍郎墨麟大理寺左少卿吕震银五十两钞九十锭彩币八表里户部右侍郎王钟银十二两钞五十锭彩币二表里刑部右侍郎卢祥银十两钞六十锭彩币二表里礼部祠祭司郎中程得兵部武库司郎中魏英各银四两钞二十锭彩币一表里以北京守城功也
　　○夜有星如鸡子大青白色有光出天津西北行入游气
　　○乙巳给僧度牒三百五十二
　　○夜有二星如鸡子大俱青白色尾迹有光其一出羽林军西南行入近浊其一出北落师门旁东南行入近浊
太宗皇帝实录卷二十一


太宗文皇帝实录卷二十二
　　永乐元年八月丙午朔谷王橞第二子生赐名熻升处州府知府刘仲廉为工部右侍郎岳州府知府唐庸为湖广布政司右参政
　　○丁未遣官释奠先师孔子
　　○置贵州乖西夷长官司流官吏目一员  戊申祭  太社太稷
　　○初  上以苏松水患为忧遣都察院右佥都御史俞士吉赍水利集赐户部尚书夏原吉使讲究拯治之法至是原吉上奏臣奉职不称重贻宵旰之忧夙夜兢惕惟勤咨访钦承  圣谕愧感交集臣与共事官属及谙晓水利者参考与谕得其梗概盖浙西诸郡苏松最居下流嘉湖常三郡土田下者少高者多环以太湖绵亘五百余里纳杭湖宣歙诸州溪涧之水散注淀山等湖以入三泖顷为浦港堙塞汇流涨溢伤害苗稼拯治之法要在浚涤吴松诸浦港泄其壅遏以入于海按吴松江旧袤二百五十余里广百五十余丈西接太湖东通大海前代屡疏导之然当潮汐之冲沙泥淤积屡浚屡塞不能经久自吴江长桥至下界浦约百二十余里虽云疏通多有浅窄之处自下界浦抵上海县南踰浦口可百三十余里潮沙壅障菱芦丛生已成平陆欲即开浚工费浩大且滟沙游泥泛泛动荡难以施工臣等相视得嘉定之刘家港即古娄江径通大海常熟之白茆港径入大江皆系大川水流峻急宜浚吴松江南北两岸安亭等浦港以引太湖诸水入刘家白茆二港使直注江海又松江之大黄浦乃通吴松要道今下流壅塞难流疏浚傍有范家滨至南跄浦口可径达海宜浚令深阔上接大黄浦以达泖湖之水此即禹贡三江入海之迹俟既开通相度地势各置石闸以时启闭每岁水涸之时修筑圩岸以御暴流如此则事功有成于民为便  上从其言命集民丁开浚
　　○苏州府知府汤宗以坐视水患下狱
　　○己酉升刑部主事樊或为福建按察司副使刑科右给事中朱原真为吏科都给事中
　　○给事中王高为本科右给事中礼科右给事中郇旃为本科都给事中给事中张信为本科右给事中吏科给事中曾崇为本科左给事中擢能吏周让为户科给事中山东安丘县红河决伤稼二百余顷命工部遣官修筑
　　○夜金星犯鬼宿西南星
　　○庚戌韩王松第三子生赐名冲＜火禺＞
　　○辛亥户部言四川罗片盐井水耗其井研县大罗片竹筒小井可以开煎从之
　　○直隶和州民言州境保大等圩堤岸百二十余里内有斗门九座上通铜城闸下通洋子江旧蓄水溉田比年潮涨沙淤圩岸倾颓乞修浚以便民从之
　　○应天府  奏请官考乡试  上命翰林院侍读胡广编修王达为考试官赐宴于本府
　　○癸丑遣官往赐朝鲜安南占城暹罗琉球真腊爪哇西洋苏门答刺诸番国王绒绵织金文绮纱罗有差行人吕让丘智使南安按察副使闻良辅行人寗善使爪哇西洋苏门答刺给事中王哲行人成务使暹罗行人蒋宾兴王枢使占城真腊行人边信刘元使琉球翰林待诏王延龄行人崔彬使朝鲜人赐纻丝衣一袭钞二十五锭使朝鲜者加衣一袭及皮裘狐帽
　　○敕安南胡＜大互＞曰朕君临万方体天为治一物失所时予之辜今占城言与尔邻壤尔屡兴兵侵其土地杀其人民剽掠财物占城之人因尔荼毒夫两国土地传自先世而主于天子何得恃强踰越为恶受祸古有明戒然事已在赦前兹不深究自今宜保境安民息兵修好则两国并受其福尔其钦哉
　　○丙辰  命工部所制中宫仪仗内增红杖一对
　　○升湖广按察司佥事徐成为河南按察司副使登州府知府毕汝舟为广东布政司右参政
　　○礼部言卤簿中宜有九龙车一乘又旧有金钲红鼓各四面鱿灯红油纸灯各三对而今阙之请增制  上曰礼贵得中过为奢不及为俭仲尼曰与其奢也宁俭  先朝定礼审之精矣后世子孙遵用旧章当自朕始岂可輙有增益以启后世之奢哉九龙车既  先朝所无即不可增旧有而今阙者令工部补造礼部又言东宫妃仪仗如亲王妃惟香炉香盒如宫中但不用金其水盆水礶皆用银从之
　　○丁己遣官祭历代帝王
　　○上以海外番国朝贡之使附带物货前来交易者须有官专至之遂命吏部依洪武初制于浙江福建广东设市舶提举司隶布政司每司置提举司一员从五品副提举二员从六品吏目一员从九品
　　○修河南安阳县河堤
　　○戊午祭太岁云雷雨岳海镇读山川等神  遣官祭旗纛
　　○兵部言海州定辽二卫洪武中各调三所官军往设广宁二护卫今已改为广宁左右卫其原调官军亦宜各复本卫况州正当边境冲要守备尤重  上命以海州卫原调官军还之余仍留广宁
　　○己未  命左通政赵居任行人张洪僧录司右阐教道成使日本国赐居任洪各纻丝衣一袭道成金襕袈裟及僧衣锡杖如意净瓶钵盂各一事仍赐三人各钞十锭铜钱一万文
　　○庚申升狭西河东盐运司判官高秀为山西按察司副使曲靖府同知吴翔为广西布政司右参议实授兵科试给事中万拳为本科给事中
　　○复刘文狭西道监察御史文建文初坐事罢斥至是召复之
　　○设云南楚雄府楚雄县儒学先是本府言所属人民类皆蛮夷不知礼义惟僰人一种赋性温良有读书识字者府州已尝设学教养其县学未设今楚雄县所辖六里而僰人过半近委官劝集民间俊秀子弟入学读书而无师范请立学置官训诲从之
　　○辛酉  赐晋王济熺书曰比有自山西来者言尔弟济炫数以图书擅给驿马我国家定制遇急务以符验给驿马无符验而擅给者有罪今以尔弟之故姑屈法不问然其有过不使之知则恐将来复蹈前失尔为之长兄宜善谕之使奉法循理永保富贵庶不辱前人尔有爱弟之誉朕亦不失亲亲之道
　　○福建建宁府言本府建安等七县岁徵粮二十万一千余石原拨输建宁卫及本府仓今以建阳崇安二县粮改拨福州自崇安至福州七百余里水皆滩石难以输运乞仍输本府仓为便从之
　　○癸亥  命京卫及浙江湖广江西苏州等府卫造海运船二百艘
　　○浙江赭山风潮冲决江塘万肆百余步坏田四百余顷命工部遣官修筑
　　○甲子升鸿胪寺右少卿陈祯为河南布政司右参政工部郎中易英为左参议浙江道监察御史刘从政为右参议
　　○乙丑平江伯陈瑄总督海运粮四十九万二千六百三十七石赴北京辽东以备军储
　　○丙寅以羽林前卫致仕千户王钦首历城侯盛庸不法事得实赏银百两钞四百锭升本卫指挥同知
　　○己巳定罪囚北京为民种田例先是刑部尚书郑赐都察院左都御史陈瑛等上言伏维  皇上临御以来首诏天下刑名一依大明律科断亲录囚徒多从宽宥盖念赤子无知误罹刑宪其生路俾之自新然无藉之徒恃恩玩法犯者余多若不从其乡土虑仿效成风弊将愈甚北京永平遵化等处壤地肥沃人民稀少今后有犯者令于彼耕戍涉历辛苦顿挫奸顽庶几良善获安词讼简息凡徒流罪除乐工灶匠拘(投)[役]老幼残疾收赎其余有犯俱免杖编成里甲并妻子发北京永平等府州县为民种田定立年限纳粮当差杖罪除官吏不该罢职役者及民单丁有田粮者依律科断余皆如之若河南山东狭西山西江北直隶府州县就彼发遣北京刑部浙江江西广东福建湖广四川及江南直隶府州县除土官地方外其余俱解户部定拨发遣  上是之命犯杖罪者其牛具种子皆给直五年后如民田例科差徒流迁徙者不给直三年后如民田例科差礼部仍会官议其直之多寡以闻礼部议奏以山东山西河南狭西四布政司就本部政司编成里甲应给钞者人给钞三百贯编成一甲二甲既先发遣每甲先买牛五头有自能多买者听其浙江六布政司及直隶府州俱送户部如前编甲给钞发遣先于顺天府所属州县内人拨荒闲秋夏田地共五十亩有力自愿多耕者听永平诸处以次定拨事故者不迢补其军户有犯者每一名存留二丁听补军役止依律科断三丁以上者依例发遣种田其当军多皆者此数存之监生生员已有定例吏典有襍犯者在京淮工在外科决毕皆复役北京所属有犯正依律科断  上悉从之
　　○庚午遣内官杨宣等赍敕无谕麓川车里八百老檛右刺诏闽特令冬乌孟定孟养木邦等处土官仍命西平侯沐晟遣人偕行
　　○复甘州前后卫威虏卫镇夷千户所
　　○晓刻老人星见丙位
　　○辛未  命工部修周颠仙碑亭于庐山盖  太祖高皇帝所建也
　　○广东湖州府地震
　　○壬申工部言山东福山县河决护城堤二百九十余丈坏风云雷雨山川等坛命即修筑
　　○日生左右珥青赤色鲜明随五色云见
　　○癸酉前北平都司经历吴中为大理寺丞擢泷水知县徐敬为监察御史荆州府试推官濮铭为云南布政司右参政改广西按察副使王冀为云南按察副使冀未行调山东按察副使
　　○设狭西庆阳环县灵祐马驿从宁夏总兵官左都督何福言也
　　○置北京保定后卫经历司经历一员
　　○甲戌  命礼部征讨将士欲省亲还北京者并予赐赉都督都指挥人钞五十锭千户十锭百户八锭楜椒二斤旗军四锭胡椒一斤简直隶苏州等十郡浙江等九布政司富民实北京
　　○夜有星如盏大青白色光烛地出败瓜西行天市垣至帝座旁
　　○乙亥亥升掌中都留守司事都指挥佥事刘荣为都指挥同知以锦衣卫校卫李政平内难有功超升本卫指挥使以云南都指挥使王俊子信代其父职全吾右卫故千户白歹子也速不花袭升本卫指挥佥事
　　太宗文皇帝实录卷二十二


太宗文皇帝实录卷二十三
　　永乐元年九月丙子朔
　　○敕谕中外文武群臣曰为治之道在宽猛适中礼乐刑政施有其序唐虞三代至汉唐宋率由兹道舜诛四凶明五刑夏禹承之声教达于四海周公相武王灭国五十至成康而后刑措不用汉高祖初定天下命萧何定律令韩信申军法至文景挟书之律肉刑之惨一皆除之唐高祖革隋弊政定官制颁律令太宗承之惩斩趾禁鞭背力行仁义几致刑措宋初太祖惩五代之乱用刑颇重咸平以后务从宽仁载之前史可考见矣朕  皇考太祖高皇帝奋起布衣当胡俗沉浸百年之后奸雄睥睨反侧之余拨乱反正不得已而用刑特权一时之宜及立为典常既有定律颁之天下复为祖训垂宪子孙而墨劓剕宫并禁不用朕以菲德缵成大统仰思  圣谟夙夜祇服惟欲举贤材兴礼乐施仁政以忠厚为治尔文武群臣尚思各共乃职敬乃事勿为朋比勿事贪黩勿恣情纵欲以干匪彝至于用刑必钦必慎期于刑措用臻康理以上不负  皇考创业之艰而朕于守成之道亦庶几焉尔惟钦哉
　　○晓刻金星犯轩辕左角星
　　○丁丑夜土星躧于女宿留于十二诸国代星之上形色黄白精明
