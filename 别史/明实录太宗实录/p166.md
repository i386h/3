<!-- { "loadSidebar": true } -->
　　○车驾次苍山冈英国公张辅等分索山谷周回三百余里无一人一骑之迹
　　○癸亥
　　○车驾次连秀坡宁阳侯陈懋忠勇王忠引兵抵白印山咸无所遇以粮尽还于是英国公张辅等奉愿假臣等一月粮率骑深入罪人必得  上曰今出塞已久人马俱劳虏地早寒一旦有风雪之变归途尚远不可不虑卿等且休矣朕更思之
　　○是日守居庸关隆庆卫指挥使袁讷言居庸城垣倾圯请集军民并工修理  皇太子从之
　　○甲子
　　○车驾次翠云屯召英国公张辅等谕曰昨日之言朕思之不可易也古王者制夷狄之患驱之而已不穷追也且今孳虏所有无几茫茫广漠之地譬如求一粟于沧海可必得耶吾宁失有罪不欲重劳将士朕志定矣遂命班师
　　○乙丑
　　○召诸将议分兵两路南归于是  上率骑士东行命武安侯郑亨等领步卒西行期会开平
　　○丙寅
　　○车驾次苍玉涧谕诸将曰今大军南还将士既未尝见敌必有怠心寇踪迹诡秘不可轻忽湏严兵以殿后仍戒饬军中昼夜警备常如寇至
　　○戊辰
　　○南京中军都督府言久雨坏聚宝门城垣请发军修理  皇太子从之
　　○己巳  皇太子命燕山左卫故指挥同知狗儿子福保济州卫故指挥使郑兴孙旺虎贲左卫故指挥使徐增弟荣俱袭职△夜有星如碗大青黑色自垒陈东北行至危宿尾迹炸散
　　○辛未
　　○夜有星如碗大赤色光烛地起自造父西南行入天市东垣尾迹后散
　　○壬申
　　○南京地震
　　大明太宗文皇帝实录卷二百七十二


大明太宗文皇帝实录卷二百七十三
　　永乐二十二年秋七月甲戌朔享  太庙  皇太子行礼
　　○丁丑
　　○夜有星如盏大青白光烛地起自天棓西南行至天市西垣外尾迹后散
　　○庚辰
　　○车驾次清水源道旁有石崖高数十丈命大学士杨荣金幼孜刻石纪竹曰使后世知朕亲征过此也
　　○癸未
　　○占城国王占巴的赖遣使逋沙怕济阁等奉表贡方物  皇太子令礼部如例赐赏△夜有星如碗大青白色起自危宿东南行至近浊
　　○乙酉
　　○车驾次通津戍其地平广多＜麻黍＞子军士有驰骑犯之者  上适见之急下令止之谓诸将曰能种此者必安业于此不为寇矣彼闻大军至惧而暂逃后当复归今纵骑犯之非仁其禁士卒凡有种艺皆勿犯违者斩
　　○丁亥
　　○车驾次翠微冈  上御幄殿凭几而坐文渊阁大学士杨荣金幼孜侍  上顾问内侍海寿曰计程何日至北京对曰八月中可至  上颔之既而谕荣幼孜曰东宫历涉年久政务已熟还京后军国事悉付之朕惟优游暮年享安和之福矣荣幼孜对曰殿下孝友仁厚天下属心允称  皇上付托  上喜顾太监云马赐荣幼孜羊酒
　　○戊子
　　○车驾次双流泺以旋师遣礼部尚书吕震赍书谕  皇太子并诏告天下诏曰朕恭膺  天命统承  皇考太祖高皇帝鸿业夙夜孳孳惟怀永图比以北虏残孽孽负恩梗化为患边强乃躬御六师讨之师驻应昌前锋获虏声息盖去秋探知大军出塞已挟妻孥远窜山谷及冬雨雪连绵积深寻丈牛羊驼马亡毙殆尽落叛散互相劫夺今闻大军且至奔遁益远朕亲率兵至答兰纳木儿河穷搜极索抵白印山四望萧条旷无人迹因念王者之代夷狄驱之而遂用班师于戏征伐之举岂朝廷所得已哉昔高宗于鬼方宣王于玁狁皆为保民之计也肆今徂征之师遂振攘夷之绩告中外咸使闻知
　　○己丑
　　○车驾次苍崖戍  上不豫下令大营五军将士严部伍谨哨了毋忽
　　○庚寅
　　○车驾榆木川  上大渐遗命传位  皇太子且云丧服礼仪一遵  太祖皇帝遗制  夜有星如碗大赤色大光起自奎宿东行入参宿中尾迹炸散众星摇动
　　○辛卯  上崩大监马云等以六师在远外秘不发丧密与大学士杨荣金幼孜议丧事一遵古礼含敛毕载以龙轝所至御幄朝夕上食如常仪
　　○壬辰  龙轝次双笔峰文渊阁大学士兼翰林院学士杨荣御马监少监海寿奉遗命驰讣  皇太子△是日  皇太子改礼科给事中王励于兵科
　　○辛丑
　　○夜有星如碗大青赤色光烛地起自天困东北行至近浊尾迹炸散
　　○壬寅  龙轝次武平镇武安侯郑亨等所领官军皆至△是日  皇太子除福建建宁县户绝粮千六百一十石有奇
　　大明太宗文皇帝实录卷二百七十三


大明太宗文皇帝实录卷二百七十四
　　永乐二十二年八月癸卯朔  龙轝度开平
　　○甲辰
　　○文渊阁大学士兼翰林院学士杨荣御马监少监海寿至自行在致  大行皇帝遗命  皇太子哭恸几绝强起拜受命进荣等问故复恸哭  皇太孙亲王皆恸哭易服宫中设几筵朝夕哭奠  皇太子命  皇太孙驰赴开平恭迎  大行皇帝龙轝举  大行皇帝初赐东宫图书亲授之曰此  大行皇帝初授我者今吾以授汝但有事报来即用此识  皇太孙稽首受之遂有  皇太子命行营大小官军悉听  皇太孙节制△作梓宫△报讣各王公主谕告中外
　　○乙巳
　　○百官素服朝夕哭临思善门外  皇太子遣书谕  皇太孙  大行皇帝龙轝入长安岭即令都督李谦等率山西都司及行都司随征官军回大同操备俟  龙轝至京论行赏遣人颁给  皇太子遣谕大营五军总兵官及随征公侯伯等奉护  大行皇帝龙轝必恭慎周密到京之日论功行赏谕随驾内官马云等亦如之△礼部进会议丧礼宫中自  皇太子以下成服日为始服斩衰三年二十七月而除诸王世子郡王及王妃世子妃郡王妃公主郡主以下闻讣皆哭尽衰行五拜三叩头礼闻丧第四日成服斩衰二十七月而除凡王视事素服乌纱帽黑角带退服衰服服内并停音乐嫁娶其祭祀止停百日在京文武官初闻丧素服乌纱帽黑角带明日清晨诣思善门外哭五拜三叩头礼而退各置斩衰服于本衙门宿歇不饮酒食肉第四日成服具衰服诣思善门外朝夕哭临三日又朝临十日各十五举声成服日为始服衰服二十七日凡入朝及衙门视事用布裹纱帽垂带素服腰经麻鞋退服衰二十七日之外素服乌纱帽黑角带二十七月而除听选办事等官服丧服人才监生吏典僧道人等素服以成服日为始皆赴顺天府朝阙设香案朝夕哭临三日又朝临十日各十五举声官员人材监生吏典僧道仍素服二十七月而除文武官命妇闻丧第四日各服麻布大袖圆领长衫麻布盖头清晨由西华门入哭临三日凡命妇皆去金银首餙素服二十七月凡音乐祭祀官员军民人等并停百日男女婚嫁官员停百日军民人等停一月军民素服不妆餙俱二十日在外俱以闻丧日为始令到之日文武官员素服乌纱帽黑角带行四拜礼跪听宣读讫举哀再行四拜礼毕各置斩衰服于本衙门宿歇酒饮酒食肉苐四日成服每旦率合属官僚等人服衰服就本衙门内朝阙设香案朝夕哭临三日又朝临十日各十五举声成服日为始服衰服二十七日衙门视事用布裹纱帽垂带素服腰经麻鞋退服衰服二十七日后素服乌纱帽黑角带二十七月而除文武官命妇闻讣素服举衰三日各十五举声去金银首餙素服二十七月而除军民男女皆素服十十三日凡音乐祭祀官员军民人等并停百日男女嫁娶官员停百日军民停一月  皇太子命以颁中外命礼部在京文武官孝服每员官给麻布一疋自制四夷使臣工部造与孝服诸王公主遣官及内文武官员人等诣几筵祭祀者光禄备祭物翰林院撰祭文礼部引赴思善门外行礼各处进香官辞归者诸王公主所遣临期司礼监请旨给赐其方面官与路费钞二十锭余十锭以下令京城闻丧日为始寺观各声钟三万杵禁宰宰四十九日
　　○丁未
　　○成服  皇太子谕户部凡随征官军旗校人等久劳在外人先赏钞一百贯举  龙轝者人一百五十贯速为预备俟至京颁给仍委御史给事中各四员监督毋稽缓时刻山西都司及口外卫所官军先已放回者运钞赏之
　　○己酉  龙轝次鹏鹗  皇太孙至御营哭迎军中始发丧六军号恸声彻天地
　　○辛亥
　　○在京文武百官衰服军民耆老僧道人等皆素服哭临  大行皇帝龙轝于居庸关
　　○壬子
　　○皇太孙奉  大行皇帝龙轝及郊  皇太子亲王及文武群臣皆衰服哭迎至大内奉安于仁智殿加歛奉纳梓宫是年九月
