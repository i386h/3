<!-- { "loadSidebar": true } -->
　　○永康侯徐忠卒忠庐州合肥人父用洪武间河南卫副千户忠嗣之职积功升济阳卫指挥佥事从  上平内难克广昌取彰德平西水寨战灵璧奋勇敌忾为诸将先累升前军右都督封永康侯以老成留侍监国至是以病卒追封蔡国公谥忠烈  上及  皇太子皆赐祭忠质实果毅有胆力尝单骑突阵一指为流矢所中未暇去镞急抽刀断之控满病驱殊死以战  上乘马见之谓左右曰真壮士也忠家居有孝行虽夜归必揖家庙而后入处心和厚不妄言笑虽贵富能以俭自持云
　　○辛未徒梁山巡检司于会通河金线闸口
　　○新乡郡主薨讣闻遣官赐祭命有司治丧葬主周定王第八女也
　　○壬申满剌加国王拜里述苏剌遣侄赛的剌者等百六十五人贡方物赐钞文绮袭衣纱罗有差
　　○是日湖广按察司副使靳义劾启按察司使吴公悦贪淫酷虐十二罪皇太子命都察院追鞫之
　　○癸酉修銮驾库
　　○置金齿孟哈驿驿丞驿通孟养大小古剌初隶腾冲守御千户所以土军领之至是始设官云
　　○乙亥木邦军民宣慰使罕宾法遣头目刀不答等以所获缅甸玉官那罗答象马诸物来献初罗那塔不遵朝命侵据孟`  之地罕宾法请以夷兵讨之  上许之罕宾法遣头目刀散孟等攻破缅甸城寨二十余处多所杀获并获其象马诸物至是悉献京师
　　大明太宗文皇帝实录卷一百四十二


大明太宗文皇帝实录卷一百四十三
　　永乐十一年九月丁丑朔兀者卫指挥使锁失哈率部属来朝  上嘉之升为都指挥同知仍掌兀者卫事赐赉甚厚
　　○壬午府军卫指挥张昶奏事毕辞归南京  上谕之曰皇亲最当守法不守法罪比常人有加开平王永成侯德庆侯之家特外戚生事坏法皆取灭亡前鉴不远汝今富贵但常不忘贫贱时自然骄逸不生若溺富贵而忘贫贱奢傲放恣以凌虐人有英明之君在上必不恕尔尔宜慎之昶顿首谢命礼科赐钞六十锭又谕之曰此赐非多尔能守法保富贵何啻万倍于此昶  皇太妃子妃之兄  上颇闻昶弟旭居乡骄横不欲显斥之故因昶至戒云
　　○上谓行在户部臣曰近山东蝗生有司坐视不问及朝廷知之遣人督捕则已滋蔓矣此岂牧民者之道其令各郡县每岁春至惊蛰之时即遣人巡视境内但有害稼若蝗蝻之类及其初发即设法捕之或虫蝗有遗种亦须寻究尽除如因循不行府州县官悉罪之若布政司按察司失于提督同罪其各处卫所令兵部一体移文使遵行之
　　○占城国王点巴的赖遣使部该保麻甘那等上表贡方物遂命礼部遣行人倪峻等赍敕及彩币往劳之
　　○癸未爪哇国王西都马板遣使亚烈沙麻耶等贡方物既还敕谕都马板曰前内官吴宾等还言王恭事朝廷礼待敕使有加无替比闻王以满剌加国索旧港之地而怀疑惧朕推诚待人若果许之必有敕谕王既无朝廷敕书王何疑焉下人浮言慎勿听之今赐王文绮纱罗至可领也
　　○乙酉重阳节赐文武群臣宴
　　○丙戌伊王＜木彝＞长子生赐名颙炔
　　○丁亥赐楚王槙西马四匹
　　○升西安府知府储＜王延＞为山东右布政使户部郎中邓谦为浙江左布政使云南洱海卫经历沈仕温为右布政使刑部员外郎麻冕为福建左布政使汉中府同知邹昱茂州知州吴伟俱为右布政使夷陵州知州赵智为江西左布政使高唐州知州殷序为右布政使河南府同知周敖为云南左布政使北京刑部主事曹端为右布政使永平府知府马负图为狭西左布政使真定府知府宋宾为右布政使北京刑部郎中尚迪为四川左布政使永平府同知任祐为右布政使威清卫经历刘礼为湖广左布政使兴州前卫经历王焕为右布政使真定府同知喻宗礼为广东左布政使文安县知县刘瑾为右布政使大官署丞王文政为河南右布政使建昌府知府于潜为应天府尹左迁福建按察司副使钟永用山东左参议周成俱为光禄寺少卿
　　○庚寅巡按四川监察御史任旺劾启同行御史余信每巡历之处令有司郊迎及擅役军人低价市物等事宜正其罪  皇太子命都察院逮鞫之
　　○癸巳夜月犯昴宿
　　○甲午遣中官李达吏部员外郎陈诚户部主事李暹指挥蓝金哈蓝护送哈烈等处使臣还就赍敕并文绮纱罗布帛等物赐哈烈撒马儿罕等处王子报其来贡之勤也
　　○泰宁卫都督阿只罕朵颜卫都督佥事脱儿火察福余卫都指挥佥事安出各遣人贡马命礼部遣指挥朵儿只等赍绮帛往赐之
　　○丙申  敕镇守辽东都督刘江等曰立边防以严内外先王之制不可不谨自念非有御宝文书不许出塞虽传朕言而无御宝文书者皆不许其境内商旅及公干有验者听
　　○辛丑  命江西湖广浙江及镇江等府卫改造海风船六十一艘
　　○壬寅闻祥符王有爝来朝以天气渐寒敕止之
　　○丙午先是  上以苗寇反叛而镇远侯顾成国之宿将久镇边陲谙蛮洞地里及其人情命成为总兵官令与都督蔡福等协心讨之且命成俟抚招谕不服而后进师至是  上虑招谕不服而寇势滋蔓遂敕成等若兵力不足更于贵州都司调军一万期以今冬平贼
　　○夜有星如盏大赤色尾迹有光出天船东北行入文昌后三小星随之
　　大明太宗文皇帝实录卷一百四十三


大明太宗文皇帝实录卷一百四十四
　　永乐十一年冬十月丁未朔享  太庙命皇太子行礼  戊申夜有星如碗大赤色有尾光烛地出壁宿西北行至近浊
　　○己酉山西缘边烟墩成先是从江阴侯吴高请于缘边修筑烟墩至是东路自天城卫至榆林口直抵西朔州卫暖会口西路自忙牛岭直抵东胜路至黄河西对岸灰沟村烟墩皆成高五丈有奇四围城高一丈外开濠堑吊桥门道上置水柜暖月盛水寒月积冰墩置官军三十一人守了以绳梯上下皆  上所规画也
　　○庚戌  敕贵州总兵官镇远侯顾成等曰前命尔等征讨蛮寇兵力不足于贵州添调一万今武当发回辰沅五闻等九卫官军万二千余人亦可选用又令播州宣慰使杨昇选调土军六千如选不及数必得四千听尔调用尔等宜同心画策必以今冬平除必寇毋执偏见以误事机
　　○癸丑谕安远侯柳升曰神机铳炮兵之利器攻战所不阙者必操习精熟然后临机得用尔提督不可不严
　　○  上谓行在户部臣曰先定屯田之法令天下卫所军依分数下屯岁终较其所入多寡以赏罚之比岁虑地利不齐姑从减轻例而人心遂尔因循怠惰今年但是成熟之地仍依红牌所定则例比较其被水旱灾伤者从减之轻例
　　○升开平备御都指挥章安为后军都督府佥事总理宣府怀来万全诸卫军务
　　○戊子夜火星犯上将军
　　○甲子升刑部员外郎孙时大理寺评事左评事邹师颜兵科右给事中郭瑄监察御史施礼俱为大理寺右寺丞刑科给事中孙英为通政司右参议擢故兵部尚书刘俊弟杰监生王卣苏弼扬和李谦张智葛绍祖王宪许侃岳顺梁盛张毅朱昭纪文崔卣李浚王励刘绅许能屈良张贯朱威陆得厚张晋邵寔张守信苗友直李应恩张翊马骏为六科给事中
　　○以黄宗载夏礼为监察御史宗载初任湖广按察司佥事礼任河南按察司副使俱坐事被谪至是有荐其才者复召用之
　　○  命陈友智为金吾右卫指挥使友智兄谅初为指挥同知以战功累升狭西都指挥同知卒无子友智应袭指挥同知  上念谅之劳特命袭指挥使
　　○  命辽东都指挥佥事凌云致仕
　　○丙寅遣副都御史李庆赍玺书命皇太子录南京狱囚死罪情重者系狱听决杂犯死罪以下皆从赎罪例发遣时天气向寒  上虑狱囚淹滞故有是命
　　○女直野人头目脱亦脱等来朝置干朵伦卫命脱亦脱为指挥同知猛哥弗儿哥为指挥佥事兀的哥等为副千户等官赐诰印冠带袭衣及钞币有差
　　○丁卯代世子逊煓长子生赐名仕壥
　　○戊辰赏使迤北还官军指挥佥事徐晟等一百员钞币及织金纻丝衣有差
　　○己巳怜毛怜卫指挥使猛哥不花等来朝贡马优赉遣还
　　○辛未  命诸将整敕饬士马敕狭西山西山东河南辽东诸郡司及潼关淮安徐邳诸卫简士卒精器械以俟命
　　○修凤阳府天长县福胜戚家庄二塘
　　○甲戌建州等卫都指挥李显忠指挥使猛哥帖木儿等来朝贡马及方物特厚赉之
　　大明太宗文皇帝实录卷一百四十四


大明太宗文皇帝实录卷一百四十五
　　永乐十一年十一月丁丑朔钦天监进永乐十二年大统历  上御奉天殿受之颁赐诸王及文武群臣  敕谕皇太子永乐十二年正月十一日大祀  天地命尔行礼其洁精致齐恪共乃事钦哉
　　○封晋王济熺次女为安邑郡主
　　○和宁王阿鲁台遣使把帖木儿乃剌不花等贡马谢封爵恩赐把帖木儿等钞及文绮表里阿鲁台奏举所部头目忽鲁秃等二千九百六十二人列其弟请授职事命兵部如所弟授以都督都指挥千百户镇抚之职
　　○戊寅以野蚕丝衾命皇太子奉荐  太庙先是山东民有献野蚕茧丝者群臣奉贺瑞应  上曰此  祖宗所祐也特命织帛染柘黄以荐焉
　　○修河南荥泽县大宾河堤
　　○己卯夜有星如鸡子大青白色光烛地出紫微西蕃外西北行入天钩
　　○庚辰夜有星大如盏青白色有尾光烛地出东南云云中东南行至云中
　　○壬午升锦衣卫小旗王用为百户时留守后卫指挥吕政当巡视守卫皇城官军政不亲往以铜符令军士代之用禽以闻  上嘉之特授是职仍赐冠带
　　○开平备御成安侯郭亮等驰奏获瓦剌谍者言哈马哈木等兵至饮马河声言袭阿鲁台实欲寇边于是  上决意伐之敕边将谨守备命五军士各励兵士召恭顺伯吴允诚都指挥脱欢台等选所部精锐赴京命浙江都司选临山定海等五卫鞑军之壮勇者从征
　　○癸未右春坊右司直郎晁铸年八十乞致仕从之铸郓城人元国子生为人简静端实洪武初县举训导建文中用荐升国子助教永乐二年擢司直郎  皇太子有问必正对而进止从容讲说详明以是素重之命皇孙受学一时两坊之士铸盖老成重厚云
　　○甲申  敕甘肃总兵官丰城侯李彬凡山西河南狭西调至备御步军令还原卫  和宁王阿鲁台遣人奏瓦剌将奥鲁已渡饮马河至哈剌莽来扬言袭已因而欲窥开平兴和大同遂申敕各边将严兵守备如哨骑及守了有失皆处死  命诸将巡行边境简练士马宁阳侯陈懋往宁夏都督谭青马聚往大同都督朱崇都指挥使谭广往山西寻命宁阳侯率狭西都指挥阎俊山西都指挥杨青及潼关庄浪巩昌西宁平阳诸卫兵俱驻宣府中都都指挥张礼辽东都指挥巫凯河南都指挥王智及武平归德睢阳淮安诸卫官俱会北京  乙酉  敕大同备御江阴侯吴高及都督谭青马聚曰边备战守皆须得人如或寇至江阴侯吴高守城谭青马聚出战若不可战则坚壁清野以守
　　○丙戌  上闻开平备御成安侯郭亮擅遣人出境取铁器虑启边衅降敕切责之
　　○戊子广东番禺县民何卓妻林氏一产三男行在礼部以闻命循例优给
　　○癸巳  敕宁夏大同守将及缘边诸将曰指挥孙观保还自瓦剌言虏酋徵兵欲掠宁夏大同宜治城堡屯障谨备之马畜刍粮可徙向南
