<!-- { "loadSidebar": true } -->
　　○丁酉交阯参将荣昌伯陈智言交阯都司所属大小官军月粮及诸司官俸给计月支稻谷五万七千七百石岁支六十九万二千四百石有奇今交州等府馈余不给而广东钦廉见储粮十万九百四十余石乞令转运给之为便  皇太子从之令户部速行
　　○戊午车驾次玻璃谷诸将先受命征兀良哈者奏云已入寇穴寇悉众来敌大败之斩首数千给余众溃西而走尽收其人口孳畜先道大宁入喜峰口俟  驾
　　○是日掌交阯布政司按察司事尚书黄福言交阯远在万里安广储蓄以图安固选练士卒以振武威今各卫官军不分壮弱均支俸粮匪惟縻费边储抑亦无以激扬士气宜减老弱之费以益强壮又言新颁条例犯笞杖徒流及杂犯死罪者送赴京工作交阯道途险远若遵新例行之死者必多乞依所犯重轻纳米赎罪以资军饷庶公私两便  皇太子从之
　　○广西博白县吏王延广言郁林博白北流陆川兴业四县岁运粮九万余石输梧州平乐等四千户所今其地储积有余而郁林州水行可至廉州廉州去交阯新安俱近若以郁林及博白等县粮输廉州仓令交阯军民自运其廉州郡县粮则以输交阯新安万宁甚便  皇太子从之
　　○己亥户部尚书郭资言天下郡县所上永乐十七年至十九年实徵之数分豁本色折色内存留本处军卫有司等仓米九百七十六万二千三百五十三石有奇其输运南北二京及交阯等处仓米一千二百七十七万一千四百二十石有奇丝二万斤折米二万石苎布八万九千二百八十二疋折米六万二千八百四十七石绵布壹百七万五千九百七十疋每疋折米一石钞五百七十万三千一百一十六锭折米九十五万五百一十九石有奇白二梭布五千疋折米七千五百石棉花绒六十万斤折米六万石率未完宜差官催徵  皇太子从之
　　○广东布政司右布政使王公亮华亭人洪武中为吏科给事中升应天府丞  上即位升四川右布政使后调广东公亮体貌丰伟仪度闲雅居官简静治政知大体所至廉重恺悌人皆悦服时广东按察佥事梁观亦有贤名观字大用当涂人由国子生擢吏科给事中升四川按察佥事改广东刚介廉平能振励风纪尝按事潮州潮寇刘晓啸聚山泽守卫官将发兵剿之观曰民穷不得已为盗以兵临之则杀戮必多盍使之改过遂传檄谕以祸福晓感悟即率众来归一乡之人遂免兵祸潮大旱观斋洁祷神雨立至沾足无几观以疾卒于潮潮人为发哀备礼敛葬肖其像祀之昌黎伯之祠
　　○庚子驻跸武平镇  皇太子遣富阳侯李茂芳礼部尚书吕震迎  驾见
　　○辛丑遣工部尚书李庆祭开平山川
　　○以班师书遣谕  皇太子及颁诏天下诏曰天地之大覆载而无外帝王之治一视以同仁朕恭膺  天命主帝华夷夙夜勤劳勉图治理无非欲天下生灵咸得其所而已往者丑虏阿鲁台穷居漠北鼠穴偷生屡为瓦刺所困妻子不保遂率部落来归朕念其遑遑无依特加优恤授以封爵令仍居本土安生乐业岂意此虏心怀谲诈僭妄骄矜违  天负德辜恩逆命杀戮信使侵犯边境朕为保安生民之故躬率六师往讨之以七月四日师扺阔栾海之北丑虏阿鲁台闻风震慑弃其辎重牛羊马驼逃命远遁遂移兵剿捕其党兀良哈之寇东行至屈裂儿河遇寇迎敌亲率前锋摧败之抵其巢穴杀首贼数十人斩馘其余党无筭获其部落人口焚其辎重尽收其孳畜绥抚降附即日班师于乎声罪致讨不得已而攘夷戢干□□□□桀弓庶遄臻于偃武诏告中外咸使闻知
　　○直隶怀来卫言本卫南接榆林北至长安岭西连宣府近雨水坏桥道请兼用兵民脩理  皇太子从之
　　○壬寅  命武安侯郑亨阳武侯薛禄守开平
　　○中官郑和等使诸番国还暹罗苏门答刺哈丹等国悉遣使随和贡方物交阯土官右参政掌三江府事杜维忠奉化府知府陈谁交州府故知府杜希望之子璩宣化府当道县知县梁国辅等二十七人来朝贡金银器及方物  皇太子令礼部悉宴劳之
　　○皇太子谓吏部刑部都察院臣曰比年各处闲吏群聚于乡起灭词讼扰搅官府虐害平民为患不小今后吏考满不给由丁忧服满不起得代不赴京因事赴京还不著役者悉发保安卫充军
　　○甲辰  皇太子升太常寺协律郎傅霞岫为本寺丞工科给事中樊敬为江西布政司右参政礼科给事中田衡为四川布政司右参政浙江道监察御史张添禄为广西布政司右参政交阯道监察御史吴中为山西布政司右参政擢知县郑坚县丞薛广进士王宾李翥监生杜海张翼吕翔林仪凤刘翥葛棨张忠郝敬并为监院察御史改福建左参政熊本诚于浙江布政司广西按察副使成均于江西按察司
　　○戊申  皇太子令济州卫故指挥同知邢智兄全羽林前卫故指挥佥事王昇子玉金吾右卫故指挥佥事檀胜子茂袭职
　　○庚戌车驾次云州禁官军践伤禾稼
　　○辛亥旦寿星见其色黄赤  皇太子遣驸马都尉沐昕赵王高燧遣长史赵李通及六部遣侍郎郭敦进平胡表至
　　○筑滦州抚宁丰润玉田迁安平谷六州县土城
　　大明太宗文皇帝实录卷二百五十
大明太宗文皇帝实录卷二百五十一
　　永乐二十年九月乙卯朔车驾次榆林
　　○丙辰次岔道遣太常寺丞陈希道祭居庸山川
　　○丁巳车驾度居庸关次龙虎台飨随驾将校北京文武大臣迎  驾见
　　○戊午车驾次新店命官军以所获虏人口孳畜等物先入京城
　　○庚申左春坊左庶子兼翰林院侍讲邹缉卒缉字仲熙江西吉水人自少力学博极群书为文不尚雕绘自学官为荐升国子助教  上初即位擢翰林侍讲寻兼左春坊左中允秩满升左庶子仍兼侍讲与修太祖高皇帝实录及永乐大典居官勤慎小心国子缺祭酒屡奉命署监事尝患背疽  上特命中官督医往疗仍赐名药缉务持正议与众辨论不苟为异同与朋友交必辅引于正或沦患难必极力济之性淡泊禄食三十年俭素不改布衣时所嗜独书籍及卒家无余赀藏书数千卷而已与缉同时有陈仲完者福州长乐人自教官入翰林为编脩兼左春坊左赞善为人温厚质实与物无竞平居寡言至于论事是非可否据理揆义无所回挠尝有诏汰在京诸司冗官  皇太子令两坊长官简贤者留之庸者汰之时邹济为左春坊长执笔畏缩不敢下遽起称疾不出次当仲完长坊事即提笔书某当留某当汰众皆服其明决被汰者亦自愧服仲完奉命授  皇孙经多所辅益历官二十年不迁怡然自足  皇太子恒言春坊如陈仲完不易得后缉月余亦卒又有陈济者常州人尚书洽之兄字伯载博学强识当时鲜伦诏脩永乐大典自布衣诏入为总裁书成授右春坊右赞善  皇太子深所器重稽古纂集之事悉以任济随时敷陈多所禆益济宅心平正绝口不言老佛少尝有酒过母戒曰饮酒惟可五分杯济终身佩服不违后仲完未几亦卒
　　○辛酉车驾次清河京师文武群臣耆老僧道及四夷朝使迎  驾见
　　○壬戌昧爽  上乘法驾入京城躬告  天地  宗庙  社稷毕御  奉天门朝百官百官上表贺平胡
　　○癸亥重阳节赐文武群臣宴  以左春坊大学士杨士奇辅导有阙下锦衣卫颂系  鸿胪寺丞刘顺奏事失辞下锦衣卫狱
　　○夜有星如盏大青白色光烛地起自文昌东北行至近浊
　　○甲子以刑部右侍郎杨勉前出其弟罪下锦衣卫狱
　　○乙丑都察院劾奏工部左侍郎伏伯安过通州留止潞河驿与驿丞妾奸丞执其妾就伯安前杀之污秽不道请付法司治罪命锦衣卫鞫之
　　○丙寅下礼部尚书吕震及吏部尚书兼詹事府詹事蹇义锦衣卫颂系盖以鸿胪寺序班言震之壻户部主事张鹤朝参失仪  皇太子以震故曲宥之而义在侧不言故也
　　○己巳  上御奉天门谕户部都察院臣曰昔太祖时钞法流通故物贱钞贵交易甚便今市井交易惟用新钞稍昏软輙不用致物价腾踊其榜谕之如仍踵前毙坐以大辟家仍罚钞徙边如有倚法强市人物亦治罪不宥
　　○宴随征将士  命礼部以其功过分等第示激劝有功无过者坐前列食上肴功过相等而先入关者坐次列食中肴功过俱无坐下列食下肴无功有过者旁立其赐钞各有差文职以文渊阁大学士兼翰林院学士杨荣金幼孜扈从之劳特命坐列前食上肴各赐二品金织纻丝衣一袭钞五千贯
　　○辛未封左军左都督朱荣为奉天翊卫宣力武臣特进荣禄大夫柱国武进伯食禄千二百石子孙世世承袭右军都督佥事薛贵为奉天翊运宣力武臣特进荣禄大夫柱国安顺伯食禄九百石子孙世袭指挥使
　　○癸酉释杨士复左春坊大学士
　　○乙亥夜金星犯木星
　　○丙子夜有星如碗大赤色光烛地起自天困西南行至垒壁阵尾迹后散
　　○辛巳夜有星如盏大青白色光烛地起自军市东南行至近浊
　　○壬午监察御史王纲等劾奏都督吴成等随征之时奉命往征兀良哈不赴行在复命径从东路还京及上飨从征将士成等以有过不与上列径自趋出无人臣礼不治之无以警众  上曰御史言当然成等功过相等姑宥之
　　○奴儿干等处都指挥王肇舟等来朝贡马
　　大明太宗文皇帝实录卷二百五十一


大明太宗文皇帝实录卷二百五十二
　　永乐二十年冬十月乙酉朔享  太庙
　　○戊子奴儿干等处都指挥王肇舟暹罗等国正使阿哈麻等辞还赐宴及钞币有差
　　○山东高密县言兆民七百余户已复业其累年所负粮刍上司屡遣催徵乞宽贷之  上谕户部曰往古之民死徙无出乡安于王政也后世之民赋役均平衣食有余亦岂至于逃徙比来抚绥者不得人但有科差不论贫富一概烦扰致耕获失时衣食不给不得已乃至逃亡及其复业田地荒芜庐舍荡然农具种子皆无所出政宜赒恤之乃复徵其逋负穷民如此岂有存活之理尔户部其申谕有司继自今逃民复业者积年所负粮刍等物悉与蠲免
　　○夜有星如盏大青白色光烛地起自天囷西南行至近浊
　　○辛卯夜有星如盏大赤色光烛地起自天狗东南行至天庙
　　○壬辰脩泗州卫雨水所坏城垣三百六十余丈
　　○癸巳  命内官韦乔监察御史宋准郎中吕谦等八十人盘点天下军民衙门仓粮及稽考递年出纳之数
　　○占城国使臣逋沙怕宥等辞还赐其使钞币表里有差仍赐占城国王占巴的赖锦二段纻丝十疋纱罗各七疋
　　○琉球国中山王思绍遣使模都古等贡方物赐钞二十锭彩币一表里
　　○丁酉  除广东化州吴川县户绝田粮四百四十石有奇
　　○壬寅工部言河南开封府仁和门外土城堤旧离黄河五里余河自边村经独乐冈南入淮北河决而西荡啮城堤虽屡修筑旋复冲决宜浚故道以弭其患从之
　　○癸卯爪哇国西王杨惟西沙使臣亚烈添祐等辞还赐钞币有差
　　○甲辰英国公张辅言山西大同天城阳和朔州等卫地临边徼宜给神机铳炮为守备从之
　　○真定府宁晋县典吏王圭言今年六月七月不雨田禾旱伤者百六十七顷有奇  命户部遣官核实免其租
