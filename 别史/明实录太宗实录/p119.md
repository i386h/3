<!-- { "loadSidebar": true } -->
　　　　太宗文皇帝实录卷之一百四十九

大明太宗文皇帝实录卷一百五十
　　永乐十二年四月甲辰朔享  太庙命皇太子行礼
　　○是日驻跸兴和大阅
　　○以平阳王济熿等所奏晋王济熺不轨事谕皇太子
　　○升狭西都指挥使胡原为右军都督佥事
　　○乙巳户部言广东琼州府宜伦县民黄凯临高县吏王荣安招诱大小英豪又曹衙南等村黎人二千三十七户悉愿占籍为民  皇太子从之
　　○夜有星如碗大青白色光烛地出轸宿南行近至浊
　　○丙午  敕兵仗局以神机铳炮盔甲辟手额项鉄马裤马甲各二百明甲一千送行在所
　　○召甘肃千户满答剌驰驿诣行在满答剌者都指挥满都之弟壮勇便捷自甘肃来从征后期至京不敢前进  上闻而召之
　　○己酉颁军中赏罚号令一与虏贼交锋之际突入贼阵透出其背杀贼败众者一与虏贼交锋之际勇敢向前冲入贼阵者斩获贼将及获其旗号者一与虏贼交锋之际本队与贼队敌已杀败贼又见别队与贼相抗力不能支未决胜负却能救援杀败贼众者一有受命能任其事出奇破贼成功者皆为奇功一与虏贼交锋之际齐刃前进首先杀败贼众者一前队与虏交锋未决胜负其后队向前杀败贼众者皆为头功一临阵有勇敢当先杀败贼众建立奇功头功者其亲管头目即行报知不许扶同妄报者治以重罪一行营及下营之时擒获奸细者赏升与头功同一哨马生擒虏贼一人来者赏银三十两斩虏贼首级一颗来者赏银二十两一行营之时遇有衣服及鞍马弓箭撒袋不同者即擒送来果是奸细升赏与头功同一行营之时遇有衣甲弓箭撒袋相同而喝问答号不同者即擒之果是奸细升赏与头功同一遇来降虏贼有将带老幼口畜财物者分毫不许侵害擅动即时来报一临阵与虏贼对敌务须齐刃杀贼不许聚为一处掣拽空缺如遇贼相抗力不能支不即决胜此必平日不能抚恤军士不能精选操练不能整刷队伍此等无勇无谋全伍皆斩一临阵交锋务要一时向前杀败虏贼如不尽力杀败虏贼者全伍皆斩一摆列队伍已定不许马军插入步队步军插入马队违者治以重罪如临阵之际或一时混战寻本营不得插入别队者不在禁例一临阵对敌之时杀败贼虏务尽力剿杀不许抢掳人口马匹财物违者治以重罪如所骑马乏许将所擒虏贼马换骑向前追剿一对敌之际务齐力向进不许稍迟一队递看一队有不齐力前进者战胜之后许一连之人首告治以重罪有容情不首一体治罪一管军头目务须爱恤军士军士既听头目号令不许怠慢如有军士一人不在者小旗即报总旗总旗即报百户百户即报千户千户即报指挥指挥即报都指挥都指挥即报坐营总兵官坐营总兵官即来奏知一从征官军但有在营逃者斩该管头目务要随即报知不报治以重罪一军士选择精壮能战者务须人马相应不许将软弱不堪者插入队伍如有人壮马弱或马壮人弱者将壮马与骁勇向前厮杀如自己有马临阵之际能借与骁勇者厮杀有功时许借家之人分赏如借马之人不愿分赏听一征进战马务须爱惜不许擅骑遇有贼对敌许骑无事骑者治罪一各营军士喂养马驴务爱惜＜马犬＞载该管头目常时点闸如有故违治以重罪一有将军器故意抛落遗失及盗卖者治以重罪一各军行粮面麨该管官旗务须点闸如数食用使军士常饱不许过用遗弃有过用及遗弃者是损自己气力以资敌人违者并该管头目皆斩一军行及下营之时须各认队伍不许搀前落后擅离队伍及杂入别营别队违者并该管头目俱治以重罪一夜行相遇即喝问便要答号如答号不得者即系奸细就便擒送辨验果系奸细照例升赏或故意不答号者及有见而不拿者事觉俱治以重罪一军中夜间以各等大小铜角笛声为号不许声音相同务要各听号声识认队伍不许叫营违者论罪一军中夜间务须肃静不许諠哗有諠哗者即问所起之处及左右相近应声之人与该管头目皆治以重罪一每日行营务待大营旗纛起行或听驾前铜角声各营方许起行一每日下营各营令步军或伍队十队量拨队数披挂伺侯马队或伍队或三四队量拨队数卸下行李不摘鞍伺侯待长围及架炮者摆置停当方许脱甲解鞍入营休息喂马一有盗衣服粮麨诸物及偷驴马宰杀将人遗落驴垛检括隐藏者俱杀若知情首告得实者给赏知情不首者一体治以重罪但有收得马驴垛者不许隐藏即送该军该军送大军着人识认若收后官军不用心收拾致有马驴垛遗落被后哨官军收获者收后官军治以军罪一每日各营烧火务须谨慎不许失火有失火者即是与贼递送消息其失火者与该管头目治以重罪一每日行营不许在途炊违者并本管头目皆斩一下营掘井必令人监守不许作践及藏占自用违者治以重罪一管队官员及总小旗常点闸军中有病者即令医疗治各军该管药料官员及医士亦常加巡视不许掯取财物违者俱治罪一长围及坐冷者须昼夜用心关防一各营架炮务各依地方瞭望但有灰尘扬起人马往来者即速来报若开哨马营及四面炮响者亦速来报一掠阵官临敌时视厮杀有畏避退后者即斩之一报事官遇有事即飞报不许顷刻迟慢一纪功过官有功者即纪之有过者即录之以凭赏罚一令内官将象牙牌临阵看视有勇敢当先奋力向前杀贼能建立头功奇功者即与牙收牌收执径赴大营奏知给与堪合以凭升赏一军中有妄谈灾异及妖言者斩知情不首者罪同知情首告得实者给与重赏一军中有漏洩军机者斩首告得实者亦给重赏一凡见鹿及黄羊野马诸杂兽等惊走突入奔营及入队伍者务须报知一望见尘起不问旋风扬沙及野兽腾踏尘起及见死马死牛羊等物与牛羊驼马等粪并驼马牛羊踪迹俱须来报一如拾得物件或男子妇人衣服首餙及一应文字等项不问久远新定遗下之物随即报知一行军在道不许打围一远望似马非马似鹿非鹿似人非人亦即来报一白日见烟入夜见火不问是火非火人火鬼火俱须报知一见有功次务须实报不许虚诳有虚诈者治以重罪如所报果实依功次籍记给与勘合升赏如无勘合不准一凡听号令之后坐营总兵官说与都指挥都指挥说与指挥指挥说与千户千户说与百户百户说与总旗总旗说与小旗小旗说与军士务令通知遵守
　　○庚戌敕大营及五军诸将曰军令严则人心一功赏明则人心劝行师之要也今或朝发一令而夕不下闻此不严所致将士效力而名不上达此不明所致其立传令及纪功官凡出一令传令官即驰骤报各营将校有功者纪功官随录以闻其有作奸慢令者亦录来闻
　　○丙辰云南楚雄府黑盐井土官巡捡扬巨源言本处沙石甸有小井岁得可得盐七十三万七千二百斤乞令户部核实开煎  皇太子从之
　　○丁巳驻跸五云关敕掌行后军驸马都尉广平侯袁容士卒有逃归者俱收系之俟回京处置
　　○庚申驻跸龙沙甸以  万寿圣节赐从征文武群臣宴
　　○辛酉驻跸锦云碛命都指挥伯失指挥卯罕曲列儿等前为乡导
　　○壬戌驻跸小甘泉命五军循次而行初军行为大阵至是以沙碛之地大阵不便故命循次云
　　○甲子驻跸清水源禁军中私杀马驴捕告者重赏之
　　○乙丑和宁王阿鲁台遣指挥曩加歹等来朝
　　○丁卯  车驾发清水源  皇太孙从行  上于马上指示山川险易及将士之勤劳且曰汝知吾所以为此者乎对曰  陛下岂为图其土地利其资畜而勤远略哉顾此虏禽兽之性虽施以天地大恩不知感戴暂服而遽叛非狝薙之久亦难制昔禹之征苗文王之伐崇密皆非得已也  陛下尊居天位享四海之奉岂不自乐而仰劳  圣躬跋涉远外者无非欲驱此除此虏于遐荒绝漠令一迹不敢近塞下使子孙臣民长享太平之福耳遂下马叩头  上叹曰孙之语吾之心也
　　○驻跸屯云谷鞑靼孛罗不花等五人及孛罗男速浑诣军门降命劳之遣人护送北京自  上之出塞也屡戒饬诸将师行所诛惟首逆其降者抚之顺者怀之虏中闻之于是降附者稍稍至矣
　　○己巳驻跸玄石坡申令将士爱惜战马兵行毋擅离队伍违令者斩
　　○辛未驻跸清风壑命大营五军诸将但官军有疾令太医给药未痊者遣人护送还万全休养因谕安远侯柳井等曰士卒是将帅手足将帅非士卒不能独成功若为将素不得士卒心猝有缓急能出力相援耶尔等宜尽心抚恤无令失所
　　○是月河南睢及仪封杞县考城太康洛阳灵宝嵩县新安八县雨雹伤麦



大明太宗文皇帝实录卷一百五十一
　　永乐十二年五月癸酉朔驻跸杨林茂  上阅武之暇皇大孙侍语及创业守成之难且曰前代帝王多有生长深宫狃于富贵安逸不通古今不识民难于经国之务瞢然弗究而至于亡者朕常以之为戒汝将来有嗣统之责须勉力学问于凡天下之事不可不周知人之艰难不可以不涉历闻见广而涉历多自然心胸开豁于万几之来皆有以处而不差矣如此非惟不负祖宗之付托亦有福泽被及下人矣汝勉之勉之皇太孙叩首曰  圣训不敢不勉
　　○  敕忻城伯赵彝刑部尚书吴中等督运粮饷赴禽胡山
　　○夜金星犯五诸侯
　　○甲戌户部言山东高密安邱诸城三县民流移者二千一百九十一户  皇太子命遣巡视抚绥
　　○乙亥驻跸禽胡山  上念在潜邸时尝禽虏寇乃儿不花于此遣礼部尚书吕震祭其山川之神
　　○丙子  敕前锋都督刘江等曰骑士哨了若遇寇东走即瓦剌之人诣阿鲁台者西走即阿鲁台部下往瓦剌者须并执之盖虏情多诈不可不察
　　○忻城伯赵彝尚书吴中等馈运至遂筑城贮粮命彝等率官军守之悉遣民丁还
　　○丁丑  命各部尚书及光禄卿六科给事中为督阵官遇战即随军后视将士用命不用者以闻
　　○是日  皇太子命赈给直隶苏州府吴县及河南新蔡鲁山汝阳西华四县之民被水灾者凡赈五千七百余户
　　○戊寅  敕前锋都督刘江等曰朕昨夕观气候瓦剌之寇已动尔等尤宜慎重毋或怠忽
　　○己卯驻跸香泉戍令将士各赍粮以行禁各营毋隐匿他人亡失马驴
　　○是日化州徭首蓝盛宗等来朝贡  皇太子命礼部如例赐劳
　　○夜有星如盏大青白色有光出造父东北行至游气
　　○辛巳驻跸广武镇遣指挥塔不歹等往觇瓦剌事势是日云南元江等府故土官知府那直男那邦曲靖军民府龙华寺僧志禅等贡象马等物  皇太子命如例宴赐劳
　　○甲申交阯总兵官英国公张辅槛送所获贼首伪大越国皇陈季伪骠骑大将军特进开府仪同三司入内检校统政太傅平章事上柱国开国忠武公阮帅及伪印九颗并各贼家属赴京师
　　○乙酉  皇太子除山东沂水县户绝荒田三百八十二顷二十四亩租税
　　○四川罗泉井灶丁言各户幼丁今皆长成而蓬州睦坝里旧有小竹筒盘李意兴二井可以开煎盘里井岁可得盐万一千八百八十斤意兴井岁可得盐万三千三百二十斤乞令罗泉等五井盐课司提督煎办  皇太子命户部遣官覆视如实即从所言
　　○戊子驻跸至善川命前锋都督刘江等先发侦骑往饮马河侦虏
