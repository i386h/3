<!-- { "loadSidebar": true } -->
　　○壬戌设陕西甘肃二苑马寺寺置卿一员从三品少卿一员正四品寺丞一员正六品首领官主簿一员从七品寺统六监而每寺先设二监曰祁连曰甘泉隶甘肃苑马寺曰长乐灵武隶陕苑马寺监统四苑每监先设二苑西宁大通隶祁连监广特麒麟隶甘泉监开城安定隶长乐监清平万安隶灵武监监置监正一员正七品监副二员正八品录事一员未入流苑视其地里广狭为上中下三等上苑牧马万匹中苑七千匹下苑四千匹苑有围长从九品一围长率五十夫每夫牧马十匹余八监四十苑  命甘肃总兵官西宁侯宋晟宁夏总兵官左都督何福度地势次第设置  敕晟等曰今苑马寺以广孳牧每寺统六监监统四苑寺置卿少卿寺丞监置正副苑立圉长以率牧马之夫春月草长纵马于苑迨各草枯则收饲之今先设四监尔处应有牝马宜分配与之凡回回鞑靼以马至者或全市或市其半牝马则尽市之以给四监其监之未设者即按视水草便利可立处遣人以闻马政重事其加意精思有可行者悉宜条奏毋有所隐
　　○鸡鸣寺番僧端行领占洮州卫千户赵诚奉  命往八郎等簇招谕眼即多匝簇马儿匝簇思曩日簇潘官簇哈伦簇头目桑耳结巴阿思巴等来朝贡马赐钞币有差
　　○夜月犯掩南斗杓第二星
　　○癸亥扬州府泰州判官黄通理言州境旧有运盐官河每遇霪雨輙泛溢伤民田宅乞于晋定泰河及西溪南仪阡三处各开水口使下流经兴化盐城界入海仍各置闸以时启闭永为民利从之
　　○甲子周世子有燉还国宴如初至赐纱币等物从官赐钞有差
　　○升河间府知府崔衍为北京刑部右侍郎复左侍郎李友直官友直先坐事谪戍至是宥而复之
　　○设四川乌撒军民府僧网司
　　○迷密河等处鞑靼头目乃答儿等来朝置只陈千户所  命乃答儿帖木儿二人为正千户也先不花九人为百户剌把脱欢不花二人为所镇抚赐诰印冠带袭衣及钞币有差
　　○乙丑重阳节赐文武群臣宴
　　○修顺天府固安县霸州保定县荆岱等河口及真定府真定县滹沱河白马口堤岸
　　○暹罗国王昭禄群膺哆罗谛剌遣使虎都卜的毛那那等贡方物赐之文绮袭衣
　　○丙寅曹曾为陕西苑马寺卿刑部郎中周泰为甘肃苑马卿
　　○戊辰赈苏松嘉湖杭常六府流徒复业民户十二万二千九百有奇给粟十五万七千二百石有奇
　　○己巳蜀王长孙生赐名友堉世子悦＜火廉＞子也
　　○命故襄城伯李浚子隆袭封襄城伯
　　○礼部奏有守边百户献马匹  上召百户谕曰尔畜马甚劳朝廷马足用不须尔献  命礼部还之百户言臣畜马颇多恒念无以报国恩此出臣诚心  上曰尔为武臣须马以立功能用心多畜马可嘉矣但汝报国在勉立军功不在献马竟不受赐酒食及钞而遣之
　　○复起刑部右侍郎李庆
　　○夜有星大如盏青白色光烛地出五车北行至云中
　　○辛未晋王济熺广昌王济熇来朝  命皇太子宴于文华后殿其从官宴于西庑
　　○封蜀王椿长女为长宁郡主  命高最为中奉大夫宗人府仪宾以主配之晟成都中护卫指挥政之子也
　　○壬申  敕征讨安南总兵官成国公朱能等曰军中事宜前敕已备尔宜详慎审度而行临敌之际但有持兵来拒者杀不释若迎降纳款及奔走避匿者皆勿杀庶副朕爱人之意
　　○癸酉  命广昌王济熇冠
　　○旌表苏州府长洲县民楼可先妻王氏贞节
　　○乙亥修湖广冲阳县青草桥
　　○丙子  赐朝鲜国陪臣赵勉非及别失八里暹罗诸国朝使宴
　　○湖广蕲州广济县妖僧守座聚男女立白莲社毁形断指假神扇惑事觉官捕诛之
　　○丁丑周王橚奏欲遣人于甘肃境上与鞑靼市马赐橚书曰胡人难服易叛昔有降虏居大宁因边将市马拂其所欲即叛而去今西比诸胡兄尽心抚绥又屡  敕边将秋毫勿犯彼欲来归者皆光遣人近边伺察朝廷待之如何乃来数年之间来者日众边境遂以无事今贤弟虽云两平收买所遣之人宁知其心且别府闻之皆仿俲而行何词止之此盖边境安危所系贤弟已之可也
　　○戊寅夜金星犯进贤星
　　○庚辰  皇孙生赐名瞻堈  皇太子弟六子也
　　○修安庆府怀宁县斗潭河彭滩等处潦水所冲圩岸
　　○辛巳  赐蜀王椿珍珠一百九十二两白金一千五百两钞二万锭
　　○晋王济熺广昌王济熇还国宴如初至赐钞币有差其从官悉赐之钞
　　○免广西上林县岁辨黑铅二万四千三百八十斤
　　○修江西吉水县刘家塘及云陂
　　○秃河石鲁山门等处女直野人头目哈合察等六十三人来朝置肥河卫命哈合察等为指挥千百户仍赐诰印冠带袭衣及彩币有差
　　○大同镇守江阴侯吴高奏言比奉  敕令臣等计议畜马事宜谨按视所属地方惟大同东北猪儿庄西至云内东胜等处外有赤山榆杨叠白等关隘可守东西阻险其内延壕四百余里水草便利可以孳牧若给与军民畜养则屯种之地少有空隙未免妨农谨上地图伏惟圣裁  上览而是之
　　○壬辰设北京辽东二苑马寺清河金台卢龙涿鹿香山通州六监隶北京苑马寺永宁新昌昇平长平安市辽河六监隶辽东苑马寺官制并同陕西甘肃
　　○云南金齿腾卫僧古舟等九十五人来朝贡马方物赐钞及僧衣
　　○上闻翰林院读书庶吉士王训汤流柴广敬相应病卒叹息谓侍臣曰朕深有望文学之士复前古之盛故简拔此二十八人者加厚作餋之庶天下才俊有闻而兴起者曾不几时连失三人何其成之难而丧之易也咨嗟久之
　　○癸未  上御右顺门三法官引奏浙西民告数人诽谤罪及追至面对皆未尝相识当抵诬告罪  上谕之曰汝以死罪诬人若朝廷遂听汝言彼死何辜汝造一言欲杀数人小人虽有无知者岂若尔之险恶汝今实自笺何悔谕三法司曰此譬之蛇蝎不可暂留留则复毒人其速诛之即日弃市
　　○敕宁夏总兵官左都督何福曰尔奏欲立东胜卫此策甚喜颁俟镇虏定边诸卫皆定然后立之则永远无虞
　　○(多)[朵]颜卫来朝鞑官都指挥哈儿兀歹言北虏鬼赤力欲率众南来钞边  上曰虏虽未必来然有备无患遂  敕宁夏总兵官左都督何福甘肃总兵官西宁侯宋晟及开平兴和守将各严兵备
　　○夜有星大如盏青白色光烛地出南河东行入星宿
　　○乙酉  敕泰宁侯陈圭等曰朕初举义北京军民供给甚劳虽数年来一切赋役皆免之然劳困未尽复今国家不得已须藉其力汝当体朕之心加意抚恤而役之有节必使得治其生事而无饥寒之忧乃令赴工勿过劳之
　　○丙戌申严投匿名文书之禁
　　○河东陕西都转运盐使司言盐池东西岸黑龙等堰比雨水涨溢卫成沟穴椿水漂流遇水輙溢盐池请农隙修筑从之
　　大明太宗文皇帝实录卷五十九


大明太宗文皇帝实录卷六十
　　永乐四年冬十月丁亥朔享  太庙
　　○鸿胪寺奉免午朝  上将退顾侍臣曰若等各就休息一日复问无事家居时亦不废观书否对曰有暇亦时观书自适  上曰常爱孔子言饱食终日无所用心难矣朕视朝罢宫中无事亦恒观书深有启沃若等皆年富力强不可自逸大禹尚惜寸阴朕与汝等何可不勉
　　○戊子征讨安南总兵官成国公朱能以疾卒于龙州右副将军新城侯张辅代总其众以进且遣人驰奏夜有星如盏大青白色有光出天船西行人奎宿己丑升山西道监察御史甄庸为工部右侍郎
　　○庚寅亦答鲁能木里女直野人头目赵州不花乞歹不花忙古纳等来朝贡马置密陈卜剌罕二卫命赵州不花等为指挥千百户镇抚赐印告冠带袭衣及钞币有差
　　○辛卯土称头目府剌出哈剌罕等来朝贡马命府剌出为苏温和卫指挥使哈剌罕为指挥同知余为千百户镇抚赐之钞币
　　○壬辰改上林苑为上林署置署正一员正七品监事一员正八品首领官录事一未入流
　　○癸巳赐泰宁卫能木里亦答鲁土称等地面来归头目宴于会同馆
　　○改四川夔州府建始县龙塘驿隶本府直隶扬州府高邮州界首递运所江都县邵伯递运所仪真县仪真批验茶引所邵伯瓜洲闸坝并隶本府仪真县递运所仍隶本县
　　○云南僧智海及四川僧了缘曲靖军民府僧鉴音等八十四人来朝贡方物各赐钞及僧衣
　　○夜月犯垒壁阵西第二星
　　○甲午升金吾左卫指挥同知董智为本卫指挥使
　　○乙未命浙江江西湖广及直隶徽州安庆太平镇江苏州等府卫造海运船八十八艘
