<!-- { "loadSidebar": true } -->
　　○己亥敕征讨安南左副将军西平侯沐晟左参将丰城侯李彬曰近远州土官知州刀吉罕遣人朝贡请以土兵四千随征已可其奏兵来宜一以军令约束
　　○赐朝鲜于阗诸国云南威远等州朝贡使臣宴
　　○给事中毕进等使真腊国还其王参烈昭平牙遣使臣坤偲俚任侬剌等偕来贡方物谢恩赐其使钞币袭衣
　　○夜有流星大如盏赤黄色光明润泽出虚宿东行至游气
　　○庚子谕征讨安南总兵官成国公朱能等曰闻安南气候虽热然过中夜极凉稍失盖覆輙生疾其冬月亦冷有附火者军中宜备绵衣又蛮俗好为蛊毒士卒皆宜凿井而饮躬爨而食
　　○除四川余庆九姓等长官司天全六番招讨司及雅州通江荣经二县绝户茶课三十七万七千九百余斤
○辛丑赐左春坊庶子兼翰林院侍读黄淮等五员二品金织纱衣各一袭　　
○壬寅昼太白见己位
　　○癸卯征讨安南总兵官成国公朱能等率师启行  车驾临祭大江诸神祭毕向其将士  上临江送之天日开朗顺风扬帆旗帜明鼓角讙亮  上喜知安南之必平也  敕征讨安南左副将军西平侯沐晟等曰总兵官成国公朱能等以今日师行期十月上旬由广西凭祥进兵入坡垒鸡陵十一月上旬度富良江观贼中地图尔之所由近贼西都恐其乘便先犯尔师须料成国公军近方可进兵缓急得以相援或由地道径趋富良江北两军会合亦一奇也然须预料程途先以行期急报成国公知之或遇险要贼以轻兵挑战须按兵勿动若以重兵乘我不得已应之尤宜敬慎务保万全
　　○甲辰  上燕闲与侍臣论及人之寿夭  上曰寿夭在天人贵勉其在己者人寿百岁世多有之然皆身没则无闻颜子三十令名无穷人苟有德可传何必百岁之寿
　　○乙巳  敕征讨安南总兵官成国公朱能等曰今天气上热师行在途宜善加抚恤毋令失所
　　○遣福建参政王平等随成国公朱能赴安南办事自是凡有才能足任使者次第遣行
　　○申严诽谤之禁
　　○丙午夜月犯垒璧阵东星
　　○丁未升金吾右卫指挥使陈亨为右军都督佥事
　　○戊申擢监生宋仲祥为监察御史
　　○己酉升国子监博士赵季通为司业起复都察院右副都御史刘观
　　○若因温都鲁河因只河兀者揆野钦真河哈流温河等处女直野人头目乞列门者里不花木秃答兰等百一十人来朝贡马赐钞币袭衣
　　○户部奏四川通海井民言成都府蕳县资阳乡旧有竹筒井久废乞分丁开煎岁可得盐万余斤覆验有实宜如所言从之
　　○庚戌  皇太子千秋节文武百官早朝毕具朝服赴文华殿行贺礼
　　○朝鲜国王李芳远遣陪臣崔士威等奉笺献金银器及物贺  皇太子千秋节赐士威等钞币
　　○夜金星犯井宿东扇南等一星
　　○辛亥赈陕西延安府甘泉县饥民二千余户给粟一千四百石有奇
　　○壬子敕征讨安南总兵官成国公朱能等曰师克安南凡国人先被黎贼掳掠者悉释遣还
　　○武臣有言黄福不宜复授重任者  上曰福才不逮尔耶对曰此建文旧臣且近有过  上谕之曰君臣相与在推诚不可畜疑唐太宗为君王圭魏徵初皆仇怨一体委任之不疑两人终能尽心辅政知无不言尉迟敬德亦仇敌也即获而用之便得其死力皆  太宗有至公之量故能得此今朕用人无间新旧惟贤才是用何尚存一毫私意有过者必体情容之有才者必推诚任之上能诚则人乐尽力若或畜疑则人苟图免责谁肯尽心尔自今慎之勿复妄言
　　○甲寅  命钦天监举精于实数者纂修阴阳星命等书
　　○乙卯设四川赤水宣抚司经历司置经历知事各一员增置北京顺天府千斯仓太仓副使各二员
　　○升大理寺评事雷声  户部主事王祉泰为广东按察司佥事刑部主事陈昭吏部主事侯龠为湖广按察司佥事刑部主事颜宪霍毅李蕳于佐为四川按察司佥事曹存礼为山西按察司佥事郭继宗为浙江按察司佥事朱敬为江西按察司佥事祝戒为河南按察司佥事
　　○丙辰复前东胜右卫指挥使陈景先以虐害军士罢戍边至是援恩例乞复官兵部言景先不恤军士复之无以儆众  上曰朕念此人旧劳姑宥之遂召景先至前谕之曰积功至指挥非一日之力朕尝戒尔辈善保名爵尔辈徒知得之于万死一生而不知失之于一旦不谨守法循理保名节之道也岂可不慎且为将岂可不惜士卒譬如人身将则头目士则手足手足常在捍御头目而为之用若将与士之心乖隔一旦有急将能独自为功乎尔罢职居卒伍以来悉知为卒之苦矣朕姑录功弃过以复尔职宜省己改行若复有犯国法所在朕不得曲蔽尔也
　　○旧港头目陈祖义遣子士良梁道明遣侄观政及西干达哩耶回回哈直马合默等来朝赐钞币有差
　　○丁巳木邦军民宣慰使罕的法缅甸军民宣慰使那罗塔遣头目刀闷等来朝贡方物赐钞及彩币
　　太宗文皇帝实录卷五十六


太宗文皇帝实录卷五十七
　　永乐四年闰七月戊午朔升刑部郎中杨应魁为北京长芦盐运司运使王敬为山东盐运司运使户部郎中李溟为两浙盐运使李全为福建盐运司运使后军都督府经历伏伯安为两淮运司运使
　　○己未  敕征讨安南总兵官成国公朱能等曰师入安南下郡邑凡得文籍图志皆勿毁
　　○辛酉  上以诸王多年长未婚命礼部遣人于北京河南山东陕西徐州访求官员军民及前朝名宦之家女子有容德及端厚其父母素德行可称者官具廪传令父母亲送至京选用
　　○壬戌文武群臣淇国公丘福等请建北京宫殿以备巡幸遂遣工部尚书宋礼诣四川吏部右侍郎师逵诣湖广户部左侍郎古朴诣江西右副都御史刘观诣浙江右佥都御史仲成诣山西督军民采木人月给米五斗钞三锭命泰宁侯陈圭北京刑部侍郎张思恭督军民匠砖瓦造人月给米五斗命工部徵天下诸色匠作在京诸卫及河南山东陕西山西都司中都留守司直隶各卫选军士河南山东陕西山西等布政司直隶凤阳淮安扬州庐州安庆徐州和州选民丁期明年五月俱赴北京听役率半年更代人月给米五斗其徵发军民之处一应差役及闸办银课等项悉令停止
　　○癸亥改江西布政使刘俊于广西布政司
　　○丁卯甘肃总兵官西宁侯宋晟奏亦集乃旧城隘小请发卒增广之及召商人于亦集乃中纳盐粟以实边储又请给屯军农具及授忠顺王部下头目官  上曰亦集乃荒漠之地筑城必用数万人商人纳粟中盐道远难致皆不可从命工部如所奏给屯军农具兵部量授忠顺王头目官因曰晟虽老其尽心边事昼夜不懈于怀绥远人爱恤士卒得边将之道使守边者皆然朕复何忧又命所司赐晟凤阳县第宅一区田园池塘四十顷山场二十顷俾为世业
　　○戊辰  命都察院申明见丁著业之禁
　　○己巳召北京儒士武周文至劳谕甚至特命为翰林侍读学士赐冠带金织罗衣一袭明日入谢以其老赐敕令致仕  上语翰林侍读胡广等曰朕守藩时间暇喜观易时王府官亦有三二人知易然皆不若周文切实但所言亦有拘滞不流动处盖易道妙在变通不失其正耳古人随时从道之说最得要领亦在虚心以玩之耳又曰为学不可不知易只内君子外小人一语人君用之功效不小
　　○敕谕大邦军民宣慰使罕的法曰夫有功必赏国之令典朕前以八百不臣命将出师伐罪复命尔发兵助之尔能摅诚用命深入其地攻其江下等十余寨斩首五百余级宜有褒嘉今特遣镇抚张伯恭经历唐复赐尔白金彩币其头目陶目陶孟王甫等从征有劳并嘉赏赍于是赐罕的法白金二百两锦二叚纻丝十表里余各赐纻丝表里有差征讨安南左副将军西平侯沐晟请于云南各处运粮二十二万石赴临安及蒙自收贮以待用云南井盐亦移于蒙自开中及于云南都司增拨官军一万安都指挥万中杷都等领于蒙自迤北外连营驻劄僣运粮储以为声援从之因敕晟曰为事随征讨军官原罪重者凡作为事名目与半俸罪轻者复其原职与全俸随征讨无功者仍坐原罪
　　○云南守臣言细甸军民宣慰使司宣慰使那罗搭檀加兵孟餋杀其宣慰使刀木旦父子请发兵讨之遂遣行人司行人张洪赍  敕谕曰人君受命主宰天下必明法令一人心使强不陵弱众不暴寡各安其生朕自即位以来万姓归心四夷听命尔郡罗塔亦克敬顺天道恪修朝贡抚按一方之人朕甚加之今闻与孟餋构兵杀其宣慰使刀木旦父子虏掠其人侵其土地何异往者之心也揆之国法其可容乎边臣请发兵问罪朕虑大军之行滥及无辜今特遣行人张洪赍  敕谕尔其速易心改虑勉修善道还所侵地及掳掠之人自今奉法循理各守疆场以安其民庶几可免前罪如复冥行不悛天讨必加悔将无及
　　○庚午  敕广东都指挥司选精锐军士六百人以能干千户二员百户六员领之具器甲糗粮由海道往占城会合军马防遏黎寇
　　○刑部言鸿胪寺官前奏边将不辞而归于法不敬今逮至讯之具言于本寺报名辞今稽勘有验实鸿胪寺官诬奏宜罪之  上曰边将职任匪轻军士无将即无统纪猝有警急谁任其责命礼科赐钞百锭令驰驿还任命刑部执鸿胪寺官之妄奏者罪之
　　○令都督佥事黄中戴罪随总兵官成国公朱能征进遇寇当先立功
　　○辛未修应天府江浦县沿江堤岸
　　○癸酉苦温等处女直野人头目达鲁花赤脱可赤及安河卫女直头目成哈等三十一人来朝赐钞币并织金文绮绢袭衣
　　○甲戌忽剌温三角等处女直野人头目吉里结纳者哥难等来朝置双城撒剌儿亦马剌脱伦卜颜五卫以吉里吉纳等为指挥千百户等官赐诰印冠带袭衣及钞币有差
　　○乙亥  上御奉天门翰林侍讲学士武周文陛辞命留之赐坐与语良久  上曰卿笃学惇德宜在朕左右然春秋高矣不欲烦劳宜归家享子孙奉餋以终天年周文起顿首谢又  命赐酒馔楮币给驿传送至家  上顾谓翰林侍读胡广等曰周文亦操履端方广等对曰  陛下待儒臣进退之际恩礼俱至儒道光荣多矣  上笑曰朕用儒道治天下安得不礼儒者致远必重良马粒食必重良农亦各资其用耳
　　○召注宗大李杰赵昇为监察御史宗大洪武中由御史降乐昌县丞杰永乐初由御史降上海县丞昇由工部郎中黜为民至是有荐其才堪御史者故召用之擢监生周辕徐奇艾良为监察御史
　　○工部言浙江嘉兴府海盐县霖雨风潮冲决提堓乞发民丁修筑从之
　　○乙卯擢广西凭祥县故知县李昇子庆青为凭祥知县以大理寺卿陈洽言其能伺察贼情故也
　　○甘肃总兵官西宁侯宋晟奏请来朝敕晟曰今西北边务一以委卿岂可暂离宜专心计理以副倚托非有召命毋輙来又谕之曰屡遣使往迤北者皆不返今秋气渐肃草实亦坚正胡虏马肥弓劲之时且近日天象屡见尔宜遣兵侦虏动静严为守备不可少有怠忽
