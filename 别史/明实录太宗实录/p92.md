<!-- { "loadSidebar": true } -->
　　○丁丑  车驾次平虏寨用鞑靼百户为乡导  上指示山川谕之曰今径趋兀古儿扎虏岂坐待于彼虏闻朕来必西走大军东北行则与虏相左若西北要之虏何所遁今径往我一程虏已二程恐难及也百户曰兀古儿札四塞之地彼何所往至则擒之矣  上曰朕所见如此今用尔为乡导安得不听尔言△是日工部言山东平度州潍河及浮糠等河决百一十三处坏堤堰八千一百四十三丈请遣官修筑  皇太子从之△交阯总兵官黔国公沐晟统军追剿贼首陈季扩至虞江贼弃栅遁追至古弘县及会潮灵长海口斩首三千余级生擒伪奉宸卫神龙将军黎弄
　　○戊寅  车驾至兀古儿扎虏果先遁乃驻兵河上赐古儿扎河名清尘河夜倍道追虏△是日交阯总兵官黔国公沐晟遣中军都督佥事江浩领兵至鲁江遇贼党邓景异等与战不利广东都指挥孙全亦战败于争江为贼中伤而死
　　○己卯  车驾至干难河追及虏虏拒战  上登山布阵麾先锋逆击一呼而败之首虏本雅失里苍皇穷迫以七骑度河遁去俘获男女辎重孳畜仍命游击将军刘江骠骑将军梁福等追之  主驻驆灭胡山△是日  皇太子命设陕西茶马司隶本布政司
　　○辛巳
　　○诸将以俘把秃帖木儿等男妇百余人来见  上曰朕所讨者凶渠耳彼亦吾赤子为贼所困久矣命皆释之人给口粮羊马仍下令禁官军勿侵害皆顿首呼万岁自是降附者益众  上曰彼皆有父母妻子留之其心未必乐悉遣归△旋师次五原峰敕清远侯玉友等简精锐士卒候随征阿鲁台
　　○壬午  驻跸五原峰命都督薛禄祭斡难河山川赐名玄冥河△是日  皇太子改北刑部主事赵燧为左春坊左司直郎复湖广道监察御史滕宗智官初宗智任御史坐累谪辽东办事既还有荐其才者故复之△巡按广西监察御史李贤启浔州递运所至南宁府千余里滩多水险往复甚艰宜于横州海棠桥增置一所以本处囚徒充水夫置船递送又言各卫所屯军比年征进亡没者多所存幼男寡妇追纳子粒艰难无措宜令巡按监察御史覆实除免  皇太子悉从之
　　○癸未  车驾次青尘河指挥万忠获虏四人至命释缚留随征△是日北京国子监司业董子庄启请如南京例置典籍一员专掌书籍  皇太子从之
　　○丙戌  车驾次饮马河  上谓兵部尚书方宾翰林学士胡广等曰朕为  宗社生民不得已远征逆虏冀一劳永逸今首恶已遁其众败散朕当旋师且休兵息民申严守备更务屯田使兵坚边实虏不足虑矣宾对曰此  宗社生民之福也遂遣都指挥李文中官海寿赍捷书谕  皇太子遂下诏班师诏曰自元祚既终四海鼎沸  天命我  太祖高皇帝统一华夏溥天率土莫不臣妾惟胡寇余孽奔窜沙漠呰窳偷生杀戮易置有无反掌朕承大统抚治寰区志在安民惟怀不及尽心殚虑以求其宁凡居覆帱之中举纳甄陶之内独此残胡骋凶梗化屡使抚循辄见拘杀往者边将擒其部属朕念其各有父母妻子尽释之归且遣使送之彼瘈性不移复杀使者积慝骋虐益肆寇攘怨憝神人实  天所殛遏雪之旅以慰傒苏遂亲率六军往征之用拯颠连绥宁降附五月十三日师至斡难河遇胡寇本雅失里来战即摧败之追奔逐北电扫霆驱本雅失里奔命不暇以七骑潜遁获马驼牛羊生口无筭其余款附者相继而至咸抚安之给粟羊马令复生业数百年之枿茅一旦荡除千万里之腥膻由兹洒涤乃封其山即日班师于乎包举无外用施一视之仁抚辑有方茂衍万年之治布告中外咸使闻知
　　○丁亥  车驾次杀胡城敕成安侯郭亮督馈运赴应昌  命清远侯王友广恩伯刘才以所领将士先赴开平伏息时谍报虏伪知院失乃干溃散西走至广武镇欲率众来降遣指挥廓廓帖木儿等招之仍命王友等途中如遇失乃干降须善抚绥之不降即掩击之  敕尚书吴中都指挥章安督馈运赴禽胡山△是日肃州卫寄居回回哈剌马牙等叛杀守御都指挥刘秉谦等指挥冀望陈杰率众与贼战城中不胜遣人结赤斤沙州哈密为应援时肃州卫先遣千户朱迪等领军出哨城中军少不敌虑本佯为承顺谓哈剌马牙等曰今城中既服从屯军在城者宜令出灌田庶不得误农事而军饷有资哈剌马牙等信之遣总旗杨得用等各归屯本密令得用报诸屯寨大集军余多备器械约千户朱迪等军向城南门举炮为号已戊子昏时迪等军至城外本闻炮声举炮应之内外合攻南门杀贼十余人贼皆北走遂开门纳迪军与贼战本没于阵贼亦大败余党走匿观音寺钟楼迪围杀殆尽贼众百余人先出外剽掠闻城中被杀皆远遁去贼未败时赤斤千户塔力厄遣人至城下谓哈剌马牙等曰尔受  大明皇帝厚恩而忍为不义我辈得安居农具种子皆官给又为之疏水道溉田我食其利恩德如此我不能报而从尔为逆耶今伺尔出城必邀杀尔以报国家至是塔力尼与百户薛失加及及沙州卫指挥困即来所遣千户可台等率众千余至城北获溃散余贼六人送城中斩之按兵而归事闻  皇太子嘉之遣使赐困即来塔力尼等彩币绵布有差
　　○戊子  车驾循饮马河东行次威远戍△是日工部启修淮安府淮河堤岸以固大河卫城池  皇太子从之
　　○庚寅  车驾次蟠龙山  敕清远侯王友等曰士卒从朕远征备极艰难古人为将皆与士卒同甘苦士卒未食不先食朕安得独享滋味凡军中所获牛羊及光禄寺上供米面诸物悉均给士卒
　　○辛卯
　　○刑科给事中耿通言骁骑等卫仓坏运粮至者露积久而亏折多工部侍郎陈寿等不预修理宜正其罪  皇太子曰岂独亏粮又妨农务令寿等亟修仓收纳遣民归△夜月犯昴宿
　　○壬辰  车驾次定边镇遣都督梁福谕祭去年陷没将士△设万全东关驿
　　○癸巳  车驾次双清源前从丘福陷虏中军士闻  上亲征至是多脱归△是日朝鲜国王李芳远遣陪臣尹向贡马及方物  皇太子赐之钞币
　　○甲午
　　○吏科给事中陶玮有罪下狱时玮启其乡一工匠不赴供役而私贾于外  皇太子曰尔以是为忠耶朝廷置六科虽以考察奏牍防闲欺蔽亦欲政事之阙失下人之休戚今朝廷政事兵民休戚岂无当言者皆未闻汝言而琐琐及此岂汝尝有私憾乎
　　○命刑部召匠讯之刑部还言匠以役满将归暂贾以给路费其家居与玮邻素有私忿盖诬之遂下玮狱
　　大明太宗孝文皇帝实录卷一百四



大明太宗孝文皇帝实录卷一百五
　　永乐八年六月
　　○丙申朔  车驾次凝翠冈下令将士毋掠人口孳重及马驼牛羊违者斩
　　○戊戌  皇太子升户部主事曾观惠为湖广按察司佥事擢临潼县儒学教谕李玚为吏科给事中广德州儒学训导蔡彬为兵科给事中监生聂瓛为礼科给事中高英为户科给事中
　　○己亥  皇太子改山西按察司佥事沈镒于福建按察司
　　○庚子  车驾次青阳戍戒将士毋妄杀戮△是日琉球国官生模都古等二人入国子监受学  皇太子命悉赐巾衣靴绦衾褥帐具△北京监察御史邹师颜劾启监察御史白春巡视驿站贪受贿赂宜付法司论罪  皇长孙命都察院鞫之
　　○壬寅
　　○夜有星大如鸡子赤色光烛地出辇道东北行入贯索内
　　○癸卯  车驾次飞云壑夜兼程前进
　　○甲辰
　　○黎明哨骑报阿鲁台聚众前山谷中遂命诸将列阵  上先率数十骑乘高视地势曰吾已悉破虏之方矣乃麾诸军度山结阵而行左右相距数十里虏出没山谷间且迎且却少顷阿鲁台遣人诣军门请降  上曰虏多诈此欲缓我师为自脱之计耳乃遣敕谕之曰上天弃元久矣纵尔有志天之所废谁能遣天人力虽强岂能胜天当此时诚能顺天所兴天必福之而富贵可保功名不隳矣昔金日磾契苾何力归身汉唐备恩荣于当时先誉名于简册尔聦明特达岂下前人哉朕今驻师于此尔能来朝则名爵之荣不替有加且俾尔子尔孙承袭世世所部之众仍令统领朕以至诚待人如不遵朕言荒居野处终身何益大丈夫在世当明达果决事机一失不可复得尔其审之遂遣人偕来使赍往谕之阿鲁台得书有归顺之意其左右沮之曰尔忘杀天朝使耶  天朝皇帝何负尔尔皆背之今复归之纵天地大量能尔容尔何颜面立于其朝乎阿鲁台默然然犹未决又遣其甥朵儿只来输诚款  上赐之酒复遣使与偕往谕之其下欲降者半战者半阿鲁台对众大息曰今战胜负未可必但战败欲降可得乎我所遣使知虏犹豫无坚志驰归奏之  上曰朕固知此虏诈诸将请战  上曰未可令诸军暂休而命诸将各严阵以待虏亦迟回不敢发  上以数百骑挑之虏众迎战右哨先与虏敌阿鲁台率数千骑当中坚  上躬率精骑千余径冲我阵虏军大呼人百其勇矢下如注阿鲁台失色堕马虏骑死者相枕藉阿鲁台骂其麾下曰不从吾言至此今无及矣策马走我师乘之追奔百余里虏众溃散阿鲁台以其家属远遁时热甚无水军士饥渴遂收兵营于静虏镇
　　○乙巳  皇太子遣官祭中霤  上旋师逐虏溃散者晚次驻跸峰地高少水忽雷雨大作军中足饮△是日  皇太子免直隶凤阳府頴州并太和县水被灾田赋
　　○丙午  上率精骑前进命都督冀中金玉等领马步卒殿后至长秀川虏弃辎重牛羊杂畜满山谷及河之两傍连延百余里中等收其牛羊杂畜尽焚其辎重△是日  皇太子命设济宁州城东康庄二驿△夜有星犯太微垣右执法
　　○丁未  上追及虏于回曲津命安远伯柳升以神机锐当先锐发声震数十里每矢洞贯二人复中傍马皆立毙虏怖慑策马走我师奋进大败之斩其名王以下百数十人
　　○戊申  车驾复追虏至广漠戍余虏数十人遥拜祈哀  上曰服则舍之遣人谕曰罪在首恶不在尔曹麾之去皆望拜叩头而行△是日湖广都指挥佥事谢凤启台罗诸寨蛮贼苗普亮等归顺复业先是巡按湖广监察御史及思州宣慰司言台罗及上下坪等寨苗贼肆行劫掠烧毁屯粮杀虏人口命兵部给榜招抚凤遣常德卫指挥同知李忠同熟苗及土人赍榜入其地谕以祸福至是普亮等十六人皆自诣请以凤以  皇太子命悉宥之使复业△设安府宿迁县黄河渡口峿山路口二关隘
　　○己酉  车驾发广漠镇  上谕诸将曰虏性贪至死不易今虽溃散山谷必有窥伺我后者须擒之乃命诸军先度河伏骑士数百于河曲柳林令步卒十余持铳后行而实草于囊载之以诱虏戒之曰虏至则引入伏中举铳伏兵闻铳即出  上按精兵千余最后发虏见大军渡河果贪所载物竞趋而至既入伏中锐发伏兵跃出虏亟回走  上所率兵已至虏穷急莫知所向复奔渡河马陷人淖泥遂生擒数十人余尽死自是军行虏无敢窥于后者而讯所擒数十人皆兀良哈部下尝入朝官矣复叛附阿鲁台  上责之曰尔于朝廷何功徒因来朝輙予爵赏今不思报乃复为叛寇用命悉斩之
　　○庚戌  车驾次宁武镇虏余众来降者相继踵△以败阿鲁台之绩遣都督王麒中官紫塞赍书谕  皇太子  敕英国公张辅成安侯郭亮督运馈赴军前
