<!-- { "loadSidebar": true } -->
　　○癸丑土番酋长多即来朝贡马多即番酋斑竹之子斑竹世脩职贡多即继之至是来朝  上命为簇首统阿目等十簇  失里木等卫女直野人头目哈升哥等来朝命为本卫指挥千百户等官赐冠带袭衣钞币
　　○甲寅沈王模来朝宴于华盖殿赐其从官宴于中右门
　　○乙卯录征剿胡寇功升都指挥同知苏火耳灰为大宁都指挥使都指挥佥事娄鬼力梁成济阳卫指挥使失失大宁前卫指挥使滕赛寅帖木儿俱为大宁都指挥同知余指挥使皆为都指挥佥事旗手卫傅昇马真广武卫田思中虎贲右卫赵桑哥失里神策卫马兴和阳卫韩朵罗帖木儿永平卫侯通张名柳成马云李英那买秃俱任大宁都司永平卫俞海印铎李海海孙焦刚燕山左卫孙杰张山彻彻秃石整许贵王海失刺燕山右卫吴彬俊储八塔失郭刚燕山前卫岳贵周信俱任辽东都司燕山前卫张雄济阳卫刘清王聚李茂孟庆密云中卫孙胜白成干整张能宽河卫吴八郎通州卫汤铭马兴王信常山左护卫耿亨常山右护卫刘源脱里台俱任山东都司常山右护卫龚信张祥吴英常山中护卫马兴儿孙聚阿三不花金玉忙该裴玉宫得刘庸苏州卫万忠崔聚孙胜鳌山卫管八秃帖木儿遵化卫王义王忠向衡翟钦俱任河南都司遵化卫杨真金吾左卫刘铭赵牙那失里答儿不花侯义八哈长吉刘海石得苗清王贵金吾右卫王刚俱任山西都司金吾左卫权信脱脱不花吴春李宗杜真郭忠忽失帖木熊泰王斌王能昌何卢鹰童山海卫段通王成赵荣羽林前卫马旺陈荣俱任山西行都司羽林前卫阿鲁张刚马旺曹英羽林左卫宋斌羽林右卫魏整杨荣陈清大兴左卫王太平上都驴童海鸡儿王彬会州卫常贵济州卫庄兴吴旺卢育谢铭王铭俱任狭西都司济州卫白忠兴州右屯卫余出那真定卫李敏韩雍郭荣刘忠邳州卫韩僖镇海卫刘贵周聚徐州卫阴庆冯兴太仓卫唐琦宣州卫黄荣海州卫王启定辽左卫密忠岷州卫曹茂西宁卫范春安东卫指挥同知曲里帖木儿济州卫指挥同知阿鲁帖木儿俱任狭西行都司  命故虎贲左卫指挥使徐兴子敬燕山前卫指挥同知陈先生养子驹驴羽林前卫指挥佥事陈丑儿子兴俱袭其父职  脩广西南宁卫太平守御千户所城池  赐迤北来归鞑靼乞答台广西上林长官司头目杨人等宴  女直野人头目咬纳等三百人来朝贡马命咬纳等为木兰河卫指挥千户百户镇抚赐赉有差仍酬其马直
　　○丙辰西番土官月鲁帖木儿孙刺马拍及其侄孛里贡马赐钞币有差
　　○丁巳木朿河等卫指挥使把刺答哈等二十四人来朝奏愿居辽东自在安乐州兀鲁罕河卫指挥鬼里赤奏愿居京师从之赐予如例
　　太宗文皇帝实录卷一百二十
太宗文皇帝实录卷一百二十一
　　永乐九年十一月戊午朔钦天监进永乐十年大统历  上御奉天殿受之颁赐诸王及文武群臣  唐王桱第三子生赐名琼燀  免狭西所属郡县永乐八年以前逋租
　　○己未赐翰林学士兼左春坊大学士胡广等五员彩币各三表里米十石  呕罕河等卫女直野人头目歹都等来朝贡马赐钞有差
　　○辛酉督罕河嘉河等卫女直野人头目木答兀等二百二十四人来朝贡马优赐赉之
　　○壬戌沈王模还国锡宴如初至赐之钞币其从官赐钞有差
　　○癸亥交阯总兵官英国公张辅率舟师追捕陈季扩等于缘海闻石室福安等州县草寇黎蕊范慷等近交阯城为患断锐江浮桥阻截生厥江交州后卫道路不通遂往征之黎蕊范慷等合众五千余人拒战官军败之伪龙虎将军大都督黎蕊中流矢死杀伪翊卫将军同知都督阮陁于阵擒获伪翊卫将军杨汝梅伪防御使冯翕枭首千五百余人以狥余贼散走林莽泥泽中追杀殆尽贼将范慷杜个旦邓明阮思碱等远遁者相继悉被擒自是慈广福安诸州县皆帖然矣
　　○甲子谷王橞来朝进乐章宴之于华盖殿赐其从官宴于中右门
　　○乙丑赐从征交阯官军及死事者三千四十二人钞四万四千一百六十六锭
　　○丁卯  上御奉天殿  命太子嫡长子为  皇太孙冠于华盖殿先是礼部进所定冠礼仪注前期锦衣卫设幕次于华盖殿东序鸿胪寺设掌赞宣敕戒等官位于殿内道之东北面西上设应行礼官属拜位于内道之东西上设护卫武官位于内道之西东上设诸执事起居位于武官位之东北向设通赞典礼二人位于殿内东西相向内侍设冠席于殿内东南西向设醴席于西上南向张帷幄于东序内设裀褥于幄中又张帷于序外内侍陈服于帷内东领北上衮服九章翼善冠绛纱袍缁纚网巾犀簪三物同箱在服南栉实于箱又在南司樽实醴于侧樽加勺幕设于醴席之南设帖于樽东置二爵于坫进馔者实馔设于樽北诸执事者皆立于其所冕九旒翼善冠缁纚网巾各一箱盛候节至礼部鸿胪寺等官诣东序启请  皇太孙出迎殿门外赞礼引导迎接入至殿置于中设香案乐作赞礼赞四拜兴礼部等官启请诣冠席内侍二人夹即席正南向乐止引礼引掌赞次诣罍洗乐作搢笏盥手帨手讫出笏乐止升自西阶执缁纚及网巾者升掌冠降一等受之进冠席前北面立初祝毕供奉官束发掌冠跪加网巾乐作兴席南北面立赞冠者北面跪正之兴立于掌冠后内侍跪进服讫乐止掌冠启复坐执冠者升掌冠降二等受之右执顷左执前进冠席前北面立再祝毕乃跪冠乐作掌冠兴席南北面立赞冠者进席前北面跪正冠兴立于掌冠后内侍进袍服讫乐止掌冠启请复坐赞冠进席前北面跪脱翼善冠置于箱兴内侍跪脱服亦置于席执衮冕者升掌冠降三等受之右执顷左执前进席前北向立三祝毕乃跪冠乐作掌冠兴席南北面立赞冠者进席前北面跪簪结纮兴立掌冠后内侍跪进衮服讫乐止礼部等官引  皇太孙降自东阶乐作  皇太孙由西阶升醴席南向坐乐止引礼引掌冠诣罍洗乐作搢笏盥手讫出笏升西阶乐止赞冠者取爵诣司樽所酌醴授掌冠掌冠受爵跪进席前北面祝醮辞毕搢圭受爵乐作饮讫奠爵进馔馔讫出圭乐止执事彻馔礼部等启请降自西阶诣拜位乐作就位引礼引宣敕戒官诣拜位稍东西向称有制赞跪乐止宣敕戒辞毕乐止作俯伏四拜兴平身乐止礼部官启礼毕赞礼毕乐作礼部官启请送节至殿门外引还东序内侍引还宫乐止掌冠等官复命  皇太孙当日谒庙毕就诣  上前及  东宫前谢次日文武百官具朝服称贺次诣文华殿称贺次诣  皇太孙前行贺礼  上览之曰是礼部又请冕服玉圭之制  上曰冕服如  皇太子玉圭如亲王至是命定国公徐景昌持节掌冠礼户部尚书夏原吉赞之礼部尚书吕震宁敕戒其三加祝词初加曰吉月令辰乃加元服懋敬是承永介景福再加曰冠礼申举以成令德敬慎威仪惟民之则三加曰章服咸加饬敬有虔永固皇图于千万年其醮辞曰旨酒孔馨嘉荐载芳受天之福万世其昌其敕戒辞曰孝事君亲友于兄弟亲贤爱民居仁由义毋怠毋骄茂隆万世  是日命汉王高煦世子瞻壑第二子瞻折冠于王邸
　　○戊辰谷王橞还国宴于华盖殿赐银千两钞三万绽纻百疋纻丝袍服三袭绢五百疋白兠罗棉十条西洋布三十疋檀香三百斤降真香五百斤胡椒苏木各千斤马十匹羊百羊□空酒五百瓶柳子三百枚火者百人赐其从官钞币有差  赐督罕河等卫女直野人头目木答兀宴于会同馆
　　○己巳设交阯宁化州领赤土车来二县直隶布政司设武礼县之平隆巡检司新安府之广盈库河南封丘县之中滦仪封县之大冈祥符县之清河山东曹县之宁川双河郓城县之顺济濮州之飞云凡七驿祥符县之陈桥仪封县之大同曹县之双河郓城县之顺济凡四递运所  交阯按察司副使杨直言交阯方用兵剿捕余寇粮饷为急而广东钦廉及云南临安地方接近水竹可通簰筏若今军民相参馈运则用力省而人不劳从之
　　○庚午  敕交阯总兵官英国公张辅黔国公沐晟曰指挥徐斌来知贼势已败谓当即日擒戮首恶殄除余孽以休息将士而久不见报何也若寇已平定抚绥安辑尤宜用心其民间有才能者即遣赴京授之以官俾回本境抚治其人  赐北京留守行后军都督府致仕都督佥事高实全俸初实以金吾右卫指挥佥事致仕子英袭职从征有功升都指挥佥事实役又以守城功升都督佥事以年老致仕至是特给全俸优养之  浚山东济南府邹平县白脩沟河三十余里  辛未湖广桃源县民高五妻莫氏一产三男事闻命循例优给  夜有星如盏大青白色有光出柳宿旁东南行至游气
　　○壬申改命征南将军右军都督同知韩观充征夷副将军佩征南将军印总率官军镇守交阯节制交阯按察司副使杨直奏乏粮已令广东都司布政司于钦廉二州运粮万石往济之尔宜计议暂停于无寇之处俟尔到交阯道路无阻即令起运如未可进不宜资寇  命都指挥葛森镇广西  暹罗国王昭禄群膺哆罗谛刺遣使奈义使等贡方物赐钞币有差  哈密故忠顺王脱脱母遣人贡马赐之钞币
　　○甲戌皇孙生赐名瞻土□犮赵王高燧长子也  升户部郎中贾昭为湖广布政司右参政吴昌为广西布政司右参政刘声远为交阯布政司右参政王铎为左参政兵部郎中夏正为四川布政司右参政工部郎中郭习为江西布政司左参政礼部郎中潘赐为右参政兵部郎中祖述为福建布政司右参政鸿胪寺司仪署丞王理为山西布政司左参议改四川布政司右参议顾行于交阯布政司升吏部郎中陈宣为河东狭西都转运盐使司运使大理寺右寺正王泰为两浙都转运盐使司运使擢进士况文赵鉴叶贞俱为监察御史
　　○乙亥改开平之镇宁递运所为威虏递运所
　　○丙子庆王＜木旃＞代世子逊煓来朝宴庆王于华盖殿今韩王冲＜火或＞宴代世子王邸其从官皆赐宴  起复户科给事胡安  命羽林前卫指挥佥事成英子贵旗手卫指挥佥事于海子全俱袭父职金吾右卫千户张士名侄兴张荣子重兴俱袭升本卫指挥同知士名荣皆小河战殁故也  刑科都给事中曹润等言日者  上以天寒念狱囚淹滞敕近臣就狱审录轻即释之臣窃见其中有淹禁一年之上者且一月之间瘦死九百三十余人使罪重者不得示惩而轻者死于无辜伏惟  皇上屡以恤刑戒饬臣下而法司官吏若罔闻知以致  圣明之世刑法失中宽恤之恩不被于下其三法司官皆宜明彰国典以戒将来  上召法司谕之曰朕于一物不忍伤害况人命乎尔等不体朕心冤滥如此纵不畏国法独不畏阴谴耶姑记尔罪徒流以下期十日内皆决放重罪当系者亦须矜恤无令死于饥寒违者必不宥  朝鲜国王李芳远遣陪臣黄喜等赐方物谢赐药剂命礼部赐之钞币
　　○丁丑脩浙江仁和海宁海盐三县土石塘岸万一千一百八十五丈
　　○戊寅赐朝鲜暹罗诸国及哈密等处使臣宴  洮州＜木朔＞牙火把等簇头目喃刺约思等贡马赐之钞币
　　○庚辰升兴武卫指挥使徐祐为交阯都指挥佥事  鞑靼哈儿哈孙完者帖木儿等八人来归奏愿居京师从之赐予如例
