<!-- { "loadSidebar": true } -->
　　○赐文武百官西洋布有差
　　○庚子
　　○庆成王济炫奏蒲州居室币坏请居汾州从之
　　○辛丑
　　○免四川通江县茶课三百七十万四千四百斤有奇以贫民岁输不及故也△后军都督薛禄等言自古用人皆有预养素教之法是以临事之际不乏任使今各卫军官子弟虽未承袭而皆有进用之日闲暇不预教之缓急何以应用宜及时操练武艺从之
　　○壬寅  敕甘肃总兵官西宁侯宋琥及丰城侯李彬曰甘肃土鞑军民终怀反侧宜从入兰县就粮已敕总兵官安远侯柳升领宁夏骑士二千屯凉州镇番以备之尔须预其约会行事西宁卫土官指挥李英所管番民调其精壮者发野马川防寇汉赵二府马暂移甘州白城山牧放事毕复旧△以张邦达为河南道监察御史邦达初任四川会县知县坐事谪戍边后以荐出使榜葛剌还奏请旨故有是命
　　○癸卯  上谓都察院臣曰比者朕虑在外诸司行事或于民有不便间遣中官往询之未尝有所委任况在外有都司布政司按察司及巡按御史事之当行者所司自行奏请何与中官事比闻中官多有干与有司事者自今不许即移文中外知之
　　○甲辰
　　○擢吏部郎中邹济为左春坊左庶子济宁州学政高寿为左春坊右中允中书舍人吴均北京国子监助教黄琮岳州府学教授赵文为右春坊右中允改右中允孔谔司谏朱琏为监察御史左司直郎许胜右中允刘子春裴琏为刑部主事
　　○乙巳
　　○朝鲜国王李芳远遣陪臣李安愚奉笺贡金银器贺  皇太子千秋节赐之钞币
　　○丙午  皇太子千秋节免贺礼
　　○北京刑部致仕左侍郎刘辰卒辰字伯静金华人慷慨负气好辩论初李文忠镇浙东辟辰掌簿书后以亲老辞归建文忠用湖广道监察御史升镇江府知府  上初即位修  太祖高皇帝实录李景隆言辰涉知国初事召至数被顾问升江西布政司左参政辰居官广勤未几坐累免踰年复起为北京刑部右侍郎而留南京者三年至是念其老赐敕及钞文绮俾致仕时已疾作遣医送归出京数日卒年七十有八辰志于有为然疏略少实云
　　○丁未  敕宁夏总兵官安远侯柳升闻叛虏毛剌等今今在断头山虏穷寇无食或来扰边宜严备御使寇进无所得退则相机追捕须审度之△改河南道监察御史邹师颜为大理寺左评事△以水灾免浙江嘉兴县秋粮三千六百一十五石
　　○戊申
　　○遣中官吴宾等赍敕往赐爪哇国西王都马板锦绮纱罗彩绢千疋并金织文绮袭衣等物
　　○己酉
　　○浙江平阳县献嘉禾百六十四本  上顾尚书夏原吉等曰嘉禾虽为丰年之祥然今四方数奏水旱未必皆丰宜遣人巡视存恤不可恃此原吉等顿首曰  陛下存心于此实  社稷苍生之福△升兵部郎中钱逑为福建布政司左参政户部员外郎孙恪为左参议户部郎中杨鼎刑部郎中刘圭兵部主事叶仲贤俱为右参议户部郎中王克礼为福建盐运司运使仍各赐钞为道里费布政司官人  锭运使四十锭△以羽林前等卫指挥同知李兴等老病命兴子成薛斌子敬指挥佥事李思温子兴金吾左卫指挥佥事陈兴子彬李兴子聚石玉侄荣皆代职故府军左卫指挥使巩仙子贵燕山前卫指挥使李士原壻靳王各袭职
　　○庚戌
　　○户部尚书夏原吉言四川盐课司天山井及南充县云吉井开煎年久岁亏盐课而潼川州安岳县古迹竹筒小井及椅溪竹筒小井比旧井有增已遣官覆实宜令开煎从之
　　○壬子
　　○代世子逊煓升辞赐赉如例
　　大明太宗孝文皇帝实录卷一百三十
大明太宗孝文皇帝实录卷一百三十一
　　永乐十年八月癸丑朔
　　○宁世子磐烒来朝△是日交阯总兵官英国公张辅驻舟师安谟海口遥见贼舟由大安入神投海旦率都指挥方政等击之贼舟四百余艘亦出神投海外分列为三时北风辅督众冲其中坚贼气锐甚官军奋勇直前与贼联舟刀槊竞进火器迅发贼不能支即开船走官军追蹑之相与钩连殊死战自卯至巳贼大败生擒伪翊卫大将军陈磊龙虎将军邓汝戏黎目金吾武卫威卫宁卫等将军校尉安抚团练巡检等使阮林等七十五人及其余从贼千余人斩溺死者无筭贼党阮师等望风奔溃辅亟督军出海追至不及而还磊等四十人被重创皆斩以狥槛送邓汝戏等三十五人赴京师
　　○丙辰  上谓兵部尚书金忠等曰皇太孙年长有志略朕令其学问之暇兼讲武事其遣人往直隶应天府及江北凤阳滁和等府州北京山东山西陕西河南四川湖广境内选民间子弟年十七至二十勇健有才艺者官给路费廪食送京师俾充随从  敕谕北京提督养马官曰朕于马政用心滋久但尔等不体委任之重恣意贪虐务使背公使军士疲于供给不得休息孳牧饲养咸失其时致马死伤者多孳生者少国家虚费钱谷讫无实效其即从公考验军士有用心养马孳生及数百人赏钞五锭不可冒滥其提督官若仍旧弊不悛改者罪不赦
　　○丁巳
　　○遣官释奠先师孔子△升礼部主事杨砥为北京行太仆寺卿
　　○戊午祭  太社  太稷
　　○己未  敕边将于长安岭野狐岭及兴和迤西至洗马林凡关外险要之地皆崇石垣深濠堑以防虏寇
　　○庚申
　　○宁世子磐烒还国加赐遣之并赐其从官钞有差△滦州乐亭县县丞杨直言北京人民在各卫为兵者或死或徙户无余丁遣孤嫠老无依甚可哀悯伏望给与口饷遣还故土就亲存活从之
　　○辛酉
　　○改汾州治为庆成王府△升国子监助教具泰为北京国子监司业△礼部言浡泥国王遐旺偕其母妻等来朝已至福建命遣郎中高谦往人柳昌往宴劳之△修广东新会县圩岸二千余丈
　　○壬戌
　　○山东定陶河南中牟等县耆民诣关谢赈济  上谕户部臣曰天子以天下为家则以天下为休戚比念民饥令有司发粟赈之此国之恒典况郡县储蓄政为民计而使人废其农业远来谢恩非朕意也已令止之而今复来并给道里费遣归其未至者再移文止之
　　○甲子
　　○遣官祭历代帝王△占城国王占巴的赖遣使部该济标等奉表贡象及方物赐钞币有差部该济标奉请冠带命礼部赐之
　　○乙丑
　　○遣官祭太岁风云雷雨岳镇海渎山川等神△遣官祭旗纛  命府军左卫指挥使聂兴子广羽林右卫指挥同知李兴子斌羽林前卫指挥同知刘秀子兴杨青子顺金吾右卫指挥同知张海子贞指挥佥事陈大孙贵虎贲左卫指挥佥事赵敬子亮各代父祖职故羽林右卫指挥佥事萧成弟曾袭兄职△夜有星大如盏青白色有光出天般东北行入北斗
　　○丙寅
　　○旦寿星见丙位△奴儿干乞里迷伏里其兀剌曩加儿古鲁失都哈兀失奚等处女直野人头目准土奴塔失等百七十八人来朝贡方物置只儿蛮兀剌顺民囊哈儿古鲁满泾哈儿蛮塔亭也孙伦可木弗恩木十一卫命准土奴等为指挥千百户赐诰印冠带袭衣及钞币有差
　　○己巳
　　○皇亲徐赫匿逃民法司请罪之  上召赫谕曰疎远小人尚相戒守固法不敢违汝乃敢狎恩先众犯法昔中山王勋亲大臣谨守法度不敢纵越分毫故能流庆子孙汝今纵肆如此岂是受福之道赫惶恐叩首  上顾法司曰不可以私废公治之如律△置山东临清县清源驿
　　○庚午
　　○陕西行都司都指挥史昭言前凉州永昌土鞑军民老的罕等叛逃  圣恩宽大宥其罪愆招使复业然狼子野心不知感德且负前愧终必携贰今及二年农事不修惟务整饬鞍马结聚偷窃良善苦之今稍移屯长城山口料其复叛非远伊迩虽已密为之备然不早赐区处未免后艰赐敕谕昭曰所奏鞑寇事情朕固测其必叛已敕西宁侯宋琥豊城侯李彬严防之徙入兰县就粮又敕安远侯柳升于凉州镇番防备并令西宁卫土官指挥李英调精壮土军赴野马川备之尔宜与西宁侯豊城侯协心并力关防盖军士贵在有备也
　　○辛未
　　○设交阯三江奉化谅江北江建平建昌镇蛮七府僧纲司南策武宁嘉林福安三带利仁慈廉威蛮八州僧正司北江交州三江谅江奉化建平六府道纪司威蛮州道正司
　　○癸酉
　　○擢翰林院庶吉士刘翀为礼部给事中同吏科给事中张英国子监学录王让侍  皇太孙说书  上曰朕闻让孝于其亲故擢用之
　　○甲戌
　　○致仕右军都督佥事赵清言其子琮为府军后卫指挥使坐罪谪立功乞宽贷之以终养余年  上悯而从之赐清钞六十锭仍命兵部检勘功臣子孙坐事谪戍者悉以名闻△夜有星如盏大青白色光烛地出奎宿旁东南行入天囷西后三小星随之
　　○乙亥
　　○修居庸关水门
　　○丙子
　　○改江西布政司左参政孙浩于广东布政司
　　○丁丑  上闻甘肃总兵官西宁侯宋琥与豊城侯李彬不协赐敕谕琥等曰尔等俱以重臣膺受边寄正宜同心协谋以成国事何得互有猜疑行事之际各怀私见论议纷纷久而不定自今宜改心易虑务在和协庶克成功不然或误边事罚有所归△重建天禧寺△赐交阯僧道法儶等二十三人钞
　　○己卯
　　○裁减陕西商县县丞主簿
　　○庚辰
　　○甘肃总兵官驸马都尉西宁伯宋琥豊城侯李彬言永昌凉州土鞑军民老的罕等逃叛自长城山口出向野马川都指挥满都何铭等领兵追及之铭战死贼死伤多老的罕等以众遁禽获叛贼弩答儿伯颜等男女九百余人又调西宁卫土官指挥李英率兵追捕战于讨来川斩首三百余级生擒六十余人时夜雪贼遁复追蹑尽获之敕彬等凡番兵所获人口就以与之其弩答儿伯颜等械送京师
　　○辛巳  命锦衣卫指挥使傅闰子全府军左卫指挥同知周英子全金吾左卫指挥佥事冯得子斌代父职时闰等老疾不任事也
大明太宗孝文皇帝实录卷一百三十一


大明太宗孝文皇帝实录卷一百三十二
　　永乐十年九月癸未朔
　　○湖广黄梅县耆民言县临大江旧有圩岸百二十余里洪武中尝修筑之今夏霖雨江泛溢圩岸坍塌伤民田千八百二十余顷请以阖郡丁夫修筑从之
　　○乙酉
　　○设山东济宁州之济安埧交阯永通县之那奴村巡检司古陇县之小关驿
　　○戊子  敕宣府总兵官武安侯郑亨曰将士久劳于外今秋谷已收边备亦具可率师还京△设山东清平县之清阳驿
　　○庚寅
　　○谷王穗第五子生赐名赋炯
　　○辛卯
　　○重阳节赐文武群臣宴  敕兵部天下卫所军职自今日以前犯笞徒流者当充军及立功者已未发落悉复旧职月给半俸仍于本处立功杂犯死罪已未发落亦令复职于本处立功俟有功给俸
　　○甲午  上闻天寿山夫匠有亡殁者亲为文遣官赐祭命僧修斋三昼夜资荐有司函骨归葬乡里仍复其家二年△浚松江府上海蟠龙江袤十四里广十丈
　　○乙未
　　○除广西浔贵等府县粮三千六百石有奇盖以猺蛮作乱民被骚扰故也
　　○丙申
