<!-- { "loadSidebar": true } -->
　　○清远侯王友妾徐氏告友及友之妻诽谤辞甚悖慢  上以示友令有无自陈曰毋为人所闲友悉引伏  上曰朕于功臣未尝薄友有罪不自咎乃归咎朝廷天理可诬乎贳其罪罢其爵禄废处于家
　　○夜月犯昴宿
　　○庚寅和宁王阿鲁台遣使奉表请其部属阿鲁秃等官职命阿鲁秃阿只力思为都督同知曲列儿为都指挥使马儿沙等三人为都指挥同知思怜帖木儿等四人为都指挥佥事纳陈等十一人为指挥使若都兀等二人为指挥同知沙不丁等二十四人为指挥佥事不秃不花等一百一十七人为千户镇抚并赐阿鲁台米三千石
　　○辛卯  命故金吾前卫指挥同知王全子才金吾左卫指挥同知张小石子礼孙忠子立济阳卫指挥同知赖塔海子重家奴俱袭职
　　○壬辰满剌加国王子毌斡撒于的儿沙来朝奏其父拜里迷苏剌卒诏毌斡撒于的儿沙袭父职爵为王赐金银锦绮纱罗冠带织金袭衣
　　○甲午  命都督费瓛刘江俱充总兵官瓛镇守甘肃狭西河南山西调到备御官军听其节制江镇守辽东都司属卫军马
　　○乙未伊王＜木彝＞薨
　　○丙申右军都督同知韩观卒观字彦宾凤阳虹县人父成事  太祖高皇帝为帐前总制亲兵左副指挥使殁赠荣禄大夫中军都督同知追封高阳侯观袭为广西卫指挥佥事升狭西都指挥使观生长兵间谙练武事然为人劲悍忍刻在镇申严纪律军中无敢违令者初蛮寇不靖数出焚劫郡县杀守吏边民苦之命观剿捕观出人人用命获寇必治以峻刑闲宥一二遣归诸蛮闻观用刑皆胆落不敢复出为害由是境内得安后召还京升右军都督同知无几命充左副总兵征五开  上即位以观旧臣拜征南将军镇江西数月复镇广西永乐四年从征交阯与效劳绩九年复命镇交阯至是卒赐祭赙以粟帛无嗣
　　○丁酉  命行在兵部都察院遣官按视宁夏甘肃大同辽东等处屯堡初  上命边将置屯堡为守备计每小屯五七所或四五所择近便地筑一大堡环以土城高七八尺或一二丈城八门周以濠堑阔一丈或四五尺深与阔等聚各屯粮刍于内其小屯量存逐日所用粮食有警即人畜尽入大堡并力固守命下久未有报故命按视
　　大明太宗文皇帝实录卷一百五十五


大明太宗文皇帝实录卷一百五十六
　　永乐十二年闰九月辛丑朔宁王权第三子生赐名盘烑
　　○癸卯设保安卫及经历司并五千户所命工部筑卫城
　　○甲辰伊王＜木彝＞讣闻王  太祖高皇帝第二十四子母丽妃谢氏王洪武二十四年受封永乐六年五月之国河南王纵欲败度平居削发裸袒男女杂处无所顾忌屡敕训谕不悛比薨礼部奏请削爵葬以庶人之礼  上悼念之不削其爵命有司治丧葬而赐谥曰厉
　　○先是  上以皇太子所遣使迎车驾缓且奏书失辞曰此辅导者之不职遂徵在春坊大学士兼翰林院侍读黄淮等是日淮先至行在六部都察院大理寺通政司交奏其罪遂下狱后二日左春坊左谕德兼翰林院侍讲杨士奇及司经局正字金问至  上曰杨士奇姑宥之朕未尝识金问何以得侍东宫命法司鞫之已而召士奇至前亲问东宫事士奇叩首言殿下孝敬诚至凡所稽违皆臣等之罪  上悦而罢于是行在六部都察院大理寺通政司十三道监察御史交章奏士奇罪不宜独宥乃下锦卫颂系之未几特宥复职遂徵司经局洗马杨溥芮善相继下狱皆以金问辞连之也
　　○乙巳琉球国中山王思绍遣侄三吾良亹等贡马及方物赐之钞币
　　○赐故都督同知紫别力哥子合里哥指挥使俸以优给之
　　○戊申交阯总兵官英国公张辅黔国公沐晟等以交阯叛寇平委都指挥朱辉廖春率官军五千留交阯备御辅等各率官军还
　　○夜有星如盏大赤色光烛地出东北云中东北行至近浊
　　○己酉夜金星犯左执法
　　○庚戌鲁王肇煇第三子生赐名泰＜礜-石土＞
　　○辛亥改福建按察副使李公正于河南按察司四川按察佥事石鲁于浙江按察司
　　○壬子  命辽东都司以兵三百往奴儿干都司获印先尝与兵二百至是都指挥同知康旺请益故有是命且敕旺踰二年遣还
　　○丁巳赐朝鲜国使臣宴  裁减狭西凤翔府郿县县丞主簿
　　○徙陈州宛丘驿及递运所于沙河北岸初置于州城之北比年黄河淤塞故徙之
　　○苏州府崇明县耆民宋杰等言比因风潮暴至漂民庐舍被灾之民五千八百三十余家  上敕户部给米钞赈之凡给米万二千四百余石钞十三万八千三百二十五锭仍免差徭二年
　　○辛酉擢进士赵礼为浙江按察司佥事裴旻为江西按察司佥事傅启让为河南按察司佥事余文为山西按察司佥事
　　○壬戌敕宁夏总兵官宁阳侯陈懋曰近瓦剌人至言马哈木欲掠甘肃虏虽已穷蹙然不可无备
　　○勒木瓦诸寨头目纳木等来朝贡马言其地蛮民无所统属乞授职以抚辑之遂命纳木等俱百夫长俾领诸寨隶四川盐井卫
　　○甲子召镇守大同江阴侯吴高还
　　○脩河南开封府土城堤岸百六十余丈
　　○丁卯  命都督朱荣充总兵官镇守大同节制山西都司行都司备御军马
　　○脩山东聊城县龙湾河及濮州红船口范县曹村河堤岸
　　大明太宗文皇帝实录卷一百五十六


大明太宗文皇帝实录卷一百五十七
　　永乐十二年冬十月辛未朔享  太庙命皇太子行礼
　　○监察御史郑干年老乞致仕从之  上以干金华义门特赐敕谕宴于礼科部
　　○壬申升监察御史李杰为山东按察司佥事
　　○升龙骧卫指挥使张胜为山东都指挥同知
　　○夜有星如盏大赤色有尾光烛地出太微西垣外南行至游气
　　○乙亥设贵州镇远右阡乌罗铜仁新化黎平六府儒学
　　○辛巳  上谕行在兵部臣曰今天下军伍不整肃多因官吏受赇有纵壮丁而以罢弱补数者有累岁缺伍不追补者有伪作户绝及以幼小纪录者有假公为名而私役于家者遇有调遣十无三四又多是幼弱老疾骑士或不能引弓步卒或不能荷戈缓急何以济事宜先榜示禁约后遣人分行阅视步骑之士皆须壮健能驰射击剌队伍须实军律须严若复踵前毙必罪不贷
　　○壬午设甘州等卫屯堡四十六所
　　○丙戌哈密忠义王免力帖木儿遣使掌吉帖木儿等贡马命掌吉帖木儿为都指挥佥事等官仍赐之宴
　　○塞保安卫董家庄等十一处山口深井李家庄大战口三处设烟墩守之
　　○戊子  上以京师将校扈从已久北京军士亦多差遣命所司赏钞布绵花无家者加＜革翁＞鞋
　　○己丑山西解州言临晋县涑水河壅塞逆流决姚暹渠堰流入硝池渰没民田将入盐池命工部遣人脩筑
　　○云南布政司左参政崔恂卒恂青州淄人洪武间由乡贡举人擢礼部主客员外郎升兵部车驾郎中永乐二年升云南左参政恂资质重厚以廉谨自持事其母孝居官虽远地必迎就养及卒人多惜之
　　○壬辰有使西域还者言别失八里王马哈麻之母及弟相继卒命给事中傅安等赍敕慰问并赐之文绮表里
　　○癸巳夜有星如盏大青白色有尾光烛地出天园西南行至近浊
　　○甲午四川泥溪蛮夷沐川平夷诸官司长司遣人贡方物悉赐钞币遣还
　　○  命苏海龙为金吾左卫指挥使父聚初为卫士积功至指挥同知屡迁辽东都指挥同知卒于官海应袭指挥同知  上念聚平定九门功特命袭指挥使
　　○常州府江阴县请浚万岁河及塘泾等河从之
　　○乙未赐谷王橞兠罗锦被
　　○河南按察司副使刘智有罪免死发交阯为吏
　　○丙申擢监生张磐韩玺卜谦陈谅俱为给事中崔颢为监察御史改湖广右参议苑杲于四川布政司
　　○江阴侯吴高以罪免初高领兵守大同多不法及  上北征班师至兴和高称疾不朝被召回京纵家人给驿及私役有司车牛又擅以守边官军千百户镇抚张玉等百二十余人随行所过骚扰为御史成务等所劾遂免为民
　　○丁酉降户科给事中朱昭为庐陵县丞
　　○戊戌  敕甘肃总兵官都督费瓛曰甘肃凉州缘边诸卫所骑士常令操备于步卒中选其半精壮者守御余皆下屯
　　○副总兵都督同知梁福言湖广筸子坪故贼首吴者泥之子吴担竹复诱苗蛮吴亚磨等连结贵州治古答意等处苗蛮为寇都督佥事萧授攻入亚磨等寨禽戮吴担竹余贼溃散其治古答意长官司王官龙答哥等今率苖首党恰等来降  上曰降即宥之
　　○夜有星如鸡子大青白色有光出柳宿东行入轸宿
　　○是月废辽东铁岭卫流星塔双城古城广宁右屯卫大陵河卜三山塔山六烟墩
　　大明太宗文皇帝实录卷一百五十七


大明太宗文皇帝实录卷一百五十八
　　永乐十二年十一月庚子朔钦天监进永乐十三年大统历  上御奉天殿受之颁赐诸及文武群臣
　　○  敕谕长子皇太子永乐十三年正月十一日大祀  天地  命尔行礼其洁精致斋恪共乃事钦哉
　　○郢王栋薨
　　○辛丑冬至  上御奉天殿受朝贺大宴文武群臣及四夷朝使
　　○甲辰云南潞江安抚司曩壁遣子刀谦发等贡马及方物赐钞币遣还
　　○命法司及北京刑部录囚  上谕之曰方今严冬囹圄有罪者固难决放无辜者并受幽絷饥寒瘐死非德政也尔等即具成狱及所疑者进来朕亲阅之
　　○乙巳琼州府澄迈县生黎峒首王观监等各遣子贡马悉赐钞币
　　○顺天府蓟州言自去年水灾禾麦无收百姓艰食  上命户部核实赈之
　　○夜有星如盏大青白色光烛地出轩辕东行至太微西垣内二小星随之
　　○丁未朝鲜国王李芳远遣陪臣李稷等奉表贺平胡并贡马二十匹赐钞及文绮表里
　　○广西上林长官岑至威安隆长安岑子得四川永宁宣抚阿聂妻奢苏各遣人贡马悉赐钞币遣还
　　○庚戌降晋王济熺为庶人俾与长子美圭同守晋恭王坟园仍赐敕谕曰尔谋为不轨自绝于  天自绝于祖宗论尔之罪有不容诛重念恭王手足之义特全尔生令守恭园其闭门念念咎杜绝外交改过迁善以保令终慎之哉
　　○辛亥浚苏州府昆山县太平河
　　○癸丑  命柳灯袭为重庆卫世袭指挥同知灯父琮初以杨州卫舍人全城归附授都指挥同知后征交阯阵亡行在兵部言灯不应袭  上念琮功特命为世袭指挥同知
　　○哈密忠义王勉力帖木儿使臣掌吉帖木儿等陛辞  上命勉力帖木儿及其母以下金织文绮彩币有差其部属都指挥哈剌苦出等亦各赐彩币
　　○甲寅  上谕行在翰林院学士胡广侍讲杨荣金幼孜曰五经四书皆圣贤精义要道其传注之外诸儒议论有发明余蕴者尔等采其切当之言增附于下其周程张朱诸君子性理之言如太极通书西铭正蒙之类皆六经之羽翼然各自为书未有统会尔等亦别类聚成编二书务极精备庶几以垂后世命广等总其事仍命举朝臣及在外教官有文学者同纂脩开馆东华门外命光禄寺给朝夕馔
　　○夜月食
　　○丙辰造进士冠服五百副
　　○丁巳鞑靼哈剌帖木儿等三人来归奏愿居京师命为百户所镇抚赐予如例
