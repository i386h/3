<!-- { "loadSidebar": true } -->
　　○辛亥赐其重脩实录监脩官户部尚书夏原吉钞二百锭彩币三百表里纱衣一袭总裁官文渊阁大学士兼左春坊大学士胡广翰林院学士兼右春坊右庶子杨荣国子监祭酒兼翰林院侍讲胡俨人锭百六十锭彩币二表里纱衣一袭纂脩官翰林院学士兼右春坊右谕德金幼孜赏同胡广等侍讲学士曾棨侍读邹缉王英脩撰余鼎罗汝敬主事李时勉陈敬宗人钞百锭彩币一表里纱衣一袭誊写官并监生人等各钞六十锭绢二疋书成广以病不及躬进命中官郎即其  赐之  苏门答刺千达里暹罗琉球诸国各遣使贡方物赐其使冠带钞纻丝纱罗彩绢有差  顺天府昌平县民刘化以谋反伏诛化初名僧保畏避从军逃匿保定府新城县民家衣道人服自称弥勒佛下世当主天下演说应劫五公诸经鼓诱愚民百四十余人皆信从之已而真定容城山西洪洞等县人皆受戒约遂相聚为乱事闻悉捕诛之
　　○壬子赐脩实录监脩总裁纂脩等官户部尚书夏原吉等三十八人宴于礼部
　　○癸丑金山卫奏有倭舡百艘贼七千余人攻城劫掠敕海道捕倭都指挥谷祥张翥令以兵策应又令各卫所固守城池贼至勿轻出战有机可乘亦不可失务出万全又敕福建山东广东辽东各都司及总兵官都督刘江督缘海各卫悉严兵备
　　○甲寅端午节赐文武群臣宴及节钞有差  嘉赐翰林院学士杨荣金幼孜二品金织罗衣各一袭
　　○乙卯辽王植奏其子远安王贵爕同火者数人逃逸  上命有司寻访盖贵爕为父所恶欲诣京师告父阴事云
　　○丙辰敕成山侯王通曰脩边国之重务其军政不可不肃昔  太祖高皇帝数命公侯重臣清理所以当时军政脩举今西北边备尤为急务而各卫所比年军政弛慢官多具员卒多缺伍缓急何以制之今命尔往狭西及潼关等处阅视军实务俾队伍整齐甲兵坚利备御严固庶几国家足兵之美尔其勉尽厥心用副委任时宁阳侯陈懋镇宁夏都督费瓛镇日尽肃皆遣敕谕之敕山东都司调马步官军八千人令都督指挥卫青李凯统往缘海剿捕倭寇有功者奏闻升赏退避者即斩以狥  爪哇国西王杨惟西沙遣使惟叔等奉表献白鹦鹉及方物先是卫卒王周镇等随诏使往西海风漂其舟至班卒儿国儿为番人所覊爪哇村主珍班闻之以金赎周镇等送之王所王付惟叔来归  上嘉之命礼部宴赉惟叔等而赐敕奖劳国王并赐之金织文绮纱罗凡五十五疋赐珍班文绮罗二十四疋  置贵州石阡府板桥山巡检司
　　○丁巳文渊阁大学士兼左春坊大学士胡广卒广字光大吉安吉水人建文
　　○庚  进士第一赐名靖永乐中敕复旧名初授翰林院脩撰升侍讲迁侍读进右春坊右庶子兼侍读升翰林院学士兼左春坊大学士改文渊阁大学士仍兼左春坊大学士广惇厚慎操履于事务持大体存心以爱人为要  上雅重之特见信任燕闲侍顾问从容进对多所禆益居官慎密所治职务未尝退以语人虽官清密恩宠日盛自处泊然寡交游自列从公退杜门读书赋诗而已未尝退人以私人亦不得以私干之为文下笔数百言立就必宿于理一时制命典册多出其手  车驾巡幸征伐必命从行礼部郎中周讷建请封禅  上不听事独广之言与  上意合尝奔母丧还朝  上问百姓所若对曰百姓安独郡县穷治奸恶外亲蔓延为害  上立命罢之至是病不能朝命内侍督医视之数遣人临问卒  上深悼惜赐祭者再赠礼部尚书谥文穆给驿舟遣官护丧还其乡命有司治葬事丧过南京  皇太子遣官致祭赐赙甚厚
　　○庚申升行在吏部郎中陈诚为广东布政司右参议嘉其奉使哈烈之劳也擢行在翰林院庶吉士何贤蒋礼赵勖陈坤奇曹义钟英为本院编脩戴觐王璜王观潘勤邵暹樊敩石庆黎民为中书舍人
　　○辛酉夜月犯房宿北第一星
　　○壬戌大岳太和山产芝千数百茎隆平侯张信悉采以进
　　○癸亥赐国子监交阯生邓得等三十人冬夏衣衾靴袜
　　○甲子赐苏门答刺千达里暹罗琉球爪哇等国使宴
　　○戊辰除授代府长史纪善等官赐敕谕之曰朕  皇考法古为治众建亲藩以屏国家朕弟代王受封西鄙今授尔等代府长史等官职专辅导宜悉心匡赞讲论正义助王于德将王有令名尔亦有荣苟惟依阿曲从不能辅之以正而陷王于非义国有常宪尔其勉之复遣官以书谕王曰尔前违背  祖训屡为非道所以罢革王府官属者盖欲王深图省改以不忝所生比闻王能悔过迁善守法良用嘉之今特敕所司每岁加王禄米二百石增随侍军士五百复除长史纪善等官为王辅导王其益懋进脩以副朕眷爱之意
　　○辛未以行在刑部主事李时勉为翰林院侍读陈敬宗为侍讲擢常山群牧所吏目刘敏官生黄养正为中书舍人
　　○甲戌升行在兵部员外郎饶士荣为交阯按察司佥事改福建按察司佥事张翼于云南按察司狭西按察佥事曾鼎于四川按察司  兀者卫都指挥锁失哈奏举野人头目纳哈台失刺堪任指挥佥事从之
　　○丙子升行在兵部都给事中杨勉为尚宝司丞尚宝司丞表忠彻为本司少卿
　　太宗文皇帝实录卷二百

太宗文皇帝实录卷二百一
　　永乐十六年六月庚辰朔
　　○辛巳升云南金齿潞江长官司为安抚司
　　○乙酉诏纂脩天下郡县志书命行在户部尚书夏原吉翰林院学士兼右春坊右庶子杨荣翰林院学士兼右春坊右谕德金幼孜总之仍命礼部遣官遍诣郡县博采事迹及旧志书
　　○丁亥遣官祭中霤
　　○戊子夜水星犯轩辕大星
　　○戊戌敕交阯总兵官丰城侯李彬曰为将之道在于勇智仁信忠五者勇则不可犯智则不可惑仁则爱人信则不欺忠则无二心兼此五者乃良将朕命尔镇绥远夷政当以古之良将为法钦哉
　　○庚子应城伯孙岩卒岩凤阳人少挟智勇从  太祖高皇帝渡江以战功初授金吾卫百户守阳调燕山右护卫事  上于藩邸十有五年以燕山中护卫正千户致仕  上靖内难命岩守通州州城孤而敌攻之急岩随机应敌卒保无虞累升都指挥佥事内难平论功行赏以岩旧臣且有守城功封应城伯及卒  上遣官赐祭命有司治丧葬追封奉天靖难推诚宣力武臣特进荣禄大夫柱国应城侯谥威武
　　○辛丑敕辽东总兵官都督刘江曰今倭寇为首者已被擒其遗孽未获者尚出没不常尔可相机剿捕若兵势多寡不敌则固守城池慎勿轻战
　　○癸卯夜有星如鸡子大赤色有光出紫微东蕃外西南行入贯索
　　○乙巳擢儒士苏镒为中书舍人县丞马俊为礼科给事中改四川道监察御史刘广于江西道升太常寺博士黄福为本司丞北京道监御史窦丞芳福建道监察御史吴叔俱为浙江按察司佥事交阯都司经历徐应为湖广按察司佥事新安府知府胡达为北京长卢盐运使鉴故翰林院检讨伯厚之子后洪武中进士常为御史坐事降县丞至是皆以荐而用之
　　○丁未光禄寺少卿周成钟永用寺丞王宣有罪伏诛坐于御膳所脩治草药为下人所奏也
太宗文皇帝实录卷二百一


太宗文皇帝实录卷二百二
　　永乐十六年秋七月己酉朔享  太庙命皇太子行礼
　　○庚戌朝鲜国王李芳远遣陪臣贡方物贺  皇太子千秋节赐钞及文绮表里有差
　　○辛亥镇守徐州忻城伯赵彝有罪法司论律当徒  上特宥之
　　○丙辰行在工部言滹沱河决及滋沙二河水溢坏堤岸  命有司脩筑
　　○庚申夜月犯牛宿大星
　　○辛酉交阯右布政使莫勋及交州府知府杜希望等言交州僻处南荒仰慕圣化积有岁年伏蒙  皇上轸一视同仁之念建设郡县俾同内属凡有寸长悉蒙收录补报之私切于夙夜今闻营建北京四海之内庶民子来而犬马之心有不能已谨以家丁杜瓢等五百人差县丞黎献率请诣阙下少效微劳  上览奏召献等劳之曰尔等远来趋事备见诚意但营建就绪不欲重劳尔也人赏钞二十锭遣归  脩景州吴桥县刘家口堤岸
　　○甲子唐王桱妃吴氏薨讣闻遣官赐祭命有司治丧葬
　　○乙丑大名府魏县言河决堤岸命脩筑之
　　○丙寅脩顺天府琉璃河桥
　　○戊辰夜月犯木星
　　○己巳降敕切责狭西布政司按察司曰比闻狭西所属郡县岁屡不登民食弗给致其流莩尔等受任方牧坐视不恤又不以闻罪将何逃速发所在仓储赈之稽违者必诛不宥  湖广靖州贼王忠自称平定侯率众攻劫武冈州为守将所获并其党悉诛之
　　○辛未  皇太子千秋节免贺礼
　　○癸酉擢监生张震为河南监察御史
　　○甲戌翰林院侍读兼右春坊右赞善梁潜以辅导有阙逮下狱潜初以文学简侍  皇太子监国南京有陈千户者害民取财  皇太子谪交阯立功后念其旧军功宥之或言陈千户不当宥潜及司谏周冕预闻之而不谏止遂逮下狱后冕在狱不谨遂并潜皆死
　　○乙亥  命故都指挥同知焦谦弟礼袭指挥使初谦任通州指挥佥事从  上征讨及剿捕胡寇累升都指挥同知备御辽东卒其子尚幼命礼袭职
　　○丙子朝鲜国王李芳远遣使言世子禔骄恣不肖弟三子祹孝弟力学国人之所属望请立为嗣从之赐敕谕曰立嗣以嫡长古今常道然国家盛哀实系子之贤否今欲立贤为嗣听王所择
　　太宗文皇帝实录卷二百二


太宗文皇帝实录卷二百三
　　永乐十六年八月戊寅朔  命交阯布政司右参政莫邃男嵩袭父职食禄而不任事时邃与贼战死故推恩其子云  增设通州北关递运所副使二员  尼八刺国王沙的新葛遣人贡方物  上遣中官邓诚赍敕往赐之锦绮纱罗与其贡使偕行凡所经罕东灵藏必力工瓦乌思藏野蓝可般卜纳等处头目皆有赐赉  夜有星如盏大青白色光烛地起自天囷旁东南行至参宿中
　　○己卯改隶交阯所属巡检司马驿递运所先是并省各府州县而其所属衙门尚未厘定至是改交州府大堂县之三江口及场津桥二巡检司隶威蛮州利仁县古榜县之泡桥永江口二巡检事隶平陆县武宁州武宁县之市桥马驿及递运所宣江州虎岩县之三岐江口巡检司各隶本州长安州安谟县之神投海门安谟海口小安海口虎河队江口四巡检司隶安宁县新安府河瑰县之支隆渡巡检司隶镇蛮府多翼县新安府西关县之支来庄巡检司隶镇蛮府太平县镇蛮府新化县之司罡江口杨社舍巡检司隶廷河县神溪县之古刀镇巡检司隶古兰县建昌府俸田县之俸田巡检司隶昌县谅山府董县之董站驿隶镇夷县清化府古弘县之会潮海口巡检司隶古藤县爱州河中县之灵长海口灵长渠口二巡检司隶本州缘觉县之天甲海口布卫海口二巡检司及结悦县之濠渠口队隈二巡检司隶九真州  置通州卫通济仓
　　○庚辰沧州进白兔
　　○辛巳占城国王占巴的赖遣孙舍那挫满刺加国王母干撒于的儿沙遣兄撒里汪刺查及喃渤利失刺北等国各遣使贡方物赐冠带金织文绮袭衣及白金钞币有差
　　○癸未辽东总兵官都督刘江言近因巡视各岛贼人出没之处至金州卫金线岛西北望海埚上其地特高可望老鹳觜金线马雄诸岛其旁可存千余兵守备询诸土人云洪武初都督耿忠亦尝于此筑堡备倭离金州城七十余里凡有寇至必先过此实为滨海襟喉之地已用石垒堡筑城置陻墩瞭望从之
