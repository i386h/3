<!-- { "loadSidebar": true } -->
　　○翰林院庶吉士沈升上言五事其一曰自古圣帝明王治平之时未尝忘武我  太祖高皇帝创置军法定律训习操练皆有经制盖克诰戎兵有国法常政今之军卫未尽整饬虽  圣明在上四海清宁无事于武然安不忘危国家重务宜敕五军各卫整饬部伍精利器械以时训练毋致废弛其二曰伏闻  皇上以明年巡幸北京切惟巡幸者帝王之大事四方万国九夷八蛮之人毕来朝见于此  容仪卫不可不慎盛京卫扈驾官军之外更宜于各卫所预选精壮勇锐军士增益扈从之数庶足以耸瞻望备不虞其三曰  太祖高皇帝各命各府州县多置仓廪令老人守之遇丰年收籴歉年散贷此诚爱养生民万世不易之大法然所置仓廪悉在乡村居民鲜少难于守视或为野火沿烧或为山泽之气蒸溽浥烂有司往往责民赔偿莫若移置仓廪于府州县城内委老人及丁粮有力之家守视庶储积有常不负朝廷爱民之心其四曰学校者人材之所自出然必师范得人而后学者有所资赖今天下士子幸遇文明之世虽有向学之心而师范庸常往往不副其所望故难以成材甚负  圣明兴学育贤之美意宜敕吏部精选经明行修之士以充教官必在得人如此则学校兴隆士子皆有用之才而不虚糜廪粟矣其五曰朝廷设科期得真材实学之士以共兴治道近年各布政司按察司不体朝廷求贤之盛心苟图虚誉每乡试之时但求名数之多更不论其实学有稍能行文大义未通皆领乡荐冒名贡士及至会试下第其中文字稍优者得除教官其下者亦得升之国学监以致天下士竞怀侥幸不务实学宜敕各布政司按察司振起颓靡凡遇乡试务在精选实学之士毋贪多滥举仍敕礼部会试亦皆精选如此则士无滥进科举得人  上览之曰其言皆是令所司施行
　　○夜月犯房宿北第二星
　　○戊子大古剌宣慰使泼的那郎底马撒宣慰使腊罔帕小古剌长官拜张及茶山长官早张各遣头目贡马及方物谢授职恩
　　○新城侯张辅言交阯平定开设诸衙门朝廷遣使及诸司奏报皆须驿传宜于广西桂林柳州南宁太平等府增设水马驿一十九自桂林府东江驿至思明府凭祥县新旧马驿共三十有一其驿道远者宜设中站南宁府至龙州等驿水道差远宜增驿舟并置递运所又言交阯旧太原等五镇已改为州余天关等十三镇未改  上命所司悉准行之
　　○己丑吏部尚书蹇义等同六部尚书奏新城侯张辅等平定交阯建设军士卫门总四百七十有二都司布政司按察司各一卫十千户所二府十五州四十一县二百八市舶提举司一巡检司百税课司局等衙门九十二置城池十二所安抚人民三百一十二万有奇获蛮人二百八万七千百五百有奇粮储一千三百六十万石象马牛共二十三万五千九百余只船八千六百七十七艘军器二百五十三万九千八百五十二件  上曰朕为天下生民主岂欲穷兵究武而贪土地人民之富哉顾逆贼不可以不诛穷民不可以不援辅等能用朕命摅谋奋勇擒戮凶渠平定一方其功可谓雄伟不常者矣辅出班叩首谢曰此皆  上皇成算国家威灵所致愚臣何功  上曰尔等功在国家名著史册永久不磨虽汉马伏波不足多也遂命义等曰尔同礼部郎定议将士功次升赏视平云南例增之
　　○庚寅  上召新城侯张辅谕之曰安南已平皆将士用命所致已命礼部定功次升赏然赏罚不可不公赏罚公而后可以用人大抵全有功全有罪者明白易见若功在前罪在后者赏其功罚其罪过在前功在后者宥其过赏其功如此庶当人心悉次第将士功过以闻
　　○右春坊右庶子兼翰林院侍讲杨荣丁父忧归赐钞一千贯
　　○辛卯升宁波府知府张嵩为四川布政司左参政
　　○壬辰升谅江府知府莫邃为交阯布政使司右参议
　　○甲午遣官祭中霤
　　○升山东道监察御史辛彦博为福建布政司右参议
　　○乙未  命故都指挥同知张成子敬袭父旧职羽林前卫指挥使
　　○丙申钦天监奏天象当有外夷侵边敕赵王高燧甘肃总兵官左都督何福镇守宁夏宁阳侯陈懋广西总兵官都督同知韩观守交阯都督佥事吕毅镇守大同江阴侯吴高等各训饬兵马谨守边境又敕福曰旧彩禁纻彩绫罗与外夷交易比闻军民裁制衣服与回回易马贪利犯法尔更申明其令犯而罪之不若使之不犯为善
　　○夜金星木星犯井宿西扇北第一星
　　○丁酉济阳卫故指挥同知逯兀剌赤之子原成既袭职目眚不能视事兵部侍郎方宾奏请罢之  上曰有疾其职可罢其父有劳禄不可罢与之全俸俟有子长成仍令袭职
　　○靖江王赞仪薨讣闻  上辍朝一日赐祭谥曰悼喜命有司治丧葬如例赞仪守谦长子守谦初封靖江王以罪免为庶人卒赞仪时尚幼  太祖高皇帝惇念宗亲命为世子遂袭封留居京师赞仪恭慎守法好学善书  上即位命之国柱林盖恩意特厚云
　　○戊戌吏部引选人奏授官既罢  上语尚书蹇义等曰用人当量其才高下而任之譬若器焉能容数石者投以数石能容数斗者投以数斗过则不可若以小才任大职则败事以大才任小事则枉人其精审之
　　○己亥大监王安奏本雅失里自别失八里从地道北行不经哈密令其所部鞑靼十八人在哈密窥探边事忠顺王羁之以俟命  上敕忠顺王遣人送至总兵官都督何福所令福俟至询其实即赐赉遣之遂召安还
　　○庚子鸿胪寺左少卿郇旃卒旃淮安沐阳人由进士历吏礼二科给事中永乐元年升礼科右给事中与鸿胪寺卿樊敬互讦奏已上两存之已而敬奏举旃为鸿胪寺少卿遂皆弃前隙相好旃颇为  上所器使其卒也遣官赐祭
　　○吏部左侍郎兼左春坊左赞善许思恩死于狱思温字叔雝苏州吴县人由国子监生署刑部主事累迁北平按察司副使  上靖难与有城功升北京刑部左侍郎岁余改吏部左侍郎兼左春坊左赞善至是以坐累死
　　○夜有星大如鸡子赤色有光出大枪西南行入右摄提
　　○辛丑礼部尚书郑赐卒赐字彦嘉建宁人洪武乙丑进士授山东道监察御史岁满以最当升时湖广布政司奏官阙赐与翰林院检讨吴文俱受命为参议二人同德协力刬吏毙去民蠹正己率下有宽直之政赐丁内艰去服除改北平布政司左参议为政清简无几坐累谪戍建文中  上在潜邸及进王桢皆举赐为长史会已召为工部尚书既而督军务河南  上即位李景隆言赐为建文用罪亚齐黄逮至  上问赐吾尝何如待尔乃遂相背耶对曰亦尽臣职耳  上笑而释之改刑部尚书持法宽平数年改礼部尚书赐小心恭慎而和厚易直耻侧媚之行同官有不相能者数短之  上前虽上素亮之而赐怀兢畏既疾犹强出朝参至是卒  上顾翰林臣曰赐本善人其为文遣官祭之又命工部治丧具云
　　○壬寅  命镇守贵州镇远侯顾成率贵州都司官军及泗城州土兵征剿播州等处叛蛮
　　○甲辰升都察院右副都御史刘观为礼部尚书龙江左卫经历王恕为北京道监察御史
　　○乙巳庆王＜木旃＞献马千九十匹赐＜木旃＞绮罗纱绢
　　○土鲁番城僧古麻剌失里等贡马及方物赐白金百两钞七百贯彩币七表里其徒钞币有差
　　○升江西都指挥佥事吴凯为都指挥同知
　　○是月筑交阯都司及清化卫城交阯前后昌江丘温等卫市桥隘留关等千户所各宜排栅
　　太宗至孝文皇帝实录卷之八十
太宗文皇帝实录卷七十一
　　永乐五年九月辛亥朔八百大甸宣慰使刀招散老挝宣慰使刀线歹及波勒土官麻哈旦麻剌吒各遣头目来贡金银器方物赐其头目钞币布有差
　　○壬子太监郑和使西洋诸国还械至海贼陈祖义等初和至旧港遇祖义等遣人招谕之祖义降诈降而潜谋要却官军和等觉之整兵堤备祖义率众来劫和出兵与战祖义大败杀贼党五千余人烧贼船十艘获其七艘及伪铜印二颗生擒祖义等三人既至京师命悉斩之  苏门答剌古里满剌加小葛兰阿鲁等国王遣使比者牙满黑的等来朝贡方物赐其使钞币铜钱有差仍命礼部赐其王锦绮纱罗鞍马等物  夜有星大如盏青白色有光出紫微西蕃内东北行至云中
　　○癸丑修翰林院  占城国王遣使臣济媚等陛辞赐文绮袭衣及钞有差  夜金星犯东第一星
　　○甲寅升湖广道监察御史关可诚为湖广按察司佥事国子监丞王俊用为光禄寺丞兖州府同知郑云为广东布政司右参议擢监生李琳为山东道监察御史  置交阯盐课提举司提举同提举副提举吏目各一员  修顺天府西湖景堤三百七十九丈
