<!-- { "loadSidebar": true } -->
　　○癸未汝南王有勋永宁王有光辞归皆赐钞币  封晋王济熺长女为宁乡郡主命陶春为中奉大夫宗人府仪宾以主配之春阳平卫百户山之子  四川富义等盐课司天山井灶丁言天山井岁纳盐十一万五千斤今所出不能如数皆须买补潼川州盐亭县旧有古迹姐要二井乞得开煎以补所亏之数从之  脩淮安府沐阳县弃墟庄南北二桥筑狭西泾河洪堰堰故灌田二百余里泾阳王原醴泉高陵临潼诸县皆受其利比决于洪水有司以闻故命脩筑
　　○甲申  上谕兵部尚书金钟等曰近闻北京苑马寺官违背号令不以马散牧率絷维于皂枥致有归啮而死者有饲秣失宜而死者有病不治而死者其遣人巡视果如所闻者悉罪之  满剌加国王拜里迷苏刺率其妻子及陪臣五百四十余人入朝初  上闻之念其轻去乡土跋涉海道以来即遣官往劳复命有供张会同馆是日奉表入见并献方物  上御奉天门宴劳之别宴王妃及陪臣等仍命光禄寺日给牲牢上尊命礼部赐王金绣袭衣二袭麒麟衣一袭及金银器皿帷幔裀褥赐王妃及其子侄陪臣仆从文绮纱罗袭衣有差  巡按狭西监察御史魏源言天下府州县药局本以惠民今年狭西所属军民大疫责令有司拨医调治官无药饵致死亡者多自今宜令各布政司府州县储积善药官府所无者支价收买遇军民有病官给医药庶不负朝廷仁民之意从之
　　○乙酉河南浚黄河故道讫工凡役民丁十一万四百有奇月余而毕自是河循故道与会通河合而河南之水患息矣  丙戌  上御奉天门群臣皆侍语及四夷  上曰朕初即位恒虑德不及远今四方夷狄皆归忠心更自警惕盖虑志得则骄骄则患生朕与卿等虽隐微之际皆当慎之古人有言不见是图吏部尚书蹇义进曰四夷慕  圣德而率来  升下笃恭不已华夏蛮貊永有所赖
　　○丁亥巡按狭西监察御史魏源言狭西布政司都司所属见积仓粮千九十八万四千二百二十五石有奇以官军俸粮计之足支十年今岁疫疠农事有妨乞以税粮之半全折输钞从之  赐满刺加国王拜里迷苏刺及其妃八儿迷速里等宴于会通馆  宁夏总兵官安远侯柳升奏灵州都指挥冯答兰帖木儿等逃叛狭西都指挥孙霖王仪等领军捕之指挥王辅仇智至大坝破石山遇叛贼百户孛罗等四百余人官军进剿贼败走溺死者三百余人余悉奔溃获马驼牛二百一十五指挥高亮追至河北斩贼首二十五级获男妇九十一马三十
　　○戊子户部言赈北京临城县饥民三百六十五户给粮二千七十石有奇  上曰国家储蓄上以供国下以济民故丰年则敛凶年则散但有土有民何忧不足隋开皇间大旱民饥文帝不肯开仓赈济听民流移就食未岁计所积可供五六十年仓廪虽丰民心不固愓帝无道遂至灭亡前鉴具在今后但遇水旱民饥即开仓赈给无令失所
　　○己丑吏部尚书兼詹事府詹事蹇义患背疽先日  上命御医刘观往视之日速与善药不可缓视病深浅及用何药明旦来报至是观言病症浅已傅善药不足虑  上曰勿谓症浅不足虑宜谨视之又谕之曰医者视人病皆当如救焚拯溺毋惮寒暑暮夜况为国家疗一大臣人贵贱不一譬如木有可为榱桷老可为栋梁者六卿股肱之臣盖栋梁也尔能疗之使安亦是有功于国不可怠忽是日遣内官赐义钞一千贯且谕义曰有疾之人能静定其心亦易得瘥须戒劳烦也  升吏科给事中兼司经局正字梁质为本科左给事中兼官如故
　　太宗文皇帝实录卷一百十七


太宗文皇帝实录卷一百十八
　　永乐九年八月庚寅朔升山西行都司都指挥佥事诸将为都指挥同知济州卫指挥同知王南帖木儿府军左卫指挥同知王或大兴左卫指挥同知郭玉羽林前卫指挥同知张兴陈荣长吉帖木儿俱为指挥使指挥佥事失刺班为指挥同知千户贾兴晃合歹锁滩帖木儿俱为指挥佥事济阳卫指挥同知戴成为指挥使指挥佥事张林纪恭俱为指挥同知金吾左卫指挥佥事云大速失为指挥同知金吾后卫千户赵义黄得羽林左卫千户张星燕山左卫千户忽失帖木儿俱为指挥佥事  赐满刺加国王拜里迷苏刺金相玉带仪仗鞍马并赐王妃冠服
　　○辛卯周王橚第十四子生赐名有憍
　　○甲午浚常州疥江阴县青旸等处河道
　　○乙未应天府以乡试奏请考试官  上命翰林院学士左春坊大学士胡广右春坊右庶子兼翰林院侍讲杨荣考试赐宴于本府  使西洋官军刘海等十六人回京人赐钞五锭彩币一表里  广东廉州府石康县典史阴镒言各布政司照磨检校各一员独浙江布政司设照磨四员实为冗滥宜如各布政司铨除为当又言旧例各盐场灶丁岁领工本煎办盐课有犯徒流罪者杖一百仍发本场煎盐不支工本其罚甚轻致屯年往往有恃顽故犯今后灶丁有犯请发别场充役庶小人有所惩戒从之
　　○丙申升金吾左卫指挥佥事忙歌刺为指挥同知
　　○丁酉遣官释奠先师孔子
　　○戊戌祭  太社  太稷
　　○辛丑徙交阯昌江卫于昌江桥立谅江府治及市桥守御千户所于塔山  诏甘肃宁夏备御官军俸粮俱全支米其子弟有往省视者官给车辆
　　○壬寅  命故后都督佥事孙忠子兴袭其父旧职为羽林前卫指挥使羽林左卫指挥同知萧兴弟旺赵完者帖木儿弟阿兰察儿金吾左卫指挥使刘聚弟胜各袭兄职  济宁州同知潘叔正及耆民百三十七人以会通河成诣阙谢恩  上以开河之议肇自叔正赐纱衣一袭钞十锭耆民人五锭
　　○癸卯夜月食
　　○甲辰木邦宣慰使罕宾法遣头目刀配歇等贡象马金银器命赐罕宾法钞币刀配歇等赐予有差  孟定府土官知府刀名扛湾甸州土官知州刀景发遣人贡马及方物元江军民府土官知府那荣率头目人等来朝贡马及金银器赐银纱文绮纱罗各有差  中秋节赐文武群臣宴
　　○乙巳敕谕武义伯王通等曰天寿山军民夫匠勤劳日久今天气面寒人赏钞五锭狐帽胖袄裤各一＜革翁＞鞋二病者督医治疗尔其加意抚绥毋俾失所但有虐害之者罪之病久不愈者给舟车遣还病死者有司函骨递归其乡葬之
　　○丁未遣官祭太岁风云雷雨岳镇海渎山川等神  四川天全六番招讨高敬让贡马赐之钞币
　　○戊申夜月犯昴宿
　　○庚戌工部尚书宋礼等百六十人开会通河毕还京师命礼部定赏格礼部言都督周长狥私废公虐害军夫不当给赏其余宜分四等总督官尚书宋礼等三员人赏钞二百锭彩币二表里续差管事兴安伯徐亨等三员人赏钞百锭彩币一表里分遣管工户部郎中窦奇等五十四员人赏钞四十锭工部办事官兰芳等三十五员人赏钞十锭命如所定给之  刑科署都给事中事给事中曹润等劾奏都察院左佥都御史刘翥马上受  圣旨文书径归私第无人臣礼请正其罪命锦衣卫收系既而宥之  夜有星大如盏青白色光烛地出紫微垣内西行入文昌
　　○辛亥册襄阳卫指挥佥事贲玉女为景陵王孟炤妃
　　○壬子设谷龙长官司隶贵州从龙里副长官宋文胜之言也
　　○甲寅礼部兵部奏议下西洋官军锡兰山战功升赏例凡官军奇功升二级头功升一级指挥千户百户存者递增其秩亡殁者与其子总旗奇功存者升实授百户亡殁者子升试百户头功存者升试百户亡殁者子孙实授总旗总甲奇功存殁俱升试百户头功存殁俱升实授总旗小旗奇功存者升试百户亡殁者子升总旗头功存者升总旗亡殁者子升实授小旗小甲奇功存殁俱升总旗头功存殁俱升实授小旗校尉力士军人大长带管舵工稍班碇手军人奇功不问存亡俱升总旗头功俱升小旗舍人余丁老军养马小厮奇功头功悉如校尉军人之例不愿升者加倍给赏奇功指挥每员赏钞二百锭彩币六表里千户卫镇抚钞百六十锭彩币四表里百户所镇抚钞百二十锭彩币三表里御医并番大长钞百锭彩币一表里绵布二疋校尉钞九十锭绵布五疋旗甲军民通事大长小厮军匠军行人钞七十锭绵布五疋民医匠人厨役行人稍水并家人钞三十锭绵布二疋奇功次等指挥钞百六十锭彩币五表里千户卫镇抚钞百三十锭彩币三表里绢三疋百户所镇抚钞百锭彩币二表里绢二疋御医并番火长钞八十锭彩币一表里绵布一疋校尉钞七十锭绵布四疋旗甲军民通事火长小厮军匠军行人钞六十锭绵布四疋民医匠人厨役行人稍水并家人钞四十五锭绵布三疋头功例与奇功次等同头功次等指挥钞百五十锭彩币四表里绢三疋千户卫镇抚钞百二十锭彩币三表里绢二疋百户所镇抚钞九十锭彩币二表里绢一疋御医并番火长钞七十锭彩币一表里绵布一疋校尉钞六十五锭绵布四疋旗甲军民通事火长小厮军匠军行人钞五十二锭绵布四疋民医匠人厨役行人稍水并家人钞四十锭绵布三疋阵亡者循前例赏外在加赏指挥钞六十锭彩币二表里千户卫镇抚钞五十锭彩币一表里百户所镇抚钞四十锭彩币一表里御医并番火长钞三十锭绵布二疋校尉钞二十五锭绵布二疋旗甲军民通事火长小厮军匠军行人钞十六锭绵布二疋民医匠人厨役行人稍水并家人钞十二锭绵布二疋从之  巡按北京监察御史朱敏言大名等府漳卫二水决堤岸渰田禾请发民脩筑从之
　　○乙卯置广西上林长官司流官吏目一员  并交阯靖安州之大渎县入新安县  国子监监生靖宣等言由山西大同等府儒学生岁贡入监今愿赴国子监读书从之仍赐道里费令便归省
　　○丙辰礼部言庶人槫之妃邓氏卒亦当以庶人礼葬  上曰槫虽以罪削爵亲亲之谊宁过命仍以王妃礼葬之
　　○戊午工部尚书宋礼言会通河以汶泗为源夏秋霖潦泛溢则马常泊之流亦入马汶泗合流至济宁分为二河一入徐州一入临清河流深浅舟楫通塞系乎治水之消长然泊水夏秋有余冬春不足非经理河源及引别水以益之必有浅涩之患今汶河上流自宁阳县堽城闸已筑坝堰使其水尽入新河东平州之东境有沙河一道本汶河支流至十路口通马常泊比年流沙淤塞河口宜趁时开浚况沙河至十路口故道具存不必施工河口当浚者仅三里河中宜筑堰计百八十丈从之  是日升金吾右卫指挥使洛成为贵州都指挥同知
　　太宗文皇帝实录卷百十八


太宗文皇帝实录卷一百十九
　　永乐九年九月己未朔脩寿州卫城池  宴满刺加国王拜里迷苏刺及榜葛刺古里等国使臣云南木邦军民宣慰司等处所遣头目于午门
　　○庚申四川仙泉井盐课司言本司盐课岁额有亏灶丁于观官井开煎比仙泉井增盐九千七百二十斤宜定为岁额从之  兀者左卫故指挥同知脱脱妻亦里哥来朝谢赐葬祭其夫
　　○辛酉  命故都指挥佥事韩英子荣袭父旧职大兴左卫指挥使山西都指挥佥事周福安子英袭父旧职金吾左卫指挥使羽林左卫指挥同知庞二子俊代父职  命建州卫指挥佥事猛哥不花等十八人为毛怜等卫指挥使千百户等官赐之钞币盖从建州卫都指挥李显忠所举也
　　○癸亥徙定辽左卫高平驿于旧驿西盘山驿于旧驿东避水患也
　　○甲子遣使赍敕往八百大甸赐宣慰使刀招散彩币二十表里
