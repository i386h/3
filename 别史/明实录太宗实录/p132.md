<!-- { "loadSidebar": true } -->
　　○乙丑  命都指挥佥事史亮子敬袭金吾左卫指挥使初亮为本卫指挥同知以靖难功升山东都指挥佥事卒敬应袭指挥同知  上思亮功特升之  赐国子监琉球云南生百一十九人夏衣  狭西都指挥使司刘清掌宁夏卫事私通外境激变番夷僭用服饰等事觉法司当清斩罪特命宥死谪戍辽东  巡按四川监察御史陈正伦言泸州比岁民饥输租不给乞令去年税粮折收钞帛从之
　　○丙寅
　　○遣官祭中霤
　　○丁卯  敕镇守宁夏宁阳侯陈懋曰瓦剌归附人言马哈木已死其众溃散故停北征然我不可轻信此说輙怠边备慎之慎之  命都督同知蔡福充总兵官指挥庄敬为副率兵万人于缘海山东巡捕倭寇  上面戒之曰濒海之民数罹寇害故命尔除寇安民尔宜严约束身先士卒以殄寇为务无纵下人重为民害违者并其将皆不贷  升尚宝司丞张信为本司少卿中书舍人袁中彻为司丞户科给事中汪衡为河南按察司佥事广东道监察御史蒋彦为湖广按察司佥事吏部员外郎韩彦起为广西按察司佥事江西按察司副使顾佐为应天府尹改山东布政司右参政张璘于山西布政司江西按察司四川按察副使张缉于广西按察司狭西按察佥事王翥于湖广按察司  夜太白犯诸王东第一星
　　○己巳
　　○真定府获鹿县雨雹伤稼
　　○庚午
　　○交阯布政司右参议莫勋率其属三江奉化等府土官百三十九人来朝贡及金银器等物  上嘉勋等先有归款之诚继有从征之劳特赐宴劳升勋为本司右布政使三江府土官知府杜继忠为右参政复赐玺书宠异之余官属各升一级赐彩币有差
　　○辛未
　　○朝鲜国王李芳远遣使贡方物  命故羽林前卫指挥使刘泉子安袭父职千户李春子敬花荣子斌俱袭升指挥同知张名得子旺车官受子荣俱袭升指挥佥事金吾左卫千户萧取□衣子能袭升指挥同知金吾右卫千户张思中子名陈柱儿子取□衣俱袭升指挥佥事敬等俱以其父随征有功故升用之府军卫指挥佥事胡海自陈老疾命其子全代职
　　○壬申
　　○山西布政司言平阳大同所属二府州县岁旱民饥命验口发粟赈之
　　○癸酉
　　○周王橚辞所赐在城税课从之  赈河南偃师县饥民三千一百七户给粮九千一百八十三石
　　○乙亥
　　○广东儋州土官周知王贤祐率生黎峒首王撒黎佛金等来朝贡马赐钞币遣还  上谓行在礼部臣曰黎人远处海南素不沾王化今慕来归而朝贡频繁殆将困乏非存恤抚之意自今生黎土官峒首俱三年一朝著为令  鞑靼桷哥必里的阿蓝察儿阿都剌来归愿居北京命桷哥必里的为指挥佥事阿蓝察儿等为百户赐予如例  直隶崇明沙守御所户言本所四面皆海城之南垣递年风潮涌决屡筑屡坏徒费工力崇明县南秦家符地势高广置城为便从之
　　○丙子
　　○修北京城北清河沙河土河三桥
　　○戊寅
　　○亦为忽山地面安直野人锁奴兀等弗提卫卜不花剌郎等处回回锁非等来朝贡马驼赐钞币有差
　　○己卯
　　○哈烈撒马儿罕失剌思俺都淮等朝贡赐臣辞还赐之钞币命礼部谕所过州郡宴饯之仍遣中官鲁安郎中陈诚等赍敕偕行赐哈烈王沙哈鲁等及撒马儿罕头目兀鲁伯等失剌思头目亦不剌金俺都淮头目赛赤答阿哈麻答罕等白金纻丝纱罗绢布等物有差并赐所经俺的干及亦思弗罕等处头目文绮
　　○癸未
　　○升宁夏卫指挥佥事冯杰为指挥同知赐钞二百锭衣一袭以告指挥王伦祅言得实故也  巡按四川监察御史罗通言四川行都司都指挥使郭赟隐匿罪人家财分受进贡马及诸不法事点军监察御史汪淋中与赟交通共为奸利宜并治其罪命都察院并追鞫之
　　○甲申  敕捕倭总兵官都督同知蔡福等曰近登州卫奏有贼舡三十三艘泊靖海卫杨村岛已敕山东都指挥卫青等帅军往捕尔即合兵殄灭勿误事机
　　○丁亥
　　○赠前燕府长史朱复为北京刑部尚书谥忠定复凤阳人刚介有操行初为长史事  上恭谨敢直言谏诤  上嘉之即位之初官其子浚至是复念藩邸旧劳故追赠焉仍命有司修其坟茔  夜有星如盏大青白色光烛地出正北云中西北行至云中
　　○戊子
　　○礼部言湖广兴国州民欧文受妻李氏一产三男命循例优给  是月北京蓟州遵化玉田通州漷县及山东济南商河诸州县奏雨水伤稼命户部遣人抚视
　　大明太宗孝文皇帝实录卷一百七十七


大明太宗孝文皇帝实录卷一百七十八
　　永乐十四年秋七月庚寅朔享  太庙命皇太子行礼  赠乳母保圣贤顺夫人冯氏之夫镇抚王忠为后军都督府左都督谥恭靖遣官祭之
　　○癸巳
　　○镇守宁夏宁阳侯陈懋进嘉瓜二实同带  锦衣卫千户丁金嘉剌丁奉使撒剌亦还俱升指挥佥事  擢锦衣卫散骑舍人张軏为旗手卫指挥使  山东邹县淫雨水暴至坏民庐舍二百一十二户
　　○乙未
　　○造郊祀祭器
　　○丙申
　　○山东沾化县暴雨伤田稼
　　○丁酉
　　○户部言河南卫辉府新乡县山东乐安州北京通州及顺义宛平二县蝗命速遣人捕瘗  戊戌
　　○肇庆府知府王伯贞卒伯贞吉安泰和人博学工文洪武十五年诏举贤才共论治道县举伯贞应诏既至试所治经称旨除广东按察司试佥事分巡雷州上疏请拯盐法防海寇复寇准所开旧渠溉民田以利民从之还改工部试主事丁父忧阕服至京以后期谪戍安庆永乐初用荐起知琼州伯贞宽厚长者爱民如子无所不用其诚为政使民向善而已不拘文法诸峒黎归化者万三千余人崖州黎尝私忿争相战斗卫将利于渔取欲发兵剿之伯贞执不可曰彼自相仇杀耳非有寇城邑杀良民之恶不足烦官军卫将不从伯贞议遣宁远县丞黄童视之果仇杀也获首贼数人罪之黎人遂安琼田岁三获其赋以给卫兵兵率以一时索足民急不能输则以货贷而抑减其货之直民困之伯贞与卫约三获三输之兵不敢违而民以纾尝大旱民祷弗应伯贞躬祷之雨沾足修学舍闲暇亲授业诸生奖励开谕骎骎见成效自是琼学举进士者益中其惠政多可纪岭南郡守治行时论盖以伯贞为首称伯贞外和内夷泊然布素始终一节后丁母忧去服阕改肇庆知府命下以疾卒于北京伯贞同时有郑懋中者泉州晋江人以太学生擢广东程乡知县宽恕廉慎县有豪猾吏者素为民害懋中至首按之死于狱民大悦有争讼者委曲诲谕之或未悟令退而思之卒感服不施鞭朴词讼以简县中称治既卒吏民像而祠之时岭南县令亦以懋中为巨擘云  夜有二星如鸡子大其一青赤色尾迹有光出天大将军上东南入外屏其一赤色有光出璧东南入天仓
　　○己亥
　　○设大名府元城县小滩巡检司复设交阯演州望江镇又安府临安镇二金场局先是以蛮人弗靖罪二局至是寇平复置
　　○庚子  赐朝鲜国贡使宴
　　○辛丑  命保定侯孟瑛吏部右侍郎师逵督修汉世子府于青州  夜月犯建星西第一星
　　○壬寅
　　○河南开封等府十四州县淫雨黄河决堤岸没民居田稼
　　○乙巳  上谕行在兵部臣曰国家置武卫御暴乱非练习兵事善抚士卒者不可任比闻军官日以酣饮为乐因循苟且不事操练甚者刻削军士致其冻馁近倭寇登岸劫掠居民濒海军仓惶无措遂至失机尔兵部同安远侯柳升精选指挥千百户练习戎政者往任其事仍须简其不职者悉送京师自是与选者  上必亲阅遣行之际指挥赐钞百锭千百户八十锭悉命乘传以行  掌锦衣卫事都指挥佥事纪纲有罪伏诛纲济南临邑人由郡庠生从  上平内难累官锦衣指挥使升都指挥佥事日见信任而时思骄横朋比罔上与指挥佥事庄敬等兴贩私盐居处服食器皿僭拟上用畜歌童舞女于家出入迎导诈传诏旨役临邑之民营创私擅作威福以危法中人受四方赂遗及侵盗官物不可胜纪气势倾中外事觉时敬在海上逮至  上命磔纲敬于市籍其家无少长咸谪戍边  除福建光泽县荒田二百三十六顷有奇租额  夜太白犯镇星
　　○丙午
　　○应城伯孙岩有罪免初岩镇通州通州卫千户蔡原与金吾右卫千户马俊斗殴赴岩陈诉岩怒俊言不逊捶杀之事觉  上召问岩岩不以实对刑科给事中陈敏劾之命法司会公侯鞫之有验免死安置交阯
　　○丁未
　　○右军都督佥事赵清卒清凤阳定远人性伉直洪武中以军功积官至北平都指挥使升后军都督佥事  致仕  上之举义也建文中命清守彰德  上兵至城下遣人招之清对使者言  殿下至京城日但以二指许帖召臣臣不敢不至今未敢也  上不之罪暨即位召清还以老仍命以右军都督致仕而官其子为指挥至是卒  上及皇太子皆遣官赐祭赙以布帛
　　○戊申
　　○赐弗提卫指挥卜不花剌郎地面回回锁非等亦马忽山地面女直野人锁奴兀宴
　　○己酉
　　○革南北二京城门郎  永平府久雨滦漆二河溢坏民田禾庐舍事闻命赈恤之
　　○庚戌
　　○朝鲜国王李芳远遣陪臣李文等奉笺表  皇太子千秋节
　　○辛亥
　　○改湖广布政司左参议罗义于狭西布政司  巡按江西监察御史成均劾奏江西布政司右参政潘赐不修职守惟觞酒赋诗为务及与都指挥使唐琮督造海船慢令失期  上以琮武夫姑贯其耳命都察院逮赐鞫之  蜀王椿密遣仪宾顾瞻奏谷王橞谋不轨先是谷府随侍都督张兴因奏事北京密言于  上曰橞阴养死士造战船有不臣之心宜豫为之备  上曰朕待橞厚于诸王岂当有此兴言愿  陛下察之有如臣言不实甘就显戮  上曰朕徐察之兴还过南京入见  皇太子又以橞所为密启且曰臣已具言于  上上以至亲之故若有未信臣言者今言于  殿下幸他日免臣连坐也  皇太子遣人密奏之  上犹未决至是椿尽发其事盖橞萌异志久矣以椿同母兄独尝一再遣人诣蜀言之椿不听然犹未忍发但严书戒止之会桧子崇宁王悦燇获罪于父逃避橞所橞诡众曰建文君初实不死今已在此椿闻之遂具奏于  上并奏其他事谓橞恃宠纵横有无君之心藏匿亡叛造作舟舰弓弩器械教习兵法战斗之事大建佛寺造天成阁私度僧千人昼夜所祷祝诅又与都指挥张成宦者吴智等日夜谋议踪迹诡秘又莫之知号张成为师尚父捏造图谶谓已于亲王中次在十八与谶相应传报于人又密遣典宝刘信献带宝于椿藏所为谶语于带匣示之复致书于椿有曰德苍时不可言桓文之事桓文时不可言德苍之施辞意含蓄往往类此又令巧匠制灯于上元节献于朝就俾请内府架构侦伺动静又选壮士习音乐拟献于朝供应殿庭以图闲隙前长史卢庭纲屡谏不听反诬以诽谤具奏磔杀之王府僚属遂无敢复谏者指挥唐彰舍人覃常  泄其事咸被捶叙又于长沙山林池沼竹木花果鸟兽鱼鳖之利尽专之税及六畜粪壤若奇花怪石之类不以远近尽移入府内为游观之具长沙之民苦之  上得奏叹曰朕何如待橞乃有此心又曰蜀王忠孝人宜不见欺且张都督尝有言矣遂遣中官赍敕谕橞令送崇宁王还蜀且察其所为  夜镇星犯鬼宿东南星
　　○壬子  皇太子千秋节免贺礼
