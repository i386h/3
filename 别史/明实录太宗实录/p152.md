<!-- { "loadSidebar": true } -->
　　○甲寅封中军右都督郭义为奉天靖难推诚宣力武臣特进荣禄大夫柱国安阳侯食禄千一百石后军右都督薛禄为奉天靖难推诚宣力武臣特进荣禄大夫柱国阳武侯食禄千一百石中军都督佥事金玉为奉天翊卫宣力武臣特进荣禄大夫柱国惠安伯食禄八百石左军都督同知薛斌为奉天翊卫宣力武臣特进荣禄大夫柱国永顺伯食禄九百石子孙并世袭指挥使
　　○改北京行部尚书郭资为户部尚书侍郎李昶为右侍郎李友直为工部左侍郎崔衍为兵部右侍郎
　　○乙卯  皇太子  皇太孙将至行在户部尚书夏原吉先入奏  上喜赐钞一百锭命诸司先期分官出候于良乡
　　○戊午立春  上御奉天殿文武群臣行贺礼赐宴
　　○己未  皇太子及  皇太孙至北京
　　○辛酉  命驸马都尉广平侯袁容掌后军都督府事
　　○朝鲜国王李祹遣陪臣曹备衡等奉表贡方物贺明年正旦  命礼部宴赉之
　　○是日皇太子奏前过山东境内遇民饥即令布政司发粟赈之  上曰正是昔范仲淹之子犹能举麦舟济其父之故旧况百姓吾赤子乎
　　○壬戌升金吾左卫指挥使孙奇为都指挥佥事羽林前卫正千户吴福为指挥佥事
　　○改铸北京夜巡铜牌
　　○改北京牧马千户所为牧马千户所
　　○甘肃总兵官都督费瓛言四川仙泉等盐课司十八井洪武中拨盐井卫中纳停罢已久请准见中川盐则列每引加米一斗五升共米三斗令于凉州卫仓中纳为便从之
　　○癸亥享南京  太庙遣驸马都尉沐昕行礼
　　○初营建北京凡庙社郊祀坛场宫殿门阙规制悉如南京而高敞壮丽过之复于皇城东南建  皇太孙宫东安门外东南建十王邸通为屋八千三百五十楹自永乐十五年六月兴工至是成升营缮清吏司郎中蔡信为工部右侍郎营缮所副吴福庆等七员为所正所丞杨青等六员为所副以木瓦匠金珩等二十三人为所丞赐督工文武官员及军民夫匠钞胡椒苏木各有差
　　○以岁旱免直隶凤阳府所属州县粮七千九百九十二石
　　○是岁天下户九百五十三万三千四百九十二口五千一百四十四万六千四百三十四赋税粮三千二百三十九万九千二百六石布帛百二十一万一千八百八十三疋丝绵二十四万六千五百六十斤绵花绒五十八万三千三百四十斤课钞千八百二十二万四千六百六十二锭金二千三百八十一两银三十万二千五百四十四两铜钱三千一百六贯铜二千一百二十八斤铁四十八万九千一百六十六斤铅二万七百八十斤朱砂千五百四两海＜贝巴＞三十三万  千六索茶百四万七千九百四十五斤盐百四十一万六千三百一十一引屯田子粒五百一十五万八千四十石马八十九万九千二百八十七匹△馈运北京粮六十万七千三百二十八石△交阯  上供绢二千二百六十五疋苏木五千斤翠羽三千个扇一万把
　　大明太宗文皇帝实录卷二百三十二


太宗文皇帝实录卷二百三十三
　　永乐十九年春正月甲子朔  上以北京  郊社  宗庙及宫殿成是日早躬诣  太庙奉安五庙太皇太后神主命皇太子诣  天地坛奉安  昊天上帝  厚土皇地祇神主皇太孙诣  社稷坛奉安  太社太稷神主黔国公沐晟诣山川坛奉安山川诸神主礼毕  上御奉天殿受朝贺大宴文武群臣及四夷朝使
　　○乙丑升中书舍人朱孔旸为翰林院编脩
　　○丙寅刑部尚书吴中都察院右都御史王彰言天下文武官来朝稽其政务有空缺军伍者有逋欠钱粮者有刑名失当者有不能振举学校及劝课农桑者有董造作而慢其废事者请付法司正其旷官之罪  上皆宥之令复职命今后再有废弛职务者罪之
　　○丁卯  命翰林院学士兼左春坊左谕德杨士奇为左春坊大学士
　　○鞑靼都督马儿哈昝弟也力帖木儿及东宁卫鞑靼头目啖哈等来朝各赐钞币及文绮龙衣
　　○都指挥谷祥有罪下狱死初祥为永平卫指挥佥事  上兴义兵敌兵攻永平城祥以  上命竭力脩战守之具以御敌用功升都指挥使仍镇永平至是命祥备御倭寇恣肆贪虐掊克部属杖死指挥梁海事闻命法司鞫治死于狱
　　○己巳和宁王阿鲁台遣都督脱脱木儿等贡马脱脱木儿等至边境要劫行旅边将以闻请禁止之  上遣使赍敕谕阿鲁台戒戢之盖虏自是骄蹇朝贡不至  是月交阯总兵官丰城侯李彬遣都指挥师祐追贼潘僚琴责等至王麻州时僚入老挝备兵责等逆战于农巴林以象冲官军指挥张铭千户张本等奋入贼阵射乘象者继以火器攻之象反走贼大奔溃斩首百余级生擒三十余人责弟结以所领二百人降
　　○庚午享  太庙
　　○辛未以大祀南郊  上御奉天殿文武群臣受誓戒
　　○甲戌大祀天地于南郊  上还御奉天殿文武群臣行庆成礼
　　○乙亥以郊祀礼成大宴文武群臣及四夷朝使
　　○丙子礼部尚书吕震上蛮夷来朝赏例三品四品人钞百五十锭锦一叚纻丝三表里五品钞百二十锭纻丝三表里六品七品钞九十锭纻丝二表里八品九品钞八十锭纻丝一表里未入流钞六十锭纻丝一表里  上曰朝廷驭四夷当怀之以恩今后朝贡者悉依品给赐赉虽加厚不为过也
○都察院右都御史王彰等劾奏狭西行都司都指挥李文刘广陈贤陈聚吕均边备不严致虏骑入塞杀伤军士请治其罪  上命姑宥之令省过自效　　
○命怀来蓟州卫各以马千匹宣府等卫以马万匹于保安州顺圣州牧养  上初命都督吴成等按视牧地还言顺圣州宣马遂命先以千匹试之至是太仆寺言牧养蕃息请增马故有是命
　　○丁丑天全六番招讨使司副招讨杨钦等来朝贡马及方物赐钞币遣还
　　○戊寅大赦天下诏曰朕荷  天地祖宗之佑继承大宝统驭万方祇勤抚绥夙夜无间乃者仿成周卜洛之规建立两京为子孙帝王永远之业爰自经营以来赖天下臣民殚心竭力趋事赴工今宫殿告成朕御正朝祇祀  天地宗社眷怀黎庶嘉与维新弘敷宽恤之仁用洽好生之德大赦天下自永乐十九年正月十五日昧爽以前除谋反大逆谋杀祖父母父母妻妾杀夫奴婢杀主谋故杀人虫毒魇魅毒药杀人强盗不赦外其余已发觉未发觉已结正未结正罪无大小咸赦除之敢有以赦前事相告言者以其罪罪之所有事宜条例列于后一文武官吏军民人等有为事工作等项悉宥其罪官吏复还职役军还原伍匠仍当匠民放宁家一军官旗军将军力士校尉舍人余丁犯罪未经断决发遣各处立巧及哨暸等项者尽行赦宥复还职役立功者仍前立功已断发充军者不在此例一文武官及总水旗有为事已复职役仍住支俸粮并支半俸者俱照旧关支一递年亏欠倒死马驼驴骡等畜及拖欠芦柴未纳各项赃罚并亏折等项追陪未完颜料一应物件尽行蠲免其倍追一应物件止追该纳正数倍追者蠲免一军民该办柴炭自永乐十六年以前拖欠未纳者悉皆蠲免一递年拖欠亏兑未完税粮农桑及诸色课程草束等项经该官吏人等俱宥其罪仍令照数纳足一逃军逃匠许令赴官首告与免本罪军还原卫匠仍当匠一失班罚工人匠及锁镣终身工作者尽行释放仍旧轮班一各处逃移人户悉宥其罪许于所在官司首告发回原籍复业其户下亏欠税粮尽行蠲免一各处监收及起取未到尼姑道姑悉宥罪还俗一凡有军民利病及贪官污吏作毙害民仍前不改者许人具实奏闻以除民患一各处造作除军需等项急用外余不急之务并皆停止一今后诸司所行事务悉遵旧制不许更改敢有更改变乱成法者治以重罪一民间有怀材抱德堪任用者许诸人奏保量才擢用不许狥私滥举一鳏寡孤独及笃废残疾者有司依例存恤毋令失所民年八十以上有司给绢二疋布二疋酒一斗肉十斤时加存问于戏体天为治覃敷旷荡之恩与物皆春同乐太平之世故兹诏示咸使闻知
　　○元霄节赐文武群臣宴
　　○安阳侯郭义卒义山东济宁人初为张士诚小校察其不足成大事拔身归  大祖高皇帝隶行伍从大将征伐勇敢强战授百户调燕山右护卫随  上征胡寇乃儿不花及捕鱼儿海等处皆与有劳升本卫千户从靖内难破雄县下郑州克真定援永平取大宁鏖战于坝上奋不顾身杀伤过当以功累升至中军右都督永乐十八年封安阳侯命下时义在南京病革闻命而卒义为人强毅虽老精力不衰勤于军政讣闻  上悼惜之赐祭  命有司治丧葬
　　○己卯  命平江伯陈瑄充总兵官率领舟师儹运粮储赴北京谕之曰北京所需粮饷为切而人力漕运不易卿能公勤御众使仓庾充实所助多矣然民力有限国用无穷卿宜益勤抚恤俾军士乐于趋事虽久而不怨斯国家所赖不浅也勉之勿怠
　　○广东琼州府宁远县土官县丞邢京率生黎峒首罗淋等来朝贡方物赐钞及文绮有差
　　○夜月食既
　　○辛巳广东巡海副总兵指挥李圭于潮州靖海遇倭贼与战杀败贼众生擒十五人斩首五级并所获器械悉送北京
　　○壬午贵州宣慰使安卜葩来朝贡马赐钞币遣还
　　○癸未改贵州右布政使李汝器于四川布政司
　　○复广西道监察御史于贤官贤尝坐罪谪督工工复之
　　○古麻刺朗国王干义亦敦奔还国赐黄金白金铜钱文绮纱罗彩绢金织龙衣麒麟衣并赐其妃及子及陪臣衣服文绮彩绢有差
　　○甲申置云南车里靖安宣慰使司先是车里军民宣慰使司土官二员刀弄为宣慰使其叔刀双孟宣慰同知至是双孟言刀弄屡以兵侵劫惊扰蛮民不得宁居乞别设治所分抚其众从之割其地置车里靖安宣慰使司升双孟为宣慰使  命礼部铸印给之
　　○乙酉泰宁卫都督阿只罕遣弟塔刺孩子者赤等贡马  命塔刺孩为都指挥佥事者赤为指挥使赐  诰命冠带袭衣钞币遣还
　　○戊子兵部言广东都指挥李端捕倭失机已就逮  上命选能干官往率众备倭
　　○忽鲁谟斯阿丹祖法儿剌撒不剌哇木骨都束右里柯枝加异勒锡兰山溜山喃渤利苏门答刺阿鲁满刺加耳巴里十六国遣使贡名马方物命礼部宴劳之
　　○己丑前军都督府右都督童信卒信辽东三万卫人初以小校从  上靖内难勇敢负气每出战輙有奇功自百户累升至都督卒遣官赐祭  命有司治丧葬
　　○四川福兴等六井盐课司副使田吉祥言宝凤井岁额盐三万九千六百斤连岁河溢井没于水煎不及额近得南部县黄禄右并以永煎试比宝凤井增盐千百八斤乞就彼开煎从之
　　○辛卯礼部尚书吕震言于  皇太子曰殿下前在南京数遣中官进保进奏牍每至輙有殿下过失上闻皆出其妄言今宜疏此人  皇太子曰过失人岂能无今  至尊既不信之我又何与此人计较耶卒寘之
　　○壬辰魏国公徐钦自南京来朝遽辞归  上谓吏部臣曰中山王功在社稷为国元勋钦嗣爵位宜笃前烈往者不知奉法孤朕委任故令读书以广闻见今复不俟命汲汲图归此岂有立志可罢为民俾归凤阳守先茔用顿挫之庶几将来不坠其家
　　○癸巳忽鲁谟斯等十六国使臣还国赐钞币表里复遣太监郑和等赍敕及锦绮纱罗绫绢等物赐诸国就与使臣偕行
　　太宗文皇帝实录卷二百三十三


太宗文皇帝实录卷二百三十四
