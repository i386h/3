<!-- { "loadSidebar": true } -->
　　永乐四年五月庚寅朔  上召三法司官谕之曰朕屡命尔等决狱贵在明而无滞明则有罪不与无罪者同免滞则无罪将与有罪者同困前日见刑部引奏辽东卫官纵军士往高丽者一指挥专理屯田未尝与知而一概逮系久不＜锍-釒＞决至于病危假令病竟不治此人何罪即是尔等枉杀之司理之职重民命为本辅君之道施行政为务尔等任大臣掌邦宪而怠忽若此乎今天气已热除犯斩绞罪系之其徒流以下皆令所在发遣庶几瘦死无及于轻罪
　　○敕浙江福建江西广东广西湖广都指挥使司调军八万往广西听征
　　○升府军左卫指挥佥事沐昂为云南都指挥同知昂黔宁昭靖王英季子西平侯晟之弟盖以云南不忘黔宁之德而晟将有他命故进用之
　　○金星犯五诸侯第一星
　　○辛卯  赐尚师哈立麻使臣及瓜哇国琉球国使臣辽东者不林河来朝野人女直头目宴
　　○除湖广道州宁县远荒田一十九顷六十余亩租税
　　○夜有星火如鸡子赤色尾迹有光出七公流丈余发光如盏大东行至游气
　　○壬辰  上谕兵部尚书金忠等曰  皇考之世宦寺无敢与外廷交接昨日一人以私财寓外人此虽细事渐不可长随已罪之其敕各衙门卫士于出入之际遵旧制严搜检夫防患譬如防疾始萌而治之则用力少而易效痼而后治则用力多而难胜矣
　　○增置江西星子德安二县县丞主簿
　　○癸巳唐王桱长子赐名琼烟
　　○甲午端午节赐文武群臣宴
　　○乙未改浙江布政司右布政使张启于河南升吏部主事盖祯为云南布政司左参政擢庄浪县知县顾佐为福建道监察御史
　　○溧水县言水决仪凤凤等乡玗岸妨民耕种请用民丁修筑从之
　　○丁酉  命礼部铸征夷将军征夷副将军印
　　○都督程远有罪  上特宥之命随西平侯沐晟立功自赎遂敕晟曰都督程远犯死罪今惜其才特宥之使从＜人＞立功盖其才足当一面其余文武官有罪发立功者各量罪之轻重察才之高下而用之用当其才成功可必既而顾侍臣曰君人之道犯极恶则不宥有小善亦不弃人孰无过论小过而废大善则为善者怠亦孰无才若录小才而免大恶则为恶者肆故恶之难容者乃不论其才才有可用者乃可略其过如此则善善恶恶皆不失矣遣忽都帖木儿答敕罕赍  敕谕鬼力赤部下阿鲁台曰曩者丑闾回具言尔聪明识天命有归诚之心近忽都帖木儿至又言尔母子同心归诚有加无替自古名世之臣怀先见之明者能审时议识去就如王陵陈平去楚归汉尉迟恭李靖舍隋归唐曹彬潘羙委身事宋此数人者皆知天命去留之几是以功成名遂福及子孙况尔明达不下古人既知天命所在则当决之或遣尔子来见或率部属同来听择善地以处荣膺王爵世守其地传之子孙永永无穷盖趋吉避凶就安去危在此一举且难得易失者时几也时几一失他日进退两难虽悔莫追尔宜审之  赐阿鲁台织金文绮二端
　　○户部言直隶常州安庆庐州及六安等州县水民饥命给米稻赈之凡给九万六千七百五十石
　　○戊戌别失八里王沙迷查千遣使来朝贡马赐其使者钞币  命礼部宴劳之遂遣鸿胪寺丞刘帖木儿等赍敕及彩币往劳沙迷查千令与其使者偕行并赐所过哈剌火州土鲁番柳陈三城王子哈散等彩币
　　○前军都督佥事马瑛有罪降为百户
　　○辛丑河南都指挥同知徐政有罪谪从征安南立功自效
　　○壬寅  命户部内外将士从征安南者其俸粮皆给全米
　　○复广西布政司左布政使储颙左参政苏恭则官初二人坐累颙降左参议恭则降户部员外郎至是以用兵安南供给多出广西有言颙等干济者故复其旧职云
　　○甲辰  敕广西总兵官都督同知韩观今大军征讨黎贼合用粮饷已  敕户部先拨二十万石尔即与广西都司布政司规画调发军民运赴顺便去处贮之候大军之顺带前去余令土兵随军儧运  敕镇江苏州镇海金山建阳新安九江仪真高邮淮安安庆六安滁寿泗扬邳徐庐宣二十卫精选马步军一万往广西听征安南  命大理寺卿陈洽赴广西计议军事以都督黄中吕毅前送陈天平失律徵赴京
　　○升山西都指挥佥事蒋盛山西行都司都指挥佥事赵礼浙江都指挥佥事李晟山东都指挥佥事王弼俱为本司都指挥同知金吾右卫指挥使李名为河南都指挥佥事刘福为陕西都指挥佥事刘得成为山西都指挥佥事祝青为大宁都指挥佥事指挥佥事王观为辽东都指挥佥事金吾左卫指挥同知张士道苏长为本卫指挥使指挥佥事刘士中千户邹义杨林俱为本卫指挥同知金吾右卫指挥同知陈青张七为本卫指挥使百户何狗儿为本卫指挥佥事皆以平内难功复升云
　　○给事中周让等使小石剌等处还赐钞文绮袭衣
　　○乙巳  赐周王橚织金衮龙纱三疋织金鸾凤鞠衣材二疋青暗花纱十三疋高丽布二十二疋氁丝布十疋
　　○丙午  上以云南卓里诸宣慰使司并孟定湾甸等府州每岁朝贡道里险远令自今三年一贡著为令如庆贺谢恩之类不拘此例
　　○车里宣慰司宣慰使刀暹答遣侄刀鸪男刀者刀板等贡方物诏赐暹答锦六叚纻丝纱罗各十二疋并以纻丝罗各九疋  赐其妻复以刀暹答从征八百有劳遣使赍遣褒谕别赐白金百五十两锦二段纻纱八表里赐其头目揽线思以下纻纱表里有差
　　○丁未升肇庆府同知周南为四川按察司副使  赐安南归附人裴伯耆冠带  命随大军南征
　　○复设司牧局
　　○戊申秦王尚炳来朝  命皇太子宴之文华后殿其从官宴于西庑
　　○己酉遣使  赐周王橚钞六万锭楚王祯二万锭
　　○改四川潼川州华池等三井都城府罗泉等五井重庆府郁山井盐课司俱隶四川盐课提举司
　　○庚戌齐王榑至京师先是榑结无赖餋剌客私僣帝号及为咒诅魇镇等事屡有告之者察之皆有徵验  上不忍罪之但  赐书谕令改行于是榑请入朝面谢既至廷臣交章劾奏榑罪不当宥榑厉声曰奸臣又欲喋喋效建文时杀我耶会当尽斩此辈  上闻之不怿曰此其心可知已命罢去其随侍护卫及长史等官处之京师  敕山东都司布政司按察司革青州中左二护卫及齐府长史司仪卫司官军校尉分调附近卫所凡王王府监系及拘留造作一应之人皆释之
　　○辛亥以秦王尚炳将归  上召其从臣谕之曰王前在国中言动时有错谬朕遣书诫之颇闻克自省改今日见王应对进退循循合度甚适朕意此皆尔等辅导之力长史以下皆叩首曰此由王天资之羙克奉  陛下圣训臣等庸愚实无所效力  上曰羙玉非资良工不适为器嘉木非得良匠不适为材人之成德亦然尔等宜益尽心辅王虽小过必＜矢见＞正之虽小德必助成之谓小过无害驯至于大过谓小德无益驯至于无德不可因循但和平以导之从容以入之积以诚意未有不相信者王能修善行汝曹亦有令名其往勉之  命赐纱衣人一袭道里费视常例加倍
　　○修灵谷寺
　　○壬子四川马湖府土官知府安本等来朝贡马赐之钞币
　　○甲寅秦王尚炳辞归宴如初至赐之白衣钞币
　　○置北京卢龙卫经历司经历一员
　　○丙辰  命兵仗局造铳一万七百箭十有二万五千备御边之用
　　○吏部尚书兼詹事府詹事蹇义等引奏齐府教授叶坦等三人谓齐王所为不道坦等不能辅导为善匡救其过宜寘于法  上曰齐王凶悖出于天性如暴虎虽槛之不驯曲木虽揉之不直皆性然也中人以上闻善则从下愚之资虽教不善齐王朕弟于情至亲扳于艰难困苦之中而纳诸富贵安乐之地恩亦不薄及闻其所为之非诚心以告之温辞以戒之反覆谆切至于六七尚无一毫听纳之意况肯从其下人之言乎刑法之施为恶者不使幸免无恶者不以妄加庶几有所劝惩前日齐府僚属从王来京者朕已察其奸邪数人寘之于法坦等皆先自归朝廷陈告毋一概论之
　　○宁夏总兵官左都督何福奏陕西神木县在绥德卫之外七百余里盖极边冲要之地虏之所常窥伺者洪武中每岁河冻调绥德卫官军一千往戍后设东胜卫又在神木之外遂罢神木戍兵今东胜卫率调永平遵化神木虽如旧戍守然兵少不足以制寇且县治在平地四山高峻寇至凭高射城中难为捍卫县城东山有古城颇险峻且城隍坚完请移县治于彼益兵戍守为便  上从其言命于绥德卫再调一千户所往戍守
　　○丁巳哈密忠顺王脱脱祖母速哥失里及头目各遣人谢罪言脱脱已复王位脱脱亦遣陪臣谢恩  上命遣使赍  敕各戒谕之
　　○云南胜冲守御千户所千户孟景贤等自古大剌还土酋泼的那浪遣目选马撒等偕来贡方物中官杨瑄与景贤等赍诏往抚谕之泼的那浪见使者不下拜瑄等曰  大明天子遣使抚谕四夷尔迎诏使不拜何也泼的那浪怒曰吾处此土知受拜而已焉知拜人遂徙置瑄等南难河拘留不遣瑄等亦不屈其左右言于泼的那浪曰中国使臣以恤我来我乃悖之我之不直如中国举云南全师以向我譬以铁挝击鸡卵能膺其锋耶泼的那浪惧乃礼谢使者先遣头目选马撒等随景贤朝贡继遣头目独金不剌等护送瑄等还且贡物方谢过而大古剌所属诸酋长皆遣使朝贡
　　○戊午升金吾左卫千户刘兴为本卫指挥同知
　　○先是有告故驸马都尉富阳侯李让家人中盐虚买实收者  上命付锦衣卫鞠之锦衣卫覆奏告者不实  上命六科给事中孙琳等共审之曰毋加榜苔务得实情既而琳等还白诘得富阳侯家人实贿锦衣卫官  上曰富阳侯之子朕外孙孰敢诬之朕但虑锦衣卫故抑告者初不虑其纳贿命付都察院鞠之于是侯之子恳谢过丐免  上曰法度于天下共之岂为私亲废尔曹政当奉法保恩岂可恃恩挠法夫欺谩以苟利与贿赂以逃刑虽尔曹亦不可得免况尔家人乎遂召都察院臣谕曰宥罪可施于疏贱而贵近不可挠免行法必先于贵近则疏贱可以知警富阳侯家人其治之如律
　　大明太宗文皇帝实录卷五十四


大明太宗文皇帝实录卷五十五
　　永乐四年六月乙未朔日有食之时阴云不见礼部尚书郑赐等言此  圣德所感召清明日率百官表贺  上曰正朕恐惧修省之际何可贺对曰宋时盛有行之者矣  上曰于此一方阴云不见天下至大他处见者多矣且阴阳家言日食而阴云不见者水将将灾以此言之可贺乎乃止
　　○庚申诏各处安抚司首领皆定为吏目时吏部言职掌内安抚司俱从五品设首领官知事一员而洪武中有设吏目奏请定制故有是命
　　○吏科都给事中黄耕终母丧来朝改礼科都给事中
　　○辛酉工部言湖广蕲州广济县武家穴等处江岸为水冲决宜发民修筑从之
　　○北京刑部尚书黄福左侍郎张思恭有罪谪为办事官命随成国公朱能等立功
　　○壬戌长河西哈萨铁寺乌思藏剌麻领卜赤劄思巴口□鸡噋思等来朝贡马赐之钞币
　　○癸亥置湖广容羙忠建施南散毛四宣抚经历知事各一员龙潭忠峒高罗三安抚司唐崖木册并云南剌次和瓦曾之革甸香罗孟琏七长官司流官吏目各一员设临安府部旧村菁口关二巡检司
