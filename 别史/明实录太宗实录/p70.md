<!-- { "loadSidebar": true } -->
　　○庚寅尚师哈立麻奉命率僧于灵谷寺建普度大斋资福  太祖高皇帝  孝慈高皇后竣事赐哈立麻金百两银千两钞二千锭彩币表里百二十马九疋灌顶圆通善慧大国师哈师巴罗葛罗思等各银二百两钞二百锭彩币十马三疋余徒众赐赉有差  敕广西总兵官都督同知韩观曰柳浔二州诸蛮作乱尔于交阯缘途各堡措置毕即移兵剿捕仍严禁军士惟诛恶逆勿虐及无辜  黜翰林院学士兼右春方大学士解缙为广西布政司右参议改左春坊左中允尹昌隆为礼部主事
　　○辛卯夜有星出天厨大如弹丸青白色流五丈余发光如鸡子大东北行至近浊
　　○壬辰鞑靼雅卜哈等七人来归命为宁夏卫百户镇抚赐白金钞币有差  降尚宝司丞袁忠彻为中书舍人  有虎贲士百余人公差至外府其从者掠民财府官出榜禁戢军卒无害民乃其职当然汝沮之是沮朝廷法令汝虽系不掠民财是汝从人安得不知知而不约束与自掠何异命法司以虎贲士及其从者悉治之如法  夜月犯井宿东扇北第一星
　　○癸巳  敕征讨安南总兵官新城侯张辅等曰师克安南之日其境内才德贤知之士及有一善可称一艺可用者广为询问悉以礼遣送赴京
　　○甲午  皇后千秋节命妇朝坤宁宫赐宴
　　○乙未命都指挥佥事孙志置山西都司事
　　○丙申广东布政司右参议吕惟得有罪罢仍命冠带办事
　　○戊戌朵颜卫头目把秃率妻子来朝把秃自陈其母久居北京乞往省视命礼部赐之袭衣路费令就居北京侍母如欲俱还朵颜者听
　　○甲辰夜月犯天江中星
　　○乙巳赐黑龙江镇失河等处来朝女直野人鞑靼头目万户苦康哈等宴于会同馆
　　○丙午升武城左卫指挥使马丑儿为都指挥佥事命金吾左卫故千户李聚侄茂袭升本卫指挥佥事以聚靖难时战殁故也  复设五峰石宝长官司隶湖广都司初大军征蛮蛮民皆窜匿长官司遂废至是长官张仲山子再武陈谦珉子斌等乞复旧以抚辑其众从之命再武为长官斌为副长官赐印章冠带
　　○丁未婆罗国王遣使莫刺加遁等贡玳瑁玛瑙砗磲等物赐钞纻丝纱罗有差
　　○戊申代王桂第三子生赐名逊＜火宁＞
　　○辛亥修淮安仓并淮堤
　　○壬子馆觉灌顶国师宗巴干即南哥巴藏卜及劄思木都指挥使撒力加监藏等遣劄思巴儿监藏等六十一人贡马赐劄思巴儿监藏等钞一千二百锭白金五百两彩币九十五表里及纻丝绢衣有差
　　○癸丑女直野人头目巴思答木咬纳等五十人来朝置阿赐山随满河撒秃河忽兰山古鲁浑山五卫命巴思答木咬纳等为指挥佥事镇抚千百户赐诰印冠带袭衣及钞币有差  夜有星大如盏赤色有光出牛宿东行至游气中  甲寅以北京保定真定所属州县水蠲其粮三万二千三百一十五石刍五十九万五千六百七十二束
　　太宗文皇帝实录卷六十四
太宗文皇帝实录卷六十五
　　三月乙卯朔丙辰擢博兴县学训导杨衷为广西道监察御史时衷奏御史姜迪与有司交通故有是命  复设东乡五路安抚司命谭忠为安抚隶施南宣抚司石梁下峒椒山玛瑙水尽源通塔坪三长官司俱隶容美宣抚司命向潮文刘再贵唐思文为长官洪武初各于其地设置治所后蛮民梗化遂废时谭忠等以故官子侄来朝奉请复设遂从之  琉球国山南王汪应祖遣使忝赖结制等来朝贡马及方物赐钞币有差
　　○丁巳封楚王桢第六女为安乡郡主命魏宁为中泰大夫宗人府仪宾以主配之宁留守中卫千户敬之子也  封尚师哈立麻为万行具足十方最胜圆觉妙智慧善普应佑国演教如来大宝法王西天大善自在佛领天下释教赐印诰及金银钞彩币织金珠袈娑金银器皿鞍马命其徒孛隆逋瓦桑儿加领真为灌顶圆修净慧大国师高曰瓦领禅伯为灌顶通悟弘济大国师果栾罗葛罗监藏己里藏卜为灌顶弘智净戒大国师皆赐印诰银钞彩币等物宴于华盖殿
　　○己未  命故大宁都指挥同知滕安弟定袭兄旧职为金吾左卫指挥使
　　○庚申设四川播州宣慰司僧纲司  都察院言驸马都尉胡观党比李景龙怨望朝廷潜蓄异志当诛命下狱
　　○辛酉设马剌长官司隶四川行都司
　　○甲子工部尚书宋礼言有大木数株不藉人力一夕出天谷达于江盖山川之灵相之赐其山名神木山遣礼部郎中王羽祭之且建祠立碑命翰林院侍读胡广制碑文  是日征讨安南总兵官新城侯张辅所遣招谕人莫邃等同江北等府安越等县耆老尹沛等千一百二十人诣军门言曰伏蒙给榜遍谕国中宣布  圣天子德意令官复原职军复原伍民复原业访求陈氏子孙嫡而贤者一人为之奏请复其王爵以主国人谨分诣诸处宣布抚谕官吏军民安业如故惟陈氏子孙向被黎贼歼夷已尽无有遗类莫可继承安南本古中国之地其后沦弃溺于夷俗不闻礼义之教幸遇  圣朝扫除凶孽军民老稚得睹中华衣冠之盛不胜庆幸咸赖复古郡县庶几渐革夷风永沾  圣化邃谨同耆老人等具表文一通请献于朝以达下民之情总兵官新城侯张辅等亦以为黎民父子旦夕就诛而诸府县皆已平定宜有所统以抚治其民即日遣人驰上奏之
　　○乙丑设狭西甘肃左卫及庄浪卫僧纲司
　　○丁卯封馆觉灌顶国师宗巴干即南哥巴藏卜为获教王灵藏灌顶国师者思巴儿监藏为替善王国师号悉如故俱赐金印  诰命并谕怕木竹巴灌顶国师阐化王吉刺思巴监藏巴里藏卜同同获教王赞善王必力工瓦国师川卜千户所必里朵甘陇答王卫川藏等簇复置驲站以通西域之使令洮州河州西宁三卫以官军马匹给之仍赐阐化王等锦绮衣服命馆觉头目南葛监藏阿屑领占俱为朵甘行都指挥使司都指挥使阿卓南葛领占及灵藏头目鍞南干屑为都指挥佥事玉隆监藏沙加藏卜王隆星吉为都指挥佥事且汪加为卫镇抚赐都指挥使撒力加监藏都指挥同知奔薛儿加薛陇答卫指挥使巴鲁亦印诰白金彩币袭衣及茶各有差  南葛监藏者剌兀监藏之子也剌兀监藏洪武中率先朝贡授朵甘卫都指挥使及卒以弟著思巴儿监藏暂领其职至是南葛监藏并诸头目亦各遣人来朝贡马故有是命  夜有星大如鸡子青白色尾迹有光出天市东垣外东北行入天津
　　○己巳黑龙江等处女直野人头目早哈虎失忽等百七十人来朝贡马置考郎兀亦速里河二卫命早哈为指挥使虎失忽为指挥佥事余各授官赐印诰冠带袭衣及钞币有差  设襍谷寨安抚司达思蛮寨长官司命头目曩申为襍谷安抚僧其卜为达思蛮副长官俱赐印及冠带袭衣时曩申等来朝贡马故有是命  鞑靼僧耳亦赤也儿吉你儿灰等来朝各赐银钞文绮袭衣命礼部宴劳之
　　○庚午修山川坛  哈密忠顺王脱脱遣人贡马  上复遣使戒谕脱脱令孝以事亲忠以事朝廷善抚下人毋令失所并赐脱脱绮帛  升狭西都指挥佥事刘昭为都指挥同知  东昌府言卫河堤岸自临清至渡口驲溃决凡七处命工部遣官修筑  夜月犯房宿北第一星
　　○辛未敕都指挥同知刘昭何铭等往西番朵甘乌思藏等处设立站赤抚安军民
　　○壬申守卫官有于皇城下口诵经不辍者  上闻之召至谕之曰尔爵禄自诵经得之耶身备宿卫不于此时用心防奸乃一心诵经可乎若意欲脩善当存心忠孝不越分违法自然有福如无是数者而望有福无祸得乎若闲暇之际口欲诵念则  太祖皇帝御制文武大诰等书其中皆趋吉避凶保富贵之道尔取读诵亦于身家有益矣今后若仍于宿卫之所诵经者必罪不宥  癸酉  命礼部选国子生蒋礼等三十八人隶翰林院习释书人月给米一石遇开科令就试仍译所作文字合格准出身置馆于长安右门之外处之  置湖广镇远卫臻剖六洞横波长官司流官吏目一员  礼部右侍郎戚存心有罪诛存心先坐泄漏机密  上姑宥之至是暮夜  上御右顺门急召礼部官召命及庭存心灭烛趋避暗室中  上久待不至召者还奏之廉问得实遂诛之
　　○甲戌遣鞑靼僧耳亦赤也儿吉你儿灰等还命赍彩币赐鞑靼太师右丞相马儿哈咱及头目脱火赤等敕宁夏总兵官左都督何福及将边将曰耳亦赤也儿吉你儿灰等还道经边城宜厚待而遣之令人护送出境又密谕福及宋晟曰耳亦赤乃鬼力赤之师或言此必鬼力赤所遣盖鬼力赤欲西向与瓦剌战将徒其家属近南而畏备边官军袭之故遣来以缓官军之出或言鬼力赤欲归附而未决故先遣来窥觇朝廷之意又有言虏将后至剽掠边境者卿等更当审计备之  泰宁卫都指挥佥事忽剌班胡遣子阿剌哈率所部六十人来朝贡马赐钞币袭衣遣还
　　○乙亥置北京抚宁卫经历司经历一员  卜鲁丹河木□急勉赤钦真河可木山等处女直野人头目管秃阿合木哈刺不花等来朝赐钞币袭衣
　　○丙子吏部言詹事府六品以上正佐官三年考满宜如太常寺等衙门官例不考俟九年奏请黜陟其主簿录事通事舍人系属官宜如六部等衙门属官例考核从之
　　○丁丑设云南府僧纲司及晋宁嵩明安宁昆阳四州僧正司
　　○戊寅擢新淦县学训导吴嘉靖为左春坊左中允大治县知县于贤为广西道监察御史
　　○己卯赵王高燧还北京赐赉甚厚其从官赐钞有差  女直野人头目贾虎失帖思哈等四十七人来朝置野儿定河卜鲁丹河二卫命贾虎失等为指挥同知佥事卫所镇抚千百户赐诰印冠带袭衣及钞币有差
　　○庚辰设云南腾冲龙川江南甸罗卜思庄四驿悉隶腾冲千户所  夜有星大如盏青白色光烛地出天庙西南行至近浊二小星随之
　　○辛巳改上林署为上林苑监以中官相兼任用置左右监正各一员正五品左右监副各一员正六品左右监丞各一员正七品首领官典簿三员正九品设良牧蕃育林衡嘉蔬川衡冰鉴及典察左右前后十置署署典署一员正七品署丞二员正八品录事二员正九品  是日征讨安南总兵官征夷将军新城侯张辅左副将军西平侯沐晟等败黎贼于富良江初辅等追贼至胶水县闷海口贼败而逃其地下湿不可驻兵遂议还师诱贼至咸子关筑堡令都督柳升守之至是升报贼入富良江辅等遂往击之贼舟联亘十余里陆路又以精劲数万来战官军两岸夹攻之贼以海艘横截江中而用划舡载木立栅以拒官军辅乘栅未备躬督将士力战贼不能支升等继以舟师横击之贼大败生擒伪工部尚书阮希周斩其伪翊卫将军胡射等及将卒数万人江水为赤乘胜长驱至黄江直抵闷海口获贼舟无算黎贼父子仅以数小舟脱身遁去伪吏部尚书范元览大理卿阮飞卿千牛卫将陈日昭华頟将军黎威等皆诣辅降  夜有星大如盏青白色有光出天市东垣东南行至近浊
　　○癸未赐文武百官西洋及高丽布有差特命翰林院侍读黄淮胡广侍讲杨荣杨士奇金幼孜赐同尚书
　　○甲申诏北京今岁夏税及永乐三年赦前所负租税课程赃罚等物悉输钞  麓川平缅所隶孟外头目刀发孟来朝贡象及金器赐之钞币
太宗文皇帝实录卷六十五


太宗文皇帝实录卷六十六
　　永乐五年夏四月
　　○酉朔享  太庙
　　○丙戌兴平王尚火□舟永寿王尚灶来朝  命  皇太子宴之
