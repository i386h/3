<!-- { "loadSidebar": true } -->
　　○丁亥  上命行在礼部自明年正月初一日始正北京为师不称行在各衙门印有行在字者悉送印绶监令预遣人取南京衙门皆加南京二字别铸印遣人赍给
　　○戊子
　　○夜月犯轩辕右角星
　　○乙未
　　○山东青州府诸城县进龙马县民尝有牝马牧于海滨者一日云雾晦冥有物蜿蜒与马接至是产驹驎臆肉鬉体具龙文其色青苍盖龙马云
　　大明太宗文皇帝实录卷二百二十九


大明太宗文皇帝实录卷二百三十
　　永乐十八年冬十月丙申朔享  太庙命皇太子行礼
　　○丁酉
　　○榜葛剌国头目者剌里丁遣使赛亦得马哈麻等贡名马赐之钞币
　　○庚子  敕召周王橚以明年二月至京先是河南中护卫军丁俺三等屡告橚谋不轨  上未之信遣人询察非妄故有是命△夜有星如鸡子大赤色尾迹有光出五车西北行入上台
　　○乙巳
　　○擢漷县县丞张黻为中书舍人△古麻剌朗国王干剌义亦敦奔率妻子陪臣随太监张谦来朝上表贡方物命礼部宴之赍如苏禄国王
　　○己酉
　　○金堂郡主薨讣闻赐祭遣官治丧葬主蜀献王第八女也△夜月犯毕宿星
　　○壬子  皇太子发南京
　　○乙卯
　　○湖广辰州府同知刘叔毖卒叔毖庐陵人博学有文外和易而内廉介初为沅陵知县以爱民为务致勤绥抚县介溪峒先是民多困徭役窜山谷叔毖至计其丁赀而役之加以抚绥民悦流徙者悉归业有争讼不治以法为开谕再三心服而后遣之官市物于民未尝急索民得从容应命而免于价俑之患升北京刑部员外郎时置刑部未久且兵机相仍之后庶务丛脞而工曹尤甚凡中外造作材物率取具焉重作役者皆中官气势不可近六六曹官往往被棰系叔毖以廉勤独见礼于事或叔毖言不可輙已召脩永乐大典为副总裁其去沅陵六年矣沅陵民累累陈乞还叔毖遂升辰州府同知一州七邑之民得叔毖如得父母及建北京宫殿率郡民就役岁余卒于北京郡民在役者皆悲慕之具殓祭役满而归相率载其丧葬辰州叔毖存心后临事果处人诚居官盖多惠政云
　　○丙辰
　　○古麻剌朗国王干义亦敦奔言虽为国中所推然未受朝命幸赐之诏仍其旧号封之给印诰冠带仪仗鞍马文绮纱罗金织袭衣赐王妃冠服及其陪臣等各赐彩币表里有差△是日  皇太子过滁州登琅琊山指示学士杨士奇曰此醉翁亭故址也因叹欧阳脩立朝正言不易得今人知爱其文而知其忠者鲜矣盖  皇太子为文章尤善脩每曰三代以下文人独脩有雍容和平气象尤爱其奏议切直尝命刊脩文以赐群臣且谕之曰脩之贤非止于文卿等当考其所以事君者而勉之
　　○庚申
　　○交阯总兵官豊城侯李彬遣交州后卫指挥使方政追贼黎利遇于老挝忙心河败之利遁走
　　○壬戌  命都指挥佥事冯兴镇定州崔聚守紫荆关指挥使何虎掌定州卫事俱赐钞六十锭
　　○癸亥
　　○甘露降  孝陵松柏  皇太孙采荐  宗庙遣人表献
　　大明太宗文皇帝实录卷二百三十
大明太宗文皇帝实录卷二百三十一
　　永乐十八年十一月乙丑朔
　　○钦天鉴进永乐十九年大统历  上御奉天殿受之颁赐诸王及文武群臣△署中都留守司事都指挥同知张礼卒礼庐州巢县人父名长安卫百户名老礼代之洪武中升遵化卫千户从  上平内难累升山西都指挥同知已而命署中都留守司事在任十有六年军律严明人皆畏服至是暴疾卒子琦袭凤阳中卫指挥使
　　○丙寅
　　○改浙江布政司左参政矾镇右参政程禧于湖广布政司升监察御史李旭为湖广按察司王增为副使△是日  皇太子过凤阳谒祭  皇陵毕周步陵旁望  仁祖淳皇帝所遗石农器顾侍郎张学士杨士奇曰国家帝业所自也徘徊久而后退既退陵下耆老进谒悉赐酒馔慰劳之有知  太祖龙兴时事者留从容与语至夕加赐优厚已而顾士奇等叹曰知当时者益鲜矣盖  皇太子重  祖宗事率如此
　　○丁卯
　　○上谓行在兵部尚书方宾曰明年改行在所为京师凡军卫合行事宜其令各官议拟以闻于是行在左军都督薛禄掌北京后军都督府其簿书宜付后军都督府承长印送礼部销夜巡铜牌门禁锁钥付中军都督府掌出关勘合令中军都督府编置兵部公同用印送印绶监收别置文簿付各关为验凡出关者通政司具奏赴印绶监填给勘合照验金吾左等十卫已为亲军指挥使司其行移并守卫官军俱合依南京上十卫例其各卫官军今在南京及行在卫分者俱合取入原卫上直守卫南京留守五卫每卫改官军一半来北京开设留守五卫仍属五府分守城门及更番点闸皇城四门北京牧马千户所候调南京军至并之常山三护卫见在北京其文移合依安东中护卫例悉从之  命兵部以孝陵济川广洋水军左右江阴横海天策英武飞熊广武应天等卫留守南京神策镇南饶骑沈阳虎贲豹韬龙骧鹰扬兴武龙虎武德和阳潘阳右等卫调守北京留守中左右前后五卫官军分守南北二京
　　○戊辰  上以明年御新殿受朝诏天下曰开基创业兴王之本为先继体守成经国之宜尤重昔朕  皇考太祖高皇帝受  天明命君主华夷建都江左以肇邦基肆朕缵承大统恢弘鸿业惟怀永国眷兹北京实为都会惟  天意之所属寔卜筮之攸同乃做古制狥舆情立两京置  郊社  宗庙创建宫室上以绍  皇考太祖高皇帝之先志下以贻子孙万世之弘规爰自营建以来天下军民乐于趋事天人协赞景贶骈臻今已告成选永乐十九年正月朔旦御奉天殿朝百官诞新治理用致雍熙于戏天地清宁衍  宗社万年之福华夷绥靖隆古今全盛之基故兹诏示咸使闻之
　　○己巳
　　○擢教授张举训导吴鼎冠带举人柯暹监生朱礼俱为户科给事中教谕杜本成广王罃秀才彭彦虎余孟贞为礼科给事中秀才郑得皎俞得济俱为兵科给事中监生龙源彭璟俱为工科给事中秀才丘宗舒伯治潘吉骆福杨玹汪樵潘谦俱为中书舍人升遂昌县学训导汤新为宗人府经历监察御史王果为湖广按察司副使兵科给事中汪渊为云南按察司副使改应天府尹顾佐于顺天府广东右布政使李汝器于贵州布政司河南右参政阮嗣于交阯布政司山西按察司佥事张思安于湖广按察司
　　○壬申
　　○谪辽东都指挥李信等巡边以其守备不严致寇入境也
　　○癸酉
　　○冬至  上御奉天殿受朝贺大宴文武群臣及四夷朝使
　　○祭  孝陵命皇太孙行礼
　　○甲戌
　　○革北京苑马寺先是悉用军士畜马比调军士保安守备马悉散民间畜牧故罢苑马寺及其六监二十四苑
　　○乙亥
　　○遣官赍敕召  皇太孙期十二月终随  皇太子至北京△增置霸州文安县县丞主簿
　　○壬午
　　○革北京刑部并所属吏户礼兵刑工六曹清吏司照磨所司狱司其属官俱调用及革行在户部刑部并南京户部刑部之北京清吏司行在都察院并南京都察院之北京道刑部增置云南交阯贵州三司改北京行太仆寺为太仆寺北京国子监为国子监北京刑部所属顺天等八府保安隆庆二州并直隶京师宝钞提举司承运库行用库广盈库张家湾盐仓检校批验所俱隶户部会同馆大通关俱隶兵部北京刑部工曹清吏司织染所杂造局卢沟桥通州白河三处抽分竹木局俱隶工部北京五城兵马指挥司析为东城西城南城北城中城五兵马指挥司革北京光禄寺及大官良酝掌醢珍羞四署△升山东安丘县知县张旟为山东布政司左参议县丞马撝为右参议并赐钞币袭衣先是反贼宝鸿等攻围安丘甚急城中素无兵备旟撝仓卒民男女婴城死守贼不能攻而官军继至贼败走事闻  上曰将帅虐民纵贼县官能御贼保民人但坚志奋力何事不济旟等宜宠异之故有是命
　　○甲申  命张成为羽林前卫指挥使成父义初为指挥同知升浙江都指挥同知卒成应袭指挥同知  上特命指挥使
　　○乙酉  皇太孙发南京
　　○丁亥
　　○广东布政司言雷州海康遂奚二县今夏飓风暴雨海水涨溢伤民禾稼田租无徵者千六百余石悉免之
　　○己丑
　　○秦府仪宾吴伦以罪追夺诰命免为民△是日  皇太子过邹县见民男女持筐盈路拾草实者驻马问所用民跪对曰岁荒以为食  皇太子恻然稍前下马入民舍视民男女皆衣百结不掩体灶釜倾仆不治叹曰民隐上闻若此乎顾中官赐之钞而召乡之耆老问所苦具以实对辍所食赐之时山东布政使石执中来迎责之曰为民牧而视民穷如此亦动念否乎执中言凡被灾之处皆已奏乞停今年秋税  皇太子曰民饿且死尚及徵税耶汝往督郡县速取勘饥民口数近地约三日远约五日悉发官粟赈之事不可缓执中请人给三斗曰且与六斗汝毋惧擅发廪吾见  上当自奏也
　　○辛卯
　　○夜月掩金星
　　○壬辰
　　○真定府曲阳县人杨得春蔚满圈等以妖术惑众伏诛得春等素不事产业不服役官府有司将治其罪得春变黄冠服满圈削发披僧衣俱逃入晋州以妖术妖书符咒惑众自称善治兵甲能令人飞行十里遂聚无赖号五百罗汉谋作乱事觉有司捕获械送京师即日皆弃市家口财产没官
　　○癸巳
　　○赐文武群臣金织纻丝表里各一特命文渊阁大学士兼翰林院学士杨荣幼孜赐同尚书
　　○是月赈山东青莱平渡等府州县被水饥民凡十五万三千七百三十四户给粟四十七万九千壹百七十石
大明太宗文皇帝实录卷二百三十一


大明太宗文皇帝实录卷二百三十二
　　永乐十八年十二月乙未朔
　　○己亥  上视牲南郊
　　○命贵州思南等八府所选贡生员李正等送国子监进学赐赉如云南生例
　　○壬寅腊日赐文武群臣宴
　　○甲辰  命故广宁伯刘荣男湍袭广宁伯
　　○升行在都察院左副都御史李庆为工部尚书右副都御史王彰为右都御史翰林院修撰罗汝敬为侍讲大名府知府顾鼎为福建布政司右参政长芦盐运司同知贾杲为福建布政司左参议监察御史叶贞为江西按察司副使胡良诚为河南按察司副使行人程远为贵州按察司佥事改山西右参议庄谦才于湖广布政司
　　○设广积通积抽分竹木二局各设大使二员副使五员俱隶工部
　　○夜月犯毕宿大星
　　○丙午升中书舍人鲍麟为户科给事中唐胜及序班张斌俱为尚宝司丞
　　○丁未  命中军都督陈恭掌中都留守司事
　　○戊申擢河南中护卫军丁俺三为锦衣卫指挥佥事赐姓名赵诚以其告周王橚不轨得实也
　　○庚戌  上以将行南郊祀礼命法司出系囚输役赎罪
　　○癸丑顺庆郡玉薨讣闻赐祭命有司治丧葬主蜀献王第十女也
　　○行在兵部尚书方宾言守卫官军旧有定数午门端门承天门长安左右门俱系金吾旗手府军虎贲宿卫今因别有选调其数不足宜增羽林济川济阳燕山四卫军士相参宿直从之
