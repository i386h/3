<!-- { "loadSidebar": true } -->
　　○丁亥享  太庙  是月升指挥使朱真唐敬为大宁都指挥佥事  超授总旗苏斌锦衣卫指挥佥事初斌为仪卫司校尉随征渡江累著勋绩而有司失其籍至是自陈故有是命  赐右军都督同知高成  致仕  置辽东金州旅顺口望梅埚左眼右眼三手手山西沙州山头爪牙山敌台七所  是岁天下户九百八十二万二千七百五十七口五千一百八十七万八千一百七十二赋税粮三千二百五十一万一千二百七十石布帛一百七十二万三千九百二疋丝绵二十二万七千三十五斤绵花绒二十四万一千七百十有五斤课钞千五百七十五万七千二百四十三锭金千四百一十两银二十八万五百二十三两珍珠大八百八十颗小一石四斗一升铜钱二千八百五十贯铜二千五百五十五斤鉄四十九万三百九十八斤铅七万四千六百五十三斤朱砂千四百九十九两海＜贝巴＞三十三万三千三百八十九索茶百二万一千九十六斤盐百三十八万六千四百九十三引屯田子粒九百三万一千九百七十石马三十六万八千七百五匹  馈运北京粮二百八十一万三千四百六十三石  交阯供绢千六百六十八疋漆二千斤苏木千五百斤翠羽二千□□丘扇一万沉速安息等香二十三品
　　大明太宗孝文皇帝实录卷一百八十三


太宗文皇帝实录卷一百八十四
　　永乐十五年春正月戊子朔  上御奉天殿受朝贺大宴文武群臣及四夷朝使  夜有星如盏大青白色光烛地出天仓西南行至云中
　　○庚寅辽王植沈王模来朝宴于华盖殿赐其从官宴于中右门
　　○癸巳享  太庙  宁王权来朝宴于华盖殿赐其从官宴于中右门
　　○神僧传成  上尝阅释氏书采往昔名僧功行之超卓者辑为一编名神僧传至是成亲制序冠之曰神僧者神化万变而超乎其类者也然皆有传散见经典观者猝欲考求三藏之文宏博浩汗未能周遍是以世多不能尽知而亦莫穷其所以为神也故间繙阅采辑其传总为九卷使观者不必用力于搜求一览而尽得之如入宝藏而众美毕举遂用刻梓以传昭着其迹于天地间使人皆知神僧之所以为神者有可徵也书此于编首概见其大意云尔命锓梓以传
　　○甲午以大祀南郊  上御奉天殿文武群臣受誓戒
　　○丁酉大祀  天地于南郊  上还御奉天殿群臣行庆成礼  是日立春
　　○戊戌以郊祀礼成大宴文武群臣及四夷朝使
　　○己亥岳阳王孟爟妃刘氏薨讣闻遣官赐祭命有司治丧葬  设辽东建州卫僧纲司命本土僧搭儿马班为都纲
　　○庚子辽王植沈王模还国宴如初至各加赐赉其从官赐钞有差
　　○壬寅永安公主薨讣闻  上深悼之时初举张灯宴遂罢之辍视朝四日赐祭命有司治丧葬主  上之长女母仁孝皇后主性慈慧读孝经女戒诸书通大义孝敬勤俭不以富贵自矜洪武二十八年封永安郡主下嫁仪宾袁容永乐元年十月进封公主仍居北京比  车驾至京师闻主疾危遣名医驰驿视之不及薨是月乙未云
　　○癸卯蜀王椿来朝以永安公主故停要  四川按察使石璞以罪下狱死
　　○甲辰楚王桢等各上议谷王橞罪曰自古封建亲王欲其藩屏国家如其自作不靖未有不至灭亡钦蒙条示谷王橞谋逆事俾仪其罪桢等谨议得橞违弃  祖训阴结恶党谋为不轨此  天地之所不容  祖宗之所不佑国法之所不恕者按法诛之允协舆论惟  大兄皇帝陛下裁处  上谓侍臣曰诸王议治以国法固是正论然朕于同气宁失之厚侍臣对曰橞既背恩叛义  陛下又安得以私亲废公法  上曰朕思所以处之
　　○丁未安王楹来朝蜀王椿还国赐蜀王银三千两钞六万锭米万石各色纻丝五百疋纱罗各二百五十疋绢千疋兠罗锦六十条苏州五千斤胡椒三千斤马一百五匹鞍二副火者百人其从官赐钞有差
　　○庚戌改交阯前演州府之葵州隶清化府贵州之镇远铜仁二税课局为税课司初镇远为州铜仁为长官司及陛为府而二税课局犹仍旧至是改焉
　　○壬子晋王济熿来朝  命平江伯陈瑄充总兵官率领官军儹运粮储并提督沿河运木赴北京
　　太宗文皇帝实录卷一百八十四


太宗文皇帝实录卷一百八十五
　　永乐十五年二月戊午朔  命韩宪王第二子襄陵王冲炑第四子冲烋晋王长子美埙冠
　　○毛怜卫指挥使猛哥不花车里土官刀暹答孙刀弄等来朝贡马命礼部宴赉之  遣内官乔来喜等赉佛像佛经金银法器彩币等物往乌思藏赐正觉大乘法王昆泽思巴  乌思藏大国师释迦也失遣人贡马赐佛像法器彩币等物
　　○己未楚世子孟烷来朝  命车里故宣慰使刀暹答孙刀弄袭宣慰使伫子刀双孟为本司同知从土人所请也
　　○庚申占城国王占巴的赖使臣谢那该等辞归命礼部赐占巴的赖大统历及文绮二十六疋
　　○辛酉右军都督佥事张钦卒钦邳州睢宁人初为卒隶燕山左护卫有膂力善骑射从  上平内难每战常被甲持戈突阵而前所向无敌埧上白沟之捷钦与有功累升都指挥佥事进骠骑将军右军都督佥事永乐八年以罪命从成安侯郭亮开平立功至是以疾还京卒遣官赐祭追赠奉天翊卫宣力武臣特进荣禄大夫柱国新泰伯谥刚勇孙荣袭金吾左卫指挥使同时有周长者泗州天长县人善骑射初为燕山中护卫卒  上举义靖难战白沟东昌藁城皆为与有功累升北平都指挥佥事进左军都督佥事奋勇善战与钦相将及卒追封奉天翊卫宣力武臣特进荣禄大夫柱国莱阳伯谥忠毅
　　○壬戌晋王济熿还国赐赉甚厚其从官赐钞有差  云南鹤庆军民府顺州知州王义言州虽系蛮夷然归附以来沾被圣化三十余年声教所暨语言渐通子弟亦有俊秀请建学教育庶几人材可成从之
　　○癸亥楚世子孟烷辞归赐以钞币  谷王橞以谋逆削爵为庶人革其护卫及长史司等衙门赐敕谕橞曰尔顽狠凶悖弃灭天伦造为反逆赖  天地眷祐  宗社之灵蜀王忠孝发尔阴谋罪状显著诸王群臣咸请明正国法尚念至亲曲加宽贷今削尔王爵降为庶人以全余生朝廷于尔恩甚厚矣其深省之  山西布政司左布政使周璟右布政使张春参政李冲张璘有罪逮至命释之
　　○甲子安王楹还国赐以钞币等物其从官赐钞有差  脩含山公主府
　　○丙寅江西按察使裴承祖卒承祖湖广长阳县人洪武中由国子生擢监察御史升浙江按察使坐事免永乐二年用荐起为江西按察使为政宽和然碌碌循众无所建明云
　　○丁卯遣官释奠先师孔子  命丰城侯李彬佩征夷将军印充总兵官往镇交阯且谕彬曰交阯本中国地其人皆朝廷赤子朕怀抚绥勤于夙夜尔久事藩邸忠厚谨饬简在朕心用是付兹重寄尤宜日亲贤人君子效古良将之所为审度事机区画有法庶副朕之委任  敕兵部尚书陈洽曰今命丰城侯李彬往镇交阯奠安边圉绥抚兵民尔谙彼人情可暂留赞襄俟有召回京
　　○戊辰祭  太社  太稷  遣官祭先农
　　○己巳  福清公主薨  上辍视朝三日赐祭命有司治丧葬主  太皇高皇帝第八女母安妃郑氏洪武十八年三月下嫁驸马都尉张麟云  建州左卫指挥猛哥帖木儿奏举其头目卜颜帖木儿速哥等堪任以职命为指挥千百户  浙江布政使邓谦有罪谪戍边
　　○辛未鲁王肇煇来朝
　　○壬申命泰宁侯陈圭掌缮工事安远侯柳升成山侯王通副之仍命礼部铸印给之制视都督府文曰缮工之印命吏部设经历司置经历一员从五品都事四员正七品
　　○甲戌肃王楧来朝  命掌缮工事泰宁侯陈圭成山侯王通兼掌北京行后军都督府事  河(（河）)[南]布政司左布政使周文褒右布政使王文振俱坐罪谪湖广均州为民
　　○乙亥鲁王肇煇还国赐之彩币等物其从官赐钞有差  升左春坊左谕德兼翰林院侍讲杨士奇为翰林院学士仍兼谕德鸿胪寺左寺丞严朝贡为本寺右少卿狭西布政司左参政李晟功为右布政使右布政使杨恭为左布政使盐运司同知姚永为广西布政司左参议广西布政司左参议陈善为河南按察司副使宁州同知陈文质为广东按察司佥事改浙江按察司佥事钱述于湖广按察司湖广按察司佥事罗贵素于广东按察司擢翰林院庶吉士胡启先为广西道监察御史  命故孝陵卫指挥使萧逊子显府军后卫指挥佥事曹真子敬袭父职  河间府沧州言州民有死其种马者有欠孳生驹者例应买偿而去年水涝田稼不登方有艰食之患愿以钞偿事下兵部议兵部言若全令偿钞恐民怠事宜令每群以三分之一输钞余仍追马从之命著为令
　　○丁丑修  孝陵殿宇  庆王＜木旃＞来朝  命靖江王守谦第三女为崇善郡君配桂林右卫千户李进之弟济其第四女为永淳郡君配桂林右卫千户王铭弟铎济铎皆授朝列大夫宗人府仪宾
　　○己卯升江西道监察御史康庆为四川布政司左参政礼科给事中尹醇为右参政  设八郎安抚司隶四川都司
　　○辛巳升四川天全六番招讨司吏目为天全六番招讨使司经历司经历其品秩视宣慰司经历
　　○壬午肃王楧还国赐纻丝五十疋纱罗各三十疋绢三百疋其从官赐钞有差
　　○癸未四川都指挥使郭赟有罪罚工役初赟在任多不律  上遣监察御史罗通按之赟以皮裘象笏赂通并以闻遂命罚役
　　○甲申黑龙江等处女直野人必里伊你宋昔□攵等来朝奏愿隶答罕山等卫戍守自效遂授指挥千户镇抚之职
　　○丙戌安出河等处女直野人哈刺苦出等来朝置亦东河亦速河二卫命哈刺苦出出咩哈为指挥使保迺刺忽等为副千户散只术等为百户孛南哥等为所镇抚赐诰印冠带袭衣及钞币有差
　　太宗文皇帝实录卷一百八十五


太宗文皇帝实录卷一百八十六
　　永乐十五年三月丁亥朔  上将巡狩北京命礼部定东宫留守事一常朝于文华殿视事其左右侍卫及在京各衙门官员人等启事皆如常仪其在外文武衙门合奏事具奏待报而行一近侍官内使传令旨处分事者所司行之仍具实奏闻一凡摄祭  天地及享  太庙祭  社稷风云雷雨山川之神如期斋戒敬谨严肃其祀典神祇太常寺预期具启遣官祭之一内外文武大小官员俱从行在吏部兵部奏请铨选一皇亲及军职王府护卫指挥长史等官并各处土官有犯俱奏请收问其在京文职官有犯堂上官奏闻待报五品以下具启收问在外文职官员有犯方面及四品以上官所司奏闻收问五品以下者具启问之余悉从永乐七年巡狩所定事宜  南海边地女直野人散成哈等来朝命散成哈为指挥佥事保孛路等为千户等官隶喜刺乌卫赐诰命冠带袭衣有差  交阯北江等府州县选贡生员邓得等至京命送国子监进学赐赍如云南生例初  上既平交阯即命郡县建学教养生徒至是始选贡焉
　　○己丑兴平王尚火□舟永寿王尚灴来朝
　　○辛卯湖广沅江县民王辰二妻陈氏一产三男事闻命如例优给
　　○甲午  命胡荣为光禄寺卿
