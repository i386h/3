<!-- { "loadSidebar": true } -->
　　○戊午  遣监察御史吴文等分行天下询察吏治得失及民间疾苦文等陛辞  上谕之曰百姓艰难有司蔽不以闻尔等受朕耳目之寄宜悉心咨访凡朝廷所差人及郡县官有贪刻不律者执之郡县官有阘茸不职及老病者悉送京师惟布政司按察司堂上官以状来闻毋枉毋纵必合公道军民利病宜一一奏来汝不恭命汝则有罪  敕谕内外诸司官曰祇奉天命统承  皇考太祖高皇帝鸿业简贤用能抚绥军民图臻治理尔文武群臣宜尽诚竭虑以副朕望今春阳维时宜布宽恤之令所有合行事条示于后一自永乐十一年十二月三十日以前民间递年亏欠税粮农桑及诸色课程盐课草束等项尽行蠲免一自永乐十二年十二月三十日以前递年倒死马驼驴骡牛羊等畜及亏欠芦柴未纳各项赃罚倍追叚疋未完一应钱粮物件尽行蠲免一天下课额自永乐十三年正月为始俱照永乐六年以前收办一各项造作除军需等项急用外其余不急之务悉皆停止一民间应有事故人户抛荒田土有司即从实开报除豁别召人承佃有系官田者照民田例起科一军官并旗军将军力士校尉舍人余丁为事犯笞杖徒流罪名自永乐十三年正月十八日以前发遣各处立功者尽行宥免复还职役一军官犯笞杖徒流罪名自永乐十三年正月十八日以前发遣各处充军养马种田等项者悉宥复职一文武官员并总小旗有为事已复职役住支俸粮并支半俸者俱照旧关支一逃军逃囚许令赴官自首与免本罪军还原伍囚还原配所一凡有军民利病及贪官污吏作弊害民者许诸人具实奏闻一军民中有怀材抱德或在下僚或隐山林许诸人荐举有司礼送赴京量才擢用
　　○庚申
　　○行在都察院右副都御史王彰劾奏监察御史李文凤擅罪军职宜正其罪命如律
　　○壬戌
　　○设保安州隶北京行部保安在居庸关外汉涿鹿县地方元为奉圣州后以地震改为保安国初移其民入关内州废至是  上以其地关塞要冲且土壤饶沃命复设州以有罪当迁谪者实之
　　○癸亥
　　○旌表顺天府大兴县民王万僧奴孝行以其继母疾刲肝和药以进母服之汗而愈县上其事故有是命
　　○甲子
　　○行在户部言漕运至者渐多请发民置仓贮之  上曰东作将兴不可役民民失春种则一岁之计废可令法司除死罪外出徒流以下定等第输作后不为例  密云中卫雨水坏城请命修筑从之
　　○丙寅  命武职大臣出镇丰城侯李彬往狭西忻城伯赵彝往徐州都督同知曹德往德州都指挥使李任往彰德都指挥同知李晟往宿州指挥使费瑾往真定指挥佥凌金□暠往扬州都指挥佥事施文指挥同知刘敬黄瑄往淮安  上谕之曰尔皆朕旧人此行寄以心腹须循理奉法爱恤军民能守己然后能爱人财者人之心不伤其财斯不失其心其往勉之  夜有星如鸡子大青白色光烛地出梗河东北行入天厨
　　○丁卯
　　○狭西都指挥佥事刘旺前坐抵换鞑靼贡马谪甘肃立功旺在途迁延不行觊望侥幸为法司所劾遂改谪开平从成安侯郭亮立功
　　○戊辰
　　○郢王栋妃郭氏薨讣闻遣官赐祭命有司治丧葬设淮安府常盈仓徐州广运仓德州广积仓并置大使副使各一员
　　大明太宗孝文皇帝实录卷一百六十
大明太宗孝文皇帝实录卷一百六十一
　　永乐十三年春二月己巳朔  浚杨州府瓜州埧河道一至瓜州巡检司一至江口通六百余丈
　　○庚午  命禅师缘旦监锉为灌顶慈慧妙智大国师领占端竹为灌顶慧应弘济国师皆赐诰印
　　○辛未
　　○鞑靼答剌罕歹苏秃伯客帖木儿率家属来归赐予如例
　　○壬申
　　○和宁王阿鲁台遣使扯里帖木儿等贡马赐赉有差及还赐和宁王金织文绮表里  复羽林前卫指挥佥事张雄职先是雄子仁坐欺骗鞑官伏诛籍没其家雄坐累罢充军至是雄援恩例乞复职兵部言雄例不应宥  上叹曰古人父子罪不相及况雄尝有功特命越例宥之
　　○癸酉  上以山西山东大同狭西甘肃辽东军士操练屯种者率怠惰不力分遣指挥刘斌给事中张磐等十二人督视谕之曰朕即位之初于操习屯种已有定法然久而玩玩而废数年以来徒为虚文尔等往考其实操习者必睹其骑射击剌之能屯种者必视其储积多寡之实悉具来闻以行惩劝庶几振起颓弊尔等亦务廉公乃称任使
　　○甲戌
　　○行在礼部会试天下举人奏请考试官  上命翰林院修撰梁潜王洪考试赐晏于礼部
　　○丁丑
　　○遣官释奠先师孔子
　　○戊寅祭  太社太稷命皇太子行礼  遣官祭先农
　　○癸未
　　○置南北二京城门郎北京丽正文明顺承齐化平则东直西直安定德胜九门南京正阳通济聚宝三山石城清江定淮仪凤钟阜金川神策太平朝阳十三门每门六员秩正六品其石城清江定淮仪凤金川五门增注二员专巡江  交阯总兵官英国公张辅黔国公沐晟等师还至京师  命故都指挥使满都子贵袭平凉卫指挥使满都平凉开城人长身勇悍由正千户以军功超升都指挥使十二年率其弟及子贵从征北虏临战以劲骑当先贵从傍谏曰贼势方锐未可轻犯满都不顾直前突其阵奋击大呼手刃数人马蹶为所害至是贵应袭正千户  上念其父殁于阵故升授之
　　○甲申
　　○立北京马神祠时行大仆寺卿杨砥请立马神祠于莲花池上命翰林院考古今仪式翰林院言古者春祭马祖夏祭先牧秋祭马社冬祭马步之神国朝南京止祭司马之神每岁春秋用豕一羊一帛一于是命北京马神祠设马祖等神及司马之神五位每位用羊豕帛各一仪制准南京
　　○丙戌
　　○广东琼州府生黎洞首罗广寿等来朝籍其属归附凡三百三十七户七百九十五口赐广寿等钞币有差
　　○丁亥
　　○升狭西都指挥同知刘昭等官先是昭等七十七人奉使乌思藏还至灵臧莽站遇番贼昭等与战败之贼死伤甚众遂奔北至是  上嘉其功以昭为狭西都指挥使河州卫指挥同知朱芾为本卫指挥使洮州卫指挥佥事丁黻为本卫指挥同知羽林前卫正千户吕敬洮州卫正千户房旺各为本卫指挥佥事其千户张健百户旗军李雄等七十余人升授有差  鞑靼脱脱不花等三人来归授千户等官赐之钞币
　　○戊子
　　○行大平交阯叛贼功赏先是  上命行在礼部尚书吕震兵部尚书方宾曰交阯遗孽啸聚山林劫害良善将士皆能竭忠效力殄除凶丑今还宜早定功赏震等议拟以奏  上可之于是总兵官英国公张辅黔国公沐晟各赏白金五百两钞二万锭彩币五十表里都督同知朱广都督佥事江浩功次相等俱升一级都指挥使方政比朱广等功最多特升二级各赏白金五十两钞三百锭彩币五表里都指挥佥事师右领军擒获贼首陈季扩升二级赏白金四十两钞二百锭彩币四表里都指挥佥事谢凤等六员比方政功差不及者升一级其亡殁者子孙依例袭升各赏白金三十两钞百六十锭彩币三表里都指挥陈浚等五员比谢凤等功又不及各赏白金二十五两钞百四十锭彩币二表里胡通海等功次谢凤各赏白金二十两钞百二十锭彩币一表里皆不升指挥佥事陶弘等擒获正贼邓景异等为功颇难皆递升二级各赏白金三十两钞二百锭彩币三表里织金纻丝衣一袭为从者升一级白金彩币减三之二衣钞如之百户路坦等八人擒首贼陈季扩功差易亦各升二级所赏白金彩币视弘减三之一衣钞如之其有功积多者皆不次升迁指挥佥事吴兴等五人升三级指挥使指挥同知佥事千百户郭显张铭等三十人升二级各随所立功赏之原调官军奇功三次或三次以上者升一级其余神投海口月常江慈廉县安谟灵长二海洋爱子江吒蒲干册有奇功二次者亦升一级虽有二次奇功而非前诸处所立者止给赏仍于应得赏外加半给之其有奇功者领队指挥赏钞二百锭彩币三表里千户卫镇抚钞百四十锭彩币二表里百户所镇抚钞一百锭彩币一表里随伍官视领队减半巡检头目总旗总甲钞二十四锭布二疋小旗小甲军人力士校尉舍人余丁军伴人等钞二十锭布一疋有次功者领队指挥视头功领队千户千户卫镇抚视头功领队百户百户所镇抚视奇功随伍巡检头目随伍官视领队减半巡检头目总旗总甲钞十四锭布一疋小旗小甲军人力士校尉余丁军伴人等钞十锭布一疋为事立功而有奇功者其已复职及初不动职者领队指挥千百户卫所镇抚皆与原调官头功领队者同为事立功随伍者减半随伍而未复职者如之旗军人等钞十六锭布一疋为事立功而有头功者其已复职及初不动职者领队指挥视原调官头功领队千户千户卫镇抚视原调头功领队百户百户所镇抚视原调头功随伍巡检为事立功随伍者减半随伍而未复职者亦如之旗军人等钞十锭布一疋为事立功而有次功者领队指挥视原调官次功领队千户千户卫镇抚视原调次功领队百户百户所镇抚视原调次功随伍巡检为事立功随伍不问已未复职皆减半旗军人等钞六锭布一疋阵亡伤故者于所得赏外加半给之仍给米布如著令于是升左军都督同知朱广为左都督中军都督佥事江浩为都督同知山东都指挥使方政为左军都督同知福建都指挥佥事师祐为都指挥使湖广都指挥佥事谢凤山西都指挥佥事余广广西都指挥佥事朱辉俱为都指挥同知交州后卫指挥使郭显交州左卫指挥同知陈忠俱为交阯都指挥同知指挥同知陈汝石交州右卫指挥同知陈封指挥佥事刘震交州中卫指挥佥事韦源俱为交阯都指挥佥事金吾前卫指挥使朱福府军后卫指挥使黄成指挥同知邹陆富峪卫指挥使彭福安庆卫指挥使陈昭留守右卫指挥同知朱杰羽林前卫指挥同知张铭指挥佥事袁亮武成左卫指挥佥事薛聚金吾左卫指挥佥事吴兴旗手卫指挥佥事张贵会州卫指挥佥事耿荣俱为都指挥佥事羽林前卫指挥同知董忠王昇张贵指挥佥事张文燕山左卫指挥同知周能府军后卫指挥佥事陆让通州卫指挥同知吴兴指挥佥事贾岩李兴刘通俱为指挥使指挥佥事李贵叚得金吾左卫指挥佥事胡得羽林前卫指挥佥事徐志黄斌俱为指挥同知正千户戴勉金吾左卫正千户姜旺通州卫正千户徐忠张兴张凯杨铭陈恭田聚王友王能席敬张清胡原李斌张贵安兴周敬周全周驴儿徐得陈兴吴胜白敬刘招周通陈旺赖真林通王绍羽林左卫副千户戴贵孝陵卫副千户顾兴俱为指挥佥事其余黄州等卫指挥同知王暹等及千百户镇抚以下四百余人俱论功升秩有差
　　○己丑
　　○浡泥国王遐旺遣使生阿烈微喏耶沙扮等二十九人贡方物赐钞币及绮表里
　　○擢监生李哲张温王延陶衎郝珩张礼李钦李禧刘穆董荣王敬身李浣为给事中李素为监察御史升监察御史周敬为湖广按察司佥事
　　○庚寅
　　○免直隶兴化金坛二县水灾田租  辛卯
　　○宁夏中护卫军人胡鼓□登儿妻陈氏一产三男事闻循例优给
　　○壬辰
　　○行在礼部会试天下举人得洪英等三百四十九人赐其考官晏于本部
　　○癸巳
　　○辽王植等十四子生赐名贵熠  长亦八等处女直野人头目卜可你等来朝命为忽石门卫指挥千百户赐赉有差
