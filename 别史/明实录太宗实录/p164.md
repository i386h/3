<!-- { "loadSidebar": true } -->
　　○应城伯孙英卒英故应城伯亨之子袭爵踰年而卒赐祭命有司治坟时妻李氏自经以徇追封夫人盖生未受封故也
　　○戊辰
　　○云南底兀剌头目朵里实马智孟伦小古剌二长官司各遣头目贡马并方物△朝鲜国王李祹遣陪臣权希达等奉表贡方物赐之钞币△楚王桢薨△直隶寿州卫言雨水坏城垣请命修理从之
　　○壬申
　　○礼部会试天下举人得叶恩等一百五十人赐其考官宴于本部
　　大明太宗文皇帝实录卷二百六十八


大明太宗文皇帝实录卷二百六十九
　　永乐二十二年春三月丁丑朔  上御奉天门试礼部选中举人叶恩等百五十人制策曰朕惟圣帝明王之治天下其大者在祀与戎稽之方册冬至祭天于圜丘夏至祭地于方丘又云合祀天地于南郊分祭合祭果有其说欤书称禋于六宗祭法乃云七祀而曲礼又称五祀其言之不同何欤古者天子推其祖之所自出而祭之谓之禘夫既有禘而又有所谓祫祭禘祫之外复有所谓禴祠烝尝者果何欤郊社宗庙之礼备著于经其仪物制度尚可得而详辨欤兵始于黄帝然周设六军因井田而制军赋其法可得而闻欤管子作内政以寓军令抑有合于古否欤汉置材官于群国京师有南北军之屯唐置府兵彍骑宋置餋兵又有所谓厢兵禁兵其制可得而论欤粤自三代以及汉唐宋之用兵有谲有正有逆有顺皆可指实而言欤古之善用兵者莫如孙子其言曰兵者国之大事必经之以五事又曰法兵不知九变之术虽之五利不能得人之用此其言果何所本欤曰五事曰九变曰五利抑可得而悉数欤朕自即位以来于祀戎二者未尝不致其谨然其言论之异同制度之沿革不可以不考诸士子博古通今将有资于世用其详陈之毋泛毋略将览焉
　　○戊寅
　　○大阅命安远侯柳升领中军遂安伯陈英副之英国公张辅领左掖成国公朱勇副之成山侯王通领右掖兴安伯徐享副之武安侯郑亨领左哨保定侯孟瑛副之阳武侯薛禄领右哨新宁伯谭忠副之宁阳侯陈懋忠勇王金忠率壮士为前锋安顺伯薛贵泰顺伯吴克忠都督李谦等各领兵从  上谕诸将曰为君以奉天爱人为本朕临御以来视民如子内安诸夏外抚四夷一视同仁咸期生遂有为民患则亦不赦逆贼阿鲁台始以穷蹙来归抚之甚厚豺狼野心不知感德积久生慢反恩为讐侵扰边疆毒虐黎庶违天负恩非一而足朕再出师捣其巢穴焚其积聚寇之微命危如一发当其时从将士之志寇岂复生理但体  上帝好生之仁驱而逐之亦冀其能改也而兽心终焉不变今朕必往伐之朕非好劳恶逸盖志在保民非有得已尔等从朕诚能奋力成功高爵重赏不汝吝如方命失机则军法亦不尔贷其往懋哉
　　○己卯  上御奉天门阅举人对策擢刑宽为第一赐宽等百五十人进士及第出身有差△赏云南底兀剌头目朵里失马智钞百锭纻丝罗各四疋孟伦小古剌二长官司头目钞各六十锭纻丝罗各二疋纱各一疋
　　○庚辰
　　○赐进士刑宽等宴于礼部
　　○辛巳
　　○赐进士刑宽冠服银带余并赐钞五锭
　　○壬午  上御奉天门进士刑宽等上表谢恩
　　○己丑
　　○哈密忠义王免力帖木儿遣使打剌罕马黑麻迭力迷失等百六十人贡马及方物优赐赉之
　　○庚寅  命徐荣为亚中大夫宗人府仪宾以保安怀僖王女蓝田县主配之荣陕西都指挥佥事谅之子也
　　○八百大甸宣慰使刀招散军里靖安宣慰使刀双孟波勤王官息利兰麻剌各遣头目贡象马金银器赐其使钞币有差
　　○辛卯
　　○都指挥使荣贵坐受赇免命隶神机营立功赎罪
　　○壬辰
　　○金齿土官巡检阿仲四川达簇寨头目陈万僧奴来朝贡马赐钞币有差△毛怜卫指挥猛哥不花遣指挥佥事王吉率所部从征  上嘉之赐赉吉等有差
　　○癸巳
　　○楚王桢讣闻  上哀悼之辍视朝七日谥曰昭赐祭命有司治丧葬王  太祖高皇帝第六子母昭敬太充妃胡氏王洪武三年四月受册封十四年之国武昌恭慎畏事执守礼法始终一心在国四十余年不非理取于民疾革既绝久复苏顾世子孟烷曰  太祖皇帝得天下至难吾保有楚国至今日亦不易汝勉图忠孝以无忝祖父又顾其众子曰家有宗国有统世子尔曹之宗统也必与之同心毋为异同庶几永保之道言讫而薨时年六十
　　○甲午
　　○江西都司言赣州卫雨水坏城垣请命修理从之
　　○乙未
　　○命漠北来归纳哈赤为副千户赐银二十两钞四百锭织金纻丝衣一袭彩币四表里绵布二十疋并鞍马靴袜△西番杂拱隔僧人头目沙剌瓦劄等十一人来朝贡马赐钞币有差
　　○丙申
　　○设底兀剌宣慰使司初底兀剌之地为大古剌宣慰使泼的那浪所据至是故底兀剌王官之孙纳兰诣阙自陈请复其境土设治所以抚辑其民  上从之诏大古剌还其地设宣慰司以兰纳为宣慰使赐印信金牌信符△命都指挥同知童忠致仕
　　○丁酉
　　○满刺加国王西里麻哈剌者率其妃及头目来朝贡方物以父殁新嗣故也△山西振武卫鴈门守御千户所言雨水坏城垣请命修理从之
　　○戊戌
　　○乌思藏僧加必什络陕西文县千户所番僧尹巴等贡马赐加必什络钞五十锭彩币二表里尹巴等十人各钞四十锭彩币一表里土鲁番都督速哥尹吉儿察等进马赐银百六十两钞四百锭彩币六十表里纱罗绫各三疋余赐钞币有差
　　○云南威远州土官知州刀庆罕等来朝贡马及方物赐庆罕钞八十锭纻丝罗各三疋纱二疋赐其头目以下钞纻丝纱罗有差△广西镇安府土官知府岑永寿遣叔岑坚贡马及银器赐赉遣还
　　○己亥
　　○哈密回回苦剌虎力敏答等来朝贡羊马等物赐袭衣及钞币表里有差△交阯安宁县知县阮宗扬等贡银器土绢等物赐罗衣及钞币表里有差
　　○庚子
　　○册振武卫千户李通女为文喜王羙＜王员＞妃山西都指挥佥事杨瑛侄女为和顺王羙增妃  命苐一甲进士刑宽为翰林院修撰梁禋孙日恭为编修其第二甲苐三甲徐贤何志薛理李芳蔡英葛陵等为庶吉士仍隶翰林院习译书余令归进学以待召用  命金吾右卫指挥同知纽歹子吴胜许阿秃子锁住指挥佥事不只来子回回代父职纽歹许阿秃不只来皆以年老致仕  命金吾右卫故指挥佥事答答子者兰帖木儿袭父职
　　○壬寅
　　○建州卫指挥管秃来朝奏愿居辽东从之赐袭衣钞币
　　○甲辰
　　○天禧寺将成赐名大报恩寺  上亲制碑文曰朕惟佛氏之道清净坚固以为体慈悲利济以为用包含无外微妙难名匪色相之可求无端倪之可测图明晋编显化无方有不可思议者焉朕  皇考太祖圣神文武钦明启运俊德成功统天  大孝高皇帝  皇妣孝慈昭宪至仁文德承天顺圣高皇后开创国家协心致理德合  天地功在生民至圣极大无以复加也朕以菲德统承大宝负荷不易夙夜惟勤惕惕兢兢祇循成宪重惟  大恩罔极末由报称且  圣志惓惓惟欲斯世斯民暨一切有情咸得其所继述之重其在朕躬仰惟如来万法之祖弘济普度慈誓甚深一念克诚宜无不应增隆福德斯有赖焉南京聚宝门之外有寺旧名长千吴赤乌之岁所建历世既远兴替相因宋真宗时改寺额为天禧  国家洪武中撤而新之岁月屡更将复颓圯永乐乙酉尝命修葺未已厄于回禄今特命重建弘拓故址加于旧规像貌尊严三宝完具殿堂廊庑辉焕一新重造浮屠高壮坚丽度越前代更名曰大报恩寺所以祗迎灵贶上资福于  皇考  皇妣且祈普佑海宇生灵及九幽归爽咸沾济利用仰承我  皇考妣之圣志而表朕之孝诚今将竣事特志其本末于碑用昭示如来之道化我  皇考  皇妣之功德配  天地之广大同日月之光明而相为悠久于万万年
　　○乙巳  命金吾左卫故指挥同知太平侄五十指挥佥事买驴义弟挑儿金吾右卫故指挥使脱纳婿铁山郑原叔宁指挥同知奚文弟锁儿指挥佥事晃合里弟锁住撒儿侄也先白羽林前卫故指挥使胡乞剌那海婿刘胜指挥同知兀马里子那罕帖木儿济州卫故指挥佥事熊洗手花婿忙奇秃各袭职命金吾左卫指挥同知王成子太平袁敬子荣金吾右卫指挥同知答剌不花子马儿指挥佥事八帖木儿子八秃不花把温子撒儿讨济阳卫指挥使卜哈答不花子卜帖奇指挥佥事完者不花子忙哥帖木儿通州卫指挥同知杨得子茂羽林前卫指挥佥事张伯颜帖木儿子昂可那罕帖木儿子买来大兴左卫指挥佥事马英侄成各代职王成等以老疾皆命致仕
　　大明太宗文皇帝实录卷二百六十九

大明太宗文皇帝实录卷二百七十
　　永乐二十二年夏四月丙午朔享  太庙
　　○丁未  命故都指挥同知张森子福都指挥佥事扯扯秃子伯颜不花失列吉子敬俱袭父原职为羽林前卫指挥使金吾左卫指挥同知胜敬叔鬼里赤袭指挥同知赠神武右卫故指挥同知陈荣武城前卫故指挥同知戴翔为骠骑将军都督佥事大宁前卫故指挥使杨英常山中护卫故指挥使金干者木金吾左卫故指挥使石岩金吾右卫故指挥使徐士保羽林前卫故指挥使于兴金吾左卫故指挥同知钱兴白义俱为骠骑将军都指挥使羽林前卫故指挥同知陶七哥李奴儿倪和大兴左卫故指挥同知杭兴伍金吾左卫故指挥同知梁平鲍兴李宜故指挥佥事陈宜金吾右卫故指挥佥事张伍俱为镇国将军都指挥同知金吾左卫故指挥同知杜友谅故指挥佥事黄歪头吴保儿羽林前卫故指挥佥事刘铭梅忠俱为昭勇将军指挥使燕山左卫故指挥佥事于得安为怀远将军指挥同知先是  上谕兵部臣曰征讨将士昔从朕平内难万死一生乃底成功存者悉加升赏死者已录其子孙其有没于战阵者赠典未加非朕褒显功臣之意其甄录以闻于是荣等皆追赠官△云南宁远州土官知州刀吉罕差头目关瓦贡方物赐之钞币△满剌加国王西哩麻哈剌者还国赐宴于玄武门赐金百两银五百两钞三万二千二百七十锭锦六段彩段五十八表里纱罗各二十二疋绫四十六疋绵五百三十六疋绵布三百九十二疋织金罗衣一袭素罗衣十三袭赐王妃素罗女衣十二袭绢女衣十七袭赐其从人衣服有差
　　○戊申
　　○以亲征胡寇命  皇太子告  天地  宗庙  社稷遣官祭旗纛山川等神  命皇太子
　　○广西崇善县土官知县赵暹兄赵昌进马赐之钞币
　　○己酉
　　○车驾发北京次唐家岭
　　○辛亥
　　○夜有星如盏大青白色有光出阁道南行入室宿
　　○壬子
　　○秦王志土□恒薨
　　○癸丑
　　○遣太常寺官祭告居庸山川
　　○车驾度居庸关
　　○乙卯  皇太子令赈河间府吴桥县饥民九百一十七户给粟千四百五十石
　　○丙辰
　　○后军都督言霖雨坏密中卫及蓟州卫城垣请拨军修理  皇太子从之
　　○丁巳
　　○车驾次土木升陕西行都司都指挥使刘广为右军都督佥事仍掌陕西行都司事△朝鲜国王李祹遣陪臣申商奉表贡方物诣军门贺  万寿圣节
　　○己未
　　○车驾次长安岭享诸将
