<!-- { "loadSidebar": true } -->
　　○癸亥  命致仕官王贵为浙江都指挥佥事朱铭为福建都指挥佥事赐钞各三百锭  上谕兵部臣曰武臣子孙袭职者未尝知前人建功之难而骤享厚禄鲜不覆坠  太祖皇帝置武学教之欲其谙礼义知古今以图继续为国家之用岁久人心玩愒武学亦不振举军官子弟安于豢养武艺不习礼义不谙古今不通将来岂足为用其申明武学旧规严其课绩毋为具文应故事耳  居灵州千户所都指挥米朵儿只遣弟锁纳等贡马赐之钞币
　　○甲子平阳王济熿辞归赐赉优厚  升兵部员外郎柴车为江西布政司右参议福建道监察御史卫浩为江西按察司副使河南道监察御史陈敏刑部主事奚士安俱为湖广按察司佥事  庶吉士黎常为监察御史  升都指挥佥事韩诚为都督同知柴永正马惟良皆为都督佥事米庆为都指挥同知
　　○乙丑  上御右顺门谕都察院左副都御史李庆曰为朕养民其先在于守令得人然守令贤否在按察司考察惩劝考察按察司又系于都御史卿等不能举职即按察司之职亦废何望守令能尽职哉其勉之盖廉则无私无私则举措当而人心服矣更察各按察司官但非廉明正直之士皆罢黜之
　　○丙寅指挥高不刺等赍敕招谕野人八留儿等来朝赐钞有差
　　○丁卯刑部右侍郎吴盛卒盛河间府景州人由进士擢知渑池县永乐初升刑部员外郎进郎中六年升本部侍郎为人敦实能谨云
　　○辛未立春  上御奉天殿文武群臣行贺礼赐宴
　　○壬申鲁王肇燀第二子生赐名泰堪
　　○癸酉琉球国中山王思绍遣使泰勃奇郭伯姑赖耶等贡马贺明年正旦
　　○甲戌升都指挥佥事张森为山东都指挥同知王敬为大宁都指挥同知  命故金吾右卫指挥同知江河子江帖木儿羽林前卫指挥同知哈刺不花子也先火者府军卫指挥佥事王受子轸俱袭父职  是日浙江台州府言文庙及学并按察分司廨宇比因大风倾塌欲重建之而频年水旱民力不逮见有没入官屋请撤为之  皇太子谕工部曰庙祀先师何惜于此而取没入屋材为之文庙令有司别采木营建儒学及按察司听撤旧材为之
　　○乙亥改工科给事中罗拱于兵科
　　○丙子斡难河等卫女直野人亦称哥等来朝命为指挥千百户赐予有差
　　○丁丑  上谕兵部臣曰将士为国敌忾必养之有素而后缓急得力  太祖皇帝之制武臣子孙世袭其职老弱残疾者优给之旗校有军功者子孙亦得优给尔等不可稽违国家能体恤下人然后可以得下人之心毋以四方无事而于将士之家恩义或有不周
　　○戊寅以马麟为大理寺右寺丞麟初为山东布政司右布政使坐事谪为工部办事官至是复擢用焉  赐琉球国瓦刺别失八里等处使臣及斡难河等卫指挥宴
　　○己卯命丰城侯李彬等所统捕倭军士休息仍令各都司严固备御  革常州府武进县之剩银河闸时河淤塞已别开孟渎河故革之  遣指挥孙观保等送瓦刺使臣马哈麻等还并赐顺宁王马哈木彩币金织龙衣马甲弓矢赐贤义王太平安乐王把秃孛罗彩币  遣给事中傅安等送别失八里使臣马黑麻等还以瓦刺使者言别失八里王为马哈麻将袭其部落就命安等赍敕谕马哈麻曰近瓦刺遣使言王欲袭其部落信有之乎抑瓦刺使者之言非也夫天于万物皆欲其生王宜爱人无分彼此爱人者顺天顺天必昌伤人者逆天逆天必殃盖敦睦四邻尤为保境之道自昔好兵首祸其毙必至自危王其审之仍赐马哈麻金织彩币四十表里
　　○庚辰工部言今京师城垣河渠合脩治者请如洪武故事徵应天太平镇江宁国广德五州府民役之  上曰  皇考以五州府兴王之地特加优恤而蠲其田租所以固邦畿也其役之于岁终闲暇之时亦以附近不甚为劳今后之人宜体  祖宗之心节用其力宁宽无急讫工之日即遣宁家毋久拘之  抚安山西给事中王骥言太原府徐沟县盐池岁办盐六万六千九百九十八斤硝十一万四百九十七斤比因河水泛溢沙土湮没每岁办纳甚艰乞罢之命户部遣官核实罢之  朝鲜国王李芳远遣陪臣郑擢等来朝贡方物贺明年正旦
　　○辛巳山西蒲州临晋县言县连岁不登民多流亡请以樊桥驿所贮小麦万八千余石赈之从之  赐朝鲜琉球使臣及女直头目宴  癸未郢王栋来朝赐宴华盖殿
　　○甲申免湖广沔阳州景陵县河南彰德府汤阴县水灾田租  居凉州卫故都督伯帖木儿妻子弟侄各贡驼马赐赉厚甚
　　○乙酉享  太庙  是岁天下户九百五十三万三千六百九十二口五千一百四十四万六千八百三十四赋税粮三千七十一万八千八百一十四石布帛百三十三万九百六十八疋丝绵二十五万四千六十五斤绵花绒十六万九千三百七十斤课钞一千七十三万一千七百一十锭金五十两银二十八万五千七百五十一两铜二千六百六十七斤铁八万四千三百三十八斤铅六百七十一万八千一百七十一斤朱砂一千五百七十九两海＜贝巴＞三十三万四千八百八十三索茶一百九十九万七千五百四十二斤屯田子粒一千二百六十六万九百七十石马十五万二千七百一十九匹  馈运北京粮二百二十五万五千五百四十三石
　　太宗文皇帝实录卷一百二十三


大明太宗孝文皇帝实录卷一百二十四
　　永乐十年正月丙戌朔  上御奉天殿受朝贺大宴文武群臣及四夷朝使
　　○戊子  封右军左都督吴允诚为恭顺伯赐敕谕曰尔之忠诚而弗渝昨岁从朕北征益克效力妻子亦能秉心忠孝不惑憸邪非尔德刑于家何以致是比阔脱赤等叛亡尔率先追捕斩获有功虽古名将何过哉今特封尔为恭顺伯赐诰命冠服钞彩币岁禄米一千二百石服兹荣命益懋忠勤钦哉△刑科都给事中曹润等劾奏定国公徐景昌趋朝不循礼度又纵家奴犯法乞垂惩戒  上命以劾章示之且令从师讲学勿预政事
　　○己丑
　　○刑部都察院六科劾奏天下朝觐官千五百余人云一府一县之中有勘合更数年不完者请付法司治之  上命各部条具勘合已完未完并各官姓名来闻惟八十员勘合皆完  上曰此八十人盖克勤于官命礼部各赐钞五十锭复职余未完者亦姑宥复职  上复问鸿胪寺及六科曰前日命朝觐官言民瘼已言者几人对曰百五十人  上曰一郡一县未必都无一事可言都无一民不安尽今日皆须言缄默者罪于是各官悉上所言命六部议行之曰便于民者即行言有不当勿问
　　○辛卯
　　○享  太庙
　　○癸巳  敕劳镇守贵州镇远侯顾成曰朕久不见卿寤寐弗忘特赐钞三千贯卿其强食自爱△福建福州府闽清县言本县及福清县粮岁皆分运福州镇东二卫本县相近福州而赴镇东涉海洋福清甚近镇东乞各从近便运纳广西太平府都结州言本州言岁运纳太平守御千户所陆行四百余里山溪险阻运载甚难南宁卫至本州可通舟楫乞运纳南宁从之
　　○甲午
　　○以大祀南郊  上御奉天殿文武群臣受誓戒
　　○乙未
　　○两淮都转运盐使鲍浑等言近年朝廷以营造召商中纳北京盐粮乞仍令各处罢中往岁所中盐者亦令停支今淮扬二府人民每岁食盐五万余引亦宜暂停候北京罢中然后给与从之△山东济宁州同知潘叔正言兖州东昌等府定陶等县地旷人稀青登莱诸郡民多无田宜择丁多者分居就耕蠲免其役三年庶地无荒芜民不得失业从之△河南洛阳县知县姚弘言本县旧有水田二十余顷岁输粳米后伊河水低不能灌溉今为陆地每岁人民易其粳米输纳乞令粟广东乐昌县知县徐善惠言本县耕农多稻少麦岁以稻易麦输官请自今止令输米并从之
　　○丁酉
　　○大祀  天地于南郊  上还御奉天殿文武群臣行庆成礼
　　○戊戌
　　○以郊祀礼成大宴文武群臣及四夷朝使△郢王栋还国赐之钞币并赐其从官钞有差
　　○庚子
　　○元宵节赐文武群臣宴听臣民赴午门外观鳌山三日户部尚书夏原吉言侍其母往观中官言以闻  上曰此贤母也命中官赉赐钞二百锭即其家赐之
　　○壬寅  上谕吏部尚书蹇义等曰守令一郡一邑之长昔人每戒数易盖牧守之寄甚重须久于其职比闻诸司以造作杂务輙差正官意在成事之速此俗吏不识大体自今一应公务不许擅差守令俾专职理民
　　○癸卯
　　○复设陕西金州千户所东洋西洋二关
　　○甲辰
　　○遣指挥康寿赍敕往谕罕东时安定卫奏罕东土酋屡为寇盗掠安定民三百户复纠合西番无赖阻截关隘剽掠不已故遣其敕谕酋长俾悉还掠且戒饬自今能悔过迁善庶可宥罪△播州宣慰司宣慰使杨昇遣兄亮贡马赐昇白金百两金织绮衣一袭锦绮十疋别赐亮白金文绮袭衣△保靖宣慰司宣慰使彭勇烈遣人贡马赐之钞币△思州宣慰司宣慰使田琛母杨氏来朝贡马赐之钞币
　　○乙巳
　　○赵王高燧还北京  上及  皇太子皆有赐赉  皇太子亲送至江东门
　　○丙子
　　○改户科给事中赵惟恭张萃裴宣刘干李节于刑科唐贞高英于兵科△宁夏总兵官安远侯柳升械送叛贼察罕歹等至京师诛之察罕歹本鞑靼人初为宁夏中护卫小旗同都指挥毛哈刺等逃居塔山至是率贼党至红山站及察罕脑儿之地杀掠居民官军追至生擒察罕歹等七人杀锁只耳灰等十九人尽获其马骡辎重余皆散之△山西布政司左布政使周璟言大同地临边塞民居鲜少都司岁用马草皆令太原平阳泽潞运给往复二三千里地多险峻车牛运载艰难往往于大同买草输官价直翔贵用民困乏而大同所属天城阳和等卫地皆有平川秋多青草乞令以时采贮往给大同以平阳泽潞诸郡县草储旁近驿舍从之
　　○丁未
　　○升国子监司业赵季通董子庄为赵府长史敕曰朕子赵王年少不务学问所行多愆礼度今简尔等为长史宜悉心辅导谕以德义使博穷经史以知古先贤之行事及修身齐家治国之道屏绝邪佞亲近忠良随事规诲务归于正以承藩辅之重  祖训云凡王国文武之臣能守正规谏助王保全其国者毋轻易凌辱朝廷闻之亦以礼待尔等慎毋阿顺苟容畏缩不言以负朕委任之意  敕都察院义尚书宋礼领舟师运粮赴北京  命故大宁都司都指挥同知赵麟子庆云袭父旧职为羽林前卫指挥使虎贲左卫指挥佥事吕海子斌金吾后卫指挥佥事胡全子贵俱袭父职羽林前卫指挥同知陈旺侄广袭升指挥使衡真子聚李旺侄通俱袭指挥同知金吾左卫正千户干贵子官音保金吾右卫正千户庞经子弘旺俱袭升指挥同知金吾左卫副千户吴那住弟敬龙升指挥佥事
　　○戊申
　　○都察院左佥都御史刘翥等劾奏中军都督郭义尚宝司少卿朱秀孟春时享  太庙无故不陪祀命鞫之
　　○己酉
　　○巡按山东监察御史许堪言去秋卫河水溢河岸低洼之处四散漫衍其时虽略修理今已复有倒塌者自临清至直沽大率皆然乞敕有司预期修理  上命工部移文尚书宋礼相度措置△陕西陇州言民饥  命户部发州仓粟万二百三十石赈之△河南灵宝永宁二县言永乐八年民粮尚亏七万一千四百余石今岁复值旱灾乞折输钞帛山西平陆县言县山高土薄连年旱涝民食不充乞以八年九年粮折输钞帛并从之
