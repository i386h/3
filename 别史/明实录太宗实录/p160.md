<!-- { "loadSidebar": true } -->
　　○擢进士左瑺为浙江道监察御史陈宪为江西道监察御史改甘肃苑马赤丞张礼为太仆寺丞
　　○乙卯
　　○复金文英兵科给事中文英尝坐事谪戍兴和虏寇兴和为所掠留虏中二年至是逸归具言虏情遂复其官赐官带衣服
　　○庚辰
　　○陕西秦州卫土官番僧囊吉占钻等五十七人来朝贡马赐钞千六百五十锭彩币三十五表里及纻丝番僧衣九袭纻丝衣十袭绢衣十四袭
　　○锡兰山僧王桑伽剌查来朝赐浑金纻丝衣二袭彩币八疋绢十疋
　　大明太宗文皇帝实录卷二百五十六


大明太宗文皇帝实录卷二百五十七
　　永乐二十一年春三月壬午朔
　　○癸未
　　○江西建昌永御千户所言久雨坍塌城垣五十余丈城拨二十一座请以军修理从之
　　○戊子
　　○河南登封县言民饥  命发预备仓谷赈之△工部言山西太原府文水县西北文谷山旧有常稔渠分引文谷河流南行抵下祠北延衺三十余里并渠田亩岁仰灌溉比年河流横溢冲决堤土□□渠水走泄居民失利乞为脩理  命俟秋成后用工
　　○己丑
　　○夜有星如盏大青白色光烛地起自危宿北行至室宿尾迹后散
　　○庚寅  命故都督佥事张安孙容袭燕山左卫都指挥同知永淳群薨讣闻遣官赐祭群君故靖江王守谦第四女配仪宾王铎云△成安侯郭亮卒遣官赐祭亮合肥县人父聚南宁卫百户亮袭职调天策卫征大宁及哈剌莽来有功升永平卫千户  上起义之初亮率众来归命仍守永平辽东军围永平急亮且战且守敌莫能攻内难平累升左军都督同封成安侯
　　○永乐七年  命守开平十二年从征胡虏还仍守开平亮外若率直内有心计在镇贪淫恣肆不检其卒也妾韩氏自经以殉事闻赠淑人
　　○辛卯
　　○释吕震复礼部尚书△工部言江西永新守御千户所坍塌城垣六百八十丈城楼巡铺五十座串楼九百余间铅山守御千户所坍塌城垣六十余丈城楼三座广信守御千户所坍塌城垣二百九十余丈城楼巡铺二十二座敌楼一座抚守御千户所坍塌城垣二百三十余丈城楼巡铺百三十五座敌楼一座皆乞以军士修理从之
　　○戊戌
　　○除广东揭扬县户绝田粮二百四十四石有奇
　　○己亥
　　○盗入南京大祀坛天库盗苍壁二黄琮一命西宁侯宋琥督南京五城兵马捕贼
　　○庚子
　　○升户部主事杨棐为尚宝司少卿葛贞为司丞△监察御史王愈及刑部锦衣卫官四人会决囚死误杀无罪四人事闻  命法司执愈等偿死即日愈四人皆弃市
　　○丁未
　　○复置河间之任丘阜城二县及山东之阿县县丞主簿各一员盖近岁人民复盛故也
　　○戊申
　　○蜀王椿讣闻  上哀悼之辍视朝七日赐祭谥曰献  命有司治丧葬王太祖子王□□□行小字舂高皇帝第十子母惠妃郭氏滁阳王子兴之女洪武十一年王受册封十四年之国成都王性惇厚慈祥孝友笃至循执礼法表里惟一潜心儒术旁及佛老读书为文苦志不懈喜延贤士大夫讲论或至夜分不为声色游畋之事王府官属能进言善厚礼之终身仍恤其厚喜扶植名教遇古书可以表范厚俗者刊印以惠后学大书忠孝惟藩四字于燕居之所以自励  太祖皇帝尝称椿曰蜀秀才盖宗室为最贤谷王穗其同母弟也永乐中穗为逆谋私以其情告王王大惊怒驾即遣使驰奏  上嘉其忠诚褒赐特厚薨年五十四岁
　　○己酉
　　○改礼科给事中马宾于吏科△赈济河间之吴桥安庆之桐城二县饥民五千八百五十八户给粮万五千五百九十二石
　　○庚戌
　　○夜有火星犯积薪星
　　大明太宗文皇帝实录卷二百五十七


大明太宗文皇帝实录卷二百五十八
　　永乐二十一年夏四月辛亥朔△享  太庙
　　○丙辰
　　○夜有星如盏大赤色光烛地出轸宿西南行至近浊
　　○丁巳
　　○忽剌温女直板察苦进马赐钞币织金纻丝袭衣等物
　　○庚申
　　○修大祀坛墙垣及汉寿亭侯庙
　　○丙寅
　　○朝鲜国王李祹遣陪臣李湛奉表贡方物贺  万寿圣节
　　○丁卯  万寿圣节  上御奉天门受朝大宴文武群臣及四夷朝使
　　○戊辰
　　○播州宣慰使杨昇遣安抚罗宗昭等贡方物
　　○己巳
　　○乌思藏怕木竹巴灌顶国师阐化王吉剌思巴监藏巴里藏卜等使臣端岳竹巴等辞还遣中官戴兴等赍敕与俱往赐吉剌思巴监藏巴里藏卜等锦绮等物
　　○癸酉造  奉先殿祭器
　　○丁丑
　　○朝鲜国陪臣李湛播州宣慰司安抚罗宗昭等辞还赐币有差
　　○己卯
　　○兵部言河南新开河道淤塞其所设封丘县之中滦仪封县之大冈祥符县之清河山东曹县之宁川准□又河郓城县之顺濮州之飞云七驿舡夫空间请设河南卫辉府之卫源彰德府安阳县之回隆山东馆陶县之陶山临清县之清泉大名府之大名县之艾家口浚县之新镇平川内黄县之黄池凡八驿而移中滦等七驿夫及船于彼递送革开河一路大冈陈桥准□又河顺济递运所以夫船添拨卫辉至东昌一路旧有南管陶五等处递运所递送从之
　　大明太宗文皇帝实录卷二百五十八


大明太宗文皇帝实录卷二百五十九
　　永乐二十一年夏五月庚辰朔
　　○辛巳
　　○夜有星如盏大赤色有尾迹光烛地出织女东北行入天津后三小星随之
　　○癸未
　　○户部尚书郭资言河南开封府归德睢州祥符阳武中牟宁陵项城永城泽荣太康西华兰阳原武封丘通许陈留洧川杞县及南阳府内乡卫辉府新乡护嘉汲淇辉县并凤阳府宿州去年夏秋淫雨黄河泛溢并伤田稼  命遣人按视蠲其租税
　　○甲申
　　○端午节赐文武群臣宴
　　○丙戌
　　○设直隶淮安府山阳县移风闸置闸官一员
　　○己丑
　　○常山中护卫总旗王瑜王变告言常山中护卫指挥孟贤等纠合羽林前卫指挥彭旭等举兵将推赵王高燧为主而谋不利于  上及  皇太子命下捕贼既悉得遂召  皇太子赵王公侯伯都督尚书学士皆至  上御右顺门内亲鞠之盖是时  上以疾多不视朝中外事悉启  皇太子仁明恤下往往裁抑宦寺而宦官王俨江保等尤见疎斥俨等日谗之于  上赖  上圣明父子亲爱终不能间然亦希得进见而俨素厚高燧常为阴之地且诈造毁誉之言传播于外谓  上注意高燧以诳诱外人由是贤等遂萌邪至而钦天监官王射成与厚善密言于贤曰观天象非久当有见主之变贤等邪谋益急与其弟孟三常山左护卫老军马恕田子和兴州后屯卫老军高正通州右卫镇抚陈凯等日夜潜谋连结贵近图就宫中进毒药于  上候  上晏驾即以兵劫内库兵伏及符宝而分兵执公侯伯五府六部大臣豫令高正伪撰遗诏付中官杨庆养子至期从禁中识以御贤颁出废  皇太子而立赵王高燧为皇帝布置已定瑜正之甥正密以告之瑜力谏正此舅氏灭族之计正不从瑜遂入告  上览所伪撰遣诏震怒立捕杨庆养子斩之  上顾高燧曰尔为之耶高燧惴栗不能  皇太子为之营解曰高燧必不与谋此下所为耳  上命文武群臣及三法司鞫治贤等翼日群臣奏贤等所犯大逆具有显实当并寘极典籍没其家  上曰即日皆籍之王射成以天象诱人速诛之贤等更穷鞫毋令遽死遂下锦衣卫研治未几并其党悉诛之
　　○癸巳
　　○设交阯顺府永积库
　　○癸卯
　　○升东阿知县具秉彝秩二级复其任秉彝上虞人举进士初为郡县知县有善政以忧去再至东阿秉彝律己廉勤政尚宽厚兴学劝士课民农务县以大治至是九载用最当升耆老奏乞留从之特升秩二级食正六品俸俾还治东阿
　　○乙巳
　　○改山东布政使张焕于陕西布政司陕西左参议胥必彰于河南布政司右参议孙綖于山西布政司陕西按察司副使李缙于湖按察司升刑部员外郎汪麓为陕西布政右参议云南按察司佥事张翼为广西按察司副使
　　○戊申
　　○占城国王占巴的赖遣使夷劳等奉表贡方物赐其使织金纱衣及钞币表里有差
　　○是月嘉定州峨眉县骤雨溪水涨溢漂流民三十五户溺死百三十人
　　大明太宗文皇帝实录卷二百五十九


大明太宗文皇帝实录卷二百六十
　　永乐二十一年夏六月庚戌朔△日有食之
　　○壬子
　　○楚王桢言武昌三护卫仪卫司指挥千百户典伙翟璠等十八员有病故者有老疾者请以子弟袭代职事从之
　　○癸丑
　　○遣官祭中霤
　　○乙卯
　　○福建建安县知县张准卒准苏州府昆山县人举贤良授建安知县持己修洁惓惓爱民凡有可以便之者决意行之岁侵请以钞代输租大疫奏乞蠲徵徭  朝廷皆从之盖自准官无失所之民秩满以疾卒民怀之不忘云
　　○庚申
　　○改湖广按察使陈谔于山西按察司湖广布政司右参议鲁璠于山西布政司
　　○丁卯
　　○江西布政司左参政王灵受赃事觉谪戍边
　　○戊辰
　　○朝鲜国王李祹遣陪臣礻□卜从愚等贡马三十匹及方物赐钞币有差
　　○修顺天府宛平县浑河东岸
　　○庚午
　　○镇守居庸关指挥使袁纳言自岔道至南口桥道为水冲决乞用民兵脩治以便馈饷从之
　　○癸酉
　　○脩陕西兰县浮桥
　　○丙子
　　○哈密忠义王勉力帖木儿遣使兀马儿火者九十人贡马千匹驼三百三十六头优赐以答之
　　大明太宗文皇帝实录卷二百六十
大明太宗文皇帝实录卷二百六十一
　　永乐二十一年秋七月己卯朔享  太庙△遣官祭历代帝王陵寝
　　○庚辰
　　○交阯布政司右参政房安卒安汝阳人洪武中由国子生擢北京按察佥事升江西按察使  上即位安坐事谪戍兴州后召为监察御史升福建布政司右参政再升工部左侍郎数日出为山东布政司右参政同官魏瑛诬告安诽谤事徵下狱安不胜掠治悉引伏阖蒙谪戍交阯安系听决会瑛他罪觉并验所告安事非实遂释安台还其家人改安四川右参政未几复改交阯至是以疾卒安老于吏事所至严刻为治人多怨之然能以廉自守云
　　○辛巳
　　○四川长河西鱼道宁远宣慰使喃哩等二十四人来朝贡马赐钞币有差
　　○壬午
　　○朝鲜国王李祹遣使请立嫡子王□尚为世子从之遣中官海寿等赉  敕命之
　　○乙酉
　　○谕公侯伯都督等曰今秋高马肥胡寇又犯边其严肃队伍整齐器械以俟命
　　○丁亥
　　○云南土官千户木高曲靖军民府僧人镜中等各遣人贡马及方物赐币有差
　　○戊子
　　○洮州番僧着失藏卜等遣人贡马赐钞币衣服迤北鞑靼王子也先王千遣使察罕台等四人来朝赐钞币有差
　　○直隶怀安卫言雨水坏城垣二百五十丈城南土桥二座乞以军士修筑从之
　　○己丑
　　○四川鲁思蛮塞番僧南甲八等来朝贡马赐钞五十锭彩币一表里衣袭△苏禄国东王妃叭都葛苏悝等还国先是苏禄国东王率家属朝贡既归卒于德州命葬焉留其妃守坟至是六年厚赐而遣之
　　○庚寅
　　○辽东指挥鲁哈贡马及貂鼠皮赐袭衣钞币
　　○辛卯
