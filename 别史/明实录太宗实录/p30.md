<!-- { "loadSidebar": true } -->
　　○前北平布政司参议成进卒琎扬州兴化人洪武中由国子生授代州儒学正教诸生有规矩以荐升蔚州知州为清政肃蔚临边境琎与守将协力修边备民赖以安  上起义之初琎率壮士来谒赐白金百两命还守蔚州琎复招边卒勇敢者得二千人以进  上嘉之俾典兵饷仍协力守城多著劳勚  上即位命为参议将大用之至是卒遣官致祭赠嘉议大夫吏部左侍郎赐其家白金五十两彩币八表里钞百六十锭官其长子杰为行人
　　○丙戌  太祖高皇帝忌日是日早  上率诸王奉先殿祭毕仍率百官躬诣  孝陵致祭公侯驸马伯文武四品以上及近侍官于殿前行礼五品以下官于门外行礼
　　○丁亥  上虑升赏靖难功臣有未当者命淇国公丘福等议拟以闻于是福等上言右军都督佥事李彬功不在思恩侯房宽下都督佥事陈贤都指挥同知张兴陈志王友俱以前锋摧敌功与广恩刘伯才埒故泾国公陈亨子中军右都督懋金乡侯王真子通俱未袭爵宜如新宁伯谭忠例升赏庶惬公论  上是其言封李彬为奉天靖难推诚宣力武臣特进荣禄大夫柱国右军都督同知丰城侯陈懋为奉天翊卫宣力武臣特进荣禄大夫柱国宁阳伯王通为特进荣禄大夫柱国武义伯王友为奉天翊卫宣力武臣特进荣禄大夫柱国清远伯陈贤为奉天翊卫宣力武臣特进荣禄大夫柱国荣昌伯张兴为奉天翊卫宣力武臣特进荣禄大夫柱国安乡伯陈志为奉天翊卫宣力武臣特进荣禄大夫柱国遂安伯俱食禄千石子孙世世承袭给诰券赏李彬王通各银三百五十两钞六百锭彩币三十表里陈贤张兴陈志各银三百两钞五百锭彩帛二十表里陈懋王友以伯爵加赐懋银百五十两钞三百锭彩帛十八表里友银百两钞二百锭彩帛八表里仍各赐冠服
　　○以保靖宣慰司所属蛮人大虫可宜等互相讎杀遣监察御史刘从政等赍敕抚谕之
　　○柳州等府上林等县獞民梁公竦等六千户凡男女三万三千余口及罗城县上酉韦公成乾等三百余户复业初韦公等作耗獞民多亡入山谷与之相结事闻遣御史王煜等招抚复业至是俱至仍隶籍为民
　　○戊子遣河州卫千户康寿赍敕抚谕撒里畏吾见及安定卫诸部落
　　○己丑  敕驸马广平侯袁容掌北京留守行后军都督府事
　　○夜有星如鸡子大青赤色尾迹有光出东北云中中东北行入娄宿  庚寅升前燕府典宝副朱琇为尚宝司丞复给事中马麟王徵杨恭张景安官麟等建文中皆坐事发云充吏至是召还复职各赐冠带及钞  户部奏山东蝗蝻命分遣人捕瘗
　　大明太宗文皇帝实录卷二十上


太宗文皇帝实录卷二十下
　　永乐元年五月辛卯淇国公丘福同文武百官进  太祖高皇帝  孝慈高皇后尊谥议前一日礼部同鸿胪寺官于奉天殿中设谥议案是日早锦衣卫设卤簿驾教坊司设中和韶乐及大乐  上具衮冕御华盖殿捧设谥官立于奉天殿丹陛之东鸿胪寺入奉执事官行礼赞五拜毕奏请升殿导驾官前导乐作升座乐止文武官各具朝服诣丹墀拜位赞四拜兴礼部官奏进尊谥序班二员引班首升丹陛捧谥议官以谥议文授班首班首受谥议由中门入至殿中赞进尊谥议  上与诣谥文案班首进谥议文置于案跪百官皆跪  上览谥议其文曰帝王有圣德神功者必有尊谥徽称荐之于天刊于玉简昭于无极故三皇之称曰羲轩二帝之谥曰尧舜逮及禹汤文武之称皆由功烈谋谟之盛此万古不易之典恭惟  太祖高皇帝奋起淮甸伏剑渡江英贤云集平伪汉伐伪吴定关中廓清中原遂平元都混一海宇不十年而成大业极天所覆极地所载悉臣悉妾舆图之广亘古未有皆由大而能化之圣圣而不可测之神经天纬地之文保大定功之敬本于中明应于外诚以事天孝以尊亲仁以育物义以制事宵衣旴食总理万机制礼作乐立经陈纪昭宣人文恢弘治化继立天极为天下君隆功盛德同天地之大日月之明虽尧舜禹汤何以过也恭惟  孝慈高皇后天禀之纯圣善明睿齐庄诚一辅相  太祖高皇帝恭俭劳勤功同开创齐天之德体坤之道含弘光大孝敬肃壅上以奉  宗庙下以仁庶物仪范之隆表率宫闻母仪天下虽涂山任姒何以过也  二圣功德昭格于天臣等谨遵古典稽谥法  太祖高皇帝宜尊谥曰  太祖圣神文武钦明启运俊德成功统天大孝  高皇帝  孝慈高皇后宜遵谥曰  孝慈昭宪至仁文德承天顺圣高皇后谨议  上览毕复坐班首与百官俯伏兴班首复位俱再四拜礼毕  上亲谥议付翰林院臣撰册文
　　○壬辰升杂造局大使宋得为羽林前卫指挥佥事
　　○镇海卫军张琬言浙言定海诸处实倭寇出没之地今太仓当其冲要本卫旧委官率舟师防御然军士数少加以四散下屯设或遇警无以备之乞令苏州镇海二卫原选虎贲士以其半守护仓廒其半与能干官员管领增添舟船镇守海口冲要之处庶凡寇至无虞从之
　　○癸巳升保定府同知朱真为保定中卫指挥同知赏银十六两彩币二表里钞二百贯旌其守城功也
　　○河南钧州属县蝗免其民今年夏税
　　○甲午封  皇第五女为常宁公主
　　○户部言山东临清会通税课局洪武间岁办课钞八千七百五十三贯比年百姓流徙商贾不通致有亏兑若春秋该税二千三十二贯今止收二十九贯五百文先后多寡之数县绝乞候人民稍苏如旧徵之  上命免徵二年但经兵处俱准此例
　　○礼部言旧制应天府设学不设上元江宁二县学今既设北京国子监以顺天府学为之革大兴宛平二县而以大兴学为顺天府学其顺天府及二县生徒通经能文者令充北京国子监生其余皆充顺天府学生从之
　　○乙未追封武定侯郭英为营国公谥威襄并封赠其三代给授诰命
　　○先是有告言代王桂罔上虞民不轨等事  上遣人察之其有实迹至是赐敕条其三十二罪以让之且俾悔过迁善云
　　○敕北京留守行后军都督府曰比闻大宁诸卫官军多逃于口外相聚劫掠罪本难容朕念此辈皆  太祖皇帝所餋东征西伐尝奋效劳后出于一时畏罪逃聚衣食无资遂至劫夺陷为盗贼改过无由可即差人赉敕往谕朕意既往之罪咸释不问宜改心悔过各复职役庶凡父母妻子相安于无事若执迷不悛发兵剿捕祸及阖家悔之无及
　　○敕谕兀良哈官军人等曰朕嗣位之初已尝诏谕尔众后辽东守臣言尔等俱欲来朝今遣指挥萧尚都镇抚刘忽鲁秃百户和尚往谕朕意但来朝者悉授以官俾仍居本地岁时贡献经商市易一从所便前阿哥歹那海帖木儿纳哈出来寇广宁守臣禽送至京朕矜其远人妻各有父母妻子之思曲宥其死就令尚都等送还并谕尔知之
　　○先是  上诏文武群臣谕曰朕即位以来体  皇考之心存至公之道故于用人无间新旧比见有经黔剌者复用于朝礼有非宜尔文武群臣其议以闻至是太子太师曹国公李景隆等议曰臣等先奉诏书以建文中升调授官悉仍见职不动今奉  圣旨臣等再议得洪武中有犯党逆并黔剌而为建文所举用者俱罢职发原配所有不曾犯罪而为奸臣齐黄等荐举任用者俱发为民  上曰此议过矣  皇考作餋人材皆以遗子孙后虽由奸臣以进岂为奸臣之用此皆不动但洪武中曾犯党逆者发原配所非犯党逆而经黔剌者罢遣为民
　　○女直野人头目买里的平住等二十九人来朝赐之钞币
　　○丙申金门千户所统兵副千户李敞献俘至京升永宁卫指挥佥事如例给赐银钞彩币表里其领军百户孟荣陈继所镇抚萧阿鲁灰等及总小旗小甲舍人军人俱循例升赏有差仍赐敞玺书曰我国家平定海宇四十余年生民乐业无间遐迩北濒海凶人诱引番寇劫掠居民累发兵捕之乞无成功盖由将士畏怯玩愒岁月孤贫任使尔等能视敌如讎以身殉国斩获渠寇捕戮贼徒致其余党望风奔溃濒海之民室家相庆虽古戈船下濑横海伏波之能岂相远哉特加升赏用酬尔功自今宜益茷勋绩用副朕保民之意崇爵厚禄朕不尔吝钦哉
　　○置北京义勇后神武中忠义中隆庆四卫经历司经历各一员
　　○上以  太祖皇帝实录将成命礼部预定赏格尚书李至刚以修元吏赏例进  上览之曰此述前代兴王之迹今朕纪  皇考神功圣德昭范万世岂可比而同之尔拟议非伦矣遂亲定监修官银百两彩币六表里织金纱衣一袭鞍马一副总裁官银八十两彩币五表里织金纱衣一袭鞍马一副纂修官各银五十两彩币四表里纱衣一袭催纂兼誊写官银三十两彩币二表里纱衣一袭催纂官银二十五两彩币二表里纱衣一袭誊写监生生员儒士各银十两钞三十锭彩币一表里誊写吏各银八两钞三十锭彩币一表里催督誊写者钞二十锭绢二疋办事吏各二十锭绢一疋
　　○镇守辽东保定侯孟善奏太仆寺少卿祝孟献往朝鲜市马千匹已至辽东未有处分  上命尽以给辽东军士之戍边者
　　○山东章丘县言县境漯河东岸及刁家庄等处比因山水涨溢冲决堤岸伤及禾稼请命修筑从之
　　○丁酉擢南安府通判李敬初为太仆寺丞
　　○河南蝗免其民今年夏税
　　○戊戌遣行人往四川碉门黎雅狭西河州临洮诸处禁约私茶遵旧制也
　　○上元县言长宁乡蝗命都指挥吴庸率兵捕瘗
　　○己亥论守城功升前北平布政司左参议孙瑜为户部左侍郎左参议朱浚通政司左通政以按察使乔稳为兵部左侍郎按察佥事杨泰为顺天府知府吕震为真定府知府赐赉有差改前北平右布政使曹昱为山东右布政使检校张輗为兵科给事中按察佥事沈镒为山西按察佥事
　　○庚子以守城功升都督同知陈恭为右都督掌北京留守行后军都督府事赏银百两钞千贯彩币八表里
　　○辛丑升都指挥使高实为都督佥事副陈恭掌北京留守行后军都督府事故都督佥事陈文子敬为前军右都督令食其禄俟年长任职  升指挥佥事田青为羽林前卫指挥同知千户曹云为府军后卫指挥佥事周礼为金吾右卫指挥佥事
　　○五军都督府同三法司言官吏以罪谪戍有死于道者皆应补役然罪有轻重  上曰轻者免之重者追补若先尝逃窜今复不悛迁其家于边
　　○壬寅命赈山东历城等县饥民计粟六千七百二十石礼部言昔建文罢北五布政司并直隶凤阳淮安徐州学校今已复设其岁贡生员请自明年始从之
　　○癸卯赐书庆成王济炫曰前意尔家属皆至潞州故令于官廨居住近闻家属未起尔且回太原
　　○行部言顺天八府所属见在人户十八万九千三百有奇未复业八万五千有奇已开种田地六万三千三百四十三顷有奇未开种十八万一千四百五十四顷有奇
　　○敕北京刑部八府之民勤劳累年宜厚抚绥未复业者悉便招抚复业
　　○昼月如金星见于辰位
　　○甲辰谕天下诸司事干王府者遵  祖训启王知之有司合行事务不许一概启请推托利害若王府事有相关即遣人驰奏不待报而擅承行者论以重罪
　　○敕北京刑部曰朕初举兵靖难北京之民皆出丁力以助之征讨输家财以益军需朕心嘉之未尝少忘昔  太祖高黄帝混一天下以直隶五府州之民供给为劳特优恤之今内难既清四方平定可核实北京所辖郡县数岁之间其出丁力供财物始终一致者悉以名闻
