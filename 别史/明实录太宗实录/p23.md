<!-- { "loadSidebar": true } -->
　　○户部尚书夏原吉言宝钞提举司钞板岁久篆文销乏且皆洪武年号明年改元永乐宜并更之  上曰板岁久当易则易不必改洪武为永乐盖朕所遵用皆  太祖成宪虽永用洪武可也
　　○晓刻火星入氐宿
　　○庚子升都指挥使梁铭为后军都督佥事金吾左卫千户傅贵为本卫指挥同知
　　○宁夏总兵官左都督何福奏比虏袭凉州掠近城三十里守将都指挥丁斌畏怯不进时舍人王荣差使在凉州见寇已去輙督兵穷追致官军失利斌失机荣擅命皆当明正其罪  上命法司治斌荣罪福又奏边警不时而堪战之马少无以应猝远命河南都司于属卫选千五百匹给之
　　○辛丑高平王济烨庆成王济炫长山王贤焌辞归各赐钞二千锭其从官赐钞有差
　　○抚安北平郡县户部郎中李昶言真定武强县南滹沱河决渰民田五十余顷宜亟修治而民力不敷乞发傍近州县民及真定卫军相参修筑从之
　　○河南布政司参议杜骥按察司佥事吴彝石常都司都指挥佥事刘圭有罪谪兴州屯戍初周王未复国河水暴溢奄至城内仓猝无所避骥等挈家入避王府又尝乘马至端礼门下至是事觉法司论其罪遂谪之
　　○夜有星如弹丸大青赤色出文昌西约丈余发光如盏八光烛地至紫微西蕃外
　　○壬寅遣使赍敕谕兀良哈鞑靼野人诸部曰朕命统承天位天下一家薄海内外俱效职贡近边将言尔诸酋长咸有归向之诚朕用嘉之特令百户裴牙失里赍敕谕尔其各居边境永安生业商贾贸易一从所便欲来朝者与使臣偕至  上以北平左布政使郭资有守城功升户部尚书仍命掌布政司事赐银三百两文绮二十匹有副钞五百锭
　　○夜月犯太微东垣上相星
　　○癸卯遣太监郑和祭乳母冯氏
　　○岷王楩来朝
　　○夜有星如鸡子大青白色有光出子星南行至游气
　　○甲辰改山东按察副使林崧为广东按察副使
　　○升金吾左卫千户者儿瓦歹为本卫指挥佥事
　　○吏部言旧例教授满九年任内诸生有举人九名又考本官通经者升用举人四名及考通经者从本等用举人不及四名又考不通经黜降别用今四川顺庆府儒学教授冯庄甫考通经任内止有举人三名请降用  上命降学正著为令又言盐课提举司考满旧无定例宜如税课司局官三年赴布政司按察司考核九年赴部通考从之
　　○都察院副都御史陈瑛言  皇上顺天应人以有天下四方万姓莫不率服然  车驾初至京师有不顺命而效死于建文者如礼部侍中黄观太常寺少卿廖昇翰林院修撰王叔英衡府纪善周是脩浙江按察使王良沛县知县颜伯伟等计其存心与叛逆同宜追戮之  上曰朕初举义诛奸臣不过齐黄数辈耳后来二十九人中如张紞王钝郑赐黄福尹昌隆皆宥而用之今汝所言数人况有不与二十九人之数者彼食其禄自尽其心悉勿问盖  上初入京城昇及是脩自经死观时守安庆投江死叔英守广德自经死良在官阖家自焚先是  上兵至沛县伯伟不肯下与其子俱死后瑛阅方孝孺等狱词遂簿录观叔英家妻女皆将给配观妻出通济门先挤其二女于河遂自沉叔英二女皆笄就锦衣卫狱俱赴井死
　　○乙巳升燕山前卫总旗苗从义为指挥使从义首预平定九门后累有军功故特超用之
　　○朝鲜国王李芳远遣陪臣河仑等奉表朝贺贡马命礼部宴劳之
　　○西域回回苏哈丁狭西丁等二百人来朝贡马百六十骆驼二赐钞有差
　　○丙午乐志制陪祀官祭服二百袭乐舞生红罗袍服二百一十四袭
　　○复河南布政司右参议邢政按察佥事魏本立官初政等建文中坐罪谪戍广西故召复之
　　○广西安隆峒土酋岑子得来朝贡马请设治所
　　○夜金星犯垒壁阵西第五星晓刻月犯罚星
　　○丁未升彭城卫指挥使朱广为山东都指挥佥事羽林前卫使栗义为山西都指挥佥事论其从隆平侯张信直沽之功也
　　○戊申升都指挥佥事周兴金吾右卫指挥使王弼俱为都指挥同知兴任大宁都司弼山东金吾左卫指挥使王福金吾右卫指挥使韩朵罗帖木儿羽林前卫指挥使李善张山苏州卫指挥使卫青俱为都指挥佥事善任浙江都司山辽东青掌中都留守司福掌旗手卫韩掌和阳卫羽林前卫指挥同知杨成李旺金吾前卫指挥同知汪海金吾左卫指挥佥事谢敬周玉金吾右卫指挥同知李彬傅闰张胜燕山左卫指挥同知宋得义横海卫指挥佥事陈贵俱为指挥使成任府军右卫彬旺俱羽林前卫闰锦衣卫得义羽林左卫海玉俱金吾前卫贵胜俱金吾右卫敬府军后卫羽林前卫指挥佥事颜晃忽杨仲和迭里必失千户李胜金吾左卫指挥佥事邹寿韩贵韩兴刘义千户宋义邹亨邢贵李英刘成翟旺杨铁块张成冯得金吾右卫指挥佥事马隆千户郝海方原朱能孙成李荣陈兴羽林左卫指挥佥事笪贵府军后卫指挥佥事刘真蓟州卫指挥佥事尚和府军卫指挥佥事郝玉燕山左卫千户邓成镇江卫千户王温永清左卫千户夏春俱为指挥同知颜晃忽仲和迭里必失温俱任羽林前卫寿张成俱羽林左卫春羽林右卫胜陈兴和俱旗手卫韩贵韩兴荣俱孝陵卫宋义亨邢贵刘义英刘成铁块旺俱本卫邓成笪贵俱金吾后卫玉府军卫得府军左卫海原能孙成俱府军右卫隆真俱府军后卫羽林前卫千户汪文刘仁张礼李双儿黄真李海刘聚关隆徐五金得金吾左卫千户赵隆吴兴刘荣刘得叚著傅瑜庄铎金吾右卫千户李整马玉王兴李青李荣燕山左卫千户吴琛羽林左卫千户王能羽林右卫千户蒋旺府军卫千户张旺通州卫千户张义高邮卫千户杨玮太原前卫千户锁拏哈父纽儿该前燕府仪卫正袁江俱为指挥佥事江任锦衣卫文旗手卫仁真俱本卫能瑜纽儿该俱羽林左卫赵隆羽林右卫铎礼吴兴俱金吾前卫整玉王兴青蒋旺俱金吾右卫得金吾后卫双儿玮聚海张旺俱府军卫琛府军左卫义刘荣俱府军右卫著关隆五金得俱府军后卫李荣江淮卫擢金吾左卫军孟全为本卫指挥同知初全随征至渡江累有奇功故特超升之
　　○己酉以湖广襄阳府知府陈祯为鸿胪寺右少卿升鸿胪寺左寺丞樊敬为左少卿改右寺丞严朝贵为左寺丞
○夜有星如鸡子大青白色尾迹有光出太子旁东北行入天棓晓刻有星如盏大赤色光烛地出紫微西蕃内东北行入辇道二小星随之


大明太宗文皇帝实录卷之十五
　　洪武三十五年十二月庚戌朔  上南郊省牲还御奉天门进公卿大臣谕之曰祭祀莫大于郊古者牺牲粢盛不备不洁不敢祭而帝牛涤三月其敬如此明日以始卿等继朕省牲便应秉对越之诚不可怠忽自古天子之祭皆公卿助相国家生民受福卿等亦预享之不可不谨
　　○宁化王济焕永和王济烺来朝
　　○以宋琥为驸马都尉尚皇第三女安成公主琥后军左都督晟长子也
　　○升通政司右通政李至刚为礼部尚书
　　○上以北平山东河南凤阳淮安扬州徐州等处尝经兵革民力未苏令工部核其岁办之物量免有差
　　○免山东济宁州民岁办丝革野味等课以其流徙初归故也
　　○辛亥  上谕礼部臣曰公侯年老者皆历事  皇考多效劳勤今筋力既衰日与群臣并入朝参观其步趋之艰朕所不忍自今令朝朔望其见任事者不在此例
　　○壬子敕兵部严武臣冒袭之禁初  上即位念诸将勤劳既老而无子孙弟侄者特令养子或婿袭职一次以终养之用报前功其后有夤缘易姓冒袭者故特禁之
　　○癸丑蠲北平山西山东河南凤阳淮安扬州徐州被兵郡县永乐元年夏税农桑丝绵其山东盐运司累岁所亏盐课亦蠲之
　　○敕户部以辽王植之国荆州谷王橞之国长沙二府岁用禄米已有定制其荆州长沙在城商税各与之
　　○甲寅遣使赍诏谕哈烈撒马儿罕等处并赐其酋长金织文绮
　　○遣使赍诏谕别失八里王黑的儿火者并赐之彩币黑的儿火者元氏苗裔也
　　○户部尚书夏原吉等进会议在京官吏军士俸粮支米钞格公侯伯驸马仪宾禄并全支米其文武官一品二品俸支米者什之四三品四品什之五五品六品什之六七品八品什之八余折支钞每石折钞五贯九品杂职吏典知印总小旗军并全支米奉天征讨自指挥以下有家属者亦全支米家属在原卫者其米于京仓支什之三于原卫支什之七总小旗军俱于原卫支米在京每月别给行粮米六斗悉从其议命俸米折支钞者每石增五贯为十贯
　　○乙卯复设天下郡县阴阳医学遵旧制也
　　○升鸿胪寺序班观清本寺右寺丞观清鞑靼人以通虏中文字故进用之
　　○丙辰命中都留守司副留守韦善往潞州修葺庆成王府谕之曰此非王之定居毋浮于制以劳民力
　　○设云南孟养木邦孟定三府威远镇沅二州以土官头目刀木旦为孟养知府罕的法为木邦知府刀浑立为孟定知府刀算党为威远知州千夫长刀平为镇沅知州
　　○升都指挥佥事张麟为狭西都指挥同知
　　○凤阳府奏请移浮桥于旧城临淮马头从之
　　○丁巳实授前署浙江道事监生汪真为本道监察御史
　　○命吏部钦天监正佐官岁满不考核著为令时监副徐伯阳考满吏部言监副非四品以上官宜加考核  上以钦天监职专占候非常调官故有是命
　　○升都指挥佥事李贤金吾左卫指挥使温原金吾右卫指挥同知革旺俱为都指挥同知贤旺俱任辽东都司原河南羽林前卫指挥使高文指挥佥事洪宗营州中护卫指挥使范嵩扬州卫指挥使牛谅武昌卫指挥使谢凤广宁右护卫指挥使徐刚通州卫指挥同知左兴俱为都指挥佥事惟凤任浙江都司宗河南羽林前卫指挥同知陈中革来王聚金吾左卫指挥同知孔武高成孙福杨家奴指挥佥事伯颜帖木儿金吾右卫指挥同知刘斌魏正黑厮指挥佥事钱通燕山左卫指挥同知王福大宁左卫指挥同知孟祥通州卫指挥同知张敬俱为指挥使武成孙福杨家奴敬伯颜帖木儿俱任金吾左卫正黑厮俱金吾右卫祥金吾后卫王福革来俱羽林前卫中斌俱府军卫通府军右卫聚府军后卫羽林前卫指挥佥事高昭张刚贾浩千户高清魏兴金吾左卫指挥佥事刘钦盛瑄周鉴刘海白玉也先千户寗成陈贵张安儿裴忠金吾右卫指挥佥事姜昇张海李旺刘鉴千户韦志马俊周敬李刚傅斌郑马周兴金吾后卫千户苗青燕山右卫千户王得孛罗济宁左卫千户张震彰德卫千户史忙哥薛儿俱为指挥同知旺俊俱任孝陵卫刘海也先安儿震得孛罗忠马周兴史忙哥薛儿俱金吾左卫昇志俱金吾右卫青金吾后卫张海张刚浩俱羽林前卫玉刘鉴俱羽林左卫清敬李刚俱府军卫斌府军左卫瑄周鉴成贵俱府军右卫昭魏兴俱府军后卫钦虎贲左卫羽林前卫千户李旺纪纲吴仲安金吾左卫千户丁贵杨安卢真许贵金吾右卫千户王真王忠梁山卢膺童长吉田景道李靖崔得宋聚丁旺萧成徐仲良燕山前卫千户许安羽林卫千户谢贵刘彦深富峪卫千户戚义营州卫千户程子实蔚州卫千户柳旺俱为指挥佥事得任孝陵卫彦深金吾前卫丁贵王真忠山膺童长吉景道靖俱金吾右卫李旺谢贵俱羽林前卫卢真羽林左卫聚丁旺成义俱羽林右卫杨安旗手卫许安虎贲左卫纲仲安子实俱府军卫柳旺仲良许贵俱府军右卫命金吾左卫故千户王十马子敬袭升本卫指挥同知
