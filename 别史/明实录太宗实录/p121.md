<!-- { "loadSidebar": true } -->
　　八月辛丑朔  车驾至京师  上御奉天殿文武群臣上表贺
　　○壬寅大宴文武群臣及从征将校  命礼部会文武大臣议将士功赏
　　○交阯总兵官英国公张辅执送贼首陈季扩阮帅至京师伏诛
　　○甲辰浚淮安府海州城南官河二百四十里
　　○丙午免北京所属郡县粮刍二年
　　○北京行部乡试奏请考试官  上命翰林院侍讲曾棨翰林院侍讲兼左春坊左中允邹缉考试赐宴于本部
　　○丁未遣官释奠先师孔子
　　○修通州三河等处水决堤岸
　　○是日应天府乡试启请考试官  皇太子命司经局洗马兼翰林院编修杨溥翰林院编修周述考试赐宴于本府
　　○戊申祭  太社  太稷  命皇太子行礼
　　○都察院左副都御史李庆劾奏忻城伯赵彝擅杀馈运民丁盗卖官粮都督谭青选军出征精锐者以赂得免罢弱者驱迫以行又逼取指挥许真等金银马牛都督朱崇恣肆贪淫又擅给千百户十余人驿马请悉论如法  上曰大臣所为如此不惩治将渐习成命三法司鞠彝崇下青锦衣卫狱
　　○庚戌朝鲜国王李芳远遣使贡方物赐其使文绮表里
　　○辛亥黄河溢坏河南土城二百余丈事闻命工部遣官修筑
　　○壬子设贵州思南思州二府税课司
　　○河间府沧州顺天通州固安县淫雨宝坻县雨雹伤稼事闻  上谓行在户部臣曰民于此时正望秋成既如此将何以仰给其速遣人临视果为民患令有司发粟赈之
　　○甲寅彭亨国王巴剌密锁剌达罗息泥遣使苏麻目门的里及忽鲁谟斯国人己即丁等贡马及方物并赐文绮袭衣命礼部赐彭亨国王锦绮纱罗彩绢而酬己即丁等马值  裁减湖广郴州桂阳县县丞主薄增置云南姚安军民府儒学训导二员
　　○乙卯尼八剌国沙的新葛遣人贡方物封沙的新葛为尼八剌国王给镀金银印及诰
　　○命镇守蓟州都指挥陈景先督军民修筑遵化城及缘边关隘之倾颓者
　　○丙辰礼部进所会议将士赏例随驾三千官军内领队者伯都督赏银百五十两彩币表里八钞四百锭都指挥银一百两彩币表里六钞三百锭指挥银六十两彩币表里四钞二百锭千户卫镇抚银四十两彩币表里三钞百六十锭百户所镇抚银二十五两彩币表里二钞百二十锭总小旗甲银五两绵布五疋钞一百锭随伍官比领队各减半总小旗甲将军力士校尉人等绵布三疋钞六十锭领领神机铳手侯银二百两彩币表里十钞六百锭射中贼人马者不分官旗军银三十两钞百六十锭齐力接应者领队都督彩币表里四钞二百四十锭都指挥把总指挥彩币表里三钞二百锭指挥彩币表里二钞百六十锭千户卫卫镇抚彩币表里一钞百二十锭百户所镇抚绢三疋钞一百锭总小旗甲绵布四疋钞六十锭随伍官比领队各减半总小旗甲人等绵布二疋钞四十锭其摆队内领队者都督彩币表里二钞百二十锭都指挥把总指挥彩币表里一钞百锭指挥绢贰疋钞九十锭千户卫镇抚绢二疋钞六十锭百户所镇抚绢二疋钞五十锭总小旗甲绵布二疋钞四十锭随伍官比领队各减半总小旗甲军士人等绵布二疋钞三十锭其守营领队者都督彩币表里一钞八十锭都指挥绢二疋钞七十锭指挥绢二疋钞六十锭千户卫镇抚绢一疋钞五十锭百户所镇抚绢一疋钞四十锭总小旗甲绵布一疋钞三十锭随伍官旗军将军力士校尉人等绵布一疋钞二十锭大旗大营马队并哨马官军人等下马当先败贼者领队伯都督银一百两彩币表里六钞三百锭都指挥银六十两纱币表里四钞二百锭指挥银四十两彩币表里三钞百六十锭千户卫镇抚银二十五两彩币表里二钞百二十锭百户所镇抚银十五两彩币表里一钞八十锭总小旗甲绵布四疋钞七十锭随伍官比领队减半旗军人等绵布二疋钞四十锭齐力接应者领队都督彩币表里四钞二百锭都指挥彩币表里三钞百六十锭指挥彩币表里二钞百四十锭千户卫镇抚彩币表里一钞百二十锭百户所镇抚绢三疋钞百锭旗甲绵布三疋钞五十锭随伍官比领队减半总小旗甲人等绵布二疋钞四十锭其摆队内领队者都督彩币表里二钞百二十锭都指挥彩币表里一钞百锭指挥绢二疋钞九十锭千户卫镇抚绢二疋钞六十锭百户所镇抚绢二疋钞五十锭总小旗甲绵布二疋钞二十锭随伍官比领队减半总小旗甲军士人等绵布二疋钞三十锭其守御领队者都督彩币表里一钞八十锭都指挥绢二疋钞七十锭指挥绢二疋钞六十锭千户卫镇抚绢一疋钞五十锭百户所镇抚绢一疋钞四十锭总小旗甲绵布一疋钞三十锭随伍官旗军将军校尉力士人等绵布一疋钞二十锭领围子手把总都督银一百两彩币表里六钞三百锭接应杀贼领队者都指挥彩币表里三钞二百锭指挥彩币表里二钞百六十锭千户卫镇抚彩币表里一钞百二十锭百户镇抚绢三匹钞百锭总小旗甲绵布四疋钞六十锭随伍官比领队减半总小旗甲人等绵布二疋钞四十锭其摆队内领队者都指挥彩币表里二钞百六十锭指挥彩币表里一钞百二十锭千户卫镇抚绢三疋钞百十锭百户所镇抚绢三疋钞百锭总小旗甲绵布四疋钞六十锭随伍官比领队减半总小旗甲绵布二疋钞四十锭其守营领队者都指挥绢二疋钞七十锭指挥绢二疋钞六十锭千户卫镇抚绢一疋钞五十锭百户所镇抚绢一疋钞四十锭总小旗甲绵布一疋钞三十锭随伍官旗军将军力士校尉人等绵布一疋钞二十锭养病守营能奋勇领众败贼者其领队官都督银五十两彩币表里四钞二百锭都指挥银四十两彩币表里三钞百六十锭指挥银二十五两彩币表里二钞百四十锭千户卫镇抚银十五两彩币表里一钞百锭百户所镇抚银五两绢二疋钞六十锭随伍官比领队官减半总小旗军人等绵布三疋钞六十锭随侍幼官幼军并旗手卫旗鼓手领队者都指挥彩币表里一钞百锭指挥绢二疋钞九十锭千户卫镇抚绢二疋钞六十锭百户所镇抚绢二疋钞五十锭总小旗甲绵布二疋钞四十锭随伍官比领队减半总小旗甲军士人等绵布一疋钞三十锭阵亡伤故于本赏外加半赏仍给斋粮麻布五军马队官军曾下马当先杀贼者坐营官彩币表里五钞四百锭领队官侯伯都督彩币表里四钞二百六十锭都指挥彩币表里三钞二百锭指挥彩币表里二钞百四十锭千户卫镇抚彩币表里一钞百二十锭百户所镇抚试四百户绢三疋钞百锭随伍官比领队各减半总小旗甲军士人等绵布二疋钞四十锭马步队齐力接应官军者坐营官彩币表里钞百六十锭领队官侯伯都督彩币表里二钞百二十锭都指挥彩币表里一钞百锭指挥绢二疋钞九十锭千户卫镇抚绢一疋钞六十锭百户所镇抚试百户绢二疋钞五十锭随伍官比领队减半总小旗甲军士人等绵布二疋钞三十锭马步队摆队官军坐营官彩币表里二钞百十锭领队官侯伯都督彩币表里一钞八十锭都指挥绢二疋钞七十锭指挥绢二疋钞六十锭千户卫镇抚绢一疋钞五十锭百户所镇抚绢一疋百钞四十锭随伍官比领队减半总小旗甲军士人等绵布一疋钞二十锭马步队守营官军坐营官彩币表里一钞百锭领队官侯伯都督彩币表里一钞六十锭都指挥绢二疋钞四十锭指挥绢一疋钞三十锭千户卫镇抚绵布一疋钞二十四锭百户所镇抚绵布一疋钞二十锭随伍官旗军人等绵布一疋钞十锭传令营把总指挥赵得彩币表里三钞百四十锭指挥颜沙不丁银二十两彩币表里一钞八十锭其余无过者指挥绢二疋钞六九十锭千户卫镇抚绢二疋钞六十锭百户所镇抚绢二疋钞五十锭舍人绵布二疋钞四十锭随营举什器及各处戍守并运粮官军人等赏各有差  上览之至再曰如此庶尽公道
　　○戊午御奉天门赏从征将士谕之曰尔等从朕讨虏远涉沙漠劳勤至矣今第尔等功赏如所司论有不当许自言如尔等有妄自增功掩过者许自首免罪遂命有司如例赏之
　　○己未遣官祭太岁风云雷雨岳镇海渎山川等神
　　○遣官祭旗纛
　　○辛酉辽王植第十三子生赐名贵＜火节＞
　　○壬戌行在户部言宣府边卫宜有储积请召商中盐视淮浙盐例每引输米四斗不次支给从之
　　○弗提卫女直指挥佥事阿剌秃等来朝自陈愿居北京从之命礼部赐予如例
　　○丙寅  上谕行在兵部尚书方宾曰比来骑士死者即以丁男补之然出自田里不谙骑射用以征战何能济事今后宜令补步队选步卒精壮者入马队训练庶几可用
　　大明太宗文皇帝实录卷一百五十四


大明太宗文皇帝实录卷一百五十五
　　永乐十二年九月辛未朔封晋恭王第三子平阳王济熿为晋王
　　○奴儿干都司都指挥同知康旺等来朝贡貂鼠皮等物赐赍有差
　　○夜有星如鸡子大赤色尾迹有光出房宿西南行至近浊
　　○癸酉命故金吾左卫指挥佥事何通子清金吾右卫指挥佥事陈斌子陆燕山前卫指挥佥事许谅谅侄安俱袭职
　　○甲戌升大宁都司都指挥同知汪浩为后军都督佥事治舟舰都指挥佥事谭广为中军都督佥事总操练
　　○真定府守臣言积雨坏城命及农暇修之
　　○丙子置交阯乂安新平顺化三卫经历司经历司演州南靖二守御千户所吏目
　　○顺天府武清县言河决洒儿渡口六百五十余丈命工部遣官备筑
　　○丁丑榜葛剌国王赛弗丁遣使奉表献麒麟并贡名马方物
　　○戊寅礼部请上表贺麒麟  上曰海宇清宁远人向化贡献方物斯皆  天与  祖宗之祐卿等但当夙夜竭心辅治以惠天下天下既安虽无麒麟不害为治其免贺
　　○密云后卫霖雨坏城事闻命工部脩之
　　○己卯重阳节赐文武群臣宴
　　○辛巳山西太原府盂县献嘉禾
　　○脩凤阳府安丰塘水门十六座及牛角埧至新仓铺倾塌堤岸万三千五百余丈
　　○壬午设八寨长官司隶云南都司以土酋者宁为副长官时者宁来朝请设治所以抚其众每岁纳马十五匹故有是命
　　○癸未  命成安侯郭亮兴安伯徐亨往平开备御  上谕之曰开平以孤城临边极边又无险可恃但昼夜严守备寇来勿轻出战去亦勿追盖多虏多诈无为所诱也
　　○开北京下马闸海子
　　○昼太白见己位
　　○乙酉女直野人头目阿路秃等百十五人来朝设塔速儿河五屯河玄城和卜罗老哈河兀列兀剌忽哈儿分八卫命阿路秃等为指挥千百户赐诰印冠带袭衣及钞币有差
　　○丙戌封周王橚第十女为宜安郡主命蔡义为中奉大夫宗人府仪宾以宜安郡主配之义河南右护卫千户蔡显之子
　　○副总兵都督同知梁福械送湖广筸子坪贼首吴者泥等至京师初者泥等自称苗王纠率蛮民苗金龙苗阿甲等及亡命军民民出没为寇攻劫屯寨朝廷命镇远侯顾成及福率兵讨之福攻破其亚磨等寨斩贼首百二十五级生擒吴者泥等十三人送京师悉戮于市
　　○丁亥脩河南武陟县郭材马曲等河土堤凡五百六丈
　　○戊子  上闻弗提斤六城之地肥饶命指挥塔失往治弗提卫城池令军民咸居城中畋猎孳牧从其便各处商贾欲来居者亦听仍命行在兵部榜谕之
