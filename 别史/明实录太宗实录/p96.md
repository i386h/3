<!-- { "loadSidebar": true } -->
大明太宗孝文皇帝实录卷一百九
　　永乐八年冬十月甲午朔享  太庙命皇太子行礼△乞忽古里二卫女直野人头目阿儿秃阿里急纳等九十二人来朝命为指挥千百户等官赐冠带袭衣钞币  命番僧班丹藏卜为净觉弘济国师高日干为广慧普应国师失剌查为慈善弘智国师把奔等六人为禅师各给诰印△夜有星大如碗赤色有尾迹光烛地出司怪旁东北行入舆鬼
　　○乙未  行在都察院左副都御史李庆言公侯都督往往令家人子弟行商中盐凌轹运司及各场官吏倍数多支朝廷申明旧制四品以上官员之家不许与民争利已令罢支今都督蔡福等妄行奏请既付于法其公侯有犯者亦宜鞫治  上曰姑勿治令户部榜谕禁止△女直野人头目撒因加等来朝命为兀里奚山卫指挥等官撒因加等奏愿居安乐州从之赐予如例
　　○丁酉  车驾发北京先期于奉天殿丹陛设坛告  天地遣官祭告北京山川城隍旗纛诸神其所经陵寝神祠祭礼如初△是日右春坊右中允刘子春等劾启三法司官左都御史陈瑛等方命废事曰先有学官坐事罚充太学膳夫陈乞改役令旨令三法司凡学官有罪充膳夫者悉与改役以励廉耻瑛等久格不行不罪之无以示惩  皇太子顾瑛等曰用心刻薄不明政体非大臣之道其速改之
　　○戊戌
　　○降刑部左侍郎刘季箎为两淮都转运盐司副使应天府尹向宝为两浙都转运盐司判官先是季箎及宝皆有罪当黜以在朝久特宥而用之
　　○己亥  驻跸新城命会州卫指挥赵得率保定涿鹿茂山蔚州卫军共千人守紫荆关敕谕之曰关临边要地务在严固堤备遇寇即合真定诸卫军剿之贼退不必穷追毋堕其计△甘肃总兵官驸马都尉西宁侯宋琥奏调都指挥丁刚镇凉州王贵镇肃州史昭守镇番从之
　　○庚子
　　○浙江台州府临海县言去年八月淫雨渰没田稼民多饥窘其税粮鱼课乞以钞代谕  皇太子从之△交阯布政司言先颁降刑名事例交阯土人有杂犯死罪徒流迁徙者发丘温抵交阯充驿夫递运夫杂犯死罪者服役终身徒流迁徙者各以所犯重轻为限官吏犯笞杖罪吏断决还役官降用应角□羊见任别叙及杂职于边远叙用者皆断决还职今新例流徒迁徙杖罪皆发北京为民种地先后例不一  皇太子曰交阯在万里外宜从先例令刑部移文知之
　　○壬寅
　○皇太子以曹本为云南按察司副使本初以城守功历官至江西按察司佥事坐事谪交阯立功至是以恩宥例复升用之
　　○癸卯
　　○务本之训成时  上以皇长孙生长深宫欲其知稼穑之艰难因巡幸北京以侍行使历观民情风俗及田野农桑勤劳之事而知国用所需皆出于此为民上者宜加悯恤且举  太祖高皇帝创业之难及往古圣贤之君昏乱之主兴亡得失可为鉴戒者以致饬励之意书成名务本之训云
　　○乙巳
　　○改北京永平府抚宁县之迁安驿隶滦州△是日  皇太子升四川道监察御史张翥为福建按察副使浙江道监察御史黄童为广西按察副使
　　○戊申
　　○户部言直隶蓟州府昆山县山东青州府日照县民饥尝贷预备仓储以累岁水灾不能偿乞折输钞  皇太子从之
　　○庚寅  皇太子命金吾右卫故指挥佥事杨成侄俊袭职
　　○昼太白见未星
　　○壬子
　　○夜月犯五诸侯南第二星
○癸丑　　
○夜有星大如盏赤色尾迹有光出天津西南行至近浊
　　○甲寅  车驾次济宁州鲁王肇煇来朝赐彩币等物敕户部加赐米千石△夜有星大如弹丸赤色尾迹有光出天关旁流五丈余发光如鸡子大西南行入天桴
　　○乙卯  上闻周王橚于国中作殿奉祀  太祖高皇帝赐之书曰礼支子不祭王国庙祀则肇于始封之王若  太祖高皇帝之祀朝廷自有宗庙王今祀于国中过矣孔子曰祭之以礼若不得为而为之不可为孝王其审礼而行毋贻物议
　　○丁巳  车驾次临城时贤妃榷氏侍行以疾薨赐祭谥恭献权厝于峄县△是日户部言江西建昌府广昌县永乐五年六年民疫死者八百余户乞蠲其税  皇太子从之  皇太子升户部郎中鲍浑为两淮都转运盐司运使
　　○戊午
　　○夜月犯太微垣右执法
　　○己未  上谕三法司官曰昨夜太阴犯执法甚急尔等典刑罚宜加敬谨无罪不可枉有罪不可纵须得中道毋纤毫轻重△夜有星大如盏青白色光烛地出内阶北行入紫微垣至勾陈
　　大明太宗孝文皇帝实录卷一百九


大明太宗孝文皇帝实录卷一百十
　　永乐八年十一月癸亥朔
　　○治水官朱逢吉言直隶郡县民种官田者其租重于民田宜付粮长或里长顺带纳京仓庶以宽恤小民户部会议官租既重又令远输诚为劳费宜令输纳旁近官仓  皇太子从之△夜有星大如鸡子赤色有光出五车东南行入北河后二小星从之
　　○乙丑  命武安侯郑亨充总兵官率领北京各卫所军马往宣府操补
　　○戊辰
　　○皇太子以府军左卫指挥使袁兴弟聚袭职△设山东济宁州鲁桥沙河二驿△裁减泉州府德化县县丞主簿
　　○己巳
　　○达官脱罕等十人率男女百六十口来归奏愿居京师赐予如例△夜有星大如鸡子赤色尾迹有光出内阶西南行入九游
　　○庚午
　　○皇太子升湖广按察司佥事陈廷杰为山东按察司副使擢进士彭谦为浙江按察司佥事
　　○癸酉
　　○巡按福建监察御史李素劾启福建都指挥童俊不谨边防遣幼弱指挥彭震巡海防倭军无纪律倭寇攻破大金定海二千户所福州罗源等县杀伤军民劫掠人口及军器粮储俊不遣兵救援贼遂乘势攻围平海卫城池指挥王俊督战百户缪真等战死自辰至戌贼始退散彭震亦不救援定海千户所领兵百户全旺等及福州右卫千户王朝用等遇贼先遁致贼杀伤官军及俊亲领兵赴敌又逗遛不进纵贼出境俊受任方隅玩寇偷安委用非人失律丧师震及朝用等厥罪惟均宜正典刑以警偷懦  皇太子曰国家置守将所以御侮安民而乃纵贼如此罪不可容命法司鞫之
　　○甲戌  车驾至京师遣官祭告  天地  太庙  社稷  孝陵承天门及京都祀典旗纛诸神  上御奉天殿受朝贺大宴文武群臣
　　○丁丑
　　○赐浡泥国王叔蔓的里哈卢等及东洋冯加施兰吕宋国哈密亦罕河卫等处朝贡使臣头目李宥等长河西灌顶国师绰思吉领禅巴藏卜漠北来归鞑官脱火台等宴△思南宣慰使司宣慰使田宗鼎遣副长官李斌贡马赐之钞币
　　○庚辰冬至  上御奉天殿受朝贺大宴文武群臣及四夷朝使
　　○辛巳
　　○升虎贲左卫千户杨瑺为府军卫指挥佥事时指挥曹升私蓄妖书瑺发之故有是命
　　○壬午  命故嗣教真人张宇初弟宇清为正一嗣教清虚冲素光祖演道真人△都督梁铭有罪下狱时铭随侍  皇太子监国擅用有过卫士带刀入直为千户卜玉所发也△遣指挥毋撒等使哈密时  上闻忠顺王脱脱沉湎于酒昏愦颠越凌辱朝使部下哈剌哈纳买住那那等谏之不从故遣使戒谕而复谕哈剌哈纳等令善辅之△乞烈速头目干塔奴等来朝设喜申卫以干塔奴为指挥佥事赐诰印冠带袭衣及钞币有差△缅甸宣慰使那罗塔遣头目忙只等贡马赐钞币有差
　　○癸未
　　○赐国子监琉球等处生李杰等并其从人冬衣靴袜既而从容与群臣语及之礼部尚书吕震曰昔唐太宗兴学校新罗百济皆遣子入学当时仅闻给廪膳未若今日赉与周备也  陛下圣德前古未有  上曰远方慕中国礼义故遣子入学必足于衣食然后乐学我  太祖高皇帝命资给之著于令典所谓曲成万物而不遗者朕安得违之
　　○甲申
　　○置四川施州卫镇南长官司吏目一员
　　○丙戌
　　○升后军都督同知陈亨为右都督
　　○戊子
　　○给江淮济川二卫水夫万六千五百四十八人胖袄
　　○己丑
　　○镇守河州卫陕西都指挥同知刘昭奏陆续收到河州卫各番簇马七千七百一十四匹上马每匹茶六十斤中马四十斤下马递减之共给茶二十七万八千四百六十斤已选配牝马千四百三十四匹发狭西甘肃二处苑马寺孳牧今以马六千二百八十匹送北京命太仆寺牧养
　　○壬辰
　　○以发都督梁铭罪升羽林前卫千户卜玉为指挥同知仍赐钞三千贯衣一袭及鞍马△设四川永宁宣抚司医学阴阳学僧纲司  上以凉州鞑官千户虎保亦令真巴等叛由惑于流言非其本心而挈家远遁遣指挥哈剌那海等赍敕往宥其罪使皆复业虎保亦令真巴等率其妻子万二千余口来归罪  上悉赦之
　　大明太宗孝文皇帝实录卷一百十
大明太宗孝文皇帝实录卷一百十一
　　永乐八年十二月癸巳朔
　　○钦天监进永乐九年大统历  上御奉天殿受之颁赐诸王及文武群臣  上视牲南郊△鞑靼太师阿鲁台遣平章脱忽歹等来归贡马命宴劳之赐袭衣彩币
　　○甲午
　　○琼州府文昌县斩脚寨黎首周振生等来朝赐以钞币俾仍往招诸峒生黎
　　○乙未
　　○楚王桢宁王世子磐烒来朝宴楚王于华盖殿赐宁世子宴于前三公府其从官皆赐宴
　　○戊戌  上谕礼部臣曰楚国无事上下相安固王之贤亦其官属能尽辅导之职其随侍至者宜有褒赐于是召随从楚王文武官属谕之曰朕即位以来楚王未尝有越礼踰分之事能府中间有一二小人作过悉是其下所为王无预焉王素性乐善秉德奉法可为贤王尔等为其官属与有荣矣然尔等亦必有赞辅之力今归更加勉之遂赐其指挥长史人钞一百锭文绮二表里纪善以下钞有差△楚王桢言王府校尉死亡者例不补丁故所生男子多为有司取去自今请留补缺庶免别佥从之
　　○河南守臣言汴梁河决坏城二百余丈宜及时脩理  上谕工部臣曰汴梁城近黄河不免冲决之患而此国家藩屏之地不可以缓且闻黄河水增三尺其急遣人往视堤防△爪哇国王都马板遣使亚烈速木奴等上表贡马及方物谢颁赐恩宴赉其使复赐王文绮彩币六十疋△暹罗国王昭禄祥群膺哆罗谛剌遣使曾寿等贡马及方物并送中国流移人还赐寿贤等钞币命礼部遣中官张原等赍敕劳之并赐之金织文绮纱罗
　　○己亥
　　○楚王桢宁世子磐烒还国锡宴如初至赐钞币有差△设交阯三带州之长江安乐县之安县沱江州之江口麻笼县之真那社四巡检司北江府之常盈库
　　○庚子
　　○腊日赐文武群臣宴△周王橚来朝宴于华盖殿赐其从官宴于中右门△遣行人余炅赍敕往凉州赐都督吴允诚妻彩币等物初允诚从征沙漠虎保等迫胁允诚所部同叛允诚妻与其子管者及所部都指挥保住卜颜不花等不从遂率众擒获叛者至是赐敕谕之曰比鞑寇以兵胁尔为叛尔夫及子从朕征讨而尔能守节励志与子管者谋执叛者戮之以妇人而秉丈夫之节忠以报国智以脱患朕甚嘉为今赐尔彩币十表里米百石钞四千贯羊百羊□空用示褒嘉升其子管者为指挥佥事其所部都指挥保住等各赐彩币八表里米八十石
○辛丑  命户部宁国长公主岁禄给全米
　　○壬寅
