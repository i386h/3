<!-- { "loadSidebar": true } -->
　　○己未顺天府尹张贯卒贯泗州灵壁人洪武中由太学生擢北平布政司左参政后历江西四川福建参政所至以宽简为政百姓安之坐事坐迁直定府知府寻升顺天府尹顺天政务烦剧听决酬应日无虚刻贯从容处置事无凝滞其卒人多惜之
　　○庚申  命都指挥李龙往河南都司选步军一千赴甘肃备御
　　○蠲苏松嘉湖杭五郡水灾田租四十七万九千七百余石初有司议减半徵之  上谓户部尚书夏原吉等曰民田被水无收未有以赈之又可徵税耶于是悉蠲之
　　○癸亥贵州宣慰使宋斌安卜葩遣把事徐英及其属贵竹等十长官司贡马赐钞币有差
　　○甲子工部左侍郎张信坐事谪交阯
　　○乙丑广西思明府土官知府黄＜王冈＞东兰州土官知州韦质庆远府合凤庄土官之孙罗惟俱遣人贡马赐钞币有差
　　○靖江九辅国将军赞亿有罪免初赞亿召护卫老卒赵孜为符咒事怒其来迟槌杀之又纵家人走马蹴伤司狱沈兴又私匿桂林军民毕道清等在府传授妖术妄言祸福事觉法司当以死命免官泗州为民
　　○丙寅设蔚州兴宁巡检司
　　○丁卯云南景东府土官知府陶干陆凉州土官知州资求富州土官知州沈弦经各遣人贡马俱赐钞币遣还
　　○升福建布政司右参议辛彦博为浙江左布政司
　　○夜金星犯木星
　　○戊辰设山后美峪岭之叮咛口鸳鸯口平顶山口三巡检司
　　大明太宗文皇帝实录卷一百五十八


大明太宗文皇帝实录卷一百五十九
　　永乐十二年十二月庚午朔  皇太子省牲于南郊
　　○辛未永顺宣慰使彭源那地州土官知州罗志通石梁下洞长官唐朝文来朝贡马贺明年正旦赐钞币有差
　　○壬申郢王栋讣闻  上深悼之特辍朝十有五日谥曰靖遣官赐祭命有司治丧葬如韩宪玉礼  皇太子诸王皆遣祭王  太祖高皇帝第二十三子母惠妃刘氏王以洪武卒未受封永乐戊子六月之国安陆谨礼法端重简静国中晏然
　　○女直野人头目完答只鲁兀等四十三人来朝设失儿兀赤卫命完答等为指挥佥事千百户镇抚赐诰印冠带袭衣及钞币有差
　　○癸酉谷王橞第七子生赐名赋焜
　　○甲戌鞑靼尚都伯颜台立歹等来归奏愿居京司命俱为所镇抚赐予如例
　　○  旌表开封府阳武县民刘大孝行以其父母相继死庐墓七年一志不懈又旌顺天府宛平县民纪添祐妻王氏河南府偃师县民李保儿妻牛氏抚州府崇仁县民王绍妻吴氏太平府当涂县民巫道保妻刑氏庐州府巢县民叶荣妻赵氏杨州府兴化县民李镇妻沈氏王思诚妻张氏许保保妻景氏通州海门县民崔发妻徐氏贞节俱以年少丧夫守志不二始终无玷云时辽东三万卫指挥裴牙失帖木儿之子妇刘氏夫将死谓曰我死汝必更嫁刘氏泣曰是何言夫死偕死不信请先之遂自缢特旌表曰贞烈
　　○乙亥陈留郡主薨讣闻遣官祭命有司治丧葬王周定王第十一女也
　　○丙子西番占藏先结簇山洞簇蛤匝簇思曩儿簇白马路簇阿昔洞簇者多簇比定簇牟力劫簇班班簇包藏簇阿昔簇祈命簇麦匝簇勒都簇十五长官司俱遣人来朝贡马赐钞币袭衣
　　○己卯  谕行在礼部臣曰皇太孙及诸王孙多年长未娶尔礼部遣官于直隶州府及北京山东河南山西狭西访求官员军民及前朝故官之家女子年十一至十七容德端厚父母俱存家法严整者官给舟车令其父母亲送至京听选
　　○赐国子监琉球生邬同志久等三人钞及衣服
　　○庚辰  命羽林前卫指挥同知朱腾等往视山后道路
　　○置贵州之思州思南二守御千户所吏目各一员
　　○播州宣慰使杨昇乌蒙军民府知府撒可笇部军民府土官香佩广西思陵州知州韦成各遣人贡马赐钞币有差
　　○辛巳升工部右给事中王彦脩为四川按察司佥事刑科给事中姚克勤为山西按察司佥事改四川布政右参议刘从政于山西布政司
　　○纳怜河女直亦卜可里歹诣阙自陈愿居京司从之命为副千户赐予如例
　　○丙戌  命姜镛为中奉大夫宗人府仪宾以晋王第二女安邑郡主配之镛庐州徫指挥瑜之子也
　　○丁亥立春  上御奉天殿文武群臣行贺礼赐宴
　　○  命故掌济南卫都指挥同知演只不花子把秃麻朵儿只袭都指挥同知仍掌卫事
　　○朝鲜国王李芳远遣陪臣李伯温等贡马及方物贺明年正旦赐钞及文绮表里
　　○己巳四川马湖府土官知府安璇普定卫所属安顺镇宁永宁三州及西堡宁谷十二营慕役顶营康佐六长官司土官阿宇等各遣人贡马赐钞币有差
　　○免顺天府之丰润县永平府之乐亭县被水灾田千五百五十七顷九十亩租税
　　○庚寅设交阯宁化州现县巡检司
　　○辛卯北京刑部尚书朱浚卒浚前燕府长史复之子复事  上最久既卒以浚署典仪所引礼舍人  上起义靖难命署北平布政司事永乐元年擢通政司左通政三年升刑部尚书至是卒命有司营葬丧遣官致祭赐其家钞二千锭官其二子
　　○癸巳乌思藏尚师释迦也失来朝
　　○甲午贵州金筑安抚司程番方番上马桥卢番洪番小龙番卧龙番大龙番韦番小程番金石番罗番卢山木瓜大华麻向十六长官司四川东川军民府土官知府阿得天全六番招讨高敬让黎州安抚司副使马义广西田州府故土官弟岑瑜向武州故土官知州子黄嗣谦贡州养龙坑长官蔡承郎各遣人贡马贺明年正旦赐钞币有差
　　○蜀王椿具护军卫指挥千百户子弟应袭者请命兵部言故事王府武臣子弟诣京师比试中然后得袭职  上曰蜀去京师远令就彼比试中者即授官不必诣京
　　○丁酉和宁王阿鲁台遣都督锁住等三百九十人贡马且举所部头目卜颜帖木儿等二百七十五人请授官命卜颜帖木儿等为都指挥指挥千百户赐锁等钞币绢布有差羽林前卫指挥同知朱腾等视山后道路还言苏林口二十六处旧有官军守备其黄石崖庄窠涧二处并新视山口九处俱合置守备又言守口军旧止五六人今宜增为十人从之
　　○己亥享  太庙命皇太子行礼
　　○是岁天下户九百六十八万九千五十二口五千六百六十一万八千二百九赋税粮三千二百五十七万四千二百四十八石布帛百一十八万六千七百八十四疋丝绵二十二万六千九百六十斤绵花绒二十四万三百七十一斤课钞千九百二十万八千二百七十七锭金四百九十五两银三十九万三千九百四十九两铜二千六百九十九斤铁八万六千八百二十九斤铅九万八百六十四斤朱砂千二百四十两海肥三十三万九千七百五十三索□百二万一千四百七十四斤盐百四十二万四千二百八十七引屯田子粒九百七十三万八千六百九十石马二十七万一千九百六十一匹  馈运北京粮二百四十二万八千五百三十五石
　　大明太宗文皇帝实录卷一百五十九


大明太宗孝文皇帝实录卷一百六十
　　永乐十三年春正月庚子朔  上御奉天殿受朝贺大宴文武群臣及四夷朝使
　　○辛丑  敕谕天下大小衙门来朝官曰治天下之道君总于上臣分职于下上下相承体统不紊故事理民安天下和平唐虞三代之盛率由斯道朕以眇躬托于万姓之上所赖文武群臣翼赞以协于治惟尽乃心惟敬乃职以熙庶政永康兆民尚慎之哉惟善致福惟恶致愆天有显道报施无爽尚慎之哉朕所畏者天所保者民所资为理者贤才古之贤人君子为德为民功加于当时名昭于后世尔尚以为法夙夜祇慎用副朕保民致治之意钦哉既复榜午门之外曰天下文武官治兵者爱恤军士理民者爱恤百姓敢有剥削以厉军民者必罪不赦
　　○癸卯
　　○贵州宣慰使司宣慰使安卜葩等来朝贡马九十匹赐彩币遣还
　　○甲辰  命张軏为散骑舍人令带刀宿卫軏英国公辅之弟也
　　○丙午享  太庙命皇太子行礼  正觉大乘法王昆泽思巴遣使贡马赐之彩币等物  塞居庸关以北潭峪小峪黑折涧水峪台鳌鱼岭千石涧南石阳等处山口每口戍卒十人守之
　　○丁未
　　○以将祀南郊百官受誓戒于文华殿  瓦剌顺宁王马哈木贤义王太平安乐王把秃孛罗遣使观音奴塔不哈等贡马谢罪言数年以来仰戴  皇上大恩如天罔极前者不能约束部属致犯边境且拘留使臣舍黑撒答儿等实非本心皆为左右所误致负大恩天兵远临死罪万万今惭惧无地痛自追悔伏望天地大德曲赐赦除俾得自新仍朝贡如初谨遣使护送舍黑撒答儿等来归并献良马五十匹  上览奏曰黠虏尚敢巧言文过群臣以为夷狄禽兽不足与较惟天德广大无物不包请姑容之  上然其言遂受献命馆其使
　　○戊申
　　○大宁都指挥使张忠卒忠凤阳人洪武中为万全左卫指挥使  上举义之初从克保定烧火□具桥与敌相持四十余日屡立奇功升都指挥佥事永乐元年改北平行都司为大宁都司命忠为都指挥使至是卒遣官赐祭子锐袭保定卫指挥使
　　○己酉
　　○行太仆卿杨砥奏畿内民皆养马近见顺天等府所属多有官军老幼无职役者宜令兵部户部取勘循例养马  上语砥曰民间养马已甚烦扰但以国家武备所急不可以止官军老幼艰难者多正当存恤可忽又令养马不听
　　○庚戌大祀  天地于南郊  皇太子军老幼艰难者多正当存恤可忽又令养马不听
　　○庚戌大祀  天地于南郊  皇太子代行礼毕遣太常寺丞葛清隐复命
　　○壬子
　　○夜午门外灯山火有仓卒不及避而死者都督同知马旺预焉
　　○甲寅
　　○以灯山火命礼部给赐死者之家钞布遣官祭都督马旺仍命有司治丧具旺徐州人由卫士屡从大将军征伐以功授燕山中护卫世袭百户  上起义命旺守丽正门从征怀来战埧上克东昌旺卒奋勇自先士卒累官至都指挥佥事  上即位升山西都指挥使永乐七年扈从北京升中军都督同知从征沙漠亦效劳绩至是卒  上甚惜之
　　○丁巳  敕皇太子曰朕以上元节张灯午门意在与民同乐不意失火伤人虽由不谨之故亦上天以垂戒不德也方兹祇惧以务修省尔亦宜敬慎弗懈凡各衙门进送物件悉皆停止以纾民力
