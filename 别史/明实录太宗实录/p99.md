<!-- { "loadSidebar": true } -->
　　○甲子  上御奉天殿赐廷  举人进士及第出身擢萧时中为第一  封周王橚第九女为宁陵郡主第十一女为陈留郡主而命钱钦冯训为中奉大夫宗人府仪宾以宁陵郡主配钦陈留郡主配训钦仪卫司典仗兴之从子训州同知思恭之子
　　○乙丑赐进士萧时中冠服银带余并赐钞五锭赐宴于会同馆  三法司奏审录囚徒既罢  上召至前谕之曰刑当矜恤然论刑之际尤当明其君子小人若君子有过如失足沟涧偶出于误当矜其情而将护之小人有罪如贪嗜饮食恣意为之非过误也当惩以法君子误犯而不恕非佑善之道小人故犯而不惩有纵恶之失尔等其审邪正精权度不宜概论
　　○丙寅  上御奉天殿进士萧时中等上表谢恩  命都指挥使王玉等往各都司治事玉及都指挥同知盛全祝山往山西行都司都指挥使卢整佥事王恕往山西都司都指挥使刘青同知张麟往狭西都司都指挥使沈遇张远同知陈贤往狭西行都司都指挥同知胡俊文安巩和俱往辽东都司都指挥同知李端往广东都司都指挥同知卫青陈义王礼俱往山东都司都指挥佥事侯镛往福建行都司升锦衣卫指挥使陈辛为狭西行都司都指挥佥事骁骑右卫指挥使杨福为湖广都司都指挥佥事
　　○丁卯指挥毋撒使哈密还言忠顺王脱脱未闻戒谕之命先以暴疾卒哈密亦遣指挥那速儿丁未奏  上悼叹久之
　　○戊辰遣都指挥张鬼力赤梁北斗奴指挥徐晟使哈密赐祭忠顺王脱脱曰朕拔尔于厮养艰难之中封尔为王遣归哈密承继宗祀尔乃沉湎于酒不治国事肆为无道方谕尔改过尔遽云亡盖尔自绝于天也慨念平昔抚育国之恩特遣人谕祭尔其享之并敕都指挥哈剌哈纳曰脱脱受朕厚恩不能慎终于始自底灭亡尔恭事朝廷始终一致简在朕心今特升尔为都督佥事赐彩币十表里白金百两命尔镇守哈密其善抚军民益坚忠诚以副朕意赐张鬼力赤等钞币织金衣有差鬼力赤脱脱妻父亡  脩扬州府泰州河堤万八千六百丈有奇
　　○庚午安定王尚炌来朝  命工部建进士题名碑于国子监  升金吾前卫指挥使闵仲名为山西行都司都指挥佥事陈聚为狭西行都司都指挥佥事蓟州卫指挥使夏通为辽东都司都指挥佥事府军卫千户郭琮为旗手卫指挥佥事舍人郭玹为锦衣卫指挥佥事琮玹皆故武定侯郭瑛孙时瑛二女孙长为  皇太子庶妃次女汉王庶妃琮玹以亲俱食禄不任事  建州卫千户古那等及禾屯吉卫指挥不衾□页帖木儿等奏愿居辽东安乐州从之赐赉如例  大营都指挥佥事牛谅坐奏对不实免官责随宁夏总兵官安远侯柳升立功自效
　　○壬申  命山西都指挥佥事王贵子信袭父旧职为燕山左卫指挥使锦衣卫指挥使颜胜子整通州卫指挥使朱铭子通金吾左卫指挥使白亮弟旺施黑厮子聚安赤台子猱头指挥佥事赵成子宣谢通侄凯靖兴子福金吾前卫指挥同知张忠子智指挥佥事刘全子普府军右卫指挥同知周忠子信指挥佥事王鹏子刚府军卫指挥佥事吴仲安子旺燕山右卫指挥佥事毛贵义子锁儿大兴左卫指挥佥事金亮子全济阳卫指挥佥事杜荣弟贵各袭父兄之职  录征胡寇功升都指挥佥事张达为大宁都指挥同知旗手卫指挥使王福为山西都指挥佥事金吾左卫指挥使李福为狭西都指挥佥事羽林前卫指挥使王能为河南都指挥佥事  浚扬州府瓜州坝河道及脩通江减水二闸
　　○癸酉先是通政司言有指挥首天城卫千户犯罪系刑部狱其母致货托已为赂部官求免已不敢从并以其货来首  上问千户与指挥有旧乎对曰无  上曰非故旧而輙以违法干之独不虑事败哉此非人情命法司讯之至是法司奏指挥所居近刑部而千户之母＜宀禹＞其邻家朝夕馈子食指挥察其有赍槖绐言己与部官厚可以赂免母遂致货旁有欲发其奸者指挥惧遂自首而隐其实情论法千户之母当准与赃律指挥当罢职谪屯种  上曰爱其子以赂求免人之常情且妇人乌知法律其宥之指挥始则欺人取货终则隐情罔上又污蔑朝臣此不可恕但罢职屯田何以示惩即械送交阯充军  镇康州土官知州曩光遣头目刀怕楞等来朝初命中官徐亮等使西南夷道经镇康为曩光阻道且劫夺其赐物事闻遣使赍敕谕责之曩光恐至是遣人来朝乞贷罪复遣给事中周让行人方浚往戒谕之建州十里绵二卫女直野人头目童撒歹也轻哥等二十人来朝命为指挥等官赐予有差
　　○甲戌擢第一甲进士萧时中为翰林院脩撰苗衷黄旸俱为编修第二甲第三甲进士杨慈刘永清陈燧钱习礼黄寿生陈用俱为翰林庶吉士钟瑛张习张式马信邵聪初自国子生选入翰林习譂书至是中进士亦改庶吉士仍隶翰林余分隶诸司观政  云南潞江长官司长官曩壁遣子惟罗法等贡马及方物赐之彩币  乙亥册凤阳卫千户高安妹为永宁王有光妃  敕赵王高燧曰徐妃既无子又数诳诞不悛可令闲居善养之终其身将别选名家女为尔之妃徐本何福之甥其初有过也以福故优容之福死徐不悛改遂有是命  升交阯宣化府土官同知黄公剔为太源府知府公剔上言交阯去京师远士人之仕者恒念不获躬睹朝廷文物之盛臣今来朝  圣恩特加迁擢不胜庆幸诚愿效劳辇毂之下以图补报从之  命吏部移文交阯布政司给路费廪给遣其家属来完聚
　　○丙子直登闻鼓给事中言有县官以赃罪谪戍边击鼓陈情者  上命三法司审之曰无令员冤三法司讯之其人言实受赃盖年踰七十昏耗至此不敢逃刑惟  上天地大恩幸乖哀悯当改过自效三法司以闻  上曰老而不戒得无足恤但临罪能悔可恕姑屈法宥之然其年已七十虽改过无所用令还乡为民
　　○丁丑升保宁府知府李宗信为福建按察使汉阳府同知彭道祥为江西布政司右参议未行二人悉改交阯  宥中军都督刘江死罪江镇守辽东不谨斥堠致贼入寨杀官军  上怒遣人斩江首既而宥之使勉图后效  给事中张昭郑杰周岐后坐事俱谪交阯充吏
　　○己卯刑部奏民有盗劝善书者于律凡盗当黜发戍边  上问黥未对曰已黥  上曰朕常命尔等罪当黥者具所犯来白若情可矜悯者免之盖黥即为弃人欲改过无由矣况盗劝善书原其心在好善但取之不以道耳岂可比盗财者概黥之宜免戍边又命锦衣卫去所黥字  脩福建福州府长乐县官塘圩岸  除直隶泰州如皋县河南汝州鲁山县民死亡无徵租税凡千二百九十五户
　　○庚辰温州府民言本府岁输白矾数千斤赴京阻隔山路负运实艰乞附载海运舟输京为便  上问工部臣曰矾欲何用对曰以染色布  上曰特染布耳而劳民于数千里之外可罢其岁征自今制布衣不必染色
　　○辛巳  命故燕山前卫指挥使杨斌子荣金吾后卫指挥使孟刚子永指挥佥事钱友侄旺郭旺义兄兴金吾左卫指挥同知脱欢子欢台刘得泉子火儿忽答孙张安儿子义指挥佥事鬼里子完者秃许士兴子斌金吾右卫指挥同知匡敬弟福长吉子卜颜帖木儿羽林前卫指挥同知史良从兄英府军后卫指挥佥事周能子贵虎贲左卫指挥佥事冯安子政蒋政子明孝陵卫指挥佥事刘真义子海各袭其职
　　○壬午浚河南黄河故道盖河水累岁为患脩筑堤防民用困毙至是河决坏民田庐益甚事闻遣工部侍郎张信往视信访得祥符县鱼王口至中滦下二十余里有旧黄河岸与今河面平浚而通之俾循故道则水势可杀遂绘图以进诏发河南民丁十万命兴安伯徐亨工部侍郎蒋廷瓒率运木夫同侍郎金纯相度开浚丁夫给粮赏且蠲户内今年租税仍遣定国公徐景昌以大牢祀河神户部侍郎古朴以大牢祭河南境内山川时工部尚书宋福督工开会通河遂命礼  兼董之  六科给事中曹润等劾奏五军都督府掌府事成国公朱勇魏国公徐钦定国公徐景昌永康侯徐忠右都督郭义监试袭职武官纵家僮夺其弓槊法司奉旨追捕勇等蔽不与伏睹  太祖高皇帝戒约功臣铁榜有云功臣奴仆倚恃权贵欺压良善法司执问君命诛之大臣不知君上保爱之心便生疑怨累及己身至  皇上屡申明旧章皆为臣下造福而勇怙然不知儆戒请正其罪  上曰朝廷何尝不务保全功臣若此者果朝廷无故罪之乎抑其所自取乎命锦衣卫悉捕其仆付法司勇等姑宥其罪又曰徐钦未谙政务令归务学长智识以奉宗祀庶免作过自累
　　○甲申  上以交阯土官右参政莫邃等皆能竭力建功剿戮叛贼固守境土遣人赍敕往劳赐之彩币莫邃六表里右参议莫勋五表里三江府知府杜维忠交州府知府杜希望镇蛮府知府阮希伋新安府知府莫远清化府知府梁汝笏土官指挥陈封陈汝石丁宅武正四表里宣化府同知梁仕永太原府同知麻伯虎杨巨览三表里人各织金绮衣一袭钞千贯  鞑靼头目撒儿只伯率其家属来归赏赉如例
　　○乙酉镇守大同江阴侯吴高言山西行都司属卫军士今或全卫或十之七八屯种故操练者少请留其半操练以备不虞  上谕兵部臣曰守备固不可单弱若兵食不足亦难与守宜视其地险夷制多寡之数阳和留什之四天城朔州留什之三蔚州留什之二余悉令屯种且耕且守以为定制  广西镇安府土官知府岑永寿遣叔岑荣坚等贡马谢袭职恩赐之钞币  工部右侍郎任毅坐事降营缮清吏司主事以前通政司右参议贺银为工部右侍郎银先坐累罢为办事官至是念其守城功故宥而升用之  浙江都指挥同知张贵坐纵酒废事谪戍边狭西都指挥佥事高英坐诬罔免英先与都督刘江从  上征胡寇师至静虏镇与寇对敌江移兵就高阜盖兵法据险之意英不识輙奏江临敌退兵  上直江怒英狂妄罢其官俾隶武安侯郭亨立功自效
　　○丙戌  命平江伯陈瑄充总兵官都督宣信充副总兵帅舟师海运粮储赴北京
　　○丁亥改广东按察司佥事曹曈于交阯按察司  谓礼部臣曰都督吴允诚累从征伐多有勋劳其妻在凉州确然不为叛贼所诱贤德克配其夫宜加褒锡命遣中官赐之钞二千锭彩币二十表里米百石羊三百羊□空仍令所司宴劳之
　　○戊子命中军右都督刘江仍镇守辽东节制辽东都司官军遇有声息相机调遣  复都指挥同知蔡斌官斌先坐事调开平立功至是宥之调辽东都司备御广宁  湖广常德府武陵县民刘观音保妻王女一产三男事闻诏循例优给
　　○己丑夜有星大如盏青白色尾迹有光出北斗旁西北行至云中后二小星随之
　　○庚寅脩苏州至嘉兴石土塘桥七十余里泄水洞百三十一处及狭西西安府灞桥  刑科给事中任宪有罪谪戍边
　　太宗文皇帝实录卷一百十四


太宗文皇帝实录卷一百十五
　　永乐九年夏四月辛卯朔享  太庙
　　○壬辰  命故辽东都指挥同知单旺侄兴袭金吾右卫指挥使特赐钞千贯罗衣一袭  上念旺父有战功旺继没于军故有是命命羽林前卫指挥同知刀伯通子贵金吾右卫指挥佥事侯泰侄用府军卫指挥佥事程名子义府军右卫指挥佥事宋旺子得各袭其职
