<!-- { "loadSidebar": true } -->
　　○广西总兵官右军都督同知韩观言近礼部员外郎李宗辅等赍敕抚安叛蛮臣即遣官与之俱往今桂林诸郡蛮民五千九百余家已复业惟思恩县叛蛮千五百余户尚未向化而桂林庆远柳浔四府累报蛮贼韦公察韦多成谭公安等拒杀官军及良民六千五百余人抢劫牛马五千四百有奇此悉猺獞素梗王化累尝作乱非可以化服  上命复业者善加抚恤梗化者发兵诛之
　　○以腊日赐文武群臣宴
　　○戊午四川安顺等州土官恩得等来朝贡马赐之钞币
　　○己未升金吾左卫指挥使张军子营州卫指挥使朱瑶宿州卫指挥同知雷春俱为都指挥使山西行都司都指挥佥事董忠羽林前卫指挥使赵麟俱为都指挥同知羽林前卫指挥使王兴金吾左卫指挥使周贵阿迷失里指挥同知张勇阿罕赤金吾右卫指挥使卢伯奴木剌忽沂州卫指挥使阚义永平卫指挥使闻忠八郎金吾右卫指挥使高琏万全卫指挥使黄宝蔚州卫指挥使丘义大同右护卫千户廖斌俱为都指挥佥事军子宝俱任山西都司忠斌丘义俱山西行都司瑶麟贵阿迷失里兴阚义勇俱大宁都司卢伯奴木剌忽闻忠八郎俱北平都司琏阿罕赤俱狭西行都司春河南都司羽林前卫指挥同知刘兴千户忙哥帖木儿沈缠兴金吾左卫指挥同知刘友才指挥佥事高成金吾右卫指挥同知张福俱为指挥使羽林前卫指挥佥事雍行简千户刘旭金吾右卫指挥佥事吕中朱得成上都驴济州卫千户袁拾俱为指挥同知羽林前卫千户张福为指挥佥事友才兴张福成忙哥帖木儿缠兴俱任羽林前卫行简旭拾俱金吾左卫得成上都驴指挥张福俱金吾右卫中府军后卫命羽林前卫故千户范驴马子祥袭升本卫指挥同知买买子伴必袭升本卫指挥佥事燕山卫千户王僧儿弟智袭升金吾左卫指挥同知
　　○庚申以守城功升北平保定府知府雒佥为刑部尚书仍掌保定府事赐银二百五十两文绮十八匹有副钞四百四十锭
　　○升莱州卫千户李实为山东都指挥佥事彭城卫千户刘成戚整吴瑛俱为指挥使金吾左卫千户王璇武整金吾右卫千户谭俊燕山前卫千户王云彭城卫千户秦兴百户齐甫俱为指挥同知金吾右卫千户马闰燕山左卫千户刘得侯从善彭城卫千户李能王成俱为指挥佥事刘成任金吾前卫戚整甫璇武整俊得从善能俱金吾左卫瑛王成俱金吾右卫云金吾后卫兴闰俱羽林前卫
　　○辛酉敕镇守云南西平侯沐晟曰西南诸夷难服易叛昔  太祖高皇帝命尔父镇之夷民畏服尔其恪尽乃心嗣尔父之勋绩敬哉毋忽
　　○设广西安隆长官司给印信隶泗城州以安隆峒土酋岑子得为长官子得洪武中尝领土兵策应官军攻讨蛮寨未录其功至是自陈遂命开设衙门抚绥土人仍置流官吏目一员
　　○宁夏总兵官左都督何福以边地降虏有叛去者请举兵讨之敕谕福曰夷虏谲诈不可凭恃自古则然但今朝廷大体当以诚心待之春秋驭夷之道来者不拒去者不追盖被之来既无益于我则其去也亦何足置意况其同类颇众其间必有相与为亲戚者今若以兵讨叛其未叛者亦将置疑不若姑听其去但严兵备固疆圉养威观衅顺天行事如造次轻举后悔无及
　　○壬戌定垛集军更代法初衡州府耒阳县民王丑保言洪武中户三丁已上垛正军一名别有贴户正军病死贴户丁补役今编黄册未审惟编正户为军或改编贴户命礼部会官议礼部议奏会议以正军贴户造册一如旧制轮次更代周而复始若贴户止有一丁者免之当军之家免一丁差役从之
　　○癸亥加辽王植禄米五百石归其在城商税于有司
　　○复庆远卫军民指挥使司改广宁中左右三卫仍为中左右前后五屯卫设宁夏左右中前四屯卫
　　○西宁卫土官卫镇抚李南哥进马赐钞二百锭彩币十表里
　　○甲子升保定府同知卢祥为北平布政司右参议
　　○鞑官怯烈帖木儿哈剌脱欢李剌儿来归赐银钞文绮袭衣有差仍授千百户之职怯烈帖木儿言鞑官阿卜都罕等五百余人居塔滩之地俱欲内属  上敕宁夏总兵官左都督何福曰可遣官一员与怯烈帖木儿往塔滩护阿卜都罕等前来来则择善地处之若其欲朝亦遣人送来
　　○乙丑升铜陵县典史张琏为通政司左通政琏初任北平按察副使坐前藩邸事黜降故召用之
　　○擢儒士轩伯昂为山东布政司左参议  上初即位诏求怀才抱德之士江西首以伯昂应诏故超用之
　　○升金吾前卫指挥佥事徐膺绪为中军都督佥事膺绪中山武宁王达之季子  皇后弟也
　　○户部尚书夏原吉等言比者河南山东等处米价翔踊北平盐粮价重商民少中宜以原定淮浙盐粮量减五升每引止令纳米二斗五升其河南并川盐仍如前议从之
　　○丙寅河间沧州盐山等县饥诏民采盐易米者勿禁
　　○抚安北平郡县户部郎中李昶言郡县之民虽多复业今尚艰食且乏牛耕种  上命官市牛给之
　　○夜月犯轩辕御女星
　　○丁卯命成安侯郭亮镇守永平山海操练军马抚安军民  上问兵部尚书刘俊曰今天下畜马几何俊对曰比年以兵兴耗损所存者二万三千七百余匹  上曰古者掌兵政谓之司马问国君之富数马以对是马于国为最重我朝置太仆专理马政各军卫皆令孳牧虽建文不君耗损者多然亦考牧无法卿等宜循洪武故事严督所司用心孳牧庶几有蕃息之效
　　○升前燕府良医正韩公茂为太医院判
　　○复河南布政使黄继先官继先建文中坐累为民至是赴京自陈故复之
　　○设徽州府歙县新安驿
　　○宁夏总兵官左都督何福言狭西都司行都司军士精锐者下屯疲软者操备非防边捍敌之道宜简阅而易置之庶可适用且宁夏各卫马军不善骑射者一概全支月粮宜简阅依步兵半给悉从之
　　○戊辰升都指挥同知赵忠为后军都督佥事北平都指挥同知吴成云南前卫指挥使胡通俱为都指挥使羽林前卫指挥使李腾指挥同知刘得临洮卫指挥佥事李智金吾左卫军士李信俱为都指挥佥事成任北平都司通贵州腾湖广得山西智狭西行都司信掌金吾左卫事金吾右卫指挥同知王中燕山右卫指挥同知娼满可羽林前卫千户吴善府军后卫千户脱火赤俱为指挥使羽林前卫指挥佥事杨兴史能千户萧能金吾左卫指挥佥事冯得何兴周忠张达千户朱海周玉司存向忠张英胡顺王寿苦失帖木儿徐原鬼里储从礼鲍林泉金吾右卫指挥佥事柳刚千户彭旺王忠燕前左卫千户王保保百户张雄军士张□子陈钦张贵羽林右卫指挥佥事苏火耳灰留守右卫指挥佥事李景陆凉卫指挥佥事陈贞济阳卫千户董敬王士宜百户徐贵大宁右卫千户周能彭城卫千户张敬俱为指挥同知羽林前卫千户谢荣智成傅敬卜仲张雄金吾左卫千户萧兴齐整谈广普祥缪忠赵成金吾右卫千户檀胜苗敬张荣朱祥曹旺成得金吾前卫千户任旺薛真燕山卫千户刘旺忠义中卫千户樊荣会州卫千户邓时大宁右卫百户武灏羽林卫军士任胜俱为指挥佥事中娼满可冯得檀胜苗敬张荣朱祥缪忠赵成刘旺俱任金吾右卫善羽林卫脱火赤周能谢荣俱府军后卫萧能存向忠英顺寿苦失帖木儿原鬼里从礼林泉张敬董敬士宜徐贵户子钦张贵达指挥同知张雄俱金吾左卫智成真俱金吾前卫王忠任旺普祥时俱金吾后卫史能仲任胜萧兴俱羽林前卫何兴保保玉广指挥佥事张雄俱羽林左卫火耳灰彭旺整俱羽林右卫海贞俱府军卫樊荣灏俱府军左卫刚周忠曹旺傅敬俱府军右卫杨兴景成得俱旗手卫命羽林前卫故千户刘得子政侯仲良孙青袭升金吾左卫指挥同知皆以征讨累立战功故不次而用之
　　○己巳金华府义乌县儒学教谕高泽上言谓历代之兴替本于人臣之忠佞忠臣致治之本佞臣致乱之源故为人君者必去奸邪而近忠直昔  太祖高皇帝亲理万几擢任忠良政令由已是致天下一统治教休明迨建文嗣位政令刑赏委之臣下其臣互相朋扇擅作威福  祖宗良法善政往往更改  陛下睹此奸弊兴兵讨乱扶持  宗社保安生民  上天默相以寡胜众遂得继承鸿业君临天下天下仰之如父母夫父母于子必措之主全之地去其危亡之患其要在于任贤勿贰去邪勿疑远宗尧舜近法  先帝兼听无偏励精求治选识达之臣朝夕议政无谓治功已成而忘维持之道也且惟辟作福惟辟作威纪纲不可以不振政柄不可以下移愿总揽权纲政令由己勿容臣下以擅专则政柄有归天下称为明君矣自古帝王必虚心纳言自今臣民有所论奏愿假以辞色使得各尽其情善者采之不善者置之则贵臣不敢蒙蔽下情得以上达忠言日闻天下之事无壅滞矣书曰民惟邦本无民何以为国北土自建文以来人民窘于衣食率多流移今令各还原籍免其三年差税恩至厚也愿令有司凡已复业者用心抚绥贫不能还乡者听其收成复业庶得两便  上嘉纳之以示六部尚书侍郎曰疏远之臣犹能存心国事在朕左右受腹心之托者当思正直自奋用副委任
　　○庚午升云南都指挥同知王俊为都指挥使
　　○辛未命户部岁给齐王榑禄米一万石
　　○赐代王桂书曰吾弟言女户徐忠欲得如奉天靖难功臣例升指挥使徐忠本党附群奸以危我者为吾弟故释之不问而忠犹妄觊非分之恩且忠何功欲得升官朝廷以名爵为激劝有功者不敢吝无功者不敢滥惟其至公乃足服众今若无功滥予将来何以使人旧制女户但授百户今授徐忠以百户庶几不违  皇考家法
　　○上谕礼部臣曰明年正旦在京文武官在外来朝官及四夷之使俱令预宴监生生员吏典僧道军民人等并赐钞如旧制
　　○壬申升北平行都司都指挥佥事张忠为都指挥使营州中护卫指挥使朱珤为都指挥佥事旌其守城功也保定左卫指挥使王刚保定中卫指挥使潘礼保定前卫指挥使尹整俱为北平行都司都指挥佥事初刚等守行都司与敌相拒四十余日卒完其城故特加超擢
　　○修江西上饶县浮桥
　　○户部尚书掌北平布政司事郭资奏北平保定永平三府之民初以垛集充军随征有功者已在爵赏中矣其力弱守城者病亡相继辄取户丁补役故民人衰耗甚至户绝田土荒芜今宜令在伍者籍记其名放还耕种俟有警急仍复徵用其幼小纪录者乞削其军籍俾应民差从之时掌北平都司仪宾袁容泰宁侯陈圭亦奏北平军士屯种差遣者多守城者少若从资言放还实阙守备  上曰守备不可阙田土亦不可荒弃然此皆良民初以义募于今遣还田里宜也竟从资言
　　○癸酉  上谓户部尚书夏原吉曰江北地广民稀务农者少  皇考时尝遣人督民耕种近因兵革蝗旱人民流徙废业今不及时劝民使尽力农亩将不免有失所者来春宜早遣人督劝因叹曰古者民无菜色然后天子食日举以乐朕为天子诚使四海皆给足虽不盛馔以乐侑食未尝不乐
　　○甲戌寿昌王孟焯来朝
　　○升福建布政司左参议郭进为山东布政司左参政四川布政司左参政孙伯监为山东按察使
　　○丙子加岷王楩禄米四百石岁通二千石旧与在城商税归之有司
　　○命户部岁给永嘉公主禄米千石
　　○以云南寻甸军民府土官知府沙姑男妇沙观袭土官知府
