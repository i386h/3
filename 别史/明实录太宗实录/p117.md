<!-- { "loadSidebar": true } -->
　　○云南腾冲永昌二千户所千夫长刀贡蛮等贡象马金银器物赐钞币有差
　　○乙未  敕交阯总兵官英国公张辅黔国公沐晟曰交趾头目中有既降复叛叛而复归者可拣拔一二人宣布朕命悉宥其罪量材高下先授以官庶几以安众心
　　○右军都督同知薛斌言都督吴成等于斌所领随驾三千马队官军内多选旧鞑靼人隶其麾下致原任多缺  上命于在京及直隶扬州高邮泗州诸卫并浙江各都司选精者壮者补之
　　○丙申冬至  上御奉天殿受朝贺大宴文武群臣及四夷朝使
　　○戊戌车里故宣慰使刀暹答次子刀赛遣兄刀怕弄等来朝贡象马金银器初朝廷遣中官洪仔生赍敕往赐刀暹答锦绮等物既至而刀暹答已卒长子刀艮孟自立骄慢狠愎失其良心无几病卒众推刀赛权司事至是遣刀怕弄等谢颁其父之恩并请袭职从之
　　○庚子改四川酉阳宣抚司之邑梅洞长官司隶重庆府八百大甸宣慰刀散遣头目孟都鲁由等进象马等物赐之钞币
　　○辛丑代王桂第六子生赐名逊烇
　　○行在户部言臣言河南汝宁等府所属十六州县连年水灾田榖不登所徵税粮宜令折输钞帛就河南布政司收贮官用为便从之  别失八里王马哈麻火州王子哈三土鲁番万户赛因帖木儿柳城万户观音奴俱遣使从给事中傅安等贡名马海青赐赉其使有差复遣使赍敕慰谕马哈麻等并赐之彩币
　　○木邦宣慰使罕宾法遣人贡马及方物赐罕宾法锦绮纱罗
　　○哈密忠义王免力帖木儿遣人贡马赐免力帖木儿及其母并故忠顺王脱脱母彩币有差
　　○孟定府知府力名扛湾甸州知州力景发遣人贡方物赐力名扛等锦绮纱罗各十疋
　　○癸卯缅甸宣慰使那罗塔干崖长官司长官刀立永等各遣人贡象马金银器赐钞袭衣织金文绮有差
　　○乙巳  命应城伯孙岩都指挥齐安往开平备御
　　○江西布政司右参议柴车坐事降兵部郎中是月升狭西行都司都指挥佥事黄荣为都指挥同知命故指挥使李刚侄贵袭升狭西行都司都指挥同知贵父英由燕山右护军以平定九门及从征功升指挥佥事卒时贵尚幼命英弟刚袭升金吾右卫指挥同知复以平胡功升指挥使而卒  上并念其父叔之功故超授之


大明太宗文皇帝实录卷一百四十六
　　永乐十一年十二月丙午朔  皇太子奉  命省牲于南郊
　　○戊申夜太白在月南
　　○己酉交趾布政司右布政使王平卒平光州息县人洪武中由国子生擢江西道监察御史升狭西按察使  上即位召为都察院佥都御史坐事降卫经历用荐升福建布政司左参政命从英国公征交趾事平升交趾右布政使时清化府蛮贼梗化平与都督黄中往镇其地民赖以安还至交趾卒平为人气刚不容物临政刻薄而所至不受私馈及在交趾颇以酒色自纵云
　　○壬子  命都督朱崇等于山西都属卫选官军二千操练候命是日交趾总兵官英国公张辅黔国公沐晟命军讨贼至顺州贼党阮帅等屯爱子江设伏辅等列阵以进贼亦据昆传山险分三队拒战各列象当前贼众随之辅策马率众先薄贼左队冲入中坚引弓射象奴之仆之再中象鼻象遽退走蹂贼阵阵乱指挥杨鸿等奋勇齐进引强弓射贼之贼大败都督同知朱广等当贼右队鏖战辅调指挥薛聚益之贼又败斩伪少尉阮山生擒伪将军潘径阮徐阮原熊黄原可及伪校尉阮度等伍十六人并贼众八百七十人追至爱母江得阮帅所遗伪内检校太傅并乂安新平顺化三镇骠骑大将军印贼余党溃散不复能聚邓镕亲弟伪卿亭侯邓铁伪金吾等卫将军潘暮潘勤等伪知州制巨彻等相续出降伪大将何粟潘溪亦遣子送款
　　○癸丑腊日赐文武群臣宴
　　○甲寅和宁王阿鲁台遣使阿剌帖木儿等贡马贺明年正旦
　　○乙卯夜月犯昴宿
　　○丙辰  命平江伯陈瑄充总兵官都督宣信副之帅领舟师漕运粮储赴北京
　　○丁巳  赐国子监琉球云南四川生怀德等四十六人冬衣靴袜
　　○庚申行在户部臣言四川龙州土民言本地不产盐乞以潼川等处富石益轩永富青埧竹溪五井开煎资土民之用岁纳官盐十万斤今已差官覆实可行从之
　　○四川汉州亻□卞邡县言县民自永乐五年至十年亏官茶十六万六百五斤乞折输钞  上谕行在户部臣曰此因近岁役民伐木妨其采办如又令纳钞民不能堪况蕞尔小邑亏茶动以万计累年所负取偿一时有司逼迫之必有鬻田产子女以免责者其悉蠲所亏
　　○壬戌擢进士钱述为浙江按察司佥事陈鉴徐则宁为福建按察司佥事陈奇刘选黄翰梁谦顾巽为江西按察使司佥事曾鼎郭公绪饶安张思安为狭西按察司佥事陈仪刘长吾陈赏为广西按察司佥事朱与言罗贵素为湖广按察佥事于庭颐刘成扬勋为四川按察佥事章睿为广东按察佥事吴赐为河南按察佥事钱遂志葛回为山东按察佥事郑柱为山西按察佥事涂克敏张志文邝野彭慎陈治刘琏周常欧阳和为监察御史监生牛麟田纲为给事中
　　○麓川平缅宣慰使思任发遗头目刀弄发等贡象六马百匹及金银器四等物谢恩
　　○癸亥湖广沔阳州言比岁水灾没民田三千四百七十一顷税粮无徵乞折输钞帛从之
　　○丙寅册中军左都督刘谦孙女为岳阳王孟爟妃太原左护卫百户杨荣女为广昌王济熇妃
　　○己巳设北京宛平县之芦沟桥石港口齐家庄王平口四巡检司
　　○庚午谕侯伯都督各卫指挥曰瓦剌残虏既弑其主又拘杀朝使侵掠边境违天虐人义所伐当伐尔等其秣马励兵以俟大举作尔志奋尔勇共成大功毋或慢令以干军法
　　○癸酉  命李茂昌为光禄寺少卿茂昌朝鲜国人初其父文命来朝授光禄寺少卿既卒茂昌承其父志来朝故复授是职
　　○甲戌朝鲜国王李芳远遣陪臣崔荣苏琉球国中山王思绍遣使威巴鲁等贡马及金器皿等物贺明年正旦
　　○乙亥享  太庙命皇太子行礼
　　○行在兵部奏明年春太仆寺当选孳生马诣北  上曰此非两月不能到军民送者亦劳苦其令太仆寺凡送马者人予钞五锭
　　○是月置辽东铁岭卫红泊喜鹊窝暗了下塔清河口烟墩五所
　　○是岁天下户九百六十八万四千九百一十六口五千九十五万二百四十四赋税粮三千二百三十五万二千二百四十四石布帛一百八十七万八千八百二十八疋丝绵二十二万六千九百六十八斤绵花绒三十八万九千三百七十斤课钞一千八百二十三万一千一百九十八锭金五十两银二十七万一千二百二十六两铜二千八百四十八斤铁八万八百五十九斤铅一十万九千九百九斤朱砂一千二百四十四两海＜贝巴＞三十三万八千六百八十九索茶一百九十九万七千八百八斤盐一百四十一万三千一百二十二引屯田籽粒九百一十万九千一百一十石马二十三万四千八百五十五匹  馈遗北京粮二百四十二万一千九百七石
　　大明太宗文皇帝实录卷一百四十六


大明太宗文皇帝实录卷一百四十七
　　永乐十二年春正月丙子朔  上御奉天殿受朝贺大宴文武群臣及四夷朝使
　　○己卯遣中官杨三保赍敕往谕乌思藏怕木竹巴灌顶国师阐化王吉剌思巴监藏巴里藏卜必力工瓦阐教王领真巴儿吉监藏管觉灌顶国师护教王宗巴干即南哥巴藏卜灵藏顶国师赞善王著思巴儿监藏巴藏卜及川卜川藏陇答朵甘答笼匝常剌恰广迭上下卭部陇卜诸处大小头目令所辖地方驿站有未复旧者悉如旧设置以通使命升朵甘卫指挥同知阿奴头目隆布班丹领占俱为朵甘卫行都司都指挥使赐之诰命
　　○辛巳立春  上御奉天殿文武群臣行贺礼赐宴
　　○壬子享  太庙命皇太子行礼  正觉大乘法王昆泽思巴陛辞赐图书及佛像佛经法器衣服文绮仪仗鞍马金银器皿等物命中官护送
　　○癸未以将祀南郊百官受誓戒于文华殿
　　○乙酉召甘肃总兵官丰城侯李彬从征
　　○丙戌大祀  天地于南郊  皇太子代行礼毕遣太常寺丞葛清隐复  命
　　○丁亥修曲阜孔子庙  上谕行在工部臣曰孔子代天立教故万世帝王敬事之庙宇须称不可但应故事今老释之居布满四方皆闳丽坚固孔子曲阜庙国家岂可不致重乎朕举兵靖难时严禁将士过曲阜不可损坏亵渎将士皆不敢违命令尔宜体朕此意
　　○戊子辽王植第十一子生赐名贵□□火  平阳王济熿庆成王济炫永和王济烺及护卫将校人等屡奏晋王济熺心怀忿恨图为不轨  上以至亲初未之信但以敕责之
　　○己丑山东莱州府掖县言民间食盐岁输米九千三百六十八石比年田稼不登人民缺食已蒙朝廷赈贷其该输盐粮乞折收钞帛从之
　　○庚寅总兵官镇远侯顾成等献思州叛蛮苗普亮等首级先是普亮据台罗等十四寨与靖州会同县青龙渡等处蛮寇连结为乱朝廷遣人招谕不从遂敕成等讨之成与贵州布政司参议江英等合兵击之斩普亮杀叛党不可胜计余寇奔溃遂平
　　○元宵节是夕  上御午门观灯赐文武群臣及耆老宴群臣进诗命翰林  壬辰交趾总兵官英国公张辅率兵至政平州政和县吒黄庄贼帅胡同降闻邓景异邓镕领为龙虎大将军黎蟾等七百余人逃暹蛮昆蒲册辅即进兵至罗蒙江皆悬崖侧径扪萝可上遂舍骑而进将士皆步后比至昆蒲册景异等已遁又追吒蒲捺册贼及其土人皆遁不知所之遂大索夜四鼓行二十余里闻更鼓声辅率都指挥方政等御枚赴之黎明至吒蒲干册江北贼据南岸立寨官军渡江围而攻之贼不能拒飞矢连中景异伤其胁遂擒之邓镕遁政领军追捕并其弟邓锐擒之尽获贼徒黎蟾及景异等伪印景异创甚遂剐之函其首及镕兄弟送京师悉斩狥
　　○甲午除河南鲁山县户绝税粮二千五百七十石有奇
　　○汉王高煦还南京去年冬高煦请还  上曰天寒尔与从者皆不便姑俟春暖新岁高煦申前请  上曰朕欲至秋遣尔南还高煦不应遂命钦天监择日遣之  上顾高煦曰汝必欲去世子宜留侍朕高煦曰亦欲以归进其学  上默然至是陛辞礼部尚书吕震奏诸司分官送之  上不答
　　○是日交阯总兵官英国公张辅遣指挥薛聚追捕贼酋阮帅于南灵获之先是谍知帅逃暹蛮辅遣都督同知朱广等领兵追捕广往来暹入关诸山箐中悉获帅及其党邓镕陈季扩家属帅等逃依南灵州土官阮茶汇至是聚舟师奄至获之斩茶汇以狥
　　○丙申  命妥巴阿摩葛有灌顶圆通慈济火国师赐之诰命妥巴阿摩葛者故国师哲尊巴父也
　　○戊戌乌撒军民府经历钟存礼言府故蛮夷地久沾  圣化语言渐通请设学校置教官教民子弟变其夷俗从之
　　○己亥  命工部停运营造砖罢遣军夫悉归休息
　　○设云南南甸州隶布政司
　　○庚子  命北京山东山西河南中都直隶徐州等卫不分屯守各选军士以指挥千百户率领都指挥总卒随军运粮
　　○辛丑发山东山西河南及凤阳淮安徐邳民丁十五万运粮赴宣府其运粮民丁悉给行粮及道里费仍免徭差一年
　　○甲辰夜有星如盏大青白色光烛地出正北云中西北行至云中
　　大明太宗文皇帝实录卷一百四十七


大明太宗文皇帝实录卷一百四十八
