<!-- { "loadSidebar": true } -->
　　○辛巳顺天府香河等县民奏所收官草因雨浥(烂)[澜]而法司坐以侵欺责偿甚急乞宽恤  上曰北京近县之民朕昔用兵始终供馈虽劳不厌今国家无事纵有侵欺犹当以前劳宥之况无侵欺可枉之乎特命释之赐钞五锭为道里费遣还
　　○壬午吏部言明年天下官员皆应朝觐交阯新附宜命布政司按察司掌印官一员来朝余令在任治事以安远人从之命礼部凡守边将帅当朝者止勿来  巡按狭西监察御史刘璧言潼关等卫补造军器科买铜铁丹漆牛觔鱼鳔生丝黄麻动以万计有司难于卒办况物非土产价值腾贵病请令所司系本土所产者先办其余官给价钞于出产处收买为便从之
　　○甲申  上念将士复征交阯命户部全支其俸粮以米  修湖广襄阳卫护城堤及樊城西堤  浙江绍兴府上虞县言境内通明埧旧在七里滩河北河道淤塞舟楫不通民间别开小港取埧纡阻请改置于郑鉴山为便从之
　　○乙酉建孝陵门如大祀坛南天门之制  命郑允厚为光禄寺少卿允厚朝鲜人掖庭之亲因其来朝特授是职而不任事  右春坊右庶子兼翰林院侍讲杨荣奏乞奔母丧先是荣闻母丧当丁忧时  车驾巡狩北京命荣扈从特谓荣曰俟朕北京还令汝奔丧至是荣申前请赐钞一千贯命中官宋成驰传送归且敕荣速来
　　○丙戌  命丰城侯李彬充右副总兵平江伯陈瑄充参将率领浙江福建官军剿捕海寇  命都督费义率舟师运卫辉府所储粟三十二万四千四百石赴北京  是日扬州府高邮州言城北张家沟塘岸三十里旧用砖石包砌防遏甓社等九湖及天长诸水近因夏雨浸淫山水暴涨冲决塘岸九百八十丈又自张家沟北至宝应县南至江都县东至兴化县界塘岸百余里间有坍塌乞发丁夫如旧修治  皇太子命工部核实脩筑
　　○戊子升北京道监察御史陈琰为湖广按察司副使  命都督吴允诚紫秉义等月俸并全支米时内外官俸俱米钞兼支  上以允诚等从征有功故优之  中军都督同知蔡福坐私卖官马谪戍边自效
　　○己丑免北京保定府祈州被水灾田租  刑科右给事中耿通等言旧制轮班工匠役满即遣归今有满役一岁工部仍留不遣使之栖栖饥寒道路此皆尚书宋礼等不体朝廷恤下之意所致请罪之  上曰居官享禄温饱有余不恤下人此何可宥命锦衣卫自郎中以下悉执而鞫之宋理令戴罪理事
　　○庚寅北京行后军故都督佥事平安之子宏陈乞优给  特命月给指挥使禄
　　太宗文皇帝实录卷一百十二

太宗文皇帝实录卷一百十三
　　永乐九年二月壬辰朔  遣敕戒励秦王尚炳曰昔周天子遣使赍齐桓公胙且命勿下拜桓公对曰天威不违颜咫尺小白余敢贪天子之命无下拜遂下拜登受春秋书以示褒遣使赐晋侯命晋侯受玉惰使者归曰晋侯其无后乎成肃公受脤于社不敬刘康公曰成子惰弃其命矣后皆不得其终春秋书以示戒比屡遣人赍符至王国王不出迎但令内监取入及出见使者又侮慢不一此皆王不学之过不学何由达礼致王于此者皆长史纪善典仪之失职也其械送京师王自今勉力学问庶几寡过  赐光禄寺卿权永均少卿郑允厚诰命
　　○癸巳改四川右参议时中于浙江布政司山东道监察御史尧新河南道监察御史韩瑜于广西道升左春坊左中允李贤为云南按察司佥事高暐为四川按察司佥事  北京国子监言比岁生徒增益而监官未备请如南京国子监例置博士四员助教十三员学正九员学录六员掌馔一员从之  户部言四川涪州武隆县石床滩有龙泉盐井近河夏秋为水所没春冬煎盐可二十七万二千二百五十斤宜以属都山井盐课司提督开煎从之  赐光禄寺卿权永均少卿郑允厚琉球国王侄三吾良亹等宴  遣中官张谦等赍敕使浡泥国赐其王遐旺锦绮纱罗彩绢百二十疋并赐其头目有差  琉球国中山王思绍遣王湘之子怀得塞官子祖鲁古入国子监受学  江西吉安府吉水县知县钱本中卒本中常州府武进县人涉猎书史明法律洪武中以才举授河间故城知县改元城再改吉水前令不职豪民宿吏并缘为奸良民苦之本中之任捕其尤者一二徙远方邑中肃然新廨宇坛壝学舍躬视诸生旌别勤惰以劝政务清简不任刑罚邑尝有盗聚山谷间出劫掠郡守欲以兵剿之本中单骑诣贼垒谕以祸福众信服相率缚首贼送官会赦皆得免本中操守甚坚门无私谒妻子仅足衣食后坐累罢官翰林学士胡广言于朝其治得民心遂复吉水知县县民闻本中复来奔走迎拜居数日以疾卒民哀慕之留葬吉水争趋负土营坟云
　　○丁酉遣官释奠先师孔子
　　○戊戌祭  太社  太稷遣官祭先农
　　○己亥起复河南布政司左参政孟骥  命前燕山左护卫指挥使张瑀子善燕山前卫指挥同知罗原子信金吾左卫指挥同知袁林子智袭职羽林前卫指挥佥事王善童子俊通州卫指挥佥事李兴子芳俱袭升指挥同知以善童兴皆没于战阵也
○山东沂州言沐河口水冲决五百三十余丈请发民脩筑从之　　
○壬寅置湖广容美宣抚司之水尽源通塔坪石梁下洞二长官司流官吏目各一员  修江西饶州府安仁县饶家陂  太医院使韩公茂卒茂苏州吴县人邃于医洪武中金华戴原礼事  上藩邸荐公茂自代初为良医正永乐元年升太医院判岁余升院使小心恭勤  上甚重之至是卒遣官赐祭命以三品礼葬之
　　○癸卯  上御右顺门览奏牍时御案有镇纸金狮欹侧将坠给事中耿通趍进移置案中  上顾侍臣曰一器之微置于危处则危置于安处则安天下大器也独可置之于危乎尤须安之天下虽安不可忘危故小事必谨小不谨而积之将至大患小过必改小不改而积之将至大坏皆致危之道也先是  上谕六科令查奏牍有发落失中者悉改之通奏改之恐失信于天下  上曰但欲得当何惮于改至是因此申谕之  天地  山川  孝陵及  奉先殿祭品器  敕交阯总兵官英国公张辅黔国公沐晟等曰陈季扩表奏伏罪朕推诚待之已可其奏遣人赍敕抚谕如果能至诚归顺即赦其罪若怀诈不诚尔等务在协谋平贼庶不负朕之委任
　　○甲辰督罕提吉儿女直野人头目马吉你等来朝置督罕河卫命马吉为指挥为千百户镇抚赐诰印冠带袭衣及钞币有差  上谕翰林学士胡广等曰朕非欲并其土地盖以此辈贪残自昔数为边患劳动中国至宋岁赂金币剥及下人膏血卒为大患今既畏服来朝则恩遇之从所欲授一官量给赐赉捐小惠以弥重患亦不得不然  瓦剌顺宁王马哈木等遣使马哈麻等贡方物且言木雅失里阿鲁台败走此天亡之也然此寇杰骜使复得志则为害边境而西北诸国之使不敢南面愿早图之命礼部宴其使者赐之彩币  夜有星大如鸡子(青)[赤]色有光出五车流丈余发光如盏大西北行至游气
　　○丁未夜月食
　　○戊申都督柴别里哥等百人来朝贡马赐钞币有差
　　○己酉河南武陟县言去岁天雨浸淫沁河南北九百余步流溃成河渰土田庐舍请以丁夫脩筑从之
　　○庚戌山东齐东县知县张昇言境内小清河纳明鸡诸山溪涧之水去年洪水横流陂堰冲决渰没下固堤官台等处盐场及清州郡县民田请浚上流脩堤防使水由故道  皇太子命工部速遣官相度脩浚
　　○辛亥升刑部主事冉＜王全＞为湖广按察司佥事改江西道监察御史文振于河南道  浚山东潍县于丹等河及筑寿光县堤以御水患  都察院左都御史陈瑛有罪下狱
　　○甲寅秦王尚炳来朝且首眠不亲出迎敕符之罪  上宥而免之  升广西道监察御史克新为江西按察司副使  遣使赍敕赐日本国王源义持金织文绮纱罗绫绢百疋钱五千缗嘉其屡获倭寇也
　　○乙卯  命羽林前卫指挥使王富弟广通州卫指挥使常荣子得金吾右卫指挥同知王彬弟信济州卫指挥同知阿木宅子脱脱各袭父兄之职  浚山东福山县城西官渠千四百余丈
　　○丙辰诏谕交阯曰朕祇膺天命统驭万方永为覆载之中咸属照临之下心存博爱宵旰惓惓矧交阯既属于职方而连岁未臻于休息悯兹困敝之后特敷宽恤之恩自永乐九年二月二十四日以前交阯但有啸聚山林者咸赦其罪军复原伍民复原业其官员军民有犯已未发觉咸赦除之税粮之外金银盐鉄鱼课等项停徵三年金银仍禁私采其金银铜钱亦停禁三年听民于境内交易不许□出他境交阯见任土官有才能显著善抚军民者其名来闻以凭旌赏
　　○丁巳改礼部右侍郎王彰于户部  广东都指挥使司奏比倭贼攻陷昌化千户所千户王伟等战败被杀军士死亡甚众城中人口食粮军器皆被劫掠而副总兵都指挥李圭及海南卫所遣领兵指挥千百户徐茂等初不严兵备贼至又不救援贼去亦不追剿罪当死  上曰此不可宥姑令捕寇续罪如寇不获皆斩
　　○戊午沈王模第七子生赐名吉炵
　　○己未开会通河河自济宁至临清旧通舟楫洪武中沙岸冲决河道淤塞故于陆路置八递运所每所用民丁三千车二百余辆岁久民困其役永乐初屡有言开河便者  上重民力未许至是济宁州同潘叔正言会通河道四百五十余里其淤塞者三之一浚而通之非惟山东之民免转输之劳实国家无穷之利乃命工部尚书宋礼都督周长往视礼等还极陈疏浚之便且言天气和霁宜极时用工于是遣侍郎金纯发山东及直隶徐州民丁继发应天镇江等府民丁并力开浚民丁皆给粮赏而蠲免其他役及今年田租尚书宋礼总督之遣吏部侍郎师逵以大牢祭山川城隍之神仍命御史二员监督  夜有星大如碗青白色有光出正西云中西北行入云中
　　太宗文皇帝实录卷一百十三

太宗文皇帝实录卷一百十四
　　永乐九年三月辛酉朔  上御奉天殿试礼部永乐七年会试中式举人陈燧等八十四人制策曰朕承广大之业抚鸿熙之运临御以来夙夜惕励博求至道以弘治化而谭者类曰礼乐刑政四达而不悖则王道备矣又曰礼乐为国之根本刑政为国之辅助稽之于古伯夷典礼后夔典乐见于书者尚矣至于三代损益缘人情而制礼谐五音以成乐至周大备浩乎其有本粲乎其有文可以睹其功德之盛若夫汉兴承秦之毙叔孙习于绵蕞贾谊草具其仪因循迁就止于如此而已唐因于隋祖孝孙房玄龄之流增益定制太宗慨慕古典拳拳于乙夜之读虽河汾之派而礼乐之问汗浃无对使一代之典游为阙文宋初聂崇义和岘之徒所定礼乐大扺沿袭增损数世相承者求者非一然犹恨残缺制作之方可谓难矣汉唐宋之礼乐大概若此而其刑政犹可得而议伊欲循古先生之法以洽和天下使刑罚清而奸慝革政事昭而百姓宁其道何由而可先儒谓庠序为礼乐之原其曰立大学以教于国设庠序以化于邑今之教化盖亦若是其备矣然而士鲜大道之归国靡实材之用其故何欤子诸生明先圣之道博古以知今具体以适用于三代汉唐宋礼乐刑政之序讲闻久矣疏其得失别其治否有可禆益治道者其详陈之毋泛毋隐朕将亲览焉  秦王尚炳还国赐之钞币及赐其从官钞有差
　　○癸亥工部言湖广安陆州及京山景陵等县圩岸为水所决  官脩筑从之  詹事府丞陆中善坐不能辅导降交阯丘温知县
