<!-- { "loadSidebar": true } -->
　　○安顺等州十二营长官司土官阿宇施州盘顺宣抚司及罗节安抚司土官之子向墨杓耸播州宣慰使杨昇等各遣人贡马及方物俱赐钞币遣还
　　○吾蓝儿等处女直野人头目火失剌程哥纳乞等来朝置木鲁罕山卫于扫邻狗站之地命大失剌等为指挥镇抚等官赐诰印冠带袭衣及钞币有差
　　○癸卯
　　○征讨安南左参政丰城侯李彬右参将云南伯陈旭率师击黎贼西都贼闻多邦城陷焚西都宫室仓库逃入海贼党有依天健山等处而以兵由生厥江潭舍江犯官军者总兵官新城侯张辅遣都督黄中等屡败之于是三江路宣江洮江等州县次第诣军门降
　　○乙丑  立春  上御奉天殿文武群臣行贺礼赐宴
　　○复都察院右佥都御史俞士吉官先是士吉有罪下狱寻谪为办事官仍往苏松等处治水至是复其职
　　○乙酉
　　○除户绝田及桑枣茶租税广西郁林等四十州县官民田二万七百八十五顷八十五亩桑一万三千七百二十株茶二十四万二千九百九株山东乐安等五十七州县官民田七千一百三十八顷四十亩桑一万五百一十三株枣一千五百八十二株广东琼州等八府文昌等县田四千二百四十九顷五十五亩
　　○尚师哈立麻至京入见  上御奉天殿
　　○庚戌
　　○宴尚师哈立麻于华盖殿赐金百两银千两钞二万贯彩币四十五表里及法器个褥鞍马香果米茶等物并赐其徒众白金彩币等物有差
　　○剌兀河那海哥里窝赤等处女直野人鞑靼头目孛罗帖木洛上头吉野失那等来朝贡马赐钞币有差
　　○镇守贵州镇远侯顾成奏招谕合江州等十五寨长光眼等向化先是都匀卫言光眼等聚众作耗攻围合江州命成招谕至是皆服
　　○广东按察使罗观有罪下狱死
　　○辛亥
　　○浡泥国王娑罗国东王西王各遣使奉表朝贡命礼部赐其王文绮纱罗而赐其使各钞百锭文绮四疋罗四疋通事傔从有差
　　○甄宁王薨王讳允熙懿文太子季子也  建文中封徐王  上即位封敷惠王永乐二年改封甄宁王以奉懿文之祀王聪慧端谨  上素爱之未遣之国忽夜邸第不戒于火王惊仆地久而始苏  上命医亟视之竟成疾而薨时年十六  上深悼之赐祭谥哀简云
　　○癸丑  上与侍臣语知京师之人多有疾不能得医药者叹曰府内贮药材甚广而不能济人于阙门之外徒贮何为命大医院如方制药或为汤液或丸或膏随病所宜用于京城内外散施仍访朝臣中有通于医者俾分任其事又曰朕一衣一食不忘下人之艰犹于咫尺不能有济何况远外遂命礼部申明惠民药局之令必有实惠勿徒有文具而已
　　○甲寅
　　○哈密忠顺王祖母速哥失里遣使赤纳等贡马三十五匹  朝鲜国王李芳远遣陪臣柳观等贡方物各赐之钞币
　　○兀良哈等处告饥愿以马易米命所司议其直遂定上马每匹米十五石绢三疋上马米十二石绢二匹中马米十石绢二疋下马米八石绢一疋驹五石布一疋
　　○除户绝田粮湖广道溪等长官司一千四十五石贵州都司大虎场等堡一百四十七石
　　○乙卯享  太庙
　　○是岁天下户九百六十八万七千八百五十九口五千一百五十二万四千六百五十六赋税粮三千七十万五百六十九石布帛一百三十六万三千五百九十三疋丝绵二十九万九千一百三十三斤绵花绒一十九万五千九百五十二斤课钞七百六十六万一千四百一十二锭金五千两银二十万九千一百三十六两铜二千五百四十九斤铁八万二千三百六斤铅四万六千六百六十二斤朱砂二千八十两海＜贝巴＞三十四万二千三百二十二索茶一百九十九万七百三十八斤盐一百三十九万七千一百五十三引屯田子粒一千九百七十九万二千五十石马六万七千四百五十五匹
　　大明太宗孝文皇帝实录卷六十二


太宗文皇帝实录卷六十三
　　永乐五年春正月丙辰朔  上御奉天殿受朝贺大宴文武群臣及四夷朝使命妇朝  皇后于坤甯宫赐宴  是日往讨安南总兵官往夷将军新城侯张辅调清远伯王友左副将军西平侯沐晟调都指挥柳琮等合兵讨贼自注江济军袭筹江栅破之又攻困枚山万劫江并赖山斩贼首三万七千三百九十级获伪团副丁部曲杀之余党溃散贼将胡杜聚船于盘滩江辅因南策州土人队正陈封来降使击杜败之杜走闷海口尽得其船仍使封招抚谅江东潮等处人民使皆安业于是郡益闻风相继降士民上书论黎贼过恶者日以百计
　　○戊午鞑靼答哈巴等来归赐白金彩币
　　○己未改都察院右都御史吴中为工部尚书刑部右侍郎李庆为都察院左副都御史
　　○庚申旌表旗手卫千户张仪弟信孝行信母构疾医不能疗信剖胁刲肝煮液食之病愈事闻准洪武中李得成例授信尚宝司丞
　　○辛酉享  太庙
　　○壬戌  命平江伯陈瑄都督宣信总督海运粮储  思南宣慰使田宗鼎来朝贡马赐之钞币  五看河纳木里河失鲁赤河等处女直野人鞑靼头目满秃雪黑勒锁斌哈等三百人来朝贡马赐钞币有差  癸亥朵颜卫指挥都儿秃等率所部头目奴温塔木等八十人来朝贡马赐彩币有差
　　○甲子以大祀郊南  上御奉天殿文武群臣受誓戒  敕征讨安南总兵官新城侯张辅等曰闻尔已破贼东都得粮甚多充足军食宜爱惜勿妄费广西所运饷即停罢如已在途就所至诚堡贮之令如法守备挽运军民悉罢归
　　○丁卯大祀  天地于南郊  上还御奉天殿文武群臣行庆成礼
　　戊辰以郊祀礼成大宴文武群臣及四夷朝使  女直野人头目土成哈等来朝置喜乐温河木阳河哈兰城可令河兀的阿古河撒只刺河依木河亦文山木兰河阿资河甫里河十二卫得的河奥石河二千户所合土成哈等二百二十五人为各卫所指挥千百户等官赐诰印冠带袭衣及钞币有差
　　○己巳建五台山佛殿浮图  鞑靼头目朵儿只等五人来归赐白金文绮有差  湖广辰州府土官知府黄禧贡马赐之钞币  是日征讨安南总兵官新城侯张辅左副将军西平侯沐晟等败黎贼于木丸江先是辅得谍报贼舟往来富良江距交州下流二十余里又言季氂及其子澄等聚船于黄江等处遂领军次木丸江晟及参将丰城侯李彬率步骑战舡由富良江进次鲁江黎贼以舡五百余艘犯我军辅等水陆并进都督柳升等奋击贼舟胶浅遂大败获贼船十余艘杀贼将阮仁子阮磊阮劣斩首万余级生擒贼将黄世冈彤文杰冯宗实莫鉄范鞋阮利等百余人皆斩之溺死者不可胜计时南策州人莫邃等素愤黎贼率土兵万人从往屡效劳绩焉
　　○庚午元宵节赐文武群臣四夷朝使宴  筑狭西山丹永昌二卫城
　　○辛未  命右军都督佥事马荣参议郭良率河南山东官军运天津及德州仓粟储通州  直隶及浙江诸郡军民子弟私披剃为僧赴京冒请度牒者千八百余人礼部以闻  上怒甚曰  皇考之制民年四十以上始听出家令犯禁若此是不知有朝廷矣命悉付兵部编军籍发戍辽东甘肃又叹曰朕遵承旧制一不敢忽下人尚纵肆如此何况欲来此不可宥且此辈皆民螟螣不可蕃育
　　○壬申潜江王贵炖薨讣闻赐祭治丧一视宜都王贵炖辽简王第五子时甫七岁云  白屿洋都总管林来等来归初来逃居海岛中自称总管潮州卫卒周狗儿尝至其地得其情诣阙请奉命往招之至是以来等来朝凡户三百六十五口八百有奇命隶籍潮州赐来及狗儿等钞币遣还
　　○癸酉升济南府同知蒋廷瓒为两淮都转盐运使擢前衢州府知府郭敦武进县知县朱仲安攸县知县王处敬为监察御史敦常坐事免官后有言其才者故复召用
　　○甲戌赐尚师哈立麻仪仗牙仗二瓜二骨朵二幡幢二十四对香合儿拂子二手炉三对红纱灯笼二鮀灯二伞一银交椅一银脚踏一银水罐一银盆一诞马四鞍马二银杬一青圆扇一红圆扇一帐房一红纻丝拜褥一
　　○乙亥  上谕后军都督同知朱崇等曰朕怀绥远人凡鞑靼女直野人来朝者皆赐赉之遣还令所经郡县给廪馔厚待之蛮夷不遵礼法往往于经过之地掠人孳畜财物亦境内之人窥其所赍而剽夺之自今悉遣人护送出  云南镇南州言洪武中有命建学时以民力未敷暂于城隍庙聚徒训之因循已久今请别建学舍从之  安乡伯张兴卒兴凤阳寿州人国初起自行伍树劳绩历官至燕山左护卫指挥佥事从  上征讨其从子勇年壮有膂力从兴在行阵为肘腋每战克捷兴常单骑追敌身被数十枪伤重不任战命勇继领其众  上既正大统第兴功封安乡伯子孙世袭既卒赐祭及米布赙之
　　○丙子代府官属(（属）)[屡]有告代王桂不受正言虐以非礼者赐桂书曰朝廷简用贤士为王府官专职辅导  祖训云毋得轻易凌夺今闻王不以礼待笞捶凌辱殆不能堪继今宜自悛改如不能尽职者朝廷自有明宪王不可仍前所为如王不从朕言凌虐如故朝廷无置而不问之礼王其审之  设镇南长官司隶施州卫时施州卫指挥孙演招谕蛮酋覃兴等来朝兴言洪武初父祖俱为镇南宣抚后因土酋向添福梗化遂废今镇南之地有蛮民三百余户愿率为编氓从其言遂设长官司以兴为长官其子为把事  顺天涿州等郡县水蠲其粮五万二千三十石有奇
　　○丁丑朵儿必河恨骨河等处女直野人头目官天答兰张虎等八十一人来朝置朵儿必河卫命官夫答兰(（□□□）)[等]为指挥千百户镇抚赐诰印冠带袭衣及钞帛有差  修浙江余姚县南湖埧及钱塘仁和嘉兴苏州吴江长洲昆山松江华亭堤岸  己卯赐狭西都指挥佥事朵尔只宁夏都指挥佥事鉄住姓名朵尔只曰马惟良鉄住曰柴克恭各赐诰命  纳木里河女直野人头目白百舍等来朝置纳木河甫门河二卫哈鲁门山千户所命白舍百舍等为都指挥千百户赐冠带袭衣及钞币有差
　　○壬午  上以方春军民伐木未息有妨农务命工部核实凡户内丁少及屯田军士悉罢归
　　太宗文皇帝实录卷六十三


太宗文皇帝实录卷六十四
　　二月丙戌朔晋王济熺奏宫中灾居室悉毁赐济熺书免其三护卫军士屯粮令并力作之  女直野人头目可成哥等来朝置哥吉河野木河纳刺吉河亦里察河答刺河五卫命可成哥等九十二人为指挥千百户等官赐诰印冠带袭衣及币有差  是日征讨安南总兵官新城侯张辅等遣南策州人莫邃等宣  上德意辑诸郡县官吏军人令官还原  兵还原伍民还原业访求陈氏宗族选嫡而贤者一人送京师请命复其王爵
　　○丁亥遣官释奠先师孔子
　　○戊子祭  太社  太稷遣官祭先农
　　○己丑调指挥方贤掌西宁卫孙原掌永昌卫陈英掌山丹卫从西宁侯宋晟请也晟又请以步军易马军赐敕答曰如步军俱壮勇能驰骤则可不然与寇相遇步追之不及乘马而追又非所能更审思取便利行之  敕镇守辽东保定侯孟善曰缘边鞑靼女直野人来朝及互市者悉听其便但禁戢士卒勿扰之  哈安温都儿只青么连等处鞑靼头目阿里罕等来朝贡马赐赉有差
