<!-- { "loadSidebar": true } -->
　　○河南彰德府磁州同知周原卒原字彦广直隶太平府繁昌县人洪武乙丑进士授辰州府推官调吉安时阙守贰原独署郡事以廉平为治政务脩举狱讼疏决无壅滞民有负冤积岁未白者皆白之不旬日囹圄为空后坐累免复用荐起为山东蒲台知县有商被盗疑其主人者已诬服原觉有冤为缓狱而察之果得真盗人服其明飞蝗入县境原祷于神一夕大风雨蝗尽死岁以大稔改绍兴新昌知县治如蒲台岁满升河南磁州同知卒于官
　　○戊申湖广沔阳州奏今秋霪雨江水泛涨渰没田地溺死人民  命户部遣人抚视
　　○乙酉夜金星犯土星
　　○壬子夜火星退犯天街上星
　　大明太宗文皇帝实录卷二百五十二


大明太宗文皇帝实录卷二百五十三
　　永乐二十年十一月甲寅朔钦天监进二十一年大统历  上御奉天殿受之颁赐诸王及文武群臣
　　○丙辰辽东建州左等卫指挥猛苛帖木儿贡马命礼部宴赉之
　　○癸亥暹罗国使臣坤思利亦等辞还赐坤思利亦冠带及钞百锭纻丝罗各四疋其从者赐有差仍赐其王三赖波磨刺札的锦四疋纻丝纱罗各一千六疋
　　○丁卯夜月犯毕宿大星
　　○己巳  命金吾左卫指挥使张福子秦指挥同知韩青子友指挥佥事李广子斌羽林前卫指挥使任礼子亮代父职
　　○壬申爪哇国西王杨惟西沙遣使八谛萧麻抹等贡方物赐八谛萧麻抹钞百锭纻丝纱罗各三疋赐其从者有差仍  命赐杨惟西沙纻丝三十二疋纱罗各十二疋
　　○戊寅河南郑州民献白兔
　　○己卯脩筑直隶滁州卫城
　　○庚辰交阯交州右卫土官都指挥陈封等八十三人来朝进金银器皿等物赐织金纻纱袭衣及钞锦彩币表里有差
　　○壬午婺源县知县吴春卒春福建建安人举进士擢婺源知县始至民有逋租数年未输春从容百方率民无几悉辨事隙輙至学舍与诸生讲说经史寒暑未尝懈其居官廉勤有为摧豪猾清狱讼均徭役民甚德之尝飞蝗入境春引咎以祷蝗即赴水死其卒也民皆思之
　　○癸未冬至  上御奉天门受朝贺大宴文武群臣及四夷朝使
　　大明太宗文皇帝实录卷二百五十三


大明太宗文皇帝实录卷二百五十四上
　　永乐二十年十二月甲申朔
　　○戊子哈密忠义王免力帖木儿遣使舍黑马哈麻及土鲁番都督尹吉儿察贡马千三百匹柳城打刺罕者马儿丁及哈密大师虎都卜丁等贡羊二千余只赐赉有差
　　○庚寅前朝鲜国王卒讣闻赐祭谥恭定赙布帛千疋
　　○辛卯以交阯叛寇黎利久未获遣敕切责参时荣昌伯陈智等
　　○命武进伯朱荣充总兵官镇守辽东
　　○腊日赐文武群臣宴
　　○乙未古鲁等处野人头目只古你等三十六人来朝置古鲁卫命只古你为指挥余授千户等职赐钞币有差
　　○户部言直隶庐州府英山县饥命发食粮赈其民凡二万一千四百五十五口给粮九千六百十七石
　　○江西饶州守御千户所言本所城六百五十一丈城楼十八座皆倾圮请以军士脩理从之
　　○己亥麓川宣慰使思任发遣使奉表贡方物谢兴兵侵南甸州之罪仍遣中官云仙等赍敕戒之并赐之绒锦文绮表里
　　○瓦刺贤义王太平等遣使贡马谢侵掠哈密之罪哈密忠义王免力帖木儿等亦遣使献马各赐彩币表里
　　○庚戌  敕镇守蓟州都指挥陈景先等曰比得报鞑贼人马今驻断头山宜令各关口昼夜严备如遇贼即相机剿捕然须慎之不慎而或失机论死不赦蓟州山海等卫官军可调遣参用
　　○辛卯宥鸿胪寺丞刘顺复职
　　○癸丑夜有星如碗大青白色光烛地起自文昌西北行至紫微东蕃内后三小星随之
　　大明太宗文皇帝实录卷二百五十四上


大明太宗文皇帝实录卷二百五十四下
　　永乐二十年闰十二月甲寅朔  上视牲  南郊
　　○乙卯  敕周王橚曰汝南王母殁子妇咸应守丧其□及宫人在大理者即令人取回
　　○甲子  命前军故都督佥事马真子山袭父原职旗手卫指挥使金吾右卫故指挥使王福子能刘胜子旺燕山前卫故指挥使伯颜不花弟把卜花济州卫故指挥使焦铭子童儿通州故指挥使赵息家奴子玉金吾左卫故指挥同知刘海子广羽林前卫故指挥同知张成侄旺指挥佥事傅兀鲁思不花义子贵府军右卫故指挥佥事王其子顺府军前卫故指挥佥事娄名侄清羽林右卫故指挥佥事李彬子敬孝陵卫故指挥佥事崇旺子礼各袭职以燕山右卫指挥同知裴玉老疾命其子忠代职
　　○改吏科给事中杨荩于刑科礼科给事中商宾于吏科张礼于工科甄实于刑科升广西布政司左参政白思谦为山西右布政使汉阳府知府张寿为狭西布政司右参政
　　○镇守云南黔国公沐晟奏请调兵剿捕维摩州曲部驿野罗罗并蒙自县作耗强贼以除民患从之
　　○丙寅擢进士黄炯李俊监生单信赵安翟庆吕阜李鉴赵伏柴皋薛瑾李琳为监察御史
　　○山东登州府言宁海等八州县连岁水旱田谷不登农民乏食今本府见储粮五十万石乞以赈贷从之
　　○己巳立春  上御奉天门文武群臣行贺礼赐宴
　　○庚午后军都督同知王麒旧名麻子帖木儿建州松花江人父贵故元开原路达鲁花赤洪武中以麒归附事  上于藩邸贵卒麒以壮勇善射选充御马坊勇士从  上平定内难小河之战麒跃马冲阵矢不虚发敌甚畏之自千户累升辽东都指挥同知继升后军都督佥事从征胡寇还以功升后军都督同知卒遣官赐祭
　　○复置河南汲县县丞主簿各一员以人复增故也
　　○癸酉正觉大乘法王昆泽思巴等遣国班师丹劄等三百十四人朝贡  命礼部赐宴
　　○甲戌改户科给事张焕于刑科
　　○朝鲜国王李祹遣陪臣李伯刚权轸等奉表贡金饰鞍辔名马金银器等物贺明年正旦
　　○以水灾免直隶凤阳府所属州县粮千八百六十六石石□易山萧县二县粮二万七千二百一十石
　　○戊寅夜乾清宫灾
　　○壬午享  太庙
　　○是岁天下户九百六十六万五千一百三十三口五千八百六十八万八千六百九十一赋税粮三千二百四十二万六千七百三十九石布帛二十二万四千六百六十六疋丝绵二十二万三千六百九十三斤有奇绵花绒六万九千三百一十斤课钞千六百四十万三十锭金千一百九十二两银二十八万五千七百六十七两有奇铜钱三千一百六贯铜二千一百二十八斤铁四十四万八千一百七十五斤铅二万七百八十斤朱砂千五百四两海肥三十三万二十六索茶一百万四千六百九十五斤盐一百七万七千二百三十一引屯田子粒五百一十七万五千三百四十五石马一百一十九万九千三百一十五匹  馈运北京粮三百二十五万一千七百二十三石  交阯上供绢一千三百九十疋漆二千八百斤苏木四千八百斤翠羽二千八百个扇八千四百三十把
　　大明太宗文皇帝实录卷二百五十四下


大明太宗文皇帝实录卷二百五十五
　　永乐二十一年春正月癸未朔  上御奉天门受朝贺大宴文武群臣及四夷朝使
　　○己丑
　　○夜月行毕宿中
　　○庚寅
　　○巡按山东监察御史陈济言淮安济宁东昌临清德州直沽商贩往来之所聚今建都北京而四方百货倍于往时其商税宜遣人监闸一年以为定额庶无侵欺之弊从之
　　○辛卯△享  太庙
　　○壬辰
　　○以大祀南郊  上御奉天门文武群受誓戒△朝鲜国使臣李伯刚权轸等辞还赐钞币表里有差  乙未
　　○大祀  天地于南郊  上御奉天门文武群臣行庆成礼
　　○丙申
　　○以郊祀礼成大宴文武群臣及四夷朝使
　　○丁酉
　　○应城伯孙亨卒亨故应城伯岩之子亨初代父旧职为燕山中护卫千户从  上取蓟州遵化密云雄县郑州真定永平大宁夹河大店灵壁泗州俱有战功累升河南都指挥佥事岩卒亨袭爵至是卒赐祭  命有司造坟茔
　　○戊戌  敕宁阳侯陈懋武进伯朱荣及都督柴永正都指挥冯答兰指挥吴管者等赴北京  敕长安岭守将增高城垣务令坚壮
　　○庚子  敕都督李谦都指挥朱铭赴北京
　　○癸卯
　　○交阯参将荣昌伯陈智追击叛贼黎利于宁化州车来县利败遁去
　　○甲辰
　　○夜有星如盏赤黄色光烛地自中天云中西南行至近浊
　　○丙午
　　○陕西必里卫指挥刺马失加遣子俺奔贡马赐俺奔钞八十锭彩币五表里纻丝衣一袭仍给马直△升吏科给事中李谦为本科都给事中△户部言山东文登县比岁水伤田稼乞以十八年十九年逋租折收钞豆从之
　　○丁未  命平江伯陈瑄充总兵官率领舟师漕运粮储赴北京
　　○庚戌
　　○夜木星犯上将星
　　大明太宗文皇帝实录卷二百五十五


大明太宗文皇帝实录卷二百五十六
　　永乐二十一年春二月壬子朔
　　○乙卯
　　○乌思藏怕木竹巴灌顶国师阐化王吉剌思巴监藏巴里藏卜遣指挥端岳竹巴必力工瓦阐教王领真巴儿吉监藏遣使汪束监粲思达藏辅教王喃渴烈思巴遣使结摄端竹监藏灵藏赞善王吉剌思巴监藏巴藏卜遣使汝奴星吉等及灌顶弘善大国师释迦也失并各部大小头目皆遣人贡方物  命礼部赐宴仍赐端岳竹巴等织金约丝袭衣及钞币有差
　　○丁巳
　　○遣官释奠先师孔子
　　○戊午祭  太社  太稷△遣官祭先农
　　○辛酉
　　○肉速回回哈只阿黑麻来朝贡方物  命礼部宴赉之△江西瑞昌守御千户所言坍塌城垣百五十余丈请令军士修筑从之
　　○壬戌
　　○蜀王椿薨△释蹇义复吏部尚书兼詹事府詹事
　　○乙丑
　　○直隶六安卫言本卫城垣为霪雨所坏三百余丈乞以军修筑从之
　　○戊辰
　　○陕西文县守御军民千户所番人狨昔等贡马赐狨昔等三人各钞四十锭彩币一表里绢衣一袭
　　○己巳  命故丰城侯李彬子贤袭豊城侯应城伯孙亨子英袭封应城伯△琼州府王官县丞符添庆等率诸峒黎首来朝贡方物赐钞币有差
　　○广西都指挥使鹿荣奏蛮峒诸贼平先是柳州等府洛容柳城宜山天河诸县蛮寇数出掠劫军民  命荣剿捕久无功巡按监察御史尹崇高劾奏荣玩寇请治其罪  命姑宥之令擒贼赎罪复  命镇远侯顾兴祖督之于是荣率桂林右卫指挥使雄等提兵捣贼巢生擒伪治平都统将军首贼袭振海等五人斩郁打枕等三千一百八十人所掠良人子女百八十三口皆遣还械振海等至京斩之
　　○壬申
　　○改山西行太仆寺丞王灌为太仆寺丞
　　○甲戌
　　○工部言淮安卫土城低薄宜令军士增筑从之
　　○乙亥
　　○辽东总兵官武进伯朱荣至京贡马赐钞四千锭彩币十表里
　　○丙子
　　○赵王妃沐氏薨赐祭谥恭惠  命有司治丧葬妃黔国公晟之女也
　　○丁丑
　　○升大理寺评事陈善为太仆寺丞兵科给事中许能为浙江布政司右参议工部员外郎陈琳为云南布政司右参议四川道监察御史余信为四川按察司副使贵州道监察御史周常为福建按察司佥事河南道监察御史高第江西按察司佥事
