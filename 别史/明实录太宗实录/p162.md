<!-- { "loadSidebar": true } -->
　　○虏中伪知院阿失帖木儿古讷台等率其妻子来降备言阿鲁台今夏为瓦剌顺宁王脱欢等所败掠其人口马驼牛羊殆尽部落溃散无所又口彼若闻天兵复出疾走远避之不暇岂复敢萌南向之意命赐酒馔及衣服靴袜授阿失帖木儿古纳台俱正千户
　　○甲午  上召诸将臣谕曰虏寇今虽困于瓦剌狈狼失势大军可不劳远出然此寇谪诈边备不可不谨遂命武安侯郑亨安平伯李安兴安伯徐亨新宁伯谭忠遂安伯陈英等率军分巡缘边关隘令修筑坚固及提督守备务在严密△缘边戍卒及其妇女先为虏所掠者至是多脱归命有司给衣粮厚存恤之△宥广西来降贼首梁罗八等为民先是广西都司言融县蛮梁罗八自称梁罗王梁保干自称梁得天聚众为盗命镇远侯顾兴祖等率兵剿之罗八等散遣其众自诣兴祖降械送至行在兵部请诛之  上曰既降则释之遂命为民
　　○戊戌
　　○礼部奏西洋古里忽鲁谟斯锡兰山阿丹祖法儿剌撒不剌哇木骨都剌柯枝加异勒溜山喃渤利苏门答剌阿鲁满剌加等十六国遣使千二百人贡方物至京  上敕皇太子曰天气向寒西南番国贡使即令礼部于会同馆宴劳之如例赐赍遣还其以土物来市者官给钞酬其直△甘肃边将以瓦剌降虏完者等至赐酒馔及袭衣靴袜
　　○庚子
　　○夜有星如月大青白光烛地尾迹黄色起自垒壁阵西方星东南行至羽林军
　　○辛丑  上命恭顺伯吴克忠安顺伯薛青都督吴成苏火耳灰柴永正李谦等率骑士三千探虏声息  上谕之曰孤军远出前无应援若三千人一心虽有勍敌数万猝至可以成功若将无谋士无勇上下离心虽拥数十万之众抵就擒耳卿等从朕征伐皆百战不挫者人入觇虏若虏有可乘之机能出奇擒获时汝之功者唐李靖以三千经骑充复定襄威震北狄卿等岂可多让古人其往勉之
　　大明太宗文皇帝实录卷二百六十三


大明太宗文皇帝实录卷二百六十四
　　永乐二十一年冬十月戊申朔享  太庙皇太子行礼
　　○己酉
　　○平江伯陈瑄言每岁馈运若悉令输京仓陆行往还八十余里不免延迟妨误计官军一岁可三运请以两运赴京仓一运贮通州仓为便  皇太子从之
　　○甲寅
　　○驻跸上庄堡宁阳侯陈懋等奏逸北鞑靼王子也先土干来归时懋为前锋探知虏在饮马河北为瓦剌所败追至宿嵬山口遇也先土干率妻子部属来归懋遣人驰奏仍附进也先土干奏书具略云臣也先土干穷处漠北旦暮迁徙不常又见忌十阿鲁台几为害者屡矣危不自保仰惟  陛下体天心以爱民今四海万邦皆蒙覆载生育之恩岂独微臣不沾洪化谨率妻子部属来归譬诸草木之微得依日月之下沾被光华死且无憾谨昧死陈奏  上以示群臣且曰鸟兽穷则依人黠虏亦然但彼既来归我须怀之以恩即日敕宁阳侯陈懋等曰也先土干顺天道来归诚心可加宜厚意抚绥其家及其部属其资财孳畜一毫勿有侵损庶不孤远人来归之心敕也先土干曰尔智识卓越灼知天命亲率部属来归可谓超群出类者矣脱览奏良用嘉悦尔以诚心归朕朕以诚心待尔君臣相与同享太平之福于悠久已敕宁阳侯陈懋等偕尔同来在途爱重以副朕怀也先土干者在虏中以黠桀自豪故尤为虏人所忌云
　　○丁巳
　　○置贵州布政司豊济库设大使副使各一员
　　○甲子
　　○驻跸天城将士猎东南山麓  上命驾观之
　　○丙寅
　　○复命驾观猎时风日暄霁  上喜顾侍臣曰朕岂以畋猎为乐顾见将士驰骤徤捷皆适于用有可乐者耳夫曰古人春搜夏苗秋狝冬狩皆顺时为民去害且讲武事然亦存爱物之仁圣人著于经政欲垂法后世耳
　　○丁卯
　　○福建左布政使麻冕卒冕滁州全椒县人由国子生授吏部主事累升至布政使冕虽号知民利病而务宽和然柔懦无为遇事依阿其间既卒人无惜之者
　　○戊辰
　　○木邦宣慰使罕宾法弟罕线法孟定府土官知府刀石扛镇康州土官知州刀孟广及湾甸州金齿军民指挥司各遣人贡象马等物  皇太子令礼部如例赐钞币
　　○己巳
　　○宁阳侯陈懋等以也先土干及其部属入见也先土干遥望  天颜尚有惧色  上命稍前与语遂备述诚悃久愿来归但为阿鲁台等牵絷今幸见  陛下是天赐臣再生之日也  上曰华夷本一家朕奉天命为天子天之所覆地之所载皆朕赤子岂有彼此天道恒与善人为君体天而行故为善者必赐之以福尔今顺天道而来君臣相与共享富贵勿忧也先土干及其部属皆叩头呼万岁命悉赐酒馔也先土干退谓所亲曰  大明皇帝真吾主也舍此何适哉  上谕文武群臣曰远人来归宜有以旌异之其封也先土干为忠勇王赐姓名曰金忠也先土干之来归也其甥把台罕实赞之遂授把台罕都督俱赐冠带及金织袭衣遂赐宴命金忠坐侯之下伯之上御前珍羞悉辍以赐之宴罢御用金杯等亦辍赐之于是左右皆赞羙  上功德之盛  上曰昔唐突厥颉利入朝太宗言胡越一家有矜大自得之意朕所不取惟天下之人皆遂其生边境无虞甲兵不用斯朕志也
　　○庚午
　　○遣书谕  皇太子以也先土干纳款之故遂下诏班师诏曰朕惟帝王统御一视同仁顺者抚之逆者擢之惟在安民无有远迩夷狄之为中国患其来已久书云蛮夷猾夏诗称戎狄是膺历汉及唐至于有宋其祸甚矣逮元之季腥秽上闻  天命我  皇考太祖高皇帝主宰生灵削平祸乱扫荡腥膻以建万年之盛治  圣德神功开辟以来未有之也肆朕恭膺  天命绍承大统夙夜勤励惟以安民为务蕞尔丑虏偷生穷荒鼠窃无已常躬率六师往征之芟除恶类抚辑善良令仍居本土以遂其生不意豹狼之心不知感德复将犯边乃以今年七月二十四日躬御戎服亲率亲士出塞以待之而命宁阳侯陈懋为前锋朕兵抵阴山之脊适虏中伪知院阿失帖木儿等率妻子来归备言虏寇为瓦剌顺宁王脱欢等所败余孽奔溃逃命无所未几宁阳侯陈懋又得其名王也先土干躬率家属部落来归也先土干骠捍狡黠虏中之所畏服者今稽首军门敷陈诚悃以为  天命在朕不敢违越朕加其来归之诚已封为忠勇王抚绥其部落遂用班师茂敷怀远之仁光协止戈之武诏告中外咸使闻知
　　○甲戌
　　○驻跸万全  皇太子以远人来归遣定国公徐景昌进表贺
　　○乙亥
　　○车驾发万全  上乘马忠勇王金忠一骑随后  上询其虏中事对曰虏中归心天朝者众但为凶渠所制不能自拔耳晚次沙岭赐忠勇王金忠等酒馔又赐敕劳之曰昔呼韩邪归汉突厥颉利归唐身家富贵子孙蕃衍垂名青史永远有光尔明达天道卓然超越于一方天必祚尔及尔子尔孙于无穷芳名伟绩又岂呼韩邪突厥颉利之可儗哉尔其勉之忠拜受译者宣读讫忠及家属部落皆拜举手加额呼万岁
　　大明太宗文皇帝实录卷二百六十四


大明太宗文皇帝实录卷二百六十五
　　永乐二十一年十一月戊寅朔
　　○车驾次怀来在京诸司遣官迎  驾见
　　○辛巳
　　○车驾入居庸关是日天气清朗  上服衮龙金绣袍乘玉花龙马既入关按辔徐行军容甚盛金鼓喧阗旗旄辉焕连亘数十里中外文武群臣皆盛服暨缁黄之流耄耋之叟四夷朝贡之使百十万人骈跪道左  大驾至欢呼万岁声震天地忠勇王金忠在后于马上遥望顾其所亲曰今日真随从天上行也次龙虎台赐文武大臣及忠勇王宴
　　○甲申
　　○车驾至京师陈卤簿  上乘御辇入谒告  天地  宗庙  社稷毕御奉天门朝群臣时诸番贡使咸集阙下文武群臣上表贺  上谕之曰四夷顺则中国宁然不可恃此有怠意卿等相与一心敬天恤民恪勤政物用感召至和俾雨旸时若百谷丰登四海万民家给人足然后朕与卿等同享治平之福群臣舞蹈呼万岁
　　○乙酉
　　○授忠勇王金忠部下官察卜奥鲁赤末台脱卜脱帖木儿把帖木儿阿速台等七员为都指挥卜答帖木儿等三十一员为指挥昂克土列等十八员为千户格干帖木儿等二十五员为百户所镇抚
　　○丙戌
　　○赐忠勇王金忠诰券金印朝服公服玉带织金文绮衣黄金百两白金四百两钞二千锭纻丝五千表里纱罗绫各二十疋鞍马二牛百头羊五百只米百石及居第床褥薪刍器用咸备岁给禄米千石别赐其妻黄金五十两白金百两纻丝二十表里纱罗绫各十疋钞一千锭冠服一副女衣一袭赐都督把台罕都指察卜等八员各银五十两钞七百锭织金文绮衣一袭纻丝六表里绵布三十疋指挥卜答帖木儿等三十一员各银三十两钞五百锭织金文绮衣一袭纻丝五表里绵布二十五疋千户昂克土列等十八员各银二十两钞四百锭织金文绮衣一袭纻丝四表里绵布二十疋百户所镇抚格干帖木儿等二十五员各银十五两钞三百锭织金文绮衣一袭纻丝三表里绵布十五疋冠带鞍马牛羊薪刍居屋器用以等第给之
　　○丁亥  皇太子闻内侍黄俨江保数造危语赞之于  上皆不听  皇太子召左春坊大学士杨士奇至文华殿语之故因叹曰天可欺乎非赖  至尊圣明尚得在此哉士奇对曰  殿下益宜自处尽道  皇太子曰尽心子职而已他有何道
　　○戊子
　　○冬至  上御奉天门受朝贺大宴文武群臣及四夷朝使
　　○命户部岁给平阳王羙圭禄米二千石
　　○庚寅  敕晋王济熿以故高平王之马皆兴平阳王羙圭  壬辰
　　○夜月食△有星如盏大青白色有光起自参宿旁西南至天苑
　　○乙未
　　○钦天监进永乐二十二年大统历  上御奉天门受之颁赐诸王及文武群臣  命后军都督同知王麒子福袭金吾右卫指挥同知
　　○己亥
　　○灌顶净觉弘济大同师班丹藏卜等遣人贡马命礼部宴赍之
　　○甲辰
　　○辽东东宁卫指挥若里百花等一十九人进马及方物各赐纻丝衣一袭及钞币绵布有差
　　○乙巳
　　○四川樊村等井灶丁言本井土石倾塞亏盐数多本里有龙井泉井二处薪水便利乞遣官核实定额开煎从之
　　○丙午
　　○云南麓川平缅等宣慰司各遣头目贡象马及金银器命礼部宴赍之△朝鲜国王李祹所遣陪臣崔云等及琉球国中山王世子尚巴忠遣使阿不察都西域矢剌思之使阿里四川董北韩朝宣慰使喃葛头目也失言千辞还各赐钞币有差
　　大明太宗文皇帝实录卷二百六十五


大明太宗文皇帝实录卷二百六十六
　　永乐二十一年十二月戊申朔  上视牲南郊
　　○己酉
　　○浙江按察司佥事蔡楫卒楫沛县人举孝廉为嘉兴县知县初至官出滞囚二百余人劝率富民纳逋粮四十八万有奇县多亡赖楫于县厅置善恶二牌民有善志之有过恶弗率教令亦志之由是民感愧皆趋善而去恶擢监察御史董伐村于江西屡疏民疾苦以闻升浙江佥事正已率下而宽猛适中其卒也人多思之王子怀来卫城为霖雨所坏请命修筑从之
　　○癸丑
　　○修广西兴安县渠徙
　　○乙卯
