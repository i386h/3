<!-- { "loadSidebar": true } -->
　　○丙寅循直隶高邮州新开湖塘岸
　　○交阯总兵官丰城侯李彬奏请以前河南都指挥使薛鹏掌新平卫事辽东都指挥同知吴浩掌乂安卫事从之盖二卫久缺官鹏等时坐事随彬立功也
　　○己巳重阳节赐文武群臣宴
　　○辛未交阯总兵官丰城侯李彬奏反贼黎利逃入老挝令领军追捕而老挝遣头目览耆郎谷等请官军毋入境当即发所部兵众搜索境内果有黎利即送军门今利久不见出没  上览奏颇疑老挝匿贼敕彬送览耆郎谷等诣北京诘之
　　○壬申  命故恭顺伯吴允诚次子也儿克台为羽林前卫指挥同知
　　○命工部造狐帽毛袄给备边军士
　　○西番马儿藏等簇头目阿束等劫掠沙刺簇事闻命都指挥李达遣人谕之令悉还所掠各守疆界如执悉不悛发兵征之
　　○己卯交阯总兵官丰城侯李彬遣都指挥王中等擒获贼首杨恭初僭称王聚众作乱官军追捕恭败走不能得至是获其舅氏杜姑为乡导追至新安府峡山县擒之遂械送北京
　　○庚辰寿昌王妃沐氏薨讣闻赐祭命有司治丧葬
　　○丁亥夜有星如盏大赤色光烛地起自尚书西北行至天津尾疏后散
太宗文皇帝实录卷二百四十一


大明太宗文皇帝实录卷二百四十二
　　永乐十九年冬十月庚寅朔享  太庙
　　○癸巳奴儿干等处都指挥王肇舟等并暹罗等国正使呵哈麻等五百六十五人来朝贡马赐宴及钞币有差
　　○丙申毛怜卫指挥猛苛不花等来朝贡驼马赐织金文绮袭衣及钞币有差
　　○命故金吾左卫指挥同知孟兴侄贵羽林前卫指挥同知徐敬子友燕山右卫指挥同知杨勇子阿的纳卯失刺子察罕不花指挥佥事陈庆子驴儿燕山前卫指挥佥事汪歹子者陈帖木儿济阳卫指挥佥事张把不来子广寿各袭职
　　○丁酉脩浙江海宁等县塘岸
　　○壬寅  皇第四孙瞻垠薨  上深悼之辍视朝三日赐祭追封静乐王谥庄献王  皇太子第四子母李氏王资禀明秀孝友夙成自幼頴悟好学喜儒术为人谦和恭谨左右近习无所假借闲暇攻为诗文  上及  皇太子皆爱重之薨年十七葬昌平宜山
　　○癸卯夜金星犯天江中星
　　○丙午夜有星如盏大青白色有光出土司旁空西南行至云中
　　○丁未永顺伯薛斌卒斌初名脱欢父台洪武中以元故官来归授燕山右卫指挥佥事台疾斌代职从  上靖内难以功累升骠骑将军左军都督佥事后从征北虏升都督同知封永顺伯其卒也赐祭命有司治丧葬
　　○庚戌升翰林院侍讲邹缉为左春坊左庶子仍兼侍讲庶吉士董璘为翰林院编脩刑部郎中段民为山东布政司左参政户部郎中沈固为右参政监察御史周颐为参议杨俊为按察司副使郭端为佥事礼部郎中田纲为湖广布政司右参政中书舍人陈彝训为左参议监察御史俞士悦陈镒俱为按察司副使
　　○户部言宣府等处急缺粮储请令法司罪人运粮赎罪襍犯死罪十石流罪八石徒罪六石杖罪四石笞罪二石从之
　　○壬子夜月犯灵台中星
　　○戊午旌表四川龙州故儒学生严庸妻袁氏贞烈袁氏事舅姑孝姑疾侍汤药不懈甚为乡邻所称庸一日归省途中值水涨溺死袁时年十八亟趋夫溺处寻尸不见因大哭曰夫死无子我独生何为即投水死两月余水退渔人于沙际见二尸同处皆以为节义所感有司以闻命礼部旌之
　　太宗文皇帝实录卷二百四十二


大明太宗文皇帝实录卷二百四十三
　　永乐十九年冬十一月庚申朔钦天监进永乐二十年大统历  上御奉天殿受之颁赐诸王及文武群臣
　　○辛酉分遣内官杨实监察御史戴诚等查勘两京及天下库藏递年出纳之数
　　○乙丑脩河南嵩县守御千户所城
　　○戊辰开平备御成安侯郭亮奏了见野马黄羊从者答古川往西凉亭西南又见隰宁堡北八十里墩野马西走敕缘边诸将严兵备虏
　　○己巳  敕户部侍郎李昶暂停馈运散遣军士还家休息俟春暖复运盖昶初奉命总督馈运于边至是以冬寒停止
　　○命边将置逻骑营于古北口之北神树之地作深沟高堑以自固
　　○丙子  上以北虏携贰命尚书夏原吉方宾吕震吴中等议将亲征原吉等共议宜且休养兵民而严敕边将备御来奏会  上召宾宾言今粮储不足遂召原吉问边储多寡对曰仅给将士备御之用不足以给大军即命原吉往视开平粮储而吴中入对与方宾同  上以边廪空虚不怿召原吉颂系之以大理寺丞邹师颜尝署户部并系之于是宾惧自杀宾杭州人自监生擢刑部试郎中数月改兵部建文中署应天府事坐累谪广东尚书茹瑺言其材可用遂召还为兵部郎中  上初即位升本部左侍郎永乐己丑扈从北京升尚书宾虽寡学而聪敏强记职务丛脞问无不答且善应对既见信用任情骄恣睚眦之怨鲜有不报势焰灼众侧目焉至是见原吉遭系念事由己发恐罪及遂自经死  上闻之曰朕未尝有罪宾意何遽自殒盖犹惜其才居数日浸闻其平日所为怒曰生失诛矣命戮其尸  下刑部尚书吴中狱
　　○戊寅冬至  上御奉天门受朝贺大宴文武群臣及四夷朝使
　　○己卯  敕内官杨庆御史谭原清等点勘南京并直隶卫府州县仓粮递年出纳之数
　　○辛巳翰林院侍读李时勉坐累下狱
　　○甲申  上将亲征阿鲁台于是命侍郎张本都御史王彰等分往山西山东河南三布政司直隶应天镇江卢州淮安顺天保定顺德广平直定大名永平河间十三府滁和徐三州督有司造车发丁壮挽送期明年二月至宣府馈运  夜有星如鸡子大青白色有光出井宿西南行入参宿
　　○丙戌夜月掩东咸东第一星
　　○己丑静宁王秩焘薨讣闻赐祭命有司治丧葬秩焘＜木旃＞第二子也
　　大明太宗文皇帝实录卷二百四十三


大明太宗文皇帝实录卷二百四十四
　　永乐十九年冬十二月庚寅朔  上视牲南郊
　　○辛卯制文喜王和顺王仪仗
　　○丙申置叙州府筠连县三岔口高县江口珙县洞门铺三巡检司
　　○丁酉腊日赐文武群臣宴
　　○夜金星犯垒壁阵西第五星
　　○壬寅交阯布政司言粮储不敷宜以淮浙官盐召商于交阯中纳不次支给其交阯官盐换金者不为常例一体兼中侯粮足用俱停止下户部议于是尚书郭资等定议交州北京谅江新安四府每引米四斗折稻一石建平清化二府每引米三斗五升折稻八斗七升乂安新平二府每引米三斗折稻七斗五升顺化府每引米二斗五升折稻六斗二升从之
　　○夜有星如盏大青白色尾迹有光起自天市西垣韩星旁东南行至近浊
　　○甲辰  敕镇守河州都指挥刘昭于河州卫选土军一百人人马二匹委指挥康寿率领明年三月至北京
　　○乙巳庆王＜木旃＞进马赐钞二万锭彩币表里各百疋
　　○丙午夜月犯轩辕左角星
　　○甲寅朝鲜国王李祹遣陪臣崔渊得奉表及方物贺明年正旦
　　○戊午享  太庙
　　○是岁天下户九百七十万三千三百六十口五千一百七十九万四千二百二十八赋税粮三千二百四十二万一千八百三十一石布帛二十二万五千四百一十七疋丝棉二十二万三千三百四十二斤绵花绒六万九千一百五十九斤课钞五千百八十九万二千八百八十六锭金千六百九十二两银十四万九千二十两有奇铜钱三千一百六贯铜二千一百二十八斤鉄十一万三千七百八十三斤铅二万七百八十斤朱砂千五百四两海肥三十三万二十六索茶一百万四千六百九十五斤盐一百八万二十九引屯田子粒五百一十六万九千一百二十石马一百九万九百一十二匹  馈运北京粮三百五十四万三千一百九十四石有奇  交阯上供绢一千五百三十五疋漆二千五百斤苏木四千五百二十斤翠羽二千七百二十五个扇七千五百三十五把
　　大明太宗文皇帝实录卷二百四十四


大明太宗文皇帝实录卷二百四十五
　　永乐二十年春正月己未朔日食  上谕礼部臣曰日食天变之大者况在正旦永念厥咎凛焉于心卿等宜各脩厥职以匡辅不逮是日免贺礼
　　○癸亥立春免贺礼
　　○甲子享  太庙
　　○丙寅夜月犯毕宿左股东第三星
　　○戊辰以祀南郊  上御奉天门文武群臣受誓戒
　　○辛未大祀  天地于南郊  上还奉天门文武群臣行庆成礼
　　○壬申以郊祀礼成大宴文武群臣及四夷朝使
　　○丰城侯李彬卒彬凤阳人父信以军功积官至济州卫指挥佥事信老彬代职为人有智略从  上平内难累升右军都督同知封丰城侯初镇江西役交阯为左参将交阯平还殄倭寇守甘肃累效劳勚后镇交阯多剿戮叛寇及是以疾卒赐祭追封茂国公谥刚毅给传还其丧
　　○夜月食
　　○癸酉元宵节赐文武群臣宴
　　○丙子赈浙江之游龙湖广之宁乡县饥民一千七百二十户凡给粮二千九百石
　　○丁丑江西信丰千户所言雨水坏城垣请命脩筑从之
　　○己卯升彰德府知府吕铎为山西布政司左参政监察御史孔会为湖广按察司佥事擢进士何善张政冯泰范宗渊张聚何文渊金廉严烜林真曾令德赖英邹得初陈绍夔王愈杨谊杜时范克恭梁广成游奎邓敬为监察御史
　　○哈烈诸国遣使贡马于阗贡美玉赐宴及白金文绮纱罗有差
　　○湖广都司言瞿塘卫城垣为风雨所坏请命军士脩理从之
　　○壬午  命故金吾左卫指挥使王质子贵曹兴子真保羽林前卫指挥使李成子英俱袭父职刘斌子源黄富子敏孙迟孙温旗手卫指挥佥事黄贵子真金吾前卫指挥佥事刘兴子旺通州卫指挥佥事顾得子贵代职
　　○礼部尚书兼都察院事吕震奏效总兵官都督朱荣镇守辽东不谨斥堠致虏乘间犯边杀伤军民劫夺孳畜荣及辽东都司官并广宁备御都指挥王真周兴等俱合付法司治之  上命姑记以罪令立功以赎
　　○乙酉夜有星如盏大赤黄色有光起自翼宿东南行至近浊
　　○丙戌朝鲜国使臣崔渊得辞还赐钞二百五十锭文绮九表里
　　大明太宗文皇帝实录卷二百四十五


大明太宗文皇帝实录卷二百四十六
　　永乐二十年春二月戊子朔
　　○庚寅除浙江乌程县户绝田粮二万九千五百四十七石有奇
　　○夜有星如盏大赤色光烛地起自天市西垣外西南行至骑官
　　○癸巳  命故惠安伯金玉子瑛袭王旧职金吾左卫指挥使
　　○乙未封秦隐王尚炳第三子志洁为富平王
　　○命平江伯陈瑄充总兵官率领舟师儧运粮储赴北京
　　○丁酉遣官释奠先师孔子
　　○戊戌祭  太社  太稷  遣官祭先农
　　○己亥后军都督同知朱崇卒崇凤阳定远人父辉燕山右卫指挥使父卒崇袭遂从  上平定内难以功累升后军都督同知后从征北虏命镇狭西复命掌山东都司事至是卒赐祭命有司茔葬具追封奉天翊卫宣力武臣特进荣禄大夫柱国平阴伯谥武襄子镇袭崇旧职指挥使
　　○辛丑敕法司凡考黜(职)[贪]污官吏具谪戍边掩饰诉理者勿听
