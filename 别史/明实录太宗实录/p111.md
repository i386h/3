<!-- { "loadSidebar": true } -->
　　○封秦隐王长子志堩为秦王△设交阯交州北江二府阴阳学△工部主事蔺芳言天下之水惟河为大故水患惟河为甚今于中滦分导河流使由故道北入于海河南之民免于昏垫诚万世之利然缘河新筑护岸埽座止用蒲绳泥草不能经久臣愚以为若用木编成大囤若栏圈然置之水中以桩木钉之中实以石却以横木贯于桩表牵筑堤上则水可以杀堤可以固而河患可息如允臣所言乞令河南近河府卫徵军民于农隙采木春和修砌从之△都察院右副都御史王彰劾奏山西布政司右参政何涣贪淫不律等事  皇太子令下之狱
　　○丁酉
　　○满剌加国王拜里迷苏剌侄西里撒麻兰札牙等辞归赐钞币有差仍遣中官甘泉往赐拜里迷苏剌锦绮纱罗彩帛△湖广高罗安抚司木枬长官司各遣人贡方物赐钞币遣还
　　○戊戌
　　○喃氵□＜孛攵＞利国王马哈麻沙苏门答剌国王宁奴里阿必丁各遣使贡方物赐其使袭衣仍命礼部赐国王印诰及锦绮纱罗彩帛△都指挥使杨兴老疾请以子政代时于例政当袭兴旧职指挥使  上念兴劳深特升政为大宁都司都指挥使△升金吾左卫指挥同知童颜金吾右卫指挥同知张斌俱为指挥使金吾右卫指挥佥事杨广济阳卫指挥佥事刘海大兴左卫指挥佥事杨忠俱为指挥同知金吾右卫正千户高昇燕山右卫正千户郭黑骡俱为指挥佥事  命故都指挥使夏靖子敬袭父原职羽林卫前卫指挥使羽林左卫指挥同知刘轞子顺府军卫指挥佥事刘聚子旺皆袭职
　　○己亥  敕镇守辽东都督刘江等曰近指挥孙观保自瓦剌还言瓦剌军马望东南行欲袭阿鲁台未审然否边上当严固守备不可怠忽△擢监生吴文吴克聪为监察御史
　　○壬寅
　　○宁陵郡主薨讣闻赐祭命有司治丧葬主周定王第九女也
　　○甲辰
　　○升工部主事蔺芳为本部右侍郎初芳为吉安府知府坐事谪为办事官专治河渠以通漕运累有建明既还授都水清吏司主事至是尚书宋礼荐其才故有是命△北京行后军都督府言宣府兴和等处城垣屯堡坍塌遂  宣府总兵官武安侯郑亨曰前敕尔领军还北京如已还可别选兵五百仍去巡视各处关隘屯堡凡冲要处有坍塌者即叠石甃砌或以土筑务在坚固冬寒已近宜早用工
　　○乙巳
　　○升大理寺左寺正张斌福建道监察御史顾佐为江西按察司副使左寺副彭逵河南道监察御史任坛行人刁鹏为佥事△擢山东昌邑县学训导戴纶为礼科给事中侍  皇太子说书△夜有星如鸡子大青白色出娄宿旁西南行入危宿
　　○丙午
　　○以会通河开革山东济宁州之东门东平州之东平汶上东阿之铜城东昌府之茌平高唐恩县巢陵九递运所△夜有星大如盏光烛地出奎宿南西南行入垒壁阵东
　　○丁未
　　○浡泥国王选旺等入朝贡方物自王以下皆赐袭衣命礼部宴之会同馆光禄寺旦暮给酒馔
　　○戊申
　　○宴浡泥国王遐旺等于奉天门赐王之母宴前三公府
　　○庚戌
　　○赐浡泥王遐旺等宴别赐宴其母
　　大明太宗孝文皇帝实录卷一百三十二


大明太宗孝文皇帝实录卷一百三十三
　　永乐十年冬十月癸丑朔享  太庙
　　○甲寅
　　○修山东安丘县红河等处水决堤岸
　　○戊午
　　○初平江伯陈瑄言苏州府嘉定县濒海之墟正当江流冲会海舟停泊之所其地平迤无大山高屿漕舟于此或值风涛触坚胶浅輙致倾覆乞于县之清浦筑土为山立堠表识从之命有司徵军夫令瑄督其役仍敕瑄曰若工难成宜速馈运无失风堠候农隙为之至是成方百丈高三十余丈赐名宝山  上亲制碑文记之△宣府总兵官武安侯郑亨等请调大同前卫带管东胜卫中左所中前所阳和卫带管东胜卫前前所俱于大同左卫增益守备从修扬州府海门县捍潮堤岸县故有堤东抵海南并江延袤百三十余里年久决溃有司奏请修筑  上命平江伯陈瑄督丁夫四十万筑之计万八千余丈
　　○己未  敕刑部都察院大理寺出系囚之轻者输作赎罪有病令顺天府遣医疗之因谕之曰古人不得已而用刑故常存钦恤后世以治刑为能事则必流于刻刻吏必为朝廷敛怨于平民卿等不宜有此有此者宜速改之△老挝宣慰司宣慰使刀线歹遣头目刀弄等贡方物赐刀弄等钞命礼部赐刀线歹绒锦绮罗各五疋△云南孟银府土官知府刀交遣头目板连等进象马赐板连等钞各四十锭绮罗各二纱一命礼部赐刀交绮罗各七疋纱四疋
　　○庚申
　　○复设湖广南渭州以彭什才为知州初什才之父万满为南渭州知州后以土人作乱户口损耗而万满亦殁遂革之以其地隶永顺军民宣慰司至是以什才能安辑土民故有是命△辽海卫指挥王谨等百六十六人奉命招谕奴儿干还赐钞币表里有差所招野人女直付羊古等悉授督罕河卫指挥千户等官有言愿居辽东开原者从之循例给赐
　　○癸亥  命镇守交阯都督韩观督运广东粮万石赴交阯给军食
　　○甲子
　　○升大理寺右寺副祝宁为山东按察司副使山西道监察御史沈懋为陕西按察司副使曹贵为河南按察司副使陕西道监察御史何器山西道监察御史杨钝进士吕旦为佥事江西道监察御史李祥广西道监察御史陈夷为广东按察司副使刑部主事王孜兵部主事李约为佥事山西道监察御史李素为湖广按察司佥事刑部主事张杰为江西按察司佥事丁宁严梅为福建按察司佥事改湖广按察司副使刘子敏为广东按察司副使擢监生顾立邹烜李弘萧原祝昇为监察御史△遣使赍敕抚谕底里国王马哈木纳扑儿国王亦不剌金各赐绒锦金织文绮彩绢等物
　　○乙丑
　　○府军右卫军人刘士文妻曹氏产一产三男事闻命循例优给△夜月掩犯昴宿
　　○丁卯  命皇太孙演武于方山是日甘露降方山遂采以进群臣表贺△置辽东境外满泾等四十五站敕其提领那可孟常等曰朝廷说奴儿干都司并各卫凡使命往来所经之地旧有站赤者复设各站头目悉恭命毋怠△巡按四川监察御史滕宗智劾奏四川按察使谭友得材质庸下行止污浊不可以玷风纪命都察院治其罪擢御史石璞为四川按察使
　　○戊辰  车驾狩城南武冈
　　○壬申  命故羽林前卫指挥使胡海子兴姚成子贵虎贲左卫指挥同知李成子得指挥佥事刘彦子亮俱袭父职△以水灾免浙江乌程归安长兴临海等县粮十七万四千五百石有奇△浚山东平度州潍县白粮河△刑部左侍郎卢祥卒祥涿州房山人洪武三十年由国子生擢刑部郎中建文中坐事免官家居  上初起义祥入见命往保定募壮士得万余人从征  上嘉之永乐元年命署顺天府事寻擢北平布政司右参议后升侍郎于政事盖碌碌未有建明云
　　○丙子
　　○升陕西行都司都指挥使张远为右军都督佥事仍掌陕西行都司事
　　○丁丑
　　○山西繁峙县进嘉禾百五十八本△三法司奏有军病妻不治汤药而数殴詈其夫姑责之又击踣其姑鞫问具状当就刑不孝之罪至重刑科给事中不应循例止之欲再覆奏给事中亦应有罪  上曰朕尝命刑科凡决重囚必再三覆奏或事有冤抑得为伸雪非彼擅止之也此妇无可生之理即如法诛之给事中无罪
　　○戊寅
　　○交阯总兵官英国公张辅军至乂安府土黄县恶江搜捕伪少保潘季祐等贼众闻之皆走匿季祐亦窜可雷山遣子僚请降遂给榜招之季祐父子遂伪官吴啖等十七人诣军门降辅承敕授季祐交阯按察司副使管乂安府事招抚军民已而伪将军知府观察安抚招讨等使陈敏阮士勤陈全勖陈全敏陈立阮爽阮掩阮掉等相继皆降
　　○庚辰  命浙江湖广江西及镇江等府卫造海运船百三十艘
　　○辛巳
　　○改福建按察司副使樊或为太仆寺少卿
　　大明太宗孝文皇帝实录卷一百三十三


大明太宗孝文皇帝实录卷一百三十四
　　永乐十年十一月壬午朔
　　○钦天监进永乐十一年大统历  上御  奉天殿受之颁赐诸王及文武群臣△甘肃总兵官驸马都尉西宁侯宋琥言比叛寇老的罕等走依赤斤蒙古卫指挥塔力尼亟遣人索之塔力尼匿不发此贼凶悖不除将为边患  上命右春坊右庶子兼翰林院侍讲杨荣往陕西同豊城侯李彬诣甘肃经略之
　　○癸未
　　○通政赵居任奏苏州有逃军言今年水潦伤田禾乞免秋粮究此人在乡所行率不法且今岁苏田少水而奸民多私决堤防车水入田以坏禾稼冀苟免税粮耳请俱罪之  上谕户部臣曰言水潦者果逃军可止坐逃军罪其言决堤车水求免税粮恐无是理盖与其劳力决堤车水曷若劳力治田田中所入十分以一分入官有九分入己岂肯以一废九自受饥馁耶殆非人情且前时浙江按察司亦尝言浙西水潦赵居任不恤民隐今居任此言未可信仍遣官往视之
　　○甲申  敕甘肃总兵官驸马都尉西宁侯宋琥曰西宁卫指挥李英能效劳剿戮叛寇其升为都指挥佥事余将士有功者各升一级并给赐赉有功劳异等者别具来闻当加优赏  命金吾左卫指挥使刘原子刚指挥同知李成子荣陈克端子正金吾左卫指挥使罗成侄敏指挥同知任忠子旺府军指挥同知胡同子海代职以成等老病不任事也命旗手卫故指挥佥事张成子胜袭父职△以旱灾免湖广湘阴县粮千八百二十余石广东海康遂溪二县粮四千三百余石
　　○乙酉
　　○升户部郎中李冲为河南布政司左参政礼部郎中高谦为右参政主事崔赟为右参议福建道御史李时秀为河南按察司副使河南道御史文振浙江道御史刘先为佥事改湖广按察使曹崇为陕西按察使△擢监生苗贯谢庸熊杰童贞吴铭张达雷恭角□羊昌党衢周尚宾为监察御史  上谕之曰佐方岳任风纪皆要职当慎操履务长厚戒刻薄上不损国体下有利于民庶几不负所命若逞贪虐民瘝官废事身名俱丧矣其往勉之
　　○兀里奚山等卫女直野人头目欢只忽等来朝命为指挥千百户赐予有差
　　○丙戌
　　○修扬州府仪镇县缘江堤岸及浚夹港等处河道肥河卫指挥佥事木答哈奏原居辽东东宁卫阿剌山卫指挥伯塔木愿居安乐自在州并从之赐予如例
　　○丁亥
　　○开州民父子三人自陈受国家恩德安处田里无所补报今天寿山营造愿父子同往效力  上曰得无别有所为乎命户部审之还奏父子别无所为报效盖出诚意  上召至廷谕之曰尔意诚善夫为民欲报国恩不但效力役若能安分循理务本弃末修孝悌忠信之行和于家厚于乡遵奉教令不犯刑辟使乡里放效悉为善人如此即是报国何必出力汝归勉之见乡人老少亦以朕言谕之△孟诰土官刀猛甫等遣其属贡马及方物赐之锦绮纱罗彩绢
　　○戊子  命兵部及五军都督府自命武官子弟袭职者循洪武故事初比试不中许袭职支半俸逾二年复试中支全俸不中仍减半又二年亦如之三试不中发充军先是  上以袭职子弟生于豢养习于骄惰不闲武事滥嗣爵禄无益国家命一试不中戍开平再试戍交阯三试不中戍烟瘴之地以警励之至是宽宥之命从旧制又曰在营生长者循此例若自田里间出未尝习弓骑者不可遽责其成湏一岁中十试之
　　○庚寅
