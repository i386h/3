<!-- { "loadSidebar": true } -->
　　○鸿胪寺左少卿孙伯坚卒伯坚江西临川县人洪武中由国子生擢兵部职弓主事升员外郎再升四川左参政治尚宽简水西诸蛮窃发伯坚与守将招降之蛮人献金具伯坚悉却不受  上即位召为山东按察使坐事左迁行工部曹员外郎改鸿胪寺左少卿侍  皇太子留守南京尝命掌刑部持法平恕甚为  皇太子所重伯坚仪状丰伟襟宇和易于物无忤所至人爱重之然颇昧知人尝奉诏举京官廉恕者为郡守时刑部主事梁仕素无操行而饰伪以事伯坚伯坚信而举之时论少之
　　○乙未
　　○直隶真定卫言城西堤岸坍塌八十余丈请命修筑从之
　　○丁酉
　　○封晋济熿庶长子羙埙为间喜王次子羙增为和顺王  命靖江悼僖王长安恭城县君配广西护卫千户李敬之子贤弟二女宣化县君配广西护卫百户杨忠之弟义贤义皆授奉训大夫宗人府仪宾封辅国将军赞俨长女为宜湘乡君配广西都指挥廖春之孙寯赞侃长女为新义乡君配仪卫正陈良之从子顺寯顺皆授承务郎宗人府仪宾
　　○戊戌
　　○虏中有来降者言虏寇阿鲁台将犯边  上遽召诸将谕曰去秋寇犯兴和朕躬率师捣其巢冗寇仓皇远遁遂尽收其马牛辎重复东剿贼党兀良吟之众擒戮其人获其马驼牛羊寇之穷甚矣今必以朕既得志不复出故敢萌妄念朕当率兵先驻塞外以待之虏不虞吾兵已出而轻肆妄动我因其劳而击之可以成功诸将曰善是日命安远侯柳升遂安伯陈英领中军武安侯郑亨保安侯孟瑛领左哨阳武侯薛禄新宁伯谭忠领右哨左掖命英国公张辅安平伯李安领之右掖命成山侯王通兴安伯徐亨领之命宁阳侯陈懋等居前锋先驰攻虏之西部分既是命户部料军实
　　○肃庄王妃孙氏薨讣闻遣官赐祭命有司治丧葬
　　○庚子
　　○南京应天府乡试奏请考试官命翰林院侍郎罗汝敬修撰李骐考试△释李时勉复翰林院侍读
　　○辛丑告  天地  宗庙  社稷发京师兵  命皇太子监  国是日  皇太子千秋节免贺礼
　　○壬寅
　　○軷祭承天门及旗纛等神  车驾发北京遣太常寺少卿王勉祭居庸山川△晚次忿  是日  皇太子令工部筑通州抵直沽河岸△镇守蓟州山海等处都指挥佥事陈景先言近山水泛涨冲激城垣山海义院等关口九百五十余丈遵化喜峰口水关并潘家等关口四百八十余丈蓟州马兰等关口三百八十余丈俱系边境要冲宜令附近官军并力修筑  皇太子令隆平侯张信等督修
　　○甲辰  车驾次土木随征将上毕集  上阅之喜遂宴诸将时微雨浥御衣内侍张盖命去之雨即止会有边卒陷虏中者脱归云寇今骤饭马河北声言欲犯大同宁夏遂敕大同宁夏守将谨哨滕严备御缘边兵民散处者悉入屯堡敕庆王＜木旃＞严饬护卫官军亦如之
　　○乙巳
　　○有告军士取民田谷饲马者  上面责之曰农民终岁勤劳以供国用汝独不念也兵行之际刍粟一给于官又敢虗取诸民立命斩之以狥
　　○丙午
　　○吏部言设贵州四道按察分司贵宁道按治贵州宣慰使司贵州卫军民指挥使司贵州前乌撒毕节赤水永宁五卫普市守御千户所安平道按治威清平坝安南安庄四卫普定普安二军民指挥使司普安州新镇道按治兴隆清平二卫平越新添龙里都匀四军民指挥使司黄平千户所镇远黎平新化三府思仁道按治思南乌罗铜仁后阡思州五府  皇太子从之  皇太子置湖广永顺军民宣慰所属上溪州施州南渭州流官吏目各一员工部言交阯顺化卫近因河水暴涨漂没府卫等衙门坏城垣百四十余丈决堤岸一百余丈请发军民修治  皇太子从之
　　○戊申
　　○车驾次宣府遣书谕  皇太子曰自今饮食及诸不急之物悉勿进盖师行日远虏劳人也又敕守居庸关指挥袁讷一应诸司进奉不急之物悉止之勿令出关
大明太宗文皇帝实录卷二百六十一


大明太宗文皇帝实录卷二百六十二
　　永乐二十一年八月己酉朔
　　○宴劳大营五军诸将因大阅时积阴初霁诸军部五整肃旗旄戈甲精彩鲜丽  上悦顾侍臣曰军次固盛然又将有谋士有勇小大协心乃克成功
　　○辛亥
　　○大宁都司启保定左等卫所因近雨坍塌城垣五百二十余丈敌台六座请集军士修理  皇太子从之
　　○壬子
　　○升湖广都指挥佥事王玉为后军都督佥事羽林前卫指挥使张义为陕西行都司都指挥佥事命玉镇守宣府义镇守怀来面议玉等竭心尽力抚辑军士固守城池以副委任
　　○甲寅
　　○车驾发宣府次沙岭赐诸将内厩马公二匹侯伯都督各二匹谕之曰古人克敌制胜多藉马然必调习有素不然虽有薾云追风之才不济于用尔等所领骑士亦宜精熟训练庶几得力是日顺天府乡试启请考试官  皇太子令翰林院侍讲王英撰修林志考试赐宴于本府
　　○丁巳
　　○大同总兵官都督刘鉴奏怀仁县立城堡以防虏今已缮完宜拨安东中屯卫军一千屯守从之是日  皇太子遣官释奠先师孔子直隶苏州府嘉定县言境内圩岸南至松江处计五十余丈圯于潮水请命修筑  皇太子从之
　　○戊午
　　○祭  太社太稷  皇太子行礼是日旦寿星见色赤黄鲜明△琉球国中山王世子尚巴志遣使者阿不察都奉表贡方物  皇太子令礼部宴劳之
　　○庚申
　　○车驾次万全兵民有进马牛瓜果等物者  上命倍时直酬之  敕大营五军诸将曰朕不惮劳勤屡率将士以驱除虏寇者非志于用武盖为中国生民计也尔诸将宜协心奋力夫有精兵十万可以横行天下一人奋躯千人莫敌今以三十万之众当残虏何患不克况大义既正又有天助汝等勉之奋尔谋励尔勇身先士卒不懈于夙夜将何功不成何名不立关羽张飞皆汉熊虎之将其生也忠贯日月其殁也庙食百世皆大丈夫所树立也古今人才不相下尔等勉之如苟且偷逸不能卓然思奋事至而无谋敌主而无勇以至失机非徒隳败乃功名国典具存朕不汝贷汝等勉之  敕宣府隆庆怀来万全怀安等卫筑塞黑峪长安岭等处缘边险要之地务令坚固昼夜严谨守护如寇至兵寡不敌星驰报来
　　○辛酉
　　○封唐定王长子琼炷为唐王  敕怀来隆庆二卫将士增守黑峪车坊诸处大烟墩军士十人小烟墩五人是日  皇太子赈湖广靖州会同县饥民千一百五十八户给米千五百四十九石
　　○壬戌
　　○西城失刺思使者阿里等话军进马赐赐之遣还北京
　　○癸亥
　　○兴宁郡主薨讣闻  皇太子赐祭命有司治丧葬郡主楚王桢第八女配仪宾蒿隆云
　　○甲子
　　○礼部左侍郎胡濙进瑞光图及榔梅灵芝具奏云今岁  万寿圣节大岳太和山顶金殿现五色圆光紫云周匝逾时不散山石产灵芝榔梅结实特盛往年于礼礼部尚书吕震率百官进贺曰此  圣寿之徵也  上曰朕创建大岳太和山宫殿上资福于  皇考  皇妣下为天天生民祈福初非为己且朕岂不自知德之凉薄不敢恃此为卿等惟尽心庶政辅朕不逮以上答天眷下民贻福足矣此不足贺
　　○乙丑
　　○祭太岁风云雷雨岳镇海渎山川等神  皇太子行礼  皇太子遣官祭旗纛
　　○丙寅  上命诸将于各营外布阵神机铳居前马队居后令军士暇闲操习且谕之曰阵密则固锋疏则达战门□斗之际首以锐摧其锋继以骑冲其坚敌不足畏也
　　○是日  皇太子命吏部复置山西太原府税课司大使副使各一员初本府税课皆晋府收掌自晋济熺为庶人其税课太原府兼领之至是户部请复设官故有是命
　　○丁卯
　　○四川董卜韩胡宣慰使喃葛遣头目也失言千等贡马及方物赐劳之遣北京  命诸将分督缘边隘口且敕之曰湏远瞭望严守备措置有方昼夜勿怠
　　○己巳
　　○庆成王妃唐氏薨讣闻  皇太子遣官赐祭命有司治丧葬
　　○乙亥
　　○车驾次沙城召晋庶人济熺及其羙圭至济熺晋恭王长子洪武中嗣王爵  上靖内难承大统而其弟平阳王济熿庆成王济炫永和王济烺并奏济熺心怀忿恨图为不轨  上优容之不罪但屡敕训谕面已而济熿者言不已  上遣人察之用祖训免其父子为庶人俾守恭王坟园至是  上轸念至亲召至将封羙主为郡王时公侯伯五府六部交章劾奏其罪重不宜封  上谕群臣曰罪废十年人之恒情又自惩艾且仁者不绝人之禄矧吾至亲其能忍哉尔等勿复有言  上从容谕济熺曰昔守谦有罪  皇考以公天下之心不得已废之而不绝其后仁义兼尽矣尔父朕亲兄朕岂有恶于尔哉尔怀不臧屡戒饬不听惟大义之司不容也故免尔王爵亦岂朕心所得已也然十年之间朕未尝忘尔人孰无过能改期善尔勉之今封尔子为郡王俾尔享禄养以终身其无恩以为怨遂封羙圭为平阳王谕之曰尔其率德改行以盖尔父之愆尽忠尽孝用不忝祖宗终保禄位遂赐冠带袭衣貂裘鞍马及金银钞币牛羊等物遣中官护送其父子往居平阳复遣中官诣太原送旧所随侍人悉还之其有坐济熺事逮系者悉释之命锦衣卫拨校尉五百太原护卫拨官军一千以备从卫命吏部除官属礼部给仪仗及医士厨子靡不悉备
　　○宁阳侯陈懋等  奏请进止  上遣敕谕曰朕既命尔为前锋军中诸事宜自审几而行岂朕一一所能遥度但昼夜慎密不可疎略当以古名将之事自勉更杜绝憸言庶不误事
　　○南京钦天监以寿星见遣人驰奏并启  皇太子  皇太子遣礼部侍郎郭敢诣行在上表贺
　　○丙子
　　○修平阳王府
　　○丁丑  皇太子谕户部尚书郭资曰今年南北直隶并山东郡县水旱之处粮刍皆无出而有司徵索不已甚为朝廷敛怨其悉蠲之
　　○戊寅
　　○近营有虎伤人安远侯柳升率勇士生擒来献  命烹之以食将士之效力者△是月广东琼州府言飓风暴雨海水涌溢漂没庐舍孳畜近海居民溺死五十二人
　　大明太宗文皇帝实录卷二百六十二

大明太宗文皇帝实录卷二百六十三
　　永乐二十一年九月己卯朔  驻跸沙城朝鲜国王李祹遣陪臣崔云诣军门奏事今还北京待命
　　○壬午江阴等卫都指挥佥事周鼎等九百九十二人奉使榜葛剌等国回  皇太子令礼部赏钞有差△户部言四川李意与井比年河水泛溢土石淤塞盐课有亏今南部县有范村井除办岁额外尚增盐六千一百二十斤请覆实开煎  皇太子从之
　　○戊子
　　○车驾次西阳河  皇太子遣礼部侍郎郭敦赵王高燧遣长山中护卫指挥卞福暨五府六部各遣官奉寿星表至军门  上却不受赐敕诫励  皇太子及百官
　　○庚寅
　　○徙黑峪巡检司淤涩石岭黑峪北墩于四海治高岭墩于高山黑峪接墩于梁山白河墩于长生口黑峪墩于关北口苖乡岭外墩于大石岭黑峪南墩于宁州白河南墩于镇北
　　○壬辰
　　○守居庸关指挥袁讷奏徙白河屯军妻子居水宁卫新设八烟墩架炮官军徙于天寿山后守口而涩石岭苖乡岭仍旧砌塞便于防寇从之
　　○癸巳
