<!-- { "loadSidebar": true } -->
　　○癸丑
　　○赐书奖答蜀王椿曰去年谷府随侍都督张兴来言橞潜萌异图言之至再兄未之信今得贤弟书具有实事人之无良一至于此贤弟此心周公忠存王室之心也仪宾顾瞻回附黄金二百两白金千两钞四万锭玉带一金织衮龙纻丝纱罗衣九袭纻丝线罗纱各五十疋绒锦十疋彩绢千疋兠绵十条高丽布百疋米千石胡椒千斤马十匹鞍二副往致兄意至可领也  命隆庆州及永宁县置社稷山川励坛
　　○甲寅
　　○行在户部尚书夏原吉言北京户口食盐惟足本处军民之用今扈从官军人众盐不足用宜令北京行部于长芦盐运司支运每盐一斤收钞一贯庶公私两便钞法亦通从之  是曰河南布政司左参议王徵有罪下狱时命方面官巡视民瘼徵所至恣肆贪酷杖杀新郑等县吏民数人刑科给事中李能劾启徵纵贪饕如豹虎忽民命如草芥宜治其罪  皇太子曰巡视民瘼求以生人而乃杀人罪奚可容命都察院追鞫之
　　○乙卯
　　○监察御史康庆劾奏山西都指挥佥事穆肃尝以妓女遗纪纲交结服党  上命锦衣卫鞫之
　　○丁巳
　　○升刑部主事曹存礼为山西按察司佥事  女直野人头目保童塔失塔木等来朝命保童为兀者右卫指挥同知塔失塔木等二十三人为指挥佥事秃剌纳等十四人为副千户忽失塔等二人为卫镇抚忽失纳等八人为百户兀桑哈为所镇抚俱赐诰敕
　　○己未
　　○云南镇康府及孟琏大侯八寨诸长官司各遣人贡马悉赐钞币遣还  夜有星如鸡子大赤色尾迹有光出五车东北行入文昌  是月给戍交阯军士衣鞋三万七千六十五事件仍令广东广西湖广江西增制五万事给之  福建建宁邵延平三府及江西广信饶州二府浙江衢州金华二府大雨溪水暴涨坏城垣漂房舍溺死人畜甚众事闻命户部遣人分视赈恤  辽东淫雨弥旬辽河代子河水溢浸没城垣屯堡  彰德府属县蝗
　　大明太宗孝文皇帝实录卷一百七十八


大明太宗孝文皇帝实录卷一百七十九
　　八月庚申朔巡按四川监察御史汪淋中言越嵩宁番盐井会川礼州德昌打冲河俱系极边冲要卫所旧皆土城宜甃以砖石庶可永久从之
　　○辛酉
　　○擢翰林院习字县丞陈登秀才陈景茂黄卓俱为中书舍人  弗提卫奏举女直野人头目牙速等堪任以职从之  设告滩卫命牙速为指挥同知亦里当哈等为千百户赐诰印冠带袭衣及钞币有差
　　○壬戌
　　○山海卫指挥使司言卫城及坏于霖潦者三百六十余丈系边境要害之处宜亟修治从之
　　○癸亥
○设亦马忽山卫命女直野人头目锁奴兀为指挥使哈散哈为指挥同知木答兀等七人为指挥佥事余为千户百户镇抚赐诰印冠带袭衣及钞币有差　　
○甲子
　　○夜有星如盏大青赤色有光出东南云中东南行至近浊
　　○乙丑
　　○召镇守狭西丰城侯李彬还京  刑科都给事中曹润有罪徒边
　　○丙寅
　　○改工部尚书吴中为刑部尚书
　　○丁卯
　　○遣官释奠先师孔子
　　○戊辰祭  太社太稷命皇太子行礼
　　○己巳  命故荣昌伯陈贤子常山右护卫指挥使智袭荣昌伯
　　○壬申
　　○升翰林院修撰王英王洪俱为本院侍讲
　　○癸酉
　　○旦寿星见钦天监以闻行在礼部尚书吕震师文武百官请上表贺赐敕谕曰朕惟  太祖高皇帝膺受  天命扫除群雄创业垂统立纲陈纪以安天下臻兹太平是以上天垂象屡显鸿应揆朕凉薄曷克膺兹矧天道无常惟德是辅凡为臣民能遵守  太祖高皇帝成宪为子尽孝为臣尽忠奉公守法安分守己用承福祐国家之祥孰大于此尔文武臣僚宜各尽乃心辅朕不逮国家有永远之安尔等暨尔子尔孙亦同享永远之福寿星之瑞其勿贺  升翰林院检讨张伯頴为本院修撰广西按察司佥事张鉴为湖广布政司右参议山西道监察御史彭进为河南按察司副使以刑部郎中韩善为佥事改工科给事中甄实于兵科狭西道监察御史杜春于江西道  命锦衣卫故指挥同知何义宗子清袭升指挥使
　　○丙子
　　○遣官祭历代帝王
　　○丁丑
　　○遣官祭太岁风云雷雨岳镇海渎山川等神  遣官祭旗纛  诏天下军民预北京营造者分番赴工所在有司人给钞五锭为道里费
　　○戊寅
　　○中官赍敕自谷府还言橞反谋有状遂遣敕符金牌召橞  夜有星如盏大青白色光烛地出正南云中东南行至云中
　　○庚辰
　　○修永平遵化蓟州淫雨所坏城垣
　　○辛巳
　　○刑科给事中丁珏有罪谪戍边斑淮安山阳人素无行不为乡里所齿珏积不平值里社赛神遂诬告里人聚众为妖言坐死者数十人法司言珏忠且有才以为给事中恒伺察人小过辄以上皆侧目珏因肆贪黩放滥无耻及母丧未期起复輙随众人入大祀斋宫复与庆成宴为监察御史俞信等所劾逮至行在法司论以大不敬  上曰朕素疑其奸邪若悉行所言左右无一人得全者岂可以玷朝行遂谪戍边
　　○癸未
　　○旌表太原府石州儒学正梁准孝行准狭西凤翔人母丧庐墓哀毁有群鸟飞鸣其上所种树有鹊来巢有司上其事特旌之擢为均州知州
　　○甲申
　　○夜有星如盏大青赤色光烛地出织女西入天市西垣外
　　○乙酉
　　○交阯镇夷指挥使陶弘交州左卫指挥同知范士兴交州右卫指挥同知路文律交州中卫指挥同知黄振三江卫指挥同知裴如隆俱遣人奉表贡马及方物谢受官恩各赐钞币遣还  女直野人头目木良苦等来朝设札真卫命木良苦等为指挥千百户赐诰印冠带袭衣及钞币有差
　　○丁亥
　　○作西宫初  上至北京仍御旧宫及是将撤而新之乃命工部作西宫为视朝之所
　　○戊子
　　○设云南嶍峨县之伽罗马龙他郎甸长官司之摩钞勒二巡检司
　　大明太宗孝文皇帝实录卷一百七十九


大明太宗孝文皇帝实录卷一百八十
　　九月己丑朔
　　○癸巳
　　○夜月犯东咸南第一星
　　○甲午
　　○浙江左布政使章彦博卒彦博山西汾州人洪武中由国子生擢监察御史升佥都御史詹事府詹事改山东按察使云南浙江二布政司左参政永乐元年升浙江按察使坐事谪戍边寻起为监察御史升福建右参议十二年升浙江布政使彦博谨直有通才居官以廉能见称云
　　○丙申  上闻汉王高煦于各卫选精壮军士及有艺能者以随侍为名教习武事造作器械心益疑之遂有还京之意先敕右军都督佥事欧阳青白亲王护卫官军自有常数凡各卫选拨随侍汉王者令各还原伍不许稽留时青专典汉府兵事故也
　　○丁酉
　　○重阳节赐文武群臣宴  敕捕倭总兵官都督同知蔡福还京所领官军悉还原卫  掌常山右护卫都指挥同知陈中掌常山中左二护卫都指挥佥事徐良杨旺以擅调军士谪戍交阯
　　○己亥
　　○升浙江按察司副使李素为湖广布政司左参政户科给事中郎庆为河南按察司佥事改广东按察司佥事李约于山东按察司北京苑马寺卿乔稳于辽东苑马寺  命锦衣卫故千户杨真子荣袭升本卫指挥佥事先是真从太监郑和使西洋至锡兰山卒及是录其功故升用其子云  命田昇为隆庆卫指挥使昇故指挥佥事真之子初真为隆庆卫指挥佥事征交阯升都指挥佥事卒昇应袭指挥佥事  上以真从征功多特命袭指挥使仍赐之钞  免河南归德州宁陵县被水田租  北京行太仆寺卿杨砥言近年马蕃息而少牧养之人请令民五丁养种马一每十马立群头一人五十马立群长一人养马之家岁蠲刍粮之半而蓟州以东至山海诸卫土地宽广水草丰美其屯粮军士亦宜人养种马一匹岁子粒亦免其半  上曰既贵军士孳牧则不可复徵子粒其悉蠲之余从所言  辛丑
　　○夜有二星如鸡子大其一赤色光烛地出天花西北行至游气其一青白色有光出勾陈西北行入紫微东蕃
　　○壬寅
　　○保安卫指挥司奏所辖境内诸隘口可通车骑者三曰深井曰李家庄大箭口皆色设烽候分兵守之樵牧小迳八曰董家庄桃花口贾儿岭灵山寺纸坊沟天井关泗水口小箭口悉已塞之其纸坊沟等处又有可拔援而度者亦宜分兵巡守今议可通车骑者用百户一员领甲士二十人守备樵木小迳宜用甲士十人从之
　　○癸卯
　　○京师地震
　　○甲辰
　　○瓦剌顺宁王马哈木贤义王大平等使臣观音奴塔不塔等辞还赐钞为道里费命太监海童等赍敕同往谕以逆顺祸福之道并赐之彩币  丁未以  车驾将还京于奉天殿丹陛设坛告  天地遣官祭北京山川城隍旗纛诸神及所经  陵寝祠庙悉如八年之制  夜月犯毕宿
　　○戊申  车驾发北京命监察御史给事中存问年高循例给赐  苑马寺卿乔稳济南章丘人初为燕府审里正  上靖内难命稳署北平按察使事与陈圭等督众守城永乐元年五月升兵部左侍郎三年调北京刑部八年改北京苑马寺卿调辽东苑马寺未至官以疾卒
　　○甲寅
　　○直隶淮安府言盐城县飓风海水泛溢伤民田二百十五顷有奇  皇太子命蠲今年田租凡千一百七十余石
　　○丙辰
　　○夜有星大如盏青白色尾迹有光出五车东北行至近浊
　　大明太宗孝文皇帝实录卷一百八十
明太宗孝文皇帝实录卷一百八十一
　　永乐十四年冬十月己未朔享  太庙命皇太子行礼  夜有星如盏大青白色有光出正北游气中北行至近浊
　　○庚申
　　○广东都司言碣石卫城垣为水所坏请以军士修筑  皇太子从之
　　○甲子
　　○兵部左侍郎卢渊卒渊字文濊南昌新建人洪武中由大学生任兵部司马部主事升员外郎又升郎中居官廉慎莅事勤敏不苟从违建文中升左侍郎坐累黜  上正大统召复其官渊与人交信为人谋忠同僚如忠伯茹瑺尚书刘俊全忠方宾其人品不齐咸所心服而倚任焉尝疽发背  上遣内侍赐善药疾愈入谢赍予尤厚至是卒赐祭及赙遣官护丧归葬焉
　　○乙丑  车驾次济宁先夕梦鲁王肇煇侍立于前甚恭既旦肇煇来谒  上甚喜赐敕奖励加赐彩币米千石盖肇煇居国简静奉法谨礼  上素重之云
　　○丙寅
　　○设徐州沛县刁阳湖板闸
　　○戊辰
　　○设交阯安乐县之东皋农贡县之永通董县之董站三马驿
　　○壬申  车驾次夹沟亲视徐王坟  占城国王占巴的赖遣使谢那该等贡象犀等物至行在谢罪
　　○甲戌
　　○夜月食
　　○乙亥
　　○夜有星如盏大青白色尾迹有光出弧矢东南行后二小星随之
　　○丙子
　　○撒马儿罕土鲁番地面回回法忽儿丁等贡马百七十匹  皇太子命礼部赐赉如例
　　○丁丑  车驾次凤阳亲祀  皇陵赐耆民酒肉
　　○癸未  车驾至京师遣官祭告  天地  宗庙  社稷及京都祀典诸神躬谒  孝陵还御奉天殿受朝贺谷王橞至京入见  上命中官送至王邸以蜀王奏章示之橞惭惧栗栗无一言自辨但曰死罪死罪惟  上天地大恩全其生耳
　　○甲申
