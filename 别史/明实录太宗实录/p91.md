<!-- { "loadSidebar": true } -->
　　○丁酉朔享  太庙命皇太子行礼△抚宁县老人张甫通迁安县老人何彬督运皆至清水源  上闻而嘉之谓兵部尚书方宾曰忠义之心人人有之此两人以白衣随军督运而所领之众如期皆至非抚绥有道岂能得其如此凡有功者赏朕何爱于一官可皆授本县县丞免视事使优游安逸以终其身△是日云南陀安安抚司土官安抚臣各瓦剌次长官司张首皆遣人贡马谢受职恩西番里陀等处土官知府各吉八男阿寺等十一人反碍直地面头目剌马必遣弟合失伯来朝贡马  皇太子赐钞币袭衣有差
　　○戊戌  上召诸将议馈运有言沙碛车运行迟不若人负之便  上曰任重致远水莫如舟陆莫如车舟遇浅车遇沙虽迟如舟出浅车出沙人力所不能及矣十人运一车或缺一二人尚堪挽之以行用人负者一人有故必分于众以一累十以十累百不尤难哉遂用车△是日礼部启交阯布政司掌司事工部尚书黄福建言五事其一曰往时大军征安南由丘温抵伪都克服之后因以为通行之路而经涉鸡陵隘夗□田丘温凭祥龙州太平俱瘴疠之地行者艰难今询得泸江北岸小河直通盘滩下至新安府靖安州万宁县抵广东钦州水路止十站钦州至灵山县灵山县入广西横州陆路止三站通计十三站比旧行之路水路减半乞令广东广西二布政司差官量道里设水马驿站递运所并相其要害去处设卫所巡检司镇御盗贼既免瘴疠又便往来其二曰交阯新入职方盗贼不时出没军以征役不得屯种民多逃亡不获徵收连年海运军用不足乞诏云南等处定例开中盐粮庶使商贾通行粮食不乏其三曰窃见交阯官吏军民多于原籍携家前来问有事故遗下人口欲还乡里路远艰难乞为定例给与脚力行粮庶不失所其四曰曩为交阯军储不足奏请住支军民衙门官吏月粮量拨荒田俾自种食其军职有于原任支俸者及各卫所首领官吏典仍支食米即今仓无积粟宜将食米并行住支照例拨田种食为便其五曰本处所设大小军民衙门官员有随军征进立功办事后定授职名者有自愿出仕远方除授者有调除升用者内有将及一考欲循内服官员三年考绩事例起送赴京给由湖广郴州桂阳县知县梁善言二事曰郴州属县边临广东原定广东海北提举司行盐计程二千余里今令往两淮关支食盐水陆六千七百余里往复艰难乞仍旧广东盐场关支为便又本县人民充军数多户有一丁者发遣补役则田地抛荒税粮无徵累及里甲乞将军户一丁者存留当差纳粮或发遣当军则以所遗田地与军屯种开除粮额庶军两便有旨礼部会议臣等议福所言皆当独官员考满一事交阯初平且极边远循例给由赴京往复旷职宜令府州县正佐官三年满日具事迹赴布政司按察司考核不称职者送吏部称职平常者复职布政司以事迹册差人类进六年考如前例九年给由送部以凭黜陟惟仓官巡检依例给由其军卫首领官及所属大小衙门官员布政司按察司堂上官亦循此例善所言仓盐宜如旧制军户一丁应合承继者仍令补役田土付丁多之家佃种如果无人承种准开粮额  皇太子皆从之
　　○庚子
　　○行在各营中夜刀戟皆有火光△有星大如鸡子青白色尾迹有光出紫微垣内后星旁西北行至北斗魁
　　○壬寅  皇太子令故羽林前卫指挥同知王姚保子刚大兴左卫指挥同知高家驴侄驴驴金吾左卫指挥佥事李思忠弟信各袭其职河南都指挥佥事孟得辛子宽袭父旧职为金吾右卫指挥佥事
　　○癸卯  车驾次玄石坡  上制铭使勒于立马峰之石铭曰维日月明维天地寿玄石勒铭与之悠久
　　○甲辰
　　○日本国王源义持遣使主密等奉表贡方物谢赐父谥及命袭爵恩  皇太子赐圭密等钞币有差
　　○乙巳  皇太子令旌表抚州府乐安县民陈伯荣妻邓氏安东中护卫百户陆阿葛安倪氏应天府江宁县民陆夗□田留妻张氏何官童妻汪氏上元县民王胜一妻沈氏陶官贞妻诸氏张伍妻俞氏贞节△夜月犯灵台上星
　　○丙午  皇太子擢昆山县儒训导唐贞为户科给事中海门县儒学训导宋琮为刑科给事中实授署给事中监生史寿为工科给事中应天府江宁县知县王恺言工部近于龙山官民田地置厂储营造木乞蠲除其税粮  皇太子从之
　　○戊申  车驾次杨林戍以深入虏地免诸将朝
　　○己酉
　　○琉球国山南王汪应祖遣使乃佳吾斯古贡马贺  万寿圣节  皇太子赐之钞币
　　○庚戌
　　○广西总兵官都督同知韩观以疾闻  皇太子曰观其广西久甚尽心蛮夷畏服命太医院遣医往视仍遣行人牛肄往问疾赐观钞二千贯△夜有星大如鸡子青白色尾迹有光出建星东南行至云中后三小星随之
　　○壬子  车驾次禽胡山  上制铭刻石曰瀚海为镡天山为锷一扫胡尘永清沙漠赐其泉名灵济△以明日  万寿圣节敕免文武群臣贺△瓦剌顺宁王马哈木等遣舒黑的儿等来朝赐宴劳之
　　○甲寅  车驾次广武镇赐其泉名清流  上制铭刻石曰于铄六师用歼丑虏山高水清永彰我武
　　○乙卯
　　○夜月犯十二诸国秦星
　　○丙辰  皇太子升山东道监察御史顾大奇为江西按察司副使北京道监察御史王子忻为佥事△前北京刑部左侍郎冯京死于狱京武功人洪武乙丑进士授翰林编修敦实有容履洁持正升通政司使改大理寺卿临事务持大体永乐元年改北京刑部左侍郎时  皇太子守北京命京兼辅导京尽诚翼赞  皇太子甚重之而为汉王高煦所忌数毁之于  上谪戍广西会有旨令百司举军中文学士有举京者既至犹以前事下锦衣卫狱居数月死狱中
　　○丁巳
　　○修宁国府南陵县野塘圩蚌荡埧
　　○戊午  皇太子擢国子监生沈和等六人为给事中和吏科傅璇户科吴整礼科陈铎兵科杨彝刑科周岐后工科孙昇为北京道监察御史△四川盐课提举司言成都府井研县新开卷市井岁可得盐万五千一百余斤乞令开煎户部以闻  皇太子从之△夜有星大如盏青白色光烛地出左摄提西南行入太微垣内后一小星随之
　　○己未
　　○兀里奚山等卫女直野人头目塔因哥撒因加等六十四人来朝  皇太子命为指挥千百户赐钞币有差
　　○庚申  车驾次威虏镇艰得水命以驼所载水赐卫士日暮  上犹未食中官请进饍  上曰军士未食朕何忍独先饱令人视各营军士皆食始进饍△是日孟良府土官知府刀交茶山长官司长官早张里麻长官司长官刀思放各遣头目贡马  皇太子赐之钞币
　　○壬戌  车驾至玄云谷闻凉州土鞑军叛命都指挥佥事史昭充总兵官操练陕西行都指挥使司军马并统领陕西都司河州诸卫步骑三千人镇守凉州等处凡土军土民有便命者即剿之△是日车里宣慰使司刀暹答遣孙刀珀等贡象马等物  皇太子赐刀珀等钞及锦绮纱罗有差△陕西按察司言平凉临洮巩昌凤翔庆阳秦州阶州等处永乐六年七年夏税秋粮及刍茭拨输甘肃永昌宁夏庄浪等处民因灾伤多逃亡不能输运至中途者又车摧牛死不能前进致粮刍逋负者多  皇太子命户部免被灾逃亡之民徭役一年所负粮刍悉停徵
　　○癸亥  皇太子擢进士王骥为兵科给事中定州儒学学正程远为礼科给事中升临汾县知县刘浚为浙江按察司佥事擢茶陵县知县欧阳聿修为浙江道监察御史△都督费瓛等败叛贼虎保等于双城瓛至凉州陕西都指挥陈怀李智各以兵会时虎保等屯种番城东相距百五十里瓛进军剿之贼来搏战且诈言欲降既而引退复相遇于双城瓛以兵击其左陈怀等击其右贼大败走所杀伤甚众斩首三百余级追奔至黑鱼海获贼属千余马驼牛羊十二万有奇虎保亦令真巴等远遁瓛等遂还
　　○甲子  车驾次长清塞赐其泉名玉华
　　○乙丑  皇太子令设河南卫河提举司置提举一员副提举二员典史一员隶本布政司设云南大理府阴阳学
　　○丙寅
　　○云南腾冲千户所百户刘文义古剌驿丞李从辰潞江长官司把事尹忠贡马  皇太子赐之钞币有差
　　大明太宗孝文皇帝实录卷一百三


大明太宗孝文皇帝实录卷一百四
　　永乐八年五月
　　○丁卯朔  车驾将发顺安镇营外四山云气洁白如练赐高峰名白云山遂行将至胪朐河  上登山四望俯临河流立马久之赐胪朐河名饮马河营于平漠镇△是日兵部言羽林前卫故指挥同知贾浩子福等三十一人俱以父功免比试照例优给袭职  皇太子曰武官子弟不闲弓马一有缓急将焉用之命都督府依例比试不中者罚△播州宣慰使司宣慰使杨昇遣长官王圭广西思恩州土官知州岑永昌遣子瓛及湖广辰州府土官知府黄禧来朝贡马  皇太子赐赉有差△汉中府金州霪雨江水泛溢坏城垣仓库漂溺人口事闻  皇太子命户部速遣人抚视△夜有星大如鸡子青白色有光出正东云中东北行至近浊
　　○戊辰  驻驆平漠镇遣都督冀中祭饮马河山川
　　○己巳  皇太子升金吾左卫指挥同知李名道林子宣俱为指挥使羽林右卫指挥佥事袁达为指挥同知锦衣卫千户何义宗为指挥佥事府军右卫千户李俊为旗手卫指挥佥事令故辽东都指挥佥事栗彪子虎袭父旧职羽林前卫指挥佥事金吾左卫指挥使曹斌侄琏锦衣卫指挥同知李忠子福府军后卫指挥佥事白子兴羽林右卫指挥佥事周敬弟兴俱袭职
　　○庚午  车驾至苍山峡哨骑获虏谍者五人及都指挥款台获虏马四匹献△是日  皇太子升太医御医蒋用文为本院院判
　　○辛未
　　○遂安伯陈志卒志四川巴县人由卫士立功累官至燕山中护卫指挥佥事素以谨实受知于  上及从靖难戮力战阵始终不懈封遂安伯其卒也  皇太子遣官赐祭令所司治葬具有纪清者和州人与志同时立功自府军右卫指挥同知升右军都督佥事志卒未几亦卒  皇太子赐祭命所司治葬如例
　　○癸酉
　　○庆王＜木旃＞妃孙氏薨讣闻  皇太子遣官赐祭命有司治丧葬
　　○甲戌  车驾次环翠阜指挥款台等获虏人询之言本雅失里闻大军出塞甚恐欲同阿鲁台西走阿鲁台不从众遂乱互相贼杀本雅失里已西奔阿鲁台东奔余部落亦离散今本雅失里至兀古儿礼之地将奔瓦剌矣时日已暮  上命诸将悉渡饮马河驻营议分兵追本雅失里△是日  皇太子令户部赈直隶滁州宿州饥民四千五百余户发粟三千四百石有奇△修湖广松滋县张家坑何家州堤岸
　　○乙亥
　　○命清远侯王友广恩伯刘才统领守营马步官军于饮马河上筑杀胡城驻劄  上率将士精锐者循饮马河西北行△都指挥娄鬼力获至虏人口孳畜命送杀胡城仍敕清远侯王友等抚养之
　　○丙子  车驾发闻喜冈敕诸将以次前进避山取便道毋疲困士卒
