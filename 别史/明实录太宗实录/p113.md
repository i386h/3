<!-- { "loadSidebar": true } -->
　　○壬午  上将巡狩北京敕谕天下文武群臣凡亲王及官吏军民朝见与道途宿顿供给悉准永乐七年之例令  上谓通政使司右通政马麟礼科给事中朱芾曰在外有司官来朝朕令言民间利病率云田榖丰稔闾阎乐业比闻山西饥民有食树皮草根者未闻有一人言之自今言民情者悉记之如境内有灾伤饥馑不自言致他人言之者必正其欺隐之罪
　　○丙戌享  太庙
　　○丁亥苏州府同知柳敬中言昆山之太平河东通大海西接福兴河上达杨城湖为利最博近年淤塞旱涝俱不便今欲疏浚约用人七万八千四百计二十五日可完  上曰役久则民劳迟则妨农其徵旁近民夫十万亟成之
　　○夜月犯昴宿
　　○戊子以大祀南郊  上御奉天殿文武群臣受誓戒
　　○己丑  命五军及锦衣卫等十二卫各选精锐将士扈从停运木徵吏部侍郎师逵等还
　　○辛卯  大祀  天地于南郊  上还御奉天殿文武群臣行庆成礼
　　○壬辰以郊祀礼成大宴文武群臣及四夷朝使
　　○旌表府军右卫军杨祖寿妻余氏贞节
　　○  命行太仆寺卿杨砥兼北京苑马寺卿
　　○修太平府芜湖县陶辛政和二圩
　　○乙未礼部言长山王贤焌薨  上恻然曰  皇考之孙也其父有罪不得相及其遣官赐祭命有司治丧葬贤焌庶人榑第二子也
　　○鞑靼太师阿鲁台使臣把秃等归遣指挥徐晟等与俱赐敕谕阿鲁台曰把秃来贡马礼意之勤可嘉然察尔心尚未释然岂非有慊于邱福之事乎人各为其主朕于尔何责尔所处去京师甚远迩如能自来遣子来庶见朕诚意昔呼韩邪入朝汉与之高官突厥阿史那社尔归唐亦授显爵二人皆福及子孙名光使册尔聪明特达岂下古人哉朕待尔盖将有过于汉唐之君者今遣使指挥徐晟等谕意并赐尔及尔母彩币至可领也赐阿鲁台金织文绮二十五疋其母文绮十二疋彩绢三十疋
　　○赐朝鲜国使臣李从茂哈密使臣奥足等宴
　　○丙申琉球国中山王思绍遣使甚麻之里等贡马赐钞文绮有差
　　○江西都指挥同知蒋忠卒忠凤阳怀远人父原永平卫百户忠袭职升永清卫千户从靖内难有功累升江西都司都指挥同知先是守将多贪墨为士卒所慢纵恣为盗民久苦之忠至申严军律取其无赖者绳之以法由是军士无犯民赖以安
　　○丁酉  仁孝皇后梓宫发引先期斋戒三日遣官以葬期奉告  天地  宗庙社稷  上具素服祭告几筵  皇太子亲王以下衰服随班行礼遣官祭梓宫所金水桥午门等门及缘途祀典等神礼部锦衣卫司礼监官设大昇舆及明器仪仗于午门外是日早发引  上具素服致祭于几筵  皇妃  皇太子皇太子妃皇孙亲王亲王妃公主以下各衰服以序致祭毕执事者舁梓宫至午门外  皇太子亲王以下随行升大昇舆至端门外  皇太子易常服捧神帛诣  太庙辞毕  皇太子仍衰服在京文武百官并命妇各素服以序路祭送梓宫出江东门至江滨百官奉辞  皇太子汉王送梓宫渡江  皇太子哭辞汉王护梓宫行途中朝夕哭奠如仪官民迎祭者皆素服舁梓宫军士千人赐钞六十锭米二石薪三百斤并复其家凡官军护送者人日给钞一锭缘途给役人夫人二锭随从汉王官军赐钞有差
　　○是日随征交阯都督佥事江浩擒贼首陈季扩之侄伪侯陈原伪携尚书蒋伯始伪金吾将军阮蠲伪翊卫将军陈快伪吏部郎中梁悦等五十四人
　　○己亥册封皇妹为宝庆公主主  太祖皇帝第十六女也生而  太祖崩母张氏亦卒主育于宫中  上与仁孝皇后抚育之极至至是就第  上命皇太子送之资妆视诸公主特厚
　　○擢监生刘迪为四川按察使张岳赵彬为副使章铭李清为佥事
　　○庚子甘肃总兵官驸马都尉西宁侯宋琥遣人护送叛贼弩答儿伯颜等及其家属至京刑部论其罪当诛  上怜其愚且非首谋皆宥之发广东廉州卫充军至赣州伯颜等以其弩三百余人复叛劫掠乡村有司逐捕贼失道入安远山中时瘴疠且乏食为官军击伤死亡殆尽不叛而至廉州者弩答儿等五百余人
　　○顺天府保定县言去年秋雨淫雨决河岸五十四处接文安大成二县之界乞以三县民协力修筑从之
　　○广东琼山县言东洋都民周孔珠招谕包黎等村黎人王观巧等二百三十户愿附籍为民从之
　　○辛丑召甘肃总兵官驸马都尉西宁侯宋琥还命丰城侯李彬佩征虏前将军印充总兵官镇守甘肃节制狭西行都司各卫所官军
　　○倭贼三千余人寇昌卫国卫爵溪千户所攻城城上矢石击之贼死伤者众众遂退走至楚门千户所备倭指挥佥事周荣率兵追之贼被杀及溺死者无算于是浙江都司尽以所获器械送京师
　　○刑部奏  皇陵祠祭署奉祀刘墉擅伐  皇陵树凿池命下墉狱
　　○大理寺左侍丞王高右侍丞刘端以纵奸恶外亲弃市
　　○壬寅以徐州饥蠲其民逋租六万三千八百石而论其州县官不言民瘼者罪
　　○癸卯净修三藏国师耳亦赤之子耳亦奴等贡马赐钞币袭衣
　　○乙巳夜有星如盏大赤色光烛地出郎位东北行入招摇
　　○丙午瓦剌顺宁王马哈木等遣歹都孛罗台等贡马且言甘肃宁夏归附鞑靼多其所亲请给为部属又多所请索而表词悖慢时  朝廷所遣使敕使舍黑撒答等在马哈木所俱不还  上怒遣其使者归命中官海童等赍  敕条责其罪且曰能悔过谢罪待尔如初不然必举兵讨罪
　　○麓川平缅宣慰使思行发孟外南硬陶孟土官刀发孟等各遣人贡马思行发请以弟思任发代其职从之
　　○戊申赐琉球国使臣甚麻之黑亦罕河卫指挥也里麻哈辽东自在州指挥贾你等宴
　　○己酉设思州及思南左右三千户所
　　○巡按福建监察御史赵昇言光泽泰宁二县民五年六年疫死四千四百八十余户盐粮二千四百一十四石无徵  命户部除之
　　○是月天寿山陵成命名  长陵
　　太宗文皇帝实录卷一百三十六


太宗文皇帝实录卷一百三十七
　　永乐十一年二月庚戌朔  命府军后卫千户赵辉为附马都尉尚皇妹宝庆公主
　　○鞑靼太师马儿哈咱等遣使阿鲁帖木儿等贡马优赐之遣回
　　○辛亥擢监生李华卢荣赵真旭卜祯杨益冯得为给事中黄文惠王维新韩真李逊申岳张肃封贵朱哲为监察御史
　　○设贵州等处承宣布政使司初思南宣慰使思宗鼎凶狠淫虐生杀任情与其副使黄禧构怨累年互有奏讦朝廷虽恶宗鼎然以田氏世守其地曲予保全而改黄禧为辰州府知府思州宣慰使田琛亦与宗鼎有怨禧暗结琛使图宗鼎宗鼎及琛数相攻杀禧既得志肆横虐民民甚苦之琛自称天主妻为地主长官文得杨光海等称文武臣禧为大将与琛连兵攻思攻思南宗鼎挈家走琛杀其弟发其祖宗坟墓而戮其母尸尽掠其人畜赀财所过残害其民宗鼎诉于朝屡敕田琛黄禧赴阙自辨皆拒命不至自知不为朝庭所容遂有逆谋潜使奸人张胜依托教坊司官史勉得出入祗应将伺便为变事觉命行人蒋庭瓒往召之而  敕镇远侯顾成以兵五万压其境凶党叛散琛等就擒与黄禧相继械送京师皆引服琛妻冉氏尤强悍复遣人招诱台罗等寨蛮人苖普亮等为乱冀  朝廷遣琛还招抚因得免死  上闻之诏有司禁锢琛等以宗鼎虽横恣然穷蹙自归得末减使复职归思南而宗鼎奏言必得报怨家以绝祸根  上以其素凶恶今幸免祸犹不自惩而欲逞忿民将有不胜其害者遂留之京师月给俸禄宗鼎怨望出诽言因发其祖母阴事谓始与黄禧奸实造祸本而窃损其衣食欲杀之祖母亦发宗鼎缢杀亲母渎乱人伦等事  上命刑部正其罪谕户部尚书夏原吉曰等曰  朝廷初命田琛田宗鼎分治思州思南正欲安其土人乃皆为土人之害琛悖逆不道构扇旁州妄开兵衅屠戮善良抗拒朝命已正其罪宗鼎尤为凶骜绝灭伦理罪不可宥其思州思南三十九长官司宜加意抚绥可更置府州县而立布政司总辖之其原设长官司及差税悉仍旧所当行之事卿等详议以闻原吉等议以思州二十二长官司分说思州新化黎平石阡四府思南十七长官司分设思南镇远铜仁鸟罗四府其镇远州婺川县亦各随地分隶而于贵州设贵州等处承宣布政使司以总八府仍与贵州都司同管贵州宣慰司其布政司官属俱用流官府以下参用土官从之遂命吏部选授布政司及府县官以行人蒋廷瓒河南左参政孟骥俱为右布政使改河南右参政陈俊名为右参政山西左参议王理河南按察司副使张翥江英俱为左参议副使邹锐佥事丘陵进士周宗保俱为右参议授进士崔彦俊王恭等为府州官令廷瓒等率至贵州随缺定注廷瓒尝与擒田琛等之谋故升用之
　　○琉球国中山王思绍遣使恭勃奇贡马及送寨官之子邬同志久周鲁每恰那晟其三人入国子监学受学
　　○癸丑恭顺伯吴允诚遣子吴答兰等贡马赐钞币有差而赐允诚彩币六表里钞百五十锭
　　○户部言直隶崇明江西之德安丰城建昌山东之莒州沂水等州县饥民凡三万七千九百六十五户命发附近官廪米赈之
　　○乙卯  命平江伯陈瑄充总兵官都督宣信充副总兵帅海舟运粮赴北京
　　○丙辰
　　○建州等卫千户郎八儿忽歹等诣阙自陈愿居辽东安乐州从之赐予如例
　　○丁巳遣官释奠先师孔子
　　○戊午祭  太社太稷
　　○遣官祭先农
　　○尚思昆泽思巴入见赐藏经银钞彩币鞍马茶米等物
　　○己未  命礼部铸行在旗手等十二卫亲军指挥使司及经历司印
　　○  敕镇守辽东都督刘江等曰前尝令边将于诸屯择一屯多有水草处深作壕堑开井积冰凡邻近各屯行李刍粮孳畜皆置于内有警则诸屯相与协力拒守尔独不遵尔别有良策否即有缓急不致误事否宜深计之毋贻后悔
　　○  命哈立麻寺绰思吉监藏为灌顶圆通妙济国师簇尔卜掌寺端竹斡薛儿巴里藏卜为灌顶净慈通慧国师俱赐诰印及彩币表里
　　○遣太监侯显赍  敕赐尼八剌国王沙的新葛地涌塔王可般锦绮
　　○中官杨三保等使乌思藏等处还乌思藏怕木竹巴灌顶国师阐化王吉剌思巴监藏巴里藏卜遣侄劄结等与三保偕来朝贡命礼部复遣中官赍  敕赐之锦币并赐其下头目剌麻有差置乌思藏卫牛儿宗寨行都指挥使司以喃葛监藏为都指挥佥事授锁巴头目剌咎肖掌巴头目劄巴八儿土官锁南巴仰思都巴头目公葛巴等俱为司徒各赐银印诰命锦币司徒者其俗头目之旧号因而授之以擦巴头目巴儿藏卜继其兄葛谛藏卜挫失吉继其父冷真监藏并管著烈思巴簇林监藏俱为乌思藏都指挥使司都指挥佥事喃葛烈思巴继其父损竹监藏为乌思藏俺卜罗行都指挥使司都指挥佥事各赐诰命彩币时灵藏灌顶国师赞善王著思巴儿监藏管觉灌顶国师护教王宗巴干即南哥巴藏卜必力工瓦国师端竹监藏俱遣人贡方物亦赐锦绮彩币等物
　　○置陇卜卫以头目锁南翰些儿为指挥使赐印诰锦绮
　　○辛酉  敕狭西都指挥同知阎俊指挥使王纲等于宁夏四卫选骑士一千赴真定操练须人马精强器木锋利月俸给金米赏钞如前例
