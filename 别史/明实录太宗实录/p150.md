<!-- { "loadSidebar": true } -->
　　○丁丑  敕交阯总兵官豊城侯李彬曰叛寇潘辽黎利车三农文历等迄今未获未审兵何时得息民何时得安宜昼夜尽心广为方略早灭此贼以不负朕之委任  上惩妖妇唐赛儿诵经扇乱遂命在外有司凡军民妇女出家为尼及道姑者悉送京师
　　○辛巳
　　○爪哇国西王杨惟西沙遣使臣亚烈添祐等占城国王遣使逋沙怕旦等及云南木邦宣慰司头目不答罕朵颜等卫头目干不儿等贡方物赐钞币有差
　　○壬午
　　○命左军左都督朱荣充总兵官往辽东整饬兵事严固备御△交阯总兵官豊城侯李彬遣都指挥朱广剿捕伪开圣王阮多伪昭信侯平章军国重事谭与邦伪入内检校平章司徒阮嘉伪太师忠烈公韦五等悉禽之并获其妻子伪印悉送京师
　　○癸未
　　○湖广镇溪千户所隆禽落堂等寨苗蛮龙南木谓等作乱  命总兵官都督萧授讨平之△赐爪哇国使亚烈添祐占城国使逋沙怕旦云南木邦军民宣慰使司头目不答罕朵颜卫头目干不儿贴吉里地面土官头目宿宋等宴
　　○丁亥
　　○河南按察司佥事门忝以贪黩诛
　　○庚寅
　　○交阯右参政保率民兵御贼死之左参政冯贵亦以讨贼战死保真定赞皇人由国子生为襄城赣榆博兴三县知县有善政初设交阯群县择人抚治升保交州府知府又升交阯右参政时黄江贼黎利剽掠群县保率民兵筑堡于要害御之贼来攻保与战不胜而死贵湖广武陵人举进士为兵科给士中从英国公张辅征交阯总兵督饷克效劳勤还奏事称旨升交阯右参议提督金银场升左参政能抚辑流民归附者众有土兵二千余人皆劲勇耐战斗每出击贼輙有功后中官马麒等嫉之尽夺其土兵及黎利反众强贵剿捕独以羸卒数百遇贼兵寡贼众贵力战而死保为政廉恕贵有材略其死也人皆惜之
　　○甲午
　　○行在都察院右副都御使王彰言南阳当南北要冲宜选都指挥一员镇守于是命都指挥佥事庄兴为河南都指挥佥事掌南阳卫事
　　○丁酉
　　○遣官祭中霤
　　大明太宗文皇帝实录卷二百二十五


大明太宗文皇帝实录卷二百二十六
　　永乐十八年六月戊戌朔
　　○朝鲜国王李祹遣陪臣南晖等贡马及方物赐之钞币  命俞询为旗手卫指挥使询交阯故都指挥同知琪之子初琪为府军后卫指挥佥事升四川都指挥同知从征交阯留掌都司事以疾卒询应袭指挥佥事  上念琪殁于外特命为指挥使
　　○辛丑
　　○颁孝顺事实书于文武群臣及两京国子监天下学校先是  上命翰儒臣辑录古今载籍所纪孝顺之事可以垂教者为书每事  上亲制论断及诗名孝顺事实又亲制序冠之序曰朕惟天经地义莫尊乎亲降衷秉彝莫先于孝故孝者百行之本万善之原大足以动天地感鬼神微足以化强暴格鸟兽孚草木是皆出于天理民彝之自然非有所矫揉而为之者也然自古帝王公卿下及民庶孝行见称于当时有传于后世者不可殚纪往往散见篇籍朕尝命侍臣历考史传诸书所载孝行卓然可述者得二百七人复各为之论断并系以诗次为十卷名曰孝顺事实俾观者属目之顷可以尽得为孝之道油然兴其爱亲之心欢然尽其为子之职则人伦明风俗美岂不有裨于世教者乎尚虑闻见之不广采辑之未备致有沧海遗珠之叹后之君子苟能体朕是心广搜博采以续夫是编之作则于天下后世深有赖焉
　　○丙午
　　○夜北京地震
　　○己酉
　　○广东布政司右布政陈诚为右参政命同中官郭敬等使哈烈诸国时哈烈撒马儿罕八答黑商于阗诸国皆遣使贡马故遣诚等赍  敕各赐彩币等物
　　○乙卯
　　○云南曲靖军民府亦佐县故土官知县沙旧子沙存乐甸长官司长官刀谈来朝贡马
　　○丙辰
　　○召镇蓟州都指挥桑高永平都指挥徐甫还镇山海  命都指挥李昌掌山海卫事
　　○己未
　　○夜有星如鸡子大赤色有光出西南云中流丈余发光如盏大西南行至南行至云中尾迹后散
　　○辛酉
　　○广东电白县佛子等山猺首黄满山等六十人来朝贡降香诸物赐币遣归
　　○壬戌
　　○召陕西都指挥佥事马麟赴京侍卫于锦衣卫给月俸△夜有星如盏大赤色光烛地出天津西南行入河鼓尾迹后散
　　○癸丑
　　○夜月犯井宿东扇南第一星
　　大明太宗文皇帝实录卷二百二十六


大明太宗文皇帝实录卷二百二十七
　　永乐十八年秋七月丁卯朔
　　○享  太庙命皇太子行礼△遣官祭历代帝王陵寝
　　○庚午
　　○遣指挥徐晟赍  敕赐阿鲁台等彩币并送其使臣都督恰木丁等还
　　○壬申
　　○中军都督府右都督夏贵卒贵初名曲伦台应昌人为燕山左护卫指挥佥事从定内难以功累升山西都指挥同知后升中军右都督同知都督王哈剌把都儿者宛平人也初为百户累从上征伐积功至中军都督佥事至是亦卒讣闻俱赐祭赙恤有加
　　○乙亥
　　○黔国公沐晟来朝进白鹿
　　○丙子
　　○贵妃王氏薨妃有贤德事  上及  仁孝皇后恭谨始终处宫闱之内肃雍有礼蔼然和厚综理庶事丝毫不紊甚为  上所重  上晚年有疾间或急怒宫人惧谴妃委曲调护盖自  皇太子亲王公主以下皆倚赖焉至是以疾薨  上恸悼之辍视朝五日赐祭谥昭献命丧葬悉如洪武中成穆贵妃故事
　　○辛巳
　　○赈四川万县饥民四百三十八户给粮千一百三十四石△夜月食
　　○丙戌
　　○湖广衡州府同知方素易卒素易江西乐平人洪武中为旴＜日台＞县知县廉直平恕于义勇为无所畏避吏民戴之  太祖皇帝特遣使赍玺书劳以上尊及丁母忧耆民伏阙奏乞复任从之后升浙江金华府知府治行益著永乐初坐累谪戍兴州未几驿召至京以左通政奉  命谕交阯叛寇陈季扩却所遗黄金二百两白金三百两还奏称旨赐以楮币复奉命往思州廉察田宗鼎黄禧罪伏悉得其实还除湖广衡州府同知往捕桂杨州峒寇龙卯铭众诡言卯铭已死于兵素易不信已而果获送京师有铺卒诉年老惟一子今为虎所噬素易为文檄山神明日虎死道侧后有告衡州民匿谷庶人橞货财不首官者吏并劾素易不举坐是死狱中人多惜之
　　○丁亥  命兴安伯徐享后军都督佥事吴成领马军三百人往开平备御
　　○戊子
　　○朝鲜国王李祹遣陪臣柳晬等进笺贡方物贺  皇太子千秋节
　　○己丑  皇太子千秋节免贺礼△夜木星犯天樽西北星
　　○庚寅
　　○旦寿星见△镇守大同总兵官都督刘鉴言大同左右等卫仓粮支给将尽宜募商开中盐粮以备边用下行在户部议尚书夏原吉等议河东盐每引米三斗五升淮浙盐每引米肆斗俱令于大同输纳不次支给从之
　　○甲午
　　○行在礼部言四川崇庆州民赵化保妻姜氏一产三男  命循例给米钞
　　○乙未
　　○复都指挥刘清官清先坐事谪戍辽东立功至是宥而复之△夜有星如盏大青白色尾迹有光出文昌东北行至近浊后二小星随之
　　○丙申  命刘忠为羽林前卫指挥使忠父得先任指挥同知特命袭指挥使
　　大明太宗文皇帝实录卷二百二十七


大明太宗文皇帝实录卷二百二十八
　　永乐十八年八月丁酉朔
　　○日有食之
　　○是日遣官释奠先师孔子△升陕西都指挥佥事费瑾为都指挥使
　　○戊戌
　　○祭  太社太稷  命皇太子行礼  命故掌锦衣卫事都指挥佥事刘忠子昊袭为本卫指挥使食禄不视事
　　○庚子
　　○夜木星犯天樽东北星
　　○壬寅
　　○北京刑部乡试奏请考试官  上命左春坊左中允兼行在翰林院侍讲邹缉侍讲王英考试赐宴于本部△是日应天府乡启请考试官  皇太子命翰林院修撰张伯頴左春坊左赞善兼翰林院编修陈仲完考试赐宴于本府
　　○丁未  命皇太子祭太岁风云雷雨岳镇海渎山川等神遣官祭旗纛
　　○戊申
　　○脩  孝陵殿△永寿王尚灴薨讣闻辍视朝一日遣官赐祭谥怀简  命有司治丧葬尚灴秦愍王第五子也
　　○己酉
　　○晋王济熿第五子生赐名送壃
　　○癸丑
　　○夜有星如弹丸大赤色尾迹有光出候星旁行丈余发光如盏大西南行入建星尾迹炸散四小星随之
　　○乙卯
　　○苏禄国西王麻哈剌托葛剌麻丁遣陪臣奉表贡方物赐钞币遣还
　　○辛酉
　　○设山东齐河县晏城驿平源县桃园驿
　　○乙丑
　　○夜金星犯心宿后星
　　大明太宗文皇帝实录卷二百二十八


大明太宗文皇帝实录卷二百二十九
　　永乐十八年九月丙寅朔
　　○夜有星如鸡子大青白色有光出紫薇西蕃内正北行至近浊
　　○丁卯
　　○擢杨州府学校授兰从善青州府学教授林长楙宝鸡县学教谕徐永达俱为翰林院编脩甘泉县学教谕张昱河东县学教谕韩岫永年县学校谕刘顺俱为国子监博士同吏科给事中陈山侍  皇太孙读书升建宁府知府刘敬为贵州布政司右参政山西按察司佥事孙纯为右参议江西道监察御史李琳为福建按察司副使
　　○己巳
　　○北京宫殿将成行在钦天监言明年正月初一日上吉宜御新殿受朝遂遣行在户部尚书夏原吉赍敕召  皇太子令道途从容而行期十二月终至北京原吉陛辞赐钞二百锭△行在尚宝司丞范宁以罪谪交阯充吏
　　○壬申
　　○遣定国公徐景昌督修  皇陵殿宇
　　○甲戌
　　○重阳节赐文武群臣宴△通政司左通政岳福言浙江仁和海宁二县今年夏秋霖雨风潮坏长降等坝沦于海者千五百余丈东岸赭山岩门山蜀山故有海道近皆淤塞故西岸潮势愈猛为患滋大乞以军民脩筑从之△夜有星如鸡子大青白色尾迹有光出霹雳东南行入天仓尾迹炸散
　　○乙亥
　　○遣中官侯显等使沼纳朴儿国时榜葛剌国王言沼纳朴儿国王亦不剌金数以兵桡其境故遣显等赍敕谕之俾相辑睦各保境土因赐之彩币并赐所过金刚宝座之地酋长彩币△设大通关提举司置官如南京龙江提举司专造舟舰
　　○戊寅
　　○满剌加国王毌干散于的儿沙遣使叚姑麻剌什的苏门答剌国王宰奴里阿必丁遣苐马哈木沐等贡方物皆赐钞纻丝纱罗金织文绮袭衣遣还△是日行在户部尚书夏原吉赍敕至南京  皇太子宴原吉于文华殿赐白金五十两及彩币鞍马
　　○辛巳
　　○造徐王祭器
　　○己酉
　　○鞑靼哈癿脱欢爱不干乃马歹等来归奏愿居京师命哈癿为正千户脱欢为副千户爱不歹干乃马歹等为百户赐予如例△通政司通政使贺银卒银台州临海人洪武中为桃源县学教谕用荐升宛平县知县  上起义靖难银率县僚吏给兵士刍饷永乐二年升通政司右参议九年升工部右侍郎坐事降工部营缮主事十七年升通政司银初阙廉誉及为侍郎坐累籍没其赀甚厚复官遂改行其卒也家具萧然
　　○丙戌
　　○夜有二星如鸡子大其一青白色尾迹有光出天津南行至游气其一赤色尾迹有光出内阶西行入阁道
