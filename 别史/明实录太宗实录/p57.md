<!-- { "loadSidebar": true } -->
　　○齐王榑上表悔过谢罪赐书答曰览表云继今改过不敢复为不义词意恳至深慰吾意兄弟之情岂有他哉但欲相与同享富贵保令名永终不隳耳吾弟勉之今后护卫人犯法须如律处治若非王府之人有犯湏归有司王府不得干预将来吾弟所行皆善其乐不可言而兄亦与有保全之美吾弟勉之△陕西西安府三原等县言连岁夏旱所徵税粮乞以麦豆折输从之
　　○丙申
　　○敕镇守云南西平侯沐晟曰尔镇云南倚托甚重岂可轻动比令尔调兵近老挝屯驻尔辄亲行非朕意也敕至即还尔又言欲发兵向安南朕方以布恩信怀远人为务胡＜大互＞虽扰我边境今以遣人诘问若能摅诚顺命则亦当弘包荒之量
　　○丁酉
　　○命浙江江西湖广改造海运船十有三艘△夜有星大如盏赤色有光出中天云中西北行
　　○戊戌
　　○襄城伯李浚卒浚和州人少事  上藩邸为燕山左卫千户  上初起义浚招募蓟州永平勇壮数千人来附浚负气果敢每战奋勇而前坝上之战率壮士突入敌阵众鼓噪乘之敌败走小河猝遇敌率敢死士先据河桥断其路敌不敢迫大军继至遂大败之以功累升都指挥使封襄城伯永乐元年镇江西寻召还至是以疾卒  上辍朝二日赐祭及赙命有司治丧葬△太原左前卫总旗靖两京驴等以告谋叛得实升百户仍各赐银五十两钞百锭彩币二表里衣一袭△夜有星如盏大赤色光烛地出勾陈西北行一小星随之
　　○己亥
　　○裁减湖广岳州府临湘县县丞主簿
　　○庚子
　　○以施礼为山东道监察御史礼洪武中尝为云南布政司左参议坐事落职建文中举为淮安知府复坐事谪戍边至是有言其廉者遂召用之△遣书谕赵王高燧曰朕居北京二十余年每有边报但令谨守地方未尝遣人轻出昔中山武宁王开国元勋亦惟严守边境防慎出入故无败失今边烽有警尔辄遣人出视轻率不慎自今宜切戒之凡遇警急但令严固守备勿轻出兵
　　○辛丑
　　○敕武安侯郑亨统率北京步骑三千并永平立功官军于先府操备节制宣府万全怀安隆庆兴和诸卫△日本国王源道义遣使源通贤等奉表贡马及方物并献所获倭寇尝为边害者  上嘉之命礼部宴赍其使遣鸿胪寺少卿潘赐内官王进等赐王九章冕服钞五千锭钱千五百緍织金文绮纱罗绢三百七十八匹
　　○乙巳
　　○抚安江西给事中朱肇昌先因九江南康二府多荒闲田令有司召致各府县有丁无田及丁多田少之民任便开垦今南昌等府民自愿开垦者三千七百八十七户实垦田千二百九十七顷三十七亩  上曰此未可遽信或肇虚增其数以希进用耳久当验之盖肇为人轻妄刻薄其为此举也威迫郡县欺绐百姓以从之其实不过二千人岁余逃亡几年皆如  上所料云
　　○丙午
　　○浡泥国麻那惹加那遣使乃臣生阿烈伯成等奉表贡方物命礼部宴劳之并赐文绮袭衣
　　○丁未
　　○夜月犯井宿西扇北苐一星
　　○戊申
　　○夜有星如鸡子大青白色有尾迹出郎将傍北行余丈发光如碗大至近浊
　　○己酉
　　○命故都指挥佥事王观童子忠袭金吾前卫指挥佥事
　　○癸丑
　　○夜有星如碗大光烛地出中天云中西南行至云中
　　○甲寅
　　○冬至  上御奉天殿受朝贺大宴文武群臣及四夷朝使命妇朝  皇后于坤宁宫赐宴△遣驸马都尉沐昕赐周王橚羊百牵酒三瓶△行人谭胜受等使旧港还以头目梁道明郑伯可等来朝贡马方物赐道明等袭衣及钞百五十锭文绮十二表里绢七十匹
　　○乙卯
　　○旌表江阴卫军丁徐佛保孝行佛保母病笃医弗能痊而剖胁刲肝煮液以进母食之顿愈其卫官以闻遂有是命
　　○丙辰
　　○赐琉球国中山王世子完宁斯结及辽那儿河归附女直野人头目宴△建云南大理银治命所司定额督办
　　○丁巳
　　○命金吾左卫故千户靖僧儿子兴袭本卫指挥佥事
　　○戊午
　　○赐谷王橞衮服一袭△夜月犯西咸南苐一星
　　○庚申
　　○命羽林前卫故指挥同知师玉侄荣袭升本卫指挥使指挥佥事潘成子安袭升本卫指挥同知魏成儿子让袭本卫指挥佥事千户杭贰子英李得侄英金吾左卫千户胡改僧子政梅安儿子受各袭升本卫指挥同知王兴子智林友才子亨黎肆子贵赵群儿子能林原子青金吾右卫千户革狗皮子胜脱谭子千家驴刘大子全各袭升本卫指挥佥事
　　大明太宗文皇帝实录卷四十八


大明太宗文皇帝实录卷四十九
　　永乐三年十二月癸亥朔  上视牲南郊△遣使赍诏封浡泥国麻那惹加那乃为王给印诰敕符勘合并赐之锦绮彩币
　　○甲子
　　○免泗州陵户单仲一等租税泗州  祖陵洪武初设守陵三百十四户后有户绝者至是以仲一等补之而循例免租税云△以辛彦博为山东道监察御史彦博先任浙江按察司坐事谪戍兴州至是有言其才者复召用之
　　○乙丑
　　○进封宁国公主为宁国长公主△浚淮安府支家一万一千九百七十丈
　　○戊辰
　　○镇守云南平西侯沐晟奏奉命率师及车里诸宣总兵至八百境内破其猛利石厓及者答二寨又至整线寨木邦兵破其江下等十余寨八百恐惧遣人诣军门陈词伏罪臣等恪遵敕旨驻兵不进其车里等宣慰拟各班师并以八百所陈词奏闻遂敕遣谕车里木邦宣慰使刀暹答波勒马艮等土官麻哈旦麻剌叱等曰曩者八百不恭朝命尔等请举兵诛嘉尔忠诚已从所请今得西平侯奏言八百已伏罪纳款夫有罪能悔宜赦宥之敕至尔等悉止兵勿进又敕西平侯沐晟等班师
　　○己巳
　　○赐周王橚金织衮龙彩币三十匹良马十匹及羊酒等物△夜金星犯垒壁阵西第三星
　　○庚午
　　○腊赐文武群臣宴△那儿河野人头目修苦不花忽星哈头目亦称哥建州卫头目王古驴等百二十三人来朝赐银钞彩币有差
　　○辛未
　　○命户部全给中军都督同知梅顺昌孝陵卫指挥使梅永贞旗手卫指挥使梅景福月俸米顺昌等皆宁国长公主之子  上悯其父驸马都尉梅殷之死故优之
○癸酉　　
○实授李玫为福建布政使左参议玫洪武中署福建左参议事建文时坐罪降蒲城县丞丁母忧去官至是服阕故实授旧职△裁减湖广嘉鱼县县丞主簿增置山东恩县县丞主簿△升通州卫指挥使汤铭为山东都指挥佥事△升都指挥佥事刘青为辽东都指挥同知萧授为都指挥同知指挥使徐良为都指挥佥事俱掌常山中护卫事宋晟为都指挥佥事掌常右护卫事△以故金吾左卫指挥佥事完者不花子阿鲁灰报本卫指挥佥事命辽东都指挥佥事杨义陕西都指挥同知彭成致仕△爪哇国西王都马扳遣使阿烈安达加李奇等来朝贡方物皆赐冠带袭衣△甘肃总兵官西宁侯宋晟言哈蜜归附头目买住察罕不花等二百七十八户居苦峪里告饥乞以预备仓粟赈济从之
　　○甲戌
　　○升吏科右给事中孙璘为本科都给事中△叠州头目谷奴坚昝等十人来朝赐钞币袭衣△毛怜等处野人头目把儿逊等六十四人来朝命设毛怜卫以把儿逊等为指挥千百户等官并赐诰印冠带袭衣及钞币有差
　　○乙亥
　　○敕广西总兵官征南将军都督同知韩观曰今以都督佥事黄中充左副将军吕毅右副将军贳尔军事△甘肃总兵官西宁侯宋晟奏欲遣人通问迤北鬼力赤及马儿哈咱等以宣示朝廷送礼待遣人之意从之仍给织金文绮彩绢四十匹以资其用
　　○丁丑
　　○安南胡＜大互＞复遣阮景真等随行人聂聦等来朝奏曰伏蒙敕书谕使摅诚臣对越天地敢有二心所或携贰明神殛之今遣陪臣阮景真等恭贺正旦且迎还天平臣亦当率国人逆于境上而行人聂聦等亦力言＜大互＞诚心恭命  上许之
　　○庚辰
　　○敕安南王孙陈天平曰前得胡＜大互＞奏深自改悔请迎还尔以君事之朕以一国不可二主虑＜大互＞不实再使往问许以上公封之大郡今＜大互＞复奏誓无二心仍遣阮景真等迎尔＜大互＞谓当躬迎于境上朕惟道贵适中礼有从宜今遣广西总兵都督黄中等以兵五十纳尔于国其治任以行
　　○敕广西总兵官征南将军都督同知韩观左副将军都督佥事黄中右副将军都督佥事吕毅今安南胡＜大互＞遣使来迎前国王孙陈天平归国以君事之朕推诚待物兹特遣还尔等选兵五千黄中吕毅将之待天平至送之还国尤宜审度事几以为进退不可轻忽
　　○辛巳
　　○敕大同江阴侯吕高宁夏总兵官左都督何福曰近伯客帖木儿弟歹必都驴来言虏寇议舍甘肃来春径掠宁夏大同其言虽可信然宜严兵待之所谓有备则无患也又敕甘肃总兵官西宁侯宋晟曰虏虽云不至甘肃然同类有在甘肃其间岂无与之同心者且声东向西兵家之常不可不备
　　○壬午
　　○爪哇国东王孛令达哈遣使马剌真等贡神鹿
　　○乙酉  上谓兵部臣曰河州洮州西宁诸处与西番易马朝廷本推诚抚纳远人皆与好茶闻近时守边头目人等多用恶谬茶欺之甚者侵损其财物彼虽淳厚不肯陈告然心未必能平来年其遣金牌信符给西番为验使比对相同即纳马如洪武中例不可后期仍榜谕边地官民以朝廷怀远之意今后马至必与好茶若复欺之令巡按监察御史采察以闻△都察院奏奉命详定原议笞杖徒流罪条例勘酌适中以闻今议徒流罪发充恩军者于长安左右门造守卫官军饭于汉赵二府牧马不充军者充国子监膳夫将军军件土工或于北京为民种田于遵化炒铁或自买船递运或摆站运盐笞杖罪止铸钱准工从之
　　○丙戌
　　○夜月犯罚星中星
　　○戊子
　　○琉球国中山王武宁山南王汪应祖山北王攀安知西番马儿藏等簇四川贵州诸土官各遣人贡方物贺明年正旦
　　○己丑
　　○浙江右参政刘思忠言绍兴府曹娥坝江沙淤塞难通舟楫去坝东三里许通江甚近乞移置为便从之
　　○庚寅
　　○夜有星如盏大青白色光烛地出天廪西行至游气
　　○辛卯
　　○享  太庙△是岁天下户九百六十八万九千二百六十口五千一百六十一万八千五百赋税粮三千一百一十三万三千九百九十三石布帛百三十二万九千五百六十三斤绵花绒五十一万四千一百一十三斤课钞六百六十万七百二十锭金五十两银八万二千一百四两铜二千四百三十斤铁七万五千七百二十斤铅三万九千九百八十五斤朱砂二千八十两海肥三十三万四千一百四十三索茶百七十万一千三百四十九斤盐百三十二万九千五百七十五引屯田子粒二千二百四十六万七千七百石马五万八千五百九十九匹
　　大明太宗文皇帝实录卷四十九


大明太宗文皇帝实录卷五十
　　永乐四年春正月壬辰朔  上御奉天殿受朝贺大宴文武群臣及四夷朝使命妇朝  皇后于坤宁宫赐宴
