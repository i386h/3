<!-- { "loadSidebar": true } -->
　　永乐十九年二月甲午朔
　　○乙未改四川按察佥事奚士安于山西按察司
　　○丁酉遣官释奠先师孔子
　　○戊戌祭  太社  太稷
　　○己亥礼部会试天下举人奏请考试官  上命左春坊大学士杨士奇翰林院侍读周述考试赐宴于礼部
　　○辛丑  命都督佥事胡原充总兵官都督佥事梁铭都指挥使薛山为副率领原调广东都司所属官军五千人巡捕倭寇
　　○擢庶吉士周崇厚高谷宋琰胡氵□青□色朱曰□永章文昭张益柴兰举人刘铉生员罗渊干霈夏衡凌寿秀才卫靖宣嗣宗程南云张子俊胡宜衡姚继黄振宗俞宗大陆友仁余孜善刘贤李栖  俱为中书舍人改前北京道监察御史汪胜徐爵俱为云南道
　　○壬寅右军都督佥事苏火耳灰贡马赐之钞币
　　○癸卯四川福兴等六井盐课司副使田吉祥本井今颓圮近得源亨小成盐池三井可以开煎比旧额增盐八千八百二十斤乞就彼煎办庶税课不亏从之
　　○甲辰云南顺宁府土官知府猛英遣弟猛巽等贡驼马赐之钞币
　　○丙午周王橚至京师  上以俺三等所告不轨之词示之橚顿首言死罪死罪  上以至亲故优容不问
　　○戊申遣官祭先农
　　○千户脱力秃右等还自瓦刺贤义王太平安乐王把秃孛罗及昂克赛因孛罗等各遣使贡马命礼部赐宴
　　○辛亥朝鲜国王李祹遣使臣申浩等贡马赐钞五百锭文绮千六表里
　　○壬子狭西通渭县饥命发仓粟赈之凡二千六百八十石
　　○己未赈直隶滁州之全椒河间之吴桥二县饥民十八百一十二户凡给仓粮四千六百五十石
　　○壬戌楚王桢庆王＜木旃＞来朝宴于华盖殿赐其从官宴于中右门


太宗文皇帝实录卷二百三十五
　　永乐十九年三月癸亥朔
　　○辛未楚王桢还国宴如初至锡赉甚厚赐其从官钞有差
　　○壬申  命刑部都察院犯笞杖徒流襍犯死罪者覆审无冤令输作赎罪
　　○癸酉礼部会试天下举人得陈中等二百人赐考官宴于本部
　　○丁丑  上御奉天殿试礼部选中举人陈中等及前科未廷试举人尹安凡二百一人制策曰帝王之治天下必有要道粤自尧舜至于文武圣圣相传曰执中曰建中曰建极千万世帝王莫不守此以为天下治朕自莅祚以来夙夜祗承亦唯取法于唐虞三代然而治效未臻其极者何欤意所谓中极之外抑别有其说欤且古今论治之盛者于舜则曰无为于武王则曰垂拱稽之于书舜命九官十二牧敬天勤民制礼作乐敷教明刑皆有事焉安在其无为武王大告武成之后列爵分土简贤任能修五教举三事立信义行官赏亦有为矣安在其垂拱朕今欲无为垂拱而治舍舜武将何所取法欤诸生讲习先圣之道所以考之于古而宜之于今者必有其说朕诚以为非尧舜无以为道非文武无以为法非无为垂拱不足以为治然所以求尽其道求底其法求臻其治者亦尚有可得而言欤其备陈之无泛无略朕将亲览焉
　　○辛巳  上御奉天殿阅举人对策擢曾鹤龄为第一赐鹤龄等二百一人进士及第出身有差
　　○壬午赐进士曾鹤龄等宴于礼部
　　○癸未命故都指挥佥事王福子喜袭父原职为旗手卫指挥使羽林前卫指挥佥事夏璟子信袭父职
　　○甲申贤妃喻氏薨  上辍朝一日赐祭谥昭顺丧葬礼视昭献贵妃云
　　○丙戌赐进士曾鹤龄冠服银带余并赐钞五锭
　　○置车里靖安宣慰使司流官经历都司各一员
　　○设贵州布政司思州铜仁石阡黎平新化五府医学及思州镇远黎平铜仁石阡新化六府并贵州宣慰使司七阴阳学
　　○丁亥瓦剌贤义王太平安乐王把秃孛罗等使臣辞还赐钞币有差复遣太监海童等赍彩币表里往赐之仍降诏谕其部落往年寇边之罪已在赦前一切不问自今其头目人等能摅诚来归悉授以官初瓦剌为阿鲁台所败其部众流散有近我边境者惧为边将所执故下诏安之
　　太宗文皇帝实录卷二百三十五


太宗文皇帝实录卷二百三十六
　　永乐十九年夏四月癸巳朔享  太庙
　　○甲午  上御奉天殿进士曾鹤龄等上表谢恩
　　○封庆王＜木旃＞嫡长子秩煃为庆世子第二子秩焘为静宁王第三子秩炵为安化王第四子秩荣为真宁王第五子秩炼为岐山王并给赐仪仗
　　○乙未以会州富峪大宁前三卫直隶后军都督府夜有星如盏大青白色有光出房宿西南行至近浊
　　○丙申  命周王橚还国
　　○戊戌庆王＜木旃＞还国宴如初至锡赉甚厚赐其从官钞有差
　　○庚子奉天华盖谨身三殿灾
　　○壬寅敕谕文武群臣曰朕躬膺天命祇绍鸿图爰仿古制肇建两京乃永乐十九年四月初八日奉天等三殿灾朕心惶惧莫知所措意者于敬天事神之礼有所怠欤或祖法有戾而政务有乖欤或小人在位贤人隐遁而善恶不分欤或刑狱冤滥及无辜而曲直不辨欤或谗慝交作謟谀并进而忠言不入欤或横征暴歛剥削掊克而殃及田里欤或赏罚不当蠹财妄费而国用无度欤或租税太重徭役不均而民生不遂欤或军旅未息征调无方而馈饷空之欤或工作过度徵需繁数而民力凋毙欤或奸人附势群吏弄法抑有司阘茸罢愞贪残恣纵而致是欤下属于民上违于天朕之冥昧未究所由尔文武群臣受朕委任休戚是同朕所行果有不当宜条陈无隐庶图悛改以回天意
　　○癸卯苏禄国东王之母遣王叔叭都加苏哩等贡方物赐叭都加苏哩冠带袭衣纱纻丝文锦纱罗彩绢赐其从人有差
　　○甲辰翰林院侍读李时勉侍讲邹缉等言便民事其略曰天下有司官吏不能贤屡蒙  敕监察御史按察司考核黜陟而所司不加详察其重厚廉介不能逢迎阿附者多考平常而贪墨奸诡善于趋媚者反考称职人无惩劝宜岁
　　敕按察司廉正官遍历郡县察其治行仍  命监察御史覆核具奏果勤慎廉能政绩显著请加赉增秩以励其志贪黩掊克怠政废职者请即时黜罚以警其余如有善不举有恶不纠致贤否混淆他日廉勘得出罪坐所考之官又言连年四方蛮夷朝贡之使相望于道实罢中国宜明诏海外诸国近者三年远者五年一来朝贡庶几官民两便又言江西湖广浙江并直隶应天等府州县秋粮每岁运赴北京道路险远困敝不堪宜于淮安徐州济宁滨河置立仓廒量地远近分拨运粮别设法运至北京少纾民力又言近年营建北京官军悉力赴工役及余下不得生理衣食不给有可矜悯宜  敕军官加意抚恤增给月粮宽余丁差徭役给其家又言比来兵政不脩武备废弛宜敕内外武臣各整部伍以时操练用备不虞从之时给事中柯暹监察御史何忠徐瑢郑惟桓罗通刑部主事高公望翰林院庶吉士杨复等并言时政  上披览皆嘉纳之
　　○乙巳诏曰朕恭膺天命统御华夷夙夜祇承罔敢怠忽比循往制肇建两京惟在安民以隆鸿业乃永乐十九年四月初八日奉天等三殿灾朕怀兢惧莫究所由固朕不德之所致欤抑任用匪人而致然欤今诏告中外凡有不便于民及诸不急之务者悉皆停止用苏困毙仰答天心所有事宜条示于后一各处  永乐十七年以前拖欠税粮课程盐课马草等项及十八年被灾田地粮草悉皆蠲免一各处逋负各项钢铁颜料席麻木植等物及倒死各项头匹亏欠一应仓粮盐课等项并广东追陪真珠悉皆蠲免一各处闸办金银课除已煎销见收在官外其余暂行停止旧额岁办课银并差发全不在此例一各处买办一应物料除军需急用其余不急之物暂行停止敢有指此为由仍复科害民者治罪不饶一狭西四川儹运茶课暂且停止其有已起运者仍令运赴所指茶马司交收一各处钞造及买办纸劄暂行停止一下番一应买办物件并铸造铜钱买办麝香生铜荒丝等物暂行一往诸番国宝舡及迤西迤北等处买马等项暂行停止一有被水旱缺食贫民有司取勘赈济一逃移人户招回复业优免襍泛差勘一年仍将本户递年拖欠税粮等项蠲免一法司所问囚人今彼一依大明律拟罪不行深文妄行榜文条例一军官有犯笞杖徒流迁徙襍犯死罪有降职及发遣各处充军并充军立功哨了等项者俱复原职一官吏人等但因营造买办物料及失误违限等项得罪者悉皆宥免各还职役一营造军夫人匠但有伤故者有司加意抚恤其家免其杂泛差役一诸司官吏及差使人员贪赃害法故将平民苦虐者许所在按察司及巡御史就便擒拿赴京连家小发边远充军一诸司吏卒引兵皂隶牢子多有久恋衙门浸润官长起灭词讼说事过钱虐害良善者所在按察司及巡按御史就便擒拿连家小发边远充军一自今官吏敢有不遵旧制指以催办为由輙自下乡科歛害民者许里老具实赴京面奏处以重罪一各处摆站囚人有年限满者即令发司拨替疎放宁一北京太仆寺并各卫见养孳生马匹今后有亏欠马驹者照例追钞一脩造往诸番舡只暂行停住毋得重劳军民于戏奉承天戒敢忘脩省之诚惠绥烝民用举宽仁之政故兹诏示咸使闻知
　　○丙午朝鲜国王李祹遣陪臣尹子当等奉表贡方物贺  万寿圣节
　　○己酉  万寿圣节先期礼部奏行庆贺礼  上敕文武群臣曰比者  上天垂戒奉天等三殿灾朕心勤惕寝食不宁方反躬省愆遑遑夙夜而礼部谓朕初度请行贺礼此岂所以相朕恭承  天意盖益重朕之不德也其止勿贺
　　○庚戌朝鲜国陪臣尹子当等辞还赐之钞币
　　○辛亥暹罗国王三赖波磨刺札的赖遣使奈怀等六十人贡方物谢侵满刺加国之罪赐钞文绮纱罗有差
　　○壬子江安郡主薨讣闻赐祭命有司治丧葬主蜀献王第十一女配仪宾家晟云
　　○癸丑  敕吏部尚书兼詹事府詹事蹇义等二十六人巡行天下安抚军民敕曰今命尔等分历郡县抚安军民询察所苦凡利之未兴者兴之害之未革者革之诸司官吏蠹法厉民者黜之守法爱民者旌之尔克副所命致民安于田里而无饥寒愁叹之声则予汝嘉如又狥私蔽公不辨淑慝不察是非军民休戚不以究心将尔之罪亦不可逭钦哉命义及给事中马俊往直隶应天等府州尚书金纯给事中葛绍祖往四川都御史王彰给事中王励往河南都御史刘观给事中李玚往狭西副都御史虞谦给事中许能往浙江侍郎郭进给事中章云往江西侍郎杨勉给事中徐初往福建侍郎郭敦给事中陶衎往顺天等府州侍郎李昶给事中刘涣往山东太常寺少卿周讷给事中刘荩往湖广大理寺丞郭瑄给事中艾广往广东大理寺丞孙时给事中萧奇往山西通政司参议朱侃给事中杨泰往广西
　　○礼部左侍郎仪智乞致仕赐敕奖谕遣归智高密人温重端悫由教官历高邮知州宝庆知府所至宽厚得民升通政司右通政兼右春坊中允数月升湖广布政使简易凝重得藩臣体间坐累被谪湖广指挥使龚忠入见  上问湖湘间老儒宜有存者对曰臣愚不能尽识以臣所识仪智固老儒也然坐小累斥矣即日召之既至以为  礼部左侍郎遇事是是非非不肯附会尝正旦日食  上命礼部尚书吕震议免贺礼震心以为宜贺智力为震言不可毋贻后悔  上闻智言曰是朕心也竟免贺  上命吏部翰林院简求儒授  皇太孙经同以智荐  上喜曰得之智侍  皇太孙数年启迪匡益克尽其诚年八十归无几卒
　　○甲寅贵州宣慰使宋斌播州宣慰使杨昇等来朝贡马赐袭衣钞币
