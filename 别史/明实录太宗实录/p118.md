<!-- { "loadSidebar": true } -->
　　永乐十二年二月乙巳朔行在兵部言苑马寺军士千七百余人自陈愿随征宜选精壮者从征其疲弱者令运兵饷从之
　　○丙午  敕都督谢芳率领舟师漕运北京
　　○命成山侯王通往宣府大同阅辽东等都司调至军马  上谕之曰兵贵精多而不精徒费食而不济用其精择之又曰指挥千百户尤须精择士卒强而将领弱亦不济用
　　○设狭西藏吉地面盻囿朗堂当笼加麻三僧纲司
　　○丁未遣官释奠先师孔子
　　○和宁王阿鲁台遣其子也先孛罗都督把罕台等贡马命宴劳之授也先孛罗右军都督赐冠带金织文绮袭衣文绮彩绢各十疋时阿鲁台列奏所部头目也速不花等百二十九人请授官命也速不花为都指挥使余为指挥千百户赐赉有差
　　○戊申祭  太社太稷命皇太子行礼
　　○遣官祭先农
　　○夜有星如盏大青白色光烛地出土司空南南行至近浊
　　○己酉大阅
　　○庚戌  命安远侯柳升领大营都督马旺陈翼程宽金玉副之武安侯郑亨领中军兴安伯徐亨都督马英章安副之宁阳侯陈懋领左哨襄城伯李隆都督朱崇副之丰城侯李彬领右哨遂安伯陈英都督费瓛胡原副之成山侯王通领左掖保定侯孟英都督曹得副之都督谭青领右掖新宁伯谭忠都督马聚副之都督刘江朱荣等为前锋会和宁王阿鲁台使至言马哈木今遣乞塔歹率骑卒至兴和侦朝廷动静于是命刘江等先往兴和营于城之西出兵哨了又命谭青率右掖兵往兴和操备
　　○壬子真腊国王参列昭平牙遣使奈珠连剌等奉金镂表文贡方物
　　○增置北京皇城夜巡铜铃如南京数
　　○遣和宁王阿鲁台子也先孛罗等还赐金白金文绮袭衣鞍马并赐和宁王及其母妻文绮表里
　　○缅甸宣慰使那罗＜土答＞遣头目那牙诣阙言为木邦所侵掠  上以那罗＜土答＞素强犷遣人谕之使脩好邻境各守疆界
　　○丁巳裁减广东肇庆府封川县县丞主薄
　　○平阳王济熿等复奏晋王济熺怙恶弗悛奸谋日甚遂敕召济熺
　　○戊午  上谕行在兵部臣曰比闻天下卫所听征军士多以罢弱者备数用此讨贼何以成功其该管头目须罪之若军士逃逸缺伍其头目俱住俸
　　○麓川平缅宣慰使思任发八百大甸宣慰使刀招散各遣人贡方物赐绮帛有差
　　○庚申有自狭西来者言凤翔陇州民饥  上谕行在户部臣曰水旱世恒有之国家广储积正以备民之急朕数诏有司恤民今乃坐视其饥寒不言亟令监察御史发廪济之并按问其坐视不言者罪
　　○癸亥百官奏事毕  上退坐右顺门所服里衣袖敝垢纳而复出侍臣有赞  圣德者  上叹曰朕虽日十易新衣未尝无但自念当惜福故每浣濯更进昔  皇妣躬补缉故衣  皇考见而喜曰皇后居富贵勤俭如此正可以为子孙法故朕常守先训不敢忘言已怆然侍臣顿首曰陛下恭俭如此诚万世之法
　　○丙寅开州民李贵妻孙氏一产三男事闻命循例优给
　　○戊辰  敕镇守宁夏都指挥使张霖麟孙霖曰前虑□寇侵边敕尔移马畜南向今悉令还屯务农但谨备之耳
　　○壬申置开平卫广盈仓副使一员
　　○癸酉  命行在工部凡营造夫匠悉罢遣归期明年赴工
　　○夜火星退入太微垣犯上相星
　　大明太宗文皇帝实录卷一百四十八


大明太宗文皇帝实录卷一百四十九
　　永乐十二年三月甲戌朔
　　○乙亥以贵州布政司所辖思南思州两宣慰司地方分隶八府都坪峨异溪都素二蛮夷长官司黄道溪施溪二长官司隶思州府蛮夷长官司水德江沿河祐溪思印江三长官司并婺川县及板场木悠岩前任办四坑水银场局隶思南府施秉镇远金容金达卭  一十五洞三蛮夷长官司偏桥长官司并镇远州隶镇远府苗民石阡龙□坪葛彰葛商四长官司隶石阡府铜仁省溪提溪大万山四长官司并鳌寨苏葛棒坑朱砂场局大崖土黄坑水银朱砂场局隶铜仁府郎溪蛮夷官司乌罗答意治古平头著可四长官司隶乌罗府湖耳亮寨殴阳新化中林验洞龙里六蛮夷长官司赤溪湳洞长官司隶新化府潭溪曹滴洞古州八舟福禄永从洪州泊里西山阳洞七蛮夷长官隶黎平府
　　○丙子改河南左参政李冲于山西布政司
　　○河南按察使梁通以罪谪役长芦
　　○丁丑设隆庆州并永宁县隶北京行部隆庆古缙云氏所都之地金置缙山县元仁宗生于县东改为龙庆州国初移其民入关内州遂废至是  上以其当要冲而土宜稼穑改为隆庆州又于州东团山下设永宁县隶焉而以有罪当迁谪者实之
　　○戊寅旌表大同府广昌县民谢定住孝行定住年十二从母周行林薄中遇虎啮其母定住奋力击虎母子俱全有司上其事召至京师  上亲问而嘉之赐钞二百锭米十石仍旌表其门
　　○己卯  敕总兵官镇远侯顾成等曰比知贼首就戮余众溃散今春耕及时宜悉散军回卫若残寇复出俟秋成之后出兵剿除
　　○建真武庙于北京皇城之北
　　○庚辰直女直野人头目亦能哥斡罗失等来朝设卜忽秃河阿儿温河可河三卫命亦能哥等为指挥千百户赐诰印冠带袭衣及钞币有差
　　○直隶扬州府水灾命户部遣官验视被灾之民赈之凡六千二百户
　　○辛巳擢进士张璘为山东布政司右参政郑阜义为广东布政司右参政台州府推官林祯为山东按察司佥事监生孟亨为监察御史
　　○癸未都指挥师祐获交阯贼首陈季扩于老挝先是总兵官英国公张辅擒贼党邓镕于暹人吒蒲干册季扩逃乂安行排山遣祐等往捕之季扩势穷走老挝祐进兵追蹑之老挝请自获季扩以献辅因遣人持檄索之仍令祐提兵入老挝境祐进克老挝三关至金陵个蛮人散走弃季扩与其妻妾于及蒙册南么之地官军悉生絷以归季扩弟季揝称伪相国欢国王先助乱于靖安州至是闻季扩就缚乘船走入海镇夷卫指挥李鉴等逐至多鱼海口并其姊伪公主等悉擒之贼党皆平
　　○甲申遣奉御祝原等使真腊国初真腊遣人贡方物且言数被占城侵掠其使久留京师至是  上遣原等送归并赐真腊国王参列昭平牙彩币别以敕戒占城王占巴的赖令安分循理保境睦邻
　　○滁州判官张恭等送孳生马至北京命礼部送马者人钞二锭复谕行在兵部臣曰方春农作宜亟遣还若马有不堪用者诘所司非送者之过
　　○兀良哈福余泰宁朵颜三卫纳马至辽东敕都指挥王真等每马予绵布四疋初三卫窃掠边戍敕令纳马三千匹赎罪至是以马至  上曰蛮夷之人服则赦之故命予布
　　○乙酉女直野人头目广右等朝来朝命为指挥千百户而设葛可河卫以处之赐诰印冠带袭衣及钞白有差
　　○丙戌  命皇太子以出师告天地  宗庙  社稷  命皇太子监国留守事宜一循永乐八年之制
　　○云南临安府嶍峨县丞周成言境内夷民僰人罗罗百夷普蜡和泥其类不一而僰人子弟多有俊秀宜建学教之使习诗书知礼义从之
　　○丁亥敕前锋都督刘江朱荣等曰尔为前锋师之耳目系焉即先遣劲骑出兴和百里外凭高瞭望骑行可作二队或三队勿令虏觉尔等率余众俟朕至然后行
　　○戊子赐从征将士钞  上谕之曰今四方无虞独残虏为患而瓦赖尤甚驱之然后中国安其一乃心力效谋奋勇凡有功者高爵厚赏朕不吝也
　　○庚寅軷于承天门遣官祭太岁旗纛及所经山川之神
　　○车驾发北京  皇太孙从行先是  上谓侍臣曰朕长孙聪明英锐勇智过人今肃清沙漠令侍行俾知用兵出奇之法亦使躬历行阵见将士之劳苦知征伐之不易又谓学士胡广庶子杨荣谕德金幼孜曰每日营中闲暇尔等即以经史于长孙前讲说文事武备不可偏废
　　○晚次清河京城官吏耆老送  驾者辞  上进其耆老谕之曰京师人烟辐辏欺诈者多尔等宜督子弟务生业毋事游惰人衣食足则廉耻兴风俗厚而皆本于父兄之教兄也尔等勉之
　　○辛卯驻跸沙河敕狭西行都司凡瓦赖使人来及买卖回回在甘肃者悉遣赴狭西毋令出边
　　○壬辰驻跸龙虎台敕守居庸关及长安岭将校凡从征官军非奉敕无擅令出入敕使往迤北及开平奏报边务者必验实遣行
　　○甲午户部言四川罗泉等五井盐课司灶丁言永隆竹筒井土石崩坏课盐亏折面成都内江上旧有中海银杏独石小竹筒三井可以开煎已遣人核实宜令煎办  皇太子从之
　　○乙未驻跸沙城命成安侯郭亮等督运粮车赴万全
　　○丙申驻跸鸡鸣山晋王济熺上谒初平阳王济熿及其护卫将校人等屡奏济熺谋为不轨至是召至命留宣府俟旋师处置给内使十人厨子十人校尉十人军士二十人充使令仍以敕谕晋府长史等官曰平阳王等屡言晋王造谋不轨朕念至亲未忍绝之今令暂居宣府俟命尔等其朝夕与之讲明道理迁善改过朕当有以处之
　　○戊戌驻跸宣府  上坐帐中皇太孙侍侧  上从容语以前代得失事及君臣相与保全之艰皇太孙所对皆合  上意  上喜顾谓侍臣曰人必务学乃能增长智识适与长孙语其所对悉有权度非寻常意见所及亦其比来学问进矣侍臣叩首贺曰  太孙殿下资识超越他日必为太平天子  宗社生民之福也  上曰朕尝命东宫官属协心辅之尔等皆须尽诚
　　○  命锦衣卫指挥佥事袁江署宣府前卫事留备御
　　○是日四川杂谷安抚使曩甲等贡马交阯太原府土官同知杨巨览宣化府土官同知梁仕永遣人贡金银器等物上洪州知州阮人禅归化州知州陶季容亦遣人贡方物  皇太子命礼部宴劳之
　　○庚子驻跸甯远镇敕平阳王济熿曰尔兄济熺包蓄异谋前后告者无虑数十百人朕每含容谕以善道今朕亲征胡虏济熺来面谕所为略不悔罪但以至亲不忍遽绝今留居宣府使之省过班师之日别有处置特谕尔知之
　　○车驾发宁远镇将十里许度一山坡草间有兔突起过马前  上命皇太孙射之应弦而毙将士皆欢呼踊跃  上亦喜曰射虽小艺一发即中亦人所难命中官以兔付尚膳而赐皇太孙名马
　　○是日设交阯升华思义四州俱隶升华府在化州以南统黎江等十一县盖黎贼所取占城之城地而以阮师胡具邓景异邓镕为守及帅等叛占城仍遣人守之至是叛贼就擒总兵官英国公张辅同黔国公沐晟计议福建四州承制授降人阮荛杨梦松范公议阮俭为知州胡交张原注武征范昉为同知仍以书报占城王使知建置之故备其事来闻  皇太子从之贵州镇远府缓宁等县苖蛮三十七洞千六十余户请占籍为民  皇太子从之初苖蛮恃险啸聚数为民患尝遣前遣监察御史远志赍敕招谕至是悉归附焉
　　○辛丑车驾至万全命忻城伯赵彝建平伯高福尚书吴中郭资都御史李庆通政马麟督运兵饷又命都指挥王唤等以骑兵护送  上进彝等谕之曰役民数千里随兵馈运艰难劳苦此已过矣尔等宜朝夕慰抚劳勉无毒以刑威不然是重吾过也其务体朕意
　　○壬寅户部言直隶之灵壁怀远桐城宿松潜山太湖舒城常熟河南之洛阳汝阳项城山东之安丘诸城狭西之安化华亭诸县民饥  皇太子命郡县各发官廪赈之凡赈榖九万一千六百三十石有奇
　　○是月湖广武昌等府通城等县民疫  皇太子命户部遣人抚视
