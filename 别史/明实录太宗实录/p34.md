<!-- { "loadSidebar": true } -->
　　○戊寅擢高堂州民王政为刑科给事中以建言奖用云
　　○福建延平府尤溪县言本县与沙县岁运粮于福州延平二府本县去延平二百余里且顺流而下宜以本县粮运福州沙县运延平为便从之
　　○己卯顺天府大兴县进嘉禾命献  宗庙  夜有星如鸡子大青白色光明出处宿东南行人羽林军二小星随之
　　○庚辰升浙江嘉兴府知府刘观为云南按察使未行改户部右侍郎  爪哇国西王都马校遣使阿烈罗佛达必期等奉表朝贺贡五色鹦鹉孔雀及方物赐钞并袭衣文绮表里
　　○辛巳敕吏部臣曰朕以藐躬嗣承大统图惟求贤以资治理宵旰皇皇急于饥渴其令内外诸司于群臣百姓之中各举所知或堪重任而沉滞下僚或可剸繁而优游散地或抱道怀才隐居田里并以名闻毋媢嫉蔽贤毋循私滥举书曰举能其官惟尔之能称匪其人惟尔不任钦哉
　　○壬午升通政司左参议苗微为云南按察使
　　○北京刑部尚书雒佥来朝赐钞四十锭罗衣一袭
　　○户部言四川永通盐课司巨崖井水耗而夹江县千佛等处旧有小溪土坡滩十二井水醎可煎从之
　　○工部言河南陈州西华县沙河水溢冲决堤堰以通黄河伤民禾稼乞量起民丁趁农隙修筑从之
　　○夜有星如鸡子大青白色有光出天苑东南行至云中焉
　　○癸未  赐保安王尚煜钞币等物命还秦府仪宾茹鉴随尚煜行赐鉴钞千锭
　　○命云阳伯陈旭往中都留守司及直隶卫所阅视军马城池
　　○命宝源局铸农器给山东被兵之民
　　○女直野人归秃等二十二人来朝赐钞及织金纻丝袭衣
　　○夜有星如盏大赤色光明润泽出七公东北行人天枪五小星随之
　　○甲申重阳节赐文武群臣宴
　　○乙酉  赐爪哇诸国使臣宴于西角门
　　○夜有星如鸡子大青白色有光出羽林军旁南行至云中
　　○丁亥设大同左右二卫
　　○戊子改前广西右布政使张拱辰为福建右布政使升户部都给事中徐奇为广东右布政使兵科右给事中胡濙为户科都给事中擢开化县丞王铎为礼科给事中人材刘士传为兵科给事中山西布政司照磨周干为山东道监察御史
　　○修兖州府剡城县沐沂二河决口
　　○己丑礼部言今天气已凉宜循旧制在京文武四品以上官命妇朔望朝  中宫  上曰止令文武三品以上命妇入朝寒暑雨雪遵旧制免之
　　○宣府副总兵安平侯李远奏山西缘边胡寇出没不常且冬寒冰坚适其南向之时宜令都指挥房昭指挥同知董忠率军备御  上曰天气凝寒士卒新至者弗胜姑止勿遣但令守边将士严加了备如寇至即坚壁清野寇当自退
　　○庚寅以宁国公主生日赐凤冠一顶并钞币等物
　　○遣中官马彬等使爪哇以度金银印一文绮彩币三十匹赐其西王都马板敕谕之日朕祇奉  祖训廓清内难即位之初尔即遣人奉表朝贡朕用嘉之特遣使赐尔印章仪物尚益懋乃德保土安民毋怠毋骄恒谨事大之成斯禄及子孙以克永世复命彬等赍诏谕西洋苏门答刺诸番国王并赐之文绮纱罗先是朝使至占城有爪哇三人者为占城所虏言于使者遂随入中国  上曰岛夷之人皆朕赤子讵可使之失所命优养之至是各赐衣服道里费令彬送还爪哇
　　○大宁都指挥佥事王庸有罪谪戍边初庸从征掠民丁为僮奴复以私愤杖杀之  上念其功宥死俾戍边自效
　　○辛卯镇守贵州镇远侯顾成上言臣奉命守贵州招抚蛮夷方隅暂安苟禄叨恩微劳莫效窃以为云南两广远在边陲蛮贼间尝窃发譬犹蜂虿之毒不足系心东南海道虽倭寇时复出没然止一时剽掠但令缘海滨卫严加提防亦无足虑惟北虏遗孽其众强悍其心狡黠睢盱侦伺侵扰边疆经国远谋当为深虑窃谓及其未动之时宜先遣人赏赉招谕以窥其动静预敕缘边军卫暨边境关隘高其城垣深其壕堑屯田储积操兵养马以备不虞我既预为之防虏亦何能为患若其留家漠北轻兵入寇必持狐疑不敢深入纵其轻入官军据险设伏以待之彼其不展应拨发伏禽杀必多如是数年虏当远遁其何敢复窥中国哉至于朝廷大事文武重臣措指有余臣尚有欲言者伏愿  皇上早立东宫以定国本副理万机永安  宗社使天下臣民共享太平之福不胜幸甚书奏  上嘉其言赐敕褒之曰卿祇事  皇考从朕于艰难之际忠而自信勇而善谋协成匡济劳绩居多爰命往镇旧邦用佚高(卑)[年]乃心不忘朝廷以嘉言来献眷乃诚忠良用嘉悦时遣人赍千锭文绮四匹罗四匹彩绢八匹赐卿用答惓惓之诚至可领也
　　○壬辰脩凤阳  皇陵殿庑
　　○吏部尚书蹇义等言  太祖时未仕者至建文中授以官后复以罪黜今有来告复职者此于例不当复  上曰天下人才皆  皇考所造就为国家之用朕即位以来劭遵成宪凡一才一艺悉用之古称任官惟贤才初兴之主往往因材于前代况出  皇考所造就岂得因建文尝用而遂弃之自今勿复分别但随才擢用
　　○夜月犯毕宿南第二星
　　○癸巳狭西行都司都指挥佥事张豫坐抵易官钞谪戍边
　　○夜有星如盏大赤色尾迹有光出天仓东南行入天园
　　○甲午设云南腾冲永昌二守御千户所
　　○镇守云南西平侯沐晟奏云南车里宣慰司土地官刀暹答令其下剽掠威远虏其知州及民人以归请发兵讨之  上谓兵部臣曰兵易动难安一或轻举伤人必多且人有不善以理告谕未必不从然后加兵则亦有辞昔  皇考之世思伦发为其下所逐初但遣人谕之彼怙终不悛乃发兵殄之此成法也今始遣使赐赉诸夷而遽继以兵自此何以取信且闻车里已纳上咸远印信是悔祸之心已萌可令云南都司移文谕之若能格心向化不必发兵
　　○夜水星金星俱见东方
　　○乙未  赐暹罗国使者柰霭剂剌等钞及金织文绮袭衣
　　○削历城侯盛庸爵盖都察院左都御史陈瑛等劾奏其口出怨诽心怀异图请寘重典以警余众言之再三遂命削其爵
　　○丙申锦衣卫引清凉寺僧言近寺军民牧放牲畜蹂践寺外之地今捕得其人请付法司治之  上命释之曰京师隙地少居人艰于孳畜寺外有闲地则推以便之乃契佛济利之心此何必禁
　　○丁酉  上御右顺门谓侍臣曰  皇考功德隆盛  宗庙乐章未有称述朕甚愧于心尔等其议为之因曰汉高帝作大风歌武帝作秋风辞亦皆有文当时又有儒臣惜乎制作未能如古朕有意稽古礼文之事尔等博求名儒用称朕意
　　○复设越州平夷广南三卫而以广南瘴疠之地命置于云南城中
　　○敕镇守云南西平侯沐晟尔奏以车里宣慰使刀暹答侵害威远欲兴兵讨之兵重事也危道也不若且令云南都司移文谕之如此格心向化即兵可止若谕之不悛加兵未晚尔其训练将士以候
　　○戊戌以刑科给事中黄钺为户科左给事中工科给事中陈敬宗为户科右给事中兵科给事中万拳为本科给事中
　　○前军都督府臣奏贵州都司言普定卫遣镇抚甯忠往普安道经普利驿所乘马蹂践王馆请罪之  上曰驿馆以备过使止宿朝廷未尝设王馆若是诸王经过不过暂时留止岂是常制忠不足罪其是之
　　○己亥修鲁王府宫殿
　　○遣内官李兴等赍敕劳暹罗国王昭禄群膺哆罗帝刺并赐王文绮帛四十匹及铜钱麝香诸物其贡使偕行
　　○礼部尚书李至刚奏日本国遣使使入贡已至甯波府凡番使入中国不得私载兵器刀槊之类鬻于民具其禁令宜命有司会检番舶中有兵器刀槊之类籍封送京师  上曰外夷向慕中国来修朝贡危踏海波跋涉万里道路既远赀费亦多其各有赍以助路费亦人情也岂当一切拘之禁令至刚复奏刀槊之类在民间不许私有则亦无所鬻惟当籍封送官  上曰无所鬻则官为准中国之直市之毋拘法禁以失朝廷宽大之意且阻远人归慕之心
　　○庚子  上御右顺门与侍臣论时政曰朕即位未久常恐民有失所每宫中秉烛夜至披阅州郡图籍静思熟记何郡近罹饥荒当加优恤何郡地迫边鄙当置守备旦则出与群臣计议行之近河南数处蝗旱朕用不甯故遣使省视不绝于道如得斯民小康朕之愿也
　　○上谓兵部尚书刘俊曰各卫鞑靼人多同名无姓以别之并宜赐姓如是兵部请如洪武中故事编置勘合给赐姓名从之
　　○改云南左中前三护卫为云南中前后三卫以岷王楩有罪革之
　　○辛丑  命浙江观海卫造捕倭海船三十六艘
　　○刑部尚书郑赐等奏吏部不谨所书文移多谬误涂擦员外郎主事亦不省视輙听行之皆当治罪  上曰人精神有限案牍烦劳岂无过误但无欺弊可释之
　　○麓川平缅故宣慰使思纶发之子散朋等来朝贡马命赐散朋钞绒绵之金文绮纱罗其(仆)[傔]从赐钞有差
　　○壬寅修中岳嵩山庙
　　○礼部尚书郑沂户部左侍郎严奇良通政司右通政丘显俱以年老赐诰敕令致仕归乡升辞  上命赐宴复赐钞为道里费顾谓礼部臣曰沂等昔事  皇考位大臣虽为建文所黜朕已复其官顾今俱老宜优逸之然君臣之间进退当以礼故加宴赉令归用全始终之义自今凡  皇考旧臣老不任事令致仕者优待之礼一视沂等毋或不及
　　○癸卯通政使赵彝等奏安东中护卫有千户家居詈其妾庶母重听谬以为詈己诉官逮问庶母坐诬当杖千户告乞代受杖  上曰不尤其诬己而愿代受杖可嘉并其庶母罪免之
　　太宗文皇帝实录卷二十三


太宗文皇帝实录卷二十四
　　永乐元年冬十月乙巳朔享  太庙升繁昌县知县知铸为湖广按察司佥事
　　○定军功袭职例凡军官舍人旗军余丁或自愿报效或选令征进曾历战功升授职役亡故者其子承袭无子其父兄弟侄见受职役小者俱准承继职事相等无应袭者义子女婿不许承袭若先不曾立功就与职役后亦无战功亡故者不许承继指挥千百户子弟随征有功先已升指挥千百户后有征进有功升职者准袭不曾征进者不许致仕官守城或征进有功亡故并年老告代者原代职子孙亦尝随征或曾任北京卫所职事及见支优给职任小者就与父兄所升职事若职事相等不许令次子孙别袭若原替职子孙不曾于北京卫所任事次子孙曾随征或于北京守城今父祖欲令袭授所升职者听原替职子孙革闻
　　○丙午承天门守卫千户奏先晚工匠出门遗木牌无姓名有宝钞提举司字且条例本司官吏不法数事  上谕法司曰投匿姓名文书告人罪律有明禁此盖小人假公法报私忿诬陷忠良其速毁之自令有此者悉勿问
　　○戊申  敕辽东及狭西行都司凡外国使臣朝贡及来归者皆晏待之以都司官主晏其正副使及从人供具各有差
　　○筑浙江杭州府缘江堤岸先是浙江都司布政司言杭州府汤镇方家塘边江堤岸为风潮冲激沦于江者几四百步延袤四十余步沉溺民居及田地四十七顷宜改筑以杆潮汐  上以农务方殷命秋成后为之至是始筑云
　　○上谓六科给事中曰宦寺服食所需皆朝廷给之岂得复有私行近有皇城内畜养鸡雅糜费食米今四方蝗旱之后民尚艰食朕日夜为忧此辈坐享高梁不识生民艰难而暴殄天物不恤论其一日养牲之费当饥民一家之食朕已禁戢之矣尔等识之自今敢有复尔必罪不宥
