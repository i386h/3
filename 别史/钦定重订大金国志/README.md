<!-- { "loadSidebar": true } -->
　　钦定四库全书　　　　　史部四
　　钦定重订大金国志目录　　别史类
　　卷首
　　大金初兴本末
　　金九帝年谱
　　卷一
　　太祖武元皇帝上
　　卷二
　　太祖武元皇帝下
　　卷三
　　太宗文烈皇帝一
　　卷四
　　太宗文烈皇帝二
　　卷五
　　太宗文烈皇帝三
　　卷六
　　太宗文烈皇帝四
　　卷七
　　太宗文烈皇帝五
　　卷八
　　太宗文烈皇帝六
　　卷九
　　熈宗孝成皇帝一
　　卷十
　　熈宗孝成皇帝二
　　卷十一
　　熈宗孝成皇帝三
　　卷十二
　　熈宗孝成皇帝四
　　卷十三
　　海陵王上
　　卷十四
　　海陵王中
　　卷十五
　　海陵王下
　　卷十六
　　世宗皇帝上
　　卷十七
　　世宗皇帝中
　　卷十八
　　世宗皇帝下
　　卷十九
　　章宗皇帝上
　　卷二十
　　章宗皇帝中
　　卷二十一
　　章宗皇帝下
　　卷二十二
　　东海郡侯上
　　卷二十三
　　东海郡侯下
　　卷二十四
　　宣宗皇帝上
　　卷二十五
　　宣宗皇帝下
　　卷二十六
　　义宗皇帝
　　卷二十七
　　开国功臣
　　尼雅满　固绅　斡里雅布　富勒呼　乌珠尼楚赫　乌绅　罗索　逹兰　萨里罕
　　鄂勒欢　乌兰思谋　韩常
　　卷二十八
　　文学翰苑上
　　宇文虚中　蔡松年　蔡珪　髙士谈　马定国　施宜生　郝俣　李晏　王寂　刘昂杨云翼　史肃　萧贡　李遹　冯延登　梁持胜　冯璧　韩玉
　　卷二十九
　　文学翰苑下
　　王若虚　麻九畴　髙廷玉　张万公　董师中　胥鼎　张行中　路仲显　耶律履　王予可　李献甫　党懐英　赵秉文　周昂
　　卷三十
　　楚国张邦昌录
　　卷三十一
　　齐国刘豫录
　　卷三十二
　　立楚齐国册文　　检视宋国库藏
　　取去宋国印宝　　宗族随二帝北迁
　　卷三十三
　　天文　地理　燕京制度　汴京制度
　　陵庙制度　　仪卫
　　卷三十四
　　旗帜　　车繖　　服色　　千官品列
　　卷三十五
　　杂色仪制　诰敕　除授　天防皇统科举天徳科举
　　卷三十六
　　皂　浮图　道教　科条　赦宥　屯田田猎　兵制
　　卷三十七
　　两国往来誓书
　　卷三十八
　　京府州军
　　卷三十九
　　初兴风土　男女冠服　婚姻　饮食
　　卷四十
　　许奉使行程录
　　卷四十一
　　译改国语解【附】
　　【臣】等谨案
　　钦定重订大金国志四十一卷旧本题宋宇文懋昭撰前有端平元年进书表一通自署淮西归正人改授承事郎工部架阁而不详其里贯表中有偷生淮浦少读父书等语亦不知其父何人也书中取金太祖至哀宗一百十七年事迹裒集彚次凡纪二十六卷开国功臣传一卷文学翰苑传二卷杂录三卷杂载制度七卷许亢宗奉使行程録一卷似是采録诸书排比而成所称义宗即哀宗金史谓息州行省所上諡而此则云金遗臣所上与史颇不合又懋昭既降宋即当以宋为内词乃书中分注宗年又直书康王出质及列北迁宗族于献俘殊为失体故钱曽读书敏求记甞称为无礼于君之甚者然其可疑之处尚不止此详悉检勘纰漏甚多如进书表题端平元年正月十五日攷金亾即在是月十日相距仅五日岂遽能成书进献又纪录蔡州破事如是之详于情理颇不可信又端平正当理宗时而此书大书宋宁宗太子不得立立其侄为理宗于潜邸废立略无忌讳又生而称諡舛缪显然又懋昭以金人归宋乃于两国俱直斥其号而独称元兵为大军又称元为大朝转似出自元人之辞尤不可解又开国功臣传仅寥寥数语而文学翰苑传多至三十二人騐其文皆全录元好问中州集小传而略加删削考好问撰此书时在金亾
　　之后原序甚明懋昭更不应预袭其文凡此皆疑窦之极大者其他如爱王作乱等事亦多轻信伪书宂杂失次恐己经后人窜乱非复懋昭原本故抵牾若此今恭依
　　圣明指示改定契丹国志义例逐一订定俾合扵史法焉乾隆四十九年十一月恭校上总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀








　　钦定四库全书
　　钦定重订大金国志卷首
　　大金初兴本末
　　金国本名珠噜凖畨语舌音讹为女真或曰鲁尔锦避契丹兴宗名又曰女直渤海之别族也或曰三韩辰之后姓那氏唐贞观中靺鞨来中国始闻女真之名世居混同江之东长白山下其山乃鸭绿水源南邻髙丽北接室韦西界渤海特哩东濒海三国志所谓挹娄【按原书作抱娄考三国志作挹娄金史地理志东京路沈州有挹娄县即挹娄故地今改正】元魏所谓勿吉唐所谓黑水靺鞨者今其地也其属分六部有黑水部今之女直其水掬之则色微黑契丹目为混同江深可二十余丈狭处可六七十步濶者至百步居江之南者谓之熟女直以其服属契丹也江之北为生女直亦臣于契丹后有部长受宣命为首领号太师契丹自賔州混同江北八十里建寨以守又云契丹乗唐衰兴北方吞诸番三十六女直在其中契丹恐女直为患诱豪右数千家处之辽阳之南而着籍焉分其势使不得与本国通谓之哈斯罕自咸州东北分界入宫口至粟末江中间所居之女直咸州兵马司与其国往来无禁谓之辉发【按通考云辉发者非熟女直亦非生女直之谓】极逺边而野居者谓之黄头女直又居粟末江之北宁江州之东地方千余里戸十余万无大君长亦无国名止是族帐散居山谷间自推豪杰为部长小者千戸大者数千戸葢七十二部落之一也僻处契丹东北隅臣属一百余年世袭节度使兄弟相传周而复始或又云其初部长本新罗人号完顔氏完顔犹汉言王也女直妻之以女生二子其长即呼兰也【按金史世纪金始祖本髙丽人此与通考言金之初本新罗人葢新罗之地并入髙丽故或云髙丽或云新罗其实一也但世纪言始祖至景祖呼兰已六世此书言其初部长生二子长即呼兰与史不合】自此传三人至杨格太师以至阿古逹以其国产金及有金水源故称大金
　　金九帝年谱
　　太祖武元皇帝【元名阿古逹改名旻杨格太师子○按金史世纪景祖九子景祖崩子和里布继之为世祖世祖崩弟富尔逊继之为肃宗肃宗崩弟杨格继之为穆宗穆宗崩兄子乌雅舒继之为康宗康宗崩太祖继之康宗与太祖皆世祖之子此书以太祖为杨格太师之子与史不同通考云富尔逊长子曰乌雅舒次曰阿古逹次曰乌竒迈又以康宗太祖太宗并为肃宗之子是当时传闻不一故纪载各异要当以史为确】以乙未嵗即皇帝位国号大金建元收国丁酉改元天辅至癸卯天辅七年【按金史太祖纪太祖初即皇帝位建元收国尽二年止改元天辅尽七年止其歳为癸卯当宋宣和五年辽保大三年从此溯而上之则天辅元年为丁酉收国元年为乙未其嵗为宋政和五年辽天庆五年以宋史宋元通鉴续纲日考之皆合原书谓太祖以天辅元年始即皇帝位又以癸卯为天辅六年又以天辅六年当辽保大四年舛非一今改正】五月乙丑崩【按金史太祖之崩实以天辅七年八月戊申而宋史及契丹国志皆书于五月葢太祖以是夏在军中得疾必有误传其已崩者故宋人因而书之懋昭虽本金人葢由未见国史故亦仍传闻之误】在位九年【按原书作在位六年今核实改正】
　　太宗文烈皇帝【元名乌竒迈改名晟太祖之弟】癸卯即位改元天会【至】甲寅天会十二年冬崩【按太宗实以天会十三年正月己巳崩金史本纪及宋史通鉴纲目所书皆同独此书谓崩于十二年之冬辨详大宗纪中】在位一十二年【天会元年即天辅七年实在位一十一年】
　　熈宗孝成皇帝【元名和里玛改名亶太祖嫡孙徽宗宗峻之子○按宗峻原作宗浚据金史改正】甲寅即位仍称天会戊午改元天眷辛酉改元皇统至己巳皇统九年十二月丁巳被弑在位十六年【除天会十二年上属太宗实在位十五年】
　　海陵炀王【元名贝勒改名亮太祖孙辽王宗干之子○按金史本纪海陵名都古噜讷此云名贝勒与史不同又按海陵父名宗干原书作宗翰乃尼雅满名非海陵父名也今改正又按此云辽王宗干海陵纪云宋王考金史宗干封梁宋国王海陵立追尊为帝庙号徳宗世宗时削帝号封为皇伯太师辽王海陵纪所书乃生时封国此所书乃世宗改封国号也】己巳弑熈宗自立改元天徳癸酉改元贞元丙子改元正隆至辛巳正隆六年十一月乙未为诸将弑于州洲镇龟山寺在位一十三年【天徳元年即皇统九年实在位一十二年】
　　世宗圣明皇帝【元名褒改名雍太祖孙睿宗宗辅之子○按纲目世宗初名褒即位后改名雍岳珂程史亦有葛王褒之称皆与此书合而金史但言本讳乌禄葢其疎畧耳】辛巳十月丙午为国人所立即位于东京【按原书云自立于会宁考海陵无道世宗为人心所归遂即大位虽非传授之常然其得国实正纲目书云金人立曹国公乌禄为帝颇合春秋书卫人立晋之义若书以自立则与篡立者何以异又考金史本纪世宗为东京畱守其即位实在东京辽阳府通鉴纲目所书皆同若会宁府乃上京非东京也今并改正】至己酉大定二十九年正月癸巳崩【按原书谓世宗以大定二十九年余二日癸巳崩当宋光宗绍熈元年是年为庚戌考金史本纪世宗之崩实以己酉大定二十九年正月癸巳当宋孝宗淳熈十六年乃二十八年余二日也今改正】在位二十九年【大定元年即正隆六年实在位二十八年】
　　章宗皇帝【讳璟世宗之孙显宗允恭嫡子】己酉即位明年庚戍改元明昌丙辰改元承安辛酉改元泰和至戊辰泰和八年十一月丙辰崩在位一十九年
　　东海郡侯【讳允济世宗第七子○按宣宗立降帝为东海郡侯贞祐四年追复卫王諡曰绍金史称卫绍王】戊辰即位明年己巳改元大安【按元书云己巳大安元年即位考金史本纪卫绍王以泰和八年十一月即位明年己巳改元大安今改正】壬申改元崇庆【按原书作重庆考金史本纪作崇庆又金史五行志及刘祁归潜志并云卫王初即位改元大安继改崇庆又改至宁人谓三元大崇至矣俄而有呼沙呼之变是当作崇庆无疑今改正】癸酉改至宁八月癸巳为赫舎哩执中【即呼沙呼】所废寻遣内侍李监成【按金史作李思中】弑帝在位五年
　　宣宗皇帝【讳珣世宗之孙显宗允恭长子】癸酉即位改元贞祐丁丑改元兴定壬午改元元光至癸未元光二年十二月庚寅崩【按原书云癸末改元元光甲申元光二年十月崩考金史宣宗贞祐尽四年兴定尽五年元光尽二年元光二年十二月崩是年为癸未原书兴定尽六年元光尽二年是歳为甲申宣宗崩下侵义宗一年又以十二月为十月并属舛误今改正】在位十一年【贞祐元年即至宁元年实在位十年○按原书云在位一十二年实在位一十一年今核实改正】
