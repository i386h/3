<!-- { "loadSidebar": true } -->
　　义宗皇帝【讳守绪宣宗第三子○按金史帝自继于幽兰轩末帝承麟率羣臣入哭諡曰哀宗故金史本纪作哀宗此书作义宗谓帝感愤奋发哀不足以尽之故天下士大夫皆号为义宗】癸未即位明年甲申改元正大壬辰春改元开兴【按原书云甲申元光二年冬即位乙酉改正大壬辰春改开兴葢懋昭误以兴定纪元尽于六年故元光二年为甲申下侵义宗一年而正大尽七年考金史兴定实尽五年正大实尽八年今改正】夏又改天兴癸巳天兴二年正月蒙古兵围汴帝奔归徳府六月絶粮奔蔡州【按原书云癸巳归徳府絶粮六月奔蔡州考义宗自汴奔归徳又自归徳奔蔡州原书但言归徳絶粮奔蔡州殊为疎漏今补正】八月蒙古兵【按原书蒙古兵并作大兵考懋昭本金人后归于宋进书时为端平元年下距宋亾尚四十年而乃祢元师为大兵此必经元人改窜元至世祖始改国号金亾时犹称蒙古今改正以从其实】与宋兵攻蔡甲午天兴三年正月己酉禅位于总帅承麟闭閤自缢在位十一年金亡【按原书云除即位之冬不计外实在位一十年考义宗以癸未即位甲申改元正大尽八年止又改天兴至三年甲午嵗而亡实在位十一年不当又除去一年也今刚正】
　　金九帝起太祖收国元年乙未尽义宗天兴三年甲午计一百二十年【按原书不计太祖收国二年又以太祖天辅止六年断自戊戌年起讫于天兴甲午止一百十七年考金史起太祖收国乙未尽哀宗天兴甲午实一百二十年今改正】












　　钦定重订大金国志卷首
　　钦定四库全书
　　钦定重订大金国志卷一
　　纪年
　　太祖武元皇帝上
　　太祖武元皇帝元名阿古逹后改名旻杨格太师之长子也【按金史太祖乃世祖和里布之第二子】其先堪布五世至呼兰【按金史自始祖堪布至景祖呼兰已六世此云五世者不数始祖一世也】世为部长袭节度使呼兰生三子长曰和里布次曰富尔逊季曰杨格【按金史景祖呼兰生九子而继立者三人此云呼兰生三子葢传闻而不得其详耳】杨格生三子长曰阿古逹次曰乌竒迈又次曰萨哈即尼雅满父也【按金史太祖阿古逹太宗乌竒迈皆世祖之子萨哈景祖长子和卓之子此并以为穆宗杨格之子舛误殊甚】金人至杨格太师始雄诸部
　　初契丹国舅帐萧嘉哩聚众为盗潜奔女直因命杨格图之杨格迁延数月独斩嘉哩遣阿古逹献首级余悉畱不遣契丹不得已反进其父子官自是隂懐异志力农积粟练兵牧马多市金玉以赂契丹权贵如此十余年末有以发也辽天祚帝初立之年杨格卒太祖袭位【按辽史天祚帝干统元年生女直阿古逹袭节度使契丹国志干统元年女直节度使杨格卒子阿古逹立皆与此书所载同考金史穆宗卒康宗袭位是嵗为辽干统五年癸未康宗立十一年卒太祖袭位是嵗为辽天庆三年癸巳然癸未实干统之三年金史作五年传写之误也此书及辽史契丹国志脱去康宗一代又以太祖袭位在干统元年上侵一十三年皆与金史不合当以金史为正通鉴纲目于政和三年言阿古逹袭位正据金史也】太祖生于辽咸雍四年戊申初在娠时骨重异常将生河水为沸野兽尽嘷及生若有光照其室部落咸异之既长臂垂过膝身长八尺状貌雄伟沈毅寡言笑而有大志弓力过絶于人尝至其部落有意欲谋害之者太祖觉之奋剑杀数人而去追者不敢当既立承杨格富庶之余兵强马壮加以辽帝天祚掊剥是嗜上下荒淫其相李严萧奉先辈庸琐贪婪太祖益有异志【甲午】太祖之十三年【按金史太祖以癸巳年袭位甲午乃即位之次年也此书以太祖袭位在干统元年故以是年为十三年】春苏源奚卜苏布库率其部落内附共七千余戸始取辽宁江州【按原书作宁江府考金辽二史皆作宁江州今改正】先是五国之东接大海出名鹰来自海东者谓之海东青小而俊健能擒鹅鹜辽人酷爱之求之女直女直苦之又沿边诸帅邀求赂遗无虚日辽天祚帝如混同江钓鱼时疑太祖欲杀之萧奉先谏止太祖知其意始谋起兵于是用尼雅满固绅等为谋主尼楚赫伊里罗索栋摩为元帅攻混同江之东名宁江州天祚射鹿庆州秋山遣海州刺史髙仙夀来攻为我师所败失宁江州天祚再以萧嗣先帅奚契丹五千人屯出河店临白江与宁江州对垒我师潜渡混同江掩击之嗣先兵溃又获甲马四千天祚两败后谓奉先不知兵召张相张琳付兵十万使来攻计人戸家产钱每三百【按原书脱此五字文义不备据契丹国志补正】贯备一军富人有出一二百军者琳等非经济才统驭无法器甲聴从人便往往以枪刀氊甲充数弓弩铁甲百无一二于是分四路并进独涞流河路一军深入遇我兵交锋稍却走还其壁都统鄂尔多者【按原书作干里雅布葢鄂尔多向音讹为干离朶干里雅布向音讹为干离不而朶又讹为不也今据契丹国志改正】以为汉军已遁即领契丹兵弃营而奔汉兵尚三万余推武朝彦为都统再与我师战遂大败余三路闻之各退保其城悉为我师攻破
　　是嵗宋徽宗政和四年辽天祚帝天庆四年【按原书于每年下分注宋辽年号考宋虽尝称臣于金然靖康以前实为敌国隆兴以后又正敌国之礼概用分注已乖史例至金本属于辽而乃分注辽年尤为乖谬且此书主纪金事邻国之年亦无事逐年详系致伤冗杂今于宋辽年号皆改系于嵗终又自是年初见之后但载其改元首载余俱从畧】
　　【乙未】收国元年春正月壬申朔羣臣奉上尊号是日即皇帝位国号大金改元收国【按原书书太祖即帝位于戊戍嵗不载收国年号又范成大揽辔录云金自太祖始有天辅之称今四十八年矣四十八年以前乃选造以足之重熈四年清宁咸雍大康大安各十年盛昌六年干通十年大庆四年收国二年以接于天辅似可与此书相证但敌国之言务相诬毁不可为据今依金史为正】
　　夏五月北方有光烛天【按金史五行志收国元年上在宁江州有光正圆自空而坠】大星出殷殷如雷声【按此事金史天文志不书】
　　六月括宁江州一路金银粟帛尽数以往民间有隐者斩丁夫强壮集得万余人勒归军前
　　是年生红芍药花北方以为瑞女直多白芍药花皆野生絶无红者好事之家采其芽为菜以麫煎之凡待賔斋素则用之其味脆美可以乆畱金人珍甚不肯妄设遇大賔至缕切数丝寘楪中以为异品
　　冬十二月败辽师于混同江并渤海辽阳等五十四州先是天祚亲率番汉兵十余万出长春路命萧奉先为都统耶律章努副之以精兵二万为先锋余分五部北出骆驼口车骑亘百里别以步骑三万人命萧呼图克柴谊将之南出宁江州赍数月粮期必灭女直帝以刀剺面仰天大哭谓诸部落曰不若杀我以降诸人皆拜曰事至此当誓死一战乃与天祚遇乗其未阵三面击之天祚大败退保长春我师乗胜遂并渤海辽阳五十四州
　　【丙申】收国二年春正月升固绅为正都统尼雅满为左副都统鄂和为右副都统
　　是年北方寒甚裂肤堕指多有死者北方苦寒故多衣皮虽得一鼠亦褫皮藏去妇人以羔皮帽为饰直十数千不敌三大羊之价【按此句文意当是言羔皮之贵不字疑衍】不贵貂鼠以其见日及火则剥落无色也
　　夏取辽渤海军
　　先是渤海人髙永昌杀其东京畱守萧保先自称大渤海国皇帝据辽东五十余州辽帝遣其宰相张琳讨之至沈州我师来援渤海琳败绩辽帝乃以燕王淳为都元帅仍募辽东人号怨军者二万以行淳至干州武朝彦等谋杀淳不克复召淳还遣萧徳恭耶律伊都等屯田为备既而我师破渤海军斩髙永昌其众散为盗所至掳掠而辽不能制
　　【丁酉】天辅元年【按原书以戊戌嵗为天辅元年今据金史改正】冬宋遣其使马政来约夹攻诸国【按原书于丁酉年不载事实而书马政来使于戊戌嵗之春今据金史移正】先是宋建隆以来女直自本国之苏州泛海至登州卖马故道犹存去夏有汉儿髙药师者泛海至宋具言女直攻辽事宋因遣马政同药师讲买马旧好由海道入苏州至帝所居安札川涞流河见马政问宋遣使之由政对以贵朝在建隆时讲好已乆今闻贵朝攻取辽国五十余城欲与贵朝复通前好共行吊伐帝与尼雅满共议数日遂质登州小校六人遣渤海人李善庆生熟女直二人赍国书并北珠生金貂革人参松子为质
　　【戊戌】天辅二年春辽燕王淳之师溃于徽州新咸懿豪卫五州皆降【按原书云经新懿濠卫五州皆降考契丹国志云金兵入新州节度使王从辅开门降金人焚掠而去所经咸懿濠卫四州皆降辽无经州所经乃谓金师经过原书以为州名舛讹殊甚又契丹国志自新州之外别数咸懿濠卫为四州原书不数咸州亦为脱漏今并改正】
　　是春辽燕王淳将讨怨军而我师适至淳遇于徽州未阵而溃退保长泊鱼务于是我师入新州大掠而去所经咸懿濠卫四州皆降
　　以辽东防人杨朴为谋主
　　杨朴者辽东铁州人也本渤海大族少第进士累官校书郎髙永昌叛时来防甚用事【按原书此下云阿古逹始称皇帝建元天辅以王为姓以旻为名国号大金葢是年杨朴説帝求辽封册故此书以为称帝始于是年以金史考之太祖即帝位改元实在乙未嵗至是己四年矣又金国姓完顔金史可以征信此云以王为姓亦属缪妄今并删去】朴劝帝遣人诣辽帝求封册辽帝付南北面大臣议遂遣使备衮冕之服册帝为东懐国皇帝帝召朴等观验以仪物不纯用天子之制大怒欲斩其使诸臣为谢乃解尚人笞百余寻放还邀令称大金皇帝兄不然则提兵取上京辽帝恶闻女直事萧奉先揣其意不以闻明年上京破和议遂格
　　契丹志云杨朴陈説太祖曰自古英雄开国受禅先求大国封册八月太祖遣人诣天祚求封册其事有十徽号大圣大明皇帝一也国号大金【按金史收国元年已建国号曰金此又云国号大金者葢前此虽建国号而辽人信使往来必尚以女直称之故此要以称大金皇帝耳】二也玉辂三也衮冕四也玉刻御前之宝五也以弟兄通问六也生辰正旦遣使七也嵗输银绢二十五万疋两分南宋嵗币之半八也割辽东长春两路九也送还女直照苏阿古齐大王十也天祚付羣臣等议萧奉先大喜以为自此无患差静江军节度使萧锡林等备天子衮冕玉册金印车赂法驾之属册立太祖为东懐国至圣至明皇帝十二月使至杨朴以仪物不全用天子之制又东懐国乃小邦懐其徳之义仍无册为兄之文太祖大怒叱出来使欲腰斩之尼雅满诸人为谢乃解人笞百余次年三月遣萧锡林等回云册文骂我我都不晓徽号国号玉辂御宝我都有之须称我大金皇帝兄能从我今秋可至军前不然则提兵取上京矣天祚恶闻女直事萧奉先揣其意皆不以闻迁延乆之闻上京已破和议遂寝后天祚虽复请和皆不报
