<!-- { "loadSidebar": true } -->
　　十二月追諡九代祖堪布为景元皇帝号始祖八代祖名额鲁为徳皇帝七代祖名雅哈为安皇帝六代祖名苏赫为定昭皇帝号献祖五代祖名舒噜为成襄皇帝号昭祖曾祖太师名呼兰为惠桓【按原书脱桓字据金史补正】皇帝号景祖祖太师名杨格为孝平皇帝号穆宗【按金史太祖父为世祖和里布与穆宗杨格为兄弟世祖父为景祖呼兰自始祖至景祖六世自太祖上溯始祖为八代祖此以杨格为太祖之祖故上溯始祖为九代不独与金史不合亦与前言太祖为杨格太师之子者自相抵牾但此书所载金先代世系舛讹非一姑仍原文而辨正之云】妃后皆追加諡号【按金史金自始祖以下追上諡号在天防十四年此书于天辅二年与史不合又金史景祖卒和里布继之天会追諡圣肃皇帝庙号世祖太祖之父也世祖卒富尔逊继之天会追諡穆宪皇帝皇统四年增谥肃宗明睿穆宪皇帝肃宗卒穆宗杨格继之肃宗穆宗皆太祖之叔父也穆宗卒乌雅舒继之天会追諡恭简皇帝皇统四年增諡康宗献敬恭简皇帝太祖之兄也此书以穆宗直继景祖以太祖直继穆宗脱去世祖肃宗康宗三代故于其諡皆不载今据金史补识于此】　是嵗宋徽宗重和元年
　　【己亥】天辅三年春北方有赤色大三四围长二三丈索索如树西方有火五团下行十余丈皆不至地而灭【按此条见契丹国志金史天文志不书】
　　二月遣李善庆等通使于宋
　　善庆至宋宋相蔡京童贯见之谕以夹攻取燕之意善庆等唯唯居十余日宋遣赵有开马政赍诏及礼物与善庆等渡海来聘止用诏书有开行至登州而死会谍者言金已受东懐皇帝之封乃诏政勿行止差平海军校呼庆持登州牒送善庆等归国呼庆至军前帝及尼雅满等责以中辍且云登州不当行谍留半年始遣之临行语之曰跨海求好非吾家事吾已获大辽数路其他可以俯拾汝归见皇帝果欲结好请早示国书若仍用诏决难从也
　　诏册富察氏为皇后【按金史后妃传太祖嫡后唐古氏次室费摩氏此云立富察氏为皇后与史不合】
　　知枢密院内相杨朴建议以为陛下肇登大宝混一封疆应天顺人奄宅天命而六宫未备殊失四方观覩欲乞备日册命正后妃之位帝从之诏册富察氏为皇后畨汉羣臣称庆先是女直骤兴之初未具六宫之典仅有贤妃淑妃自余姬侍并称娘子而已平辽所得中原士女艳色尽掠而北后性俭素不好华饰躬御缦缯而已【按原书此下书云冬取辽上京考辽史金取上京在天庆十年当金太祖天辅四年此书上文云明年上京破与辽史正合又于是年冬书取上京实为抵牾今据辽史移正】
　　是嵗宋徽宗宣和元年
　　【庚子】天辅四年春正月肇州之始兴隆州之利涉地震陷死数千人【按是年地震金史五行志不书】
　　始定朝仪建典章
　　知枢宻院杨朴建言惟我国家兴自遐荒朝仪典章犹有所未备以中朝言之威仪侍卫尊无二上诸亲从诸王部族尊贵者驰驱戎行虽不可尽贵【疑当作责】其自畨汉羣臣以下皆宜致敬尽礼合定朝仪建典章使上下尊卑粗有定序帝从之
　　宋遣其使赵良嗣来
　　先是我使同呼庆持国书至宋宋因遣良嗣来通好犹以买马为名其实约夹攻辽国取燕云旧地也第面约不赍国书
　　夏四月取辽上京
　　时三路出师攻辽上京至夏间赵良嗣等在青牛山追及帝遂从至上京观攻城不旋踵而破
　　宋使赵良嗣许嵗币取燕京地持国书归宋
　　良嗣之来使也大概议夹攻辽国使金取中京宋取燕京帝许之嵗币初许三十万而卒许与契丹旧数良嗣曰燕京一带则并西京是也帝亦许之遂以手劄付良嗣约以本国兵自平地松林趋古北口南朝兵自白沟夹攻不然则难依也已许约仍遣使偕至宋止作新罗人朝宋者国书畧曰大金皇帝谨致书于大宋皇帝阙下葢缘素昧未致礼容酌以权宜交驰信使今赵良嗣来言燕京本是汉地若许复旧愿将自来与契丹银绢转交本国虽无国信谅不妄言若将来贵朝不为夹攻即不能依已许为定具形敝幅冀谅鄙悰
　　马政持宋国书回使于金
　　宋国书畧曰大宋皇帝谨致书于大金皇帝逺承信介特示函书致罚契丹逖闻欣慰确示同心之好共图问罪之师诚意不渝义当如约已差童贯勒兵相应彼此兵不得过闗嵗币依与契丹旧数仍约毋聴契丹讲和
　　时春正月赵良嗣来使帝令从军每行数十里辄鸣角吹笛鞭马疾驰比明行二百五十里所攻城不旋踵而破七月回至阙畱饮食数日令契丹呉王妃歌舞饮防谓良嗣曰此契丹儿妇令作奴婢遂使人欢时国中议论不决以宋朝欲还山前山后地意皆狐疑且以山前山后北朝得之而雄若是我灭契丹彼自币帛奉我尼雅满云宋朝四面皆被边若无兵力安能立国强大如此亦未可轻之当且为良图少畱使人帝遂将宋使马扩逺行射猎戊辰帝坐一虎皮椅纵骑打围尝曰此吾国中最乐事也既还令诸臣具饮食迎邀南使夹攻之始谋此



　　钦定重订大金国志卷一
　　钦定四库全书
　　钦定重订大金国志卷二
　　纪年
　　太祖武元皇帝下
　　【辛丑】天辅五年春三月始于渤海辽阳等州置筦库时嵗课稍重商人疑惑但一切所办于所在官塲他不恤也
　　是春日有眚忽青黑无光其中汹汹而动若鉟金而涌沸状日旁青黑正如水波周回旋转将暮而稍止【按此条见契丹国志金史天文志不书】
　　夏四月韩州千戸皮乌绅帅其众谋入漠北以叛伏诛五月遣使乌赫埒等如宋留宋三月余始持宋国书归乃命乌竒迈等悉师渡辽趋中京
　　乌赫埒等至宋宋诏司业权邦彦内侍童师礼馆之未几师礼传防邦彦曰大辽已知金人海上往还难以复如前议谕金使令归邦彦惊曰如此则失其欢心曲在朝廷矣师礼入奏复传防候童贯回议之二使畱宋国凡三月余方遣人送归宋国书只付我使带回不复更遣使者后乌赫埒等自海上归帝得书意宋朝絶之乃命弟国相贝勒乌竒迈并尼雅满固绅等悉师度辽而西用辽降人伊都为先锋趋中京
　　是嵗辽天祚帝保大元年
　　【壬寅】天辅六年春正月知枢宻院内相杨朴权知行宫畱守事
　　先是帝出征固绅畱守既而有中京之行召固绅共谋葢固绅在诸臣中最有智谋者也朴为人慷慨有大志多智善谋建国之初诸事草创朝仪制度皆出其手
　　三月取辽中京辽燕王淳背天祚帝而自立
　　中京奚国也既取中京遂引兵至松亭闗似与宋朝有各不相闗之意乃止引兵由其西而过辽帝震惊率骑兵五千奔云中畱宰相张琳李处温与燕王耶律淳守燕天祚至云中遂取马三千匹奔入夹山初淳守燕二十年得人心天祚既奔夹山李处温与其弟处能及子奭都统萧干等挟怨军谋立淳乃率燕京数万人劝进淳即位改怨军为常胜军自号天锡皇帝改元建福降天祚为湘隂王淳主燕云平上中京辽西六路而沙汉以北诸畨部天祚主之犹称保大二年辽国自此分矣我兵追至云中萧札拉降复进追天祚几及凡行帐辎金宝货及其幼女尽俘获之
　　夏五月帝用杨朴议始合祭天地于南北郊及禘享太庙颁赐畨汉羣臣以下有差【按金史礼志金之郊祀本于其俗有拜天之礼太宗即位乃告祀天地设位为祭此于天辅六年书合祀天地于南北郊与礼志不合】
　　宋师与辽人遇战失利六月退保雄州未几耶律淳死萧干与逹实林牙立其妻萧氏为太后改元徳兴时宋童贯为宣徽使蔡攸副之同复燕云遣赵良嗣遗书开谕燕王淳使纳土大畧云呉越钱俶西蜀孟昶等归朝世世子孙不失富贵况辽之与宋欢好百年诚能举国内附恩数有加茍执迷失机恐有彭宠之祸淳得书斩其使又令董厐儿遣人説易州土豪史成献城复执送燕京斩之宋种思道辛庆宗总东西路军至白沟意谓燕人有箪食之迎及进至兰沟甸乃为辽逹实林牙所袭而败既而淳益师二万人渡白沟挑战宋师遇之又北后燕王死于六月间国人立萧太后
　　秋八月帝追袭辽帝于望国崖【按原书脱望字考契丹国志作旺国崖金史地理志抚州有旺国崖而此书后文皆作望国崖葢旺望乃语音之讹转也】擒其都统萧规辽帝脱身逃去及夏国引兵数万袭天徳军帝遣偏师七千击破之于是乗胜遂因秋成并边牧马休兵屯奉圣州之东
　　九月遣贝勒乌勒希髙庆裔等使于宋定夹攻嵗币之议宋仍遣赵良嗣来
　　初宋朝回书附我使还不更遣使者国中疑宋有谋兼又未尝先报师期以故辄自进兵取中京且移军泉泊袭破辽帝行帐既占云中府山后州县忽闻宋童贯举兵帝乃与羣臣议恐爽约自我或南朝径取燕京则嵗赂不可得遂专遣使来乌勒希等奏曰始闻贵朝遣童贯举大兵不报本国故遣臣来聘馆伴赵良嗣答曰闻贵国进取西京亦并未见报今令童贯举兵正所以践夹攻之约彼此不报不必较也由是宋徽宗待乌勒希等甚厚赐予不赀至辍御茗调膏赐之引登明堂入龙徳宫蕃衍宅籞别馆离宫无所不至礼过契丹数倍而庆裔渤海人桀黠知书虽外为恭顺称藩颂徳而屑屑求故例不已乌勒希等又诣王黼第计事面授回书畧曰所有汉地及夹攻并如昔议庆裔曰夹攻一段且莫是候本国兵来否良嗣曰纵本朝乗胜下燕亦与已许嵗币初不必计先后也乃遣良嗣报使马扩副之
　　冬十月宋师再举辽髙鳯郭药师以易涿二州降时萧后管常胜军郭药师闻宋师忽自燕来进攻涿州药师以为燕京已破乃召所部曰天祚失国女政不纲宋天子重兵压境此男儿取金印之时也于是万口响应因监军萧余庆遣使奉表降宋未几髙鳯亦以易州归宋
　　宋师刘延庆郭药师等自雄州趋新城刘光世杨可世【按原书脱世字据宋史补】自安肃军出易州遂会于涿州时兵众五十万驻卢沟河攻燕京萧后宻遣人召卢沟河四军驰骑自南门入殊死战宋师皆败绩【按卢沟河四军萧干所将之军汪谋夏录云干统契丹渤海奚汉儿四军号四军大王】
　　十一月遣使使于宋议割燕山地
　　初宋与我约但求石晋故地初不思平营滦三州乃刘仁恭以遗契丹故我国不肯割至是宋赵良嗣马扩见帝于奉圣州帝令弟国相富勒结与计事富勒结以往嵗不遣报使今嵗遣报失期为言且云今更不论原约特与燕京六州二十四县六州者但谓蓟景檀顺涿易也良嗣答以两朝皆以信义为主原约山后山前十七州今乃如此信义安在辨论数四帝卒不许于是以国书付良嗣等使与我使皆至宋仍畱马扩于军前未几赵良嗣送我使还且求营平滦三州
　　十二月童贯宻遣其客王瓌谒帝具言贯兵已压燕境乞如约夹攻帝遣瓌先归遂三道进兵
　　尼雅满趋南暗口逹兰驸马趋北牛口帝亲趋居庸闗分三路入燕
　　萧后既败刘延庆乃献捷于帝奉表称藩请和帝不许自妫儒二州进兵抵居庸闗辽人弃闗走
　　时马扩随军行帝谓扩曰契丹疆土我得十九矣止此燕京数州之地畱与汝家我以大军三面掩之令汝家俯拾乃犹不能取耶初闻南军到燕我心亦喜纵汝家令取之我亦将敛兵归国近却闻刘庆延一夜烧营而遁何乃至此耶似此防师有何诛责扩答云兵折将死将折兵死刘延庆果败虽贵亦诛帝曰若不行法何以使人一两日到闗汝观我家用兵有走者否
　　我兵破居庸萧后奔归夹山天祚杀之辽相左企弓等迎降
