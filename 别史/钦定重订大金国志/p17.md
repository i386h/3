<!-- { "loadSidebar": true } -->
　　始置交钞库
　　时以铜少造钞引一贯二贯三贯四贯五贯十贯六等谓之大钞一百二百三百五伯七伯五等谓之小钞与钱并用以七年为限纳旧易新诸路置官库受之每贯工墨钱十五文公私便焉
　　夏六月宁江州献瑞桃其大异常一本而连实者三羣臣称贺
　　宁江州去冷山百七十里地苦寒多草木如桃李之类皆成围至八月则倒置地中封土数尺覆其枝干季春出之厚培其根否则冻死瑞桃之献岂其偶然符兆耶
　　京兆府凤翔同华大旱民饥诏开仓赈防【按是年大旱金史五行志不书】
　　诏以数州年谷不登百姓横罹艰毒聴人出闗就食遣使者造籍分遣去留仍令所在开仓赈防
　　冬十月诏所在州郡徒流之囚特与释禁战争之际令其先锋自効
　　帝纳其诸从姊妹于宫
　　夀宁县主实库干里雅布之女也静乐县主布拉及锡纳乌珠之女也锡古尔额尔衮之女也混同县君苏哷和卓及其妹伊都额鲁之女也皆帝之从姊妹郕国夫人富勒呼之女孙帝之侄也张定安妻鼐喇古太后大氏之兄嫂也博勒和齐克升格之妹也皆有夫者帝悉无所忌耻召与之淫分属诸妃位下苏哷和卓最得幸每召必亲候廊下立久则坐于锡古膝上凡宫人在外有夫者初犹分番出入后乃尽遣其夫徃防宁不聴出外每幸妇人必奏乐撤帏或妃嫔列坐辄率意淫乱使共观之常于卧内遍设地衣倮逐为戏
　　【乙亥】贞元三年是年帝隂有南征之志乃谋迁都汴京先遣参知政事冯长宁【按通鉴纲目皆作完顔长宁】为留守经画修大内未防大火焚之宫室皆尽帝大怒降长宁为庶人寻杖之死于是迁都之计稍缓
　　冬宋相秦桧死
　　尼雅满南来时桧在中司以抗议请存赵氏为尼雅满所执而去天下髙之然尼雅满亦自喜其为人置之军中试之以事间语以利害而桧终始言南自南北自北且说若许其着手时只依旧规模分别其后南人贫薄独桧温实一朝资以金帛伪云挈舟走涟水军家属婢妾完备无恙及至宋果得权大用其后宋使洪皓归自漠北与桧语及北事因曰忆实讷否别时托寄声桧色变而罢葢桧在达兰军中时达兰围楚州久不下使桧草檄谕降有实讷者在军知状故桧闻此言而怒也顺昌之败我欲捐燕以南弃之而桧亟班师岳飞至东京止四十五里而桧亟召回终于诛剪罢逐一时名将不遗余力初尼雅满誓书必令宋不得妄易首相葢为桧地也桧再専国政凡十有八年而后死





　　钦定重订大金国志卷十三
<史部,别史类,钦定重订大金国志>
　　钦定四库全书
　　钦定重订大金国志春十四
　　纪年
　　海陵王中
　　【丙子】正隆元年【是年犹仍贞元之号至冬改元正隆】春二月令富勒敦为左都监帅兵经畧屯田于和勒端城林牙之子乌里防骑数百人出入沙子军屯富勒敦遣使与语遂退
　　沙子者葢不毛之地皆平沙广漠风起扬尘至不能辨色或平地顷刻尘髙数丈絶无水源人多渴死和勒端城去上京三千余里辽国既亡林牙达实亦降达实小名林牙犹翰林学士也达实与尼雅满双陆争道尼雅满心欲杀之而口不言达实既归帐即弃其妻携五子宵遁诘旦尼雅满怪其日髙不起使召之其妻曰昨夕以酒忤大人畏罪而窜询其所之不以告尼雅满大怒令以其妻配部落之最贱者其妻不肯屈强逼之极口嫚骂遂射杀之达实深入沙漠立天祚之子梁王为帝而相之【按辽梁王之立达实未尝与其事梁王亦未尝随达实西行已于太宗纪内辨正】乌里者达实之子大金遣伊都至其地不能平因为屯田之策以困之
　　冬复修汴京大内遣左丞相领行台尚书省督其事【按左丞相即张浩此实正　隆三年事而复出于此】且用梁汉臣为提举官号大使于是横征暴役以务速成
　　诏略曰朕祗奉上元君临万国属从朔地爰出幽都犹局蹐于一隅未光宅于中土顾理道所在有因有循权变所生有革有化大梁天下之都防隂阳之正中朕惟变通之数其可违乎徃嵗卜宅相土宜建新都将命不防烬于一炬第川原秀丽卉物繁滋朕夙有志焉虽则劬劳其究安宅凢大内规模一仍旧贯可大新营构乘时葺理是时提举大内者梁大使即向来弑熈宗之兴国奴乃宋内侍为大金所掠者也
　　【丁丑】正隆二年春正月宴羣臣于大安殿
　　时诸王皆会独宿王不乐帝曰成吾事者皆卿等力卿何独不乐耶宿王曰臣与陛下同乳而生【按宿王与海陵同乳是海陵母弟也考金史宗干五子长曰充代王右丞相皇统九年薨次即海陵次曰兖大尉领三省事天徳四年薨次曰襄海陵母弟也为辅国上将军卒天徳二年追封卫王次曰衮西京留守贞元元年被杀是海陵兄弟四人母弟一人无封宿王者亦无及正隆时者此所言与史不合】今天下民心未服白沟河南中原诸城徃徃皆汉人握其重柄如李成孔彦舟郦琼靳赛王善徐斌等五十万正军此当治之帝曰此朕之事汝治其他天时稍舒且可乐饮饮酣梁汉臣请曰今河北河东河西三路河道皆通可以积粮草于汴京乃是要冲臣闻宋招揽贤才练兵训将其意常在中原必有大忧愿陛下丰仓廪备器械练兵马乃太平之治也且汴京重地可以镇服南边帝从之喜曰梁大使可谓贤人也
　　夏诏以河南州郡营造有劳新邦百姓宜在优恤遣使者观察风俗赈恤困乏仍令各修水田通渠灌溉冬制战阵之法十有余条因大傩耀兵有飞龙腾蛇吼虎鱼丽之变以示威武
　　【戊寅】正隆三年夏五月帝御薰风殿命吏部尚书李通翰林直学士萧亷召对
　　帝曰朕夜梦至上帝所殿中人语如婴儿少顷有青衣持宣授天策上将令征宋国朕受命出上马见鬼兵无数朕发一矢射之众皆诺而应既觉声犹在耳即遣人至廐中视其乘马其汗如水取箭数之亦亡其一此异梦也岂非天假手于朕令取江南乎通等皆贺帝戒勿泄于外
　　秋八月帝御正隆殿召吏部尚书李通宣徽使敬嗣晖翰林承防翟永固直学士韩汝嘉四人谋欲迁都汴京为南侵之地
　　通嗣晖皆言此正合天意帝喜永固汝嘉曰燕京未成帑藏已虗民力未苏岂可又营汴邑江南通好嵗币无缺遽兴征伐亦恐师出无名帝怒曰非汝所知挥之使去于是惶惧以为不免既而帝怒稍息明日通嗣晖并除执政【按桯史云明日通为右丞嗣晖为叅知政事】而永固请老帝许之【按此上二条并见桯史所载视此加详而以上条为丁丑年事此条为戊寅年事又以上条薰风殿为武徳殿此条正隆殿为薰风殿又云余读张棣正隆事迹转考它记而得其详熊克中与小史误以薰风之事合于武徳据此则岳珂所考当为可信此书以二事并系于正隆三年戊寅其失正与熊克同尔】
　　冬制私家不得隠藏纬候图防违者抵罪
　　诏平辽宋所得古器年深嵗久多为妖变悉命毁之【己邜】正隆四年春二月宋遣礼部侍郎孙道夫来使道夫归宋具言金帝以闗陜买马非约恐有渝盟之意
　　宋遣秘书少监沈介国子司业黄中先后来使【按金史交聘表宋每年两遣使于金一贺正旦一贺生辰考宋史孙道夫传以礼部侍郎为贺正旦使此条分注云介贺正旦则介乃道夫之副也此既书宋遣孙道夫又书宋遣沈介葢误以一事之使副分为两使尔】
　　介为贺正旦中为贺生辰使事既毕先后回宋中具言我国治汴宫役夫万计此必欲迁都以见迫不可不早为计时讲和日久宋帝闻之矍然曰恐但为离宫也中曰臣见其所营悉备恐不止为离宫若南徙居汴则壮士徤马不数日可至淮上唯陛下深图之于是左右相皆不悦顾诘中曰沈少监之归属耳不闻此言公安得独为此言也
　　梁汉臣献策于帝曰汴京重地镇服南边一也令诸州军置造器甲咸使精备二也粮食不缺三也创制巨船驯习水卒支备海道四也召募义士使为先锋五也帝喜其言
　　由是再营汴京令左丞张浩叅知政事敬嗣晖董其役【按正隆元年云复修汴京大内以左丞相领行台尚书督其事此又云再修汴京令左丞张浩参知政事敬嗣晖董其事考金史海陵纪贞元三年以右丞相张浩为左丞相正隆三年诏左丞相张浩参知政事敬嗣晖营建南京宫室葢此书元年三年所书实即一事而误分为二而前则举其官而失其人此则又误以左丞相为左丞尔】集诸路夫匠大兴宫室极其侈靡将迁都焉
　　秋九月修造方殷其谋始露南宋疑之乃遣枢密王纶等来使
　　纶等回南言邻国恭顺和好无他时帝再役诸路夫匠造诸军器于燕京令右丞李通董之又令户部尚书苏保衡侍郎韩锡造战船于潞河夫匠死者甚众
　　冬十月诏揭榜戒约诸路禁妄传起军事
　　宋太后韦氏殂贺允中来使报哀也
　　允中奉韦后留遗物来使至汴京就馆宴日用常例赐花时帝有南伐意用宋叛将孔彦舟押宴允中曰使人之来致太母遗物国有大丧乐且不忍闻况戴花乎伴使怒谓将杀之允中曰主人无暴事固有体吾年余七十当死节以自誓彦舟解曰两国通好参政勿动心也揖允中坐命左右捧花侍侧而已允中使还言必败盟亟宜为备
　　十二月遣使施宜生使于宋耶律翼副之
　　宜生宋人也坐范汝为事逺窜遂奔刘豫豫废复为金用至是以翰林侍读充贺正旦使张焘馆伴宜生素闻其名畏慕之一见顾翼曰是使南朝不拜诏者也宜生闽人焘以首丘桑梓语之宜生敬焘颇漏其情焘密奏之
　　【庚辰】正隆五年春二月遣左宣徽使大懐忠礼部侍郎诺延温都尔堪徃吊宋太后韦氏丧就行祭礼宋遣同知枢密院事叶义问为报谢使
　　时义问之来见国中已自聚兵有南征意及回密奏为备
　　夏五月遣使徃宋贺天中节宋工部侍郎黄中充馆伴又充送伴使
　　中还又言北境日缮兵不休且其重兵皆屯中州宜有以待之
　　翰林学士祈宣上封事諌止兵役帝怒杀之【按金史本纪云太医使祈宰上疏谏伐宋杀之葢即此事而官与名皆与此不同】
　　略曰民为邦本本固邦宁今北有造兵器之烦南有修大内之扰百姓久苦转输不胜疲愿陛下权罢其一俟一成而再计之兼来嵗害气在晋不利行师望陛下以天下为心社稷为念曲从臣请上怒令执而戮之宣神色自若曰臣年七十死固足矣但恐陛下将来不及臣耳语未竟左右以刃刺其额遂杀之
　　诛楚王徳王泽王用梁汉臣之譛也
　　时帝决意南迁汴京兵衅将起楚王谓徳王泽王曰梁大使之言上辄行之其将奈何今从所请必使农夫失业织女不蚕租税俱乏人民怨望败之兆也梁大使闻之譛于帝谓其有异志帝曰此三匹夫欲谋反耶遂召和尚枝童及宿王谓曰汝等为我将兵速讨三王既而三人皆到帝曰三子召术人论事欲谋反乎三王应曰论者乃国之安危而已帝怒曰欲谋杀我耶令左右赐死宿王曰不可陛下登位之时亲王十人今已推出七人矣若令天下闻之将谓陛下有不从谏之称帝怒拂袖而起遂斩三王【按此事不晃于金史所谓楚王徳王泽王者考之金史表传当时亦无其人】
　　帝聚兵将南征令户部尚书梁球兵部尚书萧徳温先计女直契丹奚家三部之众不限丁数悉签起之凢二十四万壮者为正军弱者为伊勒希副之类为一十二万又中原汉儿与渤海军总一十七路惟中都路造军器河南路修汴京免签外其一十五路每路一万通为二十七万效唐制分二十七军军数已定遂以百户为穆昆千户为明安万户为统军其统军则有副诸军悉令番汉相兼无独用一色人
