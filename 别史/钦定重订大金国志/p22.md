<!-- { "loadSidebar": true } -->
　　允蹈世宗第六子也于属为叔先是太子允恭既薨允蹈次长当立枢密院张克已以宫僚私意賛立太孙然允蹈性寛厚母亦赵氏【按章宗母图克坦氏而此书妄以为赵氏则其言允蹈母亦赵氏者葢亦妄耳】逺避恩宠中外无党世宗称其局量诸武将谓其有外家风不甚附之太孙既立每见之有愧色是时帝日久酣饮外间奏章不许通京师謡言云东欲行西欲飞中间一路亦垂垂我醉不醉知不知完顔髙完顔志同见人心危疑且闻帝尝憾之密谋立郑王而郑王实不知也【按金史允蹈传郭谏言郑王相貌非常又崔温焉太初私论防记王信其説隂结内传郑雨儿伺帝此言完顔髙完顔志同谋立王而王不知与史不合】其妹夫唐古布拉【按金史作布拉覩】兄察为统军与髙等相得防于菩提寺髙泣谓察曰皇帝昏惑不能君道公可与弟同达意于郑王王必许之由是谋议渐广髙从兄中山守志同弟志宁为从中起内侍俞三徳素恶江渊髙密结之伺帝动静为应防唐古家二奴以资易马与张卫为布拉所逐且送大兴府鞭之唐古婢春英先与张通布拉不知也一日婢立于看位见张从外来隔窻呼之与语告以驸马与众谋立郑王二奴诣大兴告变大兴尹萧宗裔送二奴各囚一所责状言之皆同遂密奏帝时帝与郑宸妃张媫妤皆醉卧未兴申漏六刻江渊以水沃面徐告其故夜遣东队主李白曜西队主张飞龙御前将军完顔赫徳分兵擒捕置狱防同馆狱成郑王允蹈及驸马都尉唐古布拉同母妹新兴公主荣安公主并赐死【按金史允蹈传但言泽国公主长乐赐死又传云允蹈妹韩国公主适河南统军使布萨揆欲取其军为助与妹泽国公主长乐谋使驸马都尉布拉覩先请婚于揆以观其意揆拒却其婚使者不敢复言韩国泽国葢即新兴荣安之进封但揆既拒絶布拉则韩国不当并诛史言为允】同逆夷三族其诛郑王诏书云天下一家讵可窥于神器公族三宥卒莫逭乎常刑非忘根本骨肉之情葢为宗社安危之计亦由凉徳有失睦亲乃于间嵗之中连致逆谋之起恩以义掩至于重典之亟行天髙聴卑殆非此心之得已兴言及此惋叹奚穷
　　是时帝淫佚自用聴谗多疑既诛允蹈又黥其伯允中于平阳【按金史镐王允中以明昌六年赐死未尝言其被黥】
　　【甲寅】明昌五年春正月大通节度使爱王大辨据五国城以叛
　　大辨郑王允蹈之子也初允蹈三子大辨居长年十六明断果决封遂宁郡王明昌初迁封爱王大辨间常説其父曰太孙既立大人处嫌疑之地宜思避祸不如乞外镇可以自安允蹈不从然东宫党【按章宗既即位则其故宫臣安可复称东宫党】以其性寛厚不疑且太妃与允蹈母为姊妹每相慈爱故张克已等独以大辨为疑方大辨之生也其母萧氏梦一人骑马持刀自南而至称云南绍兴主遣来觉而与其姑言之及生赵氏捧之而泣曰汝自南来耶尤钟爱抚育世宗以其母死俾在赵贵人处年十二始遣出防蒙古累冦边大臣议遣亲王统兵镇抚大辨乃请行世宗以其年弱不许完顔赤曰爱王虽年少然志气明决度必可任遂遣之至镇大得诸夷之心及允蹈之诛也其奴樵夫者急遣人徃报爱王使为备越三日以密诏令五国副都统耶律康孙杀之既至康孙与其腹心完顔天应谋天应得密诏许诺径携以入示爱王垂泪言曰四大王已死郎君当若何爱王曰公欲见杀我无可奈何天应曰天应受大王父子大恩今日主上所为非人理不可坐受戮辱盍思为救国雪耻计爱王起拜曰惟公命翌日严备延康孙入徐谓曰有诏见杀耶康孙知事泄哀泣祈出都典客古巴桑曰无此事大王且劝中大使酒康孙垂泪饮之急上马至驿而死次日爱王为父发哀内外诸门悉皆严备调发上国兵七万为守城计三路提防万俟兀驰驿奏爱王叛国
　　帝遣东安王瑜将河北兵五万武定王瑶将燕兵五万讨爱王国兵败绩
　　瑜等至桑干州遇爱王将古巴桑与战河北兵大败瑜仅以身免
　　三月大起河东陜西路签军一十五万上京路签军五万命东安王瑜完顔进等分路攻讨约防于五国城爱王闻大兵至忧惧不知所出掌书记何大雅説爱王曰主上以君讨臣今兹之来势头甚重万一战而不防后将谁继不若求援于鞑靼【按原书作大朝懋昭金人而后归于宋此书进于端平元年下距宋亡尚四十年而书中称元曰大朝称元帅曰大军称元将曰大将元使曰天使葢必经元人改窜耳元至世祖至元八年始改国号至元以前尚号防古又是书于大安三年云鞑靼至是改称大蒙古国则是书自大安三年以前当称鞑靼大安三年以后当称蒙古今悉改正以从其实且以别内外之辞云】爱王许诺遣大雅徃聘约以子雄为质破国之后军储金帛惟其所取许之
　　夏五月完顔进等击败古巴桑于东堙津和寳努筑垒北狐口邀夺进粮帝又遣萧繖努等伏兵破杀之进等兵至东堙津古巴桑战败退保五楼城进追至城下因围守之爱王遣亲将和寳努当北狐口两山之间筑城堡坚守不动粮车至輙为所夺进军乏食天时方暑率皆饥困二十七日帝遣完顔宗庆徃攻寳努垒以通运路内枢密王渐固争谓宗庆轻鋭无谋用之必败事宗庆亦不欲行乃遣萧繖努李用辰徃繖努将至北狐口天渐明大雾四起遣上国兵四千人藏伏北狐之下以粮车自东路上鸣鼓张旗运夫呼啸和寳努出兵袭之胜负未定伏兵倐起夺其城植旗于上和寳努兵顾见之皆惊溃寳努自杀运路遂通
　　何大雅求援鞑靼兵至五楼完顔进等与战败绩时爱王见势急其妻兄乌勒沁与子雄守城自徃北地至平天漠而大雅将兵已至爱王大喜以手指天乃下马与鞑靼首将稽首相见奉献金寳十车首将喜曰大王无虑待郎与战【北人言我为郎也】兵将至五楼进等与战北人秃体火挝以入以一当百进兵大败乘胜袭逐至和龙东津【按爱王之事不见于史如此书所言则丧师失地其为变故不少何以金史纪传殊无一语及之又考元史本纪元太祖六年始兴师伐金当金卫绍王大安三年章宗之时虽已称帝然尚未叛金太祖本纪云初帝贡嵗币于金金主使卫王允济受贡于静州帝见允济不为礼允济嗣位欲俟帝再入贡害之帝知之遂与金絶元圣武视征记云金承相完顔襄帅兵逐叛者北走上闻之率兵自鄂诺河追讨金主授帝为察罕图噜完顔襄为丞相正当明昌时也则章宗时元未伐金明矣此书所言爱王兴师又言元师助爱王伐金大举深入大书不一书皆妄言尔】
　　六月宋孝宗殂嗣帝光宗卧疾犹未能出就内中成服秋七月宋光宗禅位于皇太子是为宁宗遣使郑湜来告登位范仲壬副之
　　【乙邜】明昌六年自爱王之叛师旅大丧帝颇忧之太后亦劝帝勤国事江渊等每以欢言解之曰兵师虽败死亡无多郑宸妃执杯劝帝遂歌解愁曲且曰用兵胜败亦是常事外间人喜祸欲皇帝成疾帝喜复纵饮达旦以是为常
　　宸妃者故南宋华原郡王居中之曽孙女也在世宗晚年甚嬖之江渊及内侍江从一李琏侍上宴因言昭仪善舞帝见而喜令渊纳之集庆宫晨夕徃焉帝时或酣醉日昃不果视朝三省黄案委令裁决昭仪或坐膝上批诏内降慧黠便媚善能诙谐渊等各献珍寳服玩以相固结太后以为言帝令改姓郑氏号宸妃【按章宗之宠妃为李元妃所称李师儿者也防此书则妃本郑居中之曽孙至是改还原姓故是书于此后皆称郑宸妃此説虽不见于金史或史文疎畧亦未可知但史云李氏以监户女子入宫归潜志云李氏家因罪没入宫为奴婢属监户李氏少给事太后章宗见而悦之则是李师儿第出于防贱而已而此书乃云曽为世宗所宠加章宗以聚麀之丑其为诬蔑大矣泰和南征宋人传檄有经童作相监女为妃之语若果章宗纳其父妾檄中断无不言则此书之妄可知又章宗虽非令辟然史言其尚有志于治而此书诋訾不遗余力意懋昭必不得志于明昌泰和之世故归南以后遂肆其诬妄如此钱曽以为无礼于其君之尤者非遇言矣】
　　是嵗宋宁宗庆元元年
　　【丙辰】承安元年内侍御江渊恃宠擅权完顔伟上疏切諌渊讽御史台劾黜之
　　时江渊用事太后与帝皆信之渊公受赂遗除拜生杀皆出其口或以事故不入则机务填塞不即报下张克已等朝夕其门夏人入冦河东陜西丧师连年渊皆不即以闻完顔伟上疏諌在都堂慷慨谓右諌议郑遂良曰太宗皇帝与忠献王忠烈王百战以有天下忠烈王临终以夏人防古为忧遗奏极切今乃内外偷安恶闻敌患独不闻耶律赵氏将亡之时乎渊闻而恶之讽东台御史劾其罪除名为民徙居代州伟乃忠烈王乌珠之次子也年已六十性耿介习兵事伟既贬中外愓息【按金史太后崩于明昌二年乌珠子二人皆为海陵所杀此所言与史皆不合】
　　【丁巳】承安二年时天下大旱山东及泽潞间冦盗屯结有至万余人者乃遣龙虎将军张天翼统兵讨之军装不给兵士怨詈江渊弟为监军使奏乞资赏不能得及潞州连败于贼天翼死焉
　　先是枢密院奏遣右统军完顔髙副统军完顔志同讨之凢七万人给钱五千军装悉令自制髙见枢密谢世虚言军士怨詈恐不堪用翼日奏事帝曰髙等欲以此相恐慑耶二人皆罢别遣龙虎将军张天翼江渊仍奏遣其弟副都知省事江源监其军秘监田迈奏曰宦者监军唐之政赵氏常用之河东之战忠献王尼雅满椎鼓大呼童贯以走太祖起自龙朔太宗讨定两河皆用功亲总军今忽变更旧制士心亦离不聴诘旦早朝迈坐于待漏院渊扬马过骂之曰痴南虏敢言我家兄弟耶迈遂求出知郑州渊怒其抵抗遂移潞州监督军粮欲以乏军兴之罪令其弟害之迈哀祈于左仆射完顔守贞守贞言于渊遂寝新命至十二月丙寅天翼源辞行至防同馆源闻所调之兵怨语籍籍惧为已害归白其兄乞免行天翼因其惧令奏诸朝求添赐以结军心有防从之然有司视为文具支给灭裂至安肃军天翼惧变连奏乞厚加资赏有防令河东运司支辨及潞州与贼连战皆败天翼战死冦势遂张溃兵皆聚天井闗潞守张清臣不知为计急奏求援
　　【戊午】承安三年春帝幸蓬莱院饮宴内侍都知江渊与焉时所陈玉器及诸玩好盈前其篆识多南宋宣和物帝恻然动色宸妃解之曰作者未必用用者未必作南帝但作此以为陛下用耳宸妃尝与帝同辇过御龙桥见石白如雪归而爱之白国主于苏山辇至筑岩洞于芳华阁凡用工二万人牛马七百乘道路相望防是冬赏菊于东明园帝登其阁见屏间画宣和艮岳问内侍余琬曰此底甚处琬曰赵家宣和帝运东南花石筑艮岳致亡国败家先帝命图之以为戒宸妃怒曰宣和之亡不縁此事乃是用童贯梁师成耳葢讥琬也顾见江渊又谓曰我嫌余琬来破壊我事却又忘了都知渊合手谢时朝政多秕名器混滥吏部尚书余渊明奏言旬日之间斜封补官凡二百人乞行追汰奏入不省起居郎兼谏院穆良器上疏谏贬濮州同知













　　钦定重订大金国志卷十九
<史部,别史类,钦定重订大金国志>
　　钦定四库全书
　　钦定重订大金国志卷二十
　　纪年
　　章宗皇帝中
　　【己未】承安四年春二月诏建太学于京城之南总为屋七十有五区西序置古今文籍秘省新所赐书东序置三代鼎彛爼豆敦盘尊罍及春秋释奠合用祭器于是行礼于辟雍祀先师孔子召郡国学生通一经以上者居之公卿以下子孙并入学受业每季临观课其优劣学徒甚盛诸生献诗颂文赋者四百人
