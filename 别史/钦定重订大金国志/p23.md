<!-- { "loadSidebar": true } -->
　　帝博学工诗曽于云龙川泰和殿赏牡丹咏诗时五月初也诗云洛阳谷雨红千叶岭上朱明玉一枝地力发生虽有异天工造物本无私
　　先是显宗亦嗜酒【疑当作诗】曽于世宗朝右相石琚生日赐一诗云黄阁今姚宋青宫旧绮园绣絺归里社冠葢尽都门善训懐师席深仁寄夀尊所期河润余福被元元又次髙骈风筝韵云心与寥寥太古通手随轻籁入天风山长水濶寻无处声在乱云空碧中皆得诗人风骚之防也
　　秋九月太后赵氏崩【按章宗母仁懿皇后图克坦氏明昌二年崩此云太后赵氏又书太后之崩于承安四年与史抵牾之甚】
　　太后寝疾时帝入问起居宸妃亦至后曰我有一心愿未遂宸妃能成我意乎我家三四百口为王所杀丛冢在和龙我欲创一寺在彼以追荐冥福嵗时奠享我不敢费公钱我自有钱七万可以办汝但説与皇帝要时省得我死暝目矣越旬太后崩宸妃以其遗留分与中外姻亲及诸赵女之在京逺近者以手诏下和龙府【按辽之黄龙府金时为隆州利渉军金初无和龙府也】起大明寺造九级浮图遣太后殿内侍侯衍徃监造务极壮丽且度僧三万人施以度牒时征行调发民方厌苦有度僧之命逺近奔赴遂及五万人于寺边建八寺以处之右諌议胡列璧諌不省【按章宗太后为图克坦克氏此书以为赵氏又谓太后欲为赵氏创寺荐福皆妄言耳】
　　时国兵屡败爱王据和龙以北凡国家始兴之地皆失之帝见兵革未巳心亦忧之宸妃及诸御女多劝以酒尝乗小马命宫人携酒肴鼓乐徧趋池馆意之所悦必留饮至夜尝一日谓鲁王琚曰蹈叔父子如此效者必多人多劝我莫与汝等语琚泣曰兄弟不信尚谁信耶周公诛管叔蔡叔封康叔岂可以一槩疑之由是诸王皆缄黙
　　【庚申】承安五年遣秘书监虞世奕説爱王以世袭王封竟不得要约而还
　　自爱王叛后北兵连年深入加以荒旱所在盗发故遣世奕説爱王而爱王不从
　　鞑靼军深入至斯波川驻兵十日以俟河氷合和龙帅完顔大康集兵御之于东津
　　鞑靼军长驱而前爱王之兵在后大康令人椎氷伐柴薪烧川燎于岸刳木为舟中积炽炭氷不能合北军在对岸爱王兵与之合自君子津济
　　十二月丁酉鞑靼军陷上都城己酉陷和龙取东滦平三州【按原书上都作大都滦作滦考金史地理志金无大都亦无东州滦州据后言防宁陷失平滦破壊则大都当作上都泺当作滦今改正但此所言本妄其于京州之误葢尚为小失耳】
　　余崇义遣人持重赂説防古袭草地鞑靼军闻之始退师
　　时大康兵溃其子根在城中与同知章去疾极力守城鞑靼军攻之凡十七日大城陷去疾退守子城北军拆民屋为层楼用牛车挽桥梁石装炮当之者糜碎二十九日和龙又陷遂取东滦平三州余崇义遣枢密官属邱好古载金玉美女自山后出珠敦逾大漠渉东韩白龙城使于防古防古闻使至甚喜好古因説之袭草地可以大获防古从之三月防古攻北部败其众于骨邱追袭余兵径至杨格城鞑靼军闻之始惧急回师然大兴以北千里萧条耕桑俱废加以旱暵民不聊生
　　宋遣户部尚书郎中赵善义来贺生辰未防又遣都官郎中吴旰为孝宗太上后崩告哀使
　　善义还至雍邱因与国人争下车子处忽谓之曰尔方为北国所扰何暇与我交争莫待要南朝起兵夹攻耶其下共调防之伴使乃不争翼日伴使谓善义曰昨日国信尚书所言某等归上头莫须奏过否善义惶恐以醉为辞且谢之事闻赵善义遂坐奉使生事免官
　　吴旰之使也赵善义未还国中以奉使骤来疑侦国中事故旰至盱眙未即约隂遣人至临安伺之得其实而归乃遣使来迓旰入境与善义遇于涂两使分道而过各不相闻但私以片纸徃来而已
　　秋宋光宗殂
　　【辛酉】泰和元年羣牧使耶律徳夀叛聚兵数万以扬威为大帅帝拜十一骑为元帅赫舍哩善乐为招讨使将兵三十万以击之诛徳夀扬威遂追其余众至草地凡六十日而归【按十一骑之义未详疑有讹脱】
　　冬浚界壕
　　深广三丈东接髙丽西达夏境列屯戌兵数千里防其复至
　　是嵗宋宁宗嘉泰元年
　　【壬戌】泰和二年五月帝大宴于西凉观
　　鄂王资起白帝曰天时人事不顺如此日已晡恐劳圣躬请驾兴帝曰方与诸王公乐饮何劳耶资泣曰国兵屡败边地萧条两河盗起北兵虽退差凉复来岂是乐饮时也帝曰我尝谓与公等相见偏説挠人心懐事资遂请退不许且曰王欲饮酖耶侍郎李西华前曰资是忧国然言之非时不足加罪帝曰卿等常自为一党以非我耶自是多以暑热不视朝日夕与宸妃及诸内侍为长夜饮
　　诏大兴府择民间女子十三嵗以上有姿色黠慧者选三百人进入禁中教为酒令及勅习市肆歌劝酒大兴尹完顔天穆奏称天旱正属祈祷索女恐招怨詈且非敬天修徳之事翼日有防降秩罢知耀州
　　【癸亥】泰和三年时宸妃嬖幸用事军中奏报悉令宸妃裁决宸妃见有急切多屏不奏间有少防则以示帝且喜且笑防宁陷失平滦破壊帝皆不知也一日谢世云完顔世卿奏言之帝始骇然顾问内侍直李汝回曰汝辈更不説耶汝回曰章疏在宸妃处臣等何由得见世卿曰太宗讨赵氏之罪凡携其三千口来今日乱国家皆是其女此防妖也世云曰乱匪降自天生自妇人妇有长舌维厉之阶信哉
　　【甲子】泰和四年春三月中天以北其色殷红如血【按此事金史五行志不书】司天官奏曰十年后主天下大乱帝怒曰如此全盛岂十年能乱之乎
　　夏六月爱王发疾卒其子三大王雄立鞑靼将共戍其国且约以进兵雄以持父丧辞鞑靼将怒遣其掌文官顔飞责让之
　　初爱王定约以国家初起之地及故辽封疆自沟内以北归之于北沟南则为已有累嵗结谋用兵爱王无分毫得也至是使来贡之雄畏惧而从
　　冬十二月雄父爱王于冷山遂从鞑靼进兵【按郝经陵川集青城行云最苦爱王两家族二十余年不曾出朝朝防数到堂前每向官司永□肉男哥女妹自夫妇腼面相看寃更酷葢以章宗伤残骨肉爱王一家皆遭禁闭而其后金后妃赴元师于青城故言此以着天道好还之意此书乃言爱王子三大王雄尝与元师伐金则是爱王之子女初未囚系而借师以破金其寃亦少雪矣岂必待青城之事乎此可以知其妄也】







　　钦定重订大金国志卷二十
　　钦定四库全书
　　钦定重订大金国志卷二十一
　　纪年
　　章宗皇帝下
　　【乙丑】泰和五年春正月鞑靼军至北陜口进次桑干完顔天穆天与皆力战死之
　　完顔天穆将兵五万人与鞑靼军战于北陜口自辰至酉我兵疲惫敌益添生兵我兵不敌天穆率麾下在前殊死战及暮胜负未决天寒甚鞑靼军举火弥漫山谷诘朝万众压垒矢石如雨天穆命以刀车卫之随开随合日晚皆饥渴兵遂溃天穆伤甚左右欲载以马舆先奔天穆曰不可吾曽大父为开国功臣吾为子孙不能救国之败何面目见宗庙乎奋剑大呼疮裂而死鞑靼军进至桑干完顔天与闻其兄死愤甚持兵御之于旧坪望见有虎皮防马居中者直前以槊刺之不胜而死乌富呼乌兰徳木収众天都山兵不甚败
　　二月鞑靼军退既出境三日平州始有警报乌富呼自平朔引兵昼夜行至平州而大队已去
　　三月鞑靼军陷末波城出白道败统军兵杀二戍将及千户和勒博和
　　夏四月鞑靼军自飞狐道回河东岚代州皆震
　　五月秘书监起居舍人韩伯献奏称敌人以生啗为粮难于野战请于敌人经由险要之地筑城坚守乃遣使督兵筑古北口东陉二城
　　伯献上言敌国之军生啗为粮战阵之间不患饥渴则战有余力我兵与角力不暇则饥渴交迫易至疲惫以此较之野战非所长臣乞于幽燕以北及敌人经由之地控扼险要不必与战则其势自沮兼牛马槖駞之类并皆収牧置之城内彼无所掠则将自食其所有余崇义亦然之遣使者督兵筑城时嵗饥耕猎皆废河北河南山东之民贫悴饥疫无力以耕冦盗蜂起沿边及辽西悉为北军攻陷至此又遣调筑城役及老弱妇女京畿之民素不习劳大兴府及上京路帅守皆出榜劝谕谓敌若深入则民皆不保与其死于干戈之惨曷若劳苦于城郭之间由是民始遣队伍就役至八月末筑古北口东陉二城葢楼橹未备而游骑骎骎来矣
　　冬十一月北军分两道一自白檀一自靡陂奏至帝集羣臣议之乃以徐王律明为统兵监军我师败绩秘省及诸省官皆请迁都以避难聂希古正色曰此策之下者未可议徐王律明兖王天骥曰兵已逺来请自前徃议之翼日以律明为河东道统兵监军律明至军率众凿沟引白沟及白檀河以自固鞑靼军至水傍睥睨越三日风紧雪飞及晓氷厚五尺余兵悉渡乃以炬火镕氷撤垒屋竹木茅等尽烧于氷上其众腾跃我兵大败律明等仅以身免夜入秦长城防国中遣窦永固来援律明天骥令依山入城且报庆州令坚守北军闻西夏之警乃回师
　　是嵗宋宁宗开禧元年
　　【丙寅】泰和六年春正月诏求直言权叅政富察乌噜条陈备敌六事诏付省院详酌施行
　　夏四月南宋遣镇江都统制陈孝广取泗州又取虹县统制许进取新息县孙成取褒信县王大节为江州都统引兵取蔡州不克而溃
　　帝得汴京留守完顔童奏晨起谓大臣曰南兵敢来可谓我国无人知枢密院余崇义曰陛下有天下之全岂偏方可比但近年不务勤俭天灾流行民穷国困南兵亦宜来但此不足虑只恐秋冬之间北兵必将复动西夏窥陜四国皆惊为可忧耳帝曰君勿他言我问南方事宜急图之
　　自隆兴甲申南宋与我再和逮开禧丙寅凡四十三年是年五月丙戍宋宁宗内批北金世仇有稽报复爰遵先志决策讨除宜颁诏防明示海内翌日下北伐之诏
　　五月遣平章事布萨揆为宣抚使驻开封
　　宋镇江都统戚拱遣人结涟水县弓手李全焚我涟水县【按宋史本纪戚拱取涟水县乃上年事】皇甫斌引兵攻我唐州败焉池州副都统郭倬马军司李汝翼防兵攻我宿州亦败倬等还至蕲县我兵围之倬执马军司统制田俊迈以与我师乃得免【按原书不言田俊迈据通鉴纲目补】
　　六月宋李爽以建康都统侵夀州败绩田琳【按宋史作田彬】以建康副都统取夀春府
　　宋叛臣吴曦遣其客姚淮源来献闗外四州之地求封为蜀王帝赐以金印诏封为蜀王
　　冬十一月起民兵于河南十七万入淮十万入荆襄又起河北十万戎居庸闗及韩水大鸡川以防北边内外骚动民聚为盗始益众矣
　　我师自清河口渡淮宋守将郭超失利遂进围楚州偏师趋枣阳军又围庐州守将田琳拒我师八日围解又围和州取信阳军围襄阳府又取随州【按原书误作遂州据宋史改正】宋守将遁州人具香花迎拜敛兵不杀遂之徳安攻真州于是濠州安丰及并边储戍皆为我兵所取又取西和州
