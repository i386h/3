<!-- { "loadSidebar": true } -->
　　未至咸州一里许有幕屋数间供帐皆备州守出迎礼如制就坐乐作有腰鼓芦管笛琵琶方响筝笙箜篌大鼓拍板曲词与南朝一同酒五行乐作迎归馆次日早有中使抚问别一使赐酒果一使赐宴赴州宅就坐乐作酒九行食品杂进名曰茶饭金国每赐宴必贵臣押伴是日押伴贵臣陪酒輙大言説金国之强控百万无敌于天下使长折之曰宋有天下二百年幅员三万里劲兵数百万岂为弱耶某衔命逺来贺大金皇帝登寳位大金皇帝止令太尉来伴行人酒食何尝令大言以相罔也辞气俱厉押伴者气慑使长许亢宗饶之乐平人以才被选为人醖借似不能言者临事敢发如此金人壮之
　　第二十九程　自咸州九十里至同州
　　自咸州四十里至肃州又五十里至同州离咸州即北行平地沃壤居民所在皆成聚落新稼殆遍地宜穄黍东望大山金人云此新罗山山内深逺无路可行其间出人参白附子深处与髙丽接界山下至州行路可三十里
　　第三十程　自同州四十里至信州
　　回程锡宴于此
　　第三十一程　自信州九十里至布哩贝勒寨
　　第三十二程　自布哩贝勒寨四十里至黄龙府辽太祖初攻渤海射黄龙于此地即建为州府是日州守迎迓如仪有中使抚问赐酒果锡宴一如咸州制自此东行
　　第三十三程　自黄龙府六十里至托色贝勒寨府为契丹东寨当契丹强盛时擒获异国人则迁徙散处于此南有渤海北有特哩吐浑东南有髙丽靺鞨东有女直室韦北有乌舍西北有契丹回纥党项西南有奚故此地杂诸国俗凡聚会处诸国人语言不通则各为汉语以证方能辨之
　　第三十四程　自托色九十里至玛齐喇贝勒寨道傍有契丹旧益州賔州皆空城
　　第三十五程　自玛齐喇一百里至科尔戬寨
　　离玛齐喇行六十里即古乌舍寨寨枕混同江湄其源来自广漠之北逺不可究自此南流五百里接髙丽鸭緑江入海【按混同江即活同几河源出黒山之西麓其山乃长白之支峰也其下流至查匪噶山之北与黒龙江合此云混同江源出广漠之北葢误以黒龙江之源为混同江之源耳又混同江在长白山之北下流入黒龙江东北流至别夹阿山西南而入海鸭绿江出长白山之南西南流至朝鲜界而入海此云混同江　南流接髙丽鸭緑江入海亦误】江面濶可半里许寨前髙岸有栁树沿路设行人幕次于下金人尤师李靖居于是靖累使宋朝此排中顿由是饮食精细絶佳时当仲夏借树隂俯瞰长江颷风拂面槃薄少顷殊忘鞍马之劳过江四十里宿科尔戬寨
　　第三十六程　自科尔戬寨九十里至济古尔贝勒寨自科尔戬寨东行五里即有溃堰断堑自北而南莫知逺近界隔甚明乃契丹昔与女直两国地界也八十里直至来流河行终日无寸木地不产泉人携水以行岂天以限两国也来流河濶三十余丈以船渡又五里至济古尔寨自北以东散处原隰间尽女直人更无异族无市井卖买不用钱惟以物相贸易
　　第三十七程　自济古尔寨七十里至达哈寨
　　第三十八程　自达哈寨四十里至布达寨
　　是日金使前来排办袛候
　　第三十九程　自布达寨五十里至馆
　　行二十里至乌绅郎君宅接伴使副具状辞馆伴使副于此始见如接伴礼金国每差接伴馆伴送伴客省使必以女直渤海契丹人物白晳详缓能汉语者为之复有中使抚问赐酒果宴并如常仪毕又行三十里至馆馆惟茅舍数十间堂室皆帟幕武夫守防甚严此去国都尚十里次日赐酒果次早馆伴同行马可五七里一望平原旷野间有居民千余家星罗棊布更无城郭里巷率皆背隂向阳又三里命去伞近阙可百步有阜宿围绕三数顷并髙丈余云皇城也至宿门就龙台下马歇定酒三行少顷闻鞞鼓声人歌引三奏乐作閤门使及祗坐班引入即捧国书及陈礼物于庭下传进如仪赞通拜舞抃蹈讫使副上殿以次就坐余并退山棚之左曰桃源洞右曰紫防洞中作大牌曰翠防宫髙五七丈建殿七栋甚壮榜额曰乾元殿堦髙四尺堦前土坛方濶数丈名龙墀殿内有兵数千人分两壁立四面兴筑架屋数千百间金帝御座前施朱漆银装金几按果楪酒器皆金玉酒味食品皆珍美乐部二百人乃契丹教坊四部也酒五行食毕各赐袭衣袍带使副以金余人以银谢毕归馆次日中使赐酒果复赐饩以绵帛折充次日再诣阙庭赴花宴并如仪酒三行乐作鸣钲击鼓百戏出塲酒五行各起就帐戴色绢花各二十余枚谢罢复坐酒七行归馆次日又有中使赐酒果复有贵臣就赐并伴射于馆内庭下既陈设乃乐作酒三行伴射贵臣馆伴使副国信使副离席就射三矢弓弩从便用之胜负各有差就赐袭衣鞍马次日朝辞仪如见时酒果毕就殿上请国书捧下殿赐使副袭衣物帛鞍马三节人物各有差拜辞讫就馆酒行乐作名为惜别之防又曰换衣灯宴酒三行各出衣服三数件或币帛交遗每常相聚惟劝酒食不敢多言至此夜语笑甚欵酒不计巡以醉为度皆旧例也次日回程起发至乌绅郎君宅馆伴使副展状辞去送伴使副于此相见如仪有中使抚问赐酒果皆如来时至信州滦州同此回程更不再叙至清州将出界送伴使副夜具酒食亦为惜别之防各出衣服数件或币帛交遗情意甚懃次早发回至界有幕次下马而望我界旗帜甲马车舆帟幕以待人皆有喜色少顷乐作酒五行上马复同送伴使副赴我幕次乐作酒五行上马复送至两界中彼使副回马对立马上交奉酒一杯换所执鞭以为异日相念之意引接展状举鞭揖则各背马回顾少顷进数步踌躇为不忍别之状如是乃行彼中人情皆凄恻为之挥泪南人无之【按此所言行程与金图经及赵彦卫云麓漫钞所载互有不同】













　　钦定重订大金国志卷四十
　　钦定四库全书
　　钦定重订大金国志卷四十一
　　译改国语解
　　珠噜凖【满洲语珠噜双也凖灶也原作朱里真今改正】
　　鲁尔锦【满洲语声音浊也原作虑真今改正】
　　特哩【蒙古语整齐也原作铁离今改正】
　　哈斯罕【满洲语篱也原作合苏馆今改正】
　　辉发【今地名原作回霸今改正】
　　瑚兰【满洲语烟洞也原作胡来今改正】
　　杨格【人名原作杨割今据字面改正】
　　阿古逹【金太祖名原作阿骨打今据字面改正】
　　和哩布【满洲语令其圈之也原作劾里鉢今改正】
　　富尔逊【满洲语锯木之末也原作颇淑剌今改正】
　　乌雅舒【人名原作乌雅束今据字面改正】
　　乌竒迈【金太宗名原作吴乞买今据字面改正】
　　和里玛【蒙古语米心雪也原作曷剌马今改正】
　　贝勒【满洲语管理众人之称也原作孛烈又作孛堇今并改正】
　　都古噜讷【蒙古语满也原作迪古乃今改正】
　　尼雅满【满洲语心也原作粘罕又作粘安今并改正】
　　呼沙呼【满洲语鸱鸮也原作胡沙虎又作忽斜虎今改正】
　　赫舎哩【姓也原作纥石烈今从八旗姓谱改正】
　　堪布【唐古特语方丈也原作龛福今改正】
　　萨哈【满洲语畋猎也原作撒改今改正】
　　和卓【满洲语美好也原作劾者又作古贞又作环州又作合住今并改正】
　　嘉哩【满洲语巡察也原作解里今改正】
　　固绅【满洲语三十数也原作胡舍今改正】
　　尼楚赫【满洲语珍珠也原作银术割又作银朱哥今并改正】
　　伊里【满洲语立也原作移烈今改正】
　　罗索【满洲语极湿难耕地也原作娄室又作娄宿今并改正】
　　栋摩【满洲语茶桶也原作阇母又作东谟今并改正】
　　斡里雅布【满洲语弃也原作斡离不今改正】
　　鄂尔多【满洲语亭也又作干里朶又作讹鲁朶今并改正】
　　章努【人名原作章奴今据字面改正】
　　伊勒都克【满洲语顺便也原作胡覩今改正】
　　鄂和【满洲语两腋也原作阿忽今改正】
　　伊都【满洲语班次也原作余覩又作余都今改正】
　　安札【满洲语犁也原作阿芝川今改正】
　　照苏【蒙古语钱也原作赵三今改正】
　　阿古齐【蒙古语宽也原作阿鹘产今改正】
　　锡林【满洲语健鋭也原作习烈今改正】
　　额鲁【满洲语葱也原作讹鲁今改正】
　　雅哈【满洲语炭火也原作佯海今改正】
　　苏赫【满洲语斧也原作随涧今改正】
　　舒噜【满洲语瑚也原作实鲁今改正】
　　富察氏【姓也原作蒲察氏今从八旗姓谱改正】
　　唐古氏【姓也原作唐括氏今从八旗姓谱改正】
　　费摩氏【姓也原作裴满氏今从八旗姓谱改正】
　　乌绅【满洲语田也原作兀室今改正】
　　乌赫埓【满洲语总之也原作乌曷鲁今改正】
　　札拉【满洲语媒人也原作查剌今改正】
　　逹实【唐古特语吉祥也原作大石今改正】
　　乌勒希【满洲语袖也原作乌歇今改正】
　　富勒结【满洲语吹也原作蒲结今改正】
　　逹兰【满洲语河堤也原作挞懒又作逹楞今改正】
　　朗色穆鲁【满洲语朗色汚秽也穆鲁山梁也原作剌撒毋卢今改正】
　　阿穆【满洲语伯母也原作阿母今改正】
　　实罕【满洲语筒也原作室曷今改正】
　　摩啰欢【满洲语眼珠圆大也原作谋梁虎今改正】
　　鄂勒欢【满洲语干湿之地也原作窝里嗢今改正】
　　乌珠【满洲语首也原作兀术今改正】
　　鄂勒珲【满洲语干湿之地也原作窝里混今改正】
　　阿昆布【满洲语尽也原作阿骨保今改正】
　　安班贝勒【满洲语安班大臣也贝勒管理众人之称也原作谙版勃极烈今改正】
　　舍音摩【满洲语白木也原作斜也马今改正】
　　富勒呼【满洲语口袋也原作蒲鲁虎又作蒲路虎今改正】
　　古哩布【满洲语移挪也原作防离不今改正】
　　呼噜【满洲语竹口琴也原作胡鲁今改正】
　　色埓黙【满洲语顺刀也原作撒卢毋又作斜烈今改正】
　　实讷【蒙古语新也原作室奴今改正】
　　托卜嘉【满洲语膝葢骨也原作挞不也今改正】
　　迪里【索伦语头也原作缔里今改正】
　　科里【满洲语条例也原作槁里今改正】
　　徳哩布【满洲语兴起也原作特离今改正】
　　道拉【满洲语誊写也原作铎剌今改正】
　　伊逊【蒙古语九数也原作乙信今改正】
　　特格【满洲语钩也原作特可今改正】
　　玖格【人名原作九哥今据字面改正】
　　马武【人名原作马五又作玛古今据字面改正】
　　赫噜【满洲语车轮也原作曷鲁今改正】
　　三宝努【人名原作三宝奴今据字面改正】
　　温都【满洲语竖也原作温敦今改正】
　　色哩【满洲语稀少也原作赛里今改正】
　　逹塔【满洲语头目也原作兜答今改正】
　　厮敖拉【唐古特语厮敖青色也拉神也原作厮剌今改正】
　　和勒端【满洲语果松也原作曷董今改正】
　　巴哩苏【蒙古语执也原作抜离速今改正】
　　古鲁尔【人名原作骨卢尔今据字面改正】
　　伊兰【满洲语三数也原作移赉今改正】
　　和尼【蒙古语羊也原作活女今改正】
　　硕格【满洲语银锭也原作韶合今改正】
　　萨里罕【满洲语担当也原作撒里喝今改正】
