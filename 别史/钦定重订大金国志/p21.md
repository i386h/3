<!-- { "loadSidebar": true } -->
　　【庚子】大定二十年亡辽遗族耶律干罕为羣牧使【按金史干罕本契丹之族先从萨巴为乱山前山后诸羣牧皆应之非干罕为羣牧使也】聚兵十万自号后辽皇帝结北地诸部为援帝遣宣徽使赫舍哩萨必为元帅将兵八千以讨之生擒干罕割耳鼻五十车封萨必为金源郡王右丞相【按金史海陵纪正隆六年契丹诸部反世宗纪大定二年九月右都监完顔思敬获契丹干罕余众悉平通鉴纲目书干罕之叛于正隆六年书干罕之平于大定二年与金史同此书于大定三年书干罕余党奔宋亦与史合而此年又书干罕叛讨平之上距干罕之平已十八年又按金史讨平干罕者为布萨忠义赫舍哩志宁完顔思敬诸人萨必即志宁也忠义薨于大定六年志宁思敬薨于大定十二年皆不至大定二十年也此书舛误殊甚】
　　越明年萨必病笃帝问以国事对曰诸部强盛宜早图之使彼无壮士方得帝首肯之然帝终仁厚不忍用兵也
　　七月立皇子升王允恭为皇太子
　　时帝有子七人长曰太子允升次曰升王允恭次曰晋王允猷第三第四失其名次曰郑王允蹈次曰卫王允济太子既死允恭以次长当立【按金史宗室表世宗子曰允中镐王传云初封许进封越与赵又进封汉又进封并又进封镐曰苏尼赵王无传曰萨鲁越王无传曰永功传云初封郑改封隋进封曹又进封谯又进封越曰永成传云始封潘进封豳又进封吴又进封豫曰永升传云封徐与虞徙封隋改封曹又改宛又改防曰允蹈传云初封縢进封徐进封卫徙封郑曰永徳传云封薛王进封沈进封豳进封潞与显宗卫绍王共十人其受封者皆在大定二十年之前此云时帝有子之人与史不合其所言封国亦多与史异】
　　【辛丑】大定二十一年春二月河东南北路地震平阳河中府隰怀晋等州地震弥旬昼夜不止壊城壁屋宇人畜死者甚众诏官给钱瘗塟优恤死伤之家【按此年地震金史五行志不书】
　　三月诏兖州之曲阜修宣圣墓赐其家子孙粟帛仍给守视十人
　　金国之初大军至曲阜方发宣圣陵尼雅满闻之问髙庆裔曰孔子何人对曰古之大圣人曰大圣人墓岂可发耶皆杀之故曲阜得全世宗时南北无事之久其崇文兴化宜矣
　　【壬寅】大定二十二年春三月诏恤民
　　诏畧曰皇祖有训非继体敢忘圣人无心惟百姓是念朕丕承宏绪二纪于兹祗遹先猷不为不逺永言治理务在恤民万方有罪罪在朕躬所以当馈兴忧夕惕载懐者也今天下粗安海内无事可使人分巡风俗申达寃枉孝弟力田给以优复鳏寡孤独时加赈济其有蠧民害政之事一切罢行【按此诏大定美政而金史本纪不书】
　　秋七月集诸军讲武于宛平泽第赏有差【按金史本纪是年七月宰臣奏事上颇违豫宰臣请退上使终其奏而此书乃言是月集诸军讲武恐有舛误】
　　【癸卯】大定二十三年春二月以尚书右丞张汝弼摄大尉致祭至圣文宣王
　　【甲辰】大定二十四年春三月壬寅如上京【按原书于此上二年皆不载事实今据金史补】
　　【乙巳】大定二十五年春正月长白山二龙见解角交戏而去
　　长白山在冷山东南千余里其山禽兽皆白黒水发源于此旧名粟末河【按黒水即黒龙江其源曰敖嫩色禽出克鲁伦河源西北三百余里之小忒山其出长白山者为松花江即古粟末水下流合活同几河即古混同江松花江自源行三千六百里至查匪噶山之北方入黒龙江契丹国志以出长白者为黒水此书仍之其于源流尚为未晰今姑仍旧文而辨正之云】契丹圣宗改名混同江【按原书云契丹太宗破晋改名混同江考辽史混同江乃圣宗改名今改正】
　　是月雨土
　　三月郑蔡颍等州大水命赈恤之【按此上三事金史五行志皆不书】秋七月以隆暑诏州县决系囚
　　【丙午】大定二十六年春二月诏曰曩者边埸多事南方未賔致令孔庙頽落礼典凌迟女巫杂觋淫进非礼自今有祭孔庙制用酒脯而已犯者以违制论
　　夏河东大水虾蟇鸣于树上【按此年大水金史五行志不书】
　　是嵗东夷十一国朝贡
　　【丁未】大定二十七年春正月元夕张灯琉璃珠璎翠羽飞仙之类不一至有以金珠为饰者都人男女盛饰观玩至十八日而罢
　　金初无元夕张灯之俗己酉嵗有南僧被掳至阙遇上元以长竿引灯毬表而出之以为戏太宗见之大骇时有南人谋变事泄而诛太宗疑是人欲啸聚为乱刻日时立此为信命杀之后数年至燕始识之至今遂盛
　　三月皇太子允恭薨诏立原王璟为皇太孙
　　允恭二子长曰丰王珣次曰原王璟璟嫡孙也【按金史太子允恭薨于大定二十五年皇太孙之立则在是年也又史宗室表显宗子七人曰琮郓王曰环瀛王曰璜霍王曰琦瀛王曰玠温王其二人为章宗宣宗丰王珣即宣宗也此谓太子薨于是年又谓允恭惟二子皆与史不合】
　　【戊申】大定二十八年秋七月京兆府路总管摩绰锡尔丹以卧沙羊入献
　　闗西羊出同州沙苑大角虬上盘至耳最佳者为卧沙细肋锡尔丹所贡即此羊也
　　冬十月宋太上皇帝殂庙号髙宗遣司农少卿邢璞来为告哀使
　　璞至汴京国中赐宴欲行乐璞持不可自朝至夜漏下三十刻璞持议益坚国中不能夺竟撤乐怱遽而罢至燕京阁门又令南使服吉带入见璞又持不可日将午入见殿上皆浅黄帷幄乃知帝本无他意也【按宋髙宗之丧使邢璞至金为告哀使金使吊又使京镗至金为报谢使宋史辞乐事见镗传罗大经鹤林玉露所载亦同此书以为瓉事误也】
　　【己酉】大定二十九年春宋以中书舍人郑侨充贺正旦使閤门张时修副之
　　侨等以嵗暮抵燕时帝病已笃传防使人免朝见令就东上閤门进书侨与时修力争以为东上阁门者乃臣子进献表章之地本朝皇帝国书岂当于此投进徃复争辨相持至日晚乃令且就馆至漏下十数刻忽传帝命【按原书云至漏下数十刻乃令且就馆相持至日晚忽传帝命云云前后倒置今改正】以使人欲面进书今已过期可遣还明日帝崩实大定二十九年正月二日也【按金史本纪大定二十九年正月壬辰朔上大渐不能视朝诏遣宋髙丽夏贺正旦使还癸巳上崩于福安殿交聘表云大定二十九年正月壬辰朔宋显谟阁学士郑侨广州观察使张时修等贺正旦上大渐宋正旦使还通鉴纲目淳熙十六年己酉春正月金主雍卒孙璟立二月帝传位于太子则是世宗之崩在大定二十九年己酉嵗而郑侨张时修乃二十九年贺正旦之使原书于是年书宋孝宋禅位于二月书宋贺正旦之使于冬而谓世宗之崩为大定二十九年余二日据其説则世宗以庚戌年正月二日崩与金史宋史通鉴纲目皆不合其误无疑今改正】
　　太子允恭早卒皇太孙璟即位上帝諡曰光天兴运文徳武功圣明仁孝皇帝庙号世宗追諡允恭为体道宏仁英文睿徳光孝皇帝庙号显宗【按原书云追諡帝为世宗允恭为显宗殊为舛畧今据金史补正】
　　世宗寛仁爱人雅有大度厯事两朝亲见干戈之荼毒崎岖日久心颇厌之中原百姓不堪海陵之虐而大名王友直之徒相继并起辽东渤海之众服其贤厚而正隆渡江之鋭意挫于讴歌之地适南北未定犹有交争和好既成迄三十年无寸兵尺铁之用尝遇饥年每命所在官司开仓赈恤诸国朝有见其强盛而致疑者终不肯加暧昧之诛是致户口殷繁充实北人谓之小尧舜云
　　二月宋孝宗禅位于皇太子是为光宗自称太上皇移居重华宫

　　钦定重订大金国志卷十八
　　钦定四库全书
　　钦定重订大金国志卷十九
　　纪年
　　章宗皇帝上
　　章宗皇帝名璟世宗皇帝孙显宗允恭之子也防好学善属文寛裕温和朝野属望母赵氏即故降授千牛卫将军郓王楷之防女【按金史章母曰孝懿皇后图克坦氏父为图克坦贞母为梁国公主此乃以为宋郓王楷之女谬妄殊甚】世宗时封原王为正嫡孙遂得立为嗣居春宫未及二年而世宗崩大定二十九年春正月甲午即皇帝位【按金史章宗纪正月癸巳世宗崩即位于柩前此云甲午即位与史差较一日】二月文武百官各増二级甲辰祀上帝于南郊乙巳享太社丙午享太庙
　　三月赐髙年孝悌力田者粟帛有差鳏寡孤独优加赈恤【按此上二条原书并在明昌元年考金史章宗纪大定二十九年春正月癸巳世宗崩即皇帝位于柩前丙甲诏赐内外官覃恩两重三品以上者一重免今年租税鳏寡孤独人绢一匹米一石此皆大定二十九年事原书误以世宗崩于庚戌嵗而章宗为不逾年改元故皆书于明昌元年今改正至郊社享庙金史本纪不书而大定二十九年二月辛酉朔则不得有甲辰乙巳丙午三日或为明昌元年事亦未可知但原书既与文武增□事达书而他又别无可据姑以类移书于此而附识其疑云】
　　【庚戍】明昌元年春正月大赦天下改元明昌【按原书书大数改元于明昌元年之前今据金史本纪改正】
　　遣大臣廵视天下风俗
　　夏四月翰林学士兼枢密院张克已叅知政事
　　以有建储之勲也
　　左仆射知中书省贝勒加大保同知中书省王昌禹为右仆射直学士吴与权兼侍中
　　夏国冦岚州又冦石州【按懋昭误谓章宗不逾年改元故以大定末年事系于明昌元年其金史可据者业已改正至此上四条考之金史尚无明据姑从原书系于是年】是嵗宋光宗绍熈元年
　　【辛亥】明昌二年春正月加上皇太后尊号曰夀福御宣华殿集百宫及宫人内外命妇大列妓乐又纵诸伶人百端以为戏乐【按懋昭以章宗为不逾年改元其书上皇太后尊号于明昌二年实则明昌元年也然考金史后妃传明昌元年世宗服未终礼官议以五月奉上册寳后以礼所未安弗许上谕有司待来年竟以二年正月崩于隆庆宫据此则此礼实未尝行且太后以世宗服未终不受册宝又安有列妓乐为戏乐乎今姑从原书书于二年而辨正其妄云】
　　三月拜经童为相
　　经童者僧童也【按金取士之目有七而经童为其一经童谓童子之能通经者金胥持国由经童入仕至防政见金史及归濳志故宋人传檄有经童作相之语此乃以经童为僧童此与郢书燕説何异姑存而辨正之】
　　夏五月封监女为妃
　　监女者大金有宫监凡用兵所掳妇女良者皆入此监以为奴婢所不齿者是时内庭之事惟贵妃之言是用外庭之事惟竒尔李防检之説是从【按竒尔李妃之兄】于是朝纲不振军民胥怨【按金史胥待国为叅知政事在明昌四年李氏封妃本纪在五年后妃传在四年此皆书于明昌二年与金史不合】
　　回鹘国使来贡
　　西夏陷鄜坊州又攻保安军
　　【壬子】明昌三年春二月内侍江渊除内都知省益恃恩用事
　　帝之登极也尊礼大臣事不自决召朝臣有文学者及礼学官于宫宴防令以经义相质手笔措问酒酣各赋诗尽欢渊出入宫掖大受四方餽送国体始弱矣
　　【癸丑】明昌四年冬十月诛郑王允蹈
