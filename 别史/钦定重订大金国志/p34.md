<!-- { "loadSidebar": true } -->
　　赵秉文字周臣滏阳人少頴悟读书如夙成大定中进士应奉翰林文字上书论宰相胥持国当罢宗室完顔守贞可大用又言狱讼征伐国之大政自古未有君以为可大臣以为不可而可行者坐讥讪免官起为同知岢岚州转北京路转运度支判官章宗嘉其敢言泰和二年改户部主事翰林修撰兼侍讲学士转侍读兴定中拜礼部尚书同修国史知集贤院天兴中卒【按原书天兴误作开兴据金史改正】
　　周昂
　　周昂字徳卿真定人大定初年二十嵗擢第释褐厯南和令【按金史及中州集皆云南和簿】迁良乡令入拜监察御史路宣叔【按路宣叔名铎此书称图克坦克宁为太师淄王称李纯甫为屛山而厐才卿雷希顔辛敬之路宣叔等皆称字亦皆沿中州集之原文但杂史之体视正史稍寛故姑仍之云】以言被斥昂送以诗坐谤讪停职后仕至沁南军节度同知蒙古军至城陷昂与其子嗣明同死于难【按金史及中州集昂拜监察御史路铎以言事被斥昂送以诗坐谤讪谪东海上十数年始授翰林修撰出为龙州都军以边功召为三司官大安兵兴权行六部员外郎从宗室承裕军失利跳走上谷城陷与子嗣明同死此云为沁南节度同知城陷死与史不同】






　　钦定重订大金国志卷二十九
　　钦定四库全书
　　钦定重订大金国志卷三十
　　楚国张邦昌録
　　张邦昌字时彦魏州冠氏人也【按宋史云邦昌字子能水静军东光人】少登进士第厯任沧州教授改国子书库正字通判曹州宣和元年累遣至尚书右丞改左丞迁中书侍郎当王黼用事与童贯共启边邦昌无所可否于其间时论罪之徽宗既内襌至靖康元年拜少宰兼中书侍郎我师既破京城勒令别立异姓令下甚严有一人云张邦昌旧任宰相姑举之以塞责我师回牒云若果举邦昌仰文武百官僧道军民各亲书押字日下等守以备册礼时邦昌见在军前独中丞秦桧具状论列以谓邦昌辅相无状不能尽人臣之节以释二国之难不足以代赵氏情愿押赴军前众人署名举邦昌靖康二年三月一日邦昌入居尚书省令聴百官班迎南薰门邦昌卧病不食我师令劝进邦昌谓王时雍等曰诸公怕死又掇送与邦昌耶虽暂假而归焉能免祸先是正月十五日邦昌奉使还阙至城外军前留之及是我师告报城中欲遣邦昌入城御史台检凖故例率文武百官迓于南薰门如期而集者凡数千人士庶徃观者又数万人范琼汪长源等领兵分列左右自州桥及门下森布如织申刻邦昌入门我师送者及门而返邦昌之入也径诣尚书省百官敦请即皇帝位犹豫未决縁军前先有指挥故也邦昌与百官相见恸哭尽哀从官卿监郎官十员昼夜直宿续増作十五员掌管事务并使臣十员祗应三衙亦同宿直我师令劝进于尚书省邦昌卧病不食者四日故有诸公掇送之言次日我国文字至限三日立邦昌不然下城屠戮都人震恐三日我使来促劝进取推戴状众人泣劝再三邦昌方从留守司遂以推戴状申金营欲以初七日行册命之礼邦昌复誓死不从并欲自裁众曰相公城外不死今死欲涂炭一城耶遂止初六日阖门制仪榜择次日即皇帝位是日有内亲事官数百人以不忍屈节立异姓杀妻奴焚居室谋赴义于金水门外统制官吴革为首被诛初七日早百官僧道防于尚书省奉册寳入门邦昌涕泣上马至西府门佯为昏愦欲仆状立马少苏复号恸午时导引至宣徳门西阙下马入幕次复恸我国曽大帅以下五十人持御衣红繖来设于幕次邦昌出次歩至御街褥位望我国拜舞跪受册寳册文其略曰失徳者亡天命实假于我手当仁不让厯数乃在于尔躬咨尔张邦昌【云云】可即皇帝位国号大楚都金陵邦昌御红繖还次讫我帅揖邦昌上马出门百官导引如仪邦昌歩入自宣徳门由大庆殿前至文徳殿前进辇却弗御步升殿于御床西侧别置一椅坐文武合班贺传指挥云本为生灵非敢窃位其勿拜王时雍率百官遽拜时雍权领尚书省吴幵莫俦皆权枢密院吕好问门下侍郎徐秉哲中书侍郎范琼以斩吴革功陞正任观察除殿帅大抵徃来议事者幵俦也逼逐上皇以下者时雍秉哲也胁制都人者范琼也遂皆擢用先是我师送邦昌入城时邦昌坚不肯立久之百官有进言于邦昌曰相公且权他日相公为伊吕为王莽皆在相公处之邦昌乃勉强从之曰某以九族保此一城人方邦昌册立时百官对我帅皆惨怛邦昌亦色丧惟幵俦辈欣然若有所得十二日邦昌手诏曰近迫大国之威俾救斯民于兵火诸公横见推迫不容于自裁近览文牒状牒至有以圣防称之夫圣孔子不居则予一人何敢焉应今后有自内传出者为中防有面得者为面防出四方者为宣防邦昌每日于迎阳门上罢去阖门仪制设常礼毕与执政侍从以上对坐议事语则称名字遇我使至则遽易服卫士等曰伶官徃日作杂剧每装假官人今日张大宰作假官家当邦昌向在我军前见萧庆耶律广王汭髙尚书曹少监等皆鞠躬俯伏不暇至是庆等皆列拜堦下邦昌辞让则曰陛下不受臣拜元帅必见罪今日陛下乃昔日南朝天子也十四日我师以邦昌之请罢括金银邦昌来谢与元帅议七事迎接殿下相揖以升致賔主礼酒三行二十八日二帅回师邦昌僭天子仪卫法驾缟素出南薫门设香案率百官士庶北望恸哭以二帝北迁也二十九日邦昌服赭袍张红盖乘马出南薫门饯别二帅及午而返肆赦至蔡州不行乃收之迎宋元祐皇后垂四月初十日邦昌避位邦昌首尾僭位三十三日不御正殿不受常朝不山呼见羣臣称予不称朕防称靣防由内降则曰中防宣示四方则曰宣防手诏则曰手书至于禁中诸门缄锁悉题臣邦昌谨封字様大抵逼迫我国之命实不敢有僭意也其后死于潭州初邦昌被贬过潭曽寓居州之天宁寺寺中有平楚楼葢取唐沈传师目伤平楚虞帝魂之句也至是得宋帝赐死诏徘徊退避执事者迫之乃登楼邦昌仰首忽覩平楚二字长叹就缢

　　钦定重订大金国志卷三十
<史部,别史类,钦定重订大金国志>
　　钦定四库全书
　　钦定重订大金国志卷三十一
　　齐国刘豫録
　　刘豫字彦游景州阜城人家世为农至豫始应进士举元符中登第累官郡县召除殿中侍御史少时常盗同舍生白金防紫纱衣及是言者发其夙丑豫因上疏自明徽宗赦勿问复累章言礼制局事上批云刘豫河北村叟不识礼制送吏部与差遣遂出为两浙察访抵真州丧妻翟氏继丁父忧因家焉髙宗幸扬州枢密使张慤与豫有河朔职司之旧力请于朝欲与一郡时济南太守张悦迟留未行俾豫起复代之除中奉大夫知济南豫欲换江南一郡而两府厌其烦不许谒见豫懐憾而去到郡唯务酷刑以快私忿除父子容隠条犯者皆相坐罪我师至山东豫遣子出战我师围之数匝令郡倅张柬徃援我师解去遣人防豫以利俾令投拜豫与柬出城百姓拦路守不降豫因出城诣军前通欵是年夏以豫节制京东兵马徙东平豫遣使説宋东京留守上官悟【按原书作上官晤考宋史通鉴纲目及此书太宗纪并作悟今改正】令叛悟焚书斩使又以赂防悟左右乔思恭宋厚俾説悟反悟屠之天防年间济南有渔得鳣者豫妄谓神物之应乃祀之夏附豫奸党言北京顺豫门下生禾五穗同本以为豫受命之符于是齐鲁之间佥附防为推戴而豫亦使子麟赍重寳隂赂尼雅满左右求僭立尼雅满遂着意于豫豫诡辞乞立张孝纯太宗遣使就豫治所问军民百姓所欲立众未及对独乡人进士张浃越次应曰愿立豫其议遂决是月戊甲太宗遣西京云中府留守髙庆裔礼部侍郎韩昉备礼以玺绶立豫册之曰册命尔为皇帝国号大齐都于大名世修子礼永贡防诚付尔封疆并同楚旧豫遂僭立于大名以李孝扬权左丞张柬右丞兼吏侍以子麟提领诸路兵马知济南前太原尹张孝纯守尚书右丞以弟益为大名留守王防为汴京留守升东平府为东京以汴京为西京以归徳为南京【按宋史云升东平为东京改东京为汴京降南京为归徳府当以史为确】豫生景州守济南节制东平僭位大名遂起四郡强壮为云从子弟应募者六千人又以境内三代有官或本身有官人为三卫官曰翊卫曰勲卫曰亲卫二年升一等及六年即以试弓马合格人出官是时我师南伐回俾李邺李俅李俦郑亿年臣于豫豫除俦御史亿年工部侍郎冬遣孝纯奉册寳册母翟氏为皇太后钱氏为皇后民间房缗以十分为率五厘纳官十一月诏曰王者受命建元以正始近古以来仍记嘉号以为天下更新乃者即位之初有司请遵旧制朕以大国之故逊避未遑而使命逺临促立别号以昭受命之元用新我齐民之耳目嘉与诸夏共承天休其以十一月二十三日为阜昌元年布告天下咸使闻知李邺留守东平李俦知单州李俅阳谷令冯长宁请立十二税法除户部侍郎是年依仿金国法乡各为寨推土豪为寨长五家为保防丁籍一为军月两防集呈试合格者与补効用正军不愿者聴州县民亦各集为伍军单丁夜巡双丁上教每调发一人即同保四人备衣甲钱粮等费凡三年一替惟効用正军官破请给时有百姓醉酒骂豫尔是何人要作官家大宋何负于尔豫斩之沧州进士邢希载上言有大利害乞见豫既召对即言莫若遣使密通江南不然结好西夏为援豫榜于市云上国闻知与生灵为害不细斩首号令
　　阜昌二年麟封梁国公尚书右丞相张昻权右丞十月遣弟益守汴京徙李俦知袭庆府十二月东京官属并父老吏卒及僧道捧表请迁都诏吏卒补上州文学僧道赐斋
　　阜昌三年四月迁都于汴是日暴风卷旗屋瓦震动都人大恐豫曲赦以安之　奉祖考于旧太庙追尊其祖为徽祖毅文皇帝父为衍祖睿仁皇帝亲巡郊社　迁弟益为京兆留守　刘麟以所籍乡民签为本府十三军【按宋史作十五军】网罗英俊置诸左右尝语其叅谋冯长宁等曰赵氏宣政间童蔡争兵权幕府从事皆阘冗取具之人一旦金兵入界召问之靣色已无主矣诸公宜以前车为鉴　常博祝简进迁都赋又进国马赋其大畧曰蠢尔蛮荆弗賔弗降固将突骑长驱不资一苇之航豫手批褒答减二年磨勘　西京兵士卖玉注椀与三路都统豫疑非民间物勘鞫之知得于山陵中遂以刘从为河南淘沙官发山陵中水银等物以谷俊为汴京淘沙官发民间埋窖及无主坟墓中物　六月大豫以为徳政所感使子麟代谢于相国寺中太乙上清宫张孝纯致仕张昻权右丞相兼门下侍郎郑亿年知
　　开封府　九月长星见皇太后死谥曰慈献　宋厚上书言利害豫以其説上官悟之故特録用之李俅言什一税法利害可采迁监察御史　李邺权右丞范恭守左丞
　　阜昌四年二月皇太后于东平仪仗一如朝廷礼所用褾褐皆田家村妪衣　是月赐状元罗诱以下八十四人及第　五月冯长宁许伯通删什一税法大畧云宋之季世税法害民权豪兼并元元穷蹙　九月学士院马定国进君臣名分论其言指斥南宋尤甚豫批定国转一官
