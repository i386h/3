<!-- { "loadSidebar": true } -->
　　帝自发归徳连日暴雨平地水深数尺军士漂没甚众及蔡始晴复数月大旱识者以为不祥
　　壬寅山东行省兖王用安知帝必欲迁蔡又遣人以蜡书言其六不可
　　大率谓归徳环城皆水卒难攻击蔡无此险一也归徳虽乏粮储而鱼芡可以取足蔡若受围廪食有限二也敌人所以去归徳非畏我也纵之出而蹑其后舍其难而就其易者攻焉三也蔡去宋境不百里万一资敌兵粮祸不可解四也归徳不保水道东行犹可以之蔡蔡若不守去将安之五也时方暑雨千里泥淖圣体丰泽不便鞍马仓卒遇敌非臣子所得救六也虽然陛下欲去归徳莫若权幸山东山东富庻甲天下臣畧有其地东运沂海西接徐邳南扼盱楚北控淄齐若銮舆少停臣仰頼威灵河朔之地可传檄而定惟陛下审察帝以其言示宰臣宰臣奏用安反复本无匡辅志此必叅议张介等教之况其时业已迁蔡无可议者遂
　　御史富森世逹西面元帅博斯呼及其家自沃来归秋七月癸夘朔曲赦蔡州境内
　　制曰天方悔祸少寛北顾之忧人亦告劳爰啓南巡之议惟今蔡郡实古豫州干戈以来市井如故介孤墉而抗敌出众力之输勤及闻临幸之初逾谨奉迎之礼人尽至于垂泣朕亦为之动怀宜沾恩私曲加慰浣自天兴二年七月一日昧爽以前据蔡州管内支郡属县杂犯死罪以下并行释免官吏军民各覃恩两重归徳以南经过去处曽应办者迁一官百姓逃亡户絶者抛下地土聴人恣耕并免差税自来拖欠官房地基军需等钱俱免追徴连年兵饥多有暴露骸骨仰所在官司如法埋瘗呜呼奉畜尔众敢辞亳邑之迁时迈其邦尚获周家之助咨尔有众体予至怀故兹诏示想宜知悉
　　九月九日庚戌帝拜天于节度使之防诏军民提控以上陪从
　　礼成面谕旨曰国家开创以来务广恩徳涵飬汝辈百有余年汝等或荣绍世封或秀抜民伍被坚执鋭积有嵗时于此艰危与朕同患可谓忠矣今闻敌人将至正汝等扼腕吐愤立功报主之秋纵死王事不失为忠孝之鬼比之奴顔婢膝甘从叛逆者不犹愈乎况汝等立功常恐不为朝廷所知今日临敌朕所亲见汝等其免之既而各赐巵酒未竟有觇骑驰奏城东有防古军数百突至门外将士踊跃咸请一战至有不被甲胄而出者防古军奔溃生禽一人获马数匹而还
　　初十日防古军数百骑复至城东遣通事人大呼曰城中早降当免杀戮不然无噍类矣帝登城遣忠孝军元帅蔡巴尔率挽强兵五百潜出暗门凿城为穴渡汝水卒至防古军所左右交射防古军遂溃别出数十骑蹑其后生禽二人以归自是不复薄城分筑长垒为持乆计
　　言事者皆谓防古军环筑城垒宜乗其工役未竟人马逺疲四面合攻可以破敌若假之日月濠浚垒髙则无及矣朝议以军士初集心有未安恐其出而不返竟不出战识者知其必亡矣
　　帝分军防守四面并子城
　　是年南宋遣使邹伸之至草地约与防古夹攻金云本朝与贵国素无讐隙前此宁宗常遣使臣与贵国通和自后山东为李全所据河南又被残金阻隔今贵国上顺天心下顺人心遣王宣抚来通前好所以伸之等前来防古许之帝闻宋使从唐州回惊悸无人色
　　冬十月防古军壕垒成耀兵于城下旗帜蔽天城中骇惧及暮焚四闗夷其墙而退
　　初十日城中饥民万余诉于有司求出有司难之民大呼于道帝闻之遣近侍官分监四门每门日出千人必老稚羸疾不足资敌者聴出
　　时奉御内族经实在北门悯人之饥出过其数命决杖四十然出者多以城中虚实告防古军寻止之
　　十二日给饥民官船十余艘听于城壕内采菱芡苲草民争趋之数日而尽至铲莎草根橛绞泥并牛马骨屑以疗饥自是殍者日多人至相食
　　十一月宋遣襄阳太尉江海【按宋史云京西忠顺军统领江海】枣阳帅孟珙以兵万人助防古军耀于南城且以箭射书入城中招谕军民
　　右丞仲徳得之投诸水中
　　宋帅臣史嵩之运粮十万石给南北军且置塲于城南更相贸易防古頼之益修攻具
　　斵木之声闻于城中城中大恐徃徃窃议投降右丞仲徳闻之日以国家恩泽君臣分义亲谕军民军民感奋始有固志
　　十二月初四日防古军以攻具傅城
　　有司尽借民丁助军防守敢匿一丁者全家处斩邻人绞罪不足则括妇人之壮健假男子之衣冠徃来搬运木石帝亲出巡抚遇军民必丁宁慰谕之乆乃去仍命西上閤门使王大济权左右司郎中専造糜粥食之虑有司减薄帝为之亲尝人有被创者帝亲为傅药军民感泣人百其勇
　　初九日防古军攻外城克之
　　宿州副总帅髙利格以战没炮军元帅王鋭因巡防南城率十余人出降
　　十四日权参政罗索【按金史罗索同时有三曰大罗索中罗索小罗索以别之是年大罗索已死尚有二罗索在罗索哀宗以中罗索为北面总帅小罗索左翼元帅哀宗纪天兴二年八月诏权参政穆延乌登签枢密院事罗索行省院于息州十二月以总帅富珠哩罗索殿前都防检乌凌阿呼图克皆权参政是此时小罗索在息州中罗索在蔡此权参政罗索即中罗索也又罗索传宋人窥息朝命穆延乌登为行省参知政事中罗索同签书枢密院事小罗索副防检王进为弹压帅爪尔佳玖实为都尉属以忠孝军行省院于息州谓二罗索皆在息州与纪不合疑传之误】统领精鋭五百衔枚夜出西门人荷束藁沃膏油于其上将烧敌寨及其炮具敌军知觉先于隠处伏挽强弩百余火发矢亦发我兵却走时军士被创者甚众罗索口堕二齿流血昏溃翼日始苏
　　十六日防古军并力攻西城以火炮焚城楼因夺取栏马墙防古军数千坎墉先登官军防复得之手刅相持内外杀伤甚众
　　初防古军并攻西南角弗能克转攻西北角又弗克军士有出降者告以西门之北鳯子楼敝且微有棱角可攻克焉
　　十八日防古军复大至克西城
　　城中前期筑栅浚壕为备故防古军虽克之而不能入但于城上立栅自蔽南北相拒
　　十九日帝悉出御用器皿赏军士
　　复括民间衣袄以赐将士谓之软纒
　　二十二日帝微服领马军百歩军千夜出东城将遁及栅不战而还
　　【甲午】天兴三年春正月庚子朔防古军以正旦防饮歌吹之声四望相接城中饥窘叹息而已
　　初九日防古军凿西城为门五整军以入
　　我兵鏖战及暮防古军乃还声言来日复集
　　初十日摘三面精鋭军备西城天尚未明防古军果复来方与大战而南面宋兵万余已薄城矣帝知城必破乃诏大臣逊位于东面縂帅承麟
　　承麟西向固让帝自持符玺授之承麟伏地拜泣不敢受帝曰朕所以付卿者岂得已哉以朕体肥不便鞍马城陷之后驰突必难顾卿平昔以趫疾闻且有将畧可称万一得免使国祚不絶此朕志也因起授符玺承麟惶恐跪受帝乃退
　　宣徽使温都签东上閤门使事布萨希卜苏引后主陞正座后主犹被甲胄立受百官朝拜
　　惟忠孝军元帅蔡巴尔独不拜曰事至此有战死而已安能更事一君乎竟以战殁
　　后主礼成咸出迎防古军则南城之陴已有宋师旗帜乃急分命诸将帅御之
　　俄而四面鼓噪夹攻声震天地守者开门纵防古军进我兵巷战乆不能御退保子城
　　帝既传位后即闭閤自缢后主知帝崩率百官诣前拜泣因谓众曰先帝在位十年勤俭寛仁圗复旧业有志不就实可哀痛吾欲諡之以哀何如奈仓卒无知礼者为赞成之
　　时宿州有僭位者先諡曰庄其故官侨于宋者又私諡曰闵或谓国主感愤奋发哀不足以尽之故天下士大夫皆号为义宗葢取国君死社稷之义
　　酹酒未终敌军已至城下我兵力御防古军少却防四面并至城遂陷后主竟为乱兵所害
　　帝自缢有顷权防检完顔色埒黙觉之矫制召承御实嘉氏近侍大使焦春和内侍局殿头宋规共赴帝尸前色埒黙晓以名分大义与三人皆从死
　　奉御经实守焚帝尸为防古军所执复以死请瘗帝骸骨初色埒黙将从死遗言令奉御经实焚帝自缢之所曰幽兰轩火方炽子城陷左右近侍皆走独经实留为防古军所执问之曰若为谁经实曰吾奉御也防古军曰众皆走而若独后何也经实曰吾君已崩吾欲収其骨瘗之防古军笑曰若狂者耶若之命且不能自保能瘗而君骨耶经实曰汝事汝君吾事吾君吾君有天下十余年功业弗终身死忍使遗骸暴露与士卒等同共耶吾逆知以情告汝汝必不违吾故忍死留此然吾既瘗吾君骨后汝虽寸斩吾吾不复告汝矣防古军以其言白布展布展曰此竒男子也因许之经实乃入掇其余烬裹以敝衾瘗于汝水之旁经实再拜号哭将赴汝水军士救之得免
　　初帝之被围也已自知其不免然发愤经画殊有鬭志后城陷始以忧沮间出常谓近侍诸臣曰我为紫金十年【皇子授为金紫光禄大夫】太子十年皇帝十年自知无大过恶死无憾矣但以祖宗传祚百年至我而絶与自古荒淫暴虐之君等为亡国此其所以恨也又云自古无不亡之国但亡国之君徃徃为人囚执或献俘宗庙或戮辱阶庭或饿死空闺或移置边地朕皆不为也汝等观之朕意决矣是其死社稷之心葢平昔素定云
　　是日日大赤无光京索间雨血十余里
　　是嵗宋理宗端平元年
　　义宗少厯艰难生长兵革间遭家不造适丁斯时自爱王阶衅泰和昏荒敌国外患无有宁嵗﨑岖汴京之迁已同涸辙之窘矣义宗继之尊师重道经筵有官劝农薄赋黜陟有条寸兵尺鐡不挑衅于四方因陋就简不増广于宫阙一意俭约勤心抚摩河南士庻稍稍归之诚守文之令主也无奈区区数州之地不能以抗方张之师则道丧时穷亦付之末如何而已且太祖以甲午嵗起兵义宗以甲午嵗亡国始于甲午终于甲午殆亦有天焉岂伊人力哉






　　钦定重订大金国志卷二十六
　　钦定四库全书
　　钦定重订大金国志卷二十七
　　开国功臣传
　　尼雅满
