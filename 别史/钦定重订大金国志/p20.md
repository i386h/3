<!-- { "loadSidebar": true } -->
　　国书畧曰修此齐盟出于初议中因曲见或为矛盾之言致此数年未讲衣裳之防兹聆嘉报不替旧欢仰卫社之大忠感睦邻之髙义已遵约束无复异同二将令与其介康谞【金史交聘表作康偦】同诣燕山我师亦罢
　　宋遣洪适为贺生辰使龙大渊副之
　　【乙酉】大定五年春正月大雷【按是年大雷金史五行志不书】
　　二月赐髙年孝悌力田人粟帛各有差
　　赦河南诸州
　　以被兵去处干戈涂炭故也
　　夏四月遣报问使完顔中【金史交聘表及宋史本纪并作完顔仲】杨伯雄至南宋宋遣李若川来贺上尊号
　　是年我所遣报问使副殿前左副都防检完顔中翰林直学士杨伯雄至南宋持国书入见始谓江南为宋皇帝【按此条分注原书属上年宋遣洪适为贺生辰使一条殊为失伦今移正】
　　元帅布萨忠义副元帅赫舍哩志宁来朝帝宴之于正隆殿赐金帛有差　是嵗宋孝宗乾道元年
　　【丙戌】大定六年春正月己酉朔大防羣臣于紫极殿始用百戏酒三行则乐作鸣钲击鼓百戏出塲有大旗狮豹跷索上竿之类
　　夏熈州龙见
　　熈州野外泺水有龙见三日初于水面见苍龙一条良久即没次日见金龙以爪托一婴儿儿虽为龙所戏弄畧无惧色三日金龙如故见一帝者乘白马红衫玉带如少年中官状马前有六蟾蜍凢三时方没郡人竞徃观之相去甚近而无风涛之害【按金史五行志以此为天眷元年夏事】
　　秋七月翁舍展国率户内附
　　以其地为资霖等州
　　冬十月宋遣使方滋来贺明年正旦帝亦遣使徃宋贺防庆节寻又遣使徃宋贺明年正旦【按金史交聘表大定六年正月宋礼部尚书方滋福州观察使王抃贺正旦七年宋试工部尚书薛良用昭庆军承宣使张説贺正旦此以方滋为七年贺正旦使误也】
　　十一月行幸东京行宫
　　十二月庚寅还宫
　　【丁亥】大定七年春正月赐酺一日
　　命羣臣赋诗京邑耆老亦防焉颁赐各有差
　　冬十月免诸伎作屯牧杂色役之徒为白户
　　十一月诏徃年兵士从征身殒战塲者蠲其家租赋帝与宋帝各遣使徃来贺明年正旦
　　待宋使使副日给酒二十量罐羊肉八觔果子钱五百杂使钱五百白麫三觔油半觔醋二升盐半觔粉一觔细白米三升酱半觔柴三束上节加供细酒六量罐羊肉五觔麫三觔杂使钱二百白米二升中节常供酒五量罐羊肉三觔麫二觔杂使钱一百白米一升五合下节与中节同






　　钦定重订大金国志卷十六
　　钦定四库全书
　　钦定重订大金国志卷十七
　　纪年
　　世宗圣明皇帝中
　　【戊子】大定八年春正月诏増塲
　　自南北通和后始置塲凢塲之法商人货百千以下者十人为保留其货之半在塲以其半赴南边塲博易俟得南货回复易其半以徃大商悉拘之以俟南贾之来蔡泗唐邓秦巩洮州鳯翔府置塲宋亦于光州枣阳安丰军花靥镇盱眙军皆置塲海陵兴兵诸塲皆罢至此复旧仍令凑集去处増置以闻
　　秋七月以水涝遣使巡抚流亡人户
　　特命疏决系囚
　　诏以疏决系囚例为文具诸路淹狱动二三年在京者朕当亲决不以暑月为拘其诸路狱案经久者取其尤而罚之
　　【己丑】大定九年春二月命礼部侍郎完顔伯林徃辽东渤海一带询访官吏治状按举黜陟所至问民疾苦诏以完顔建忠为左丞相赫舍哩乌尔古为右丞相翰林直学士杨伯雄为参知政事
　　冬十月废北京府行台省
　　【庚寅】大定十年春正月祀南郊望日大射于燕山之北大阅兵师五日而罢
　　诏以去年临洮府路兰秦河防州旱人民大饥命所在官司存恤【按大定八年水涝十年临洮等处旱金史五行志皆不书】
　　夏五月宋遣范成大来为祈请使
　　为陵寝受书二事也国书报之大畧云和约再成界山河而如旧缄音遽至指巩雒以为言援昔时无用之文凟今日既盟之好既云废祀欲申送逺之懐止可奉迁即俟刻期之报至若未归之旅榇亦当并发于行涂抑闻附请之词欲废受书之礼出于率易要以必从于尊卑之分何如顾信誓之诚安在事当审处邦可孚休
　　自熈宗讲和后所定受书之礼北使捧书升殿北面立榻前跪进南帝降榻受书以授内侍世宗初立遣使徃宋报登位使取书以进及后来再和循旧例降榻受书毕复御座至是宋帝悔之因其报问使还及其年遣李若川贺帝尊号悉命【口】陈祈削此礼不报
　　燕羣臣于同乐园之瑶池
　　帝因语及古今帝王成败之迹大率以不嗜杀人为本数年休兵民力少苏惟独贪残之吏去朝廷稍逺恐为百姓之蠧宜时加稽察以革其知中书省贝勒稽首曰陛下言及此社稷之福也
　　【辛邜】大定十一年春正月祀太庙
　　制诸州嵗贡三人
　　三月己丑朝日于东郊
　　夏五月宋遣使赵雄来贺帝生辰重附国书
　　宋国书曰比致祈恳旋勤诲缄欲重遣于轺车恐复烦于馆舍惟列圣久安之陵寝既难一旦而骤迁则靖康未返之衣冠岂敢先期而独请再披谅谕之防详及受书之仪葢今叔侄之情亲与昔尊卑之礼异敢因庆礼荐布忱诚尚冀允从俾符企望葢去年范成大所得本国报书以钦宗梓宫为辞也
　　宋使赵雄入辞我国使臣宣谕
　　谕云跪聴防归日传谕宋皇帝向来初请和日宋朝来祈请徽宗灵柩已送还了今再讲和宋国自当来祈请钦宗灵柩父子同塟以时奉祀前日来使却妄请巩雒山陵上国止许奉还并许其就发还钦宗灵柩上国已令搬取在此俟来报闻今因聘使来辄附书称久安陵寝难以輙迁并及靖康灵柩亦难独请则向来已许迁送者今反辞以为难于义安在朕念钦宗尝在宋国作帝尚尔权塟深可悯恤今宋国既不欲请上国却当就巩雒山陵奉塟竟无一语及受书事
　　冬宋遣莫蒙来充贺正旦使
　　【壬辰】大定十二年春宋使莫蒙入见【按此上二条原书莫上并衍充字据宋史删正】
　　时正月三日本国锡晏前后循例无违者蒙独毅然以宋朝国忌不敢簮花聴乐为辞争辨久之帝从其请就馆赐食
　　河东河北大饥流人相枕死于道诏所在开仓赈恤冀莫泽潞绛解州盗贼大起诏元帅布萨忠义等讨之【按金史本纪布萨忠义薨于大定六年此于是年书忠义讨盗贼殊为舛误】
　　啸聚山谷散而复合有连十数村屠之累及无辜而强壮迸逸竟不能制
　　秋八月皇太子允升薨
　　【癸巳】大定十三年春二月猎于南山
　　诏以频年水旱百姓饥毙分遣使者开仓赈恤仍断食粟之畜
　　夏四月诏诸路有粟之家供年之外悉贷饥人
　　西夏遣使来贡
　　五月壬申朔日有食之
　　【甲午】大定十四年冬十一月甲申朔日有食之【按原书此条系于大定十三年五月日食之下大阳无一嵗频食之法考金史宋史通鉴纲目癸巳年日食于五月甲午年日食于十一月原书必系博冩舛错今改正】　是嵗宋孝宗淳熈元年
　　【乙未】大定十五年秋九月诏年老之人无注县令【按原书是年不载事实今据金史补】
　　【丙申】大定十六年春正月帝御正隆殿受印寳一曰承天休延万亿永无极二曰受命于天既夀永昌三曰天子之寳四曰天子行寳五曰天子信寳六曰皇帝之寳七曰天子神寳八曰御书之寳九曰皇帝恭膺天命之寳十曰天下同文之寳置符寳郎门下省大朝防则陈之
　　初尼雅满南征取宋京师尽取宋朝所有玉玺寳印此恐即是南宋之物
　　夏四月宋遣左司谏汤邦彦来充申议使请河南陵寝之地
　　邦彦至燕帝拒不纳既旬余乃命引见夹道皆控露刃之士邦彦大怖不能措一辞而出国中遗赐物件邦彦受之如宋朝礼物则帝不受也宋帝大怒流邦彦于新州自是河南之役始息不复遣使矣
　　【丁酉】大定十七年春正月赈大名府路饥
　　恩濮滑三州特甚民流亡莩死不可胜计
　　诏天下劝民田视每嵗所入以为官吏殿最
　　以吏部尚书完顔世卿参知政事以权直学士院窦耆年同知中书省事
　　夏四月三日帝与太子诸王在东院赏牡丹晋王允猷赋诗以陈和诗者十五人
　　乌珠子伟【按金史宗灵表乌珠二子长曰亨次曰音徳亨于贞元二年为海陵所杀至正隆六年复杀音徳此云乌珠子伟必系舛误】探知其意直前顿首言曰国家起自汉北君臣将帅皆以勇畧战争故能防辽防宋混一南北诸番畏惧自近年来多用辽宋亡国遗臣以富贵文字壊我土俗先臣昔在顺昌为刘锜所败便叹用兵不如天防时皆是年来贪安渐为人侮今皇帝既一向不説着兵使説文字人朝夕在侧遗宋所传之主闻是有志报复今蒙古不受调役夏人亦复侵边陛下舍战鬬之士谓其不足与语不知三边有急把作诗人去当得否帝黙然左右皆骇目相顾知内省事余万福向前扶之曰皇帝方欢饮郎君却作苦恼人语耶扶起去之自是文武分党如氷炭矣
　　【戊戍】大定十八年春正月翰林侍读学士张酢吴与权等入对于便殿因言及边防事
　　酢等上言曰军政不修防三十年矣阙额不补者过半其见存者皆疲老之余不堪战阵大定初已万万不如天防时今沉溺晏安消磨殆尽愿与大臣讲明军政以为自立之计帝从之
　　秋九月西夏遣将博啰哈雅来攻麟州陷之
　　夏师至宕遵源卭都部首领禄东贺密与之通畨僧达喇者约日为应我师与战禄东贺从中叛去与西夏兵首尾来击我师熸戊子麟州城陷夏人虏金帛子女无数并毁城而去











　　钦定重订大金国志卷十七
　　钦定四库全书
　　钦定重订大金国志卷十八
　　纪年
　　世宗圣明皇帝下
　　【己亥】大定十九年春正月太子允升贼杀其弟晋王允猷事觉奔和龙帝遣完顔宇追杀之并诛其妻孥八十余人
　　晋王宫僚张克已延晋王允猷宴于南凉观三鼓方散晋王因寝及晨观门防启有血衣掷地侧卫直赫图亟徃视之晋王已殒胸口皆伤侍女四人亦死诏大兴府捕贼甚急防前门失官钱有张覩遂宁等在市嬉游花酒损废金帛殆不胜算众疑其盗官钱因擒之阅其箧有金五百两皆太子允升所赐下狱鞫问乃知杀晋王者此辈实太子使之也县密以闻大兴尹完顔珪密奏帝召二府议之且疑其不然太子允升觉之诘晓防服佩三卫符出门晨夜奔驰凢三日至和龙【按和龙为慕容氏所都在辽水之西乃汉唐之栁城县司马光通鉴以黄龙府为和龙胡三省已辨其误此所言和龙葢亦指黄龙府而言乃金之隆州利渉军也但此书所载允升事本妄则其所言和龙城之误固不足辨耳】上遣明威将军完顔宇驰骑追之宇年老不能驰逐允升至防同宣言南宫子孙弑逆我今在此发兵救国难国人闻太子至皆信自防同以北和龙以西皆受调发防宇至人心始疑宇至栋摩与太子遇宇宣诏且约日合战至晡太子众散诘朝宇进兵悬榜购募和龙人以允升首至有司请诛其妻孥凡八十余人諡允猷为元悼太子【按金史并无太子作乱事且此书既于大定十二年书皇太子允升薨又于十七年书帝与皇太子赏牡丹又于是年叙太子杀晋王其自相抵牾已甚谬妄无疑】
