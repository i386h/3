<!-- { "loadSidebar": true } -->
　　先是上遣施宜生徃宋为贺正使隠画工于中即密冩临安之湖山城郭以归上令绘为软壁而图已像策马于吴山絶顶后题以诗云自古车书一混同南人何事费车工提兵百万临江上立马吴山第一峰【按桯史载此诗云万里车书尽混同江南岂有别疆封提兵百万西湖上立马吴山第一峰与此稍不同而文义较长附识于此】
　　秋八月宋得谍报知帝已至汴京重兵皆屯宿泗上亦有至清河口者
　　冬宋钦宗卒于五国城

　　钦定重订大金国志卷十四
　　钦定四库全书
　　钦定重订大金国志卷十五
　　纪年
　　海陵炀王下
　　【辛巳】正隆六年春正月甲戌朔日有食之太史奏当交不亏羣臣称庆【按宋史及通鉴纲目是年正月甲戌朔日食不受朝而金史纪志皆不书】自去冬举兵江上汹汹讹言帝已崩防主嗣立改元新徳南宋信之后使者回言无此事大金已授甲造舟必为南渡计
　　夏五月遣髙景山王全徃宋贺天中节宋帝见于紫宸殿
　　时帝恃其强盛欲南伐久矣全因道帝意求淮汉之地及指取将近臣议事并报钦宗讣音且言帝以九月北巡今所指近臣当于八月至金国大率皆谩辞也
　　帝令诸处统军择其精于射者得五千人皆用茸丝聫甲紫茸为上黄茸青茸次之号硬军亦曰细军
　　帝每自诧曰取江南此五千人足矣
　　六月南迁汴京自左丞相以下具九节仪从迎帝于南薰门帝及门而暴雨至仪从皆不克举帝入内至承天门迅雷大风并作【按原书此条接叙于帝弑太后图克坦氏之下考金史通鉴纲目帝南迁在六月弑太后在七月帝弑太后以其止南伐非以其止南迁也今改正】
　　宋徐喆来充起居称贺使
　　贺帝迁都也喆未至盱眙帝遣韩汝嘉先在泗州遂相见于淮岸口汝嘉传帝语谓卿等虽来既非所召可且回国令元指定一二近上人来须九月初定到
　　韩汝嘉自盱眙归諌帝寝兵议和帝曰汝与南宋为游説耶遂赐死
　　秋帝率其众北巡至北邙山因改名其山曰太平彗出角【按此上三条原书皆叙于南迁汴京之前先后倒置今移正】
　　七月帝弑其嫡母皇太后图克坦氏
　　宿王帝亲弟也诸王戮宿王独存时帝怵于梁大使之言宿王尝隂至太后处告曰今郎主信梁大使伪言广筑汴京用兵南伐皆是败国之事三王欲諌郎主不问已斩之矣今告娘娘望諌止之时太后方病适帝至因命之坐而问曰闻今广筑汴京签民造船聚糗粮制军器果有之乎帝曰有之太后曰吾无他疾以皇帝用兵不止逺征江南是吾病也若行此事民心必离乱之端也厯代无道之主皆亡国败家若果有此事其能免乎帝大怒遂使防军将军持嘉彦忠即宫中弑之以威言者于是左右缩颈国人以目而皇后图克坦氏与太子光煐【按金史作光英】复諌帝亦欲诛之母子俱避去三日方出
　　帝一日坐正隆殿召臣下问曰许多宰执孰能有为统军者右丞刘萼【按原书作刘谔考金史宋史并作刘萼今改正】曰臣请为之上喜即拜萼为汉南道行营统军将二万众厯唐邓以瞰荆襄又以金紫光禄大夫张忠彦【按金史作张中彦】统歩军孟州防御使王彦章副之将五万众据秦凤以伺巴蜀工部尚书苏保衡统水军【按金史海陵纪及保衡传并云为浙东道水军总管】骁骑上将军完顔郑家努【按金史作郑家】副之由海道趋二浙余兵帝自将焉
　　时帝与梁大使及妃嫔数人在宫游观闻李贵儿歌桞耆卿望海潮词咏钱唐之景帝喜梁大使曰此神仙词也既而后亦到遂饮酒时汴守孔彦舟进木樨一株帝喜梁大使因曰此花乃江南植以为薪于是帝问朝中谁曽徃江南者梁大使曰有兵部尚书胡邻遂召邻问钱唐之景邻曰扬州琼花润州金山平江姑苏钱唐西湖尤为天下美观帝闻之大喜决意南征
　　九月西元帅喀齐喀攻宋黄牛堡败还
　　喀齐喀以五千骑自凤翔大散闗入凤州界三十里攻黄牛堡宋守将李彦坚告急于吴璘驰至杀金平遣将援之彦坚督众用神臂弓射却我师璘又遣别将至寳鸡渭河夜刼桥头大寨我师败焉
　　刘萼攻光化军败还
　　我师攻光化军骑兵数百忽突入城宋守臣张超开谯门令从者率郡人巷战我军死者千余人遂引还
　　刘萼又攻信阳军仍失利引还
　　我师攻信阳宋赵撙引兵赴之军即还【按原书云西元帅喀齐喀攻宋黄牛堡光化信阳二军败还又云喀齐喀又攻信阳军仍失利引还光化军今襄阳之光化县信阳军今汝宁之信阳州喀齐喀之师在陜西鳯翔安得至此考金史本纪攻光化信阳者乃汉南道刘萼之师原书舛谬殊甚今改正又按金史本纪刘萼取光化军信阳军宋史本纪张超守信阳军金兵至拒却之金人犯信阳赵撙引兵赴之敌骑败走二史互异此书与宋史同与金史异】
　　帝以右丞李通为大都督尼雅满阿萨呼副之令先造浮桥于淮水上帝遂自将南征
　　帝衣橘红袍乘金甲马自宋州门出皇后图克坦氏与太子光煐俱送行帝掩泣徐曰天实使之不自由也时兵号百万氊帐相望钲鼓之声不絶南方大震
　　冬十月取安丰和光等州
　　帝既渡淮令万户萧琦以十万骑自花靥镇由定逺县取滁阳路至扬州琦至藕塘驻军先以百骑至清流闗南军无与敌者遂长驱而入直抵滁州守臣陆亷弃城去琦复自滁州引兵至瓦梁扼滁河不得渡执乡民欧大者问之大绐以有路自竹冈镇可径至六合琦从之使为郷导遂纡路半日故六合居民皆得逃去琦得城不入径自山路趋扬州攻克之
　　我师三千至樊城宋翟贵王进战死
　　时翟贵王进戍樊城兵不过三百我师至城下防无桥不得渡贵进引兵出战俱死士卒半淹入江中至晚我师退
　　我师至徳顺【按原书作顺徳考家史地理志徳顺军属秦鳯路金史地理志徳顺州宋徳顺军国初熈秦路宋史吴璘传攻徳顺八日而克今据改】
　　宋吴挺向起乃吴璘所遗攻徳顺之师【按原书无攻字据宋史吴璘传补】抵于城下有秦世辅者与其父出欲归宋师金人执其母妻招之世辅将还其母曰还亦死不还亦死等死耳曷若善事赵天子我师杀其母妻
　　是役也宋统制官朱勇被执不屈杀之髙师中力战死璘寻遣王中立败我师于治平寨又败我师于照城坡
　　我师既得扬州即遣兵来州渡为刘锜撃败于皂角林
　　锜命部将贾和仲吴超等来拒于皂角林我师陷重围下马死战数合锜部将王佐以歩卒百有四人徃林中设伏我师既入张弩俄发我师以运河岸狭非骑兵之利稍稍引去遂大败宋斩我统军髙景山俘数百人
　　我师分兵围海州宋魏胜邀李寳舟师并撃围解继又败于胶西
　　先是宿迁人魏胜为宋起义兵复海州宋总管李寳承制以胜知州事至是帝渡淮恐胜睨其后分军围海州防李寳率舟师由海道将拒我于胶西胜遣人邀寳于东海县同撃败我师于新桥胜还守北闗据沙堰寻以单骑叱逐东门外我师望风骇散翼日引去胜于是遣辨士招内降伏时山东豪杰王世修辈皆各以义旗聚众争为应援李寳乃与其子公佐引舟师密至胶西石臼岛【按宋史李实传作唐岛】而我舟师已出海口泊陈家岛相距止一山候风即南行不知宋师之猝至也寳伺我师之未觉遣其将曹洋黄端祷于石臼神祈风助顺忽风自南来众喜争奋引防握刃俄顷过山薄近我舟鼓声震荡我师大惊失措我师舟防皆以锦缬为之弥亘数里忽为波涛卷聚一隅窘促摇兀不能动寳命以火箭射之烟焰遂发延烧数百艘有火所不及者犹欲前拒寳命健士跃登舟上以短兵撃刺我师尽殪余军多中原旧民脱甲而降者三千众斩我将完顔郑家努等六人唯统军苏保衡未发旋闻其自经死【按金史保衡传及范成大揽辔録皆言保衡世宗时为右丞此书误】
　　我师攻陜州为宋任天锡所败
　　渤海军万人叛归辽阳府【按原书作会宁府考金史上京为会宁府东京为辽阳府世宗立于东京乃辽阳非会寜也已于年谱中辨正今改正】立东京留守襃为帝自帝发汴京将士多亡归者哈斯罕明安福夀髙忠建卢万家努东京穆昆金住等始受甲于大名即举部万余人亡归且宣言将归东京立新天子时咸平府穆昆里反据咸平将犯东京海陵使博索路总管黙亲来讨贼以兵属东京留守襃【按原书云哈斯罕明安福夀髙忠建卢万家努博索路总管谋住东京穆昆金住等始受甲于大名即举部二万余人亡归考金史海陵纪云哈斯罕明安福夀等始受甲于大名即举部万余人亡归又世宗纪云咸平路穆昆爪里反将化东京海陵使博索路总管黙亲来讨贼以兵属帝是黙亲与福夀等虽同至东京翼戴世宗然一为从征亡归之众一为海陵遣归讨贼之师　原书乃比而合之殊告事实今改正】襃留守东京天性仁孝沉静明达为众心所归故吏禄锦自汴还具述帝弑母等事且言将尽杀宗室兄弟襃惧谋于其舅兴中少尹【按原书作兴元少尹通鉴纲目亦同据金史世宗纪作兴中少尹金史地理志兴中府属北京路兴元府即今之汉中府此时属宋金未尝得之此书与通鉴纲目并误今改正】李石石劝襃杀副留守髙存福【按原书劝作惧据金史世宗纪改正】防福夀等以军至遂共杀存福等御宣和殿即位大赦改元大定下诏暴亮罪恶十事追尊父晋王宗辅为帝追諡简肃庙号睿宗【按原书但言庙号不书追諡今据金史补】
　　宋虞允文败帝于西采石【按宋史本纪作东采石】杨林渡
　　时帝为内变所挠于是亲率细军驻和州鸡笼山临江筑坛刑马祭天必欲驱诸军渡江丙子发坛建寅綉旗二中张黄盖帝执小红旗麾众时宋虞允文迎李显忠交王权军且犒师至采石而王权已去李显忠未至诸将莫肯用命宋军三五星散解鞍束甲尽伏山崦唯提举张振王琪稍任其责允文谓坐待显忠则误国事立督诸军勉以忠义由是皆奋用海鳅船迎撃士皆殊死鬬北舟沉溺万数其回北岸者帝皆杀之卒不得渡
　　帝得大定赦诏亟遣郭安国还讨叛乱【按金史海陵纪左司郎中鄂博库白东京即位改元事上拊髀叹驻军江北遣武平总管阿林先渡江至南岸失利上还和州是海陵闻世宗即位在未渡江之先也据通鉴纲目则海陵先于采石渡江为虞允文所拒还次和州乃闻世宗即位此书上条言帝为内变所挠在未渡江之时与金史合此条言帝得大定赦诏在渡江不利还师之后与通鉴纲目合葢由杂采诸书故前后互异今姑并存以俟考云】
　　左丞相张浩自汴京録大定即位赦诏驰报帝军帝叹曰朕欲俟江南平后取一戎大定之义以纪元是子乃先我乎命左右取书一帙示其下果预识改元之事即遣先锋郭安国回众攻之令尽诛黄河以北之叛已者
　　众军弑帝于州元帅府
