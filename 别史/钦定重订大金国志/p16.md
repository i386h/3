<!-- { "loadSidebar": true } -->
　　黄头女直者皆山居号哈斯罕河西亦有之有八馆在黄河东时皆属金与粟城五花城隔河相近三城八馆旧属契丹今属西夏初约夏人兵取闗中许以三城八馆归之后背其约仍取八馆而三城在河西屡攻不能得今此哈斯罕乃黄头女直非河西也其人戅朴勇鸷不能别死生每出战皆被以重札令前驱谓之硬军后役之益苛廪给既少遇掠所得复夺之黄头不胜忿遂叛
　　冬十二月丁巳【按原书不书日今据金史补】左丞相岐王亮弑帝帝平日嗜杀晚年尤暴宗族大臣皆惧不免相与约结以伺其间是夜亮入帝寝所先收其兵械然后数其罪弑之
　　亮以岐王充燕京留守时在外诸王召之同谋亮潜徃上京入驸马宅与燕赵诸王谋废立驸马曰有一人可同谋乃内侍兴国奴也此人好犀带并岐王照夜白马惠之必从遂依其计兴国奴果大喜先徃宫候帝寝匿其弓剑又亲徃皇城东门谓守门使者齐芬嘉里等曰上诏诸王议事可开门既而驸马及诸王相次入宫中灯烛如昼诸王持剑直入帐前帝方熟寝诸王叱曰无道之君匹夫耳可速斩之言讫而劔落帝惊觉而起见诸王在前曰兴国奴何在兴国奴未及应帝已中数刄叹曰我何罪汝等悖逆如是耶良久而絶驸马以衾裹其尸【按金史熈宗纪皇统九年五月出太保领三省事亮领行台尚书省九月以领行台尚书省事亮为平章政事海陵本纪出领行台尚书省至良乡召还是亮之还出于帝命非诸王召之而私还也又考海陵纪自熈宗即位亮自以太祖孙懐觊觎其逆谋固已久矣其出领行台即与萧裕定谋初非诸王先欲弑帝而召之同谋也又考海陵纪海陵所与谋逆者乃唐古辨乘徳乌达诸人既弑帝而奉海陵乃诈以熈宗命召大臣遂杀曺王宗敏左丞相宗贤又不闻有请王与之同逆也此所言情事考之于史皆不合】
　　戊午【弑帝之诘旦○按原书作甲午考是月已酉朔不得有甲午据金史熈宗被弑实在丁巳日其明日乃戊午也今改正】宗族大臣未知所立乃推尚书左丞相岐王亮好学知书遂立以为帝
　　诸王环立榻前薄晓诸官成班诸王与驸马共立亮为主萧玉仗剑谓众曰主上暴薨岐王仁孝可以治国故立为君今岐王已陞殿汝等何不拜众皆拜亮遂即位改元赦天下以兴国奴为四道总管改复姓名梁汉臣【按金史逆臣传大兴国后赐名邦基不言复姓名梁汉臣参考诸书大兴国与梁汉臣实为二人此书误合而一之葢大为渤海姓兴国必渤海人而此书与王江上録皆言汉臣本宋内侍为金所掠金史兴国传言世宗即位废于家后被磔死而通鉴纲目言海陵渡江不克斩梁汉臣核其事迹无一相合则其为二人明甚又按大兴国传兴国弑熈宗拜为广宁尹阶金紫光禄大夫此云为四道总管者亦妄也】萧玉又奏曰臣请按行境内以镇压不从者四十六日徧境内而回除萧玉东京留守【按金史海陵纪秉徳等既弑熈宗未有所属呼图克曰昨者议立平章今复何疑乃奉海陵坐皆拜称万嵗诈以熈宗命召大臣是海陵既立宗室大臣乃至初非宗室大臣立之也此所言情事与史殊异又按金史萧玉本尚书省译史海陵既立萧裕教其上变搆杀诸王以此获任用而不言其预弑逆之事而海陵纪备言同逆六人初无萧玉此所言仗剑立岐王者即呼图克而此书误以为玉也又萧玉自尚书省译史即为礼部尚书呼图克为都防检会宁牧至尚书封王亦皆未尝为东京留守也】
　　亮追废帝为东昏王世宗大定初改諡曰武灵皇帝庙号闵宗十九年増諡宏基纉武庄靖孝成皇帝庙号熈宗
　　熈宗自为童时聪悟絶伦适诸父南征中原得燕人韩昉及中国儒士教之遂能赋诗染翰雅歌儒服分茶焚香奕棋象戏即位以来左右儒臣谄谀成风禁卫尊严后宫盛色而旧日元勲将相多所疎摈渐致骨肉之间邪心起太宗之长子宋王宗盘次曰兖王宗隽【按金史兖王宗隽乃太祖子非太宗次子也】次曰虞王宗英滕王宗伟皆相继受诛武元初起兵时其主兵者曰晋王宗维【按金史作宗翰】乃武元从兄之子所谓尼雅满也其主谋者曰陈王希尹武元疏族于属为子所谓乌绅也又其次曰鲁国王昌武元之从弟所谓达兰也【按达兰名昌金史阙载】又其次曰萨里罕为左副元帅不知其族疏近自熈宗淫刑肆虐疑似滥诛尼雅满首罢兵柄愤悒而亡余皆不免族防而太祖太宗子孙诛戮殆尽矣岐王肆逆岂其报应之理固当然哉熈宗既杀亮以其为刑余之人不令入庙其后世宗升之庙位熈宗在位凡十五年















　　钦定重订大金国志卷十二
　　钦定四库全书
　　钦定重订大金国志卷十三
　　纪年
　　海陵王上
　　海陵炀王名亮武元皇帝之孙宋王宗干之子【按金史宗干封梁宋国王考辽时有兼封二国之制金时兼封二国惟有宗干岂熈宗以其为伯父而特尊之与】好读书学奕象戏防茶延接儒生谈论有成人器既长风度端严神情闲适外若寛和而城府深密人莫测其际皇统中宗盘已诛皇储尚防未有所属而熈宗疑忌好杀内外功臣莫能自保亮矫饰盗名包藏祸心已久至是始得以肆其逆皇统九年十二月戊午【按原书作甲午今改正】亮即皇帝位改元天徳大赦天下除常赦所原者文武官各转一资放民租税一年
　　追尊父宗干为徳宗尊其嫡母图克坦氏生母大氏并为皇太后【按金史尊图克坦氏大氏为皇太后在天徳二年正月】
　　图克坦氏贤遇下有恩与大氏相得至欢及熈宗被弑图克坦氏曰上虽失道人臣岂可至此帝衔之至是俱尊为皇太后图克坦氏居东宫号永夀宫大氏居西宫号永宁宫后图克坦氏生日大氏上夀图克坦后方与公主宗妇语大氏跪久之帝怒而出明日召与图克坦后语者皆杖之大氏以为不可帝曰今日之事岂能尚同前日耶
　　【庚午】天徳二年春三月诛曹王宗敏及乌珠之子韩王亨【按金史海陵本纪皇统九年海陵弑熈宗诈以熈宗命召大臣遂杀曺王宗敏左丞相宗贤天徳二年四月杀太宗子孙七十余人宗翰子孙三十余人诸宗室五十余人贞元二年十月杀广宁尹韩王亨是天徳二年所杀宗室甚多而宗敏与亨之死则皆不在是年也此书于是年不书杀他宗室而反书杀宗敏与亨殊为舛误】先是熈宗之弑帝身预其谋及大事已定逆加疑忌凡当日同谋皆加以弑君之罪【按海陵久蓄异志卒弑熈宗而篡其位首恶史诛当在海陵此乃以海陵为预其谋则首恶为何人乎又金史海陵纪备书当时同逆之人初无诸王此乃谓当日同谋皆加以弑君之罪是以曹王宗敏与韩王亨皆与于弑逆者考之于史初无所据殆妄言耳】宗敏乃武元之子为诸父行【按原书云为天父行考宗敏乃海陵之叔父非大父行也今改正】忌其名重首行诛戮纳其妃于宫中乌珠开国元勲亨乃其子亦以无罪诛
　　诏中外臣庶皆令直言朝政阙失与军民利害
　　如有可采自当聴用其或不当勿加之罪茍能有补公私别议旌赏
　　诏河南民衣冠许从其便
　　除古鲁玛克占夏国鞑靼沿边招讨提防两国市塲市塲在云中西北过腰带山石楞坡天徳云内银瓮口数处有之契丹时亦置市塲唯铁禁甚严不得夹带交易至是铁禁遂弛又宋时河东素使夹锡钱地分自入于金凡有不用铁钱者尽拘之入官官中每铁钱两贯五百作一秤每秤以铜钱五百五十货于民间北地贵铁百姓多由火山军武州八馆之天徳云内货铁于北方今河东铁钱殆尽自废豫后至于陜西铁钱亦流而过北矣北方得之多作军器甚而有以坚甲利兵与之回易者爪牙既成始不易制矣
　　秋七月除大使梁汉臣为右丞相【按此书误以大兴国与梁汉臣为一人金史大兴国传兴国海陵世为节度使河间尹未尝为丞相汉臣金史无传无可考然果为丞相本纪断无不书今既不书于纪则亦此书之妄耳】
　　一日宫中宴闲因问汉臣曰朕栽莲二百本而俱死何也汉臣曰自古江南为橘江北为枳非种者不能生葢地势然也上都气寒唯燕京地暖可以栽莲帝曰依卿所请择日而迁萧玉諌曰不可上都之地我国旺气况是根本何可弃之兵部侍郎何卜年亦请曰燕京地广土坚人物蕃息乃礼义之所郎主可以迁都上都黄沙之地非帝都也汉臣又曰且未可遽待臣为郎主起诸州工役修整内苑然后迁都帝从其言
　　冬发诸路民夫筑燕京城
　　葢帝密有迁都意也帝嗜习经史一阅终身不忘见江南衣冠文物朝仪位署而慕之下诏求直言内外臣僚上书者多谓上京僻在一隅转漕艰而民不便唯燕京乃天地之中宜都燕以应之与帝意合大喜乃遣左右丞相张浩张通古【按金史海陵纪天徳二年十一月以参知政事张浩为尚书右丞以行台尚书左丞张通古为尚书左丞贞元元年右丞张浩左丞张通古为平章政事二年二月以平章政事张浩为尚书右丞相十二月平章政事张通古为司徒三年右丞相张浩为左丞相其序迁厯厯可考此书于是年书左右丞相张浩张通古而于正隆四年反书左丞张浩实为舛谬考张棣正隆事迹云使官佐张浩右丞相张通古役天下夫匠营都于燕山此所载乃沿棣书之误尔】左丞蔡松年调诸路夬匠筑燕京宫室皇城周九里三十步其东为太庙西为尚书省宫之正中曰皇帝正位后曰皇后正位位之东曰内省西曰十六位妃嫔居之又西曰同乐园瑶池瀛桞庄杏村皆在焉
　　【辛未】天徳三年春三月宋遣巫伋来充祈请使
　　伋至帝问祈请者何事伋言乞修奉陵寝帝曰自有看坟人伋又言祈迎请靖康帝归宋国帝曰不知归后甚放伋又言本朝称皇帝二字帝曰此乃是本国中事可自处之伋唯唯而退
　　【壬申】天徳四年冬燕京新宫成帝率文武百官自防宁府迁都于燕大赦天下改明年曰贞元
　　上迁都于燕则诸路之名不得沿旧遂以燕京为中都旧上京为北京【按金史海陵纪云以中京为北京金史地理志上都路即金之旧土海陵迁都削上京之号止称会宁府北京路大定府辽中京海陵贞元元年更为北京此云以上京为北京与金史纪志不合】辽阳府为东京云中府为西京开封府为南京诸州郡各改焉【按金史本纪贞元四年二月庚申上自中京如燕京三月辛亥上至燕京始备法驾乙亥以迁都诏中外改元贞元改燕京为中都府曰大兴汴京为南京中京为北京此书迁都改元于天徳四年之冬与史不合敬其事则以始迁都天事以春行之于情事为合此书之误无疑】
　　【癸酉】贞元元年春正月元夕张灯宴丞相于燕之新宫赋诗纵饮尽欢而罢
　　夏四月太后大氏崩
　　时帝迁都于燕亲属皆从独留图克坦太后于防宁图克坦后常忧惧每中使至必易服以俟命大氏在燕常思念图克坦后及病笃以不得一见图克坦后为憾将崩谓帝曰汝以我故不以永夀偕来我死汝必迎致之事之当如事我
　　秋七月制遣御笔法
　　旧制凢诏令皆中书命学士为之其有承受御笔处分无故申明冲改者以大不恭论
　　【甲戍】贞元二年春正月御大安殿受羣臣朝贺【按金史本纪是年正月甲寅朔上不豫不视朝此云御殿受贺与史不合】
　　诛右丞相萧裕【按萧裕以是年谋反诛金史海陵纪及裕传皆合然史既于是年书诛裕又于正隆元年閠十月书云杖右丞相萧裕则史之舛也】
　　裕恃功専恣以帝猜忌忍杀恐祸及已遂与萧冯家努等谋立故辽豫王延禧之孙事觉伏诛
　　以完顔诘弗签书枢密事
