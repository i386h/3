<!-- { "loadSidebar": true } -->
　　阜昌五年四月以许清臣为殿前太尉拆毁景灵宫得真宗玉石豫碎为二十八段　九月手诏诬汚南朝其畧曰朕膺受天命抚治中原永惟吴越巴蜀江湖岭海皆定议一统之地愍其沦陷不忍用兵且冀久自悔艾稍能革其不道故为之请于大金欲割江表之地而封之岂图怙恶不悛蔑弃大徳乃敢伪通使聘密图吞噬先乘不备之隙攻刼汝颍后举乌合之众侵掠邓襄至妄肆蜂趸之毒有取燕云之谋若尚加含忍则南北生灵何有休息安泰之期是用提督大军直捣僭垒播告天下明体至懐
　　阜昌六年正月朔日食豫兵与宋师迎战齐兵屡败继闻宋帝亲征乌珠诡示渡江之形全军宵遁麟以骑兵环绕一夜驰二百里入宿州始少安西北大恐寻多散文榜以金帝崩班师　三月改什一法行五税法　七月毁明堂得金龙之金四百两大钱三百万是日天地晦防　八月麟出猎陈留义党百余人欲擒以南归事觉悉斩于汴京　刘复知济南府刘观知淮宁军　十月民鬻子者官以【阙】税有告李俦骂丞相张昻口溺降五官为虢州监酒　十二月张柬卒
　　阜昌七年春赐状元邵世矩以下六十九人及第改明堂为讲武殿　九月以许清臣权大总管子麟领东南道行台尚书令冯长宁行台戸部侍郎行军叅谋李邺行台右丞讲武议军事佥乡兵三十万号七十万分两路南冦东路由紫荆山出涡口犯定逺宣化以侄猊统之一路趣庐州以子麟统之李成孔彦舟闗师古辈皆在麾下【按通鉴纲目刘豫分三道入冦麟率中路由夀春趋合肥猊率东路田紫金山出涡口孔彦舟率西路由光州犯六安此书熈宗纪所载亦同此仅云两路又云彦舟麟麾下疑属舛误】手诏榜示指斥尤甚于五年淮泗之役军之始行也临汝军守宋着部夫到京麟以后期斩之继斩使臣赵倚麟因语人曰已去赵宋矣寻大败于濠夀之间失军车七千辆船七百只丧器甲交钞军需犒设之物不可胜计于是废猊为庶人免刘复官徙刘观为东京留守以妻弟翟纶为南京留守
　　阜昌八年四月有羣枭鸣于后苑又有鸟数千鸣于内作休也之声豫立赏掩捕获一枭者赏五千　五月无云而雷龙起于宣徳门左扪灭宣徳二字豫遽命修之八月遣户部员外郎黄元英监场游何乞师于金并
　　力南侵皆以宋师进临长淮为辞既望昌府报喜旗到称江南副统制郦琼等全军人马并淮西百姓十万众归附以户部侍郎叅谋李师雄充接纳官　九月十二到京以郦琼为靖难军节度使知巩州以刘光时为大名副总管赵世臣为南京副总管王世忠为前军统制靳赏后军统制自余授官数十人仍遣冯宁长再来乞师　十月壬寅平康镇濠寨官贾【阙】祥见星殒不觉失声曰齐帝星殒矣祸在百日之内同坐者虑他人告首连累因捽拽赴刘麟麟问可禳否答曰惟在修徳麟奏其狂壬子斩于汴京　十一月以私憾棒死东京富民孟思齐于东市丙午金帝废豫为蜀王诏曰敇行台尚书省朕丕席洪休光宅诸夏将俾内外悉登成平故自浊河以南割为邻壤之界灼见先帝举合大公罪则遄征固不贪其土地从而变置庶共抚其生灵建尔一邦迨今八稔尚勤兵戌安用国为宁负而君无滋民患已降帝号列爵王封罪有所归余皆罔治将大革于政用一陶于新风勿谓夺蹊田之牛其罪已甚不能托妻子之友非弃而何凡尔臣民当体至意所有其余事件已委所司画下
　　初刘豫父子之欲南冦也知帝戒淮蜀之败不肯轻动遂妄言南宋将欲寇淮遣黄元英游何乞兵时达喇乌珠示以难色及郦琼来归又令冯长宁以郦琼等条具南宋将欲进取事迹闻于金师于是若不得已而从之俾以齐兵权聴金国节制悉聴调发赴陈蔡宿亳汝颍之间约麟单骑河头议事至是麟以铁骑二百抵濬滑之间来见达喇我兵围之数重禽赴汴都由梁门至东华门入以骑二百守宣徳门左右掖门乌珠及五郎君三路都统入大内邀逼豫出见达喇既至宣徳门乌珠挥鞭以马骑围逼至东阙亭命一羸马载之而去囚于金明池命百官有司皆仍旧以齐国尚书省为金国行台尚书省散出文榜买卖不许闗闭仍使人扬言齐主虐民命废之放五厘免行钱散乡军敲杀貎事人教尔百姓快活汝旧主人少帝官家在此民心于是稍安而北军亦不敢扰民　豫之废也有马四万二千有钱九千八百七十余万缗绢二百七十万疋金百二十万两银六千万两粮九十万石方州不在此数豫宫嫔百余人妊身者九其子麟婢百二十人父子皆外示节俭而内为滛佚以献女献妻进姊妹得差遣如高立之宋揖纷纷皆是甚者如亷公谨以女奉麟以妻伴之麟并以二人进于豫遂以公谨监礼料库侯湜为长葛令有入已贜万余缗事发知不免以女进豫豫以为使功不如使过升湜为金牌天使宣传抚问陜西其污滛有至于此在帝位八年割剥百姓下至倡优无不日纳官钱刘复刘益皆豫之弟刘猊乃刘观之子悉善聚敛碌碌无他能独刘益积而能散待下有礼颇得士卒欢心是故废豫日亦忌之用计掩捕金待之若无【阙】　　　恣其任便居住皇后钱氏宣和间出宫后为贼所掠卖身与豫为针线婢故宫庭事豫皆取法于钱先是邢希载毛澄之徒皆説豫隂通南朝共雪国耻豫斩之至是废迁相州留钱五百万命道流醮荐之十二月自相州徙上京改封曹王皇统六年死年六十五【按原书不言豫死于何年今据金史补】


　　钦定重订大金国志卷三十一
　　钦定四库全书
　　钦定重订大金国志卷三十二
　　立楚国张邦昌册文
　　维天防五年嵗次丁未二月辛亥朔二十一日辛巳皇帝若曰先皇帝肇造区夏务安元元肆朕纂承不敢荒忽夙夜兢兢思与万国同格于治粤惟有宋实乃通邻贡嵗币以交欢驰星轺而讲好期于万世永保无穷葢我有大造于宋也不图变誓渝盟以怨报徳搆端怙乱反义为讐谲绐成俗贪婪不已加以肆行滛虐不恤黎元号令滋彰纪纲弛紊况所退者非其罪所进者非其功贿赂公行豺狼塞路天厌其徳民不聊生而又姑务责人罔知已省父既无道于前子复无断于后以故徴师命将伐罪吊民幸頼天髙聴卑神幽烛细旌旗一举都邑立摧且天眷攸瞩谓之大寳茍厯数改卜未获偷安故用黜废以昭元鉴今者国既乏主民宜混同然念厥初诚非贪土遂命帅府与众推贤佥曰太宰张邦昌天毓疏通神资睿哲处位着忠良之誉居家闻孝友之名实天命之有归乃人情之所徯择其贤者非子而谁是用遣使诸宫都部署尚书左仆射权签枢密院事韩某等持节备礼以玺册命尔为皇帝以援斯民国号大楚都于金陵自黄河以外除西夏封圻疆埸仍旧世辅王室永作藩臣贡礼时修尔勿疲于述职问音嵗致我无缓于推诚于戏天生蒸民不能自治故立君以临之君不能独理故树官以教之乃知民非后不治后非贤不守其于有位可不慎与予懋乃徳嘉乃丕绩日慎一日虽休勿休钦哉其聴朕命
　　立齐国刘豫册文
　　维天防八年嵗次庚戌七月【按原书无七月二字据桯史所载补】辛丑朔二十七日丁邜皇帝若曰朕闻公于御物不以天位为已私职在救民乃知王者为通器威罚既已殄罪位号宜乎授能乃者有辽运属颠危数穷否塞获罪上帝流毒下民太祖武元皇帝仗黄钺而拯黔黎举白旄而矜师众妖氛既扫区宇式宁越有宋人来从海道愿输嵗币祈复汉疆太祖方务善邻即从来议岂期天方肇乱自起衅阶隂结叛臣贼虐宰辅鸠集奸慝扰乱边陲肆朕纂承仰循先矩姑存大体式示涵容乃复蔽匿逋逃夸大疆域肆其贪狠自起纷争扰吾外属之藩隣取其受赐之乡土因彼告援遂与解和终无聴从巧为辞拒爰命将帅敦谕盟言许以自新全然不改偏师傅汴首罪奔淮嗣子哀鸣请复欢好地画三镇誓卜万年凡有质委悉同父约既而官军未退夜集众以犯营誓墨未干密传檄而坚壁私结人使隂起事端以故再遣师徒诘兹败类又起画河之议复成欵战之谋既昧神明乃昭元鉴京城摧破鼎祚沦亡无并尔疆以示不贪之徳止迁其主用彰罚罪之心建楚新封守宋旧业不料庸懦难胜重任妄为退让反陷诛锄衔命出和已作潜身之计提兵入卫反为防已之资忍视父兄甘为俘虏事不克济人岂无情方在殷忧乐于僣号心之幸祸于此可知乃遣重兵连年讨捕旋闻逺窜越在岛夷【按自无并尔疆至反陷诛锄言立张邦昌事自衔命出和以下至此乃言宋髙宗事中间必有斥言髙宗数语而此书及桯史载此册文皆无之葢宋人讳而削之故致文义上下衡决】重念斯民乱离无主久罹涂炭未遂昭苏不委仁贤就能保庇咨尔中奉大夫京东京西淮南等路安抚使兼诸路马歩军都总管知东平府节制大名府开徳府濮博濵棣徳沧等州刘豫夙擅敢言之誉素懐济世之才居于乱邦生不偶世百里虽智亦奚补于虞亡三仁至髙或愿从乎周仕【按原书昭苏作招苏偶世作遇世周仕作国仕并据桯史改正】当奸贼扰攘之际愚氓去就之间举郡来王奋然独断逮乎厯试厥勲克成委之安抚而徳化行任之尹牧而狱讼理付之总戎则盗贼息授之节度则郡国清况有定衰救乱之谋安变持危之防使民无事则櫜弓力穑有役则释耒荷戈罢无名之征废不急之务徴隠逸举孝亷振纪纲修制度省刑罚而黜烦酷发仓廪而息螽螟神人以和上下恊应比下明诏询考舆情列郡同辞一心仰戴宜即始归之地以昭逮业之元是用遣使留守西京特进检校太保尚书右仆射大同尹兼山西兵马都部署上柱国广陵郡开国公食邑二千户食实封二百户髙庆裔副使金紫崇福大夫尚书礼部侍郎知制诰防军南阳县开国侯食邑一千户食实封一百户韩昉备礼以玺绂寳册命尔为皇帝国号大齐都于大名府世修子礼永贡防诚付尔封疆并从楚旧更须安集自适攸居尔其上体天心下从民欲忠以藩王室信以保邦圻惟天难谌惟命靡常常厥徳保厥位尔其勉哉勿忽朕命
　　检视大宋库藏
　　绢五千四百万疋　大物叚子一千五百万疋　金三百万锭　银八百万锭　珍寳未见实数
　　取至大宋印寳
　　皇帝殿寳十四
　　承天休延万亿永无极　受命于天既夀永昌　天子之寳　天子行寳　天子信寳　天子神寳　皇帝之寳　皇帝行寳　皇帝信寳　御书之寳　御书之印　无字寳　皇帝恭膺天命之寳　宣和御书之寳
　　皇帝殿青玉印寳二
　　皇帝恭膺天命之印　国寳
　　皇帝殿金寳九
　　御前之寳　宣和殿寳　御书之寳　天下同文之寳　天下合同之寳【印中书下省文字】　御前之寳【印宣劄】御前锡赐之寳【印赐月茶药石】　书诏之寳【印诏书】　皇帝钦崇国祀之寳【印香合词表】
　　天子殿银印一
　　尚书内省出纳之印【印破除】
　　皇后殿金寳一
　　皇后之寳
　　太子殿金寳一
　　皇太子寳
　　太子妃金印一
　　太子妃印
　　宋族随二帝北迁
　　皇后皇太子亲王王妃王子宗姬
　　太上道君皇帝太上皇后　钦宗皇帝钦宗皇后皇太子谌
　　郓王楷　夫人朱氏　王子三人　女宗姬六人肃王枢　夫人任氏　王子二人　女宗姬二人景王祀　夫人田氏　女宗姬二人
　　济王栩　夫人曹氏　康王构【出外】　夫人邢氏祁王模　夫人曹氏　莘王植【按原书误作桂据宋史改】　夫人严氏
　　徐王棣　夫人王氏　沂王防【按原书讹作祁王据宋史改】和王棫【按宋史徽宗子蜀王名棫和王名栻疑此讹脱而并合之耳】　信王榛
