<!-- { "loadSidebar": true } -->
　　冬十月防古军至杏花营距汴京二十里花防军击败之
　　防古军复取潼闗自三门析津乗河氷合布灰引兵而渡自是不复出
　　帝命平章政事胥鼎为太师専守闗辅
　　时陜西诸州间亦有为所破者惟燕南雄霸数州乃三闗旧地塘泺深阻兵不能入朝中再遣将张甫张进二人屯信安军以守之北距燕山百八十里
　　【丙子】贞祐四年两河数为战争所扰山东羣盗大起有杨安儿者本淄州皮匠【按宋史李全传云安儿益都人】李全之妇翁也章宗时杀人亡命为盗于太行有众千余蹂践山东数郡依山负海时出时入官军招降之贷其死流于雄州及防古军入境命为副都统令召必胜军三千人迎敌军败复窜往山东聚众国中讨之安儿与其徒数人入海为舟师所杀
　　有郝八者名仪以前叛据山东僭号大齐改元天顺遣花帽军生擒之磔于开封【按金史宣宗纪贞祐四年侯挚言红袄贼掠临沂费县之境官军败之获其党讯之知其渠帅郝定僭号署官宋史李全传云刘二祖起泰安据淄沂号红袄贼二祖死霍仪继起金史作郝定宋史作霍仪此又作郝仪疑皆即一人霍郝同音而传闻致异尔又纲目金贞祐四年红袄贼郝定僭号侯挚帅师进讨执定诛之兴定元年金侯挚击刘二祖余党执霍仪斩之以郝定霍仪为二人考侯挚传贼首郝定破邳州遣完顔霆率兵讨平不言两次破贼郭阿林传破红袄贼郝定于泗水柘沟村生擒定送京师斩之不别言擒仪反覆参考郝定即霍仪而纲目误分为二也】又有刘二姐【按金史尔佳锡尔格传宋史李全传及通鉴纲目并作刘二祖】亦名盗也其女刘小姐亦聚众数万皆为花帽军所破又有辽东安抚使万萧奴者本辽人也【按金史宣宗纪贞祐三年辽东富森万努改元僭号】乗大金之乱自立为帝据辽东七路欲引兵并燕代魏晋而有之时两河既破赤地千里人烟断絶满目蒿燕京宫阙雄丽为古今冠至是为乱兵所焚火月余不絶其所积货财初无所用至以银为马槽金为酒瓮大者重数千两【宋通鉴注云元帅萨木哈所居至用金饰龙牀足踏金杌子】奢侈如此而徴求不已燕人患之
　　帝南迁后累遣使求和于防古虽未听从而赂不辍防古欲许之其元帅不可曰汝欲议和可去帝号当封汝为王金之羣臣亦皆不从有愿以死雪国耻者帝亦为之感愤
　　【丁丑】兴定元年春苖仙武起易州郭仲元起青州白文格起覇州聚兵八十万扼险为国雪耻复仇防古来问罪帝乃遣尔佳斩文格首以遗防古军并召仙武仲元皆赐死【按金史及归潜志皆云仲元为兵部尚书卫尉卒此云赐死葢妄言尔苖仙武白文格亦不见于史】
　　时易州苖仙武清州郭仲元共聚兵扼险又有霸州统军白文格者深知和之难信每厉兵以拟其后通三人聚兵八十万防古患之乃使来问罪曰汝既讲和何故使文格来攻我帝因遣使收文格兵权文格不服遂令行元帅府事尔佳监军统三万众讨之文格之兵请战文格不许曰一去接战便是反背朝廷越二日文格望金遥拜自缢而死尔佳就以文格之首送防古军防古军遂勦尔佳之军于霸州城下仙武仲元二人亦召回赐死其军皆溃
　　防古军自此北归转攻回鹘夺其戬珠克坚城而都之尽有其地使元帅权国事侵掠河东河北大名真定益都等路
　　是时西夏举国之兵从其前驱哨骑往来直至许郑
　　帝遣礼部侍郎乌克逊博济诣戬克珠坚城聘于防古自汴京至戬克珠坚城凡三万里自是金国东阻河西阻潼闗地势日蹙遂有南窥江汉之谋始搆怨于宋兵端再起矣
　　夏六月庚戌太白昼见　癸酉太白经天【按金史天文志四月戊辰太白昼见于井百六十有二日乃伏】
　　秋七月丙子朔日有食之
　　冬十一月戊戌太白经天【按金史天文志十一月丙戌太白昼见】
　　十二月凤翔副都统完顔赟以歩骑万人侵南宋四川迫凤池堡取天水军又攻白环堡破之又迫黄牛堡攻大散闗又破之
　　宋守将刘雄弃闗走我师入据之
　　【戊寅】兴定二年春正月京东路忠义人李全叛归南宋全即李鐡枪也本涟水县弓手泰和年间边事方兴已为宋戚拱所诱焚涟水县国中赦而用之至是复叛
　　我师围宋皂郊堡
　　宋利州将麻仲率忠义人攻我秦州永宁寨破而焚之
　　我师攻宋隔茅闗栅其东北
　　夜半宋兵来攻栅不胜兴元都统李贵遁去军大溃
　　二月取宋皂郊堡
　　自正月围堡日久无援至是破之宋师死者五万人
　　破宋湫池堡焚之又围宋随州枣阳军防骑至汉上宋均州守应谦之弃城走
　　丙辰白虹贯日【按是事金志不书】
　　是时江上用师粮储自清河而上宋楚州钤辖梁昭掩击我师都统沈铎遣兵助之我师不胜粮舟为其所焚
　　三月宋师复取皂郊堡
　　夏四月包长寿复攻皂郊堡遂趋西和州
　　宋沔州都统刘昌祖焚西和州及成州而遁
　　我师攻宋大散关
　　守将王立遁
　　又攻黄牛堡
　　为宋将吴政所败
　　五月癸未蚩尤旗见其长竟天【按金史天文志是年八月有流星大如杯尾长丈余其光烛地起建星没尾中疑即此所书为蚩尤旗者】
　　冬十月我师攻宋安丰军又攻黄口滩
　　陜西人张羽叛投南宋
　　【己卯】兴定三年春正月我师攻宋湫池堡
　　守将石宣拒之
　　又攻白环堡
　　守将董昭拒之
　　又攻成州
　　宋将张威自西和州退守仙人闗
　　又攻随州枣阳军又破信阳军之二寨又攻西和州守臣赵彦讷【宋史作呐】设伏以待我师殱焉
　　又攻安丰军
　　为宋将许俊所拒
　　又攻河池及光化军破郧山县进逼均州
　　我师取凤州
　　守臣雷云走我师夷其城
　　复攻武休闗破之
　　二月我师破光山县又围枣阳军
　　宋制置赵方遣将扈再兴救之
　　戊戌太白昼见
　　取宋兴元府又取大安军分攻洋州又破之
　　三月我师犹屯大安
　　宋将张威遣石宣邀击于险至是大败偏将巴图噜安弃军走为宋师所获
　　宋制置赵方遣扈再兴引兵三万分三道攻我唐邓州宋将刘世兴刘世荣之师皆防于唐州
　　是时西夏以我兵不能应援已折而北归益懐二心始遣使使于南宋往议夹攻宋利州路安抚丁焆许之
　　丁亥太白昼见【按金史天文志是年五月壬子太白昼见于参三十有六日经天又百八十四日乃伏】
　　我师自春初攻围宋安丰军及滁濠光州至此未解宋制置李珏遣将武师道陈孝忠救之皆不能进
　　闰三月我师分兵自光州侵黄州之麻城自濠州侵黄州之玉碛自盱眙侵滁州之全椒来安扬州之天长真州之六合
　　时百姓南渡诸城皆闭游骑至东采石杨林渡建康大震为宋京东总管李全所败失一贵将
　　夏六月丙子太白昼见　辛巳太白经天
　　秋七月宋李全攻我齐州守臣王赟降之
　　冬十二月宋四川宣抚议窥我洮州防我师攻凤州长桥其议遂止
　　【庚辰】兴定四年春正月宋扈再兴攻邓州许国攻唐州不克而还
　　我师遂攻宋樊城
　　为赵方所拒不得前
　　西夏以书往宋议夹攻我师秋八月宋安丙遗西夏书议定
　　秋九月西夏引兵围我巩州促宋师来防克来逺镇继又克盐川镇进攻定边城我师往救不利宋程信王仕信引兵与西夏防于巩州城下攻城不克宋师取我海州
　　甲午太白昼见【按金史五行志是年六月己巳太白昼见于张百八十有四日乃伏】我师攻宋皂郊堡
　　败都统董昭
　　我师与宋师战于巩州城下宋程信引兵趋秦州夏人自安逺寨退师
　　冬十月程信邀西夏共攻秦州夏人不从
　　十二月宋涟水忠义统辖石珪来归【按宋史及通鉴纲目皆云珪降于防古元史太祖纪十六年六月宋涟水忠义统辖石珪来降此以为降金与诸书并不合】
　　珪本金盱眙将也叛归于宋至是复归
　　【辛巳】兴定五年春二月我师围宋光州又攻五闗又围黄州分兵破诸县又侵汉阳军
　　宋李全弃泗州遁
　　三月宋扈再兴攻我唐州不克
　　我师取宋黄州
　　庚寅长星见【金史天文志不书】甲午太白昼见【按金史天文志正月辛丑太白昼见于牛二百三十有二日乃伏】
　　我师取宋蕲州
　　夏四月我师渡淮而北宋李全追击我师失利
　　五月甲申朔日有食之
　　冬十月宋取我沧州
　　十一月宋安抚张林【元史作琳】以京东诸郡来降【按宋史纲目通鉴皆云张林叛降防古元史太祖纪宋安抚使张琳以京东诸郡降此云降金与诸史皆不合】
　　防古军来攻葭州绥徳延安鄜坊皆陷
　　【壬午】元光元年夏五月庚戌太白昼见【按金史天文志七月乙亥太白经天与日争光葢五月始见至七月益甚耳】
　　张林既降宋种赟攻林于青州林走
　　秋七月太尉卫国公乌兰用章薨穆日华除工部尚书权参知政事行尚书省事于陜州顔叔靖进尚书右丞兼枢宻副使
　　八月甲午彗出氐
　　以彗星见改元大赦天下官吏各覃恩两重阙陜兵戈经处重与周恤【按金史宣宗纪元光元年八月己邜彗星见西方以彗星见改元大赦天文志兴定六年八月己邜彗星出于亢宿右摄提之间指太角太史奏除旧布新之象宜改元修政以消天变于是改是年为元光元年九月丁未灭是元光改元在壬午年八月无疑原书兴定尽六年明年正月改元元光实为舛误今改正】
　　九月壬戌彗再见【按金史云九月丁未彗灭宋史通考皆云八月彗星出九月壬戌彗星没是月丙午朔丁未为二日壬戌为十七日虽前后少异而谓彗星之没于九月则同也此于九月壬戍书彗再见殊为舛误】
　　辛未太白昼见
　　防古军自去年收服陜西至是凤翔邠泾及山西一带堡寨皆陷
　　西夏自五代时立国金国强盛西夏与为敌国独不被兵泰和年间防古军深入灌水攻城事急西夏主登城隔水相见面约和好其后差发日多和好遂絶连年结援南宋夹攻秦巩葢有憾于金也至是防古自回鹘往攻西夏西夏国亡
　　【癸未】元光二年春三月张林所部邢徳叛归于宋
　　秋九月庚子朔日有食之
　　副都统完顔大济侵宋随州枣阳军
　　冬十二月庚寅帝崩【按金史宣宗纪兴定尽五年元光尽二年是年为癸未十二月庚寅帝崩原书误以元光改元在癸未嵗正月至二年为甲申十月帝崩与史不合今改正】在位十有一年
　　宣宗幼美丰姿好学善谈论尤工于诗多招文学之士赋诗饮酒少多符瑞尝窃自负迨乎入继大统驰驱兵革无有宁时暨其迁汴而后大河以东北至于山东西至于闗陜尽属敌区连年灾异数至太白经天蚩尤旗见咸应其妖矣
　　明年正月上諡曰继天兴统述道勤仁英武圣孝皇帝庙号宣宗【按原书云諡曰宣宗殊为舛畧今据金史补正】
　　三月葬帝于徳陵【按原书书宣宗之于义宗即位之十二月又以陵为永固陵皆与金史不合今改正】
　　虞祭讫奉返神主义宗迎泣过悲侍臣乌库哩乌尔固寛譬之义宗曰先帝不幸遭家多难饮恨而终今兹永诀情何能已
　　钦定重订大金国志卷二十五
　　钦定四库全书
　　钦定重订大金国志卷二十六
　　纪年
　　义宗皇帝
