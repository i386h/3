<!-- { "loadSidebar": true } -->
　　帝履癸是为桀【桀名也或以为号为谥俱非】初有穷之诳攘夏绪忽不絶诸侯胥乱民罹瘅毒少康中兴比甲再淫乱奸雄畔涣而夏以汨震三传而癸诸侯之存者不能以四千矣【卫彪徯云孔甲乱夏十四世而亡班志云禹后十三世孔甲好鬼神孔甲后十三世汤伐桀误也】癸不务徳好货便佞慢神虐民侈后陈蔽防遂哫訾嚅唲恩信不申于国始迁于垂【所谓天门在泽之晋城太行之上有天门说见余论】乃大淫昏洪舒于民防贷处谷而防色是与【谷禄也大戴礼孔子言桀纣踈逺国老防色是与防贷处谷法言法行处辟又云桀不率先王之明徳荒耽于酒淫佚于乐徳昏政乱污池土察以民为虐粒食之民懵然几亡】盛军伍立两亿【正书云桀有左亿右亿之众】自谓天父【贾子云纣自谓天王桀自谓天父灭亡而民以为骂】恃其多力用其虎视不克灵承于旅天下之民悴悴焉【墨子桀为天子生裂虎兕指画杀人淮南子云桀之力剔觡伸钩索鉄歙金推移大戏大戱军旗也故云遂擒移大戯桀盖以此自号言能移大槊尔或作大犠者为牛非也晏子乃谓夏有推移大戯伪矣书帝命验云桀失玉镜注玉镜谓清明之道虎视谓其暴虐】以羊莘侯哆为相【侯哆韩子作侯侈吕氏春秋作惟多羊莘一作干莘吕云桀染于羊莘岐踵戎外纪又作干莘云恃威陵轹诸侯者】尹谐斟观岐踵戎曺触龙介之闚道其志乃胥为虐于民至于百为大不克开【荀子云桀惑于妹喜斟观韩侍御云斟观也皆桀佞臣世纪云左师曺触龙謟谀不正贤良鬰怨按说苑孔子对哀公云桀不修禹之道毁壊辟法絶裂世祀荒淫于乐沉酗于酒其臣太师触龙者謟谀不正汤诛桀触龙者身死四肢不同檀壃而罟韩婴荀况乃谓触龙事纣误矣】于是犬戎侵岐居之【诸夷内侵畎遂入居邠岐之间杜佑云邠新平岐扶风】申命任威以原侯夸帅【孝经援神契云后偷任威折其玉斗失其金推注右偷苟且自专也玉斗者浑仪金推言国之寔】伐有唐【归藏桀筮伐有唐牧占于荧惑曰不吉不利出征惟利安处彼为狸我为防切用作事恐伤其父】复伐防山得妹喜焉【一作妹嬉故集韵未喜音希妹只音昧以妹妹目之或音秣变也天问云桀伐防山妹何得焉王逸云伐防山国得末嬉列女传以为有施得之师古云有施之女盖以国语说施为嬉姓国外纪从之失之矣】妹喜蛊惑一笑百媚而色厉少融好姣反而男行弁服剑带而喜缯裂桀溺狥之毎加诸已【董谒云桀媚妹嬉常加于膝以金簪贯玉螭媚之师古云未喜善于色女子行丈夫心桀常置于膝上听其言而失道汤伐之放之南巢】逺味四海【尸子云桀纣欲长乐以苦百姓珍怪逺味必南海之姜北海之盐西海之菁东海之鲸祸天下厚矣列女传云大臣谏喜谓桀曰君之威衰今不从皆以妄为乱习愿赐妾死桀乃行法过喜者诛忤喜者死誉者昌谏者亡羣下杜口矣】驾人车以奉之【井丹云亦见世纪】广优猱戯竒伟作东哥而操北里大合桑林骄溢妄行于是羣臣相持而唱于庭靡靡之音人以其必亡【董繁露云桀侈宫室广苑囿竭山泽之材困野兽之足骄溢妄行云云阮借恶药论桀之末传慕淫声晨歌达于三衢闻之悲酸史记云大进倡优漫澜之乐设竒伟戯靡靡之声而伏书毁传汤誓云夏人饮酒醉者负不醉者相和而歌曰盍归乎薄薄亦大矣伊尹退而闲居深听乐音更曰觉兮较兮云云入告于王曰大命之亡有日矣王僴然叹哑然笑曰天之有日犹吾之有民日亡吾乃亡矣尹乃去夏适汤】侈屋室崇园囿倾宫旋台【晏子春秋云夏之衰也其王桀作旋台商之衰也其王纣作倾宫旋台在綘之正平寰宇记绛县璇台琼室在城南门夏桀造列女传璇台琼台以临云雨倾宫造作倾反常若欹倾璇台登之转危常若璇转所谓摇台世不知作璿瑶者非】污池土察【污察深也言洞地为池】摕狐批狻不足以摅志市纵虦兽以觐人之奔骇广池漾酒一鼓而防饮者三千觇其醉溺且多发帛以希妖喜之一啴【新序云桀为酒池足以运舟糟丘足望七里一鼓而牛饮者三千人列女传云络其头】复防于仍【史桀为有仍之会贾逵以为缗非】有缗叛之克有缗又命扁伐岷山氏岷山庄王以二女御焉爱而无子乃刻之苕华而弃元妃于洛【二女曰琬曰琰刻名苕华之玉详焞煌纪年吕覧云伊尹奔夏三年反报于亳曰桀迷惑妹喜好彼琬琰不恤其众众志不堪皆曰上天弗恤夏命其卒汤谓尹曰若告我旷夏尽如诗汤与尹盟誓灭夏云云诗志也或云元妃即妹嬉】给过善非弃义即防淫侈滋甚不克终日劝于帝之迪衺人因财而进贤良日蔽而逺刑赏无信位随财而行【淮南子云桀之时日暗晦而不明道熖熳而不修弃五帝之恩刑蹶三王之法籍举事戾苍天发号逆四时春秋缩其和天地除其徳仁君处位而不安大夫隐道而不言羣臣凖意而懐当防骨肉而自容君臣父子之间竞载骄主而豫其意植杜稿而堮裂容台振而掩覆西老折胜黄神啸吟狐狸首穴马牛放失云云云三王之法缪矣】更为长夜之宫男女杂处十旬不出政一昔而风沙邕之【地室也博物志云川为陵山复于下】方冬穿陵殴以就之酒浑而戮刑杀弥厚【纒子云桀为天下酒浊而杀厨人纣熊蹯不熟而杀庖人大传云桀杀刑弥厚而民弥暴故尔梁逺遂以是亡注云故尔穷其近也梁读为掠】灭皇圗乱厯纪【书帝命騐云桀无道杀关龙逢絶灭皇圗壊乱厯纪残贼天下贤人逃遁淫色慢易不事祖宗】玉瑞不行朔不告【大戴用兵车桀纣妖替天道逆乱四时礼乐不行防风是御厯失制摄提失方邦大无纪玉瑞不行不告朔于诸侯】于是天不畀纯祅孛出柱矢射【宋张镒云桀诛谏而星孛纣耽荒而致彗世纪云纣淫乱灾异并见两日鬬射摄提移处五星错行伊洛竭彗星出鬼哭于国汤伐之书运期授云白帝之治六十四世其亡也枉矢参射又见书中侯】地震天血【外纪天雨血水氷】迅雷黄雾【古今五行纪桀末年雷震杀人其年汤放之地吐黄雾见本】夏霜而冬露【命厯序外纪云六月降霜】大水里社坼【汲纪年桀末年社坼裂】因之以饥馑桀益重塞好富忘贫【管子桀纣】不肯慼言于民【大军之后必有凶年桀之饥馑因于残刑汤之大旱因于大军皆人事也大戴云桀纣时诸侯力政不朝于天子六蛮八夷交代于中国于是天降之灾水旱臻焉霜雪大满甘露不降百草嫣黄五谷不升民多夭疾六畜防此太上之不论不议也王充治期云灾至有数年嵗有水旱五谷不成非政所致桀纣无耗之灾非也】大夫豢龙逄引圗进曰君人以礼义为基恭信为本节财爱民故国安而身夀今冬不为杠夏不束拊而视其死内有女华之隂倾而外有曲逆之奸秽役民如不胜用财若无穷民无所附君子莫死焉惟帝念之乃立而弗及朝遂死之【即关逢见潜夫论桀之大夫战国防云桀听谗而杀其良将注以为逄则兼将也论语隂嬉云桀杀龙逄后庚子旦有金版出于中庭刻曰族王禽注云桀与逄同姓故云族王言必见禽妄也逄乃髙阳后故别本作旋王逄之死当有故有辨见发挥】耆艾又谏以为祅言杀之【见博物志金匮云桀时有芩山之水常以十月发民凿山穿陵通河民谏曰孟冬凿山穿陵是泄天气发地藏天子失子道后必有败桀以为妖言杀之朞年一旦芩山崩为大泽水深九尺山覆于谷上反居下耋老谏而杀之六韬外纪作瞿山世纪等云桀见箓书云亡夏者桀于是大诛豪杰也】自是衺人参耦忠臣折口磬无腹蓍防日施大臣同叛其信费昌乃徙族以归商太史终古亦负其圗哭而去之【淮南子终古为太史令奔商三年而桀亡论衡云时两日并出东者熖西者沈费昌问冯夷答云东若为商西为夏乃徙族之商传言桀纣之世变异多矣日月五星圗云桀末年两日并鬬五星交错枉矢流火神见关龙逄引黄圗谏不听焚圗诛逄火神祝融也】伊防帝之酒保也丑夏而耕于商陕【伊尹也】商契之后有子履者天锡勇智得禹之录齐圣广渊不殖货利不迩声色以七十里为方伯【安国云为方伯故得专征】法三圣用三俊克寛克仁明徳防祀贤于诸侯闻贽之贤三枉聘而不至驰即见之既而幡然就商说以伐夏救民于是每进之夏桀俞自贤矫诬上天简贤附势率遏众力穷父兄耻功臣不任其遇女鸠女方夏贤臣也亦遂去之贽既丑夏三年复归于亳遇诸北门蝉连叹知夏命之将坠也乃遂相商【鸠方世皆以为汤臣非也不期而会曰遇岂吾国乏臣而曰遇哉盖伊尹在夏时二友云】子履之沛遇搫埸四面罗者一祝解而汉隂降【东京赋幕帝乙之弛罟谓此子虚赋以为成汤好田误也】爰循礼法以观天子天子不说既得仲虺莱朱于是有不譓者从而征之葛伯仇饟初征自葛而昆吾韦顾亦斩艾其民粒食之民人戮而不得以疾死于是伐韦伐顾伐昆吾以儆于桀诛其君吊其民东征西怨载十一而征无敌于天下二十有七征而徳施于诸侯归之者三十有六国【征者天子之事汤之征得无禀命乎汤七年九征南唐刘鹗云载十一征者伐二十二国也书中云天乙在亳夏桀迷惑诸隣国强负归之传云汉南诸侯闻之归之四十国故传子言归者四十国】桀怒以谀臣赵梁计召而囚之均台置之重泉嫌于死履乃行赂桀遂释之而赏之賛茅【商子云封之非史云囚之夏台即均台重泉在冯翊见汉志】子履汤也汤有膻行天下之効之者且百国矣又得庆誧湟里沮东门虚南门壖西门庇北门侧七大夫佐司御门尹登恒为佑始试之弱宻须氏以为武教试得宻须氏而知所服桀矣乃率六州攸徂之民以伐桀【传云景亳之命费昌为御世纪谓汤退居中野老防虚国奔之皇甫谧云同日员职者五百国】始用牡昭告上天神后【皇天后土也用牡尚从夏】誓于众庶良车七十乗必死六千人及桀战于鸣条败诸娀虚【安国云伐桀升而出其不意皇甫谧云桀醉不窹汤伐之发挥冇辨】桀与其属五百南徙千里至于不齐不齐之民去之转之郕遂放之南巢氏【封之也详国名记尸子以为放之厯山故世纪云禽之焦门放之厯山乃与妹嬉及嬖妾同舟浮海奔南巢之山则非也晋志亦云败于焦焦乃娀地淮南子云革车三百乗困之鸣条禽之焦门吕氏云戈子战于郕遂禽移大牺登自鸣条乃入巢门逐有夏是矣尸子云革车三百乗伐之南巢收之夏宫益踈吕春秋云商涸旱犹发师以申尹之盟故合师从东方出国西以进未接刃而桀走逐之至大沙大荒西经云成汤伐夏桀于章山克之注云章山名大沙或云沙丘墨子云汤放桀于大沙】戮尹谐灭斟观昆吾氏【皆桀同恶吕覧周书戊子战桀于郕按传桀与昆吾同以乙夘日亡昭公十八年二月乙夘毛得杀毛伯苌曰是昆吾稔之日也则非戊子】汤乃复亳防羣后退从诸臣之位曰天子之位惟有道者处之三千诸侯无敢即乃简代夏复禹功修舜绪为副于天【周书殷祝解大传皆言三千诸侯大防有汤逊辨见发挥】反夏政国迁郼【于旂反商之国号吕春秋云汤王为天子夏人大悦如得慈亲朝不易位农不去畮商不变肆亲郼如夏是谓至公髙诱读如衣云今兖州人谓有殷犹曰有衣故郑于中庸一戎衣为此读康诰有殪戎殷之文为是不知康诰乃文王事与武成一戎衣异陆氏从之踈矣汤之国号本不为于斤切】将迁其社不可【迁如迁都盖胜夏已欲移其社于商地然礼王者当自立社不可以亡国之社稷立于商臣扈盖賛其不可者当移于桀之子孙国耳夫不可者汤不可之也世以谓欲变置社稷且以为汤始欲迁众议以为不可非也不可而欲举是妄举矣如欲变置是易社非迁社也】乃取玺书【置座右见周书古有玺说者以秦制乗舆六玺以为秦始者非老子云为之符玺荘子云焚符破玺后至三王俗化雕文诈伪渐兴始有印玺春秋运斗枢云黄帝得龙圗中有玺章文曰天黄符玺是古有】发明徳作八政命于縂章【大戴礼】遂贤良筑五库藏五兵与民休息【商君书】爰封少康之后于以郊禹后分于曺东之偻是为东楼生西楼公【鄞生云汤放桀封其后于故大戴礼云汤放移桀乃迁姒姓于杞偻盖其析也或云汤封之楼非】周兴求后得东楼公后之为二后九世成公迁縁陵又十一世简公而灭于楚【楚惠灭之故传云夏余也而即东夷或以州公为后则非】弟佗奔鲁受爵为侯有封于阳其后去鲁之沛分沛立谯为夏侯氏侯氏氏题氏偻氏楼氏娄氏刘氏丐氏雝丘氏郁厘氏孙氏杷氏【夏侯婴曽孙颇尚主随外家姓孙而婴子孙遂为孙汉髙帝云娄者刘也赐娄敬为刘姓纂杞若避重卓难改为杷或作抱疑】桀立四十有三嵗而放三年死于亭山【年代厯诸书五十二或五十三或云十二非】夏氏凡四百八十有三嵗【十七世汲记年并穷寒四百七十二年三统厯云十七主通羿浞四百三十二年世多从之非也六韬大明云禹之徳流三十一世至桀为无道汤得伊尹一举而放之误矣】嗟乎汤放桀所以定禹功也然而犹有慙徳而后世犹曰于汤有光是以君子不为也【殷祝解言桀请致国而奔于千里奔鲁百姓去之汤不前止乃放之无战之文桀始走保三鬷故伐之也别有汤武二誓说】始夏之兴青凋止郊金栎阳而祝融降于崇山【崇国之山非驩兠放处】及是囬禄信于聆隧容台覆岱渊振亡瞿潴而汤之里社鸣焉亦天命之反郼也【里社鸣圣人出汤社鸣见春秋潜潭巴淮南注容台礼容之台桀不行礼振动而覆外纪尧山崩庚山亡五行记云夏末年瞿山地一夕为大泽深九丈九年汤放之】禹初姒姓其后分封以国为氏有泊氏弗氏氏鬻氏冥氏鄍氏褒氏沈氏男氏有南氏肜氏肜城氏姒氏弋氏纶氏【弋即姒定姒姓公羊作定弋休去莒姓误矣或作戈失之泊见潜夫论或云鲍非也春秋公子谱鄍出姒氏卲姓解一作鄍误弗见世本姓苑作费然少昊后自有费故金石录云费少昊后陈湘姓林云音蜚夏禹后自不同如无极长房出此孙盛蜀谱云益州诸费名位者多字本作桀弗同汉有脩公孙瓉臣纶直】有南以二臣势均争权而分后有南仲翊宣王以中兴【辨证云汤八世孙盘庚妃姜氏夣赤龙入懐孕十二月生子手把南字长荆州号南赤龙生条孙仲为纣将平猃狁宫括为文王臣封南阳侯生邵成王司马封白水侯生宫宣王时南阳侯生伯荘王上大夫南季聘鲁宜公之子云】褒君事夏至幽王嬖褒后遂亡周而褒亦亡矣肜伯事商而沈子亦灭于蔡矣【定四年】姒敬叔仕于齐采于鲍为鲍氏包氏【或云鲍齐族非也】成王封夏公又为夏氏夏后氏差氏禹氏【王孙孺百家谱兰陵萧道防娶禹氏女而南唐将有禹万成风俗通云攴庶以为氏史记又有斟氏戈氏有扈氏非也乃髙阳后】桀崩其子淳维妻其众妾遁于北野随转徙号荤育逮周日盛曰猃狁【玁狁匈奴乐产引括地圗云桀放三年死子獯鬻妻桀之众妾居北野谓之匈奴盖别号獯鬻故服防谓尧时为獯鬻又史黄帝北逐獯鬻非自后世也晋史云淳维禹后又云轩后畏其干纪则又不能别矣】秦有匃奴单于头曼者复入于冐顿蔚为彊暴破东胡走月支南并楼烦白羊河南燕赵始长城却胡李牧破灭防褴秦亦被防恬城逐塞外既侵燕代窘戹汉祖于是屈娄敬之防和亲单于由是稽胡子孙感汉为刘氏【望河间河南】扶罗助汉死子豹生渊居离石遂号汉二世而聦灭晋曜改曰赵石勒夷之【四主二十五年】勃勃兴朔方为赫连氏【右贤王去卑之后中平中羌渠扶罗将兵助平黄中扶罗子豹为左贤王生渊为前赵右贤王去卑裔库仁】三世号大夏后魏灭之有铁伐氏云氏其始姓虚连题是为挛鞮氏【范史虚连鞮】厥后异姓有呼衍氏兰氏须卜氏丘林氏雕氏凋氏【汉表匃奴王雕氏凋见载记】卢氏赫连将呼卢古【师古云呼衍即今鲜卑姓呼延者与兰须卜三六姓宜皆出此】宕昌白狼之羗亦其散也有宕氏库氏党氏浑氏房当氏【夏亦二十五年夏录勃勃诏云朕皇祖大禹受圭之锡号夏朕祖北迁幽朔姒氏音殊中国故从母为刘氏从母非礼朕以义易之王者系天为子是为煇赫寔与天连今改氏赫连非正统者以铁伐为氏故号大夏亦聦之族也晋书以聦为冐顿后勃勃左贤后而党出西羗故姚泰将党耐康曰祖本夏后氏后为羗豪隋书以党项白狼宕昌为三苗后失之党集韵作党铁氏本曰铁伐勃勃云庶攴族子孙刚鋭如铁皆堪伐人是也】
