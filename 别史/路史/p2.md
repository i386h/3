<!-- { "loadSidebar": true } -->
　　伯阳父曰太古二皇得道之秉立乎中央神与化游以抚四方是故能天运地墆而轮转无废水流不止而与万物相终始然不曰三皇者岂非泰皇之世人道大备非复二皇之代故退首乎十纪而不遂与二灵参邪予故从之别纪二灵而返泰皇氏于九头纪
　　九头纪
　　泰皇氏
　　地皇氏逸于有人皇九男相像其身九章【见雒书】胡洮龙躯【姓恺名胡洮字文生人面龙身九头】骧首逹腋【玉篇云亦臂也今作掖腋】出刑马山提地之国【遁甲开山图云人皇出于刑马山提地之国山今在泰州伯阳谷水出之老子之所至】相厥山川形成势集才为九州谓之九囿【见雒书春秋命厯叙云人皇出旸谷分九河】别居一方因是区理是以后世谓居方氏【见三坟又雒书云人皇出于提地之国兄弟别长九州已居中州以制八辅则九州肇此分矣今石有九皇里非一所也】太平元正肇出中区【太平元年正月出治大中祥符五年神祖降言上天祐徳之意以为玉清分职实曰九天司命在昔乃为人皇盖九人之一亦尝降治国家之始祖云】驾六提羽乗云祗车【见雒书寰宇记作抵车误】制其八土为人立命守一得妙人气自正【太平经云三皇之时人皆气清深知天地之至情故悉得至道】爰役风雨以御六气昭明神灵光际无臬挻挏万物无门无毒以叶言教为天下谷【言教如云言辞犹文教也】廸出谷口【谷口古塞门或云上旸谷蜀秦宓传云三皇乗祗车出谷口谓今之斜谷乐史从之妄矣】还乗青冥覆露六幕罔不承命【上下四方】道褱髙厚何徳之僣其所付畀与人天参离艮是仇【雒书适三辟云人皇别长九州离艮地精生女为后夫妇之道始此又见春秋命厯叙】有佐无位主不虚王臣不虚贵【文子鹖冠子云九皇之制主不虚王臣不虚贵阶级尊卑名号自居吏民于次者无国厯宠厯録副其所付授与天人参相结连钩考之具不备也】政教君臣所自起也饮食男女所自始也【此言政教君臣所自起饮食男女所自始则前乎此者无政教无君臣有不男女不饮食者矣他可类推】当是之时天下思服日出而作日内而息无所用已頽然汔终为世之日两皇并隆【右中天皇而下河图年代厯等皆记之三五厯云人皇百五十六代合四万五千六百年小司马氏取之不足稽也寳椟记云斯频国石室中有三皇石像皆龙形长六丈天皇十二头地皇十一头人皇九头头者人也若今数牛鱼然古质故尔】
　　有天地则有万物有万物则有男女有男女则有夫妇有夫妇则有父子有君臣道也昔者太极泮而浑敦氏职焉浑敦氏逸而有初三皇君三皇射而二灵作二灵后乃有十纪其六在钜灵氏之前百七十有八姓其四在钜灵氏之后三纪五十二姓而防仡之纪自黄帝始其嵗之逺近置而勿论可也録条刺于右端【春秋命厯序云自开辟至获麟二百二十七万六千嵗分为十纪易干凿度及春秋元命苞皆云二百七十六万嵗每纪为一十六万七千年广雅因之均为诞妄夫二十九万一千八百四十嵗而反太素防茎此道之根本也推赜于厯数之理者能知之有太素之年説见余论】
　　其一曰九头是为一姓纪则泰皇氏纪也【秦丞相绾曰古有天皇有地皇有泰皇泰皇最贵贵者非贵于二皇也以其阜民物备君臣政治之足贵也按孔衍春秋后语泰皇乃人皇张晏云人皇九首韩敕孔庙碑云前开九头以叶言教是也泰皇即九头纪旧记不之知尔真源赋云人皇厌倦尘事乃授箓于五姓知为九头纪也韦昭亦云人皇九人所谓九皇然鹖冠子所称九皇则又非此至董仲舒繁露乃推神农为九皇异矣】
　　五龙二是谓五姓纪治在五方司五类【五方之象类】布山岳【张陵二十四治图云伏羲造天地五龙布山岳也】方是时也世亟巢穴日月贞明【真源云五姓乗云车而治天下时人穴处巢居日月贞明一曰五龙纪】盖龙徳而正中者也汉世祠之肤施【春秋命厯序云皇伯皇仲皇叔皇季皇少五姓同期俱驾龙号曰五龙遁甲开山图云五龙见教天皇荣氏云五龙爰皇后君也昆弟五人人面而龙身然以五音五行分配为五龙之名如角龙木僊之类而以宫龙土僊为父又言五龙以降天皇兄弟十二人分五方为十二部法五龙之迹行无为之化为十二时神是天皇在五龙之后妄矣郦元水经云父与诸子俱僊治在五方亦见李善游僊诗注今上郡奢延肤施县有五龙山盖其出治之所也故汉宣帝立五龙僊人祠于肤施亦着地理志按肤施今延安五龙山在焉有帝原水黄帝祠九域志云五龙池有黄帝五龙祠四在山上亦曰僊泉祠寰宇记五龙泉出山东一里平石缝雄吼甘美上有五龙堂而五龙谷水乃在耀之云阳县云阳宫之西南又非上党之五龙山也】
　　摄提三是谓五十九姓纪【孟诜锦带前书谓之括提纪或作提揵提揵皆非盖摄提首纪尔】太史公言九皇氏没六十四氏兴六十四氏没而三皇兴是也谓六十四氏盖并五姓而言而所谓三皇者乃合雒之三姓也在汉皆饩【汉旧仪云凡圣王之法祭天地日月星辰山川万神皆古之人能纪天地五行之气奉其功以成人者也故其祭祀皆以人事之礼食之天与土地金木水火土石是矣又祭三皇五帝九皇六十四氏凡八十有一姓皆古帝王也故郑释周官以三皇五帝九皇六十四氏为四类氏或作民误】
　　合雒四是谓三姓纪【图出雒从而合之所谓黄帝合而不死者或作雄又转为熊俱非】教人穴居【锦带书云合雒四姓教人穴居有巢教人巢居四姓谓叙命纪】乗蜚鹿以理【见真源赋】
　　连通五是谓六姓纪【或作连逋】乗蜚麟以理【见赋蜚鹿蜚麟蜚羊之类盖皆马名如蜚莵青龙白鹤野麋娥鹿走孤驺吾等尔】
　　叙命六是谓四姓纪【克以命叙而通之也】驾六龙而治【赋云五姓后付七十二姓驾六龙而治天下七十二姓者摄提合雒连逋叙命之四纪也然云次传五龙氏又以六姓纪为后五姓次传叙命纪合一百一十万七百五十年至遂人则妄矣】
　　右古六纪在钜灵氏前
　　循蜚七是谓二十一姓纪自钜灵氏而下纪也【徳厚信矼天下之人循其化以若飞也陶景谱厯云上古有循飞纪】
　　因提八如辰放氏之衣皮有巢氏之编堇遂人氏之出穴皆因其变而举之也【即十有三姓也诸记不一按雒书云三皇号九头纪次五帝号五龙纪次摄提纪次连逋纪次叙命纪次因提纪次禅通纪次为合雒循蜚传之谬尔】禅通九是谓十有八姓纪史皇氏之通封禅者十有八姓也【三坟书作通姓氏又以九头五龙提犍三纪在通姓后妄也大率此书虽有所取然浅陋每难据云】
　　防仡十自黄帝氏而纪【防以知逺仡以审防仁义道徳之所用也】自泰氏没而尝无君矣其于民也聚生羣处无君亲之异仁义礼智之所不用也施报往来之所不行也其有君者五纪予不知几氏矣司马贞曰九纪之间岂惟数千百载三二十皇而已哉而庄周之説易姓而王封泰山禅梁甫者盖七十有二代其有形兆整堮者千八百余所然则宇宙之耑握符登纪为万物之主者可胜记邪予读易大传而知天地之有初翔于僻邑荒村恍见大古之俗顾岂俟身亲而后信哉昔者成汤之问夏棘曰古初有物乎夏棘曰古初无物今乌得物使后之人而谓今之无物可乎冉求亦问于仲尼曰未有天地可知乎仲尼曰古犹今也曰然则昔吾昭然而今昒然何也曰昔之昭然神者先受之今之昒然又且为不神者求也只裯新袭虮虱生之州沼创出虫鱼产之一气之易万物自见故虽天地必有初也而况于人乎【谭薮云道言天地初辟一日为鸡二日为狗三日为猪四日为羊五日为牛六日为马七日为人贱者易生贵者难毓故今人以建寅之月一日起至七为人日其源于此盖不知也】两间之物彼亦一无穷此亦一无穷岂以不接而遽蔑断之哉兹固存而不论【泰皇以下五纪凡九万嵗十纪者旧言六在遂人前郑康成六艺论云遂人后厯六纪九十一代至伏羲始作十二言之教方叔机注云九头一五龙五摄提七十二合雒三连逋六叙命四凡九十有一如郑所言则十纪皆在遂人之后而四纪又在伏羲之后非也马緫之徒俱谓十纪通百八十有七代又云伏羲前三后六各立年嵗亦惟取据张揖贞到徐整等尔皆不可质】





　　路史卷二
　　钦定四库全书
　　路史卷三　　　　　　　　宋　罗泌　撰前纪三
　　循蜚纪
　　钜灵氏
　　钜灵氏之在天下也握大象持化权乗太极而蹠灏淑立乎无间行乎无穷揣九变化而与物相弊【遁甲开山图云钜灵与元气齐生为九元真母】出于汾脽【汾水之脽上也其地隆起若尻脽然今成庆军是广韵云钜灵出于汾脽今华阴县北一百二里有钜灵庙九域志云钜灵祠河中府也】挥五丁之士驱阴昜反山川正流并生神化大凝【李淳风小卷云元始判气天皇上帝镇立名山各有所属分野盖当是时六合之门有未融者故钜灵女娲之徒以神通智力出而賛化也五丁盖非一按世本及蜀纪华阳志益州纪十三州志成都记等皆言五丁事蜀王开明负力能徙山通石则目以五丁矣又言五丁其时未有号谥但以五行方色为主故庙有赤黒黄白之帝云】惟无恒处或云治蜀盖以其迹躔焉【传载钜灵之迹多在蜀岂别一钜灵邪薛综以钜灵为河神盖本水经所引谓国语华岳当河河神钜灵手荡脚踏开而为两言之今国语亦无此文又汉武帝内传时东都送一小人长七寸东方朔谓为钜灵异矣】
　　予既得丹壶名山之记又得吕梁碑获逆帝王之世乃知天未丧斯文也丹壶书云皇次四世蜀山傀六世浑敦七世东户十七世皇覃七世启统三世吉夷四世九渠一世狶韦四世大巢二世遂皇四世庸成八世凡六十有八世是为因提之纪仓颉一世栢皇二十世中央四世大庭五世栗陆五世丽连十一世轩辕三世赫胥一世葛天四世宗卢五世祝融二世昊英九世有巢七世朱襄三世阴康二世无懐六世凡八十有八世是为禅通之纪可谓备矣而又有钜灵氏句彊氏自句彊而下次谯明氏次涿光氏以次至次民氏如下所叙总曰循蜚纪有号而无世自是而上亦惟有九皇氏地皇氏天皇氏又上而乃有盘古氏基之浑沌之説其言浑沌之初所谓上无复色下无复渊为説甚繁非足贻训故绌焉自无懐降所叙与名山记大同此予之史篇所取者也钜灵之号此世所闻焉者也遁甲开山图云钜灵与元气齐生惟始气之先者又曰钜灵胡者偏得神元之道造山川出江河神化之宜岂非鹖冠子之所谓尸气皇者邪予得是书乃更为之不疑也然上之五纪卒寂寥而无诏系不得而缀矣兹亦可谓富也谨阙之以俟
　　以下辨论本史成而立説元不在正纪中子姓楫客凖例诸史将便观览取之以附于逐篇之末故其中所用字俱在已所用有异览者知之
　　句彊氏
　　谯明氏
　　涿光氏
　　伯益之书有谯明之山涿光之山而俱载于北经谯明光信其为继治者乃知邃故之事非必无传特恨幽介弗之究尔予观于经而信二书之足丁也
　　钩阵氏
　　黄神氏
