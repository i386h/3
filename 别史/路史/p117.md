<!-- { "loadSidebar": true } -->
　　导山之文自岷山至衡山过九江至于敷浅源而导江自岷山至于澧过九江至于东陵东迤北防于滙东陵今之巴陵与夷陵相对出于东西以夷陵曰西陵则巴陵为东陵信矣故唐志以今鄂州巴陵为是九江盖在东陵而上顾不在彭蠡下也按荆州文九江既殷郑氏以为殷者多也谓九江从山溪所出其孔甚多以言治之之难九江各源其下流合于江而非大江孔安国言江于荆界分为九道应劭遂以为自寻阳分班氏之志则以为在寻阳县南皆东合于大江而以东陵为在庐江金兰水经亦云金菌西北以庐江郡有东陵乡也不知金兰乃在滙之下流非大江之所至许叔重云迤邪行也今江水过洞庭至于巴陵而后东北邪行入于彭泽所谓至于东陵东迤北也岂寻阳之区哉且以大水受小水谓之过二水相受大小均谓之防河水东过洛汭北过洚水洚洛之水入河河水过之而已漾过三澨渭过漆沮亦犹是也自江分为九道则经当云播为九江不云过矣九江旧説一畎二白蚬三嘉靡四乌土五六七麏八沙堤九廪为之或百里或五十里始于鄂陵而防于京口桑落洲三百余里而张须元九江图乃有三里五洲白菌州之名五洲即蚬而三里即畎也寻阳记则以为一乌二白三乌土四嘉靡五畎六源七廪八提九菌源或作浮乌土一作乌白水经书疏庄子义等往徃皆引为正晁百揆以为方俗所名于经无当桑落洲今在宿松西南百余里十道四番志云江自鄂陵分派为九于此合流谓之九江口又云寻阳江有八洲一沙二人三九江四葛五象六乌七感八曲折为九江洲与江州寻阳中流分界东武林洲洲之下尾故程大昌谓荆境至寻阳以东即为扬州孔应所以附防属之别无古据安国言为九派未有其名至张僧鉴张须元贾耽名而不同盖出俗传江何尝九分哉逮蒋之奇乃以九江为今洞庭宜亦有所见矣窃攷汉志东陵之间自有沈渐元辰叙酉澧湘资九水皆合洞庭东入于江山海经云洞庭之山是在九江中而博物志君山为洞庭山故张勃吴录云岳之洞庭荆之九江也若寻阳则为扬境非荆地矣水经注言九江在长沙国不隽县西北楚地乃今岳之巴陵洞庭在其西北则荆之九江为洞庭审矣虽然秦汉以夀春置九江郡殊失所谓及英布为九江王而王莽更以豫章为九江郡刘歆以为湖陵九江入彭泽禹贡为辞也太史公云予登庐山观禹迹九江口安得古之九江而观之盖自秦汉说者知寻阳为九江尔惠逺记庐山在寻阳南南滨宫亭北对九江而寻阳志九江在州西北二十五里皆率然之说尔太康地记以为湖汉元水入彭蠡者则又入贑之九水也益辽隔矣
　　辨兖济
　　予既证三江而兖济截河之说古今未哲夏书兖水东流为济入于河溢为荥又东出陶丘北此伯禹所知也【歴古地书皆知济自河北温县入河自河南荥阳而溢】兖济二郡正以是名济源县在河东济南济北济阳济阴皆在河南自杜预谓济繇荥阳东过鲁之西至乐安入海兖出王屋入河始厘为二而杜佑李吉甫乐史窦苹郑樵辈遽援后志谓济自莽末旱塞不复截河南度而以水经依取禹贡为疏故唐髙宗问许敬宗禹浮济漯达于河何今济漯断不相属对曰兖济自温入河洑地南出为荥泽又洑而出曹濮之间汶水从南入之故书又言浮汶达济不言合漯漯自东武阳至千乘入河也【漯自济派至东武阳入河今莘县北此水此水非济水入河也】敬宗盖亦本孔与河并驱而截河溢出之意不知其时无复荥水汨出荥口者【荥阳水受河流石门谓之荥口○荥泽在今荥泽县北四十】谓济南诸名为出不审是一蔽也佑说河南之济使禹所命或以性同或一时众流凑泛济适溢从河南以出而名又奚必洑流之説然禹必不以一时暂溢之名移疑后世夫水之所出自以不同固有入而不合行而复出者昔郭缘之于河上源遇书生问之何知济与河上源通生曰洛水淬剑正与河水上源不异物之不同犹铅锡也北济既入于河性与河别不能合混渗漉入地洑行达荥阳而遂溢为荥尔今之歴下等处发地悉是流水济所过也东阿之井正济所溢故今阿胶止浊住吐下隔而疎痰以济之性趋下清而下重故治淤浊逆上之疴以今油水固不同情九夏之辰冷热之风亦各为隧岂谓必无水过水哉泾渭分曹南零防地此理不少郑樵谓山过山则分水过水则合世无山过山水过水之理谓汉入于江其文止此下有脱文兖入于河其文亦止于此而溢为荥之上当更有导沇水数句说经不通不以为脱必以为误此书生之笁疾也林之奇以为汉入江济入河皆合而流大禹导水自此开以支引之故犹防上之名亦以浅鄙测圣人者庭州霸水金铁皆漏【庭州霸水滴滴以手及金铁器承之皆漏惟瓠叶则否拘夷山中有水流下如饴亦然服之毛落而仙曰驼溺去屯煌二万里道安西域记云石驼溺其国有婆罗门守视】延之江日夜流脂【延境内有石油旧说髙奴县出脂水即此水际河石间与泉杂出以雉尾裛之乃采入缶似淳漆然之如麻烟甚浓重沈括取扫爲墨松脂不及所谓延川石液者石炭烟亦大黑人衣延川诗所谓二郎山下雪纷纷石烟多似洛阳尘】弱水溺毛黒溪髌悉唐制角【西海岛间出如脂而黒金铁承皆渗去惟角可贮南人以涂木上象至辄不去昆仑以涂身即乘之如家畜】畔怯腐手【婆罗门有畔茶怯水出山石坎下七色或冷或热能消金石草木手探亦腐取以驼骨石人守之】盖亦谓之无哉
　　息壤
　　洪水滔天窃帝之息壤以堙洪水【山海经云帝怒令祝融杀之羽山】息生之土长而不穷【如出入息息肉息钱息媍云者】故有息石【髙子勉息石诗序在江陵庄严寺或云韫玉】汉元帝时临滁地涌六里崇二丈所哀帝之世无盐危山土起覆章如驰道状盖息壤也江陵之壤锁镇水旱【江陵图经引别录云子城南门地隆起如伏牛马去之一夕辄复如故在昔传为息壤腾践或死】昔髙从诲镇渚宫出经其处【万胜门外】问书记孙光宪对以伯禹治水自岷至荆定彼泉原之穴虑万世下有或泛溢爰以石屋镇之盖本之冥洪录裴相欧献之事也【元和初裴宙镇荆掘之六尺得一石规模楼橹悉仿荆城其中空径六尺八寸甚工致命徙之藩篱间是春淫雨四月不止潦涨莫遏人抱为鱼之忧防欧献乘居楚山驰问之对以事迫凿石弗及令陶范为江陵城内广六尺八寸楼堞门阈无少差于南门外八十步掘深六尺埋之当止宙始惊叹昔人所填从之既瘗祭之夕复隆起献乃洛中道士博学多闻亦见江陵志】王子融修臧丙之事雷雨骤集爰屋而记之贻救甾者焉【庆歴甲申尚书郎王子融莅渚宫自春不雨遍走群祀五月壬申与郡僚及此以今地无复隆起而石屋詹且露请掘取验虽致水沴亦足为快因具畚锸置土数百担以备俟旦从事是夕雷雨大至逺近沾洽亟以馨俎荐荅医博士张若水者年逾七十因言儿时见臧大谏丙尝以久旱发之数尺巨石如屋四面为柱为牖其南隠出门闼之象百夫莫动乃縻以巨索率水见二百踏出之大雨而止未及穷其石城者因覆以屋后更加敞累坛绘为风雷佛之像陈尧佐易以龙神皇祐二年子融致仕始为记俾漕吕刻石寘之】苏轼言其屡应然矣【息壤诗序云旁有石记谓不可犯畚锸所及辄复如故又颇致雷两岁旱屡发有应】栁子所言龙兴寺地天地之间自多有此【记是永州云负甓而起者尺有五寸夷之复髙锸者皆死云】然以堙水殛禹复用之彼以障汨而此以填后祸也【淮南子云禹以息壤堙洪水以生上封之意有后泄也】
　　龙负舟
　　吕春秋云禹自涂山南省南济江黄龙负舟舟人恐禹仰而笑曰受命于天竭力以济生民生寄也死归也奈何忧耶龙乃弭耳而逝淮南子云禹视龙犹蝘顔色不变龙弭耳掉尾而逝【云南省方济江而黄龙见】文人启表徃徃多用而不既其有无虚实按今江陵公安江有地名龙巢者乃龙负夏后舟处地常有龙即桑钦所谓龙穴水口者注云江浦右迤北对虎洲龙巢又在洲北其南有部驾口宋景平二年太祖入奉皇统至此有黒龙跃负帝舟左右失色帝谓王昙首曰此夏禹所以受天命我何德以堪之至都即位盖兴帝之祥也江陵志云龙穴水口在石首县十道四番志云二龙掉尾而去禹使迹之入此穴寰宇记亦云巴陵夏口浦郡国志谓浦有龙鱼昔禹南济两龙夹舟之所以知夏后实有是事
　　十日
　　古今通占镜云众日并出天下分裂百官名设政令不行三日并出诸侯争洪水出晋建兴二年正月辛未三日出西方而东行后江东改元刘聪李雄作乱四年三日复出其年帝防尘平阳五年五月庚子三日又见占曰三四五日见天下兵王者如其数建武元年亦尝三日并矣见晋阳秋而太兴三年五日并出后前秦后赵乘时并起贞观之初突厥亦记五日并见干符六年十一月朔两日出鬭三日乃没夫天有十日居于阳谷在黒齿之北一日居上枝九日居下枝次以甲乙迭运中土君有失道则两日并鬭三日出争以至十日并出大乱之道山海经云日浴温原谷上扶桑一日方至一日方出皆戴于乌夏桀之乱两日并出商纣之世两日又见其一将殁一方出故攷灵曜云黒帝之亡二日并照虽然兴亡必并有德则兴无德则防此不易之道也显德七年正月癸夘两日固尝见矣是时苗从训从太祖出师见日上复有一日久相摩荡曰天命也及夕六军推戴由此观之甲之事盖有之矣歴代之书志更有多月者梁太清二年正月两月相承见西方唐志贞观初突厥言有三月连明攷之乃是当时推为突厥颉利之应虽云分域然日月正为中国之占顾得云颉利哉
　　天门
　　桀迁于垂所谓天门在泽之晋城太行之上天井关也地志言在髙都通典云关南有大井泉三今谓之百岩可容百家关在井北故又曰百家战国防谓桀之居左天门之险右天溪之阨是矣吴起曰夏后之居左河济右太华伊阙在其南羊肠在其北修政不仁而汤伐之羊肠即五行山昔武王欲筑居五行周公曰五行险固德能覆之则内贡逥矣使吾暴乱则伐我难矣乃太行也是盖戏而君子以为能持满故袁子正书云桀有四岳三涂之险京山中南之固及在鸣条一朝而失其天下故曰域民不以封疆之界固国不以山谿之险威天下不以兵革之利得道者多助失道者寡助岂固恃其险哉









　　路史卷四十七
