<!-- { "loadSidebar": true } -->
　　帝扄【或作禺世纪乔云芬子帝芒芒子帝泄泄子帝不降不降弟帝乔乔子帝广年代厯作愚字之误】号曰髙阳【世纪年代厯云或名曰髙阳】二十有一嵗陟【世纪年代厯等同】子厪嗣
　　帝厪【太平御覧音近是也世纪作广年代厯云一曰厘乂曰量江皆字之误】一曰顿【见年代厯世纪云厪一曰顿一曰董江亦字之误】立二十嵗而陟【世纪同绍运圗二十二】子甲立【人表帝厪在孔甲后失之】
　　帝甲【见汲纪年左传作孔甲世遂从之非也按古有孔甲乃黄帝史官孔姓也无因以为名号】甲之立湎泮陂僻僾而不敏好方鬼神事淫乱夏后氏始衰诸侯叛之防畋黄萯之颜【东阳萯山也】天风晦冥遇神防而迷【字书云防黄萯山之神能动天地孔甲尝遇之吕氏春秋及地记皆作萯山】急趋民舍主人方乳皆曰后来不胜【句】之必殃帝取子之曰其谁敢殃及长幕动撩析而中厥足帝曰有命遂以守【御覧云以为守者守门之官刘子云析薪斩左足遂为大阍吕氏无此】取啴缓之声以为破斧之歌始为东音而民邪僻之心生矣【晏子春秋云桀为东音非】于是得乗龙于河灭【蔡墨云孔甲能扰于帝帝赐之言能顺于天而天赐之传者之妄】不能饮食有刘累者学扰龙于豢龙氏以服事之赐之氏曰御龙【左氏传】它日龙战于庭流漦椟之【详国语论衡如蛟妄事大似郭璞谏止任谷所化之女者】既一雌死累潜醢以奉甲巳而求之惧而之鲁【或云师门非向列仙传云啸父冀州人梁母推其使火去之三危介登师门者啸父之弟子也能使火为夏孔甲御龙不能顺其心意孔甲杀而埋之野外一旦风迎之山木皆焚孔甲祠之未至而道死异矣】甲在位四十嵗后居西河【刀剑录云孔甲四十年以九年甲辰采牛头之鐡作剑一铭之曰夹长四尺一寸黄伯思引孔甲剑一字铭曰甲以为之铭】天有妖孽十日并照于东阳【有十日说别见】其年甲陟【以上纪年年代歴云三十一非】子臯立帝臯【或作睾】是为简臯【世纪年代厯又作臯简】十有一嵗陟葬于殽所谓南陵【蹇叔曰殽有二陵其南陵夏后臯之墓今洛之永寜三崤山也说详余论】子敬发立
　　帝敬发【传多作帝发】一曰惠【见纪年年代厯作发惠】是为后敬其始即继诸夷式賔献其乐舞【纪年云元年】于是思禹之功庸意于治十有二嵗陟【帝王本纪十三外纪云十一】而弟履癸立【世本臯生发及履癸史记人表世纪皆以癸为发之子故杜预以为臯之孙非也】
