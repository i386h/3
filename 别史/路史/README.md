<!-- { "loadSidebar": true } -->
　　钦定四库全书　　　　　史部四
　　路史　　　　　　　　　别史类
　　提要
　　【臣】等谨案路史四十七卷宋罗泌撰泌字长源庐陵人是书成于乾道庚寅凡前纪九卷述初三皇至隂康无怀之事后纪十四卷述太昊至夏履癸之事国名纪八卷述上古至三代诸国姓氏地理下逮两汉之末发挥六卷余论十卷皆辨难考证之文其国名纪第八卷载封建后论一篇究言一篇必正劄子一篇【案必正乃泌友人之名其姓今不可考谨仍原本书之】国姓衍庆纪原一篇盖以类相附惟归愚子大衍数一篇大衍説一篇四象説一篇与封建渺无所涉考发挥第一卷之首有论太极一篇明易彖象一篇易之名一篇与大衍等三篇为类疑本发挥之文校刋者以卷帙相连误窜入国名纪也泌自序谓皇甫谧之世纪谯周之史考张愔之系谱马总之通厯诸葛耽之帝録姚恭年之厯帝纪小司马之补史刘恕之通鉴外纪其学浅狭不足取信苏辙古史第发明索隠之旧未为全书因着是编余论之首释名书之义引尔雅训路为大所谓路史盖曰大史也句下注文题其子苹所撰核其词义与泌书详畧相辅似出一手殆自着而嫁名于子欤皇古之事本为茫昧泌多采纬书颇不足据至于太平经洞神经丹壶记之类皆道家依托之言乃一一奉为典要殊不免厐杂之讥发挥余论皆深斥佛教而説易数篇乃义取道家其青阳遗姝一条论大惑有九以贪仙为材者之惑谀佛为不材之惑尤为偏驳然引据浩博文采瑰丽刘勰文心雕龙正纬篇曰羲农轩皥之源山渎钟律之要白鱼赤鸟之符黄金紫玉之瑞事丰奇伟词富膏腴无益于经典而有助于文章是以后来词人采摭英华泌之是书殆于此类至其国名纪挥余论考证辨难语皆精核亦多祛惑持正之论固未可尽以好异斥矣乾隆四十三年闰六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀








　　钦定四库全书
　　路史卷一　　　　　　　　宋　罗泌　撰前纪一
　　初三皇纪
　　初天皇
　　初地皇
　　初人皇
　　事有不可尽究物有不可臆言众人疑之圣人之所稽也易有太极是生两仪老氏谓有物混成先天地生而荡者遂有天地权舆之説【仪匹也不曰二仪者二有先后两无彼此有相匹之意矣天一地二者此先后之言尔地亦惟一而云二者言下已落苐二也李明之衡山记云朱符谓火筯如两仪成变化不可缺一当有识者辨之有太极説见发挥】夫太极者太一也是为太易【太初之始】列圉冦曰有形生于无形【无形天地之始有形万物之母】天地之初有太易有太初有太始有太素太易者未见气太初者气之始太始者形之始太素者质之始气与形质具而未离曰浑沦【混沌也河图括地象云易有太极是生两仪两仪未分其气混沌】视之不见听之不闻循之不得故曰易【易内篇云日月相逐为易有易彖象及易之名二説见发挥】易无形埒【大衍之数五十其用四十有九则无其一矣以竒数倍之为五十而一无倍是之谓无形埒】易变而为一【北方先有】一变而为七七变而为九【七衍数九数此河洛自然之用世莫能名夫一至七返矣至九还矣还返变通之谓也是所谓易者岂牵合哉】九者究也九变复而为一【始则终终则始会九而复元变九而复贯易卦自一变至七为归魂而本宫之气革矣复二变而返乎本体是复变为一也九转之道亦数之足尔】一者形变之始也【天以一而变四地以一而变四四有体而一无体是故天之体数四而用者三不用者一地之体数四而用者三不用者一一者数之始而非数也二二而四三三而九以至九九八十一皆可变以乗而一不变百则十也十则一也故亦不变去其一而极于九皆用其变者也】清轻而骞者为天浊重而坠者为地冲粹而生者为人【此上本易干凿度之文引见列子知此説则可以究天地之蕴矣】天地壹缊万物化醇男女会精万物化生而庶彚繁矣【天地交而万物生也夫一气之中五行并育而五行之生各一其性乾道成男坤道成女自是衍之则为十为百为千万如果核既坼则根生干干生枝枝生叶斯谓三生万物】虽然治故荒忽井鱼听近非所详言而往昔载谍又类不融正闰五徳终始之传乃谓天地之初有浑敦氏者出为之治【即代所谓盘古氏者神灵一日九变盖元混之初陶融造化之主也六韬大明云召公对文王曰天道净清地徳生成人事安寕戒之勿忘忘者不祥盘古之宗不可动也动者必凶今贑之会昌有盘古山本盘固名其湘乡有盘古保而雩都有盘古祠盘固之谓也按地理坤鉴云龙首人身而今成都淮安京兆皆有庙祀事具徐整三五厯纪及丹壶记至唐袁天纲推言之真源赋谓元始应世万八千年为一甲子荆湖南北今以十月十六日为盘古氏生日以候月之阴晴云其显化之所宜有以也元丰九域志广陵有盘古庙殆亦神假者録异记成都之庙有盘古三郎之目庸俗之妄余详发挥】继之以天皇氏地皇氏人皇氏【下卷所纪三灵者】在洞神部又有所谓初三皇君【详见发挥】而以此为中三皇盖难得而稽据然既揄之矣此予之所以旁捜旅摭纪三灵而复着夫三皇也【诸书説三皇不同洞神既有初三皇君中三皇君而以伏羲女娲神农为后三皇周官大戴礼六韬三畧文列庄子不韦春秋有三皇之説而刘恕以为孔门未有明文孔安国曰伏羲神农黄帝之书谓之三坟世遂以伏羲神农黄帝为之三皇斯得正矣至郑康成注书中候省图乃依春秋运斗枢绌黄帝而益以女娲与洞神之説合然白虎通义乃无女娲而有祝融甄曜度与梁武帝祠象碑则又易以遂人盖出宗均援神契注与谯周之史攷纷纭不一故王符云闻古有天皇地皇人皇以或及此亦不敢明至唐天寳七载始诏以时致祭天皇氏地皇氏人皇氏于京城内而王璵建言唐家仙系所宜崇表福区请度昭福作天华上宫及灵台大地娑父祠于是立三皇道君太古天皇中古伏羲女娲等堂是则太古天皇外复别立三皇矣】浑敦氏之世但闻罕漫而不昭晰有不得而云矣王充曰古之水火今之水火也今之声色后之声色也鸟兽草木人民好恶以今而见古由此而知来千世之前万嵗之后无以异也事可知者圣贤所共知也不可知者虽圣人不能知也非学者之急今一切隔之









　　路史卷一
　　钦定四库全书
　　路史卷二　　　　　　　　宋　罗泌　撰前纪二
　　中三皇纪
　　天皇氏
　　天地成位君臣道生粤有天皇【易通卦验文按洞神部以此为中三皇君是君臣道生之后】是曰天灵【外纪云十二头号曰天灵】望获强尊【以获为名以望为姓字子润号中天皇君并详洞神部】颀嬴三舌【十二文】骧首鳞身【传记三皇皆虵身此亦形相尔説在女娲纪】碧卢秃楬【丹壶记】首出庶物君有五期【五行期运一云犹五条非】实司元化嵗纪摄提【见徐整厯纪】斟元陈枢以立易威【春秋保干图云天皇于是斟元陈枢以立易威言斟酌元化该皇极以建易道宋君云威则也言斟酌元气陈列枢机之行以改立先法妄矣】秉箓司契无文不懐乾曜迨元像符合气【太微黄书云天皇象符以合元气长生之要】亭毒万有风行焱逝【亭蓄其形毒散其气】灵书八会【玉经隐注云三皇天文谓之太上玉策按洞神第十四一天皇内字二地皇内纪三人皇内文皆三元八会自然成文鸟迹之始也真诰曰八会文章之祖也一皇演八会之文为龙鳯之章云篆之迹是矣太微黄书云灵书八会字无正形】自然洞神【三皇经云三皇自然之文皆以金玉为用天皇所授玉为简青玉为文地皇所授皇玉为简白玉为文盖道家者流以三皇经为三坟大洞经云三皇经者玉真洞清上清洞太清洞神也三洞苍元经云洞真上清也洞灵寳也洞神三皇也然近代三坟书非此也有跋见发挥】玉劵十华【洞神经有三皇印三皇玉劵一曰金契三皇经云自然之文皆缀以金钩置以玉案覆以珠巾芬以五香恃以十华】人风真淳【太真科云大化始立人风真淳故三寳度三品之人洞神名僊寳之道接三皇之世洞名灵寳之道明三才度五帝之世洞真名天寳之道纪清正之方济三代之后】体真得极【灵寳经云三一者上一真帝之极中一真皇之主下一真王之妙天皇得极故上成皇极地皇得主故上成正一人皇得妙故上成众妙三皇体真而守一其真极也得一而已】提名旋复【提名防名也旋复言其变化】无门无旁神运四奥被迹无外无热之陵【遁甲开山图云天皇出于柱州即无外山也郑康成云无外之山在昆仑东南万二千里水经注云或言即昆仑荣氏云五龙及天皇皆出其中】三辅九翌为世亿龄【项竣始学篇天皇十三头皇氏洞纪云一姓十三人也他书皆然独春秋纬言天皇地皇人皇皆九人分为九州长天下故河图括地象云天皇九翌提名旋复盖辅翌者九人尔易通卦验云天皇氏之先与乾曜合元君有五期辅有三名注云君之用事五行更王者亦有五期三辅公卿大夫也故礼记正义谓三才既判尊卑自然而有天地初分即应有君臣治国第年代绵逺而无文尔三辅九翌并皇是十三人】
　　地皇氏
　　天皇氏逸地皇氏作出于雄耳龙门之岳【见遁甲开山图】铿名岳姓【字子元号中地皇君】马踶妆首十一龙君迭辟继道【地皇十一君皆女面龙颡马踶水经注荣氏云兄弟十人面貌皆如女子而相类身兽足出龙门山】主治荒极云章载持逮天恊徳与地侔赀【洞神经云中地皇君主治八荒四极四海山川谿谷】太始之元【三皇一一等经云中天皇以平初元年出治中地皇以太始元年出治平初太始云上竟号年按道书有元景延和赤明延康康秦龙汉开皇无极等号而武帝内传又有青虚三统经序有中皇之类悠悠无验特取太始太初之意云】上成正一不生不化覆却万物【覆于下却于后正一见上纪】得道之秉立乎中央神与化游唯庸有光【见中子等书立中道也】鬼出电入龙兴鸾集钧旋毂转周而复匝【鸿烈解】爰定三辰是分宵昼【见通厯或谓三辰有度昼夜有经何定分之有曰不然兹特后世作仪器以揆躔度准盈虚以正昏明者固非移日月而易昼夜也是知躔度晷景之用有自于此矣】魄死魂生式殷月候【通厯云地皇以三十日为月十一月为冬至亦见髙氏小史此亦本自然尔凡事有出而无攷姑取以证者此之类也】诸治径易火纪周正【帝系谱云天皇氏以木王地皇氏以火纪始学篇亦谓天皇以木徳王故或有疑二皇为羲炎者非也】草荣木替亦号万龄【三皇经天皇地皇人皇开治各二万八千嵗而河图帝系谱等天地二皇俱万八千嵗始学篇则云八千嵗按真源云盘古氏后有天皇君一十三人时遭刼火乃有地皇君一十一人各万八千余年乃有人皇君兄弟九人结防刻木四万五千六百年皆难取信夫太素蓂茎固有定数然方此时嵗厯未着乌从而纪之哉三坟书以一嵗为一易草木盖以草木周禅为之纪辨尔今都波之人莫知四时之候女贞之俗不知正朔纪年但云已见草青几度流求之国以月生死辨时以草木荣枯为嵗儋崖观禽兽产乳识时占芋成熟纪嵗土番以麦熟为嵗首宕昌党项皆候草木以记时序太古之世中国之俗有以与蛮夷同斯不疑者曰万龄者亦号数之万尔】
