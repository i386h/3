<!-- { "loadSidebar": true } -->
　　黄神氏或曰黄祙黄头大腹出天参政【见春秋命厯叙云出天齐政则有官统故贾公彦云九头纪时有臣无官人皇有辅佐燧皇伏羲既有官则其间九皇六十四氏有官明矣无文字以知官号也】无易天生无散太璞按图正端是致天极【鹖冠子云物之始也倾倾至其有也碌碌至其成形端端正正勿损勿益幼少随足以从师俗无易天生无散太璞自若则清动之则浊神圣践承翼之位与皇神合徳按图正端以致天极两祭四致闻以正息云云】三百四十嵗神次之号曰黄神【见命厯叙按道家亦有所谓黄神盖与此异本起经云三始之道太初者道之初也其初精盛则为元明名曰太阳又为元阳子丹乃化道君故曰道之初蔵在太素是为一气太素者赤气也初变为黄名曰中和中和为老子乃化神君名曰黄神入于骨肉以之为人故曰人之素蔵在太始则二气也太始者气之始也黄气乃复归于白气白若水精名之太阴为太和君此为三气持亦体中之事而归蔵经言者黄神与炎帝战于涿鹿则以为黄帝矣抑又非此】
　　神氏
　　人皇氏没神次之出于长淮驾六蜚羊政三百嵗五叶千五百嵗【见春秋命厯叙】
　　犁灵氏
　　东荒经有犁灵之尸犁灵氏之尸也以不壊
　　于予之路史亦异矣凡孔圣之未尝言者予皆极言之矣予非好为异也非过于圣人也夫以周秦而下汔于今耳之所纳目之所接其骇于听荧者伙矣况神圣之事凡之莫既者邪是尧舜崇仁义六经论语其理备矣顾且言之吾见焦唇干呃而听之者愈悠悠也是故庄周之徒骂以作之意以起之而后先王之道以益严然则予之所摭正亦不得而不异尔予悲夫习常翫正与夫氛氛日趋于竒者之不可以虚言格也于是引其昵而景者着之此亦韩将军学兵法之义而萧相国作未央宫之意也虽然訞诡乱惑犹弗荐焉览者知夫譲王胠箧渔父説剑之惜则吾知免矣
　　大騩氏
　　大騩氏见于南宻【河南宻县有大騩山记谓大騩氏之居即具茨也】或曰泰块昔者黄帝访泰块于具茨【中山经次七敏山之东三十里大騩山又次十一有大块山注荥阳宻县大騩山也即具茨今在许之阳翟集韵具山一作次详黄帝纪言归大騩即大騩氏】一曰大騩【姓源韵谱云天水有大隗氏云出于大隗氏】盖设于无垓坫之宇而台简以游泰清者后有隗氏大隗氏【姓苑等】
　　鬼騩氏
　　鬼騩氏后有嵬氏饶氏攘氏刹氏鬼騩氏【嵬及鬼騩皆古侯国和莵史云古有大嵬氏鬼嵬氏嵬騩古通用潜夫论云嵬姓饶攘刹是也三国宜皆炎帝之代封之一作攘刹者讹】弇兹氏
　　泰逄氏
　　和山者实为河之九都吉神泰逄司之于萯山之阳出入有光【见山海经今东阳有萯山孔甲畋处字音培集韵倍负同音培云河神一云倍尾山世纪云即东首阳山太平御览作萯山音为频缪矣】泰逄氏之神也
　　子曰鬼神之为徳其盛矣乎昔者宰我请问鬼神之名子曰气者神之盛也魄者鬼之盛也合鬼与神教之至也故无鬼神则鬼神之名不立矣奈何季路之问事鬼则曰未能事人既问死则曰未知生説者往往以生死鬼神为性命道徳外事有不可以致诘而子路未可与言故夫子不与之言夫若是则夫子既不诚于人之子矣圣人之言未尝不自尽也鬼神生死人事之大奚为而不语邪盖能事人则能事鬼知生则知死矣生死者特性命道徳中之一事而鬼神者特性命道徳中之一物尔岂复外乎虽然神者天之徒鬼者物之徒也惟人之初与天为徒孰不具此神哉惟生之后开闭之不谨而好恶之偏适从而蔽之也古之圣人惟其然也是故开天之天而不开人之天闭人之窦而不闭天之窦开天者徳生开人者贼生徳生者阳明胜阳明胜故识性用贼生者阴浊盛阴浊盛故物欲行识性用则归于神物欲行则归于鬼归于神者与天为徒归于鬼者与物为徒亦天地之理也今夫天阳而地阴魂阳而魄阴是故智气归天而体魄则归地神阳而鬼阴君子阳而小人阴是故正直为神而憸险则为鬼徳阳而欲阴男阳而女阴是故徳盛成男欲盛成女禽阳而兽阴老阳而释阴是故释误多毛老误多羽君子于此其可不毖又毖而自堕于鬼物之区哉三五之时人聪明而渊懿纯天而不人是以黄帝太少神农颛顼専享乎其上句龙芒蓐祝融防作配乎其下其事然也帝喾而来不能纪逺然而禺强阏伯枵诸稽实沈骀台咎陶伯益豕韦防稷之流秩犹不迁之祀横穷卓偏刚毅一真乌往而不神哉叔末之人占侸僋俕綦溪利跂正直之道消而憸险之行多是以不能神明而归于物诗云三后在天王配于京本贤愚也孔填不寕降此大厉逢吉凶也三涂六道其僣有自来矣期期区畛亦予之热热肺也
　　冉相氏
　　冉相氏得其环中以随成与物无终无始无几无时日与物化者一不化者也此之谓真人【见南华真经注云环中中庸之道】中之为道帝王之心即治天下之正道而圣人所以示世入徳之大方也自成世以来未有不本是以为政而能驯致于大治者今夫率意而射则终日无所中率意而视则终身无所与必也质的设而后天下之手无异乡日月揭而后天下之目无异属圣人之道独立乎中而后天下之心无两从盖中也者极之则世人之日月质的也众见之所宗万手之所会理之至义之尽配天地而不可以复进是故道得之而为太一天得之而为天一帝得之而为帝一帝一者立乎环中浑兮如有容泊兮如未始出其宗而茫兮无所终穷自伏羲氏以之传炎炎帝氏以之传黄无异付也尧帝氏以之传舜舜帝氏以之传禹无异语也降及汤文伊尹周公而中之所以为变者尽矣春秋之世惟皇不极而厥庶民亦失其所以保极之道以故上慢下暴王室如燬数千百年而不之复则极之不建其祸正如此也嗟乎臯谟箕范中极之説备矣此家所有也大易之书明言中者五十有五所不言者否剥屯颐咸革贲遯明夷九卦而已内之中六十有四外之中亦六十有四得其中动罔不吉失其中动罔不凶是故否剥之五亦获其吉而复泰之三不免乎凶惟其中之不可失也虽然中庸之徳民鲜久矣自汉诸儒取过不及之説类之孔伋之书世遂泥于过与不及之中求之亡其统矣夫君子之于中无过也有不及而已致广大极髙明夫孰得而过邪冉相之道兹其所以寂寥希濶而不继之岂不欤圣人人伦之至者也欲为君尽君道欲为臣尽臣道尽伦尽制岂过不及之云乎而彼伧者附诚明假权变缴绕呫嗫以绸其婟而济其奸岂惟无忌惮哉其不至于幸小人而病君子亦已矣此予之所以賛冉相氏而为中庸泚也
　　盖盈氏
　　若水之间禺中之地【若水之间地当川蜀在西南方此禺中之名所为立以知东北朔易前圣之为有説不尽朔易説详发挥一】有盖盈之丘盖盈氏之虚也【海内朝鲜记南海之内禺中之国以去有九丘有陶唐之丘叔得之丘盖盈之丘昆吾之丘黑白之丘神民之丘以水络亦陶唐昆吾之流也】
　　大敦氏
　　云阳氏
　　云阳氏是为阳帝【见道书】盖处于沙【沙长沙所谓万里沙见遁甲经今茶陵西南十里云阳山也又莱之掖县有万里沙祠】亦着甘泉以故黄帝以来大祀于甘泉【甘泉山本亦曰云阳在冯翊云阳县云阳氏之常居】云丹徒【董览呉地记云曲阿秦时曰云阳岭太康地记云曲阿本名云阳秦始皇凿北坑以败其势截其道使阿曲而名呉録云改曰丹徒天寳元年曰丹阳今属润】绛北者非也【十道志言云阳氏古之仙人开山图以为云阳先生之墟言阳石山中有神龙池黄帝时云阳先生养龙于此为歴代养龙之处水旱不时祀之中有神书铁劵玉石之记故三辅黄图引为云阳先生然开山图所言阳石山在绛北又非云阳氏也】
　　遁甲经云沙土之福云阳氏之虚也可以长往可以隐处云阳之山在衡山之阳只今茶陵之云阳山也予游衡湘道其麓见山川之灵秀土膏水沉方皇不忍去亦意尝有异人者自之西首山阜丽倚皆西面而北上朝衡岭矣然考之皇甫纪实为少昊之封云阳氏之踪固在甘泉甘泉之山本曰云阳以故黄帝以来每大祀于甘泉则长沙之地其亦为始封乎虽然丹阳曲阿亦秦世之云阳岭也呉地记録曲阿正秦代之云阳岭太史时言东南有天子气在云阳间秦人于是发赭徒三千凿云阳之北冈曲之因曰曲阿则今之丹徒也昔呉岑昬凿丹徒至云阳杜野小辛间而陈勲屯田凿句容中道至云阳西城则今之破冈渎也故杜佑以丹阳为古云阳而学道传谓是茅山若绛北之阳石者非其正矣载言之流以为僊者盖知其异也
　　巫常氏
　　泰壹氏
