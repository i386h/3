<!-- { "loadSidebar": true } -->
　　帝尧陶唐氏姬姓【世谓尧生伊长孺家而姓伊祈妄也伊祈乃炎帝之姓尧姓姬出于唐喾不为伊盖皆以尧与炎帝俱火德王故谓尧为炎后自汉以来有是说世遂果以尧为炎帝子孙因云姓伊祈失之世纪云庆都寄于伊长孺家故尧从母所居为姓又云为祈氏或从母姓伊姓非其本姓亦自辨矣稽古録从之为祈姓误也灵台碑言昔者都庆兆防穹精氏姓曰伊则伊其母姓尔然亦不得为祈云】髙辛氏之第二子也母陈丰氏曰庆都【史作陈锋借】尝观三河之首【见春秋合诚图注云河东北端今荆州】赤帝显图奄然风雨庆都遇而萌之【帝尧碑云其先出自块防翼火之精有神龙首出于常羊庆都交之生伊尧不与凡等龙顔日角眉八彩谡自侯伯游于河龙负衔投钤授与然后受命按合诚图大帝之精起三河之州中土之腴流润大石之中而生庆都于斗维之野身形长大有似大帝蔑食不饥年二十寄伊长孺家观于三河之首常若神随赤龙负图出庆都读之云赤受天运其下图人衣赤衣光靣八彩鬓须尺余长七尺二寸兑上丰下足履翼星题曰赤帝起成天下寳奄然隂雨赤龙与婚龙消而乳尧既乳视尧如图及尧有知庆都以图与之此事正类后魏序纪诘汾力防之异】黄云覆之震十有四月而生于丹陵【见遁甲开山图及世纪汉钩弋夫人生昭帝姙身十四月上曰昔闻唐尧十四月而生乃命所居曰尧母门】曰尧【本只作壵三士为尧譲也惟士能让即为优饶后下加乃人字象引乞之出尧母碑尧尧碑尧可见即云士故有嶣嶤竨峣等说俱妄犹士尔魏周诉曰吾所贤者尧舜尧舜名世以为谥者非也详见发挥】是曰放勲【王功曰勲达于四方曰放或曰以帝徳偈后人则曰放勲所放在尧以帝德终前烈则曰重华所重在尧也】身侔十尺【孔丛子及世纪按合诚图云赤帝之为人视之丰长八尺七寸】丰下兊上龙顔日角八彩三眸【合诚图云光靣八彩谓八位皆有光彩注云彩色有八者非而孝经援神契及元命苞乃云眉有八彩书大传等遂以为眉如八字妄也王充宣汉云正使尧复佌齿舜复八日眉一作八月岂八眉哉】鸟庭荷胜琦表射出【援神契注云尧火精鸟庭庭有乌骨表取朱鸟与太防庭也朱鸟戴圣荷胜似之尧碑云性发兰石生自馥芬琦表射出双握嘉文手有文也】握嘉履翼窍息洞通【合诚图云足下五翼星】聪明密防其言不式其德不囘【大戴礼】仁如天智如神明如日而晦如隂【仁以莅之智以周之明以察之晦以蓄之】好谋能深和而不怒忧而畏祸快而愉【庄子虚静恬淡寂寞无为尧之为君也】年有十三佐挚封植受封于陶【摰为髙辛封植陶今广济治定陶故范晔谓定陶为陶尧所居皇甫谧缪为舜陶之所今夀光有尧水伏琛晏谟皆以为尧顿驾处】明人察物昭义崇仁禁诈伪正法度不废穷民不敖亡告苦死者而哀妇人底德靡解百姓和欣于是改国于唐【舆地广记尧为唐侯于此余详国名纪有说别见】勤劳不居俭而用礼不贵时巧不视文绣温饭煗羮不餧不易褍衣袿履不敝不更御□柈土朹夏葛衣而冬鹿裘栝柱采椽为人爱费【俭吉德也然世之言尧舜者多过实六韬计用云尧王天下世谓贤君其治则宫垣室屋不垩也金银珠玉弗服也锦绣文绮弗展也淫佚之乐弗听也桶椽楹柱非藻饰也茅茨之盖弗椾齐也褍衣袿履不敝不更为温饭煗羹不酸秽不易尸子云人君之有天下瑶台九累而尧白屋黼衣九种而尧大布宫中三市而尧□居珍羞百种而尧粝饭菜鬻骐驎青龙而尧素车璞马尧盖不尽然也由余亦言昔尧饭于土簋饮于土型而墨子且谓尧黍稷不式羹胾不重饭土啜土铏又淮南五术云大路不画越席不縁太羹不和粢食不毁布衣揜形韩非至谓粝粢之食藜藿之羹冬日麑裘夏日葛衣虽监门之养弗亏于此者故纡而非中道者悉不取】不以鹑居易九市不以私故防耕时水处者渔谷居者牧陵阪耕畬臯泽织罔是以地宜其事事宜其械械宜其材故人得以所有易所亡所工易所拙而上下达矣【见文子淮南子所谓安天下之所当安】钦明文思内行谨饬笃孝慈仁敬使人知子弟之道仁恩被于苍生德化敷于四海故亡胶漆之约于当世而道行【钦明文思骏德也钦为仁明为礼思为智文为义四者易之元亨利贞也而聪明文思者性矣天道主聪故言明文思而以聪冠之人道主钦故言明文思而以钦冠之性圆而成德显而用与天下治而不为贪以天下巽而不为亷允恭克让与道合矣】年十有七谡以侯伯恢践帝【灵台碑云尧以侯伯恢践帝而许叔重谓尧以楚伯受命灭不义于丹水楚今唐州亦见御览一百七十一董仲舒亦云尧发于诸侯而苏秦说赵肃侯云尧无三夫之分舜无咫尺之地以有天下禹无百人之聚以王诸侯淮南子云尧无百夫之郭舜无植锥之地禹无十人之众作文者之常蔽】曰陶唐氏【韦昭书云陶唐皆国名犹殷商然邢昺谓未闻尧居陶与汤称异頴达亦谓书传未闻有陶疑陶唐或共一地不知尔雅说文陶坐再成者在于济隂永初山川记尧先居陶后居唐曰陶唐氏也】都于平阳【今晋之临汾汉平阳也即晋阳有故尧城姑射山元和志有尧帝庙在临汾东八及南六里世纪谓自唐封从晋阳及为天子都平阳谬也平阳太原大夏大卤夏虚晋晋阳七名一地寰宇记云平阳今晋晋阳太原也然鲁衞皆有平阳非尧都矣】安邑【夏歌惟彼陶唐有此冀方今霍邑至平定有故晋陶城本永安地去晋四百里皆古太原地开皇于并城中古晋阳置太原县皇朝为平晋军九域志翼之唐阳有尧台九门城郡国志云信都堂阳九门城古台二并号尧台城冢记尧台二所九门城所造又今河中有故唐城在绛之翼城西二里故通典谓尧旧都在蒲也】以火纪德谓赤帝【诗含神雾云庆都以赤龙合昏生赤帝伊祈尧】色尚白【家语大戴礼云土王色尚黄非】黄収纯衣彤车白马乃立三公六卿百揆暨百执事【大传舜摄时三公九卿百执事此尧之官也故使百官事舜】富而亡骄贵而不舒居于明堂斥题不枅土阶不戚茅茨不泊如也【明堂之制如此非皆居也潘尼云古之为君无欲而至公故土阶茅茨之俭墨子以为尧居土阶三等堂髙三尺非所以为俭者】重先务急亲贤明骏德以亲九族九族既穆乃辨章于百姓百姓昭明而恊和于万邦黎民于变时雍【此施彼应如响声者所谓立之斯立】丐施政制因事立法不激不涹取人以状明非见有于人翘翘惟以天下为忧务求贤圣爰得稷契夷臯朱斨伯誉羣龙辅德是以教化大行天下洽和民安仁而乐义乃更制五服均五等五国相维【禹贡五百里甸服传谓甸服尧制赋其田使入谷禹辅成其外百里者赋纳总至五百里米甸服之制本自纳总禹为之差有轻逺之法周则圻田用贡法以禾米采服则取美物以当邦赋不入谷矣又云周之纳谷止于千里唐虞所转为二千里是方千里者四纳谷比周为多谓唐虞万国诸侯岁一见其用费于后故郑志答赵商云圻内四百国郊内亦封诸侯矣周法十国入一于天子虽千里四其税犹少于周故使方二千里一纳米缪矣】设四岳八伯以典诸侯【帝立八伯以典诸侯立四岳以稽八伯八伯即九牧也史以四岳为司马氏之先故苏氏以为一人失之舜廵狩觐四岳又使四岳还瑞则四岳在外而非一人矣至岱宗觐东后则东方之诸侯在焉岱在兖则兖青徐三州所统之侯毕朝胡益之以为四岳寓于十二牧不然也孔氏以四岳为羲和四子星文之官岂与岳牧杂哉】均井邑都制鄙【晋志云昔在帝尧卟和万邦制八家为邻三邻为朋三朋为里五里为邑十邑为都十都为师州十二师盖本黄帝之法也】而临民以十二【孔子云舜临民以五尧临民以十二谓十二载一廵狩也郑云天子以四海为家时一廵省之五年者虞夏之制周以十二年安国谓尧舜同道舜摄既然尧又可知义宗云唐虞五载一廵故周语云尧临民以五以五服一朝考之古盖皆以五年第尧以洪水遂为十二年尔十征兼虞夏法者重古而言周十二年一廵法岁一周不必专十二年或云五载廵一岳二十年而徧四岳周则四十八年而徧故杜佑谓尧十二载一岳四十八载乃徧益遐濶矣】春省耕秋省敛宣声教以同俗振雕瘵听民声观四履之所以化其上【五服服五百里为方五千里故魏许绾云尧舜建诸侯地方五千里大司马九畿四万里书疏云禹成五服实是尧时以禹所制故云禹制周公所定乃禹之旧制也】入其疆土地辟岐旁趋养老尊贤俊杰在位则有庆反是则绌三载小考正职九载大考有功五载而一述职其所典职以备则赏不备则罚因地之生美为贡赋故民出而不憾因人之好恶为政教故令不犯【九共云予辨下土使民平平民以无傲是也】三岁贡士而宾兴之一适为之好德再适为之贤贤三适有功于是始命有不正则以绌一少绌以爵再少绌地三少而爵地毕一不适为过再为之敖三为之其绌如之附下而罔上者刑豫闻国政而亡益于民者斥在上位而不能进贤者逐比年而秩官之亡文者次绌之而代以宾见之贤者进使亡繇得其所利退使亡繇避其所害故安其位而乐其羣德行有所是道义有所明故士莫敢诡俗异礼以自见于国莫敢布惠缓行以修上下之交而和亲于民故臣莫敢阿君妩上躐等逾爵渔利苏功而骏艾在官矣【命谓一命为命诸侯三适之赏见虞夏传大抵上世之事可以槩见有不可得而执者如略说所言诸侯有德者一命以车服弓矢再命虎贲三百人三命秬鬯三命者皆受天子之乐以祀宗庙虽云德之所贵然未遽若是轻三适之说亦未遽执有九锡辨见发挥】于是命偰司徒和合五教以保于百姓弃为大田职司马播嘉谷辨五土之宜教民稼穑【按孟子契为司徒在舜摄后非也始尧得舜命为司徒矣故文子淮南子皆云尧治天下舜为司徒偰为司马禹为司空弃为大田此舜试后也按古农作□缪为田故伏书亦谓弃为田也】伯夷宗秩降典邦礼以治人神和上下【郑语云伯夷礼神以佐尧注秩宗之官周为宗伯汉太常也主司祭祀】臯繇为士庶折繁狱政教平奸宄息【淮南子尧举禹契后稷臯陶政教平奸宄息狱讼止而衣食足按尧命三后乃伯夷禹稷云】尊忠正之位表勤孝之闾厚亷洁爱民之禄民之敬长怜孤取舍克让而举事功者则命于上然后得饰车骈马而被文锦未命而乗衣之则罚故虽有余财侈物亡礼义功德谡亡用【所谓命民庶民则木车单马衣布帛】以贤制爵以庸制禄故人慎德兴功轻利而兴义【伏氏大传】政先仁而后杀先昵而后疏先化而后教三教不率而刑赏寓焉惟敬五刑以成三德是故明法察令【申子尧之治天下明法察令而已圣君任法而不任智任数而不任说】单均刑法【国语单均刑法以仪民礼作赏均非是】非汔于威惟汔于富象刑以仪之而民亡犯【典狱非汔于威不絶威也惟汔于富赂不行也】画衣冠异章服谓之戮故人可杀而不可辱【凡斩其人凿形肤曰刑画衣冠异章服谓之戮上世用戮民不犯也见慎子】上刑赭衣不纯中加杂下则墨幪以居州里故民有耻而兴礼【唐传作反于礼甫刑传以三刑为有虞氏者非纯縁也幪巾也周礼罢民亦然上刑易二十刑易一轻重之差也此以四万二千家为州七十二家为里与周礼异】宥过亡大刑故亡小以人而戒故礼义兴礼义兴而民亡争民亡争而治达矣【公孙宏云尧舜之时不贵爵赏而民劝善不重刑罚而民不犯躬率以正而民愈信故大传子贑曰传云尧舜之王一人不刑而天下治教诚而爱深也史记礼书乃以为尧治天下杀一人刑三人而天下治此以四罪言尔过误也误则赦之不以大故用意者刑之不以小然在尧时而已以其待之尽白虎义云五帝画象者其服象五刑墨者幪巾劓者赭衣髌者墨幪宫者扉屦大辟布衣无领故法言云唐虞象刑传言五帝画象而民不犯盖唐虞有象刑而更设画衣冠之法如周明祮秦赭衣者或疑与刑故之事戾戾者何得察哉】乃立四学以诏于国而养更老故民兴孝【礼注五帝有太学曰成均虞庠近是更五更老三老更以更事为名蔡云当作五麦非】在位七年民不作忒鸱乆逃于絶域麒麟游于薮泽则能信于人也【拾遗记】嘉言罔伏贤亡野遗犹绌聪明开肺意舍已稽众师于善绻许由尹中而学于务成子附【善绻即善卷尹中尹夀也荀子等作君畴者非世纪尹夀为许由友许由诸侯尧师臣也新序引吕子言舜亦师之而让天下之说甚着说在炎纪下】询政行人问老衢室务急谠言以为教先达立建善之旌廷置敢谏之鼓愽咨刍荛以成盛勲涂说巷议咸所不废【管子云黄帝立明台之议上观于贤也尧有衢室之问下听于人也舜有告善之旌主不蔽也禹立建皷备评謡也佃云取其垣四合曰合宫取其门四达曰衢室晋张纮云尧舜立敢谏之鼓三王立诽谤之木吕春秋言尧有敢谏之鼓尸子言尧立诽谤木文纪注进善之旌尧立之五达之道诽谤木尧作之桥梁板所以书政治之愆失古今注云大道交衢施之韦昭云尧时然也后世因之今宫外桥梁头四柱木也崔浩云木裂柱表四出名桓陈楚俗曰和曰和表声之讹】而又书铭竹帛瑑戒杅柈【墨子】谓人莫踬于山而踬于地是故翼翼民上如临不测之谿战战栗栗罔敢暇豫允恭以持之虚静以待下心存天下而志加于穷民民一有饥如已饥之民一有罪如已防之是以笃实光辉被四表而塞天地【淮南人间云尧戒曰战战栗栗日慎一日人莫蹪于山而蹪于垤贾谊书尧曰吾存心于先古加志于穷民痛万姓之罹罪忧众生之不遂也先古说苑作天下翼翼金匮惴惴虚静出家语】率天下以仁而人从之故天下以均平百姓按静不知喜不知怒欣欣焉乐其性故一出言而天下诵万物齐使之而成户之而止惟恐言而莫予违也【管子云禁之而止犹埴已而撚庄子云尧治天下欣欣焉乐其性是不恬也不知喜不知怒善卷语】初重黎受职髙阳之代髙辛氏衰【摰】三苗复九黎之事民兴胥渐罔中于信而二官以废闰余乖统民黩齐盟上帝不蠲苗民遏絶于是复育重黎之后使纂旧业【九黎都也别自一人说者以为祝融黎妄矣其乱在少昊时此其后世班志云髙辛氏衰三苗复九黎之事二官俱废帝乃复育重黎之后此本楚语故或谓尧灭苗民吕刑注遏絶为尧也程伊川云只是舜】乃命羲和絶地天通羲载上天黎献下地俾主隂阳羲和居卿而致日【传云日官居卿乃命为天地之官分命为四时之职六卿也故周礼疏序舜格祖之年尧始以羲和为六卿春夏秋冬并掌方岳是为四岳出则为伯羲和与下叔重六人也孔氏以其分命谓即下四人故頴达云有叔仲无伯季者以其不贤岂羲氏伯季不贤和氏伯季亦不贤哉故疑国语史记羲司天和乃司地而书则羲和通掌天地按齐职仪云太宰品第一尧命羲和使主隂阳羲伯司天则天官也故昌言云宰尧官则固有羲伯为天官卿矣頴达谓时羲和似尊于诸卿后世稍卑之不得谓无伯季】立浑仪【曜钩云唐尧即位羲和立浑仪盖名浑尔王着云浑天仪羲和之旧器考灵曜乃命中星观玉仪之游注以玉为浑仪也】钦若昊天厯象日月星辰【厯数也象占也星四方之中星辰日月之所防】敬授人时【帝尧时事以寅正时】命羲仲宅嵎夷敬宾出日平秩东作张昏中而播谷【书帝命騐禺铁在辽西即青之嵎夷近出日故敬宾出之古者君臣尊天事如此一云春夏民欲早作故令民先日出而作是谓寅宾出日秋冬民欲早息故令民候日入而息是谓寅饯纳日春迎其来秋送其去无不顺】命羲叔宅南交【南交故交趾郡一行云开元十二年七月戊午当食自朔方至交趾之不差知尧亦于此日四方既定然后可以日月出没测星辰运行以起厯法】平秩南讹敬致【所谓日至化者南方火盛物化易则岁终东北代易今书作讹以劝南伪缪矣一作为云东作南为西成朔易以人事言】火昬中种黍菽【齐职仪云羲叔为司马夏官也】命和仲宅西寅饯纳日平秩西成宵昬虚中而传麦【西陇西汉之西县其地周望栁谷敬送日而纳之春阳故言日秋隂故云宵周官言中春昼中秋夜同日中星不见故不指一星昏中惟一宿故不及他宿星鸟以四象言鸟火以辰次言虚以经宿言之此四方之中星以分至昏见者也朱鸟七星星为中故言鸟以见其体乂为鹑鸟言火以见其次以见尧法之密昔王孝通诘传仁均推歩之法谓日短星昴以正仲冬七宿毕见举中宿言之仁均専守昴中说误矣且月令昏璧旦甲子元厯推合尧时冬至日在危合昏时星正午先儒误连星鸟星虚读之故不解尔大传春言张昏中秋虚昏中道其常也】命和叔宅北幽平在朔易霤昏中而収敛【幽幽州易易州东始北终相代易古有易地王肃谓四子居京师而统之有时述职故疏谓在京都而遥领】修剧厉谨盖藏畋猎断伐上告之天而赋之民天子南靣视四星以知民之缓急急则不赋籍不举力役【考灵曜视四星之中大传同舜廵三岳一如岱礼尧命三时一如春令以见圣人之治简而不乱纯而不杂君人法此优防矣故二典之言常道也】着推术设蔀首演纪于虚之初建困敦而首大吕【易干凿度云尧以甲子天元为推术注云以甲子为蔀首起十月朔竹纪年云尧元年丙子故随袁光云尧以丙子受命四十九年得上元第一纪甲子天正十一月庚戍冬至至仁夀甲子凡八经上元然考尧以戊寅即位而非丙子四十七年始得天正甲子是年冬至日在虚一度为演纪之端在位百年禅舜舜五十年起戊午自天正甲子至开元甲子三千一年日退三十八度四千一百二十八分日至在斗十度下至皇朝庆厯四年甲申积凡三千三百二十一年日退四十二度五千五十八分是岁冬至在斗五度以岁差考之每七十八年而差一度则尧甲子岁日至在虚一度于是中星皆正皇甫谧邵尧夫皆以尧为甲辰即位舜以壬午尧在位七十载皆误】朞三百又六旬又五日而期以闰月定邪而成岁攽之诸侯而臧之祖【在天为度在厯为日合朔旦则月有小尽之法取之以加岁外之余此闰之所起故古人谓之首气于节六六日示斗建于月半之辰退闰余于相望之后必得闰乃能収天地之余气使四时之不忒故无闰则时不定岁不成三年无闰则孟为仲九年无闰则以秋为冬羲和知朞之日以闰定之则天道之运举积此矣百工因天运而作者必以此允厘之沈括去闰之论亦妄人也】析因夷隩不失其宜以故单民得职而不佻不病山不槎枿畋不防胎故鸟兽孳尾希革毨缛咸若【正星而后正时正时而后正民事民事正乃及鸟兽草木帝治非止及民】桐梃东厢蓂生下庭龟书乃来于是稽蓂以正月访桐以定闰録龟字而施之是曰龟厯【伏滔述帝功德铭云胡书龟厯之文盖尧厯曰龟厯述异记陶唐世越裳献千岁神龟背有文纪开辟以来録为龟厯唐事始言尧因轩辕灵龟有图作龟书也】分积定时日得故百谷又而风雨时百工厘庶功兴【帝之出也万物作焉帝之入也万物复焉物方作则圣人之治政事者众绩于是熙物既入则圣人之治政事者庶绩于是凝熙其作如春焉凝其成如秋焉故尧于成岁言众绩熙陶于抚辰言众绩凝】乃命遏伯长火居商丘祀大辰而火纪时焉是时于心故因其出入而望之以修其官而戒民事【是为火祖】命倕为工作和钟利器用【向列仙传赤松子舆在黄帝及尧时为木工或云即垂非】命母句氏作离磬【世本乐録云磬叔所造乃无句也一作无间礼记云叔之离磬古史考云尧时人】制七徽大唐之歌而民事得【文心雕龙云尧有大唐之歌舜有南风之诗辞达而已琴清英云五弦尧作二弦新论广雅等谓二文武王所加妄也通礼义纂尧使母句作五误七弦也】命质放山川谿谷之音以歌八风作大章之乐【礼书质作或云即防以世纪作防也】击石拊石上当玉磬乃麋置缶而皷之立瞽叟五之瑟为十五命延瞽叟之所为瑟益之八以为二十三【瞽或作瞽叟纪原瞽叟作十三弦之瑟误也董遒谓秦文以为佶云与喾同】制咸池之舞而为经首之诗以享上帝命之曰大咸【乐动声仪云黄帝乐曰咸池而大司乐以咸池祀地云又夏日至于方泽奏之尧盖用黄帝之乐大咸乐章有经首之类庄子所谓中于经首之防者教国子舞大咸注云尧乐者也】作七庙【七庙古制虞禋六宗尹言七世之庙礼酬六尸一尸发爵六尸旅之非自后世虞嘉云七庙不始于周建隆元年张昭议尧舜禹皆立五庙二昭二穆与始祖商改立六庙昭穆外増契与汤周七庙亲庙外加太祖此先儒牵于礼纬元苞非孔子意】立五府以享先祖而祀五帝【杜佑云唐虞祀五帝于五府羊宏云黄帝合宫尧五府皆明堂也书帝命验云帝者承天立五府以尊天象苍曰灵府赤曰文祖黄曰神计白曰显纪黒曰矩注唐虞之天府夏世室同矣】祭以其气迎牲杀于廷毛血诏于室以降土神然后乐作所以交神明也乃设五吏立祈祥【五吏五官齐桓公欲借宫室六畜管仲不可谓立五厉之祭曰昔尧之五吏五官无所食请立之以祭尧之五吏春献兰秋敛落则泽鱼百倍异日无屋粟邦布籍此谓祈祥推之以礼义也或以为五行之官非】守岁之盈虚乗民之缓急正其甲令而御其大权烧山林焚沛泽以通刀布【尧布文作上十全□又□亐大止又一品小者□盖古文泉久在水水详董谱元澄云周外府掌邦布之出入藏曰泉流曰布则钱之兴也始于六品欲令代匠均同圆流无极布币泉货一也】乃为金三等禺氏邉山之玉赤野末光之珠上币汝汉右洿之金以为中币泉货以成下币胜禽兽之仇大夫随之鞚财髙下以衡民之好恶焉【楚世家注三钱府虞夏商周钱币三等赤白黄为上钱为正故平凖书云虞夏之币金为三品黄白赤非惟虞夏管子云尧舜之王所以化海内者北因禺氏之玉南贵江汉之珠其胜禽兽之仇以大夫随之桓公曰何谓对曰令诸侯之子将委质者以双虎之皮卿大夫豹饰列大夫豹蟾则将防其邑粟财物以求之故山林之人刺其兽若从亲戚之仇君冕服于朝而猛兽胜于外大夫散其财物万人得受其流矣此尧舜之数也】而又为之储偫以备其歉故沈菑九刈雨雹弥旬而下亡菜色【兎园策注尧汤之时三年耕余一年之食谓之升平九年耕余三年之食谓之登平二十年耕余七年之食谓之太平徐光对石勒云尧时暴风雨雹九日杨震曰尧遭洪水而民无菜色】西夏废志惠而非兵隳城守弃武德好贪以求于民于是伐而亡之有唐不享于是偏以劘之防之丹浦【西夏事见神武秘略及吕春秋吕氏又云尧有丹水之战丹水在今商洛其地近唐故鹖冠子云尧伐有唐今南阳之唐乡也六韬乃谓尧伐有扈战于丹浦世纪则谓尧伐有苗于丹水之浦非惟地理辽濶而伐苗乃舜伐扈乃啓皆非尧文字之误如此】在位六十二载沈防洚水演天方害龙门未辟吕梁未发后土冐没而填星逆于水府【详后魏书张渊传】帝乃忧中国之不康诏曰洚水滔天下民其咨孰能使□将任焉四岳称帝知之圯族方命而民患弗可竢【方命则不知敬君圯族则不知爱亲犹不妨于水事】又自中国至条方莫荐于是试俾司空钦哉【程晏云云汲害也试以其佥同所谓稽于众】九载功用不成而止【九载三考绩】嗟乎予于用见尧之仁汲焉当是时禹年穉而在廷之可就水者莫若也及垔水而后帝知厯厯运之遭七年衰志闵复觇嗣子之嚚讼于是巽遁之愿轸焉【充治斯云年岁水旱非政所致尧洪水汤大早皆以为有遭遇按太乙厯数有所谓大水浩浩周世宗使使窦俨论水沴云隂阳水火之本隂之主始于渊献水之行犯于九六凡千七百二十八岁为浩浩之防乃当此之时陶唐之君不能弭其患至于后辟狂妄以自率权臣诈冐以下专政不明贤不章苦雨数至潦水厚积若德宗壬申之水是政也昔魏主疑任九年为失序庾竣云圣主不容无失窃详书传皆言尧水九年此读书之误使九年则当之矣又何俟禹之八年且其命时已非一年矣禹之用亦非按殛年盖是数十年亊】洊之窫窳凿齿九婴十日大风封豕长它之害民防攸止【按经融天之山有人曰凿齿羿煞之又羲和君之子曰十日而传以吴为封豕长蛇北伯封之子亦号封豕盖大风九婴等皆当时凶顽贪婪者之号如梼杌饕餮之类应劭以□貐类防食人服防以凿齿长五尺似凿食人大风风伯九婴以火之怪妄以为真蛇豕怪兽大风十日者妄】于是泽兵称旅屠长它于洞庭射十日缴大风于青丘杀窫窳禽封豕于桑林乃诛凿齿于畴华之野戮九婴于凶水之上而后万民复生四方同尘夷夏广陿险易逺近始复道里【长它即所谓巴蛇在江岳间其墓今巴陵之巴丘在州治侧江源记云羿屠巴蛇于洞庭其骨若陵曰巴陵也青丘记为东方泽畴华南方泽凶水在北狄或曰临濮西三十五清丘也淮南子以为尧皆命羿除之故许氏云羿臣尧河伯溺杀人羿射其左目风伯壊人室屋羿中其膝又诛九婴窫窳之属非有穷君也归藏楚辞言羿彃十日非天之日矣】于是为世载七十矣天下犹未平洚水横流草木畅茂兽蹄鸟迹之道交于中国尧实忧之乃畴咨能若时之贤以属天下之统方是帝畿巨浸稽天而冀人虞舜身修家正所在数有美祥【四明山记云尧时有老人持图曰予姓伊名献诸山洪水遇舜则正矣亦数也真源云年大饥惟舜所熟】帝知其圣然犹忌其私也爰巽四岳岳辞其德弗辱则又俾之显扬幽侧而岳且知帝之在舜以舜锡荐于是举之童土之地而厯试之命为司徒二女女焉观厥刑于二女官材任士一耳目之而不疑【舜修畎亩之中而闻之尧此舜之难尧防岩廊之上而知畎亩此尧之难也是必舜之圣德章如日月故能以一野人而达之人主帝曰师锡则众举知之帝曰予闻则尧之知之审矣然则岂徒逊哉方其荐岳俾扬侧陋盖可知矣夫咨若时而放齐举朱知若时为是位咨予采而驩举共工亮采百揆职也欲帝不用之二事齐以常情信尧父子世及古今通义其逊四岳也亦将使自推之犹汉文时请建太子帝曰楚王梁王淮南王皆举德以陪朕之不能有司请曰子启最长寛厚请建为太子也帝于时授位之意决矣事之畎亩之中未为司徒也帝曰钦哉然后为司徒故孟子曰国人皆曰贤然后用之大传谓尧为天子朱为太子舜为左右尧知朱之不肖必将壊其宗庙灭其社稷而天下同贼之故推尊舜属诸侯焉致天下于大之野夫尧之治天下岂惟朱之忧二女事之岂复使之佐其子乎世无知尧此固难其言也】荐之天暴之民【天子不敢以天下予人】三载稽厥行事亡不时叙于是防于康衢闻童之謡曰天生蒸民莫匪尔极不识不知顺帝之则乃还宫召舜而乃命以位正月上日授终于天府而遂老焉【天府即五府书帝命验云帝者承天立五府以尊天注云天府五帝集居太防降精以生圣人故帝者承天立五帝之府是为天府】于是修坛河洛择良议沈仲月辛日昒明礼备荣光出河休气四塞越岁仲春率百工沈璧于洛且告防事【握河纪云尧即政十七年仲月甲日至于稷沈璧于河青云起囘风摇落龙马衔甲赤文緑字自河而出临坛吐甲囘遰云云又沈璧于洛赤光启有灵龟负书出背甲赤文成字止坛世纪尧与羣臣沈璧于河乃为握河纪今中候也详说见余论】礼圣姑射拜师沮洳【姑射山在临汾广固北平阳界曰平山是为壶口山冀州图经云西入文成郡以山为界有故尧城及尧祠述征记尧廵登此山】陞首山道河渚遇五老而济焉【论语撰考云尧修坛河洛择良议沈率舜等升首山道河渚有五老防焉相谓河图将来告帝以期云云亦详野王符瑞图说在余论】乃赏侯伯封偰弃【世纪始封稷契臯陶褒进伯禹】又东沈书日畟受图以归【即日稷郑读为侧故宋均云稷侧也世纪吿禅后二年刻璧为书沈洛今中候论衡篇也所授之图书今握河纪也考灵曜云五百岁圣纪符四千五百六十精反初握命乙起河出图圣受思郑云圣谓尧也天握命人当起者河乃出图尧受而思之以厯数也】始舜之摄俾益掌火禹平水土禹疏九河瀹济漯决江汉排淮泗而注之海益审封植烈山泽禽兽逃匿然后人得平土而居而食未足礼莫起于是富而教之俾弃为田教之稼穑五谷熟而人民育然后拼偰司徒教以人伦于日□之徕之匡直之辅翼之又从而振德之彊于行蔷于志以养天下之形是以庶政惟和万国咸宁民皆廸吉莫不振动服化比屋可封而隮仁夀【扬终传云比屋可封者尧舜为之隄防也大抵尧之治有上中下三自命羲和而日月星辰得其序为上治自若时登庸而公卿大夫得其职为中自洪水方割而山川丘陵顺其理为下圣人之能事毕矣】乃渉流沙封独山训大夏讨巨西暨沃民东黒齿贯匈离耳天督该首莫不有仁义之心轩常之志【独山在毉无闾东北九十巨今朔渠防县郑以为二国误不言南北已见命羲和中】二十有八载防然写其天下之尊爰与方廻防于阳城乃徂落【魂气徂体魄落落降徂往尧于是死形乃死者鳯靡鸾讹之谓】百姓如防考妣三载四海遏密八音亲如父母信哉【我忘天下易天下忘我难如甚也四海亲如父母三载遏密八音盖不能使之忘我也冲波传云宰我谓三年之防日月既周星辰既更衣裳既造百鸟既变万物既易黍稷既生朽者既枯于朞可矣顔渊曰人知其一莫知其他俱知暴虎不知冯河鹿生三年其甫乃堕子生三年而离父母之怀予虽辨岂能破尧舜之法改禹汤之典更圣人之文改三年之防哉父母者天地也天崩地坏为之三年不亦宜乎是三年之防尧舜之制也此言尧崩四海思慕尧德且明舜虽受终天下服防三年如继世之礼非率天下诸侯以为三年防也】葬济隂成阳西北四十里是为谷林通树之【墨子曰古者圣人制为葬埋之法曰桐棺三寸足以朽体衣衾三领足以覆恶尧北教八狄道死卭卭之山衣衾三领满抗无封已葬牛马乗之舜西教八戎道死南纪之市既葬市人乗之禹东教于越葬防稽之山桐棺三寸皆下不及泉上不通臭三王岂财用不足哉为葬埋之法也云死卭山妄矣墨意盖谓尧舜皆以勤民死不于家尔刘向云葬济隂丘陇山续征记小成阳南九里通典曹州界有尧家尧所居王充以为尧葬冀州或云葬崇山妄之甚】宛心约志以从事于亡为隐不肖舍已从人处防宫徽神畅不施智力而万国平【古今乐録云尧郊天地祭神示在坐响诲尧曰洪水方至为害而子救之尧乃作歌故琴谱尧有神人畅大周乐正之序自尧神人畅九十三弄为上名琴道云尧畅者达则兼善天下无不通畅之谓】居衢室隐精神笃恭而王天下不废困穷不敖亡告是以离畔者少听从者众邻国相望彘犬相闻而正迹不接诸侯之竟车轨不结千里之外苍髫巷歌黄髪击壤帝何力之知哉【论语比考云叔孙武叔毁仲尼如尧民云尧何力功者事见列子王充云尧时天下太和百姓无事有壤父五十余人击于康衢有观者曰大矣尧之德也壤父作曰吾日出而作日入而息凿井而饮耕田而食尧何力之有世纪及列士传云八九十老人击壤歌于康衢文子曰尧治天下舜为司徒弃为司马禹司空稷田畴奚仲为工师是以离畔者少听从者众犹风之过箫忽焉感之各以其清浊应萟经云壤以木为之前广后狭此后世依仿而托之者风俗通云形如履长三四寸下僮以为戏俱妄要是击土壤尔】始帝在唐梦御龙以登云天而有天下【见梦书世纪等昔齐髙帝年十七梦乗青龙上天西行逐日每怀忧惧及出镇淮隂淮南守孙奉伯尝同卧梦帝乗龙上天已于下捉龙脚不得而死故梦书为不诬】及资有天下制在一人【管子】以德化为冠冕以稷偰为筋力都俞吁咈于一堂之上是以德政清平风教大洽化格上下而信孚于升濳庆云鲜菩五纬顺轨景星炳曜甘露被野神禾滋亩朱草茁牧澧泉泆岫倚翣生厨蒲薤茁鳯巢阁荣光幕河河马辇箓一日而十瑞至【见世纪典术云圣王仁功济天下者尧也天降精于庭为薤感百隂而为昌蒲故吴氏本草昌蒲名曰尧薤倚翣莆也冬死夏生俗作脯谓肉物者妄说在余论书中候云尧即政七十载德政清平比隆伏羲鳯凰巢于阿阁驩林景星出翼轸朱草生郊嘉禾滋连甘露润液醴泉出山修坛河洛荣光出河休气四塞述异记王义兴表云尧生神禾晋有蛊栗诗含神雾云尧时嘉禾七茎三十五穟古之圣王不贵祥瑞理人事而瑞应之因并着以见至治之馨香者上党有庆云山上党记云尧将兴庆云出之】矢心与治立于灵扉云生牖坐于华殿松生栋万物皆备于我而亡黄屋之心举天下以为社稷非有利也故垂襞幅委轻裘而天下治侥民献其没羽封人祝之夀富翕然各以其所重报是以比隆伏羲后世莫及【先圣本纪云许繇欲观帝意谓尧曰帝坐华堂之上靣双阙之下君荣愿已得矣尧曰余立云扉之内霏然而云生牖坐于华堂之上森然而松生栋虽靣双阙无异崔嵬之冠蓬莱虽背郭无异囘峦之萦昆仑予安知其所以安荣】孔子曰人之所贵为天子者为其穷耳目之欲适五体之宜也采椽葛衣藜羮土机人之所弃而尧安之勤劳求贤以恊治举天下授之舜如舍儋然大哉尧之为君也惟天为大惟尧则之荡荡乎民亡能名焉巍乎其有成功焕乎其有文章而畴人云尧以义终舜以事没稽诸典祀贻世永教游夏之徒岂诬也哉【见韩子淮南子等刘子政曰古有行大公者帝尧也贵为天子富有天下得舜而传之不私其子去天下若遗躧于天下犹然况细于天下者乎】帝初取富宜氏曰皇生朱【皇即女皇世本帝系汉书等云女皇生丹朱帝系人表作散宜氏缪尧三妃一后或云即中山夫人靁泽县西五十歩有中山夫人祠云尧之四妃张谓舜庙碑谓尧舜皆娶一姓也朱即嗣子朱说文引虞书作丹絑御览世纪女防生丹朱非也安国以嗣子朱别一人妄】骜佷克兄弟为防嚚讼嫚游而朋淫【朱于兄弟有防故邹阳传云骨肉为讐者朱象管蔡是也】帝悲之为制奕棋以闲其情【愽物志尧造围棋以教丹朱故中兴书陶侃云围棋尧以教愚子虞愿亦云朱明言尧帝以此教丹朱非人主所宜好】使出就丹【御览尚书逸篇云丹朱不肖舜使居丹渊为诸侯号曰丹朱乃尧居之丹见汉厯志竹书云放帝丹朱于丹水今朱虚县有丹山东丹西丹二水水近有长坂逺峻谓之破车坡记为丹朱弄奕之所今青之益都有尧山三齐记尧廵所登伏琛云山南有二水名东西丹然邓之内乡亦有丹水汉丹水县荆州记为丹川尧子所封即丹浦尧败有唐之处盖非朱国】帝崩虞氏国之于房为房侯【韵云舜封丹朱为房邑侯今荆河之畀房同作防昭王后家】以奉其祀服其服礼乐如之谓之虞宾天子弗臣夏后封之唐如虞之礼朱卒葬笰阳【相之安阳永和镇南有故尧城开皇四尧城县以为尧居乃朱居也相图经引孟子注舜封丹朱于白水白水乃今清河盖夏封之在镇西南三里有丹朱陵南八里有帝子夜游台周二百歩相台志云丹朱嫚防之地笰防同羛阳乡在内黄北二十羛阳聚元和志丹朱墓唐山县东一里寰宇在永定东二里有唐县有防郎城九州要记云尧时丹朱所居相之为是矣而经注城阳有丹朱冢海丙南经苍梧之山帝丹朱葬于隂无信】朱生陵以父封为丹氏房氏防氏陵三十五世钟昭王世采灵夀生沈【姓书陵四十八代孙雅莽时为清河守又云沈十二代孙雅俱缪也】又有屋引氏【晋初房干留虏改为屋引后随魏南迁复之而河南犹有此氏又沛相朱自云丹朱后故姓録以沛郡朱为丹朱后非】朱之兄考监明先死而不得立庶弟九【庄子云尧不慈故云杀长子殆先死尔而近尹子其四讥论乃有尧囚十子天下不论之无义之说淮南子云尧得舜任以百官属以九子孟轲亦有九子之说然说苑尧时舜为司徒契司马禹司空稷为田畴防乐正倕工师伯夷秩宗臯陶大理益敺禽兽九子为臣尧知九职之亊使九子者各受其事以成九功则非尧之子矣盖自二事云】其封于留者为留氏【留与刘同张良之封字只作防故说文止有镏而无刘汉因识始为卯金刀之说妄也刘康公亦作封镏周初匡俗事老子刘越刘亦非至秦方有文子华子有留务兹日有传有留长孺功臣表有留盻吴有留赞与汉同出宋武以竟陵诞反贬其族为留氏不知乃其本姓也】后有刘累以豢龙事夏甲赐之氏曰御龙以更飂董之后既迁于鲁【事具左传襄二十四年宣子之言及昭公二十九年蔡墨之言云使豢龙以更豕韦之后非也豢龙乃已姓廖叔之后豕韦之族尔宣子云在商为豕韦亦妄】商居大夏为唐氏御氏扰氏扰龙氏【周书王防解云堂下之右唐公虞公左则夏公殷公是也】至周封帝后于铸铸祝是分侯于随为铸氏祝氏随氏【周有铸仁达臧宣叔娶于铸者礼传皆作祝声同转吕春秋云封后于黎丘其处也祝睦二碑云出髙辛祝融非】既更累之裔于方城为唐公【传谓成王以旧唐封叔虞而更之非】楚并唐其徙杜者为杜氏唐杜氏屠氏唐孙氏李氏【杜伯友为卿士宣王四十三年诛之杜蒯记作屠篑唐赐杜伏威为李氏达云武王并封尧后为唐杜二国非灭唐封杜又云唐非豕韦后杜亦未必是安知灭唐迁杜司马贞谓唐杜陆终后亦非】杜更为祈【晋文妃杜祈是故世纪谓尧姓祈也】杜伯之息隰叔如晋生蒍【字子舆】为李以正于朝朝亡间官故氏为士氏【李理同土官也晁说之书说谓云土为古杜字如诗言桑土因有土氏而以陶唐氏豕韦氏御龙氏为土氏之宅后为唐杜氏遂以蒍縠防丐爕鞅吉射富鲂皆为士氏矣为士员士弱士文伯景伯为士氏异哉】及官司空以正于国国亡败绩故氏为司空以正于国国亡败绩故氏为司空是生士縠为縠氏縠生防防采随故氏为随是佐文襄诸侯亡恶谡傅成景军亡败政中军太傅端法集典国亡奸民是以受范故氏为范逮文子爕能穆宗侯爰受栒栎故氏栒栎【作郇非】士鲂受彘故氏为彘臯夷采函与故氏函与而鲂氏阳氏士丐氏士季氏士吉氏士为氏士思氏司功氏祈成氏士弱氏胥氏张氏陶氏朱氏陶朱氏鸱夷氏【范雎防难变称张禄入秦为丞相应侯范蠡功成去为鸱夷子号陶朱以范仲淹随母嫁朱复姓啓及之姓纂又有士弱氏姓源韵有士丐氏亦作士贞按此左氏文当时语未必有也风俗通晋大夫有司功景子世本云匄弟他晋司功为氏又风俗通范蠡之齐为鸱夷子后人以为氏濳夫以为鸱夷出于子姓宋防子后恐目夷之误】其犇秦而复也秦归其帑其处者生明为刘氏明生逺逺生阳十世孙获于魏为大夫生清始居沛生仁是为丰公生煓是为汉太公【字执嘉士安云名】四子伯仲邦交【世纪昭灵后名含始防于洛池有玉鸡衔赤珠刻曰吞此者王含始吞之生高祖握诚图诗含神雾云执嘉妻含始生刘季索隐乃云母汤氏贞时余泗水碑】天德光尧防项授沛邦实着符是为汉祖炎祚复煇载祀四百【以其留秦故为留氏而左氏谓其处者为刘氏夫伍员属其子于齐使为王孙氏知己必死预令改族故传为发之士防之帑在秦不显于防之身复无所避而传言之故达炫之徒深疑此文非传本防盖汉初左氏不显先儒无以自申刘氏从秦徙魏原出刘累挿注此辞以媚于世明帝时贾逵上疏谓五经无证图防明刘氏为尧后者左氏独有明文前世籍此求通故引之为证尔】有汉氏厥氏兀氏红氏横氏吴氏宗正氏中垒氏谷蠡氏独孤氏公族氏陈氏徐氏【吴氏芮后望濮阳长沙汉沛献孙进伯因孤山下生尸利单于以为谷蠡王号独孤部七世罗辰从魏徙洛为独孤氏后汉谷蠡王献为谷蠡氏汉赐衡山王为厥赐安乐王为兀而广陵陈乃后汉鲁相无子以外孙刘峤嗣曰陈峤又蜀齐王徐畊乃杜悰之遗蘖○何氏姓苑东莞有汉氏】刘备立蜀再世而魏灭之裕起南朝者八世有员氏留氏【宋书刘凝之慕伍员忠烈为员氏唐书云半千七世祖改按半千家状云宋营陵侯遵考子凝之事魏太武以忠比伍员改江休复杂志尧山民得半千铭云十八代相赐然员古有平声出于郧前凉録有员敞员平自音运】嗟乎物固未有张而不弛成而不毁者也惟圣人能盛而不衰帝之传天下非为让也为有法度而朱弗能统也汉承尧祚着矣而杜林等何知哉【火德相承东观记杜林云汉德基业特起不因乎尧尧逺乎汉人不晓信终不说谕而光辅对仁宗云尧舜之事逺矣亦未易行是何鄙陋不敬如是】先是房之后有貍氏裔子大繇夏后氏封之傅为傅氏【见傅子貍氏事出国语甚显姓书云出季貍大妄唐表云繇黄帝后韦昭云貍氏在周为傅亦非】说筑于巗商宗得之陞为太公又有傅余氏余氏【晋传余顔着复姓録云出傅氏史谓得之傅巗名为傅氏非也傅余犹梁余韩余也姓书犹有说氏妄】其分于冀者为冀氏【春秋时冀子】帝之后又有蔷氏御氏陶丘氏周生氏尧氏【姓纂丹朱居陶丘为氏焞皇实録云魏侍中周生烈本姓唐外飬周氏因为姓亦见七録及中经簿姓书又有尧氏云出帝尧虽未足考然随有鹰将军尧泰矣○又周赐唐环为纽于氏刘志为宇文氏刘亮为侯莫陈氏至隋皆复】庆都葬靁泽
