<!-- { "loadSidebar": true } -->
　　帝仲康太康之弟也【太康之亡国人立之孔氏云羿立仲康古史从之非也左传屈骚皆不之及】自太康之失徳天厌灾流四国亡政不用其良日月告凶不用其行惟仲康肇位肘制于羿皇天哀禹锡以彭夀思以正夏【史彭祖也本云太康时】乃命侯大司马统六师【彻国之侯入为司马肇位时即命】于时羲和湎淫【夏世羲和之官合为一王者之代天事畧也或曰夏时羲和以官为族如仓庾氏非也】颠覆厥徳遐弃所司而酒荒于乃邑脇从枭嘑俶扰天纪【荒于邑则不在其位矣脇从则啸聚卒旅矣有邑有兵而为渠魁非防扈而何天纪谓五纪俶扰者始乱之也】乃季秋月朔辰不集于房瞽奏鼓啬夫驰庶人走【道人啬夫治官之属乡党宣令之官汉有郷啬郑立第五伦等皆尝为之云主币之官非】而羲和蔑闻知【唐书云五年此刘之说虞翻云无年非也盖误肇位之语尔肇位四海乃命侯掌师之嵗非辰不集房之嵗九月日月合辰今不集故或以为失閠而非食夫瞽奏鼓啬夫驰则食可知矣驰走者遑遽奔救以答天象若将失主而无归尔非谓取位币凡救食者出入不遇疾风暴雨有辰弗集房说别见】王命侯征之【苏轼谓书序羲和罪止废时乱日官为占天职甚轻诛之一法吏可辨何至命六师遂以后之命出于夷羿仲康所不能制说者皆从之至谓昬迷天象辰不集皆追数其前日之愆或谓子序惟言徃征之见非仲康之命皆妄按此篇与五子旅仲虺皆有两序承王命已详序故畧于新序且掌六师乃为司马时及征羲和六师岂尽出哉以先时不及时为指司厯之失时此本二孔尤害义】十有八嵗崩子相立【世系谱以相为啓之子误年代厯二十八年外纪绍运圗十三年俱非】其支封邓为邓氏【华夷国仲康子徙都邓寰宇记同】
　　学者复征其言有八妄夫羲和有夏之贼臣而仲康则刚明果断之主嗣后者忠亮有为之臣也説者乃谓羲和隽羿而忠夏谓仲康者夷羿之所立而后禀伪命以行诛是则仲康乃优柔失权之主嗣后者党奸怙恶之人而羲和诚有夏之忠臣也方夷羿之放其君也盖因民之不忍未必心乎操懿之行也然而天下之事多由驯致辨之不早则将搂其柄而号制于天下矣仲康于此乃能沉几先物于践位之初首反六师以命兹乃先汉文帝自代入立夜拜周昌投几之会也以故夷羿虽懐觖望汔仲康之代而弗得肆则仲康之辟得其御天下之柄归于夏羿不得有之也夫羲和蓄其反徳啸类囊槖而崇饮于私邑其将以俟衅而圗不轨也乆矣渠魁脇从叛夏之迹显矣岂直废时而乱日哉而苏轼乃以为命征作诰皆出后羿或者又从而増绎之谓之挟天子以令诸侯如司马懿之诛王陵诸葛诞萧道成之制沈攸之杨坚之讨尉迟廻皆以忠于王室而不顺己之所圗者至谓书有非圣人之所取而犹存者岂理也哉夫以先时后时为羿所以名羲和之罪玉石俱焚为羿所以状羲和之恶以威克厥爱为任刑之事以脇从汚染为文致之词其果然耶尔众士同力王室尚弼予钦承天子威命则侯之忠忱见矣岂搂诸侯假王命者一切之言哉政典之言尸司马法也其与玉石等语皆侯之所以戒敕吏士者也岂羿之所以数羲和哉威者果断之谓爱者姑息之名也岂刑与仁之谓耶始鲁昭公六月而食祝史请用币平子止之昭子知其异志盖小人之圗国未有不自蔽其君始此征之书所以着于百篇之内者诚以见仲康之能立而后之能职也使非圣人所取而且存则是王莽之大诰诛翟义者文致之语一切之言又得与将巽使之典并传不朽而侯之罪畧亡一句以示讥岂所以垂戒天下后世俾乱臣贼子之惧耶
　　帝相【史记帝太康崩子帝仲康立帝仲康崩子帝相立稽古录凡帝皆易曰王失之详谱圗】一曰相安【世纪】相安之立选蠕而佳兵征淮畎【淮夷畎夷纪年云元年】羿逐之播于商丘依斟灌斟寻氏【即介斟乃东郡之灌汲古文云相居斟灌盖被逐之后居于商丘依二国以为援】二年征风黄夷【范氏风夷黄夷】七年于夷来賔【并纪年衰乱之世夷戎之来不尽徳化非必系国盛衰通典谓相征畎夷七年然后来賔乐史因谓七年乃服非也】八年寒浞杀羿【太康后亊惟屈原叙之甚详与内传之说相表里班固以为刘安之说既升而子长纪全逸其事夫羿之簒夏盖在相世本以猥才贪于禄位逐相而后不复于意神器故相得以妄兴征役内传谓羿因夏之衰代夏政八年而遇烹得其寔记录咸云相十四年方为羿逐盖误】又二十有二嵗猗奡灭二斟而弑帝寒浞自立【马縂虞世南皆云羿弑后相非也年代厯相羿二十八年晁公迈云相二十八年羿二年相之下安得别出羿二年哉】后缗生少康【谱商丘有相氏】
　　自古国家丁中否艰难之运朝廷之政类皆茍且姑息之为以故豺狼枭獍跳梁防扈乗间并起而不可系止自非大有为之君奋其刚断揽权纲以离夺之其济鲜矣予读征见仲康之能以威胜爱而相遂以姑息失之未尝不痛之也夫兵权之失得社稷存亡之所系也尧帝之末不诛四凶而付之舜则唐之兵权在舜矣舜帝之末不征三苖而付之禹则虞之兵权在禹矣兹岂陋儒之所知哉春秋之代鲁人三弑其君盖未有不先有其兵权者【庆父帅师伐于余丘经必书者见庆父之得兵也夫以荘之防立而首以兵属庆父其所以致子般之祸有由矣公子翚再为主将专会诸侯而仲遂擅兵再出入杞伐邾救郑威令信于其军故翚弑隐而寪氏不能明其罪遂杀恶及亲而叔仲惠不能免其死庆父杀子般而成季非正其恶皆兵权之失也】秦汉而来魏晋齐梁隋唐之际其谁不然孝和以防冲即大位能遽诛鉏窦宪于是威权在手十六七年邦畿绥奠则兵制之不失也至宇文氏依周建号以宇文防为司马逮其归政犹属以兼司马緫军政以故周毓不制循致于难唐自中世一切姑息而强藩悍将擅杀主帅皆即授以节于是握兵方命至自相推与或甲乙相攘阙逼京显戮将相朝廷莫之或制自宪宗用刚断平江东夷泽潞易定魏清贝卫澶相淮蔡蜀夏一时率服而有唐遂以中振穆敬懿僖世益頽靡而藩镇益雄张卒以亡唐则不知果断而已向若后相综覈名寔蓄其威武权而用之则仲康之业何至是而覆哉优柔不断反受其乱此志士之所以长拂膺与
　　夷羿传
　　夷羿有穷氏穷国之侯也【作□同】偃【以女偃出臯陶或云姓鬲非也世纪云不闻其姓失之】左臂脩而善射【淮南子随巢子】五嵗得法于山中【括地象云羿五嵗父母与之入山处之木下以待蝉鸣还欲取之而羣蝉俱鸣遂捐而去羿为山间所飬年二十习于弓矢仰天叹曰我将射四方矢至吾门止因捍即射矢靡地截草径至羿之门乃随矢去】传楚弧父之道【吴越春秋云黄帝作弓后有楚弧父以其道传之羿以善射着】既学射于吉甫其词佐长故亦以善射着【见世纪】尝从吴贺北防见雀焉贺命之射羿曰生乎其杀之乎贺请左目羿中厥右耻之由是毎进妙中髙出天下迨事夏王王命射于方豕之皮征南之的曰中之赏子万金不中则削十邑羿援矢而色荡射之矢逸再之又不中焉王谓传弥仁曰斯羿也发无不中而今也不中何以对曰若羿者口惧之为灾而万金为之患也人能遗其喜惧之私若万金之患则天下亡愧于羿矣王曰善吾乃今知亡欲之道矣【符子】太康之立滔滛亡度娱以自纵民兴胥乱迷畋有洛之表十旬不反夷羿于是因民弗忍兵于河以距之太康失邦仲康立于时羲和沈湎于酒叛官离次将夷羿是与王命侯征之羿遽隐慝及相之立爰逐相而自立因夏民代夏政【论语兼义云羿逐相而自立苏轼云自立为帝】自鉏迁于穷石【鉏今澶之卫南穷石即有穷之地今夀之安豊地有穷谷穷水杜顺而来皆以为西郡删丹妄矣按汲书羿桀皆居斟寻则宜在此与鉏相近岂得逺出西塞因夏民乎天问云阻穷西征岩何越焉此谓羿也盖亦因误予有以知天问非屈原作注以为鲧阻羽山尤妄】灭乐正后防之子伯封【即伯封叔见禹纪】先有仍之女美而黰厥泽可鉴夔纳之是为妻生伯封贪惏忿纇寔有豕心人谓封豕羿灭之后夔是以不祀【即封狶史传尧有封狶羿射之于桑林此也骚经等多言之如又好射乎封狐天问云冯珧利决封狶是射说者俱以为豚猪殊为寡理】羿于是益时射不修民事忘其国防而蔽于从禽用不恢于夏家武罗伯因熊髠厐围皆贤臣也乃弃之而信相伯明氏之防子寒浞【伯明寒国之君猗姓】又以厐门是子为受教之臣【陈音父传羿羿传逢蒙论衡作厐门是子即逢门也孟子作逢蒙或作防门防蒙同炎帝之后】浞乃蒸取羿室纯狐爰谋杀羿【纯狐羿妻名天问云浞娶纯狐眩妻爰谋何羿之射革而交吞揆之言羿能贯革之射人揆度而交吞之又云胡射彼河伯而妻彼洛嫔盖有洛氏之女也注以为宓妃妄矣传言羿妻姮娥者字也窃药奔月之说特假类之言尔射河伯杀窫窳僇九婴等并见淮南子】植之诈慝内行媚外施赂而虞羿以于畋内外咸服而羿弗察也八年将归自畋厐门取桃棓杀之家众亨之以饮其子子不忍食死于穷门伯靡奔有鬲氏太康君也奚禄崩而出玦羿得之于是簒帝及是而灭【今江寜县北五十有射乌神庙羿祀也然射乌言尧时羿按九域志亳惟有羿庙】后有穷氏□氏羿氏
　　成败不难见哉夫与死同病者越人所不医与亡同政者屠黍所不处用贤则治有徳则昌此不易之理也是故古人论病以及国原诊以知政秦为暴虐羽亲灭之而暴虐益甚陈为滛侈隋亲灭之而滛侈益甚是安得不亡哉夫以继体之君艰难不知而抵于败是故不足怪今也躬自伐之而躬自为之躬自成之而躬自败之此何为也邪甚矣夫人之愚也湛于酒色小病大死人举知之而人举甘之好任小人大亡小乱理之必然而小人必用今世固有诲人以酒色亡身而自溺于酒色谏彼以小人破国而自惑于小人者矣是非不知戒也知思于忧患而死安佚也武王之镜铭曰以镜自照者见形容以人自照者见吉凶乡使文皇非魏徴之徒朝夕勉之以隋为监则唐之为唐未可知也太康以佚豫作禽荒般防亡度而亡其国此羿所亲灭也而羿不知戒复恃射而防国卹淫于原兽是又一太康也家众亨之顾非其不幸矣呜呼服留黄醉红裙岂其不知戒哉而卒自蹈之故君子非茍知之
　　寒浞传
