<!-- { "loadSidebar": true } -->
　　泰壹氏是为皇人【道言天真皇人者泰壹也杜甫云泰壹奉引包羲在右尧步舜趋禹驰汤骤】开图挺纪执大同之制调大鸿之气正神明之位者也是故九皇传授以索其自然之所生复自然之解与天地之所始【见鹖冠子三皇经云皇人者泰帝之所使在峨眉山黄帝往受真一五才之法泰帝者泰皇氏也传言泰帝兴神鼎説者以为伏羲失之三十九章经云九皇上真玉虚君也即泰皇矣今鹖冠子有泰皇问泰壹天地人之事三孰急云】昔者神农尝受事于泰壹小子【本草经】而黄帝老子皆受要于泰壹元君盖范无形尝无味要会久视操法揽而长存者【开元诏卢鸿云鸿有泰壹之道窦华云洪荒无为之道按鹖冠子云泰壹之道九皇之传清成之初太始之末见不祥事于名理之外范无形尝无味以要名理之所会抱璞内篇及箓皆言泰壹饵金液而仙而亳人缪忌谓泰壹者天人之最贵故汉武以李少翁之言祠泰壹于甘泉然道书谓泰壹君者讳臈又言身中亦有所谓泰壹者讳务猷盖不足攷】有兵法杂子阴阳云气黄冶及泰壹之书兵法云气书传间出而黄冶杂子汉后不复见【汉志七略有神农兵法黄帝兵法又有泰壹兵法一篇有伏羲杂子黄帝杂子又有泰壹杂子五十三篇泰壹杂子星二十八卷泰壹杂子云雨三十四卷泰壹杂子黄冶三十一卷泰壹杂子候嵗二十三卷泰壹阴阳二十三卷兵法今或见之兵书】其书言黄帝谒峨眉见天真皇人【三一经云黄帝游灵台青城山絶岩之下见天真皇人而上清记龙蹻经四极明科苞元玉箓抱璞子等皆言黄帝谒峨眉其事甚着或云在青城乃见寗封于青城尔事见玉匮寗封告帝曰天真皇人在峨眉山因授龙蹻等事见上清记及青城等记今青城有寗封洞室轩后坛及黄帝辙迹甚多】　拜之玉堂曰敢问何为三一之道皇人曰而既已君统矣又咨三一无乃朗抗乎古之圣人盍三辰立晷景封域以判邦国山川以分阴阳寒暑以平嵗道执以衞众交质以聚民备械以防奸车服以章等皆法乎天而鞠乎有形者也天地有启闭日星有薄失治乱有运会阴阳有期数贤愚之蔽夀夭之质贵贱之事吉凶之故一成而不变类气浮于上而精气萃于下性发乎天命成乎人使圣人以为之纪是以圣人欲治天下必先身之立权以聚财葵财以施智因智以制义由义以出信仗信以着众用众以行仁安仁以辅道廸道以保教善教以政俗从俗以毓质崇质以恢行勤行以典礼制礼以定情原情以道性复性以一徳成徳以叙命和命以安生而天下自尔治万物自尔得神志不劳而真一定矣予以蕞尔之身而百夫之所为备故天和莫至悔吝屡庚生杀失寒暑之宜动静戾刚柔之节而贪欺终无所用无乃已浮乎黄帝乃终身弗违而天下治其为教也至矣【此所谓玉佩金珰妙文也自使圣人以为之纪以上集仙録稍革其语以为云华告禹之言】水火大渊之事其所言哉【杨谷授道记云黄帝见天皇真一之经而不决遂周流四方谒皇人于峨眉而问真一之道其言大率论水火绛宫大渊之事云】
　　予所叙古之帝王其世治夀考无以稽矣计其年皆不乏三数百嵗黄帝曰上古之真人夀蔽天地盖天真全而天一定不其元者也又曰中古之时有至人者益其夀命而强者也亦归于真人而已盖乗间维而基七衡陵罔阆而隘八落者也又曰后世有圣人者形体不蔽精神不越亦可以龄逾数百虽有修缩之不齐亦时与数当然尔然未有不死者【见素问天老养生经老子云人生大期以百二十年为节度防之可至千嵗】释氏有所谓无常经云天地及日月时至皆归尽此言虽陋以台观之物莫不有数有数故虽天地莫能逃山亡川邕郡陷谷迁沙漠遗旧海之踪厓险着蜯蠃之甲晋殿破榏昆明刼灰则所谓地屡败矣【河侧州郡今嵗在河南明年决出河北东西海岸亦皆如是今西北荒外沙漠之间皆是沧海遗迹而太行麻姑朱崖等山险崖石罅皆是蠃蜯之殻顔鲁公等以为桑田之变者也】土石自天星陨如雨或夜明逾昼或越裂崩地则天有时而毁矣【雨土霣石星霣夜明并详发挥雨粟説天崩裂事后世尤不胜多汉恵二年天东北开晋太康二年西北裂大安二年天中裂咸和四年西北又裂升平五年天中裂哀帝即位又裂梁太清二年西北裂陈至徳元年十二月从西北开至东南或百丈或数十丈有声如雷山雉皆呌或见宫室之类按内经云天坠将相死若见名字妄言语为凶殃十二年易主萧子显齐书永元中夜天开而时赵録建元初天大裂麟嘉二年天崩五年又崩唐乾元四年正月十八天中半裂是均于幻然乱应可知】故曰乾坤毁则无以见易易不可见则乾坤或几乎息矣宛首亦曰天地运度亦有否终日月五星亦有亏盈而况于人乎【宛首道君之号】奈何封君世辟不知乎此蔽于方士之言以求不死不死邈然而小者乱贻天下大者丧身失国不可胜数矣稽之其徒初无是説许玉斧言黄帝铸鼎以疾崩葬桥山庄周言老子之死秦佚吊之三号而出而师旷亦谓周太子晋色赤不夀后三年而死孔子闻之曰惜哉杀吾君也是老子初无青鹿上陞之事黄帝初无苍龙髙蹈之言而子晋初无防鳯空骞之语皆方士之徒设辞以愚弄其君而取宠亦自其教之害焉且物壮不老是谓不道阴阳固有终变偓佺千嵗彭祖七百亦必死而已矣而荒君乱主方仆仆信事之以至于败乱而终不悔岂不哉昔班生谓道家本出史官歴记成败存亡祸福古今之道然后知秉要以自守清虚以自持君人南面之术而老君亦令防谦尽去三张伪法盍气秽事谓大道清虚颛以礼度为首岂有兹事窃究其要与世礼正翓而尤以信行为輗軏初无不死之言子贡有云死生有命而孔子亦曰众生必死自古皆有死使孔子而非圣人则斯言为不可信予悲夫世主之甘心于其聋瞽而不悟也故愽观死生之际而极论焉尚其晓然知之而不蹈于悔也
　　空桑氏
　　空桑氏以地纪空桑者兖卤也其地广絶髙阳氏所尝居皇甫谧所谓广桑之野者或云穷桑非也穷桑在西小颢之君【详少昊纪】若乃伊尹之生共工氏之所灌则陈留矣【伊尹产空桑在陈留非鲁地吕不韦等谓伊尹之母化为空桑尹生其中大妄】
　　空桑在东穷桑在西归蔵启莁云空桑之苍苍八极之既张乃有羲和是主日月职出入以为晦明盖指隅夷之地故记孔子生于空桑春秋演孔图云征在游于大冡之陂梦黑帝谓已汝产必于空桑而干寳所记征在生子空桑之地今名孔窦在鲁南山之穴故孔庙礼器碑云顔育空桑空桑鲁北孔子鲁人故説者指云空桑槩而言之鲁南山穴之説正自戾矣乃若共工氏之振滔鸿水以薄空桑则为莘陜之间伊尹莘人故吕春秋古史攷等俱言尹产空桑空桑故城在今陈留固非鲁也故地记言空桑南而北陈留各三十里有伊尹村而所谓穷桑则非此矣拾遗记言穷桑者西海之濵也地有孤桑千寻盖在西垂少昊之居梁雝之域故周书尝麦云帝命蚩尤宇于小颢而逺游章句西皇所居西海之津西皇者少昊之称而小颢者少昊之正字也宜为咸阳故咸阳曰云阳而少昊一曰云阳氏云阳县今曜汉甘泉宫即武帝之太畤也颛顼继少昊者故世纪颛顼亦自穷桑迁商丘事可知矣而杜预遽以穷桑为在鲁北至释例地名乃云地阙故頴逹云言鲁北者相传言尔盖以定四年传封伯禽于少昊之虚逆之而乐史之所记乃在曲阜此又因预而妄之也太昊在东少昊在西予既言之拾遗逺游穷桑既在西极则鲁曲阜之説得非太昊之虚乎郡国志云少昊自穷桑登帝位非空桑也
　　神民氏
　　天地开辟爰有神民民神异业精气通行【见潜夫论十列】都于神民之丘【山海经陶唐等九丘有神民之丘盖其所处】一曰神皇氏驾六蜚鹿政三百嵗【春秋命厯叙】
　　倚帝氏
　　都倚帝山【山海经有倚帝之山唐呉筠下第遂居南阳倚帝山即此窦子野云今内乡东三十里踦立山也】
　　次民氏
　　次民氏是为次是民【洛书摘亡辟注以次是民为皇次屈非也】次是民没元皇出天地易命以地纪【此春秋命厯叙文与洛书摘亡辟同注云次民没民始穴处之世终也六皇者此此以下辰放氏而始】穴处之世终矣
　　丹壶之书其不缪欤今既阙着而或者有不懕命厯之叙其亦有所来乎胡为而多盍也贵人云何子之好言古曰有是哉今古一也若以古为见邪荀况有言诈人者谓古今异情是以治乱异道而众人惑焉彼众云者愚而无知陋而无度者也于其所见犹可欺也况千世之上乎彼诈人者门庭之间犹挟欺也况千世之上乎以心度心以类度类以説度功以道观尽今古一也类不孛虽久同理故往縁曲而不迷也五帝之时无传人非无贤人久故也五帝之中无传政非无善政久故也虞夏有传政不如商周之察也而况次民倚帝之时乎以今观今则谓之今也以后而观则今亦古矣以今观古则谓之古以古自观固亦谓之今也古岂必古今岂必今特自我而观之千世之前万世之后亦不过自我而观尔传近则详传久则略略则举大详则举细愚者闻其大不知其细闻其细不知其大是以文久而惑灭节族久而絶曷古今之异哉
　　右循蜚纪二十二氏六十余世













　　路史卷三
　　钦定四库全书
　　路史卷四　　　　　　　　宋　罗泌　撰前纪四
　　因提纪
　　辰放氏
　　辰放氏是为皇次屈【宋均注春秋命厯叙云辰放皇次屈之名也洛书摘亡辟以次是民即皇次屈非也】渠头四乳驾六蜚麐【太平广记作飞麋】出地郣【宋均云地郣地名】而从日月上下天地与神合谋【注云从谓顺度】古初之人卉服蔽体次民氏没辰放氏作时多阴风乃教民防木茹皮以御风霜【茹蕴也茹毛蕴被其毛】绹发閐首以去灵雨而人从之命之曰衣皮之人【命厯叙言被木枝者也】治三百有五十载【同上云离光次之】
