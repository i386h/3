<!-- { "loadSidebar": true } -->
○定远大将军和硕郑亲王济尔哈朗奏报、大军自安陆府渡长沙江。闻贼渠何腾蛟、马进忠等据湘潭。多罗顺承郡王勒克德浑固山额真阿济格尼堪、统八旗前锋兵、并护军为前哨臣领众军为后队前哨兵先抵湘潭。贼出三门迎战。我兵分击、大败之。生擒腾蛟夺。门而入克其城。随令尚书阿哈尼堪固山额真刘之源等率兵一旅趋宝庆。固山额真佟图赖、伊拜等、率兵一旅趋衡州。时闻贼渠一只虎、据辰州。臣亲领兵渡江、趋辰州。又闻贼渠杜允熙部贼、据永兴。臣星夜趋永兴。前锋统领席特库等先至、夺门而入。生擒伪总兵尹举智等十人、斩之。获马七十一匹。船四百艘。一只虎闻风、弃辰州而遁。阿哈尼堪、刘之源等、闻贼首王进才、马进忠、据宝庆。乘夜驰往。平明抵城。贼众迎战。击败之。遂克宝庆。破南山坡九营。斩伪总兵马有志、胡进玉等七人。获马百十有七匹。努山等又击破进才九营于大水。阿哈尼堪等击破贼首袁宗第二只虎等十营于红江。师至沅州。令伊尔都齐等、分兵一半趋靖州。时有贼三千余、踞山角立寨。梅勒章京金维城等、直冲入。大败之靖州贼闻风先遁。我兵奋力追逐获马三十匹固山额真佟图赖等、距衡州三十里遇贼兵千人屯桥上前锋兵击败之。又破伪总兵陶养用寨于石桥门斩养用破伪伯胡一清七营于城南山伪副将黄姓兵于望公岭。伪总兵周进唐兵于山峪口。伪总兵方姓等兵于山上。一清复率贼众万人、距广西全州三十里、立六营。又击破之。我师遂入全州。　　

○丁未。遣官祭历代帝王。　　

○遣官祭城隍之神。　　

○巳刻。日晕赤白色。良久渐散　　

○遣礼部启心郎渥赫等、往祭故朝鲜国王李倧赐谥庄穆。谕祭文曰。侯服秉朝宗之义。奉职维虔。朝廷广怀远之仁。遇哀斯恤。尔朝鲜国王李倧秉志公忠。牧民仁恕。守箕裘以绍绪、克率典常。献共球而来王、有嘉仪物。故海隅出日、咸近庥光。而岛屿沧溟、共遵声教。维屏维翰。克长克君。聿辑尔邦。以藩王室。方期彤弓优贶、膺宠渥于遐年。讵意悬扄逍遥、伤溘逝于一旦。朕闻告讣。悯悼良深。特赐祭赙。谥曰庄穆。仍封王世子淏为朝鲜国王。承袭如制。鸣呼盟昭带砺。应思华表之归。气蔚松楸。永郁佳城之色。灵如不寐、尚克歆承。　　

○遣户部启心郎布丹、侍卫撒尔岱、充正副使。赍诰命并敕谕、诏书往封朝鲜。国世子李淏为朝鲜国王。世子妻张氏为王妃赐淏黑狐大外套一袭。貂皮百张玲珑鞍马一匹缎十疋妃缎三十疋。敕谕朝鲜世子李淏曰览奏尔父王倧薨逝朕深用悯悼特赐祭赙谥以庄穆前尔父王据尔国臣民公议、奏请封尔为世子朕顺舆情已允所请。赐尔世子封诰。尔父既薨。应尔承袭。特遣官赍诏、示尔国人。封尔为朝鲜国王。继理国政。仍封尔妻张氏为国王妃。佐理内政。并赐尔及妃诰命、冕服彩币。尔服兹新命克绍前徽屏翰东方。辑宁邦国。钦哉故谕。赐李淏诰命文曰。立极开天之大义。王尽称臣。建邦锡土之洪庥子当继父。藩屏攸赖。涣号宜加。尔朝鲜国王世子李淏、秉礼淑躬。施仁济物。肯堂肯构家庭夙信其象贤。曰孝曰恭臣庶乐推夫雁序。爰稽旧典。式沛新纶。封尔为朝鲜国王。带砺山河。恪职率海东之君长。苞桑社稷。贻谋笃奕世之忠贞尔其钦哉。毋替朕命赐李淏妃诰命文曰。外藩效顺、世锡鸿恩内政克勷、均沾盛典。古帝王统御之道也。是以诗咏静贞之德。礼垂爱敬之文。尔朝鲜国王世子妻张氏、克秉妇仪。允娴内则。既隆延世之宠。宜加从爵之荣。特封尔为朝鲜国王妃。其夙夜敬共。鸡鸣交儆。共效忠诚于上国。同奠藩服于东维。敬之哉。勿负朕命诏谕朝鲜国臣民曰。帝王保邦致治。懋建屏藩。虽在遐荒、其殚心向化者、咸得永保山河。延厥世祀。此朝廷之钜典。所以广皇仁。风侯服也。故故朝鲜国王李倧世守礼义。兼识先几。当国家受命之时、摅诚归顺翼翼匪懈于属国中可谓贤矣。兹陪臣告讣例当袭封。故王次子李淏夙著温恭。长称孝友。既协兄终之义。宜承先业之传。前允尔国王奏请、已封世子。兹封为朝鲜国王俾绵世泽。式顺群情。抚尔臣民、无改承先之孝。安其政教、共坚事大之忠。特兹诏示。咸使闻知。　　

○戊申。江西巡抚朱延庆、劾江西右布政使张毓泰、诸贪婪状。得上□日、张毓泰著革职。下抚按鞫讯。　　

○庚戌。命定远大将军和硕郑王济尔哈朗、班师还京。　　

○辛亥。以原任浙闽总督张存仁为兵部尚书、兼都察院右副都御史、总督直隶、山东、河南、巡抚保定等府、提督紫荆等关、兼理海防军务。　　

○浙江福建总督陈锦奏报、江右流寇、突入延平。攻陷大田、尤溪二县。臣随调兵会巢□刀。恢复二邑。斩馘甚多。诏下所司。　　

○壬子。命和硕英亲王阿济格、固山贝子巩阿岱、内大臣鄂齐尔、统领将士、往大同。　　

○癸丑。陕西总督孟乔芳等奏报、臣等令协领根特、副将赵光瑞等领兵。自蒲州赴平阳会巢□刀。行至临晋。闻贼趣荣河。前往巢□刀捕。途遇伪帅白璋等、领马步贼六千余、列营迎敌。根特等奋击、大破之。斩贼二千有奇。余贼北遁。我军追至黄河。贼溺死无算。斩伪帅白璋。余贼逃入孙吉镇、悉斩之。遂引兵趣猗氏行十余里。伪监军道卫登方拥贼数千。依山为营。以拒我兵。又有伪帅张万全率领贼众前来迎敌。根特等又分兵奋击。斩张万全、并贼四千余。收兵回击卫登方、斩贼三千有余。生擒登方并斩伪副将王国兴等三十余员。又令章京杜敏等、领兵趣解州。遇贼渠边王张五、党自成等、击破之。荣河、猗氏、解州俱复。疏入。下所司察叙。　　

○甲寅。陕西总督孟乔方奏报、章京杜敏等、兵驻解州。运城残孽、勾连南山贼、围攻解州。我兵出城、击败之。斩贼甚多。又根特等由猗氏、趣闻喜、过侯马驿。遇伪都督郭中杰率贼万余迎敌我兵奋勇冲击。大败之。追杀三十余里斩贼八千有奇。获器械马骡无算。下所司察叙。　　

○实授署江西提督事刘光弼为都督同知、江西提督总兵官。　　

○乙卯。科尔沁国福妃、贤妃、土谢图亲王、卓礼克图亲王、扎萨克图郡王、巴图鲁郡王、冰图郡王、额驸祁他特、弼尔塔噶尔等、来赴大行皇太后丧。献白金、驼马等物。酌纳之。　　

○丙辰。征西大将军和硕亲王满达海等奏报、宁武关伪总兵刘伟、伪道赵梦龙、率伪副将三员、伪参游十一员、伪都司守备四十员、马步兵五千四百名来降。静乐县、宁化等所一带山寨悉平。　　

大清世祖体天隆运定统建极英睿钦文显武大德弘功至仁纯孝章皇帝实录卷之四十五


大清世祖体天隆运定统建极英睿钦文显武大德弘功至仁纯孝章皇帝实录卷之四十六　　

顺治六年。己丑。九月。丁巳朔。革户科给事中常若柱职。以劾湖广粮储道牛铨失实故也。　　

○八旗每甲喇、添设步兵章京一员。每牛录、添设步兵五名。　　

○以山东济南、东昌、兖州等府州县失守。降巡抚吕逢春职二级、调用。　　

○戊午。平西大将军和硕英亲王阿济格敬谨亲王尼堪等、遣学士苏纳海等奏报八月二十三日。伪总兵杨振威、遣其守备刘宝来言、我等原系良民。为逆寇姜镶、迫胁而反。大军来围大同、即欲斩逆镶归顺。奈力有不及、故尔迟迟。今兵民饥饿、死亡殆尽。余兵无几。我等问计于各官。裴季中等二十三人、与我等合谋。约斩姜镶归顺。于是臣等向来人言、汝等若斩镶来归、自当恩养。至二十八日、果斩姜镶、并其兄姜琳、弟有光首级来献。二十九日、大军入大同城。疏入。下所司议叙。　　

○谕和硕英亲王。斩献姜镶之杨振威等二十三员、及家属、并所属兵六百名俱著留养。仍带来京。其余从逆之官吏兵民尽行诛之。将大同城垣、自垛彻去五尺。其城楼房舍、不得焚毁。众将士围困大同、俱已劳苦。苏纳海等至日、即给与外藩蒙古兵丁口粮先遣出边。王俟办理城垣事竣、班师还京。　　

○以鄂穆布有败山东庆都等处敌兵、及追斩叛逆吴班岱等五台吉功。封为多罗达尔汉卓礼克图郡王。　　

○以苏尼特部落噶尔麻、于其兄腾机思等遁回时、独率所部来归。封为多罗贝勒。　　

○庚申。补原任陕西分守商雒道参政杨可经、为四川布政使司参政、分守川北道。　　

○升工部郎中李士邵、为四川按察使司佥事、松潘兵备道。　　

○征西大将军和硕亲王满达海奏报、宁武关伪总兵刘伟、及道员赵梦龙、率副参游守五十余员、兵五千四百余人来降。静乐县、宁化所、八角所、诸塞悉平。　　

○壬戌。山西巡抚祝世昌、奏翼城县知县何斯美、举首曲沃县废绅李建泰、负恩倡乱。手书有据。已檄各属严缉。其原书密送兵部。得上□日、李建泰、著严缉。何斯美、著议叙。　　

○甲子。授投诚伪都察院右副都御史严我公、仍为都察院右副都御史、招抚沙埕、舟山处招抚使。伪开远侯吴凯、为沙埕侯。伪义安伯顾奇勋、为舟山伯。伪开平将军姜君献、为归义将军。伪总兵陈德芝、为招抚标下右营总兵。雷虎彪、为招抚标下后营总兵。杨子龙、为招抚标下前营总兵。伪安远将军王用升、为怀义将军。伪翼义将军陈龙、为慕义将军。为副使吕一成、为沙埕监军副使。高树勋、为舟山监军副使。俱赐敕印。并貂帽、蟒袍等物。　　

○鄂尔多斯部落额林臣、布达岱、顾禄、阿济格扎穆苏、皆举国来降。封额林臣、为多罗郡王。布达岱子伊廪臣、顾禄子色冷、俱为固山贝子。阿济格扎穆苏、为镇国公。　　

○草福建粮储道何平职。以规避不赴任故也。　　

○乙丑。调山东左布政使卢震阳、为江西布政使司左布政使。降前宣大总督耿焞、为山东布政使司左布政使。升江西湖西道参政庄应会、为本省右布政使、管按察使事。　　

○丙寅。增设摄政王下汉二品銮仪使一员。三品冠军使、四品云麾使、五品治仪正、名二员。六品整仪尉三员。　　

○喀尔喀部落土谢图汗、遣巴克什索诺穆等、贡驼马等物。赏赉如例。　　

○以原任巡抚夏玉、仍为兵部左侍郎、兼都察院右副都御史、巡抚山东。　　

○戊辰。以正红旗科拖拜、正蓝旗敖德、为甲喇章京。　　

○升正蓝旗甲喇章京易拔翰、为梅勒章京。　　

○以郝善、为吏部理事官。萨穆哈、为户部理事官。陈卜禄、为礼部理事官。觉罗霍特、阿格色、为兵部理事官。董泰、根特巴图鲁、为刑部理事官。觉罗硕博惠达都、为工部理事官。布斯泰、为西城理事官。　　

○升刑部侍郎卓罗、为礼部尚书。　　

