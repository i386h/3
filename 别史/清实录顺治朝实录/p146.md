<!-- { "loadSidebar": true } -->
○甲寅。谕礼部、国家崇儒重道。各地方设立学宫。令士子读书、各治一经、选为生员。□山戊不□试、科试、入学肄业。朝廷复其身。有司接以礼培养教化。贡明经举孝廉、成进士、何其重也。朕临御以来、各处提学官、每令部院考试而后用之。诚重视此生员也。比闻各府州县生员、有不通文义。倡优隶卒、本身及子弟、厕身学宫。甚者出入衙门。交结官府。霸占地土。武断乡曲。国家养贤之地、竟为此辈藏垢纳污之所。又提学官未出都门、在京各官、开单嘱托。既到地方。提学官又访探乡绅子弟亲戚。曲意逢迎。甚至贿赂公行、照等定价。督学之门、竟同商贾。正案之外、另有续案。续案之外、又有寄学。并不报部入册。以致白丁豪富、冒滥衣巾。孤寒饱学、终身淹抑。以及混占优免。亏耗国课。种种积弊。深可痛恨。今后提学御史、提学道、俱宜更新惕励严察前项冒滥尽行褫革。大小地方、人才不等、酌定名数。并查旧题额例、具奏定夺。至于□山戊示□考、除行检问革外、其文理荒谬不通者、须多置劣等严为降黜其儒。童经由。府县送试者、详具身家履历、廪生保结、方许入试廪生亦不得借端保结、掯索儒童督学诸臣、如有仍蹈前弊、并自甘不肖、以试士为市者。许督抚巡按指实参奏。如督抚巡按徇情不参、听礼部都察院礼科纠劾。一并重处。其入学生员、提学御史、提学道、严谕府州县卫各学教官、月加课程。不得旷废。亦不得假借督课、凌虐诸生。提学御史、提学道、即将□山戊不□考科考、场中原卷、解部稽察。不许换卷誊改。礼部仍照旧例考定等第。以示劝惩。仍照解到各学廪。增附名数、细查在学若干名。黜退若干名。照报册出示。行各该府州县张挂。俾通知生员的确姓名。然后优免丁粮。至于河南山东等处、亦照旧例优免丁粮。不许滥免地土、摊累小民。违者究治。除已往外、今后各提学御史、提学道、诚能体朕教养储材之心、实力遵行。自使士风丕变、人材辈出。国家治平、实嘉赖之。朕不靳升赏。如仍沿袭陋规、苟图自利。宪典具在。决不宽宥。　　

○谕户部、朕惟比年以来、军兴未息、催徵烦急。兼以水旱频仍、深虑小民失所。即如民间充解物料、款项烦多。以致佥点解户赔累难堪。向曾量折几项。但折少解多、民不沾惠。户部等衙门、作速查明。有应解本色、易于买办者、永远改折前代一条鞭法、总收分解责成有司。小民便于输纳。不受扰害。国家亦收实课。不致缺用。立法良善。见行条鞭地方、著官收官解。不得仍派小民。其点解地方、尔户部等衙门、著即详议具奏以便永远通行。称朕休养斯民之意。　　

○宴喀尔喀部落土谢图汗贡使额尔德尼喇嘛等于礼部。　　

○以故一等阿达哈哈番甯塔哈兄子恩克布、三等阿达哈哈番噶尔马西兄布扬古、布达礼子格白礼、续顺公属下二等阿达哈哈番除士进子徐国俊、巴林部落拖沙喇哈番巴特马达尔汉兄子卓遂年老致仕拜他喇布勒哈番蔡忠兄子蔡毓德、靖南王属下二等阿达哈哈番耿仲朗子继盛、三等阿达哈哈番刘承祖子天民、阵亡科尔沁国拖沙喇哈番孔我代子朱尔堪、各袭职。　　

○乙卯。谕吏部、兵部右侍郎张鼎延、服劳有年。步履维艰、朕所亲见。准原官致仕、以便赜养。著照旧例。酌议具奏、以示优遣之意。　　

○上幸内院。阅甄别京职各汉官毕。谕吏部、部院考核各官、俱依议行。苏文枢、著降一级调外用。徐起元、坚守郧郡、投诚有功。年老可念。著以原官致仕。仍察例酌议、以示优遣。朕所亲阅各官内、高去奢、徐晓、系真病。亦著致仕。其余各官、与考语有疵者不同。著照京官外转例、察其资俸、酌量升转。遇缺即推。太常寺协律郎官应去者、出缺另补。　　

○赐大计卓异官山东布政使司左布政使耿焞等五十三员、蟒袍各一袭　　

○大学士范文程、额色黑奏言大学士甯完我、洪承畴、陈名夏、俱隶旗下。照满洲官支给俸禄。其衙门职掌官衔品级、或照满洲例。或照汉官例。相应请上□日。得上□日、甯完我、仍照满洲大学士例。洪承畴、陈名夏、官品俸禄、俱照汉官例。　　

○丁巳。礼部议覆、广东道监察御史陈启泰疏言、满洲部院各官、应照汉人例、一体离任丁忧。从之。　　

○定优恤阵亡各官例。总兵官、赠三级。副将、参将、二级。游击、都司、都司佥书、一级。无世职者、荫拖沙喇哈番。守备无赠、止荫拖沙喇哈番。千总、恤银一百两。把总、六十两。马兵、三十两。步兵、十五两。　　

○遣礼部尚书觉罗郎球、理藩院侍郎席达礼等、赍送封达赖喇嘛金册金印于代噶地方。文用满汉及图白忒国字。册文曰。朕闻兼善独善、开宗之义不同。世出世间、设教之途亦异。然而明心见性、淑世觉民、其归一也。兹尔罗布臧札卜素达赖喇嘛、襟怀贞朗。德量渊泓。定慧偕修。色空俱泯。以能宣扬释教、诲导愚蒙。因而化被西方、名驰东土。我皇考太宗文皇帝闻而欣尚、特遣使迎聘。尔早识天心、许以辰年来见。朕荷皇天眷命、抚有天下。果如期应聘而至。仪范可亲语默有度。臻般若圆通之境。扩慈悲摄受之门诚觉路梯航禅林山斗。朕甚嘉焉。兹以金册印、封尔为西天大善自在佛。所领天下释教普通瓦赤喇怛喇达赖喇嘛。应劫现身、兴隆佛化随机说法、利济群生。不亦休哉。印文曰西天大善自在佛所领天下释教、普通瓦赤喇怛喇达赖喇嘛之印。　　

○封厄鲁特部落顾实汗、为遵行文义敏慧顾实汗。赐之金册金印文。用满汉蒙古字。册文曰。帝王经纶大业、务安劝庶邦、使德教加于四海。庶邦君长能度。势审时、归诚向化。朝廷必加旌异、以示怀柔。尔厄鲁特部落顾实汗、尊德乐善。秉义行仁。惠泽克敷、被于一境。殚乃精诚、倾心恭顺。朕甚嘉焉。兹以金册印、封为遵行文义敏慧顾实汗。尔尚益矢忠诚、广宣声教。作朕屏辅。辑乃封圻。如此、则带砺山河、永膺嘉祉。钦哉。印文曰遵行文义敏慧顾实汗印。其册印即付伴送达赖喇嘛之侍卫喇嘛、内大臣囊努克、修世岱等赍往。　　

○戊午。谕吏部、工部尚书星讷、理藩院尚书尼堪、效力有年衰老可念。著以原官加一级、致仕颐养。示朕优待勋旧之意。　　

○谕大学士冯铨曰。人君用人、须空鉴平衡。人臣事君宜。去私秉公。庶上下交泰、治平可望也。尔冯铨、曩不孚于众论、废置业已二载。今当图治之时、惟以尔才堪办事、不念前愆、特行起用、以期更新。自召至以来、谠论未闻、私心已露。如前日面议陈名夏等一事尔之所对岂实心忠良之臣、肯出此言耶。况尔乃密勿大臣、今议一事如此、后来用人行政、将何倚赖。朕之素性、不执己见、不讳人过尔明白具奏、以慰朕怀。　　

○己未。谕吏部、原任少保兼太子太保、户部尚书党崇雅、服官洁操。臣工罕觏告老回籍、尤系朕怀。兹特加优礼。准□山戊示□支原官俸薪、以资颐养本处督抚按官时加慰问。示朕眷顾清介大臣之意。　　

○偏沅巡抚金廷献奏报、查获故明福清王嫡子朱由杞、并伪刘知府所遗文卷一箱内载故明宗族废绅、往来书札。得上□日、朱由杞、著即就彼处正法。文书即行焚毁。若翻阅穷究、必至扰害地方。所首文书内、有干连者、即行释放。　　

○升詹事府詹事高珩、为内翰林国史院学士。　　

○升吏部左侍郎成克巩、为本部尚书。太仆寺少卿卫周祚、为刑部左侍郎。太常寺少卿提督四译馆龚鼎孳、为刑部右侍郎。调工部左侍郎卫周允、为兵部左侍郎、管右侍郎事。　　

○升右春坊右中允单若鲁、为国子监祭酒。　　

○升宣大督标中军副将范垹、为都督佥事、充镇守临清总兵官。　　

○以浙江提标左营游击李荣、为处州副将。　　

○大学士冯铨上疏引罪。得上□日、上有所询、直言无隐、臣道宜然。但冯铨与陈名夏等、素相矛盾、朕所习知。因言不合理、是以有责问之上□日。今冯铨既知己非、再观自新、仍照旧办事。以后诸臣、有如此怀私修怨、不公不平者、急宜省改。　　

○未刻。日生晕、赤黄色。　　

○庚申。宴赉朝鲜国使臣李＜泬目＞等、如例。　　

○癸亥。免福建漳州、福州、延平、建宁、汀州、邵武六府。九年以前、荒残田租三分之一　　

○甲子。旌表节妇。上杭县生员陈梦周妻罗氏、烈妇。镶白旗副理事官穆臣妻富氏、福清县儒士杨日遇妻吴氏、惠安县儒士王锡祉妻张氏、烈女。福清县翁氏、孝子。汀州府生员沈一熠、各给银建坊如例。　　

大清世祖体天隆运定统建极英睿钦文显武大德弘功至仁纯孝章皇帝实录卷之七十四


大清世祖体天隆运定统建极英睿钦文显武大德弘功至仁纯孝章皇帝实录卷之七十五　　

顺治十年。癸巳。五月。丙寅朔。　　

○丁卯。谕吏部。翰林官升转。旧例论资俸兼论才品。朕思果有才品特出者、何必拘于旧例。右春坊右中允仍管内翰林秘书院修撰事吕宫、文章简明。气度闲雅。朕所亲见。著遇学士员缺、即与推补。以示破格用人之意。　　

○又谕吏部。朕览亲政以前本章。见原任太仆寺少卿曹溶、以多送监生革职。原任户科右给事中刘鸿儒、以纠拾劳有学、降调。原任吏科给事中林起龙、以纠拾杨云鹤、革职。此三臣虽系降革。皆非操守玷缺、品行可议之比。时方需才、宜弃短录长。俱著该地方官、起送来京。奏闻定夺。　　

○四川巡按郝浴、疏劾永宁总兵官柏永馥临阵畏缩、乾没兵饷。命褫职、下该督提讯。　　

○戊辰。以阿达哈哈番多诺、为都察院理事官。　　

○谕吏部。六部启心郎顶带、前改同侍郎。今除布丹、吴达礼、效力年久、仍留其侍郎顶带外。其余、及此后补授之启心郎、俱照太宗时定例。品级、仍视甲喇章京。　　

○己巳。升学士刘正宗、为吏部右侍郎。太仆寺卿李士焜、为工部右侍郎。顺天府府丞魏琯、为大理寺卿。　　

○升参将管大同右卫副将事徐长春、为遵化副将。太原营参将李好贤、为湖广镇筸副将。浑源城参将冯武卿、为江北狼山副将。　　

○升刑部郎中孙籕、为山西按察使司佥事、提调学政。　　

