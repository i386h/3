<!-- { "loadSidebar": true } -->
○以阵亡一等阿达哈哈番李习国子文先、年老致仕三等阿达哈哈番李国柄子兰芳、晋绍宗孙世应、被创致仕二等阿达哈哈番盛存住子茂、故一等阿思哈尼哈番兼一拖沙喇哈番诺木齐子哈木尚、一等阿达哈哈番惠福弟之子萨林、三等阿达哈哈番关布兄卫黑、胡西图叔之子通塞、马尔泰弟马尔代、苏巴子迈图、拜他喇布勒哈番拜信叔之子索罗希、高守福弟攀龙、各袭职。　　

○丁丑。谕兵部、湖南等处、疆圉未靖。郡邑荒残。巢□刀寇安民。任寄甚重。太保大学士洪承畴、受命经略。将及三年。朕惓怀弥笃。并念所统各官、或由旗下随行。或从各处调发。远离乡土戍守岩疆。执锐披坚。眠霜冒雨。不得休息。朕每念及此、寤寐靡宁。虽致身为国、忠臣之素心。而颁赏酬劳国家之令典。宜加锡赉。式慰群心。凡经略所统大小将领各官、尔部通察开列具奏。　　

○承乾宫、景仁宫、永寿宫、＜监-皿立＞柱上梁。遣官祭司工之神。　　

○辛巳。升浙江掌印都司柳同春、为密云石匣营副将。福建福宁州参将马士秀、为本省邵武府副将。　　

九月。壬午朔。　　

○癸未。增设刑科笔帖式哈番二员。　　

○加赠阵亡荆州后营都司佥书汪吉一级。荫拖沙喇哈番。　　

○免凤阳府属州县本年分水灾额赋有差。　　

○甲申。吏部议覆、经略辅臣洪承畴子士铭、应以主事用。靖南王耿继茂子效忠、应以评事用。从之。　　

○乙酉。霸州兵备道副使张锦、以迟报保定县失盗。降一级调用。　　

○予湖广殉难桂阳州知州吴廷诏、祭葬如例。岳州府经历左成名、衡州府知事马世华、酃县典史王之臣、高都巡检王浩、各祭一次。　　

○予殉难署参将管游击事陈武、祭葬如例。　　

○丁亥。设湖广祁阳、益阳、两县总兵官各一员。兵各三千名。东安县参将一员。兵一千二百名。从经略辅臣洪承畴请也。　　

○辽阳府知府张尚贤奏言辽东旧民、寄居登州海岛者甚众。臣示谕招徕。随有广鹿长山等岛、民丁家口七百余名。俱回金州卫原籍。但金州地荒人稀。倘准其任意开垦、则生聚渐多。亦可立县治。而诸岛皆闻风踵至矣。下所司议。　　

○戊子。复设江南福山、杨舍、江阴、靖江、孟河、永生各营。及沿江汛兵、共一千八百名。　　

○己丑。升江西道监察御史吴达为太仆寺少卿。　　

○苏松巡按孔允樾奏言、原任杨州府推官武缵绪屡向狱官逼取病呈、将监犯致毙。请敕部严加议罪、以儆酷吏。并请附载大清律内、通行申饬。得上□日、擅取病呈。惨杀人命。深可痛恨。著从重定罪。载入刑律。仍通行司刑衙门、严速禁革。勒石永遵。　　

○庚寅。降补原任户部右侍郎赵开心、为太仆寺寺丞。　　

○遣议政大臣赵布泰、祭世子济度福金。　　

○赠故南赣巡抚刘武元少保。荫一子入监读书。　　

○遣官祭二等阿思哈尼哈番索尔和。　　

○辛卯。谕吏部、前朕以京官习知法度。外官谙练民情。内外扬历、方见真才。故将翰林官酌量外转。今山东分巡东昌道副使傅维鳞、河南提学参议张天植、爱民教士。治行兼优。且学问素裕。著以京员用。　　

○又谕吏部国家官人。原当内外互用、以励群材。近见外官内转、京官外任者多能称职。宜再行互用。除翰林官员、朕自裁定。其六部卿寺等衙门官员、有才优经济、堪任养民者。著各堂官开列。六科官员、著吏科开列。各道御史、著都察院开列。通送吏部。会同都察院察核速奏。其在外司道等官品行著闻、政治卓越者、确察实迹。遇缺内转。务使内外得人。职事修举。以副朕图治安民至意。　　

○命内翰林弘文院学士张悬锡、内翰林国史院学士白允谦、为武会试主考官。　　

○户部议覆、刑科他赤哈哈番艾穆布疏言、私贩马匹。向有严禁、嗣后蒙古卖马、止许各旗兵丁人役买用。如有马贩私买者、满洲责成固山额真、梅勒章京、牛录章京、骁骑校、小拨什库。汉人责成五城、并司、坊等官、各严行禁缉。如禁缉不严、被人捕获、将所贩马匹、以三分之一、给捕获之人。余皆入官。其牛录章京、骁骑校小拨什库司坊等官。及贩主贩人一并下刑部从重议罪。从之。　　

○壬辰。升兵部主事兼拜他喇布勒哈番达岱、为本部理事官。　　

○遣礼部右侍郎李奭棠、祭故。明殉难侍郎孟兆祥等八人。　　

○福建兴泉道佥事林中宝、以贪酷革职提问。　　

○癸巳。谕吏部国家致治、在用人各当其才。得人之法、在遴选必求其实。前以在京各衙门官员、各堂官开送吏部、会同都察院察核速奏、已有谕上□日。复念侍郎等官、及科道官、皆朕素所信任。必亲加裁定。酌用内外。庶尽随材器使之心。尔部即传谕行。　　

○升兵科都给事中魏裔介、为太常寺少卿、提督四译馆。　　

○以阿达哈哈番朱扎噶、为户部理事官。　　

○升河南汝南道参政楼希昊、为江西按察使司按察使。江南池太道副使吴允谦、为陕西布政使司参政、分守关西道。陕西汉中府知府毛一麟、为本省按察使司副使、临巩兵备道。河南怀庆府知府王添贵、为陕西按察使司副使、分巡关内兵备道。山西阳和府知府曹振彦、为两浙都转运盐使司运使。补外转刑科左给事中李实秀、为江西布政使司参议、分守湖东道。陕西道御史薛陈伟、为山西布政使司参议、分守河东道。原任四川上东道佥事杨春芳、为河南按察使司佥事、分巡河北兵备道。降补原任礼部郎中加从四品郭一鹍、为湖广按察使司佥事、分巡武昌兵备道。　　

○吏部以顺治十三年春月、外省大计事烦、请于十三年八月举行京察。报可。　　

○乙未。予阵亡一等伯兼一拖沙喇哈番议政大臣程尼、三等阿思哈尼哈番护军统领喀尔他喇、祭葬立碑。　　

○丁酉。礼部侍郎祝万春、以病解任。　　

○以镶蓝旗满洲二等护卫满罴、为护军参领。　　

○裁陕西定边同知归并靖边同知管理。　　

○己亥。谕吏部、翰林官员、简擢中秘习知法度。今用人孔亟、必得文行兼优者以学问为经济。庶能饬法惠民。助登上理。兹朕亲行裁定。陈爌、黄志遴、王无咎、杨思圣、蓝润、王舜年、范周、马叶曾、沈荃、陈彩、邓旭、徐必远、于朋举、王勰、耿介、崔之瑛、汤斌、卢高、皆品行清端。才猷赡裕。信任既久。图报必殷。著各照外转应得职衔、升一级用。遇缺即补。各官须益矢忠勤。兴利除弊。副朕图治安民至意。　　

○又谕吏部、朕用人图治、日望海内昇平。必内外官职、咸得其人。乃能胜任。侍郎、卿、寺、科、道等官、皆朕素所信任。今亲行裁定。曹溶、李士焜、孙建宗、刘令誉、潘朝选、王含光、许宸、桑芸、周体观、王廷谏、赵进美、刘楗、宋牧民、周曾发、刘文隽、张王治、晋淑轼、李文煌、杜漺、武攀龙、刘达、杜果、俱才优经济。堪任养民。各照外转应得职衔、升一级用。遇缺即补。各官须澄清吏治。绥辑民生。副朕慎简敷治至意。　　

○赠阵亡二等阿达哈哈番韦徵、为一等阿达哈哈番。护军参领喀岱、为拖沙喇哈番。　　

○庚子。颁赐经略辅臣洪承畴、及提督总兵以下、千把总以上、甲胄、鞍马、弓矢、衣服等物有差。　　

○以和硕显亲王姊和硕格格、下嫁靖南王耿继茂子精忠。　　

○辛丑。升编修硕海塞、为内翰林国史院侍读。　　

○壬寅。谕兵部、国家选举人才共襄治理。文武两途、允宜并重。今科武举中式二百二十名。应照文进士、一体殿试。朕亲行阅视。先试马步箭。次试策文。永著为例。其应行事宜、并考试日期、尔部速议具奏。　　

○靖南将军固山额真朱玛喇、护军统领敦拜等、班师回京。行次张家湾。朱玛喇、因染病留后。敦拜等入京。齐集午门。命赐茶毕。遣大学士罗巴哈纳、议政大臣费扬古传谕曰。尔等前往征讨。克奏肤功。朕甚嘉悦。今尔等身已劳苦、可各归第。　　

○裁山东任城卫中前后三所、平山卫右后二所、东昌卫中所、濮州所、济宁卫右前后三所、临清卫左后二所、青州左卫右中前后四所、安东卫左前二所、莱州卫右中前后四所、灵山卫左后二所、鳌山卫左后二所、登州卫左右中前后五所、福山守御中前所、宁海卫左右前后四所、威海卫左前二所、成山卫左前后三所、靖海卫左右后三所、大嵩卫中前二所、归并肥城所于济南卫、滕县所于沂州卫、诸城所于莒州所、胶州所于灵山卫、宁津所于靖海卫、奇山所于宁海卫、海阳所于大嵩卫。　　

○予故织造工部侍郎陈有明、祭葬如例。　　

○癸卯。以阵亡一等阿达哈哈番韦徵子博乐、故一等精奇尼哈番多尔济子库塞尔特、二等阿达哈哈番尼堪叔富尔赛、三等阿达哈哈番英舒孙图黑特、达理叔扎纳、拖沙喇哈番木尔察孙赖布、各袭职。　　

○乙巳。升湖广荆州府同知娄镇远、为本省按察使司佥事、分巡湖北道。　　

○浙江按察使司按察使陈喆、以叛弁脱逃、降三级调用。　　

○丙午。颁赐异姓公以下、文官三品以上、御制资政要览、范行恒言、劝善要言、儆心录、各一部。　　

○顺天巡按顾仁劾奏、巡按衙门积蠹章冕、恋役十余年。罪恶显著。顷复窜身内部。令其侄冒名顶役。臣已拏发真定府推官究拟。其各县衙蠹、亦俱先后发审。窃恐此辈所在多有。请严饬内外衙门、凡窜身蠹役、及由各州县潜踪京师者、尽行提究。以清弊源。得上□日、蠹役窜身潜踪、狡猾可恨。竟冕等著严究拟罪具奏。内外各衙门。通著严行厘剔、以清蠹弊。　　

○丁未。升湖广下荆南道副使李藻、为太常寺少卿。山西冀宁道佥事盛复选、为通政使司左参议。　　

○戊申。孝慈武皇后忌辰。遣官祭福陵。　　

○广东布政使司布政使王盐鼎、以老病休致。　　

○陕西巡按王继文、劾奏左布政使黄纪、兴屯道佥事白士麟、贪污不法、命革职、该督抚提问。　　

○吏部议奏、翰林官外升职衔。正詹、以布政使用。支正二品俸。少詹、以布政使用。侍读学士、以按察使用。侍读、中允、以参政用。编修、检讨、以副使用。从之。　　

○又议、部寺科道官外升职衔。侍郎、副都御史、通政使、大理寺卿、以布政使用。支正二品俸。太仆寺少卿、顺天府府丞、以按察使用。光禄寺少卿、以参政用。六科左右给事、以副使用。给事中、以参议用。监察御史、以副使用。从之。　　

○免陕西巩昌府两当、宁远二县本年分雹灾额赋。　　

