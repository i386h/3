<!-- { "loadSidebar": true } -->
○旌表八旗节妇、镶黄旗兵纳木太妻卫氏。正红旗兵布思泰妻艾氏。代主护妻根氏。撒哈太妻孙氏。护军鄂薄辉妻庸氏。镶红旗参领纳尔塞妻偏氏。正蓝旗兵苏班妻苏氏。镶蓝旗兵郭合尼坎妻吴氏。黑钮妻拜氏。护军朱黑讷妻费氏。兵传达里妻金氏。俱夫故守节。烈妇、镶黄旗兵沙蓝妻阿氏。拨什库和尚妻舒氏。正黄旗兵科尔昆妻韦氏。翁几妻根氏。拨什库察喀达妻韦氏。正白旗兵傅尔丹妻根氏。镶白旗护军苏拉妻莪氏。拨什库尹泰妻瓦氏。兵朔色妻何氏。郭拜妻温氏。巴海妻艾氏。正红旗代禄妻炤氏。镶红旗护军喀把里妻篇氏。正蓝旗兵德浓格妻门氏。齐格妻讷氏。朱蓝太妻卦氏。镶蓝旗拨什库莫拜妻库氏。兵吴把海妻格氏。俱殉夫自尽。各给银建坊如例。　　

○乙巳。谕礼部。乳母李氏、当朕诞毓之年。入宫抚哺。尽心奉侍。进食、必饥饱适宜。尚衣、必寒温应候。啼笑之间、曲意调和。期于中节。言动之际、相机善导。务合规程。诸凡襁褓殷勤、无不周详恳挚。睿王摄政时、皇太后与朕分宫而居。每经累月、方得一见。以致皇太后萦怀弥切。乳母竭尽心力。多方保护诱掖。皇太后惓念慈衷、赖以宽慰。即读书明理者、未必过是。此其贤德、今昔罕闻。乃一旦溘然长逝。深堪悯悼。追封恩恤、宜从优厚。尔部即详察典例、确议具奏。　　

○礼部议覆、御史胡文学疏言、直省乡试朱卷、解到原有先后。臣部及礼科随到随阅。俱于二月会试场前、阅毕具题。今科解到试卷、除顺天等六处阅完外。其余陆续解到各卷、随阅送科。阅完即行具题。应如台臣所请。不必拘定旧例。其神棍巨憝、乘机借名指诈。自应重法处治。应听五城御史、查明纠察。疏入。得上

□日、乡试朱卷著速行磨勘。不得稽延滋弊。如有棍徒乘机指诈、著五城御史严查。据实纠参。　　

○丙午。镇国公喇笃祜卒。谥曰纯

　　

○丁未。谕吏部尚书觉罗伊图曰。拖沙喇哈番贾布嘉、勤劳年久。驱使独多。三旗大臣侍卫无不知之。著升授一等阿达哈哈番。鄂洛、虽不及贾布嘉。然效力勤敏。著授拖沙喇哈番。　　

○戊申。以□山戊不□暮行祫祭礼。遣官告祭太庙。　　

○己酉。祫祭太庙。遣内大臣伯索尼行礼。　　

○遣官祭永陵、福陵、昭陵。　　

○遣官祭太□山戊不□月将之神。　　

○遣官祭五祀之神。　　

○庚戌。遣内大臣苏克萨哈、祭端敬皇后。　　

○是□山戊不□。人丁户口、一千九百八万七千五百七十二。田地、山荡、五百一十九万四千三十八顷三十亩。畦地、二万二千六百四十二个。徵银、二千五百六十六万四千二百二十三两有奇。米、麦、豆、六百一万七千六百七十九石五斗有奇。草、二百二十六万六千六百五十五束。中茶、八万七千五百一十五篦。行盐、四百一十万五千八百九十七引。徵课银、二百七十一万六千八百一十六两。铸钱、二万八千三十九万四千二百八十有奇。旧铸铜钱、二十万一千二百一十有奇。钞、一十二万八千一百七十二贯四百七十有奇　　

大清世祖体天隆运定统建极英睿钦文显武大德弘功至仁纯孝章皇帝实录卷之一百四十三



大清世祖体天隆运定统建极英睿钦文显武大德弘功至仁纯孝章皇帝实录卷之一百四十三　　

顺治十七年。庚子。十二月。壬午朔。皇太后遣公遏必隆、祭端敬皇后。　　

○升江西袁州参将孙加印、为浙江衢州副将。广东广州水师右协参将吴文猷、为河南协守开封副将。福建福州水师署副将韩尚亮、为江西南赣右协副将。陕西庆阳署副将王可就、为浙江杭州城守副将。　　

○兵部议覆、御史艾元复疏言、湖寇陆二、陈二、聚众行劫。贿求招抚缘由。应敕江浙督抚严查。从前已抚之贼、应令各该督抚、严行密访。有无通贼情形。见在安插何地。应移何衙门效用。务期解散党类。无使酿害地方。嗣后果系啸聚积年巨寇、率众投诚。准其招抚。若草窃土寇、即行扑灭。毋得滥抚、以长乱萌。从之。　　

○癸未。遣内大臣伯索尼、祭端敬皇后。　　

○赏军政卓异总兵官张勇、副将张玮等、袍服有差。　　

○甲申。降补吏部侍郎禅代、为都察院左副都御史。　　

○福建道御史胡文学奏言、旧例科场磨勘。必俟直省朱卷解齐、公阅全完、然后汇题。濡迟时日。弥缝转移。为弊滋甚。更有神奸巨憝、乘人疑畏之际。借端恐吓。流毒无穷。请敕部速将解到朱卷、移科公阅。照省分题。庶公论早定。而钻营讹诈之弊绝矣。得上□日、此奏是。礼部议奏。　　

○内大臣、会同刑部审奏耿焞一案。以耿焞已经病故。相应免议。贾一奇赃数太多。应拟绞监候。杨桂英、贪赃十两以上。应革职。免籍没。责四十板。流徙宁古塔。尚祜卿、送耿焞银两涉虚。张有才、转送银两与耿焞亦虚。俱应免议。得上□日、贪官本身既经流徙者。免其家产籍没。今耿焞未经流徙、病故。应否籍没家产、著再行确议具奏。　　

○丙戌。谕吏部。朕念诸臣世袭官职、得之不易。国家延世报功。典至重也。其不幸而无子孙者、即行停袭。何以示劝。前经议定承袭世官、应以亲子孙袭替。如无子孙、应以亲兄弟袭替。此外宗派疎远、同族同姓者、不准袭替。及嗣养疎远宗族之子者、亦不准袭替。其袭替时、应照见在世职之人派袭。朕反覆思维、于心尚有未惬。世职袭替、应论得功本身。使之相承。若照见在世职之人派袭。或遇有乏嗣者、虽永远世职。竟致断绝。殊为可悯。嗣后凡系世职有子有孙者、仍照常袭替外。其无亲生子孙、有本生祖父及亲伯、叔、兄、弟、侄男、侄孙、概许袭替。其嗣养疎远宗族之子、不许承袭。著永著为例。如有照前议停袭者、尔部即遵此谕、察明应袭之人。开列具奏。　　

○戊子。刑部侍郎尼满、会同驻防京口大将军刘之源等、遵上□日议奏。臣等查审马逢知交通海逆一案。缘有海贼柳卯、于沙浦港、被我军擒获。逢知声言系投诚之人。停留信宿。给食赏银。托言令往招抚海船、纵之使还。又海逆郑成功、曾遣伪副将刘澄、说令逢知改服衣冠。领兵往降。逢知声言欲杀刘澄、而实未杀。反馈刘澄银两。又差人以扇遗成功。又将申报成功投诚之本先示成功。又蔡正、系奉上□日发回之人。不即斥逐。私留数月。将蔡正之发薙短以便潜往。又遣人护送出境。给以银两、及狐腋褂、附子、毯子等物。并寄成功书札。至劝留刘澄招抚之事、讯之副将赵光祖、岑应元、供称并无见据。又赵光祖等供刘澄带来书。系逢知之弟马三、接自逢知之手。即经裂碎焚毁。是逢知当日叛逆从贼。虽未显著。然当海贼率众、直犯江南之时、托言招抚。而阴相比附。不诛贼党。而交通书信。且潜遣奸细往来。此则臣等查审所得之情节也。疏入。得上

□日、此所审供词。著议政王、贝勒、大臣、核议具奏。　　

○镇国公郭盖卒。谥端纯。　　

○己丑。以镶红旗满洲阿达哈哈番夸扎、为护军参领。　　

○予故广东布政使司左布政使桑芸、祭葬如例。　　

○先是奉上谕、凡克城功次。应视攻战艰苦、敌兵多寡而定。不可论城中之贫富。著另确议具奏。至是部议、凡遇敌寇甚众、我师从梯登陴、艰苦攻克者。为头等第一。或敌寇虽众、主帅出谋制胜。士卒从梯攻克、不甚艰苦者。为第一等。或敌寇虽寡、我师从梯登陴、艰苦攻克者。为第二等。或敌寇既寡、主帅复出谋制胜。士卒从梯攻克、不甚艰苦者。为第三等。敌寇寡弱、守御犹坚、我师从梯艰苦攻克者。为第四等。攻克州城功、较府城递减一等。攻克县城功、较州城递减一等。卫与州同。所与县同。凡府、州、县、卫、所、用红衣大炮攻破。我师奋勇前进。其功较从梯得城者。俱各减一等。或有寨所筑城、我师艰苦攻克者。其功悉与得城同。此外凡遇府、州、县、卫、所、寨、堡、山、台等处。用力、用计、用间、攻克等项功绩。俟临期酌定。从之。　　

○庚寅。工科左给事中杨鼐疏言、臣伏读上谕、凡秋决各犯、概令减等拟罪。仰见皇上好生之德。浩荡无涯。第按律减死一等、皆为流罪。而迩来则例不同。定拟难一。法曹聚议、或主内流。或主远徙。盈廷纷杂。未有定论。若概遵新例、悉流边远。非所以仰体皇上矜宥生全之德意也。臣以为洪恩解网。法宜从轻。请敕法司、各照定例减等。昭示画一。以广皇仁。章下部议。　　

○辛卯。叙击败海寇功。授一等阿达哈哈番阿西泰巴图鲁、为三等阿思哈尼哈番。闲散章京高英齐、严国栋、李廷芝、署骁骑校楂尔敏、博地、为拖沙喇哈番。赠阵亡一等阿达哈哈番兼一拖沙喇哈番协领胡深布鲁、拜他喇布勒哈番索博多、各加一拖沙喇哈番。佐领巴撒里、撒尔泰、俱为拜他喇布勒哈番。佐领遏塞、骁骑校巴喀里、阿哈里、俱为拖沙喇哈番。　　

○壬辰。以正白旗拜他喇布勒哈番参齐赫、为参领。　　

○癸巳。礼部以元旦庆贺礼仪具奏。得上□日、免行庆贺礼。皇后蒙皇太后慈谕。此三四年来、未令朝谒慈宁宫。以后行礼事宜、有关皇后者。不必开列具奏。　　

○增设平西王属下副都统六员。　　

○升湖广上湖南道副使胡允、为云南布政使司参政、分守金沧道。刑部郎中李煊、为云南布政使司参议、分守洱海道。四川重庆府知府何毓秀、为云南按察使司副使管参政事、分守临元道。湖广辰州府知府苏弘谟、为云南按察使司副使、清军驿传道。安陆府知府马逢皋、为云南按察使司副使、分巡临安兵备道。永州府同知吉允迪、为云南按察使司佥事、分巡水利道。四川保宁府同知纪尧典、为云南按察使司佥事、分巡金腾兵备道。调补四川川西道副使田萃祯、为云南按察使司副使、分巡洱海道。陕西关内道副使蔺一元、为云南按察使司副使、分巡曲靖兵备道。　　

○免江南邳州、萧、宿迁、沭阳等县、十七年分水灾额赋有差。　　

○刑科左给事中金汉鼎疏言、司寇为法官之长。非重大事情、岂容轻易渎告。近有琐屑情词、混行投诉。株连无辜。守候□山戊不□月。请敕部详查审结。或即与注销。且值此严寒。乞遣内大臣、及满汉诸臣、再为清理。嗣后凡盛暑隆冬、俱应清理刑狱。永著为例。下所司知之。　　

