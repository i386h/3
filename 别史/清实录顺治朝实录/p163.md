<!-- { "loadSidebar": true } -->
○吏科给事中林起龙奏言、州县有司致贪之由有三。一曰日用之累。二曰媚奉上官之累。三曰曲承差使之累。乞天语严饬。痛改前非。恪尽职掌。则大法小廉。太平可致。又言巡方者、天子耳目之官。内宣朝廷德意。外察督抚贤否。上考百官善恶。下问万民疾苦。以及封疆安危。兵马强弱。钱粮虚实。刑名直枉。无不稽察。所关至重。乞速选新旧廉能大臣、巡行各境。凡地方真情形、真利病、加意体察。虚心咨访。一破从前陋习。则利兴害去。而德泽下究矣。俱下所司议。　　

○丁亥。定给诸王、世子、贝勒、贝子、公、侯、伯、及内外大臣、造坟立碑建亭银两则例和硕亲王、八千两。世子、六千五百两。多罗郡王、五千两。多罗贝勒、三千两。固山贝子、一千七百两。镇国公、辅国公、俱九百五十两。镇国将军、四百两。公、侯、伯、俱四百五十两。精奇尼哈番内大臣固山额真、大学士、尚书、镇守外省昂邦章京、俱四百两　　

○以都察院左都御史王永吉、为内秘书院大学士。　　

○擢大理寺寺丞秦世祯、为都察院右佥都御史。巡抚浙江、提督军务。　　

○以镶黄旗汉军阿思哈尼哈番卢崇峻、为甲喇章京。　　

○戊子。江南海寇伪将徐可进、朱元等乞降。　　

五月。庚寅朔。　　

○辛卯。予故河南巡抚雷兴祭一次。　　

○予故固山额真左梦庚祭一次。立碑。　　

○壬辰。上还宫。　　

○聘科尔沁国镇国公绰尔济女为妃。遣镇国公巴布泰、内大臣巴图鲁公鳌拜、礼部侍郎渥赫、理藩院侍郎沙济达喇等、往行聘礼。驮甲胄玲珑鞍马五疋。缎五十疋。青布百疋。金茶筒一。银盆一。设宴宰牛九头羊七十二只。　　

○山东观城、馆陶、范、邱、武城、长清等、三十州县水。　　

○赠皇太后父寨桑、为和硕忠亲王。母为贤妃。遣官致祭加之册命。册文曰。锡土建邦、必视功以崇报。展亲布泽、咸推本以加恩。成宪具存。世以为重。外大父寨桑、尔乃嫩科尔沁贝勒为我圣母昭圣慈寿恭简皇太后之父。本以勋亲世守忠悫。既效力于先皇固守边圉之地。矧诞育乎圣母、肇开久远之祥勉笃忠清罔渝终始。应加称号、以示显扬。人虽云亡、益深悼念。兹特册赠外大父为和硕忠亲王。外大母为和硕忠亲王贤妃。呜呼。休称允锡、位踰五等之尊。纶诰并颁、恩被九原之下。受兹宠命。永裕后人。　　

○设督捕司狱司司狱二员。　　

○吏部议覆平西王吴三桂劾奏、原任四川巡按郝浴、饰词冒功应削职为民。大学士冯铨等、荐举不当。应各罚俸六月。得上

□日、郝浴虚诳冒功。冯铨、成克巩、吕宫、为信任倚毗大臣。不能纠劾、反扶同荐举、显有情弊。俱著明白回奏。甲午。端阳节。上召内大臣大学士等、乘龙舸。游西苑。谕诸臣曰。舟敝则加修。法久则加整。一经修整、则焕然复新矣。大学士冯铨奏曰。今之政事、皇上励精图治、自尔日新又新。上颔之。至北桥、登岸、幸南台。赐诸臣馔。上曰。朕甚悯耕牛劳苦。不忍食其肉。大学士金之俊奏曰。皇上恤牛之劳且然、况海内百姓乎。上与诸臣欢宴。至暮、还宫。　　

○丙申。夏至。祭地于方泽。遣公额尔克戴青行礼　　

○丁酉。先是、辽阳知县陈达德故。其部民赵廉静等、求以达德子瞻远、继父官。盛京昂邦章京叶克书、为请于部。至是、部议辽阳初设。陈达德为首招众出关。因俾为县令。今殁而百姓愿戴其子。必其子同有招徕之劳、故乐与共事。应如所请。从之。　　

○戊戌。礼部议奏定南武壮王孔有德、并其母灵柩、发自广西、归葬东京。丧车至日、应遣内大臣、礼部官、各一员迎奠。并令和硕亲王以下、梅勒章京以上各官、往迎。遣官如例致祭。往东京时、仍令诸王大臣会送。给银四千两造坟。工部立碑、从之。　　

○庚子。改广东右布政使李长春、为湖广布政使司右布政使。管左布政使事。从经略洪承畴请也。　　

○赠故川陕总督少保兼太子太保兵部尚书孟乔芳、为太保。荫一子入监读书　　

○以一等侍卫胡图、为议政大臣。　　

○遣官祭乳公阿达哈哈番喀喇。　　

○壬寅。遣官祭关圣帝君。　　

○谕吏部。近来各衙门丁忧给假大小官员。有限期久满、竟不赴京。任意在家逍遥者。此岂人臣致身之义。今后凡丁忧服阕、给假限满各官俱著如期来京。若仍前留恋家园、过期不到者该督抚即确察不到缘由、据实参奏。无得徇隐。尔部严饬通行。仍将见在丁忧给假各官、扣算日期已满。及翰林院给假官、虽未定限、久不赴京者。俱著详察具奏。　　

○福建提督总兵官杨名高奏言、郑成功虽经就抚、而奏诏不恭。衣冠如旧。且纵兵焚掠、侵扰延建等处。情甚叵测。下兵部知之。　　

○甲辰。免陕西平凉卫十年分雹灾额赋。　　

○以吏部员外郎沈＜火阜＞、户部员外郎陆朝瑛、为陕西乡试主考官。　　

○礼科左给事中赵进美、条奏缉逃四款。一、逃人姓名、将满汉字造成册籍。用印钤盖。以便稽查。一、逃人无人识认、随处可以栖藏。宜照窃盗例剌字。庶所至难隐。一、逃后有报信者、本主即同赴部、将报信人供词存案。提到照原词研审。一、部院衙门皆准注销。督捕缉逃案件、宜按季造册、照例注销。庶无沉滞之弊。章入。下所司说议。　　

○乙巳。升山东登莱道副使杨璥、为江南布政使司参政、分守江宁道。山西河东道副使胡文叶、为陕西布政使司参政、分守关西道。广西苍梧道参议彭炎□广、为河南按察使司副使、分巡汝南兵备道。四川川西道参议陈安国、为山西按察使司副使、井陉道。山西河东道参议严正矩、为陕西按察使司副使、靖远道。山东济南道参议何启图、为本省按察使司副使、水利盐法兵备道。陕西关南道参议刘景云、为本省按察使司副使、分巡关南道。湖广上湖南道参议崔起鹏、为福建按察使司副使、驿传道。福建漳南道参议彭钦、为陕西按察使司副使、分巡榆林东路兵备道。四川马瑚府知府李兆乾、为长芦都转运盐使司运使。河东运同王宏猷、为两浙都转运盐使司运使。　　

○先是、大学士冯铨、成克巩、吕宫、回奏保举巡按郝浴一疏。有上□日切责、下议政王大臣等议。至是、王等覆议、郝浴虚诳、平西王未劾之先、冯铨等扶同荐举。既劾之后、回奏又不从实认罪。谬以亟欲效忠为词。巧为遮饰。俱应革职。郝浴冒功诳奏、应逮讯。得上□日、冯铨任用以来、尺寸靡效。罪过多端。已经休致在籍。复念使功不如使过、特赐起用。毫无裨益。成克巩、吕宫、俱破格升擢。不思感恩效忠。乃将郝浴合词妄荐。及回奏、又巧为支饰。大负委任。本应重处。姑再从宽宥。冯铨、著降三级、成克巩、吕宫、著各降二级、俱照旧办事。今后务各洗心涤虑、痛改前非。副朕屡宥录用之意。郝浴、著逮讯。　　

○丙午。上以原任户部尚书党崇雅、清端老练。素所眷倚。召为内翰林国史院大学士。　　

○升户部左侍郎龚鼎孳、为都察院左都御史。　　

○丁未。遣刑部郎中刘玉佩往直隶、刘世杰往江南、萧家芝往浙江、吴颖往四川、王度往湖广、笪重光往陕西、霍炳往河南、刘芳声往广东、孙允裕往山西、杨兆鲁往山东、大理寺左寺正桑芸往福建、右寺正甯承勋往江西、恤刑。　　

○庚戌。升侍读王铎、为内翰林弘文院侍读学士。　　

○升吏科给事中林起龙、为刑科右给事中。加大理寺寺丞衔。　　

○补原任御史姜图南、为四川道监察御史。　　

○免陕西兴安、汉阴、平利等州县、十年分水灾额赋。　　

○遣官祭梅勒章京噶尔哈图、甲喇章京阿达哈哈番法喀。　　

○辛亥。金星昼见。　　

○壬子。朝鲜国王李淏奏称、原任议政李敬舆、李景奭、原任判书赵絅等、久著忠勤、请复加任用。上以其隐匿前罪。朦混奏请。遣尚书巴哈纳等、赍敕前往察问。　　

○癸丑。内大臣伯索尼、会同礼部、定议。皇后、妃、嫔、和硕亲王福金、固伦公主以下、辅国公夫人以上、顶珠服饰等制。冠顶、金佛、簪、项圈、皇后用东珠十三。皇妃、和硕亲王福金、固伦公主、用东珠十。和硕亲王侧福金、及世子福金、和硕公主、用东珠九。九嫔、世子侧福金、多罗郡王福金、和硕格格、用东珠八。多罗郡王侧福金、多罗贝勒福金、多罗格格、用东珠七。多罗贝勒侧福金、固山贝子福金、多罗贝勒女多罗格格、用东珠六。固山贝子侧福金、镇国公夫人、固山格格、用东珠五。镇国公侧夫人、辅国公夫人、镇国公女、格格、用东珠四。辅国公侧夫人、女格格、用东珠三。服色、皇后用凤凰、翟鸟、缀珠衣、黄缎、蟒缎、糚缎、补子各色等缎。皇妃、和硕亲王福金、固伦公主、九嫔、世子侧福金、多罗郡王福金、和硕格格、用翟鸟、蟒缎、糚缎、补子等缎。禁用凤凰、缀珠衣、黄色、秋香色。和硕亲王侧福金、及世子福金、和硕公主服色、俱视和硕福金例。和硕格格、并禁用五爪补子、满水缎。多罗郡王侧福金、多罗贝勒福金、多罗格格、多罗贝勒侧福金、固山贝子福金、侧福金、多罗贝勒女多罗格格、镇国公夫人、侧夫人、固山格格、辅国公夫人、侧夫人、镇国公辅国公女格格、禁用凤凰、翟鸟、缀珠衣、黄色、秋香色、四补、五爪蟒缎、满水缎。其余蟒缎、糚缎、各色缎、和硕亲王福金以下、辅国公女格格以上、俱许酌用。其马鞍＜革占＞、鞦辔、及缀＜革占＞响铃、自皇妃、和硕亲王福金以下、辅国公女格格以上、不许制造五爪龙凤、黄色、秋香色。其耳镮、项圈、簪、自和硕亲王侧福金以下、辅国公女格格以上、不许制造五爪龙凤。其系披领、合包绳带、靴底沿条、鞍坐、＜革占＞、及一应等物。自皇妃、和硕亲王福金以下、辅国公女格格以上、俱禁用黄绒镶锁。其不入八分镇国公、辅国公夫人服色、俱从其夫。侧夫人、并其女、不在此等服色之例。其不入额内别室居住小福金、和硕亲王十。世子、多罗郡王六。多罗贝勒、固山贝子五。镇国公、辅国公四。顶珠、金佛、簪、凤凰、翟鸟、黄色、秋香色四补、五爪蟒缎、满水缎、俱不许用。其余各色蟒缎、糚缎、俱许酌用。其不入额内别室居住小福金等、于何年令别室居住、即记其氏族、姓名年齿、一送宗人府。一送礼部。后生子报名之时、即照其姓名注册。议上。得上□日、两妃、止禁用黄色、秋香色。余俱如议。　　

