<!-- { "loadSidebar": true } -->
○以正蓝旗汉军精奇尼哈番佟国久、为副都统　　

○壬寅。议政王贝勒大臣议覆御史季振宜条奏各事云南大兵不便议彻江南闽浙已设防兵浙督浙抚闽抚新经甄别留任蒙古贸易市口已有定议长城修筑繁费物力难支俱无庸议。其畿辅盗贼公行应敕该抚按遇所属失事、即行题参不报者一并重处滇黔新附地方尚有未薙发者台臣疏内虽未言及应请敕平西王及该督抚务令概行薙发从之　　

○癸卯。礼部议覆云贵总督赵廷臣疏奏滇省贡院未修学臣未到庚子科卿试应于十八年补行从之　　

○甲辰。都察院遵谕条奏、云南大兵粮饷不足请以一半暂驻一半彻回。可省军需数万。若虑平西王兵单、则请移靖南王广西驻防之师于贵州。遇地方有事、二王可以相助巢□刀抚。又直隶各省、自差巡方。以来未能即致地方宁谧民生安遂每年一遣、诚觉徒劳。请停止巡方之差俟二三年后选择重臣差往巡察其御史额数六十员。除六道、与京畿道、五城、及光禄十库需用员数应留外。其余应行裁汰得上□日、议政王、贝勒、大臣、会议具奏　　

○乙巳。先是胡礼布、巴喀阿密达巴克勇等坐云南磨磐山败绩、逮讯不实。命议云南原鞫此案诸王及诸大臣罪。至是、和硕安亲王岳乐、内大臣伯索尼、内大臣苏克萨哈、篇古等会议。多罗信郡王多尼、应罚银七千两。多罗平郡王罗可铎、罚银六千两。多罗贝勒杜兰罚银三千两。革都统济席哈拜他喇布勒哈番。并所加级罚银百两。其云南军功、俱不准议叙。副都统傅喀莽吉图、克星格、各革拖沙喇哈番。罚银百两。其云贵军功、亦俱不准议叙平西王吴三桂以供答明悉。免议。所罚王等银两给汉坐云南战败、曾鞭一百之前锋护军等。余银交户部奏入得上□日多尼、罚银五千两。罗可铎、罚银四千两。杜兰罚银二千两。济席哈、革一拜他喇布勒哈番、并所加级。莽吉图、傅喀、克星格、各革一拖沙喇哈番余依议　　

○和硕安亲王岳乐等、又议都统赵布泰、虽称曾见巴喀败还盔矢俱无及问平西王吴三桂云、巴喀盔矢俱无。噖创扶掖而还。曾饮以茶。不知其败。赵布泰乃以未败之巴喀误坐以败。罪一。赵布泰之侄穆成格云见巴喀与战殁诸臣同行及问前锋参领索丹等七人乃云战殁诸臣行在前而巴喀在王与将军之后岂非赵布泰恐巴喀与战殁诸臣同行之言不实致反坐伊侄穆成格乎罪一。赵布泰身为将军当两军对垒何故不在阵前虽称曾问于王往收伊侄多婆罗尸王固将军伊亦将军。何以问为罪一。穆成格回营收伊弟多婆罗尸虽未告于赵布泰然赵布泰。既见穆成格理应遣还汛地而乃知而故留。罪一。至遣穆成格送多婆罗尸还永昌一节。查穆成格非赵布泰所统之护军统领。乃竟私自遣还永昌。罪一。审事时赵布泰将战败之人首出。及问诸臣情状。于平西王实皆争先破敌仓皇前进。以致阵殁夫诸臣效力被陷。深为可悯。但未俟大军齐行耳而赵布泰欲以其功、专归伊侄多婆罗遂诬同行之将士为战败罪一。赵布泰、应革去二等阿思哈尼哈番、并都统及佐领任为民再赵布泰当庭讯之际厉声不逊。臣等谕以奉上□日鞫审此乃朝堂。非云南可比。尔当以理辩赵布泰怒云、尔等欲与我角口故诱我来乎。言毕。愤怒而出臣等乃奉上□日会议之王大臣。赵布泰敢于朝堂发怒而出违上□日怨望情罪重大赵布泰应立绞。籍没家产得上□日、赵布泰理应依拟处绞。但念经朕恩养。姑从宽免死。免籍家产著革职并革都统及佐领任为民　　

○丙午。升河南按察使李茂为浙江布政使司右布政使　　

○命翰林院编修张贞生、刑科右给事中汪之洙、为浙江乡试主考官。翰林院编修萧惟豫、兵科给事中周明新、为江西乡试主考官。翰林院检讨邹度珙、工科右给事中薛鼎臣、为湖广乡试主考官　　

○丁未。廷试就教□山戊不□贡生胡士藻等五百名　　

○戊申。予阵亡二等阿思哈尼哈番前锋参领拜赛、祭葬如例。　　

○己酉。旌表河南节妇温县生员张应吉妻郭氏。郏县儒士赵良士妻张氏。烈妇、睢州生员汤祖契妻赵氏。各给银建坊如例。　　

○九卿科道会议、銮仪卫堂官缺出。应以本卫官及各省提督总兵官总兵官加有左右都督、与都督同知都督佥事职衔者察其资俸。开列正陪二员奏请定夺。疏入从之　　

○吏部议覆掌翰林院事学士折库纳条奏封驳之典宜行一款应如所请嗣后纶音法令万一有未确之处听内阁及谏垣各官封驳其会议各具题本一款、查向来会议皆各抒所见。公同商确必至当而后书名具题如有一二意见不同欲两议者即听两议如一事每人各具一本殊觉繁冗应不准行其国学训课之典宜兴一款亦应如所请嗣后国子监祭酒司业助教等缺出臣部于应升各官内遴选通满汉文义、才品优长、可为师范者推用从之　　

○庚戌。先是十六年十月内户科都给事中孙光祀、密纠苏松提督马逢知、当海贼犯京口、薄江宁逢知袖手旁观竟不赴援。及贼复攻崇明为官兵所败。逢知反代为请降巧行缓兵之计若不明正其辜则为患叵测等语。又十二月内镇海大将军刘之源、江南总督郎廷佐、各疏报伪兵部黄徵明乃数年会缉未获之海逆今经缉获解京。其侄自海中遣奸细陈谨等夤缘行贿。计脱徵明。陈谨携有伪书三封一致逢知一致逢知掌案人阮姓者。一教黄安行止事宜俱经搜获黄安携有小禀、系郑成功与其父芝龙书。求逢知指示投送据供已投水中。陈谨又言、有夥党林佛、林弼、两次运贿。见在京师。统候敕究。又本年正月内。苏松巡按马腾升、亦具疏上闻。又本月十八日。礼科给事中成肇毅、亦列款密纠。言逢知通海情形、久已昭著。今虽奉命彻回。而苏松两郡之民、受其鱼肉侵陵。倾家绝命者指不胜屈。请乾断立拏。并令该抚按严提党羽阮敦甫、汪奕之等审究。以雪众怨。又逢知家属起程、封船一百余只。沿途寄顿今未到京者尚有五十三号并请令所在官司、缉访封留逐一抄没疏俱留中。至是、五疏俱发孙光祀疏、得上□日据奏马逢知纵贼深入。不以封疆为意贼犯京口竟不赴援。又代为请降巧行缓兵之计。党寇通逆。情罪重大著议政王、贝勒、大臣、会同兵部、刑部严审确议具奏刘之源疏、得上□日、据奏逆党黄徵明、差奸细陈谨、黄安、投书马逢知传递关节。私行贿赂。又林佛、林弼等、运贿入京俱审有确据马逢知身为提督交通海逆罪大恶极议政王、贝勒、大臣、会同兵部、刑部、密速严提并陈谨、黄安等、确审从重议罪具奏搜获伪书伪票、口供、并发郎廷佐、马腾陛二疏、得上□日、著一并确审成肇毅疏、得上□日、据奏马逢知交通海逆。贪诈多端冤毙人命。种种不法。党羽阮敦甫、汪奕之、播虐助奸。又逢知家属北上封拏船只一百余号。发遣各省。沿途寄顿。俱情罪重大。著议政王、贝勒、大臣、会同兵部、刑部、并本内有名人犯、严审确议具奏。　　

○三法司覆审耿焞一案、俱照前议上闻。得上□日、耿焞等情罪、仍未得确供实据。事关重辟。宜加详慎。著会同内大臣等、再加详审确拟具奏。　　

○辛亥。议政王、贝勒、大臣等议覆都察院条奏、彻云南大兵一款除兵部见议更换外。查广西亦系要地贵州地方险窄靖南王不便移驻。至每年差遣巡方、实属劳民。议停议裁、应悉如所请得上□日、御史停差、关系甚大。仍著议政王、贝勒、大臣会同九卿科、道确议具奏余依议。　　

○壬子。以原任刑部启心郎对喀纳为都察院副都御史。拖沙喇哈番科尔可代为通政使司通政使。　　

