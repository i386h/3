<!-- { "loadSidebar": true } -->
○定诸王及官民婚姻聘礼。凡娶亲王女、聘用玲珑鞍马七匹。甲胄七副。亲王、及未分家之子、娶大臣女、聘用玲珑鞍马二匹。金二十两。银一千两。赐女父蟒朝衣、帽、带、靴各一。母蟒衣、裙、褂、各一。并金坠。娶郡王女、聘用玲珑鞍马五匹。甲胄五副。郡王、及未分家之子、娶大臣女。聘用玲珑鞍马一匹。皮鞍马一匹。金十两。银七百两。赐女父蟒朝衣、帽带、靴各一母缎。衣、裙、褂各一。并金坠。娶贝勒女聘用玲珑鞍马四匹。甲胄四副。贝勒及未。分家之子、娶大臣女、聘用玲珑鞍马一匹。空马一匹。金五两。银五百两赐女父母衣数与郡王同娶贝子女聘用玲珑鞍马三匹。甲胄。三副。贝子及未分家之子、娶大臣女、聘用玲珑鞍马一匹银四百两、赐女父补缎朝衣帽带靴各一母缎衣、裙、褂各一。并金坠。娶镇国公、辅国公女、聘用玲珑鞍马二匹。甲胄二副。镇国公、辅国公、及未分家之子、娶大臣女、聘用皮鞍马一匹。银三百两。给女父母衣数、与贝子同。异姓公、及未公家之子娶妇聘用缎衣五袭。缎被褥各三床。金簪三枝金项圈一圆。并金坠一品官、及未分家之子娶妇、聘用缎衣四袭。缎被褥各三床。二品官、及未分家之子娶妇、聘用缎衣三袭。缎被褥各二床。余与异姓公同。三品官、及未分家之子娶妇、聘用缎衣三袭。缎被褥各二床。金簪二枝。金项圈一圆。并金坠四品以下及有顶带官员以上、并未分家之子娶妇、聘用缎衣二袭。缎被褥各一床。金项圈一圆。并金坠。庶民娶妇、聘用衣一袭。被褥各一床。并金坠。　　

○庚申。谕户部、朕欲满汉官民、共相辑睦、令其互结婚姻。前已有上□日。嗣后凡满洲官员之女、欲与汉人为婚者。先须呈明尔部。查其应具奏者即与具奏。应自理者、即行自理。其无职之等之女、部册有名者、令各牛录章京报部方嫁。无名者、听各牛录章京自行遣嫁至汉官之女、欲与满洲为婚者、亦行报部。无职者、听其自便不必报部。其满洲官民、娶汉人之女、实系为妻者。方准其娶。　　

○辛酉。上御太和殿。受苏尼特部落腾机特等朝赐宴　　

○天津巡抚李犹龙户部侍郎王公弼、坐假招抚为名、赴贼营会饮俱革职为民。章京卓内巴图鲁、理事官柯魁、坐将脱逃罪犯、妄奏被贼杀死、俱削拜他喇布勒番、仍削卓内巴图鲁之号九月壬戌朔喀尔喀部落迈达理胡土克图等贡马宴赉如例　　

○江西巡抚王志佐疏报、伪巡吴江、伪兵部尚书余应桂等久聚南康湖口党恶助逆。遣游击李文玉、进巢□刀江等就擒命斩之　　

○癸亥。升都察院左佥都御史蔡士英、为左副都御史以甲喇章京吴国柄为左佥都御史。　　

○遣陕西道监察御史金元祯巡按苏松　　

○通政使司右通政王志举、志举坐违例求升革职为民　　

○遣山西道监察御史佟凤彩、巡视茶马。　　

○甲子命和硕英亲王阿济格、率官兵、往巢□刀曹县土寇　　

○丙寅。谕兵部投充满洲新人、所有马匹兵器、令各主察收如投充汉人中。有铁匠、弓箭匠、不许私造兵器。卖与汉人。违者治罪。　　

○上御太和殿。受扎鲁特部落贝勒桑阿尔等朝赐宴。　　

○己巳。封多罗贝勒勒克德浑、为多罗顺承郡王博洛、为多罗端重郡王。　　

○庚午。谕内三院、今纂修明史、缺天启四年、七年实录及崇祯元年以后事迹。著在内六部、都察院等衙门在外督抚镇按、及都市按三司等衙门、将所缺年分内一应上下文移有关政事者、作速开送礼部。汇送内院。以备纂修　　

○壬申。命和硕郑亲王济尔哈朗、为定远大将军。统兵讨湖广逆贼李锦。赐之敕曰。兹命尔充定远大将军。统领大兵、前往湖广地方、征巢□刀李锦等贼。凡事与诸将同心协谋而行。毋谓自知、不听人言。毋谓兵强、轻视逆寇。宜严侦探、毋致疎虞。抗拒不顺者。戮之。不得已而后降者、杀无赦。其从前被贼。迫胁、大兵一到、即来迎降者、悉行赦宥。有能杀贼、擒贼、归正者、仍分别。升赏总以安民为首务。须严禁兵将。申明纪律。凡归顺良民。不得擅取一物。务体朕定乱救民至意。其行间将领功绩死罪。察实纪明汇奏。诸将如有应得之罪、及甲喇章京以下、无论大小过犯、俱与诸将商酌、径行处分。尔受兹重任。宜益殚忠猷。用张挞代。立奏荡平。以安黎庶。钦哉。　　

○癸酉。上出猎。　　

○赏苏尼特部落腾机特等缎疋等物。　　

○甲戌。固山贝子吞齐喀、坐讦告郑亲王后。复私馈以鹰马降为镇国公。仍夺所属一牛录。罚银二千两。　　

○丁丑。上还宫。　　

○封多罗贝勒尼堪、为多罗敬谨郡王。　　

○转户部右侍郎戴明说、为本部左侍郎。升大理寺卿梁云构、为户部右侍郎。　　

○以苏尼特部落故郡王腾机思弟腾机特、袭封。　　

○戊寅。增设浙江杭州城守副将一员兵二千名移衢州总兵于金华。从督臣陈锦请也。　　

○己卯。解镶蓝旗蓝拜固山额真任为梅勒章京。以固山贝子吞齐、为固山额真。正红旗前锋侍卫塞勒布、为前锋参领。　　

○添设八旗闲散章京满洲、每旗七员。蒙古、每旗三员。秩五品。　　

○以镶蓝旗汉军海尔图、为甲喇章京。　　

○以柳玉琳、为刑部理事官。　　

○以故三等阿达哈哈番海山叔外锡、拜他喇布勒哈番、兼一拖沙喇哈番哈尔撒子穆察哈、拜他喇布勒哈番、巴图子噶达洪、各袭职。　　

○庚辰。升太常寺少卿孟明辅、为通政使司左通政。通政使司左参议段国璋、为右通政　　

○补顺天府府丞张若麟、为原官　　

○升山东右布政使苏弘祖、为陕西布政使司左布政使。山西屯牧道副使张国士、为山东布政使司右参政、兼按察使司副使、兖西兵备道。陕西固原道副使吴一元、为浙江布政使司参政、兼按察使司佥事、分巡温处道。江南江宁道参议张天机、为浙江按察使司副使、兼布政使司参议、督粮道。湖广荆西道参议石凤台、为陕西按察使司副使、兼布政使司参议、分守关西道。山西大同左卫道参议李起龙、为陕西按察使司副使、洮岷兵备道。陕西榆林道参议、李申北、为山东按察使司副使、沂州道。山西口北道参议朱国诏、为江南按察使司副使、淮徐兵备道。陕西河西道参议耿应衡为浙江按察使司副使、分巡绍台兵备道。直隶易州道佥事李允昌为河南布政使司参议、兼按察使司佥事、密云兵备道。江南江宁道佥事何平、为福建布政使司参议督粮道山西冀宁道佥事王镛、为浙江布政使司参议、分守金衢道补原任湖广武昌道参议郝絅、为浙江布政使司参议、屯田水利道。　　

○辛巳。上御太和殿受喀尔喀部落扎萨克图汗下贡使额尔德尼囊素等朝赐宴。　　

○是夜、有流星大如碗。赤色有光、起自中天。西北行至近浊声如雷　　

○丙戌。升陕西潼关道参政卢震阳、为山东布政使司右布政使江南太平府知府钟鼎为本省按察察使司副使、分巡江宁道江宁府知府林天擎、为本省按察使司副使、兼布政使司参议、分守江宁道。陕西西安府知府王希舜、为本省按察使司副使、分巡河西道。山西潞安府知府田起龙。为本省按察使司副使、兼布政使司参议、分守冀宁道大同府知府孔思周、为陕西按察。使司副使、固原兵备道。河南开封府知府周荃、为湖广按察使司副使、兼布政使司参议、分守荆西道。直隶保定府知府张羽伟、为山西按察使司副使、易州道。山西汾州府知府王化淳为本省按察使司副使、分巡口北道。礼部郎中徐一范为山西按察使司佥事、大同左卫道兵部郎中孙士宁、为陕西按察使司佥事榆林兵备道。工部员外郎杨天祥、为河间长芦都转运盐使司运使。降补山东浙州道参议祝思信、为山西按察使司佥事、蔚州屯牧道。　　

○增设浙江水师三千名　　

○戊子。孝慈武皇后忌辰。遣官祭福陵。　　

○固山贝子博和托薨谥温良。　　

○辅国公杜伦卒。谥怀愍　　

○己丑。平南大将军恭顺王孔有德等、班师还冬十月壬辰朔享太庙遣镇国公拜尹图行礼　　

○颁顺治六年时宪书　　

○癸巳。升户部左给事中袁懋功、为刑科都给事中刑科左给事中朱之弼为工科都给事中。转吏科右给事中高桂、礼科右给事中杨璜、兵科右给事中刘显绩、俱为本科左给事中。　　

○革湖广分守下湖南道夏扬名职。下抚按鞫问。以宝庆失守故也。　　

○升河南。汝宁府知府吴守进、为陕西按察使司副使、潼关道。　　

○乙未。升劄委副将刘应志、为倒马三关副将。紫荆关参将陈一贯、为浙江绍兴副将陕抚标中军游击胡来觐、为浙江温州副将。　　

○陕西按察使郑清。坐承问犯官不依律问罪。降一级、调用。　　

○丁酉。定远大将军和硕郑亲王济尔哈朗疏报、大兵恢复曹县。斩获无算。生擒贼首。李名让、张学允等。讯其作乱之由、皆云刘泽清。曾致书、李化鲸、鼓惑贼众倡谋举事。许以内应。将化鲸等、一并解京。事下所司。　　

○戊戌以正黄旗汉军精奇尼哈番左梦庚、正红旗汉军梅勒章京王国光、各为本旗固山额真。　　

○升吏部理事官周国佐、为本部侍郎卢登科、为工部侍郎。　　

○命梅勒章京郭朝宗、驻防汉中。　　

○以法坦、为京城总御。　　

○添设看守外城七门汉军章京。　　

○设驻防沧州城守尉一员防御三员骁骑校四员济宁州城守尉一员。防御三员。骁骑校四员。淮安府城守尉一员。防御七员。骁骑校八员。济南府在守尉一员。防御三员。骁骑校四员。临清州城守尉一员。防御三员。骁骑校四员大名府城守尉一员防御三员。骁骑校四员。河间府城守尉一员防御三员。骁骑校四员。　　

○己亥遣贵州道监察御史金志远巡按宣大。江南道监察御史潘朝选巡按广东　　

○上御太和殿赐平南大将军恭顺王孔有德等宴。　　

○壬寅和硕礼亲王代善薨。年六十六王。太祖牙皇帝第二子也　　

○甲辰。赐恭顺王孔有德、智顺王尚可喜、怀顺王耿仲明、貂蟒袍各一袭。鞍马各一匹。空马各一匹。　　

○遣官祭和硕礼亲王。　　

○偏沅巡抚线□糸一吅一日□疏报、定南将军固山额真佟图赖、恢复宝庆。下所司议叙。　　

○定赐诸王以下修造园茔银两例。亲王、五千两。郡王、三千两。贝勒、二千两。贝子、一千两。公、五百两。和硕礼亲王、与众不同。特恩赐银一万两。　　

○己酉。封喀喇沁部落色冷塔布囊科尔沁国郭尔罗斯奔霸、为镇国公。以其率所降。复于锦州等处、屡立战功故也。　　

