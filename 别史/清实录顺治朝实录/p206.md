<!-- { "loadSidebar": true } -->
○己卯。册内大臣鄂硕女董鄂氏为皇贵妃赐之册宝册文曰。朕惟乾行翼赞。必资内职之良坤教弼成。式重淑媛之选。爰彰彝典特沛隆恩。咨尔董鄂氏、敏慧夙成。谦恭有度。椒涂敷秀。弘昭四德之修。兰殿承芬。允佐二南之化。兹仰承懿命立尔为皇贵妃。锡之册宝。其尚祇勤夙夜。衍庆家邦。雍和钟麟趾之祥。贞肃助鸡鸣之理。钦哉。宝文曰。皇贵妃宝。是日早、奉册宝于彩亭。礼部侍郎邬赫、启心郎吴马护等、送至南苑。置彩亭于门左。鸿胪寺官、将置节册宝黄案、设于上所御前殿左。启心郎吴马护等、奉节册宝于案上。奏设毕。上御殿阅册宝毕。正使副使三员、跪于殿阶下。大学士觉罗巴哈纳捧节。学士麻勒吉捧册。折库讷捧宝。授节于大学士刘正宗。授册于礼部侍郎邬赫。授宝于礼部侍郎薛所蕴由中路捧置彩亭。送至内院。卯刻、皇贵妃仪仗、设于皇贵妃宫前。内监将节册宝黄案、置于宫院正中。设香案于节册宝案前。正使大学士刘正宗、由内院捧节。继置册宝于彩亭。依次行至隆宗门外。正副使捧节册宝授内监。内监跪接捧进。皇贵妃朝服。宫女随从。迎于内门。节册宝居前。皇贵妃随至拜位。置节册宝于各案。内赞女官赞宣册。皇贵妃跪。女官捧册立。宣于左旁。次赞受册。女官跪接。授皇贵妃受册讫。转授右旁女官。女官跪受。次赞宣宝。如宣册仪。赞兴皇贵妃兴。赞行礼。皇贵妃行六拜三跪三叩头礼毕。内监持节出、授正副使。告行礼毕。正副使持节复命。是日、以册封皇贵妃礼成。颁诏天下。时上在南苑。不设卤簿。不奏乐。王、贝勒、贝子、公等、不行朝贺礼。次日黎明、设诏书黄案于太和殿内左侧。设香亭龙亭于午门外御道。宗室觉罗固山额真、尚书、精奇尼哈番等官以下、异姓公侯伯、及满汉文武有顶带官员以上、俱朝服齐集午门外。外郎耆老等、俱集天安门外金水桥前。大学士觉罗巴哈纳、自太和殿内捧取诏书。礼部尚书恩格德、于檐前居中跪而受之。置云盘内。捧至阶下。由御道行。张黄盖。至午门外跪置龙亭内。行三叩头礼毕。香亭居前。龙亭在后。张盖列批头等仪仗前导。教坊司奏乐。群臣随从至天安门外金水桥前。尚书恩格德、自龙亭内取诏书。置重案上所设黄案。鸿胪寺鸣赞赞趋。群臣俱前。称有制。众皆跪。宣诏官登案。立宣毕。行三跪九叩头礼毕。群臣分翼而立。置诏书于龙亭。张盖。列批头。教坊司奏乐。自大清门出。由礼部大门入。阶前设案一。列香烛。礼部各官行三跪九叩头礼。随将诏书刊示天下。诏曰。帝王临御天下。庆赏刑威、虽当并用。然吉祥茂集之时。尤宜推恩肆赦。敬迓天庥。朕遵圣母皇太后谕上□日。思佐宫闱之化。爰慎贤淑之求。于本月初六日、册封内大臣鄂硕之女董鄂氏为皇贵妃。赞理得人。群情悦豫。逢兹庆典。恩赦特颁。所有事宜、条列如左。一、自顺治十三年十二月初六日昧爽以前。凡官吏兵民人等有犯、除谋反叛逆、子孙杀祖父母、父母、内乱、妻妾杀夫、告夫、奴婢杀家长、杀一家非死罪三人、采生折割人、谋杀、故杀、蛊毒魇魅、毒药杀人、强盗、妖言、十恶等真正死罪不赦外。及贪官衙蠹受赃、监守自盗、拖欠钱粮、侵盗漕粮员役、亦在不赦。其余死罪俱减一等。军罪以下、已发觉、未发觉、已结正、未结正、咸赦除之。有以赦前事告讦者、以其罪罪之。一、今□山戊不□朝审候决重犯、至一百三四十人。无知罹辟、独外生成。殊可悯恻。其在京朝审过、见在候决囚犯、俱与减等发落。一、各直省司府州县、见在监候秋决各犯、亦准一体减等发落。一、文职官员。除贪赃及大计处分、失陷城池、缉盗不获、罪犯越狱拖欠钱粮漕粮违误钦件限期、审事徇情等罪不赦外。其余见在议革、议降、议罚、及戴罪住俸各官。各该衙门奏明宽宥。一、武职官员。除贪赃、及军政处分、失陷地方、纵兵抢掠、拖欠钱粮、违误钦件限期、审事徇情等罪不赦外。其余见在议革、议降、议罚、及戴罪住俸各官。各该衙门奏明宽宥。一、应追赃私、除贪赃侵盗不赦外。其余果系家产尽绝、力不能完者。该督抚察确题请豁免。不许株连亲族。一、各地方人等、有因叛逆干连、原系无辜者。该督抚按即与具题释放。一、啸聚山海、拥众不服者。果能真心来归、除赦其前罪外。仍破格叙擢。如有能擒斩叛首、归正投诚。并与不次擢用。一、各处盗贼、或为饥寒所累。或为贪官所迫。情实可悯。如能改过自首者、准赦其罪。一、各处依附土贼等众、如悔过擒拏贼首投诚。及贼首率众来降者。概宥前罪、仍与官职。以示鼓励。于戏。殊恩荡荡。法宥过以施仁。嘉祉绵绵。衍贻谋而昌后。布告天下。咸使闻知。　　

○以镶蓝旗汉军固山大王成名、为甲喇章京。　　

○庚辰。以镶白旗汉军阿达哈哈番李永盛、为甲喇章京。　　

○辛巳。刑部奏言、现在朝审候决人犯内。有事关谋叛、谋杀、故杀、告夫、毒药、强盗、贪官受赃、监守自盗等罪。或照恩诏首款不赦。或照后款减等。请上□日遵行。得上□日、朝审候决人犯、定例谋叛及强盗不赦外。其贪婪官役。蠹国害民。深为可恨。不宜宽宸。见监犯赃者、亦不准赦。其余俱著减等议奏。　　

○癸未。转吏部右侍郎白允谦、为本部左侍郎。兼内翰林国史院学士。　　

○补服阕内翰林国史院检讨王绍隆原官。　　

○升副理事官济满、为户部理事官。以牛录章京佟祥年、为都察院理事官。　　

○甲申。降补吏部左侍郎高珩、为太常寺少卿。右侍郎袁懋功、为光禄寺少卿。升通政使司左参议盛复选、吏部文选司郎中匡兰馨、俱为太仆寺少卿。　　

○吏部左侍郎禅代考满。赐羊酒。荫一子入监读书。　　

○乙酉。定州县官朦隐田地议处例。十顷以上、罚俸三月。三十顷以上、罚俸六月。五十顷以上、罚俸九月。八十顷以上、罚俸一年。至百顷者、降一级调用。　　

○丁亥。礼部奏言、汉军文武官员、有世职者、原与汉官不同。除在任身故之员、应据原题定例、各照品级、给与祭葬外。其回旗致仕身故者、如系世职。各照品秩给与纸张羊酒致祭。如无世职。亦应照旗员例、查原顶带、给与半分纸张羊酒致祭。从之。　　

○戊子。上自南苑还宫。　　

○己丑。遣喇嘛锡喇布、萨穆谭格隆赍敕印封盆挫监挫为阐化王。　　

○以牛录章京布达席理、为兵部理事官。　　

○庚寅。谕礼部。以后进春、请御殿、群臣庆贺行礼之处著永行停止。　　

○予故福建右路总兵官左都督刘仲金祭一次。　　

○辛卯。以一等阿达哈哈番觉罗穆禄、闲散章京觉罗阿范、为宗人府理事官。　　

○以故三等阿思哈尼哈番胡琏子同春、一等阿达哈哈番兼一拖沙喇哈番毕黑特子阿兰台、二等阿达哈哈番扬名高子天福、三等阿达哈哈番沙济子贲代、吴星格子李珠、雅布喀孙布尔海冯锡爵孙攀龙、拜他喇布勒哈番兼一拖沙喇哈番陈可俊子国起、拜他喇布勒哈番席喇巴子库禄、牛成虎子一麒、拖沙喇哈番于起龙弟之子魁、各袭职。　　

○壬辰。定满洲蒙古恩荫例。一品二品官荫生、俱以六品他赤哈哈番用。三品官荫生、以七品笔帖式哈番用。　　

○甲午。升正黄旗汉军甲喇章京周继新、为本旗梅勒章京。　　

○增设理藩院副理事官、及笔帖式、每旗各一员。　　

○调工部左侍郎朱鼎延、为吏部左侍郎、管右侍郎事。升宗人府府丞孙肇兴、为工部右侍郎。　　

○升福建驿传道副使崔起鹏、为河南布政使司参政、分守河南道。保定府知府王孙蔚、为山东按察使司副使、分巡青州兵备道。东昌府知府刘士兰、为陕西按察使司副使、驿传兵备道。工部郎中刘澍、为江南按察使司佥事、安庐道。补原任山西督粮道参政孙登第为本省分守冀宁道。浙江绍台道佥事黄鼎象、为陕西按察使司佥事、分巡关西道。降山西右布政使董应徵、为陕西按察使司佥事、分巡陇西道。　　

○吏部奏言、巡方各官职衔不同其有忠廉称职者、应照各原衔分别升用。原系御史者照例考核升转外其理事官、在内应升侍郎。在外应升左右布政使副理事官、内升理事官。外升按察使。郎中内升通政使司参议。外升布政使司参议。员外郎内升鸿胪寺少卿。外升布政使司参议。主事、内升太仆寺寺丞。外升按察使司佥事、中书行人、评事、博士、内升光禄寺寺丞。外升按察使司佥事。以上或应内升、或应外转、伏候上裁。得上□日、巡方各官称职、俱著内升。　　

○顺天府进春。　　

○乙未。谕吏部。三楚要地、时方用兵。总督职任綦重。必得其人始克胜任。朕观李荫祖、才猷精敏。年力富强。著加太子太保。仍以兵部尚书、兼都察院右副都御史、总督湖广等处军务兼理粮饷。　　

○丙申。上以册封皇贵妃、礼成。具表恭请尊加皇太后徽号。表文曰。子皇帝臣谨奏。恭惟圣母昭圣慈寿恭简安懿皇太后陛下、天禧懋集。坤德弘昭。臣祇奉训言。抚绥函夏。八埏向化。亿姓蒙庥。兹复特简淑慎之仪茂佐宫闱之政。神人允协。典礼宜崇爰顺群心恭加徽号。伏祈垂慈俞鉴。俾展微忱。介福禄于无疆。衍本支于有永臣不胜惓惓之至。　　

○以上昭圣慈寿恭简安懿皇太后徽号遣内大臣公额尔克戴青尚书觉罗科尔昆、内大臣公爱星阿、尚书车克、祭告天地、宗庙、社稷。　　

○升正蓝旗汉军牛录章京赵元璧、周国祯、为甲喇章京。　　

○升延绥副将高谦、为都督佥事。管江南镇江府副将事。　　

○以故阿思哈尼哈番连得成子登云、袭职。　　

○丁酉。上率诸王贝勒、文武群臣、恭奉册宝、加上昭圣慈寿恭简安懿皇太后徽号曰。昭圣慈寿恭简安懿章庆皇太后。册文曰。维顺治十三年。□山戊不□次丙申。十二月。甲戌朔。越二十四日。丁酉。子皇帝臣临福谨稽首顿首上言。慈恩罔极、祗深爱戴之忱。盛德难名、益肃尊崇之典。泽流寰海。喜溢宫庭。钦惟圣母昭圣慈寿恭简安懿皇太后。道合坤贞。功参乾始。茂膺纯嘏、既锡祚于藐躬。特简贤媛俾协襄乎内治。问安视膳。莫申养志之微诚。显号隆仪、用表徽音之备美。谨告天地、宗庙、社稷。率诸王、贝勒、文武群臣、恭奉册宝、加上徽号曰。昭圣慈寿恭简安懿章庆皇太后。伏愿福增瑶牒。瑞譪萱闱如月之恒、燕翼祥开百世。唯仁者寿、翟褕辉映千秋。臣诚欢诚忭稽首顿首、谨言。宝文曰。昭圣慈寿恭简安懿章庆皇太后宝。　　

○太子太保内弘文院大学士图海考满。加少保。赐羊酒。荫一子入监读书。　　

