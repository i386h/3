<!-- { "loadSidebar": true } -->
○香炉寨贼首钱子亮、钱楼等、乔家寨贼首赵建英等、僭号大王。伪称都守。据险为穴。遍行劫掠。保定巡抚王文奎、遣署总兵官王燝等、讨灭之。　　

○己亥。以吴尔寨从征山东时、首先登城。授为牛录章京。赐号巴图鲁。　　

○以故明山东道监察御史傅景星、为原官。　　

○以故明通州道参议张毓泰、为山西布政使司参议、管按察使事。　　

○庚子。伪总兵定西伯唐通、令副将陈大典等、上故明原赐银印、玉带、金爵玉杯金簪蟒衣红片金雨衣等物。收所缴银印。余物给还。加封为定西侯。　　

○辛丑。以故明阳和参将鲁宗孔为副将、管临清州总兵官事。　　

○归化城土默特部落章京古禄格等、鄂尔多斯部落济农薄博等喀尔喀部落塞臣绰尔济、苏尼特部落腾机思阿喇海等以贺迁都。各贡貂皮、驼马等物。酌纳之。赐宴。并赐雕鞍、弓、矢、皮币等物。　　

○壬寅。定诸王贡献例。庆贺万寿、元旦、冬至、贡鞍马、金、珠、貂皮、彩缎诸物。许各随所有以献。摄政王十八件。辅政王九件。和硕亲王六件。多罗郡王三件。平西王三件。恭顺王怀顺王、智顺王、各二件。多罗贝勒以下免其贡献。　　

○喀尔喀部落古伦地瓦胡。土克图余古折尔喇嘛等、以贺迁都。各贡驼马。酌纳之赐宴并赐雕鞍银器彩缎等物。　　

○高密贼首张舆、僭称总镇大元帅。与其党武印、徐振管相周等、及青州贼寇结连倡乱。胶州署总兵官柯永盛擒斩之。　　

○癸卯吏科右给事中龚鼎孳等奏言开国之初。宜从宽大。古称礼不下庶人。而刑不上大夫明乎优臣工、所以尊朝廷也。若名在卿贰之列。而束缚系绁、下同徒隶。罪止铢两之微。而性命鸿毛、弃如草芥。人孰肯以性命易功名。夫严刑不足以防奸。而宽大固可以得众。伏乞皇上以收揽豪杰之图。为创垂基业之本。开诚晓谕。以安天下士大夫疑惧之心。是臣等之所以效忠悃于朝廷而奠万世之鸿图者也。得上□日贪官必诛。屡上□日甚明。何必论赃多少以后各官著用心砥砺。朝廷自有优礼。　　

○河南巡抚罗绣锦疏言河北府县荒地九万四千五百余顷。因兵燹之余。无人佃种。乞令协镇官兵开垦。三年后量起租课。疏下部议。　　

○乌朱穆秦部落满赡台吉等、贡驼马。宴赉如例。　　

○甲辰。以冬至、行郊祀礼。预告太庙。礼部臣早诣神位前。设一鹿臡、二兔胾、菓五品于案。自多罗贝勒以下满汉文武群臣、俱朝服。分列午门外。大学士刚林、奏请上躬祭。上出宫。乘舆。率诸王、内大臣、侍卫等、出午门。群臣跪接陈御盖仗马于太庙角门。上降舆。入角门。步行。侍卫等侍列南门外。诸王内大臣随行。太常寺寺丞导上入太庙门历阶而揖上入庙。赞引官赞就位上就位北向立捧香官跪左侧献香赞引官赞拈香。上诣太祖武皇帝、孝慈武皇后神位前三上香。次诣太宗文皇帝神位前亦三上香。复位。赞引官赞跪拜。上于殿内、诸王于殿外、行四拜礼。兴。内大臣于殿外侍列。典仪官赞献酒。行初献礼。诸执事官献爵神位前。鸣赞官赞跪。上跪。诸王皆跪。赞读祝文。大学士刚林入殿内跪于案左宣读祝文曰。维顺治元年甲申。十一月乙酉朔越二十日甲辰孝孙嗣皇帝敢昭告于太祖武皇帝、孝慈武皇后、太宗文皇帝祖位前。因冬至有事圜丘。谨此预告。读毕。跪奉祝版于神位前。一跪叩头退。上率诸王拜。兴。典仪官赞行亚献礼。诸执事官献爵如前。典仪官赞行终献礼。诸执事官献爵亦如前。献毕。赞引官赞拜。上率诸王行四拜礼。典仪官赞焚祝文。引导官导上于西侧向上立。大学士刚林捧祝版过。上鞠躬诸王亦皆鞠躬。焚毕。引导官导上至行礼处立。赞礼毕。上一揖而退。乘舆回宫。进午门。群臣跪接。　　

○是日、礼部太常寺官、设斋戒牌、铜人、于武英殿正中檐下黄案上。行一跪三叩头礼。　　

○先是、设看守故明十三陵。每陵、夫二十四名。田二十二顷。至是定制、除万历陵不设外。其十二陵、各设太监二名。夫八名。照役给田。仍命户部量给岁时祭品。　　

○乙巳。升刑科右给事中朱徽、为吏科都给事中。以故明宁波府推官李发元、为广西道试监察御史。沾化县知县宋一贞为云南道试监察御史。中书舍人刘明偀、为贵州道试监察御史。　　

○丙午。以次日郊祀。礼部太常寺官、奉三亭于武英殿。一贮祭帛香烛一贮金炉。一贮祝版。上书御名。行一跪三叩头礼。送至圜丘。　　

○丁未。冬至。祀天于圜丘。上亲诣行礼。是日五鼓礼部尚书觉罗郎球奉昊天上帝神位于龙亭内焚香。行一跪三叩头礼礼部二侍郎引导至坛太常寺官接奉于坛上奉从祀四神位于坛之第二成大明位在东。星辰位次之。夜明位在西。云雷风雨位次之。一应祭品俱照常设。上帝位前太牢一。燔柴太牢一。大明夜明位各太牢一。云雷风雨位牛一。羊一。豕一。星辰位、牛一羊一豕一陈设毕。内院官奏请上往祭。上升舆。大陈卤薄。率诸王、贝勒、内大臣、侍卫、满洲牛录章京等文武各官、五品以上汉官出大清门。至天坛昭亨门西降舆自左门入。至御幄、更衣。太常寺赞礼。上立阶之第二成。诸王立阶之第三成群臣分列棂星门阶下分献大臣固山额真阿山礼部尚书觉罗郎球工部尚书星讷、吴拜等、于从祀四神位前行礼。寺丞入棂星门导上诣拜位。典仪官赞乐舞生就位执事各司其事上听赞引官赞就拜位。典仪官赞迎神。协律郎奏迎神之乐赞引官赞升坛。导上至香案前立捧香官跪献香于左赞引官赞跪、焚香。上跪三上香讫。赞复位。上复位。乐止分献从祀四神位前、俱上香行礼如常仪上四拜。诸王及四分献大臣并分列棂星门外。群臣俱四拜典仪官赞奠玉帛。协律郎奏奠玉帛之乐。赞诣神位前。上诣神位前四分献大臣亦各就位捧玉帛二官、跪进于。上之左右赞跪奠玉帛上跪一献授与捧玉帛官置案上。赞复位。上复位。乐止四分献大臣、亦各于神位前奠帛。典仪官赞行初献礼。协律郎奏初献乐。赞引官赞诣神位前。上诣神位前。捧爵二官、跪进于上之左右。赞跪、献爵。上跪、一献。授与捧爵官置案上。四分献大臣亦各于神位前献爵。赞诣读祝文处。上诣读祝处。乐止。鸣赞官赞跪。上跪、诸王及四分献大臣、并群臣皆跪。读祝文曰维顺同治元年甲申。十一月。乙酉朔越二十三日丁未。嗣天子臣昭告于昊天上帝。今届长至。阳气初复谨遵典礼率群臣虔奉玉帛、牺牲、粢盛庶品、敬荐昊天上帝。惟歆享之。读毕。仍置案上一拜而退奏乐赞拜兴上拜、兴。诸王及四分献大臣、并群臣俱如仪拜、兴。赞复位。上复位。乐止。典仪官赞行亚献礼。协律郎奏乐。赞引官赞诣神位前。上诣神位前捧爵二官跪进于上之左右赞跪献爵。上跪一献授与捧爵官置案上。四分献大臣、亦各于神位前献爵。赞复位。上复位乐止典仪官赞行终献礼协律郎奏乐。赞引官赞诣神位前上诣神位前捧爵二官跪进于。上之左右。赞跪献爵。上跪、一献。授与捧爵官置案上。四分献大臣亦各于神位前献爵。赞复位。上复位。乐止。典仪官赞受胙。上诣神位前、跪、受胙复位。行四拜礼。兴典仪官赞彻豆。协律郎奏乐。执事官彻毕。乐止。典仪官赞送神协律郎奏送神之乐赞引官赞拜、兴。上四拜。诸王及四分献大臣、并群臣俱四拜乐止典仪官赞执事官捧祝牌祭帛祭品、诣燎所。上立拜位之左、鞠躬候祝帛过。四分献大臣亦各拜祭帛诣燎所。典仪官奏上视燎协律郎奏乐。赞引官对引官导上诣燎所。焚祝帛。奠酒。赞礼毕导引官导上至御幄、更衣出昭亨门。上乘舆陈卤簿。奏乐进大清门。群臣于金水桥下马侍立。卤簿进端门、陈设于午门外上以南郊礼成、还告太庙。率诸王、内大臣、内院大学士、礼部太常寺等官、由角门入。上降舆。导引官导入庙。陈设一鹿臡。二兔胾。菓五品。上香、读祝、行礼如前仪。　　

○戊申。以南郊礼成。上御殿。受诸王、贝勒及文武群臣朝贺。　　

○己酉。修政历法汤若望奏言、臣等按新法推算月食时刻分杪复定每年进呈历目。惟民历、七政经纬躔度、与中历、相距历、上吉、壬遁六种。依次虔造进呈。内与旧法重复者删去以免混淆。疏入。得上□日礼部知道。钦天监印信著汤若望掌管。所属该监官员、嗣后一切进历、占候、选择等项。悉听掌印官举行。　　

○庚戌。封勒克德浑、为多罗贝勒。册文曰国家展亲之典。原不因法而靳恩。尔勒克德浑之兄阿达礼、曾袭封郡王。因作逆乱、已正刑章。念尔年幼、未及与谋。今册封尔为多罗贝勒。用示敦伦之义钦哉。　　

○朝鲜国王李倧、遣陪臣崔惠吉等表贺冬至、元旦、万寿并进□山戊不□贡礼物。宴赉如例。　　

○以中原平定。遣朝鲜国入质世子李＜溰-豆壬＞归国。赐＜溰-豆壬＞及陪臣鞍马、貂衣、缎疋、仍颁谕朝鲜国王李倧曰。朕戡定中原诞登大位。人民爱戴。率土蒙庥。故特涣纶音。大赦天下。尔朝鲜国摅诚效顺。历有岁年。恪共藩服。宜沛隆恩。特遣尔世子李＜溰-豆壬＞归国。所有一切罪犯、尽行赦除。其永不叙用官李敬遇、李明翰、李敬式、闵性慧、四人。尔世子欲求任用。姑如请准从此。外诸员仍不准叙用。自十月初一日以后、诸罪概不援赦。至每年进贡方物。皆出于民。其额进纻布四百疋、苏木二百斤、茶一千包、俱著蠲免。再各色绵二千疋、著减一千疋。各色细布一万疋、减五千疋。布一千四百疋、减四百疋。粗布七千疋、减二千疋。顺刀二十把、减十把。刀二十把、减十把。余俱如旧。其元旦冬至万寿庆贺礼物。念道途遥远。俱著于庆贺元旦时一并附进。　　

○赐故明大同镇国中尉朱崇钻、及其子廷佐、各银二十两。听其自便。　　

○摄政和硕睿亲王多尔衮、致书和硕豫王多铎曰。伪弘光所遣左懋第、马绍愉、陈洪范、前已俱令南还。因洪范密启请留懋第绍愉伊自率兵归顺。且言在南之左良玉、余永寿、高杰、金声桓、刘肇基、黄得功、刘泽清、各拥重兵。皆可说之来降。随追留懋第、绍愉、独令洪范南还。王其察彼情形。随时奏报。　　

