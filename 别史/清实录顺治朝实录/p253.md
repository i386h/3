<!-- { "loadSidebar": true } -->
○辛酉。河道总督朱之锡、乞假扶母榇归葬。上允之。仍命事竣、即回任供职。　　

○壬戌。补外转户科右给事中法若真、为山西布政使司参议、分守冀宁道。原任山东东兖道参议王允祚、为浙江布政使司参议、分守杭嘉湖道。升广东罗定道佥事鲍开茂、为本省布政使司参议、分守海北道。　　

○以公渥赫、公坡尔盆、为内大臣。　　

○甲子。遣官祭三皇庙。　　

○丙寅。冬至节。祀天于圜丘。遣固山贝子温齐行礼。　　

○遣官祭四祖陵、福陵、昭陵。　　

○上自南苑、出西红门校猎。是日驻跸白家滩。　　

○丁卯。上驻跸卢沟桥。　　

○户部议覆。贵州巡抚赵廷臣疏言、黔省曩为寇踞。改卫为府。改所为县。变乱旧章。民苦重役。今底定之后、应复旧制。所有原属广西地方、改归该省管辖为便。应如所请。报可。　　

○云南巡抚林天擎、劾奏广西提督线国安、随大军进巢□刀云南迤西地方、大肆抢掠。及奉上□日回粤、奸淫杀戮。暴虐更惨。乞立赐处分。得上□日、线国安荼毒云南地方、抢杀淫掠、情罪重大。著议政王贝勒大臣、速行严察密议具奏。　　

○戊辰。江宁巡按卫贞元疏言、海逆犯顺。一时守土文武各官、有效死靡他、忠烈炳著者。如江浦县知县许立达、当江城失守、立达挺然不降。贼缚至舟中、踊身投水死。天长县知县王辛、奸民献城、势不可支。辛引佩刀自裁、被救、复赴萧寺自经死。寿春营把总张育才、御贼于乌衣镇。手刃贼众。陷阵而死。二令一弁。捐躯报国。允宜旌表。下所司议。　　

○广东左布政使冯如京、以有疾致仕。　　

○旌表节妇。直隶清苑县民刘登举妻段氏、开州民李鸣鸾妻武氏、孝子。文安县生员邢澄、各给银建妨如例。　　

○己巳。上驻跸玉泉山。　　

○庚午。转翰林院侍讲田逢吉、为侍读。升翰林院检讨綦汝楫、为侍讲。　　

○辛未。上驻跸沙河。　　

○升吏部稽勋司郎中刘祚远、为太常寺少卿提督四译馆。　　

○升浙江右布政使员尽忠、为湖广布政使司左布政使。　　

○壬申。上驻跸昌平州。是日、驾过明崇祯帝陵。凄然泣下。酹酒于陵前。复遣学士麻勒吉、奠明太监王承恩墓。　　

○免河南汤阴县本年分雹灾额赋。　　

○山东沂州总兵官臧延龄卒。　　

○癸酉。上阅明诸帝陵。　　

○议政王贝勒大臣等、会议会推沈文奎各官罪。吏部尚书觉罗科尔昆、应革任。并革去一拜他喇布勒哈番。罚银百两。尚书孙廷铨、应降三级。左侍郎石申、应降二级。左侍郎禅代、右侍郎杨茂勋、应革恩诏所得拜他喇布勒哈番。工部尚书孙塔、削所加之级。仍各罚银百两。留任。刑部尚书杜立德、左都御史魏裔介、户部左侍郎叶成格、傅维鳞、右侍郎铿特、礼部左侍郎李奭棠、兵部左侍郎刘达、右侍郎石图、督捕左侍郎吴达礼、刑部右侍郎阿思哈、工部左侍郎杨义、副都御史科尔坤、通政使觉罗雅布兰、大理寺少卿张椿、通政使司参议柯士芳、户科都给事中孙光祀、刑科都给事中黏本盛、工科都给事中姚延启、掌河南道事御史上官鉝、各罚俸一年。礼部尚书王崇简、工部尚书刘昌、礼部右侍郎甯古里、沙澄、工部右侍郎张缙彦、副都御史袁懋功、大理寺少卿卢兴祖、各罚俸半年。大理寺卿朱国治、罚俸三个月。得上□日、科尔昆免革任。余依议。　　

○甲申。遣内大臣伯索尼致祭前明崇祯帝。文曰。惟帝亶聪御极。孜孜以康阜兆民为念。十七年来、劼毖无斁。不意流寇猖獗。国遂以倾身殉社稷。向使遭际景运、可称懿辟。独是缵承衰绪。适丁劫厄。虽励精图治、而倾厦莫支。朕念及此、恒用深恻。兹巡幸畿辅。偶过昌平睇望陵寝。益为凄然。特具牲帛酒品、用昭礼祭。尚飨　　

○遣官祭前明成祖、仁宗、宣宗、英宗、宪宗、孝宗、武宗、世宗、穆宗、光宗、熹宗、诸帝陵　　

○谕工部。前代陵寝、神灵所栖。理应严为防护。朕巡幸畿辅。道经昌平。见明代诸陵、殿宇墙垣、倾圯已甚。近陵树木、多被斫伐。向来守护未周、殊不合理。尔部即将残毁诸处、尽行修葺。见存树木、永禁樵采。添设陵户、令其小心看守。责令昌平道官、不时严加巡察。尔部仍酌量每年或一次、或二次、差官察阅。勿致疎虞。　　

○礼部议覆。礼科右给事中杨雍建疏言、滥刻四书诸家辩大全辩等书、畔道驳注。应令焚毁。并饬直省学臣校士。务遵经传。不得崇尚异说。从之。　　

○喀尔喀部落土谢图汗下多尔济台吉等贡马。宴赉如例。　　

○乙亥。上驿跸高丽营。　　

○丙子。上驻跸通州。　　

○升署副将管湖广安陆副将事吴汝凤、为江南镇江府副将。天柱参将李孟夏、为江北寿春营副将。黄州参将佟透、为湖广均房副将。汾州参将郭虎、为陕西靖远副将。　　

○归并河南南召县于南阳县。裁开封府知事检校。及沈邱县界首、商邱县丁家口、宜阳县穆册、永宁县高门关、嵩县没大岭、卢氏县栾川、泌阳县象河关、汝州鲁山歇马领、巡检祥符县大梁驿、杞县雍邱驿、尉氏县马驿、中牟县圃田驿、延津县廪延驿、新郑县永新驿、许州白马驿、襄城县新城驿、禹州清頴驿、郑州管城驿、荥泽县广武驿、荥阳县索亭驿、商邱县商邱驿、宁陵县甯城驿、睢州葵邱驿、安阳县邺城驿、磁州滏阳驿、汲县卫源驿、新乡县新中驿、获嘉县崇宁驿、淇县淇门驿、河内县覃怀驿、修武县武安驿、洛阳县周南驿、偃师县首阳驿、巩阳洛口驿、新安县函关驿、渑池县蠡城驿、灵宝县桃林驿、阌乡县鼎湖驿、南阳县宛城驿、新野县湍阳驿、裕州赭阳马驿、叶县滍水马驿、汝阳县汝阳马驿、上蔡县上蔡马驿、西平县西平马驿、硖石驿、驿丞。祥符县递运所、延津县廪延递运所、襄城县递运所、禹州递运所、汤阴县宜沟递运所、磁州递运所、汲县河平递运所、新乡县递运所、获嘉县递运所、亢村递运所、淇县递运所、河南县递运所、洛阳县递运所、新安县递运所、渑池县递运所、义昌递运所、阌乡县递运所、南阳县宛城递运所、博望递运所、林水递运所、新野县新野递运所、叶县保安递运所、叶县递运所、大使。开封府军储仓、彰德府崇盈仓、卫辉府广积仓、怀庆府仓、河南府丰济仓、汝宁府军储仓、大使。　　

○丁丑。上驻跸三河县。　　

○戊寅。上驻跸马伸桥。　　

○皇第六子奇授生。　　

○授庶吉士富鸿业、陆懋廷、马晋允、萧惟豫、张贞生、俱为翰林院编修。邹度珙、谭篆、崔蔚林、熊赐履、熊赐玙、俱为翰林院检讨。　　

○偏沅巡抚袁廓宇引年乞休。不允。　　

○升正蓝旗汉军牛录章京唐国政、为甲喇章京。　　

○己卯。上驻跸汤泉。　　

○升经略标下提督总兵官左都督太子少保李本深、为太子太保、充贵州提督兵官。　　

○辛巳。升户部郎中张清议、为广东按察使司佥事、分巡罗定道。　　

○壬午。以尊称四祖陵为永陵遣官告祭。　　

○升正白旗汉军牛录章京爱音达礼、为甲喇章京。　　

○癸未。上驻跸遵化县。　　

○甲申。上驻跸三屯营是日、谕礼部。前明崇祯帝、励精图治。十有七年。不幸寇乱国亡。身殉社稷。考其生平、无甚失德。遘兹厄运。殊堪矜悯。宜加谥号、以昭实行。今谥为庄烈愍皇帝。尔部即遵谕行。　　

○升兵部郎中宋祖法、为福建按察使司佥事。刑部郎中刘昌臣、为山东按察使司佥事。尚金章、为广西按察使司佥事。席教事、为四川按察使司佥事。陕西督粮道参议罗森、为山西按察使司副使。福建汀州府知府王康侯、为浙江按察使司副使。福建兴化府知府顾镛、为广东按察使司副使。四川顺庆府知府汪永瑞、为河南按察使司副使。陕西庆阳府知府杨藻凤、为湖广按察使司副使。俱提调学政　　

○丙戌。上驻跸滦河。　　

○平西王吴三桂等疏报、大军攻取沅江。阵歼土司那松、伪将军高应凤等、并获伪印伪劄甚多。下所司议叙。　　

十二月。丁亥朔。苏松巡按马腾升遵上□日回奏。兵火之后、臣目击地方残破。人民流离。又过镇江、见谭家洲、当江口瓜镇之中。于此建立营垒。设立重兵。使深明水性之将、练习舟师。统于督臣。足资弹压。讵知庙算神谟、动出万全。特遣满兵驻防、原使水陆兼备。靖寇卫民。臣一时愚昧、思虑未周。发此狂论。罪复何辞。惟痛自刻责。仰听处分而已。疏入。得上□日、此回奏巧言支饰、殊为可恶。著吏部从重议处具奏。　　

○戊子。上驻跸罗家屯。　　

○己丑。授四川重庆投诚伪将军杜学、都督佥事职衔。　　

○江南江西总督郎廷佐奏报、伪总督陈九思、乘海寇内犯。率党金晓等、攻劫浮梁等处、我军击败之。九思力屈投诚。疏下所司。　　

○衍圣公孔兴燮、以恣意滥刑、擅毙庙户。命革去少傅兼太子太傅衔。　　

○庚寅。上驻跸北古店。　　

○升翰林院检讨田种玉、为国子监司业。　　

○升河南右布政使桑芸、为广东布政使司左布政使。　　

○辛卯。上驻跸三屯营。　　

○旌表节妇。湖广孝感县生员熊祚延妻李氏、给银建坊如例。　　

○壬辰。上驻跸汤泉。　　

○甲午。上驻跸天台山　　

○乙未。上驻跸蓟州　　

○叙解完云贵协饷功、加江西巡抚张朝璘太子少保。　　

○丙申。上驻跸三河县。是日、赏扈从蓝翎侍卫、及护军等银一万两。　　

○裁陕西管屯都司佥书一员。　　

○丁酉。上驻跸通州。　　

○转户部右侍郎杜笃祜、为本部左侍郎。升都察院左副都御史袁懋功、为户部右侍郎。　　

○戊戌。上还宫　　

○甲辰。升江西按察使薛信辰、为浙江布政使司右布政使补原任陕西河西道副使张文炳、为山东按察使司副使、分巡沂州兵备道。　　

○乙巳。升都督佥事管陕西、甘肃、西协副将事高宗、为署都督同知、充镇守四川永宁等处总兵官。甲喇章京刘文进、为都督佥事、充镇守广东高雷廉等处总兵官　　

○定世职承袭例。除嫡子孙承袭外。有绝嗣者。许亲兄弟、及亲兄弟子孙承袭三世。三世之后、停止承袭。其嗣养疏远宗族之子、不准承袭。　　

○升正蓝旗汉军牛录章京张朝珍、为甲喇章京。　　

○宗人府奏言、端重王博洛之子塔尔纳、原封多罗郡王。卒后、谥敏思。今端重王获罪塔尔纳封爵谥号、并所立碑、俱应追夺。从之　　

○丙午。以吏部右侍郎杨茂勋署理河道总督事务。　　

