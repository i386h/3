<!-- { "loadSidebar": true } -->
○戊寅。檄谕河南、南京、浙江、江西、湖广等处文武官员军民人等曰尔南方诸臣、当明国崇祯皇帝遭流贼之难陵阙焚毁国破家亡不遣一兵。不发一矢。如鼠藏穴其罪一及我兵进巢□刀流贼西奔。尔南方尚未知京师确信又无遗诏、擅立福王其罪二流贼为尔大讐、不思征讨。而诸将各自拥众、扰害良民。自生反侧以启兵端。其罪三。惟此三罪。天下所共愤。王法所不赦。用是恭承天命。爰整六师。问罪征讨。凡各处文武官员、率先以城池地方投顺者。论功大小各升一级抗命不服者本身受戮妻子为俘。若福王悔悟前非自投军前。当释其前罪。与明国诸王一体优待。其福王亲信诸臣早知改过归诚亦论功次大小仍与禄养。檄到之处民人无得惊惶农商照常安业特兹晓谕咸使闻知。　　

○以达赖随征山东攻深州时首先登城赐号巴图鲁授为牛录章京巴豸额顾德攻城有功俱授半个牛录章京。　　

○定摄政王冠服宫室之制帽顶用东珠十三颗金佛前嵌东珠七颗后金花嵌东珠六颗带每板嵌东珠六颗猫睛石一颗带用浅黄服用八团龙坐褥冬用貂皮夏用绣龙房基高十四尺。楼三层覆以绿瓦脊及四边俱用金黄瓦。　　

○己卯命和硕豫亲王多铎为定国大将军。统领将士进征江南赐之敕曰朕以福王及南方文武诸臣当明国崇祯皇帝遭流贼之难。陵阙焚毁宗社覆亡。不遣一兵。不发一矢如鼠藏穴。其罪一也及我兵进巢□刀流贼西奔南方诸臣不行请命、擅立福王其罪二也不思灭贼复讐。而诸将各自拥兵、扰害良民自生反侧以启兵端。其罪三也惟此三罪天人共愤因命王充定国大将军。统师声罪征讨江南王今承命、一切机宜当与诸将同心协谋而行。毋谓自智不听人言。毋恃兵强、轻视敌众仍严侦探、勿致疎虞。如有抗拒不服者戮之。倾心归顺者抚之。严禁兵将凡系归顺地方、不许肆行抢掠。务使人知朕以仁义定天下之意其行间将领功罪察实纪明汇奏。如系小过当即处分至于护军校拨什库以下无论大小罪过俱与诸将商酌径行处分王受兹重任当益殚忠猷用张挞伐立奏荡平钦哉。　　

○庚辰以工部启心郎王来用为山西布政使司参政保定道工部理事官刘弘遇为山西布政使司参政朔州道　　

○以故牛录章京诺木图卫徵子博洛袭职。　　

○甲申。定诸王贝勒贝子公等冠服宫室之制辅政王及诸亲王帽顶、嵌东珠十颗前金佛嵌东珠五颗后金花嵌东珠四颗带每板嵌猫睛石一颗东珠四颗坐褥冬用貂镶猞狸狲。夏照旧。郡王。帽顶、嵌东珠八颗。前金佛、嵌东珠四颗。后金花、嵌东珠三颗、带每板嵌猫睛石一颗、东珠二颗、坐褥冬用猞狸狲夏照旧凡钦赐诸王服色俱许穿用私绣者止许用五爪四团龙。辅政王及诸亲王。郡王房基照旧。脊瓦俱用绿。贝勒帽顶嵌东珠七颗。前金佛嵌东珠三颗后金花嵌东珠二颗。带、每板嵌东珠一颗坐褥冬用豹皮夏照旧贝子。帽顶嵌东珠六颗前金佛嵌东珠二颗。后金花嵌东珠一颗。带、每板嵌绿松石一颗坐褥冬用豹皮。夏照旧。镇国公。帽顶嵌东珠五颗前金佛、嵌东珠一颗。后金花、嵌绿松石一颗。带每板嵌宝石一颗。坐褥、照旧。辅国公。帽顶、嵌东珠四颗。前金佛、嵌东珠一颗。后金花、嵌绿松石一颗带每板镶碧玉一块坐褥照旧。　　

大清世祖体天隆运定统建极英睿钦文显武大德弘功至仁纯孝章皇帝实录卷之十


大清世祖体天隆运定统建极英睿钦文显武大德弘功至仁纯孝章皇帝实录卷之十一　　

顺治元年。甲申。十一月。乙酉朔。真定巡按卫周允、疏荐故明工部尚书刘遵宪兵部尚书王在晋等十二人。下吏部知之　　

○大学士冯铨等奏言、翰林院、明初原定为正三品衙门。后因詹事府有翰林三品四品官、遂改为五品。今议暂罢詹事府。仍宜复翰林院为正三品。原额官二十员。学士一员。令应正三品侍读学士、侍讲学士、各二员。今俱应正四品。侍读、侍讲、各二员。令俱应正五品。修撰三员。仍应从六品。编修四员。仍应正七品。检讨四员。仍应从七品。员缺俱于亲旧翰林中、查其资序才能、通融补授。再查翰林原额、虽止二十员。然明朝因职务殷繁、又为储才之地。将来备内阁、宗伯、少宰之选。故用人多至三四十员不等。会典开载以为无定员。正为此也。若庶吉士三年一选。或二三十员亦。亦无定数。临期请上□日定夺。诰敕房办事典籍二员。并首领官孔目一员。俱应仍旧。其博士五员。侍书二员。待诏六员。旧不常设。今应裁汰。得上□日翰林院著为正三品衙门。詹事府、并尚宝司衙门、俱著裁去。　　

○詹事府少詹事管国子监祭酒事李若琳奏言、贤才者国之桢干。教化者国之本源。请将国子监仿明初之制。官生、除大臣恩荫入监外。其余自一品至七品子弟、有勤敏。好学原在庠序者。许提学官造册送监。民间、除贡生廷试坐监外。其廪增附生员中、有文义优长、壮年力学者亦许提学官考选送监臣等督课其学业俟其有成、奏请廷试授官。抑学以国子监名所谓国之贵游子弟学焉者也前朝公侯伯驸马初袭授者皆令入国学习礼读书。今满洲勋臣子弟、有志向学者。宜令奏送国学读书一体讲习。得上□日、满洲官员子弟、有愿读清书或愿读汉书及汉官子孙、有愿读清汉书者。俱送入国子监仍设满洲司业一员。助教二员。教习清书。　　

○伪弘光使臣陈洪范南还。于途次具密启、请留同行左懋第、马绍愉、自愿率兵归顺。并招徕南中诸将。摄政王令学士詹霸等往谕、勉其加意筹画。成功之日、以世爵酬之。遂留懋第、绍愉。　　

○丙戌。授察哈尔国鄂齐尔、为三等甲喇章京。以其劝噶尔玛济农来归故也。　　

○以故三等甲剌章京塞棱子傅尔丹、图勒慎兄罗托、各袭职。　　

○丁亥。登莱巡抚陈锦、请开临胊招远矿洞命暂行开采。不为例。　　

○河南巡抚罗绣锦奏言、故明兵部尚书张缙彦、主事凌駉、不即遵上□日来京。拥兵河上观望游移。人心惊惑。副将郭光辅参将郝尚周、数调不援复叛从贼请速发兵靖乱。得上□日定国大将军和硕豫亲王多铎、即擒缙彦、駉治以军法。光辅尚周著该抚拏问。　　

○礼部侍郎李明睿朝参行礼不恭。命革职为民。　　

○己丑。伪将柳同春率马步兵五百余人来归。　　

○兵部右侍郎金之俊、请禁止满洲官役、额外需索驿递夫马廪粮草料。从之。　　

○朝鲜叛将平安道都总兵官林庆业、自石城岛奉表归诚。得上□日、林庆业原系逃亡。本当重治。今既悔罪投诚。姑免究。　　

○庚寅。詹事府少詹事兼翰林院侍读学士掌院事胡世安詹事府少詹事管国子监祭酒事李若琳、以詹事府暂裁。请辞詹事衔。得上□日、胡世安、著以翰林院侍读学士、掌院事。李若琳、改授翰林院侍读学士、管国子监祭酒事。　　

○升吏科都给事中孙承泽、为太常寺少卿、提督四译馆事。　　

○以故明河南大梁道佥事杨千古、为山东按察使司佥事怀来道。山西岢岚道聂明楷、为山西布政使司右布政使兼副使、分巡冀宁道。井陉道副使南朱源、为山西按察使司副使、阳和道。　　

○宣府巡抚李鉴奏言、故明巡抚朱之冯、当闯贼临城。誓以死守。力穷众叛。遂自经于城上。中北路通判朱敏泰、闻贼西来。知事无济。遂集父老于中堂封府库解印绶、自缢死。生员姚时中、作忠义诗书衣带。弃妻子缢于文庙。总兵甯宠、骂贼而死总兵董用文、副将刘九卿死于狱中。知县申以孝并子生员旺、全家俱死。乡官卢某孙妇董氏王氏、生员黑某妻冯氏、民陈王猷妻郭氏、妇胡氏并幼女、张万全妻王氏、妾翟氏、王逢善妻张氏、并幼女、俱洁身殒命。请赐恤旌表。下所司知之。　　

○辛卯。故明石城岛总兵马登洪、以敕谕招抚。上表投诚。　　

○廷试贡生。上卷、以知州用。上次卷、以推官知县用。中卷、以通判用。中次卷、以州判县丞教职用。　　

○壬辰。赐故明襄陵郡王朱魁图、白金、衣服等物。仍听其自便。　　

○固山额真石廷柱、自军中奏报臣同巴哈纳、度特库等、自汾州至平阳一带。追杀贼兵四千余人。获马骡一千余匹。于西山寨降伪副将康元勋等三员。兵三千余名。黑龙关、降、故明守备三员。兵三千名下兵部知之。　　

○吏部司务傅作舟受贿。勘实。弃市。　　

○癸巳。赐科尔沁国土谢图亲王下顾习车臣绰尔济鄂尔多斯部落济农、台吉古禄、吴尔哲、吴弩浑、沙克查等、银壸、珊瑚数珠、、缎、雕鞍、绣衣、白金等物。　　

○甲午。遣官祭三皇庙。　　

○定诸王、贝勒、贝子、公等下护卫员数。摄政王、三十员。一等十员。二等十员。三等十员。辅政王、二十三员。一等七员。二等七员。三等九员。和硕亲王、二十员。一等六员二等六员。三等八员。多罗郡王、十五员。一等六员。二等四员。三等五员。多罗贝勒、十员。二等六员。三等四员。固山贝子、三等六员公、三等四员。　　

○乙未。谕投诚朝鲜都总兵官林庆业令率所部兵归国。勿带岛内汉人。　　

○谕投诚石城岛总兵马登洪令报所部各岛将士人等籍贯。听候安置其朝鲜贡米船往来勿禁。　　

○升兵部理事官朱玛喇为兵部侍郎。　　

○以科尔坤阿玉习、为兵部理事官。薄尔果铎、刘汉英、为户部理事官。格深萨禄为礼部理事官。　　

○增设户部汉军理事官六员。　　

○以镶蓝旗满洲侍郎巴都理、为本旗固山额真。升正蓝旗蒙古甲喇章京阿济拜、管本旗梅勒章京事。镶黄旗鼐格巴图鲁达素吴沙翁三、马喇希、图亲、正黄旗阿哈连莪内、吴克松阿、桓达理昂阿、正白旗来塔、巴都、阿尔泰、阿格尼、雅兰、额参、格巴库正红旗阿吉布鲁布达里、费雅思哈、吴纳噶喇、讷雷、杨盖、布尔朱镶白旗莽机图、索达色、尼马察、尼隆噶、代汉、噶纳喀、额黑登镶红旗马亲、胡世立、阿尔泰、纠对、英古德、冲锦、克习图、正监旗觉罗巴蓝、图西海、拖克拖会、额塞、参特黑、席特库、毛奇他特、镶蓝旗厄黑登、翁果春、莽吉图、度岱、硕翁古尔岱、格尔图、和托、俱为护军参领。镶黄旗满洲理事官格参、正白旗满洲胡西纳、正蓝旗吴尔寨、俱管甲喇章京事。　　

○添设蒙古八旗闲散章京、各二员。　　

○设守紫禁城门满洲章京、每旗各一员。　　

○升侍讲孙之獬、为礼部左侍郎、兼翰林院侍读学士。　　

○戊戌。山西巡抚马国柱奏报、我军遇贼于汾州、斩二千余级。获马千余匹。复追至青龙、永宁、黄河一带。贼仓卒投河溺死者无算。又获马五百余匹。进至平阳。贼弃城遁走。山西全省悉平报闻。　　

