<!-- { "loadSidebar": true } -->
○升山东管屯都司佥书张大复、为广西掌印都司。　　

○予故湖广益阳总兵官都督同知刘进忠、祭葬如例。　　

○顺天府举行乡饮酒礼　　

○丙寅。遣江西道监察御史高尔位、巡视两淮盐政。云南道监察御史迟日巽、巡视两浙盐政。山西道监察御史胡来相、巡视茶马　　

○以正白旗萨克察巴图鲁、为甲喇章京　　

○丁卯。正红旗满洲梅勒章京觉善、以老病乞休。许之。　　

○湖广总督李荫祖奏报、汉、天、潜、沔、一带、水势骤涨。田屋尽随波逝。穷黎无告。哀号万状。至采取茭秕为食。臣探取亲尝、万难下咽。虽钱粮自可邀蠲。但目前存活莫保。后日流亡不免。除臣率属修省外。伏冀皇上身居九重、念切四海。刑罚或有不中、思所以省之。财用或有未舒、思所以节之。前后左右、或有比昵、思所以远之。游逸宴乐、或有慆淫、思所以禁之。罢不急之兴作。黜无益之崇奉。行将上回天心。下苏民命。丰年立可召致矣。谨将灾民采食茭秕、进呈御览。得上□日、据奏汉、天、潜、沔、一带、水灾异常。穷民无食无居。难以聊生。采取茭秕、艰苦不堪。深轸朕怀。著该督、抚、按、督同各地方官、速图多方拯恤。务令得所。　　

○戊辰。升大理寺少卿董国祥、为宗人府府丞。　　

○己巳。户部尚书王弘祚考满、加太子少保。　　

○吏部议覆、贵州道监察御史李秀条奏、资俸之迁转宜平一事。嗣后凡有司、历边俸三十个月、与腹里官五年者、较俸升转。从之。　　

○刑部等衙门、遵上□日会议、各省秋决重犯、该巡按、会同巡抚、布按等官、而加详审、列疏明开情真应决、应缓、并可矜疑者、分别三项。于霜降前、奏请定夺。命永著为例。　　

○河南巡按李及秀疏报、烈妇、光州民唐天锡妻周氏。年二十三。痛夫早逝。投缳自尽。节妇、舞阳县生员李崇质妻张氏。睢州民袁大德妻张氏。确山县民杨英妻汪氏。尉氏县民刘文星妻周氏。王守静妻马氏。郏县民李春茂妻郝氏。汝阳县生员傅孕恒妻赖氏。皆少寡守节。孝妇、信阳州生员杨徽声妻王氏。刲股疗姑病。俱请照例旌表。事下所司。　　

○庚午。赐义王孙可望银一万两　　

○遣官致祭土默特部落固山额真巴尔哈孙　　

○辛未。以随征内阁中书舍人徐腾蛟、为湖广布政使司参议、分守湖北道。　　

○革江南颍州道佥事沈秉公职。以巡按卫贞元、劾其政务废弛故也。　　

○壬申。喀尔喀部落毕席勒尔图汗等贡马。宴赉如例。　　

○更定巡抚巡按所属地方、查解逃人一百五十名者、加一级。一百五十名以上、三百名以下、亦止加一级。至三百名者、加二级。如多解者、照数递加。其司道已升京堂、应加一级者、纪录二次。应不论俸满即升者、纪录四次。　　

○癸酉。兵部督捕右侍郎霍达考满、加兵部尚书。荫一子入监读书。　　

○升山西冀宁道参政孙登第、为四川按察使司按察使。湖广驿传道副使于际清、为苑马寺卿。直隶真定府知府佟彭年、为陕西按察使司副使、肃州兵备道。山东济南府知府贾一奇、为本省按察使司副使、青州兵备道。青州府知府马元正、为两淮都转运盐使司运使。　　

○补外转左春坊左赞善薛澐、为江南按察使司副使、苏州兵备道。翰林院编修曹申吉、为湖广布政使司参议、下荆南道。检讨陈子达、为湖广布政使司参议、上湖南道。兵科给事中刘文隽、为福建按察使司副使、清军驿传道。　　

○以投诚伪太仆寺卿吴逢圣、为浙江布政使司参政、督粮道。　　

○升郁林州参将戴成功、为广西平乐副将　　

○兵部遵上□日议、武殿试读卷、传胪仪注、俱照文场例。报可　　

○乙亥。武英殿大学士傅以渐、乞假葬亲。允之。　　

○升太常寺少卿王永吉、为都察院左副都御史。　　

○以有罪革职绰尔济弟衲木僧格、袭三等精奇尼哈番。鄂里弟鄂罗、扎木素弟衲亲、各袭拜他喇布勒哈番。　　

○以故三等阿思哈尼哈番伊拜子篇古、一等阿达哈哈番、又一拖沙喇哈番扎朱里叔方格、胡什纳孙穆舒、二等阿达哈哈番噶布喇子博柱、喀尔代孙留三、希福孙祁特哈、三等阿达哈哈番额尔济图孙华色、西尔代孙齐什、拜他喇布勒哈番散塔哈弟翁果洛、拖沙喇哈番纳木僧格子峨齐尔、各袭职。　　

○授阵亡外所柳应科拖沙喇哈番、以其子国祚袭职　　

○丙子。削散秩大臣精奇尼哈番顾穆对车臣、沙济德尔格尔、内大臣阿思哈尼哈番塞尔格克、各一半前程。内大臣达苏屠禄会、护军统领赖塔、各一拖沙喇哈番、罚银五十两。仍留原任。以皇上还宫时、不行肃清。及不候驾、先还私宅故也。　　

○戊寅。以保和殿大学士额色黑、成克巩、文华殿大学士蒋赫德、武英殿大学士胡世安、东阁大学士李霨、学士胡兆龙、王熙、艾元徵、吏部尚书孙廷铨、礼部尚书王崇简、刑部尚书白允谦、刑部左侍郎杜立德、充武殿试读卷官。　　

○升坝州道副使朱国治、为大理寺少卿。　　

○补原任浙江左布政使徐为卿、为江南布政使司左布政使。外转翰林院检讨叶先登、为陕西布政使参议、分守西宁道。升广西平乐府知府孙允裕、为江南按察使司副使、徽宁道。工部郎中王维诚、为湖广按察使司佥事、分巡湖北道。　　

○命临巩总兵官移驻西宁。西宁副将、移驻巩昌。兰州副将、移驻河州。河州游击、移驻兰州。从兵部侍郎石图请也。　　

○己卯。赐殿试武举刘炎、张国彦、贾从哲等、进士及第出身有差。　　

○漕运总督亢得时疏报、凤阳府属、泗州、临淮、五河、怀远等州县、匝月霪霖。倾坏城垣。漂没田舍。事下所司。　　

○庚辰。予故梅勒章京加一级一等阿达哈哈番翁爱、立碑如例。　　

○朝鲜国遣陪臣朱希圣等贡鹰。宴赉如例。　　

○赠殉难浙江黄岩县知县刘登龙、为本省按察使司佥事。荫一子入监读书　　

○以镶白旗满洲一等护卫温布、为护军参领。　　

○予殉难广东高明县驻防参将张雷祭葬。　　

○壬午。喀尔喀部落土谢图汗、丹津喇嘛等贡马。宴赉如例。　　

○宴武进士刘炎等于兵部。　　

○升山西右布政使祖重光、为都察院右副都御史、巡抚顺天、提督军务　　

○以致仕一等阿思哈尼哈番、兼一拖沙喇哈番胡君召子良辅、袭职　　

○裁陕西鄜、绥德、二州州判。肤施、中部、二县县丞。绥德州、榆林卫训导。银川、青阳、奢延、鱼河、园林、张村、隆驿等驿驿丞。　　

○裁山西浑源营副将一员。千总一员。把总四员。改设城守守备一员。裁草垛山、镇西卫、守备各一员。平阳卫、千总二员。汾州卫、八角所、千总各一员。保德营、把总一员。镇西卫、百总一员。宁武所、兵五十名。八角所、共一百名。桦林堡、兵五十名。镇西卫、兵五十名。堡德营、兵一百五十名。汾州卫、兵五十名。潞州卫、兵五十名。平阳卫、兵一百名。浑源营、兵三百名。　　

○湖广总督李荫祖疏报、荆、襄、安陆等属、霪雨连绵。江流涨溢。男妇子女。随波漂没者、万有余人。疏入。得上□日、该督、抚、按、同地方官、速图多方拯恤。务令得所。　　

○癸未。裁山西大同府南路通判一员。　　

○刑部等衙门。会勘原任推官李燧升、受诸云子嘱托。为徐荣、向李振邺、贿买关节、情真。应论死。并籍其家。其父母兄弟妻子、流徙尚阳堡。原任翰林诸豫、为李燧升过付。应一并责徙。得上□日、燧升免死。俱流徙尚阳堡。　　

○予镇国公马尔图祭葬。　　

○甲申。谕吏部。王同春等各员、朕亲加考试。止王同春一员、堪任学道。余俱不胜文衡之任。著再于各部郎中、员外郎、主事各官内、另择取才学优长者。开列具奏。　　

○裁山西云镇行都司一员。　　

○吏部议覆、都察院左都御史魏裔介疏言、新科进士钱元修、系钱开宗之子。当春仲入场之时、正开宗逮审之日。元修知有科名、不知有父。明系不孝。应革职。从之。　　

○乙酉。以工部郎中祝钟灵、为北城监察御史。　　

○己丑。升河南汝南道参政杨璥、为太常寺少卿、提督四译馆。河南道参政崔起鹏、为太常寺少卿　　

○升湖广汉阳府知府邱俊孙、为山西布政使司参政、分守冀宁道。兵部郎中张启泰、为江南按察使司佥事、颍州道。补原任浙江温处道傅梦吁、为山东按察使司副使、霸州兵备道。江西岭北道陈彩、为湖广按察使司副使、驿传道。　　

○遣广东道监察御史牟云龙、巡按浙江。福建道监察御史赵祥星、巡按湖南。广西道监察御史白尚登、巡按山西。江南道监察御史李粹然、巡按河南。山西道监察御史石维昆、巡按陕西。湖广道监察御史马腾升、巡按苏松。浙江道监察御史张所志、巡按四川。张吉午、巡按甘肃。江西道监察御史程衡、巡按山东。福建道监察御史李之粹、巡按江西。河南道监察御史李廷松、巡按湖北。四川道监察御史李时茂、巡按福建。　　

○遣四川道监察御史李森先、往河南察荒。陕西道监察御史李腾龙、往山东察荒。　　

○吏科右给事中胡尔恺奏言、今当肆觐之期。方面有司辐辏云集。若止修辑瑞之文。亦何取述职之义。请敕藩臬诸臣、各将地方利弊、详切敷陈。俾民隐上通。以副焦劳求治之意。疏下所司　　

○山东道御史施维翰参奏、江南左布政使徐为卿、前任浙藩。以贪庸被劾。操守败坏、亦既彰明。及质审时、半卸衙役。半置子虚。部覆仍还原职。今得补任。但为卿既贪于先、必贪于后。既误于浙省、必误于江南。请另简贤能、畀兹重任。下吏部察议。　　

○庚寅。以正红旗满洲宗人府启心郎觉罗巴尔布、为本旗梅勒章京　　

○吏部议覆、礼科右给事中陈台孙疏言、作奸犯科之辈、理应访拏。安分平民、岂容波及。若有借土豪名色、滥及无辜者。督抚即行纠劾。并及揭送之官。至督抚衙门积蠹、肆恶不悛。其小者、应会同责革。大者、即据实参究。如徇情不举、责有所归。从之。　　

○辛卯。江南道御史田六善奏言、近见部议禁马一款。臣不能无过计焉。在部臣之意、以为盗贼自此无马矣。其或有借兵丁旗下牌印而骑乘者、宜如何禁缉。以为战马自此易购矣。其或有不可以战、止可以耕之马。宜如何发落。产马诸国、因马禁而难售者宜如何疏通。南服未靖、其奸人乘间以为利者、宜如何防范。请敕部从长计议。俾上有裨于国计。而下有便于民生。下所司确议。　　

