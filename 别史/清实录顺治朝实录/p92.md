<!-- { "loadSidebar": true } -->
○以梅勒章京蓝拜、为礼部侍郎。固山额真俄罗塞臣、为刑部侍郎。　　

○己巳。命内翰林秘书院侍读王崇简、内翰林国史院侍讲乔廷桂、充武会试主考官。　　

○靖南王耿仲明属下牛录章京魏国贤、旗鼓刘养正、隐匿满洲家人。并鞍匠四人。索取时、仅获二人。仈俱为梅勒章京陈绍宗、牛录章京张起凤、纵令脱逃。事闻。遣官赍敕、谕定南王孔有德、靖南王耿仲明、平南王尚可喜曰。前闻满洲家人、多被王等招收而去。已令兵部传上□日、查明解送。今有靖南王耿仲明所属旗鼓刘养正、牛录章京魏国贤、隐匿满洲鞍匠四人。已搜获其二。魏国贤将二鞍匠、隐匿在家。及搜查人到拦阻不容入门。随纵二鞍匠脱逃。再审所获二人、云不止我等。其放马之处、满洲家人、隐匿者尚多。因遣人前往搜查。刘养正预先知觉。密遣人至放马处、通知梅勒章京陈绍宗、牛录章京张起凤、将所匿逃人、尽行驱放。及搜查人到、止获九人。余俱未获。其陈绍宗、刘养正、张起凤、魏国贤等、虽有航海来归之功。似此隐匿逃人、悖逆殊甚。是犯不赦之条矣。原遣王等南征、以为归顺有功。腹心可寄。必然利益国家。乃反掠满洲家人、实出意外。朝廷及各王府、并满洲家人、多被招诱。其事甚确。谕上□日到时、王等即亲身严察。将所匿逃人、尽行查出。交与差去官员。仍拨兵护送。如此、庶见王等为国之诚。若漫不查送。则此隐匿之事、显系王等知情矣。特谕。　　

○庚午。降工科给事中张京二级、调用。以劾巡方贪纵、不即指名。及奉谕处分、始揭御史刘漪、匡兰兆等贪状故也。　　

○湖广右布政使刘自竑、久病不痊。勒令休致。　　

○癸酉。上御中和殿。四子部落贡使达尔汉卓礼克图等朝见。　　

○封固伦额驸祁他特为多罗郡王。册文曰。尔祁他特父索讷穆之叔祖达尔汉巴图鲁贝勒明安、于嫩科尔沁各贝勒未顺时。与太祖皇帝、姻好不绝。尔祖扎尔固齐贝勒莽古思、又于科尔沁各贝勒未顺时。与太宗皇帝、复缔姻好。尔之祖母、母、及尔在太宗皇帝时、姻谊有加。当察哈尔以兵侵尔科尔沁、围尔格尔朱尔根城。尔诸兄弟俱遁走。独尔父索讷穆、同卓礼克图亲王、驻绰尔曼城中。歼察哈尔兵。获其驼马来献。及闻太祖皇帝宾天、随遣弟满朱习礼来进香。又初次征明燕京时、尔父率所部兵来会。遂尔病逝。故以尔祁他特、为多罗郡王。　　

○甲戌。户部议户科右给事中董笃行、请颁刻易知由单。将各州县额徵、起运、存留、本折分数、漕白二粮、及京库本色、俱条悉开载。通行直省、按户分给。以杜滥派。应如所请。从之。　　

○征西大将军和硕亲王满达海、定西大将军端重亲王博洛等、奏克汾州。斩伪巡抚姜建勋。伪布政使刘炳业。岚县、永宁州、俱平。　　

○端重亲王又报、平阳汾州等处贼渠葛仲京等、陷孟城驿。张姓王姓二伪总兵、犯两红旗营。雷和尚、张五、围绛州。刘光裕、陷岳阳县。胡邦秀、盘踞老君庙。官兵俱击败之州县悉平。　　

○乙亥。阿达哈哈番希孚奏言、希孚曾奉使蒙古。官不过一等阿达哈哈番。后于希孚者、俱得优升。摄政王以自请升迁、从无此例请下内大臣锡翰等议其罪。众议希孚前经罪褫。旋蒙复官。班于内大臣之例。服色恩赐、亦如内大臣。乃轻豢养之恩。自求迁擢。情罪重大。应弃市。疏入。得上□日、希孚免死。革职为民。不许随朝及往来诸王府、并各大臣家。　　

○赠海州殉难知州张懋勋、为江南布政使司参议。荫一子入监读书。州同李士麟、为海州知州。　　

○丁丑。更定宣大二镇官兵经制。宣大总督标兵二千名。分二营。中军副将一员。兼管左营事中军守备一员。右营游击一员。中军守备一员。旗鼓守备一员。掌印都司管屯都司、巡捕都司、各一员。俱移驻阳和。阳和副将、中军守备右卫副将、中军守备、各一员。兵各一千名。阳和道、分守道、中军守备各一员。兵各二百名。大同城、操守一员。驿兵一百名。平鲁、井坪、天城、威远得胜、助马新平等路参将、中军守备、各一员。兵各四百名。右卫、山阴、应州、马邑、高山、聚落、怀仁等城、守备各一员。兵各二百名。宏赐、镇川拒墙、镇边、破虎、灭虎、镇羌、将军会杀虎迎恩、破鲁、保安、拒门、威虎、镇门、镇宁、灭鲁、镇鲁、保平守口、牛心、西安、乃河云岗、镇口、败虎、阻虎、平远、威鲁、宁鲁、云石等堡大水、瓦窑二口、操守各一员。兵各一百名。宣府镇总兵一员旗鼓守备一员。兵二千四百名。分三营中营中军游击一员管中营事中军守备一员左营、游击一员中军守备一员右营、游击一员中军守备一员。抚标、旗鼓守备一员。兵一千二百名。分二营。左营、中军游击一员管左营事、中军守备一员。右营、游击一员。中军守备一员东南城守西北城守、守备各一员兵八百名独石西城怀来、右卫、柴沟龙门所葛峪等路、参将中军守备各一员兵各五百名蔚州万全左卫、怀安、龙门等城、守备各一员。兵各三百名新保安、守备一员兵二百五十名赤城、屯牧、怀来等道标中军守备、各一员兵各二百名。洗马林、西阳河、滴水崖周四沟、四海冶、长安岭、东城、旧保安、广昌等城。深井、膳房、镇安、云州、矾山、靖安等堡张家、新开、新河、大山等口。永宁、柳沟二路。守备各一员兵各二百名。宣府驿、操守一员。兵二百名。鸡鸣驿、土木榆林二堡、操守各一员。兵各一百五十名。延庆州、操守一员。兵一百名。桃花、马营二堡、操守各一员。兵各八十名。雕鹗堡、操守一员。兵六十名。黑石岭、青边口、大白阳、小白阳、镇宁、清泉、君子、赵川、长伸地等堡、操守各一员。兵各五十名。　　

○庚辰。鄂尔多斯部落郡王额林臣等贡驼马宴赉如例。　　

○壬午。宴武进士于兵部。赐一甲一名抱一甲胄带鞾、腰刀、弓、箭等物。其一二甲、银各十两三甲银各八两著为例。　　

○癸未。孝慈武皇后忌辰遣官祭福陵。　　

○甲申刑部奏靖南王下旗鼓刘养正牛录章京张起凤等、兵丁马四等六人隐匿包衣董得贵牛录下鞍匠王可义家人王三等。梅勒章京陈绍宗、阿达哈哈番张承勋、知情招诱。牛录章京魏国贤、不容搜查。使之脱逃。得实。俱拟斩。籍其家。奏入。得上□日、兵丁马四等六名、俱正法。刘养正、张起凤、陈绍宗、张承勋、投诚有功。从宽免死。籍其家之半。魏国贤、亦免死。鞭一百。　　

○升署总兵张勇、为都督佥事、充镇守甘肃总兵官。马进宝、为都督佥事、充镇守金华总兵官。张杰、为都督佥事、充镇守定海总兵官。　　

○以都察院副都御史哈喇库、为都督同知、充镇守延绥总兵官。　　

○内翰林国史院大学士宋权、乞假葬亲。允之。　　

冬。十月。丙戌朔。享太庙。遣固山贝子巩阿岱行礼。　　

○颁顺治七年时宪历。　　

○顺天府举行乡饮酒礼。　　

○丁亥。授投诚官吴绍礼、为二等阿达哈哈番。窦三畏、韩应琦、为三等阿达哈哈番。　　

○戊子。封多尼、为和硕亲王。杰书、为多罗郡王。贝子拜尹图、吞齐、尚善、镇国公岳乐、喀尔楚浑、宗室杜兰、巴尔楚浑、巴思翰、祜世布、俱为多罗贝勒。镇国公锡翰、吞齐喀、辅国公特尔祜、穆尔祜、扎喀纳、萨弼、努赛、富喇塔、苏布图、宗室强度、温齐、佛克齐库、俱为固山贝子。辅国公巴布泰、德马护、聂克塞、额克亲、席特库、宗室恭阿、马尔图、僧额、马山、俱为镇国公。二等镇国将军恭安、为辅国公。宗室郭盖、郭赖、俱为二等镇国将军。一等奉国将军班布尔善、噶布喇、二等奉国将军干图、奉恩将军噶达洪、拔都海、卫黑、祜锡布、宗室华善、萨穆哈、巴图、巴哈纳齐七步、阿喇米、俱为三等镇国将军。奉恩将军穆臣、海兰、额奇宗室托克托慧、席布锡伦、舒翁固图、伯奇、伯尔格、杜尔霸、祜世布、能额、英额、英额理、俱为三等辅国将军。　　

○己丑。赏使鹿部落峨罗克屯贡使尼雅喇乌尔等、喀尔喀部落土谢图汗下贡使阿济图、峨木布等、袍、帽、朝服、缎布等物有差。　　

○辛卯。禁伐昌平故明陵寝树木。　　

○驻防浙江梅勒章京柯汝极卒。　　

○壬辰。申刻。京师地震二次。起东北、迄西南。　　

○谕厄鲁特部落奉事佛法诺门汗曰。本朝于旧好之国、初不愿加兵。若当交好时、而乐。事干戈。诚不能默然处此。今喀尔喀方以信使通好。乃遣人诱我苏尼特部落腾机思反叛。挟之而去。及我师追腾机思时。土谢图汗、丹津喇嘛、硕雷汗、无故出兵、两次拒敌。惟天降罚、使之败衄。二楚虎尔、又无故侵我巴林。杀人掠畜。俄木布额尔德尼、又无故加兵于我。及闻我出师、始还。巴尔布冰图、又来侵我土默特部落。杀其人民。劫马二千匹。此辈每起兵端。朕能堌然处之耶。朕前此遣使。尔诺门汗云、我虽老。我诸子兵卒、尚未老也。凡有征讨、我当以兵助之。朕非因兵力单弱、求援于尔。因尔有前言、故使尔闻之。今尔若践前言、出兵相助。誓不误期。可以定议报我。如不欲出兵、亦定议来报。　　

○以破犭□回逆、及招降西宁城功。赐厄鲁特部落峨木布车臣戴青、为土谢图巴图鲁戴青。和罗木席额尔得尼戴青、为巴图鲁额尔得尼戴青。墨尔根济农、为卓礼克图巴图鲁济农。　　

○遣江南道监察御史潘朝选、巡按广东。山东道试监察御史孙奎、巡按陕西。　　

○癸巳。贼陷福建兴化府。署府事福州府推官黎树声死之。抚按以闻。赠树声为本省按察使司佥事、荫一子入监读书。　　

○予故户部右侍郎梁云构、都察院左副都年史孙昌龄、祭葬如例。　　

○甲午。山西巡抚祝世昌奏报、大兵收复郓城。擒斩伪元帅韩昭宣等、及从贼千余人。下所司知之。　　

○封劳亲为亲王。　　

○以塔哈纳为三等镇国将军。　　

○授华善、为一等阿思哈尼哈番、内多、为一等阿达哈哈番。　　

○初、摄政王多尔衮、谕侍卫巴哈当护驾、勿得从军。巴哈不从。强请再三。诸大臣以其不遵护驾之谕、强欲从军。法宜逮问。王曰。宥之。可听其行。或随暗甲队。或随明甲队。任伊自便。因令内大臣贝子锡翰、内大臣席讷布库、传谕巴哈。巴哈怒。起归私宅。锡翰等匿不以闻。后巴哈自行请罪。锡翰等始言之。俱下诸大臣议。拟革锡翰内大臣贝子。席讷布库内大臣。及其世职。俱赎身。巴哈论斩。王令从宽。罚锡翰、席讷布库、各应得之罪。巴哈赎身。　　

