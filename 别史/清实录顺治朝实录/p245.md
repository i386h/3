<!-- { "loadSidebar": true } -->
○安远靖寇大将军信郡王多尼、平西大将军平西王吴三桂、征南将军固山额真赵布泰等疏报。臣等追剿伪永历、师至镇南州。闻伪巩昌王白文选、拥贼在玉龙关。随遣前锋统领白尔赫图等进剿。白文选拔营先遁。我兵追及、贼复迎战。随击败之。获伪巩昌王金印一颗。生擒伪总兵吕三贵。并获象三只。马一百四十匹。至永平县、贼纵火烧烂沧江之铁锁桥遁去。臣等乘夜发兵渡江。克永昌府。伪永历、及李定国、遁去腾越州。我兵渡泸江、定国伏兵于磨盘山上木栅内迎敌。我兵分为八队、冲击之。前锋统领白尔赫图等、领前锋先登。斩伪伯窦名望。固山额真沙里布等继进。伏贼齐发。我兵力战、复败之。贼遁入石门是夜逸去。遂克腾越州。复自腾越追巢□刀、过南甸、至孟村。贼从三宣六慰路遁去。乃班师回省。捷闻、上嘉奖之。命所司察叙。　　

○多尼等又奏报、臣等至云南省城、有土司官王耀祖等二十余员、各率所属猓猓村兵丁人口、赍伪敕印诰命劄付投诚。下所司议叙。　　

○定南王属下梅勒章京总管官兵李茹春奏报。定南王孔有德子孔廷训、顺治九年失陷桂林时、被逆寇掳去。今入云南访问。已于十五年十二月十六日、遭李定国惨害。臣随同平西王吴三桂等、赴土主庙迎廷训榇于臣营。容臣搅榇回京。得上□日、定南王子、久陷滇中。尚冀大军克取、来京有日。据奏惨遭逆害。深可悯恻。应行恩恤、并扶榇归葬事宜、著速议具奏。　　

○丁巳。降宁夏巡抚黄图安五级、调用。以保举济南府知府贾一奇、贪赃连坐故也。　　

○刑部遵谕议折赎例。杖一百者、应赎银三十五两。九十者、赎银三十一两二钱五分。八十者、赎银二十七两五钱。七十者、赎银二十三两七钱五分。六十者、赎银二十两。永著为例。疏入。从之。　　

○平西大将军平西王吴三桂奏报。大兵克滇之后、伪广阳王冯双礼、同伪德安侯狄三品等、遁走四川建昌卫。臣再三招徕。双礼执迷不从。狄三品等、用计执之以献。并缴伪庆阳王金印一颗。大将军金印一颗。金册一副。敕一张双礼或俘解来京、或军前正法、伏候上裁。得上□日、览王奏计擒伪王冯双礼、具见王筹画周详。指授得宜。预伐狡谋。克奏肤功。朕心嘉悦。狄三品等遵谕效力。擒逆来献。诚悃可嘉。并敖一凤、俱著从优议叙具奏。冯双礼附逆梗化。大军所至、不即投诚。窜迹入蜀。本当正法。但今既就擒。杀之无益。姑免死。昭朕好生之心。著押解来京安置。　　

○吴三桂又奏报。伪延长伯朱养恩、伪总兵龙海阳、伪副将吴宗秀等、为李定国守四川嘉定州。今率众投诚。下所司察叙。　　

○己未。以一等侍卫博尔济、为内大臣。　　

大清世祖体天隆运定统建极英睿钦文显武大德弘功至仁纯孝章皇帝实录卷之一百二十五



大清世祖体天隆运定统建极英睿钦文显武大德弘功至仁纯孝章皇帝实录卷之一百二十六　　

顺治十六年己亥。五月。辛酉朔。　　

○壬戌夏至。祭地于方泽。遣公爱星阿。行礼。　　

○两广总督李栖凤疏报、伪江夏王、伪知府姬玿、并贼渠陈奇策等就擒南宁、太平、思恩等府悉定。下所司知之。　　

○癸亥。先是科臣杨雍建、胡尔恺、粘本盛、各疏劾铨政弊窦、下宗人府都察院会议。至是议吏部司务陈卣、诬揭选司升补情弊。该部既经察出、不行参奏。又小京职缺出擅分单用双月。不行请上□日。推升运同时、不先查同知王觉民有无事故。掣签后、方行扣升、及未经说堂、收用书办等事。尚书觉罗科尔昆、应削去太子太保。降一级、罚银一百两。孙廷铨、应削去少保兼太子太保罚俸九个月。侍郎觉罗硕博会应削去太子少保。降一级、罚银七十两。杨茂勋应降二级罚银七十两。禅代、应削去太子少保罚银五十两。石申、应降一级、罚俸六个月。郎中穆护里、应革职解任。并革去拜他喇布勒哈番。郎中沈＜火阜＞、员外李廷龙、色黑、均应革职解任。郎中穆成格、员外金世德均应降二级、分别罚银。主事宋文运、刘祚远、均应降一级、罚俸六个月。郎中宜垒、金光祖、吴弩春、均应罚银五十两。郎中李崇稷、应罚俸九个月。员外达都、赵之彪、均应罚银三十两。陈卣、应革职。议上。从之。　　

○乙丑。谕吏部、国家用人行政、黜陟赏罚、一出于公。凡为臣子、但当砥砺品行奉法尽职。不可遇事生疑揣度。致开党与之渐如明末群臣、背公行私、党同伐异。恣意揣摩、议论纷杂。一事施行、辄谓出某人意见一人见用、辄谓系某人汲引。一人被斥。辄谓系某人排挤。因而互相报复、挠乱国政。此等陋习、为害不小。朕甚恨之近来内外大小诸臣中、不体朝廷大公至正之意。尚有仍踵前代陋习、妄生意度者、深为可恶。今后各当洗涤肺肠、痛改前非。恪修职业共归荡平。若有挟私疑揣、以至角立门户。渐开报复之端者、必重罪不宥。尔部即通行申饬。　　

○又谕曰。凡各官过误、人所不知。自行举发者方可谓之检举。准与免议。如胡兆龙误写红本、乃人所共见。虽自行认罪、与检举不同。尔部即以检举免议、殊不合理。以后有此等情事、须详察确议。务求允当。如仍前草率具覆、必行处治。　　

○升太原营参将许壮猷、为三屯营副将署副将管临蓝参将事罗岱为衡州副将。潼关参将刘道扬、为宝庆副将。署参将管紫荆关副将事杨世隆、为雷州副将守备署威茂参将事熊嘉梦为吴淞副将。都司佥书管宁夏东协副将事姚成德、为绍兴副将。　　

○内大臣伯索尼、大学士巴哈纳、额色黑、会同吏部议奏、陈保、袁二、黑子、夥同众棍、肆行凶恶。将侍卫阿拉那殴打绑缚。抢夺貂褂等物。又诬告阿拉那酒醉持刀砍人。陷害无辜。情罪重大。照律均应斩、立决。牛录章京阿济孙、不将陈保等、斗殴情由查问又不向额尔克戴青告知家奴行凶事。应华管牛录任。内大臣巴特玛、庇护家仆花子。应倍罚以应得之罪刑部侍郎吴喇禅、杜立德、钟鼎、不行详确审问、竟坐阿拉那罪。应革吴喇禅恩诏所得。拖沙喇哈番。罚银七十两。解部任杜立德、应革太子少保降一级调用。罚银七十两。钟鼎应降三级调用罚银七十两。员外郎查亲、应革职鞭一百、折赎郎中麻子既不行详确审问。又将阿拉那复辩之词、不行说堂辄言无可再议不准。又将阿拉那复辩时不在之扎亲、假称同在。应革去郎中。解牛录任鞭一百、折赎。郎中余国柱、既不行详确审问。又巧供汉事满官不知满事汉官不知。应革职为民杖一百、折赎。兵部尚书觉罗伊图、梁清标、侍郎额黑里、石图、刘达李棠馥、不行详问拟罪。草率照刑部原议辄议革阿拉那职。交送刑部伊图梁清标应各罚银一百两。额黑里、石图、刘达、李棠馥、应各罚银七十两。员外郎巴牙里乌黑、将阿拉那复辩之词、不行说堂、俱应革职。鞭七十折赎。阿拉那情罪既虚、应复还原职奏入得上□日、陈保袁二黑子、著三法司核拟具奏。巴特玛、著加倍罚以应得之罪。吴喇禅、革去恩诏所得拖沙喇哈番。罚银七十两。杜立德、革去太子少保。罚银七十两。钟鼎、著降一级。罚银七十两。俱照旧办事。伊图、梁清标著各罚银一百两。额黑里、石图、刘达、李棠馥、著各罚银七十两。麻子、著革去郎中。革管牛录。鞭一百、不准折赎。余俱依议。　　

○丙寅。升四川按察使王庭、为江西布政使司右布政使。广东巡海道副使范承祖、为陕西布政使司参政、分守河西道。陕西固原道副使苏铣、为广东布政使司参政、分守岭东道。洮岷道副使宋杞、为福建布政使司参政、分守建南道江西南瑞道佥事胡昇猷、为江西布政使司参议、分守湖东道山西冀宁道佥事杨廷锦、为贵州布政使司参议、分守新镇道。河南河北道参议李昌祚、为浙江按察使司副使、分巡嘉湖兵备道。陕西西宁道参议叶先登、为山西按察使司副使、分巡冀南道。　　

○赠故昂邦章京沙尔虎达太子太保谥襄壮　　

○丁卯。以致仕三等阿达哈哈番布颜图子木臣、袭职。　　

○戊辰。裁湖广辰州府沅州、石门、慈利安化。常宁酃蓝山、泸溪、辰溪、溆浦、麻阳、桂东、新田、沅江等州县儒学训导一员　　

○己巳。谕吏部、内阁之设、原因章奏殷繁一时遽难周览。故令伊等公同看详、斟酌票拟。侯上□日裁定。此旧例也。膺斯任者宜虚公敬慎、悉心办理、方为尽职。如各衙门本章、或定议请上□日或两可奏请、必须详酌事情、明晰票拟、以候朕裁。今兵部请武进士刘炎等品级俸禄一本、原系两可奏请者、阁臣自应拟令部议、或即给与、或不必给与、乃止一拟部议。一拟不给盖因刘炎等系武职、与伊等声气不通、故不拟给与。如此偏怀私见任意妄裁负朕倚任殊为可恶若不重加惩治、以后自专之端、必至渐长查此本系大学士李霨、经手票拟。大学士巴哈纳、金之俊、成克巩、刘正宗、卫周祚、学士尼满、查布海、白色纯、常鼐、麻勒吉公同看详。李霨、著九卿科道会同从重议处具奏巴哈纳等著该部从重议处具奏。　　

○以通政使司左通政刘秉政、为都察院右佥都御史巡抚宁夏赞理军务　　

○升镶白旗蒙古牛录章京毕登、为甲喇章京。　　

○谕理藩院科尔沁多罗达尔汉巴图鲁郡王满朱习礼、自皇考太宗文皇帝时统兵征巢□刀、懋建洪功又征讨喀尔喀部落著有显绩。且系圣母皇太后亲兄。故特加宠纶、封为和硕达尔汉巴图鲁亲王。尔衙门即遵谕行。　　

○庚午。补服阕翰林院编修曹尔堪原官。　　

○降补原任右中允宋之绳、为翰林院检讨　　

○偏沅巡抚袁廓宇奏言、武陵县知县袁梦吉、当马逆复犯常武誓守孤城不幸被执、骂贼而死。乞照例恤荫、以慰忠魂下所司议。　　

○又疏报、故明辅国将军朱儒相投诚下所司知之　　

○辛未。增设顺天抚标。千总二员。把总四员。　　

○陕西河西道副使赵延先以私设旗鼓、革职。　　

○壬申。升福建福宁道参政于朋举、为四川按察使司按察使。山东登莱道副使朱廷璟、为河南布政使司参政、分守河北道。降补原任江南右布政使王无咎、为陕西布政使司参政、分守西宁道。　　

○浙江总督赵国祚奏报、官兵自永嘉、泰顺、青田等处、扑巢□刀东瓯贼寇。又调江西副将杨相、领官兵由平瑞山进巢□刀。俱多斩获。章下所司。　　

