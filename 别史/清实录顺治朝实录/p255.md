<!-- { "loadSidebar": true } -->
○刑部奏言、原任山东巡抚耿焞、婪赃六千有奇鞫审真确情罪重大。应立斩。家产籍没入官。济南知府贾一奇、为耿焞心腹。婪赃六百余两应立斩。济南同知杨桂英、婪赃一千五百有奇应立斩。家产籍没入官。中军张有才、过付银两。潍县知县尚祜卿、擅动库银、媚献耿焞。俱应立绞。疏入。下三法司核拟。　　

○壬申。礼部议覆工科都给事中姚延启疏言、各衙门大小官员、私交私宴、及庆贺馈送。应照例再行严禁。违犯者科道官指名特纠。敕吏部从重议罪。失纠者、一并严处。得上□日、是私交私宴、著依议严行禁革。如仍前违禁私相交结、庆贺升迁、馈送杯币、及无端设宴献酬、假馆陈乐、长夜酣歌者。科道官即行指实纠察从重治罪。如科道官徇情容隐、不行纠参。一并治罪。　　

○癸酉。以追谥故明崇祯帝为庄烈愍皇帝、遣固山额真伯佟六十致祭于陵寝　　

○山东巡按程衡疏言、文登县民鞠允良妻王氏年十九而寡。守节六十余年。坚贞苦节。请照例旌表。下礼部议。　　

○丙子。告祭于圜丘。上亲诣行礼。　　

○丁丑。告祭于方泽。上亲诣行礼。　　

○戊寅。升广西按察使毕振姬、为湖广布政使司右布政使、管左布政使事。贵州参政管左布政使事黄中通为广西按察使司按察使。湖广荆西道参政颜敏、为贵州按察使司按察使、管本省布政使司左布政使事。　　

○准翰林院修撰陆元文、复姓徐。编修鲍亦祥、复姓华。庶吉士张玮、复姓许。　　

○己卯。告祭太庙、社稷。上亲诣行礼。　　

○升大理寺少卿张瑃、为本寺卿　　

○裁陕西凤翔府广积仓、临洮府广储仓、河州仓、陇西县北关所、甸子川锦布峪递运所、安定县好地掌所、会宁县翟家嘴大使各一员。安定县广富仓副使一员。三原县建忠、渭南县丰原、华州华山、华阴县潼津、耀州顺义、同官县漆水、乾州威胜、武功县邰城、永寿县永安、邠州新平、长武县宜禄、平凉县高平、固原州永宁、泾州安定、静宁州泾阳、隆德县隆城、安化县弘化、宁州彭原、岐山县岐周、扶凤县凤泉、宝鸡县陈仓、陇西县通远、安定县延寿、会宁县保宁等驿。　　

○庚辰。上以文庙告成、亲祭先师孔子。　　

○谕吏部。刑名关系重大。须得人料理。左都御史能图、著调补刑部尚书。　　

○谕兵部。武科取士拔其韬略谙通弓马娴熟者、以备将才。至于开弓舞刀、掇石、俱属虚文实为无益以后试马步箭论策、著照例行。其开弓舞刀掇石、俱不必试。　　

○裁广东都司断事一员　　

○辛巳。上省躬引咎、颁诏大赦天下。诏曰。自古帝王统御寰区绥定兆姓。治效已臻、则与天下共乐昇平。化理未奏、则先臣庶反身克责。敬天勤民、道不越此。朕荷皇天眷佑缵承祖宗鸿绪夙夜兢兢、力图治安、十有七年于兹乃民生尚未尽遂贪吏尚未尽改。滇黔虽入版图、而伏莽未靖。征调犹繁。疾苦时告拯恤未周。反覆思维皆朕不德。负上天之简畀。愧祖宗之寄托。虚皇太后教育之恩。孤四海万民之望。每怀及此、罔敢即安。兹于顺治十七年正月二十、二十一、二十三日、祭告天地太庙社稷、抒忱引咎。自今以后、元旦、冬至、寿节、天下庆贺表章皇太后前照常恭进。朕前表章、暂行停止。特颁恩赦。加惠元元。应行事宜。开列于后。一、自顺治十七年正月二十五日昧爽以前凡官吏兵民人等罪犯。除谋反叛逆、子孙杀祖父母父母、内乱、妻妾杀夫、告夫、奴婢杀家长、杀一家非死罪三人、采生折割人、谋杀、故杀、蛊毒魇魅、毒药杀人、强盗妖言、十恶等真正死罪不赦外。行间罪过、贪官衙蠹受赃监守自盗拖欠钱粮、漕粮侵盗漕粮员役、及私书嘱托、骚扰驿递私船牌票亦在不赦外。其余死罪俱减一等。军罪以下、已发觉、未发觉、已结正、未结正、咸赦除之。有以赦前事告讦者、不与审理。以其罪罪之。一、逃人罪犯赦后三次者、方坐死罪。在赦前者、俱免。一文职官员除贪赃、及大计处分、失陷城池、缉盗不获、罪犯越狱、拖欠钱粮、漕粮、违误钦件限期审事徇情、举劾不公、阅卷有弊、衙役作弊犯赃、本官不能觉察、投认师生等罪不赦外。见在因公诖误、议革、议降、议罚、及戴罪住俸各官、各该衙门奏明宽宥。一、武职官员、除贪赃、及军政处分、失陷地方缉盗不获、纵兵抢掠、拖欠钱粮、违误钦件限期、审事徇情等罪不赦外。见在因公诖误、议革、议降、议罚、及戴罪住俸各官、各该衙门奏明宽宥。一、顺治十六年以前、直省拖欠钱粮、差廉干满官、前往清察。果系拖欠在民者俱与蠲免。如系官吏侵欺者不准援赦滥及。一满洲兵丁、处处战功劳苦。该部通行赏赉。一、满洲兵丁、披甲随征多年效力被伤不能披甲及年老有疾退役者、酌给恩赏。一、征调别省兵丁、深为可悯。其家口坐粮照例给发。务令得沾实惠。一、自元年五月以来各地方归顺有功文武官员人等除已叙外凡未经收录者将归顺来历及归后劳绩、该部察明叙升。一、所在孝子顺孙义夫节妇自顺治元年以后、曾经各巡按御史奏闻者。仍行该按再为核实。毋事浮滥造册报部以凭旌表。一、额徵钱粮俱照万历年间则例。其天启崇祯年间加增、尽行蠲免。通行已久如贪官污吏、例外私派多徵扰民者。该督抚按题参重处。一、远省未附地方文武各官及乡绅士民、投诚归顺者从前负固之罪、通行赦免察其功之大小、各与升赏。一、叛逆干连原系无辜者该督抚按审明即为具题释放。一、附近贼巢居民原未从贼、有司将领、一概混捕擅杀者、该督抚按察实参处。一、盗贼多因饥寒失业、或为贪官所迫诏书到日、虽系首恶、若能率党投首悉免其罪兵收入伍民收入籍。务期得所。有能擒捕首恶及党内首告者论功授官。给赏。如有因其投首乘机邀执希图功赏者治以重罪。一、大兵经过餧马地方、供应草豆运价等项、以后俱准作正项钱粮销算。如官胥通同掯勒侵冒、该督抚即行纠参。隐徇者、一体重处。一、贫民失业流离、各地方官有能赈恤全活五百人以上者、核实纪录。千人以上者、即与题请加级。其有乡宦富民、尚义出粟全活贫民百人以上者、该地方官核实具奏。分别旌劝。一、各处土司原当世守地方。不得轻听叛逆招诱自外王化凡从前未经归顺、今来投诚者、开具原管地方部落、准与照旧袭封。有擒执叛逆来献者、仍厚加升赏。一、已归顺土司官、曾立功绩。及未经授职者。该督抚按通察具奏。论功升授。于戏。乾行惕励、用昭内省之诚。解泽旁流、式布维新之治。诞告中外。咸使开知。　　

○免陕西洮州卫十六年分水灾额赋　　

○赠殉难浙江海门游击李宏德一级。荫一拖沙喇哈番。　　

○礼科右给事中杨雍建疏言、臣闻朋党之害、每始于草野。而渐中于朝宁。拔本塞源、尤在严禁结社订盟。今之妄立社名、纠集盟誓者、所在多有。而江南之苏松、浙江之杭嘉湖、为尤甚。其始由于好名。其后因之植党。相习成风、渐不可长。请敕部严饬学臣、实心奉行。约束士子。不得妄立社名、纠众盟会。其投剌往来、亦不许用同社同盟字样。违者治罪。倘奉行不力、纠参处治。则朋党之根立破矣。得上□日、士习不端。结社订盟。把持衙门。关说公事。相煽成风。深为可恶。著严行禁止。以后再有此等恶习、各该学臣即行革黜参奏。如学臣徇隐、事发一体治罪。　　

○壬午。转通政使司右通政刘士兰、为左通政。升山西河东道参政王天眷、为通政使司右通政。陕西河东兵粮道佥事季昌龄、为光禄寺少卿。　　

○以镶白旗阿达哈哈番夏柱、为驻防江宁协领。　　

○升广西江右道参议盛藻、为山西按察使司副使、河东兵备道。补原任陕西庄浪道副使佟养钜、为山西按察使司副使、冀南道。浙江督粮道参议杨陛、为山东布政使司参议、济南道降补原任陕西庄浪道副使韩志道、为江西布政使司参议、湖东道。　　

○以故二等阿达哈哈番特锡伦子佛兑、三等阿达哈哈番通吉子讷尔特、察哈尔多内弟讷木准、鄂内子荪柱、满济侄诺穆齐岱、色冷子劳米、拖沙喇哈番黄柱子阿纳达、满都子诺穆图、各袭职。　　

○拖沙喇哈番察哈赖噶尔玛色冷缘事革退以其弟理塔尔、袭替。　　

○以平南王属下拜他喇布勒哈番盛登科子世白、袭职。　　

○以阵亡何九成子自扬、陈武子英、俱袭拖沙喇哈番。仍命自扬、归桂林中卫左所英、归江南吴平卫左所。　　

○甲申。升江南苏松水师总兵官梁化凤、仍以太子太保左都督、充提督江南苏松常镇等处总兵官甲喇章京马呈祯、为都督佥事充镇守河南南汝等处总兵官。　　

○免山东莒州、沂州、宁阳、郯城、金乡、单、日照、城武、滕、曲阜、诸城、沂水等县、十六年分水灾额赋。　　

○经略大学士洪承畴、再疏劾云南巡抚林天擎、臣前疏参天擎乖戾情状。今复廉得其种种秽迹。谨列款奏闻。祈敕部察议。其临沅道张柔嘉、楚雄知府徐泰来、云南知府余秉衡、俱有行贿证据。应行提审。天擎旧役李以楫、委署县丞。尤属冒滥。至于保举非人。臣不敢辞咎。得上□日、据参林天擎赃私狼籍。著革职。张柔嘉、亦著革职。徐泰来、余秉衡、李以楫、俱著革任。并本内有名人犯、该督会同平西王、质审追拟具奏。卿不必引咎　　

○乙酉。万寿节。上以治效未臻、正尔省躬引咎。免行庆贺礼。　　

○遣官祭太庙。永陵。福陵。昭陵　　

○遣官祭真武、东岳、城隍之神　　

大清世祖体天隆运定统建极英睿钦文显武大德弘功至仁纯孝章皇帝实录卷之一百三十一



大清世祖体天隆运定统建极英睿钦文显武大德弘功至仁纯孝章皇帝实录卷之一百三十二　　

顺治十七年。庚子二月。丙戌朔。以舟山功授甲喇章京周恂、拖沙喇哈番品级阿式图、各一拖沙喇哈番。　　

○设四川提督总兵官一员。分中左右三营兵三千名。驻劄省城改设成都城守副将一员。都司二员。守备二员。千总四员。把总八员。分左右二营。兵各一千名。设黎州城守游击一员。守备一员。千总二员。把总四员。兵一千名。改设峨边游击一员。守备一员。千总二员。把总四员。兵一千名。　　

○裁广东南雄府同知一员。　　

○平西王吴三桂疏报、伪侯吴子圣、伯廖鱼、陈建、将军杨武、杨国明、刘启明、总兵郝承裔等、各率所部、缴敕印投诚。下兵部议。　　

○丁亥。遣大学士胡世安、祭先师孔子。　　

○戊子。祭大社大稷。遣内大臣伯索尼行礼　　

