<!-- { "loadSidebar": true } -->
○兵部议奏、武进士随侍卫学习骑射、应照例给以应得品级。一甲第一名林本直、授为副将。第二名黄建中、授为参将。第三名武灏、授为游击。二甲谢文等、俱为守备。部给劄付。各支俸禄。俟满一年、另疏题请选授从之。上以亢旱不雨、恐有冤抑。遣内大臣爱星阿、遏必隆、索尼、苏克萨哈、大学士成克巩、卫周祚、学士白色纯会同刑部清理刑狱　　

○免湖广澧州、巴陵平江临湘、华容安乡、通城等县岳州卫旱灾石首天门汉川江陵监利等县荆州卫沔阳卫水灾十六年分额赋有差。　　

○己丑。谕吏部枢部职掌重大必得其人、乃堪胜任。苏纳海著调补兵部尚书　　

○兵部疏言向来议叙完粮卫千总有加至署守备者有加至守备者有加至都司佥书、游击者。升转未有定例。终属参差。臣等酌议定例。以后卫千总加署守备无纪录者、以守备管守备。有纪录者、以署都司佥书管守备其加守备无纪录者、以署都司佥书管守备有纪录者、游击都司并升。其递加至游击都司者查该弁有无纪录。通照各官挨俸推升。庶为画一。从之。　　

○吏部、都察院议覆宪臣魏裔介纠拾疏言、丁忧太仆寺卿戴明说、身为大臣不守孝制。又行事乖谬。应革职。原任苏松巡抚周国佐、才庸年老。滥荐属员。应不准起用。差回御史李及秀、见在提问俟案结再议从之。　　

○补考选福建建阳县知县姚启盛、为刑科给事中。　　

○调福建随征左路总兵官张承恩仍以都督佥事、充浙江宁绍台总兵官。　　

○礼部议覆、山东道监察御史顾如华疏言、帝王庙、创建于故明。及我朝增定金太祖、金世宗、辽太祖、元太祖、明太祖、共二十一帝皆系开创之主不及守成贤君但守成不乏谊主。如商之中宗、高宗、周之成王康王、其行事见于诗书史鉴诚为守成令主。汉之文帝、史称其节俭爱民。海内安宁。家给人足。宋之仁宗恭俭仁恕。忠厚之政、培有宋三百年之基。明之孝宗仁恭节用任贤图治。忧勤惕励。始终不渝。应否入庙。并祭仰候睿裁至从祀功臣、见今从祀者。似应照旧惟宋臣潘美虽平南汉有功。然斜谷之败、不能制护军王侁、擅离陈家谷口致杨业父子、无援而死。宋之不能复征契丹。实由此败。又宋臣张浚、三命为将。而一败于富平关陕沦亡。再败于淮西。郦琼叛命。三败于符离。而中原不可复。且劾李纲。杀曲端。与岳飞议不合。奏飞欲专兵柄。观史书所载。未可与韩世忠、岳飞、同日并论。此二臣皆宜罢其从祀。得上□日商中宗、商高宗、周成王、周康王、汉文帝、宋仁宗、明孝宗、俱入庙并祭。辽太祖、金太祖、元太祖、原未混一天下且其行事、亦不及诸帝王。不宜与祭。著停止。余依议。　　

○庚寅。赠故定西将军都统侯墨尔根侍卫李国翰太子太保。　　

○义王孙可望疏辞封爵册印。得上□日、王自南方、孑身投诚。朕心嘉尚。特锡王封。乃举国臣工、意怀轻忽、容或有之。王以孤踪疑畏、控辞册印。理亦宜然。但封爵出自朕裁。孰敢陵侮、虽系孤踪。不必疑畏。册印著仍祇受。　　

○增设吏部笔帖式八员　　

○降补翰林院编修姜元衡为检讨。以顺天等府试卷内有舛谬故也　　

○升吏科给事中汪之洙、为刑科右给事中。　　

○辛卯。遣官祭翁牛特部落杜棱郡王博托和、阿霸垓部落绰博辉达尔汉贝子福金、如例　　

○壬辰。谕礼部。今夏亢阳日久。农事堪忧。朕念致灾有由痛自刻责。谷为民天非雨不遂。竭诚祈祷、积有日时。乃精诚未达。雨泽尚稽。昼夜焦心。不遑启处、兹卜于月之十三日、预行斋戒。黎明步至南郊。是夜子刻、祭告圜丘。恳祈甘霖速降。以拯灾黎。若仍不雨、则再行躬祷。务回天意。祭告仪物、尔部即速行备办。　　

○都察院左都御史魏裔介劾奏、大学士刘正宗、阴毒奸险。而大学士成克巩相为比附。蠹国乱政、不止一端。如自陈疏内、不许隐瞒过失。正宗于昨□山戊不□奉上谕切责。言其持论矫偏、处事执谬、暴戾褊浅、过失日增、谆谆数十言、竟不叙入。忍背训诫。大不敬。无人臣礼。又如李昌祚系李之春叛案有名未经拏获审问。刑部原招具在。进士陈于鼎、王重俱以通海发觉。正宗克巩系阅看本章之官。乃于上前票拟、竟令李昌祚内升。不将刑部本章奏明。使叛案之人得跻九列。又克巩荐周亮工、徇私败露。自宜认罪。乃仅以二人合荐巧饰。至正宗一荐董国祥而国祥为贪官卢慎言、辇金打点。再荐梁羽明、而羽明以包揽河工、俱被总督纠参。正宗不自检举。欺君之罪何辞。正宗莫逆之友、为张缙彦。方拱乾。缙彦外贬拱乾流徙正宗之友如此。正宗为何如人耶且缙彦序正宗之诗曰。将明之才。其诡谲尤不可解。如刘祚远、系正宗孙辈祖为内阁。孙为巡抚。一居政府。一掌兵权。未闻正宗辞避。况祚远系崇祯时秀才。同枭逆刘正学、及家人李弼等、投海寇郑成功为大帅。顺治六年始回。并未投诚自首正宗发书学道、复其秀才。李弼目不识丁。正宗代为营求。冒滥武举。见充兵部差官。又正宗之弟正学亡命入海。为郑逆总兵。顺治六年始行潜归。亦未投诚自首。正宗嘱托巡抚耿焞、题授文登。守备未几躐升抚标中军。又联宗久已严禁。正宗与总兵官刘芳名结为昆弟。前至京师索其名马姑绒、银器等物。又告假归里受耿焞之赙千金。其他混淆是非。颠倒用舍。又不知凡几也。祈乾断处分以杜祸乱之萌。得上□日此所参情节、关系重大。著刘正宗成克巩、各据实明白回奏。　　

○掌翰林院事学士折库讷、王熙疏言、臣等遵谕、分翰林官为三班。直宿景运门、以备顾问。侍读学士左敬祖、侍讲学士曹尔堪、侍读熊伯龙、侍讲綦汝楫、编修富鸿业、张贞生、检讨庄朝生、崔蔚林、八员为一班。侍读学士曹本荣。侍讲学士杨永宁、侍读田逄吉、侍讲田种玉、编修马晋允、检讨范廷魁、邹度珙熊赐履、八员为一班。侍读学士张士甄、侍讲学士刘芳躅、侍读冯源济、侍讲党以让、编修萧惟豫、检讨宋之绳、谭篆、熊赐玙、八员为一班。以上三班依次直宿。周而复始。又臣等二员、原与各官职掌相同应否分日直宿。统候睿裁。得上□日、是折库讷王熙著直宿。　　

○谕礼部。顷因亢旱日久已有谕上□日。朕于十三日、步至南郊。中夜祭告。今思为民请命。应先诣郊坛、洁诚斋戒。兹改于十三日、步至南郊即于彼处斋戒三日。以十五日之夜、子刻祭告、余俱照前谕遵行。　　

○又谕吏部等衙门顷因亢旱为灾。朕省躬引咎。宣谕求言原欲大小臣工于朕躬阙失、及关系国计民生利害者指实陈奏。以图兴革。近见入告章疏、多摭拾浮泛。修饰繁辞开列款数沽名塞责不惟无裨治理。反使虚文愈增。稽误正务其于朕躬阙失、并内外满汉大小臣工结党徇私、贪赃坏法、以及豪右侵渔、商市强霸、一切蠹政害民之事。未见确有指陈。殊负朕省改咨询实意。今思上天示警。虽朕之咎。亦由任事诸臣、不肯公忠体国委卸欺蒙。俾朝廷德意。不获下究。兵民疾苦、无由上闻以致阴阳否塞。雨泽愆期、嗣后陈言务将朕躬阙失、及内外满汉臣工结党徇私、蠹政害民等项情弊。直指其人。直举其事。详切敷奏。如仍前浮泛列款虚文塞责。必加重治不贷。前谕直言勿讳朕不加罪。原为确有指陈、犯颜直谏者而言其浮泛塞责等疏原不足谓之建言。法何容贷、著即通加严饬遵行　　

○癸巳。以一等侍卫穆理玛、为工部尚书　　

○命礼部左侍郎文华殿学士白色纯、暂署河道总督事务。　　

○浙江道监察御史季振宜劾奏、大学士刘正宗身秉铨政。乃滥荐降调员外董国祥、超躐三司。径升文选郎中。破例专擅。自荐自用。已可惊异。彼时台臣杨义、面责其庇护国祥。具疏纠参。奏上□日查议则国祥为正宗之私党明矣。近国祥收藏卢慎言金银代为打点罪状败露流徙尚阳堡正宗实为举主、自当检举入告。请候处分。而公肄欺罔竟无一言辅弼大臣、悍然不畏君父如此。是庇奸之罪犹小。而欺君之罪更大即此一端、正宗死有余辜矣。又正宗系禁籞大臣。乃令其弟刘正学、先以营求得授山东文登守备。后托山东巡抚耿焞、题补本标中军又令家人李弼、钻充兵部差官头领。夫巡抚中军、及兵部差官皆军机紧密之所。正宗一以其弟、一以其家人、分置兵马、要地。其意何居。今但查正学、是否抚标中军。李弼、是否兵部差官。则正宗百喙难解矣。又青州府城、向有丝布二行。每丝一疋。抽银三分每布百桶抽银四两五钱。乃铺行从来旧例。正宗势要垄断强占二行以营利行户李明寰等具告益都县正宗复以名帖压嘱不行明寰等不甘赴京告理。正宗密令腹仆于心宇、托同乡冢臣孙廷铨家人谈魁三等多方挽止。其营利无厌、为乡党切齿如此至正宗因其兄丧、给假回籍。巡抚耿焞、借送奠礼为名。馈以三千金。正宗径行收受。则平日之收受者、又不知几何矣。山东巡抚之馈献如此。山东司道府县之馈献、又不知几何矣。推之、天下巡抚司道府县、又不知馈献几何矣。及耿焞犯赃狼籍。刑部提问。令林姓家人与正宗腹仆于心宇、结拜弟兄朝夕出入正宗之家希图营救。凡奉上□日改驳、焞必先知之。今但拏于心宇严审便知交通实据矣。凡此皆正宗作福作威招权纳贿之大端也而臣又更有进者。刘祚远为正宗侄孙以应行降调之官瀂而正卿。倐而畿抚矣。曹申吉为正宗外甥。以外转之官、未逾二年、忽升九列矣。臣非不知祚远、申吉之异数。特简帝心。独是天下之人见此二臣、皆正宗最私昵之宗戚。顿邀破格之殊恩。正宗又未免扬扬得意。似予夺皆出其手。恐天下无耻躁进之徒、从此望风下拜。曳裾其门如水之就下。兽之走圹。羽翼不招而自致。门户不结而自成矣。疏入得上□日所参情节著刘正宗据实明白回奏。　　

○吏部疏言、各部汉军侍郎员缺、俱经停补今本部侍郎杨茂勋。已升巡抚。此缺亦应停补从之　　

○　　

○甲午。增设太仆寺满洲寺丞一员。笔帖式二员。　　

○旌表山东烈妇、高密县单俨妻王氏。节妇、长清县郭一龙妻姚氏。孝子、禹城县刘波、各给银建坊如例　　

○升户部左给事中阴应节、为工科都给事中。工科给事中刘大谟、为吏科右给事中。转吏科右给事中蔺挺达、为户科左给事中　　

○乙未。吏部都察院、甄别满洲汉军四品以下京官。通政使司左通政谆退年老光禄寺少卿佟耄年大常寺寺丞管司业事傅达礼、俱才力不及。并郎中以下官六十员俱应照例处分得上□日、谆退著解任佟耄年著降二级调本旗办事傅达礼著降二级调用余俱依议　　

