<!-- { "loadSidebar": true } -->
○甲辰。谕吏部等衙门。国家政务典礼、关系重大者、必博稽众论。期于至当。故令九卿科道会议。与议诸臣、自应详酌事理、各陈所见。以备采择今会议之时、不思殚心筹画、各抒谟猷。但希上□日依违、雷同塞责徒存会议虚名。未见少禆治理。如合祀一事、令众会议虽理应举行、亦当详考典制。参酌异同。各出意见、以副朕慎重大典之意。乃漫无献替。草率具覆。甚属不合前有申饬两议者乃为满汉区分。原未尝禁其异议。以后如仍前唯诺从事、推诿成风、不肯尽心建白。定行治罪不恕。　　

○又谕吏部、在京各衙门汉官、已行甄别。满官亦应一体澄叙以示鼓励。大学士、尚书等、俱著自陈。三品以上、俱著开列职名候朕亲加甄别。四品以下、照汉官例。尔部会同都察院、详加甄别。具奏。　　

○升署副将管福建延平副将事袁如桂、署都督佥事、管广西思南副将事。湖广常德副将郝尔德、为都督佥事、管湖广安陆副将事。广东韶州副将张玮、为都督佥事、管湖广衡州副将事。副将管湖广宜章参将事唐文耀、仍以副将管陕西甘肃西协肃州副将事。署都督佥事管湖广道州参将事李东斗、为都督佥事、管浙江湖州副将事。署副将管福建建宁副将事王玉壂、为署都督佥事、管陕西延绥定边副将事。参将管福建福州城守副将事韦进忠、为副将、管广东肇庆城守副将事。副将管四川永宁镇标左营事贾应魁、为署都督佥事、管湖广武昌城守参将事。补原任署都督佥事管宣大督标中军事杨廷机、仍以原衔管江南镇江副将事。　　

○乙巳。左都御史魏裔介、疏请严禁巡方御史交通各官、以肃风纪下所司议。　　

○降山西右布政使王舜年三级。调用以巡按白尚登劾其才力不及故也。　　

○礼部左侍郎协理理藩院事席达里等、以赍敕与外藩□山戊不□会条奏事宜。一、前奉上□日查台吉功次、各赐名号。给与壮丁。但遗漏尚多应行补给。其已赐名号台吉已故者各令其子承袭。兄弟不准袭。一、外藩蒙古升补固山额真梅勒章京甲喇章京牛录章京应选择贤能。开列职名。令本官亲来启奏定夺。一、外藩蒙古应斩人犯、向有纳牲畜准赎之例今应停止。一、蒙古拏获逃人、应令本主禀明、该管王、贝勒、照例发落。如无原主、即行入官。得上□日、更改定例、事关重大。著议政王、贝勒、大臣等、会同确议具奏。　　

○丙午。以平南王属下拖沙喇哈番尚奇功、补本藩护军统领。　　

○丁未。遣官祭先农之神。　　

○增设翰林院笔帖式十六员。　　

○裁河南河内县万善驿。　　

○内阁大学士觉罗巴哈纳、额色黑、户部尚书车克、礼部尚书渥赫、兵部尚书觉罗伊图、刑部尚书能图、各遵谕自陈求罢。俱温上□日留任。　　

○大学士蒋赫德、遵谕自陈。引疾求罢。得上□日、卿清慎素著。佐理有年。念时有疾病、准解任调理。病痊起用。　　

○吏部尚书觉罗科尔昆、遵谕自陈。得上□日科尔昆、经朕简拔。俾掌铨政。理宜秉公持正、剔弊厘奸使吏治澄清、斯为称职。乃受事以来、不肯尽心图报。凡事诿卸。漫无担当唯曲徇情面。沽名市恩。取悦于众。且依阿卑谄、趋媚势要全无大臣之体。殊负委任。著降三级调用。　　

○工部尚书固山额真孙塔遵谕自陈。命解尚书任。专管固山额真事务　　

○两淮巡盐御史李赞元、条奏盐政八款。一、每行见年额引宜带积引附销。一、清厘府州县私贩之源。一、清厘三十盐场之弊。一、严饬各道巡缉各省越贩。一、稽核官引、以杜夹带重复。一、淮北地方、宜并引行盐。一、盐引日增、请照长芦、河东、两浙例加课不加引。一、溢斤割没日重、请照所发印簿实填、以便遵行。下户部议　　

○己酉。户部奏。宝泉局满洲司官、笔帖式、并在京八仓笔帖式、俱应照例一年为满更差、从之。　　

○兵部以再行会试武举、照例题请内阁大臣监射。命内大臣及大学士监射。并谕永著为例。　　

○左都御史魏裔介参奏、南赣巡抚苏弘祖、玩寇殃民。贻误封疆。江西巡按李之粹、畏懦溺职。俱下所司察议。　　

○庚戌。清明节遣官祭永陵、福陵、昭陵。　　

○日生两珥。赤黄色。　　

○调户科都给事中孙光祀、为吏科都给事中。　　

○予殉难山西祁县知县王之鼎、祭葬如例。　　

○吏部议奏、浙江总督赵国祚、冒称恢复盘石。希图叙功。应降三级留任。得上□日、赵国祚、著降三级留任。应得何衔、尔部议奏。以后类此降级留任官、即议定职衔具奏。　　

○辛亥。刑科都给中粘本盛、条奏祀典六事。一、合祭之位宜定。一、告配之礼宜行。一、坛壝之禁宜严。一、演乐之堂宜修。一、仪注之制宜颁。一、陪祀之官宜肃。下礼部议。　　

○壬子。谕吏部、在京各官、向有给假之例。必情实迫切、方可允从。近见各官莅任三年者、辄援例给假。及至抵里多迁延托病。抚按止据医生甘结即为代题。殊非人臣急公之谊。以后各官请假者、尔部详察实情。不得概为引例。即与覆准。其告假在籍称病者、该抚按亦不得遽为代题尔部仍酌量另议定例具奏。　　

○谕吏部。工部职任繁剧须得人料理霍达、著调补工部尚书。　　

○降补刑部左侍郎钟鼎、为陕西布政使司参政、分守陇右道。太常寺卿盛复选、为陕西布政使司参议、分守商雒道。工部右侍郎张缙彦、为江南按察使司佥事、分巡徽宁道。　　

○免直隶梁城所十六年分水灾额赋。　　

○降江宁道参政王绍隆二级。调用。以巡按卫贞元、劾其才力不及故也。　　

○旌表节妇、山东文登县生员鞠允良妻王氏。给银建坊如例。　　

○礼部议覆科臣杨雍建条奏每科乡会试、关系人才进取。理宜一体慎毖。乡试同考、应照戊戌、己亥、会试上谕遵行。其京闱。除郎中不差外。应取员外、主事、中行、评博、及近畿推、知、守部进士、开列点用即日入闱其各省应敕抚按。矢公矢慎。酌量定期。豫取本省及邻省推知、教职即日公阄入闱。以绝弊窦。同考各官、先取甲科。甲科不足兼取乡科、若同考官作弊、听主考纠参。若主考通同作弊京闱、许监试御史纠参。外省、许各抚按纠参。其抚按所取同考官、有作弊者。抚按一并治罪。从之。　　

○叙恢复广西南宁太平功。加总兵官右都督马雄、为左都督。游击张汉鼎、为署副将　　

○甲寅。颁赐诸王以下、甲喇章京等官以上、繙译三国志。　　

○在告大学士金之俊、遵谕自陈求罢。温上□日答之。仍命速来供职。　　

○贵州安平道副使李发以年老。勒令致仕。思仁道副使张扶宠、以浮躁。降五级调用。俱经略洪承畴参劾故也。　　

○三法司议奏、周亮工赃私踰万法不可赦。应如前拟立斩。籍没。承问官田缉馨等、一拟绞监候。一拟杖不折赎。余俱照前议。得上□日、受贿徇情皆法无可贷。此案前后口供、参差不一。且两议轻重悬殊、何以惩戒贪私。事关重辟。著再严加详审确议具奏。　　

○江南徐州夏镇民徐弘德、奏讦工部分司顾大申、贪酷不法。赃私四十余万。得上□日、此奏内所讦情弊赃私。重大繁多。深可骇异。顾大申、著解任。刑部将本内有名人犯、提取来京。严审虚实具奏。如系虚捏、从重反坐。　　

大清世祖体天隆运定统建极英睿钦文显武大德弘功至仁纯孝章皇帝实录卷之一百三十二



大清世祖体天隆运定统建极英睿钦文显武大德弘功至仁纯孝章皇帝实录卷之一百三十三　　

顺治十七年。庚子。三月。丙辰朔。谕吏部。马叶曾、吴正治、王无咎、曹申吉、李昌祚、胡亶、由翰林官转用。今在外练习有年。俱著内升。　　

○谕礼部。国家推恩列爵、加厚亲藩。兼重内壸。理宜考订旧制、锡号貤封。以著彝章。亲王、郡王、贝勒、贝子、公等、及外藩正室、例有应得封典。有已举行者。有未举行者。今欲俱照旧例、一体封王妃、夫人等号。又亲王、郡王、贝勒、贝子、公等女封典、亦应察照旧例、称郡主、县主、郡君、县君等名。以彰敦叙之谊。尔部一并详察典例、酌议妥确具奏。　　

○赠殉难江南江浦县知县许立达、天长县知县王辛、俱为本省按察使司副使。各荫一子入监读书。　　

○裁广东雷州府遂溪县县丞。　　

○降甘肃总兵官刘友元职三级照旧管事。以镇番营兵噪变故也。　　

○议政王、贝勒、大臣等会议、礼部左侍郎协理理藩院事席达礼等条陈各款。俱应允行。得上□日、外藩蒙古凡事与在内有异。补用固山额真、梅勒章京、甲喇章京、牛录章京时若将本人及职名并送理藩院启奏、往返烦扰。糜费钱粮各藩王贝勒酌量补用、历来定例已久。未尝违误且又无顶带俸禄。似难与内地一例又死罪律例向皆酌量定拟遵行亦不可与在内者比。至所云遗漏台吉、赐台吉名号时、如何遗漏先给壮丁之时、在于何处。凡事应于发觉后酌议。此查遗漏序品级等语、甚属多事。从来台吉未给敕书。亦无承袭之例。或照旧不令承袭、或分别应令承袭之处、应再行定议。又逃人若因原主不认、即行入官、原获之人、毫无给赏、谁愿拏获。此皆系更正定例。不可苟且草率。俱著详加确议定例具奏。　　

○喀尔喀部落土谢图汗下万舒克诺颜、厄鲁特部落阿里禄克山托因等、各贡驼马。宴赉如例。　　

○戊午。谕吏部。京官甄别之后、悬缺须人升补。在外藩臬监司各官、有勤慎廉能、才品素著者、宜加内擢。以示鼓励。见任司道各官、除旗下旧人外、其由进士举人出身者、尔部察资俸荐举纪录等项、开列十五员具奏。　　

○谕吏户二部马腾升所参苏松等处未完闽饷各官、分别议处、吏部称未经户部核明遽难悬议。请敕户部核明再议。今户部又称已经核明。仍请下吏部照先题疏内事理察议。然并未言何日核明具题。如此推诿耽延时日殊不合理。俱著明白回奏。　　

○谕兵部。朕亲试刘炎等骑射视初选时、未有进益。著仍行教习务令精熟。尔部即传谕遵行　　

○谕刑部。民间果有冤抑事情、自当据实陈告。以求伸理乃近来刁风日炽。常有持刀抹项、故为情急以图幸准深为可恶。嗣后有此等人除所告不与准理外仍按法究惩其妻子并流徙尚阳堡。尔部即遵谕传饬。仍行直省各地方官刊刻榜示、严加禁饬。　　

○升经略军前参议王廷弼、为贵州按察使司副使、管本省督粮、分守安平道事。湖广黄州府知府徐士仪、为贵州按察使司副使、管思石兵备、分巡思仁道事。　　

○虎尔哈部落宜讷克等、贡黑狐、貂皮。宴赉如例。　　

