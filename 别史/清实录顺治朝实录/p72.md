<!-- { "loadSidebar": true } -->
○丙午以随征总兵官马蛟麟、为都督佥事充镇守湖广辰常总兵官。余世忠、为署都督佥事、充镇守广西蓝临总兵官投诚总兵陈友龙、为署都督佥事充镇守黎平总兵官　　

○以湖南六府底定苗民就抚颁赐平南大将军恭顺王孔有德黄金二百五十两怀顺王耿仲明智顺王尚可喜各二百两续顺公沉志祥一百两。其有功将士各赏角两有差。上御太和殿赐敖汉部落墨尔根巴图鲁郡王等宴　　

○丁未顺天府进春。　　

○以张努、为户部理事官彭绍勋、为兵部理事官　　

○归化城固伦第瓦胡土克图丹津喇嘛额尔德尼寨桑等贡驼马宴赉如例。　　

○戊申。遣学士额色黑等赍敕往谕朝鲜国王李倧敕曰向来奉使官员、王礼敬太过今后筵宴拂椅席送杯箸仪节俱不必行只对坐举杯竟席、而止又闻嘉山大定江安州清川江坡州临津江三处搭桥以渡人民劳苦今后悉行停止只预备坚固船只用心济渡其义州至王京夜行火把亦属烦劳。并行停免向来使臣先宿碧蹄次日方进王京今后亦不必往碧蹄止在弘济院住宿次日清晨即进王京所与使臣礼物皆出自民间诚恐扰费先已减免今复虑仍烦百姓再行酌减定为条例正使银五百两棉二百疋布二百疋苎布六十疋豹皮十张大纸五十卷小纸一百卷水獭皮三十张青黍皮十五张花席二十张鹿皮七张顺刀二口小刀十把被褥一副靴袜各一双鞍马一匹空马一匹此外尽行停止副使、银四百两。余如正使一等人银一百两。棉四十疋。布一百疋。小纸八十卷被褥一副二等人、银六十两棉二十六疋布八十疋小纸八二卷被褥一副三等人银四十两棉二十疋布五十疋小纸六十卷被褥一副以上各款俱永为定例。　　

○己酉赐科尔沁国土谢图亲王巴达礼等缎疋有差。　　

○辛亥原任浙闽总督张存仁奏报伪宜春王朱议衍率众从江西入据汀州山寨总兵官于永绶破其寨议衍就擒命诛之。　　

○顺天府举行乡饮酒礼。　　

○癸丑。升总河中军副将杨国勋、为署都督佥事充浙江协守湖州副将。　　

○免山西太原、平阳、潞安、三府泽沁。辽三州蝗灾田亩本年额一。　　

○甲寅。上御太和殿赐喀尔喀部落扎萨克图汗下诺门汗喇嘛等宴。　　

○起原任临清总兵官鲁宗孔为署都督佥事充镇守河南南汝总兵官。　　

○赠阿禄科尔沁国贝子穆章为贝勒以其子朱尔扎干袭爵扎鲁特部落达尔汉巴图鲁塞本为贝勒。以其子桑阿尔袭爵。科尔沁国蒙和达尔汉。和硕齐为贝子以其子色棱袭爵。　　

○以科尔沁国故镇国公喇玛世希子塞。冷一等精奇尼哈番桑阿尔寨杜棱子厄林臣三等精奇尼哈番卜对山津子讷穆虎各袭职。　　

○叙从征山东及追巢□刀腾机思等功以土默特部落顾穆、吴喇忒部落杜霸、为镇国公巴林部落塞卜腾阿禄科尔沁国古木为辅国公。唐古特国达赖喇嘛遣使表献方物宴赉如例。　　

○丁巳出谭泰于狱　　

○己未革吏科给事中林起龙职以诬劾登州道杨云鹤也升陕西凤翔府知府靳彦选为本省按察使司副使榆林兵备道署江西吉安道黄鼎象为福建按察使司佥事分巡建南道。　　

○江西巡按董成学并前任巡按吴赞元坐驳谳疎忽俱革职　　

○降分巡河南道副使徐淳为山西按察使司佥事岢岚兵备道。　　

○庚申以故一等阿达哈哈番韩云子吉、拜他喇布勒哈番博罗巴图鲁子石门尼喀世汉叔之子索罗海塔侄巴图禅楚侄刘丹舒球侄宜巴汉各袭职。　　

○赠山东阵亡拖沙喇哈番阿囊阿、为拜他喇布喇哈番以其兄之孙阿岱袭职。　　

○禁官员房柱涂朱及民间屋梁贴金。　　

○辛酉定王公府第制和硕亲王绘金彩五爪龙柱施纯色红青不雕龙首殿楼门基址、高与室基等多罗郡王绘金彩四爪龙多罗贝勒、绘金彩各色花卉固山贝子、驸马镇国公辅国公绘金彩细花卉余如诸王制。　　

○癸亥定远大将军和硕肃亲王豪格率师还京遣内大臣多尔济达尔汉诺颜往迎之　　

○多罗衍禧郡王罗洛宏舆榇自军中还京命固山贝子吞齐镇国公拜尹图辅国公巩阿岱等迎之辍朝二日　　

○乙丑万寿圣节遣固山额真韩岱、祭太庙是日免朝贺。二月丙寅朔　　

○丁卯遣大学士范文程祭先师孔子　　

○命察哈尔国故固伦额驸亲王额哲弟阿布鼐袭爵　　

○以故拜他喇布勒哈番苏散侄舒书袭职　　

○增设理藩院汉院判一员秩正六品知事一员。秩正八品　　

○固山额真公户部尚书英俄尔岱卒年五十三英俄尔岱满洲人初理户部事务。太宗文皇帝擢为本部尚书旋授固山额真仍管部务娶多罗饶余郡王女授多罗额驸奉职精勤。任事敏断。人咸称之履贵不骄诚实和易部事无大小悉委任焉卒之夕摄政王闻讣夜半驰至其家恸哭漏尽而返诸王大臣往吊者无不悲悼。　　

○戊辰祭大社大稷遣兵部尚书阿哈尼堪行礼　　

○定远大将军和硕肃亲。王豪格自川省凯旋至京上御太和殿宴劳之。　　

○己巳以平定浙东福建广东遣官祭告福陵。昭陵　　

○降江西分守湖东道成大业二级以上寇攻陷贵溪弋阳雨县故也。　　

○革山东巡抚张儒秀职下刑部质讯降霸州道刘有道一级调用以票委招抚贼目马世威纵其劫掠不行稽察故也。　　

○顺天巡按罗国士奏报土贼攻陷庆云知县张必科死之贼寻遁得上□日。著严加防巢□刀毋致蔓延　　

○庚午升河东运使佟延年为河南布政使司参政分守河北道山西太原府知府朱永旺为山东按察使司副使分巡怀来道　　

○壬申遣官祭多罗衍禧郡王罗洛宏　　

○癸酉升都察院参政库尔蟾为本院承政都察院理事官巴朗为本院参政以多颇罗为都察院理事官　　

○升镶白旗二等侍卫戴齐为护军参领　　

○甲戌改太常寺牺牲所正千户为牺牲所牧副千户为牺牲所副。　　

○江南江西河南总督马国柱疏报江西总兵金声桓据南昌以叛伪称豫国公王德仁、伪称建武侯余将各称伪职用伪隆武年号攻陷郡邑劫掠船艘声言将浮江东下窥伺江南请速发大兵以图扑灭章下兵部。　　

○丙子升直隶永平府知府林起凤为山东按察使司副使分巡霸州道江南凤阳府知府史记功为河南按察使司副使分巡大名道江西九江府知府吴士奇为本省按察使司副使分守湖东道陕西延安府知府彭有义为河东都转运盐使司运使　　

○丁丑命梅勒章京罗璧往巢□刀霸州一路土寇　　

○总督山陕四川粮饷户部侍郎王来用奏报四川总兵惠应诏领三边抽调兵入蜀行次略阳众兵鼓噪被劫饷银一万八千两马三百余匹得上□日陕西督抚按各官何奏闻下部察议。　　

○戊寅遣浙江道试监察御史王应昌巡按上江浙江道试监察御史王志佐巡按江西。　　

○辛巳江南江西河南总督马国柱疏报官兵恢复无为州擒斩贼首冯洪图等并获降贼州同李敩沆得上□日李敩沆著正法。　　

○原任浙闽总督张存仁疏报官兵恢复连城顺昌将乐三县并先后擒斩伪侍郎赵士冕伪总兵黄钟灵等报闻。　　

○壬午革护军统领德尔得赫职以巢□刀逆贼贺珍时优游坐视故也。　　

○革雅木哈纳巴图鲁本身所得三等阿达哈哈番马尼本身所得拖沙喇哈番以出征时遗失部卒故也。　　

○癸未免山东济南兖州青州莱州四府属州县顺治四年水灾钱粮一年。　　

○甲申湖川总督緼绣锦疏报、官兵攻破徐家寨等贼巢擒斩逆渠邢志廉等阵获马匹器械无算报闻。　　

○乙酉。固山额真祖泽润解任仍削世职。以诬和硕英亲王倚势勒索房价故也。　　

○梅勒章京谭布妻听信本牛录下尼堪之妇魇魅给以衣服又擅将本妇之母弟奴仆、遣归镶黄旗中楚家谭布不行禁止革一拖沙喇哈番。　　

○丙戌甘肃巡按王世功奏言喇嘛同海彝纳贡入西宁城需索廪料凌辱职官横夺财物妇女嗣后入贡请额定彝目人数余众驻关外酌给口粮以安边境下所司察议二等镇国将军阿拜卒谥勤敏。　　

○丁亥浙江巡按秦世祯疏报、武义县贼何士祯等入城杀官劫印旋率兵巢□刀平之生擒贼官冯坪、谭振举二人。并获伪印旗帜报闻。　　

○拜他喇布勒哈番内坤出征四川徒步踰山越岭口出怨言有王贝勒大臣皆生不逢辰等语。讯实内坤著革职鞭一百仍罚赎锾　　

○己丑遣官祭。历代帝王　　

○庚寅初、击败流贼张献忠时护军统领哈宁噶、被贼围护军统领阿尔津苏拜、领兵往援出之阿思哈尼哈番希尔艮、实居后不往救及师还。又与阿尔津苏拜、争功不决下部讯问护军统领噶达浑车尔布俱供希尔艮在后是实于是部议希尔艮冒功妄争应论死。但军中不将希尔艮冒争情由勘实多罗贝勒尼堪应罚银三千两。固山贝子满达海应罚银二千两。护军统领鳌拜巴图鲁固山额真杜雷俱应革职罚银一百两固山额真吴赉巴特玛马喇希梅勒章京阿喇善谭布各应罚银一百两学士苏纳海应罚银五十两护军统领车尔布当往援哈宁噶时托言戴胄逗遛离阵尽革世职解护军统领任鞭一百籍没固山额真觉罗巴哈纳议政大臣索浑既不将希尔艮争功缘由勘实肃王欲以有罪杨善之弟机赛为护军统领又不劝止扶同启奏巴哈纳索浑应革职解固山及议政大臣任俱折赎固山额真富喇克塔亦扶同启奏应解固山额真任折赎奏入得上□日尼堪满达海杜雷吴赉、巴特玛、马喇希、阿喇善、谭布、俱免罪降希尔艮三等阿思哈尼哈番为三等阿达哈哈番折赎鳌拜巴图鲁停其赏赉苏纳海鞭一百折赎降车尔布拜他喇布勒哈番再一拖沙喇哈番为拖沙喇哈番赎身停其赏赉降觉罗巴哈纳三等阿达哈哈番为拜他喇布勒哈番赎身索浑赎身停其赏赉固山额真富喇克塔赎身。　　

○辛卯以固伦公主下嫁巴林部落塞卜腾上御太和殿赐宴。　　

○壬辰升山东按察使司副使关内道吕逢春为都察院右佥都御史巡抚山东提督军务降总督宣大兵部右侍郎李鉴为都察院右佥都御史巡抚宁夏赞理军务　　

○升江南宁国府知府周日宣为山东按察使司副使分巡东昌道。　　

○偏沅巡抚线缙疏报伪贵溪王朱常彪伪恢武伯向登位勾通苗贼结连张先璧等分兵二路寇沅州臣同护军统领线国安梅勒章京许尔显等合兵进巢□刀攻下永宁斩首三千余级获常彪登位及伪将二十余人俱伏法报闻　　

○吏部奏言佐贰杂职等官例由吏员充选今考定者俱经选用而悬缺尚多应令内外各衙门将办事吏员自顺治元二两年实历至今者俱确查送部照例考补得上□日允行仍谕嗣后吏员实历五年即与取考著为令。　　

○癸巳遣云南道监察御史王国楠巡按下江。　　

○甲午山东巡按金廷献奏土贼犯东平知州李芝桂战殁东兖道刘可徵击却之下所司知之。　　

