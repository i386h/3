<!-- { "loadSidebar": true } -->
○壬申。立兴京显佑宫碑。文曰自古帝王、统御天下。必以仁义为本。尤懋昭恭肃崇祀明神盖期国祚熙昌俾兆民、罔不康宁也。钦惟神莫大于昊天。而事莫隆于开创。虔恪之心、益当倍于寻常。惟兹兴京所建显佑宫、始于我朝缔造之初、以为昭事上帝之所。所关甚重。运祚灵长。神实启之。臣民瞻仰。神实迪之是以国家膺图。御箓固我太祖武皇帝太宗文皇帝开骏业而肇鸿基本仁德而施政教所致然荷兹天眷者岂非诚敬万灵、怀柔河岳之故欤。夫天无所不在事天之心、即宜无时不谨谨稽王业所自始。地擅神皋。溯祖德所潜通歆居上帝。朕夙夜寅恭。冀登上理眷念受命发祥之地。益深钦天率祖之思。已命所司缮整维新春秋禋祀。载表功德树丰碑以传不朽。于戏艰难不昧常怀对越之诚丹雘丕彰永保冈陵之固后之子孙臣庶、其无忘朕敬事之意焉　　

○升山西岢岚道副使马叶曾、为福建布政使司参政、督粮道。广东岭东道参议李文煌、为湖广按察使司副使、分巡下荆南道。山西河东道参议吴嵩允、为广东按察使司副使清军驿传道。陕西巩昌府知府刘芳声、为广西按察使司副使、分巡桂林兵备道。湖广上江道佥事戴玑、为陕西布政使司参议、分守西宁道。　　

○癸酉。三等辅国将军琶帕卒。谥怀愍　　

○甲戌。遣官祭三皇庙。　　

○命刑部尚书白允谦、吏部左侍郎禅代、右侍郎王崇简、礼部左侍郎李奭棠、兵部左侍郎额黑里、刑部右侍郎阿思哈、都察院左副都御史傅维鳞、户部启心郎巴格、往直隶八府、分路赈济。各给敕谕关防　　

○乙亥。皇太后圣寿节。免行庆贺礼　　

○丙子。升浙江左布政使张缙颜、为工部右侍郎　　

○丁丑。遣内院大学士额色黑、祭先师孔子　　

○工部右侍郎布丹、引疾乞休。不允。　　

○戊寅。日有抱气。青赤黄色。　　

○工部尚书管吏部左侍郎事朱鼎延、请假省亲。允之。　　

○授假满翰林院庶吉士宋德宜、为内翰林秘书院编修。　　

○庚辰。谕礼部前因丁酉科顺天中式举人、多有贿买情弊。是以朕亲加覆试。今取得米汉雯等、一百八十二名。仍准会试。苏洪浚、张元生、时汝身、霍于京、尤可嘉、陈守文、张国器、周根邰等八名文理不通俱著革去举人。尔部即传谕行。　　

○授殉难拜他喇布勒哈番陈守礼、曾大名、各一拖沙喇哈番。以守礼子有仁、大名弟汝灿、袭职　　

○直隶巡抚董天机疏报。节妇、大兴县民徐有道妻陈氏、年二十八、丧夫。事翁姑孝。姑病。焚香祝天请减己算以延姑寿抚孤。成立苦节五十余年。静海县生员沙毓珍妻李氏、年二十三、夫殁遗腹仅三月。家贫。氏织席赡养翁姑翁姑殁祭葬尽礼守节四十余年。钜鹿县吏刘世相妻霍氏、夫死年二十三。遗孤五□山戊不□。氏采薪纺绩度日。后遇贼被执。断发毁容。不为所辱。守节四十余年。孝子刘希贤、甫七龄。父殁。庐墓三载。事孀母霍氏至孝。母被贼执。捐躯保母。贼义释之。俱请照例旌表。事下所司。　　

○辛巳。复户部左侍郎王弘祚原降三级以督修赋役全书告成也　　

○壬午。升左春坊左庶子艾元徵、为内翰林秘书院侍读学士转右春坊右庶子张士甄、为左春坊左庶子、兼内翰林秘书院侍读升内翰林国史院编修吴正治、为右春坊右庶子、兼内翰林。弘文院侍讲　　

○癸未。命内翰林国史院大学士傅以渐、秘书院学士李霨、为会试考官。　　

○升山东沂州道佥事李茂、为山西按察使司副使、易州道。登州府知府李经国、为山西按察使司副使、岢岚道。山西冀宁道佥事冯嘉会、为本省布政使司参议、分守河东道。河南驿传道佥事郭四维、为陕西布政使司参议、分守关内道。山西大同道佥事相有度、为广东布政使司参议、分守岭东道。补服阕河南提学道佥事李愫、为湖广按察使司佥事、上江防兵备道。　　

○甲申。朝日于东郊。遣公额尔克戴青行礼　　

○初、刑部左侍郎杜立德劾内院学士胡兆龙、罔上行私目无功令权势倾人甲午中一弟兆麟、今科中一弟兆凤、都城有一龙当道、麟凤齐鸣之谣。兆龙因臣同满汉官审理、科场弊端、恐难自掩。乃借端陷害。以臣弟立本等业师朱以忠、回家自缢。兆龙主使朱持正、朱敦厚等告讦、又首传连名帖、为朱姓请托。令吏部侍郎王崇简、内院侍读张永祺、署名。巧行诬害。并乞睿鉴以儆权邪奉上□日、著兆龙、崇简回奏。寻兆龙、崇简、回奏辩白。永祺亦疏奏、并无传帖署名事。于是下吏部察议寻议、杜立德参款不实。妄行渎奏。应革职。援赦宽免从之　　

○免顺天府武清、漷县十四年分、水灾额赋。　　

○礼部议覆、福建道御史赵祥星疏言、会试大典、剔弊宜严。第一场四书五经题目。请钦定密封送入内帘。刻印颁发。其二三场题目。体裁既繁。仍责令主考官、照例拟出。得上□日、第一场四书题目。候朕颁发。余著考试官照例出题。　　

○乙酉。转吏部右侍郎王崇简、为本部左侍郎、兼内翰林国史院学士。调户部右侍郎郝惟讷、为吏部右侍郎。　　

○丙戌。遣官祭先农之神。　　

○上以钦定会试四书题三道遣官赍示主考官刊发士子　　

○敕谕朝鲜国王李淏、今罗镡犯我边境。扰害生民。应行征巢□刀。兹发满兵前往。需用善使鸟枪手二百名。王即照数简发并将一切应用之物。全行备办。令酌当官员统领。期于五月。初间送至宁古塔。　　

○戊子。命故三等伯鄂硕子费扬古、袭爵　　

○以故三等精奇尼哈番丹代子夸哈、一等阿达哈哈番兼一拖沙喇哈番卓尔弼子查木言、二等阿达哈哈番阿尔萨兰子脱克脱尔、察楚兄折黑德、三等阿达哈哈番额尔勾什弟之子宝讷、王国命子沁、俄博兑子博洛、拜他喇布勒哈番兼一拖沙喇哈番托洛叔之子索保、伊巴库子托范、毛奇塔特子和善、拜他喇布勒哈番刚阿什子阿尔西、闵廷元叔玉相、拖沙喇哈番王茂才子国宝、刘栋弟之子芳美、图魁弟佟素年、姚仲礼子国臣、籍成虎子辉达纳弟宾步、致仕二等阿达哈哈番何世友子遇澄、三等阿达哈哈番冯噶弟之子孟噶、黄元子朝良、杨名焕子增、骆士奇子照邻、王好忠子泽渥、拜他喇布勒哈番詹伯龙子升华、拖沙喇哈番张士元子广国、各袭职。　　

○赠阵亡巴拜、为拖沙喇哈番以其弟巴图、袭职　　

○致仕太子太保工部尚书谢启光卒。　　

○己丑。户部议覆、奉天府府尹张尚贤疏言、辽阳人民始集输纳维艰。应每亩止徵银三分。以苏穷黎从之。　　

○浙江提督田雄、请以弟豹代己入侍。允之。　　

○庚寅。升广东按察使钟鼎、为刑部右侍郎山东东昌兵备道副使刘达为大理寺卿。　　

○以克闽安镇功、赏海澄公黄梧、甲胄貂裘等物。　　

○辛卯。川东逆贼伪总督张京总兵张宿、兵科谢佩等一十八员缴伪印敕投诚平西王吴三桂、以其事闻疏下所司。　　

○壬辰。升通政使司右通政戴明说、为太仆寺卿。　　

○升广东右布政使许文秀、为浙江布政使司左布政使。兵部郎中戚良宰、为山西按察使司佥事、大同道。刑部郎中刘世杰、为山东按察使司佥事、沂州兵备道。程淓、为河南按察使司佥事、清军驿传兵备道。杨廷锦、为山西按察使司佥事、分巡冀宁道。　　

○癸巳。谕吏部设立内监衙门官员、原止令供办宫闱事务不许干与朝政交通外廷。是以朕于新旧内监各员、特立铁牌。屡行禁饬甚严。不意乃有行私纳贿之徒。朕密行采访得其奸弊。已命内大臣严行审拟。事内有见任官私相馈遗者。亦有罢任官通行贿赂者。深可痛恨此辈坏法通贿、科道各官、为朕耳目。岂无见闻。乃竟不行指参殊负朝廷设立言官、发奸摘弊至意。尔部即行传知　　

○谕户刑二部。前闻河道船只、多有强豪之徒、冒称钦差、挠乱国法者。朕是以命尔等严拏。及至拏获。皆系大小官员之船。尔等议处、又概称与各官无涉。止将下役人等拟罪如此讯法、岂屏绝情面、矢公矢慎之道。殊负朕厘奸剔弊至意。嗣后务宜公平详慎　　

○固山贝子特尔祜薨。谥恪僖镇国公僧额卒谥怀愍　　

○甲午。谕吏部等衙门。尔等各衙门事务、皆天下政治所关。最为重大。尔诸臣皆特简倚任、为朝廷分猷共理之人。须当实心效力。视朝政如己事。深思远虑、以图尽善。乃为称职。近见各衙门。办事惟因循事例。止图塞责。未尝见有真切尽心者。殊负朕委任至意。今宗人府、内三院、六部、都察院、通政使司、大理寺、兵部督捕、理藩院、詹事府、太常寺、太仆寺、光禄寺、国子监、鸿胪寺六科、十四道、五城御史等各将本衙门一应事务详悉参酌。何事有益国家当遵行。何事无益国家当更改。并诸凡兴利除弊事宜俱著各衙门满汉大小官员公同商确具奏。　　

○乙未。遣官祭历代帝王上御经筵。　　

○镇国公温齐喀卒谥怀思。　　

○升陕西延绥西协定边副将张惟一、为署都督同知、管西协靖远副将事。浙江处州副将李荣、为都督佥事管衢州副将事陕西兴安副将于奋起、为都督佥事管福建兴化城守副将事。　　

○丙申。礼部议覆、湖广道御史上官鉝疏言、江南新榜举人、啧有烦言。应照京闱事例。请皇上钦定试期。亲加覆试。以核真伪。至直省士子云集、闱务不便久稽。其江南新科举人、应停止会试从之　　

三月。戊戌朔。　　

○己亥。清明节。遣官祭太庙。四祖陵、福陵、昭陵　　

○经筵日讲官内秘书院学士李霨考满。加一级。荫一子入监读书。　　

○辛丑。广西巡抚于时跃疏报、李定国逆党阎维龙、曹延生等、攻陷横州。防守都司赵连城、以官兵众寡不敌。退屯贵县。总兵官马雄、率兵驰援。贼弃城遁去。遂恢复横州。俘斩甚众。疏入得上□日嘉奖。下部议叙。　　

○壬寅。谕礼部。科尔沁巴图鲁王之女、选进宫中。因待年未行册封今遽尔长逝朕心深切轸悼宜追封为妃。其封号、及应行典礼尔部即察例议奏　　

○癸卯。予故太子太保工部尚书张凤翔、祭葬如例。　　

