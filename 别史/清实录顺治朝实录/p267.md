<!-- { "loadSidebar": true } -->
○内大臣伯索尼遵谕上言十一事一小民冤抑宜伸也叩阍所以通闾阎之隐。然情有虚实。难以悬定。傥因一人诳愬、概行禁止。恐有真正冤抑无由上达。今后凡陈诉者、先令该衙门察实如不赴该衙门告理、辄行越诉者。立行责逐如曾经告理该衙门不为详审者。即下别衙门严察。实则准与申理虚则依例定罪庶官吏皆洗心涤虑。而刁民亦不敢捏词诳讼矣。一、情罪质审宜详也。凡犯罪发觉、承问官必得其情。分别轻重奏闻定夺。则上无滥刑。而下无冤枉。傥一经发觉奉有严上□日。承问官不察其情、辄加重罪。则虽有冤枉、百喙难明。今内大臣审理尚方院罪人。并无照旧例治以应得之罪、及二十七鞭之刑。如此、而谓情罪平允可乎。其罪轻可疑者、量其情由。更加详慎。则全活必多。亦足以广好生之德矣。一行间罪案宜正也。前拟出征福建将士罪案内。大将军屠赖、止解任。削一不世袭之拜他喇布勒哈番。而各营众官、有精奇尼哈番、阿思哈尼哈番者乃尽行革职解任轻重不均殊乖劝惩之道。请敕令更正。则允昭法律之平矣。一世职官员应袭与否、理宜分别。如不论功绩大小惟先袭职者有子嗣则令袭职。先袭职者无子嗣而令别子承袭者及三世而止此后概不准袭如此、则安见立功之人仅欲以一子袭世职乎我皇上赏功大典。原期施及苗裔。非可与无功妄受者、同日而语今世职冗杂、皆谭泰之徇情滥给也。嗣后请加更正。凡初入北京时有拜他喇布勒哈番以上职者、皆应准其世袭。给以诰命伊等皆太祖太宗时有功行间。及赞理大业所授之职也。至于入京以后、在部办事。或遇恩诏所得之职。不论大小、俱不得给世袭敕书。其出征所得之职、虽在入京以后。亦照定例、给以世袭敕书。如此、则人知戮力行间。酬功之典、与寻常殊异。而无功者自不得滥膺爵赏矣。一、外藩法令宜宽也。外藩蒙古、皆令遵内定法例、不许再醮同族之人为婚。太宗皇帝初定例时。因彼不能遵行。遂行停止。今在内各官命妇、不许再醮。民人之妇、自二十□山戊不□守节、至四十□山戊不□者。准与旌表。在外各藩、并无此例。如必令遵行定例。恐男女之间。反滋悖乱。强绳之、非理也。应请仍照旧例、以示宽容。一、豪强霸占宜清也。民有定居、然后各安其业。近闻南城地方。势豪及满洲大臣、惟知射利。罔恤民艰。霸占行市。恣行垄断。奸诡之徒从中指引。百计掊克。以攘货财。被害者吞声旁观者结舌。辇毂重地、可令商民如此失业乎。伏乞敕谕严察、令各还原业庶几民得苏息矣。一、四方血脉宜通也。商贾往来贸易、络绎不绝。然后知京师之大。今闻各省商民、担负捆载至京者。满洲大臣家人、出城迎截。短价强买者甚多。如此、则商人必畏缩而不敢前。世非盛世所宜有也。伏乞严察。永行禁绝。庶恩及商贾、而百货辐辏矣。一、私决泉水宜杜也京北玉泉山之水。止备上用。其禁甚严。今诸王贝勒、以及各官、辄皆私引灌田。遂致泉流尽竭。殊干法纪。今后宜严谕禁止。庶泉流不竭矣。一、采木陋弊宜禁也。边外之木、皆系商人雇民采伐水运解部。除照额抽税外。其余悉令发卖实欲利及商人也。今闻诸大臣、将采木地方、私行霸占、以致商不聊生。请严行禁止。则商人不至重困而木亦不可胜用矣。一、诸大臣兴造宜戒也。国尔忘家人臣之义。既荷大臣之任、而可苟且以从事乎。今见在各衙门诸臣、不力殚公事。惟修饰第宅。高大门闾兴作不止。天不雨金。徒召人憎。如鬼蜮耳且国计民生、悉置不恤徒使主上一人焦劳。清夜思维、可自安乎理宜概行严禁。以惩恶俗。一、无告穷民宜矜也。五城审事各官遇满洲家人与穷民构讼、必罪穷民。或富强之人与穷民构讼。亦罪穷民。不思执法曲意徇情。是朝廷设官反为豪强者傅虎翼也。应请严谕申饬务令秉公据理不得徇情纳贿。恣意妄行庶豪强歛迹而良善安全矣疏入。得上□日、势豪满洲大臣霸占行市恣行垄断。占据店房迎截各省来京商人。亏价勒买。强霸木场。及缮造高大宅第。诚属实事。似此害民糜费。殊为可恶。著严察议奏。余著确议具奏。　　

○总督仓场户部左侍郎范达礼、以漕务重大。不能兼理副都统之职具疏请辞。得上□日据奏重任实难兼理自应两请候上□日。乃专欲料理漕务明系畏避武职。殊属不合。范达礼著解仓场侍郎任。管副都统事　　

○遣陕西道监察御史张注庆、巡按广东。　　

大清世祖体天隆运定统建极英睿钦文显武大德弘功至仁纯孝章皇帝实录卷之一百三十七




大清世祖体天隆运定统建极英睿钦文显武大德弘功至仁纯孝章皇帝实录卷之一百三十八　　

顺治十七年。庚子。秋七月。甲寅朔。享太庙遣固山贝子温齐行礼。　　

○遣官祭司门之神　　

○命太子太保工部尚书霍达、仍以原衔管都察院左都御史事　　

○兵部议覆甘肃巡抚佟延年疏言黑城堡、距洪水市口虽三十里。番虏往来交易最称险要向设防守一员兵九十名。地险兵单不足弹压应将甘肃镇标后营游击守备、千把总官八员。兵八百名移驻黑城。其黑城堡守备并守一百四十名内、拔一百二十名。移驻高古城。合本堡兵八十名。共二百名。以资防御。至西把截堡、系番虏出没要口仅设防守一员守兵八十名。亦不足恃。应将上古城堡守备一员。并守兵八十名内、拔二十名。及黑城剩兵二十名。俱移驻西把截合本堡兵共一百二十名。其上古城止留守兵六十名更委防守一员以资固守。从之。　　

○和硕简亲王济度薨年二十八追封和硕纯亲王。　　

○乙卯。叙克云南元江府登城功。授喀穆图二等阿达哈哈番。祁起善、三等阿达哈哈番。根特、拜他喇布勒哈番兼一拖沙喇哈番。查穆喀纳、拜他喇布勒哈番俱赐号巴图鲁。　　

○戊午。以原任刑部郎中崔澄、为都察院监察御史　　

○命吏部主事尹源进、刑部郎中陈年谷、为陕西乡试主考官　　

○吏部、遵上□日查建言得罪各官。流徙、则李呈祥、魏琯、李＜礻因＞、彭长庚、许尔安、季开生。赎徒、则丹卜、达岱。降调、则赵开心、张应桂、黄宣泰。俱列事迹奏闻。得上□日、季开生建言。原从朕躬起见准复原官。归其骸骨。仍荫一子入监读书。李呈祥、魏琯、当日所犯情罪颇轻。魏琯已故。著免罪。归其骸骨。李呈祥、著免罪释回。余虽系建言。情罪不同。俱属应得之罪。无可宽免。　　

○先是平西王吴三桂、请以投诚兵丁分十营。每一千二百名为一营。以投诚官统之。营名、一曰忠勇。一曰义勇。各分中前后左右五营。并拟投诚伪官马宝等十员为总兵官。其应用中军、游击、守备、俱开具姓名请补。至是部议、悉如所请。奏上。得上□日、马宝、著以右都督充忠勇中营总兵官。李如碧、著以都督佥事充忠勇前营总兵官。高启隆、著以都督同知充忠勇左营总兵官。刘之复、著以参将管忠勇右营总兵官事。塔新策、著以副将管忠勇后营总兵官事。王会、著以右都督充义勇中营总兵官。刘偁、著以副将管义勇前营总兵官事。马惟兴、著以左都督充义勇左营总兵官。吴子圣、著以都督佥事充义勇右营总兵官。杨威、著以副将管义勇后营总兵官事。余俱依拟用。　　

○己未。升镶白旗汉军佐领韩崇进、为参领　　

○庚申。命翰林院检讨谭篆、礼科右给事中谌名臣、为江南乡试主考官。　　

○旌表节妇、山西忻州民周士匆妻杨氏。安邑县生员杨贞初妻王氏。夏县民张问政继妻王氏、烈妇、曲沃县鸿胪寺序班吴中豸妻卫氏。蔚州卫民康我庭妻田氏。孝子、浮山县民张玉。各给银建坊如例。　　

○命都察院左佥都御史苗澄暂署总河事务。　　

○辛酉。以甘霖应祷。祭天于圜丘。遣都统辅国公穆臣行礼　　

○以正白旗满洲拜他喇布勒哈番硕色、为参领。　　

○索伦部落索朗阿达尔汉子查木苏等、贡貂皮。宴赉如例　　

○陕西道试监察御史陆光旭奏言、言官为朝廷耳目之臣。必立身无过。而后可以言人之过。臣闻向来言官。有卖疏报复、要挟、指使之弊今请照督抚按例令科道互相纠参。则彼此牵制自不至徇私瞻顾矣。又革职辅臣刘正宗过端。向来竟无发觉。俟奉上□日后而始言者既难免徇私之愆。则奉上□日而终无一言者。又何以逃负职之咎。疏入得上□日此所奏是。著议奏。　　

○内阁办事中书舍人宫昌宗等奏言向来撰文办事中书。例俱得与宾兴盛典至丁酉科奉有机密重大、不必升别衙门之谕。遂止令撰文中书入试而臣等皆不得与。乞仍照旧制。敕赐观场庶幼学之志、得以稍展。得上□日、撰文办事中书俱准应试即中式、仍在内阁办事。不升别衙门其勤劳称职者。准加衔留任。永著为例　　

○壬戌。以正蓝旗满洲护军参领噶喇玛、正红旗满洲二等护卫翁郭泰、俱为前锋参领。　　

○吏部议覆、刑科给事中姚启盛劾奏。河南巡抚贾汉复、出身卑鄙。行政秽污各款臣部难以悬议。应解汉复任敕总河并该省按臣、严查具奏以凭议处。得上□日是。依议严行。　　

○刑部议准都察院左都御史魏裔介条奏各款。一、问刑以律为主。律者、朝廷大法。凡承问各官。不得失出失入。违者依律拟罪。一、夹棍不宜轻用。以后各问刑衙门。凡未有真赃确证。及户婚田土小事。不得夹讯。一、正月系万物发生之初。应停止用刑。以广皇仁。从之。　　

○癸亥。以镶蓝旗阿思哈尼哈番辛泰、为参领。　　

○甲子。以原任太仆寺员外郎朱衣客、为中城监察御史。　　

○丁卯。夜有流星如弹。青白色。尾迹有光。起自牛宿正南方行至近浊。　　

○以镶白旗汉军拜他喇布勒哈番崔大成、为参领　　

○以靖南王下故一等阿达哈哈番兼一拖沙喇哈番张元善弟元德、袭职。　　

○以通政使司知事白成格、户部主事华善、俱为国子监司业　　

○升江南留守左卫守备李重耀、为浙江掌印都司。江南宿州卫守备司位辅、为福建掌印都司　　

