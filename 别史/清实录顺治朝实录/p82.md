<!-- { "loadSidebar": true } -->
○辛未。以奉太祖武皇帝配。天。及追尊四祖考妣帝后尊号礼成诸王群臣、上表称贺是日、大赦天下。诏曰大一统之业。礼莫重于配天。通孝思之诚情。莫切于尊祖。谨于顺治五年。十一月朔八日冬至。恭祀天于南郊。奉太祖承天广运圣德神功肇纪立极仁孝武皇帝配。即于是日推本孝思。追尊太祖以上四世。高祖泽王、为肇祖原皇帝。高祖妣、为原皇后。曾祖庆王、为兴祖直皇帝。曾祖妣、为直皇后。祖昌王、为景祖翼皇帝。祖妣、为翼皇后。考福王为显祖宣皇帝。妣为宣皇后。典礼綦隆覃恩宜广特大赦天下以慰臣民。应行事宜条列于后。叔父摄政王、治安天下。有大勋劳宜增加殊礼。以崇功德及妃、世子应得封号。院部诸大臣集议具奏。一、亲王、郡王、贝勒、贝子、公、将军等、宜优加恩赐并王妃、世子嗣子等、应得封典该部察议具奏。一、自顺治五年、十一月初八日昧爽以前官吏兵民人等有犯、除谋反叛逆、子孙谋杀祖父母父母内乱妻妾杀夫、告夫奴婢杀家长、杀一家非死罪三人、采生折割人谋杀、故杀真正人命、蛊毒魇魁、毒药杀人、强盗、妖言、十恶等真犯死罪不赦外。其余已发觉、未发觉已结正、未结正、咸赦除之。有以赦前事相告讦者以其罪罪之。一、藩王、及王夫人、嗣子等、应加恩典该部察议具奏一满洲官员、开国以来屡世从征。劳绩久著。该部分别升叙实授官员、一概给与世袭诰命。一、满洲兵丁各处战功劳苦该部通行赏赉。一、自顺治元年五月以来、各地方归顺有功文武官员人等、除已叙外凡未经叙录者。将归顺来历及归后劳绩该部察明叙升给与世袭诰敕。一、在京在外卫所原设有世袭官员管摄今以新旧有功官员设立、给与世袭诰敕。一、在京文武官员听各衙门堂印官、确察分别升赏一、内外满汉官员、一品、封赠三代。二品、三品、封赠二代。七品以上、封赠一代。八九品止封本身。俱给与应得诰敕三品以上、荫一子入监读书。一、内外武职官员照例给与诰敕。应加恩荫该部察例议奏一、凡试职各官俱准实授。一、顺治六年会试照丙戌科额、取中进士四百名。一、派徵钱粮、俱照万历年间则例。其天启崇祯年加增、尽行蠲免通行已久如有贪官污吏、例外私派、多徵扰民者、该抚按官纠参重处。一、地方灾伤一经察勘即与蠲免。有司官毋得仍行派徵有及有力之家滥行冒免、以致穷民不沾实惠。一、我朝定鼎以来、恩诏有免。荒地有免。水旱灾伤有免。民间额赋、不应再有拖欠。或输纳已完地方官别项支用、或侵入私囊、以致小民虚受拖欠之名。抚按官确察某州县额徵若干。已完若干未完若干。果系百姓拖欠、自元年以至三年悉与豁免。一各关抽税俱照万历年间旧例。其天启崇祯年间加额。除免一半。不得踵习明季陋规、分外多抽。及多设委官巡拦、以察税为名肆行科扰。一、漕白二粮、照旧徵收本色。除二三两年运官挂欠、久追未完俱准豁免外。其五年运到四年漕白二粮挂欠数多明系侵盗但照数追比还官。俱免拟罪。一、各处本色钱粮除颜料黄白蜡、仍办本色外其余准解折色一年一、直省押解钱粮官吏有途次被劫、见在追比者、准与豁免。一、圈丈地土分给满洲耕种、其被圈之家、或圈去未补、或原地钱粮未除、即与豁免。或新补之地、较原地瘠薄不堪者俱照新地等则纳粮。一、满洲圈过地内、道路、沟壑、房基、庙宇、坟墓、皆系地数。今一概除去不算、则原额必亏、钱粮何出、俱著一体清察豁免。一、仓库钱粮收支各有款项数目。有额外多支、及盘量短少者、俱免追赔。并免科罪。一、势豪举放私债、重利剥民、实属违禁。以后止许照律、每两三分行利。即至十年、不过照本算利。有例外多索者、依律治罪。一、各处无主荒地、该地方官察明呈报。抚按再加察勘。果无虚捏、即与题免钱粮。其地仍招民开垦。一、北城、及中东西三城、居住官民商贾、迁移南城、虽原房听其折卖。按房领给银两。然舍其故居、别寻栖址。情殊可念。有地土者、准免赋税一年。无地土者、准免丁银一年。一军民年七十以上者、许一丁侍养。免其杂派差役。八十以上者、给与绢一疋。绵一斤。米一石。肉十斤。九十以上者、倍之。一、各处养济院收养鳏寡孤独、及残疾无告之人。有司留心举行。月粮依时给发。无致失所。应用钱粮、察照旧例。在京于户部、在外于存留项下动支。一、凡系大贪、罪应致死者、止免死赃仍照追永不叙用。一、凡系见在议革、议降、议罚、及住俸戴罪并内外衙门提问究拟者、尽与豁免。一、各官已经罚俸、住俸戴罪者俱免。一、各直省顺治五年乡试副榜诸生、廪监准贡。增附准入监肄业。一、各该地方儒学生员、每学拔贡一名。即用顺治五年科举首卷、送部廷试。如首卷中式、或有事故、以次优卷挨补。不许越序。一、所在孝子、顺孙、义夫、节妇、自顺治元年以后、曾经各该巡按御史奏闻者、仍行该巡按再为核实。毋事浮滥造册报部。以凭具奏旌表。一、远省未附地方、文武各官、及乡绅士民、投诚归顺者以前负固之罪、通与赦免。察其功之大小、各与升赏。一、土贼多因饥寒失业、诏书到日、虽系首恶若能率党投首悉免其罪。兵收入伍。民收入籍。俟其得所、方议差徭。有能擒捕首恶、及党内首告者、论功授官给赏。如有因其投首、乘机邀执、希图功赏者、治以重罪。一、各处土司、原应世守地方。不得轻听叛逆招诱、自外王化。凡未经归顺、今来投诚者、开具原管地方部落、准与照旧袭封。有擒执叛逆来献者、仍厚加升赏。一、已归顺土司官、曾立功绩、及未经受职者、该督抚按官、通察具奏。论功升授。一、满洲赦前逃人、如在顺治六年八月以前自归者、匿主邻佑官长人等、一概免议。在九月初一以后者、不免。若在限定日期之内、被人告发或失主认识者、仍旧例问罪。一、内外问刑衙门、凡满汉官员犯各项罪名、应鞭责、应板责者以后俱依律折赎、免责。一、应追赃私、察果产业俱尽力不能完者、概与豁免。毋得株连亲族以上各款、凡内外各衙门官、俱当实心作速遵行。各该地方、即将诏刊刻、张挂于各大小村庄、务使民人尽知蠲免款件。如有怠玩壅蔽、在内都察院科道、在外督抚按、指参。定以违上

□日论。官民人等、果有不得沾恩者、许据实奏闻通政司即与封进。如虚、坐以欺诳重罪。于戏绍百王之钜典。合万国之欢心。欲礼备而乐和务化行而俗美布告遐迩。咸使闻知。　　

○壬申。以正白旗满洲海塔、镶白旗满洲唐伟、正黄旗满洲诺穆齐、正红旗满洲噶达浑、镶红旗满洲算拜、正蓝旗满洲伊穆图索尔敏、为甲喇章京　　

○以张所养、为吏部理事官。马尼、为礼部理事官。萨克察巴图鲁、色冷、为兵部理事官。觉罗瓦尔玛、为刑部理事官。图尔白慎巴图鲁、阿纳海、为工部理事官。　　

○甲戌。加二等阿思哈尼哈番大学士范文程、为一等阿思哈尼哈番。一等阿达哈哈番大学士刚林、为三等阿思哈尼哈番。俱赐名巴克什。以简任内院、赞理机务学问渊博、忠勤懋著也。　　

○以故拜他喇布勒哈番峨博尼弟克什图袭职。　　

○遣江南道监察御史苏京、巡按真定。江西道监察御史蔡应桂、巡按山西。　　

○丙子。辅国公恭安卒恭安、贝勒阿敏第四子阿敏得罪幽系。恭安以未分家子连坐。废为庶人后念系宗室复封为辅国公。随和硕郑亲王济尔哈朗征湖广卒于军中年二十六。　　

○癸未。摄政王猎至蹇家庄。会报喀尔喀部落二楚虎尔行猎、向我边界于是集诸王大臣议遣和硕英亲王阿济格、多罗端重郡王博洛、多罗承泽郡王硕塞、固山贝子拜尹图、公傅勒赫、岳乐护军统领鳌拜巴图鲁等、统兵戍守大同　　

○乙酉。升太仆寺少卿张鼎延、为大理寺少卿　　

○戊子。谕祭故投诚总兵官许定国。　　

○庚寅。设延绥镇中协副将一员驻劄波罗堡额兵一千名十二月辛卯朔命多罗郡王瓦克达、固山贝子尚善、吞齐、公扎喀纳、韩岱等率兵赴和硕英亲王军前、戍守大同。　　

○调八旗游牧蒙古官兵之半、戍守阿尔齐土苏门哈达地方　　

○遣章京觉罗固霸达等、领官兵驻防江宁府。　　

○以牛录章京那密、征锦州山海四川有功。授拖沙喇哈番。　　

○以透德、鄂尔济图、招降腾机思有功。授拜他喇布勒哈番。　　

○奉恩将军范图卒。追赠辅国将军。谥怀仪。　　

○以故一等精奇尼哈番戈尔土子赛音察克、二等阿思哈尼哈番常舒弟桑格、一等阿达哈哈番田虎子养民、三等阿达哈哈番朱文魁子天驷拜他咺布勒哈番额色子土克善、察汉兄查木苏、衮楮克车臣弟塞冷、杨名新子天祥、拖沙喇哈番克勒侄宜朱、致仕三等阿达哈哈番崔如颜侄天成、各袭职　　

○加赠阵亡提督总兵官拜他喇布勒哈番孙定辽拖沙喇哈番。以其兄子登高、袭职　　

○壬辰。遣广西道监察御史陈显忠、巡按江宁江西道监察御史杨义巡视两浙盐课　　

○癸巳。卯刻有流星大如弹丸赤色。起自中天。西北行至近浊。入天廪。　　

○升江西九江副将杨捷为署都督佥事、充镇守九江总兵官　　

○丙申。以直隶平山、隆平、蝗灾。清丰、雹灾。免本年额赋　　

○丁酉。以王文奎、为内翰林弘文院学士　　

○设八旗管领步兵、每旗步军副将尉一员。每甲喇步军校一员。每牛录步兵十兵内拨什库一名。管守街宿城诸事。　　

○以阿达哈哈番马光先、为山东按察使司按察使。拜他喇布勒哈番孙登第、为山东布政使司参议、兼按察使司佥事、青州兵备道。升兵部郎中刘景云、为陕西按察使司佥事、靖远兵备道。李发藻、为湖广按察使司佥事、管督粮道参议事。　　

○以青善、为驻防盛京协领。　　

○编盛京守墩壮丁为十牛录。　　

○戊戌。和硕英亲王阿济格等奏。十二月初三日、大同总督、司道、饷司、知府各官、出城验草。大同总兵官姜镶、闭门叛。其收验粮草之钟古等、俱被陷。总督奔入阳和臣随统兵星夜前往。于初四日围其城请发红衣炮、以为攻城之用　　

○庚子。谕姜镶曰。前因有事北方蒙古、故命英王至大同。与尔等全无干涉。若尔等有罪、安用此诡计为。为天下主、傥举动如此、其谁信之。此必有奸人煽惑离间尔等。今尔等如悔罪归诚。仍宥其过愆照旧恩养。　　

○辛丑。摄政王猎至岔道复遣梅勒章京阿喇善、侍郎噶达浑、率八旗官兵。赴和硕英亲王阿济格军前、协同防守。其余贝子公等、及各官兵悉统以还。　　

