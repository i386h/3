<!-- { "loadSidebar": true } -->
○谕吏部、国家政务委任庶官必大小臣工咸得其人。乃可共襄化理。在京各衙门官员宜加澄叙、以励官常。大学士尚书等、俱著自陈侍郎以下、俱著开列职名。候朕亲行甄别。尔部即传谕遵行。　　

○赠殉难广东灵山县知县徐尚介、为广东按察使司佥事荫一子入监读书。县丞顾正笏、为金吾左卫经历　　

○平西王吴三桂疏报、官兵大破贼于普洱。下所司察叙。　　

○征南将军赵布泰班师。命内大臣迎劳之。　　

○以辅国公干图扎喀纳、固山额真沙里布、祖泽润骸骨至自云南军中遣礼部官致奠　　

○己丑。增设盛京户部章京四员。主事一员。笔帖式二员。繙译汉字笔帖式一员。外郎一名。乌林笔帖式二员。外郎一名。工部章京二员。主事一员。笔帖式四员。繙译汉字笔帖式一员。　　

○刑科都给事中粘本盛、以祀典二事条奏。一、移祀北岳于浑源州。一、应建传圣祠于文庙、祭祀周公下礼部议。　　

○庚寅。升顺天府府丞王登联、为大理寺少卿。　　

○升山东武德道副使佟彭年、为山西布政使司参政、分守河东道。陕西中路道副使王廷谏、为湖广布政使司参政、分守荆西道。贵州贵阳道佥事黄惟锻、为陕西布政使司参议、分守江右道。福建督粮道参议孙籀、为陕西按察使司副使、分巡河东道　　

○辛卯。喀尔喀部落丹津喇嘛等贡驼马。宴赉如例。　　

○壬辰。升镶红旗汉军牛录章京赵琏、为甲喇章京。　　

○内阁大学士成克巩、刘正宗、胡世安、卫周祚、李霨、吏部尚书孙廷铨、户部尚书王宏祚、礼部尚书王崇简、刑部尚书杜立德、尚书管督捕侍郎事霍达、各遵谕俱自陈乞罢。俱温上□日留任。　　

○少傅兼太子太傅工部尚书刘昌、遵谕自陈。以老病求罢。得上□日、卿谨慎练达。历任著劳年齿已迈。著以原官致仕。驰驿回籍。仍荫一子入监读书。　　

○兵部尚书梁清标、遵谕自陈。得上□日、梁清标经朕特简。畀掌中枢。自当殚竭心力、以图报称。乃凡事诿卸。不肯担任劳怨。本当议处姑从宽免。著照旧供职。以后务宜痛加警省。极力振作。　　

○太子太保都察院左都御史魏裔介、遵谕自陈。得上□日、魏裔介由科员、经朕破格简拔。畀司邦宪。即当殚心力。秉公执法。实图报称。乃全无担当建白。禆益朝政。但知沽名誉。急于幸致高位。且身为台臣之长。御史贪黩不法、屡经发觉。岂真无闻见。曾未据实纠参。徇庇欺朦。殊负委任。本当拏问、严行治罪。姑予宽典。著革去太子太保、并所加一级。仍照旧供职。以后著洗涤肺肠。尽改前非。若复蹈旧辙、定从重治罪。必不轻恕。　　

○湖广总督李荫祖、以病奏请回京调理。允之。　　

○加湖广巡抚张长庚、太子少保。以捐赈武昌、汉阳二府饥民故也。　　

○癸巳。皇太后圣寿节。免行庆贺礼。　　

○升镶蓝旗汉军甲喇章京段应举、为梅勒章京。　　

○免贵州贵阳、安顺、都匀、石阡、镇远、铜仁等府属、州、县、卫、所、土司十六年分旱灾额赋。　　

○先是漕运总督蔡士英奏言、国初。设总漕一员、驻淮安。凤阳巡抚一员、驻泰州。自顺治六年、巡抚标兵调入粤西遂彻凤抚归并漕督漕务海防、势难兼理。请仍照初制专官分任至是九卿科道会议、应如士英所请。其抚标官兵、俟兵部议设。从之　　

○补裁缺户部员外郎甲喇章京杨雀祥、为监察御史。　　

○甲午。遣官祭三皇庙。　　

○谕礼部帝王奉天子民、。礼隆禋祀。享帝大典所关尤重必仪物克备、乃足昭对越之诚。向来郊祀、惟冬至用燔柴礼祈谷坛、未经举行。虽祀典原有等差。而同为祀上帝。典礼不宜有异。嗣后祈谷坛亦行燔柴礼。尔部即传谕遵行。　　

○又谕礼部、帝王父天母地。禋祀大典、务求至当。朕稽考旧章。洪武初、原系孟春合祭南郊。至嘉靖年间、始定分祭。冬至祀圜丘。夏至祭方泽。春分朝日。秋分夕月。而合祭之礼、遂止朕思合祭之礼、原以毕萃神祗普荐馨香不宜竟废。今欲祇申昭事之诚。修举合祀典礼、除四郊仍旧外每年孟春合祭天地日月及诸神于大享殿。但礼关重大、尔部即会同九卿科道详议具奏。　　

○吏部遵上□日甄别京官、开列各衙门职名进览。得上□日三品以上、各官著开列职名候朕亲加甄别。四品以下各官、尔部即详加甄别具奏。　　

○增设宁古塔笔帖式二员。　　

○叙江宁破贼功加署副将姜腾蛟都督佥事游击李廷栋、署都督佥事。署守备王龙游击候补守备张国俊、外委官王永祯、王守正、俱署游击　　

○乙未。朝日于东郊。遣尚书觉罗科尔昆行礼。　　

○工部右侍郎布丹以老病连疏乞休。得上□日、布丹效力有年。既以老病乞罢。著加太子少保、解任。　　

○丙申。以梅勒章京郑蛟麟、为都督同知、充提督四川总兵官。都督佥事管山西平阳副将事冯源淮、为署都督同知、充镇守湖广荆州等处总兵官。署都督佥事管江西南赣副将事孔国治、为都督佥事、充镇守江西南赣等处总兵官。　　

○固山额真侯墨尔根侍卫李国翰之榇、至自四川遣内大臣致奠　　

○戊戌。谕吏部天下吏治污隆民生休戚。及钱谷兵戎关系封疆诸大务。皆委任总督巡抚诸臣必督抚实得其人、乃足以宣达政教。使远迩乂安。见在督抚各官、宜加甄别、用示鼓励。尔部即会同都察院、将各该督抚任内功过称职与否详加察议甄别具奏。　　

○补外转工科左给事中陈台孙、为福建布政使司参议、督粮道。升陕西陇右道参议史燧、为山东按察使司副使、分巡武德道。陕西商雒道参议陆朝映、为贵州按察使司副使、分巡贵阳兵备道。江南淮安府知府任长庆、为陕西按察使司副使、分巡榆林中路兵备道。湖广武昌府知府梁知先、为两淮都转运盐使司运使。　　

○命江南随征左路总兵官杨捷、驻劄扬州。防江北一路要汛。　　

○升经略随征中书舍人樊咸叙、为贵州布政使司参议、分守贵宁道。经略军前理刑湖广长沙府同知张道澄、为贵州按察使司佥事、分巡都清道。　　

○江西巡抚张朝璘疏报、节妇、丰城县生员范永祺妻李氏。年二十一、夫故、守节六十二年。庐陵县生员邱山妻刘氏。夫故。氏痛绝复苏。服阕后、里有宦豪欲夺其志。氏剪发誓死不二。守节三十年。烈妇、万年县生员曹丹赤妻叶氏。遭乱。为兵所逼。义不受辱。引刀自刎。俱请照例旌表。章下礼部。　　

○己亥。刑部题、原任礼部郎中吕朝允、笔帖式额勒穆、当葬荣亲王时。不遵所择时刻。拟斩监候。今遇恩赦、应否减等、请上□日。得上□日、吕朝允、额勒穆、著各枷号两个月。鞭责一百。流徙宁古塔。　　

○庚子。翰林院以春季例应外转开列。侍读以下官、奏请引见。得上□日、翰林各官、习学满书、著益加勉励。今年暂停外转。　　

○通政使司通政使晋淑轼、奏请回籍养病。允之。　　

○遣官致祭鄂尔多斯部落额林臣郡王妃。　　

○吏部都察院会议、苏松巡按马腾升、身任巡方应将地方利弊陈奏。乃谓满兵骄悍成习。妄请彻京口驻防之兵。及奉上□日、回奏、又巧言支饰。应革职。但遇恩赦。相应免议。从之。　　

○辛丑。宴朝贺万寿。衍圣公孔兴燮、及五经博士颜绍绪等于礼部。　　

○以内升户科都给事中刘鸿儒、为顺天府府丞。　　

○以故二等伯纳海弟纳秦、一等阿达哈哈番查达海子黑塞、二等阿达哈哈番尼尔哈侄阿都赉、三等阿达哈哈番莽鼐侄克舍、张信德侄绪、拜他喇布勒哈番兼一拖沙喇哈番傅达里子伊扎宝、拜他喇布勒哈番达赖巴图鲁子阿南、何猷子先图、曹起凤子进、拖沙喇哈番花祜侄和、陈思明子启亮、各袭职。　　

○刑部奏言、浙江巡抚佟国器、将应流徙陈之遴母吴氏、引年老病废律、催提五次不解。延缓日期。请交部议。得上□日、陈之遴、所犯情罪重大。伊母应速行解部流徙。乃催提五次、佟国器徇情延缓。且代为引律、希图宽免。深为可恶。著革职。兵部差员拏解来京。该部究拟具奏。陈之遴母、并伊在籍应流家口该部差员役、通行提解来京发遣　　

○四川巡抚高民瞻疏奏署上川南道事高毓苕、贪污劣迹。访闻有据。请敕部追拟得上□日、著四川总督、会同平西王、一并审拟具奏　　

○壬寅。谕吏部、凤阳等处、地方紧要。必得其人、方能胜任。林起龙、著加太子太保、升兵部尚书、兼都察院右副都御史、巡抚凤阳等处地方、兼海防提督军务。尔部即遵谕行。　　

○又谕吏部、六部等衙门、三品以上各官、分理庶务。责任匪轻。宜澄叙优劣、用示劝惩。朕今亲加甄别。林起龙、另有谕上□日。石申、冯溥、杜笃祜沙澄、胡兆龙、艾元徵、王熙、刘达、李棠馥、高景、杨义、陈协、李敬、才品职任相宜。俱著照旧供职。袁懋功才品敏练。著照旧办事。遇紧要地方巡抚缺出推用。张瑃、前巡视两淮盐政。操守清介。著加一级。照旧供职。李奭棠、在部供职日久。近多疾病。著以原官致仕。钟鼎、才品平常。著照原品调外用。张缙彦、在都办事平常。且耽情诗酒。好广交游。沽名取悦。殊失大臣靖共之谊。著降四级调外用。盛复选才品庸劣。不能称职。著降三级调外用。　　

○以原任漕运户部侍郎吴库礼、为驻防盛京昂邦章京　　

○免江南淮、扬、凤、徐、所属州县卫十六年分水灾额赋。　　

○九卿科道会议、禋祀大典、历代不一其制。然分祭固各尽其敬而合祭乃以萃聚神灵。共昭虔事。今奉上谕、每年孟春合祭天地日月、及诸神于大享殿。而四郊仍旧。诚不易之盛轨也。其应行事宜、应照会典开载举行。从之。　　

○癸卯。谕礼部大享殿合祭典礼、已定于孟春举行。今虽时序已过。大典肇修、理应本年即举尔部即择期、并应行典礼、详察速议具奏。　　

○又谕礼部向来孟春祈谷礼、于大享殿举行。今大享殿合祭天地日月诸神。以后祈谷礼、著于圜丘举行。　　

○予辅国公干图、祭葬如例。　　

○复设光禄寺衙门于东安门内。以其旧署仍为太医院。　　

