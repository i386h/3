<!-- { "loadSidebar": true } -->
○丁丑。遣官祭历代帝王　　

○遣官祭城隍之神。　　

○遣房山县知县祭金帝陵。　　

○戊寅。降顺天巡抚王来用一级、调用。以其咨奏稽迟也　　

○己卯。刑部议覆、吏科都给事中魏象枢奏、各省按察使司守巡各道、应将一切刑名大案、已结未结。照布政司奏报钱粮例、□山戊不□终造册进览。以便清厘。以免拖累。从之。　　

○庚辰。以内翰林国史院学士傅以渐、为内翰林秘书院大学士。　　

○升总督仓场户部左侍郎任浚、为刑部尚书。大理寺卿梁清远、为兵部督捕右侍郎。降补原任都察院左都御史赵开心、为太仆寺卿。升吏部郎中梁羽明、为太常寺少卿。户科都给事中杜笃祜、掌河南道御史潘朝选、为太仆寺少卿。陕西商雒道佥事许宸、为通政使司左参议。　　

○壬午。谕尚书车克、侍郎觉罗额尔德曰。部中启奏诸事。每至积壅始奏。省览之际、殊觉繁多。嗣后毋得壅积。但有一二事、即便奏闻。　　

○命二等阿达哈哈番费扬古、郭迈、鄂莫克图、俱为二等阿思哈尼哈番。　　

○故明乐安王朱议淜、及僧人文秀、道士张应和等、谋逆事觉。伏诛。　　

○癸未。谕吏部。朕惟旌贤劝能、国有常典。大学士范文程、额色黑、甯完我、尚书郎球、巴哈纳、车克、侍郎祝世允、向在太宗时、素效忠勤。历今始终不渝。或匡赞政机、劳深启沃。或经理部务、力殚猷为。成绩已彰。宜加恩晋秩。范文程、著加少保、兼太子太保。额色黑、车克、甯完我、郎球、巴哈纳、祝世允、俱著加太子太保。各照旧办事。议政大臣巴哈、篇古、曩在太宗时、宣劳有素。近复左右朕躬、勤慎罔替。益罄忠诚。并宜加秩示劝。巴哈、篇古、俱著加太子太保。尔部即遵谕行。　　

○甲申。诸王大臣议覆、隐匿逃人例、奏入。得上□日、王等议隐匿逃人之家、给与逃主为奴。朕思傥有奸恶之徒。图财设局。以害无辜。如从前正法之小羽子等、亦不可测。宜详慎定议。其地方两邻解子流徙之例。因一罪犯。牵连众人。荡家废产。远徙他方。朕心不忍。且所议大小官员等罪、亦属太过。著一并另议具奏。　　

○赠太子太保都察院左都御史房可壮少保。荫一子入监读书。　　

○以阵亡二等阿达哈哈番李世贵子文先、袭职。　　

○以故拜他喇布勒哈番项朝辅子天允、袭职。　　

○乙酉。通密道副使刘余王□彗、以查覆职名稽迟。降一级调用。　　

○丙戌。宗人府礼部、议覆国子监祭酒姑尔玛洪疏言、觉罗荫生、应与官员荫生、一例送监读书。俟月分满日。亦与官员荫生、一例照等铨授。从之。　　

○裁湖广随州所、归并安陆卫。枝江、远安、彝陵、长宁所、归并荆州卫。桂阳所、归并郴州所。常宁所、归并衡州卫。东安所、归并永州卫。　　

○予故二等阿思哈尼哈番荆古尔达、祭葬立如例。　　

○升浙江定海镇标游击常进功、为杭州府城守副将。陕西庆阳府署副将马骧、为江西南赣右协副将。副将管福建汀州城守右营游击事贺国相、为福州府水师副将。　　

○增设兵部督捕汉军副理事官八员。满洲汉军笔帖式八员。　　

大清世祖体天隆运定统建极英睿钦文显武大德弘功至仁纯孝章皇帝实录卷之八十五



大清世祖体天隆运定统建极英睿钦文显武大德弘功至仁纯孝章皇帝实录卷之八十六　　

顺治十一年。甲午。九月。丁亥朔。　　

○己丑。上幸内院、召诸王、及九卿、科、道等汉官。赐茶毕因语及巡抚宜永贵疏称、满洲逃人甚多。捕获甚少而汉官议隐匿逃人之罪。必欲轻减一事。谕诸汉臣曰。朕荷天眷。抚有鸿业。无分满汉。概加恩遇。于汉人尤所体恤。乃尔等每与满洲抵牾。不克和衷是何意也。当明末、北人南人、各为党与。致倾国祚。朕傥有偏念。自当庇护满洲。今爱养尔等过于满洲。是朕以一体相视。而尔等蓄有二心。朕以故旧相遇。而尔等猜如新识。朕以同德相期。而尔等多怀异念矣。朕从来不念旧恶。尔等自太祖太宗以来。本为敌国。朕荷天祐。抚有大业海宇之内皆我臣庶自应捐除既往。悉予恩鄬。但尔等遭流贼之祸。如蹈水火朕救援而安养之。尔等诚念及此。岂可不图报效。今尔等之意欲使满洲家人、尽皆逃亡。使满洲失其所业可乎。朕姑宥前罪。嗣后其各改心易虑。为国为君。尽忠效力。以图报称朕优念尔等。故面谕及此。若更持贰志。行私自便尔时事发。决不尔贷。诸汉臣奏曰。皇上谕及此。臣等有何置辩。从此以后。惟改心易虑。各尽职守耳。　　

○谕吏部少保兼太子太保内翰林秘书院大学士范文程、自太宗时、委用办事二十余年。忠诚练达不避艰辛。朕所倚赖乃近以积劳成病。虽暂假调理。心仍夙夜在公。未得专事药饵。旦夕奏效深系朕怀。可暂令解任谢事。安心调摄特加升太傅兼太子太师。昭朕眷体大臣至意。伫俟病痊、以需召用。　　

○降补原任兵部尚书孟明辅、为苑马寺卿。兼陕西按察使司佥事兵部右侍郎张基远、为江南按察使司副使、苏松兵备道。升山东青登莱道参政田起龙、为福建按察使司按察使。　　

○免陕西西安、平凉、凤翔等府属、十年分雹灾额赋。　　

○予假原任都察院右都御史管户部右侍郎事赵继鼎、以年老乞休。允之。　　

○庚寅。以军功。封太子少保广西提督总兵官线国安、为三等伯。授三等阿思哈尼哈番右翼总兵官全节、为三等精奇尼哈番。一等阿达哈哈番又一拖沙喇哈番左翼总兵官马雄、为二等阿思哈尼哈番、仍镇守广西。　　

○升学士白色纯、为吏部右侍郎。　　

○以阿达哈哈番赵国英、为兵部理事官。　　

○以正蓝旗汉军三等伯佟六十、为本旗梅勒章京。　　

○降原任兵部侍郎杜立德一级调用。以前审窝逃吕煌行贿一案。不即完结。又不纠参德州知州佟昌年徇庇之罪故也。　　

○辛卯。以正白旗蒙古牛录章京达雅、为甲喇章京。　　

○壬辰。谕吏部、督抚责任封疆。关系非轻。员缺未可久悬。王来用、奉上□日降调。已经十三日。何得至今尚未推补。殊属怠忽。著即会推堪任者具奏。以后似此等紧要员缺须于命下次日、即行会推。毋得仍前迟延取罪。　　

○升詹事府詹事李奭棠、为内翰林国史院学士。　　

○降补原任大学士王永吉、为总督仓场户部左侍郎升太常寺卿王尔禄、为大理寺卿。　　

○予故内翰林国史院学士魏天赏、广西提督总兵官马蛟麟、各祭葬如例。　　

