<!-- { "loadSidebar": true } -->
○以正黄旗汉军阿思哈尼哈番张所养、为甲喇章京。　　

○定顺天府进取儒童额二十五名。大兴、宛平二县、各二十名　　

○偏沅巡抚袁廓宇疏报、烈妇、铜鼓卫贡生沈朝俊妻何氏。遇贼。抗节不辱。投小桥江。贼复出之。骂贼不污而死。贞女、绥宁县曾氏女许配萧方林。年十六、方林故。女闻讣奔丧。遂抚侄为嗣。亲操井臼、以事姑嫜。俱请照例旌表。章下礼部议　　

○福建省城、及长乐连江、罗源等县、飓风霪雨坏城垣庐舍。兵民有压死者。　　

○三法司会议、陈保袁二、黑子、恃强行凶将无辜之侍卫阿拉那、擅行绑缚。捏诬酗酒、持刀刺人。情罪重大。俱应立斩。议上。得上□日、陈保、袁二、俱著即处斩。黑子情罪亦大。但遽拟立斩。是否允协。著另议具奏。　　

八月。己丑朔。命贵州土官、每遇□山戊不□终。各将世系履历、及有无嗣子、开报布政司注册。三年入觐时、报部。以凭稽核。　　

○加彝陵总兵官张大元右都督。以其捐赀修葺营房城垣故也。　　

○江南总督郎廷佐奏报、海寇自陷镇江、势愈猖獗。于六月二十六日、逼犯江宁。城大兵单、难于守御。幸贵州凯旋梅勒章京噶褚哈、马尔赛等、统满兵从荆州乘船回京。闻贼犯江宁星夜疾抵江宁臣同驻防昂邦章京喀喀木、梅勒章京噶褚哈等密商。乘贼船尚未齐集、当先击其先到之船。喀喀木、噶褚哈等、发满兵乘船八十艘。于六月三十日两路出巢□刀。击败贼众。斩级颇多。获船二十艘。印二颗。至七月十二日、逆渠郑成功、亲拥战舰数千贼众十余万登陆。攻犯江宁。城外连下八十三营。络绎不绝。安设大炮地雷。密布云梯。复造木栅、思欲久困。又于上江下江、以及江北等处、分布贼艘。阻截要路。臣与喀喀木等、昼夜固守。以待援兵协巢□刀。至七月十五日、苏松水师总兵官梁化凤、亲统马步官兵三千余名至江宁。又抚臣蒋国柱、调发苏松提督标下游击。徐登第、领马步兵三百名。金山营参将张国俊、领马步兵一千名。水师右营守备王大成、领马步兵一百五十名。驻防杭州协领牙他里等、领官兵五百名。俱抵江宁。臣等公议、贼今分兵逼城。立三营于仪凤、钟阜二门外。当先击之。随于七月二十三日、派满兵堵贼诸营。防其应援。遂发总督提督两标绿旗官兵、并梁化凤标营官兵、从仪凤钟阜二门出巢□刀。贼踞木栅、并力迎敌。我军各将领、奋不顾身。冒险先登。鏖战良久。阵擒伪总统余新。并斩伪总兵二员。转死贼众无算。至晚收军。臣等又公议、满洲绿旗官兵、悉出击贼。恐城内空虚。留臣守城。其喀喀木、噶褚哈、马尔赛、梁化凤等、由陆路进。汉兵提督管效忠、协领扎尔布巴图鲁、费雅住巴图鲁、臣标副将冯武卿等、由水路进。各统官兵、次日五鼓齐出。贼已离营、屯扎高山。摆设挨牌火炮。列。陈迎敌。我兵自下仰攻。鏖战多时。贼始大败。生擒伪提督甘辉、并伪总兵等官。阵斩贼众不计其数。烧毁贼艘五百余只。余孽顺流败遁。喀喀木、噶褚哈等、复领水陆两路官兵。疾追至镇江瓜州。诸贼闻风乘舟而遁。大军于二十八日回江宁。得上□日、据奏满汉官兵奋勇。水陆并进。擒巢

□刀逆寇甚多。克奏大捷。深可嘉悦。著该部从优议叙具奏。　　

○裁直隶漷县、归并通州。兴济县、归并青县。增设巡检一员。永宁县归并延庆州。　　

○庚寅。上御经筵。　　

○升翰林院侍读学士章云鹭、为国子监祭酒。　　

○升正红旗汉军郎中兼牛录章京阿尔泰、为甲喇章京。　　

○升陕西河州副将萧鸣祚、为都督佥事、管广西浔梧副将事。巩昌副将许占魁、为都督佥事、管紫荆关副将事。副将管延安营参将事高必昌、为署都督佥事、管湖广洞庭湖水师副将事。参将管庆阳营副将事李正芳、为陕西宁夏花马池副将。　　

○兵部议覆左副都御史袁懋功疏言、直隶八府武生、与京卫武生、总属畿辅人才。允宜归并合试。其中额、应酌量共取二百名。京卫武生一百名。外州县卫所武生一百名。用翰林官二员为主考。小京职四员为同考官。顺天府堂官为提调。御史二员为监试。其头场二场、监射马步箭。考验技勇。仍照旧例、臣部满汉右侍郎考试。报可。　　

○辛卯。兵部遵上□日再行回奏、臣等才识卑庸。筹画未周。以负皇上委任至意。惟有席藁待罪。静听处分。得上□日、吏部议奏。　　

○壬辰。升山东东昌道副使郎永清、为湖广布政使司参政、分守下荆南道。广东驿传道副使吴嵩允、为湖广布政使司参政、分守湖北道。山西大同道佥事戚良宰、为湖广布政使司参议、分守武昌道。刑部郎中吴治汇、为广西按察使司佥事、分巡府江道。补服阕广西驿传道张弘俊、为山西按察使司副使、分巡清军驿传道。　　

○翰林院掌院学士折库讷、密陈四事。一曰均田以为披甲人恒产。年来用兵。披甲人买马制械。奴仆逃亡。生业凋零。艰难日甚。我国家初定中原。凡官属兵丁、俱计丁授田。富厚有力之家、得田每至数百晌。满洲披甲人、或止父子或止兄弟、或止一身、得田不过数晌。征役甚烦。授田甚少。殊为可悯。今当有事之秋。应勿论人丁多少。概视差等、均授以田。其闲散人户、亦行量给。凡有增减定例。或十年、或十五年、一加编审。如此、则田亩得均。而甲兵日广。居则资生有策。行则军威克壮矣。一曰增汉军兵力。今各省驻防出征、多用汉军。计在京各旗披甲马兵、不过百人。而固山额真、梅勒章京、甲喇章京、牛录章京、亦在其内。兵少若此、征战安所赖乎。按汉军定例。不论新旧、每壮丁五名、各出马步甲一副。合而计之、其堪披甲者、亦不甚多。臣愚以为凡直隶、山西、陕西、山东、河南各省人民。有精壮善骑射者。请敕督抚提镇、凡司道副参以上、每年定限选拔送京。编入汉军牛录披甲。训练二三年。皆同旧人。或令驻防。或令出征。事必有济矣。一曰慎选绿旗官兵。今天下钱粮、大半耗于绿旗。虽星罗棋布。遍满海内。一有寇警、仍请在内禁旅。此皆将帅失人故也。今后凡提镇等紧要员缺。请不论满洲、蒙古、汉军、汉人、但选其夙娴军旅、精明强干之员补授。至该地方武弁、及闲散听用各员内。不乏才干之人。若该督抚提镇、所见既确。一遇紧要缺出、宜即酌量升补。以示鼓励。简阅士卒内精勇者、号为前锋兵。钱粮量加优给。视其劳绩擢用。以开上进之路。汰其老弱、不得充数冒滥。庶军事修明。不致虚糜粮饷。而地方有事、亦有攸赖矣。一曰亟收人心。近闻江南各州县寇乱、有望风迎降者。有缚官献城者。此皆将帅纪律不明。有司抚绥无术。以致若此。夫叛逆固不可宽。若详究其由、岂有阖城官民同谋从逆之理。必有奸宄之徒、首为倡乱。今天威远震。大军已发。灭寇在旦夕间。设将叛逆之人、概伸国法。数十城百姓、尽加诛戮。不但有伤我皇上如天之仁。恐后此有不幸而陷于贼者、将益坚其从逆之心矣。请速密谕大兵、但诛其渠魁。其迫胁株连愚民、概与赦免。则财赋之地、不至伤残。而圣德垂之万世矣。下所司议　　

○癸巳。上幸南苑。　　

○命固山额真刘之源、为镇海大将军同梅勒章京张元勋、周继新、领官属兵丁驻防镇江。赐之敕曰。兹以京口重地。特命尔刘之源、挂镇海大将军印。同梅勒章京张元勋周继新等镇守驻防镇江京口。务在整饬兵马。申严纪律。如遇海寇侵犯。即督率兵将、力巢□刀严防。毋容片帆入江一贼登陆。江宁苏松常镇等处沿海沿江地方有警、该督抚请兵。尔等酌量援巢□刀。凡事会同该督抚、及江宁满汉提督、商酌计议而行。不得轻躁疎虞。所用粮草、该督抚布政司按期支给。仍严束兵将、不许横行抢掠民物。及借打草放马为名、扰害农业。务令兵民相安。不为地方所苦。凡民间一应事情、系有司职掌。及江上往来官民船艘、听江防等官盘诘放行。俱不许干豫。务体朕靖寇安民之意。所统将领功罪、察实纪明汇奏。有犯小过者、当即处分至于骁骑校以下、除死罪外。其余大小罪过、俱与众将商酌、便宜处分。敕中开载未尽事宜、应奏者奏。应行者行尔等各以旧勋、特为简任。须协谋并力、以副委任。伫膺懋赏。如或贪黩乖张。纵兵玩寇。贻误汛守。国宪具存。尔等慎之毋忽。　　

○命大学士刘正宗、卫周祚、为会试主考官。　　

○起原任漕运总督蔡士英、仍以兵部左侍郎兼都察院左副都御史、总督漕运、巡抚凤阳等处。地方海防军务兼理粮饷。福建巡抚宜永贵、仍以兵部左侍郎兼都察院右副都御史提督操江、兼巡抚安、徽、宁、池、太、广、仍管光、固、蕲、广、黄、德、湖口等处地方军务、兼管巡江。　　

○以镶黄旗汉军原任梅勒章京马程祯、正黄旗汉军牛录章京马成勋、俱为甲喇章京。　　

○裁古北、桃林、潘家等口抽分汉官。每差止留满官一员。笔帖式二员。　　

○甲午。四川巡抚高民瞻奏报、臣统率弁兵、进取成都。逆贼闻风逃遁。追至新津河、阵斩及溺死无算。伪官俱缴印投诚。川西底定。命所司察叙。　　

○乙未。以正白旗汉军牛录章京金光祖、为甲喇章京。　　

○起降调陕西右布政使萧时彦、以原官管云南布政使司左布政使事。升湖广上湖南道参议彭而述、为云南按察使司副使、管云南布政使司右布政使事。衡州府知府李光座、为云南按察使司副使、提调学政。江西临江府知府胡允、为湖广按察使司副使、分巡上湖南道。　　

○丙申。夕月于西郊。遣公爱星阿行礼。　　

○经略大学士洪承畴奏报、安南国都将太傅宗国公武公恣、遣目吏玉川伯邓福绥、朝阳伯阮光华、赍启赴信郡王军前。摅忱纳款。报闻。　　

○升正红旗汉军牛录章京吴延祚、为甲喇章京。　　

○丁酉。太宗文皇帝忌辰。遣官祭昭陵。　　

○遣大学士额色黑、祭先师孔子。　　

○大学士金之俊、请假回籍迁葬允之。　　

○以陕西固原中军李变龙阵亡。荫其子占春、为拖沙喇哈番　　

○戊戌。遣官祭大社。大稷。上自南苑还宫。　　

○己亥。太祖武皇帝忌辰。遣官祭福陵。　　

