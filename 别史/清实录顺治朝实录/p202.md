<!-- { "loadSidebar": true } -->
○考察汉人京官。侍读何采、编修张表、给事中王运熙、李人龙、御史李植、史詥等七十二员。分别致仕、降调、革职、有差。　　

○赐海澄公黄梧貂裘鞍马等物。授伪副将苏明、郑纯等六员、都督佥事职衔。给与全俸。伪参游以下、俱加衔赏赉有差。　　

○予殉难湖广辰常镇标都司佥书刘应科、祭葬如例。　　

○减考取满洲生员额四十名。举人额十名。进士额五名。蒙古生员额二十名。举人额五名。进士额五名。汉军生员额二十名。举人额五名。　　

○旌表节妇、广东新会县民张思敏妻周氏。给银建坊如例。　　

○江南道监察御史俞铎奏言、科臣孙光祀、劾臣请停秋决一疏。谓臣与龚鼎孳聚谋。为营救吴达起见。臣与达非友非亲。地隔江南江北。鼎孳与臣地分悬绝。素昧平生。臣入京师、达之铁案已定。鼎孳正奉差远行。臣肯引将死之达以为朋援。既去之鼎孳以为党乎。光祀欲杀达一人、以杀天下人。又欲杀天下人、以杀臣一人、宽大之朝。不应有此。疏入上以铎未奉上□日回奏。不静听察议。自行渎辩。于理不合。下部院一并察议。　　

○丁酉。谕户部。顺天府属、系京畿根本重地。年来水旱频仍。小民失业。生计萧条。较他处为独苦。今□山戊不

□复霖雨飞蝗、相继为灾。已蒙皇太后发帑赈济。朕因念被灾穷黎、救死不赡。若以国赋亟需。责之照旧输纳。转徙沟壑、势必难免。恐非所以仰宣皇太后特施拯恤之德意。尔部速将顺天府属各州县灾伤分数。察勘明白。分别轻重。酌量蠲免。以昭嘉惠元元至意。　　

○复定直省钱粮考成则例。其州县经徵接管正印官、俱按任事月日多寡。每官各作十分计算。完欠分数。仍照定例处分。其署官处分欠一二分者、罚俸三个月。三四分者、罚俸六个月。五六分者、罚俸九个月。七八分者、罚俸一年。九十分者、降职一级调用。不及半月者、免议。其巡抚、司道、府州、俱各作十分计算。照旧例处分。　　

○戊戌。以礼部启心郎董卫国、为都察院京畿道理事官。　　

○兵部等衙门会题、武官自一品至四品、俱有署衔。应与实衔同品。以便循序升转。其降调亦照此例。今改正品级。以左右都督为正一品。都督同知、署都督同知、为从一品。銮仪使、都督佥事、为正二品。副将、署副将、为从二品。冠军使、参将、署参将、掌印都司、为正三品。游击、署游击、行掌印都司、省管屯都司佥书、行管屯都司佥书、营都司佥书、署都司佥书、为从三品。云麾使、守备、署守备、为正四品。守备所千总、为从四品。治仪正、牺牲所所牧、卫千总、为正五品。牺牲所所副、为从五品。整仪尉、为正六品。从之。　　

○己亥。免陕西靖远、洮岷等卫、本年分雹灾额赋。　　

○湖广桂阳、临武衡山、未阳四州县、霪雨连旬。江河暴涨。漂溺人民甚众。偏沅巡抚袁廓宇以闻。　　

○庚子。谕礼部。本月二十二日。奉圣母皇太后谕。内

大臣鄂硕之女董鄂氏。性资敏慧轨度端和。克佐壸仪。立为贤妃。尔部查照典礼。择吉具奏。　　

○遣内大臣巴图鲁公鳌拜、祭和硕襄亲王。　　

○辛丑。升山西右布政使潘朝选、为河南布政使司左布政使。　　

○裁江南驿盐道、陕西狄道县县丞、临洮、巩昌府学训导、清水县盘领关、礼县板桥山阶州七防关巡检、河州和政、长宁驿丞、各一员。　　

○兵部等衙门议覆、内大臣巴图鲁公鳌拜等疏奏、大阅以讲武。典至重也。自太祖太宗以来、举行已久。今请酌古准今。三年一次大阅。阅毕。传令大臣、并侍卫于御前较射。赐宴。次日、诸王贝勒。率文武各官上表称贺。以昭大典。应如所请。得上□日、允行。并著为令。　　

○壬寅。上仰承皇太后慈训。制为内则衍义成书。并为序文恭呈圣览。序曰。臣闻致治之道。有大经大法以仪。型乎邦国。必有内治内教以模楷乎宫闱。故关睢为王化之端。乾坤居大易之首。圣人垂训、未有不以门内为兢兢者也。三代以前。圣后贤妃。肇修内治。以致化行俗美。具载典册。自非天佑至德。孰能集贞淑之大成。振古今之懿化哉。恭惟圣母皇太后佐我皇考兴道致治。徽音雍穆。慈诲周详。有典有则。兴仁兴让。允为万世壸教之轨范。臣敬遵慈上□日。搜辑古来嘉言美行。统成一编。上备披阅。下示来兹。谨按内则所载。皆闺门之内。起敬起孝、兴仁兴让之事。而首曰后王命冢宰降德于众兆民。谓此乃王后世子、所躬行心得而可为民法者。故不言布教而言降德也。夫圣人言、欲治其国者、先齐其家。又言家正而天下定。齐之正之。其惟内则乎。世传后妃纪、列女传家范、内训诸书。著作不少。然未尝原本内则而发明之。岂所以尊经立教与。今是书一本经上

□日而推衍之。微而声气容色。显而言动仪文精而乐心养志。粗而中馈女工。所以操其心而检其身者。施诸一家无不宜。放乎四海无不准。究其指归。有八要焉。孝者、顺亲之要。其类有二。事舅姑事父母是也。敬者内助之要。其类有五事夫、劝学、佐忠、赞廉、重贤、是也。教者昌后之要其类有三。教子、勉学、训忠、是也。礼者持己之要。其类有九。敬祭祀、肃家政、定变、守贞殉节、端好尚、崇俭约、谨言、慎仪、是也。让者睦戚之要。其类有四。崇谦退、和妯娌、睦宗族、待外戚、是也。慈者推恩之要。其类有五。逮下、慈幼、敦仁、爱民、宥过、是也。勤者修业之要。其类有二女工、饮食、是也。学者取法之要。其类有二好学、著书、是也。每举一类。必证以圣贤经传之言。实以古今淑顺之行。所采事迹、贵贱不同。而其道则同。所引文辞、深浅不一。而其理则一。阐明大指。诠释微文。名曰内则衍义。自禁壸达乎闾巷。咸于斯取则焉。必皆感发其性情。渐摩乎理义。广教化而美风俗。宫闱之嘉言懿行。直与邦国之大经大法。并垂不朽。圣母皇太后休声盛德。炳若日星。永作则于万世矣。　　

○以故二等阿达哈哈番王信子相臣、袭职。　　

○刑部疏奏、遵照旧例、应于霜降后。遣满汉司官各二员、前往直隶八府。会同该抚、审录罪囚、以便行刑。疏入。上以民命关系重大。应差三法司堂官前往会勘、然后处决。命所司开列职名具奏。　　

○甲辰。荷兰国贡使归国。特降敕谕赐其国王、敕谕曰。惟尔荷兰国墨投为也。甲必丹物马绥掘、僻在西陲。海洋险远。历代以来。声教不及。乃能缅怀德化。效慕尊亲。

择尔贡使杯突高啮惹诺皆色等、赴阙来朝。虔修职贡地逾万里。怀忠抱义。朕甚嘉之。用是优加锡赉。大蟒缎二疋、糚缎二疋、倭缎二疋、闪缎四疋、蓝花缎四疋、青花缎四疋、芦素缎四疋、帽缎四疋、衣素缎四疋、绫十疋、纺丝十疋、罗十疋、银三百两、以报孚忱。至所请朝贡出入、贸易有无、虽灌输货贝。利益商民。但念道里悠长。风波险阻。舟车跋涉。阅历星霜。劳勚可悯。若贡期频数。猥烦多人、朕皆不忍。著八年一次来朝。员役不过百人。止令二十人到京。所携货物、在馆交易。不得于广东海上、私自货卖。尔其体朕怀保之仁。恪恭藩服。慎乃常职。祇承宠命。　　

○升巡捕北营参将缑永庆、为陕西延绥中协波罗副将。山西大同浑源城参将张思盛、为山永副将。参将管浑源城副将事鲍虎、为江北狼山营副将。　　

○乙巳。赏吐鲁番贡使缎疋等物。　　

○以镶黄旗汉军理事官金万镒、为甲喇章京。　　

○免山西大同小站村等处、十二年分雹灾额赋。　　

九月。丙午朔。喀尔喀部落车臣汗、遣额尔德尼喇嘛等、贡驼马。宴赏如例。　　

○宁海大将军固山额真伊尔德等奏报、臣等领兵至杭州。海逆伪总兵王长树、毛光祚、沈尔序等、拥贼兵登岸。侵犯大兰山等处。遣梅勒章京顾禄古、总兵官张承恩、引兵趋夏关、击败之。至两斗门、贼复迎战、又击败之。斩长树、光祚、尔序、并头目、及贼兵无算。臣率师次宁波。乘舟趋定海县。分三路进发。贼渠伪总制陈六御、伪英义伯阮思等、于海岛里江口山下、列战舰以待。臣等率兵进攻。贼兵败北。追至衡水洋口。阵斩六御、思等。擒获甚多。遂取舟山。得上□日褒奖。下所司从优议叙。　　

○丁未。谕吐鲁番阿布都拉哈曰。朕膺兹大命。绥定万方。凡所属外国、无不输诚臣服。来贡方物。尔吐鲁番国早识时数。贡赋维谨。今又遣使入贡。诚笃之意、实可嘉悦。念尔国远隔山河。跋涉不易。宜加赏赉。用劝忠诚。今遣归来使。特赐尔缎三百三十八疋、绢七百二十三疋、以昭宠锡之意。自此以后、著五年一次来贡。进贡人员、入关不得过百人。不许携带妇女、其进京人数、止许三十人。其余留驻甘肃。俟来京进贡人归时、即令一齐出关。不得久留内地。至所带货物、许在京会同馆、照例货市。无得沿途借端迁延骚扰。其进贡西马四匹。蒙古马十匹外。不必多贡。用体朕优恤远人之意。尔钦承嘉命。历久罔渝。益抒朝贡之诚。永膺优渥之锡。钦哉。　　

○升通政使司主事徐继炜、为礼部启心郎。　　

○京察詹事府少詹事罗宪汶、以有疾休致。鸿胪寺卿王纲肃。以才力不及、降一级、调外用。　　

○以阿达哈哈番李定邦子希庚、袭职。　　

○赠登城战殁兵丁把柱、拖沙喇哈番。　　

○戊申。遣都察院左副都御史能图、左佥都御史张尚、往顺天等处。刑部尚书刘昌、启心郎对喀纳、往真定等处。审录罪囚。　　

○工部右侍郎布丹、引疾乞休。不允。　　

○己酉。旌表节妇、浙江山阴县故龙虎卫经历胡一言妻张氏、乌程县太学生董廷勋妻顾氏、各给银建坊如例。　　

○固山额真俄罗塞臣、引疾乞休不允　　

○庚戌。京察在告工部右侍郎傅景星、通政使司通政使张若麒、以有疾休致。原任户部右侍郎外转广东左布政使曹溶、以浮躁降一级、调用。工部左侍郎外转浙江右布政使李士焜、以罢软闲住。　　

○辛亥。裁工部卫河差、归并卫辉府同知管理。　　

○壬子。以正蓝旗汉军梅勒章京伯佟六十、为本旗固山额真。　　

○癸丑。固山额真朱玛喇等奏言、故肃亲王豪格、巢□刀灭陕西逆贼贺珍。阵斩贼首张献忠。定汉中。取四川。功绩甚多。酬庸未及。昔豫王巢□刀流贼于潼关。下江南。获福王。加封曰德。赐黑狐帽、貂镶衣、貂褂、金银、鞍马等物。肃亲王功与之埒、而封赏未议、由睿王异视之故也。疏入。下议政王、贝勒会议。寻议、肃亲王功大未酬。封号赏赉、应如豫王例。王薨后、数年未给俸禄。应为补给。得上

