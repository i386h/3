<!-- { "loadSidebar": true } -->
○丁亥。上即皇帝位。是日内外诸王、贝勒率文武群臣、集笃恭殿前。上出宫时寒甚。侍臣进貂裘。上视裘、却弗御。时上甫六龄。将升辇、乳媪欲同坐上曰。此非汝所宜乘不许上升辇。由东掖门出诸王、贝勒文武群臣跪迎上御殿。顾谓侍臣曰诸伯叔兄朝贺宜答礼乎宜坐受乎侍臣对曰。不宜答礼于是和硕郑亲王济尔哈朗和硕睿亲王多尔衮、率内外诸王、贝勒、贝子、公文武群臣行三跪九叩头礼毕。颁诏大赦。诏曰我太祖武皇帝、受天明命。肇造丕基。懋建鸿功。贻厥孙子皇考大行皇帝、嗣登大宝盛德深仁弘谟远略克协天心不服者武功以戡定。已归者文德以怀柔。拓土兴基。国以滋大。在位十有七年。于崇德八年八月初九日上宾今诸伯叔兄、及文武群臣、咸以国家不可无主。神器不可久虚谓朕为皇考之子应继大统。乃于八月二十六日、即皇帝位以明年为顺治元年朕年幼冲。尚赖诸伯叔兄、大臣、共襄治理。所有应行赦款开列于后。谋犯朝廷、焚毁宗庙陵寝宫殿、逃亡叛逆、蛊毒魇魅、窃盗、祭天器皿、及御用诸物、子孙杀祖父母父母、鬻卖兄弟、妻妾告夫内乱、杀人、聚党劫财等大恶向在不赦今咸赦除之其余一切死罪、因禁隐匿偷盗、及未完赃赎等罪。尽行赦免如有以赦前事讦告者、以其罪罪之。逃走遗失者如经原主认识给还免罪。彼此相称贷者、照旧准偿布告中外咸使闻知宣诏毕。内外诸王、贝勒及文武百官、行三跪九叩头礼毕上起立。固让和硕礼亲王先行。始升辇入宫诸王、贝勒及文武各官、跪送。上顾谓侍臣曰。适所进裘若黄里、朕自衣之。以红里、故不服耳。是日、不设卤簿不作音乐。诸王大臣、以上既即位冠宜缀缨、于是诸王以下及军民人等皆令缀缨。惟内大臣侍卫御前人等不缀缨诸王自是各归府。群臣亦各就第有顶戴官员以上暂停婚嫁宴会。民间不禁。　　

○遣官颁哀诏于朝鲜外藩蒙古诸国诏曰我皇考盛德宏功。凡属侯服、咸深爱戴。本年八月初九日龙驭上宾中外臣民罔弗哀悼。属在藩服、咸使闻知。其原定丧制开载甚明。凡祭葬礼仪、悉从俭朴仍遵古制、以日易月。二十七日释服。诏书到日、国王以下。各照旧举行丧礼。　　

○以杜尔伯特部落索朗阿、随征黑龙江等处为乡导、及擒获逃亡布颜图等功。赐名达尔汉　　

○辛卯。内院大学士希福等以黑星通晓历法。奏用之。并赐房舍衣服等物　　

大清世祖体天隆运定统建极英睿钦文显武大德弘功至仁纯孝章皇帝实录卷之一



大清世祖体天隆运定统建极英睿钦文显武大德弘功至仁纯孝章皇帝实录卷之二　　

崇德八年癸未九月壬辰朔　　

○甲午朝鲜国王李倧擒获自明国天津来侦探兵船一只杀八人生擒九人解至。赏押解官叶禄等银两貂皮等物视旧例倍之　　

○乙未。赐喀尔喀部落喇玛塔尔达尔汉诺颜。使臣布喇噶岱等、缎布有差。　　

○丁酉驻防海州河口伊勒慎擒获明国兵船二只。杀十人生擒四人解送来京。　　

○庚子月祭大行皇帝。　　

○是日、令出征和硕郑亲王济尔哈朗、多罗武英郡王阿济格、及贝子、公、大臣等、先释服。　　

○辛丑。巳刻。地震。自西北而南、有声。　　

○壬寅。和硕郑亲王济尔哈朗、多罗武英郡王阿济格、统领大军。载红衣炮及诸火器征明宁远濒行诸和硕亲王多罗郡王、多罗贝勒固山贝子固山额真梅勒章京以上俱诣堂子吹螺掌号。行三跪九叩头礼。树八纛复向天行三跪九叩头礼毕呜炮三大军西发。　　

○癸卯以通事顾尔马浑、屡发朝鲜国阴谋纤悉无隐致亲族为朝鲜所杀顾尔马浑、忠于国事不负任使授为牛录章京　　

○乙巳以安达礼子来塔库袭三等梅勒章京敦达礼子俄赫袭三等甲喇章京　　

○以故牛录章京伯尔格子顾禄古袭职　　

○丙午遣官颁即位诏于朝鲜、及外藩蒙古诸国。兼赐朝鲜国敕谕三道。并大行皇帝遗谕二道敕谕曰皇帝敕谕朝鲜国王李倧朕荷天庥。缵承祖宗丕业已敷大赉于国内兹罔分中外广沛仁恩。特颁敕书。赐尔鞍马貂皮、缎疋等物王其益加祇励永矢忠贞。又谕曰。明国不度时命频遣船海上、窥我边疆。王之边吏擒获解送该部奏闻朕深嘉尔恪守疆土用加恩赉、以奖忠诚。复赐银五百两。其获船弁兵、王应分别升赏。嗣后仍严谕边吏益加防御又谕曰。我皇考大行皇帝恩德崇隆。洞悉尔朝鲜疾苦。以岁贡方物较多兼之奉命使臣。仍袭明国旧例受馈过厚遗累民人。因念民皆吾民。恐致疲困曾将岁贡方物及使臣受馈数目酌定裁减俟至秋期颁行。朕今仰体我皇考轸恤之仁。遵照裁额。并颁遗谕大行皇帝遗谕曰。宽温仁圣皇帝敕谕朝鲜国王李倧岁贡方物悉出于民夫民皆吾民朕恐重致疲困。今将岁贡绿绵二百五十疋、红绵二百五十疋、各减五十疋。白绵一千五百疋减五百疋细纻丝四百疋、减三百疋。粗布七千二百疋、减二百疋上等腰刀二十六口、减六口。五爪龙蓆四领、减二领。杂色花蓆四十领减二十领其余仍旧至我国中禁系之人俱经纵释。尔国崔明纪、金盛黑尼虽罪在不赦。朕亦从宽宥释自狱中。令出侍尔世子李＜溰-豆王＞。首恶金盛黑尼、既己释放。其义州禁系党羽沉德渊、曹汉英蔡义恒等、及筑城之朴黄、亦著释放。至于林庆业、既犯蠹国之罪。不以一身当之。将覆宗绝嗣之祸、遗累兄弟宗族。自行逃走。恶莫大焉。但因一人之故、尽诛其兄弟宗族。实所不忍。今俱行释放、令回原籍。又遗谕曰朕闻本朝使臣、仍照明国使臣旧例馈遗。致累民人殊非善制。今将馈遗本朝使臣礼物。裁减著为定例。正使鞍马二匹、空马二匹、各减一匹银二千五百五十九两减一千五百五十九两绵五百五十七疋减三百五十七疋纻丝一百六十二疋减一百二疋布六百五十疋减三百五十疋余物俱减大半同出使官员礼物各按品递减其馈遗使臣礼物若在驿馆给与恐致纷扰、舆马著于义州给与余物俱于王京给与沿途有应设筵宴之大驿有不设筵宴之小驿因越站之故按驿折取银两、及索鹰犬等物并应付官妓俱著停止其迎送筵宴接见使臣礼仪俱照旧沿途经过驿站及止宿之处或有彼处官役、指称本朝使臣扰害百姓亦未可知兹特令使臣将食用之物、酌量裁减。著为定例。　　

○戊申。厄鲁特部落顾实汗、遣使奏言。达赖喇嘛、功德甚大。请延至京师令其讽诵经文以资福佑。许之。　　

○辛亥。大行皇帝山陵宝城宫殿告成。择日、梓宫发引奉安陵寝遣镇国将军阿拜、祭告圜丘太庙　　

○壬子奉移大行皇帝梓宫敬安陵寝是日诸王及内二旗下内大臣侍卫、已出痘公主、和硕福金格格等集崇政殿哭临。和硕礼亲王代善、升阶诣梓宫前。跪三献爵。诸王以下皆跪行三叩头礼。毕学士詹霸升阶至东侧。跪读祝文。文曰维崇德八年癸未九月壬辰朔越二十一日壬子孝子嗣皇帝敢昭告于皇考神位之前曰我皇考升遐。瀂逾旬月哀慕无穷典仪有恪兹者山陵告成恭奉梓宫、敬安陵寝。谨告读祝毕设卤簿及鞍马二十匹驮马六匹空马百匹驮御幄驼二十只空驼二十只前导启发梓宫出大清门未出痘公主福金格格俱集于城门迤北候梓宫至。跪举哀梓宫过随行举哀固山额真昂邦章京尚书以下牛录章京以上各官及固山额真昂邦章京尚书命妇以下牛录章京命妇以上外藩喀尔喀鄂尔多斯土默特索伦萨哈尔察等分两翼集关门外俱候梓宫至跪举哀梓宫过随行举哀至山陵奉安梓宫于殿内陈设祭物公主格格、福金、及诸王内大臣等、列阶上固山额真以下各照旗列阶下。和硕礼亲王代善诣梓宫前跪。三献爵。诸王以下俱跪。行三叩头礼。毕各就列举哀。内大臣固山额真昂邦章京、尚书等官升阶诣梓宫前。跪。各二献爵毕彻馔。皇太后及诸妃捧梓宫前陈设御衣举。哀下殿置焚榻上跪三献爵众皆跪行三叩头礼毕皇太后升殿诸王等进近焚榻前举哀行一跪三叩头礼和硕亲王暨和硕福金以下、牛录章京等官以上暨妻俱除服焚化御衣。及陈设等物。　　

○癸丑。祭大行皇帝　　

○戊午孝慈武皇后忌辰。遣官祭福陵冬十月辛酉朔　　

○癸亥往征宁远和硕郑亲王济尔哈朗多罗武英郡王阿济格、自军中奏报九月二十三日、大军抵中后所二十四日薄暮移军城北填平壕堑。以云梯、挨牌、及红衣炮急攻之。至二十五日城颓。敌不能支。遂奔溃。我军随拔其城。擒斩游击吴良弼、都司王国安等二十余员。及马步兵四千五百人俘四千余人获驼、马、牛、羊、金银等物无算。又分兵往略前屯卫、中前所等处。俘四百余人。兼获驼马、牛羊、枪炮等物。　　

