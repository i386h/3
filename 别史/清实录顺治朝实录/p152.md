<!-- { "loadSidebar": true } -->
○升河南河南府知府杨所修、为江南按察使司副使、凤宿道磁州知州沈秉公为江南按察使司佥事、颍州道。　　

○乙卯。命内翰林国史院学士傅以渐教习庶吉士　　

○升詹事府少詹事胡兆龙、为詹事兼内翰林秘书院侍读学士。侍读学士李奭棠、为詹事府少詹事兼内翰林国史院侍讲学士。侍读学士梁清宽、为詹事府少詹事兼内翰林弘文院侍讲学士。侍讲学士陈爌、为内翰林弘文院侍读学士。黄志遴、为内翰林秘书院侍读学士。左春坊左庶子杨思圣、为内翰林国史院侍读学士。右春坊右庶子夏敷九、为内翰林秘书院侍讲学士。侍读李霨、为内翰林国史院侍讲学士。艾元徵、为左春坊左庶子兼内翰林秘书院侍读。侍讲庄冋生、为右春坊右庶子兼内翰林弘文院侍讲。右春坊右谕德周启寯、为内翰林秘书院侍读。司经局洗马冯溥、为内翰林国史院侍读。左春坊左中允卓彝、为内翰林秘书院侍读。黄机、为内翰林弘文院侍讲。右春坊右中允李目、为右春坊右谕德兼内翰林弘文院修撰。章云鹭、为司经局洗马兼内翰林国史院修撰、国子监司业王熙、为左春坊左中允、兼内翰林秘书院编修。左春坊左赞善方悬成、为左春坊左中允、兼内翰林弘文院编修。左敬祖为右春坊右中允、兼内翰林秘书院编修。右春坊右赞善何采、为右春坊右中允兼内翰林国史院编修。检讨李中白、为左春坊左赞善兼内翰林秘书院检讨。编修姜元衡、为左春坊左赞善兼内翰林弘文院检讨。王清、为右春坊右赞善、兼内翰林秘书院检讨、张士甄、为右春坊右赞善、兼内翰林国史院检讨　　

○更定出征诸王及各官每月廪给。和硕亲王、二百两。多罗郡王、一百两。多罗贝勒、五十两。固山贝子、四十两。镇国公、辅国公、异姓公、各二十五两。固山额真侯、伯、各二十两。梅勒章京、护军统领、前锋统领、精奇尼哈番、各十四两。署梅勒章京、护军统领、夸兰大、阿思哈尼哈番学士、各十两。护军参领、前锋参领、骁骑甲喇章京、阿达哈哈番侍读学士、各七两。署护军参领、前锋参领、骁骑甲喇章京、拜他喇布勒哈番理事官、各五两。牛录章京、副理事官主事前锋侍卫拖沙喇哈番、各四两。拖沙喇哈番品级官、以护军校骁骑校委署章京、以护军校委署前锋侍卫内院他赤哈哈番笔帖式哈番、各三两。内有官小而所管职掌大者照职掌支给官大而所管职掌小者、照官支给　　

○户部会同九卿议奏、疏通钱法。以后铸钱、务照定式。每文重一钱二分五厘。精工铸造背面铸一厘两字。每千文作银一两。严饬内外上下、画一通行如有不遵者、治以重罪。其见行旧钱、原有高低厚薄不等、难以强齐。一切贸易、似应暂从民便至外省钱法应责成右布政使专督严查。得上□日、钱法难行皆因设炉太多。铸造不精所致。见今官铸该部酌减炉座、务要精工如式。背面添一厘二字。上下通行。有不遵者依律治罪已行制钱、姑从民便。各省责成右布政使专理设法稽察。闻向来官炉夹带私铸、尤为病国。再犯者、照枉法赃坐罪。其私铸奸民、不时严缉。若仍前违犯。事发并该地方官根究重处　　

○丙辰。宴喀尔喀部落土谢图汗贡使巴燕等于礼部　　

○升江宁副使林天擎、为湖广布政使司参政、管左布政使事广东按察使曹国柄、为湖广布政使司右布政使。　　

○湖广沅州总兵官韩友卒。　　

○丁巳。封和硕肃亲王庶子郭泰、渥黑讷、为辅国将军。　　

○己未。以梅勒章京张朝璘、为都察院副都御史。　　

○以阿达哈哈番萨尔唐、为户部理事官。　　

○补服阕原任鸿胪寺少卿夏爚如原官　　

○庚申。谕内三院。广东贼势溃散、地方渐平。且去湖南辽远。应专任两王、及该督抚料理。江西切近湖南。一应用官调兵事宜、时有关涉。袁州、吉安、一带余贼未靖。应抚辑巢□刀御、著经略辅臣洪承畴兼理。敕印即与换给。尔内院即传谕行。　　

○辛酉。命多罗安郡王岳乐、为宣威大将军。统领官兵、戍防归化城。赐之敕谕曰。敕谕多罗安郡王岳乐等。今闻喀尔喀部落相约、举兵内向。亟宜预防。兹命尔为宣威大将军、屯驻归化城。尔受命督师、一切军务、悉与众将商酌、相机而行。毋谓已能而拂众。毋恃兵强将勇而轻敌。营垒侦候、敬慎勿懈。录功务实行法务断。傥喀尔喀兵至、因利乘便、攻其不备。傥敌兵势众、速行驰奏、以便益兵勿轻易疎失。务保我师、以图破敌。行间功罪、分别奏闻其各官小过、骁骑校、护军校以下、应处分者、即与众将商酌处分。钦哉毋怠　　

○刑科给事中陈忠靖疏言、伏读上谕云。朕朝夕乾惕、冀迓时和。一意修省、祗惧天戒。臣愚以为遇灾知儆、徒言修省、尚属虚文若不速开经筵于前代所以格天勤民之学、实实讲求、终无禆益。盖德不日进、则必日退。义理之言日疎、则逸乐之事日亲。即皇上万几之暇、未尝不读书稽古然聆言察理、因事纳忠、皆于经筵是赖臣又读上谕云。著工部即将文华殿起造、以便讲求古训继又以钱粮不敷、暂许罢工。如此因循、恐非汲汲求治之盛意也。请于太和殿前后左右、择闲旷殿阁一处、酌定每月讲学日期。令辅臣讲官、尽心启导。不必效前代经筵故事、仪制毕举、以为美观则天下幸甚上以其悬揣沽名。责令回奏。　　

○癸亥。河南巡抚吴景道、以老疾乞休。允之。　　

○予衍圣公孔兴燮妻冯氏、祭葬如例。　　

○河道总督杨方兴、再疏乞休。不允　　

八月。甲子朔。喀尔喀部落额尔德尼哈谈巴图鲁等贡马宴赉如例。　　

○陕西紫阳县大雨水蝗　　

○乙丑。夕月于西郊。遣刑部尚书觉罗巴哈纳行礼　　

○丁卯。遣大学士额色黑、祭先师孔子　　

○戊辰。祭大社、大稷、上亲诣行礼　　

○辛未。降苏松巡按李成纪三级调外用以按差停止已久、成纪留滞地方且违法市恩、欲为贪官胡必泓等脱罪故也。　　

○以右赞善曹本荣、为国子监司业。　　

○壬申。太宗文皇帝忌辰。遣官祭昭陵。　　

○甲戌。太祖武皇帝忌辰。遣官祭福陵。　　

○丙子。以河北总兵官孔希贵年老。勒令致仕。　　

○丁丑。先是睿王多尔衮专政。潜有异志。上尝幸睿王邸第、随驾内大臣、及侍卫等、不及二十人。一等侍卫喀兰图闻之。惧有叵测。急归家。挟弓矢追从、密为防卫。至是、上嘉其忠诚不怖死、特赏十丁之庄一。鞍马全副。银五百两。升二等阿达哈哈番、为一等阿达哈哈番。　　

○戊寅。以一等侍卫觉罗马克苏、为宗人府理事官。调兵部启心郎祁彻白、为户部启心郎。　　

○赠殉难湖广靖州知州沈一恒、为本省布政使司右参议。荫一子入监读书。　　

○壬午。以太宗皇帝第十四女和硕公主、下嫁平西王吴三桂子应熊　　

○平南王尚可喜等奏报、官兵恢复化州、及吴川县。下所司知之。　　

○甲申。更定武职品级。省城掌印都司、从二品。参将、正三品。游击都司佥书省屯操都司、行掌印都司、行屯操都司、俱从三品。守备、正四品。署守备、从四品。守御所千总、正五品。卫千总、从五品。　　

○刑部题朝审事宜日期、于霜降后十日举行。将情实矜疑有词各犯、分为三项、俱具一本请上□日。其情实各犯、奉有御笔勾除者、方行处决。在外则督抚会同三司、查应决囚犯、酌量行刑其余仍监候奏闻。直隶地方、则刑部差司官二员、前往会同督抚审决。从之。　　

○丙戌。起原任巡抚陕西都察院右副都御史雷兴、仍以前衔巡抚河南。　　

○丁亥。大学士冯铨、陈名夏、成克巩、张端、刘正宗奏言、今日礼部诸臣、至内院恭传上谕、察前代废后事例具闻、臣等不胜悚惧。窃惟皇后母仪天下、关系甚重。前代如汉光武、宋仁宗、明宣宗、皆称贤主。俱以废后一节、终为盛德之累。望皇上深思详虑、慎重举动。万世瞻仰、将在今日。得上□日、据奏皇后母仪天下、关系至重。宜慎举动。果如所言。皇后壸仪攸系。正位匪轻。故废无能之人。尔等身为大臣、反于无益处、具奏沽名。甚属不合。著严饬行。　　

○科尔沁国多罗郡王奇他特薨。以其子额尔德尼袭爵。　　

○阿霸垓部落达尔汉贝子多尔济卒。以其子绰博和袭爵。　　

○以故三等阿思哈尼哈番绰尔吉孙西喇、二等阿达哈哈番俄习礼叔之子翁俄绰、三等阿达哈哈番巴达子巴特马什、阿答哈子马纳、得休子额黑、宜珠子额尔虎纳、拜他喇布勒哈番、兼一拖沙喇哈番高成功子仑、续顺公沈永忠属下一等阿达哈哈番沉志魁子永兴、年老致仕一等阿思哈尼哈番邓长春子之麟、一等阿达哈哈番、兼一拖沙喇哈番李维藩子春滋、三等阿达哈哈番徐九爵子启蕃、蒋秉忠子永锡、各袭职。　　

○己丑。谕礼部朕惟自古帝王、必立后以资内助。然皆慎重遴选、使可母仪天下。今后乃睿王于朕幼冲时、因亲定婚。未经选择。自册立之始、即与朕志意不协。宫阃参商、已历三载。事上御下、淑善难期。不足仰承宗庙之重。谨于八月二十五日、奏闻皇太后、降为静妃。改居侧宫。　　

○庚寅。礼部尚书胡世安、侍郎吕崇烈、高珩奏言、夫妇乃王化之首、自古帝王、必慎始敬终。今于本月二十六日、忽接上谕、今后不能祇承圣意、降为静妃。臣等思八年册立之初、恭告天地、宗庙、布告天下。今二十五日、奏闻皇太后、即日降为静妃。圣谕中未言及与诸王大臣公议。及告天地宗庙。臣等职司典礼所奉敕谕、若不传宣恐中外未悉若遵奉传宣、恐中外疑揣伏愿皇上慎重详审、以全始终。以笃恩礼。疏入。下议政诸王、贝勒、及大臣、内三院、九卿、詹事、六科都给事中、各掌道御史、会议具奏。　　

