<!-- { "loadSidebar": true } -->
○浙江道御史吴达奏言、目今一切举用人员、悉取材于明季然有明季所黜、而今日亟当登用者。如抗直忤时孤洁莫援因而放弃山林者是也。有明季所黜、而今日不可不黜者如逆党权翼与贪墨败类、是也。有明季未黜、而今日不可不黜者。如持禄养交、日暮倒行而不耻者、是也。在定鼎初年。犹可借招徕名色、邪正兼收。兹江南底定人材毕集若复泾渭不分则君子气沮、而宵小竞进矣。即如阮大钺、袁宏勋、徐复阳辈联袂而至。实繁有徒。岂可借投顺之名、概加录用乎至言路于开创尤为急务。凡朝端举动民生利病吏治臧否、何事不待参酌后定。正宜明敕臣工、慷慨敷陈。勒成一代訏谟。乃动辄责以回奏。是沮敢谏之气。而并塞后进之路也。即如赵开心、论事爽剀置之佥院。可谓用其人矣而所规、切时政者、果一一用之否耶伏乞。皇上大开兼听之门。苟群言可采。必期实见举行。言路乃国家元气。未有元气。充而不久安长治者也。得上□日用贤诚系国家要务。若得真才。惟恐不尽其用。朝廷用人、非曰诱之。若先既录用。后无罪而黜。是有疑心。屡著自行回奏者、非沮塞言路。正欲求其实据。与其揣摩影响之言以失真。不若确核以不至于冤抑。本内云、止用赵开心之身而不用其言。所指何事。著明白确指回奏。　　

○吏科给事中庄宪祖奏言、臣向为礼部郎官、见凡事皆面启请上□日、复从部具疏拟上□日内院票红发科夫自行而自言之。非不于事理凿凿然口传纶綍万一错误关系非轻。臣以为凡事当令满汉官公同议之。具疏入告内院拟上□日、取自上裁。尤祈以仁厚开国。于一切诏谕德音悉敷之。以久大宽平以为收拾人心、招徕天下之本。疏入得上□日、各衙门一应事情著同汉官商确妥。当奏闻。不许口启。　　

○凤阳巡抚赵福星奏报、伪弘光旧漕抚田仰、指薙发为名、鼓惑奸民作乱杀通州如皋、海门牧令。臣同梅勒章京谭布等、领兵巢□刀抚。悉就平定。下所司知之。　　

○己卯。升太常寺卿李元鼎、为兵部右侍郎　　

○以礼部理事官杨声远、为都察院右佥都御史巡抚登莱东江等处地方赞理军务、兼管粮饷　　

大清世祖体天隆运定统建极英睿钦文显武大德弘功至仁纯孝章皇帝实录卷之十九


大清世祖体天隆运定统建极英睿钦文显武大德弘功至仁纯孝章皇帝实录卷之二十　　

顺治二年。乙酉。八月。庚辰朔。礼科给事中梁维本奏言、六科之设职在看详封驳厘弊纠贪。而职掌未明、诸臣不无瞻顾乞敕下吏科、察照会典将六垣职掌详列奏明。或有缄默徇私自难逃于考功之法报可。　　

○户科给事中杜立德奏言、治平之道有三。一曰敬天。人君为天之子、当修省以迓天休。今秦晋燕畿、水旱风雹。天心示儆。不得以□山戊不□祲为常。凡开诚布公。懋德敦行。皆敬天事也。一曰法古。古者、事之鉴也。书曰、监于先王成宪。其永无愆。凡建学明伦。维风善俗。皆法古事也。一曰爱人。大臣腹心。群臣手足。百姓赤子。凡亲贤纳谏。尚德缓刑。皆爱人事也。得上□日、这所奏有禆治理。知道了。该部知道　　

○礼科给事中梁维本、奏请隆圣学以光典礼。御经筵以精学问。庶几懋敬缉熙太平可端拱而成。疏入。报闻。　　

○辛巳。谕兵部。内大臣何洛会等、歼灭刘洪起。所获金珠等物、令解京。其银两杯盘等物、交与巡抚罗绣锦、留充兵饷。俘获人口、照例给赏登城被伤之人其余财物赏给甲兵。招抚李好事竣、作速仍赴西安　　

○以故明锦衣卫指挥包泰亨、为湖广掌印都司。都司李正芳、为河南掌印都司。都司管参将事袁捷、为湖广掌印都司　　

○免直隶霸州、顺义香河、宝坻、新城、永清、东安、固安等县、本年水灾额赋　　

○礼部会同内院以内外职官送子入监事具题得上□日、文官在京四品以上、在外三品以上、武官二品以上、俱著送一子入监读书其有过犯者、如送子入监在前、仍准留监。如在后、不准。无子者、将亲孙及亲兄弟之子送监。远支者不准。除所定品级外。有入监在先者、仍准留监如有事故、不准补送　　

○壬午。升山东泰安州州同于清廉、为山西按察使司佥事、保定兵备道东平州州判徐为卿、为山西按察使司佥事、蓟州兵备道。牛录章京吕逢春、为山东按察使司副使、山海关道。以故明川北道参议王鼎镇、为江南按察使司副使、驿传道。　　

○命内翰林秘书院侍读朱之俊、内翰林秘书院检讨罗宪汶、为顺天乡试主考官。　　

○癸未。靖远大将军和硕英亲王阿济格师还。至芦沟桥。摄政王令学士伊图等往谕、因尔等有罪应议处。故不遣人迎接。尔等可至午门会齐后、即各归家于是英亲王偕诸王、贝勒、贝子、固山额真等、入城至午门会集俱各归家　　

○乙酉以祝万年为兵部启心郎　　

○赐温卜达尔汉卓礼克图蟒缎绒补、片金缎　　

○以归化城土默特部落一等梅勒章京古禄格、效力有年。升为三等昂邦章京赐珠顶貂帽、朝衣、玉带、甲、胄、弓、矢、银两等物　　

○免河南彰德、卫辉、怀庆、河南四府、本年荒残额赋　　

○丁亥。遣大学士李建泰、祭先师孔子。　　

○戊子。太宗文皇帝忌辰。遣官祭昭陵　　

○遣尚书星讷祭大社、大稷　　

○己丑。靖远大将军和硕英亲王阿济格、率出征诸王、贝勒、贝子大臣等、及投诚故明宁南侯左梦庚等陛见行礼毕。赐宴于午门内。仍赐智顺王尚可喜、平西王吴三桂、绣朝衣各一袭。马各二匹。赐科尔沁国、及阿霸垓、扎鲁特、鄂尔多斯、郭尔罗斯、土默特、巴林、四子、扎赖特、乌朱穆秦、苏尼特、翁牛忒、喀喇沁、吴喇忒、敖汉、柰曼等部落王、台吉、固山额真、梅勒章京等、金、银、朝衣、、缎、弓、马等物有差。　　

○故明署总兵高进忠、率副将黄宗瑟、张国柱等六十余员具奏本月十一日、差官赍捧敕谕到岛。臣率众迎接开读。今遵上□日北往船只必由水路。马匹必由陆路。以万余兵丁三千马匹而涉二千里之遥。必须支用粮食。臣欲就近于海州、赣榆、安东等处取给。又念臣等率领兵丁、不费一矢。识时投顺。非战功可比。更祈明降上谕、授为某官。是何品级。官有爵禄之养。兵不难于生计臣与御史苏京、王燮、耕桑衣食。愿永为太平之民。疏入得上□日、据尔等疏奏、甚不合理。诏书一到。即当薙发来归。为何窃据岛中。求加职衔。要索俸饷。殊非归顺之体。朕思服人者以德。岂肯听妄言要挟、以示招抚。尔等或未识我大清信义、以至如此妄言。又闻尔等与刘泽清互相角抗、以致乖离。今泽清已输诚归顺。尔等毋谓其挟讐怀恨、妄生疑揣。向者淮安差人捶杀之事、业已一概赦免。不复追论。此谕一到、即行薙发。携尔等家口、赴天津登岸来归。朝廷录功怀远。量加优叙。必不食言　　

○庚寅。太祖武皇帝忌辰。遣官祭福陵　　

○户科给事中杜立德奏言、阁臣冯铨所行弗类。诸臣具实以告。非私论也。将逾旬日、未蒙鉴裁。内外大小、群情汹汹继后有系天下国家大事者、谁敢再出一语。将人臣直言之气不鼓。如是非何。如彰瘅何。祈令满汉大臣、朝堂共议。庶几公论克协。而法守允垂。况如马士英、阮大铖、招权纳贿弄其君于股掌。宋企郊、煽恶流毒。神人共愤。乃任其遁而不之捕讳其迹而为之荐。皆非所以示公道。昭大权。请裁定慝邪蚤舒群议。则真才辈出。清平可立庆矣。下所司知之　　

○癸巳免直隶真定、顺德、广平、大名四府、本年分水灾额赋　　

○丙申先是给事中许作梅、庄宪祖、杜立德、御史王守履、桑芸李森先罗国士、邓孕槐、吴达等、交章劾奏弘文院大学士冯铨、原系故明天启阉寺魏忠贤党羽。曾向大同总兵官姜镶、索银三万两。向江禹绪索银一百两。其子源淮、又设肴馔于内院宴饮。礼部左侍郎孙之獬、受源淮贿。遂收为伊标中军。又礼部侍郎李若琳、系铨党羽。其人庸懦无行。俱宜罢黜究治请将冯铨父子、肆诸市朝。疏入。命刑部确讯具奏。至是刑部以鞫问。无实。拟科道各官、俱反坐。启摄政王。王于重华殿传集内院大学士等官、及刑部科道各官、逐一鞫问。所劾冯铨、孙之獬、李若琳各款、俱无实迹。因冯铨自投诚后、薙发勤职。孙之獬于众人未薙发之前、即行薙发。举家男妇、皆效满装。李若琳亦先薙发。故结党同谋陷害。于是摄政王谕曰。故明诸臣、各立党羽。连章陈奏。陷害忠良。无辜被罚。无功滥用。酿成祸患。以致明亡。今尔科道各官、如何仍蹈故明陋习。陷害无辜。据尔等所劾三人、皆系恪遵本朝法度者。即此足见尔等结党谋害。给事中龚鼎孳对曰。冯铨乃背负天启党附魏忠贤作恶之人。铨曰。忠贤作恶、故尔正法。前此铨即具疏、告归田里。如铨果系魏党、何为不行诛戮又何为不行治罪。流贼李自成、将我故主崇祯陷害。窃取神器。鼎孳何反顺陷害君父之李贼。竟为北城御史。王曰。此言实否。鼎孳曰实。岂止鼎孳一人。何人不曾归顺。魏徵亦曾归顺唐太宗王笑。曰人果自立忠贞。然后可以责人。已身不正、何以责人鼎孳自比魏徵以李贼比唐太宗。殊为可耻似此等人、何得侈口论人。但缩颈静坐、以免人言可也。既而又曰。此番姑从宽免尔等罪。如再蹈故明陋习、不加改悔。定不尔贷。后数日、以李森先启内、请将冯铨父子、肆诸市朝之语过甚令革森先职。　　

○丁酉。赐鄂尔多斯部落陶荫台吉、甲、弓、撒袋、朝衣等物　　

○戊戌。席北部落额尔格讷、进贡方物宴赉如例　　

○平西王吴三桂奏言、臣原蒙隆恩准给锦、义宁远、中后所、安插臣众。后内院传出义州地土尚留牧马。将宁、锦、中右、中后、前屯、中前、给臣安插人民。又按丁给地五晌。查各所房屋灰烬。地土瘠洼。仰祈增给改拨。又臣所统将吏、关门血战。追巢□刀庆都。均有微功。未蒙叙升。加与世袭。乞加恩典、用劝将来。更有请者、臣倾心巢□刀寇守关、不过臣子职分。荷蒙圣恩、特授王爵。又复蒙恩加称亲王。万难祗承伏恳允辞亲字以安愚分。奏入。下所司速议。　　

○己亥。遣侍卫阿晋、托克退墨尔根等、迎定国大将军和硕豫亲王多铎　　

○庚子。以故二等甲喇章京鲍承先子敬袭职。　　

