<!-- { "loadSidebar": true } -->
○乙亥。工部议覆操江巡抚陈锦疏、请将故明勋戚及各衙门自占芦洲。查出归公。其有主者丈量入册。得上□日苇地果属无主、并各衙门自占者、查出归公。其有主者、不必入官　　

○以故明礼部右侍郎钱谦益、仍以原官管内翰林秘书院学士事。礼部尚书王铎、仍以原官管内翰林弘文字学士事编修刘正宗为内翰林国史院编修。庶吉士魏天赏为内翰林国史院庶吉士。　　

○丙子。以三等镇国将军穆尔祜、有潼关四次败流寇功。升为一等镇国将军。　　

○以罪废宗室瓦克达、于锦州、松山、五次败敌。又护军校费雅思哈、于阵内失马。瓦克达与之累骑而出。甲喇章京哈宁噶被创坠马。瓦克达辶□歹入阵中。却敌挈归。及山海关庆都县承天府四次败流寇等功。授为三等镇国将军。　　

○丁丑万寿圣节。以京城痘疹盛行免朝贺遣官祭太庙、福陵昭陵　　

○衍圣公孔兴燮来朝贺　　

○以故三等甲喇章京艮特弟豪善牛录章京兼半个前程伊古礼巴图鲁兄子博洛半个牛录章京丹岱子索尔和、阿尔泰子观穆布各袭职　　

○定给俸制摄政王、银二万两。和硕亲王、银一万两。多罗英郡王、银一万两。多罗郡王、五千两。多罗贝勒、二千五百两。贝子、一千二百五十两。宗室公、六百二十两。一等公、三百两。三等公、二百八十两。一等昂邦章京、二百五十两。二等昂邦章京、二百三十两。三等昂邦章京、二百一十两。一等梅勒章京兼半个前程、一百九十两。一等梅勒章京、一百七十两。二等梅勒章京、一百五十两。三等梅勒章京、一百三十两。一等甲喇章京兼半个前程、一百二十两。一等甲喇章京、一百一十两。二等甲喇章京、一百两。三等甲喇章京、九十两。牛录章京兼半个前程、八十两。牛录章京、七十两。无世职大学士、六十两。一等侍卫无世职甲喇章京、理事官、前锋参领、半个前程章京、五十两。无世职牛录章京、副理事官、主事、二等侍卫、汉启心郎、四十两。闲散章京、鸣赞官、三等侍卫、銮仪卫官员。前锋侍卫。无世职管半个牛录、迎送官三十五两骁骑校护军校他赤哈哈番、牧长、尚膳官、司库、看守地坛坛尉、三十两。　　

大清世祖体天隆运定统建极英睿钦文显武大德弘功至仁纯孝章持帝实录卷之二十三



大清世祖体天隆运定统建极英睿钦文显武大德弘功至仁纯孝章皇帝实录卷之二十四　　

顺治三年丙戌二月戊寅朔祭大社大稷遣固山额真宗室韩岱行礼　　

○以故明进士王崇简、张丕吉杜芳、周爰访乔廷桂、岳映斗。为内翰林国史院庶吉士。　　

○己卯。升户部理事官喀凯、为通政使司通政使。　　

○以总兵官张天禄。为都督同知。充徽宁池太提督总兵官。升副将署胶州总兵官事柯永盛、为都督同知。充江宁总兵官。　　

○庚辰。户部左侍郎王公弼、总督仓场左侍郎谢启光、各以佐计无能、乞罢。不允。　　

○兵科给事中。李运长疏言、补给民人地亩、宜从户贫地少者始。盖富者失业、仅至于贫。穷者失业、必至于死。请先将故明勋戚内监皇庄军屯、补与贫民。抛荒故绝、补与乡绅富户。荒地免税三年。熟地免税一年。以资开垦迁移之费军屯地、不论何卫但坐落某县者即准补某县。不烦远徙。诚为至便。下所司议。　　

○辛巳。户部议覆、顺天巡抚宋权疏言密云地瘠民贫。叠罹灾祲。田土半归荒芜。生齿日就流移。若不急行蠲赈、势必逃亡殆尽应如抚臣所请。将荒地逃丁派徵钱粮。悉为除豁。其见在贫民、动支宝坻县仓贮粟谷、分别。赈济。已荒地亩、仍行该地方官、招徕开垦。俟耕熟起科、以安孑遗。从之。　　

○江南苏松常镇督粮道王懩奏言、臣职。司江南督粮、而官衔仍带湖广。不便统辖。乞改为江南官衔。奏入。下部议。寻议、南京未改为江南省时、各道俱于别省两司带衔。今既改为省、应如王懩所请。其各道官衔、俱应一体更改。从之。　　

○驻防江宁府侍郎巴山、梅勒章京康喀赖等奏报。正月十二日夜、江宁府城内民、与城外贼、同谋作乱。事觉。捕斩为首者三十人。至十八日夜、贼首伪潞安王、瑞昌王。复率贼兵。二万余、三路入犯。我兵俱击败之。　　

○会试天下举人。命大学士范文程、刚林、冯铨甯完我、为会试总裁官。　　

○礼部奏言、会试天下举人、已经题准二月初九等日。但直省举子、虽名册投部、而人尚有未至者。兵火之余、道路梗塞、一时难齐。相应展期、命改于十九日举行。　　

○癸未。镇国公祜塞卒。　　

○甲申。赐会试总裁官大学士范文程、刚林、冯铨、甯完我等、表里各四疋。同考试官二十员、表里各二疋。　　

○谕兵部。近闻京城内盗贼窃发。皆因汉人杂处旗下。五城御史、巡捕营官、难于巡察之故。嗣后投充满洲者、听随本主居住。未经投充、不得留居旗下。如违。并其主家治罪。工部疎于稽察。亦著议处汉人居住地方、著巡捕营查缉。满洲居住地方、著满洲守夜官兵查缉。其迁移民居、工部仍限期速竣、勿得违怠。尔部速行传谕。　　

○升尚宝司卿孙昌龄、为通政使司右通政。　　

○升直隶永平府知府李日芃、为山东按察使司副使、霸州兵备道。　　

○以正黄旗满洲护军统。瓴领公图赖、为本旗固山额真正黄旗满洲梅勒章京伊尔德、为本旗护军统领正黄旗满洲护军参领董阿赖、为本旗梅勒章京。正黄旗满洲戈奎、舒礼洪、正红旗满洲汉储翰、镶白旗满洲奉恩将军宗室塔海、各为本旗护军参领镶蓝旗满洲侍卫雅巴蓝、为前锋参领。　　

○复以索尼为二等昂邦章京。　　

○升兵部侍郎谭拜、为本部尚书管梅勒章京事明安达礼、为兵部侍郎。以刘泽溥、为礼部启心郎。迈图、为吏部理事官。刘泰、护军参领阿思哈、俱为刑部理事官。管甲喇章京事冯文运、为工部理事官。纪国先、觉罗图兰、为都察院理事官。　　

○原任安庆巡抚李犹龙、疏荐故明少詹事方拱乾、庶吉士刘余谟、姚文然等、二十六人。下部知之。　　

○甘肃巡抚黄图安疏言、自逆闯流毒中原。横蹂三秦滔天恶焰、莫不望风而靡。惟故明甘镇官吏、矢心戮力誓守不降。及力尽城破、巡抚林日瑞、总兵马爌慷慨激烈。白刃自甘同知蓝台、从容就义。骂贼而亡。副将郭天吉、都司万峘、剖心受剐颜色如生。游击哈维新、张际、都司姚世儒、高登科、姜弘基守备郭雄峙、英烈自刎、杀身报国临洮副将欧阳滚携家属至甘、值城失守、阖门自焚他如在籍原任肃州道刘佳贞、通判陈嘉绩、知县段自宏、陆一桂等。愤骂逆贼、至死不绝口。总兵王汝金、赵宦、罗俊杰、副将刘国柱、刘国栋、参将哈俊、游击李汝璋、赵用彬、任汝威、吕承宫、张应举、杨威、都守官曹尔谦、赵宗祀、景桂芳、陈一魁、贺图麟、王嘉官、萧荣华、蔡俊、五卫世职指挥。千百户郑世爵、傅弘祚、毛国泰、赵应魁、汪世爵等。各率家丁血战陨命。庠生吴伯延、童士楷、义民梁进德等。节妇董氏等。俱亡身尽节、义不受辱。祈分别。褒奖、庶忠节不致沉□□民。章下所司。　　

○吏部议覆招抚江南大学士洪承畴疏言。江南改京为省、一应设官自当与各省一例。应如所议。设操江都御史一员。布政使司左右布政使各一员。分守江宁道一员。屯田水利道一员。布政使司经历、理问、都事、照磨、各一员。按察使司按察使一员。驿传兼盐法道一员。分巡江宁兼江防道一员。整理马政道一员。按察使司经历、知事、照磨、各一员。省城内掌印都司、操捕都司、管屯都司、各一员。都司经历、断事都事、各一员。江宁府知府一员。江防同知、马政同知、船政同知、管粮同知、各一员。捕盗通判二员。查盐通判、水利通判、管粮通判、各一员。推官一员。经历、知事照磨、检校、各一员。江宁府儒学、江宁上元两县儒学教授、教谕、训导、俱照旧两县县丞各二员。主簿、典史各一员。其部院等衙门、俱应裁去。惟户兵工三部、以军务方殷、兵马钱粮船艘为重。应于北京三部中、差满汉侍郎各一员。驻劄江南省城、协同经理。户部设司官六员。兵工二部、设司官各四员。皆隶衔北部、分理其事。从之　　

○以故明南户部郎中高射斗、为江南按察使司副使、督粮道。兵部郎中李尔育为江南布政使司右参议、屯田水利道户部主事张天机、为江南布政使司右参议、分守江宁道。户部郎中王璲、为江南布政使司右参议、驿传道。礼部主事卢世扬为江南按察使司佥事马政道。礼部主事何平、为江南按察使司佥事江。防道。中军都司杨志和、为江南掌印都司从招抚江南大学士洪承畴请也。　　

○乙酉。摄政王多尔衮、传集户部尚书公英俄尔岱、大学士范文程、刚林、甯完我、学士额色黑等谓之曰。予恭逢太祖太宗遗业。代上摄政。惟恐事多阙误、生民失所。念民为邦本。日夜焦思。又素婴风疾、劳瘁弗胜。予躬凡有过失、尔等勿得瞻徇、当各抒所见。众皆对曰。自古人君自忧不能治者、国必理视为不足治者、国必败。惟其鳃鳃过虑正乃所以为治也夫国君为政、不恃躬亲庶务、要在任用得人。今王总揽大纲、亦惟任贤举能乃克厎绩。王曰。所言是也。今国家一应事务、各有专属。户部惟英俄尔岱、内院惟范文程、刚林、甯完我、额色黑等是赖。尔等勉力办理、勿惮劳苦。又顾谓范文程曰。尔素有疾、毋过劳。早出署休沐、善为调摄。范文程顿首谢曰。一介微躯、何敢当王温慰。王又顾谓甯完我曰。尔向来常有陈奏。今胡默然。尔等内院官员、于国家事务、当不时条奏为是范文程、刚林等对曰文程等朝夕在王左右。凡有闻见、无不面启、候取进止。无庸具本敷陈。王然之　　

○定西大将军内大臣何洛会。等奏报。固山额真墨尔根侍卫李国翰、昂邦章京齐墨克图、领兵护送奏疏、遣副将王平、率兵百名前行、至渭南县界、遇王姓秀才贼兵千余人、击败之。又遣中军陈德、副将任珍等、以兵七百、破贼首刘文炳于蒲城县。生擒贼将王交、张留、斩刈殆尽。俘获甚多。前趋同州。败贼首李遥、歼贼二百余名。臣等闻贼渠贺珍、由黑水峪口、奔武功县、遂统领官兵、追至濠泗河。大败之。斩获甚众。谨此奏闻。　　

○梅勒章京屯泰奏报。伪永胜伯郑彩、遣伪总兵刘福、副将林引等、领众来援江西抚州。副将王得仁等、率兵驰入贼阵、击败之。斩贼千五百余级。生擒贼将、又败其伪副将赵珩等于高山岭。斩获无算下所司知之。　　

