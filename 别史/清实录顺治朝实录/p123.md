<!-- { "loadSidebar": true } -->
○和硕郑亲王、和硕承泽亲王、和硕敬谨亲王会议、和硕信亲王多尼之父、豫王多铎、罪状虽未显著。然与睿王系同胞兄弟、一体无异。原宜尽削王爵。但以行兵有功。应削和硕亲王、降为多罗郡王。从之。　　

○丁亥。和硕端重亲王博洛薨。年四十。追封和硕定亲王。　　

○戊子。予张煊祭一次。给与全葬　　

○己丑。以镶黄旗满洲护军统领陈泰、为固山额真。梅勒章京赵布泰、为护军统领。觉罗科尔昆、为梅勒章京　　

○少保兼太子太保礼部尚书王铎卒　　

○庚寅。以祝万春、为礼部侍郎。季尔塔霸、喀齐兰、阿哈尼堪、觉罗班敦、杜敏、和尔衮俱为吏部理事官。舒习兰、俄理、巴克苏、撒木赛、郝善、多克索里巴图鲁、觉罗耨对、单度兰巴图鲁、伊尔特黑、硕塞纳、尚继图根特、尼堪、俱为刑部理事官。孟有臧、为工部理事官。　　

○以镶黄旗满洲胡图、正黄旗满州纳海、二等侍卫布兰、正红旗满洲俄齐礼、为护军参领。镶白旗满洲护军参领噶布喇、为前锋参领。镶黄旗汉军赵世章、镶红旗汉军陈应泰、为甲喇章京　　

○辛卯。都察院左都御史房可壮。奏言、暴风雪霰。亢阳冰雹。天之示儆也。愿皇上懋勉宸修。祗事上帝博。观经史亲近儒臣。停省游猎尊崇圣道。减不急之费。广钦恤之仁。励臣工勤职业。是敬天之实也民困已极祈敕督抚抚按多方绥辑以回天变为长治久安之策。非眇小矣。得上□日、奏内有益朕躬。余著明白指陈。　　

○癸巳。诸王大臣等奉上谕。朕初即位、睿王摄政之时。拜尹图、巩阿岱、锡翰、席讷布库、冷僧机五人。背朕迎合睿王以乱国政。其所行事迹朕虽明知犹望伊等自知己罪、翻然改过尽心竭力以事朕是以姑置不发。岂意伊等不改前辙。轻藐朕躬扰乱国政闲实不能再为宽宥。今将伊等罪款一并发出。尝观古籍历代帝王俱以除奸恶、用忠良为要务。似此奸恶之辈、若不翦除天下何以治平。著按款严审具奏。于是诸王大臣会审一款、令两黄旗众臣议养显亲王时巩阿岱曾云这种苗裔不全除灭养之何用。所谓苗裔。系指何人一款。初时保护皇上。六大臣一心尽忠。不惜身家。誓同生死。巩阿岱、锡翰、心归睿王。向鳌拜、索尼云。向者我等一心为主。生死与共之誓、俱不足凭。遂逼鳌拜等悔弃前誓。尔等因封贝勒贝子。得享富贵。鳌拜、索尼俱问罪降革。又充发索尼于盛京。并拆毁图赖享堂。一款锡翰冷僧机、席讷布库、散遣皇上侍卫大臣等。径送圣躬至睿王处。又无故问鳌拜大罪。席讷布库首倡其说。反受蟒缎缎疋。是属何意。一款拜尹图、巩阿岱、锡翰等于苏拜出征后。再三恳求、以病女嫁于苏拜。睿王云。尔等以女配苏拜、于理不合。拜尹图等云。岂但与此女。并此心亦全与之矣。终将病女强送。竟死于苏拜家。一款、皇上即位时。英王、豫王、跪劝睿王、当即大位。汝不即位、莫非畏两黄旗大臣乎。我舅阿布太及固山额真阿山曾有言。两黄旗大臣。愿皇子即位者。不过数人耳。我等亲戚咸愿王即大位也是以睿王于众前亦述此言。夫两黄旗阿布太阿山有亲者不过谭泰及尔等耳。更有何人。一款、郑亲王、曾向巩阿岱云。皇子即帝位。更复何言。惟以他人篡夺为忧。巩阿岱以此言告睿王、遂陷郑亲王于罪。此非巩阿岱等阴谋劝进之故欤一款、睿王向拜尹图云。巴图、巴哈纳、向寄养巴颜家。今俱年可以领归。拜尹图、巩阿岱、锡翰等云。无论此二子也。即他子方当送来。一处效力。我等以卑贱之身、蒙升贝勒贝子、入八家分内似此。升擢之恩。没世不敢忘。何忍舍去。以是竟未领回。至罗什博尔惠、正法后。始恐惧领回。又擅将库中金茶筒银二千两蟒缎二疋貂袍、貂褂马二匹、玲珑鞍辔俱与巴颜以偿养育夫倩人养育己子。当以己财偿之。库中之物。岂可擅动乎。一款送孝端文皇后梓宫安奉昭陵时。拜尹图巩阿岱锡翰席讷布库等、竟不亲送。岂非忘主恩乎。一款上避痘塞外时。司膳官厄参率众膳。房人钓鱼。止留二人在膳所进膳。厄参至。上乃切责之。厄参遂述上责之言于巩阿岱、锡翰。巩阿岱锡翰庇护厄参遂詈进膳之二人云、尔等何不候厄参、而辄进膳耶。不以厄参误膳为罪。而反威赫二人如此。一款上围猎时。巩阿岱、锡翰、席讷布库扈从平坦之路。任意自行上行之路。险峻崎岖。以致驾前巴哈骑马失足。上步行而下。巩阿岱、锡翰、席讷布库从坦路转至向上云、年少不习骑射。似此路径。遂下马步行耶、是明以懦怯诮上也。一款。上行围。至沙碛悬崖之处。骑不能下。上遂步行。巩阿岱、锡翰、席讷布库、并不引行平坦之路。反向平路猎。兵云皇上下马步行尔等俱宜下马。众遂下马步行。是肆意讥讽。无人臣之礼也。一款、在围场中上方逐射一麀席讷布库、迎上争射箭路皇上马前上遂勒马而立鄂莫克图、欲取所落之箭。上云、尔取此箭何为。席讷布库、虽有罪。朕不与较也。止令勿取。一款睿王曾云若以我为君以今上居储位。我何以有此病症。今索尼鳌拜辈意向参差难以容留。遂将索尼遣发。鳌拜问罪。冷僧机、巩阿岱、锡翰议云鳌拜、巴哈、不宜留上左右。当与宗室博穆博果尔俱逐退。勿令近御会睿王欲取回索尼云索尼虽不附我然商议大事无出索尼者岂索尼至今尚不儆省乎冷僧机云索尼纵取回亦不为王实心效力取回、何用又巩阿岱锡翰冷僧机等议云公图尔格上无故强收入黄旗。仍令归英王旗内又巩阿岱锡翰冷僧机向睿王云太宗宾天时我等凡事皆随图赖索尼而行。我等庸懦无能、王所素知也。一、款睿王殁后拜尹图巩阿岱、锡翰、冷僧机等奏云。睿王下大臣十四员。俱披历肝胆愿来效力。皇上当破格优养等语。既为臣子各有职分有何披历肝胆之处。今若不为皇上效力将何往乎一款夏猎时。巩阿岱翰、二人跟随护卫。身穿金黄号衣骑射于皇上之前。僭越已极。一款席讷布库回家时。竟不奏闻皇上。但向锡翰说知。锡翰亦不转奏。擅准回家。又锡翰当直宿之日、未奉上命。私自回家。一款太宗帝时。席讷布库即入旗下牛录中忽引外藩蒙古王贝勒等例。欲永镇塞外。曾将此情奏闻。一款、内侍大臣及侍卫之妻、例应侍皇太后。皇后。皇太后命席讷布库妻侍皇后。席讷布库不愿适皇太后遣苏墨尔、赴公主府。席讷布库路遇之诘云。我妻因何拨侍皇后此皆尔之谗言所致也遂将苏墨尔捶楚几死赖皇太后仁慈宽宥托吉苏墨尔坠马令医调治三日始愈一款锡翰席讷布库、因巴哈日夕敬谨侍上心怀嫉忌欲议巴哈之罪私将内侍大臣并侍卫俱传集索尼、问曰今日所议何事有上□日乎无上□日乎。锡翰二人答云、无上□日。乃我等传集。索尼云往日睿王在时。尔等任意妄为。今无上□日尚可私自聚众议罪耶。众始散。上问冷僧机顷者诸臣何事聚集。冷僧机详奏其故。上曰在朕左右殷勤竭力之人。反欲议罪。若旷直偷安。任意私行者。将如之何。冷僧机密洩上言于锡翰席纳布库。遂寝其事以罪款诸王大臣审勘俱实一议拜尹图五人俱应族诛一议止将本人正法家产籍没。兄弟子侄为民。至于巴颜寄养锡翰子巴图。巴哈纳睿王在、日不即奏闻。皇上送归。睿王既殁始送还锡翰祗应收受锡翰财物擅将私给内库财物领去亦属不合巴颜应尽革其职并革牛录任巴颜之母革去和硕格格。原领内库财物追还奏入得上□日。朕思拜尹图原系庸懦无能之人其罪多被诸弟牵连年已衰迈、姑免死禁锢狱中。巩阿岱锡翰席讷布库冷僧机等俱著正法家产籍没拜尹图弟男子侄皆免死。革去宗室为民。席讷布库子侄亦革退侍卫为民。巴颜官职并牛录俱著革去其母革去和硕格格。原领内库财物追还著刑部刊刻告示布之天下。咸使闻知。　　

○升礼部左侍郎胡世安为本部尚书通政使司通政使傅景星为都察院左副都御史。　　

○以公遏必隆公额尔克戴青、赵布泰赖塔库、索洪、为议政大臣　　

○升户部主事赵函乙为江西按察使司佥事、刑部郎中钱朝鼎、为广东按察使司副使、俱提调学政　　

○革内翰林秘书院检讨唐梦赉职。以张煊优恤已经刊布中外。复行渎扰。阴护洪承畴、陈名夏故也。　　

○乙未。革户部启心郎柯鼎职。罚吏部尚书朱玛喇、卓罗启心郎甯古里伊成格理事官费齐巴哈塔户部尚书车克、侍郎祝世允启心郎马希纳以应得之罪以原任户部启心郎柯鼎、受贿革职永不叙用后复补户部他赤哈哈番启心郎缺出。户部尚书车克等复坐名移咨吏部题补。至是被都察院纠参故也　　

○补原任尚书觉罗郎球为礼部尚书　　

○命大学士希福、范文程、额色黑、洪承畴、甯完我、陈之遴、学士伊图、蒋赫德能图叶成格刘清泰白色纯张端侍读学士索诺木、魏天赏、侍读叟塞。吏部尚书高尔俨礼部尚书郎球、吏部侍郎熊文举、礼部侍郎恩格德、户部侍郎王永吉、赵继鼎、兵部侍郎李元鼎、刑部侍郎孟明辅、工部侍郎李迎晙、礼部启心郎董卫国、礼部理事官杨鼐、礼部主事卜颜、喀代为殿试读卷官。　　

○革拜他喇布勒哈番王应举职鞭一百折。赎以其挟讎诬讦拖沙喇哈番李养凤、图谋不轨也　　

○丙申。策试满洲蒙古贡士麻勒吉等制策曰。朕闻至治之世讦讼无人刑罚不用。是岂民之自然息争与。抑抚道各官、贤良之所致与。抑亲民之府州县等官、各得其人与尔积学诸士必有灼知。务抒所见。朕将亲览焉。　　

○策试汉军、及汉贡士张星瑞等制策曰。朕承鸿业、定鼎九年矣。亲政以来、日益兢惕。念治天下之道。莫大乎用人听言。人有真邪正。言有真是非。往往混淆难辨。今欲立辨不惑。一定不移。将遵何道与。开创之始。凡官制赋役、礼乐兵刑、营建、风纪、规模粗设、未协至道。自唐虞三代以来、其制可得详闻、与或因或革。或盛或衰。意者不在制度文为。而别有在与。用正人。闻正言。行正道。朕日切于怀。未得其要。尔诸士幼学壮行。宜各出所见。实陈方略。其文务以汉廷贾董诸臣为式。毋沿对偶冗长故习朕将亲览焉。　　

○加赠一等伯巴什泰为三等侯、令其子诸喇岱承袭。以巴什泰在上前、被蒙古侍卫琐尼剌死故也　　

○一等阿思哈尼哈番兼一拖沙喇哈番希福、以考绩之时未获升叙、定鼎后、又未与众一体加秩具控。吏部议加一拜他喇布勒哈番、为二等精奇尼哈番奏入。得上□日希福著加一拖沙喇哈番为三等精奇尼哈番　　

○戊戌。多罗顺承郡王勒克德浑薨年二十四追封多罗恭惠郡王　　

○定殿试读卷执事官赏例一等执事官银二十两二等执事官银十二两。三等执事官、银六两。　　

