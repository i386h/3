<!-- { "loadSidebar": true } -->
○偏沅巡抚袁廓宇疏言、楚省奸民、违例投旗。诈害滋甚。计定藩属下旗丁家口、分驻于衡宝二府。为日甚长。请酌定条例。其九年以前、出征湖南粤西所收者。如有逃走。照例审拟。自九年以后、与见今移驻地方投充者。请分别定例。以定奸棍之害。命所司严察议奏。　　

○辛酉。万寿节。免行庆贺礼。　　

○遣官祭太庙、福陵、昭陵。　　

○遣官祭真武、东岳、城隍之神。　　

○工部议各处取到旗下官员、拨给房屋。应照旧例酌减。精奇尼哈番品级、各十四间。阿思哈尼哈番品级、各十二间。阿达哈哈番品级、各十间。拜他喇布勒哈番品级、各八间。拖沙喇哈番品级、各六间。六品七品官、各四间。八品、九品官各三间。拨什库护军、各二间披甲人、各一间。报可。　　

二月。壬戌朔。吏部遵谕议奏、部属员缺、若待考选不用之推官知县补完。方升在京在外等官。未免壅滞。嗣后五部主事缺出。应补考选不用之推知一员。升评、博、中、行、内阁中书、并国子监博士、助教等官、及见任推知一员。如有单缺。应计前后通算。疏入。得上□日、五部主事缺出。著以考选不用之推知。与俸满评博中行、内阁中书、国子监助教等官、相间升补。见任推知、俟考选不用之推知补完。仍与评博等官、照例升转。　　

○以随征福建中路总兵官左都督杨捷、充提督江西总兵官。　　

○癸亥。授故镇国公马尔图子索飞、僧额子恩额、俱为三等奉国将军。　　

○甲子。遣官祭三皇庙。　　

○乙丑。喀尔喀部落丹津喇嘛、遣察汗巴尔台吉等贡马。宴赉如例。　　

○补原任御史姜图南、为陕西道监察御史。　　

○镶白旗蒙古梅勒章京艾松古、以老病乞休。允之。　　

○丙寅。升吏科左给事中黏本盛、为刑科都给事中。户科左给事中姚延启、为工科都给事中。　　

○裁江南望江、铜陵、东流、繁昌四县、儒学训导各一员。　　

○免陕西潼关卫辛庄等屯十五年分雹菑额赋。　　

○丁卯。遣大学士觉罗巴哈纳、祭先师孔子。　　

○浙江总督赵国祚疏报、海逆犯温州、官兵击败之。获贼船九十五艘。器械并伪印劄票五百余件。捷至。命所司察叙。　　

○戊辰。祭大社大稷。上亲诣行礼。　　

○己巳。皇太后圣寿节。奉懿上□日免行庆贺礼。　　

○以故一等阿思哈尼哈番兼一拖沙喇哈番喇思哈布子瑚鲁木锡、袭职。二等阿思哈尼哈番努山子拜他喇布勒哈番托代、袭职。为一等阿思哈尼哈番兼一拖沙喇哈番。一等阿达哈哈番兼一拖沙喇哈番嘉隆阿子噶尔都、阿兰泰兄吴灵格、二等阿达哈哈番古素子佛岳、郭里子阿哈纳、道泰子黑雅图、格齐子克楮、三等阿达哈哈番噶尔玛叔之子岱青、拖沙喇哈番特木德子图古尔、各袭职。　　

○三等阿达哈哈番阿兰获罪。以所袭世职、命其子刘习承袭。　　

○加一等阿达哈哈番瑚新布鲁、一拖沙喇哈番。　　

○升鸿胪寺卿晋淑轼、为通政使司左通政。　　

○升广东按察使司按察使严正矩、为本省布政使司右布政使。福建按察使司按察使祖建衡、为广西布政使司右布政使。山东平度州知州李芝兰、为山西按察使司按察使。浙江金衢道参政毕振姬、为广西按察使司按察使。　　

○庚午。谕礼部。云贵新经内附。地方绥辑需人。见在候选各员、尚不足用。应预为甄取。以备任使。著于今秋再行会试。尔部即通传谕遵行。　　

○先是、掌管看守福陵关防拜他喇布勒哈番品级穆舒等、移文工部。称遵上□日起建福陵城之四隅角楼各一。两旁衙门各五间。掖门各一。八石马鞍、俱经细镌。并换石座。皇城墙垣、俱已修葺。引先监修赵旗鼓例。乞加恩赉。至是部议、查我朝修葺陵寝。从前章京加职。工匠给赏。虽有旧例。但皆加恩于创始修造之官匠。若每遇增修、复行叙赉。于例不合。应将穆舒等停其赏赐。其修造事宜注册。嗣后除创建外。增修及葺理者、俱应停其赏赐。从之。　　

○辛未。免湖广荆门、沔阳二州、潜江、监利、天门、江陵、松滋、远安、钟祥、枝江等县、沔阳、安陆二卫、十五年分水菑额赋。　　

○以故二等阿思哈尼哈番俄齐尔兄图瑚鲁克、一等阿达哈哈番兼一拖沙喇哈番朱习奇孙和济纳、俄退弟之子黑图、三等阿达哈哈番杨星噶孙博朱、科和尔子陶学尔、拜他喇布勒哈番兼一拖沙喇哈番巴朗叔拜都、拜他喇布勒哈番苏斡颜子马尔图、拖沙喇哈番刘宗元子逊、吴喇禅子就塞、于镇国子奇、阵亡拜他喇布勒哈番富尽忠兄之子天祐、拖沙喇哈番李昌德子名儒、王家镇子邦、各袭职。　　

○以一等阿达哈哈番兼一拖沙喇哈番马雄、为二等阿思哈尼哈番。　　

○二等阿达哈哈番纳尔珊获罪。削本身拜他喇布勒哈番职。所袭拜他喇布勒哈番兼一拖沙喇哈番、以其弟塔纳喀承袭。二等阿达哈哈番略灵噶获罪。以所袭世职、命其叔祖图扎喀承袭。拜他喇布勒哈番硕塞获罪。削本身拖沙喇哈番职。所袭拖沙喇哈番、以其子硕理承袭。　　

○癸酉。科尔沁国郡王张继伦来贺皇太后圣诞。宴赉如例。　　

○旌表节妇、江南太仓州李全妻张氏。长洲县归文达妻陈氏。吴县朱基宁妻钱氏。吴江县沈彦瑜妻陈氏。常熟县王瑞龙妻戴氏。邹翀妻居氏。邹宏妻周氏。嘉定县苏时化妻宗氏。杨春辉妻曹氏。上海县杨熙如妻陶氏。武进县邱尚德妻毛氏。江阴县钱含素妻赵氏。徐有仁妻程氏。丹徒县庄日盛妻李氏。丹阳县陈邦正妻夏氏。贞女、吴江县周氏女。嘉定县王氏女。崇明县刘氏女。烈女、青浦县杨氏女。孝子、崇明县徐献章。各给银建如例。　　

○予殉难陕西秦安县知县周盛时、祭一次。造坟安葬。　　

○乙亥。升太仆寺少卿陈协、为鸿胪寺卿。　　

○辅国将军干图卒。谥介直。　　

○升广西左江道参政周师忠、为福建按察使司按察使。陕西关西道参政余应魁、为广东按察使司按察使。　　

○升长芦运同范正派、为两浙都转运盐使司运使。　　

○丙子。赐庆贺万寿节衍圣公孔兴燮、五经博士颜绍绪等、及正一嗣教大真人张洪任等宴。　　

○和硕简亲王济度等议奏、云南既已收复。则贵州为腹里地方。驻防宁南靖寇大将军固山真额宗室罗托等官兵、劳苦日久。应彻回京。黔省系边要之区。请敕经略洪承畴酌量镇守。至荆州乃适中之地。应令安南将军固山额真明安达理等官兵驻防。报可。　　

○戊寅。降固山贝子富喇塔、为辅国公。罚俸一年。以其朝参失仪。复巧供遮饰故也。　　

○庚辰。遣官祭先农之神。　　

○壬午。升浙江布政使司左布政使许文秀、为都察院右副都御史、巡抚山东、提督军务。　　

○升大理寺寺丞袁懋功、为都察院左副都御史。　　

○吏部题补吏部右侍郎员缺。得上□日、内阁既不设学士。翰林官无缺可升。嗣后吏部侍郎缺出。著照礼部侍郎之例、亦用翰林官补授。此员缺、著将翰林官会推具奏。　　

○刑部覆审江南巡按刘宗韩、违例特荐卢慎言。拟立斩。籍家产妻子入官。得上□日、刘宗韩、免死。责四十板。籍没家产。流徙宁古塔。　　

○癸未。谕吏部等衙门。前因王永吉好胜沽名。故降级示抑。使省改自新。不意遽婴疾奄逝。朕甚悼焉。念其服官有年。勤劳素著。宜加旷典。以昭优恤之意。特赠少保兼太子太保吏部尚书。照一品例给与祭葬。立碑。仍荫一子入监读书。尔部即遵谕行。　　

○升广西浔州府同知曹士奇、为贵州布政使司参议、分守贵宁道。分巡苍梧道佥事李本晟、为云南按察使司副使、管按察使事　　

○升湖广郧襄水师副将左都督于大海、仍以原衔充镇守襄阳等处总兵官四川抚标副将都督佥事吴之茂、仍以原衔充镇守遵义等处总兵官。　　

○乙酉。补假满原任御史朱绂、为广西道监察御史。　　

○丙戌。谕吏部。致仕大学士冯铨、著仍以原衔、改兼中和殿大学士。　　

○升兵科都给事中许作梅、为太仆寺少卿。　　

○升河南按察使董显忠、为福建布政使司中布政使。　　

○丁亥。转工科右给事中蒋永修、为吏科左给事中。刑科右给事中阴应节、为户科左给事中。　　

○命礼部侍郎甯古里、主事杭爱、传谕公尚之信、和硕额驸耿精忠曰。以格格下嫁汝等、优加廪禄。原欲汝等生产丰裕。以示殊恩。汝等进献礼物、祗应照常制办。今皆精造五爪龙样。款式隆贵。朕亦难以赐人。过为糜费。更劳营造。朕心殊不安也。　　

○戊子。调湖广武昌、长沙、澧州、洞庭兵四百名。防守九溪、永定二卫。合旧额兵共一千名。设游击一员、中军守备一员统领之。以游击驻劄九溪。中军守备驻劄永定。从总督李荫祖请也。　　

○己丑。朝日于东郊。遣公爱星阿行礼。　　

○庚寅。谕吏部。刘鸿儒著内升见在科臣员缺、尚多未补。此次不必外转。尔部仍照例行取应考推官知县来京。朕亲加考选。　　

○吏部议奏、延绥巡抚周召南、湖广右布政使田起龙、前任山东参政。失察昌邑等县欺隐故明废藩地九百余顷。应革职从之。　　

大清世祖体天隆运定统建极英睿钦文显武大德弘功至仁纯孝章皇帝实录卷之一百二十三



大清世祖体天隆运定统建极英睿钦文显武大德弘功至仁纯孝章皇帝实录卷之一百二十四　　

顺治十六年。己亥。三月。壬辰朔。予故少保兼太子太保吏部尚书王永吉祭十三次立碑谥文通。遣官护其丧归葬　　

