<!-- { "loadSidebar": true } -->
○以故二等阿思哈尼哈番吴善布、叔巴尔习、一等阿达哈哈番又一拖沙喇哈番吴国柄弟国桢、一等阿达哈哈番谭台子图礼、塔克都巴图鲁子塔尔喀纳、二等阿达哈哈番包奇巴图鲁叔之孙托奇、外锡子喇撒礼、摆音达子托拜、扎搭子张格、三等阿达哈哈番诺云多里叔子塞棱胡里弟子西习、河兰父阿哈硕色明噶图子关柱、拜他喇布勒哈番又一拖沙喇哈番布颜子额布痕、新太兄子托罗拜他喇布勒哈番巴柰弟巴尔布、索穆拜兄子查克丹赖恭弟胡兰布、杭嘉子海都、拖沙喇哈番喀木库伯子顾伦德各袭职。　　

○以故拜他喇布勒哈番觉罗根特弟拜他喇布勒哈番布泰袭职。并为三等阿达哈哈番　　

○戊寅。万寿圣节。遣固山贝子巩阿岱祭太庙。免行庆贺礼。　　

○以巴图鲁詹、杜尔玛、为议政大臣。　　

大清世祖体天隆运定统建极英睿钦文显武大德弘功至仁纯孝章皇帝实录卷之五十二




大清世祖体天隆运定统建极英睿钦文显武大德弘功至仁纯孝章皇帝实录卷之五十三　　

顺治八年。辛卯。二月。己卯朔。礼部题上昭圣慈寿皇太后尊号仪注本月初十日卯时上皇太后尊号先期一日遣官祭告天地太庙社稷是日设皇太后仪仗于宫中内院礼部官进宫。设黄案于正中。亲王以下、公以上、俱朝服。于午门内序立。满洲蒙古汉军、固山额真尚书、精奇尼哈番梅勒章京、侍郎等官在左翼门外序立。文武百官、在午门外排班。銮驾、大乐、全设。皇太后册宝彩亭二座、在左翼门内陈设。皇上出宫。册宝彩亭起行。内院礼部官前导。皇上驾诣皇太后宫。王以下、公以上、进太和殿丹墀。随驾行。册宝彩亭、从左翼中门出。侍立官、皆跪候过随驾行。驾至皇太后宫门外、降辇。请皇太后升座。皇太后具礼服升座。册宝彩亭至宫门外、止。捧册宝官、捧册宝由正中进宫内。立于左侧。引礼官、导驾进宫门内。至拜位。王以下、公以上、在宫大门限外序立。固山额真尚书以下侍郎、梅勒章京以上、在宫大门外序立。鸿胪寺官奏跪。上率诸王众官皆跪。鸿胪寺官奏进册宝。左侧捧册宝官、跪进册宝于皇上。皇上受册宝、上献讫。右侧官跪接、置于黄案上。鸿胪寺官奏宣册宝宣读官、跪宣册宝讫。鸿胪寺官、奏叩头。上率诸王众官、皆三跪九叩头讫。午门外侍立各官、亦随行三跪九叩头礼。鸿胪寺官、奏礼毕。皇太后。皇上、俱还宫。诸王、众官、俱散。次日、皇上御太和殿。诸王率文武百官上表、行庆贺礼。礼毕。颁诏天下。是日、固伦公主、和硕福金以下。固山额真、精奇尼哈番、尚书以上命妇。诣皇太后宫、行庆贺礼。　　

○庚辰。封亲王满达海、为和硕巽亲王。多尼、为和硕信亲王。郡王罗可铎、为多罗平郡王。瓦克达、为多罗谦郡王。杰书、为多罗康郡王。　　

○赐修太庙总理理事官石图、太监余耀、各马一匹。银五十两。朝服一袭。貂帽一顶。靴一双。副总理理事官汤古善、副理事官吴什把、太监殷公信、署监督金凤章、主事万代尚、太监孙茂、各银五十两。羊皮袍一件。貂帽一顶。靴一双。在事员役、各给赏银两有差。　　

○赐修福陵享殿之总理章京臧国祚银五十两。马一匹。朝服一袭。貂帽一顶。靴一双。监工章京周元勋、银五十两。羊皮袍一件貂帽一顶。靴一双。督工章京刘可祐、王建绩、郝进举、各银五十两。其工匠人等、各给赏银两有差　　

○以故三等伯阿济格尼堪子伊里布、二等阿思哈尼哈番吴巴什叔图巴、三等阿思哈尼哈番布颜塔布囊子芒塞、一等阿达哈哈番、又一拖沙喇哈番峨木图弟之子达哈塔、一等阿达哈哈番董阿赖子董山、二等阿达哈哈番席尔达子麻鼐、多尔济伯子桑图、三等阿达哈哈番索拜弟之子吴白塞、拜他喇布勒哈番又一拖沙喇哈番纳尔迈子鄂齐礼、赖禾子绰什禧曼住子莽色达密山叔纳儿善、拜他喇布勒哈番阿布代兄阿布赖、关岱兄子木成格、各袭职。　　

○以故拜他喇布勒哈番格巴库叔之子拜他喇布勒哈番硕塞袭职。并为三等阿达哈哈番。　　

○更定钱制。每钱百文、准银一钱。违者论罪。　　

○辛巳。免朔州、浑源州、大同县、无主荒地一万三千四百九十顷钱粮。仍令有司招人开垦。二年后起科。　　

○壬午。以故三等阿达哈哈番莽吉图兄子温达礼、阵亡二等阿达哈哈番祖。世祥子植椿、三等阿达哈哈番索泥巴图鲁子巴图、拜他喇布勒哈番又一拖沙喇哈番克世特子摆音代、土法兄子库库里、王腾高子永福、拜他喇布勒哈番罗多礼兄子罗习张弘猷子兴德拖沙喇哈番萨哈达子海兰、贾尔都子汪格内格子喀喇、噶达堪子该斯海、胡什布子傅达礼、喇哈代子拉塔、渥黑子富喀、杜贝兄子巴尔齐哈、巴代子景住、博托里子表哈、德图伦子西尔哈纳、卓诺子喜达塞、塞赫子墨赫、硕罗弟龙什库、王自明子栋、各袭职。　　

○癸未。定上躬祀方泽、太庙、社稷。进上胙肉福酒仪、皆如祀圜丘例。　　

○初罗什、博尔惠、额克亲、吴拜、苏拜等五人出猎归。越数日谓两黄旗大臣曰摄政王原有复理事端重王、敬谨王亲王之意。时两黄旗大臣、即察见其言动不顺又端重王谓两黄旗大臣云。罗什敬我、过于往日。彼曾召随孙言摄政王有复以端重王为亲王之意。已告知两黄旗大臣矣。又穆尔泰往视博尔惠病时。博尔惠言、摄政王原有复理事两王为亲王之意我等曾告于两黄旗大臣。今两王已为亲王否。于是穆尔泰归语额尔得赫。额尔得赫云。此言所关甚大。尔既闻之、可告知王。穆尔泰惧未以告。而额尔得赫告于敬谨王。王因遇有颁诏事。黎明至朝会处遂以告端重王。既入朝房。又以告郑亲王。其时端重王、同两黄旗大臣相谓云。此为我辈造衅耳。可诉之郑亲王。敬谨王云。博尔惠所语穆尔泰之言予先曾告之端重王。入朝房后、又以告之郑亲王矣。于是二王、及两旗大臣跪诉于郑亲王。两旗大臣言罗什、博尔惠额克亲、吴拜、苏拜等皆有是言来告我等。既又私谓二王皆我等两黄旗大臣迟延其事耳。夫二王乃理事王也。若非二王发伊等之奸。岂不令二王与我等为仇、而伊等得以市其谄媚乎。又前拨正蓝旗隶皇上时。业已以何洛会为满洲固山额真侍卫顾纳代为护军统领。阿喇善为蒙古固山额真。摄政王言予既摄政、侧目于予者甚多。两黄旗大臣侍卫等人皆信实。予出外欲赖其力以为予卫。俟归政然后隶于上其时曾致一书于贝勒拜尹图一书于谭泰。此诸王及朝中大臣所共知也。又将无用之巴尔达齐、拨于黄旗。而不与正蓝旗。此岂罗什、博尔惠等所不知乎。罗什自恃御前大臣。阴行蛊惑。为欺罔唆构之行。以多尼王、归正蓝旗。给多尔博阿格两旗、而分为三旗。其意将奈谁何。今照此分给。是皇上止有一旗而多尔博反有两旗矣。于是郑亲王以下、尚书以上、公鞫之。以罗什博尔惠、动摇国是。蛊惑人心。欺罔唆构。罪状俱实。应论死、籍其家。额克亲、从直供吐。且原非奸佞巧辩之人。应除宗室、为民籍家产一半。全夺所属人役。吴拜苏拜应令为民。其家产照披甲人例拨给。余俱入官。议上得上□日朕每闻刑人、殊为不忍。罗什、博尔惠、罪本应诛。姑宥其死何如诸王大臣其再议之。于是众复奏言、此动摇国是、蛊惑欺罔唆构之人。天发其奸。不可复留。乃如议行。　　

○以劄委副将栗养志、为南雄副将。　　

○丙戌。谕鄂尔多斯部落多尔济等曰。尔等弃生长之乡而他适。岂意有所苦而然欤。兹特降恩纶。谕上□日到日、可即来归故土。朕仍恩养如旧斯言一出断不尔欺。若再心怀疑畏、仍执迷不从、尔等岂能别为一国耶。朕亦不任尔安居也。逮事迫始悔、夫复何益。且尔之同侪扎穆苏等返故土后、复业无恙。尔所知也。特谕。　　

○擢行人司行人苏文枢、大理寺左评事商辛允、为吏科给事中。行人司行人李生芳、中书科中书舍人陈协、为户科给事中。大理寺右评事法若真、为礼科给事中。中书科中书舍人王祯、行人司行人王廷谏、为兵科给事中。太常寺博士赵进美、为刑科给事中。大理寺右评事朱允显、中书科中书舍人李实秀、为工科给事中。　　

○升山西冀宁道参政熊维杰、为浙江按察使司按察使河南管河道参政方大猷、为江南按察使司按察使。山西口北道佥事赵崇秩、为浙江布政使司参议督粮道。江南安庐道参议石镇国、为浙江按察使司副使、分巡杭严道。湖广武昌道副使董应魁、为山东布政使司参政、驿传道。河南大梁道副使张自昌、为山西布政使司参政、昌平道。　　

○丁亥。以上昭圣慈寿皇太后尊号。遣官祭告天地、太庙、社稷。　　

○是日上恭上昭圣慈寿皇太后奏言、恭惟圣母柔顺承乾。含弘配地。翼赞皇考、淑顺著于宫闱诞育眇躬、祯祥集于家国。臣获缵丕绪奄有寰区。抚莅兆民、益念诚求之至德。敉宁九域、聿遵训迪之鸿谟。既亲大政而考彝章。乃顺群心而崇显号。伏冀垂慈鉴允、俾展微忱。庶藉尊养之仪、稍慰显扬之愿。臣不胜惓惓之至。　　

○戊子。上躬率诸王、文武群臣恭上昭圣慈寿皇太后尊号册。宝册文曰开国承家道莫先于立爱正名定位。礼莫大于尊亲。子有至情。古垂彝宪。宜登崇号。以表化原。恭惟圣母体备含弘。性成圣善。克恭俭而襄大业。秉慈惠而谐六宫。祜既笃于家邦。祥乃钟于继嗣。恩勤顾复、丕殚鞠子之劳。启迪训行备示作君之则。坤教彰于率土。母仪式于九围。至德难名。莫罄揄扬之实。深恩罔报。图申尊养之诚。爰顺舆情。肇隆盛典。谨告天地、太庙、社稷。率诸王贝勒文武群臣恭奉册宝。上尊号曰昭圣慈寿皇太后。伏愿凝和履泰燕子诒孙德位兼崇锡鸿禧于四海。天人协庆。介眉寿于万年宝文曰昭圣慈寿皇太后宝。　　

○更定和硕亲王大福金、车轿青檐为红檐。其后封端重亲王、敬谨亲王大福金、车轿檐仍镶青。仪仗内、减青花扇二柄。　　

○授茅坦拖沙喇哈番。以监修昭陵工也。　　

