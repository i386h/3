<!-- { "loadSidebar": true } -->
○丙午。谕礼部。朕自亲政以来。夙夜冰兢。罔敢怠忽。务求克当天心。光昭祖德民安物阜。蚤底治平。乃近者冬雷春雪。陨石雨土。所在见告。变匪虚生。皆朕不德所致。朕思天为天下而立君。为君者代天敷治。必使民物咸若。治臻上理。然后可以仰答眷命。今水旱连年。民生困苦。是朕有负于上天作君之心。一过也。祖宗创辟天下、以贻子孙。为君者念祖宗栉风沐雨之劳。必阐扬光大。四海雍熙。然后能守祖宗之成宪。朕之天下、实本于太祖太宗、积功累仁所创垂。今疆圉未靖。徵调频兴。是朕有负于祖宗付托之心。一过也。当睿王摄政之时、诛降滥赏。屏斥忠良。任用奸贪。国家钱粮恣意耗费。以致百姓嗟怨。人人望朕何日亲政。急为拯救。今经六载。虽极力更新。乃犹康乂未奏。灾祲时闻。是朕有负于百姓望治之心。一过也。用是恐惧靡宁。抚躬自责。披沥悃诚。冀回灾变。欲昭告于上帝祖宗实图省改。尔部作速择吉具奏。　　

○谕吏兵二部。固山额真朱玛喇等、率兵击败侵犯广东之贼李定国。雪衡州桂林之忿。快慰众心。朕甚嘉悦。此番军功、止照他处常例议叙。其功次不及定数者、竟不议叙。殊属不合。伊等军功、著再加酌量议叙具奏。其军士有于主帅前首先陷阵、杀伤敌兵者。亦著确察分别奏闻赏赉。今攻城者少。野战者多。此后不可、仍照旧例叙功。尔二部会同、将叙功条例再议具奏。　　

○喀尔喀部落索特拔、宜尔登诺颜等、来贡马。宴赉如例。　　

○升刑科左给事中郭一鹗、为吏科都事中。户科左给事中董笃行、为礼科都给事中。　　

○丁未。经略右标提督张勇陛辞。上令内大臣索尼、巴哈、传谕曰。当今良将、如卿者甚少且军务不可悬度。卿至彼地、相机而行。朕之所以谆谆诫卿者、勿得自负才勇。轻视敌人。慎之慎之。　　

○戊申。陕西巡抚陈极新疏报、节妇、泾阳生员茹尚选妻王氏、年二十二、夫死。事姑尽孝。教子成名。苦节三十八年。洋县生员李迥知妻王氏、年十八、夫死。数欲自尽。翁姑泣劝方止。守节四十余年。安塞县生员马应龙妻高氏、夫死。时年十八。二子俱在襁褓。后俱教养成名。守节四十余年。烈妇、陇西生员赵之英妻王氏、安定监牧丁王二妻金氏、夫死。俱自经柩前。孝子、秦安县生员吴玿、母病告天请以身代母殁后。继母四易。俱推诚底豫。富平县生员田而成、母病、亲尝药饵。焚香吁天。请以身代。居丧、哀毁几绝俱请照例旌表。疏下礼部。　　

大清世祖体天隆运定统建极英睿钦文显武大德弘功至仁纯孝章皇帝实录卷之九十九



大清世祖体天隆运定统建极英睿钦文显武大德弘功至仁纯孝章皇帝实录卷之一百　　

○顺治十三年。丙申。夏四月。己酉朔。享太庙。遣内大臣公额尔克戴青行礼。　　

○庚戌。多罗信郡王多尼等会议吏户二部议朱世德一案。尚书宗室韩岱、戴明说、侍郎甯古里、苏纳海、白色纯、袁懋功、毕立克图、海尔图、王宏祚、觉罗额尔德、朱之弼、启心郎费齐、苗澄、韩世琦、巴格、曹邦、理事官木成格达都、杨雀祥、副理事官朱成格、马尔济哈、吴努春、金光祖、郎中马光裕、严我公、主事张新标等、各拟解任削职有差。得上□日、韩岱于衡州失事。情罪至为重大。考之太祖太宗成宪。即应正法。朕念系宗室。仍望其效力。姑从宽免。且加任用。乃不思感奋报效。图盖前愆。反依阿蒙蔽。负朕大恩。本当重处。复念宗室。姑从宽。著革任。削太子太保镇国将军品级。毕立克图、额尔德、俱革任并革恩诏所得一拜他喇布勒哈番、又一拖沙喇哈番。海尔图、革任。并革恩诏所得拜他喇布勒哈番。罚俸一年。巴格、留任。革恩诏所得一拜他喇布勒哈番。甯古里、革任。并革恩诏所得一拜他喇布勒哈番、又一拖沙喇哈番。苏纳海、白色纯、各革任。并革恩诏所得一拜他喇布勒哈番。罚俸一年。费齐、留任。革恩诏所得一拜他喇布勒哈番。木成格、留任。革恩诏所得一拜他喇布勒哈番。罚俸一年。达都、杨雀祥、俱留任。革恩诏所得一拜他喇布勒哈番。戴明说、降四级调用。王宏祚、降三级、仍留原任。朱之弼、袁懋功、各降三级调用。马尔济哈革任。曹邦、留任。罚俸二年。严我公降二级调外用。朱成格、吴努春、金光祖、苗澄、韩世琦、俱留任。各罚俸二年。马光裕、张新标、各降二级、调外用。余依议。　　

○辛亥。大学士额色黑考满。加少傅、兼太子太傅。赐羊酒。荫一子入监读书。　　

○两广总督李率泰疏报、粤西投诚伪永安王朱华堧、及伪总兵官知府土司共一百五十余员。缴伪印关防四十四颗。下所司议奏。　　

○甲寅。日生左右珥。赤黄色。　　

○河南巡按祖永杰疏报、安阳、临漳、磁、三州县烈风严霜。毁伤麦菜。章下所司。　　

○乙卯。上以灾变、祭告南郊、太庙。　　

○厄鲁特部落额尔德尼台吉喀尔喀部落土谢图汗等各遣使贡驼马。宴赉如例。　　

○丙辰。赐直省卓异官石在阊等四十四员、朝衣各一袭。　　

○大学士金之俊考满加少师兼太子太师。赐羊酒。荫一子入监读书。　　

○加四川松潘副将王明德、署都督佥事。以巢□刀龙山寨逆番功也。　　

○予故河南巡抚兵部尚书吴景道、祭葬如例。谥悫僖　　

○予珣难湖广沅陵县知县杨来凤、祭葬如例。　　

○先是固伦额驸噶尔玛索诺木所尚固伦公主卒。至是复以和硕礼亲王代善女妻之。改为和硕额驸。　　

○丁巳。谕兵部。朕览历年叙录投诚官丁文册、八年十一月内、荆州镇臣郑四维疏报、自巫夔来归于大海、李占春等、已经尔部议覆。于大海先授都督佥事职衔。督标效用。十一年五月内、覆郧阳抚治胡全才题疏、仍以原衔、管郧襄水师副将事。李占春、十年十月内、议照于大海例、亦授都督佥事职衔。督标效用。朕念于大海等、倾心向化。带部下将领、共百余员、兵丁共四千有奇。家口人民、共一万三千有奇。马匹船只、共八百有奇。慕义输忠。深可嘉尚。原宜破格优擢。酬其效顺诚悃。尔部前议、尚未允协。著速查原报文册、从优另议具奏。又念数年以来、各处投诚官丁、亦不乏人。尔部通行详查。傥有功多赏薄、与此相类者、即具奏改正。务使赏必酬功以昭朝廷鼓励投诚至意。　　

○升甲喇章京尚好仁、为都督佥事、充镇守浙江温州总兵官。　　

○予故大理寺卿王邦柱、祭葬如例。　　

○戊午。大学士甯完我考满。加少傅兼太子太傅、赐羊酒。荫一子入监读书。　　

○顺天府府尹阎印、以年老乞休。允之。　　

○庚申。内翰林国史院学士叶成格、都察院左副都御史能图、宜巴汉、右副都御史纳都户、通政使司通政使喀恺、宗人府启心郎伊图、以考满。各赐羊酒。荫一子入监读书。　　

○辛酉。敕谕天下朝觐官员曰。朕所与共图治安者、惟监司守令是赖。历年考绩、责望尔等甚殷。何尔等之泄泄从事也。朕亲政六载于兹。励精图治。不敢懈逸。振饬官方。未尝宽假。今又当大计之年。而治犹未进。民犹未安。钱粮逋欠。盗贼窃发。大者仍不法。小者仍不廉。致上之德意、无由下究。民之疾苦、无由上闻。非尔等失职之故欤。已严饬所司、重惩贪酷、余俱如例降革外、姑准尔等仍服原官。毋谓涂饰可以久施。毋谓侥幸可以常恃。宜各正直存心。清廉持己。勉图后效。皇天自监。朝廷自知。显秩厚禄。决不尔靳。如或貌承朕言。心怀贪诈。罔上行私。慢政虐民。国宪昭昭。朕虽欲赦之、弗能矣。钦哉。　　

○叙恤陕西葭州阵亡诸将吕克忠、张奇勋、王效舜、李应第、哈什图、徐仲武、谈进学、李云龙、王兴基、王国臣、徐光锦、林勇、各荫一拖沙喇哈番。　　

○大学士管都察院左都御史成克巩疏言、迩者天变迭兴。皆群臣积愆所致。夫用人为治平急务。而大僚尤重。今通政使李日芳、甘抚周文叶、陕抚陈极新、皆衰老昏庸。急当更易。至财用困乏已极。宜定丈量编审之期。学校冒滥已甚。宜严考贡入学之额。司马职司枢密。封疆失事、不得借行察以滋推诿。司寇职任惩奸、棍徒诈害、不得宽反坐以长刁风。各处营建工价、宜加撙节。溃决河工、宜杜冒支。凡此数事、皆诸臣所当大加振刷。以图实政。至臣奉职无状。罪愆实多。伏祈即赐罢免。择贤弼治。庶可破积习而回天变矣。上是其言。仍谕不必求罢。　　

○宁南靖寇大将军固山额真阿尔津等疏报、官兵大破贼渠姚黄于彝陵之蛇倒退山。招抚伪官五十二员。兵民一万一千三百余名。俘获人畜器械无算。下所司察叙。　　

○浙闽候代总督屯泰上疏、自叙在任巢□刀抚功。上以台州失事。不知引罪。反冒众人之功。切责之。旋又因以留恋地方。不即交代。并下部议处。　　

○壬戌。敕谕定远大将军世子济度曰。如大兵回京有期。其固守福建地方、应设防若干处。如何始为坚固。设防止用本省绿旗兵丁、及随征二镇标兵、果否足数、如有不足。还应添汉军兵丁若干。会同该抚、及提督各镇等官商确、务使地方无虞。明白具疏奏闻。　　

○敕谕浙闽总督李率泰曰。浙闽重地。军务方殷。亟须料理。敕书到日。尔即兼程速赴新任。不必候王国光面代。其两广总督关防、及各项文卷、俱交与巡抚李栖凤、暂行摄理。　　

○山西太原府阳曲县地震。　　

○改庶吉士刘祚远、为吏科给事中。王益朋、为户科给事中。孙光祀、张松龄、为礼科给事中。严沆、为兵科给事中。梁鋐、为刑科给事中。王命岳、为工科给事中。王元曦、为云南道监察御史。候于唐、为贵州道监察御史。周季琬、为福建道监察御史。伊辟、为广西道监察御史。李立、为山东道监察御史。　　

○癸亥。廷试天下贡生赵逵等八百九十六人。　　

○加定南王下左翼总兵官都督同知马雄、右都督。以击败李定国、及梧州战功也。　　

○甲子。谕刑部。内外官民、果有冤抑情节、本应赴各该管衙门告理。朕恐问官或有徇纵。下情不能上达。命通政司收达通状。又都察院门前、特设登闻鼓。以疏冤抑。立法详备。近有擅入禁地、声冤抹项、捏款诬告、大干法纪。自今以后、有不赴应告理衙门陈诉、辄抗违定制、妄行越告者、原词概行不准。即拏送法司。照律从重治罪。决不轻贷。尔部通行申饬。　　

○乙丑。孝端文皇后忌辰。遣官祭昭陵。　　

○丙寅。浙江巡抚陈应泰陛辞。赐鞍马一匹。朝衣一袭。仍命大学士车克传谕戒勉之。　　

