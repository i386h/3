<!-- { "loadSidebar": true } -->
○礼部议覆顺天督学御史曹溶、条陈开支廪饩、赈助贫士、优恤死节三事。俱如所请行。　　

○戊午。故明山西偏关副将王世明、西路偏头关副将马世荣、各奉表归顺。　　

○己未。有王崇高者、曾为人仆。捐赀造泥沟坡桥成。事闻。上嘉之令以人偿伊主。出户为民。赏银百两复其家。仍命树碑其所。　　

○礼部启请车驾将临应恭办卤簿仪仗等物。摄政和硕睿亲王令该衙门速行造办。　　

○庚申。摄政和硕睿亲王赏大学士冯铨、侍郎沈惟炳、金之俊、天津总督骆养性、招抚山东河南侍郎王鳌永、招抚山西应袭恭顺侯吴惟华、内监曹化淳、车应奎、王德化、王之俊等貂褂各一袭。　　

○睿亲王谕朝鲜国王李倧曰。适军需孔亟。尔今秋量所得米粟、可运送燕京。以助国用。睿亲王允户部议。内官监属各厂地亩租银照御用监近例、归并有司徵收。另项起解。以清冒破骚扰等弊。　　

○顺天巡按柳寅东、疏劾旧州守备杨嘉祉、交通贼首张春宇等大肆焚劫为害居民。睿亲王令该抚按逮送法司究问。　　

○辛酉先是大学士希福、路遇固山额真谭泰曰。尔果衰迈矣后又遣谷巴达科尔可代、向谭泰言。我两处房屋俱远。可将哈谈巴图鲁房屋更换与我。尔为固山额真。即主张另拨一房有何不可。尔诚衰迈矣。谭泰遣恩格德、谓希福曰前路遇时曾谓我衰迈退缩。今又谓我衰迈。如果衰迈退缩。尔当明言。我即悛改。希福答曰。我所以言固山额真者有二。有比伊口利之人。每占伊光。伊俊巡居后。伊非固山额真耶。分拨房屋、何为推诿于人。其得美房者曰、谁分拨此房、其不得美房者亦曰、谁分拨此房。伊为何碌碌因人耶。曾有一人觌面斥我、伊岂不知耶。伊兄系超等公爵。我家恩遇。亦不殊伊家。乃公殁后、已追封王爵异姓封王、原无成例。且伊之官爵、亦非袭自他人。乃伊以伟略丈夫所得之官爵也。奈何不侃侃而言也。又梅勒章京谭布。往诣希福所。希福谓之曰。我至署中。大学士范文程云、日食二十筵。我因曰、我等儒臣、岂比于六部大臣。及开疆辟土功臣。而盛设若此。随率范文程、刚林、启之摄政和硕睿亲王。王云、此言诚是。乃予误也。谭布以是言、白于伊兄谭泰。谭泰讦于法司。及问希福、言王并无予误之语。则是希福私意造言。自称其能。以王为误、假言招摇也。又问有一人觌面见斥者为谁。先称并无其人。后言护军统领图赖、因礼部官于摄政王处、启事错误。乃于众大臣前让之云、尔等密勿大臣。既知之。何不力阻而令其启王也。于是法司议希福伪传王言。固山额真谭泰、护军统领图赖、皆国家大臣。乃谓谭泰衰迈退缩。碌碌因人。其意非欲二臣构衅、疏远于王、即从此紊乱国政耶。希福应论死。启知摄政和硕睿亲王。王念其效力年久。且其侄索尼、亦蒙主眷。今复为国效力最多。希福免死。革职为民。归本牛录。止许往来兄弟亲戚之家。若在大臣家行走、从重治罪。　　

○摄政和硕睿亲王、以书招伪总兵唐通、马登洪。　　

○以故明兵部主事凌駉、为兵科给事中。　　

○以故明户部郎中王弘祚、为山西按察使司佥事。岢岚兵备道。遵化道耿应衡、为山西按察使司佥事、大同左卫道。昌平州知州李日晋、为山西按察使司佥事、阳和兵备道。保定府通判童可选、为山西按察使司佥事、大同巡道。　　

○壬戌。摄政和硕睿亲王、赏故明周后父嘉定侯周奎、缎百疋。银百两。晋王朱审煊、及妃嫔范氏等银两有差。　　

○招抚山东河南侍郎王鳌永、启荐故明工部尚书曹珖、刑部侍郎潘士良、总漕郭尚友等三十二人。下吏部知之。　　

○癸亥。摄政和硕睿亲王、谕官民人等曰。政贵有恒。辞尚体要。以后一应章奏、勿得拘牵文义。摭拾浮词。但将时宜事务、明切敷陈。盖语繁而支。则难听。言简而当。则易行。言之有益无益不在繁简。顾力行何如耳。自今遇有切于时务者。随便入告不必等待多款。以致迟延。国家利益之事。早行一日、则受一日之福。迟行一日、则受一日之病。惟以迅速为尚耳。至明季各项税课。除已经徵收、不必给还外。凡有亏欠俱与蠲免又各府州县卫所属乡村、十家置一甲长。百家置一总甲凡遇盗贼逃人、奸宄窃发事故。邻佑即报知甲、长甲、长报知总甲。总甲报知府州县卫。府州县卫核实、申解兵部。若一家隐匿、其邻佑九家、甲、长、总甲、不行首告。俱治以重罪。不贷。　　

○甲子。小祥。致祭大行皇帝。是日、摄政和硕郑亲王济尔哈朗、奉上率和硕亲王以下、牛录章京以上、齐诣殡宫。皇太后率众妃、及公主、格格、和硕福金以下、镇国将军固山额真尚书等官命妇以上、俱齐集。陈设祭物。行三叩头礼。祭毕。执事官于殿西、设卤簿仪仗。和硕郑亲王济尔哈朗、奉上率众官等、皇太后、率众妃、举哀。跪几筵前、三献爵。行三叩头礼。昂邦章京、尚书、内大臣等、恭奉龙轝由中道出。和硕郑亲王济尔哈朗、奉上率众官跪。献三爵。举哀。皇太后、及众妃、俱举哀。酉刻。恭捧宝宫安奉。　　

○乙丑。顺天督学御史曹溶启言、请将辽东等处十五学、改附永平府。设教官三员。分司教导。择辽地经明行修之士、充其任。其拔贡廪给事宜、仍与各州县、一体举行。摄政和硕睿亲王从之。　　

○故明山西总兵王越、奉表归诚。　　

○丙寅。恭奉大行皇帝宝宫。安葬昭陵。摄政和硕郑亲王济尔哈朗、奉上率和硕亲王以下、牛录章京以上、齐集山陵殿前西阶皇太后率众妃及公主、格格、和硕福金以下、镇国将军固山额真尚书等官命妇以上俱集皇太后、率众妃、及公主等、诣宝宫前。举哀毕跪献三爵。行三叩头礼。内大臣辅国将军锡翰等奉宝宫由中阶。升陵殿。奉安于地宫。葬毕。陈设祭物。皇太后、众妃、及诸王官员、献爵。行祭礼。　　

○太祖武皇帝忌辰。遣官祭福陵。　　

○故明宣大总兵张致雍、奉表归诚。　　

○戊辰。免直隶被贼残破景州、河间、阜城、青县、本年额赋。　　

○山东莱州府知府黄纪启言、大兵自晋临秦。贼势不支。必走汉中奔西蜀。窜踞一方。恐四省动摇。所关甚钜。请令该部将见在京师蜀中旧弁陈联芳、卢进忠、简化龙、李芝秀四人、檄发陕西军前。俾。相机先驰入蜀。徵废将。连乡勇。号召土司与在籍诸臣秦良玉等、戮力前进。不惟穷寇成擒。西蜀底定。滇黔楚粤之间、不烦一旅而定矣。摄政和硕睿亲王、令联芳等诣内院。面询方略具启。　　

○己巳。以故明刑科右给事中李士焜、为兵科左给事中。　　

○以故明口北道吴嵩允、为山西按察使司副使、兼布政使司参议、河东道。　　

○以都察院参政祖可法为右都督、充河南卫辉府总兵官。梅勒章京夏成德为都督同知。充山东沂州总兵官。侍郎金玉和为都督佥事。充河南怀庆副将。理事官柯永盛为都督佥事、充山东胶州副将。　　

○定在京文武官员支给俸禄柴直。仍照故明旧例。正一品。文、折支俸银二百一十五两五钱一分二厘。武、九十五两一分二厘。从一品。文、折支银一百八十三两八钱四分四厘。武、八十一两六钱九分四厘。正二品。文、折支银一百五十二两一钱七分六厘。武、六十七两五钱七分六厘。从二品。文、折支银一百二十两五钱八厘。武、五十三两四钱五分八厘。正三品。文、折支银八十八两八钱四分。武、三十九两三钱四分从三品。文、折支银六十六两九钱一分六厘。武、二十九两五钱六分六厘。正四品文折支银六十二两四分四厘。武、二十七两三钱四厘。从四品文、折支银五十四两七钱三分六厘。无武职。正五品。文、折支银四十二两五钱五分六厘。武、一十八两七钱六厘。从五品。文、折支银三十七两六钱八分四厘。武、十六两五钱三分四厘。正六品。文、折支银三十五两四钱六分。武、一十五两二钱一分。从六品。文、折支银二十九两八分四厘。武、一十二两四钱三分四厘。以下无武职。正七品。折支银二十七两四钱九分。从七品。折支银二十五两八钱九分六厘。正八品。折支银二十四两三钱二厘。从八品。折支银二十二两七钱八厘。正九品折支银二十一两一钱一分四厘从九品。折支银一十九两五钱二分。至无品之武官、试百户折支银六两七钱六分。署试镇抚、折支银五两七钱一分四厘。其本色禄米文、自正一品、至从九品。武自正一品、至试职。俱一十二石。柴薪。直堂。内阁大学士、□山戊不

□额柴薪银一百四十四两。直堂一十四名共银一百四十两。加宫保者、每季增柴薪银六两。詹事府正詹掌府、如系尚书□山戊不

