<!-- { "loadSidebar": true } -->
○壬午设看守。圜丘、方泽、满洲五品官各一员。六品官各七员。社稷坛、五品官一员。六品官三员。　　

○升理事官鄂屯、为江宁府户部侍郎。屠赖、为西安府户部侍郎。　　

○增设盛京赞礼郎二员。　　

○浙闽总督张存仁疏报。擒获逆贼陈万良等。报闻。　　

○癸未。谕江西湖广二省。督抚镇臣。已经全设。地方渐宁。彻招抚部臣孙之獬、江禹绪、回京。　　

○甲申。授一甲一名进士傅以渐为内翰林弘文院修撰。二名吕缵祖、为内翰林秘书院编修三名李奭棠、为内翰林国史院编修。　　

○选授进士多象谦、梁清宽、胡兆龙、李若琛、黄志遴、张嘉、石申、董笃行、李霨、胡之骏夏敷九、傅维鳞、王公选、王炳昆、王士骥、朱之锡、韦成贤、王无咎、魏象枢、王一骥、陆嵩、魏裔介、陈爌、杭齐苏、宋杞、董王□闰、石维昆、沙澄、单若鲁、李培真、乔映伍、张文明、杨思圣、常居仁、王舜年、王紫绶、袁襜如、沈兆行、艾元徵、法若真、蓝滋、杨运昌、刘泽芳、张尔素、傅作霖、张汧等四十六名。为庶吉士。俱送翰林院读书　　

○升山西冀宁道参议娄惺伯、为本省按察使司副使、管按察使事。山西雁平道参政田时震、为江西布政使司参政督粮道。山西潞安道副使姚恭、为浙江布布政使司参政、分守温处道。山东运使王显祚、为山西布政使司参政、分守河东道。山东莱州道副使张国士、为山西按察使司副使、蔚州屯牧道。江南苏州府知府丁允元、为本省按察使司副使、安庐兵备道。山西口北道佥事贺九邵、为江西布政使司参议、分守湖西道。礼部郎中李起龙、为山西布政使司参议、大同左卫道。刑部员外郎金灿、为江西按察使司佥事、赣州兵备道。补原任浙江温处道参议钱志驺、为本省布政使司参议兼按察使司佥事、分巡金衢道。陕西驿传道参议齐之宸、为江西布政使司参议、南瑞道。　　

○免浙江钱塘、仁和、两县间架房税。　　

○吏部题豫王、英王、委官册内。开故明陕西关西道、伪授甘肃巡抚周伯达、仍委原官。山西临汾知县、伪授两河巡按御史刘达、仍委原官。革职宁前道石凤台、委署陕西巡抚。贡生王世恩、委署榆林兵备道。王镛、委署睢陈道。冷时中、委署归德府知府。纪国相、委署河南卫辉府知府。应否仍照原委职衔改补。请上□日定夺。得上□日、周伯达、以巡抚用刘达以御史用。石凤台、王世恩、王镛、以道用冷时中纪国相以知府用。　　

○乙酉以故三等甲喇章京班第塔尔和硕齐子托内、一等甲喇章京布彦代子鄂穆布、牛录章京布达礼子克世图、布善子夸詹塞毕伦子僧格敦托克子翁诺和、额布根子鄂齐尔、沙喀弟法喀、半个牛录章京昂阿子达西、高第子可明、霍尔博八□允子拜达尔、宜宗宁子铭、各袭职。　　

○赐大学士宋权、朝帽蟒衣。　　

○大学士刚林等、疏请于本年八月、再行科举。来年二月再行会试。以收人才。其未归地方。生员举人来投诚者。亦许一体应试。从之。　　

○命学士查布海、蒋赫德侍读陈具庆、教习庶吉士。　　

○是夜、月生晕。三重。青赤黄色。　　

○户部议覆、招抚江西。兵部尚书孙之獬疏言。故明宗室团聚江西省城近数千人。欲恩全之。应令散居各省。宗禄、照故明初徵额数解部其加派庶禄。概行蠲免。应如所请。得上□日、各省前朝宗室禄田钱粮。与民田、一体起科。造册报部。其宗室名色、概行革除犯法者、与小民一体治罪。仍令各安故土。不必散处。　　

○丁亥。科尔沁国多罗冰图郡王塞冷以袭爵贡貂皮驼马。蒿齐忒部落多罗贝勒额尔德尼等贡驼马。各宴赉如例。　　

○免河南睢州、祥符、陈留、柘城等县、水灾本年额赋。　　

○戊子。摄政王多尔衮谕户部尚书公英俄尔岱、刑部尚书宗室吴达海、大学士刚林、祁充格、甯完我等曰。予恭摄大政。赏罚顜若。畴弗予恭繄兹天潢诸王昆弟。咸太祖太宗二圣之子弟也。际斯崇贵。正宜优养安荣。坐立拜跽之文。殊为可省。日者出师。予为祖道。以金鞍良马、解赠和硕肃亲王王屈体而受予用是心恻。至今念之因欲禁遏此礼。脱与诸王觌语彼必逊谢。尔等为我善谕之。　　

○刑部奏言。凡重辟减等者、鞭一百。贯穿耳鼻。得上□日、耳鼻之在人身。最为显著。贯穿耳鼻之刑、永行革除。　　

○辛卯。以繙译明洪武宝训成。赐大学士范文程、刚林、祁充格、冯铨、甯完我等。鞍马各一匹。银各五十两。学士詹霸苏纳海、吴达礼、来衮额色黑伊图、刘清泰、查布海、李若琳、胡世安、高尔俨等。马各一匹。银各四十两蒋赫德、马一匹。银五十两。侍读陈具庆马禄等十八员银各四十两。郎廷佐、亢得时、图海、银各四十五两。他赤哈哈番马尔喀等二十八员。编修、检讨、罗宪汶等八员、银各三十两笔帖式哈番纳尔泰等十七员。中书舍人朱国诏等十二员。银各二十两。誊录官胡光祚等六员。银各十五两。　　

○礼部议覆顺天督学御史曹溶疏言辽学诸生属发祥之地。士子入监。似宜从优。议于十五学内、共取三十名。从之。　　

○江南道监察御史苏京奏言。投充名色不一。率皆无赖游手之人。身一入旗。夺人之田。攘人之稼。其被攘夺者。愤不甘心。亦投旗下。争讼无已刁风滋甚。祈敕部严禁滥投。事下户部　　

○刑部议覆、审得犯官庄宪祖、听信刑部主事程淓私嘱。谋之左佥都御史赵开心。上疏渎奏。向玉轩、听信工部主事王三元私嘱。再疏条陈。拟庄宪祖、向玉轩、程淓、王三元、革职责惩。赵开心、革职。疏入、得上□日。庄宪祖等免责、俱革职为民。　　

○癸巳。革明季加增太平府姑溪桥米税。金柱山商税。安庆府盐税。　　

○湖川总督罗绣锦疏报。巢□刀平八百洲巨寇胡公绪、斩获甚众。下兵部知之。　　

○乙未。以委署两河御史刘达、进士吕维橒、于嗣登、为试监察御史。　　

○吏部请大选官员。俱于午门外掣□□□韭□。从之。　　

○免直隶静海、兴济、青县、荒地额赋。　　

○丙申。江西巡抚李翔凤疏报。浮梁、余干等县逆寇。勾连闽贼倡乱。直犯饶城。副将邓云龙等、率兵击败之。副将王得仁等、进兵水口。击败闽贼。克光泽县。复旋师抚州。巢□刀杀东乡、安仁一带逆孽。俘斩甚众。事下兵部。　　

○禁京官乘肩舆。　　

○丁酉。以甲喇章京周国佐卢登科为吏部理事官。　　

○以汉军举人张昌允、为山东按察使司佥事、管分守济南道参议事。委署河南睢陈道王镛、为山西按察使司佥事、管分守冀宁道参议事。太仆寺少卿管内院典籍事朱国诏、为山西布政使司参议兼按察使司佥事、分巡口北道。委署陕西巡抚石凤台、为湖广布政使司参议、分守荆西道。原任直隶易州道佥事武延祚、为山西按察使司佥事、分巡冀南道。委署陕西榆林道王世恩、为湖广按察使司佥事、分巡下湖南道。　　

○戊戌。摄政王多尔衮、谕内院。嗣后诸王大臣、差遣在外。凡有奏启。止令具本御前。予处启本、著永行停止。　　

○己亥。升陕西河东兵备道副使张尚、为都察院右佥都御史、巡抚宁夏赞理军务。　　

○罢织造太监。　　

○安徽巡抚刘应宾、疏报。官兵进巢□刀宁国太平二府逆贼。斩获无算。招抚贼渠郑璧等二百名。余党解散。下部察叙。　　

○庚子。以汉军生员张君赐、为山东都转运盐使司运使。强于义、为两浙都转运盐使司运使。　　

○辛丑。谕吏部。朝廷设官治民。而冗员反致病民。各府设推官一员。其挂衔别驻。推官尽行裁革。大县设知县、县丞、典史、各一员。小县设知县、典史各一员。一切主簿。尽行裁革。原管职事。大县归并县丞。小县归并典史。其裁过推官主簿。赴部改选。至各府同知通判各赘员。可裁者、通察具奏。　　

○壬寅。谕户部。运属鼎新法当革故。前朝宗姓。已比齐民。旧日乡绅。岂容冒滥。闻直隶及各省地方、在籍文武。未经本朝录用者。仍以向来品级名色擅用新颁帽顶束带。交结官府。武断乡曲。冒免徭赋累害小民甚至赀郎粟监。动以见朝赴监为名。妄言复用藐玩有司。不当差役。且有闽、广、蜀、滇等处地方。见任伪官。阻兵抗顺。而父子兄弟。仍倚恃绅衿。肆行无忌。种种不法。蠹国殃民。深为可恨。自今谕示之后。将前代乡官监生名色。尽行革去一应地丁钱粮杂泛差役。与民一体均当。朦胧冒免者、治以重罪。该管官徇私故纵者。定行连坐。其伪官父子兄弟家产人口。通著该地方官详确察奏。不许隐漏。即传谕行。　　

○又谕户部国计民生首重财赋明季私徵滥派。民不聊生。朕救民水火。蠲者蠲。革者革。庶几轻徭薄赋、与民休息。而兵火之余。多藉口方策无存。增减任意。此皆贪官猾胥。恶害去籍。将朝廷德意。何时下究。而明季丛蠹、何时清厘。今特遣大学士冯铨、前往户部。与公英俄尔岱彻底察核。在京各衙门。钱粮款项数目。原额若干。现今作何收支销算。在外各直省钱粮、明季加派三项。蠲免若干。现在田土。民间实种若干。应实徵起解存留若干。在内。责成各该管衙门。在外、责成抚按严核详稽拟定赋役全书。进朕亲览。颁行天下。务期积弊一清。民生永久。称朕加惠元元至意。　　

○河南巡抚罗绣锦、起送故明汝宁郡王朱嗣业赴京。令户部。照郡王例。给粮赡养。　　

○转礼科右给事中韩源、为吏科左给事中。　　

○升山东提学道参政房之骐、为本省按察使司按察使、管右布政使事。山西提学道副使孙肇兴、为江南布政使司参政、管右布政使事。　　

○癸卯。升霸州兵备道副使李日芃、为都察院左佥都御史。　　

○以故明佥都御史梁云构、为通政使司右参议　　

○甲辰修盛京先师孔子庙　　

○乙巳户部请定制钱七十文作银一钱不许多增通行严禁从之。　　

大清世祖体天隆运定统建极英睿钦文显武大德弘功至仁纯孝章皇帝实录卷之二十五


大清世祖体天隆运定统建极英睿欠文显武大德弘功至仁纯孝章皇帝实录卷之二十六　　

顺治三年丙戌。五月。丙午朔。升直隶河间兵备佥事陈鹏举为浙江布政使司参议兼按察使司佥事分巡温处道山西汾州府知府林维藩为湖广按察使司副使分巡荆西道。山西太原府知府马之先为陕西按察使司副使河东兵粮道。　　

