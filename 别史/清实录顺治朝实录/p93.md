<!-- { "loadSidebar": true } -->
○立礼亲王代善墓碑。文曰。尔和硕礼亲王代善、乃太祖武皇帝次子。于崇德元年。晋封和硕礼亲王。不幸薨逝。当太祖武皇帝征哈达、辉发、乌喇、叶赫诸国时、爰整师旅四出。比克有明、又为国家著劳。用是特谕该部、式展追痛之思。勒石茔前。以示显扬之典。　　

○丙申。以恩诏、加太子太保内翰林秘书院大学士洪承畴、太子太保内翰林弘文院大学士冯铨、俱少傅兼太子太傅。内翰林国史院大学士宋权、吏部尚书陈名夏、户部尚书谢启光、礼部尚书李若琳、礼部尚书兼内翰林弘文院学士管左侍郎事王铎、兵部尚书刘余祐、刑部尚书党崇雅、工部尚书金之俊、都察院在都御史徐起元、俱太子太保。吏部左侍郎张凤翔、户部左侍郎戴明说、户部总督仓场左侍郎赵京仕、兵部左侍郎李化熙、刑部左侍郎房可壮、工部左侍郎刘昌、吏部右侍郎兼内翰林秘书院侍读学士高尔俨、礼部右侍郎兼内翰林秘书院侍读学士陈之遴、兵部右侍郎孙承泽、刑部右侍郎熊奋渭、工部右侍郎李迎晙、俱都察院右都御史。通政使司通政使张绍先、工部右侍郎、各照旧管事。　　

○以和硕额驸一等阿思哈尼哈番、兼一拖沙喇哈番杜雷、为三等精奇尼哈番。蒙古固山额真一等阿达哈哈番俄罗塞臣、为三等阿思哈尼哈番。　　

○以守城有功举人田三接、为浙江布政使司参议、兼佥事屯田水利道。随征内弘文院中书石在阊、为福建按察使司佥事、兼参议、督粮道。　　

○戊戌。遣四川道试监察御史王亮教、巡按浙江。四川道试监察御史赵如瑾、巡按江西。河南道监察御史张中元、巡按甘肃。　　

○宣大总督佟养量疏报、投诚守备杨登州、结连土寇。攻破山阴县。典史施邦政死之。疏下所司。　　

○定侯伯顶带坐褥之制。帽顶、嵌东珠二颗。带用金镶团玉。中嵌红宝石。坐褥、与三等公同。　　

○己亥。免山东东平、长山、长清、莱芜、肥城、新泰、临邑、陵县、新城、齐河、商河、济阳、禹城、历城、邹平、乐陵、聊城、棠邑等州县、五年分水灾额赋。　　

○以孙塔、杨起祥、为户部侍郎。管理盐法。驻劄扬州府。　　

○以佟国允、为都察院副都御史。察哈泰、陈逢泰、段应举、为户部理事官。　　

○以镶蓝旗明阿图、为蒙古梅勒章京。　　

○以镶红旗诺尔节塞克、为护军参领。夸詹、为甲喇章京。　　

○免江西六年以前、明季加增辽饷银两。　　

○兵部题叙随征大同等处各官功。都司佥书管参将事徐长春、游击管参将事彭有德、王一正、守备梁化凤、俱以副将用。从之。　　

○辛丑。摄政王多尔衮、率王、贝勒、贝子、公等、征喀尔喀部落二楚虎尔。上亲送之。　　

○漕运总督吴惟华奏报、获故明乐陵王朱华琦。下所司知之。　　

○癸卯。升宣府游击。王一正、为王庆坨副将。　　

○甲辰。遣河南道监察御史聂玠、巡按淮扬。云南道试监察御史王佐、巡按湖北。　　

○乙巳。陕西总兵官任珍奏报、伪副将唐仲亨、勾连川寇。逼近泰境。臣率官兵驰击。败之于屠油坝。连破三穴。阵斩仲亨。擒伪王朱常瑛、朱油杠、伪帅焦赉明、伪监军邓林春、蒙古卜布赖等、解赴西安正法。并获伪王印等物。下所司察叙。　　

○丙午。山西巡抚祝世昌奏报、大兵恢复潞安。疏下所司。　　

○丁未。延绥署总兵宫南一魁疏报、官兵克榆林、及东西路二十八营堡。阵斩伪总兵任一贵、谢汝德等。并贼级三千。下兵部知之。　　

○己酉。刑部议围困大同失律诸将之罪。牛录章京朱亘生被敌夺门。章京席巴礼、朱查哈、博洛兑、德尔德、当敌兵填壕、坏城堞而出。不即迎击。又擅离汛地。俱拨斩。甲喇章京阿喇密、署护军统领事。遇敌出、不进击。拟革职。籍其家。牛录章京叟塞、不迎敌进击。拟革职。鞭一百。章京阿布达礼、罗习藉口救援。潜避僻处。拟革章京。各鞭一百。章京博尔和兑、牛录章京勒弼、不前进救援。诈言往救。拟革博尔和兑职。解勒弼牛录章京任。各折赎。署护军统领格尔特本旗汛地被陷、不先驱救援。及后往救又诈言褚库未曾、先往。反谓身败敌兵。拟鞭一百。折赎。议上得上□日、朱亘、博洛兑、德尔德、俱免死。留任。各籍家产之半。席巴礼、朱查哈、免死。革职各籍家产之半。阿喇密、革职。折赎。叟塞、革一个前程。鞭一百。折赎。罗习、阿布达礼、勒弼、鞭一百。折赎。俱留任。博尔和兑、革一个前程。鞭一百。折赎。格尔特、鞭一百。折赎。　　

○征西大将军和硕亲王满达海等奏报、平遥、太谷二县、负固不服。遣护军统领索洪、率官兵往围平遥。时伪知县刘三元、已先率兵民遁去。会贼五百人、复还城取粮。我军夺门入、尽歼之。遣署护军统领希尔根、率官兵往围太谷。以红衣炮攻破其城。伪知县李成沛、伪都司吴成器等、率兵出城遁。我军遮击、亦尽歼之。又潞安府贼、分兵二路。一拒沁州。一围辽州。随遣多罗贝勒拜尹图、护军统领索洪、率官兵赴沁州。镇国公韩岱、署护军统领希尔根、率官兵赴辽州。贝勒拜尹图等、星夜驰往。贼闻风遁走。遂拔沁州城。趋潞安。比至、贼已先遁。会伪道胡国鼎、复率兵还城。我兵围之。贼夜走。为我兵所截。俱就戮。公韩岱等至辽州。伪将率马步贼兵迎战。我军大败之。屯留、襄垣、榆社、武乡等县俱降。　　

○庚戌。命征西大将军和硕亲王满达海、辅国公萨弼、分兵回京。留多罗郡王瓦克达等、巢□刀抚山西　　

○辛亥。察哈尔等国、敖汉等部落、亲王、郡王、公等、各率兵来会摄政王于军前。王宴劳之。赏貂裘、蟒袍等物有差。　　

○宴朝鲜国领历使臣于礼部。　　

○甲寅。扎鲁特等部落王、贝勒、贝子、各率兵来会。王宴劳之。赏貂裘、蟒袍等物有差。　　

十一月。丙辰朔。赠故临巩兵备道李絮飞、光禄寺卿。临洮府同知徐养奇、岷州同知杜懋哲、陕西按察使司副使。兰州知州赵翀、陕西布政使司参议。渭源县知县李淐、陕西按察使司佥事。仍各荫一子入监读书。兰州儒学训导白旗、国子监学录。旌其犭□回变殉难也。　　

○降补原任山东巡抚吕逢春、为山西按察使司佥事、大同左卫道。　　

○湖广左布政使张大任、以老病休致。　　

○漕运总督吴惟华奏报、庐州营参将金芝、同督标副将王戎等、领官兵进巢□刀猫儿、龙潭、四柱、江家峰、尖岭等寨。贼渠余化龙、余君实、帅丙等、各以寨降。章下所司。　　

○戊午。江西巡抚朱延庆疏言、顺治五年间。江西遭金王二逆之变。文武各官、俱相效割辫从逆。惟故巡按御史董成学、分守湖东道参议成大业、新喻县知县张云翚、庐陵县知县常庚、袁州副将尚登第、或威挟不从、视死如饴。或抗志不辱、与城俱殒。乞敕部优恤。以慰忠魂。章下部议。　　

○己未。遣江西道监察御史刘达、巡按宣大。福建道监察御史张慎学、巡按苏松。浙江道监察御史吴达、巡视茶马。　　

○庚申。摄政王军次席巴尔台。是日、吴喇忒、土默特、四子等部落、王、公、固山额真等各率兵来会。王宴劳之。　　

○乙丑。以正蓝旗吴库礼、为满洲梅勒章京。桑赛、苏尔都、为甲喇章京。富泰、海色、格尔图、喀喇尔岱、正白旗克初、塞格、觉罗何特、正蓝旗侍卫库尔讷、为护军参领　　

○丙寅。免直隶开州、元城、南乐、清丰、东明、长垣、滑县、逃丁荒地徭赋。　　

○免陕西岷州本年分雹灾租税。　　

○己巳。江南江西河南总督马国柱疏言、江南既改京为省。国学宜改为府学。即其旧址而新理之。仍支学田租银、以供春秋祀事。章下所司。　　

○辛未。淮提巡按张濩奏报、徐州副将周维墉、巢□刀平沛县湖陵土寇。斩获甚多。章下所司。　　

○癸酉。冬至节。祀天于圜丘。遣固山贝子巩阿岱行礼。　　

○摄政王军至喀吞布喇克地方。遣四子部落固山额真布内、率侍卫什、长阿育锡等、前往侦探。回报空戈尔峨木布地方、见有敌踪。失实。下诸大臣议。布内自引错误之咎。拟解固山额真任。籍牲畜之半。侍卫等各革职。鞭责。启入。王以布内屡立军功。且既引咎。与众官无涉。俱免罪。　　

○甲戌。摄政王自喀吞布喇克旋师。　　

○免宣府蝗雹灾伤地亩本年额赋。　　

○升工部郎中高舟桂、为江南按察使司佥事、扬州兵备道。刑部郎中韩永馨、为湖广按察使司佥事、荆南兵备道。楼晟、为湖广按察使司佥事、上江防兵备道。　　

○庚辰。予故甘肃巡抚张文衡、分巡西宁道林维造、分守西宁道张鹏翼、绍兴府知府张愫、会稽县知县官抚涣、祭葬如例。　　
○辛巳。达赖喇嘛、遣噶布初西喇布、厄鲁特部落顾实汗、遣墨尔根和硕齐等来朝贡。赐喇嘛银器、雕鞍、文革。顾实汗、甲胄、腰刀、雕鞍、银器、彩币、文革玛瑙尊爵。赏噶布初西喇布、墨尔根和硕齐等、甲胄、弓矢、刀、鞍、银器、纻丝等物有差。　　

○壬午。靖南王耿仲明、往征广东。至江西吉安府。自尽。　　

○癸未。江南江西河南总督马国柱劾奏、扬州道佥事胡江、枉法贪污。赃至七千两。中军王吉太、教官刘禴、同恶相济。流毒淮扬。请赐处分。以彰国法。得上□日、该督抚按提问追拟。　　

○马国柱又奏报、徽州府黄山寨伪总兵王俊、张公山寨伪总兵汪永高、五都源寨伪副将江溥、黄尖塞伪监纪程正邦、宁国府大义寨伪副将籍维伦、天目寨伪副将朱国相、华阳寨伪游击葛惕中等、各以寨降。章下所司。　　

十二月。乙酉朔。山西巡抚祝世昌奏报、兴县、芮城、平陆三县平。　　

○丁亥。升刑部郎中田厥茂、为陕西布政使司参议、兼按察使司佥事、提学道。　　

○甘州、平川等堡、蝗。庄浪、水。西宁、冰雹。伤禾稼。　　

○戊子。恤金华、处州、平阳、阵亡守备张文科、蒋国臣、千总张尔勋、各给银八十两。　　

