<!-- { "loadSidebar": true } -->
○吏部尚书孙廷铨奏言、年来川湖广西、云贵、地方。委用官员。因边地新开。一时乏人料理。即与题补实授。一体序俸升迁。至有俸未数月、辄得迁转内地者。是此官止为借径。而边地依旧乏人。其于人地相需之初议、大不符矣。自今以后。凡边地委任官员、题请实授者。宜量加署职字样。俟历任二年、果有实绩可观。方准实授。其前此已经实授者、俱照此例算俸。间有实授未几、已转内地者。俟应升之日、仍以边方缺出升补。得上□日、所奏是。著即照议行。　　

○丙戌。遣江西道监察御史顾豹文、巡按湖北。浙江道监察御史仵劭昕、巡按湖南。　　

○免直隶宝坻、丰润、武清、十六年分水灾额赋。　　

○刑科给事中谌名臣劾奏、陕西巡抚张自德、纳贿庇贪。苛取滥罚。招凶棍作爪牙等事下所司一并严察议奏。　　

○旌表江南孝子、怀宁县生员阮之釬。合肥县民张维德。宿州民张明棐。节妇、宣城县民陈廷槐妻芮氏。上元县民李长庚妻唐氏。亳州民孙希孟妻袁氏。芜湖县民杜琏妻丁氏。上元县生员朱圻妻盛氏。定远县民陈国俊妻叶氏。烈女、怀远县生员江藻女江氏。婺源县生员滕举女滕氏。太和县生员范围化女范氏。烈妇、安庆府生员韩鼎允妻刘氏。太和县民苗尚儒妻范氏。宿州武生张炜妻刘氏。善人、上元县民姚浚。各给银建坊如例。　　

○銮仪卫銮仪使乔可用遵例自陈以年老、准原官致仕。　　

○丁亥。镇国公傅勒赫卒。　　

○戊子。升陕西右布政使周天裔、为山东布政使司左布政使。广东岭南道参政蓝润为江南按察使司按察使。江西饶南九江道参政王锳、为贵州按察使司按察使。浙江驿传道副使杨世学、为湖广布政使司参政、分守上湖南道。陕西庄浪道副使郭四维、为本省布政使司参政、分守河西道。山东青州道佥事陈德容、为山西布政使司参议、分守冀宁道。　　

○予殉难江宁府江浦县知县许立达、天长县知县王辛、祭葬。　　

○礼部遵上□日更定谕祭造葬例。凡以功封民公侯伯病故者、照会典例造坟仍照品级、给与纸张羊酒、遣官致祭一次。或从优加祭、出自上裁。至承袭世职、效有勤劳者、题请祭葬。候上□日举行。都统、有职掌内大臣、大学士、尚书、左右都御史、精奇尼哈番、镇守省城总管、有兼衔加级者。各按品照会典例造葬。仍照世职品级给纸张羊酒、遣官致祭一次。如承袭精奇尼哈番效有勤劳者题请祭葬。候上□日举行。护军统领侍郎、学士、副都统、前锋统领、镇守都城步军总尉、勋劳所得阿思哈尼哈番、副都御史、有兼衔加级至一品二品者。各按品照会典例造葬。仍照世职品级、给纸张羊酒、遣官致祭一次。三品侍郎、通政使、大理寺卿、已经考满者。照会典造葬。未经考满者、减半造葬。仍照世职品级、给纸张羊酒、遣官致祭一次。老病以原品致仕者、照会典例造坟。给与纸张羊酒、遣官致祭与见任官同。无职掌内大臣、从前未有谕祭之例今议虽无职掌但系内大臣应与纸张羊酒、遣官致祭一次。不造葬。参领、协领、阿达哈哈番侍卫、郎中、佐领拜他喇布勒哈番、员外郎等、阵亡者给与纸张羊酒、遣官致祭。造葬。否则不致祭造葬其武职参领协领以下。文职卿、郎中以下等官。有阿达哈哈番拜他喇布勒哈番、拖沙喇哈番世职者照旧给与纸张羊酒。无世职者不给议上从之。　　

○三法司覆议原任山东巡抚耿焞、贪婪情实应照初议立斩。籍没。得上□日、据审耿焞被参各款。进香用库银、不准开销。送家眷用民车、不发工钱。票取潍县库银。此三款俱有供证。而耿焞未经招承其余各款、俱称审无实据。今遽拟斩决、以示严惩但事关重辟应加详慎著并贾一奇、杨桂英、张有才等再行详审确供具奏。　　

○己丑。谕吏部人臣心术端正。乃克称职。张永祺、前当杜立德与胡兆龙讦奏时未尝令其回奏辄行疏辩意有阿附显为偏私。居心如此、行事可知不称藩臬之任著降三级、调用　　

○命江南随征右路总兵官刘芳名驻防江宁。　　

○吏部遵谕察议部院等衙门满洲汉军侍郎等官、俱拟留任。惟户部右侍郎谢道、年老刑部左侍郎吴喇禅、有疾拟解任、得上□日、额黑里、吴达礼、俱经特简。俾理部务自宜极力担当、以图报效。乃止图自便。不肯身任劳怨。大负委用。著议处具奏禅代硕博会凡事推诿未见实心尽职著议处具奏。沙世悌尔不能胜任著降级调用。杨茂勋、叶成格、铿特、范达礼、祁彻白、甯古里、石达理、苏纳海、鄂莫克图、布颜、尼满、查布海、白色纯、常鼐、麻勒吉、折库讷、石图阿思哈科尔坤克星格勒德洪雅布兰吴马护、萨穆哈、祁通格、喀代佟弘器罗绘锦俱著留任谢道吴喇禅俱著解任　　

○庚寅。先是、刑科给事中谌名臣疏奏台班多缺应将京职内可与考者不拘旧例开列考选下部院议至是吏部都察院议奏应将俸满中行评博与俸满未经考选升主事者、一并开列职名。与行取推知、一体考选。至于缺多人少。应将中、行、评、博、历俸一年以上者。俱准考选。后不为例。得上□日、考选台员、务在得人。行取到推知、著与俸满中行评博、及已升主事未经考选者。一体考选。其中行评博、止历俸一年者。若遽准考选。反开幸进之门。不准行。　　

○刑部以会审顾大申一案、举列司官具奏。得上□日、著杨古孙、颜敩、李天浴去。如审理不公不廉、生事扰民、尔部即据实参奏。若尔部徇隐不举、别经发觉。一并从重治罪。　　

○辛卯。使鹿索伦部落头目布勒、苏定噶等、来贡貂皮。宴赉如例。　　

○壬辰。大学士觉罗巴哈纳、卫周祚、李霨、户部尚书王弘祚、刑部尚书能图等、遵谕校订律例。以盛京定例、及历奉上谕、并部院衙门条例、分晰应入律不应入律各款。缮写满汉文各六册。进呈御览。　　

○癸巳。礼部奏言、定南王属下殉难妇女、长史李养性母张氏等、共二百二十七口。查有父母兄弟子侄者、每口给银三十两。听其自行建坊。无父母兄弟子侄者、官立一碑于通衢。将死难姓字、籍贯、汇列镌刻。以表贞烈报可　　

○辅国公拔都海卒。谥恪僖。　　

○甲午。上亲试会试中式武举马步射于南苑　　

○升通政使司左参议朱之弼、为都察院左副都御史。太常寺少卿白允谦、为通政使司通政使。太常寺少卿提督四译馆刘祚远、为大理寺卿。　　

○命湖广巡抚张长庚、仍以太子少保兵部尚书、兼都察院右副都御史、总督湖广等处军务、兼理粮饷　　

○都察院奏、臣等考核差满江宁巡按卫贞元、实心兴利。竭力厘奸。特参大贪臬司卢悼言。奉有拒贿参奏、深可嘉悦之上□日。可谓克尽乃职。拟加一级。回原衙门办事。得上□日、卫贞元、洁已发奸。不负任使。著与内升。后不为例。　　

○乙未。遣湖广道监察御史张凤起、巡按苏松。　　

○丙申。谕吏部。畿南重地、巡抚务在得人。刘祚远、前典试陕西。摘发奸弊。才堪任用。著升都察院右副都御史、巡抚保定、真、顺、广、大、五府地方管辖紫荆等关。提督军务。兼理粮饷。　　

○又谕吏部。秦省重地、巡抚务在得人。张瑃、著改兵部右侍郎、兼都察院右副都御史、巡抚陕西等处地方。赞理军务。　　

○操江巡抚宜永贵疏言革职提问粮道韦成贤弟韦述贤、胪列多款。揭韦成贤不忠不孝大贪大奸请饬部覆核究拟。得上□日据奏韦述贤揭韦成贤蔑伦败检事情深可骇异著该抚按行提揭内犯证一并严审追拟具奏　　

○命大学士额色黑成克巩胡世安、卫周祚、学士艾元徵、折库讷、王熙、尚书王崇简、杜立德、霍达、侍郎冯溥、充武殿试读卷官　　

○丁酉。升福建按察使周师忠、为陕西布政使司右布政使。山东济宁道副使杨奇烈、为山东布政使司参政、分守青登莱道。陕西潼关道副使冯嘉会、为四川布政使司参政、分守上川南道。山西鴈平道副使徐来麟、为陕西布政使司参政、分守关内道。山西岢岚道副使朱之瑶、为四川布政使司参政、分守川西道。福建运使杨宗岱、为贵州布政使司参政、分守思仁道。福建漳南道参议张汧、为浙江按察使司副使、驿传道。陕西汉中府知府冯远道、为河东陕西都转运盐使。司运使补服阕直隶通密道赵允翰、为山东按察使司副使、分巡永平兵备道投诚伪侍郎陈宝钥、为山东按察使司佥事、分巡青州兵备道。降补山东青登莱道参政张永祺、为江西按察使司佥事、分巡湖东道。　　

○福建巡抚徐永祯、以迟误兵饷降职二级。戴罪督催。　　

○吏科都给事中孙光祀参奏、都察院左都御史魏裔介、每遇会议公事。闪烁诡随。未尝见其别白是非。执持正论。臣去秋入京、即闻其廉隅不饬。贿赂公行。挟索巡方、惟利是视。然出自风闻。难求实据。故不敢轻渎宸聪。及今春奉严纶责以负任。为裔介计、宜痛改前非。洗心尽职。不期其支吾遮饰。益肆欺朦。竟在人情意料之外也。据其自陈、奉上□日后不旬日、而随参南赣巡抚苏弘祖。江西巡按李之粹。似乎急于振刷。以求救过。乃细阅两疏、又不过轻描淡写。冀塞责于目前。且近日连篇累牍。愈觉巢□刀陈说而增琐务究其实际、何裨于吏治民生。大臣之体、固若是其烦琐欤。更可异者。陕西巡抚张自德、婪暴之状、人人传之。裔介任宪臣之长。廉访督抚按贤否、是其专责。而坚为庇护。不以上闻。揣裔介之心、反复不得其解。今乃闻其为同乡同年洮岷道佥事刘澍、曾私托自德俾为照管因此箝口不言。且云意欲纠参但因私书在其手中、是以不敢。由此推之。其以前巡方之贪赃坏法。挂弹章者。不一而足。裔介皆扶同隐讳。曲事弥缝。情面相牵。想多此类。源不清则流不洁。其何以表率僚属。掌握风宪乎。且裔介曾经具疏请禁私托、以防墙璧之官。奈何自言而自蹈之。若特遣飞骑、向自德立追私书。则情弊自见。裔介位高技捷。号名党类。以此人皆惧之。臣愚拙性成。不敢委蛇随时。是以罔恤后患。冒险上陈。伏惟皇上乾断施行。得上□日、这所参魏裔介溺职负恩。及庇护张自德、为刘澍私书嘱托、不敢纠参等情著魏裔介据实回奏若直吐实情、其罪尚轻。如隐讳支饰、欺罔之罪愈重矣。　　

○戊戌。叙恢辟广西郡邑功加巡抚右佥都御史于时跃、都察院右副都御史。　　

