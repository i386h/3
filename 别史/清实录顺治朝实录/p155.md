<!-- { "loadSidebar": true } -->
○又敕谕曰。朕临御天下。思与百姓休息。底于太平。有负固不服者、则兵之。其有输诚国家、矢忠宣力者、爵赏曷有靳焉。尔父郑芝龙、首先投顺。忠诚可嘉。特畀侯爵。世世延赏。复封尔为海澄公。洎尔叔等一门尽被恩荣。朕岂惮于用兵如此哉。但以为力服明威。何如布恩示信。尔不即祗承敕印。仍遣李德等来。尔父持尔书入告。朕览书内有君择臣、臣亦择君之语。尔来投诚。正是择君。朕破格委任。正是择臣。君臣一心。至诚相待。何有不信之处。又云尔父为贝勒所绐。屈抑数年。尔父在睿王时。果有猜疑看守之事。朕亲政以来。优厚大臣加升尔父官爵。同国家勋旧诸臣恩礼罔间。想尔亦悉知之。又云、一攻一议。二三其令。因固山额真奉命在先。刘清泰、招抚在后及尔差人一到。即令彻兵。何尝失信。又云、畀以三省海寇责令管理防巢□刀。并非沿海地方。前敕甚明。岂可援以为请。又云三府屯兵并辖三省沿海地方。原敕止有泉州等处。并未有三府之说此传言之误。尔言一府未足屯兵。未为不是。故益以三府。又云、岛上诸绅。籍没已尽。道府县。视为奇货。或亦有之。诸人果非叛逆。有司何得执问。但既系叛逆、穷究党与、亦未为过。又云为五等上爵。充总兵官、尚在提督之下。似为有理。故命尔挂靖海将军印。又云、用人莫疑。疑人莫用。朕因不疑。故授尔以封爵。委以海上之事。如有所疑。岂肯加封委任。又云、父亲致力于内。儿尽力于外。付托得人。地方安静。此言殊为合理。朕再三宣谕。不欲加兵。为地方频年兵火之苦。暨尔父子间隔之情。尔即多所词说。皆所不计。复念尔兵卒众多。一府难以安插。钱粮委难支给。仍益以漳州、潮州、惠州三府。并泉州四府驻劄。即将四府水陆寨游营兵饷。拨给尔部下弁兵。不足不另补。正课钱粮。仍行解部。管民文官。俱听部选尔原辖武官。听尔遴选委用。仍将姓名职衔具题。造册送部。开洋船只。尔得稽察。收纳课税。送布政使司解部。朕待尔推心置腹毫无猜疑。尔受兹敕印。速宜安插兵丁。防巢□刀海贼。所辖将士。严行约束。勿使侵扰百姓。上以报朕委任之意。下以全尔等归命之忠尔能积功累劳。仍有懋官懋赏。主臣相得。垂诸史册。岂不休哉。尔其钦承之。　　

○辛丑。升国子监司业阿喇纳、为蒙古祭酒　　

○以镶白旗满洲闲散章京卜兰代、一等护卫吴旦、正蓝旗蒙古一等护卫博托和、正红旗满洲阿达哈哈番布叶穆俱为护军参领。以正红旗蒙古二等阿达哈哈番巴雅思护朗、正蓝旗蒙古理事官索诺木、正黄旗满洲雅穆哈纳巴图鲁、俱为甲喇章京。　　

○癸卯。江西巡抚蔡士英疏报、南昌等府三十九州县共垦荒地一万九千八十余顷章下户部　　

○乙巳。以镶蓝旗满洲二等护卫喀代、正蓝旗满洲三等护卫噶尔玛为护军参领正红旗汉军阿达哈哈番汪成功拜他喇布勒哈番杨茂春正白旗蒙古理事官达赖为甲喇章京　　

○降河南巡按王亮教二级调外用。以徇庇学臣黄日祚及违例收用旧承差故也　　

○以胶州总兵海时行叛。降山东巡抚夏玉一级照旧管事　　

○吏部议奏新推道臣房之骐、历任山东。置买田宅。既经山东荐举。复用北直保结。铨选之日。不声说回避。应革职。得上

□日、房之骐情弊。尔部原知。如何屡驳、方行指出。倐升倐革。是何议法。堂司官俱著。回奏　　

○丁未。铸给八旗满洲蒙古汉军固山额真、虎钮银印。　　

○戊申。升内翰林国史院侍读学士亢得时、为都察院右副都御史、巡抚河南等处提督军务、兼理河道。　　

○偏沅巡抚金廷献、以病解任　　

○吏部议奏、浙江左布政使张儒秀、前任山西按察使。以大计革职今各款讯虚。应给还原职但为浙藩时失察衙役犯赃是实仍应降一级调用。从之。　　

○河道总督杨方兴疏言、黄河旧绕。邳城。因患其淹灌。始徙于羊山之南。不意土中伏有虎山复激水北流。今董家堂堤岸冲决。势难捍御。议于虎山象山以南。改挑新河。四千一百七十余丈。旧河筑坝截流。使水尽归新河以利运道。章下部议。　　

○己酉。以镶蓝旗满洲理事官翁爱、为甲喇章京。　　

○吏部以房之骐一案、引罪回奏。听候处分。得上□日、议政王贝勒大臣、详确议处。　　

○川陕总督孟乔芳疏报、西宁孙家寨犭□回民、勾连海夷、据寨作叛。副将狄应魁等、率兵击之。生擒逆党祁敖、牙固子

等、扫其巢穴。下所司叙恤。　　

○庚戌。先是兵部尚书固山额真噶达浑等奏言、前在盛京时。凡遇有警急、则鸣鼓以集众。及至燕京。因京城辽阔。设炮于煤山以为信。后复停止。今虽太平无事。但恐一旦警急。无凭集众。奏入、命议政王贝勒大臣会议。至是、和硕郑亲王济尔哈朗等、遵上□日议、白塔山、及九门、应各设炮五座。遇有警急。白塔鸣炮。则九门俱应之。各旗闻炮声。皆披甲。御前内大臣侍卫等。入直者、仍留直所。不应入直者、左翼于紫禁城东华门、右翼于西华门外聚集。包衣牛录章京。各率马步甲兵、于紫禁城北门外聚集。护军统领、护军参领、各率护军前锋马步甲兵。两黄旗于皇城北门、两白旗于东门、两红旗于西门、两蓝旗于前金水桥聚集。其固山额真、梅勒章京、率骁骑马步弁兵、于各旗适中之地聚集。固山额真、护军统领、前锋统领、亲赴午门听令。如固山额真无人。则梅勒章京。梅勒章京无人。则甲喇章京。护军统领无人。则护军参领。前锋统领无人。则前锋参领或前锋侍卫。前来候上□日。步兵副尉、各率章京步兵、环立城上议政和硕亲王以下。固山贝子以上。各留随侍于本旗护军聚集之处。和硕亲王领十五人。多罗郡王领十人。多罗贝勒领八人。固山贝子领六人。各聚集午门外。不预议政王以下、公以上。各率随侍、屯于本旗护军聚集之处。未上朝王以下、公以上。各在家。遣护卫一员、赴午门探信。其聚集之时。自亲王以下、公以上。各令直门章京护军、留于各门听调即至。包衣牛录甲兵、各聚集于本主之门。其白塔鸣炮、或奉上谕遣人。或部中遣人。持有金牌至、则举炮。金牌、书鸣炮字样。藏于禁中。如有急、不及报闻。则各于有急之处举炮。闻炮声、则各炮台俱举炮。其守白塔炮台。用汉军两翼。每翼章京各二人。拨什库各二人。每旗甲兵二人。各城门炮。原有章京披甲兵。应量拨举炮人。奏入、从之。　　

○辛亥。户部议覆、科臣季开生请立限报灾疏言、夏灾限六月终。秋灾限九月终。先将被灾情形驰奏。随于一月之内。查核轻重分数、题请蠲豁。其逾限一月内者。巡抚及道府州县。各罚俸。逾限一月外者。各降一级。如迟缓已甚者革职。永著为例。报可。　　

○壬子。以甲喇章京巴雅思护朗、为兵部理事官。　　

○升吏科给事中许作梅、为工科右给事中。　　

○刑部理事官舒书、于籍治刚林家产时、收刚林女在家。欲配伊从弟为妻。事闻革职。　　

○乙卯。议政王、贝勒、大臣等议奏、房之骐、铨补山东驿传道一案。以吏部尚书朱玛喇等、初谬执之骐为北直籍贯。有上

□日察议。仍巧言支饰。以不回避之罪。归之之骐。至屡上□日诘问。方行认罪。并出结少卿郝杰监丞潘士章等、分别降革罚俸。奏上。得上□日、朱玛喇赎身革尚书任。屯泰甯古里、铿特、科尔坤、希特讷、崔世禄、杭爱、杨雀祥、钟有鸣、苗澄宜图、金光祖、俱赎身、留任。木成格、罚俸六个月。金之俊、罚俸一年、调用。孟明辅、吕宫、马光裕、各罚俸一年。宋学洙、先后巧辩。革职。永不叙用。房之骐、革职。永不叙用。郝杰、潘士章、各罚俸六个月。　　

○以内翰林弘文院学士苏纳海、为吏部侍郎。　　

○升镶白旗满洲护军参领图世海、为本旗护军统领。　　

○丙辰。谕吏部总督管辖数省。巡抚专任一方。得其人、则事治民安。非其人、则丛奸滋弊。民受其害如不行考核。贤否无辨。何以示劝惩。著以顺治十一年正月起尔部会同都察院、矢公矢慎。将各地方总督巡抚。严加考核。分别确议具奏。不许通贿行私。朦蔽徇纵。向来推用督抚。但止举侍郎布按。嗣后遇有督

抚员缺。不拘品级务从公会推择其品行才猷素著者。将政迹事实。详注会推本内。毋得听受钻营。滥举匪人。朕以澄清吏治。责之督抚。考核督抚。责之部院。如推举不公。著都察院科道官指实纠参。　　

○又谕吏部、朕图治方殷。用贤为急。原任户部尚书党崇雅、清勤素著。前虽告老归里。才品实堪委任。兹特起用。著谕到之日。即速赴京朝见不得引年托辞。尔部即行传谕。　　

○又谕吏部、吏部居六部之首。人才用舍。治乱攸关。今尚书员缺。宜慎加选用。朕观弘文院大学士刘正宗、清正耿介。堪充此任。特升一级、加太子太保、管吏部尚书。尔部即行传知。　　

○夺刑部侍郎伊尔都齐一拜他喇布勒哈番。内大臣公额尔克戴青俄齐尔、护军统领希尔艮、各一拖沙喇哈番。仍解伊尔都齐侍郎任。以其审敦达礼讼冤一案。遗漏口供。致其误罹于罪故也。　　

○户部奏言、江南各府属旱灾。除有漕粮州县。已经改折。其无漕粮州县卫所。被灾八分以上者。免十分之三。七分以下者。免十之二。四分、免十之一。从之。　　

○丁巳。予福建殉难建安县知县李云华、祭一次。　　

○戊午。午刻、日生半晕。左右有珥。东北方生背气。　　

○工部议覆、御史高尔位疏言籍没官屋。每城拨八间增置栖流所。以处饥民。报可。　　

○三等阿达哈哈番唐钰坐强役民人。及祠宇踰制。革职。　　

○浙闽总督刘清泰、江西巡抚蔡士英、浙江巡抚萧起元、各疏报江浙会巢□刀将领陈升等自均潭进攻九仙山贼寨。逆首杨文中炮死。贼弟杨富贼将刘理顺等。势穷乞降余党悉平。下所司叙恤。　　

○己未。户部议江西省五十四州县旱灾。应照江南例。酌免无漕粮州县钱粮。从之。　　

