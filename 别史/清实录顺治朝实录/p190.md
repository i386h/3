<!-- { "loadSidebar": true } -->
○旌表镶黄旗下节妇、兵丁多尔贺妻满氏。烈妇、护军校步尔海妻刷氏。兵丁恩吉土妻胡氏。正黄旗下节妇、额儿济痕妻济氏。马大胡妻顾氏。努三妻折氏。胡式屯妻瓦氏。烈妇、拨什库浙库妻和氏。哈什库妻篇氏。护军杜尔掐尼妻阿氏。多和妻二氏。兵丁了尔泰妻甘氏。黄甲妻钦氏。正白旗下节妇、达尔布妻吴氏。泰因泰妻篇氏。温禅妻傅氏。恩特黑妻图氏。烈妇、把哈纳妻阿氏。塞得妻胡氏。护军参领达穆图妻塞氏。镶白旗下节妇、兵丁透库勒妻杨氏。尤当阿妻赛氏。布赛妻萨氏。额衣图妻恩氏。烈妇、兵丁棍达理妻海氏。阿杨阿妻额氏。正红旗下节妇、董世荣妻萧氏。镶红旗下烈妇、哈宁阿妻济氏。渥黑妻南氏。节妇、齐国治妻俞氏。正蓝旗下节妇、阿朱户妻阿氏。杜尼妻太氏。王四宣妻李氏。佟养凤妻刘氏。镶蓝旗下节妇、乌济哈妻萨氏。骁骑校丹达里妻爱氏。烈妇、三等护卫堪齐哈妻詹氏。护军薄锁妻纳氏红爱妻皮氏。兵丁傅尔加图妻詹氏。迈图妻艾氏。笔帖式勒贝妻温氏。他赤哈哈番尼勘妻布氏。各给银建坊如例。　　

○乙酉。升经略军前随征阿思哈尼哈番刘进忠、为都督同知、充镇守湖广益阳等处总兵官。调陕西临巩总兵官刘友元、仍以都督佥事、管甘肃等处地方总兵官事。　　

○工部制造库奏言、修葺襄亲王府第、需用赤金四百两。为钉片镀金之用。得上□日、此乃王所暂居。又非创造。偶尔修葺。赤金四百两、安所用之。且修乾清宫时、尚务俭朴。今何得估计糜费、如此之多。其工部制造库官员、吏部从重议罪、以闻。　　

○内三院奏言、封赠等官墓碑。考之会典、止有碑式大小。其碑上应用何文、未有成例。查故明封赠之官。墓碑称诰赠某官某人之墓。亦有子孙自将封赠诰命之文、刊刻碑文者。亦有不刊刻者。今臣等议、臣子荣亲。以王言为重。凡蒙恩封赠官员、似应子孙自备石碑。各将所得诰命刊刻、以垂永久。从之。　　

○丙戌。升山东临清卫运粮守备李成恩、为本省掌印都司。以其二运全完故也。　　

○丁亥。孟春。享太庙。遣固山额真明安达礼、行礼。　　

○遣官祭太□山戊不□月将之神。　　

○四川巡按高民瞻疏报节妇。西充县民斯为朴妻李氏、年未三十。夫殁、勤纺绩。教子成名。苦节四十余年。请照例旌表。下礼部议。　　

○戊子。朝鲜国王李淏、遣陪臣锦林君李恺允等、表贺冬至、元旦、万寿圣节、并谢降敕恩。附贡方物、及□山戊不□贡。宴赉如例。　　

○宴朝贺元旦外藩贝勒扎萨衮杜棱等、及二十七旗官于礼部。　　

○以镶黄旗汉军理事官马呈祯、为甲喇章京。　　

○以三等阿达哈哈番萧鸣祚、为陕西临巩副将。丁国用、为福建漳州副将。改原推湖广镇筸副将周永祚、为江北寿春营副将。　　

○己丑。顺天府进春。　　

○转刑部右侍郎杨义、为本部左侍郎。升宗人府府丞董国祥、为刑部右侍郎。　　

○赠故兵部尚书李际期、太子少保。谥僖平。荫一子入监读书。旧例、部院三品以上官、三年任满、勤事以死者、方准赠荫。际期未满三年卒。上念其勤瘁殒身。故特予优典云。　　

○厄鲁特部落巴图鲁台吉等、贡貂皮马匹。宴赉如例。　　

○庚寅。宴喀尔喀部落土谢图汗下索纳木阿海等于礼部。　　

○以学士能图、为太子少保、都察院副都御史。　　

○吏部奏请补授正蓝旗梅勒章京员缺。得上□日、梅勒章京、关系甚重。必量其材行任用。方克称职。今观尔部所推、皆于甲喇章京、闲散官员内开奏。诸王散骑郎及护卫俱不得预。殊非随材器使之道。今后补授梅勒章京、甲喇章京。即御前诸侍卫、诸王贝勒散骑郎及护卫、俱著开列具奏。　　

○辛卯。赠阵亡广西抚标旗鼓畅大理、拖沙喇哈番。以其叔李士云、袭职。　　

○壬辰。补原任少詹事王崇简、为詹事府少詹事。兼内翰林弘文院侍讲学士。升侍读学士罗宪汶、为詹事府少詹事。兼内翰林国史院侍讲学士。转侍讲学士杨运昌、为内翰林弘文院侍读学士。沙澄、为内翰林秘书院侍读学士。升侍讲石申、为内翰林国史院侍读学士。国子监祭酒冯溥、为内翰林弘文院侍讲学士。侍读李昌垣、为内翰林国史院侍讲学士。黄机、为右春坊右庶子。兼内翰林弘文院侍讲。　　

○以镶白旗汉军理事官高国允、牛录章京杜忠、为甲喇章京。　　

○补原任四川左路总兵官陈德、仍以都督佥事、充镇守湖广祁阳等处总兵官。　　

○旌表山西节妇。医官、赵沛妻尹氏。生员、王希孔妻孟氏。冯盛世妻李氏。王之相妻姬氏。民、潘一鸣妻刘氏。薄检妻阎氏。柴承惠妻秦氏。王道正妻张氏。支叶茂妻崔氏。吏书、马国良妻吕氏。各给银建坊如例。　　

○甲午。顺天府举行乡饮酒礼。　　

○乙未。河道总督杨方兴、引年乞休。上以河决已塞。不允其请。仍命复还原降品级。　　

○丙申。免陕西汉中、凤翔、西安、三府属州、县、卫、所、十二年分霜雪灾伤额赋。　　

○遣侍卫巴布泰、致祭札鲁特部落多罗贝勒祁塔特。　　

○戊戌。候上□日考选科道唐德亮、刘履旋等、二十人引见。上谕曰。尔等科甲出身。文章娴习。不必再加考试。今巡方御史、悖上□日虐民、贪酷成风、私通线索者甚多。科员内、纳贿徇情、受人嘱托条奏、结党同谋者、亦复不少。此等弊窦、从何而生。应如何整饬。可使积弊尽除。尔等怀抱有素。其各抒所学条对。　　

○己亥。先是、山东巡抚耿焞、疏荐原任广西左布政孙肇兴、及故明山西盂县知县王启祚、太原府推官王运熙、上召至亲试之。至是、谕吏部曰。孙肇兴等、经朕亲试。俱堪任使。孙肇兴、照原任品级、改京职用。应授何官、著议奏。王启祚、王运熙、俱补给事中。　　

○裁宣大保安旧城守备、井坪路中军守备、各一员。柳沟松树守口等堡操守、十二员。兵三百五十名。改葛峪井坪参将为都司。　　

○升浙江宁波副将梁化凤、为都督佥事、充镇守江南苏州等处总兵官。　　

○浙闽总督屯泰奏报、自舟山失守。海寇猖狂。逆＜舟宗＞千余、直泊台州。驻防副将马信、叛变献城。命该督抚按、确察地方失事情形。兵部速议防御恢巢□刀事宜具奏。　　

○庚子。封多罗衍禧郡王罗洛宏子诺尼、为多罗贝勒。以和硕敬谨亲王尼堪庶福金子兰布、宗室范图子法复礼、为三等辅国将军。辅国公海兰子苏尔特、为三等奉国将军。　　

○赠故宣大总督兵部右侍郎兼都察院右副都御史佟养量、为都察院右都御史。荫一子入监读书。　　

○免江南广德州、十二年分旱灾额赋十之一。　　

○辛丑。初、靖南荡寇大将军固山额真陈泰、卒于军。至是、从征大臣回京陛见。上曰。大将军固山额真陈泰、为朕效力。中道病亡。朕甚痛悼。谕毕。挥涕不止。又曰。尔等离亲戚、捐妻子、为朕宣力年久。今见尔等形貌癯瘠、朕倍恻然。诸臣奏曰。宣力效劳。人臣之谊。臣等有何功绩。致廑圣怀。今得觐天颜。臣心足矣。上垂涕。亲劳以酒。诸臣感泣跪饮。上复念大将军、悲悼不已。召学士麻勒吉、一等侍卫觉罗塔大、谕曰。若大将军班师回京。朕将亲酌酒以慰劳之。不幸中道弃捐。不复相见。尔等以此一觞、奠大将军灵次。少抒朕追悼之怀。诸臣及左右侍从、无不感涕。　　

○癸卯。以王启祚、为吏科给事中。王运熙、为户科给事中。　　

○夜有流星、大如鸡卵。黄白色。尾迹有光。起西方。出奎宿。行入天中。　　

○甲辰。免浙江富阳、西安、龙游、江山、常山、开化等县、十二年分水旱灾荒额赋。　　

○乙巳。户部议覆。江西巡抚郎廷佐奏言、江省地瘠民疲。频遭水旱。请照直隶八府例。蠲免八、九、十、十一年分钱粮。查江省积逋、至一百五十五万八千二百余两。目今需饷甚急。所请应无庸议。得上□日、江西水旱频仍。深可轸念。八年拖欠钱粮、著蠲免。　　

○戊申。谕刑部。前因章冕告发顾仁、贺绳烈、背上□日纳贿等款。朕亲鞫得实。故照律处治。但内外各衙门蠹役、朦官害民。实繁有徒。须各官严加钤束。则蠹役庶知畏法。若官法不行、则民害必甚。如有刁顽积蠹、挟讐告讦、诬蔑官长、或恐吓挟制、借题行诈者、审问情真。定行加等治罪。必不轻恕。内外各官、务在洁己奉法。剔弊厘奸。以副朕澄清吏治之意。尔部即通行传饬。　　

○己酉。万寿圣节。免行庆贺礼。遣公额尔克戴青、祭太庙。　　

○遣官、祭真武、东岳、城隍之神。　　

○革苏州兵官王璟职。并削其拜他喇布勒哈番。以海寇侵犯汛地、不能戮力戡定。又塘报内、不详载焚掠情形故也。　　

○大计天下官员。副使崔成名等二百九十二员、各革职降调休致有差。　　

大清世祖体天隆运定统建极英睿钦文显武大德弘功至仁纯孝章皇帝实录卷之九十七



大清世祖体天隆运定统建极英睿钦文显武大德弘功至仁纯孝章皇帝实录卷之九十八　　

顺治十三年。丙申。二月。庚戌朔。　　

○辛亥。日生半晕。旁有两珥。色黄白。　　

○甲寅。遣官祭三皇庙。　　

○乙卯。升侍讲吴伟业、为国子监祭酒。　　

○补外转检讨于朋举、为河南按察使司副使、分巡睢陈道。耿介、为福建按察使司副使、巡海道。左给事中刘楗、为山西按察使司副使、分巡河东道。升工部主事李本晟、为广西按察使司佥事。分巡苍梧道。蔡琼枝、为浙江按察使司佥事。分巡绍台道。　　

○护军统领敦拜、引年乞休。上念其勤劳年久。命加太子太保、以原官致仕。　　

○命浙江金华总兵官左都督马进宝、仍以原衔充苏。松常镇提督总兵官。补原任四川永宁总兵官左都督柏永馥、充镇守陕西临巩总兵官。　　

○致仕刑部尚书任浚卒。　　

○以八旗地亩、被水蝗雹灾。特给满洲蒙古每牛录米三百名。汉军每牛录米一百石。俾酌给各披甲人役、及穷独者。　　

○丙辰。日生晕。旁有两珥。色青白。　　

○谕礼部、文武两途、乃治天下之要务。不可偏重今观八旗、各令子弟专习诗书。未有讲及武事者。殊非我朝以武功混一天下之意。尔部其酌量每牛录下、当读满汉书子弟几人。定为新例具奏。凡应试及衙门取用、均在定数之内。其定数外读书子弟、各衙门无得取用。亦不许应试。　　

○授和硕额驸耿精忠、为一等阿思哈尼哈番。　　

○总兵官胡有升陛见。赐鞍马、披领、帽、鞾等物。　　

