<!-- { "loadSidebar": true } -->
○丙子。升国子监助教武延祚、为山西按察使司佥事易州道。授辽东举人金柱、为山西按察使司佥事昌平道辽东生员卢震阳、为山西按察使司佥事雁平道。成大业、为河南按察使司佥事驿傅道。　　

○授额尔格布什为三等甲喇章京。以其劝噶尔玛济农来归也。　　

○授中书科中书舍人姜金允、福建道试监察御史。马兆煃、陕西道试监察御史。张濩四川道试监察御史制敕房中书舍人吴赞元湖广道试监察御史行人司行人赵弘文、广东道试监察御史。　　

○戊寅。升国子监司业薛所蕴为祭酒。　　

○庚辰。兵部奏言三秦六镇、远处西陲。且被寇之余物力艰窘各镇马步兵月饷、须较他处、量从优厚从之。　　

○辛巳。谕户部前听民人投充旗下为奴者原为贫民衣食开生路也。诚恐困于饥寒、以致为盗。是以令各自便、不许迫胁今闻有满洲威逼投充者。又有愚民、惑于土贼奸细、分民屠民之言、辄尔轻信妄行投充者。此等甚可悯恻。前曾令户部榜谕。贫苦之民、无以为生。愿投充旗下者听。不愿者勿得逼勒、以苦民人。今京城内外人等虽已闻知、尚未明晓、不肯全信。又距京三百里外、耕种满洲田地之处、庄头及奴仆人等、将各州县庄村之人、逼勒投充。不愿者即以言语恐吓。威势逼胁。各色工匠、尽行搜索。务令投充。以致民心不靖。讹言繁兴。惟思逃窜。此甚非安抚民生之至意也。尔部再行晓谕京城内外满洲人等。凡恐吓民人、逼胁投充为奴者。许令本人赴部告理。或赴五城御史。及顺天府衙门控诉。转送尔部。治以迫胁之罪。距京城三百里内外庄头人等、有逼勒投充为奴、及将工匠逼胁为奴者、道府州县官审明、即将受逼之人释放。如有庄头及奴仆人等、恃强不从者、该道即行拏。解尔部。蕃明定罪。如有重罪、可转申抚按题参。请上□日定夺。如此庶民人得以安生。地方亦可宁谧。尔部可速刊示。通行晓谕。　　

○以谕户部。我国家荷天休命底定中原。满汉官民、俱为一家。所以分给田庐、原欲资其生养彼此交利、贸易宜公。今闻各处庄头人等辄违法禁。擅害乡村勒价强买。公行抢夺。踰房垣。毁仓廪攘其衣服赀财少不遂意即恃强鞭挞。甚至有捏称土贼、妄行诬告。且狡猾市侩甘为义子豪仆种种不法肆行横恶。殊为可恨。尔部遍行严查如有不遵法纪者俱行治罪傅谕各处抚按道府州县各官。不论满洲、及满洲家汉人、若有违法犯罪者、即拏送来京。如满洲恃强、不服拘拏、即识其姓名居址。赴京控告。便差人逮问。若地方官不能稽查即属庸懦溺职。刑部官有所徇纵、即属挟私误公。国法具在断不轻饶。但不许听无据虚词。妄行具奏。满汉买卖人俱从公交易。不许争斗启衅。致误生理。尔部可速刊示。通行晓谕。俾新旧兵民、各安生业。共享太平。　　

○谕吏部。近览各官章奏本以爵位为荣、而故饰虚名、具疏控辞、有至再至三者。此蹈故明旧习、甚无取焉。今后若再如此、即罢斥不用。如政务未当、宜明切敷奏。指实入告。自应听纳。至老疾丁艰者、理合奏请。该部仍循例行。　　

○赐宴科尔沁国土谢图亲王巴达礼等于驿馆。　　

○授故明翰林院庶吉士成克巩、胡统虞、为内翰林国史院检讨。张端、刘肇国、为内翰林弘文院检讨。高珩、罗宪汶、为内翰林秘书院检讨。　　

○兵部请开武乡试。报可。　　

○河南巡抚罗绣锦疏言清化镇委署同知史灿麟、同妻高氏拒贼。俱遭□□参戮孟县知县王曰俞骂贼不屈而死。请议恤典。事下所司。　　

大清世祖体天隆运定统建极英睿钦文显武大德弘功至仁纯孝章皇帝实录卷之十五


大清世祖体天隆运定统建极英睿钦文显武大德弘功至仁纯孝章皇帝实录卷之十六　　

顺治二年。乙酉。五月。壬午朔。总督河道杨方兴、进济宁州瑞麦有三四歧者。有八歧十歧者。得上□日、时和年丰。人民乐业。即是祯祥。不在瑞麦。地方官当益加抚辑。惠养元元。副朝廷爱民德意　　

○顺天府府丞张若麒奏、臣父熙骂贼被害。请加恩赐恤。部议、应予祭一坛、从之　　

○初招抚山东侍郎王鳌永荐举故明漕运总督郭尚友。至是尚友以老病辞。允之　　

○癸未。户科给事中郝杰奏言、自春入夏。雨泽不时。近者城铺矢失火。江米巷又火。火与旱相继示警。或刑戮太繁、而秋决之典宜复欤。诏令多更、而反汗之疑未化欤。抑民隐弗达、而疾痛愁苦、尚须加意疏通欤。惟愿皇上广通言路、以通民情。俯洽臣心、以洽百姓。事事体上天之好生。念念法成汤之解网。号令信如四时。大辟姑俟秋后。更敕诸臣斋祓乃心。恪修职业。则解泽旁流、天心顺应矣。得上□日火灾示警。深惕朕心。大小臣工、宜实加修省。共图消弭。情重罪犯、律有决不待时。原未尽拘秋后。著刑部详察款项分别具奏。通民情、信诏令、知道了。该衙门知道。　　

○内三院大学士冯铨、洪承畴、李建泰、范文程、刚林、祁充格等奏言、臣等钦奉圣谕。总裁明史。查旧例设有副总裁。应用学士、讲读学士等官。今请以学士詹霸、赖衮、伊图、甯完我、蒋赫德、刘清泰、李若琳、胡世安、侍读学士高俨、侍读陈具庆、朱之俊、为副总裁官。其纂修等员、应加选取。今选有郎廷佐、图海、罗宪汶、刘肇国、胡统虞、成克巩、张端、高珩、李奭棠、为纂修官。石图等七员、为收掌官。古禄等十员、为满字誊录官。吴邦豸等三十六员、为汉字誊录。以及收发草本等事宜。从之　　

○甲申。以正蓝旗满洲侍卫杭素、为护军参领。正白旗满洲罗硕、镶蓝旗满洲卜喀、管甲喇章京事　　

○以亢得时、为内国史院侍读。李春茂、徐文奎、为礼部启心郎。鼐格、为理藩院启心郎。恩图、为工部理事官　　

○乙酉。以故明陕西西宁道刘允、为陕西按察使司按察使。御史白士麟、为陕西布政使司参议、关内道。给事中史应聘、为陕西布政使司参议、潼关道。西安府同知宋之杰、为陕西按察使司佥事、肃州道。商州知州常道立、为陕西按察使司佥事、分守关西道。莱阳知县沈加显、为陕西按察使司佥事、河西道。长子知县袁生芝、为陕西按察使司佥事、商雒道。举人杨声华、为陕西按察使司佥事、宁夏道。石岳、为陕西按察使司佥事、分巡关西道。　　

○以和硕豫亲王多铎出师西安所获金八万四千余两。银一百五十三万七千五百余两。缎二千四百疋。分赐摄政王多尔衮。金三千两。蟒缎十五疋。辅政王济尔哈朗、金一千五百两。蟒缎八疋。并分赐诸王、贝勒、贝子、公、公主、及各旗官员有差。　　

○升参将康镇邦、为陕西固原副将　　

○丙戌。赐卓礼克图达尔汉诺颜、朝衣马匹　　

○辅政王济尔哈朗、及内大臣等定议。以皇叔摄政王代天摄政。虽赏罚等于朝廷、而体统尚未崇隆。夫为皇上抚国立政。所关至重。一切仪制、亦应加礼。启闻。王固辞曰。予在上前未敢违礼。他处如汝等议行可也。翌日、王肩舆入朝。满洲诸臣皆跪。王见、遂回舆。因谓大学士刚林、祁充格曰。予未有言、诸臣何故皆跪。今予乃入君之朝也。汝等即欲行礼、当于他处行之。乃行之朝门。予岂有径受之理。若予竟前进。诸王亦如此行礼。予心更何安。遂引舆而返。于是令大学士刚林、祁充格、学士詹霸等传语大学士冯铨、李建泰等。晓谕诸汉官。铨等皆曰。诚贤明之王也。　　

○宣大总督李鉴疏报、许林堡宁贼、及灰沟营流寇悉平　　

○四川道监察御史张濩奏言、盗贼窃发。皆因有司惟知善事上官。不暇轸恤民瘼。今有司殿最宜以守己端洁实心爱民者为上考。抚按注册达部。久任责成。三考奏绩。不次擢用。若仅干理簿书。惠鲜无策。虽有才能。止注中考。章下部议　　

○丁亥。赐和硕亲王以下、甲喇章京以上、固伦公主以下、多罗格格以上、及内三院、六部、锦衣卫、都察院、理藩院各衙门冰。著为例　　

○以故明户部左侍郎王正志、为兵部右侍郎、兼都察院右副都御史、巡抚延绥　　

○升真定府知府刘自竤、为山西按察使司副使、井陉道。河间府知府张嶙然、为山东按察使司副使、天津饷道。汾州府知府杨振龙、为陕西按察使司副使、关南道。大同府知府桂继攀、为陕西按察使司副使、洮岷兵备道。卫辉府知府吕鸣夏、为陕西按察使司副使、固原兵备道。永平府知府冯如京、为陕西按察使司副使。榆林西路兵备道。通州道参议蒋三捷、为陕西按察使司副使、抚治西宁道。平阳府知府张尚、为陕西按察使司副使、河东兵粮道。礼部主事彭三益、为陕西布政使司参议、陇西道。刑部员外郎张奇柱、为陕西布政使司参议、河西道。兵部郎中胡全才、为陕西布政使司参议、汉羌兵备道。工部员外郎聂一心、为陕西布政使司参议、靖路兵备道。刑部员外郎苏名世、为陕西按察使司佥事、分巡西宁道。兵部主事赵渔、为陕西按察使司佥事、督粮道。兵部主事徐养元、为陕西按察使司佥事、兵备道。礼部主事吴闻诗、为陕西按察使司佥事、关内道。兵部员外郎边大顺、为陕西按察使司佥事、庄浪兵备道。户部员外郎罗爌、为陕西按察使司佥事、分守西宁道。户部郎中张益庆、为河南布政使司参议、汝南道。工部员外郎魏之琯、为河南按察使司佥事、大梁道。兵部主事袁噩、为陕西按察使司佥事、榆林东路兵备道。礼部主事李赞明、为陕西按察使司佥事、榆林中路兵备道。兵部主事刘世杰、为陕西按察使司佥事、陇右道。户部主事王昌允、为陕西按察使司佥事、临巩兵备道　　

○免山东高密县元年分荒残额赋　　

○戊子。福建道试监察御史姜金允奏言、明慎用刑、重民命也。我朝刑书未备。止用鞭辟。臣以小民无知犯法。情有大小。则罪有重轻。斩之下有绞、徒、流、笞、杖。不忍尽死人于法也。斩有立决。复有秋决。于缓死中寓矜全也。故历朝有大理覆奏。有朝审。热审。又有临时停刑。盖死者不可复生。恒当慎之。今修律之上□日久下。未即颁行。非所以大鬯皇仁也。请敕部速行定律。以垂永久。得上□日、著作速汇辑进览。以便裁定颁行。其覆奏朝审、热审、停刑、各款。著三法司一并详察旧例具奏。　　

○陕西道试监察御史马兆煃奏言辇毂之下。盗贼窃发。及至捕获。少长尽置之法。臣以为歼厥渠魁。胁从罔治。其老稚不能弯弓操刃者、望加矜宥。以广罪人不孥之意。若户婚土田、宜早定律令。兼用笞杖流徒。开其一面。俾得自新。章下所司知之　　

