<!-- { "loadSidebar": true } -->
○己卯。师至山海关吴三桂率众出迎王大喜。设仪仗。吹螺。同三桂向天行礼毕三桂率所属各官谒王王谓三桂曰尔回可令尔兵各以白布系肩为号。不然同系汉人以何为辨。恐致误杀语毕、令之先行。遂入关时贼首李自成率马步兵二十余万自北山横亘至海列阵以待。是日大风迅作尘沙蔽天咫尺莫辨。我军对贼布阵不能横列及海。摄政和硕睿亲王集诸王贝勒贝子公及诸大臣等谓曰尔等毋得越伍躁进此兵不可轻击。须各努力破此则大业成矣。我兵可向海对贼阵尾鳞次布列。吴三桂兵分列右翼之末号令毕诸军齐列及进兵令军士呼噪者再风遂止各对阵奋击。大败贼众追杀至四十里。贼首尾不相顾遁走燕京获驼马缎币无算。俱给赏随征将士是日进吴三桂爵为平西王。赐玉带蟒袍貂裘鞍马玲珑撒袋。弓矢等物。令山海城内军人各薙发以马步兵一万隶平西王。随摄政睿亲王直趋燕京。追杀流贼又与诸将誓约。随谕众曰此次出师所以除暴救民。灭流寇以安天下也今入关西征勿杀无辜勿掠财物勿焚庐舍。不如约者罪之仍晓谕。官民示以取残不杀共享太平之意。谕下凡百姓逃窜山谷者莫不大悦。各还乡里薙发迎降　　

○庚辰。初贼首李自成。遣王则尧来招降吴三桂。三桂羁留之至是送于王王斩之则尧山西人。明密云巡抚降贼贼授为兵政府尚书　　

○辛巳师次新河驿。摄政和硕睿亲王多尔衮以进山海关败贼兵捷音奏闻言臣统大军前进。明总兵官吴三桂遣使来言贼首李自成已陷燕京崇祯帝后俱自经自成于三月二十二日僭称帝。国号大顺改元永昌遣人招降三桂。三桂不从随自永平返据山海关。欲来投顺我国为崇祯帝报仇因谕其使如果来归即裂地封王仍令赍书去后臣即星夜前往于四月二十一日抵山海关值贼首李自成亲率马步兵二十余万挟崇祯帝太子第三子定王第四子及宗室晋王秦王汉王郡王等并三桂父襄与俱来复遣人招三桂降三桂不从贼随围山海关是晚即败贼总兵唐通马步兵数百人于一片石斩百余人贼兵遂遁。次日我大军直薄山海关三桂开门迎降我军遂从南水门北水门关中门入。望见贼渠领众自北山横亘至海列阵。是日大风扬尘咫尺不见。我军对贼布阵、不能横列及海。臣随集诸王、贝勒、贝子、公、固山额真护军统领等谓尔等、毋得越伍躁进。此兵不可轻击须各努力破此则大业可成我军可向海对贼阵尾鳞次布列三桂兵可分列右翼之末各号令毕于是我军齐列及二次呼噪进兵风遂止。各对阵奋击。大败贼兵。追杀至四十里阵获晋王朱审煊获驼马、缎币无算。此皆仰籍上天眷佑及皇上洪福所致臣随统大军、与三桂直捣燕京矣。　　

○壬午。师次抚宁县知县侯益光等率民出迎。赐袍服令仍供职。发仓粟赈民　　

○癸未。师次昌黎县。知县徐可大率民出迎。赐袍服戒谕之。仍令供职　　

○甲申。师次滦州学正孙维宁率民迎降遂擢为知州。戒谕之令发仓粟赈民　　

○沿边各官来降以行人李丕著为永平道。副将张邦谟游击唐志道俱令照旧管事。各赐袍服　　

○乙酉。师次开平卫指挥陈任重李培元等率众来降。各赐袍服。　　

○移檄沿边及山陕等处。李贼败衄势必西遁。当于各处截杀、毋令入城丙戌师次玉田县经历张彦、主簿王家春守备卢文宇等率众迎降。以家春为丰润县知县。各赐袍服　　

○丁亥。师次公罗店蓟州监军道李永昌丰润县副将。赵国祚、遵化闲住总兵唐钰、副将尤可望、守备陈良谟、黄家顺、卜大式、千总文三元等率众降。　　

○有材官常义吴有才、唐有功者、自通州来降。言贼已西遁摄政和硕睿亲王随令诸王贝勒贝子公等率兵急追之　　

大清世祖体天隆运定统建极英睿钦文显武大德弘功至仁纯孝章皇帝实录卷之四


大清世祖体天隆运定统建极英睿钦文显武大德弘功至仁纯孝章皇帝实录卷之五　　

顺治元年甲申。五月戊子朔。以破流贼李自成捷音。宣示朝鲜及外藩蒙古诸王贝勒。　　

○摄政和硕睿亲王多尔衮师至通州知州率百姓迎降谕令薙发。　　

○己丑。师至燕京。故明文武官员、出迎五里外。摄政和硕睿亲王进朝阳门。老幼焚香跪迎内监以故明卤簿御辇、陈皇城外。跪迎路左。启王乘辇。王曰予法周公辅冲主不当乘辇。众叩头曰。周公曾负扆摄国事。今宜乘辇王曰。予来定天下、不可不从众意。令将卤簿向宫门陈设。王仪仗前列。奏乐。拜天、地三跪九叩头礼复望阙行三跪九叩头礼。毕。乘辇入武英殿升座故明众官俱拜伏呼万岁王下令诸将士乘城。厮养人等概不许入百姓安堵。秋毫无犯。　　

○庚寅。大学士范文程等启摄政和硕睿亲王言燕京百姓假托搜捕贼孽首告纷纷。恐致互相仇害转滋惶扰。应行严禁王嘉其言。下令禁止。　　

○摄政和硕睿亲王谕兵部曰今本朝定鼎燕京天下罹难军民皆吾赤子出之水火而安全之。各处城堡著遣人持檄招抚檄文到日薙发归顺者地方官各升一级军民免其迁徙。其为首文武官员即将钱粮丹籍兵马数目、亲赍来京朝见。有虽称归顺而不薙发者是有狐疑观望之意宜核地方远近定为限期届期至京。酌量加恩如过限不至显属抗拒定行问罪。发兵征巢□刀。至朱姓各王归顺者亦不夺其王爵仍加恩养。　　

○又谕故明内外官民人等曰各衙门官员俱照旧录用可速将职名开报。如虚饰假冒者罪之。其避贼回籍、隐居山林者亦具以闻。仍以原官录用兵丁愿从军或愿归农者许该管官送至兵部。分别留遣凡投诚官吏军民皆著薙发。衣冠悉遵本朝制度。各官宜痛改故明陋习共砥忠廉。毋朘民自利。我朝臣工、不纳贿。不徇私。不修怨。违者必置重典。凡新服官民人等、如蹈此等罪犯。定治以国法。不贷。　　

○辛卯。摄政和硕睿亲王谕故明官员耆老兵民曰流贼李自成原系故明百姓纠集丑类逼陷京城。弑主暴尸。括取诸王公主、驸马官民财货酷刑肆虐。诚天人共愤。法不容诛者。我虽敌国、深用悯伤。今令官民人等为崇祯帝服丧三日以展舆情。著礼部太常寺备帝礼具葬除服后、官民俱著遵制薙发谕下官民大悦皆颂我朝仁义声施万代云。　　

○壬辰宗室硕塞、娶护军参领费扬古女令内大臣以下牛录章京以上俱往赴宴。　　

○征黑龙江等处梅勒章京俄罗塞臣巴都里、甲喇章京沙尔虎达等凯旋。遣侍郎明安达礼等往迎。宴劳之。　　

○摄政和硕睿亲王、以三河县民为乱。谕令县官加意防辑。仍晓谕乱民曰。昔流寇猖獗。肆虐民人。我朝兴仁义之师。大张挞伐。出斯民于水火。所在安居。独闻三河县无知奸民、乘机窃发。谋害邑令。法宜剪除。但念尔等皆属吾民。不忍加兵。以故先行驰谕。其速改前非。遵制薙发。各安生业。傥仍怙恶。定行诛巢□刀。　　

○故明总兵高第率所部将领、自山海关。副将高中选、自蓟镇。都司文盛、陈尚礼、推官袁宗震自遵化。俱诣摄政和硕睿亲王军前降。赐高第蟒衣。余各赐衣币有差。　　

○赐总兵官唐钰蟒衣。副将赵国祚、尤可望。缎衣各一。　　

○癸巳。摄政和硕睿亲王、令在京内阁六部都察院等衙门官员。俱以原官同满官一体办事。　　

○昌平州贼作乱。遣固山额真巴颜、石廷柱等、统兵巢□刀之。　　

○正黄旗尼雅翰牛录下三人屠民家犬、犬主拒之、被射、讼其事。摄政和硕睿亲王令斩射者。余各鞭一百、贯耳鼻。因下令。凡强取民间一切细物者鞭八十。贯耳。　　

○乙未。多罗武英郡王阿济格等追击流贼于庆都县。大获其辎重。　　

○丙申。月祭大行皇帝。　　

○丁酉。红西口贼作乱。遣固山额真李国翰刘之源统兵巢□刀之。　　

○戊戌。摄政和硕睿亲王、谕故明官员军民人等曰。明季骄淫坏法。人心瓦解。以致流寇乘机肆虐我朝深用悯恻。爰兴仁义之师、灭尔仇讐出尔水火。绥安都城兆姓归心。近闻土寇蜂起。乌合倡乱。念尔等俱吾赤子、不忍即加兵革。已往者姑从宽宥。谕到、俱即薙发。改行安业。毋怙前非。傥有故违、即行诛巢□刀。　　

○己亥。摄政和硕睿亲王多尔衮。遣官奏报底定燕京捷音。奏言、臣统大军、前往燕京。自山海以西各城堡文武将吏、皆争先奉表迎降。四月二十六日流贼李自成尽括金银币帛、载发长安。三十日自成焚毁宫阙遁走。臣随遣内外藩王贝勒、贝子、公、固山额真、护军统领等、率师追击。臣亲率余兵于五月初二日抵燕京。京城文武官吏耆老士庶、悉出城迎降。以巳刻入城。　　

○都察院参政祖可法、张存仁言、今王代天行仁。泽及万姓。内外欢忭。戡定之速。莫逾于此。窃以削平祸乱。肇成大业。所当急图敉宁、不可或缓。盖京师为天下之根本、兆民所瞻望而取则者也。京师理、则天下不烦挞伐。而近悦远来、率从恐从矣。然致治亦无异术、在于得人而已。臣等所虑者、吏兵二部、任事不实。仍蹈汉习、互相推诿。任用匪人。贻误非小。今地广事繁。非一人所能理。安内攘外。非一才所能任。宜将内院通达治理之人、暂摄吏兵二部事务。至于山东乃粮运之道。山西乃商贾之途。急宜招抚。若二省兵民归我版图则财赋有出国用不匮矣启入摄政和硕睿亲王报曰尔等言是但内院机务殷繁、不便令其署理部务。　　

○遣固山额真金砺梅勒章京李率泰安抚天津等处乱民。　　

○追击贼兵之诸王贝勒等还京。遣大学士范文程等、迎。劳之。王等入城。谒摄政和硕睿亲王。行三跪九叩头礼。　　

○辛丑摄政和硕睿亲王、以书徵故明大学士冯铨铨闻命即至。王赐以所服衣帽并鞍马银币。　　

○赐投诚总兵官孔希贵、蟒衣一袭副将唐铨等十四人各缎二疋令往三河县巢□刀灭土寇　　

○壬寅上以燕京底定率摄政和硕郑亲王济尔哈朗、暨诸王贝勒群臣拜天行三跪九叩头礼毕御殿诸王贝勒群臣上表行庆贺礼。　　

○癸卯以底定燕京捷音宣示朝鲜、及外藩蒙古诸王贝勒。　　

○甲辰以山陵寝殿内宝座告成。祭大行皇帝。　　

○摄政和硕睿亲王、设防守燕京内外城门官兵严禁士卒抢夺。　　

○以故明巡抚宣府都察院右佥都御史李鉴仍为原官。　　

○乙巳上命学士詹霸侍卫巴泰赍敕谕大将军摄政和硕睿亲王多尔衮谕曰朕闻王招降山海关总兵官吴三桂大败流贼自山海至燕京沿路城堡归顺及燕京官民迎降捷音不胜嘉悦此皆王运筹有方诸臣协心戮力之所致也兹遣官往劳王其益殚忠诚统率臣工佐成大业焉　　

○以故明天津副将娄光先为总兵官招抚各城稽核天津粮储诸务。　　

