<!-- { "loadSidebar": true } -->
○户部议覆两淮巡盐御史李发元疏言两淮盐引、旧例于南京户部关领今南直规制未定盐臣请于臣部急颁盐引、以疏盐利。应先给二十万引、济目前急用其边商纳粟原为边计。今中外一统、防兵无多。应令运司召商纳银依额解部。从之　　

○壬午工部议覆巡漕御史刘明偀疏言旧例额造漕船如江南、浙江、江西、湖广则于各原卫所成造南京、江北、中都、山东则于清江厂、龙江关成造近年以来兵荒扰乱商税无出请于臣部发帑。责委才干司官督造仍照例请差分司以榷关税。庶将来成造之金钱、即可取用于抽分之税额矣疏入得上□日巡漕御史确算奏行。　　

○癸未。通政使李天经以诸司章奏、太繁请严赐申饬。以明职掌。得上□日凡抚镇按臣奏报及贺捷章奏准封进。谢恩者概。免起送举人、止转咨礼部不必具本在籍乡绅、开注简明履历具奏。毋得朦混监司等官、一切事情、悉听抚按代题总镇臣除事关军机及兵马钱粮外。余俱归督抚具题该衙门通行严饬有故违者执法驳参。　　

○直隶曲阳县大风拔木雨雹交作陆地成河禾黍漂没。　　

○甲申靖远大将军和硕英亲王阿济格等疏报、流贼李自成、亲率西安府马步贼兵十三万并湖广襄阳、承天、荆州、德安四府所属各州县原设守御贼兵七万共计二十万。声言欲取南京水陆并进我兵亦分水陆两路蹑其后追及于邓州、承天、德安、武昌、富池口、桑家口、九江等七处。降者抚之拒者诛之穷追至贼老营大败贼兵八次贼兵尽力穷窜入九公山。随于山中遍索自成不得又四出摉缉有降卒及被擒贼兵、俱言自成窜走时、携随身步卒仅二十人为村民所困、不能脱遂自缢死。因遣素识自成者往认其尸尸朽莫辨。或存或亡。俟就彼再行察访俘自成两叔伪赵侯伪襄南侯并自成妻妾二口。获金印一颗。又获伪汝侯刘宗闵并一妻二媳。自成养子伪义侯姜耐妻伪齐侯顾英妻。伪总兵左光先并一妻三子。及术士伪军师宋矮子又获太原府故明晋王二妃其自成两叔及伪汝侯刘宗闵、俱斩于军自成又有妻妾三口、因我兵追急投扬子江死。计我兵追蹑自成及分翼出师败贼。凡十有三战。获驼三十一。马骡六千四百五十。船三千一百八艘。又有故明宁南侯左良玉子梦庚、总督袁继咸、守道李犹龙巡按黄澍率、总兵十二员、马步兵十万、并家口、泊舟于九江之东流县界扬子江中。俱投降。共带大小船艘四万。合计河南属城十二湖广属城三十九、江西属城六、南京属城六共六十三城已尽设官抚定矣奏入。得上□日、逆贼李自成罪恶贯盈神人共怒朕奉行天讨。定乱救民。览王奏报知督兵追剿直至九江破贼众二十余万所获马、驼、船艘、各数千计贼寇荡平臣民抒愤又收降故帅左良玉子左梦庚等兵十万人船四万艘河南湖广江西江南等处尽皆归顺。朕甚嘉悦郊庙社稷祭告礼仪即择吉举行王运筹决胜。茂著勋庸特遣侍臣前赴军中慰劳一应有功内外王公将士作速察叙以凭封赏　　

○都察院左佥都御史涂必泓引疾乞归允之　　

○丙戌。都察院左副都御史刘汉儒等言。顷者南差不用南人特暂时权宜之计。夫天下一统又何南北之分。自今以往凡遇巡按差缺酌量隔省地方资才堪任者坐名上请既所以均劳逸。亦所以畅群情也得上□日、各省巡按御史、南北人一体差用。但家乡邻近者、虽系隔省亦不得差。　　

○礼部定顶带品式。凡十三等公及和硕额驸、起花金帽顶。上衔红宝石一大颗。中嵌东珠三颗。带、用圆玉板四块。四围金镶中嵌绿松子石一颗。一品、起花金帽顶上衔红宝石一大颗中嵌东珠一颗带用方玉板四块。四围金镶中嵌红宝石一颗。侯伯同二品、起花金帽顶。上衔红宝石一大颗中嵌小红宝石一块带用起花金圆板四块。中嵌红宝石一颗。三品、起花金帽顶上衔红宝石一大颗。中嵌小蓝宝石一颗。带用起花金圆板四块。四品、起花金帽顶上衔蓝宝石一大颗。中嵌小蓝宝石一颗带用起花金圆板四块。银镶边。五品、起花金帽顶上衔水晶一大颗。中嵌小蓝宝石一颗。带用素金圆板四块银镶边六品、起花金帽顶。上衔水晶一大颗。带用圆玳瑁板四块。银镶边。七品、起花金帽顶。中嵌小蓝宝石一颗。带用素银圆板四块。八品、起花金帽顶带用明羊角图板四块。银镶边。九品、杂职起花银帽顶带用乌角圆板四块银。镶边举人金雀帽顶高二寸带用八品青袍。蓝边披领同生员银雀帽顶。高二寸带用九品蓝袍青边披领同外郎耆老乌角葫芦顶衣及披领、皆纯青耆老无披领。各绘图以进得上□日、依议仍谕通行内外文武各衙门如式遵行以辨等威。官员越品僭用及民间违禁擅用者重治不宥。凡应用东珠者、勿过三分。如用三分以上、即同违式　　

○丁亥。赐进贡鄂尔多斯部落温冲台吉、朝衣雕鞍等物　　

○命翁牛特部落故郡王孙杜棱之孙波托和袭爵。赐角弓、数珠各一。　　

○以一等梅勒章京兼半个前程沙济德尔格尔、为三等昂邦章京。以其征山东、入山海有败贼功也　　

○戊子。登莱巡抚陈锦、劾故明吏部郎中刘应宾、纵子珙倡乱投逆。宜籍珙家。应宾自南中回籍、并请酌议处分。得上□日、回籍乡官、已概准赦罪。刘应宾姑免议。刘珙家产本应入官、但应宾既已宥罪、则珙产应归其父。嗣后南逃官。无父子兄弟者、方许籍其家。如有父子兄弟、俱照此例给与各抚按确察以闻　　

○己丑。河决王家园。　　

○庚寅。以流寇荡平遣侍卫坤巴图鲁赍书往谕和硕英亲王阿济格等曰。顷者览王奏捷知王与诸将同心奋勇。扫灭逆寇。克奏肤勋。不胜喜悦。念王及行间将士、驱驰跋涉悬崖峻岭深江大河、万有余里亦可谓劳苦而功高矣今寇氛既靖。宜即班师其左梦庚、及河南北招抚兵丁亦与偕来余兵应留□□口□儿军伍、或散归田里王与诸大臣商确行之故明晋藩二王妃可优礼卫送来京　　

○陕西总督孟乔芳以秦属有司、仍袭故明陋习每一官莅任辄有铺设其费多至一二千两不等请行严禁以苏民困得上□日地方官贪婪不悛深可痛恨一切铺设银两宜严行禁革倘仍前滥取害民该督抚按纠劾究治毋得姑息　　

○辛卯以流寇荡平遣户部尚书英俄尔岱告祭圜丘礼部尚书郎球告祭方泽。吏部尚书巩阿岱、告祭太庙兵部侍郎朱玛喇告祭社稷。圜丘祝文曰。臣祗承天命遣靖远大将军和硕英亲王阿济格等统率禁旅扑灭流氛楚豫之民、望风纳款南中左梦庚等十余万众相率归降指顾驱除不遗一矢此皆上帝默佑所致敬告武成尚歆格之余文同　　

○是日上御殿摄政王多尔衮率诸王贝勒贝子文武群臣上表行庆贺礼　　

○赐吏部侍郎陈名夏户部侍郎谢启光、王公弼礼部侍郎孙之獬、兵部侍郎刘余祐、金之俊、刑部侍郎提桥、党崇雅、工部侍郎赵京仕、李化熙、都察院左副都御史刘汉儒、各红纱蟒衣一袭。　　

○擢陕西道御史赵开心、为都察院左佥都御史　　

○户部议覆、山西巡按黄徽允疏言、江南额赋、较他省独重。百姓久称苦累漕白二粮、与岁供绢布、其尤甚者也漕运归官兑、则需索可省白粮归官解、则民困可苏。应悉如御史言。其库贮绢布、见存无多。应解本色一年。嗣后再议。从之。　　

○壬辰定文武官员品级御前内大臣、固山额真、六部尚书、都察院、理藩院、承政、昂邦章京、多罗额驸、为一品。内三院大学士、六部侍郎、都察院、理藩院参政、銮仪卫官二员、梅勒章京、护军统领、前锋统领、镇守盛京京城总管官、贝勒壻多罗额驸、摄政王下内大臣、为二品。御前头等侍卫、内三院学士、六部满洲启心郎、六部都察院理事官、銮仪卫官四员、甲喇章京、管前锋参领五城满洲理事官、护福陵昭陵总管各二员、镇守盛京。两翼副管官督催匠役总管官二员、镇守宁古塔雄耀、凤凰各城总管官、固山额驸摄政王头等护卫、辅政王护卫七员亲王郡王下各护卫六员、摄政王管仪仗官二员、为三品。御前二等侍卫内三院侍读、都察院理藩院满洲启心郎、副理事官主事六部汉启心郎、副理事官、主事銮仪卫官六员、国子监察酒赞礼郎、五城满洲副理事官、牛录章京、守太庙总管官二员、护福陵昭陵副管官各四员镇守盛京京城各旗章京、在外各城镇守官在外总管藩牧官、摄政王下二等护卫、辅政王下护卫七员、亲王下护卫六员、郡王下护卫四员、贝勒下护卫六员、镇国公辅国公壻、摄政王亲王下各管仪仗官二员、为四品。御前三等侍卫、銮仪卫官八员、半个牛录章京、守太庙官六员、护福陵昭陵官、迎送使、管墩台两翼官、驻防锦州护军校蒙古旗添设闲散官、旧设巡哨章京、总管牛羊蕃牧官、摄政王下三等护卫、辅政王下护卫九员、亲王下护卫八员、郡王下护卫五员、贝勒下护卫四员、贝子下护卫六员、公下护卫四员、摄政王亲王、郡王下各管仪仗官二员、贝勒下管仪仗官一员、为五品。内三院、六部都察院、理藩院、他赤哈哈番、造满汉历日他赤哈哈番、銮仪卫官十员、护军校、骁骑校、摄政王下管仪仗官四员、亲王郡王贝勒下各管仪仗官二员、贝子管仪仗官一员、为六品。内三院、六部、都察院、理藩院笔帖式哈番、两翼教习三员、贝子下管仪仗官二员、公下管仪。仗官一员、为七品公下管仪仗官、二员、为八品。诸王贝勒下长史各照初授品级其汉官品秩俱仍旧制　　

○以喜峰口驻防章京哈克萨哈为四品。吴纳哈岱等七员、俱五品　　

○谕选部院衙门笔帖式年久才能者半授他赤哈哈番。半授笔帖式哈番　　

○定部院衙门官兼牛录章京者品与理事官同。半个牛录章京、及管半个牛录章京事并部院办事无世职者、品与副理事官同　　

