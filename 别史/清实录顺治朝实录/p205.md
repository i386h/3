<!-- { "loadSidebar": true } -->
○吏科右给事中严沆奏言、汉人武职、立功投诚者、曾无在京职衔、可以内转。栉风沐雨、戮力行间。不得一日宁息、仰睹天颜。非所以奖忠勤也。且闽海一带、投顺伪官、便授公侯之爵。傥日后立功。何以加之。目今五军都督府之制、未便尽复。宜将銮仪卫崇其体貌。遇缺升补。中后两府、已经设官。或量增数员。以为武臣内转之地。庶立功者知所劝。投诚者有所容。至各省驻防镇将、历年久则地熟弊生。宜限年更调。其罢斥武臣、仍得私畜弓马家丁、更恐潜通盗贼。贻患地方。并宜密敕禁防。则经制定而功罪交得其宜矣。下所司议。　　

○以梅勒章京李茹春、为都督同知、充湖广中路总兵官。　　

○癸丑。经略大学士洪承畴考满。加太傅。兼太子太师。赐羊酒。荫一子入监读书。　　

○甲寅。遣官祭三星庙。　　

○丙辰。叙克潮州功、加九江总兵官右都督杨捷、为左都督。参将姜腾蛟、为署副将。　　

○索伦部落达尔巴等、贡貂皮。宴赉如例。　　

○总督湖广兵部右侍郎、兼都察院右副都御史胡全才卒。　　

○是夜、江南荻港镇、地裂。水涌溢。陷民房百余家。溺男妇数百余口。覆没商船十余艘。　　

○戊午。礼部奏言。寄学永平者、原系辽东十五学。生员数多故设廪膳一百二十名。近平西王镇守川陕。诸生大半随入秦中。而原额廪膳不无太滥。今议永平府寄学、存廪额四十名。以四十名归辽阳府学。至辽海二县、学宫初设。诸生数少。每学先设廪生五名。俟人才渐充。再照县学例每学设廪膳二十名。每年□山戊不□贡永平寄学、辽阳府学、各一名。辽海二县学、照外县例、各二年一贡。其永平寄学、每案仍许进四十名。不得滥取冒籍。报可。　　

○免陕西清水县凤翔守御千总所、本年分雹灾额赋。　　

○乌思藏阐化王遣国师坚错那卜等、贡方物。宴赉如例　　

○旌表烈妇、浙江钱塘县民李士铨妻蔡氏、给银建坊如例。　　

○授投诚土司总兵官彭弘澍、太子太保。赐貂裘、弓矢、鞍马缎币等物。并赏所属宣慰使彭诏焕、长官司向光胄、向任朝、黄甲田国宾、汪世忠、张应斗等、袍服等物有差。　　

○旌表烈妇、江西都司佥书柳同春妻安氏、给银建坊如例。　　

○辛酉。立和硕武肃亲王豪格碑。遣内大臣公爱星阿致祭。　　

○壬戌。转通政使司右通政张天植、为左通政。升太常寺少卿李藻、为通政使司右通政。太仆寺少卿宋徵舆、为大理寺少卿。孙珀龄、为鸿胪寺卿。刑科都给事中高辛允、为顺天府府丞。光禄寺少卿郁之章、为大理寺寺丞。　　

○甲子。江西恤刑霍炳奏言、臣于审录招册内、见有进贤县民陶丑妻姜氏、因熊成三强婚自刎。上犹县民张世通妻曾氏、为曾华逼嫁。抱子投河。二妇甘死如饴。守贞不夺。乞赐旌表。下所司议。　　

○工科右给事中梁鋐奏言、臣闻圣王用人。立贤无方。我皇上寤寐英才。诏举山林隐逸。一时怀才应聘之士、自不乏人。然采访未确、有负盛举者、亦已叠见。如江南抚臣、特举吕阳。遂授监司。未几以婪赃革职。又山东抚臣特举王运熙。蒙特授科员。亦未有谠议建明。复以计典而去。臣观吕阳辈、岂真抱匡济之才。不过为梯荣之藉耳。近见漕臣复举故明主事吴国龙知县陈台孙。奉有俞上□日。臣思江南及各省、接踵汇进者、岂紧无人。再四图维。不得不豫为之虑。夫山林何谓、为其远于朝市也。隐逸何谓、为其异于趋竞也。举逸大典、行之一时。垂之千万世。必得其人、乃当其位。傥再如从前、名实相违。岂惟轻推毂之意。必致开滥觞之渐。伏乞通饬各省督抚按、必细加采访。凡地方人才、或品行迈伦。或博洽经史。或淹通礼乐。或晓阴阳星纬。或悉山川阸塞。或智可筹兵。或才堪足国。不拘已仕未仕、各就所长。开列详确。俟其起送到京。皇上临轩亲试。量能就职。庶大典不至滥膺、而为千古求贤之盛事也。章下吏部。　　

○乙丑。授四川投诚总兵张元凯、都督佥事衔。　　

○丙寅。免江南海州本年分荒地额赋。　　

○以内国史院学士张长庚、为兵部右侍郎、兼都察院右副都御史、巡抚湖广、提督军务。　　

○补原任直隶井陉道余应魁、为山东按察使司副使、登莱道。升顺德府知府朱国治、为山东按察使司副使、霸州道。浙江提学道佥事张安茂、为陕西布政使司参议、分守商雒道。　　

○戊辰。以牛录章京柳天擎、为吏部理事官。达布、为兵部理事官。　　

○己巳。赐扈从诸臣、宴于南苑。　　

○辛未。免陕西洛川县本年分雹灾额赋。　　

大清世祖体天隆运定统建极英睿钦文显武大德弘功至仁纯孝章皇帝实录卷之一百四


大清世祖体天隆运定统建极英睿钦文显武大德弘功至仁纯孝章皇帝实录卷之一百五　　

顺治十三年。丙申。十二月。甲戌朔。以牛录章京黑勒布、为兵部理事官。　　

○升河南河南道参政朱衣助、为山东按察使司按察使。广东提学道副使钱朝鼎、为浙江按察使司按察使。山西冀宁道参政王舜年、为江西按察使司按察使。山东青州道副使陈嘉善、为浙江布政使司参政、分守金衢道。陕西驿传道副使李棠馥、为本省布政使司参政、督粮道。　　

○乙亥。停保举优升大府知府例。　　

○丁丑。转侍讲学士冯溥、为内翰林秘书院侍读学士。升左谕德、程芳朝、为内翰林弘文院侍读学士。左庶子黄机、为内翰林国史院侍读学士。右庶子王熙、为内翰林秘书院侍讲学士。　　

○黑龙江郭博尔村头目吴默德、遣其子弟招降索伦部落达尔巴等十户、来贡貂皮。赐朝衣马匹等物有差。　　

○以拜他喇布勒哈番崔澄、为刑部理事官。　　

○江南道试监察御史于嗣登劾奏、总督仓场户部侍郎李呈祥、误漕溺职。下吏部议。　　

○戊寅。以册封内大臣鄂硕女董鄂氏为皇贵妃。遣内大臣公爱星阿、告祭太庙。　　

○降督捕侍郎梁清远三级、调用。以保举张益庆为杭州府知府、后益庆因罢软无能革职、连坐举主故也。　　

