<!-- { "loadSidebar": true } -->
○叙山海关归顺献城功。授平西王属下都司刘世魁、刘登科、王承允、穆景贵、高及第、张怀珍、赵时振、王杰、张善政、李成功、李文耀、张梦绅、詹伯龙、周士登、张耀远、马介、张得义、朱克什土、娄声远、丁朝用、刘国相、刘芳、张国友、王顺贤、刘友直、韩邦宁、张勇、周宗尧、项朝辅、萧勋、陈旭、闵廷元、朱勇、曹凤云、蔡士龙、线惟明、刘应武、闵光先、马良、俱为拜他喇布勒哈番。守备罗朝宸、董捍国、谈大纲、董永吉、郑材、张国纹、张蕴、秦大才、鲁廷良、傅天德、章师颜、张国文、张天成、王维屏、罗景先、张印、郑玺、陈弘道、叶时秀、魏云程、线志洁、唐懋德、魏民誉、董定邦、常友名、崔登科、高应武、于起龙、王承元、崔成福、王式选、汪起潜、李万良、盛振、姚彪、萧得功、张邦栋、朱景亮、蓝应龙、王治国、李承科、龙友名、梁天植、王登云、牟国栋、周成武、孙荣、程弘勋、刘国友、王钦明、靳裕国、滕善性、俱为拖沙喇哈番。　　

○赠阵亡都司苏尚义、郑辅、陈廷佑、李朝烈、左子佑、吴景懋、俱为拜他喇布勒哈番。以尚义子国忠、辅子弘训、廷佑子希尧、朝烈子辅惠、子佑子光训、景懋子乘鳌、各袭职。守备蒋守廉、王士华、刘辅朝、濮尚武、王宗武、祖孚望、朱起凤、王弘儒、赵应元、谈天授、俱为拖沙喇哈番。以守廉弟守道、士华子承荫、辅朝子志龙、尚武子西珠、宗武孙守震、孚望兄声穆、起凤子天宝、弘儒弟弘义、应元子国麒、天授子舒忠、各袭职。病故都司高云龙、王国瑜、王光表、何官、俱为拜他喇布勒哈番。以云龙子显第、国瑜子秉钧、光表子友名、官子能、各袭职。守备吕孟吉、周邦泰、郭近功、曹国鼎、黄天禄、朱三重、张万仓、张永芳、盛得俊、王文蔚、邴国珍、罗景奎、俱为拖沙喇哈番。以孟吉子友伏、邦泰弟邦宁、近功子世杰、国鼎弟国鼐、天禄子有亮、三重弟三智、万仓子世勋、永芳弟永华、得俊子奇英、文蔚弟文盛、国珍叔时荐、景奎子自文、各袭职。查天成既袭伊叔成功职。以其弟天福、袭其拜他喇布勒哈番。　　

○壬戌。以启心郎张思尧、为户部理事官。　　

○赠江西殉难袁州府知府于跃龙、为光禄寺卿。荫一子入监读书。　　

○经略大学士洪承畴疏言。江西九江道胡全才、江南漕道远廓宇、降调山西右布政使。于时跃、原任御史降调外用王佐、兵马司指挥陈正中、山西平阳府知府张云龙、陕西宁羌州知州赵焘、革职山东按察使王任重、怀来道张昌允、才力堪任。请发往军前效用下部速议。　　

○复原任吏科左给事中刘楗职。以科臣魏象枢等、奏其从前被谴事冤故也。　　

○吏部奏言。满洲、蒙古、汉军官员。有管旗下事者。有在部院理事熟练者。不便照汉官一例丁忧。议于在家居丧一月。即出办事。仍私居持服三年。从之。　　

○旌表孝子、山东济南府齐河县民马朝才、河南阌乡县生员张灏、节妇、福建闽县民黄时妻陈氏、山东掖县民周学古妻王氏、肥城县民史明德妻曹氏、历城县民邵允升妻王氏、长山县生员王席正妻高氏、曲阜县民孔贞础妻颜氏、堂邑县生员许璞妻胡氏、江南六合县生员沈启元妻叶氏、长洲县民聂应葵妻黄氏。荣大章妻杜氏。吴江县民董才妻李氏、武进县民刘士璋妻荣氏、宜兴县生员路遵妻顾氏、江阴县生员袁永康妻顾氏、靖江县民朱维炓妻郁氏、江都县民陈治道妻甯氏、陕西三原县民田富民妻李氏、岳文魁妻梁氏、烈妇、山东胶州民张续清妻匡氏、生员匡山

□美妻高氏、昌乐县民张大美妻刘氏、即墨县民宋德抒妻黄氏、文登县民刘荣允妻李氏、河南洛阳县民董维翰妻叶氏、永宁县民张伦妾石氏、孙妇郭氏、新安县民吕维禔妻楚氏、烈女、山东临邑县许聘郝尚仕贾氏女、各给银建坊如例。　　

○癸亥。谕内院。朕稽考官制。唐虞夏商、未用寺人。自周以来、始具其职。所司者、不过阍闼洒扫使令之役。未尝干豫外事。秦汉以后、诸君不能防患、乃委以事权、加之爵禄、典兵干政、流祸无穷。岂其君尽闇哉。缘此辈小忠小信。足以固结主心。日近日亲、易致潜持朝政。且其伯叔弟侄、宗族亲戚、实繁有徒。结纳缙绅。关通郡县。朋比夤缘、作奸受贿。窥探喜怒、以张威福。当宫庭邃密、深居燕闲、稍露端倪、辄为假托。或欲言而故默。或借公以行私。颠倒贤奸、混淆邪正。依附者巧致云霄。迕抗者谋沉渊阱。虽有英毅之主、不觉堕其术中。权既旁移、变多中发。历观覆辙、可为鉴戒。但宫禁役使、此辈势难尽革。朕酌古因时、量为设置。首为乾清宫执事官。次为司礼监。御用监。内官监。司设监。尚胜监。尚衣监。尚宝监。御马监。惜薪司。钟鼓司。直殿局。兵仗局。满洲近臣、与寺人兼用。各衙门官品、虽有高下。寺人不过四品。凡系内员非奉差遣。不许擅出皇城。职司之外、不许干涉一事。不许招引外人。不许交结外官。不许使弟侄亲戚、暗相交结。不许假弟侄等人名色、置买田屋、因而把持官府、扰害人民。其在外官员、亦不许与内官、互相交结。如有内外交结者、同官觉举。院部察奏。科道纠参。审实一并正法。防禁既严、庶革前弊。仍明谕中外、以见朕酌用寺人之意。内院即传谕该衙门遵行。著刊刻满汉字告示。自王以下、以及官吏军民人等、咸宜知悉。　　

○赐奈曼部落达尔汉郡王阿罕等、宴于驿馆。　　

闰六月。甲子朔。西纳国师班著尔盆错、奉贡请袭。赐名通慧净觉国师。给之敕印。　　

○丙寅。以吏部尚书成克巩、为内翰林秘书院大学士。礼部左侍郎张端、为内翰林国史院大学士。吏部右侍郎刘正宗、为内翰林弘文院大学士。　　

○升湖广左布政使林德馨、为都察院左副都御史。兵部左给事中陈调元、为刑科都给事中。刑科左给事中周之桂、为兵科都给事中。改庶吉士张璇、为兵科给事中。　　

○廷试官贡监生李维枫等、一百七人。　　

○戊辰。都察院左都御史金之俊、以老病乞休。慰留之。　　

○以镶红旗一等护卫罗多礼、为护军参领。　　

○赐经略洪承畴敕曰。兹以湖南两广地方、底定已久。滇黔阻远、声教罕通。不逞之徒、未喻朕心。时复煽惑蠢动渐及湖南。以致大兵屡出、百姓未获宁息。朕承天爱民、不忍勤兵黩武。困苦赤子。将以文德绥怀、归我乐宇必得夙望重臣、晓畅民情。练达治理者。假以便宜、相机巢□刀抚、方可敉宁。遍察廷臣、惟尔克当斯任。前招抚江南、奏有成效。必能肃将朕命、绥靖南方。兹特命卿经略湖广、广东、广西、云南、贵州等处地方、总督军务、兼理粮饷、听择扼要处所驻劄。应巡历者、随便巡历。总督应关会者、必咨尔而后行。尔所欲行若系紧密机务。许尔便宜行事。然后知会巡抚、提督、总兵以下、听尔节制。兵马粮饷、听尔调发。文官五品以下、武官副将以下、有违命者、听以军法从事。一应抚巢□刀事宜、不从中制。事从具疏报闻。满兵留彻、俟到日酌妥、即行具奏。事关藩王及公者、平行咨会。相见各依宾客礼。文武各官、在京在外、应于军前及地方需用者、随时择取任用。所属各省官员。升转补调、悉从所奏。抚、镇、道、府等官、有地方不宜、才品不称、应另行推用者、一面调补、一面奏闻。吏兵二部、不得拘例掣肘。应用钱粮、即与解给。户部不得稽迟。如紧急军需、拨解未到、即与就近藩司、榷关行文取用、具疏奏闻。其归顺官员、内外酌量题录。投降兵民、随宜安插。事会可乘、即督兵进取。时宜防守。则慎固封疆。各处土司、已顺者加意绥辑。未附者布信招怀。四川、江西、河南、陕西地方、邻近湖广、应有兵事相关者、移文总督巡抚、犄角策应。卿受兹委任、务开诚布公、集思广益。收拾智勇。毋为逆党所诱。绥辑穷黎。毋为贪官所苦。进战、则得地以守。固守、则出奇以战。练士卒在平时。选贤良置要地。务使滇黔望风来归。官民怀德恐后。庶称朕诞敷文教至意。功成之日、优加爵赏。地方既定、详筹善后。即命还朝、慰朕眷怀。尔其钦哉。　　

○赠四川殉难下东道佥事王兴国、为光禄寺少卿、荫一子入监读书。　　

○赠湖广殉难南漳县知县姚延儒、为本省按察使司佥事、荫一子入监读书。儒学训导贺泰来、为国子监学录。典史濮昌国、为河南济源县主簿。各祭葬如例。　　

○壬申。增设宗人府汉启心郎一员。　　

○赠故江西巡抚右副都御史夏一鹗、为兵部右侍郎、荫一子入监读书。　　

○予广东殉难香山县知县张令宪、祭葬如例。　　

○叙征湖南广西军功。加都督同知管广西提督总兵官事线国安、左都督。署总兵管左翼总兵官事马雄、都督同知。都督同知管右翼总兵官事全节、右都督。　　

○甲戌。以皇太后移居慈宁宫、遣官祭告太庙。　　

○乙亥。皇太后移居慈宁宫。是日、皇太后仪仗全设宫门外。固伦公主、和硕福金以下、多罗贝勒女多罗格格、辅国公妻、固山额真尚书、及精奇尼哈番等官妻以上。俱朝服齐集于皇太后宫门东。辰刻。皇太后礼服出宫、乘辇。仪仗前导。作乐。往慈宁宫。两妃大门外乘舆、随皇太后辇行。诸福金、及格格、诸大臣妻、亦序列随至慈宁门外肃立。皇太后两妃入宫、福金等退立原集处、礼部官奏皇太后移慈宁宫讫。上礼服出宫、乘辇出西翼门。内大臣、及侍卫朝服、随至慈宁宫东旁门。上降辇、进慈宁门肃立、奏请行礼。皇太后礼服、御慈宁宫宝座。奏乐。上进前立。内大臣列慈宁门外阶上。侍卫立阶下。鸣赞官赞礼。上行三跪九叩头礼。内大臣侍卫随行礼。毕。上退立东阶。奏请皇太后还宫。奏乐。皇太后进宫。上仍至降辇处乘辇、回宫。固伦公主、福金、格格、及诸大臣妻、至慈宁门序立。奏请行礼。皇太后礼服、复御慈宁宫宝座。奏乐。固伦公主、福金、格格、及诸大臣妻前进行礼。礼毕。两妃至、坐于皇太后宝座旁椅。公主、福金、格格、及大臣妻、进慈宁宫内两旁列坐。设大宴。　　

○以都察院左都御史金之俊、为吏部尚书。内翰林秘书院学士吕宫、为吏部右侍郎。内翰林国史院学士高珩、为礼部右侍郎。转礼部右侍郎吕崇烈、为本部左侍郎。　　

○以左春坊左谕德程芳朝、提督顺天等府学政。内翰林弘文院侍读蓝润、提督江南江安等处学政。内翰林国史院侍讲石申、提督江南淮扬等处学政。　　

○授阵亡署章京张正学子永鹏、为拖沙喇哈番。　　

○丙子。诏停止将材武举、不准推用。　　

