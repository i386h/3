<!-- { "loadSidebar": true } -->
○谕吏部、以后选授县丞、主簿、典史、驿丞等卑官。尔部王及尚书等酌量选授。如此等官员有犯治罪。则以奏闻　　

○癸巳。谕各巡按监察御史曰。朝廷遣御史巡方等差。原为察吏安民。向来所差御史、受贿赂。徇嘱托。身已贪污、何能察吏。不能察吏、何以安民。兹新经甄别。留差各官。岂尽粹白无瑕。亦姑用以俟自新。自今以后。各宜洗心涤虑。振作精神。如都察院条奏禁约一经点差、即不得见客、不收书、不用投送书吏员役、不交接宴会饯送一。出都门毋稽时日。沿途及境内、私书私馈、概不得滥行收受。又轮用府州县书吏快手、事竣即行遣回。凡巡按旧书吏承差名缺、一概不留。不许设中军听用等官。不许用主文代笔。不许府州县运司等官、铺设迎送。不许假借公事、滥差员役下府州县。不许拏访。不许拔用富豪官吏。诸如此类、难以枚举。巡方御史、果能一遵禁约。自然公生明。廉生威。地方利弊民生疾苦、必能上闻。大小官吏、必能肃清。凡事须设法确访、毋专凭府厅开报。毋纵容司道府厅、而止参州县。毋庇护大贪大恶、而纠参老弱。如此、则何吏不察何民不安。倘总督巡抚总兵等官、有不公不法。蒙蔽专擅。纵兵害民。纵贼害良等事。许巡方御史、即行纠举。若御史有故违前项禁约、许总督巡抚、即行纠举都察院堂官。尤宜督责河南掌道等官、时时察访。勿拘巡方月日。不待回道考核有真心实政、先行奏闻、特上

□日褒嘉。有不遵禁约、贪肆怠玩、先行参劾请彻治罪、另差赴代。庶不负朕。治安天下至意。各差御史、将此敕谕入境三日内、誊黄刊刻。每一司道、发十张。每一府州县、各发十张遍示在城在乡绅士人民等如不刊刻。不遍发。经都察院察纠、即以违上□日论。谕毕上复谓大学士陈泰、学士马尔杜、王文奎能图等曰凡御史出差、皆当陛见。奏曰。诚如圣谕。臣等正欲奏闻。上又谕曰。御史为朕耳目之司。所以察民疾苦及有司之贤不肖也。临差之时、必令陛见。朕将地方兴利除弊事宜面谕遣之。使伊等得亲承戒谕、始能勤修职业。卿等可传知都察院令以后遵行。　　

○转户部右侍郎任浚、为本部左侍郎总督仓场。升内翰林国史院侍读李呈祥、为国子监祭酒。　　

○补原任礼部左侍郎兼内翰要国史院学士胡世安原官。　　

○甲午。费雅纳、诉其祖无辜革职。部议、授费雅纳拜他喇布勒哈番从之。　　

○以军功加拖沙喇哈番吴鲁喀、为拜他喇布勒哈番　　

○复毕立克图、拜他喇布勒哈番又一拖沙喇哈番、加为二等阿达哈哈番。　　

○以故二等阿达哈哈番喀尔占顾木子鄂木布、舒翁山祖根特、袭职。　　

○乙未。以索尼无辜削职。自昭陵召还。复为二等精奇尼哈番。　　

○授二等阿达哈哈番达苏、为一等阿。达哈哈番。　　

○达赖喇嘛顾实汗各遣使贡方物。宴赉如例　　

○丙申。定亲王郡王贝勒等下马例。和硕亲王、于午门前下马。多罗郡王、于午门角楼前下马。多罗贝勒以下、俱于阙门。下马牌处下马。　　

○定外藩诸王坐褥、与在内诸王制同。　　

○喀尔喀部落、吴把什台吉、厄鲁特部落、阿巴赖等贡马匹貂皮等物。赐银两、鞍辔、缎布等物有差。　　

○复设庆阳盐课同知。裁东路同知。香河、玉田县丞阳樊驿驿丞。各一员。　　

○戊戌。先是、镇国公聂克塞、养额克亲子为嗣。后因额克亲得罪。乃妄奏与额克亲不协。命降聂克塞为辅国公。罚银一千两　　

○朝鲜国王李淏、遣陪臣刘廷亮等来赴睿亲王丧。上谕礼部。睿王悖逆、已经下诏宣布。想伊等尚未知也。如已知而来。即当议罪。其所赍礼物、可令带回。仍照例赐宴、驰驿送出境外。　　

○赠山东阵亡署游击吴应彩、为参将。　　

○庚子。宴喀尔喀部落扎萨克图汗土谢图汗、贡使于礼部。　　

○辛丑。上以和硕郑亲王济尔哈朗年老。一切朝贺谢恩悉免行礼　　

○癸卯。定祭祀斋戒例。凡祀天地太庙社稷、照例斋戒三日。祭历代帝王、照例斋戒二日。此五祭、或上亲往、或遣官恭代、俱于太和殿设斋戒牌位、铜人各衙门亦设斋戒牌。不理刑名。若有紧急事务、仍行办理。大内及宗室、并斋戒各官家。不祀神。如上躬祀天地、和硕亲王以下辅国公以上各在家斋戒。陪祀各官、在部院衙门者、于各衙门内斋戒。其不在部院衙门者、于金水桥两傍斋戒。如遣官代祀、则皇上斋戒。诸王以下辅国公以上、不必斋戒陪祀各官、斋戒如前。如上躬飨太庙、祭社稷、历代帝王、和硕亲王以下、陪祀各官以上俱于家内斋戒。如遣官代祀、则皇上斋戒。诸王以下、辅国公以上不必斋戒陪祀各官斋戒如前。上御太和殿。硕雷汗子噶尔马撒望台吉、储护尔台吉朝见　　

○谕户部满洲出征阵获人口。各有至亲骨肉今既天下一统谁无相见之思。向因禁止不许归家探望以致情迫势极、不能自已往往私自逃归。既去之后、又恐法必不容、多有不敢归者。不查则满洲苦战所获人口、岂可任其逃去。一经查出收留者、又不得不坐以隐匿之罪。朕心大为不忍。尔部传谕各旗。阵获人口如有愿归探望亲戚者、听本主给限前往。如到地方、借端生事、许地方官依律治罪。傥事干重大、具详解部审究。其父母兄弟妻子、有愿投入旗下同归一处者。地方官给文赴部登记于册、准其完聚以示朕满汉一视之仁　　

○复镇羌游击鲁典世袭指挥佥事职　　

○兵部奏言、向以缺多、人少将明季废官、及空加功级、未经任事者、权宜补用。今查有投诚。各官效力本朝著有功次。应与分别录用。其未经宣劳立功、并明季滥加虚级及以赃罪废弃者相应概不准用从之。　　

○甲辰。以殷达虎齐、著有勤劳、授拜他喇布勒哈番　　

○觉罗索散、诉睿王革其觉罗为民。吏部议还觉罗、授拜他喇布勒哈番。从之。　　

○丙午。赏喀尔喀部落扎萨克图汗、土谢图汗贡使、银茶筒、缎疋有差。　　

○升南城营参将高万里、为陕西孤山副将。苏松镇标副将高谦、为陕西定边副将。宣府右卫路副将颇重耀、为江西南赣左协副将遵化抚标参将张德裕、为江北、狼山副将。　　

○吏部奏言、各旗子弟、率多英才可备循良之选。但学校未兴制科未行耳。先帝在盛京、爱养人才、开科已有成例。今日正当举行。臣等酌议、满洲、蒙古、汉军、各旗子弟。有通文义者。提学御史考试取入顺天府学。乡试作文一篇。会试作文二篇。优者、准其中式照甲第除授官职。则人知向学、进取有阶矣。报可。　　

大清世祖体天隆运定统建极英睿钦文显武大德弘功至仁纯孝章皇帝实录卷之五十五



大清世祖体天隆运定统建极英睿钦文显武大德弘功至仁纯孝章皇帝实录卷之五十六　　

顺治八年。辛卯。夏四月。丁未朔。享太庙。遣固山贝子巩阿岱行礼。　　

○遣多卜臧古西等、赍谕书礼物、往召达赖喇嘛。　　

○以镇国将军穆臣、为辅国公。　　

○戊申。定诸王、文武群臣、陪祭扈从、及接驾送驾仪注。一、上亲祭坛庙。卤簿大驾全设。大乐设而不作。教坊司乐亦设。和硕亲王、多罗郡王、多罗贝勒各贝朝服。齐集朝房候上出宫。俱诣午门内金水桥前、分两翼序立。候驾过、以次随行陪祭。固山贝子以下及文武各官俱先序立于祭所。其不应陪祭各官、俱朝服于午门外分两翼、跪候驾过。祭毕。驾还。诸乐俱作。各官仍跪候驾过。诸王、贝勒、随驾入午门、于内金水桥前、分两翼序立。候上入宫、乃退。一、上行幸。随驾及留京、和硕亲王、多罗郡王、多罗贝勒、各具吉服。齐集朝房、候驾出宫、于午门内、分两翼序立、驾至金水桥、俱跪候驾过、随出。留京固山贝子以下、文武各官及随行固山贝子、公、固山额真、各具吉服、于午门外常朝处、分两翼序立、驾出午门、俱跪候驾过。其留京诸王以下、固山额真以上、俱随行、候上□日乃回。随驾护军统领、梅勒章京、甲喇章京等官、各率本旗甲兵、于驾出门外排列、跪候驾过、各照旗按队随行。上还京。诸王、贝勒各具朝服、于午门外角楼边、分两翼序立。固山贝子以下、及文武各官各具朝服于午门外常朝处序立。驾至、诸王以下俱跪候驾过。诸王贝勒、随入午门、于内金水桥前、分两翼序立、候驾入宫、乃退。一、上行猎出师。诸王、贝勒、贝子、公等俱分翼随驾行。有所顾问。策马进、稍后、躬身奏对。上驻跸。诸王、贝勒、贝子、公等朝见、俱于百步外下马。一、诸王、贝勒。远出。遇有上谕、必出营跪接。设香案。行一跪三叩头礼。恭阅毕、行一跪三叩头礼。一、上行幸。从行诸臣、俱照钦定地方齐集。候御前卤簿、及诸王、贝勒、贝子、公侍卫过毕、各按旗分翼随行。各大臣遇上命随行、如有所谕、即策马进稍后、躬身奏对。上驻跸后。诸臣朝见、俱于二百步外下马。一、诸王以下。固山额真以上诸臣、如上命坐、行一叩头礼。按品列坐。一、上命出师、至堂子行礼。护军统领、梅勒章京、各率本部官兵俱于驾出门外排列。出师、及留京诸王、贝勒、各具吉服、齐集朝房、候驾出宫、于午门内、分两翼序立。驾至金水桥、俱跪候驾过、随出。其出师及留京贝子、公、固山额真、条纛、亲军。俱于东长安门外、分两翼排列。留京文武各官、各具吉服、于午门外常朝处、分两翼序立。驾出午门、跪候驾过。其长安门外、排列贝子、公、固山额真等、俱跪候驾过、按队随行。上至堂子行礼。诸王、贝勒、贝子、公及固山额真等官、俱随入行礼毕。出师诸王、贝勒、贝子、公、固山额真、起行驾还。留京诸王、贝勒、贝子、公、固山额真。俱随还。午门外序立各官、俱跪候驾过。诸王、贝勒、随入午门于内金水桥前序立、候上入宫、乃退。一、大阅。诸王、贝勒、贝子、公等、各按旗传令兵马整齐队伍。毕。部臣奏请阅营。上遍阅。诸王、贝勒、贝子、公等及各旗大臣率众官兵、跪候驾过、归本队立。如上召见。率领额定随从人员朝参。上还宫。若命随行、仍率领额定人员随行。否则各从本队而还。　　

