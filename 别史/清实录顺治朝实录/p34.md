<!-- { "loadSidebar": true } -->
○己丑。妖民刘伯泗、掘穴得石匣、内函天书。又石弹内有元帅印。遂自称天罡星。宣府巡抚冯圣兆、捕获以闻。命斩之。　　

○赐故明晋王朱审烜银一千两。郡王、公主、各五百两　　

○庚寅。赐故明妃嫔袁氏、任氏、范氏、郭氏、李氏、冯氏、邵氏、李氏、衣各二袭　　

○以保定巡抚王文奎、为兵部右侍郎、兼都察右副都御史、总督淮扬等处、提督漕运海防军务兼理粮饷。宿迁兵备道赵福星、为都察院右佥都御史、巡抚凤阳等处、赞理军务　　

○升山西右布政使管冀宁道事聂明楷、为陕西布政使司左布政使。朔州道刘弘遇、为陕西布政使司参政、管右布政使事　　

○升永平道佥事李丕著、为山东按察使司副使、淮海兵备道。密云道佥事萧时彦、为河南按察使司副使、淮安海道。礼部员外郎王尔禄、为山东按察使司佥事、扬州江海道。工部主事李藻然、为河南按察使司佥事、颍州兵备道。　　

○兵部右侍郎金之俊奏言、西北粒食、全取给于东南。自闯乱后、南粟不达京师。以致北地之米价日腾。今王师直取南京。计江南苏、松、常、镇、杭、嘉、湖。七府之漕白。必久抵南庚。须亟令总漕星驰淮上。巡漕御史疾趋瓜扬。弹压地方。度。理运务。俟金陵底定。酌留之。余悉转太仓。南粟既来。市价自减矣。章下所司速议　　

○户科给事中郝杰奏言巡抚一官。安民察吏任甚重也。凡纠弹所及。无敢起而纷更之者。今柳寅东劾朱盛湍等、张鸣骏劾马如绎等、忽有唤问回任之事。窃恐唤问不己、必为辨驳。辨驳不己、必为诟诋。以致白简无灵。事权倒置。从此容嘿依阿。谁为皇上发奸逐佞者。乞念巡按为朝廷耳目之司。凡遇举劾。惟敕部察例覆请。傥有未当、令该衙门堂官、严加考察。以示劝戒。则风宪重、而纪纲肃矣。疏入。得上□日、御史察吏安民。全以纠弹为职。唤问回任二事、委属不便。嗣后仍照旧例行。傥举劾不当。任满之日、严加考核。该部院知道　　

○辛卯。定山西乡试。中额举人七十名。　　

○以故明山海副将王天宠、为山东沂州署总兵官。蓟州镇副将夏登仕、为蓟镇石仪中营副将　　

○壬辰。升直隶通州知州李廷梅。为山东按察使司佥事、通州道。兖州府知府王显祚、为山东都转运盐使司运使　　

○故明都察院左副都御史贾毓祥、恩诏起用。以老疾辞。允之。　　

○癸巳。谕礼部。故明妃嫔所需夏季床扇及患病食用不敷者。查实以闻　　

○免山东济阳县故明徵过元年分额赋　　

○改折泰安州额。解绵布一年。以木绵价涌累民故也　　

○钦天监管监正事汤若望奏言宸居重地。负阴抱阳。阴宜敛藏。阳宜开广。棋盘街房屋、蔽塞宜禁。文德武功两坊、左右相配今文德坊己火。即宜修建。从之　　

○甲午。赐内院大学士李建泰、玲珑鞍马　　

○赐故明妃嫔任氏、范氏、袁氏、李氏、冯氏、银各三十两。邵氏、郭氏、张氏、李氏、银各二十两　　

○遣官祭关圣帝君。　　

○乙未。赐巡抚雷兴、总兵马科子祚起、参将刘先等、鞍马、袍帽等物有差。　　

○陕西道监察御史赵开心奏言、本月初五日朝期。诸臣跪迎摄政王。王至即回。是徒知尊王、而不知王之尊朝廷。宜其艴然而返也。初七日。鸿胪寺官、复令谢恩诸臣。至端拱门行礼。夫以皇叔之亲、而兼摄政之尊。原与诸王有异。即臣民宁肯自外于拜舞。第王之恩。皆皇上之恩。中外莫不倾戴。岂区区在此拜跪之间。故群臣谒见王时。正当限以礼数。辨其衣冠。与朝见皇上之礼不同。庶诸臣不失尊王之意。亦全王所以尊皇上之心。此仪制宜定者也。称号必须正名。臣见上谕。皆称摄政叔父王。夫叔父、为皇上叔父。惟皇上得而称之。若臣庶皆呼。则尊卑无异矣。臣以为当于叔父上、加一皇字。庶上下辨而体统尊。此名义宜定者也。疏上。下礼部详开仪注以闻　　

○丁酉。命阿霸垓部落塞尔哲尔台吉袭其父卓礼克图郡王爵。仍赐银盆衣缎等物　　

○以故一等甲喇章京巴尔都禅巴图鲁兄多诺、二等甲喇章京叶素特纳睦子班丹、牛录章京兼半个前程图颜图子图拜、牛录章京萨锡布伯父子鼐穆布、各袭职　　

○以军功加牛录章京觉罗雅布海半个前程。　　

○升三等甲喇章京额参侯痕巴图鲁为二事甲喇章京。以其从征山东及攻克玉田功也　　

○以工部郎中李迎晙、久著勤劳。加太仆寺少卿、仍管郎中事　　

○以刑部左侍郎郝晋、仍为兵部右侍郎、兼都察院右副都御史、巡抚保定等府、提督紫荆等关兼理海防军务　　

○免山东平度州、莒州、寿光、蒲台、昌邑、范县、元年分荒残额赋　　

○给故明晋王朱审烜家口月粮　　

○戊戌。叙迎顺各官功。授恭顺侯弟吴惟华、为恭顺侯。锦衣卫提督东司房太子太傅左都督骆养性、为太子太师。海运副将都督同知海时行、为右都督。锦衣卫指挥同知吴惟蕃、为指挥使。锦衣卫指挥佥事吴惟庄、为指挥同知。御史赵开心、于应升京堂职衔加一级　　

○命满洲子弟就学。分为四处。每处用伴读十人、勤加教习。十日一次、赴监考课。遇春秋演射。五日一次、就本处习练。俾文武兼资。以储实用。从国子监祭酒薛所蕴请也　　

○故明文华殿中书舍人张朝聘、助木千株、修建宫殿。自请议叙。得上□日、用人惟以才德。岂有因捐助授官之理。此项木原从何来。著经管官察明、酌量给价　　

○己亥。升兵科都给事中戴明说、为太常寺少卿。光禄寺少卿王志举、为太仆寺少卿。浙江道御史赵继鼎、为大理寺寺丞　　

○以故明太仆寺少卿王万象、为通政使司右参议。江西道御史毛九华、为河南道监察御史。贵州道御史智铤、为山西布政使司参议、分巡冀宁道　　

○开陕西鼓铸。从总督孟乔芳请也。　　

○宣府巡抚冯圣兆疏言、柴沟堡、己赐察哈尔国公主。其府第、择用廪生阎允第等居宅。但无他宅偿允第等。议令入监。得上□日、应偿房屋、当听户部拨给。若令入监、殊非政体　　

○直隶巡按卫周允疏言、畿南荒旱。小民饥馑。啖泥食草。面无人形。而有司皇皇钱粮是问。新旧兼徵。解存并亟。民方以蠲赈望之上。上乃以输纳责之下。夫夏田无望、秋成何期。禾麦无收、租赋何出。欲医疮而乏术。欲果腹而无资。民间疾苦。莫甚于斯。敢吁圣明。大沛汪□□山戊不□濊。或蠲或赈。留此孑遗。是即发政施仁之首务也。下户部议。　　

○刑科给事中孙襄奏言、犯人家口入官。妇女至于给配。渐恐廉耻道丧、节义风微。臣以为惟叛逆强盗、应尽诛没。外此均宜及身而止。至修律屡奉纶音。诸臣或以开创之始、未免过于郑重。而不知此非可以创为者。但取清律明律、订其同异。删其冗繁。即足以宪百王而垂后世。似无事过为纷更。疏入。得上□日、家口入官原处重罪岂得滥及著确议条例具奏。修律但宜参酌同异。删除繁冗。不必过为纷更。所奏是。刑部知道。　　

○庚子。遣福建道试御史姜金允巡按江北。湖广道御史高去奢、提督江北学政。广西道御史李发元、巡视两淮盐课。贵州道御史刘明偀、巡漕。时陕西道御史赵开心亦在应差之列。以其直声久著、令别候优擢。　　

○以原任副将程时登、为山西老营堡副将　　

○免山东章邱、济阳二县、京班匠价。并令各省俱除匠籍为民　　

○壬寅。廷试贡生李思问等二百二十七名　　

○癸卯。升刑部郎中胡廷佐为山西按察使司佥事、分守冀北道。刑部郎中夏扬名、为山西按察使司佥事、密云兵备道。户部郎中石镇国、为山东按察使司佥事、永平兵备道　　

○甲辰。礼部议定摄政王称号及仪注。凡文移、皆书皇叔父摄政王。一切大礼。如围猎、出师、操验兵马、诸王、贝勒、贝子、公等聚集之所、礼部具启、传示聚集等候。其各官、则视王所往、列班跪送。候王回、令诸王退则退。贝勒以下、送及王府门方退。其集候各官、跪迎如前。遇元旦、及庆贺礼。满汉文武诸臣、朝贺皇上毕。即往贺皇叔父王。若诸王侍坐于皇叔父王前亲王及饶余郡王、不叩头而坐。承泽郡王、衍禧郡王以下。叩头坐皇叔父王若馈财畜食物于礼亲王、则令人受不叩头若馈诸亲王、及饶余郡王财畜、俱立受。俟后入见时令人启知。谢与不谢、一听皇叔父王命。傥有事差遣、及赍赏之人遇诸王于道。过诸王门。俱不下马。若赍食于诸亲王、及饶余郡王俱立受。不叩头。承泽郡王、衍禧郡王以下、跪受叩头。若升赏官员于皇上前谢恩。于皇叔父王前不谢。其自外入、自内出各官朝皇上毕。即往见皇叔父王。若赐茶饭、饶余郡王以上、不叩头。承泽郡王、衍禧郡王以下、照常叩头。皇叔父王于午门内从便下轿诸亲王、郡王、于午门外下轿。　　

○户部议覆河东巡盐御史刘今尹疏言、河东盐额课银一十二万四千九百余两。故明给宣大山西三镇宗禄军饷。今应解京库。其给引之法。河东地远。势不能先纳银而后领引。应先解纸价。后按引纳课。旧例可循。至河东地方去年十月、方出汤火。祈于顺治二年春。定期徵解。以苏商力。其捞采之法。均宜仍旧。惟是山西太原府、汾辽沁州欲行票盐、似非画一。当如山东例、革票行引。以信令甲、而除私贩之弊、从之　　

○令各衙门奏事、俱缮本章。不许复用木签。从御史高去奢请也。　　

○乙巳。朝鲜国王李倧、遣陪臣奉表。恭贺即位。及上太宗皇帝尊号。并谢遣归世子。减贡额起用犯官恩附贡方物。上悯其世子己殁却之。赐王银五百两。缎三十疋其使臣宴赉如例　　

○免皇店租、及崇文门米麦税　　

○丙午。以科尔沁国土谢图亲王巴达礼、和硕格格归国。赐金银彩缎衣服、鞍马等物　　

○丁未。科尔沁国土谢图亲王巴达礼归国摄政王多尔衮、遣大学士刚林、祁充格甯完我谕之曰天下大业已定。正黎庶休养之时然恐蒙古造衅缓则密奏候上□日。其有急不及奏者、尔即便宜行之。吾惟尔是恃。巴达礼对曰。臣昔蒙太宗皇帝宠眷。今又沐王殊恩。敢不誓死以报。　　

○赐戴翰台吉朝衣。墨尔根台吉弓　　

○戊申。遣工部尚书星纳等、往祭朝鲜故世子李＜溰-豆王＞　　

○己酉。夏至。祭地于方泽。遣礼部尚书郎球行礼　　

