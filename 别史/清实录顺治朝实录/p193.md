<!-- { "loadSidebar": true } -->
○乙酉。叙平定广东功。以三等阿思哈尼哈番固山额真朱玛喇、为一等阿思哈尼哈番、兼一拖沙喇哈番。二等精奇尼哈番安他木、为一等精奇尼哈番。一等阿思哈尼哈番兼一拖沙喇哈番护军统领敦拜、为二等精奇尼哈番。一等阿达哈哈番兼一拖沙喇哈番钟吉达、为三等阿思哈尼哈番。二等阿达哈哈番赖塔、为一等阿达哈哈番兼一拖沙喇哈番。二等阿达哈哈番李定邦、梅勒章京鄂拜、胡尔班巴图鲁署甲喇章京布代巴图鲁、为一等阿达哈哈番。三等阿达哈哈番伊哈纳、穆成格、索大塞、为二等阿达哈哈番。加梅勒章京毕立克图、一等阿达哈哈番雅喇、拜他喇布勒哈番梅勒章京范达理、布兰岱、龙山、何拜、牛录章京察思夏、拖沙喇哈番护军校硕塞、各一拖沙喇哈番。授梅勒章京海尔图、护军参领松俄托、署甲喇章京喀赛、吴卢喀、委署章京布喇善、达尔巴哈、各一拖沙喇哈番。　　

○命护军统领希尔艮、苏克萨哈、达苏、前锋统领努山、鄂硕、梅勒章京苏拜、俱为内大臣。　　

○赠殉难湖广沅陵县知县杨来凤、为本省按察使司佥事。荫一子入监读书。　　

○大学士陈之遴引罪回奏。得上□日、陈之遴既知罪戾甚多。此回奏又不明言罪状。但请处分。沈令式是否乡亲。并未说明。既称其颇有能声。即系徇私推奖。何得朦混推辞。奏内南北各亲其亲。各友其友等语。朕所痛恶。平日诫谕。何等严切。乃不思省改。自认姻戚乡曲。往来会晤。明系故违朕谕。殊为可恨。著吏部严察议奏。　　

○礼部奏言、前此清明节。享太庙。惟主祭大臣、并执事官、各斋戒三日致祭。近查明朝清明节祀典、并不斋戒。嗣后应令主祭官、分献官、礼部太常寺执事官、先期斋戒一日。并著为例。从之。　　

○丙戌。以正黄旗二等侍卫昂阿、为护军参领。　　

○旌表节妇、四川西充县民斯为朴妻李氏、给银建坊如例。　　

○遣官祭历代帝王。　　

○遣房山县知县祭金帝陵。　　

○定□山戊不□给宗室内无子承袭孀居福金等银米例。郡王福金、银一千五百两。贝勒福金、银八百两。贝子福金、银五百两。米照银给发。镇国公以下、奉恩将军以上夫人、照民间封赠孀妇例。视夫俸禄银米额数、量给一半。　　

○特遣厄木齐喇嘛等、赍敕存问达赖喇嘛、班禅胡土克图。遗以珊瑚绿松石嵌金茶筒、玉壶、杯等物。　　

○遣精奇尼哈番阿喇纳等、往祭厄鲁特部落顾实汗、仍赐赙。　　

○予故通政使司通政使管右参议事刘尚信、祭一次。给与半葬。　　

○己丑。清明节。祭太庙。遣内大臣公额尔克戴青行礼。遣官祭四祖陵、福陵、昭陵。　　

○厄鲁特部落阿巴赖诺颜、察罕台吉、马赖台吉等、贡驼马等物。宴赉如例。　　

○辛卯。谕朝鲜国王李淏曰。前违犯禁例、越境伐木一案。已准三法司所拟。金忠一、申银山、李起男、立行正法。蔡允岦等、应依律分别。流徙徒杖。事在赦前、各免罪。仍革职。因原审招详、殊多朦徇。随经礼部议奏、国王不行确察。即据承问各官、草率成招具奏。理应拟罪。一品官、降职四级。二品以下官、降职三级。职掌刑名各官、革职为民。朕念国王归顺已久。忠心慎行。特免议王罪。其原问议政府六卿、议禁府都承上□日、两司长官等员、扶同朦混。法不可贷。但未经面鞫、恐有冤抑。特遣官会同国王、再加详审。务期允协。又念遣官多员、所费必多。今止命少保兼太子太保内翰林国史院大学士额色黑、赍敕前去。同前别遣太子太保议政大臣哈世屯等、就便会审。确拟应得之罪。国王具疏来奏。以凭裁处。　　

○癸巳。命护军统领卖雅思哈、为议政大臣。　　

○詷宣大总督兵部左侍郎兼都察院右副都御史马之先、为兵部尚书、兼都察院右副都御史、总督陕西三边西三边四川等处军务。仍令赴京陛见。　　

○以正红旗满洲梅勒章京胡理布、为前锋统领。　　

○升镶黄旗蒙古护军参领卜叶西理、正黄旗满洲鄂内、正白旗满洲赖塔、俱为本旗护军统领。　　

○甲午。谕户部。向来定制。凡披甲者、皆给月粮。若当出征、及有事差遣。因有行粮、其月粮止给一半朕念披甲人等、所有家口、全赖月粮养赡。况出征差遣、均属公事。方欲其为国用力。乃复使有内顾之忧。深为可悯。以后披甲人、虽出征差遣。其在家月粮、仍准全给。　　

○少保兼太子太保刑部尚书刘昌、考满。加少傅兼太子太傅赐羊酒。荫一子入监读书。　　

○定大军出征班师礼。诸王、贝勒、贝子、公、大臣、于出师前一日。将例赏衣服、马匹、弓毡等物、于午门前颁给领赏毕。其出征护军校、骁骑校等官以上、诣上前。面谕行师方略。赐宴。及出师日。出征各官、俱穿鲜明袍服。候于午门外。是日、皇上卤簿全设。其不出征诸王、贝勒、贝子、公、俱朝服。集太和殿丹陛上。文武各官、俱朝服。集太和殿丹墀内。分班序立。颁给主帅敕印。设于太和殿外东旁。俟皇上升殿。主帅诣前跪领敕印毕。出征官、听鸣赞官赞行三跪九叩头礼毕。仍赐茶、遣之。待平定地方、班师还京之日。或王、贝勒、贝子、公、遣一员。仍量遣大臣、随同出城迎接。该部备茶酒、赍往赏赉。到京次日、平明。出征各官、各具鲜明袍服。候于午门外。皇上卤簿全设。其未出征。诸王、贝勒、贝子、公、俱朝服。在太和殿丹陛上。文武各官、俱朝服。在太和殿丹墀内。分班序立。候皇上升殿。出征官、听鸣赞官赞行三跪九叩头礼毕。赐宴。其破敌冲锋、效有勤劳兵丁。序坐各官班后。与宴。　　

○浙江巡抚陈应泰、奉命陛见于瀛台。上谕曰。朕升转各官、俱以才能简用。尔宜体朕意。殚厥清忠。爱民尽职。勿谓朕不知也。应泰奏曰。臣荷皇上超擢。天恩隆重。今复蒙召见诲勉。实过望外。惟有服膺仰戴。竭蹶报效而已。　　

○乙未。厄鲁特部落什虎尔戴青等贡驼马等物。宴赉如例。　　

○礼部左侍郎薛所蕴考满。加一级。荫一子入监读书。　　

○补内升礼科都给事中孙珀龄、为太仆寺少卿。　　

○升湖广按察使管起凤为福建布政使司右布政使。广西桂平道参政许文秀、为本省按察使司按察使。湖广上湖南道参议万全、为陕西按察使司副使、靖远兵粮道。江西九江道参议王天眷、为山西按察使司副使、鴈平道。户部郎中毛一豸、为陕西布政使司参议、分守关南道。大理寺评事祝文震、为江南按察使司佥事淮海兵备道。　　

○补外转吏科都给事中朱徽为陕西按察使司副使固原兵备道。礼科给事中杜漺为浙江布政使司参议、分守温处道降补江南按察使余应魁、为山西按察使司副使、井陉道。　　

○吏部议覆左副都御史魏裔介、广东道御史焦毓瑞、户科都给事中王祯、各劾陈之遴疏拟革之遴职。永不叙用。疏入。得上□日陈之遴经朕训诫不啻。再三望其省改过恶尽去偏心。以图报称。乃毫不自悔。任意结党营私大负朕恩。本当罢斥示惩。念其既已擢用位至大臣。不忍即行革职。著以原官发盛京地方居住。　　

○丙申。遣官致祭固山额真二等精奇尼哈番陈泰。　　

○赏驻防杭州固山额真赵国祚、蟒袍一袭。鞍马一匹。　　

○裁山西振武卫、潞州卫、经历各一员。　　

○礼部尚书胡世安回奏、保举知县沈令式、凭学臣盐臣荐章。非因陈之遴推奖疏下部议以失于详慎。罚俸一年。从之。　　

○丁酉。升都督佥事管福建建宁府副将事王进功、仍以原衔、充随征福建中路总兵官。　　

○以正红旗满洲长史噶褚哈、为蒙古梅勒章京。　　

○遣官祭司机之神。　　

○裁洮州、岷州、庄浪、山丹、四卫经历。　　

○戊戌。升正白旗满洲护军参领白尔赫图、为前锋统领。正白旗蒙古护军参领多克信、为本旗梅勒章京。　　

○升湖广长沙府同知吕绎如、为湖广按察使司佥事、兼布政使司参议、分守下湖南道。　　

○以正白旗满洲章京纳哈布、为护军参领。　　

○己亥。谕吏部。向以官制宜备。设立尚宝司衙门满汉各官。专理用宝事务。朕近见该司事简员多。且既有尚宝监承收。又经内三院看用。该司理事、副理事、卿丞等官、似皆可省。今暂行裁去。各官照品改用。　　

○以正黄旗满洲一等侍卫巴哈连、镶黄旗满洲理事官哈什麻、俱为护军参领。　　

○庚子。谕吏部。朕选庶吉士、作养教习、已经一年。才学俱堪任用。今科道缺员甚多。欲将庶吉士改授科道。观其报效。果有忠言谠论。斯谓不负所学。周季琬、王元曦、侯于唐、王命岳、张松龄、刘祚远、孙光祀、严沆、周宸藻、李立、伊辟、王益朋、梁鋐、著即补科道。其习满书庶吉士程邑、吴贞度、韩雄允、教习已久。尚未纯熟。岂朕亲加选取之意。著以应得职衔外用。　　

○补庶吉士俞铎、为江南道监察御史。服阕御史李森先、为四川道监察御史。　　

○内翰林秘书院大学士车克、自陈学识疎浅。难任机密。请赐罢斥。优上□日不允。　　

○壬寅。赏经略右标提督张勇、貂裘、貂帽、甲胄、弓矢等物。　　

○癸卯。谕六部都察院卿寺科道等官。朝廷立贤无方。不分南北。南人中有贤有不肖。北人中亦有贤有不肖。朕近日处分各官、虽多南人。皆以事情论。非以地方论。尔等比肩事主。皆当仰体此意。凡有论列、须从国家起见。毋歧方隅。毋立门户。毋洩己私忿。毋代人诬陷。毋以风闻辄告。毋以小过苛求。务期公忠自矢。共还荡平之治。　　

○甲辰。谕吏部。屯泰回京另用、已有谕上□日著作速来京。其总督关防、及各项文卷、俱查检明白。交与秦世祯暂行管理。屯泰不必等候新督交代。尔部即遵谕速行。　　

○升镶红旗汉军户部右侍郎柯永蓁、为本旗固山额真。　　

○乙巳。以正白旗满洲二等侍卫硕代、三等侍卫额尔肯、俱为护军参领。　　

