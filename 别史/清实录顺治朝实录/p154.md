<!-- { "loadSidebar": true } -->
○直隶山东河南总督马光辉漕运总督沈文奎奏言、胶州逆镇海时行叛乱臣等奉诏巢□刀抚。随统官兵渡黄河、追至永城两路夹击、俘斩甚多。时行势穷杀其党渠李进文等。率子弟及旧部赴军前降。疏入。下所司叙恤。海时行等令议罪。　　

○丙寅。遣固山额真济席哈等、率官兵往剿山东土寇　　

○丁卯。宴朝鲜国贡使洪柱元、尹绛等如例。　　

○戊辰。诸王贝勒大臣、内院九卿、詹事、科道遵上□日会议、选立皇后、作范中宫。敬稽典礼、应于在内满洲官民女子。在外蒙古王贝勒以下、大臣以上女子中敬慎选择从之。　　

○兵科给事中张璇奏言、前见圣谕命各衙门参同奏事顾问商酌又见诸臣疏请经筵日讲屡奉俞上□日仰见皇上典学图治之盛心也请于临朝听政之暇命儒臣取大学格致诚正修齐治平之道、详悉敷陈。复取宋臣司马光资治通鉴、列为法戒及我朝典则、可触类旁通者、比勘参决论道之余、更与诸大臣、商确内外安攘至计。并法唐太宗旧制、召见谏官、随大臣之后、一并议事。讲求治理。庶一心一德、喜起再见矣。章下所司。　　

○平南王尚可喜引疾疏请回京调理上以潮逆初平。正资料理不允。　　

○己巳。日有抱背气生左右珥黄色。　　

○赐陕西瞿昙等九寺番僧公葛丹净等、表里衣物有差。　　

○以正白旗汉军理事官徐智通、为甲喇章京。　　

○赠广西殉难巡按监察御史王荃可、为太仆寺少卿。荫一子入监读书。　　

○提调甘肃学政事务、归并分守西宁道办理　　

○辛未。裁直隶大沽营游击一员。归并葛沽营改紫荆路隶真定镇裁畿南额兵一千一百名白石口兵五十名增紫荆关兵五十名。裁山东沂州镇游击二员。守备一员。千把总六员。临清城守营千把总三员。兵三百名。寿张营兵二百名。　　

○壬申。以浙江巡按石应泰、追赃援赦徇庇、降一级调用。　　

○宴外藩蒙古二十七旗听事头目、及随从人于礼部。　　

○丙子。遣内大臣巴图鲁公鳌拜等至和硕敬谨亲王第、报王讣。辍朝三日。　　

○丁丑。遣内大臣达尔汉诺颜、俄齐尔、及侍卫。赍酪酒往迎和硕敬谨亲王之丧。　　

○己卯。谕内三院。朕居深宫之中、未尝备悉民间疾苦。闻迩来兵民冻馁流离载道。朕深疚心。寝食不安。今欲拯救兵民之疾苦、必何策而后可。著议政诸王、贝勒、及大臣、内三院、九卿、詹事、六科都给事中、各掌道御史、会同酌议具奏。　　

○遣官谕祭和硕承泽亲王妃。　　

○以牛录章京吴延祚、为兵部理事官。　　

○增设江西水师都司一员。　　

○兵部奏言、叛镇海时行等、负国厚恩。公行叛乱称王僭号杀官屠城。势穷力竭、方行就抚。大逆、罪在不赦。应俱斩以徇从之。　　

○河南巡抚吴景道疏报、开封等府共垦荒田一万二千二百五十顷有奇。　　

○宴朝鲜国王贡膺太监史成序等于礼部。　　

○四子部落达尔汉卓礼克图郡王温布薨。以其子巴拜袭爵。　　

○札鲁特部落多罗贝勒尚嘉布薨。以其子奇塔特袭爵。　　

○以故二等阿思哈尼哈番吴赖子顾得、二等阿达哈哈番卓尔马子讷黑图、三等阿达哈哈番额参子萨戴、纳哈处来孙纳三珠、奇堂果尔兄特黑、年老休致一等阿达哈哈番兼一拖沙喇哈番脱克脱惠子西喇布、拖沙喇哈番亢成凤子熙安、各袭职。　　

○以二等阿达哈哈番达思桓有罪、削其三次恩诏所加之职。其所袭伊父拜他喇布勒哈番、令伊弟胡穆齐袭之　　

○庚辰。定远大将军和硕敬谨亲王尼堪灵榇自湖南回京。命和硕亲王以下、二品官以上、出郭十里迎。既至、上欲亲临其丧。诸王大臣以彼地出痘、力谏。乃止。　　

○命三法司凡审拟死罪。议同者、合具看语。不同者、各具看语奏闻。永著为例。　　

○同安侯郑芝龙奏言、前命招抚逆弟鸿逵、逆子成功、臣即遣人贻书、宣传圣意。俱未受封。上以郑成功妄行索地、夸诈大言。其欲不可餍足。著议政王贝勒大臣确议以闻。　　

○壬午。恤叙州重庆阵亡将士。赠都司佥书曹大川、为署游击。部劄都司吕克忠张奇勋、王效舜为游击。外委副将孙友才、游击高飞熊部劄守备李应第、哈世图徐仲武、谈进学、李云龙、王兴基、王国臣、俱实授余各给银如例。　　

○癸未。致仕太子太保都察院左都御史房可壮卒。　　

○甲申。喀尔喀部落土谢图汗下索诺额尔德尼、遣阿颜齐等贡驼马。宴赉如例。　　

○起用原任太仆寺少卿曹溶、户科右给事中刘鸿儒、吏科给事中林起龙、为原官。　　

○工科给事中张王治、条奏救荒四事。一缓徵之令宜下一劝赈之格宜悬一赎锾之积宜蠲。一关津之税宜宽。得上□日、这条奏俱平易切实。著所司议奏。　　

○河南巡抚右副都御史雷兴、赴任至赵州。道卒　　

○乙酉。命设粥厂。赈济京师饥民。　　

○免直隶通密、永平、易州、井陉、昌平、霸州、所属州县卫所本年、分水灾额赋。　　

○丙戌。修葺福陵、昭陵、兴京陵、给匠役等冬衣。　　

○先是叛民朱由极、自称为故明泰昌帝第三子。逆党杨得先等推以为主。造伪劄伪印、煽惑乡民、妄授官职、招集党羽、潜谋不轨。至是为宛平县民甯忠弼等所首。事闻、命诸王、贝勒、大臣、内院、九卿、詹事、科、道等、会鞫得实。磔其为首者七人。斩其附从者二十二人。　　

○礼科给事中李裀疏劾铨司宋学洙、典试河南。贪淫不法。下所司察议。　　

○丁亥。遣内大臣巴图鲁公鳌拜、谕祭和硕敬谨亲王。　　

○戊子。先是各部奏事毕、仍携本章回部拟上□日、方送内院。每致舛错后于奏事时、奉御批、即发内院。至是上以章奏繁多。若竟送内院、又恐易滋弊窦命和硕郑亲王同诸大臣更议。寻议、于太和门内、择一便室。令大学士学士等官、分班入直。本章或上亲批。或于上前面批。若有应更改之事、即面奏更改。庶几无弊。议上、许之于是钦定大学士学士名次为二直。更番在内办事。　　

○遣礼部右侍郎高珩、谕祭明末殉难诸臣范景文等、十六人。各予谥。范景文曰文忠。倪元璐曰文贞。李邦华曰忠肃。施邦耀曰恭愍。吴麟徵曰贞肃。周凤翔曰文介。汪伟曰文毅。吴甘来曰庄介。王章曰节愍。陈良谟曰恭洁。刘理顺曰文烈。马世奇曰文肃。成德曰介愍。巩永固曰忠烈。金鋐曰忠洁。太监王承恩曰忠节。　　

○谕内大臣巴图鲁公鳌拜、伯索尼曰。览刑部奏言、缉拏逆贼夥党、并获有未经薙发优人王玉、梁七子二人。供称身系戏子、欲扮女妆。以故未经薙发。如我等人、各省俱有等语。前曾颁上□日不薙发者斩。何尝有许优人留发之令。严禁已久、此辈尚违制蓄发、殊为可恶。今刊示严谕内外一切人等、如有托称优人、未经薙发者。著遵法速薙。颁示十日后、如有不薙发之人。在内送刑部审明正法。在外该管各地方官。奏明正法。若知而不举、无论官民治以重罪。其传谕刑部速行刊示。　　

○庚寅。工科给事中魏裔介条奏拯救兵民八事。一、发仓减价、粜与八旗、及京师穷民。一、流民所至、地方官给印票、准其入籍垦荒。一、流民既弃其乡、所遗户丁差徭、即行豁免。一、各处给发军饷、取营兵实收结状、每季汇报、以杜侵克。一、各抚镇死亡兵马、未支粮饷、宜分赏见在军士。一、查荒不许过一月、其已蠲者、有司造册呈报。使民沾实惠。一、存留钱粮、如里马、乡饮、修署、坊银、诸不急务、清算节省、以备赈贫。一、灾伤地方、禁屠户乘贱宰杀耕牛。下所司酌议。　　

大清世祖体天隆运定统建极英睿钦文显武大德弘功至仁纯孝章皇帝实录卷之七十八




大清世祖体天隆运定统建极英睿钦文显武大德弘功至仁纯孝章皇帝实录卷之七十九　　

顺治十年。癸巳。十一月。癸巳朔。　　

○甲午。冬至。祀天于圜丘上亲诣行礼。　　

○遣官祭四祖陵福陵昭陵。　　

○遣官祭三皇庙。　　

○乙未。上朝皇太后于慈宁宫还。御太和殿诸王群臣行庆贺礼是日公主诸王福金以下、一品命妇以上。俱诣皇太后宫、行庆贺礼。　　

○丙申。川陕总督孟乔芳引疾乞休。温上□日慰留之。　　

○设辽阳府附郭辽阳县。改海州为海城县。　　

○升江南按察使谢道、为福建布政使司右布政使。陕西督粮道副使董应徵、为山西布政使司右参政、冀宁道。陕西巩昌府知府员尽忠、为山东按察使司副使、驿传道。户部郎中加太仆寺少卿刘余王□慧、为河南按察使司副使、通密道。　　

○丁酉遣内大臣公额尔克戴青、致祭定远大将军和硕敬谨亲王尼堪。　　

○予故故等阿达哈哈番钟托赖、祭一次。　　

○户部奏言、皇太后颁发赈济银两。除给散八旗被灾兵丁、以及闲散人等外、余银二万两。请即分赈京城穷困汉兵民。报可　　

○戊戌。三法司议覆、经略洪承畴参奏拜他喇布勒哈番张任先、随营犯令。酗酒淫掠。请以军法从事。张任先、应即于军前正法。从之。　　

○敕谕靖海将军海澄公郑成功、朕惟闽海奥区。兵戎重寄。宜资勋胄。以靖封疆。尔郑成功、乃我朝世袭同安侯郑芝龙之子。曩者大军下闽。芝龙首倡来归。虽经叙录。未称厥功。缘睿王疑心轻听。不计周全恩养。以致尔疑惧淹留。迹寄海中。情甘化外。朕念父子天伦。慈孝天性。父媒为功臣。子岂愿为讐敌。但道阻且修。尔心无由上达。前者李德等。持尔家书至。朕令细询口语。悉尔至情。朕恻然念之。推心置腹。何分新旧。即使海隅底定。防镇亦必需才。与其另择他人岂如任用尔等。爰加封爵。畀以事权。聿同开国之功。特锡承家之庆。兹封尔为海澄公。给靖海将军敕印。照例食俸。因尔部弁兵房地、原在泉漳惠潮四府。即命住此四府地方。止将四府水陆寨游营兵饷。拨给尔部弁兵。不足、不另补。正额钱粮。仍行解部。其管民文官。俱听部选。尔原辖武官。听尔酌量委用。姓名官衔开册送部。即将归顺弁兵数目。详开奏闻。海上诸寇。尔其相机防巢□刀。洋船往来。加谨稽察、防范奸宄。收取洋船课税、仍交布政使司解京。地方官评民事、词讼钱粮等项。俱系有司职掌。自有督抚管理。尔不得干预。尔膺此宠嘉。受兹信任。务殚心竭力、以图报称。海滨宁谧。惟尔之功。如果建有殊勋。仍加懋赏。山河带砺。垂于永久。忠孝克全。身名俱泰。岂不休哉。尔其钦承之。毋替朕命。　　

