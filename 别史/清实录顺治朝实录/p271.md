<!-- { "loadSidebar": true } -->
○丙午。礼部议奏皇贵妃薨逝。既奉皇太后谕上□日、追封为皇后。应撰玉册玉宝。并造香册香宝。所有谥号、用黄绢裱册行钦天监择吉遣官一员、告祭奉先殿是日、即行追封礼先期鸿胪寺官、设节册案于太和门东设彩亭于协和门外。礼仪院官、设节册案于梓宫前。节案居中。册案居左。设香案于节册案前。至期、正副使及执事各官、齐集于太和门外丹墀内。鸿胪寺官、举节案、册案、置于正中。正副使诣拜位。赞礼官赞行三跪九叩头礼毕。鸿胪寺官举节册案前行正副使随后。至协和门外、正使自案取节。副使自案取册。各置亭内随行至景运门外、正使持节。副使捧册。同礼部及执事等官、行至梓宫前。正副使各持节册、置于案毕赞礼官赞就位。正使副使各就位。赞上香。正使向前立上讫。赞宣册宣册官取册立宣讫将黄绢册焚于梓宫前。赞册封礼毕。正副使即持节复命。是日皇太后皇上皇后、照例各遣内官、设祭一坛。祭品、俱光禄寺备办和硕亲王等共祭一坛。多罗郡王等共祭一坛。多罗贝勒以下、辅国公以上、祭一坛镇国将军以下、奉恩将军以上、祭一坛公主等祭一坛。郡主以下、乡君以上、祭一坛。内大臣、侍卫、祭一坛。在内官员、共祭一坛。所集文武官员、共祭一坛。应用祭品、送光禄寺恭行备办祭文、俱内阁撰拟。玉册、玉宝、香册、香宝、黄绢册、俱行御用监恭行制造册宝文、内阁撰拟。其告祭奉先殿祭品等物、应行礼仪院、转行该衙门备办。祝文、内阁撰拟移梓宫权厝处。应遣官一员、凡经过门桥、奠酒。散纸钱。诸王以下、四品官员以上、暨公主王妃、并命妇等。俱应随往。是日、皇太后皇上皇后、应各遣祭一坛。和硕亲王以下、奉国将军以上、公主王妃郡主等以上、内大臣、侍卫、在内官员、并所集文武官员、各致祭与前同。从之。　　

○己酉。以追封皇贵妃董鄂氏为皇后告祭奉先殿　　

○是日追封皇贵妃董鄂氏为孝献庄和至德宣仁温惠端敬皇后。锡之册宝。册文曰。朕惟治隆内则。史称淑德之祥。化始深宫。诗诵徽音之嗣。历稽往牒咸有嘉谟。若夫睿质夙昭、允协符于坤极荣名未备、宜追锡于瑶编。爰展哀悰。以彰惠问。尔皇贵妃董鄂氏、肃雍德茂淑慎性成。克令克柔。安贞叶吉。惟勤惟俭。静正垂仪。孝养孔虔、愉婉顺慈闱之志。恪共弥劭、赞襄端椒寝之风。方期永式于璇房。讵意俄升夫仙驭。凡兹九＜宀禹＞、同深月掩之惊。矧余一人、益重鉴亡之痛。嗟掖庭之失助。伤令范之云遐。露泫风回、感凄清于素节。帏虚殿迥、怅窅邈于云程。不褒琬琰之章、曷著珩璜之度。是以慈怀殷眷。懿命重申。朕仰奉德音。特隆殊典。追封为皇后。锡之玉册玉宝。载加显号用表遗徽。谥曰孝献庄和至德宣仁温惠端敬皇后呜呼。彤史徒馨恫音容之遂隔。丹纶用贲顾褕翟而增悲。荣哀之礼斯崇轸悼之思逾切。弘兹宠制。贻厥芳型宝文曰孝献庄和至德宣仁温惠端敬皇后之宝。上遣公遏必隆、祭端敬皇后。皇太后皇后各遣内大臣致祭诸王、贝勒、贝子、公、内大臣文武各官公主、王妃以下及文武各官命妇、俱以次致祭。　　

○四川巡按张所志疏报、降将郝承裔复叛。突犯卭州攻围嘉定官兵击败之。承裔退据卭雅。下所司知之。　　

○庚戌。恭移端敬皇后梓宫于景山观德殿。致祭如前　　

○辛亥。平西王吴三桂奏言贵州水西土司安坤、久蓄异谋。近闻刑牲祭鬼。将为不轨。又马乃土目龙吉兆兄弟、私受李定国伪敕缮器称兵逆形已彰臣念水西、马乃、为用兵要路。未可容其窥伺梗阻臣欲为先发制人之策。乘其未动、早为巢□刀平。以清肘腋之患。又乌撒土司安重圣、亦反侧叵测所当并图收拾以伸国威者也。疏入。得上□日、议政王贝勒大臣密议速奏　　

○以镶黄旗满洲工部尚书穆理玛、为都统　　

大清世祖体天隆运定统建极英睿钦文显武大德弘功至仁纯孝章皇帝实录卷之一百三十九



大清世祖体天隆运定统建极英睿钦文显武大德弘功至仁纯孝章皇帝实录卷之一百四十　　

顺治十七年。庚子九月。癸丑朔。安南国王黎维祺、奉表投诚。附贡方物。得上□日、览王表奏、输忱向化。深可嘉悦。著察例具奏。　　

○甲寅。上为端敬皇后服丧十二日。释服。遣官致祭　　

○先是上谕内大臣伯索尼曰。皇贵妃已追封皇后。其伯父罗硕、应得恩典会同吏部议奏。至是会议、罗硕系拜他喇布勒哈番并一拖沙喇哈番。今若加三级、应为一等阿达哈哈番。若加二级、应为二等阿达哈哈番。得上□日、罗硕、著加三级。授为一等阿达哈哈番。　　

○丙辰。以端敬皇后神牌点主、遣官致祭。　　

○广东巡按张问政疏报节妇河源县民李琮妻江氏。年十七、适琮。不两载、琮亡。抚育遗腹子子昇成立。敬事寡姑、始终如一。苦节四十二年。东莞县儒士赵汝续妻钟氏。适汝续七载、夫亡。无子、抚夫侄为子。事姑尽孝。苦节四十年。请照例旌表、以励风化。下礼部知之。　　

○戊午。遣官祭历代帝王。　　

○遣官祭城隍之神　　

○江宁巡抚朱国治疏言、郑逆未靖。欲破狡窟、先度形势。贼众负险坐待。我师远涉风潮。其劳逸不同。贼众熟识海险。我师弓马驰骋。其素习不同。我船较之贼舰、大小悬殊。其攻取器用不同。臣谓以守寓战。凡海边江口、多设烽堠炮台。使贼势困援绝众心必变。乘间攻之、自能擒渠献馘。下所司速议。　　

○壬戌。议政王、贝勒、大臣等、遵上□日回奏、据御史陆光旭、疏称会议之时、主前议者、升堂入室。安坐从容。主后议者、唯听待于二门之外。及至发出画题、而议稿已成。盈廷嗫嚅。不敢为异。即有二三廷臣、因公持议。亦置之不论、不议之间。唯出而吁嗟叹息而已等语。当日会议时、曾令汉官立稿。汉官辞云、既有王与大臣会议、我等岂可先主笔立稿。倘谆谆相让、徒致稽延。以此为辞。臣等随向汉官云。今拟清汉各立一稿。写完之后。彼此合看、画一具奏。其时前议各官、至堂后院内写清稿。后议各官、俱在堂前。及清稿既具。随令共在一处公议。梁清标等辞云。我门后议各官、尚有一二未到。须候齐再议。后石申等到齐、臣等会同欲将两稿合看。汉官仍未立汉稿。云王与大臣等既有清稿。繙出汉字看罢。遂将此稿繙译汉字。其时适因公议能图、麻勒吉等一事。不与议此事满汉诸臣、例应回避。是以前后两议各官、俱至二门下共坐一处。繙译汉字毕、公同看阅。意见相同。各亲手画题具奏。其疏称后议各官、唯听待于二门之外、并无此事。至于盈廷嗫嚅、不敢为异者为谁。因公持议、置之不论者、果系何言。出而吁嗟叹息者、果系何人。如果意见不同。又岂肯画题列名具奏。见今后议诸臣可问也。又称皇上曰众议、而诸臣出于独断矣、皇上曰佥同、而诸臣出于一偏矣、皇上曰不得胶执成见、而诸臣之胶愈甚、成见更坚矣等语。当日会议时、前后两议满汉诸臣俱在。并未见诸臣中、有一人另出意见、往返争执者。臣等何为一偏独断、胶执愈甚乎。又称巡方一官何足惜、但念皇上于一切重大事情、无不凭诸臣之会议。倘事事如此、擅专者、罔顾国事而快偏私。唯诺者、甘徇情面而负君父。则天下事尚可言哉等语。前议停巡方。臣等原据所见立议。至允行与否、自有上裁。谁敢专擅。又复有谁唯诺。一应会议大事、莫不虚公详议。请上□日遵行。据云擅专者罔顾国是、徇情面而负君父、又何所指。又称臣计今大小诸臣内之所不便者惟言官外之所不便者惟巡方。有言官、而大奸大恶、得以上闻。有巡方、而污吏贪官、不时参处。其为憸邪剌目者、固非一朝夕矣、而诸臣必欲去之、当必有故、臣亦何敢深论等语臣等原议停止巡方、止为其无益地方。徒滋烦扰故议暂停未尝议裁言官也。巡方何碍于臣等、而必欲去之乎。陆光旭所称有故、想必实知其故。未经指明、臣等无凭回奏。光旭因停伊同官之差、捏参种种重大之语。臣等实属难当。臣等意见不到、凡事未能详议。或亦有之。然何敢有负君父如果臣等有负君父擅专徇私、独断一偏等事。不特光旭所云、不宜有于盛世。臣等亦自甘受重罪也。疏入。命陆光旭明白回奏。　　

○癸亥。遣官谕祭科尔沁国镇国公阿济格色冷。　　

○升湖广郧阳总兵官穆生辉、为都督同知銮仪使、协理卫事。　　

○户部议覆福建总督李率泰疏言、海氛未靖。应迁同安之排头、海澄之方田、沿海居民、入十八堡、及海澄内地。酌量安插。从之。　　

○兵部奏言、本年二月内、臣部因靖南王移驻广西桂林府。提督员缺、曾经题明停补。今靖藩移镇福建。广西提督、应行复设。得上□日、是。桂林省会重地。著仍设提督。尔部会推具奏。　　

○甲子。补原任总督仓场户部左侍郎李呈祥、为工部左侍郎、管右侍郎事。　　

○升江西左布政使佟凤彩、为都察院右副都御史、巡抚四川等处、提督军务。　　

○丙寅。工部议覆、内大臣伯索尼条陈私决泉水宜杜一款。应如所请。嗣后王、贝勒、大臣家人、官民人等、不许决引泉水灌田。如有违禁者、指名参奏议罪。采木陋弊、宜禁一款。亦应如所请。嗣后边外伐木之处、宜再行严饬八旗。不许恃强占据。如违、许在差官员、察明揭报。指名参奏议罪。从之。　　

○升四川按察使于朋举、为山东布政使司右布政使。江西湖西道副使赵进美、为广东布政使司参政、分巡岭西道。山西阳和道副使李士祯、为本省布政使司参政、分巡冀宁道。广西宾州道副使薛澐、为山东布政使司参政登莱兵巡道。广西桂平道参议郭之培、为江西按察使司副使、驿传道。广西桂林道佥事纪咸亨、为广东布政使司参议、巡海道。福建建南道佥事徐元珙、为山西布政使司参议、分巡冀南道。陕西靖远道佥事刘元运、为广东布政使司参议、分巡海北道。江南徽州府知府蔺一元、为陕西按察使司副使、分巡关内兵备道。户部郎中范发愚、为陕西按察使司佥事、分巡关西道。工部郎中杨宗震、为江南按察使司佥事、驿传道。改贵州新镇道参议杨廷锦、为山东布政使司参议、天津兵备道。降补江西岭北道参政周体观、为本省布政使司参议、管按察使司副使事、分巡南瑞道。　　

