<!-- { "loadSidebar": true } -->
○天津总督骆养性、启请豁免明季加派钱粮。止徵正额并火耗。摄政和硕睿亲王报曰、官吏犯赃审实论斩。前谕甚明、所启钱粮徵纳、每两火耗三分。正是贪婪积弊。何云旧例。况正赋尚宜酌蠲。额外岂容多取。著严行禁革。如违禁加耗、即以犯赃论。　　

○乙未。宣府巡抚李鉴、启荐故明宣大总督江禹绪。令吏部行取来京录用。　　

○以故明户部侍郎党崇雅、通政使司通政使王公弼、俱为原官。　　

○锦衣卫官舍李谏善、启进自置庄田。摄政和硕睿亲王谕、故明勋戚赡田已业、俱准照旧。乃朝廷特恩。不许官吏侵渔。土豪占种。各勋卫官舍、亦须加意仰体。毋得生事扰民。　　

○丙申。吏部侍郎沈惟炳、启请徵聘逸贤、以收人望。摄政和硕睿亲王从之。　　

○丁酉。朝鲜国王李倧、遣陪臣表贺平定燕京并谢停解瓦尔喀人民、及复用李敬舆等免罪恩。附贡方物。宴赉如例。　　

○索伦部落牛录章京敖尔拖木尔等、贡貂狐皮。宴赉如例。　　

○招抚山东河南侍郎王鳌永、启荐山东故明大学士谢升等四十余人。事下吏部。　　

○王鳌永又启报济南、东昌、青州、临清等州郡、以次抚定。并赍送故明德王朱由＜弼木＞降表。　　

○王鳌永又密报南中情形。言近闻南中已拥立福王。改元弘光。以史可法为内阁。封总兵刘泽清、刘良佐、黄得功、高杰等、分据各镇。江北之地、彼所必争。请亟补镇臣。移驻曹单。控扼淮徐。启入。下所司确议。　　

○己亥兵部右侍郎金之俊、启荐故明蓟辽总督丁魁楚、陕西总督丁启睿、陕西巡抚练国事、副都御史房可壮、吏部员外郎左懋泰、河东守道郝絅等。摄政和硕睿亲王、令卫送来京录用。　　

○户科给事中郝杰、条陈四事。一劝农桑以植根本。一抚逃亡以实户口。一禁耗赎以除苛政。一严奢侈以正风俗。摄政和硕睿亲王、以其言有裨新政。令该部院即饬行。　　

○山东巡按朱朗鑅启言、中外臣工。皆以衣冠礼乐。覃敷文教。顷闻东省新补监司三人、俱关东旧臣。若不加冠服以临民。恐人心惊骇。误以文德兴教之官疑为统兵征战之将、乞谕三臣。各制本品纱帽、圆领、临民理事。摄政和硕睿亲王谕、目下急巢

□刀逆贼。兵务方殷。衣冠礼乐、未遑制定。近简用各官、姑依明式。速制本品冠服以便莅事其寻常出入、仍遵国家旧例。　　

○庚子。中元节。享太庙。遣公塔瞻行礼。　　

○遣官祭福陵。　　

○以投诚宁远兵备道韩昭宣、为山东布政使司参议兼按察使司佥事青州道。进士王标极、为山东按察使司佥事济南道。李永昌、为山西按察使司佥事蓟州道。　　

○大同总兵官姜镶因王谕切责、内不自安至是具启引罪求罢摄政和硕睿亲王谕令洗心易虑管总兵官事如故倘仍前不悛越分干预国有定法毋自取戾。　　

○设故明长陵以下十四陵司香内使各四人。　　

○辛丑上以中原平定免盛京满洲汉人额输粮草布疋。　　

○壬寅。摄政和硕睿亲王谕官吏军民人等曰、尝闻德惟善政。政在养民。养民之道必省刑罚薄税敛。然后风俗醇而民生遂。自明季祸乱以来刀风日竞闾阎细故、轻渎听闻。以越诉为等间。以诬告为常事。设机构讼。败俗伤财。心窃痛之。自今以往、嘉与维新。凡五月初二日昧爽以前。不拘在京在外、事无大小、已发觉、未发觉、已结正、未结正、悉行宥免。如违谕兴讼者、即以所告之罪罪之。官司受听者、并治。以后斗殴婚田细事止就道府州县官听断归结。重大事情方赴抚按告理在京仍投通状。听通政司查实、转送刑部问拟其五城御史有例应受理送问者。照旧送问。非系机密重情不许入京越诉倘奸棍讼师、沿袭恶俗。陷害良民。定加等反坐。以挽浇风。至于前朝弊政、厉民最甚者。莫如加派辽饷。以致民穷盗起而复加巢□刀饷。再为各边抽练。而复加练饷。惟此三饷。数倍正供苦累小民。剔脂刮髓。远者二十余年近者十余年。天下嗷嗷。朝不及夕。更有召买粮科。名为当官平市实则计亩加徵。初议准作正粮既而不与销算。有时米价腾贵。每石四五两不等。部议止给五分之一高下予夺惟贿是凭而交纳衙门、又有奸人包揽猾胥抑勒明是三饷之外、重增一倍催科。巧取殃民。尤为秕政。兹哀尔百姓困穷。夙害未除。痌瘝切体。徼天之灵为尔下民请命。自顺治元年为始。凡正额之外一切加派如辽饷巢□刀饷练饷及召买米豆、尽行蠲免。各该抚按、即行所属各道府州县军卫衙门大张榜示。晓谕通知。如有官吏朦胧混徵暗派者察实纠参。必杀无赦。倘纵容不举。即与同坐。各巡按御史、作速叱驭登途。亲自问民疾苦。凡境内贪官污吏、加耗受赇等事。朝闻夕奏。毋得少稽。若从前委理刑官查盘。委府州县访恶。纯是科索纸赎。搜取赃罚。各为除害。实属害民。今一切严行禁绝。州县仓库钱粮、止许道府时时亲核。衙蠹豪恶、止许于告发时从重治罪总不容假公济私。朘民肥已。有负朝廷惠养元元至意。　　

○又谕诸王及官民人等曰、凡我黎民。无论新旧。同属朝廷赤子。近闻有将归顺人民给与满字背帖、径充役使。或给发资本令其贸易。同于家人或擅发告示占据市行与民争利亏损国税。乱政坏法莫此为甚。除已往姑不追究外。自今传谕以后、宜亟改正。若仍怙势不悛定置重典。决不轻宥。其新附军民、力能自赡者宜各。安本业。不许投充势要甘为奴仆。如有奸棍土豪、自知积恶畏惧有司。因而委曲钻营。结交权贵。希图掩饰前非。仍欲肆志害民者。定行加等重治。如果鳏寡孤独、无计自存。许亲赴顺天府呈告、转咨户部启闻。　　

○以锦州投诚副将高勋、为宁武总兵官。　　

○平定山东固山额真觉罗巴哈纳、石廷柱言、前遣人招故明总督李化熙、已约期来见。尚有王副将、赵旗鼓、惧罪不降。摄政和硕睿亲王、令兵部移咨招化熙、并王副将赵旗鼓降。　　

○癸卯。左春坊左庶子李若琳、启荐故明词臣陈具庆、韩四维、林增志、高尔俨、张悬锡、成克巩等。摄政和硕睿亲王令卫送来京录用。　　

○御用监太监吴添寿等、请照旧例遣内员徵收涿州、宝坻县、皇庄钱粮。摄政和硕睿亲王谕、差官必致扰民。著归并有司。另项起解。　　

○顺天督学御史曹溶条陈三事一开支廪饩请仍明制。在京者户部支给。在外者州县官支给一赈助贫生。兵燹之后士有菜色。请广新恩给以钱粟。一优恤死节。寇乱时临难殒身者顺天一学不下百人。请沛浩荡之恩用励风化。下所司亟议行　　

○甲辰以内秘书院学士杨方兴为兵部右侍郎兼都察院右佥都御史总督河道都察院左佥都御史马国柱、为右副都御史、巡抚山西内院副理事官陈锦、为都察院右佥都御史巡抚登莱等处地方。　　

○以内院副理事官李栖凤、为山东布政使司参政、兼按察使司佥事、分巡东昌道。李翔凤为山东布政使司参政、分守济南道。户部启心郎朱国柱、为山东布政使司参政。兼按察使司佥事、分巡济宁道。高士俊、为山东布政使司参政兼按察使司佥事、分巡武德道。礼部启心郎章于天、为山东布政使司参政、分守兖东道。兵部启心郎丁文盛、为山东布政使司参政、兼按察使司佥事、分巡登莱道。工部启心郎马鸣佩、为山西布政使司参政、分守冀南道。内院副理事官迟变龙、为山西布政使司参政、管理粮储道。崔光前、为山东布政使司参政、分守青登莱道。户部启心郎苏弘祖、为河南布政使司参政、兼按察使司佥事、分巡河北道。刑部启心郎申朝纪、为河南布政使司参政、分守河北道。吏部启心郎焦安民、为山西布政使司参政、兼按察使司佥事。管理屯田。　　

○吏部左侍郎沈惟炳、启荐故明尚书张忻等三十余人。令详注履历以闻。已奉谕起用者、仍行文催取。　　

○遣官往房山、访金朝陵寝。仍绘图进览。　　

○户部侍郎党崇雅、以老病请罢。不允。　　

○招抚山东河南侍郎王鳌永、启报抚定青州郡县。并赍故明衡王降书以闻。　　

○王鳌永又请蠲免山东钱粮、如河北例。从之。　　

○修政历法汤若望启言、谨按敬授民时。全以节气交宫、与太阳出入、昼夜时刻为重。若节气之时日不真。则太阳出入、昼夜刻分俱缪矣。历稽大统回回旧历。所用节气止泥一方。且北直之节气。春分秋分、前后俱差一二日。况诸方乎。薄海内外、尽知纰缪。安可谓敬授民时之信历也。新法之推太阳出入地平环也。则有此昼而彼夜、此入而彼出之理。若旧法以一处而概诸方、不明经纬之奥。故日月多应食而不食当食而失推。五星当疾而反迟。应伏而反见。种种差讹、难以枚举。今以臣局新法所有诸方节气、及太阳出入、昼夜时刻俱照道里远近推算。共增数叶、加于历首。以协民时。以前民用装潢告成恭呈王览。旧于历尾、附列五官等职名。今用新法、不系监官推算。亦应更改。庶于大典有光。摄政和硕睿亲王谕、新历节气交脱、与太阳出入、昼夜时刻、按道里远近推算。诸方各有不同。果为精确。但字画细小。行款稠密。宜更定式样、以便颁行。沈阳改写盛京。历尾五官等官职名、既系旧例。著附列汤若望之后。仍取该监更定历样呈览。　　

○招抚山西应袭恭顺侯吴惟华启报山西代州阖城归顺。工科给事中朱鼎□□清启言从来抚按镇道、各有职掌今总兵官位敌王侯。胁令监司以下、悉行属礼刚愎自用全无和衷之谊。其镇委添设各弁、扰民滋害。挟制有司。致使畏缩不能尽职是地方有官而无官。民未蒙福而先受害也请严饬各镇道臣。文专理民。武专缉贼。民失抚字罪文。贼纵剽掠、罪武仍责令抚按严核、不时纠参其滥委杂弁、尽行斥革。各州县土寇窃发、小者守令缉捕。大者抚镇巢□刀除。庶权一而法行矣摄政和硕睿亲王从之。　　

○丁未。兵部左侍郎刘余祐、以京东土寇窃发。请移顺天巡抚驻密云。蓟州道驻遵化摄政和硕睿亲王从之。　　

○刘余祐又启荐故明尚书仇维祯等八人下吏部知之。　　

○戊申兵部右侍郎金之俊、启劾通州道郑煇、优游养寇巢□刀抚无闻三关镇臣郝之润借名诛伪纵兵肆掠并请趣畿南北按臣及监司以下官、速补赴任启入摄政和硕睿亲王令解煇之润任仍谕御史叱驭星驰毋滋观望。其地方紧要员缺、吏部速与铨补。　　

○庚戌。顺天巡抚宋权、请行久任考成之法。下部知之。　　

○辛亥。工部左侍郎叶初春、以新铸制钱、每七文作银一分。钱价日增。民未称便。请颁内库旧铸当五制钱、并铸当二钱、以济民用。不允。　　

