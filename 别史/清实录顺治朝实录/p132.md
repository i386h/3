<!-- { "loadSidebar": true } -->

○丁卯。谕兵部。前将贮库弓箭。分给各旗原令其毁弓用筋。毁箭用铁。近闻所给弓箭。俱散卖各处。若用此弓箭必至更坏式样。自今以后凡有此等弓箭。俱著折毁取用筋铁不许存留。如有照旧存留使用。被人拏获者。治罪不宥。尔部即刊刻告示严禁。仍行各地方官一体遵行　　

○以镶白旗蒙古固山额真绰拜、不称职。镶黄旗满洲梅勒章京布克沙、蒙古梅勒章京锡喇巴雅拉、正红旗满洲梅勒章京硕詹、蒙古梅勒章京觉罗牙巴海、正蓝旗蒙古梅勒章京阿济拜、老疾。俱勒令致仕。　　

○户部左侍郎王永吉奏言。臣见直隶、河南、山东、山西、皆报大水。江南、江北、湖广、浙江、皆称大旱。各镇战守官兵。日索本折粮饷。势处两难。事须兼顾。臣谓来年兵马之饷。当预筹于今□山戊不□。而饥民冬春之苦。宜急救于秋前。伏望皇上远虑深思。克谨天戒。停罢游观。减彻音乐。董戒臣工。实图修省。召见满汉内院九卿科道诸臣。各抒所见。如何清核兵丁。如何充足粮饷。安民以何事为先。救荒以何事为急。众议佥同。恭请圣断。立见施行。得上□日。此奏甚是。王永吉必有良策。著详明具奏。核饷清军。原系一事。救荒靖寇。作何两便。著户兵二部。会同确议速奏。诸臣有真见者。亦许直陈方略。不得泛论往弊。　　

○广东雷州府、飓风大作。催城发屋。击死人畜甚众。　　

○戊辰。达赖喇嘛奏言。觐见之地。或在归化城。或在代噶地方。伏惟上裁。谕之曰。迩因内地西南用兵。羽书来往。皆系军国重务。难以轻置。用是不克出边相见。特遣亲王大臣前往。俟寇靖无事。便可亲行。此事祗于边内近地相迓可耳。　　

○己巳。命故和硕端重亲王博洛子齐克新、多罗顺承郡王勒克德浑子勒尔锦、袭爵。　　

大清世祖体天隆运定统建极英睿钦文显武大德弘功至仁纯孝章皇帝实录卷之六十七




大清世祖体天隆运定统建极英睿钦文显武大德弘功至仁纯孝章皇帝实录卷之六十八　　

顺治九年。壬辰。九月。庚午朔。以朱孔格、阿济赖、伊拜、为议政大臣。　　

○壬申。谕诸王贝勒、大臣、九卿科道曰当太宗皇帝时尚有喀尔喀一隅未服以外藩蒙古惟喇嘛之言是听因往召达赖喇嘛其使未至、太宗皇帝晏驾。后睿王摄政时往请达赖喇嘛许于辰年前来。及朕亲政后召之达赖喇嘛即启行前来。从者三千人。今朕欲亲至边外迎之。令喇嘛即住边外。外藩蒙古贝子欲见喇嘛者、即令在外相见。若令喇嘛入内地。今年□山戊不□收甚歉。喇嘛从者又众。恐于我无益傥不往迎喇嘛以我既召之来、又不往迎、必至中途而返。恐喀尔喀亦因之不来归顺。其应否往迎之处、尔等各抒所见以奏。满洲诸臣议我等往请。喇嘛即来上亲至边外迎之。令喇嘛住于边外。喇嘛欲入内地可令少带随从入内。如欲在外、听喇嘛自便。上若亲往迎之。喀尔喀亦从之来归大有裨益也若请而不迎、恐于理未当。我以礼敬喇嘛、而不入喇嘛之教。又何妨乎众汉臣议、皇上为天下国家之主。不当往迎喇嘛。喇嘛从者三千余人。又遇□山戊不□歉。不可令入内地。若以特请之故。可于诸王大臣中、遣一人代迎。其喇嘛令住边外。遗之金银等物。亦所以敬喇嘛也。两议具奏上曰朕当裁之。　　

○转礼科右给事中陈调元、为兵科左给事中。升刑科给事中周之桂、为户科右给事中。　　

○山东道御史王秉乾奏言、迩来水旱频仍。议赈议蠲。虑或未尽。应仿周礼荒政、专申输粟之令。有罪者、准与纳粟赎罪。倡义助赈者、酌量褒奖。一切山泽之利、暂弛其禁。俾百姓藉以糊口。亦救荒之一策也下所司议奏。　　

○顺天巡抚兵部右侍郎杨兴国、引疾请假允之。　　

○癸酉。裁户部制造等库太监、五十五员。　　

○乙亥。升总河标下副将甘应祥为都督佥事、充镇守天津等处总兵官。　　

○丙子。吏部议覆、兵科给事中王桢疏言部院等衙门理事官。职任清要为他日部堂督抚之选今后缺出必选满汉文义精熟者、方授兹职从之。　　

○命内院大学士范文程额色黑、侍读学士薛所蕴、侍讲学士梁清标充武会试主考官。　　

○以故一等阿达哈哈番兼一拖沙喇哈番李高绩子进忠二等阿达哈哈番海思亥子卓特保薛有德子元三等阿达哈哈番阿育锡子达礼拜他喇布勒哈番牛钮伯子垂王万子名标、平南王下故三等阿达哈哈番李春培子廷秀高有贵子先诚、靖南王下三等阿思哈尼哈番李裕麟侄士魁、各袭职。　　

○以致仕二等阿达哈哈番田永茂孙起蛟、拜他喇布勒哈番高凤翔子芬隆、各袭职。　　

○丁丑。选授满洲进士、赛冲阿、吴尔祜、威洛洪、宋祖保、蒙古进士、巴达礼、塔笔图、汉军进士、迟煌、范承谟、丁思孔、陈永命、为庶吉士。同修撰麻勒吉等、于翰林院读书。　　

○命学士能图、刘清泰、刘正宗、詹事府少詹事兼侍读学士薛所蕴教习庶吉士。　　

○命内国史院学士魏天赏、詹事府少詹事兼侍读学士高珩、李呈祥、充纂修太宗文皇帝实录副总裁官。　　

○戊寅。以故一等阿达哈哈番达雅礼孙达翰泰袭职。　　

○湖广辰常总兵官徐勇奏报、逆寇伪总兵王忠等犯辰州。遣参将张鹏等往巢□刀、擒获无算。下所司议叙。　　

○庚辰。谕达赖喇嘛曰。尔泰边内多疾疫。边外相见为便。今朕至边外代噶地方、俟尔可也。　　

○辛巳。以故三等阿达哈哈番觉罗护冷格侄哈尔锦、袭职。　　

○升户部副理事官萨木哈、为本部理事官。　　

○增设户部满洲章京八员。　　

○以正红旗蒙古固山额真噶达浑、为满洲固山额真。蒙古梅勒章京济席哈、为蒙古固山额真。镶白旗满洲闲散章京沙里布、为蒙古固山额真。镶黄旗满洲前锋参领胡沙翁爱、为蒙古梅勒章京。正红旗满洲护军参领多喇、为满洲梅勒章京。布丹、为蒙古梅勒章京。正蓝旗满洲理事官森特黑、为蒙古梅勒章京。镶蓝旗满洲班绩思哈、为护军参领。　　

○更定和硕亲王福金、固伦公主、和硕亲王侧福金、世子福金、多罗郡王福金、世子侧福金以上许服五爪龙满水缎、四补衣。和硕格格多罗郡王侧福金以下、不许用。和硕郑亲王以下凡马鞍辔鞦鞯等物、不许仍照盛京时用黄缎制造及彩饰龙凤。和硕福金、固伦公主以下、凡耳坠、项圈、簪钗、马鞍辔、鞯铃俱不许用黄缎制造及彩饰龙凤。固伦额驸和硕额驸、有封爵者照封爵服用无封爵者照额驸品级服用。不许照公主用五爪龙四补衣。　　

○定和硕公主衣服帽顶、仪仗、车轿与和硕亲王侧福金、世子福金同但不许服五爪龙满水缎及四补衣。　　

○更定祭葬礼和硕亲王薨上辍朝三日。和硕亲王、以下奉国将军以上异姓公侯伯固山额真尚书精奇尼哈番以下拜他喇布勒哈番以上、固伦公主和硕福金以下、奉国将军夫人以上皆会丧全设仪仗并鞍马空马各十五匹用彩棺内衬五层王所属官员护军校以上、并妻、俱丧服大祭后除服未除服以前王所属旗下、并在部院各官入署、戴有缨帽穿常服。赴茔所、仍去缨初祭　　

