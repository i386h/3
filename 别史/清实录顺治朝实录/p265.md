<!-- { "loadSidebar": true } -->
○户部遵谕条奏国赋不足、民生困苦、皆由兵马日增之故。江南省旧设有督、抚、提督、水陆总兵官。及江宁驻防满兵近又于京口、设立都统。及左右二路总兵官。共增兵一万六千名。又增凤抚标兵一千五百名。而驻防各官、及督抚总兵官又增闲甲。浙江省、除先设驻防汉军、及绿旗官兵外。增设满兵驻防。又增闲甲一千名。随征兵三千名。两省既因地方紧要、增设精兵。则从前庸懦官兵俱应裁减。若腹里之保定沧州太原西安汉中皆有满兵驻防除督抚镇标外。其余各营亦当酌减。至于四川除原设镇守官兵外。近增成都、建昌、提镇二标兵六千名又有投诚兵六千名既已增兵六千则投诚兵内应令愿为民者为民愿入伍者裁革庸懦兵丁补入。云南平西王下官甲一万员名绿旗兵及投诚兵共六万名又有八旗满兵。需用粮饷甚多以致各省挽输困苦至极合计天下正赋止八百七十五万余两而云南一省、需银九百余万。竭天下之正赋不足、供一省之用该省米价每石至二十余两。兵民交敝。所系匪小平西甲兵素称精锐。今或彻满兵。或酌减绿旗、并投诚官兵。应敕兵部酌议。务期永远可行其在京各衙门官役匠役亦应敕各该衙门确查裁汰。得上□日此奏内兵马钱粮、国家要务关系重大。著议政王贝勒大臣会同密议速奏。余著各该衙门议奏。　　

○先是上以和硕承泽亲王硕塞女、抚育宫中。至是封为和硕公主。下嫁平南王尚可喜子之隆　　

○升江北徐州署副将刘朝辅、为署都督佥事、管山永副将事。陕西汉羌参将杨守奇、为湖广常德副将。陕西河州署副将沈伟、为署都督佥事、管广西柳庆副将事。山东督标参将楚进功、为广东韶州副将。通州署游击王一相、为江西南赣副将。宣府张家口参将宣有才、为陕西宁夏西协中卫副将。湖广黄州参将张汉鼎、为江西南赣左协副将。　　

大清世祖体天隆运定统建极英睿钦文显武大德弘功至仁纯孝章皇帝实录卷之一百三十六



大清世祖体天隆运定统建极英睿钦文显武大德弘功至仁纯孝章皇帝实录卷之一百三十七　　

顺治十七年。庚子。六月。丙申。上以祷雨率诸王文武群臣素服、步至南郊斋宿。是日早四际无云顷之阴云密布甘霖大霈　　

○丁酉。遣官祭中霤之神　　

○戊戌。上以祷雨祀天于圜丘。祝文曰。下民赖食以生。必雨旸时若始可有年今□山戊不□三春无雨入夏以来旱乾有加田苗枯槁饥馑堪虞。臣虔祷甘霖以协民望。而诚悃未至、雨泽未足用是昼夜忧惧不敢宁处。兹复竭诚斋戒。谨备牲帛等物步行祈祷伏祈轸念民艰。俯鉴微诚速降甘霖以拯黎庶。是日甘霖大霈　　

○己亥。以镶黄旗满洲阿达哈哈番舒西兰为参领。　　

○补考选礼部主事钱延宅、行人司行人董文骥、为江南道试监察御史行人司行人徐越、为浙江道试监察御史。山东登州府推官王鼐、为江西道试监察御史。直隶真定府推官胡文学、为福建道试监察御史。顺德府推官萧震、为湖广道试监察御史。四川平武县知县张冲翼、昭化县知县高而明。为河南道试监察御史。陕西宜君县知县郑名、为山东道试监察御史。河南封邱县知县余缙、为山西道试监察御史。内乡县知县王襄明直隶河间府推官孙锡龄保定县知县陆光旭为陕西道试监察御史。东明县知县杨素蕴、山西河曲县知县吴健、为四川道试监察御史直隶。元氏县知县贾弘祚、山西怀仁县知县赵玉堂、为广东道试监察御史。直隶博野县知县张志尹、为广西道试监察御史。山西万泉县知县王阶、河南卢氏县知县邹允光、为云南道试监察御史。偃师县知县艾元复、为贵州道试监察御史。　　

○大学士刘正宗遵上□日回奏、宪臣魏裔介、指李昌祚系李之春叛党。而以臣不奏明皇上、致令内升谓臣等党叛。党叛何事、轻以加人。刑部既有招案。臣失记忆、自难辞咎。然裔介身为法司。屡经审阅。知之更真。何不纠参议补议升之时。直俟内升已久、独苛责于阅看章奏之官。何其责人明而责己暗也。又谓臣一荐董国祥再荐梁羽明。国祥为卢慎言行贿羽明以包揽河工被纠臣不检举为欺君查吏部事例、凡荐举之官。在本任不职追论举主臣荐国祥为文选司郎中羽明为考功司郎中、俱顺治十年冬间之事国祥掌选期满、升任提督四译馆卿洊历吏部侍郎缘议事降级。补任、又历升至宗人府府丞而后得流徙之罪事隔六年。与选司任内无涉。羽明考功任满、升太常少卿。请假在籍而后被纠已经辩明复职。亦与功司任内无涉又谓臣与张缙彦方拱乾为莫逆之交。每欲引之乱政试问臣所乱者何政耶且所称缙彦序臣之诗有将明之才一语诡谲不可解此语诚似诡谲然臣见存诗稿缙彦序中未见此语也又谓刘祚远系臣孙辈一居政府一掌兵权未闻臣辞避。夫祚远资序原浅何敢奢望巡抚且皇上曾谕臣不许回避臣同官皆知之又何敢套辞虚渎天听又谓祚远来历可骇。曾投郑成功处为大帅。回日并未投诚自首夫皇上元年定鼎燕都安邱士民、同时归服。二年乙酉。祚远即应乡试。从未南行。何由投入郑成功处尚须自首也伏乞敕令严察虚实。详核是非。庶法纪明而朝常肃矣。疏入。得上□日刘正宗、素性暴戾褊浅。负气。多矜。朕所夙知屡加诫谕至今未见省改至于一切政务、皆朕亲裁未尝专倚阁臣或正宗意有偏私奉上□日偶合、遂自任于外。亦未可知原参事情。关系重大刘正宗、著革职。吏部羁候议政王、贝勒、大臣、九卿、科、道会同严察议奏。魏裔介、季振宜、身为言官既知刘正宗等过端乃不先为举发。迨奉谕之后。始行纠参若无谕上□日必终为隐讳明系瞻徇蒙蔽殊为可恶。亦俱著革职刑部严提议政王贝勒大臣、九卿、科、道会同议罪具奏。　　

○刘正宗又遵上□日回奏台臣季振宜、劾臣特荐降调员外董国祥为郎中。以为自荐自用后国祥缘事、不行检举以为欺君但臣以大学士管吏部尚书时询于舆论而荐国祥奉上□日下部察议臣遂不得与闻既而吏部公覆起用非臣自荐自用也及国祥首出寄收卢慎言金银一事。流徒尚阳堡。臣以为例不应检举故未及行又谓青州丝布二行皆臣强占。行户具告臣发帖。压属臣族人颇繁。借此营生、亦未可知其告官挽止臣皆不知又谓耿焞、借送奠为名、馈臣三千金。此但提安邱库吏库书察审、则虚实难掩。又谓耿焞令家人林姓者、与臣仆于心宇、结拜兄弟。出入臣家。行贿营救。臣仆与其仆交游有无、臣不敢代辩。至刘祚远之巡抚。曹申吉之内升。情节皆在皇上洞鉴中。臣不必置一语疏入。得上□日议政王、贝勒、大臣、九卿、科、道、会同一并议奏。　　

○大学士成克巩遵上□日回奏、宪臣魏裔介、言臣不肯发刘正宗奸状又从而比附之。夫阁臣职在拟票。必同官参酌佥同、然后定议。原无比一人附一人之理又言李昌祚、系李之春叛案有名何故内升时不行奏明。夫即李之春案内有名、何从记认何所凭据遂以李昌祚、即系此人而奏闻耶。至荐举周亮工事、臣前疏引罪、实求重处。而裔介反谓巧饰。臣扪心自问。初不敢萌此念也惟是任久集愆祈皇上即加处治。庶伴食罪著。可谢人言。得上□日、成克巩庸劣。与刘正宗交好凡事比附甚明。即于朕前议论附和、亦屡经亲见此回奏。悉属巧饰、殊为可恶著革职。吏部羁候。议政王、贝勒、大臣、九卿、科、道、会同议罪具奏。　　

○庚子。以靖南王耿继茂移驻广西。赐之敕曰。广西僻在南服。界连滇黔楚粤、以及交趾地方。苗蛮杂处叛服靡常。土司猺獞、尤多狡悍。抚绥弹压、务在得人兹特命王统领大军。移驻广西。王其宣威布德安辑兵民。苗蛮猺獞、加意抚驭。无使滋害。有仍前叛服靡常狡悍作逆者。相机征巢□刀。务尽根株。将领有功、核实题叙。有临阵退缩、迟误兵机、不遵号令、应行处分者。听王便宜从事若情罪重大、不便径行处分者。指名参奏。地方既定之后。凡兵机事务、悉听王调度。其一应民务钱粮、仍归地方文官照旧料理。文武各官有事见王、俱照王礼谒见王爱兹重任。其益殚忠猷礼以律己。廉以率下。务辑宁疆圉以宽朝廷南顾之忧。钦哉。　　

○以正蓝旗一等护卫卓尔宾、二等护卫卓宝、俱为护军参领。　　

○刑科给事中姚启盛劾奏、河南巡抚贾汉复贪婪成性。秽迹多端。下所司严议　　

○升山东兖西道副使黄廷献、为江南布政使司参政、分守漕储道。江南上江提学道佥事李来泰、为江南布政使司参议、分守苏松常镇督粮道。江南下江提学道佥事张以鳞、为四川布政使司参议、分守上川南道。广西思恩府知府高向极、为陕西按察使司副使、分巡西宁兵粮道。广西柳州府知府苏霖、为陕西按察使司副使、分巡庄浪兵备道　　

○以达赖喇嘛班禅胡土克图、瓦齐尔汗、遣使奉表问安。命喇木扎木巴喇嘛等、赍敕存问并赐雕鞍玉壶缎疋等物　　

○辛丑。议政王、贝勒、大臣等会议、户部裁兵筹饷一事。滇逆未靖满洲大兵、不应彻还。但协饷艰难。应将绿旗兵未招募者、停止招募。投诚兵愿为民者、令其为民。共以三万为额。至于各省军需、俱取之本省。独滇省用各省转输。黎民困苦。国课匮乏。今请敕平西王、及该省督抚、于本省设法酌量取用。其月饷、仍令各省起解。江南京口、既调驻汉军官兵、及各省精兵。则旧驻绿旗兵内、有庸弱者、应行裁去仍如经制额数。浙江既经增兵。则旧驻绿旗官兵、亦应酌裁。各满洲兵、一依经制额数。蜀省投诚兵愿为民者、酌量安插愿为兵者、应散各营将经制内老弱兵丁裁汰补入。杭州既增闲甲。则经制内绿旗庸弱兵丁应裁。西安保定等腹内地方俱有驻防满兵。则绿旗兵、应酌议多行裁减。得上

□日滇省满洲大兵应否彻回。绿旗兵、应否以三万为数。米粮草料可否于该省民间取用。必身在地方、熟谙情形乃能筹画万全。平西王谙晓地方情形。著酌量详确速议具奏。余俱依议。　　

○以原任宪臣魏裔介参原任大学士刘正宗疏内词连保定巡抚刘祚远命祚远解任听勘。　　

○予副都统觉罗雅巴海祭葬如例　　

○礼部奏亢旱日久。请修举天下名山大川、及古帝王圣贤祀典以昭虔敬。又请暂开准贡一途。令士民捐银赈济能全活百人以上者、各照出身量与录用。从之。　　

○以礼部左侍郎武英殿学士常鼐、为吏部左侍郎。通政使司通政使觉罗雅布兰、为吏部右侍郎。三等辅国将军一等侍卫宗室额奇、为兵部右侍郎。一等侍卫喇哈达、为兵部督捕侍郎伯。一等侍卫宜礼布、为刑部左侍郎。礼部左侍郎保和殿学士尼满、为刑部右侍郎。一等侍卫霸进泰、为工部侍郎。一等侍卫达哈塔、为理藩院侍郎。　　

