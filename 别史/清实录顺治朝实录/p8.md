<!-- { "loadSidebar": true } -->

大清世祖体天隆运定统建极英睿钦文显武大德弘功至仁纯孝章皇帝实录卷之二



大清世祖体天隆运定统建极英睿钦文显武大德弘功至仁纯孝章皇帝实录卷之三　　

顺治元年甲申春正月庚寅朔上诣堂子行礼还宫拜神毕御殿受诸王贝勒贝子公文武群臣。外藩诸蒙古及进贡虎尔哈朝贺。停筵宴。免上表并年例进献。令和硕礼亲王代善勿拜。行礼时上顾见阿禄喀尔喀部落使臣跪拜参差。问侍臣曰。此何国人乃行礼若是。奏曰。此北方投诚阿禄喀尔喀。使臣也。岁贡驼马、未尝有缺。因尚未入我版图。是以未娴礼节耳。众于是服上之睿照云。　　

○朝鲜国王李倧遣陪臣景良弼等表贺元旦。贡方物。宴赉如例。　　

○李倧又于岁贡外献所获倭刀等物并附馈摄政和硕睿亲王多尔衮礼物。王谓摄政和硕郑亲王济尔哈朗、及诸王大臣曰。朝鲜国王因予取江华岛时全其妻子。不忍负恩。故常以礼物来馈。较诸王独厚向曾以此奏闻先帝。先帝命受、则受之今我等辅理国事、谊无私交且于外国有馈者受则滋扰。不止一朝鲜也。此等馈遗、永行禁止如何。诸王贝勒、及议政大臣咸以为然。遂定议、嗣后凡外国馈送诸王贝勒礼物。永行禁止。著为令。摄政和硕睿亲王、仍致书朝鲜国王。晓以不受之故。　　

○以金玉和为工部侍郎。阿喇善、李率泰为刑部侍郎。　　

○以正白旗汉军甲喇章京徐大贵镶红旗满洲。护军参领萨素喀、正蓝旗汉军李率泰、各管本旗梅勒章京事正黄旗满洲巴岱、正白旗满洲朱古汉军刘自友、镶红旗满洲前锋参领阿尔布尼、俱管甲喇章京事。镶白旗满洲章察、长史查塔、镶红旗满洲罗弼、俱为护军参领。镶红旗满洲侍卫拜尹达为前锋参领。　　

○以克席护、塔思祜礼、多垒、为兵部理事官。堪泰、为吏部理事官。陈泰、罗察、东噶赉噶达浑、阿尔布尼、查塔、杜尔德博尔会、柯永盛、为刑部理事官。　　

○增设刑部汉军理事官二员。工部汉军理事官每旗各一员　　

○辛卯。初宗室二等辅国将军巩阿岱、以罪革职。当大行皇帝时、曾召入内直、给与所属牛录。虽未复其职。恩眷未衰。至是、命仍为二等辅国将军。　　

○甲午以故三等甲喇章京吴巴赉三晋弟古睦阿拜岱巴图鲁子塞尔格克各袭职　　

○初毕礼克图兄为牛录章京无子毕礼克图遂袭牛录章京职后其兄遗腹子毕尔珠生。仍令毕尔珠袭职。命甲喇章京沙尔虎达统将士。征库尔喀部落。　　

○戊戌月祭大行皇帝。　　

○己亥。命梅勒章京李率泰统将士更番驻防锦州　　

○遣来达哈巴图鲁等、领兵永驻锦州。　　

○遣使偕喇嘛伊拉古克三胡土克图、往迎达赖喇嘛。仍以书谕厄鲁特部落顾实汗知之。　　

○摄政和硕郑亲王济尔哈朗、集内三院六部都察院理藩院堂官、谕曰。嗣后凡各衙门办理事务或有应白于我二王者或有记档者皆先启知睿亲王档子书名亦宜先书睿亲王名其坐立班次及行礼仪注俱照前例行。　　

○甲辰。摄政和硕睿亲王多尔衮和硕郑亲王济尔哈朗、率诸王贝勒、贝子、公、文武群臣誓告天地。期同矢忠报国　　

○乙巳。增和硕亲王仪仗撒袋二副。大刀二柄。枪二杆多罗郡王大刀二柄。枪二杆。多罗贝勒大刀二柄。　　

○丁未都察院承政公满达海等、上摄政二王启曰。二王身任勤劳。心怀忠义。所以承祖业而辅国家也。今皇上聪明天纵、年尚幼冲。若不及时勤学则古今兴废之道无由而知。宜慎选博学明经之端人正士置诸左右朝夕讲论以资启沃。至二王佐理几务。虽古之周公无以过之凡大小事宜当躬自裁决以防谗言之入则忠正之道得矣二王曰尔等所言甚是。御前择人进讲我等亦思及此。但以上方幼冲。尚须迟一二年。其余所言尚未明悉尔等既系言官更复何惧。即见我等过愆。亦宜尽言。以后可则可。否则否。直陈勿隐　　

○喀尔喀部落喇玛塔尔达尔汉诺颜进香。献马。酌纳之　　

