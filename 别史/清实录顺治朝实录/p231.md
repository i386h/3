<!-- { "loadSidebar": true } -->
○改宣府生员附山西乡试。中额仍照顺天府。　　

○厄鲁特部落阿巴赖诺颜、遣使车臣护卫等贡马。宴赏如例　　

○升广东巡抚李栖凤、仍以兵部尚书、兼都察院右副都御史、总督两广军务。　　

○升大理寺少卿高珩、为宗人府府丞　　

○授阵亡前锋侍卫诺门达赖、一拖沙喇哈番。　　

○甲申。升吏部左侍郎王崇简、为礼部尚书。　　

○偏沅巡抚袁廓宇疏报、开垦荒田八千二百五十九顷有奇　　

○乙酉。谕礼部、时已盛夏。雨泽尚愆。□山戊不

□事堪忧。顺天府府祈祷未应。今特遣官恭代、于天坛、地坛、并社稷天神地祗、虔行祷祝。尔部即查例择期具奏。　　

○丙戌。遣官祭中霤之神　　

○升通政使司左参议王登联、为顺天府府丞。大理寺左寺正柯士芳、为通政使司右参议。降补原任户部侍郎朱之弼、为光禄寺少卿。　　

○命彻册封琉球兵科副理事官张学礼、行人司行人王垓、回京。俟海寇平日、另行差遣　　

○吏部议覆、科臣姜希辙疏言、凡应升补方面各官。投文到部。必隔三推、方许推补。以杜择缺趋避之计。至升授知府。定例遇知府缺出、查内外应升官升补。遇道府缺兼出、俱选郎中。但郎中数少。各府同知、及知州、并加级知县数多。未免壅滞。今议一道一府、应选郎中。如知府缺多。照道缺分配、升补郎中外。其余府缺、仍以内外应升官升补。从之。　　

○升江南江宁道参政李翀霄、为四川按察使司按察使。湖广下湖南道佥事陈正中、为本省布政使司参议、

督粮道。岳州府同知吴光国、为本省按察使司佥事、分巡下湖南道。补外转右春坊右庶子吴正治、为江西布政使司参政、分守南昌道。国子监祭酒金鋐、为广东布政使司参政、分守岭西道。内国史院侍读张永祺、为山东布政使司参政、青登莱道。服阕江西湖西道鲍开茂、为广东按察使司佥事、罗定道。　　

○补原任署都督佥事广东水师总兵官董大用、仍以原衔、充镇守福建汀州总兵官。　　

○赠故固山额真阿尔津、太子太保。谥端果。立碑如例　　

○刑科左给事中任克溥奏言、江浙财赋半天下。屡年积欠甚多。今特遣专官督理。法诚善矣。臣思繁剧大县。倘遇年老之令。一见数十万钱粮册籍。目炫心摇。岂能催徵得法。请敕督抚按将欠粮有司、严加考核。有考迈罢软者、报部开缺。将甲科历俸二年以上、声望素著者调补。三年内、能将本任钱粮全完。而从前逋欠、一一查明款项。造册达部。死亡逃绝者、请上□日定夺。如此、方为经济有用之才。立予超擢。即有小过、量加宽宥。如三年内未能全完。亦不妨宽期观成。庶人人鼓励。而国课自清矣。然有司逋课、实有三难。一曰弥缝之难。有司十分精神。三分办政事。七分奉上官。迎送、细节也。有因失而受辱者矣。参谒、屡禁也。有渐远而获谴者矣。馈送、严饬也。有以奔竞之疎密、定官评之优劣者矣。有司精神有限。竭尽心思、弥缝上官之不暇。而何暇于政务乎。必督抚按互相纠察。互相砥砺。大者法而小者廉。庶有以宽有司之力。一曰掣肘之难。有司职分尚卑。无论地方绅士、情面难破。即上司衙役、尝怀鼠器之嫌。间有申报上司之事。诚恐衙役中伤。甘心隐忍者。臣愚以为遇此等抗不纳粮者。一面申报督抚按、一面申报部科、题参重处。庶催徵无掣肘、而可以作有司之气。一曰差提之难。大县事务冗杂。上司差人、有守催。有急催。有接催。蜂拥喧闹。索公馆。索路费。有司敢怒而不敢言。甚至有愤激自尽者。若辈之逼勒、较上司谴责、更为难堪。乞敕上□日严行禁革。止许牌票行催。庶催提无烦扰。而有以存有司之体。更有积弊宜除者。钱粮缺额。民间固有挂欠。胥役实多侵渔。其那借透冒、无可开销者。则尽归之民欠。臣愚以为凡遇□山戊不□终。州县将民欠花名。开造清册。申报藩司抚按。择欠数最多者。委廉干官员、亲诣地方。逐里逐图、按册面对。如此、则民欠不敢妄报。而实徵之数乃真。侵渔之弊无自出矣。且衙蠹之恶、莫甚于侵渔钱粮。以后凡遇此等、审明申请。立行正法。查产入官。彼之侵课、无非为身家计。今身家不保。未有不废然思返者矣。总之悬异赏以待良吏。以严法以惩蠹胥。而国课不清者、臣未之敢信也。下所司议。　　

○丁亥。遣四川道监察御史刘曰义、巡视河东盐政。　　

○戊子。湖广巡抚张长庚疏报、荆门、沔阳、当阳、钟祥、潜江、天门、监利、枝江、衡阳、远安、襄阳等州县、大水伤禾。下所司知之。　　

○镇国公马尔图卒、谥怀思　　

○己丑。兵部议覆、平西王吴三桂等疏言、兴安副将于奋起、谋勇素著。地理周知。今升兴化协守。请仍以新衔、留守兴安。应如所请。从之　　

○吏部议覆、科臣粘本盛疏言、应选官员、务令人文到部掣签。托故不到者、察明处治。其降调各官。除知府不降参议佥事。新人不许降正印。同知通判不许降推官外。余俱令照品降补。以疏壅滞从之。　　

○裁户部满洲司官八员　　

○庚寅。以故二等阿达哈哈番卢可用子光彩、袭职　　

○辛卯。以久旱祷雨遣官祭天地、社稷、风、云、雷、雨、岳、镇、海、渎。四陵山、及天下山川之神。　　

○授一甲第一名进士孙承恩、为内翰林国史院修撰。　　

○裁大理寺评事二员。　　

○原任总督张悬锡疏言、臣以迎节失仪、错误甚大。悔罪刎颈。迷谬益深。仰荷洪慈、从宽降调。方拟交代、入觐天颜。乃因学士折库讷等质问一疏、奉有张悬锡畏惧麻勒吉等、不敢尽吐实情之上□日。部议令臣赴部面质。理应静候。惟是臣恭绎明纶。仰见皇上日月之明、无所不烛。臣至今日、有不敢终隐之实情。又不敢径愬之部臣者。谨沥陈于皇上之前。伏惟迎节一事、大典攸关。虽因创行。臣实未谙。致有错误、实出无心。乃诸臣之待臣也不以礼。始而倨傲之、不与见。既见而鄙薄之、不与坐。不与言。侮辱情状、诚所难堪。然臣犹再三求见。再三求教。怡色下气、婉而受之者。非畏惧麻勒吉等也。臣既以失仪之故、得罪朝廷。何敢复与诸臣争礼。受屈受抑。固所应尔。但冀此一念悔罪之诚。或可转达于天听。即受屈受抑于诸臣、亦所甘心。讵意麻勒吉、因臣悔惧之后愈为责备之辞。始则正告以失仪之言。而继则渐露彼苛索之意。一则云、前日我们往湖广去时。你在山东。岂不见小报。何为不来迎接。再则云、我们到南边。洪经略差人远接馈遗。日日来见。何等小心。此皆麻勒吉责臣失仪后之言。而臣前供所未吐者也。又祁彻白讽臣馈送驼骡。臣展转思维。诸臣奉命册封之楚。路经真顺时、臣正阅视登莱海汛。相距千里。势难舍未竟之事、来而复往。而使臣犹以臣失迎为罪。则其苛求、已可概见。至于引南中之礼节。索此处之驼骡。则使臣之以馈遗讽臣也、更显然矣。使臣所言者驼骡、而其意恐不止在驼骡也。贿赂党与、朝廷首禁。臣若屈意从之。将行贿乎。抑结党乎。臣宁就死、必不敢从。臣既不从、则触诸臣之怒。诸臣既怒、则臣即处身无过。犹将别有吹求。况臣实已失仪、势必谓臣有心怠慢。为人臣而敢有心怠慢、罪不容于诛。臣当时心神昏迷。举止错乱计无复之。惟有一死。遂不觉草疏之狂谬。而引咎之仓皇也。迫切急情、实尽于此。今蒙皇上天语谆切。推见至隐。臣若将此段情节、终于不吐。则是臣诚畏惧麻勒吉等、而反不畏惧皇上之明纶。欺蔽之罪。更不可逭矣。得上□日、张悬锡、以总督大臣、轻生自刎。必有逼迫情由。朕已知及此。故特行详察。今据张悬锡、沥吐实情。麻勒吉等、因事责备。借端苛索。种种情弊有据。麻勒吉、系简任近臣。奉命出差。乃敢于逼迫大臣。任意妄行。负朕委任之恩。深为可恨。著九卿、科、道、会审、从重议处具奏。　　

○工部等衙门奏言、按经制所载内庭遇有大工。直隶各省、徵诸匠役、解赴京师。每年春秋二班更换。后匠役屡解屡逃。因而折工价解部。于顺治二年奉上□日除免匠价。今臣部工程尚烦。需用不赀。应将匠价、仍照经制徵解。至织造晋查明季每年额止三百疋。至我朝每年额造一千四百七十余疋。查此不系要紧。宜仍照旧例、每□山戊不□止派解三百疋。余银解部供用。从之。　　

○壬辰。酉刻。日生左右珥。赤黄色　　

○免湖广靖沅、武岗、沅陵、泸溪、辰溪、溆浦、麻阳、黔阳、绥宁、会同、通道、天柱、新宁、城步十五州县。及平溪等九卫所。十五年分额赋。以地方初辟也。　　

○癸巳。浙闽总督李率泰疏报、郑逆拥众、直犯温郡。平阳、瑞安俱陷。全浙震动。请敕就近调发江宁满兵援巢□刀。以固疆圉下所司议。　　

○甲午。禁京城北面一带、不许掘土开窰烧甎。以固龙脉。　　

○裁通政使司理事官二员。　　

○朝鲜国王李淏、遣陪臣全昌君、柳廷亮等、上表庆贺。兼谢颁诏恩。附贡方物。宴赉如例。　　

○乙未。补原任山西平阳营副将许占魁、为陕西西宁副将。　　

大清世祖体天隆运定统建极英睿钦文显武大德弘功至仁纯孝章皇帝实录卷之一百十八



大清世祖体天隆运定统建极英睿钦文显武大德弘功至仁纯孝章皇帝实录卷之一百十九　　

顺治十五年。戊戌。秋七月。丙申朔。享太庙。遣公额尔克戴青行礼。　　

○遣官祭司门之神。　　

○丁酉。以辅国公喇石塔、为宗人府左宗人。　　

○遣官祭镇国公顾鼐、温齐喀、僧额、造坟立碑如例。　　

○遣官致祭三等阿思哈尼哈番毕立克图、郎苏立碑如例。　　

○转户科右给事中姚延启、为本科左给事中　　

○赐义王孙可望、貂镶蟒袍一。貂褂一。大蟒缎狐膁里水獭镶边朝衣一。黑貂朝帽一。镶斜皮鞾袜一双。大蟒夹朝衣一。蟒缎夹褂一。蟒纱朝衣一。凉朝帽一。及珠顶、束带。　　

○戊戌。以久雨、谕礼部祈晴三日。　　

○己亥。裁宣大总督、及巡漕御史。停督抚年终荐举、及内外文武四品以上官送子弟入监。从内院大学士觉罗巴哈纳等请也。　　

○庚子。赠故太子太保三等精奇尼哈番固山额真佟图赖、为少保　　

○以靖南王属下致仕一等阿达哈哈番张承勋子元善、袭职。　　

○辛丑。加鸿胪寺掌印理事官何米达侍郎品级。为四陵朔望供献官。　　

○壬寅。补外转右春坊右谕德王绍隆、为江南布政使司参政、分守江宁兵备道。右春坊右中允许缵曾、为江西按察使司副使、驿传道。升户部郎中汤有庆、为山东按察使司佥事、武德道。　　
