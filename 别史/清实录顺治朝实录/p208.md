<!-- { "loadSidebar": true } -->
○辛亥。祈谷于上帝。奉太祖武皇帝配享。是日、上诣天坛。由内坛西门入。至甬道铺棕荐处降辇。赞引官对引官、导至更衣幄次。更祭服。盥手毕。入大享东门。王以下、公以上、俱随入。上至上帝殿立。王、贝勒、贝子、宗室公以上、俱以次序立于阶上。陪祀各官、由西门入。于阶下序立毕。典仪官唱乐舞生就位。执事官各司其事。赞引官奏就位。上就拜位立。典仪官唱迎帝神。协律郎唱举迎神乐。奏中平之章。乐作。赞引官奏升坛。导上诣上帝香案前立。司香官捧香盒、跪案右。赞引官奏跪。上跪。奏上香。上举柱香。上炉内。又三上块香毕。兴。赞引官导上诣太祖香案前立。上香如前仪。赞引官复位。上复位立。乐止。赞引官奏跪叩。传赞同。上行三跪九叩头礼。王以下陪祀各官、俱随行礼。赞引官奏兴。兴。典仪官唱奠玉帛。协律郎唱举奠玉帛乐。奏肃平之章。乐作。赞引官奏升坛。导上诣上帝位前立。捧玉帛官跪案左。赞引官奏跪。上跪。奏献玉帛。上受玉帛献正案上兴。赞引官导上诣太祖位前。献帛如前仪。赞引官奏复位。上复位立。乐止。典仪官唱进俎。上转立拜位东旁。进俎官率厨役昇牛。由中阶、以次进于上帝太祖位前。陈设讫。协律郎唱举进俎乐。奏咸平之章。乐作。赞引官奏升坛。导上诣上帝位前立。奏跪。上跪。奏进俎。上献俎毕。兴。赞引官导上诣太祖位前。献俎如前仪。赞引官奏复位。上复位立。乐止。典仪官唱行初献礼。协律郎唱举初献乐。奏寿平之章。乐作。赞引官奏升坛。导上诣上帝位前立。执爵官捧爵跪案左。赞引官奏跪。上跪。奏献爵。上受爵。献案正中。兴赞引官奏诣读祝位。上诣读祝位立。乐止。读祝官至祝案前。行一跪三叩头礼。捧祝版立于案左。赞引官奏跪。传赞同。上跪。王以下陪祀各官、读祝官、俱跪。赞引官赞读祝。读祝官读毕。兴捧祝版跪安于帛匣上。三叩头退。乐作。赞引官奏叩。传赞同。上行三叩头礼。王以下各官、俱随行礼毕。奏兴。兴。赞引官导上诣太祖位前。献爵如前仪。奏复位。上复位立。乐止。典仪官唱行亚献礼。乐奏景平之章。献爵于案左。余如初献仪。亚献毕。典仪官唱行终献礼。乐奏永平之章。献爵于案右。余如亚献仪。终献毕。赞引官奏复位。上复位立。乐止。太常寺官一员、唱赐福胙。光禄寺官二员捧福胙。赞引官奏诣受福胙位。上诣受福胙位立。捧福胙官二员跪于左。接福胙官二员跪于右赞。引官奏跪。上跪奏饮福。上受爵。授执爵官奏受胙。上受胙。授捧胙官各退。赞引官奏叩。兴。上行三叩头礼。兴。奏复位上复位立。行谢福胙礼、赞引官奏跪、叩传赞同。上行三跪九叩头礼。王以下各官、俱随行礼。奏兴。兴。典仪官唱彻馔。协律郎唱举彻馔乐。奏凝平之章。乐作。彻玉官一员、至上帝案前。行一跪三叩头礼。彻玉。乐止。典仪官唱送帝神。协律郎唱举送神乐。奏清平之章。乐作。赞引官奏跪、叩传赞同。上行三跪九叩头礼。王以下各官、俱随行礼。奏兴。兴。乐止。典仪官唱捧祝帛、香馔各诣燎所。上转立拜位东旁。捧祝帛官各诣位前。行一跪三叩头礼。捧香馔官俱跪捧。不叩。依次捧起。送至燎所。典仪官唱望燎。协律郎唱举望燎乐。奏太平之章。乐作。赞引官奏诣望燎位导上诣望燎位立。祝帛焚半。赞引官奏礼毕。导上出大享东门。至更衣幄次更衣。升辇回宫。王、贝勒贝子公等俱随出。陪祀各官、由两旁门出。　　

○壬子。兵科都给事中许作梅、条奏铨弊四款。一、赦款遵行宜信。一、保举连坐宜严。一、学政考核宜详。一、部属调补宜慎。并劾学士胡兆龙署部事时于此四事全无驳正。至若员外郎顾贽搀越资俸躐署考功违赦乱法。乞重加处分、以清铨弊。命吏部察议。　　

○以正蓝旗满洲护军参领莽机图、苏喇章京胡扎禄、俱为本旗梅勒章京。　　

○以西城理事官卢兴祖、为大理寺右理事官。　　

○革总督仓场户部侍郎范达礼、李呈祥职。仍带罪办事。以漕粮壅积河干有误漕运故也。　　

○癸丑。大学士刘正宗考满。加少傅兼太子太傅。荫一子入监读书。　　

○升都察院左副都御史魏裔介、为左都御史。太仆寺卿傅维鳞、为通政使司通政使。左通政张天植、为大理寺卿。　　

○工部奏言。凡各坛庙门上扁额。或从太庙例、去蒙古字、止书满汉字。或仍用旧额。得上□日、如太庙例。　　

○甲寅。宁海大将军固山额真伊尔德、征舟山凯旋。上命多罗贝勒杜兰等迎劳于郊外。　　

○乙卯。谕吏部。直省总督、关系甚重。必得其人、乃能胜任。张悬锡、著加太子太保。仍以兵部尚书、兼都察院右副都御史、总督直隶、山东、河南等处军务。兼理粮饷。　　

○定远大将军世子济度奏报、梅勒章京觉罗阿克善、率师讨平闽乱。见乌龙江难渡、遂沿江由山僻寻渡口。往福州。闻逆贼在福州府高齐陆路。遂先遣褚库巴图鲁、巴度、进巢□刀。遇贼千余。击败之。斩首二百余级。又分遣署护军统领宜巴格图、率兵往侯官县征巢□刀水贼。遇贼千余拒敌又击败之。斩首百余级。阿克善至福州。侦知贼船二百余艘泊于高齐境乌龙江。阿克善等、遂率官兵由水路、夸兰大星鼐等、由陆路齐进。又击败之。追至大漳河口。阵斩伪都督总兵、伪都司二员。获大小船十四艘。悉获其军械。又闻泉州府大营地方、有贼千余。随令护军统领穆成格、夸兰大马喇等、前往击败之。斩贼首七百余级。又惠安县海港内、封渭沙格、黄齐等三村。贼众盘踞。随令署护军统领觉罗雅布兰等、率兵前进。击败之。斩伪官二员。贼首一千七百余级。获大小船五百九十余艘。悉经焚毁。又卫套地方、泊有贼船。夸兰大大雅等击败贼众。焚其船十七艘。又闽安镇对岸梅花碾石二村、匿留贼党。随令梅勒章京阿玉锡等、领兵搜巢□刀。斩贼首四百余级。焚其船八艘。又令委署章京肫退等、往乌龙江渡口侦探。遇贼众败之。焚其船十七艘。又令署护军统领石汉巴图鲁协领拜柱护、夸兰大霍特、率领满兵会合中路总兵官杨捷、进取漳浦县海岛内铜山所。值海风忽作后军难渡。署云霄镇参将张韬等先登舟。半渡、贼众突犯。韬同千总一员、把总二员、兵六十余名、俱战殁。现因兵力单薄、暂停攻取再图相机前进。前者恢复海澄具疏后。兹贼势消阻。陆续投诚伪都督总兵一员、副将五员、参将八员、游击二员、都司四员、守备三员、千总七员、把总八员、闲散官六员、文职二员、旗鼓中军一员、操官四员、义将一员、大小各官共五十二员。兵三千二十六名。前来乞降。又原任同安参将杨启智、以城陷从贼。今率把总一员、兵三十名、并缴伪总兵关防一颗、来降。又原任舟山中军游击杜茂祜、前以舟山失守从贼。今率都司一员、守备二员、把总五员、兵七十八名、并缴伪副总兵关防一颗、来降。事下兵部察叙。　　

○丙辰。遣官祭故梅勒章京刑部侍郎色冷。　　

○丁巳。谕理藩院。本年进贡来朝王贝勒等、仍照定例给赏。但王贝勒等赏赉过优。嗣后元旦来朝王贝勒等赏例。著另行定议具奏。　　

○戊午。谕礼部。金代帝陵、向在房山县地方。历有年所。迨至明季国运衰微。因我朝克取辽东。误疑金代陵寝旺气相关。遂将陵后地脉掘断。又因己巳年、我太宗皇帝统师入关。追念金代先德。特遣王、贝勒、大臣、往陵致祭。乃故明复将陵前石柱等拆毁、建立关帝庙。镇压风水。朕思天祚本朝。于金何与。故明不思运数有归。辄毁及金代陵寝。愚诞甚矣。除金太祖世宗、已入帝王庙祭祀、其陵寝照旧守护地方官春秋致祭外。尔部即遣官前往房山看视金陵周围。如切近处所、果有毁坏。即酌量修整。仍撰文一道叙述缘由。祭告立碑。以志不朽。其关帝庙仍旧留存。　　

○谕吏部。朕惟制科取士。课吏荐贤。皆属朝廷公典。原非臣子可借以罔上行私、市恩报德之地。至于师生称谓、必道业相成。授受有自。岂可攀援权势。无端亲昵。近乃陋习相沿会试乡试考官所取之士、及殿试读卷、廷试阅卷、学道考试优等、督抚按荐举属吏、皆称门生。往往干谒于事先。径窦百出酬谢于事后。贿赂公行。甚至平日全未谋面。一旦仕宦同方。有上下相关之分、辄妄托师生之称。或属官借名献媚、附势趋炎。或上官恃权相迫恐喝要挟。彼此图利。相煽成风。恬不知耻。以致下吏职业罔修。精神悉用之交结。上司弗问吏治。喜怒一任乎私心。因而荐举不公。官评淆乱。负国殃民。不知理义。深可痛恨。朕欲大小臣工、共涤肺肠。痛革积弊。以后内外大小各官、俱宜恪守职掌。不许投拜门生。如有犯者、即以悖上□日论罪。荐举各官、俱照衙门体统相称。一切读阅卷考试等项、俱不许仍袭师生之号。即乡会主考同考、务要会集一堂、较阅试卷。公同商订。惟才是求。不许立分房名色。如扬榜后、有仍前认。作师生者、一并重处不贷。尔部即通行严饬内外各衙门务令恪遵、永绝朋党之根。以昭朕激劝群工、共还荡平至意。　　

○顺天府举行乡饮酒礼。　　

○庚申。上御太和殿。召宁海大将军固山额真伊尔德、及随行诸将等赐宴。　　

○以吏部右侍郎卢崇峻、为兵部左侍郎、兼都察院右副都御史、总督宣大军务。　　

○升四川川北道参政卢慎言为江南按察使司按察使。长芦盐运使司运使李兆乾、为浙江布政使司参政、分守杭嘉湖道。山西冀南道副使董显忠、为福建布政使司参政、分守福宁道。湖广上荆南道参政刘兴汉、为福建布政使司参政、督粮道。山东莒州知州吴大壮、为江南按察使司副使、分巡江宁道。广东海北道参议萧炎、为福建按察使司副使、清军驿传道。吏部员外郎赵曰冕、为福建布政使司参议、分守漳南道。山东武德道佥事杨鼎瑞、为浙江布政使司参议、督粮道。　　

○户科右给事中王命岳奏言、自古致治。皆由官多久任、是以办理谙悉。我朝外吏、三年考绩。京堂而上、有半载即迁者。有一二年即迁者。廨有十年之吏。堂无百日之官。官疎吏熟。百弊丛生。乞敕部详议、尚书侍郎必满三年。其余卿寺、酌定满期。永远遵守。下所司议奏。　　

○辛酉。升吏科给事中任克溥、为刑科右给事中。　　

○壬戌。礼部奏。恭遇皇上万寿节。诸王群臣、应上表行庆贺礼。设筵宴。得上□日朕亲政以来、数年于兹。雨旸未调。盗贼未息民困未苏方切儆惕今以生辰受贺、弥觉不安。至日、皇太后仪仗全设。朕亲诣行礼。其诸王群臣贺表及筵宴俱著停止。　　

