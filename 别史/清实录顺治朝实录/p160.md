<!-- { "loadSidebar": true } -->
○内翰林国史院大学士甯完我、劾大学士陈名夏结党怀奸、情事叵测、疏曰。臣思陈名夏、屡蒙皇上赦宥擢用。眷顾优隆。即宜洗心易行、效忠于我朝。孰意性生奸回。习成矫诈。痛恨我朝薙发。鄙陋我国衣冠。蛊惑故绅。号召南党。布假局以行私。藏祸心而倡乱。何以明其然也。名夏曾谓臣曰。要天下太平。只依我一两事、立就太平。臣问何事。名夏推帽摩其首云、只须留头发。复衣冠。天下即太平矣。臣笑曰。天下太平不太平、不专在薙头不薙头。崇祯年间并未薙头。因何至于亡国。为治之要。惟在法度严明。使官吏有廉耻。乡绅不害人。兵马众强。民心悦服。天下自致太平。名夏曰。此言虽然、只留头发、复衣冠、是第一要紧事。臣思我国臣民之众、不敌明朝十分之一。而能统一天下者、以衣服便于骑射、士马精强故也。今名夏欲宽衣博带、变清为明。是计弱我国也。臣与名夏、触事辩论、不止千万言。灼见其隐衷。名夏礼臣虽恭、而恶臣甚深。此同官所共见闻者也。今将结党奸宄事迹、列款为皇上陈之。一陈名夏父子居乡暴恶。士民怨恨。全家避居江宁国公花园中。此园系无主产业、例应入官价值十万金。江宁各上司。公捐银三千两、代为纳价。见今名夏妻子居住。又故明吏部吴昌时女奸逃执讯。名夏子陈掖臣、嘱江宁各上司、释放为尼。因而包占。又掖臣横行江宁城中。鞭责满洲、破面流血。闹至总督公署。赔礼保放。又掖臣坐大轿。列棍扇。说人情纳贿赂。掣肘各官俱敢怒而不敢言。无名冤揭、贴遍城内、上写名夏不忠不孝。纵子肆虐。人人惧其威势。成克巩亦曾言之。科道官岂无一人知闻、何无一疏入告。其党众可想见矣。臣料名夏、明知子恶难掩。傥有究问、必以路遥不知为词。伏乞降上□日将名夏家人、长班、严加拷讯。不惟教子为恶之情得、并其他奸宄情形、亦必吐露矣。一、赵延先系陈名夏契交、名夏署吏部尚书时徇私骤升。科臣郭一鹗、言吏部升官迟速不一。疏指延先为证。延先历任月日一鹗察记未详。多开两月。后自检举名夏怀恨、欲处一鹗刘正宗云。赵延先历任月日。若以多作少。一鹗有罪今以少误多一鹗何罪名夏闻言生嗔语侵正宗。正宗不平、当众写本、欲参名夏众劝方正又如甄别翰林去留出自皇上。名夏向王翰林说、不知你原是好人我为何教你出去。王翰林可问。臣思赵延先不当升而升。名夏反欲处言官而非同列甄别翰林、本出圣裁。而名夏直任去留由己。揽权欺诈、信不诬矣。一、史儒纲乃溧阳世家。系陈名夏姻亲。富有房产。儒纲任浙江道时、诬朱秀才为故明宗支。抄其家赀巨万。逼其亲人性命。浙抚萧起元、劾儒纲赃私数万。奉上□日革职提问。名夏利儒纲田宅、许其开赃复官。屡次逼嘱起元。起元难认参虚、迟延三四年不结。后起元不得已、朦混咨部。已经部驳。名夏将票拟萧起元之处。又加驳重。批从重议处。额色黑、图海、执本呼臣云、此本无可驳处。臣看毕、谓名夏曰。此本只该批该部议奏。名夏依允。张端随于柱上、手写一史字、笑云。是为史儒纲也。臣始知前闻不谬。儒纲此案、今已八年未结。一、探花张天植告假回南。名夏助路费银百两。天植于伊妻子处、还本利五百两。名夏不知、以为骗己。故言天植得罪于我、所以外转及还银信到见天植、又曰。还汝翰林可也。天植系臣门生知之颇悉昨见冯铨等荐举十二人疏内、列有天植姓名。则名夏之营私巧计、莫可端倪矣。一、吏科魏象枢、系陈名夏姻亲。结为一党。象枢误参司官钱受祺擅委中军。后自检举奉上□日、中军巡捕悬殊、何得错误。著议奏。部覆钱受祺无罪、免议。魏象枢降级调用。名夏辄自票部本云、事属疎忽。著罚俸六个月。成克巩云、既奉严上□日、而票事属疎忽。似属相悖。不如改既经检举。名夏依言改之。次日发出红本、冯铨云、此本票错、落去钱受祺免议字样。理应检举。名夏云、冯系当直。成系票签。该你二人检举。克巩作色言曰。签系何人所拟。教我二人检举乎。后来竟不曾检举。于时张端低声作唱云、救了一个、就忘了一个。由此观之。则名夏之护党行私、昭然可见矣。一、臣等职掌票拟。事关重大。依驳增减、裁决听之皇上。是非可否、草底出自各臣。一字轻重、关系公私。臣虑事有错误。公立一簿于分票事件下、各亲书姓字。以防推诿。众议佥同、行之已久。偶一日、名夏不候臣等到齐、自将公簿注姓、涂抹一百一十四字。为同官所阻。始住笔不抹。后复照旧注姓。切思公立此簿、名夏何得私抹。不知作弊又在何件耳。此簿典籍印钳见在。一、二月初四日晚。上命内大臣、传出科道官结党谕上□日。臣书稿底。交付内值及票红发下。抹改原稿数语。成克巩云、好条画龙被人剜去眼睛矣。抹去者、是挤异排孤一语。改者是明季埋没局中因而受祸。今方驰观域外、岂容成奸四语。臣问蒋赫德云、是谁改抹答云、是陈所改。臣思皇上圣明天纵。见微而知著。闻一以知十。名夏纠党奸宄之情形。恐皇上看破、故欲以只手障天也。以上数款、惟择其实证确据者举之耳。切思从古来奸臣贼子、党不成、则计不得行。何也。无真才、必无实事。无实事必无显功。是以必结党人而为之虚誉也。欲成奸党、必弃理道。附己者、虽恶必护。异己者、虽善必仇。行之久而入党者多矣。始也、借人以引己。继也、纳贿而引人。若非确察其乡评舆论。实按其经理事件。则党固而莫可破矣、臣又窃自思念壮年孟浪。疎慵贪博。辜负先帝。一废十年。皇上定鼎燕京。始得随入禁地、仰睹天颜矩趋公署、株守臣职者。又复十年于此。十年间忍性缄口、不复作狂吠之犬。然而愚直性生。每遇事而勃发。李应试、潘文学、向非臣言复擒、早已兔脱矣。臣虽不敢行埋轮补牍之事。若夫附党营私以图目前富贵。臣宁死不为也。业已自怜孤踪、赍志俟没。不意皇上不以臣为衰老无用、录入满官之列。已出望外。又圣寿之日、更余之时。同内大臣召入深宫。亲赐御酒。臣接杯承恩之际、不禁哽咽欲泪。今又命随大臣议政臣非土木敢不尽心力以图报效。但臣不熟满语。老病孤孑。望皇上俯赐矜怜。则余生之年、皆捐糜之日也。臣痛思人臣贪酷犯科、国家癣疥之疾。不足忧也。惟怀奸结党、阴谋潜移。祸关宗社。患莫大焉。陈名夏奸乱日甚。党局日成。人鉴张煊而莫敢声言。臣舍残躯以报答圣主伏乞皇上将臣本发大臣确审具奏。法断施行。则奸党除而国家治安矣。疏入。得上□日、这所参事情、著内三院、九卿、科、道、詹事等官、会同逐款详问、从重详罪具奏。　　

○壬辰。江南总督马国柱奏报。逆贼赖龙等、盘踞桂东。出没江楚。臣移咨楚抚、合兵会巢□刀。直捣贼巢。赖龙等就擒。下所司察叙。　　

○乙未。初大学士甯完我、劾陈名夏父子济恶。有上□日、切责满汉科道官、不行参劾。著令回奏。至是各上疏认罪。得上

□日、言官隐默不纠、殊负职任。赵开心降三级调用。魏象枢、杨璜、高桂、周之桂、陈调元、刘显绩、宗敦一、各降一级调用。其余科道各官、俱罚俸一年。都察院左都御史屠赖、副都御史佟国允、佥都御史蒋国柱、及满洲科道等官、各以次罚银。副都御史林德馨、吏科给事中林起龙、俱历任未久、著免议。　　

○丙申。和硕承泽亲王硕塞等奏言近承圣谕择期、躬诣太祖太宗山陵、仰见皇上眷怀罔极之孝思。但近因畿内水灾、方遣大臣赈济。又南方弗靖、屡发禁兵。若圣驾远行。旦夕奏报未免稽迟。展谒山陵、仍当稍缓。俟南征大兵回京、方可恭谒。疏入。得上□日、朕瞻仰山陵久思恭谒慕恋之诚、无忘寤寐。四月内、朕必亲往。　　

○以湖广参议分守下湖南道吴臣辅、文弱不任边冲。令回部改补升黄州府同知程云、为湖广按察使司佥事、代其任。从经略大学士洪承畴请也。　　

○敕谕赈济直隶大臣巴哈纳等曰。直隶各府、系根本重地。去年水潦为灾。人民困苦。饥饿流移。深轸朕怀。昼夜焦思不遑寝食。特命发户礼兵工四部库贮银十六万两。圣母昭圣慈寿恭简皇太后闻之恻然。特发宫中器皿、并节省银共四万两。朕又发内府节省银四万两通共银二十四万两。分给赈济。兹命尔等赍银前往各府地方督同该道。府、州、县、卫、所等官、计口给赈。须赈济如法。及时拯救。毋论土著流移。但系饥民、一体赈济。务使均沾实惠。不许任凭胥吏人等侵克冒支。其应徵应停应免钱粮、查照该部题定则例、逐一明白开列、示谕小民无使奸猾吏胥及粮长土豪、通同作弊承行各官、实心任事、有益荒政者、会同督抚优与奖荐其贪残纵役、怠忽民生者、即行劾奏。傥有无知棍徒、借饥荒名色抢夺害民者、尔等即会同该地方官拏问处治。近京地方、米价腾贵。饥民得银、犹恐难于易米。殷实之家、有能捐谷麦、或减价出、粜以济饥民者尔等酌量多寡、先给好义扁额及羊酒币帛、以示旌表。仍具疏奏闻。若有里甲人等、指称拖欠钱粮、夺取赈济银两。或富豪挟逼赈银、以偿私债。俱许饥民控告。即时重处。其被灾人户、已去复归者、倍与赈济银两。俾得复业。其他境移来者、既与赈济。仍加意安插、使之得所。卫所屯丁、与百姓一体赈恤。饥民内年七十以上者、著该州县官增给布一疋。造册开销。其遗弃子女、设法收养。若民间有能收养四五口、以至二十口者、尔等亦酌给羊酒币帛、好义扁额、具疏奏闻。其饥殍尸躯、著有司随时掩埋。毋致暴露残毁、以伤和气。凡词讼、除强盗人命外。其余户婚田产一切小事、暂停受理。违者参奏。饥荒地方人民、有往丰收去处、籴买米粮者、不许恃强之徒、遏闭拦截。犯者拏问。情重参处。尔等经临处所、凡铺设支应、酒席馈送、一切浮费、悉皆停罢。仍须减省驺从。问民疾苦。毋致科派里甲、重累饥民。敕内开载未尽事宜、听尔等斟酌奏请施行。事完之日、通将赈过州、县、卫、所人民。用过银两数目。详明造册奏缴。尔等受兹委任必须持法奉公。殚力任劳。悉心经画。务使恩溥人安。庶仰副圣母朕躬轸恤小民至意。如或迁延玩忽。具文塞责。罪有所归。尔等其勉之、慎之。　　

○福建建宁府瓯宁县雨雹、大如盏。　　

○丁酉。遣礼部官致祭科尔沁国贤妃。贤妃。昭圣皇太后母也。　　

○刑部尚书巴哈纳等陛辞。上御太和殿、谕曰。赈济事宜、具载敕书。朕以卿等为腹心。故有是遣。卿等宜速往。确查饥民。务令均沾实惠。勿为奸诡欺罔。谕毕。赐茶遣之　　

