<!-- { "loadSidebar": true } -->
○辛未。摄政王旋师至大同遣人薄城、谕之曰。浑源负固不服。予已克平。应州、山阴悉已效顺予今来此尔姜镶速开门迎降。予当尔宥。傥今招尔不降。迨势迫之后。虽欲求顺。亦不汝从。予岂有既围而复纵者乎。与其自取死亡。不如速来归顺。谕毕。守陴者以其言告之镶。镶遣人来言曰。王果至。可将诏书来。王因颁谕付来人。谕曰。尔等创为逆谋谅必有所困迫因而肆乱决无自取祸败之理。大同阖城百姓悉吾赤子傥必不尔贷则株连非少。向使他人至此。尔或顾畏弗从。子兹躬临可欢然来顺。如来归顺。庶阖城获苏。予方欲天下之人戴吾恩德尔姜镶诸罪。悉与赦免。谕到可即出降。自恩养如故勿更怀疑虑。以贻害阖城官民也。予来尔不归顺则再无生路矣予言一出。脱有反覆天下之人谁复信之镶得谕旋具启报云征西前将军臣姜镶谨启臣自甲申年五月间闻摄政王驾入燕京不远千里。率领边塞兵民。归附清朝。其首降功绩已久在睿鉴中。五年以来殚心毕力。统众弹压未有毫发罪过。臣可谓克尽厥职矣。但上不推诚以待。不惟臣一人未蒙升赏而效忠归顺之民亦阽危已极且选出各官又肆行凌虐。民益难堪。顷者英王。师至催办粮草。绅士。军民苦不可当。动辄欲行杀戮臣与大同一方百姓、委属无辜。谁肯坐而守死。似此苦楚虽神明如我摄政王。何由得知。使各官诚能体上意奉上法洁己安民。则尺一所至。三晋三秦、必且乱萌顿消矣。其如大同兵民、忿怨不胜。胁臣起事何不然。臣母年将八旬。臣子尚在襁褓。何忍轻身家而蹈此。致冒罪于我摄政王乎。臣与诸将士兵民、无穷苦衷。正欲伸愬于王前。幸驾俯临。父母孔迩。安敢背逆。但众心反侧。不肯轻放臣出耳况阖城之人、矢志誓死。王纵开诚肆赦。谁敢遽信是惟更降一谕。明指以全活之方。若不开恩臣惟率众以俟。无他想望矣王如果有别谕。幸遣使来示于御河桥上臣将敬受之王览启怒甚。会和硕英亲王两福金俱出痘薨摄政王令和硕英亲王先归英王启云。王躬摄大政正在为国不遑之际若不乘此效力。更于何时。今余不复希冀富贵但以丈夫重名誉欲佐命效力俾后世垂名史册尔以妻死之故弃大事而归有是理乎摄政王嘉之赠以鞍辔名马二匹　　

○进封多罗承泽郡王硕塞、多罗端重。郡王博洛多罗敬谨郡王尼堪、俱为亲王。谕之曰。尔等向不在宠贵之列。以同系太祖孙加锡王爵至于位次俸禄则不得与大藩等　　

○陕西巡抚黄尔性疏报逆贼王永强、攻破同官县定边花马池、军民相继作乱。　　

○壬申。江西巡抚朱延庆疏报广信府知府杨国祯参将康时昇等练兵指饷恢复玉山等县下部察叙。　　

○宁夏巡抚李鉴疏报。官兵克临河等堡。斩获无算下兵部。　　

○甲戌。川湖总督罗绣锦疏报总兵官马蛟麟、阵擒贼渠舒有朝等。搜获伪书。俘斩甚多。下部察叙。　　

○宁夏巡抚李鉴奏报叛夷扎穆素、奔据贺兰山。控求通市。不允仍令设计捕殛。　　

○乙亥。陕西总督孟乔芳疏报。甘凉逆犭□回米喇印、丁国栋、乘调兵征川。倡谋作乱。变起仓卒。甘肃巡抚张文衡、西宁道副使林维造、参议张鹏翼、甘肃总兵官刘良臣凉州副将毛镔肃州副将藩云腾、游击黄得成、金印都司王之俊守备胡大年李廷试、李承泽、陈九功俱被执殉难。庄浪参将翟大有赴敌战殁。凉州同知徐自砺、参将蒋国泰、从逆受职下部察议　　

○丁丑。辅政德豫亲王多铎薨。王太祖武皇帝第十五子年三十六　　

○摄政王师次居庸关苏克萨哈等、以辅政德豫亲王多铎讣至王去缨易素带泣是日暮、驰入京城临德豫亲王丧德豫亲王二福金请殉摄政王再三慰解。请益力遂许之。　　

○陕西巡抚黄尔性奏报。总兵官任珍、追巢□刀贺贼。斩首甚多阵获人畜器械无算。下部察叙。　　

○戊寅。浙闽总督陈锦奏、福建福清等二十县士民同心效死守城忠义可嘉请免本年丁徭以示鼓劝疏下部议。　　

○南赣巡抚刘武元请叙分巡岭北道张凤仪等守城切下兵部议。　　

○己卯。升巡捕南营都司管参将事佟养功、为密云副将　　

○辛巳。江南江西河南总督马国柱奏报楚贼突犯霍山。把总韩明秀守备徐志高赴敌死之。下兵部。　　

○甲申。谕兵部。曩因民间有火炮甲胄、弓箭刀枪、马匹虑为贼资。戕害小民。故行禁止近闻民无兵器。不能御侮贼。反得利。良民受其荼毒。今思炮与甲胄两者原非民间宜有。仍照旧严禁。其三眼枪鸟枪、弓箭刀、枪马匹等项。悉听民间存留。不得禁止。其先已交官者。给还原主。　　

○又谕兵部向来申严隐匿逃人之法。原以满洲官兵。身经百战或有因父战殁而以所俘赏其子者。或有因兄战殁。而以所俘赏其弟者。或有亲身舍死战获者。今俱逃尽。满洲官兵、纷纷控奏。其言亦自有理。故先令有隐匿逃人者斩。其邻佑及十家长百家长不行举首。地方官不能觉察者俱为连坐今再四思维。逃人虽系满洲官兵功苦所获。而前令未免过重自今以后若隐匿逃人。被人告发或本主认得隐匿逃人者免死。流徒。其左右两邻、各责三十板。十家长责二十板。地方官、俟计察时并议。若善为觉察者。亦俟计察时议叙。逃人自归其主。或隐匿者自行送出。一概免罪。有亲戚愿赎回者。各听其便。　　

○征南大将军固山额真谭泰何。洛会等奏报。大兵进至南安。侦知逆贼李成栋、窃据信丰。伪兖国公窃据南康。遣兵先破伪兖国公。歼除殆尽。继抵信丰。前后合围。逃出之人报云贼谋夜。遁梅勒章京觉善等、遂竖梯攻克其城。贼溃散渡河。署梅勒章京宜尔格德等、督兵追巢□刀李成栋溺水死。随令护军统领伊尔德等、平定抚州、建昌两府。复破伪总兵杨奇盛兵二千有奇。擒斩渠魁。扑灭余孽。江西悉平。捷至。下所司议叙。　　

○丙戌。端重亲王博洛等奏报。祖马路、得胜路、贼兵五千余。由大同北山出。立二营。来逼我军。护军统领鳌拜巴图鲁、昂邦章京阿喇纳等、破一营。梅勒章京谭布、护军统领车尔布、破一营。姜镶闻两路贼兵至遂率贼千余骑、出城应援。臣亲督鳌拜等、奋勇进巢□刀斩首殆尽。　　

○平西王吴三桂等奏报、大兵抵秦克复宜君同官二县击败逆贼王永强等。斩首七千余级。获驼马四百五十余匹。下部察叙。　　

○辅国公博尼卒。　　

○丁亥。陕西巡抚黄尔性奏报游击盛嘉宝、阵擒贼首薛命新等十人斩馘三百余级章下兵部。　　

夏四月。己丑朔。享太庙。遣固山贝子拜尹图行礼。　　

○庚寅。遣罗硕卦喇。驻防太原。　　

○癸巳。定西大将军和硕英亲王阿济格奏报。恢复左卫。贼寇悉平。　　

○乙未。命固山贝子吴达海镇、国公吞济喀、辅国公巴布泰等帅师往大同更代和硕英亲王阿济格等兵马巢□刀逆贼姜镶。　　

○丙申。陕西巡抚黄尔性疏报平西吴三桂等克蒲县。诛逆寇王永强所设伪官。余党悉平。　　

○戊戌。户部奏言。故明漕运官员。皆系世职今世职已裁。各卫虽设有卫守备千总。然迁转不常。无相统之义且多属委用。故不自爱。致挂欠数多兹应就漕运各卫中。择素有才干者。加以千总之职。责其押运量功升转。如有挂欠。治罪追赔。庶责成专而劝惩明。从之。　　

○己亥。阿思哈尼哈番侍卫绰尔济、以驰马毙人坐罪。削一拜他喇布勒哈番。并革侍卫职。　　

○谕平西王吴三桂、固山额真墨尔根侍卫李国翰曰。王等忠勇智略。与诸将士同心击贼。擒获伪官。大获全胜。深可嘉悦其益励壮猷务获渠魁。以定疆圉。王与固山额真。今后但发纵指示。不必身先士卒可也。　　

○授行取浙江昌化县知县李人龙为礼科给事中。湖州府推官张懋勋为兵科给事中秀水县知县周之桂为刑科给事中。江南当涂县知县张京、为工科给事中山西屯留县知县孙奎、为山东道试监察御史浙江宣平县知县王亮教为四川道试监察御史浙江遂昌县知县赵如瑾为四川道试监察御史。湖广石首县知县王佐为云南道试监察御史。江南南陵县知县聂玠、为河南道试监察御史。　　

○授庶吉士梁清标、冯溥、李昌垣、黄机为内翰林弘文院编修。张弘俊卓彝为内翰林秘书院编修。李目、为内翰林国史院编修。李中白章云鹭、王熙、为内翰林国史院检讨庄冋生为内翰林弘文院检讨。孙自式李廷枢、为内翰林秘书院检讨胡之骏为吏科给事中。常若柱、为户科给事中。冯右京、为福建道监察御史杜果为江南道监察御史。　　

○升浙江道监察御史黄徽允、为太仆寺少卿。　　

○加户部郎中刘余王□彗、太仆寺少卿衔。仍管坐粮厅事。　　

○遣云南道监察御史朱鼎延、提督顺天学政。广东道监察御史李嵩阳、提督江南学政。　　

○升陕西苑马寺卿宋炳奎、为本省布政使司参政兼按察使司佥事分巡河西道。河东运使彭有义、为陕西布政使司参政兼按察使司佥事榆林兵备道。两淮运使白本质为陕西布政使司参政兼按察使司佥事榆林西路兵备道补外转贵州道监察御史刘明偀、为江南布政使司参议兼按察使司佥事淮徐兵备道。原任陇西道参议彭三益为湖广布政使司参议兼按察使司佥事分巡。上荆南道降补原任庐州兵备道副使丁允元为陕西按察使司佥事榆林中路兵备道　　

○庚子。殿试天下贡士左敬祖等制策曰。从古帝王以天下为一家。朕自入中原以来。满汉曾无异视。而远迩百姓、犹未同风。岂满人尚质。汉人尚文。习俗或不同欤。音语未通。意见偶殊。畛域或未化欤今欲联满汉为一体。使之同心合力。欢然无间何道而可。民为邦本食为民天自兵兴以来地荒民逃。赋税不充。今欲休养生息使之复业力农民、足国裕何道而可迩来顽民梗化不轨时逞若徒加以兵恐波累无辜。大伤好生之意。若不加以兵则荼毒良民孰是底定之期。今欲使之革心向化盗息民安一定永定又何道而可。尔多士经术济世直陈无隐。务期要言可行。不用四六旧套。朕将亲览焉。　　

○增设户部十四司汉主事各一员。　　

○壬寅。开浙江山东鼓铸。　　

○癸卯。福建巡按霍达奏报。官兵恢复平和、诏安、漳平、宁洋四县。　　

○甲辰。赐殿试贡士刘子壮等三百九十五名进士及第出身有差。　　

○乙巳。赐一甲一名进士刘子壮朝服项帽及鞾。余各赐银十两。宴于礼部。　　

