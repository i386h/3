<!-- { "loadSidebar": true } -->
○定三大节礼仪。每遇元旦冬至皇太后仪仗、全设于皇太后殿前。上卤簿大驾、全设于太和殿前皇后仪仗亦全设。是日、皇上皇后诣皇太后宫。皇太后升殿。皇上皇后先行礼毕。还宫。公主、和硕福金以下、固山额真、精奇尼哈番、尚书以上命妇。俱诣皇太后前、行庆贺礼毕随诣皇后前行礼。上于皇太后前行礼毕。还宫。升太和殿。鸣钟鼓。作乐。诸王、文武百官行庆贺礼。平西、定南、靖南、平南四王。续顺公、各直省文官知州以上、武官守备以上、各差官进庆贺表笺。皇太后圣诞。仪仗全设皇太后升殿。皇上皇后先于皇太后前、行礼毕。还宫。公主、和硕福金以下、固山额真、精奇尼哈番、尚书以上命妇俱诣皇太后前、行庆贺礼。万寿圣节。卤簿大驾全设。上行。诣太庙行礼。随诣皇太后前行礼毕。升太和殿。鸣钟鼓作乐。诸王、文武百官、行庆祝礼。平西、定南、靖南、平南四王。续顺公、各直省文官知州以上、武官守备以上、各差官进庆祝表。皇后千秋节。仪仗全设。先诣。皇太后前行礼毕。还宫公主、和硕福金以下、固山额真、精奇尼哈番、尚书以上命妇俱诣皇后前、行庆贺礼　　

○己酉。上御太和殿。召见巡按各省御史。赐坐。谕之曰。朕命尔等巡按各省、原为民生计也。尔等果能公廉自矢、为朕爱养斯民、使得安享太平、自当升赏。若贪婪害民必行治罪。谕毕。赐茶。遣之。　　

○庚戌。遣官祭五岳、五镇、四海、四渎、及历代帝王陵寝。并祀先师孔子于阙里。　　

○礼部奏言。圣驾出都行幸。行在地方官、例进御膳等物。得上□日。进献礼物。出自民间。有司以此进奉。于理不合。今后永不许进。　　

○南赣巡抚刘武元奏报、逆贼阎王总、罗荣、流突虔境。副将杨遇明、率官兵进巢□刀、擒斩荣等。章下所司。　　

○授通议拜他喇布勒哈番。万塔石、拖沙喇哈番。以其著有劳绩也。　　

○辛亥。驻防河间牛录章京硕尔对、以户部诸臣、给饷不均。于驻防沧州两白旗兵丁、则给饷不绝。于驻防河间两黄旗兵丁、则屡请不发。讦告尚书觉罗巴哈纳、噶达浑、雅赖、侍郎硕詹、王国光、车克、祝世允、启心郎布丹、主事硕色、穆臣等。下法司鞫问。部议巴哈纳、阿附睿王。曾拨令随侍皇上、乃依恋不去。又将库内金银珠帛等物、私送睿王府中。又私厚两、白旗兵丁、给饷不绝。有意刻待、两黄旗兵丁、竟不予饷。巴哈纳、应论死。籍没。噶达浑、雅赖、不行奏闻。应各削一拖沙喇哈番。硕詹、王国光、车克、祝世允、布丹、硕色、穆臣、附和巴哈纳、不行给饷。硕詹、王国光、应革职。籍没家产。一半。车克、布丹、应革职。籍没。按披甲例、量给家产。祝世允、应革职。籍没家产。三分之一。硕色、应革职。鞭一百。穆臣、应革职。鞭五十。议上。得上□日、巴哈纳、免死。仍革职。并解尚书、固山额真、牛录任。籍没家产。三分之二。硕詹、革职。并解侍郎、梅勒章京、牛录任。赎身。免其籍没。王国光、革职。并解固山额真、牛录任。赎身。免其籍没。车克、革职。并解梅勒章京、牛录、及部任。籍没家产一半。布丹、革职。并解部任。籍没。家产一半。祝世允、革职。并解梅勒章京、牛录及部任。赎身。免其籍没。噶达浑、雅赖、各罚银五十两。硕色、革职。鞭一百。折赎。穆臣、免革职。鞭五十。折赎。　　

○壬子。尚书宗室韩岱等入奏事。上以户部诸臣给饷不均之罪、俱系巴哈纳所为。命削硕詹、车克、王国光、两个前程。赎身。车克、并免籍没。仍各留原任。　　

○设刑部狱司医生一名。疗治病因。　　

○定各直省乡试差员例。顺天、江南、正副主考。浙江、江西、福建、湖广、正主考。差翰林官八员。浙江、江西、福建、湖广、副主考。山东正主考。差给事中五员。山东副主考。山西正副主考。河南、陕西、正主考。差光禄寺少卿一员。吏礼二部司官各二员。河南、陕西、副主考。四川、广东、正副主考。广西、云南、正主考。差户兵刑工四部司官各二员。广西、云南、副主考。贵州、正副主考。差行人二员。中书评事各一员。各衙门堂印官、慎选开送。如应差八员者、倍送十六员。礼部会同内院、吏部、拟定正陪、疏请简命。其已充会试房考、乡试主考者、不得重送。顺天房考听吏礼二部选用。余省听各巡按御史选用。阄定内帘。　　

○予故户部右侍郎冯杰祭葬如例。　　

○升新平路参将中军守备董天擎、为湖广掌印都司。大同聚落城守备郭大恩、为福建掌印都司。　　

○赠阵亡厄布痕扎素尔、拜他喇王布勒哈番。　　

○癸丑。禁和硕亲王以下、及官民人等帽缨、擅用丝线。衣物辫襚镶边、擅用鹅黄柳黄色。　　

○定行军律。凡和硕亲王、多罗郡王、多罗贝勒、固山贝子、公等临阵。如七旗王贝勒贝子公等退走。一旗王贝勒贝子公等迎敌。保全七旗。将退走七旗下七牛录人员、给与迎敌者。如七旗王贝勒贝子公等迎敌、一旗王贝勒贝子公等退走。将此旗所属人员、分给七旗。如一旗内战者半。走者半。即将退走者所属人员、给与力战者。有虽未对敌。屯劄别所、无罪者、亦不分其旗、即给与此无罪王贝勒贝子公等。其对敌一旗王贝勒贝子公等、另行赏赉。七旗无备、一旗王贝勒贝子公等、首先对敌。亦按功绩大小、阵获多寡行赏。其野战时、对敌进兵。王贝勒贝子公、及各大臣、不按队伍轻进。或见敌寡、不加详审、妄自冲突者。夺其所乘马匹、并所俘获人口。凡临阵对敌。必整齐队伍、各按汛地、从容前进。如不按汛进兵、混入别队。并众进独退者。或处死籍没。或革职鞭责折赎。各按军法治罪。如敌人不战而遁。遣兵追巢□刀。务选骁骑往击之。其固山额真、护军统领等、勿得驰进。宜率领旗纛、分队以蹑其后。倘我追兵遇伏。或分追之兵。遇敌从旁遮击。固山额真护军统领、必亲击之。起营时、务各按牛录旗纛、整队伍方行。有取遗忘物件。妄自往来行走、及酉□□酒者责治之。出城之后。固山额真、梅勒章京、护军统领、甲喇章京、牛录章京、各严饬所部。毋令讙哗。违者即行责治军行时。有擅离旗纛者、即执送本固山额真军前、罚银三两。失火者斩。兵丁盔甲各带号票。盔两傍用圆铁叶。厮卒衣帽、亦带号票。军器自马绊以上、俱书姓名。马匹系字牌、押号印。倘马匹无印、罚银二两。箭上无字、罚银十两。给擒获者。如不能出银、鞭三十。盗取鞍辔等物者、照窃盗例、鞭责。如乘夜进兵。令士卒各认本旗牛录。勿得吹号违者治罪行军时。有擅离营伍抢掠、被杀者。即将被杀之人妻子入官仍治该管官罪。勿得擅毁庙宇妄杀平人。抗拒者巢□刀戮。归顺者收养。毋掠取人衣。毋拆离人夫妇。毋令俘获之人看守马匹。　　

○谕兵部。凡领兵将帅。务在绥辑地方。安抚百姓严饬兵将恪遵纪律。勿得肆行抢掠。果能爱我良民、得免祸难。自有升赏。倘故违军法、纵令兵将肆行抢掠。不分良善、妄指为贼。图财肆戮。必从重治罪。　　

○革山东分守东兖道副使刘可徵职。以其亏损行户、掯勒平民、提赃贮库、不行申报故也。　　

○革福建分巡福宁道佥事潘映娄职。以其疎防被贼陷城故也　　

○甲寅。晋固山贝子吞齐、为贝勒　　

○乙卯。上出安定门行猎。是日、驻跸沙河　　

○丙辰。上驻跸昌平州　　

○丁巳。上驻跸榆林　　

○上召固山额真公谭泰。谕曰。昨冷僧机引多尔博见朕。及出冷僧机奏言。两旗大臣、原誓立肃亲王为君。睿王主立皇上。今虽将多尔博破格宠顾、何足以报。又冷僧机请恩遇罗什。后罗什奏云。睿王以冷僧机为安达。厚加宠遇。陛下亦当眷顾。尔谭泰、可传谕贝子锡翰。此是何等言语。朕实不能不加详鞫。随下法司。传集贝子巩阿岱锡翰、固山额真尚书公谭泰、内大臣席纳布库、巴图鲁詹、护军统领鳌拜巴图鲁、伊尔德、议政大臣哈世屯巴哈侍卫坤巴图鲁等讯鞫据供、我等立誓。但云若换朝廷宫殿瓦色。变易旗帜。我等即死于此。于是部议誓立肃王之事既涉子虚。冷僧机以毫无影响之事。独行妄奏。诬蔑大臣。及命巴哈哈世屯赖他库、讯问时。冷僧机又将诬奏大臣之言。称为无有。诈伪转变、不以实对。又冷僧机、哈世屯、同至睿王所。睿王偶言决拾敝坏。冷僧机、辄言奏上、即制二枚送来。乃不待上赐私献二枚。自希宠爱。又冷僧机、取朝廷商人冯大格之白狼裘。不以进上。乃称为己有献之睿王。罪款炳据冷僧机应论死藉没家产。妻子入官。议上得上□日冷僧机、理应处斩。姑从宽免死为民。其家产、止照披甲人例给与。余俱籍没。　　

○戊午。上驻跸土木驿。　　

○己未。上驻跸雕窝堡厄鲁特部落台吉诺木齐等贡驼马宴赉如例　　

○以恭上昭圣慈寿皇太后尊号礼成。遣官祭。四祖陵、福陵、昭陵　　

○辛酉。上驻跸赤城　　

○廷试天下贡生方学舜等一千七十二名　　

○以内翰林弘文院学士王文奎、为兵部右侍郎、兼都察院右副都御史、总督漕运、巡抚凤阳。　　

○壬戌。上驻跸独石口　　

○癸亥。上驻跸俄伦土鲁。孝端文皇后忌辰。遣官祭昭陵。　　

○甲子。上驻跸上都。　　

○平西王吴三桂疏请入觐。许之。　　

○乙丑。升礼部理事官恩格德、为本部侍郎。　　

○以喀齐喀巴图鲁、为兵部理事官、舒淑、为礼部理事官。随达为工部理事官。巴赛为刑部理事官。　　

○以正蓝旗满洲杭机图、为护军参领。满洲赵山、汉军张朝璘、为甲喇章京。　　

○上以内三院大学士品级、既与尚书同、遂命学士品级、与侍郎同。每院添设侍读学士三员。秩三品。裁侍读各二员。　　

○丙寅。翁牛特部落杜棱郡王等、来朝。赐宴。厄鲁特部落屠尔古特博地苏克等、贡马。赐银币等物。　　

○和硕郑亲王世子富尔敦薨。时年十九。谥悫厚。　　

○丁卯。上驻跸塔尔虎。杜棱郡王进驼马。赐甲胄、弓、矢、蟒衣、缎疋。　　

○戊辰。赏扈从军士马各一。　　

○己巳。上驻跸俄尔峒。　　

○故明崇祯妃尤氏卒。殡葬如礼。仍拨给太监守坟。　　

○庚午。巴林部落固伦额驸色布腾郡王等、来朝。赐宴。　　

○免朝鲜额贡黄柑、柚、石榴。　　

○命故靖南王耿仲明子继茂、袭爵。　　

○辛未。上回銮。次上都河　　

○壬申。上驻跸俄尔峒河。　　

○增偏沅抚标兵三千名。合额设兵一千五百名。分为三营。驻沅州。　　

