<!-- { "loadSidebar": true } -->
○乙未。提督顺天学政程芳朝疏报。孝子获鹿县民李枝茂、遭贼横劫。以火焚其父。枝茂以身覆之。父得免。及父殁、庐墓三年。节妇、大兴县民陶鸾妻觉氏、截耳誓守。陶瓒妻李氏、陶守义妻王氏、贞操不渝。一门三节。俱历五十余年。行唐县民李清亮妻王氏、永年县民赵一鸾妻张氏、开州民蔡瑾妻张氏、内黄县民杜维妻郑氏、南和县生员李自芬妻任氏、广平县民王怀直妻李氏、清苑县民李世珍妻张氏、滑县民丰尔功妻胡氏、霸州生员崔士瞻妻任氏、或抚孤贞守。或无嗣苦操。俱请照例旌表。章下礼部。　　

○陕西总督马之先陛辞。谕曰。以尔索望堪任斯职。故行特简。尔受事后、务实心供职。兴利除害。陕西乃天下咽喉要地、尔须较前任孟乔芳、倍加勤慎。方克有济毋使天下谓朕不知人也。谕毕、赐鞍马、朝服、朝帽。　　

○丙申。升内国史院侍读马世塔、为内秘书院侍读学士。　　

○赐谥额驸噶尔玛索诺木所尚公主、为端顺长公主。额驸喇麻思所尚公主、为端献长公主。各立墓碑。遣内大臣巴图鲁公鳌拜、伯索尼致祭。　　

○丁酉。予故四川按察使赠太仆寺卿高士俊、祭一次。仍给全葬。不为例。　　

○予殉难广东临高县知县刘承谟、祭葬如例。　　

○裁浙江宁波、台州温州、绍兴、处州、海宁、昌国、松门、海门、金乡、定海、临山、观海、磐石、各卫经历。　　

○吏部奏言。臣等遵上□日、传问龚鼎孳党庇吴达一案。据鼎孳供称、达虽系同省。而南北相隔千里。实不知逵为达之弟。因拟鼎孳免降级。应罚俸一年。从之。　　

○戊戌。谕吏部都察院科道为耳目之官。职在发奸剔弊。凡大奸大恶、从未经人纠劾者。果有见闻、即据实直陈。乃见公忠为国。近来各官弹章、其中多有摭拾塞责。将多人已经纠参之事、随声附和。明系党与陋习。岂朝廷设立言官之意。以后务宜洗涤肺肠。痛除党比。不许仍前巢□刀袭妄陈。尔部院即遵谕申饬。　　

○命内国史院学士折库讷、教习庶吉士。　　

○以故三等阿达哈哈番刘绍勋子邦仁、袭职。　　

○己亥。升大理寺卿郝惟讷、为户部右侍郎。　　

○庚子。加赠湖广阵亡署都司佥书刘应科一级。荫一拖沙喇哈番。　　

○免湖广常德府属桃源县、十二年分荒地额赋。　　

○辛丑。增设江南福山营千总一员。把总二员。　　

○宁南靖寇大将军阿尔津等奏报。湖广容美宣慰使司土司田吉麟、以所部兵二万、缴印投诚。上嘉奖之。命所司速叙。　　

○广东巡抚李栖凤疏报。节妇、新会县民张思敏妻周氏、夫殁、手自纺绩。抚子事姑。三世七丧、皆为营葬。里人闻之、无不感泣。守节历四十七年。请照例旌表章下礼部。　　

○壬寅。升大理寺少卿傅维麟、为太仆寺卿。降补原任户部尚书戴明说、为太常寺少卿。提督四译馆。　　

○遣官祭四子部落故二等台吉伊尔扎木。　　

○癸卯。谕礼部。奉圣母皇太后谕。定南武壮王女孔氏、忠勋嫡裔。淑顺端庄。堪翊壸范。宜立为东宫皇妃。尔部即照例备办仪物、候上□日行册封礼。　　

○上亲试江南荐举隐逸陆贻吉、于沚。　　

○彻江南各省守催钱粮满官还京。　　

○允礼部议、广西省于明年丁酉科举行乡试。取中举人四十名。俟全省大定、仍复旧额。　　

○允礼部议、平南王靖南王下考取生员各十五名。举人各三名。俱于广东应试。照汉军例编号。会试取中进士、与汉军例同。　　

○都察院奏言、近闻内大臣侍卫等、欲令移居皇城外。窃念诸臣向因叨恩侍从。心切近光。各毁旧居。迁入城内。今复令外移、未免劳苦耗费。且皇城重地。扈卫需人。宜仍环居左右。俾得朝夕侍从。疏入。得上□日、此奏念切为国。克尽言职。深可嘉悦。内大臣侍卫等移居、著停止。　　

○初、定远大将军世子济度等、遵上□日奏言、濒海漳州等九处、俱宜设兵防守。而闽省经制、绿旗官兵、甚多缺额。今议补额增设、共知马兵二千二百五十名。步兵五千九百名。以资防御。见驻闽省汉军兵丁、俱应留驻漳州。然汉军及绿旗官兵、未可尽恃。应留固山额真屠赖、统满洲兵驻泉州、为两路声援。诏下议政王、贝勒、大臣会议。寻议、闽省去京窎远。满洲大兵、往返更番、官兵劳苦民亦受困。计见在闽省汉军兵五百九十名。实属不敷。应令江宁提督管效忠驻防京口。调京口兵八百名、并杭州兵六百余名共足二千。以每旗章京二员、骁骑校一名统之。仍特遣固山额真一员、每旗梅勒章京各一员、率往驻防。其闽省绿旗兵、缺额者应募补增设者应停止。奏入得上□日、满洲大兵、往返更番、官兵劳苦。民亦受困。所议甚当。但海寇因大军驻闽、故尔潜遁。今全师尽彻、不设满兵驻防、止诿之汉军及绿旗官兵、恐军威不壮。倘日后海寇登岸、不能防御、尔时题请大军。有误事机。所关甚重著详议久安之计以闻。诸王大臣又议、满兵不便更番。亦不可令其挈眷驻守。应令驻防平南王尚可喜往。上以不设满兵驻防。所议甚当。但前此平靖二王、同驻广东、尚频请禁旅、今调一王分驻福建、恐二省兵力俱单。不可分驻。著另添设贤能官兵。务使海寇不得登岸。以为固守之计。再议奏闻。诸王大臣又议、调驻防汉中府固山额真墨尔根侍卫李国翰往。上以四川较福建更为岩疆。平西王与李国翰同驻汉中、庶无他患。今遣李国翰赴闽、恐蜀地可虞。闽省乃系海寇应酌量遣汉军兵。选贤能官二员为帅。前往防守。著再议奏。至是诸王大臣又议、于汉军兵二千名之外、应再调京城兵一百名沈永忠下兵九百名。共足三千之额。其应遣固山额真、列名以请。上命固山额真郎赛为帅。应遣梅勒章京、再议奏闻。余依议。　　

○福建巡抚宜永贵疏报、宁化逆首黄素禾、势蹙投诚。余党悉散。下兵部察议。　　

○甲辰。谕礼部。致祭天地、太庙、社稷、不可不虔。嗣后凡祭圜丘、方泽、朕于五鼓出宫。祭太庙、社稷、于黎明出宫。尔部先期一日奏闻。永著为例。　　

○遣官谕祭克西克腾部落故二等台吉云敦。　　

○丙午。升江南浦口副将管参将事邓汝功、为河南开封副将。山东登州参将袁如桂、为福建延平副将。直隶涿州参将陈喜、为浙江金华副将。陕西延绥管副将事高松、为甘肃西协副将。　　

○遣梅勒章京赛音达礼、王国诏、吴学礼、胡拜、并甲喇章京马成桢、祖泽沛、海塞、马如龙、署梅勒章京事。驻防福建。　　

秋。七月。丁未朔。享太庙。上亲诣行礼。　　

○戊申。升少詹事王崇简、为内翰林国史院学士左通政林起龙、为大理寺卿。　　

○裁江西袁州府副协都司一员。守备一员。千总二员。把总四员。兵六百名。　　

○礼部奏言、荷兰国从未入贡。今重译来朝。诚朝廷德化所致。念其道路险远。准五年一贡。贡道由广东入至海上贸易、已经题明不准。应听在馆交易。照例严饬违禁等物。得上□日、荷兰国慕义输诚。航海修贡。念其道路险远。著八年一次来朝。以示体恤远人之意。　　

○广西巡抚于时跃奏报、官兵擒斩贼渠伪义宁伯龙。韬下所司知之。　　

○己酉。和硕襄亲王博穆博果尔薨。年十六。　　

○庚戌。定远大将军世子济度等奏报、伪都督总兵黄梧、副将苏明、郑纯等谋斩。伪总兵华栋等、并歼其部兵四百余名。率众薙发。献海澄县投诚。随遣梅勒章京翁爱等、入城安抚。计降其文武大小伪官八十六员兵一千七百名。捷闻。得上□日、黄梧等献城归顺可嘉。著即行优擢。　　

○礼部奏言、和硕襄亲王祭葬、礼宜优厚。应于定例外加祭一次。工部监造坟祠。从之。　　

○辛亥。上以移居乾清宫。遣官祭告天地、宗庙、社稷。　　

○壬子。上移居乾清宫以和硕襄亲王丧、免行庆贺礼。　　

