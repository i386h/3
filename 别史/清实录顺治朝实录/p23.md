<!-- { "loadSidebar": true } -->

○天津总督骆养性违上□日擅迎南来左懋第陈洪范等。部议应革职为民。得上□日养性有迎降功。革总督任。仍留太子太保左都督衔。　　

大清世祖体天隆运定统建极英睿钦文显武大德弘功至仁纯孝章皇帝实录卷之九

大清世祖体天隆运定统建极英睿钦文显武大德弘功至仁纯孝章皇帝实录卷之十　　

○顺治元年甲申十月乙丑卯刻雾色苍白。　　

○升都察院副理事官雷兴为右副都御史巡抚天津等处。　　

○丙寅升工部主事于连跃为山东按察使司佥事兖西兵备道礼部郎中房之骐为山东按察使司佥事提调学政。　　

○工科给事中朱鼎□□清奏言今皇上建极锡福兆民用康顾一代之兴必制作灿备使子孙率由而冈愆四海则傚而弗忒则纲纪不可不明也。臣请举其大者。如礼仪为朝廷之纲。而冠履侍从、揖让进退、其纪也若上习便安。下乐盘辟。则错乱无纪、而礼仪之纲坏。用人为致治之纲而典铨司剧论官辨材、其纪也若年近衰迈。操非洁清则昏黩无纪而致治之纲坏。理财为经国之纲而撙节物力厘剔弊源其纪也。若佐计不择廉能。出入漫凭胥吏则溷淆无纪、而经国之纲坏。诏令为出治之纲而令行禁止慎始要终其纪也若朝更夕改反汗滋疑言美实乖遵从靡适则惑乱无纪而出治之纲坏。法守为政令之纲而上行下效较若画一其纪也若王言已。经涣布或多偏执不从内外事本相同、间以朦胧致左。则二三无纪、而政令之纲坏推诚为黜陟之纲。而立贤无方斥奸克断、其纪也。若比肩事主或作新旧之观伪职废官未除营进之狡则进退无纪而黜陟之纲坏故今日之急务必以振纲肃纪为第一义而后治化丕臻遐迩悦服也至于收拾民心莫过于轻徭减赋务俾人沾实惠、无托空言则有土有财足食足兵。将航海梯山无非公家府藏安有身为天子富有四海而患财用之不足者哉疏入。是其言。　　

○丁卯。上御皇极门加封和硕郑亲王济尔哈朗为信义辅政叔王赐册宝黄金千两白金万两彩缎千疋复和硕肃亲王豪格爵。赐册宝。鞍马二。空马八。晋封多罗武英郡王阿济格多罗豫郡王多铎俱为亲王赐册宝。鞍马各二。空马各八。多罗贝勒罗洛宏、为多罗衍禧郡王。赐册印。鞍马一。空马二。封硕塞为多罗承泽郡王。赐册印。赐平西王吴三桂册印白金万两鞍马一。空马二。赐恭顺王孔有德怀顺王耿仲明智顺王尚可喜续顺公沉志祥、朝鲜国世子李＜溰-豆王＞次子李淏、及满洲蒙古汉军固山额真梅勒章京护军统领等鞍马大宴赐济尔哈朗册文曰我太祖武皇帝肇基立业垂裕后昆太宗文皇帝缵承洪绪收服蒙古诸国平定朝鲜国开拓疆宇敦厚伦彝。惟兹谟烈之光实赖亲贤之助。和硕郑亲王秉心忠义幼即恪恭为国奋身。亲历行阵辅佐王室屡著精诚前已封为和硕郑亲王后遭先帝上宾诸王兄弟相争为乱窥伺神器尔矢忠协赞共定大计宗社用安又率大军攻克明国东界中后所前屯卫中前所宜膺懋赏以答殊勋是用册宝封尔为信义辅政叔王永存带砺与国咸休豪格册文曰我太祖武皇帝肇基立业。垂裕后昆。太宗文皇帝缵承洪绪奄有蒙古诸国平定朝鲜。拓土开疆。弥敦典礼及朕绍服尔和硕肃亲王前以引罪削封后随叔父摄政王入山海关破流贼二十万。遂定中原。厥功懋焉。朕诞登大位特加昭雪。授以册宝。复封为和硕肃亲王。永存带砺与国咸休。阿济格册文曰我太祖武皇帝肇基立业。垂裕后昆太宗文皇帝缵承洪绪。奄有蒙古诸国平定朝鲜拓土开疆弥敦典礼及朕绍服尔多罗武英郡王随叔辅政王率兵至明国山海关。及破中后所、前屯卫中前所。又随叔父摄政王入关破流贼二十万遂定中原厥功懋焉朕诞登大位特授以册宝。封尔为和硕英亲王永存带砺与国咸休多铎册文曰我太祖武皇帝肇基立业。垂裕后昆太宗文皇帝缵承洪绪。奄有蒙古诸国平定朝鲜。拓土开疆弥敦典礼及朕绍服尔多罗豫郡王随叔父摄政王入山海关破贼二十万遂定中原厥功懋焉朕诞登大位特授以册宝。封尔为和硕豫亲王永存带砺与国咸休罗洛宏册文曰。我太祖武皇帝肇基立业垂裕后昆太宗文皇帝缵承洪绪奄有蒙古诸国。平定朝鲜。拓土开疆。弥敦典礼及朕绍服尔多罗贝勒罗洛宏随叔父摄政王、入山海关、破贼二十万遂定中原厥功懋焉朕诞登大位。特授以册印封尔为多罗衍禧郡王永存带砺与国咸休硕塞册文曰我太祖武皇帝肇基立业垂裕后昆。太宗文皇帝绍缵洪绪奄有蒙古诸国。平定朝鲜。朕今嗣服。定鼎中原景命维新诞登大宝尔硕塞乃太宗之子朕之庶兄当兹国庆宜笃懿亲特授以册印封尔为多罗承泽郡王本支百世与国咸休吴三桂册文曰朕闻有一代应运之君。必有一代翊运之臣结以腹心共襄大业是以尊贤用能崇功尚德、乃国家之大典乘机构会达变通权乃明哲之芳踪朕登大宝特仿古制视诸臣功德差等授以册印俾荣及前人福流后嗣咨尔平西伯吴三桂洞识天时当叔父摄政王统兵西征之际尔即擒流贼说士遣官归命军前。迨王师式临开关迎入又随叔父摄政王、破贼兵二十万。底定中原。大功茂者。宜膺延世之赏。永坚带砺之盟。特授以册印封为平西王尔其益励忠勤屏藩王室钦哉无斁平定山西固山额真叶臣等自军中奏报臣等出固关进平三晋所至迎降有伪伯陈有福窃据太原我军以红衣炮攻击之克其城安抚居民五州二十县皆降下部知之。　　

○戊辰户科给事中郝杰奏言自古有道之君久安长治鲜不亲贤远佞揆文则进一德之臣奋武则尚熊罴之士至刑余宦寺、特备洒扫供使令耳从不敢于大庭广众之中、与朝臣齿明洪武时中官不许识字。诚慎之也诚贱之也。挽末宠任厂卫。遂贻杜勋阎思印、边永清等、开门迎贼之祸。我国家深鉴往弊、痛绝中官。一切厂监钱粮。悉归有司远迩臣庶无不歌颂迺者颁诏大典、赐宴廷臣突有内监数辈先行拜舞辱朝廷而羞当世莫此为甚伏乞敕下礼部凡遇朝贺悉照旧典、内监不得入班行礼尤有请者先朝原有牙牌旧制非独别品级实以防奸伪也今应仍照品级悬带至于杂流赀员不得滥越词林科道侍从之前庶观瞻肃而体统明于礼法所关非小也得旨、内监原未赞礼何得溷入朝班悬带牙牌事宜还著定议奏闻。　　

○己巳赐副将刘大受游击孟国梁都司杨国永鞍马各一并甲胄、弓矢裘衣鞾帽等物仍隶旗下以其自江南解粮来投诚也　　

○辛未上御皇极门。封固山贝子尼堪博洛、俱为多罗贝勒。赐之册命辅国公满达海吞齐博和托、吞齐喀、和托尚善俱为固山贝子赐之诰命。赐尼堪册文曰。我太祖武皇帝肇基立业垂裕后昆太宗文皇帝绍缵洪绪奄有蒙古诸国平定朝鲜开拓疆宇敦厚伦彝暨朕嗣服。底定中原遂登大宝。兹封尔固山贝子尼堪为多罗贝勒其贝勒博洛及诸贝子册文诰命文俱同。　　

○定诸王、贝勒、贝子、公俸禄摄政王、三万两辅政王、一万五千两亲王、一万两。郡王、五千两。贝勒、二千五百两。贝子、一千二百五十两。镇国公、辅国公、俱六百二十五两　　

○壬申。归化城土默特部落古禄格等、贡驼马等物宴赉如例。　　

○升通政使司通政使王公弼为户部右侍郎吏部郎中刘廷谏为都察院左佥都御史。　　

○升山东济南道佥事王标极为本省布政使司参政管布政使事河南南阳府知府李芳蕰为本省按察使司副使大梁道。　　

○以故明淮海道副使张士第为山西布政使司参政管布政使事。　　

○以招抚山西应袭恭顺侯吴惟华有剿寇功命以原衔充镇守太原等处总兵官。　　

○癸酉命和硕英亲王阿济格为靖远大将军统领将士往征流寇赐之敕曰朕以流寇李自成诸贼肆虐生灵涂炭陕西居民久罹荼毒天人共愤今命王充靖远大将军。率兵前征。一切机宜、必与诸将同心协谋而行。毋谓自知、不听人言。毋谓兵强、轻视逆寇。仍严侦探、毋致疎虞。如有抗拒不顺者、戮之。倾心归顺者、抚之严禁兵将、凡系归顺地方军民、不得肆行抢掠。务使人知朕以仁义定天下之意。其行间将领功罪、察实纪明汇奏。如系小过、当即处分。至于护军校、拨什库以下、无论大小罪过、俱与诸将商酌、径行处分。王受兹重任。宜益殚忠勤用张挞伐。立奏荡平。钦哉。　　

○甲戌。以正红旗满洲护军参领阿济赉、正蓝旗满洲甲喇章京星鼐、各管本旗蒙古梅勒章京事。镶黄旗满洲阿兰齐、剌谷、正红旗满洲觉罗喀喇、各管护军参领事。正蓝旗满洲吉赛、管甲喇章京事。　　

○以祁赉、克衣克德、喀剌、为房部理事官。弩山吴习霸、为工部理事官。　　

○以故明南京兵部左侍郎谢启光为户部左侍郎总督仓场。光禄寺卿李天经为通政使司左通政、左通政赵京仕为太仆寺卿。太仆寺、少卿李鲁生为顺天府府丞兵科给事中龚鼎孳、为吏科右给事中。　　

○以内院副理事官于变龙为山西布政使司参政驿传道故明山西按察使司佥事于重华为山西布政使司参议岢岚道　　

○乙亥刑部左侍郎党崇雅奏言、臣按旧制凡刑狱重犯自大逆大盗决不待时外余俱监候处决。在京有热审朝审之例每岁霜降后、方请旨处决。在外直省亦有三司秋审之例。未尝一丽死刑辄弃于市皆委曲为冤民计也。我皇上好生之心同揆先圣。凡罪人之决不待时、与秋后处决者。敢望照例区别以昭钦恤臣更有请者。在外官吏乘兹新制未定不无凭臆舞文之弊。并乞暂用明律。候国制画一永垂令甲疏入得旨人命至重。岂容一概即行杀戮。以后在京重大狱情、详审明确奏请正法。在外仍照明律以行。如有恣意轻重等弊指参重处。　　

○丙子。河南巡抚罗绣锦奏报流寇二万余人渡黄河。攻怀庆府甚急。于是遣学士詹霸、驰赴和硕英亲王阿济格。军谕之曰。顷闻流寇急攻怀庆。已命和硕豫亲王多铎、于是月二十五日、率师南下。便道往征。豫亲王如已克流寇、即遵谕仍赴南京。如流寇闻风遁走、豫亲王即追蹑贼后。直趋西安。豫亲王先至西安则勒兵以待尔等尔等先至亦宜待豫亲王。两路大师、务期合力攻剿平定贼寇勿以先至彼地、遂不相待。尔等须沿路探问消息若得豫亲王击败流寇移师南下之信尔等仍遵前谕、相机以行　　

○谕平定山东河南梅勒章京和托李率泰额孟格等曰。尔等可严查流贼赵应元余党尽行正法城中人有同谋者亦查明正法但不得误伤良善其城中积贮钱粮及赵应元劫去故明衡王府中财物与被戮之家财物俱造册进览衡王府中财物毋得骚扰衡王曾否与赵应元同谋应行详察有谋则严加看守另行奏闻。不则仍令安业如故。此外所有诸物俱著在城官员封贮尔等酌量卫辉怀庆两府何地较近可即率师往诣总兵官祖可法金玉和处今和硕豫亲王亦即统大军与尔等会师矣。　　

