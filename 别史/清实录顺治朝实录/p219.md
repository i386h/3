<!-- { "loadSidebar": true } -->
○叙复舟山功。进一等伯兼一拖沙喇哈番固山额真伊尔德、为一等侯、兼一拖沙喇哈番。三等伯护军统领车尔布、为一等伯、兼一拖沙喇哈番。加二等精奇尼哈番哈岱、为一等精奇尼哈番。二等阿思哈尼哈番梅勒章京吴喇禅、为一等阿思哈尼哈番。兼一拖沙喇哈番。三等阿思哈尼哈番署梅勒章京根特、为一等阿思哈尼哈番。三等阿思哈尼哈番梅勒章京徐大贵、三等阿思哈尼哈番罗托、俱为二等阿思哈尼哈番。一等阿达哈哈番梅勒章京柯永蓁、一等阿达哈哈番兼一拖沙喇哈番满都、俱为三等阿思哈尼哈番。二等阿达哈哈番波罗对、萨木赛、蒯齐、沙尔唐、伊尔特赫锡三、祁成古、班第、苏穆图、克世图、俱为一等阿达哈哈番。三等阿达哈哈番敦拜、沃赫、阿玉锡、岳甘、拜库大、查尔海、拜色、安注瑚、阿布赖、查纳、觉罗多尔机、牛录章京赵元弼、拜他喇布勒哈番兼一拖沙喇哈番梅勒章京古禄固、科魁、俱为二等阿达哈哈番。拜他喇布勒哈番兼一拖沙喇哈番盖四海、舒书、桓达理、沙纳哈巴图鲁、拜他喇布勒哈番陈布鲁、翁爱、俱为三等阿达哈哈番。一等阿达哈哈番卫赫德、郭迈、苏伯、阿绩达、得棱格、拜他喇布勒哈番爱穆布、功额、科尔对格善、图哈土、伊思哈布、索罗希、谷鲁、华善、图拉、渥深巴图鲁、纳哈泰、舒书、博多礼、党固礼、俱加一拖沙喇哈番。拖沙喇哈番顾英、为拜他喇布勒哈番兼一拖沙喇哈番。梅勒章京祖泽淳、署护军统领尼雅达、署甲喇章京拜哈尔、拖沙喇哈番阿哈图、牛录章京李午、拖沙喇哈番牛录章京陈养忠、俱为拜他喇布勒哈番。署护军参领对亲、图赫慎、化善、察马、沙洪、专他、穆成格、察哈代、满杜、署甲喇章京散绩泰、苏根、克什图、叟色、塔必图、舒鲁尔、克什布雷海色、马喇、劳章、拜雅拉、吴山泰、钟武尔代、海塞、尼雅汉、署章京朱彻黑、伊尔巴喀、永贵、噶尔马、来衮、拜海、嫩对、硕邦、吴尔德、尧詹、纳喇迈、金有明、克特、搜塞、色根、武达纳、署夸兰大海鲁洪、库克德、白器、车尔获、达喇西、牛录章京陈万先、拖沙喇哈番品级王永清、尼马齐、额尔绩赫、闲散章京张泰、骁骑校黄珠、鼐古塞、郭朝丰、聂路肯、俱为拖沙喇哈番。赠阵亡三等阿达哈哈番海尔布、为二等阿达哈哈番。以其子扬古代袭职。署章京傅那、为拜他喇布勒哈番。以其弟之子梭拜袭职。署护军参领撒克西、为拖沙喇哈番。以其子纳西袭职。署甲喇章京启他海、为拖沙喇哈番。以其子沙里袭职。署章京巴尔哈、为拖沙喇哈番。以其叔之子耨德袭职。骁骑校噶穆尔、为拖沙喇哈番。以其子龙华袭职。护军校博林、为拖沙喇哈番。以其兄苏赫袭职。署护军校叟塞、为拖沙喇哈番。以其子达喜袭职。护军校巴拜、署护军校昂阿、孟葵、俱为拖沙喇哈番。升跳船小拨什库布朗阿、兵萨璧、俱为拜他喇布勒哈番。署章京李谷、兵来达、勒克塞、麦谷、俱为拖沙喇哈番。　　

○遣官谕祭翁牛特部落二等台吉博托和、郭尔罗斯部落三等台吉敦多布。　　

○壬子。降补内弘文院侍讲姜元衡、为内翰林弘文院编修。　　

○授庶吉士王泽弘、邱象升、沈世奕、俱为内翰林秘书院编修刘芳躅、胡简敬、冯源济、俱为内翰林弘文院编修。田逢吉、曹申吉、俱为内翰林国史院编修。綦汝楫、陈敱永、俱为内翰林秘书院检讨。田种玉、党以让、项景襄、俱为内翰林弘文院检讨。邓种麟、秦松龄、范廷魁、俱为内翰林国史院检讨。　　

○升真定倒马关都司佥书孙学礼、为大宁掌印都司。山西行巡捕都司佥书萧时昇、为广东掌印都司。山海台头营都司佥书黄腾蛟、为浙江掌印都司。　　

○癸丑。谕吏部。高民瞻前差巡按四川。悉知地方事宜。著升都察院右副都御史、巡抚四川等处、提督军务。　　

○谕刑部。上年在京、及畿内狱犯。曾经暂停秋决。外省未及停止。兹念内外刑辟、宜同一视。今年各省秋决、亦著暂停一次。其在京狱囚、朝审阮日。照例奏请。至畿内狱犯、前曾遣三法司堂官审录。今思三法司堂官、总理天下刑名。朝审大典、应令公同料理。以后不必差遣。著照旧例差司官三员、会同该按审录。仍先行奏请定夺。尔部作速遵行。　　

○乙卯。以修葺金太祖、世宗陵工竣。遣官致祭　　

○丙辰。升浙江温处道参议杜漺、为河南按察使司副使、通密兵备道。兵部郎中李世洽、为河南按察使司佥事、淮徐兵备道。　　

○降补浙江金衢道副使张元璘为陕西布政使司左参议、分守河西道　　

○赐皇贵妃父内大臣三等伯鄂硕、祭二次。谥刚毅。立碑。　　

○丁巳。以故拜他喇布勒哈番陈捷萧子镇远。袭职。　　

○庚申。予总督川陕兵部尚书兼都察院右副都御史马之先、祭葬如例　　

○辛酉。谕兵部。据南赣抚臣佟国器疏称、保昌县知县白可久、因冲邑艰烦。屡受使差凌辱。又为派征西船只粮料等项、支吾无术。忧激自刎。向因各省驿递。有差使勒索等弊、已屡上□日禁饬。近见州县官有自尽者、动称为此苦累。或实缘钱粮不足、供应不能及额。或委系使差额外勒索肆行陵逼。如此情由、皆当详察真实。作何协济清厘。以绝弊窦。作何严行禁治。以垂永久。尔部即会同各该衙门详确议奏。疏内又云、有司疲于奔命。勒索过当。除自尽之外、几无长策。既知勒索之人、何故事前不即指参。仅于县官自尽之后、空言入告。甚属不合。以后各省有此等情弊、该督抚按朦胧徇庇、不行明白指参者。应如何处分。著一并议奏。　　

○壬戌。以恩荫授故大学士宋权子炘、为中书舍人　　

○升兵科左给事中刘鸿儒、为户科都给事中。刑科左给事中史彪古、为工科都给事中。　　

○癸亥。谕礼部。日讲之典、已于十二年四月内举行。后因文华殿未建、暂行停止。今思讲学要务、不可复迟。兹欲十月内开讲。先期应于弘德殿告祭。尔部即择吉具奏。　　

○甲子。升广东岭西道参政李皓、为陕西按察使司按察使。广东巡海道副使徐炟、为陕西布政使司左参政、督粮道。补外转福建道御史李登第、为浙江布政使司参议、分守宁绍台道。服阕原任陕西陇右道参议李嵩阳为浙江布政使司参议、分守温处道。　　

○遣官祭内大臣二等阿思哈尼哈番俄齐尔。谥勤恪。立碑　　

○乙丑。谕兵部。提督苏松等处总兵官马进宝、著改名逢知。　　

○丙寅。孝慈武皇后忌辰。遣官祭福陵。　　

○升兵科给事中金汉鼎、为礼科右给事中。刑科给事中雷一龙、为工科右给事中。　　

○固山额真屠赖等奏报、官兵克复福建闽安镇。投诚大小官一百余员。获器械印信条记甚多。下所司议叙。　　

○丁卯。戌刻。地震有声。　　

○戊辰。谕礼部。自古变不虗生、皆由人事。昨日入夜、地震有声。朕不胜悚惕。因思朕即位十有四年。亲政已历七载。虽夙夜忧勤、勉图治理。但万几至繁、玩日愒月。或至怠荒。政事有乖。民生未遂。以致灾谴见告用示儆戒。朕今痛加修省。文武大小群臣、俱当洗涤肺肠。力改前过。协心尽职。务求消弭灾异。若仍蹈往辙。天谴国法具存。何由可逭。此后朕躬或有阙失。行政或有错谬著内院辅臣、据实陈奏。毋得隐讳尔部即传谕遵行　　

○己巳。谕吏部。户礼兵工四部钱粮、完欠分数。应各察核清楚至于照例处分、原属尔部职掌。以后各部开列完欠分数具奏其处分轻重、尔部仍照旧议覆。若查核分数舛错、责在各部。若处分轻重不合、责在尔部。　　

○又谕吏部。总督、巡抚、责任不同。巡抚专制一省。凡刑名钱谷、民生吏治、皆其职掌。至于总督、乃酌量地方特设。总理军务。节制抚镇文武诸臣一切战守机宜、调遣兵马重大事务、当悉心筹画。若更令兼理刑名钱谷等细事。不特精力难周、且致彼此推诿。耽延时日。何以专任责成著九卿詹事科道会议、分别地方难易、事件大小、或酌令兼理。或专责抚臣。务求妥确详悉具奏　　

○谕户部。鼓铸之法、原以裕国便民。今在京宝泉局外、各省开炉太多。铸钱不精、以致奸民乘机盗铸钱愈多愈贱、私钱公行、官钱壅滞、官民两受其病。欲使钱法无弊、再四思维莫若鼓铸归一。各省铸炉当一概停止。独令宝泉局鼓铸。务比旧钱体质稍加阔厚磨鑢精工。仍兼用满汉字俾私铸难于伪作。其见行之钱姑准暂用。三年以后止用新铸制钱旧钱尽行销毁。著议政王贝勒大臣、九卿詹事、科道、会议具奏　　

大清世祖体天隆运定统建极英睿钦文显武大德弘功至仁纯孝章皇帝实录卷之一百十一


大清世祖体天隆运定统建极英睿钦文显武大德弘功至仁纯孝章皇帝实录卷之一百十二　　

顺治十四年。丁酉。冬十月。庚午朔。享太庙上亲诣行礼。　　

○遣官祭四祖陵、福陵、昭陵。　　

○颁顺治十五年时宪历。　　

○谕吏部。钱粮系军国重务。有司考成、自不容宽。但近来参处拖欠。降调纷纭。新旧交代。反误催徵。官虽屡更。拖欠如故。以后因钱粮降调各官。俱著带所降之级、在任督催。完日开复。　　

○又谕吏部。总督、巡抚、皆封疆重臣。事务殷繁。近来钦件、概立限期。屡有参罚。未免急于救过草率完结。且使督抚以簿书细务、多被参处、亦非朝廷倚任重臣之意。以后钦件有紧要重大者仍与立限其余俱著各该督抚、酌量缓急奏结。但不许任意耽延、致有废事。若迟至一年者、该部查参处分　　

○顺天府举行乡饮酒礼　　

