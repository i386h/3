<!-- { "loadSidebar": true } -->
○以御史曹叶卜、为陕西按察使司佥事宁夏道王显、为湖广按察使司佥事下江道升福建布政使司参政管按察使事郑廷櫆为江南布政使司右布政使。福宁道参政李长春。为江西按察使司按察使山东东兖道参政谢道为江南按察使司按察使。浙江驿传道参议南洙源为浙江按察使司副使、温处道陕西关内道参议秦嘉兆为福建按察使司副使、驿传道。湖广下湖南道参议杨璥、为山东按察使司副使、登莱道山东济南道参议张尚、为山西按察使司副使井陉道陕西庄浪参议冯士标、为四川按察使司副使建昌道。福建建南道佥事曾延孔、为山西布政使司参议、河东道山东济南道佥事李吉士、为河南布政使司参议、督粮道浙江严州府知府钱广居、为陕西按察使司副使关南道江南宁国府知府管起凤为河南按察使司副使、汝南道滁州知州李嘉猷为江西按察使司佥事、湖东道六安州知州邱承绪、为湖广按察使司佥事、荆西道陕西汉中府同知薛良朋为四川按察使司佥事、上川南道湖广汉阳府知府傅应星、为山东都转运盐使司运使。山西平阳府知府徐来麟、为长芦都转运盐使司运使。补原任山东东昌道周日宣、为山西按察使司副使、易州道江南水利道副使王言、为山西按察使司副使、岢岚道。　　

○复大学士范文程、二等精奇尼哈番　　

○山东济南、兖州、东昌、青州府属州县、及左卫齐河屯水。　　

○己卯。颁庆贺皇太后皇上表文、皇后笺文式样。于各藩王、及督抚提镇等衙门　　

○刑部奏言、吏部蒙古理事官济兰图先曾为盗杀人劫财后自投首应免死。革职。解牛录及部任。鞭一百。籍没家产从之　　

○以加上昭圣慈寿皇太后徽号礼成。遣学士叶成格等、颁诏朝鲜。赍赐其国王蟒缎币帛五十疋。　　

○庚辰。礼部拟定仪注。王以下、各官以上、升级授官谢恩。王、贝勒、贝子、公、大臣等。出师凯旋受赏谢恩。王以下文武各官以上、遇庆贺颁赏谢恩。外藩王以下、公以上、及喀尔喀贡使朝见俱设卤簿。奏乐。鸣钟鼓。上御太和殿鸣赞官、唱赞行礼。王以下、各官以上、娶妻娶子妇。谢恩、或于中和殿、或于位育宫、俱朝服行礼。不唱赞。其不时赏赉谢恩。便服行礼亦不唱赞。上亲征出猎。外藩王以下公上、于行在朝见。赐宴、各官侍班。鸣赞唱赞行礼。如不赐宴、不侍班。行礼亦不唱赞。从之。　　

○革福建建南道佥事曾延孔职。以巡按王应元、劾其赉婪狼籍故也。　　

○以故三等阿达哈哈番胡敏子拉古、拜他拉布勒哈番又一拖沙喇哈番额布痕叔科虎尔、托克托会伯子鄂博对、温都拉虎兄莽鼐恩格参子扎木素、觉罗布尔三孙吴齐伦杭书弟喀尔马察拜他喇布勒哈番喇拉兄摆思哈喇、阵亡二等阿达哈哈番张亮子国泰、拜他喇布勒哈番又一拖沙喇哈番达赉子扎穆素、拜他喇布勒哈番额布根子奇塔忒、刘应举弟应德、钮成宪子维邦。王国臣弟国用、拖沙喇哈番西尔特子莫洛、巴牙尔图弟沙礼塞冷弟扎木苏、张登云子凤祥。各袭职。　　

○壬午。赐琉球国王敕谕曰尔国恪承天命奉表投诚朕甚嘉焉。奏内有云献琛稍宽于来禩。以故馆留周国盛等三人在京。随于七年。五月、遣梁庭汉等十九人回谕尔国。迄今故明敕印未缴。并去使亦无消息。意者海道迂远、风涛险阻。抑有别故、未达尔国耶。来使留京日久。朕甚悯念。今赏赐表里银两遣归。沿途给与口粮。并增驾船夫役偕。通官谢必振、回报尔国。听尔国便宜复命。用示朕怀柔至意。特谕。　　

○赐平西王吴三桂金册金印。册曰。朕闻有一代。应运之君。必有一代翊运之臣。结以腹心、共襄大业。是以尊贤用能、崇功尚德、乃国家之盛典。乘机遘会、达变通权、乃明哲之芳踪。分别功迹。特予表扬。古昔圣王之钜典也。朕登大宝。特仿古制。视诸臣功德差等、授以册印。俾荣及前人。福流后嗣。咨尔平西伯吴三桂、洞识天时。当睿王统兵西征之际。尔即擒流贼说士、遣官归命军前。迨王师式临蚤已开关迎入。又随睿王破贼兵二十万、底定中原。大功茂著。宜膺延世之赏永坚带砺之盟。顺治元年。十月十三日、授以册印。封为平西王。子孙世袭罔替。后领兵在陕西阶州地方诛伪秦王朱生福、伪定远侯赵荣贵、并贼七千有余。获伪定远侯印一颗。伪总兵印十颗。遣官兵至碧鱼口、斩贼兵三百余名。擒戮伪总兵王应选。在富平县、延安府等州县美园等处地方、斩伪经略王永强、高友才、伪总兵、副将、参将游击、郭玉麒等官五百四十名。并贼二万六百有余。获伪定国将军印一颗、伪官印十一颗。攻克山陕二省五十八城。遣官兵在同官县、临县等处地方、斩伪经略平四、伪总兵、副将、参将、游击等官二十六名、并贼兵五千五百有余。获伪印六颗。在延安府、府谷县、招降伪总兵官二名伪道一名、伪副将一名、并兵六百名。今特授金册金印。仍封为平西王。王其益励忠勤。屏藩王室。钦哉、无斁。　　

○敕谕平西王吴三桂曰。四川逆贼盘聚。斯民陷于水火。兹特命尔统领大军、入川征巢□刀。凡事与墨尔根侍卫李国翰、计议而行。投诚者抚之、抗拒者诛之。若武官有功、核实题叙有临阵退缩、迟误兵机、不遵号令、应处分者、听王便宜从事。若罪大、不便自处者、指名参奏。其应用粮饷、会陕西、四川、总督、巡抚、料理支给。地方既定之后。凡军机事务、悉听王调度。其一应民事钱粮、仍归地方文官照旧管理。文武各官有事见王、俱照王礼谒见。王受兹重任。其益殚忠猷。礼以律己廉以率下。务辑宁疆圉。宽朝廷西顾之忧钦哉。　　

○浙闽总督陈锦疏言、贼渠阮进、张名振等、拥伪鲁王盘踞、舟山臣会同固山额真金砺、刘之源、提督田雄等、统兵进巢

□刀由定关出海遇贼艘于横洋奋击、败之生擒。伪荡湖侯阮进遂至舟山掘陷其城。我兵奋勇齐登。贼势屈。因纵火自焚伪官及家口俱为灰烬。张名振闻城破遂拥伪鲁王遁去捷闻下所司察叙　　

○革江南徽宁道参政袁仲魁职以巡按上官鉝劾其贪纵不职故也。　　

○癸未。革浙江绍台道副使耿应衡、金衢严道参议王镛职。以巡按杜果、劾其贪黩故也。　　

○甲申。谕户部、盛京癸酉年定例。凡系本家奴仆开户另造者。许其编入。其系各户长、同造一户者。许其编出。今有以盛京户口册内另户之人、称原系伊家奴仆具告者、毋准。其册内本同户、乃告称非伊家奴仆者亦毋得开出。再自入北京以来牛录章京骁骑校、因披甲人、先后参错。出征、其主不知。而小拨什库、以为户口各异。可以关支粮米。大干法纪。将一家两披甲。分记者、有之以家下奴仆分记者、亦有之。今当编审之年。各该牛录章京、骁骑校、小拨什库、及户长会议、果系兄弟、听其别编。果系本家奴仆、各归户长造送。此编审时、如以家下奴仆、复行开户造送、后虽告称原系伊家奴仆、不准仍听另户。如将未成丁之子、分户造送者、论罪。其无嗣寡妇、守节不嫁、不愿同承产之人编入。情愿于身在之日、另注册籍、以为生计者。将承产人姓名立户。后开或婶母。或嫂或弟妇、或侄妇、满洲奴仆若干、汉奴仆若干、另为一款造送部内。此妇或再醮、或身故、按册上姓名、准其承管。　　

○科尔沁国卓礼克图亲王、及福金、察哈尔国公主等、归国命和硕亲王以下、尚书以上及亲王郡王、福金等、设宴饯送之　　

○以甲喇章京管效忠为都督佥事。充镇守天津总兵官。　　

○丙戌。罢户部尚书雅赖、工部尚书兼梅勒章京谭布、户部侍郎索尔果、屯泰、刑部侍郎硕尔对、工部侍郎伊尔格德、都察院左都御史觉善职。　　

○以三等阿思哈尼哈番希福、在部勤劳。且有军功。加为一等阿思哈尼哈番　　

○以硕塞吴把什、出使效力。授拖沙喇哈番。　　

○以固山额真卓罗、为吏部尚书。固山额真蓝拜、为工部尚书。固山额真俄罗塞臣、为都察院、左都御史升都察院副都御史车克、为户部尚书。纳都户、为都察院副都御史。调吏部侍郎罗硕、为工部侍郎。屠赖、为吏部侍郎。布克沙、祝世允、俱为户部侍郎。赵布泰、为刑部侍郎。甯古里、为吏部启心郎。吏部启心郎马希纳、为户部启心郎。协领宜尔格德、为工部理事官。　　

○升镶红穬汉军梅勒章京赵国祚、为本旗固山额真。镶红旗满洲英固德、镶蓝旗满洲巴海、俱为护军参领。正蓝旗满洲班布里汉军李武、俱为甲喇章京。　　

○封阿霸垓部落都思噶尔为郡王。以其自喀尔喀率所属部落投诚故也。　　

○以故三等精奇尼哈番伊尔登子伊纳穆、拜他喇布勒哈番达兰泰子格英、袭职。　　

○复拜他喇布勒哈番多尔济塔布囊、拜都喇、三等可达哈哈番白喜、拜他喇布勒哈番职。　　

○命固山额真噶达浑率官兵、往征鄂尔多斯部落多尔济。　　

○授刷彦为拜他喇布勒哈番念其父费英东扎尔固齐功也　　

○丁亥。除永平府黄土大毛义院石门、四关荒地屯粮　　

○戊子。辅国公席布锡伦卒。谥悼愍　　

○己丑。封多罗简郡王济度、为和硕郑亲王世子。　　

○解宣大总督佟养量任。以科臣袁懋功、纠其不通文义故也。　　

○谕喀尔喀部落土谢图汗、车臣汗、伊斯丹津喇嘛、大小贝勒等曰尔等□山戊不□贡牲畜七十二头口、已经收纳。至巴林人畜因不能赔偿、止以马百匹、驼十头、赎罪。是尔等无归附之意故尔如此。今若归我巴林人口、遣为首诸贝勒入觐、其牲畜自当宽免。如遵朕命、则为首四旗□山戊不□贡、自当收纳。其诸小贝子各自贡献、俱行停止。倘不归我、巴林人口、不遣为首诸贝勒入觐、则尔等使臣可勿遣。□山戊不□贡可勿献。兹将尔等赎罪马百匹。驼十头发还。　　

○庚寅。刑科左给事中魏象枢奏言。启沃圣德。全赖辅臣。我皇上万几之暇、偶有燕幸、如前后左右、无才德硕望之老臣。万一劳逸不节。出入不时谁为奏请者。请于临御之际即召满汉辅臣二人、讲说治道、以弼成圣德。仍择满汉词臣、文学雅重者数人备顾问记起居更宜节省游幸。以慎保圣躬。报闻。　　

○壬辰。改承天门为天安门　　

○癸巳。上出都行猎。是日驻跸兰坊。　　

○定世子下官属甲喇章京品级长史一员。头等护卫六员。牛录章京品级典仪一员二等护卫五员。拖沙喇哈番品级典仪二员三等护卫六员护军校品级典仪二员。　　

○甲午。上驻跸下濠水。　　

○以兵科右给事中李化麟、为礼科左给事中。礼科给事中李人龙为兵科右给事中。　　

