<!-- { "loadSidebar": true } -->
○又会议、都察院条奏四事。一、巡方察吏安民。若所属地方、巡历未到。则百姓利害、有司贤否、何由得知。今后应令巡历周遍。仍将巡到地方、登记汇报。一、御史差满、若久候境上、徒费供应。以后差满、应即回京。将文卷交巡抚收存。候更替御史到日交付。惟盐仓漕茶马等差、关系钱粮。俱候亲身交代。一、盐引用印繁多。一时印用不敷。今后御史奉上□日后。该部严催该司、将用过印引、交巡盐尽数带去。其用印未完者、俟陆续给发。一、缉奸禁暴、巡城所关最重。三月一换、未免太速。以后应六月一换。如无人更换。仍在城办事。从之。　　

○又会议、大理寺条奏、凡奉上□日三法司核议事理、堂官已经遵行。惟寺属无职掌可尽。应如该寺所请、副理事、评事等官、亦与刑部司官会议。从之。　　

○吏部议覆、宪臣魏裔介条奏、举用孝子授官、从未有例。但孝行关系风化。若有司呈报、果有真正孝子。许抚按严行体勘。详开事实具题。礼部覆核真确。敕臣部考试。酌量选授县正佐贰等官。如有冒滥捏报、将原举官参处。从之。　　

○己未。上幸景山。观众侍卫较射。中者赏以币。　　

○庚申。转通政使司右通政盛复选、为本司左通政。升鸿胪寺卿张自德、为通政使司右通政。　　

○旌表浙江节妇、会稽县儒士金日昌妻张氏、归安县民徐廷贤妻何氏、龙游县生员陆鈖妻余氏、烈妇、兰溪县进士叶钟芝妻赵氏、及弟钟藻妻徐氏、贞女、分水县民顾氏女、龙游县陈氏女、孝子、山阴县胡拱轸、各给银建坊如例。　　

○九卿、詹事、科、道、会议国子监条奏三事。修理文庙已奉俞上□日。其饮食供给掌馔官员、俟庙舍修完日。以次渐复。至书籍关系文教今监中缺少。应敕直省学臣、广搜送部。其十三经、二十一史等书、监板尚存如有残缺、即如式修补。俟成时各印一部、收藏监内。俱繙译清书。以昭同文之盛。至选择□山戊不□贡。应于该部过堂时、详察青年者、方准送监。从之。　　

○辛酉。谕吏部。詹事府未有职掌。著暂裁。见任官另行补用。　　

○遣官致祭固山贝子佛克齐库　　

○户科右给事中姚延启奏言、今日进言者多。实见施行者少。皇上每事必下部议。比覆请又皆俞允。是权归六部也。请自今许启奏之臣、随疏入对。皇上亲裁庶政。断自宸衷。庶可决群疑。考议论。而别人才矣。上以不谙治理。切责之。　　

○壬戌。升礼科给事中鱼飞汉、为吏科右给事中。兵科给事中尚九迁、为本科右给事中。刑科给事中蒋允修、为工科右给事中　　

○广西巡抚于时跃疏报、伪宝康侯贺九仪、窃踞大宁。遣伪镇曹友等、率党数千。突犯宾州。游击刘彦明等、分布官兵。击败于丁桥。斩获甚多。下兵部议叙。　　

○癸亥。谕吏部。内院几务殷繁。需人赞理。胡世安、著仍以太子太保、升内院大学士。卫周祚、著仍以少保、兼太子太保、升内院大学士。李霨、升内院大学士。俱入直办事。　　

○甲子。谕吏部。金汉鼎、前因失参科场情弊、已经降处。念董笃行等、俱已复职。金汉鼎、亦著复原官。　　

○予三等辅国将军琶帕、巴喀、杜尔霸、祭各如例。　　

○刑部议奏、嗣后三品以上等官、兄弟子侄、犯杖罪者、准其折赎。四品以下等官、兄弟子侄、有犯杖罪者、仍责。不准折赎。从之。　　

○宁南靖寇大将军固山额真罗托等疏报、克复湖南沅清等处。进取贵州省城。及平越镇远等府。先后共招降伪官兵丁、四千九百九十余人。男妇九千八百余名口。获马一千四百余匹。象十二只。征南将军固山额真赵布泰亦报、大兵已抵贵州。所过南丹州、那地州、抚宁司各土司兵民、及独山州官民、俱来就抚。奏入。优上□日嘉奖。并命兵部俟事平察叙。　　

○乙丑。复遣官致祭固山贝子佛克齐库　　

○遣官致祭三等阿思哈尼哈番伊拜。　　

○以正蓝旗满洲辅国公穆臣、为本旗固山额真。升镶黄旗满洲精奇尼哈番甲喇章京觉罗额尔德、为蒙古梅勒章京。正黄旗满洲护军参领舒理浑、为本旗梅勒章京。镶蓝旗满洲阿思哈尼哈番甲喇章京艮特、为蒙古梅勒章京。　　

○升光禄寺少卿袁懋功、为大理寺寺丞。　　

○升山东青登莱道参政毛一麟、为浙江按察使司按察使。江西南昌道佥事迟日震、为河南按察使司副使、分巡睢陈兵备道。湖广宝庆府知府张惟养、为陕西按察使司副使、肃州兵备道。刑部郎中方国栋、为广东按察使司佥事、分巡海北道。　　

○议政王、贝勒、大臣、会推直省总督。得上□日、向因地方初定。特设直省总督、以资弹压。今可不设。但直隶八府、幅员辽阔。著再添巡抚一员。分行管理。其驻劄处所、及管辖地方、吏部酌议妥确、并应用抚臣、即行会推具奏。　　

○吏部、都察院、议覆掌河南道御史上官鉝条奏、台规宜照会典、参酌时宜、订正成书。刊刻颁行。从之。　　

○广东巡抚李栖凤疏报、南韶、肇庆、德庆、广州、潮州所属各州县水灾。下户部　　

○郧阳抚治张尚疏报、襄阳雷雨大作、山裂蛟起。平地水深丈余。城堤冲决。请急议修筑、以重岩疆。下工部议。　　

○丙寅。授一甲第二名进士孙一致、为内翰林弘文院编修。第三名进士吴国对、为内翰林秘书院编修。时一甲第一名进士孙承恩、缘其弟旸科场事、候部查议。故未授职。　　

○内院会同吏礼二部议覆、科臣王命岳疏言、恩拔选贡各途、已经暂行停止。惟有功贡准贡、虽为数不多、亦宜停止。至副榜贡、应照旧额。解卷与中式者一体磨勘。准为贡生。俟三科不第后、方准考职从之。　　

○吏部议覆、御史石维昆疏言、各衙门观政进士、听堂官约束习学政务。久已遵行。无容再议。得上□日、进士观政、原以习学政务。正当严饬实行。何得但云无容再议。常见覆奏本章、多用此语。皆不肯实心详议。只图苟且了事。甚属不合。著再议。　　

○初广东巡抚李栖凤疏奏、潮州系滨海要地。一时道府俱升、办理乏员。臣请保留升任副使魏执中、以岭西道新衔、仍在潮莅事。部议与例不符。应无庸议。得上□日、如该抚所请行。　　

大清世祖体天隆运定统建极英睿钦文显武大德弘功至仁纯孝章皇帝实录卷之一百十七


大清世祖体天隆运定统建极英睿钦文显武大德弘功至仁纯孝章皇帝实录卷之一百十八　　

顺治十五年。戊戌。六月。丁卯朔。调户部尚书孙廷铨、为吏部尚书加太子太保　　

○升大理寺卿刘达、为兵部左侍郎四川按察使司按察使李棠馥、为兵部右侍郎　　

○遣官致祭太子太保固山额真三等精奇尼哈番佟图赖。谥勤襄。　　

○停直省科试录取儒童以三年为率随□山戊不□试考取。从御史白尚登条奏也。　　

○戊辰。谕吏部、建造乾清宫、所费金钱钜万。宜乎坚固完好。乃落成之始、尚有可观。今经雨辄漏。墙壁欹斜。地砖亦不平稳阶石坼缝。甚不坚整此皆工部内官监各官疎忽怠玩。不用心督造。及匠役草率所致。当日因工完议叙。所予加升赏赉、皆属冒滥。虽经恩赦、难以免罪。著详察该衙门经管各官、并营造人等、严行议处具奏。　　

○平西大将军平西王吴三桂等奏报、臣等自收服重庆。即统兵进发逆首李定国、刘文秀、遣伪将军刘正国等、率贼众象只。在三坡红关等处据险设伏。以拒我兵。臣等令马步相兼步步督战节节前进。贼遂奔溃。我兵疾追。贼由水西、遁入云南臣等收服遵义府、并所属州县。招抚伪总兵、及副参游等官。计降贼兵五千有余。臣等随抵贵州有伪总兵梁亦英等、拥贼三千有余屯开州拒守。我兵奋勇分击。贼大败。阵斩贼二千有余。获其象马器械。遂克开州。捷闻。上嘉奖之。命所司于事平日议叙。　　

○赐义王孙可望银二千两。缎五十疋。青布梭布五百疋。其总兵副将参游等官、各赏银缎布有差。兵丁亦赏银布　　

○湖广益阳总兵官刘进忠、从征至贵州。卒于镇将府。　　

○庚午。谕工部内官监。和荣亲王茔殿。前有谕上

□日务从节省。尔等须恪遵前谕。但期坚固。足蔽风雨。不必华侈。以致劳民。傥不体朕心。劳民糜费。后有见闻。治罪不宥。　　

○辛未。擢湖广督粮道参议赵廷臣、为都察院右佥都御史、巡抚贵州、提督军务。以经略大学士洪承畴、荐举故也　　

○一甲一名进士孙承恩、坐胞弟晹科场事。应连坐流徙。上特宥之。　　

○亥刻。有流星大如碗。赤色有声。起自西北。行至东南。　　

○壬申。调南赣巡抚佟国器、巡抚浙江提督军务。升都察院左佥都御史苏弘祖、为右副都御史、巡抚南赣、汀、韶惠、潮郴、桂地方、提督军务。　　

○喀尔喀部落毕席勒尔图汗、诺木齐台吉等、贡马。宴赉如例。　　

○转顺天府府丞晋淑轼、为鸿胪寺卿。　　

○癸酉。升侍讲学士艾元徵、为内翰林秘书院学士。　　

○甲戌。以镶蓝旗满洲理事官格尔特、为甲喇章京。　　

○宗人府府丞宋徵舆有疾。奏请回籍调理。允之。

　　

○革固安县城守尉三等阿达哈哈番齐哈喇职。籍没家产。以擅收民间疋钱文讯实治罪也。　　

○加一等阿达哈哈番颜达孙、一拖沙喇哈番。以其父巢根巴图鲁曾征鄂尔多斯部落有功也。　　

○乙亥。升户科左给事中严沆、为刑科都给事中。　　

○丙子。定加级功过相抵例。凡纪录二次、或荐二次者、准免降一级。其应加级之官、如有级可加、仍照例加级。无可加者、遇应加一级、改为纪录二次。　　

○福建巡抚刘汉祚疏报、提督马得功、同梅勒章京傅大受等、攻破白沙。斩馘无算。下所司察叙。　　

○丙广总督王国光有疾。奏请回旗调理。允之。　　

○己卯。停诸王以下孀居福金等、□山戊不□给俸禄银米。照八旗孀居命妇例、支给半俸一年。　　

○初礼部尚书员缺。吏部等衙门、以刑部尚书白允谦、礼部侍郎李奭棠、列名推奏。上以前因刑部事务繁重。特简允谦料理。今莅任未久。且刑部尚书、从无调礼部例。遽推调用者。著令回奏。其员缺另推。至是吏部等衙门奏言、礼部尚书、例由翰林出身者升转。因允谦曾任翰林。故拟正推。致违特简初意。疎忽何辞上切责而贷之。　　

○辛巳。赠故固山额真议政大臣伊拜、太子太保。谥勤直。立碑如例。　　

○以拜他喇布勒哈番觉罗塔济里为宗人府理事官。　　

○予太仆寺卿孙建宗、祭葬如例　　

○归并宣大二镇学政于山西提学道管理。　　

