<!-- { "loadSidebar": true } -->
○丁卯。颁恩诏于陕西等处曰。周弘大赉、天下归心。汉约三章、秦民咸悦。流贼李自成、弑君虐民多地悖逆。神人共怒。自速诛亡。知朕诞膺天命。抚定中华。尚敢窃据秦川、抗阻声教。朕悯念斯民、受其荼毒、救饥救溺、久切痌瘝。爰整貔貅、穷摉巢穴。豫亲王移南伐之众、直捣崤函。英亲王秉西征之旄、济自绥德。莫不追奔逐北。斩馘获俘。百二山河、定于俄顷。实赖我太祖太宗之纯嘏。藉叔父摄政王之弼辅。致予眇躬、克扬大烈。缅惟全秦黎庶、莫匪嘉师。向因郡盗纵横、迄无宁宇。频年捍御、既竭脂膏。一日染污、重遭汤火。虽贼以此始、必以此终。要其受祸久而痛痡深、未有过于秦人者矣。朕执言吊伐、本、为除残。既受归诚、宜矜诖误。是用特施浩荡。咸与维新。所有陕西地方合行恩例、开列于后。一自顺治二年二月初一日昧爽以前。陕西通省地方、官吏军民人等有犯。无论大小、已发觉、未发觉、已结正、未结正、并文武伪官等罪。咸赦除之。有以赦前事相讼告者、即以其罪罪之。其隐匿在官及民间人口、牲畜财物者、许自。首免罪。各还原主。如被人告发、不在赦例。一官吏贪赃、最为民害。自本年二月初一日以后。该省抚按司道各府州县镇协营路军卫等官、并书吏、班皂、通事、拨什库、粮长、十季、夜不收等役、但有贪贿枉法。剥削小民者。俱治以死罪。一地方初定。亟需抚辑绸缪。应设督抚镇将等官、以资弹压。会城根本之地。应留满洲重臣重兵镇守。其延、宁、甘、固四镇、实在兵马。应行文清核、以便裁定经制。潼关、商雒、及楚、蜀冲要地方。应酌量置兵控扼。著吏户兵三部、作速确议具奏。一陕西通省地亩钱粮。自顺治二年正月为始。止徵正额。凡加派辽饷、新饷、练饷召买等项、悉行蠲免。其大兵经过地方仍免见粮一半。归顺地方、不系大兵经过者、三分免一。西安等府州县、遭寇焚掠独□□参。应听抚按官。察明顺治二年钱粮应全免者全免。应半徵者半徵。一陕西起存、拖欠、夏税、秋粮马草、人丁、盐钞、民屯、牧地、及内供茜草本折钱粮、未经徵收。逋欠在民者。自顺治二年正月以前、尽行蠲免。一大兵初入陕西境内。该地方文武官绅、倡先慕义、杀贼有功、以城池归顺者。该部通行察叙具奏定夺。一秦中山林隐逸之士有怀才抱德、堪为时用、及武略出众、胆力过人者、抚按据实举荐。该部覆核。徵聘来京。以便擢用。一该省地方、前朝文武进士举人、仍听该部核用。一该省地方前朝建言降谪诸臣果系持论公平、有裨治理者、吏部具奏召用。其横被诬害公论称冤。曾经荐举、不系贪酷犯赃者并与昭雪叙用一应为民者准复冠带。闲住者准致仕。一该地方军民年七十以上者许一丁侍养。免其杂派差徭。八十以上者给与绢一疋、绵一斤米一石、肉十斤九十以上者、倍之有德。行著闻、为乡里所敬者、著给与冠带荣身。一各运司向来加增新饷、及杂项加派等银、前次恩诏、已尽行蠲免。止照旧额按引徵收。秦省盐法事宜准一体遵行。本年额课、仍三分免二一该省落地税银照例禁止。一有司徵收钱粮、止取正数。不许分外侵渔秤头火耗。违者治以重罪。一前朝秦肃庆韩瑞等、各府宗藩、有倡先投顺者、优给养赡。其一切藩封、荒芜田宅、听彼处抚按官察明汇报。一民间贸易资本。虽在赦前。应还应取者、照旧还取。一该省生员乡试。举人会试。俱照直隶、及各省事例、一体遵行。各学廪增附生员、仍旧肄业。俱照例优免。其有被闯贼威逼、曾受伪职者、尽行赦宥。生员归学。举人准赴京会试。一秦民自遭兵革、不知晦朔。礼部速颁新历。使百姓遵行。一该省各府州县卫学廪生、准照恩例。每学贡二名。一历代帝王陵寝、在秦中者有司照例以时致祭。及名臣贤士坟墓俱严禁奸民掘毁。一该省各学贫生听地方官核实申文该提学官、于所在学田内、动支钱粮酌量赈给一军民人等有昔被流寇要挟、今愿改弦易辙、倾心归化、于所在衙门投有降文及甘结可据者、概从赦宥一凡讹言妖术煽惑平民聚众烧香。伪造符契集兵仗。其傅头会首怙恶不悛者自当严缉正法。胁从人等、果能改邪归正。解散力农前罪免究如执迷不悟、被人告发者不赦。一该省肃州地方嘉峪关外、西域三十八国部落之长、投诚归顺者抚按官察实具奏。以便照例封赏一西番都指挥宣慰、招讨等司万户、千户等官。旧例应于洮河西宁等处、各茶马司、通贸易者准照旧贸易。原有官职者许至京朝见授职一切政治悉因其俗一乌思藏番僧、应从陕西入贡者该布政司察号果赍有印信番本咨文。准照旧例入贡。一四川、湖广、皆切近陕西。今蜀有献寇。楚有老回回等寇。及郧阳、德安、荆州、襄阳等处、流孽未靖。土寇尚繁有能倡先投顺者、文武官员仍与委任其带领兵马、及以城池来归者、仍量功大小。升擢赏赉。军民人等、一体恩养。一凡军兵地伍之中隐匿无主财物因而犯罪者尽行赦免。一营路将领、及侨寓等官、有乘寇乱扰攘、私带在官兵丁马匹回家者、准将原兵原马照数交官。前事免其追论。一各州县土寇、有乘机窃发、贼首已经就擒、胁从归农复业、及胁从共擒寇首、赴所在官司。连名自省者、前罪并赦勿论。一边方兵马投顺、仍愿在伍效用者、各清查实在数目。准与造册酌用一秦中久为寇穴。无知愚民、多被诱惑恐大兵不及到之地尚有余孽遁迹。果能投诚归降前罪俱准赦免如负固不服地方官民能率众擒捕者量功奖赏。但不许株连诬告自干重典一逃散良民故业、或被贼党势豪、乘乱霸占、以致还乡良弱、资生无策。有能省改前非、一一归还本主者、无论贼党势豪、概从赦宥。违者、仍以党寇重治。一该省额。解工部四司、料银、匠价银、弓箭撒袋折色银两、盔甲腰刀本色钱粮、自顺治二年二月为始、从前逋欠在民者、尽与蠲免。以苏民困。自本年二月以后、应徵钱粮、俱归户部。其顺治二年额数准照户部丁地钱粮事例、照分数一体蠲免。一秦省。解官。解户领解钱粮、侵盗与被贼寇劫失者、自顺治二年二月以前、咸与豁免。一陕西应差巡按御史、都察院速行题用。一地方初定。有司未及铨除。抚按当亟行察核。一切为贼迫胁、情出于不得已者、无论有司及乡绅举贡、俱著量才题委。俟事平酌定。但不得滥及匪人。一陕中在今日、抚恤为救民第一义。抚按不是听从有司、滥准词状、戕害穷民。果有奸恶不法、大者题请。小者抚按拏问。依律惩处。一切纸赎折罚、严行禁革。务令州县官、一意课农。仍于岁终、察其荒熟多寡、以分殿最。一衙蠹向为民害、乘此寇乱之后、更易为奸。抚按严行所属。不许有司偏听积猾蒙蔽。致百姓汤火之后、复被残害。如本官不行禁饬、致有前项不法者、抚按访出。官役一并治罪。一抚按旧习、迎送往来、交际馈遗。实为可恨。以后除文移会稿外不许交相馈送。况纸赎既革、俸禄之外便是贪赃抚按为朝廷法吏。当先为倡率。勿自遗戚。一抚按承差向来滥用多至百十余人。今各院止许用二十人。以便赍奏。除紧急重大文移外、不得擅差承差。扰累驿递。违者重处。一越诉诬告、屡经严禁。该省人民、初出汤火。宜息讼务农。凡户婚田产小事、止就有司归结。人命劫盗重大事情、方赴抚按告理。倘奸棍讼师、诱隐愚民。入京越诉。察出一并反坐。于戏。慰苗民于清问。鳏寡有辞。恢汤网而克宽。云霓在望。式谐群志。以迓天休。拯溺救焚。原不私于西土。承流向化。期遍喻于多方。布告臣民。或宜知悉。　　

○戊辰。赐总兵官刘芳名、何士元、范苏等白金各三百两。并衣帽等物。　　

○升太常寺少卿提督四译馆孙承泽、为通政使司左通政。大理寺左寺丞高有闻、为通政使司右通政。　　

○户科给事中郝杰奏言、帝王六合为家。饥溺由己。昔汉高入关、妇女无所幸。曹彬下江南、不妄戮一人。木华黎禁掠遣俘、俱成一统之业。盖立国之本、在结民心。而来远之术、务先威德。今大兵南下。祈申明诏谕。纪律详严。秋毫无犯。其俛首来归者、俱曲示矜全。俾遐陬争附。怀德畏威开万世无疆之历。下部知之。　　

○叙入关破流寇、及松山、锦州、山东、大凌河、朝鲜等处功。升一等甲喇章京衮楚克古瑛、为三等梅勒章京。加一等梅勒章京班第思哈布、一等甲喇章京察哈尔国巴喇习礼、察哈尔国戴青、牛录章京祁塔特巴图鲁各半个前程。授护军参领达尔岱、半个牛录章京。　　

○庚午。陕西道监察御史赵开心奏言、古来明目达总、敷求谠言、必朝夕接见。谏臣盈庭。天子咨询。百官献纳。而后下无不达之隐、上无不善之施。今立政之始、一事之得失。一言之通塞。关天下万世之利害。其中大纲大法、固须讲求。即细节隐情、尤须洞晰凡有奏疏不能尽陈封章不敢频渎者祈时假召对、霁颜听受一切用人行政应否行止、斟酌立断。史臣立书。以成泰交盛事。疏入。是其言。召对著候上□日行。　　

○癸酉。调井陉道副使邱茂华、为河南按察使司副使兼布政使司参议、管左布政使事。升都察院理事官吴景道、为河南布政使司参议、管右布政使事。昌平道佥事孟良允、为河南布政使司参议兼按察使司佥事、管按察使事。户部郎中史延华、为河南按察使司佥事、分守河南道。　　

○甲戌。河南巡抚罗绣锦、疏请叙录标官苏屏翰等。得上□日、苏屏翰等功次、所司查议。明朝劄委太滥。宜尽裁革。今后督抚总兵标下委用各官、毋得给虚衔劄付。必试验真才。及任事有效。方许报部核实。应给劄者、给劄应实授者、奏请实授。　　

○改刑部左侍郎孟乔芳、为兵部右侍郎兼都察院右副都御史总督陕西三边军务。其保定巡抚王文奎仍留原任。郝晋候另用。　　

○吏部议覆大学士刚林等疏凡翰林官、仍循旧制。由内院补授。从之　　

○以太宗文皇帝第八女固伦公主。下嫁科尔沁国土谢图亲王巴达礼子巴雅思护朗、是日、赐诸王群臣宴。其所献礼物。颁赐亲王、郡王、公主、有差。　　

○乙亥。升翰林院侍读学士管国子监祭酒事李若琳、为内翰林弘文院学士。翰林院侍读学士掌院事胡世安、为内翰林国史院学士。编修高尔俨、为内翰林秘书院侍讲学士。　　

○以杨熙为内秘书院侍读。　　

○以故明侍讲陈具庆、为内翰林弘文院侍读。侍讲朱之俊、为内翰林秘书院侍读。　　

○赐扎赖特部落莽色台吉、班第、巴延、缎、、银器角弓等物有差　　

