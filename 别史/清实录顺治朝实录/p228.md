<!-- { "loadSidebar": true } -->

○遣官致祭喀喇沁部落故多罗杜棱贝勒顾鲁什希布　　

○壬辰。吏部等衙门会议、陈之遴、陈维新、吴维华、胡名远、王回子等、贿结犯监吴良辅。鞫讯得实。各拟立决得上□日、陈之遴、受朕擢用深恩。屡有罪愆。叠经贷宥。前犯罪应置重典。特从宽、以原官徙住盛京。后不忍终弃、召还旗下。乃不思痛改前过、以图报效。又行贿赂、交结犯监。大干法纪。深负朕恩。本当依拟正法。姑免死、著革职。并父母兄弟妻子、流徙盛京。家产籍没。陈维新、姑免死。并父母兄弟妻子、流徙盛京。家产籍没。吴惟华、胡名远、王回子等、俱姑免死。各责四十板。并父母兄弟妻子、流徙宁古塔。家产籍没。　　

○癸巳。升四川广元营副将程廷俊、为署都督佥事、充镇守重庆总兵官　　

○乙未。谕吏部等衙门。前有谕上□日、令尔等各将本衙门一应兴利除弊等事。公同商确具奏。今览尔等条奏本章、重大利弊、未经陈奏。仍是因循积习。止将无益之言浮泛塞责即如各衙门、胥役作奸犯科者、实繁有徒。朕已灼见。尔等尚不明奏。朕所未知者、尚望尔等尽言乎。人臣实心为国。即不奉上□日条陈、犹当力除诸弊。为朝廷兴举利益之政。今特降谕上□日。尔等尚瞻徇不言。殊负朕倚任期望至意。仍著悉心计议、指摘弊端、详切具奏。　　

大清世祖体天隆运定统建极英睿钦文显武大德弘功至仁纯孝章皇帝实录卷之一百十六



大清世祖体天隆运定统建极英睿钦文显武大德弘功至仁纯孝章皇帝实录卷之一百十七　　

顺治十五年。戊戌。五月。丁酉朔。日食。　　

○升陕西督标中军副将王茂才、为都督佥事、管浙江处州副将事。宁夏东协花马池副将万承选、为署都督佥事、管兴安城守副将事。　　

○上遣学士折库讷、往讯直隶山东河南总督张悬锡、自刭缘由。悬锡自陈、迎节失仪。为学士麻勒吉所诘责。一时惶悚无地。遂引佩刀自决。具疏奏谢。得上

□日、张悬锡、系朕特简。畀以总督三省重任。即有错误屈抑情节。皆当陈奏。听候鉴裁。何至遽尔刎颈。殊失大臣之体。本当罢黜。但念其素行清谨。姑著降三级调用。戊戌。义王孙可望至京。命和硕简亲王济度、和硕安亲王岳乐、率民公侯伯以下、梅勒章京侍郎以上、出迎。赐茶。　　

○礼部议覆、科臣王命岳疏言、贡途壅滞。应暂停恩拔选贡生。至考取知县、宜先期点定阅卷官。倍加关防。又于常试题目外、量加策论一道。以尽所长。从之。　　

○己亥。上御太和殿。义王孙可望朝见。　　

○庚子。宴义王孙可望于中和殿。　　

○谕吏部。翰林官教养有年。习知法度。正宜内外互转。使之历练民事。觇其学问经济。以资任用。兹朕亲行裁定。吴正治、王绍降、范廷元、许缵曾、张永祺、杨绍先、金鋐、张瑞徵、陈子达、薛澐、叶先登、李昌祚、戴王纶、秦鉽、曹申言、俱才堪外任。著察照前例、遇缺即与补用。　　

○和硕荣亲王发引。遣官祭于茔所。　　

○刑部议覆、宪臣魏裔介疏言、各省旧案、堆积甚多。若不立法稽察。何由申冤理滞。今后各府州县。宜每季造册一本。将罪犯姓名年月情节、及何官未经审结缘由、申报道司抚按。以备稽察。从之。　　

○辛丑。遣官致祭和硕荣亲王。　　

○壬寅。转兵科右给事中粘本盛、为吏科左给事中。工科右给事中雷一龙、为礼科左给事中。　　

○四川道监察御史李森先奏言、皇上孜孜图治。求言之诏屡下。而两月以来。大小臣工、犹然迟回观望。不肯进言者。皆以从前言事诸臣、一经惩创。则流徙永锢。遂相率以言为戒耳。臣以为欲开言路。宜先宽言臣之罚。如言事流徙诸臣、李呈祥、季开生、李裀、魏琯、郝浴、张鸣骏等、皆与恩诏因公诖误之例相符。倘蒙俯赐轸恤。使天下昭然知皇上宽宥直臣。虽在远而不遗。则凡有言责者、罔不洗心竭虑以陈言矣。得上□日、李呈祥等犯罪、原非诖误。李森先、新经宽宥。又系言官。不思实心报恩。进言有益之事。辄敢援引诏款。代求赦免。明系市恩徇情。著吏部从重议处具奏。　　

○癸卯。谕兵部。督捕衙门。逃人事宜、屡有谕上

□日。念满汉人民、皆朕赤子。故令会议、量情申法。衷诸平允。而年来逃人犯法者未止。小民因而牵连被害者多。近闻有奸徒假冒逃人。诈害百姓。或借名告假还家。结连奸恶。将殷实之家、指为窝主。或原非逃人、冒称旗下。在外吓诈。群党指称。转骗不已。或有告到督捕、买主冒认、指诡名作真者。或有声言赴告、在地方处禀拏、吓骗良民者。或告假探亲、肆行指诈。及领

本贸易、假夥攀害。种种诈伪甚多。深为可恶。今后凡有逃人。本主即报明本固山额真、梅勒章京、牛录等官。将逃人之主、及逃人姓名、具印结报部。如逃后日久方报。既获逃人、乃称系伊家人者。此人不许给主。即著入官。直省地方、有旗下告假私出妄为。及冒称许下群奸横行者。著该督抚严行访拏。解部查明。并本主从重治罪。八旗牛录以下、及买卖人等、俱著通行严饬。并传谕内外。咸使知悉。　　

○转工部尚书卫周祚、为吏部尚书。　　

○升浙江按察使司按察使钱朝鼎、为都察院左副都御史。　　

○升福建福宁道参政董显忠、为河南按察使司按察使。原任江西兴屯道副使翟凤翥、为陕西按察使司按察使。工部郎中庄鏻、为河南按察使司副使、分巡汝南道。户部郎中纪咸亨、为陕西按察使司佥事、分巡陇西道。　　

○甲辰。浙江巡抚陈应泰、以病、奏请回京调理。允之。　　

○吏部遵谕议奏、向例新科进士授职内则主事、中、行、评、博、外则知州、推官、知县、皆照甲第。分别除授。今既不分二甲三甲。俱选外官。恐数年后、遂无应补中行等官。今议除候选者补完外。遇有中行等官缺出、亦于推知内俸深有荐者升转。如遇五部主事一同出缺。先尽升主事。次升中行评博。从之。　　

○定义王孙可望、顶带、坐褥、仪仗等物。其长史等官。及护卫。俱视多罗郡王例。　　

○乙巳。赐义王孙可望宴于其邸舍。　　

○丙午。升国子监司业图尔哈图、为国子监祭酒。　　

○戊申。复赐义王孙可望宴于其邸舍。　　

○谕吏部。选法壅滞、弊在仕途繁杂。官吏作奸。吏胥之弊、相沿已久。其奸诡巧诈、最为隐秘。吏部书役、更为狡猾。不但四司互相作弊。且连结各部书役。一切往来文移、皆相交通。预藏弊端。令外人不得而知。任其营利行私。即偶被发觉。更有彼此推托、卸责避罪之术。是以虽有纠参。不能穷其作弊根源。惟衙门堂官、一秉至公。精明稽察。杜绝请托。则司官警省。大破因循情面积习。事事详查。将从前隐藏情弊、立时摘发。呈堂参处吏弊既清。选法方得疏通。今官吏乘机作奸。报缺到部、则于开单取选之时、任意迟速。以遂贪私。参罚开复、则于各部咨付之间、朦混稽留。以待营竞。大选急选、虽有定期。应补之缺、不肯尽数开出。应选之官、未尽均平察取。往往择地之远近美恶以待人。因人之静听左营以出缺。各部参罚官员、初咨吏部、尽开名数。后陆续开复、则零星咨送。文选考功两司书吏、通同作奸。某官既经关说、则注某官已曾开复。未经关说、则仍注初参降罚。不注开复。上下其手。交相朦蔽。种种弊端。摘发难尽。此皆堂司官、平日不严行察纠。以致笔帖式书吏等、肆行无忌。今后堂官严饬司官、尽力厘剔。务绝前弊。至于督抚按臣、举劾方面有司官。每每举者数十人。劾者不过数人。庸碌之官、徒令糜禄废事。久占地方员缺。此皆选法壅滞之由也。今当疏通选法。会试乡试、斟酌旧例、量减额数。旧例举人会试三科、乃准拣选。就教者不拘年分。今将远省举人、酌议仍旧。其余直隶近省举人、会试五科、方准拣选。会试三科、方准就教。各项贡监、已考定职衔者。过堂之时、满汉公阅、察其年力衰老者、照遥授职衔例、给与顶带。不必除授。此外有因难于久候、情愿告降者。许呈明察准。嗣后除□山戊不□贡照旧外。其余贡监考职、每百名止取正印八人。余俱以州县佐贰用。告降遥授、俱照旧例行。吏员初选、止与九品以下职衔。不得越授。至于奸吏作弊、责成司官按日清察。堂官不时稽核。如司官不行举发。即治以通同作弊之罪。堂官不能觉察。即治以徇庇之罪。此外吏胥情弊、尚有何法穷诘。选人考授、更当如何变通。著会同九卿、詹事、科、道、一并详议具奏。　　

