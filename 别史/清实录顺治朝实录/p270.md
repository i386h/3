<!-- { "loadSidebar": true } -->
○山西道监察御史余缙奏言、积蠹棍徒、窝访卖访。交结衙役欺蒙问官。种种肆恶难以悉举。伊等身不在胥役之列。而能驱使胥役。捷于臂指事不登简牍之迹而能飞腾简牍幻于鬼神。虽有明断不阿之按臣。未有不堕其术中者也。伏乞严饬巡方诸臣务廉得真实。尽法处治。以雪吏民之冤诬。以杜地方之大害。下所司议奏。　　

○议政王等议奏、舟山乃本朝弃置空地。不惟运饷维艰。守亦无用。应令明安达礼率满兵回京。其同去绿旗官兵或令各归原汛。或令于沿海要地暂行戍守。应令该督抚斟酌料理所造船只亦应交督抚提镇守管。从之　　

○刑部奏言、革职洮岷道刘澍、乞魏裔介书、送与张自德事实。应照官吏曲法嘱托公事律。杖赎。革职。永不叙用。从之。　　

○壬辰。太宗文皇帝忌辰遣官祭昭陵　　

○予故一等阿思哈尼哈番副都统觉罗瓦尔麻、祭葬如例　　

○湖广道监察御史萧震劾奏、原任工部侍郎张缙彦、曾任明季兵部尚书。交通闯贼。开门纳款。士民共为切齿。我皇上定鼎之后。缙彦踉跄投诚。不惟待以不死且加录用为缙彦者、正当洗心革面以图报称乃守藩浙江刻有无声戏二集一书。诡称为不死英雄。以煽惑人心。入为工部侍郎、又复包藏祸心交结党类。今为刘正宗一案、已提至京师伏乞皇上俯赐乾断明正典刑。庶人伦正而纲纪张矣。得上□日此所参张缙彦事情著于现议案内、一并严察议奏。　　

○甲午。太祖武皇帝忌辰。遣官祭福陵。　　

○都察院左都御史霍达等劾奏翰林院检讨庄朝生黄穉无学夤缘幸进父丧受吊三日即阋墙争产。抚其兄冋生过端、嘱人入告。不孝不弟。为家国所不齿今滥充。京闱主考不惟不可衡文。抑恐滋生弊窦。为为宾兴大典羞。伏乞皇上即赐乾断。别遣更代。以重宾兴大典。下所司察议。　　

○乙未。辅国公满度卒。谥怀思。　　

○陕西道试监察御史陆光旭奏言、窃惟人臣之义公尔忘私。国尔忘家。事君之道。知无不言。言无不尽。若明知其不可而不言、此为徇私。明知其不可而不能言、且因人之可以为可、此为畏势。徇私、则不得不害公。畏势、则不得不背国。二者皆臣工中之罪人。非盛世所宜有也。臣窃见近者两次所议停止巡方一事。奉上

□日巡方应停应留、必众议佥同、乃可永为定制。二议各持所见。何者实为有益。未见详确。事关重大。满汉不得胶执成见。务求归于至当。著公同再加详议画一具奏。钦此。仰见我皇上明见万里。所以慎重巡方者、至详至悉。且务使满汉诸臣、公议允协。以为不易之模也。臣意会议诸臣、必当仰体睿裁。虚公商剂。或停或留、务求有利国家、至当不移而移已。乃于会议之时。主前议者、升堂入室。安坐从容。主后议者、惟听待于二门之外。及至发出画题、而议稿已成。盈廷嗫嚅。不敢为异。即有二三廷臣、因公持议。亦置之不论不议之列。惟出而吁嗟叹息而已。是皇上曰众议。而诸臣出于独断。皇上曰佥同。而诸臣出于一偏。皇上曰不得胶执成见。而诸臣之胶执愈甚成见更坚。夫巡方一官何足惜。我皇上于一切重大事情、无不凭诸臣之会议傥事事如此擅专者、罔顾国事而快偏私唯诺者、甘徇情面而负君父则天下事、尚可言哉。臣计今大小诸臣、内之所不便者惟言官外之所不便者惟巡方。有言官、而大奸大恶得以上闻有巡方、而污吏贪官、不时参处。其为憸邪剌目者、固非一朝夕矣。而诸臣必欲去之。当必有故。臣亦何敢深论。但今时犹多故。九重宵旰弥殷。在外所藉以戮力封疆、抚绥弭戢者。惟抚按是赖督臣总其要而已。今一去之后、督抚无人互纠。贪墨无人参劾。钦件无人审理。以及赃赎之无实贮民隐之。难上通利弊之无兴革。豪蠹之肆昼行。皆可不论。祗今伏莽未靖饥荒载道。兵旅繁兴。军需孔亟。抚臣专驻省中。谁为佐其不逮而分猷合算。亲咨利病、而密陈机宜是实关天下之安危杞人之虑、不得不念及此也。况朝廷之设官非一。而独巡方一职设而屡停。停而屡复停者无不由于下议。复者无不出于睿裁。是皇上早已洞见诸臣之议、或偏或公皆在睿鉴中矣。如以人有不肖、则当去其人。何必并去其官。如以法有未善、则当更其法。何可并废其事。如以贿赂可行也。则贪如卢慎言、未尝漏网。如以情面可通也。则贵如耿焞、亦未尝容隐。若以其人未必皆贤而去之、则督抚亦有不肖。方面不乏贪污有司时多败类。将尽天下之官而停之乎。此真因咽废食之计也。臣以台臣而言巡方、迹涉嫌疑。然因避嫌疑之迹、而不顾国是之有关。遂隐忍不敢言。身谋虽善。而负国之罪更大矣。伏愿皇上于军国重情、用人出政、关系民社、例应会议者。悉召满汉诸臣于御前。令其各抒所见。互相质正。可否一听于宸断。庶几天威在上。私议难徇。确见良策、可以自展。则真是真非、自有一定之权衡。其所关于国计、非浅鲜矣。得上□日、此奏内事情、著前议诸人明白回奏。　　

○丙申。云南车里宣慰司土司刀木祷投诚。　　

○戊戌。以阿思哈尼哈番品级沈永忠、为挂印将军镇守广东。立功赎罪。赐之敕谕曰。兹命尔沈永忠挂将军印、镇守广东。照议定地方驻劄。所部弁兵、务宜申严纪律宣威布德使兵民相安。通海之处、夙戒舟航。演习水战。一应粮草本折等项、移会巡抚料理支给。简阅军士、不得姑容老弱糜饷如有盗贼窃发。即督率将士、相机巢□刀灭。务尽根株。如贼情重大与平南王商酌会巢□刀同心筹画。务策万全。该管弁兵、听尔节制。敕中开载未尽事宜、仍与平南王参酌相机施行。钱粮词讼、系有司职掌。不许干预。尔受兹重任。须持廉秉公殚忠竭力折冲固圉以赎前辜如或贪黩乖张。纵兵玩寇。国宪具存尔其慎之　　

○补原任福建左布政使王显祚、为山西布政使司左布政使。升山西冀宁道副使陈丹、为贵州布政使司参政、分守贵宁道。江宁驿传道副使吴大壮、为江南布政使司参政、督粮道。江西驿传道副使许缵曾、为四川布政使司参政、分守川东道。广东高肇道参议沈鼒、为福建按察使司副使、巡海道。直隶天津道副使李嵩阳、为陕西按察使司副使宁夏道。陕西关内道副使相有度、为河南布政使司参政、通蓟兵备道。广东巡海道副使万永祚、为河南按察使司副使、驿传道。山西冀南道副使佟养钜、为四川按察使司副使、上川南道。山东登莱道副使张云龙、为山东布政使司参政、分巡永平兵备道。陕西关西道佥事武全文、为陕西布政使司参议、固原道。江西南瑞道佥事江德中、为广西布政使司参议、左江道。广东海北道佥事方国栋、为山西布政使司参议、宁武道。浙江绍兴府知府纪耀、为四川按察使司副使、下川道。浙江杭州府知府张文德、为陕西按察使司副使、宁巩道。户部郎中钱世清、为广东按察使司佥事、南韶道。河南彰德府同知谢扆、为广东按察使司佥事、琼州道。降补江南按察使吴柱、为河南布政使司参议、河北道。　　

○转刑部右侍郎李敬、为本部左侍郎。调工部右侍郎吴正治、为刑部右侍郎。　　

○己亥。谕吏部。御史巡方、近以糜费劳民、纷纷条奏。已经会议停止。但思巡方一官、本朝设立已久。屡行停止。旋即复差。盖因其职掌察吏安民。厘奸剔弊。关系甚钜。若归并督抚、果能遍行巡察。综核周详。自于地方有裨。倘以职掌繁剧。不能亲巡详察。致有遗误。巡方既停、则贪官蠹役、无所忌惮。恣肆作奸。其为民害、岂不更甚。巡方中如有一人不肖、所关止于一方自有严法处分。其余岂尽无益。概行停止、是否妥确。应停应留、何者实为有益。并向来停止复差缘由、著议政王、贝勒、大臣、九卿、科、道、会同察明。再加详确议奏。　　

○补服阕福建道监察御史周季琬、为浙江道监察御史。　　

○庚子。叙平定贵州军功。以三等镇国将军都统宗室罗托、为一等镇国将军。三等阿达哈哈番署参领觉罗塞尔图、为二等阿达哈哈番。　　

○以致仕三等阿思哈尼哈番额参侯痕巴图鲁子多尔济、袭职。　　

○辛丑。夕月于西郊。遣工部尚书穆理玛行礼。　　

○遣内大臣公爱星阿为定西将军。领将士、往征逆贼李定国。赐之敕谕曰。兹以逆贼李定国、已经败窜。怙恶不悛。宜尽根株、以安疆圉。特命尔爱星阿、为定西将军。统兵同平西王吴三桂、相机征讨。凡事与都统卓罗、郭尔泰、孙塔、署护军统领毕立克图、护军统领费雅思哈等、会议而行。如进巢□刀、则令卓罗守城俟到平西王处。一切事务、俱用王印行。若不与王同处、即以尔印行。毋谓自知、不听众言、毋谓兵强、轻视逆寇。仍严侦探。毋致疎虞。抗拒不顺者戮之。有先被贼胁从、大军一至、即时迎降者。俱免诛戮。有能擒杀贼渠投诚者。俱与分别升赏。惟期安民。须严禁兵将。申明纪律。凡归顺良民、秋毫无犯。务体朕定乱救民至意。其行间将领功罪、俱察实纪明汇奏。有犯小过者、当即处分。至骁骑校、护军校以下、除死罪外。其余无论大小罪过、俱与众将商酌。径行处分。巢□刀荡逆贼、地方平定之后。具奏候上□日。尔受兹重任宜益殚竭心力。蚤奏肤功钦哉。　　

○兵部议覆贵州巡抚卞三元疏言、贵州各学、并无武生、应停本年武乡试。从之。　　

○遣刑部侍郎尼满、往江南会同刘之源等、查审马逢知叛逆情节。　　

○壬寅。皇贵妃董鄂氏薨。是日、传谕亲王以下、满汉四品官员以上、并公主、王妃以下命妇等。俱于景运门内外齐集哭临辍朝五日。　　

○甲辰。谕礼部皇贵妃董鄂氏、于八月十九日薨逝。奉圣母皇太后谕上□日、皇贵妃佐理内政有年。淑德彰闻宫闱式化倐尔薨逝予心深为痛悼。宜追封为皇后。以示褒崇。朕仰承慈谕。特用追封。加之谥号。谥曰孝献庄和至德宣仁温惠端敬皇后。其应行典礼、尔部详察速议具奏、　　

