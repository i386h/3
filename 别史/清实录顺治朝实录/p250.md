<!-- { "loadSidebar": true } -->
○升湖广下荆南道副使李文煌、为山西布政使司参政、分守冀宁道。户部郎中骆腾、为山东按察使司佥事、分巡东昌道　　

○裁山东东昌府南馆陶寿光县广陵镇平度州亭口镇黄县马停镇福山县孙奔镇、蓬莱县杨家唐巡检司巡检。　　

○顺天巡按董国兴疏报、节妇、清苑县民刘登举妻段氏。年二十六、夫故。父欲夺其志。投井。遇救而苏。家贫事公姑至孝。教子思辑成进士。守节三十八年。开州民李鸣鸾妻武氏。年二十三、孀居。孝事公姑。抚孤成立。守节四十八年。孝子、文安县生员邢澄、事父母至孝、父病侍汤药昼夜不倦。邑遭兵燹。弃妻子、负母而逃。俱请照例旌表。章下礼部。　　

○川陕总督李国英疏报、收复嘉定一路招降伪将军杨国明、总兵武国用、各州县伪官、皆缴印投诚下所司知之　　

○复革职费扬古郭迈原官、仍为二等阿思哈尼哈番。　　

○致仕一等阿达哈哈番兼一拖沙喇哈番鄂屯侄鄂塞、故一等阿达哈哈番董山叔都赖、二等阿达哈哈番徐自成弟自经拖沙喇哈番刘调元子通海、各袭职。　　

○癸亥。升正黄旗汉军牛录章京尚安禄、为甲喇章京。　　

○兵部劾奏江南总督郎廷佐、驻防江宁昂邦章京喀喀木提督马逢知浙闽总督李率泰、前驻防浙江固山额真今浙江总督赵国祚原任浙抚今告病陈应泰、见任浙抚佟国器提督田雄台州总兵官张杰、温州总兵官尚好仁、水师总兵官常进功驻防浙江昂邦章京科魁、各任内失陷城池请加处分以肃军纪。得上□日郎廷佐、喀喀木虽先有地方失事、后能固守江宁击败逆贼。功足赎罪。著免议。余著会同吏部议处具奏。　　

○江南安庐兵备道佥事陈襄、以徇私讳盗为御史冯班所纠诏解任、下抚按严察　　

○甲子。予三等阿达哈哈番加一级满济祭如例　　

○丙寅。添设南苑守备四员　　

○裁福建福州府常丰、福清、万安、兴化府莆禧泉州府金门福宁州大金各仓大使副使。泉州府晋安、锦田、大轮、延平府双峰、三华、建宁府长平、邵武府樵川、杭川各驿驿丞　　

○丁卯。以滇黔底定遣官祭告天地太庙社稷　　

○谕吏部旧例总督巡抚请告必令代题今念督抚皆系封疆重臣朕所倚毗以后如有实系老病者、许其自行陈奏著永著为例。　　

○庚午。以镶白旗汉军阿达哈哈番祖植椿、为甲喇章京。　　

○兵部督捕左侍郎吴达礼考满。得上□日、吴达礼督捕衙门事务。并不专心料理不准考满。　　

○兵部议京城被盗伤人。该管步军校应夺俸拨什库应鞭责上以所议太轻。命将步军校革职拨什库送刑部拟罪。永著为例。　　

○辛未。命大学士觉罗巴哈纳、额色黑、成克巩、胡世安学士、布颜折库讷、白色纯、胡兆龙、艾元徵、王熙吏、部尚书孙廷铨、侍郎石申、户部侍郎林起龙、兵部督捕侍郎霍达、为殿试读卷官　　

○吏部左侍郎梁清宽以疾乞假回籍调理允之　　

○补外转监察御史祖建明、为广西布政使司参议分守左江道。　　

○壬申。谕吏部巴哈纳、金之俊、成克巩、刘正宗、卫周祚、李霨、尼满、查布海、白色纯、常鼐、麻勒吉、前降级罚俸之案。俱著宽免。李霨、亦著照旧办事　　

○升镶白旗汉军牛录章京崔澄、为甲喇章京　　

○九卿科道会议刑部尚书白允谦、侍郎杜立德、钟鼎都察院左都御史魏裔介、左副都御史袁懋功、掌河南道御史于嗣登、大理寺卿朱国治、少卿张瑃、寺丞王元曦、寺正裴希度等职司理刑不能执法。乃将王秉衡一案。家产妻子另议轻免。俱应革职得上□日杜立德、钟鼎、魏裔介、袁懋功、于嗣登、朱国治、张瑃、王元曦、裴希度、俱从宽免革职。白允谦、由内阁、特简司寇。遇事委靡。随众唯诺。毫无执持。负朕委任之意。著降三级调用。　　

○癸酉。殿试天下会试中式贡士朱锦等。制策曰。古帝王平治天下。必政教修明、然后海宇宁谧。顾宣猷熙绩。端藉臣邻。故以庶政分任庶官俾六府孔修百工时叙。郅隆之理。朕甚慕焉。朕承天眷命。抚御万方。十有六年于兹。所期共勷政治者。内则责之六卿。外则责之督抚。简任既慎。倚毗殊殷。乃近见内外诸臣或怀私自便。或持己乖方。或推诿以即安或迂疎而寡效以致庶务未修。民生未遂。语云。大臣不法。则小臣不廉。兹欲使正己率属。实心任事。何道而可。至于守令各官。亲民最切抚字催科。皆其专责。何以兼尽扰、以称循良教化为朝廷首务。刑法乃民命攸关。朕嘉惠斯民念深怀保欲端风俗则广励之事何先欲致祥刑、则明允之道奚若。尔诸士经术夙娴。思展蕴抱久矣。行将登尔于朝分职授政其各抒所学。著之于篇毋拘毋袭直言无隐朕将亲览焉　　

○裁江西袁州建昌宁州奉新各儒学训导宜春县县丞秀江驿驿丞萍乡县草市抚州府望仙南城县蓝田各巡检司巡检。吉地递运所、建昌府丰盈仓大使　　

○甲戌。转翰林院侍讲学士左敬祖、为侍读学士。侍讲刘芳躅、为侍读。升侍读。曹尔堪、为侍讲学士。编修冯源济、为侍讲　　

○补假满兵科都给事中孙光祀、为户科都给事中。　　

○陕西巡抚张自德奏言、汉中为三秦门户四面皆冲。向以平西王镇之三方安堵。今一旦移镇于滇。秦省虽有三标四旗六镇之兵然屡经抽调。在在空虚而蠢动者尚繁有徒。大为可虑。汉中虽有城守副将兵仅千名委不足恃。当日原设有总兵官后经裁彻今或仍复设总兵官或别发禁旅。用资防巢□刀。则汉安而秦自安矣。下兵部议。　　

○乙亥。上御太和殿传胪。赐会试中式贡士陆元文等进士及第出身有差。　　

○谕吏部。人才久历外任、方能谙练事情。克称任使科、道俱照旧例、按年内升外转今后翰林官除照常升转外亦与科道一体按年外转尔部会同翰林院详议定例具奏。　　

○谕兵部。国家用人文武并重。今年文闱已再行会试至将材为诘戎饬备所需。亦宜预储、以备任使著于明年令天下武举、亦再行会试。其举行月日、尔部即行议奏。　　

○加调征云南经略右标提督总兵官右都督张勇、为左都督辰常总兵官太子少保左都督杨遇明、为太子太保。经略前标总兵官左都督南一魁、为太子少保巢□刀抚四川右路总兵官都督同知马宁湖广左路总兵官都督同知张国柱、为右都督。署巢□刀抚四川左路总兵官沈应时、为署都督佥事。广西全州总兵官署都督佥事刘应志、为都督佥事。湖广祈阳总兵官都督佥事陈德益、阳总兵官都督佥事马鹞子、为署都督同知。管经略前营火器副将王永祚、为团练火器总兵官。留镇云南。　　

○川陕总督李国英疏报、芦山伪武义将军杜学、率所部伪官六十余员。兵二千余名。缴印敕投诚。下所司知之。　　

○丙子。加四川天全六番招讨使高跻泰为都督佥事。以其投诚拒贼有功也。　　

○浙江巡按牟云龙、以徇庇贪赎知县吴之荣革职逮问。　　

○苏松巡按马腾升疏报臣查未从贼职官监司胡亶、高光夔、同知陶鼎铉、徐腾鲸知县牟文龙、教职过松龄毕翰县丞陈焕新、巡检童献、或不居同城。或因公在外。迹有可原而镇城在籍原任吏部郎中张九徵原任御史笪重光当知府戴可进、定谋迎贼。时恸哭力争不得。及城破乃遁名节克全。疏入下所司议奏。　　

○丁丑。升刑部左侍郎杜立德为本部尚书。　　

○升兵科右给事中姜希辙、为礼科都给事中。工科给事中于可托、为户科右给事中　　

○遣河南道监察御史何可化、巡按江宁　　

○添设鸿胪寺满洲少卿一员笔帖式四员　　

○戊寅。遣工部尚书管侍郎事郭科礼部侍郎祁彻白致祭故朝鲜国王李淏祭文曰屏藩巩固垂令誉于海邦赗唁弘殷锡殊恩于泉壤尔朝鲜国王李淏、孝友宜家恭勤治国箴铭日儆图史时亲不坠前徽、弥大箕裘之业。有嘉仪物、更昭翊戴之忱凛予一人明威辑宁东土。抚数千里版宇保乂王家。方期乐善以遐龄讵意婴疴而奄逝。兹闻告讣。悯悼良深。念昔入侍太宗文皇帝、服事输诚。小心翼翼。太宗文皇帝、俯垂爱育。恩礼有加朕抚今追昔。弥增轸恻。特赐祭赙。谥曰忠宣。仍封王世子李棩、为朝鲜国王承袭如制于戏壮长城于东海奕叶输忠。贲华衮于幽宫、松楸生色灵如不昧。尚克歆承。　　

○遣大学士蒋赫德吏部侍郎觉罗硕博会封朝鲜国王世子李棩、为朝鲜国王世子妃金氏为王妃锡之鞍马貂裘、彩币等物。并诏告其国中。诏曰分茅敷治念率土之皆民。建屏抒忠、赖世臣之有后苟能恪秉成宪勿替前徽。凝命袭庥、基图宜永故朝鲜国王李淏忠贞嗣笃。孝友夙彰。居敬克宽、树仪型于侯服。履谦昭信、矢靖共于王家旧业方昌。壮龄忽殒兹来讣告。例应袭封世子李棩。世序攸承贤良克类。久系邦家之望。允光祖考之基。特俞奏请袭封为朝鲜国王式顺舆情。俾绵国祚。河山常奠、益虔翊戴之诚。政教咸宜、共尽尊亲之悃特兹诏示咸使闻知封世子李棩册文曰建邦敷化壮屏翰于东维式训守成、秉正朔于北极。礼崇嗣位、爰载彝章国重象贤、应加宠锡。尔朝鲜国王世子李棩、奕叶殚忠。冲龄著美岐嶷擅誉永昭圭璧之良。虔惕禔躬、克绍礼仪之绪。念藩属郡邑、既庆纂服之有长君。顺倚望舆情、因隆析爵以焕新命。特封尔为朝鲜国王。提封滨海、赐履承先。明天泽以笃忠贞、无忝作述。抚河山而谨节度、表率臣民。钦哉。勿替朕命。封世子妃金氏册文曰。来王来享、价藩凛服事之诚。采蘩采苹、邦壸宣协助之美。故子而继父、既世祀之永延。惟妻以相夫、宜国典之攸及。尔朝鲜国王世子妻金氏夙娴姆训。作配王家。勤定省于三朝、克勷孝养。著仪型于四德、有裨储修。鞶悦罔愆、式隆一体之义。珈褕肇锡、聿彰从爵之文。兹特封尔为朝鲜国王妃。益励柔嘉。交诚忠敬。儆鸡鸣于燕寝。明服于龙章。钦哉。勿替朕命　　

○免广西临桂县草场十四五六年分包荒税银。永宁州临桂、灵川、永福、义宁等县、废藩田租、银米　　

○己卯。谕翰林院考选庶常原以作养人才。朕今详加简阅。亲行考试新科进士朱训诰、陈景仁、钟朗、周训成、李为霖、周灿、金国用、郑日奎、马大士、曹鼎望、周渔、王勖、刘如汉、蒋绘、李平、陈元、陈志纪、翟世琪、罗继谟、赵济美、张玮、郑端管恺苏宣化、王追骐、杨维乔、郑为光、杨大鲲、刘雯旷、朱之佐、朱锦、戈英、唐寅清、刘元勋、詹养沉、翟延初、卢乾元、蒋弘道、甯尔讲、赵之符、周之麟、共四十一名。俱著改为庶吉士。尔衙门即传谕吏部遵行。　　

○宴赉殿试读卷官、各执事官、及诸进士如例　　

