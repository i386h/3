<!-- { "loadSidebar": true } -->
○癸巳。升署都督佥事管湖州副将事杨国勋为都督佥事管湖广沅州营副将事。　　

○命户科右给事中杜笃祜兵部职方司员外郎杨时荐为山东乡试主考官吏部文选司员外郎宋学洙礼部祠祭司主事张笃行为河南乡试主考官。礼部精缮司主事韩充美、刑部陕西司主事柴望岱、为山西乡试主考官。　　

○以上幸学大典。加监生本年乡试中额十五名。　　

○乙未。上幸南苑。率诸王大臣侍卫等较阅驰马。视其先至者分别等差赏赉。　　

○己亥。谕刑部自今以后凡有奏告之人在外者应先于各该管司道府州县衙门控诉。若司道府州县官不与审理。应于该管总督巡抚巡按衙门控诉若总督巡抚巡按不准或审断冤枉再赴都察院衙门击鼓鸣冤都察院问果冤枉应奏闻者不与奏闻准赴通政使司衙门具本奏闻在京有冤枉者应于五城御史及顺天府、宛大二县告理若御史府县、按状不准或审断不公。再赴都察院通政使司衙门具奏申告。至于六部。其应呈应诉者仍照旧例准理。若内外大小衙门明知枉情蔽不上闻许具本至午门前进奏传谕之后有仍前声冤告奏者问以重罪该部将此谕刊刻告示广布通知。　　

○以太子太保吏部尚书陈名夏、为内翰林弘文院大学士　　

○庚子。授阵亡巴图为拜他喇布勒哈番以其弟布达礼袭职。　　

○癸卯。赠广东殉难潮州署总兵官车任重为都督佥事仍录子弟一人。　　

○甲辰。以土默特部落顾穆随其父鄂穆布举国来归屡立战功授为镇国公　　

大清世祖体天隆运定统建极英睿钦文显武大德弘功至仁纯孝章皇帝实录卷之五十八



大清世祖体天隆运定统建极英睿钦文显武大德弘功至仁纯孝章皇帝实录卷之五十九　　

顺治八年。辛卯。八月。丙午朔。上自南苑还宫。　　

○赠殉难总督两广兵部尚书佟养甲、为太子少保。巡按广东御史刘显名、为太仆寺少卿。湖广郴桂兵备道佥事李懋祖、为光禄寺卿。各荫一子入监读书。　　

○丁未。遣大学士雅泰。祭先师孔子。　　

○科尔沁国卓礼克图亲王、并王妃至。亲王以下、尚书以上、及亲王郡王妃等、俱出朝阳门迎之。即宴于门外　　

○戊申。祭大社大稷。遣固山额真户部尚书噶达浑行礼。　　

○礼部议奏今科顺天乡试、取满洲举人五十名。蒙古举人二十名。主考、应用满洲内院礼部官各一员阅卷。汉军举人五十名。听汉主考官阅卷。又监生额数既加三十八名。应增汉同考官二员至汉军举子试艺。本年乡试、明年会试、第一场书艺二篇经艺一篇。如未通经者作书艺三篇。二场论一篇三场策一道自后试艺以次加增顺治十一年乡试十二年会试、第一场书艺三篇。经艺二篇。二场、论一篇判五条三场、策三道。顺治十四年。乡试、十五年。会试、第一场、书艺三篇。经艺四篇。二场论一篇。表一篇。判五条。三场、策五道。从之。　　

○己酉。升都察院右都御史管吏部左侍郎事兼内翰林秘书院侍读学士高尔俨、为吏部尚书。　　

○授庶吉士方悬成、胡亶、张表、曹本荣、王清、张士甄、为内翰林秘书院编修。范周、左敬祖、成亮、安焕、吴正治、诸豫、为内翰林国史院编修。徐致觉、张道湜、何采、姜元衡、马叶曾、高光夔、为内翰林弘文院编修。徐必远、许缵曾、唐梦赉、为内翰林秘书院检讨。王绍隆、朱廷璟、于朋举、为内翰林国史院检讨李仪古。范正脉、庄朝生、为内翰林弘文院检讨。朱绂、为浙江道御史。焦毓瑞、为广东道御史。杨旬瑛、为湖广道御史。姜图南、为河南道御史。刘嗣美、为山东道御史。　　

○赠户部右侍郎冯杰、为左侍郎。荫一子入监读书。　　

○追赠陕西殉难靖边道参政夏时芳、延安府知府宋从心、俱为太仆寺卿。神木道副使夏廷印、河西道副使王希舜、俱为光禄寺卿。延绥户部郎中朱予昇、为光禄寺少卿。鄜州知州李芳澂、为山西布政使司参议。神木县知县徐之龙、安塞县知县黄瑶、宜君县知县贾士璋、宜川县知县尤一德、俱为山西按察使司佥事。各荫一子入监读书。神木县典史章德英、为河南济源县主簿。　　

○追赠山西殉难署泽州事潞安府推官司九韶、为山西按察使司佥事。荫一子入监读书。　　

○原任曹州副将许武光奏言、开封前因水淹、周王府内、有银二三百万不止曾被沉压。乞假臣三年之工、搜尽天下遗银、以资兵饷。得上□日、帝王生财之道、在于节用爱民、掘地求金、亘古未有。傥此议一行。恐生事扰民深属未便。许武光、借端求官、兼图牟利。殊为不合著交与该城御史斥逐。　　

○辛亥。命内翰林弘文院侍读学士鄂莫克图、礼部理事官何密达、内翰林国史院检讨李中白、内翰林秘书院检讨孙自式、为顺天乡试主考官。　　

○刑科给事中赵进美奏言、浙江财赋重地。今□山戊不□荒涝异常。山东洪水肆虐。民不堪命。查蠲恤旧例、必经勘明灾伤分数、部行之。督抚按、下至监司府州县。文移往来、动经时月。请饬抚按、照道里远近、严定限期。蚤报蚤覆。违者参究。勘过州县、暂停徵此。以俟恩命。其各省备赈仓谷、及养士学田、当速为赈发。他如通粜平价、劝施煮粥之类。苟行之不力。究无实济。请敕抚按、择廉能方面官、专董其事。巡历查访。不时举报。以为有司考成。则灾黎得以全生矣。得上□日、所司查议速行。　　

○壬子。宴　　

○壬子宴喀尔喀部落土谢图汗贡使八百八十四人于礼部　　

○甲寅。太宗文皇帝忌辰。遣官祭昭陵。　　

○乙卯。上御中和殿。平西王吴三桂陛见赐宴　　

○以加上皇太后尊号覃恩。晋衍圣公孔兴燮、少保兼太子太保秘书院大学士洪承畴、少师兼太子太师。弘文院大学士陈名夏宫保。尚书党崇雅、王铎、金之俊、刘余祐、俱晋少保兼太子太保。实支正一品俸。尚书高尔俨、陈之遴、张凤翔、侍郎兼右都御史孙承泽、李光熙、房可壮、刘昌俱加太子太保侍郎任浚左副都御史赵继鼎、俱加右都御史。通政使孟明辅、大理寺卿张鼎延、太常寺卿段国璋、俱加工部左侍郎。　　

○起原任都察院佥都御史赵开心、为左都御史。吏部右侍郎熊文举、为吏部左侍郎。工部右侍郎王永吉、为户部左侍郎。兵部右侍郎李元鼎、为原官。　　

○调工部侍郎罗硕、为吏部侍郎。升觉罗科尔昆、工部理事官李显贵、为工部侍郎。　　

○以噶赖、为大理寺卿。胡式里、为左理事官。佟壮年、为右理事官。布喀、为通政使司左理事官。罗绘锦、为右理事官。　　

○增设刑部理事官十四员。以拖岱、古苏巴哈连法喀、伊巴克图、石纳海莫罗、塞勒海河、乌尔精阿、图尔洪、党凯、喇虎、觉罗麻赛为之。　　

○以正蓝旗大理寺卿噶赖、汉军张朝璘、俱为本旗梅勒章京。　　

○内三院会同礼部议本年顺天乡试。满洲、蒙古生员。笔帖式、应同一榜。汉军生员。笔帖式、汉生员、监生、应同一榜。明年会试殿试俱照此例从之　　

○丙辰。太祖武皇帝忌辰遣官祭福陵　　

○丁巳。以大婚礼祭告天地、太庙遣固山贝子吴达海、礼部尚书阿哈尼堪、固山额真蓝拜行礼。　　

○遣湖广道监察御史杨旬瑛、巡按广东河南道监察御史姜图南、巡视茶马。　　

○兵部题叙恢复陕西临洮、凉州、甘肃等处、巢□刀杀叛犭

□回、有功官员。副将马宁、加署都督同知。外委副将赵光瑞、参将韩自隆、游击姚宠、都司佥书李世耀、刘国玉、守备狄应魁、石进才等、俱准实授从之。　　

○戊午。册立科尔沁国卓礼克图亲王吴克善女为皇后。是日质明、设皇后仪仗于卓礼克图亲王邸。设黄案。一于院中。一于东侧。以受册宝盝、置中黄案。皇上卤簿、全设太和殿前。设黄案一于殿中。置册宝彩亭二、于太和门外阶下。内院、礼部官、俱朝服。以次捧册宝由中道入置殿中黄案上。上朝服。出御太和殿。视册宝毕。内院官捧册宝授册封使臣使臣跪受。自殿中、由中道捧出礼部官前导。至太和门外置册宝各一彩亭。校尉举册亭在前宝亭在后。由协和门出诣皇后邸。是日蚤、先遣两亲王。奏请皇太后至位育宫。皇太后乘辇出宫。设仪仗。作乐至协和门。皇太后仪仗停候。皇太后辇由中道入。上出宫、步迎至太和门内。皇太后由太和殿入宫。册封使臣既至皇后邸卓礼克图亲王等朝服出迎置册宝彩亭于门外皇后同母妃及格格等朝服迎于院中序立。内院礼部官、捧册宝由中道入置东侧黄案上。读册内院官、于东侧西向立、读册宝文毕以册宝授女官二女官跪受献皇后皇后跪受授侍立女官。女官跪受置中黄案上。皇后兴。望阙行六拜三跪三叩头礼毕。皇后升辇。女官捧册宝盝、仍置彩亭内仪仗鼓乐前导。至协和门。仪仗停止。二女官捧册宝前行。皇后辇。由中道入。至太和殿阶下。皇后降辇。由中道入宫。和硕亲王以下有顶带官员以上悉朝服。集朝会所。固伦公主、和硕福金以下、一品命妇以上悉集宫内。巳刻礼部堂官奏请上御中和殿上出御殿多罗郡王以上、于太和殿阶上立。多罗贝勒阶下立。固山贝子以下、有顶带官员以上、俱于太和殿丹墀内排立。上率诸王入宫。于皇太后前。行三跪九叩头礼毕。上复御中和殿。诸王出立殿外阶上。皇后率诸王妃、朝见皇太后。行六拜三跪三叩头礼毕。还宫。诸王妃入侍皇太后。上出御太和殿赐诸王、及察哈尔额驸阿布鼐亲王、土谢图亲王、卓礼克图亲王等、并贝勒、文武群臣宴。宴毕。上回宫皇太后乘辇还宫。上送至太和门内、乃还。皇后册文曰、朕惟乘乾御极、首奠坤维。弘业凝庥、必资内辅义取作嫔于京室。礼宜正位于中宫。咨尔博尔济锦氏、乃科尔沁国卓礼克图亲王吴克善之女也。毓秀懿门。钟灵王室。言容纯备、行符图史之规。矩度幽闲、动合安贞之德。兹仰承皇太后懿命、册尔为皇后。其益崇壸范。肃正母仪。奉色养于慈闱。懋本支于奕世。钦哉。宝文曰。皇后之宝。　　

○己未。谕礼部、朕惟源深者流长。本固者枝茂。正人伦之始。敦发祥之自。所关讵不重欤。朕眇兹冲幼、托臣民之上。得偕淑配、以承宗庙皆圣母劬劳恩育之所致也考诸往古爰式旧章穆清隆受册之仪嘉礼成而崇慈极。天安行庆贺之典大廷集而奉徽名。今恭加上圣母徽号曰昭圣慈寿恭简皇太后。盖因宜家之庆、以祈圣善之康。尔礼部其择吉具仪以闻　　

