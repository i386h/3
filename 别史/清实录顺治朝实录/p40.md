<!-- { "loadSidebar": true } -->
顺治二年。乙酉。秋七月。庚戌朔。享太庙。上亲诣行礼　　

○遣官诣盛京祭四祖庙　　

○赐进贡鄂尔多斯部落沙格杜尔台吉等、银器、弓矢、蟒缎等物有差　　

○辛亥以甯献功为陕西掌印都司。故明游击张圣德、为山西掌印都司。　　

○壬子。命多罗贝勒勒克德浑、为平南大将军。同固山额真叶臣等、往江南。代定国大将军和硕豫亲王多铎。　　

○摄政王多尔衮、遗书定国大将军和硕豫亲王多铎等曰。王遣多罗贝勒博洛等、招抚苏州杭州绍兴等四府。又招抚潞惠等王。及王之仁等官兵已悉知之。大兵日久劳苦。王可亲率诸将士还京。今已遣多罗贝勒勒克德浑、固山额真叶臣、总督洪承畴等代王俟贝勒勒克德浑等到日、一切事务、交付伊等。王所统将士可留满洲每旗护军参领一员。每甲喇护军校一员。每牛录护军二名骁骑营每甲喇下章京一员。不留兵汉军每翼梅勒章京一员每旗章京一员。每甲喇骁骑校一员每牛录马兵五名益贝勒勒克德浑等军红衣炮、留置南京炮手绵甲兵俱带回勒克德浑、已尽率此处护军南行。王处所余护军俱带回南京著改为江南省。应天府、著改为江宁府。设知府、不设府尹。掌印指挥管屯指挥、暂留。余指挥俱裁去。其卫所改为州县俟天下大定从容定夺。福王宗室在任者悉改补别员彼处所铸钱。留充兵饷洪武陵设守陵太监四名人丁四十名。仍给地二百晌以供祭祀护守之用余悉入官。洪武祖父陵、不必监守。地亩人丁悉入官。新投诚官、刘良佐、刘松、李本深、张天禄等、应否带回及彼处安置、王等酌行。其太子福王、及诸王、并王铎钱谦益陈洪范、张秉贞等、俱带回。公侯伯等应否带回、王等酌行。蒙古人员、尽行带回。　　

○赐招抚南方内院大学士洪承畴敕曰。朕以江南初经归命。其余各省、远迩未同。恐已归者尚多惊疑。未附者或怀观望。保厘南土、实赖股肱。是用命卿招抚江南各省地方总督军务兼理粮饷暂离阙廷驰往江南昭宣德意。一遵近日恩赦诏赦核实举行使新附兆民咸沾实惠。凡满洲大兵直省官兵各有统领卿宜会同固山额真叶臣。及督抚镇等官调遣约束其有不法扰民在各旗旗下者即移文咨会依法处治毋使困民江南各省已经归顺者即责成抚按问民疾苦兴利除害速图善后之策未归顺者先以文告再三晓谕。果不服从方可加以师旅即有攻讨亦以平定安集为先其间进止机宜密与平南大将军贝勒勒克德浑、参酌施行。其深山穷谷声教未通或有顽梗无知乘机啸聚。即移檄抚镇等官多方解散如有不悛、速令剪除凡南方降服水陆诸军宜移会各督抚挑选精壮参用满汉教成水军以备不时调用军资粮饷俱从各省地方通融支给如有福王新设兵丁尽行革除其额军应汰老弱及解散降民须申饬各督抚安插得宜毋令失所凡关国计民生大利大害、不时驰奏。请上□日兴革。其山林隐逸、及故明废绅。才德堪用者。从公咨访徵。聘来京或军前先委署事者开列上闻下部察核实授所。属文武有才望出众御侮保民、显著成绩者特疏荐擢如奸贪庸懦、即奏请罢斥、毋延时日、致误地方。至用兵之际有稽迟粮运违误军机。或临阵退缩。设良冒功及借军兴以剥民、侵兵饷以肥已者文官五品以下武官副将以下皆以军法从事镇道等官飞章参劾其江宁江西湖广及将来归附各省悉听节制敕中开载未尽事宜准便宜举行。卿以辅弼忠贞膺兹重寄宜开诚布公集思广益慎持大体。曲尽群情期于德威遐布南服永清朕方崇带砺用答肤功。毋得因循轻率偏执乖方有负倚托至意钦哉　　

○癸丑镇守淮扬等处固山额真准塔等奏报、故明东平侯刘泽清率所部兵丁并文武各官归顺原住石城岛总兵马登洪朝鲜总兵林庆业、亦率众投降　　

○甲寅工部奏请颁给督抚等。官旗牌查会典开载京营总督、旗牌十二副各边总督、及挂印总兵官、十副。提督、八副。巡抚、六副。总兵、副将、五副参将、游击、三副。今俱应照例颁给。从之。　　

○乙卯。允吏部议和硕豫亲王多铎委署江南官职三百七十三员、准其实授。以故明通政使刘应宾、为都察院右佥都御史。巡抚安庐池太、兼理军务总兵土国宝、为都察院右副都御史、巡抚江宁总理粮储军务。给事中庄则敬为按察使司佥事、徽宁道。何家祚、为按察使司佥事、淮海道。罗志儒、为布政使司参政、安庐道。王之晋、为按察使司副使、苏松道。司业李景廉、为按察使司副使、常镇道。编修张星、为按察使司佥事、滁徽道。御史王懩。为布政使司参议、苏松常镇粮储道。张兆罴、为布政使司参议、淮宿道。周亮工、为两淮都转运盐使司运使。贡生王相业为布政使司参议、凤泗道。高岐凤、为布政使司参议池太道监生刘汉式、为布政使司参议、扬州道。余俱依用　　

○丙辰以都督同知谢宏仪、为右都督、招抚广西　　

○浙江总督张存仁疏言、近有借口薙发、反顺为逆者。若使反形既露。必处处劳大兵巢□刀捕。窃思不劳兵之法、莫如速遣提学、开科取士则读书者有出仕之望而从逆之念自息行蠲免薄税敛则力农者少钱粮之苦、而随逆之心自消得上□日开科以取士薄敛以劝农诚安民急务。归顺各省、准照恩诏事例、一体遵行。　　

○戊午谕礼部。官民既已薙发。衣冠皆宜遵本朝之制从前原欲即令改易。恐物价腾贵、一时措置维艰故缓至今日。近见京城内外军民衣冠遵满式者甚少。仍著旧时巾帽者甚多甚非一道同风之义。尔部即行文顺天府五城御史晓示禁止官吏纵容者访出并坐。仍通行各该抚按转行所属、一体遵行　　

○遣浙江道试监察御史王应昌、巡按浙江云南道试监察御史朱廷翰巡按宣大　　

○陕西总督孟乔芳疏言、秦省兵制、部议已定自应恪守但四川献贼、尚在肆逆。则兴安汉中一带实为冲要。非驻重兵、恐不足以资防御而张挞伐。况投顺各官。各带有军丁。其愿务农、并老弱不堪者、谕令归业。其余原非耕田安分之辈收之则为兵。解之复为盗。臣深切隐忧。故权陆镇之重轻、总计设兵一十为万五千之数内步兵七万名。马兵三万五千名。俟川省平定之后逃亡不补。即可渐减矣。下部议奏。　　

○己未。增铸户部印一颗。　　

○以祝世允为户部侍郎。　　

○允吏部议。和硕英亲王阿济格委署湖广江南江西官职五十员、准其实授。以故明兴国州知州何鸣銮为都察院右佥都御史、巡抚湖广等处提督军务投诚伪官李之纲为湖广按察使司佥事郧襄兵备道白身张佐为湖广按察使司佥事。管分守荆西道参议事陈五鼎为湖广按察使司佥事荆西兵备道余俱依用　　

○以故明凤阳巡抚高斗光为兵部右侍郎兼都察院右副都御史巡抚偏沅等处、提督军务、兼理粮饷。刑部右侍郎潘士良为兵部右侍郎、兼都察院右佥都御史、抚治郧阳等处。提督军务。　　

○升山西阳和道副使南洙源为湖广布政使司参政、管左布政便事。山东督粮道参政李嵩为湖广布政使司右布政使大理寺寺正李之茂、为湖广按察使司副使水利道调淮徐道副使萧时彦为湖广按察使司副使武昌兵备道扬州道佥事王尔禄、为湖广按察使司佥事管分守武昌道参议事。以故明山西按察使杨本针为湖广按察使司按察使。山东驿传道副使胡来陛为湖广按察使司副使、兼布政使司参议、督粮道。山西大同道议李汝标为湖广布政使司参议、兼按察使司佥事、驿传道。淮徐道佥事范鸣珂、为湖广按察使司佥事下江防道。江西水利道佥事刘开文、为湖广按察使司副使兼布政使司参议、下荆南道。　　

○改淮海道副使李丕著以山东按察使司副使、兼布政使司参议漕储道　　

○庚申。以工科给事中朱鼎□□清。系故明宗室。赏银令致仕　　

○乌朱穆秦部落车臣亲王来贡马。宴赉如例。　　

○调山东莱州道参政崔光前为湖广布政使司参政兼按察使司佥事分巡湖北道山东济宁道参政朱国柱为湖广布政使司参政兼按察使司佥事岳州兵备道东昌道参政李栖凤、为湖广布政使司参政兼按察使司佥事分巡上荆南道兖西道参政章于天为湖广布政使司参政、兼按察使司佥事荆南兵备道武德道参政高士俊为湖广布政使司参政分守下湖南道济南道参政李翔凤为湖广布政使司参政兼按察使司佥事上江防兵备道山西冀南道参政马鸣佩为湖广布政使司参政、兼按察使司佥事分巡下湖南道升直隶蓟州知州曹泰然、为湖广按察使司佥事管分守湖北道参议事山东平度州知州李懋祖为湖广按察使司佥事郴桂兵备道河南怀庆府推官李家选为湖广按察使司佥事、管分守上湖南道参议事直隶永平府推官褚应于为湖广按察使司佥事、靖州兵备道。　　

○壬戌。以内翰林弘文院学士李若琳为礼部左侍郎。内翰林秘书院侍读学士高尔俨为礼部右侍郎俱仍兼原衔。　　

○加招抚广西右都督谢宏仪兼都察院右副都御史提督军务　　

○升顺天府府丞李鲁生为府尹。　　

○转兵科右给事中向玉轩为户科左给事中。升礼科给事中孟明辅为工科右给事中。户科给事中郝杰为兵科右给事中　　

