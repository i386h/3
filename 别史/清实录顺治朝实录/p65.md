<!-- { "loadSidebar": true } -->
○辛酉。遣贵州道监察御史金志远、巡视长芦盐政。　　

○投诚伯常应俊、总兵李际遇、马儒齐、黄明先、丁启光、副将王士永、一把撒、夏五岳、贾应逵、骆和萧、刘方侯、参将乔松、游击滕和齐、于起范、冯可松、傅有功、都司马崇臣、卫士龙、守备李豪、张嵩、闲散官丁启睿等、坐与贼党王道士通谋、并其兄弟及子、俱伏诛。　　

○壬戌。故明河西道参议段复兴、当癸未冬、闯贼临城、知复兴廉介。诱降不从城陷。复兴先积薪于楼。令妻妾子女自缢。纵火焚之。惟母石氏、复兴不忍其死拜辞而去。母亦登楼赴火。复兴即手刃数贼、自刎而死。太常寺少卿麻僖、闻流寇入关、即率地方士民死守。及贼薄城下僖身先登陴。尽出家资、以犒士民城陷被执、不屈死。亲族子弟五十余人、俱从死。故明陕西参议齐之宸妻刘氏、当闯贼围长安、之宸登城拒守。刘氏谓其子妇谢氏、孙妇李氏曰。吾家素以诗礼传家。傥此身为贼所污、何以见先人于地下、李氏即自缢。刘氏喜曰。孙妇得死所矣。遂与谢氏投缳死。西安府韩杰妻张氏、守节三十余年、值寇变。即同子妇周氏、相继投井。陕西巡按赵＜山耑＞上其事。下所司知之。　　

○癸亥。上率诸王贝勒贝子公大臣等、出正阳门、幸南苑北。较阅驰马。视其先至者、分别等差赏赉。　　

○赐从多罗贝勒博洛南征病故官兵银两、有差。　　

○乙丑。以闻广平定。遣官祭告福陵。祝文曰。仰承天命。前令征南大将军多罗贝勒博洛、统师南征。兵渡钱塘江。寇逆骇散。居民迎降。旋克金衢。浙东宁谧。遂移师入闽。擒斩伪唐王朱聿钊等于汀州。余党扫除。闽中平定。马步官兵八万三千有奇。望风纳款。又分兵过岭、进取广东。先克潮惠。伪唐王弟朱聿鐭、妄称尊号。窃据城池。我师进剿、复斩朱聿鐭、及伪周王朱肃＜罒水＞等十五人。地方以次削平。人民悉皆安堵。是皆太祖神灵默佑、以成此功也。敬此致告。祭告昭陵、祝文同。　　

○班代、峨齐尔、胡巴津、自苏尼特来降。赏衣帽缎布等物。　　

○遣土默特部落德穆齐达尔汉囊苏、送伊拉古克三胡土克图丧还其部。赏妆蟒缎银两等物。　　

○丙寅。以甲喇章京李茂、为都督佥事、充镇守固原总兵官。牛录章京王允久、为都督佥事、充镇守临洮总兵官。　　

○丁卯。谕大学士刚林、祁充格曰。尔等纂修明史、其间是非得失、务宜据事直书。不必意为增减。以致文过其实。　　

○补原任蓟州道李永昌、为陕西按察使司佥事、兼布政使司参议、分守陇右道。　　

○宁夏巡抚胡全才奏言、边方书籍沦散。士子无凭诵法。请将我朝律典、及性理、通鉴诸书、颁行宁镇。以便传习。章下礼部。　　

○戊辰。礼部奏言、查诸王印文例、故明亲王用一字。郡王用二字。本朝诸王印文、或照前朝篆给。或照封号全写。得上□日、一朝有一朝之制。不必照故明止用一字。我朝诸王印文、照封号全写。　　

○又奏、平西王应乘轿与否、相应请上□日。得上□日、平西、恭顺、智顺、怀顺各王、著于住镇地方乘轿。至京、令乘马行走。　　

○吏部侍郎祖泽洪。以愚闇不称职、礼部理事官撒禄、以有疾。俱解任。　　

六月。庚午朔。　　

○壬申。礼部以平西王仪仗请上□日。得上□日、平西王仪仗、著照三顺王仪仗制。贴金红罗伞一柄。卧瓜一对。骨朵一对。吾仗一对。坐纛一杆。小旗八杆。　　

○免直隶成安。新乐。元氏、广平、宁晋、邯郸、饶阳、三年分水蝗灾伤额赋。　　

○定直省儒童进学额数。大学四十名。中学二十五名。小学十二名。　　

○遣湖广道试监察御史刘显名。巡按广东。　　

○癸酉。转工部右侍郎赵京仕、为左侍郎。升大理寺卿王永吉、为工部右侍郎。　　

○补委署庄浪道副使崔签、为浙江按察使司副使、分守温处道。　　

○甲喇章京管户部理事官事吕聘齐、先曾为左副都御史。至是奉差浙江理饷。疏言官卑权微。难以任事。请赐罢斥。继又以茶二十篦、私馈和硕郑亲王济尔哈朗。王发其事、部议革职。从之。　　

○甲戌。以考满称职。升三等公英俄尔岱、为二等公。二等辅国将军刑部尚书吴达海、为一等辅国将军。一等梅勒章京兼半个前程冷僧机、都察院参政多尔济达尔汉、为三等昂邦章京。二等梅勒章京兵部侍郎明安达礼、为一等梅勒章京。三等梅勒章京内翰林秘书院大学士范文程、为二等梅勒章京。一等甲喇章京吏部侍郎马光辉、加半个前程。二等甲喇章京内翰林国史院大学士刚林、兵部理事官和托、工部理事官星鼐、都察院理事官巴兰、俱为一等甲喇章京。三等甲喇章京礼部侍郎柯汝极、工部侍郎岱都、都察院参政库尔禅、为二等甲喇章京牛录章京礼部尚书觉罗郎球、吏部侍郎喀喀木、刑部启心郎额尔格图、礼部理事官哈尔松阿、兵部理事官赵布泰、工部理事官法谭为三等甲喇章京。加牛录章京兵部侍郎朱玛喇、金维城、刑部侍郎李率泰、工部侍郎济席哈、内翰林秘书院学士额色黑礼部启心郎渥赫、工部启心郎喀木图、吏部理事官□□□瞻、卢登科、兵部理事官尼噶礼、宜永贵、管兵部大库马场官巴赛、工部理事官哈尔萨、鄂木琐课、伊尔格德、觉罗额色图、都察院理事官明噶图、半个牛录章京。兵部理事官麻都祜、孟格塞尔、刑部理事官庚格、理藩院副理事官尼堪、甘珠翰、半个前程。授内翰林弘文院大学士祁充格、甯完我、礼部侍郎祖泽远、为牛录章京。内翰林国史院学士吴达礼、来衮、内翰林弘文院学士查布海、吏部启心郎甯古里、伊成格、兵部启心郎常鼐、都察院启心郎朱喇察、理藩院启心郎鼐格、吏部理事官周国佐、礼部理事官恩格德、萨齐库、兵部理事官扈习霸、格霸库、管兵部大库马场官讷木齐、刑部副理事官罗察、工部理事官赵山、卜颜图、理藩院副理事官阿都赉、郭弼尔图、伊木图、傅喀、半个牛录章京。　　

○以牛录章京哈世屯、巴哈为二等甲喇章京。　　

○以随逊、为议政大臣。　　

○以范茂都、为工部理事官　　

○以内大臣何洛会为正黄旗满洲固山额真。　　

○以镶蓝旗穆车讷浑拜、镶红旗鄂博诺正白旗前锋侍卫昂阿昂霸、正蓝旗牛录章京苏虎济、侍卫伊霸罕、扈查禄、为护军参领。正黄旗伊尔格德镶白旗汉军佟壮年镶蓝旗汉军高明忠、管甲喇章京事　　

○以李成栋为左都督充提督广东总兵官　　

○乙亥革顺天文安县知县李春元职。以批给印照书皇叔父摄政王为九王爷也。　　

○丙子予殉难直隶河间道王维新、河间府知府王德教、祭葬。河间县典史邵锟、巡检潘柱祭。　　

○以山西鴈平道佥事卢震阳、为陕西布政使司参政兼按察使司佥事潼关道。陕西关内道参议白士麟为湖广按察使司副使兼布政使司参议督粮道。山东驿传道佥事。朱国寿、为陕西布政使司参议督粮道陕西西宁道佥事苏名世、为本省布政使司参议兼按察使司佥事。靖远兵备道刑部郎中范芝、为陕西按察使司佥事庄浪兵备道宋炳为陕西按察使司佥事肃州兵备道两浙运同范登仕为福建都转运盐使司运使。　　

○遣梅勒章京库尔蟾、戍守济南府。梅勒章京图瞻戍守东昌府。　　

○先是、有诏责朝鲜贡献怠玩。至是国王李倧、遣第三子□氵□目□来朝。奉表谢罪。并贡方物。赐宴于驿馆。　　

○工部理事官鄂木琐课、坐监修五凤楼违上□日过侈革去半个牛录章京。　　

○大理寺卿王永吉以升工部右侍郎具疏控辞。得上□日、有心愿居官而徒尚虚名或一次再次控辞者皆是踵明朝故套。已有明上□日、再有控辞者即允所辞永不录用王永吉、何得不遵明上□日、著革职永不录用。　　

○丁丑。以故一等公塔瞻子爱星阿图赖子惠塞袭爵。　　

○以故三等昂邦章京夏成德子溥、一等甲喇章京张成德子所养三等甲喇章京康喀尔子罗多礼阿兰子阿第古纳禅、巴图鲁子古素牛录章京兼半个前程英格巴图鲁弟瓦纳喀纳林子达敏、海塞巴图鲁兄子鄂尔哲。傅岱弟尹达浑、牛录章京唐古哈子塔尔弼希、巴雅尔弟塔喇图、雅尔瞻子随哈邦钮子杭爱邵纳弟邵格、半个牛录章京赛达兄子卦宁极朱赫讷子穆都臣阿颜图子傅达、阿兰柴子舒尔祜纳诺云对子拜惺、祁塔特弟祁汤果尔沙济子卜谷齐各袭职。　　

○初琉球安南吕宋三国各遣使于明季进贡留闽未还大兵平闽执送京师命赐三国贡使李光耀等衣帽缎布仍各给敕谕遣赴本国。招谕国王谕琉球国王敕曰。朕抚定中原视天下为一家。念尔琉球自古以来世世臣事中国遣使朝贡。业有往例。今故遣人敕谕尔国若能顺天循理可将故明所给封诰印敕、遣使赍送来京朕亦照旧封锡。谕安南、吕宋二国文同。　　

○戊寅。江南投诚总兵官高进忠仆马良玉、首进忠隐藏兵器。潜带假辫鞫实、伏诛。　　

○己卯。授庶吉士李呈祥梁清宽王无咎韦成贤张尔素、傅维鳞、王舜年为内翰林秘书院编修王炳昆黄志遴、法若真、夏敷九王一骥、王紫绶。为内翰林国史院编修周爰访陈爌、朱之锡、胡兆龙、杨思圣为内翰林弘文院编修王崇简、张丕吉、李培真、李霨、杨运昌、沙澄、傅作霖为内翰林秘书院检讨魏天赏、乔廷桂单若鲁蓝滋、张文明陆嵩为内翰林国史院检讨岳映斗艾元徵乔映伍宋杞刘泽芳石申为内翰林弘文院检讨　　

○遣户部副理事官缪尚义等赴广东廉州等处珠池采珠。　　

○临清总兵官鲁宗孔坐近镇州县失守、革职。　　

○庚辰。两广总督佟养甲奏报、招降故明赵王朱由裧、总兵李志琏　　

○南赣总兵官柯永盛奏报、游击杨遇明、孔国治等率兵解安远县围破贼兵万余人。降三十余寨。贼巢悉平。　　

○壬午。授委署广东岭西道苏宗贵为湖广按察使司副使、郧襄兵备道。升河南汝州知州余应魁、为陕西按察使司佥事、兼布政使司参议、分守关内道。直隶定州知州张鹏翼为陕西按察使司佥事、兼布政使司参议、分守西宁道。山东宁海州知州刘宗舜、为本省按察使司佥事驿传道。山西泽州知州许可用、为本省按察使司佥事鴈平道。　　

○吏科给事中张国宪、坐纠参失实、革职。　　

○甲申。江南宿州蝗雹　　

○乙酉。山西巡抚申朝纪奏报、乡宁县民杨春畼、左道聚众。据寨倡乱。平阳营副将范承宗等、巢□刀平之。　　

