<!-- { "loadSidebar": true } -->
○丁酉。谕户兵二部、朕出斯民于水火之中。统一天下。满汉一家。同享昇平。岂有歧视之理。昨见刑部所奏、有满洲阿尔代、诬杀汉人张可材、抢其家资一案。随令审实斩讫示众。近闻满洲有抢夺良民财物者。复有汉人投充满洲、借势横行。害我良民者。殊干法纪。嗣后被害汉人、遇彼不法之徒。须记其姓名。控告该地方官。即行申部。该部究其情之轻重、严行定罪。不得丝毫偏袒。至汉人亦不得因朕此上□日、反肆妄诬。著满汉官员、悉体朕意。各将该管人等、严行晓谕。户兵二部、速书满汉谕上□日、诞告天下各府州县乡村务令满汉人等一体遵行。　　

○以班布理、为兵部理事官。　　

○甘肃巡抚张尚、坐题报本内称皇叔父、遗摄政王三字。革职拟罪。　　

○宁夏巡抚胡全才疏言、宁夏远在天末。紧逼套人。旧例额兵三万有奇。分正奇等营。正兵以总兵官统之。奇兵以中协副将统之。凡调征居守、互换而行。设中卫参将一员。以镇冲要。以防山寇。今发经制兵、止一万五千。无中协副将、中卫参将之官。虽中协员缺、曾经督臣孟乔芳题补马宁。又调征兴庆。请以马宁仍补中协副将。统领见在兵丁一千名。委署参将胡江。即与实授。更令别招一千精壮之兵。准于一万五千之外、再加二千。将勇兵强。军政乃肃。下所司议。　　

○山东土寇攻陷邹平、禹城等十五州县。巡抚丁文盛、坐不能扑巢□刀。且奏报迟延。部议褫责。命降一级调用。　　

○戊戌。吏部奏言、新中进士应选州县正官。方亨咸、李人龙等、援例乞恩就教。得上□日、进士多求改教、明系规避。仍著依次挨选本职。以后不许渎奏。　　

○己亥。国子监祭酒胡统虞奏言、品官子弟、有监满应咨者。臣请严行考试。果学业有成、方准咨部、未成者、仍留本监读书。疏下礼部。　　

○庚子。喀尔喀部落满朱习礼胡土克图等、遣使来贡。宴赉如例。　　

○兵部奏言、山海关外地土、原以一半给与平西王。一半仍留土著人民为业。兹议铁永官兵家口、仍居本地。以便耕种。其各兵归隶山海总兵标下。以足营额。从之。　　

○安徽巡抚李栖凤疏报、总兵李仲兴、副将许汉鼎等、擒伪总兵江乌、副参吴继、程国柱、郑思祥、监军道苏坤等。斩级甚多招抚伪总兵、副参、监纪张天麒等十人。命将吴继等正法。张天麒等核议。有功将士叙赉。　　

○遣四川道试监察御史秦世祯、巡按浙江。　　

○升河南邓州知州林长春、为湖广按察使司佥事、分巡下湖南道。山西隰州知州王道兴、为陕西按察使司佥事、榆林西路兵备道。　　

大清世祖体天隆运定统建极英睿钦文显武大德弘功至仁纯孝章皇帝实录卷之三十一


大清世祖体天隆运定统建极英睿钦文显武大德弘功至仁纯孝章皇帝实录卷之三十二　　

顺治四年。丁亥。五月。辛丑朔。以河南归德府知府徐淳、为本省按察使司副使分巡河南道。河南府知府刘三元、为本省按察使司副使、兼布政使司参议、分守汝南道。补原任佥事胡江、为江南按察使司佥事、扬州兵备道。　　

○开广东鼓铸　　

○壬寅。江宁巡抚土国宝奏报、舟山海寇沈廷扬等、联＜舟宗＞复犯崇明。游击李云龙等、分兵追巢□刀。廷扬就擒。俘斩贼兵千余。湖海诸寇悉平。　　

○癸卯。甘肃巡抚张尚奏言、凉州上古城堡、旧有小矿。历朝开采、以资本地赏赉之需。后因闯逆肆乱、遂尔封闭。今复开采。四阅月来、计获税银三百余两。成效足稽。仍请敕部酌议定额。以充军饷。得上□日、开采重务、未经奏闻、何得擅自举行。张尚著议处。其奏内事情、该部酌议。　　

○乙巳。谕喀尔喀扎萨克图汗曰。尔来书云、汉人八十万众、原系我攻城敌也、今仍为红缨蒙古所得。我朝原系红缨满洲。所称蒙古为谁。尔来书不名。又尔我相称、意欲与我敌体乎尔书云、苏尼特向从此地逃去。又复来归。尔等追逐至此。与伊思丹津拖音、达赖济农合战。我等欲前来分理曲直尔师竟回。额尔克楚虎尔私掠巴林亦欲前来分理曲直。夫巴林苏尼特、二罪。素知与尔无干。尔果能议、今即与尔定议。尔当自审、果能否乎。如果能、当尽执若辈来献。若徒哆口骄言、妄行何益。诚欲通好、尔当遵守礼法、悉改前愆。及此未雨雪之前、遣使前来。如不遵上□日、可毋遣使。　　

○谕伊思丹津喇嘛曰。前苏尼特腾机思、举国来归。尚格格、封王爵、恩养甚优。乃负恩叛去。因命德豫亲王以偏师追逐之。尔出师逆敌、致天降谴。我朝与尔、素无嫌隙。而二楚虎尔、掠我巴林。今尔如欲安生乐业、可将二楚虎尔所掠巴林人畜等物、散失者照数赔补。见存者尽行送还。以驼百头、马千匹、前来谢罪。傥能遵上□日、及此未雨雪之前、即遣使全送。如不遵上□日、可毋遣使。　　

○谕泽卜尊丹巴胡土克图曰。尔来书已悉览。朕非好启兵端。若执送腾机思、并其国来归。及所掠巴林人畜。全数送还。谢罪则已。不然、朕复何言。赐俄木布额尔德尼敕谕同　　

○谕额尔克戴青曰尔自曩时通好以来、不易厥心。曾未尝举兵从逆。朕已悉知。善则善、恶则恶、有不报之理耶。　　

○以镶红旗满洲护军参领吴喇禅、管蒙古梅勒章京事。镶黄旗绰克托、侍卫阿尔赉、正红旗满洲长史胡业、镶白旗满洲护军校达岱、镶蓝旗喀尔喀纳、俱为护军参领。镶白旗满洲索尔敏、管甲喇章京事。　　

○开河南鼓铸　　

○丙午。补原任御史霍达、为山东道监察御史。　　

○多罗贝勒博洛、招抚福建班师进献金银、缎疋、人口。分赐随征贝勒、贝子、各官有差。　　

○己酉初。故明废绅侯峒曾等、遣奸细潜通伪鲁王。为柘林游击。陈可所获。中有伪敕一道。反间招抚大学士洪承畴、及巡抚土国宝、事闻。觉其诈。于是谕江宁等处昂邦章京巴山、张大猷曰。尔等镇守地方、遇有乱萌、及奸细往来严察获解。具见尔等公忠尽职大学士洪承畴、巡抚土国宝、皆因效力我朝故贼用间谍诬陷总兵吴胜兆、监收奸细谢尧文、供称嘉定县废绅侯峒曾子侯悬瀞等、具逆疏付尧文潜通鲁王。尔等即将奸细谢尧文、窝逆之孙梢、及有名各犯拘提到官。公同大学士洪承畴、操江巡抚陈锦、严行审究具奏。又谕洪承畴、土国宝曰。顺治四年、四月初四日、柘林游击陈可、搜获敕一道。内云。封承畴为国公。国宝为侯爵。又黄斌卿密书内云。承畴所具本章、已为转奏。国宝二次密字、亦已转奏国主讫。又云、内仗承畴杀巴张二将外托国宝、靖除地方。则江南不足定等语。朕见此益知贼计真同儿戏。因卿等皆我朝效力大臣、故反间以图阴陷朕岂堕此小人之计耶。卿等当益励忠勤、以报国恩勿以此介意。　　

○喀尔喀部落扎萨克图汗下俄木布额尔德尼、诺门汗下丹津胡土克图、土谢图汗下泽卜尊丹巴胡土克图等、贡方物宴赉如例。　　

○庚戌。午刻。有白气起西南至东北。　　

○遣云南道监察御史金廷献、巡按山东　　

○免湖广兴国州、江夏、武昌、崇阳、通城、大冶、通山、蒲圻、咸宁、嘉鱼等县、三年分旱灾额赋。　　

○壬子。升湖广荆西道副使迟日益、为本省布政使司右布政使。江西建昌府知府郑一元、为本省按察使司副使、分巡饶南道。以故明副使庄应会为江西布政使司参政、兼按察使司佥事分巡湖西道　　

○陕西平庆总兵官臧延龄、坐妄奏营兵缺马、革职。　　

○癸丑。遣官祭关圣帝君。　　

○廷试就教举人荆其惇等、一百三十九人。恩□山戊不□贡生叶敬中等五百五人。　　

○实授广东委署各官。以总兵官佟养甲、为兵部尚书兼都察院右都御史、总督两广军务。带管盐法、兼巡抚广东。贡生耿献忠、为布政使司左布政使。进士沈悬锡、为按察使司佥事、管督粮道参议事。给事中袁彭年、为按察使司佥事、提学道。内院办事中书王文正、为按察使司佥事、驿传道。王尔扬、为按察使司佥事、水利道进士张调鼎、为按察使司佥事、巡海道于华玉、为按察使司佥事、管岭南道参议事。李悬、为按察使司佥事、管分守岭东道参议事。贡生曾弘、为按察使司佥事、分巡岭东道进士张元琳、为按察使司佥事、管分守岭西道参议事。举人李光垣、为按察使司佥事、分巡岭西道。进士王芋、为按察使司佥事、罗定道举人郭炜、为按察使司佥事、海北道进士刘霖懋、为按察使司佥事、南韶兵巡道。　　

○升江南江宁府知府李正茂、为湖广按察使司副使荆西道。　　

○昂邦章京阿山卒。　　

○丙辰。初。三等梅勒章京阿桑、以酒醉不许入直。阿桑奏言、愿戒酒、仍入直内庭。如再饮、罪当死。随命照常入直。至是、阿桑复饮酒。下刑部、论死。奏入。得上□日、阿桑有自锦州来归功。免死不许入直内庭。降为甲喇章京。　　

○江西巡按吴赞元奏言、江右南、瑞袁三府、先因陈友谅割据倍徵、故明因循未改。兼以水漂沙塞、虚粮逋欠甚多。亟请厘定。令照他郡额赋徵输。更行清丈。各官履亩亲查。现在荒芜、尽与豁免。其有近山易旱、近水易潦者、虽系上田、亦当改与轻则、庶赋役均平、而残黎可生矣。章下部议。　　

○丁巳。以故明编修陈之遴。为内翰林秘书院侍读学士。庶吉士陈于鼎、为内翰林弘文院编修。　　

○戊午。寅刻。有流星大如盏。色青白。有光起西北。至西南。　　

○己未。招抚江南大学士洪承畴疏报、故明推官陈子龙、阴受伪鲁王部院职衔。结联太湖巨寇。潜通舟山余孽。章京索卜图计擒之。子龙投水死。湖海诸寇、闻风解散苏松一带、渐次削平。　　

○浙闽总督张存仁奏报、海寇周崔芝、据福州镇东卫、并海口民城、屡肆剽掠副将满进忠等、分兵击之。两城俱下。又贼党岑本高犯浦城。为副将李绣所败。斩获甚多。地方平定。　　

○庚申。夏至祭地于方泽。遣兵部尚书阿哈尼堪行礼。　　

○江西南昌府副将刘一鹏妻萧氏、值寇乱、拔刃自刎。妾万氏、亦同死。崇仁县民曹旭妻曾氏、守节十余年、遇贼、欲污之。大骂、不屈死。临川县民吴鼎臣妻周氏、为贼所执。义不受辱。贼剖其孕。支解之。新昌县民傅廷相妻陈氏、被寇掳、或劝其姑顺。妇正色厉词。引颈就戮。吉水县民上官肃、上官止、其父龙为贼所执。欲杀之。二子泣以身代。不许。遂俱遇害。丰城县民熊州俊妻甘氏、流寇至其乡。州俊与母妻皆遁。追者踵至。州俊即舍妻负母而去。甘氏指道傍水曰。是吾死所矣。遂自溺死。江西巡按吴赞元上其事。章下礼部。　　

