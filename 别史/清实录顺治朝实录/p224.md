<!-- { "loadSidebar": true } -->
○命多罗信郡王多尼、为安远靖寇大将军。同多罗平郡王罗可铎、多罗贝勒尚善、杜兰、固山额真伊尔德、阿尔津巴思汉、卓罗等、统领将士。进取云南。御前侍卫、及王贝勒贝子公等护卫、皆酌量随征。赐之敕谕曰。逆贼煽乱云贵骚扰地方已久。今贼李定国、与孙可望、互相争战。可望来降。乘此贼党内乱。人心未定之际。先遣宁南靖寇大将军宗室罗托等、由湖南。平西大将军平西王吴三桂等、由四川。征南将军赵布泰等、由广西分兵三路。进取贵州。既克贵州之后。即宜乘机进取云南。故命尔多罗信郡王多尼、为安远靖寇大将军。同多罗平郡王罗可铎、多罗贝勒尚善、杜兰、固山额真伊尔德、阿尔津、镇国公品级固山额真宗室巴思汉、固山额真卓罗等、统领官兵、前往专取云南凡事与多罗平郡王罗可铎、多罗贝勒尚善、杜兰、固山额真伊尔德、阿尔津、宗室巴思汉、卓罗等、会议而行。毋谓自知、不听众言。毋谓兵强、轻视逆寇。仍严侦探。毋致疎虞。抗拒不顺者戮之。有先被贼胁从大兵一至、即时迎降者俱免诛戮、有能擒杀贼渠投诚者俱与分别升赏。行师以安民为首务须严禁兵将、申明纪律。凡归顺良民、毋得扰害。务体朕定乱救民之意如贵州三路大兵、有料理未尽者。亦并加绥定。其行间将领功绩、及重罪、俱察实纪明汇奏。各官有犯小过者、当即处分。至于骁骑校、护军校以下。无论大小罪过、俱商酌径行处分。务收取云南巢□刀荡逆贼。地方平定之后。酌驻两省要地。具奏候上□日。尔等受兹重任。宜益殚竭心力。蚤奏肤功。钦哉。　　

○辛亥。祈谷于上帝上亲诣行礼毕还宫谓大学士额色黑、学士折库讷。曰凡祭祀、仪物音乐必尽善尽美始克展敬心。今观各处祭祀。太常寺所奏乐声容仪节俱未谐和乐音错乱。夫乐乃祭祀之大典。必声容仪节、尽合歌章始臻美善其召太常寺官严饬之。此后须责令勤加肄业毋致违忽　　

○壬子。顺天府举行乡饮酒礼　　

○癸丑。升右春坊右庶子王清、为内翰林秘书院侍讲学士。国子监祭酒张士甄、为右春坊右庶子。兼内翰林弘文院侍讲。　　

○补服阕左春坊左庶子兼内翰林秘书院侍读艾元徵原官。　　

○升广西桂林道副使刘通、为本省布政使司参政分守桂平道。湖广下荆南道副使阎廷谟、为苑马寺卿兼陕西按察使司佥事。陕西西宁道参议苏铣、为本省按察使司副使、固原兵备道。　　

○以镶蓝旗满洲一等护卫马卜、为护军参领　　

○以阿达哈哈番吴万福、为都督佥事、充镇守福建福宁州总兵官。浙江衢州副将杨虎、为都督佥事、管江南安庆营副将事。陕西中卫副将冯源淮、为都督佥事、管山西平阳营副将事。一甲一名武进士于国柱、为浙江台州副将。　　

○旌表镶黄旗节妇、孙孝曾妻金氏。皂齐元妻裴氏。烈妇、兵塞黑妻傅氏。校尉郭维度妻朱氏。正黄旗节妇、骁骑校阿党阿妻塞氏。程待仁妻晋氏。正白旗烈妇、兵魏喇妻戴氏。护军明安图妻法氏。正红旗节妇、陈进忠妻李氏。镶白旗烈妇、护军阿思哈妻李氏。兵撒胡哩妻阿氏。镶红旗节妇、骁骑校喀尔喀纳妻萨氏。朱刻什妻塞氏。镶蓝旗节妇、小拨什库张泰妻能氏。护军巴颜。图妻何氏。兵马泰妻对氏。骁骑校鄂佛和诺妻富氏。烈妇、戴诸虎妻卜氏。各给银建坊如例。　　

○旌表节妇、直隶广宗县民祁承业妻赵氏。给银建坊如例。　　

○以恩诏、复都察院左都御史魏裔介、太子少保副都御史能图、副都御史纳都户左副都御史傅维鳞、启心郎刘兆麒等职。仍谕自后洗心涤虑。实图尽职。以副朕宥过委任至意。　　

○定出征驻防将军以下、披甲人以上、马匹额数。亲王马四百匹。郡王、马三百匹。贝勒、马二百匹。贝子、马一百五十匹。镇国公、马一百匹。辅国公、马八十匹。未入八分镇国公、马七十匹。辅国公、马六十匹。将军、马八十匹。参赞大臣、马七十匹。护军统领、前锋统领、梅勒章京、马各六十匹。署护军统领、署梅勒章京、马各四十匹。前锋参领、甲喇章京、署甲喇章京、一等侍卫、马各三十五匹。闲散章京、前锋侍卫、二等侍卫、马各二十五匹。署章京、三等侍卫、马各十八匹。护军校、骁骑校、马各十二匹。署护军校、署骁骑校、马各八匹。小拨什库、护军、马各六匹。披甲人、马各四匹。内院学士、与梅勒章京同。侍读学士、与甲喇章京同。侍读与闲散章京同。他赤哈哈番、与护军校、骁骑校同。　　

○甲寅。上亲覆试丁酉科顺天举人。面谕之曰顷因考试不公。特亲加覆阅。尔等皆朕赤子。其安心毋畏。各抒实学。朕非好为此举。实欲拔取真才、不获已尔。众皆顿首称万□山戊不□。　　

○谕礼部。朝廷选举人才科目最重。必主考、同考官、皆正直无私。而后真才始得。昨因乡试贿赂公行。情罪重大。已将李振邺、田耜等、特置重辟。家产籍没。今会试大典。尤当慎重。考试官、同考官、及天下举人、若不洗涤肺肠。痛绝情弊。不重名器。不惜身命。仍敢交通嘱托。贿买关节等弊。或被发觉。或经科道指参。即将作弊人等、俱照李振邺、田耜等、重行治罪。决不姑贷。尔部即刊刻榜文、遍行严饬。使知朕取士厘奸至意。　　

○以辅国公塔海子台穆布禄、喇石塔子喇克达、俱为辅国将军。　　

○以镶蓝旗满洲二等护卫巴柱代、为护军参领。　　

○延绥巡抚冯圣兆、以母老乞终养。允之。　　

○戊午。上以皇太后圣体康豫。躬祀圜丘。　　

○己未。上躬祀方泽。　　

○江西巡抚张朝璘疏报、节妇、吉水县民彭子恭妻李氏。年十九、夫殁事姑尽孝抚子成立苦节四十余年。烈妇、南城县生员盛钟琦妻李氏。夫病祈天请代。及故、氏遂投井以殉俱请照例旌表。章下所司　　

○辛酉。上躬祀太庙社稷　　

○是日、皇子薨。生甫四月。未命名。行第四。上召诸内大臣谕曰。兹者皇子薨逝。尔等将无谓朕因此感伤。朕前以皇太后圣体违和。时刻忧念。今皇太后圣体大豫。此真无疆之庆。于愿至足。岂复以此幼子感怀。向襄亲王薨时。尚反覆忖度。恐皇太后悼伤。勉强抑忍且生死从来定数。焉能有违。朕念切国家。仰副我皇太后之心。安敢过为伤念。亦非强为之词、而有动于中也。卿等宜知此意。诸臣奏曰。臣等正以皇上感伤为虑。今闻谕上□日、不胜欢慰。　　

○库尔喀部落塔尔善等贡貂裘花黑狐皮。使犬国头目替尔库等、贡花黑狐皮。并赏赉如例。　　

○升吏部副理事官吴弩春、为本部理事官。　　

○升广东驿传道副使毕振姬、为浙江布政使司参政、分守金衢道。河南卫辉府知府郑茂泰、为广西按察使司副使、宾州兵备道。　　

○以正蓝旗满洲副理事官诺木齐、为护军参领。　　

○癸亥。升工科都给事中陈协、为太仆寺少卿。　　

○升福建督粮道参政刘兴汉、为湖广按察使司按察使。广东高州府知府罗丽辰、为两浙都转运盐使司运使。河东运同徐化龙、为福建都转运盐使司运使。　　

○甲子。以阿达哈哈番周师忠、为广西布政使司参政、管分守左江道参议事。从经略洪承畴荐举也。　　

○巡抚南赣都察院右佥都御史佟国器考满。加考察院右副都御史衔。荫一子入监读书。　　

○以正黄旗满洲阿达哈哈番吴尔嘉齐、为甲喇章京。　　

○丙寅。补服阕内翰林国史院学士梁清宽、编修吴正治、原官。　　

○升大理寺卿周召南、为都察院右副都御史、巡抚延绥、赞理军务。　　

○江宁巡按刘宗韩疏报、孝子、六安州民张奋志。父愈、明季任四川布政使司理问。客死蜀中。遭兵燹、音问隔绝。奋志孑身寻父。往来跋涉不避虎狼。于白骨堆内、刺血认识遂负父骸而归。太湖县贡生章于国、十□山戊不□时。父母俱病。泣血祈请得痊。后贼陷城母溺死城南积尸如山遍觅不获。环塘号泣。母尸僵立水中。忽作跃状遂赴水负尸而出。六合县生员沈希孟、幼孤事母尽孝。值寇至、弃妻子。负母奔脱。又遇舟覆。力获其母得全。节妇、怀宁县生员汪之翰妻陈氏。汪宁县民张善妻宣氏。上元县民江良机妻徐氏。虹县儒士周振楚妻高氏。宿州民妻卞氏。太和县儒士陈兰舟妻高氏。邹延庆妻范氏。和州民吴自濂妻蒋氏。皆少寡守节。抚孤成立。烈妇、歙县民吴沛妻黄氏。年十三。刲股疗母病。及适沛。沛病、复刲股疗夫。迨殁、即绝粒而死。灵璧县儒士周之璋妻王氏。夫亡、自经殉节。桐城县生员江迥妻夏氏。夫就省试客死。氏闻讣、绝粒死。怀远县生员李本妻段氏。明季遭兵乱。被胁、大骂不辱。遂遇害。旴＜日台＞县民王臣赓妻齐氏。年十九。夫亡、葬毕。沐浴更衣。从容自缢。贞女、江浦县民赵世美女。幼许配刘以谦。未嫁。以谦殁、女誓死守节。归夫家营葬。奉孀姑尽孝。年五十有五。蒙城县民陆濂女。幼许配庞浴子。未嫁。婿殁、矢志不贰。孝养父母终身年七十有一。烈女、亳州民张氏女。年十四。持镰刈草。邻人逼污之。女喊骂不从。被杀。义夫、六合县故明游击陈燮。从征远出。妻亡、誓不再娶。俱请照例旌表。事下所司。　　

○丁卯。万寿节免行庆贺礼　　

○遣官祭太庙、福陵、昭陵。　　

○遣官祭真武、东岳、城隍之神　　

大清世祖体天隆运定统建极英睿钦文显武大德弘功至仁纯孝章皇帝实录卷之一百十四



大清世祖体天隆运定统建极英睿钦文显武大德弘功至仁纯孝章皇帝实录卷之一百十五　　

顺治十五年。戊戌。二月。戊辰朔。祭大社大稷上亲诣行礼。　　

○以镶红旗满洲精奇尼哈番硕塞纳、为护军参领　　

○升陕西分守关内道参议宋杞、为本省按察使司副使、分巡洮岷道。　　

○己巳。厄鲁特部落阿巴赖诺颜等贡马。宴赉如例。　　

○庚午。补服阕内翰林弘文院检讨李昌祚、原官。　　

○礼部磨勘丁酉科乡试朱卷。劾奏违式各官。河南省考试官黄鈊、丁澎、用墨笔添改字句。山东省同考官同知袁英知州张锡怿、知县唐瑾、吴暹、何铿、章贞、用蓝笔改窜字句。山西省考试官匡兰馨、唐赓尧、批语不列衔名。俱属疎忽。得上□日、俱著革职逮问。　　

○掌河南道御史上官鉝劾奏、江南省同考官舒城县知县龚勋、出闱后。被诸生所辱。事涉可疑。又有中式举人程度渊者、啧有烦言。情弊昭著。应详细磨勘、以厘夙奸。得上

□日、著严察逮讯。　　

