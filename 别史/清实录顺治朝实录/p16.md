<!-- { "loadSidebar": true } -->
○壬子。摄政和硕睿亲王、令南来副将韩拱薇、参将陈万春等赍书致史可法曰予向在沈阳。即知燕山物望。咸推司马。及入关破贼。得与都人士相接见。识介弟于清班。曾托其手勒平安。拳致衷绪未审以何时得达。比闻道路纷纷。多谓金陵有自立者夫君父之讐。不共戴天。春秋之义。有贼不讨则故君不得书葬新君不得书即位。所以防乱臣贼子法至严也闯贼李自成称兵犯阙手毒君亲。中国臣民。不闻加遗一矢。平西王吴三桂、介在东陲。独效包胥之哭朝廷感其忠义。念累世之宿好。弃近日之小嫌爰整貔貅驱除狗鼠。入京之日。首崇愍帝及后谥号。入葬山陵。悉如典礼。亲郡王将军以下、一仍故封。不加改削。勋戚文武诸臣、咸在朝列恩礼有加耕市不惊秋亳无扰方拟秋高气爽遣将西征。传檄江南联兵河朔陈师鞠旅。戮力同心。报乃君国之讐彰我朝廷之德岂意南州诸君子、苟安旦夕弗审事机。聊慕虚名。顿忘实害予甚惑之国家之抚定燕都。乃得之于闯贼。非取之于明朝也贼毁明朝之庙主。辱及先人。我国家不惮征缮之劳悉索敝赋代为雪耻。孝子仁人、当如何感恩图报。兹乃乘逆寇稽诛。王师蹔息。遂欲雄据江南、坐享渔人之利。揆诸情理、岂可谓平。将以为天堑不能飞渡。投鞭不足断流耶。夫闯贼但为明朝祟耳。未尝得罪于我国家也。徒以薄海同讐。特伸大义。今若拥号称尊。便是天有二日。俨为勍敌。予将简西行之锐转旝东征。且拟释彼重诛命为前导。夫以中华全力受制潢池。而欲以江左一隅。兼支大国。胜负之数。无待蓍龟矣予闻君子之爱人也以德。细人则以姑息。诸君子果识时知命。笃念故主。厚爱贤王。宜劝令削号归藩永绥福禄朝廷当待以虞宾。统承礼物带砺山河。位在诸王侯上。庶不负朝廷伸义讨贼、兴灭继绝之初心。至南州群彦。翩然来仪。则尔公尔侯。列爵分土。有平西之典例在。惟执事实利图之。挽近士大夫、好高树名义。而不顾国家之急。每有大事、辄同筑舍。昔宋人议论未定。兵巳渡河。可为殷鉴。先生领袖名流。主持至计。必能深维终始。宁忍随俗浮沉。取舍从违、应早审定。兵行在即。可西可东。南国安危、在此一举。愿诸君子同以讨贼为心毋贪一时瞬息之荣、而重故国无穷之祸。为乱臣贼子所笑。予实有厚望焉。记有之、惟善人能受尽言。敬布腹心。伫闻明教。江天在望。延跂为劳。书不宣意。可法旋遣人报书。语多不屈。　　

○裁六部蒙古侍郎。　　

○升工部理事官巴山、为本部侍郎。　　

○升镶红旗满洲护军参领罗弼、正蓝旗满洲甲喇章京叶赫朱玛喇、各管本旗梅勒章京事。　　

○以镶红旗满洲吴喇禅、为护军参领。正蓝旗满洲精奇尼、管甲喇章京事。　　

○以内弘文院学士王文奎、为都察院右副都御史、巡抚保定等处地方。内国史院学士罗绣锦、为都察院右副都御史、巡抚河南。　　

○升河南道御史涂必泓、为太仆寺少卿。　　

○以故明给事中冯杰、为户科右给事中。御史赵继鼎、为浙江道御史。刘今尹、为广东道御史。兵部员外郎赵开心、为陕西道御史。刑部员外郎黄昌允、为江西道御史。礼部主事高去奢、为湖广道御史。行人李之奇、为福建道御史。　　

○升兵部郎中张正声为山东布政使司参议粮储道。户部主事贺久邵、为山西按察使司佥事、分巡口北道。苑马寺卿林德馨、为山西布政使司参政、兼按察使司佥事、分巡蔚州道。户部员外郎娄惺伯、为山西布政使司参议、分守冀宁道。长芦运同康万民、为长芦盐运使。　　

○设京城巡捕南北营参将二员把总十员。巡兵二千名以兵部主事一员督之。　　

○癸丑酉刻。雨雹。　　

○太常寺请于仲秋祭社稷。摄政和硕睿亲王谕、俟圣驾至京。南郊礼成后奏行。　　

○甲寅。摄政和硕睿亲王、谕官民人等曰、书有云、惟后非贤不乂故帝王图治。必劳于求贤、而逸于任人。得贤则治理雍熙。不得贤、则民生憔悴。予所以展转夙夜、寤寐思服者。皆深为斯世虑也。近见廷臣所举。类多明季旧吏。及革职废员。未有肥遁山林、隐迹逃名之士。岂谓前朝官吏、无补于清时。废员沉沦、鲜资于经济。但其中有贤有不肖惟在举荐之人、公与不公耳。举主公则所荐必贤。社稷苍生并受其福。举主不公、则结连党与。引进亲朋。或受私贿或受嘱托。混淆名实。标榜虚声。误国妨贤。莫此为甚。自今以后、须严责举主。所举得人、必优加进贤之赏。所举舛谬、必严行连坐之罚。至于荐举本章、止许开具乡贯履历。其才品所宜应听朝廷定夺。不许指定某官、坐名何地。无论贵贱远近。隐显升沉。果有灼见真知、悉许荐举。倘以赀郎杂流、市佣村叟、及革黜青衿、投闲武弁、妄充隐逸。以致流品不分。选法壅滞。如前朝保举故事咎有所归。若畏避连坐、因而缄默不举者。亦必治以蔽贤之罪。　　

○又谕都察院六科十三道曰旧制政事悉归六部而复设都察院及科道衙门者。所以绳愆纠缪。匡正阙失法至善也尔等既职司风纪为朝廷耳目之官。一有见闻。即当入告。凡贪污枉法暴戾殃民者。指实纠参。方为称职。近观尔等未尝明举一清廉持正之贤。未尝明劾一受贿贪赃之辈然则朝廷设立风宪衙门、亦复何益自今以后。凡六部卿寺堂属大小官员尔等宜从公举劾直言无讳。贤者即实称其贤。内勿避亲。外勿避仇。不肖者、即实指其不肖。勿徇私情。勿畏权势。诗不云乎。柔亦不茹。刚亦不吐。果能如此、则升赏有加。垂名不朽。傥党同伐异。诬陷私仇。门户相持。援引朋类。必置重法。吏科都给事中孙承泽、启荐霸州道刘芳久、才堪办贼。请加衔久任以收成效。摄政和硕睿亲王、以霸州一带、土寇纷纷。未见断绝。此启似属徇私切责之。　　

○顺天巡按柳寅东、陈民间疾苦二事。一驿递累民近畿为最。法莫善于按地派银。召募给养。莫不善于按地派差贫富俱困。请速议徵银召募。俾小民得以息肩。一解京钱粮头绪纷杂。扰累滋多。有一县正额三千余两、而起解分四十余项者有一项钱粮、止一两六七钱。而解费至二三十两者。请总计各款、分四季解府汇解户部。俾免赔累下户兵二部酌议。　　

○以故明诸帝后遗像同历代帝后像藏通集库　　

○令故明妃嫔各带内使侍女一二人于空闲府第居住户部量给养赡并设守护　　

○乙卯以都督佥事杜应登为通州总兵官　　

○是月兴乾清宫工　　

大清世祖体天隆运定统建极英睿钦文显武大德弘功至仁纯孝章皇帝实录卷之六


大清世祖体天隆运定统建极英睿钦文显武大德弘功至仁纯孝章皇帝实录卷之七　　

顺治元年甲申。八月丙辰朔日食是日、令大学士冯铨、同汤若望、携窥远镜等仪器率局监官生、齐赴观象台测验。其初虚□

□食甚复圆、时刻分杪、及方位等项惟西洋新法、一一吻合。大统回回两法、俱差时刻云。　　

○归化城土默特部落章京古禄格等贡黄金、彩缎马匹、绒褐、雕翎等物。鄂尔多斯部落济农等贡驼马。宴赉如例。　　

○招抚山西应袭恭顺侯吴惟华、陈征西五策言晋民虽切归顺。而贼设伪官、据城抗命者。如陈永福、南梦云、王安民之类、实繁有徒。臣一面率兵进取忻定。但恐孤军力弱、猝难决胜。请发重兵出关、合力驱巢□刀。庶晋地指日可平。一也。平西王吴三桂、与贼有不共戴天之讐。大学士洪承畴、素为三秦将吏所服。乞专命二臣、统旅西征则三秦军民、畏威怀德。扑灭贼焰、可计时而待二也。贼闻我兵西征。必集众据守河口。我师争渡。非万全之道。宜令大兵一枝、径趋蒲津。与贼相持。别遣大兵一枝、从保德渡河即由延安、澄城、郃阳等处、直捣腹心。俟贼势内溃、我兵飞渡蒲津。长驱大进。则长河失险。贼势坐困。三也。我兵两路渡河。须更发精兵数万、并调口北卜套各属蒙古兵。先期由边外渡河套。自延宁接界入口。从长安西路截击。会兵关中。则三秦望风震动。兼可断贼西奔之路。四也。贼之长枝、惟在依山傍险。埋伏诈诱又惯乘夜劫寨。偷营。乞敕各将领、凡遇山林险隘、搜巢□刀埋伏向晚安营。则必分番直更。使贼狡黠莫施。扫荡可必。五也。摄政和硕睿亲王谕、大兵西征。今将抵晋。吴惟华其益尽心巢□刀贼。共建奇勋。　　

○以故二等甲喇章京陶祜子都棱、袭职。以察哈尔国巴图、曾率所属一百二十人来降。授为牛录章京。　　

○刑科给事中孙襄、条陈刑法四事。一曰定刑书。刑之有律。犹物之有规矩准绳也。今法司所遵、乃故明律令。就中科条繁简、情法轻重、当稽往宪。合时宜。斟酌损益。刊定成书。布告中外。俾知画一遵守。庶奸慝不形。风俗移易。一曰存国体。刑不上大夫。乃古者贵贵之义。请自今文官犯罪先下吏部核议。如所坐重大。必请上□日革职后、方送刑部问拟。武官隶兵部亦如之。在外府州县各官被参革应逮问者。行该抚按就近提讯。具狱报谳法司。但于爰书覆核。不必径行勾摄则士气伸。国体立。一曰禁刁讼。比来风俗儇薄。奸民健讼。撄利嫁祸、为害滋多。请申饬内外各衙门。凡已经审结之案。非系奇冤积枉。不得复起葛藤。重滋株累。至于傍观出首多属倾诬百姓告讦官长、尤为刁悖且民间妇女辄拘讯公庭。亦伤廉耻之化。俱乞严禁所全者多。一曰苏滞狱至治之世囹圄空虚。晚季刑繁狱重。上干天和甚非古人明慎用刑之意请敕法司各衙门。务以清狱省刑为第一义。非事关重大不得系狱。仍敕各抚按、不时亲诣郡邑。躬行查核即狱犯之多寡定有司之仁暴。庶可渐几刑措之治摄政和硕睿亲王谕令法司官会同廷臣详绎明律参酌时宜集议允当。以便裁定成书颁行天下启内各款、悉如议通行严饬。　　

○丁巳。遣官祭先师孔子。上以将迁都燕京分命何洛会等统兵镇守盛京等处。以正黄旗内大臣何洛会为盛京总管左翼、以镶黄旗梅勒章京阿哈尼堪统之右翼以正红旗梅勒章京硕詹统之。八旗、每旗满洲协领一员。章京四员。蒙古汉军章京各一员。驻防盛京。又以傅喀纳为雄耀城城守官。仍设满洲章京三员。汉军章京一员。以梭木拜为锦州城守官。额蒙格为宁远城城守官。拜楮喀为凤凰城城守官、每城仍各设满洲章京二员。汉军章京一员。胡世塔为兴京城守官。爱汤阿为义州城守官。丹达礼为新城城守官。伊勒慎为牛庄城守官、青善为岫岩城城守官。每城复合设满洲章京一员。汉军章京一员东京、盖州、耀州、海州、鞍山、广城、每城各设满洲章京一员汉军章京一员。率兵驻防。　　

○遣山西道监察御史吴邦臣、巡视长芦盐政。　　

