<!-- { "loadSidebar": true } -->
○乙亥先是太宗皇帝缵承太祖丕绪。御极十有七载励精图治躬理机务鸿纲钜制贻谟宏远。伐叛抚降臣服朝鲜平定察哈尔国及萨哈尔察卦尔察瓦尔喀虎尔哈暨蒙古各部落靡不怀德畏威禀承教令屡与明国议和、不从而后征之攻城略地所向成功降其将帅抚其军民悉加恩养关外宁远以东俱入版图国势滋隆人心向附。锦州松杏塔山之捷中原震动诸王及文武大臣等、咸以混一区夏为请。朝鲜及外藩各国、云集阙下奉表称贺。值龙驭上宾。于是和硕礼亲王代善会集诸王贝勒贝子公及文武群臣以天位不可久虚伏睹大行皇帝第九子天纵徇齐昌符协应爰定议同心翊戴。嗣皇帝位共立誓书昭告天地王等誓词曰代善济尔哈朗多尔衮豪格阿济格多铎阿达礼阿巴泰罗洛宏、尼堪博洛硕托艾度礼满达海吞齐费扬古博和托吞齐喀和托等、不幸值先帝升遐。国不可无主。公议奉先帝子缵承大位。嗣后有不遵先帝定制。弗殚忠诚藐视皇上幼冲明知欺君怀奸之人、互徇情面。不行举发及修旧怨倾害无辜兄弟谗构私结党羽者。天地谴之令短折而死诸臣誓词曰。阿山叶臣英俄尔岱杜雷何洛会准塔恩格图、巴特玛马喇希俄莫克图伊拜阿尔津阿济格尼堪敦拜车尔布哈宁噶德尔得赫石廷柱巴颜李国翰佟图赖吴守进金砺吴达海拜席特库星讷硕詹觉善雍舜、俄罗塞臣、巴哈纳巴都理蓝拜、明安达礼库尔禅谭拜拖克拖会、济席哈、雅布海布达席理康喀赖纳木额参喇玛、图瞻、屯泰裴国珍金维城何济吉尔王国光郭朝宗郎绍贞孟乔芳、祖泽远、崔名新张存仁、曹光弼、郎球韩岱尼堪僧格、吴拜雅赖来穆布俄齐尔喀查海钮黑、布颜布善萨苏喀杨善索浑达尔岱、敦兑范文程、刚林、额色黑詹霜吴达礼、布丹渥赫帕帕、喀木图、谨誓告于天地我等如谓皇上幼冲不靖共竭力、如效力先帝。时而谄事本主豫谋悖乱讐陷无辜。见贤而蔽仰见恶而徇隐。私结党羽构启谗言有一于此。天地谴之。即加显戮　　

○诸王贝勒公议以和硕郑亲王济尔哈朗和硕睿亲王多尔衮、辅理国政誓告天地。词曰。今公议以济尔哈朗多尔衮辅理国政我等如有应得罪过不自承受。及从公审断又不折服者天地谴之。令短折而死　　

○和硕郑亲王和硕睿亲王誓告天地。词曰。兹以皇上幼冲。众议以济尔哈朗多尔衮辅政我等如不秉公辅理妄自尊大。漠视兄弟不从众议每事行私以恩讐为轻重天地谴之令短折而死　　

○初国舅额驸阿布泰原在内大臣列令出入大内及值国家有丧不入内廷私从和硕豫亲王多铎游。诸王、贝勒、贝子、固山额真、议政大臣等、以阿布泰负主恩、无人臣礼。议夺牛录、除国舅额驸名、为民其优免壮丁百名、仍充公役　　

○丙子遣护军统领阿济格尼堪敦拜前锋统领努山等率将士驻防锦州　　

○丁丑多罗郡王阿达礼往谓和硕睿亲王多尔衮曰。王正大位。我当从王又往谓和硕郑亲王济尔哈朗曰和硕礼亲王、命我常至其府中往来。又固山贝子硕托遣。吴丹至和硕睿亲王所言内大臣图尔格。及御前侍卫等皆从我谋矣王可自立为君。阿达礼、硕托、又往视和硕礼亲王代善足疾。偕多罗贝勒洛宏同行阿达礼硕托、登床。附和硕礼亲王耳语曰众已定议立和硕睿亲王矣。王何默默。于是和硕礼亲王、和硕睿亲王、白其言于众。质讯俱实。阿达礼、硕托、扰政乱国以叛逆论阿达礼母硕托妻结党助逆。及同谋之吴丹、俱伏诛罗洛宏因同诣和硕礼亲王所收系。以不知情免罪大学士刚林亦收系因曾白于诸内大臣往伺伊王阿达礼动静又将伊王交与和硕睿亲王且一一具首于内大臣等。亦免罪以和硕礼亲王即行举发籍阿达礼家、尽给之大学士刚林拨入正黄旗籍硕托家并其子位哈、齐兰布、给和硕睿亲王。大学士范文程拨入镶黄旗以阿达礼弟勒克德浑、杜兰、给和硕肃亲王　　

○戊寅建斋七昼夜毕。祭大行皇帝。陈设牲帛酒体及服御等物。和硕亲王以下牛录章京以上、和硕公主、和硕福金以下奉国将军固山额真命妇以上、及外藩诸王贝勒等齐集举哀。行三献礼　　

○恭顺王孔有德怀顺王耿仲明智顺王尚可喜上大行皇帝香。各献白金千两。续顺公沉志祥献白金五百两纳三王各百两公五十两　　

○癸未两黄旗大臣侍卫等盟誓天地词曰图尔格、拜尹图谭泰塔瞻、锡翰多尔济、俄齐尔桑博琫伊尔登额尔克戴青杜尔麻、谷世毕力克图察喀尼俄齐尔巩阿岱、索诺木、车尔格图赖、鳌拜、塔世海多尔济、色勒查雅哈达云、阿鲁哈、冷僧机塞冷、诺木齐、常器、阿桑、囊努克、满珠锡里希福、范文程、刚林达雅齐索尼、额尔格图俄黑巴哈哈世屯拜山顾纳代希尔艮陈泰额尔毕黑布克沙聂克塞伊尔都齐董阿赖垂尔阿喇密穆成格噶尔哈图布雅习礼布颜。德马护遏必隆纳尔迈图禄会塞棱苏班岱巴世泰沙济达喇、格黑礼阿兰柴阿闵绰罗克贝马尔扎哈多尔济科布索吴尔席阿津阿理麻讷穆坤谷穆噶布喇噶尔马额布格德喀兰图谷睦敖塞郎苏巴特玛尚西朗素木成格巴泰阿克善、额尔克图诺和多尔护沙谭都塞赫察克都尔鄂兑艮都尔、克世讷喇谷、绰克图敦卓布马尼泰安济喇绰尔济毛奇塔特、纳穆僧格、塞贲门都、伊思喀布、塞棱明盖、桑阿尔豸、阿喇布滩、傅喀、诺尔孙额尔艮泽、费扬古、谷英郭尔图、达尔扎穆理玛达大海塞特尔岳丹谷巴达马喇喜、沙理阿喇喜阿尔赖叶思祜胡密啬达苏穆赫林阿哈连多莫克图、滕起绰尔济孔钮罗多内敖内戈科叟塞豸桑固尔席达礼巩特马尔都脱代尼雅汉阿赖吴赖、祖泽润、刘之源、马光远满达尔汉巴布泰伊尔德谭布阿喇善阿哈尼堪来护、巴雅喇、喇思辖布甘都卫贞祖泽弘、马光辉、张大猷、祖可法、戴都、喀喀木、赵布泰、温笃礼、科尔坤巴山、舒淑万塔锡绰尔济赛音布班拜巴尔泰敦铎和、戴青喀喇尔代、克世图、翁盖索尔郭努山、纳海、喀恺张屯、季山克宜福、吴尔柱、额塞、伊尔格德、塔布都礼、和托、巴代叟塞、巴特马、宁塔哈、尼雅汉、阿哈硕色胡密色胡敏费扬古、鄂末克图、郭迈谨誓告于天地。我等若以主上幼冲。不靖共竭力如效力先帝时。谄事诸王与诸王贝勒贝子公等结党谋逆。潜受赂遗及与人朋比讐陷无辜媢嫉构谗蔽抑人善徇隐人恶者天地谴之即加显戮甲申初次大祭大行皇帝是日以外藩诸王公主福金不便久留令先释服有遗匿名帖谋陷固山额真谭泰者为公塔瞻母家高丽妇人所得言于包衣大达哈纳。达哈纳、以告伊主公塔瞻、及固山额真谭泰。谭泰、塔瞻、因启诸王。王等令送法司质讯及讯高丽妇人。云帖乃宗室巴布海家太监所与于是巴布海夫妇、及其子阿喀喇、坐造匿名帖陷害谭泰皆弃市拘高丽妇人时妇人已入市不在家因问门外有人监守尔从何得出供云从家人住房窗中出于是塔瞻母坐纵遣高丽妇人从窗中出与伊壻巴布海夫妇通谋亦弃市又巴布海妻使蒙古妇人往母家为塔瞻家守门人所执蒙古妇人供云往衙门中寻我主不期被执及讯其同行女子乃云我主母使蒙古妇人往母家许久方使我去于是蒙古妇人坐诳言为其主母隐讳。弃市太监坐不承认与高丽妇人帖、亦弃市。籍没巴布海家、一半入官。一半给固山额真谭泰。　　

○乙酉。诸王、贝勒、贝子、率文武各官祭告大行皇帝。文曰兹者龙驭上宾。臣等以大位不可久虚国家不可无主议奉皇子嗣承大位。伏祈昭鉴　　

○科尔沁国和硕福妃、和硕贤妃冰图王妃、和硕土谢图亲王巴达礼、和硕卓礼克图亲王吴克善、多罗巴图鲁郡王满朱习礼、多罗扎萨克图郡王布塔齐、国舅桑噶尔寨固伦额驸巴雅思护朗、祁他特、弼尔塔噶尔、和硕额驸多尔济、穆章、多罗额驸绰尔济、土默特部落查萨衮达尔汉、归化城土默特部落章京诺尔布、敖汉部落固伦额驸多罗郡王班第、喀喇沁部落查萨衮杜棱、扎鲁特部落喇巴泰、吴喇忒部落小桑噶尔寨鄂尔多斯部落沙克察、巴林部落塞布腾、多罗额驸色冷四子部落查萨衮达尔汉卓礼克图、郭尔罗斯部落布木巴、翁牛特部落博拖戈、查萨衮达尔汉戴青塞桑吴巴什察哈尔国固伦公主、柰曼部落多罗达尔汉郡王衮出斯巴图鲁、和硕额驸巴达理、杜尔伯特部落色冷、额林臣、伊苏特部落噶尔马宜尔登、扎赖特部落山查、克西克腾部落色冷达尔汉巴图鲁等、及大小头目喇嘛、各上大行皇帝香。献驼、马、金、银、缎疋、貂皮、鞍辔、甲胄、衣帽等物。酌纳之。　　

○附八旗下外藩驻牧蒙古公博洛、多罗额驸戴达尔汉昂邦章京阿尔鼐、古墨德、祁他特车尔贝查木素诺尔布德参济王、卓尔齐泰、哈岱叟格毛海梅勒章京绰尔门衮楚克甲喇章京海塞、穆章等上大行皇帝香。献鞍马、银器等物酌纳之　　

○丙戌上以即位。祭告郊庙。文武各官、先期斋戒三日。遣辅国公篇古恭代南郊祝文曰。大清嗣天子臣敢昭告于昊天上帝曰。维崇德八年八月初九日皇考上宾。诸王群臣、议以藐躬继承大统。改明年为顺治元年。伏祈上天昭鉴俯垂眷祐。祭太祖祝文曰孝孙嗣皇帝臣敢昭告于太祖承天广运圣德神功肇纪立极仁孝武皇帝曰维崇德八年八月初九日皇考上宾诸伯叔兄及文武群臣咸以大位不可久虚国家不可无主爰奉藐躬继承大统改明年为顺治元年伏祈昭鉴。俯垂默祐祭四祖及宗室武功郡王祝文如前。　　

