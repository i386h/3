<!-- { "loadSidebar": true } -->
○原任狭西河西道孔闻謤奏言臣家宗子衍圣公孔允植、已率四氏子孙告之祖庙、俱遵令薙发讫。但念先圣为典礼之宗、颜曾孟三大贤、并起而羽翼之。其定礼之大者、莫要于冠服。先圣之章甫缝掖、子孙世世守之是以自汉暨明、制度虽各有损益。独臣家服制、三千年来未之有改。今一旦变更。恐于皇上崇儒重道之典、有未备也。应否蓄发、以复先世衣冠、统惟圣裁得上□日、薙发严上□日、违者无赦。孔闻謤、疏求蓄发。已犯不赦之条。姑念圣裔、免死。况孔子圣之时。似此违制、有玷伊祖时中之道。著革职永不叙用。　　

十一月。己酉朔。谕朝鲜国王李倧曰。今中外一统、四海为家。各国人民、皆朕赤子。务令得所、以广同仁前有日本国民人一十三名、泛舟海中、飘泊至此。已敕所司、周给衣粮。但念其父母妻子、远隔天涯。深用悯恻。兹命随使臣前往朝鲜至日尔可备船只、转送还乡。仍移文宣示俾该国君民、共知朕意　　

○庚戌。命原任副将都督同知胡章、仍以都督同知充镇守宣府总兵官。原任宣府镇标署副将刘永亨为遵化副将　　

○山东巡按李之奇、荐举故明翰林院编修刘正宗广西道御史张懋禧。疏下所司　　

○以征山东登城功、授达纳为半个牛录章京　　

○辛亥。定冬至郊祀斋戒、及设玉帛祝文香亭仪注。先期、斋戒三日。祭前一日、将祝文玉帛、香、并亭、俱送至内殿。东设香亭。西设祝文亭、玉帛亭、中设祝文玉帛桌案。设毕。奏请上出宫。立、阅祝文。阅毕、傍立。内院官、捧祝文安置亭内。行一跪三叩头礼。次安玉帛、亦行一跪三叩头礼毕。上向亭内上香行一跪三叩头礼傍立。香亭前行祝文亭次之。玉帛亭又次之。候三亭出。上还宫　　

○辰刻。日半晕。上有赤黄戴气。至巳刻、方散　　

○以右都督祖可法、为左军都督府左都督、充镇守湖广总兵官。以副将赵荣贵、为都督同知、充征巢□刀四川等处总兵官。　　

○壬子。冬至。祀天于圜丘。遣户部尚书英俄尔岱行礼　　

○以京城出痘者众、免行庆贺礼。　　

○改浙江总督张存仁、为兵部右侍郎兼都察院右副都御史、总督浙江福建军务、兼理粮饷升河南巡抚罗绣锦为兵部右侍郎、兼都察院右副都御史、总督湖广四川军务、兼理粮饷　　

○赐总督孟乔芳、杨方兴、王文奎、张存仁、马国柱陈锦、罗绣锦、貂皮袍褂各一袭巡抚焦安民、雷兴丁文盛貂褂羊裘各一袭　　

○调天津道副使张嶙然为江西按察使司副使、提调学政以户部主事李际期、为浙江按察使司佥事提调学政　　

○定乳媪之夫满都礼、迈堪、品级、与牛录章京同。包衣大十员牧牛羊官四员品级、与半个牛录章京同。内三库司库六员副尚饍官一员、尚茶官一员及摄政王下包衣大六员阿敦大二员、饭房头目一员、和硕亲王下包衣大四员阿敦大二员、饭房头目一员、多罗郡王下包衣大三员、阿敦大一员饭房头目一员、俱为六品御前管理银铁镀匠官六员、及掌鞍官二员、摄政王下物林大三员和硕亲王、多罗郡王下物林大各二员、俱为七品。摄政王和硕亲王多罗郡王下管理银铁镀匠官各三员、掌鞍官各一员、牧牛羊官各二员、俱为八品。　　

○癸丑。故明阁部王应熊与巡抚龙文光、总兵刘镇藩屡败献贼。又招抚保宁都司张法桂、应熊遣其侄更律等、投顺。赐更律等鞍马、衣帽等物　　

○甲寅。升河南布政使司参议吴景道为都察院右副都御史巡抚河南等处地方提督军务兼理河道。　　

○命甲喇章京巴山为左翼梅勒章京康喀赖为右翼率官兵镇守江宁仍谕平南大将军多罗贝勒勒克德浑镇国将军宗室巩阿岱固山额真叶臣等曰今命梅勒章京巴山康喀赖率领将士前往镇守江宁总督洪承畴亦令驻江宁再令前征杭州朱玛喇和托等率所部满洲蒙古官兵驻防杭州尔贝勒勒克德浑镇国将军巩阿岱固山额真叶臣、可将朱玛喇等原带护军官兵、及科尔沁国官兵二百员名汉军官兵二百员名并前驻防江宁官兵、俱率往湖广武昌府、巢□刀流寇余孳一只虎等候巴山到日起程其所巢□刀之贼若败遁难追当卜地屯兵速行驰奏候上□日定夺尔等至武昌令屯泰将总督事务、付新任总督罗绣锦管理即率所部官兵来京总兵祖可法令其驻防武昌特谕　　

○丙辰以郎廷辅、为户部理事官　　

○以高登第、为兵部启心郎代纳、为西城理事官　　

○以镶红旗满洲护军参领哈尔萨为前锋参领正旗满洲噶布喇巴图鲁、正黄旗满洲阿尔山、喀木图、镶红旗满洲护军校苏赫敦为护军参领。　　

○先是正黄旗满洲固山额真谭泰、以罪解任。至是。命复为本旗固山额真。　　

○以镶红旗护军统领车尔布、为议政大臣。　　

○丁巳。科尔沁国和硕福妃和硕贤妃及和硕卓礼克图亲王吴克善等归国命辅政王济尔哈朗等出城送之。　　

○己未礼部奏言朝鲜国世子袭封查有兄终弟及之例今其国王李倧请以次子李淏承袭相应以淏袭封议上命封李淏、为朝鲜国王世子遣内翰林弘文院大学士祁充格为正使。礼部郎中朱世起户部主事顾尔马浑为副使赍敕诰往其国仍赐淏片锦纻丝纱罗各四表里敕谕朝鲜国王李倧曰。朕惟承家继体固有常经立长择贤须孚群志顺人情而置主器亦有国之通义也近得王奏请封世子缘长孙穉弱本国臣民议欲立次子李淏王不敢专请命于朝。具见确守忠敬。事下该部察覆、特赐俞允。命内翰林弘文院大学士祁充格、礼部郎中朱世起、户部主事顾尔马浑、赍捧敕诰并片锦纻丝、纱罗等物前去封淏为朝鲜国王世子。念王屏翰东方、夙昔忠顺。惟贤是建。实协舆情。今既立世子。王宜宣兹彝训。俾克缵承。以宁邦国。毋斁朕命。钦哉故谕。赐李淏诰曰。皇图远驭、建屏翰于庶邦。侯服承家、绍箕裘于奕世。象贤攸赖涣号宜颁尔李淏、乃朝鲜国王李倧之次子温茂克成。孝恭靡忒。惟尔兄之即世、伦序应及童孙。念主器之得人。贤长莫。如立弟。是用特允尔父所请、封尔为朝鲜国王世子。锡之诰命。于戏。守其匕鬯、毋忘执玉之心。眷乃山河、克荷析薪之业。尔其钦哉。勿替朕命。　　

○癸亥。宴外藩蒙古台吉等于礼部。以从和硕德豫亲王多铎出征有功也。　　

○以和硕德豫亲王多铎等、招降公侯伯、总兵、副将参游等官、三百七十四员拨入八旗。　　

○予殉难江南通州署知州李翘署海门知县李都产署如皋知县马御辇祭葬泰兴县署县丞景文瑞署主簿徐必遇、各祭一坛。　　

○丁卯平南大将军多罗贝勒勒克德浑等奏报、左翼梅勒章京朱玛喇等败伪。总督马士英于余杭。右翼梅勒章京和托等败伪总兵方国安于富阳斩伪副将二员。伪参游五员。及两翼会合回兵、于杭州城三十里外突遇贼兵。复大败之。后马士英、方国安、渡钱塘窥杭州守杭州梅勒章京济席哈同总督张存仁、总兵田雄等、率领官兵击败之。溺江死者无算。　　

○钦天监监正汤若望、以修补新历全书告成。恭进御览　　

○戊辰遣左翼固山额真巴颜、右翼固山额真墨尔根侍卫李国翰等、率官兵往狭西会同驻防西安内大臣何洛会等巢□刀四川命何洛会、为定西大将军赐之敕谕谕曰。今授尔何洛会、为挂印定西大将军。与巴颜、李国翰、合兵一处会巢□刀四川征讨叛逆。抚辑残黎。若大军所至、贼寇败遁慎勿穷追。劳我师众期于蜀省厎定、百姓乂安。至于屯驻军营、尤当相度地利。不时驰奏。请上□日定夺。仍留总督孟乔芳、并满洲蒙古兵各二百名、驻劄西安、以资防御。　　

○下诏招抚四川逆贼张献忠等。仍颁谕四川城堡营卫文武各官及兵民人等诏曰明祚衰微、臣奸政舛人心瓦解。国祚沦亡今天下一统率土臣民。皆朕赤子。张献忠前此扰乱皆明朝之事因远在一隅未闻朕抚绥招徕之上□日是以归顺稽迟朕洞见此情故于遣发大军之前、特先遣官赍诏招谕方今有志之士皆欲争先归顺建立功业。张献忠如审识天时率众来归自当优加擢叙世世子孙永享富贵所部将领头目兵丁人等各照次第升赏。傥迟延观望不早迎降。大军既至悔之无及特兹诏谕想宜知悉。又谕曰。近见尔等遘兹寇难坐卧靡宁是以命将行师、扫除祸乱。拯民水火之中。乂安天下。非好兵而乐战也。尔等但备办刍粮、赍送军前。此外秋毫不扰。城市村庄人民、俱各照常安居贸易。毋得惊避凡文武官员兵民人等、不论原属流贼、或为流贼逼勒投降者、若能归服我朝仍准录用傥抗拒不服、置之重典妻子为奴。开城投顺者、加升一级恩及子孙有能擒献贼渠将佐者、论功优升。永同带砺。朕今抚御寰宇。求贤若渴。凡有长才伟略怀瑾握瑜之士。亟宜奋起、共立功名迟疑失时。噬脐无及。　　

○山西巡按黄徽允奏言、故明殉难巡抚蔡懋德、当逆贼渡河、知势不能为、自缢身死。总兵周遇吉、日夜血战。杀贼踰万。及矢石已穷、被贼磔死。布政使赵建极、抗节骂贼。碎首刃下。粮道蔺刚中、矢志守城。从容就义。守宁道毛文炳、捐身殉国。鼎镬不避巡宁道毕拱辰壮志吞贼。杀身报国。宁武道王允懋矢尽炮竭。城破遇害知府孙康周击伤多贼。城破尽节。同知李之清、分汛调度、城陷身死。中路同知吴鋐、竭力堵御。城破被害知县房之屏、从容就义投井捐躯。皆宜旌表、以鼓忠烈下所司知之　　

○己巳平西王吴三桂奏言、臣受前朝知遇最厚。因欲为故主报仇乃归命于新朝。今既矢忠于新朝又何忍忘恩于故主。恭荷圣恩、修葺崇祯帝陵。臣敬捐银一千两、仰佐陵工。更祈念臣之父母、并继母祖氏、及弟三辅、俱死寇难。乞从优赐恤。庶臣职子心、两得自展疏入。得上□日、助工银两、照数察收。应得恤典、详议具奏。　　

○庚午。山西巡按黄徽允、疏荐故明侍郎程起南、张宸极。御史张煊、张懋爵、裴希度、张慎学、王国南等。下所司知之　　

○顺天提学御史曹溶疏称辽东十五学迁随入关侨居失业学问久荒今逢考监大典、议宽取百人、就近教育。仍敕监臣从优考课减月积分。为天下劝。又言本朝教化方隆。流寓士子俱准北闱乡试。今场事已竣、或特准送监、以充太学。或令寄籍近畿、一体候试。俱下所司议。　　

