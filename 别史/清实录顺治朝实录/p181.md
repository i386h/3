<!-- { "loadSidebar": true } -->
○谕鄂罗斯国察干汗曰。尔国远处西北。从未一达中华。今尔诚心向化。遣使进贡方物。朕甚嘉之。特颁恩赐。即俾尔使人赍回。昭朕柔远至意。尔其钦承。永效忠顺。以副恩宠。　　

○丙午。调工部尚书李际期、为兵部尚书。　　

○丁未。廷试□山戊不□贡生吉天赉等、五百四十八人。　　

○升礼部左侍郎恩格德、为本部尚书。　　

○升镶黄旗满洲甲喇章京卢世巴图鲁、为本旗梅勒章京。　　

○赐和硕郑亲王恤典如例。仍加祭一次。　　

○礼部奏言、在外蒙古诸王以下病故者、既蒙上赐羊酒纸张。亦应照在内诸王以下恤典、遣官致祭。以示一视同仁之意。从之。　　

○戊申。陕西宁远县冰雹伤稼。　　

○己酉。升吏部左侍郎卫周祚、为工部尚书。　　

○庚戌。宴纂修太祖太宗圣训总裁、副总裁、纂修等官于礼部。　　

○遣官祭辅国公海兰。　　

○补杨士栻、为江南道监察御史。吕祖望、为陕西道监察御史。　　

○起用原任御史吴达、为江西道监察御史。　　

○升通政使司通政使朱鼎延、为工部右侍郎。　　

○予故刑部右侍郎林德馨、祭葬如例。　　

○以正白旗汉军阿达哈哈番张元勋、为甲喇章京。　　

○壬子。遣户部尚书觉罗郎球、祭固山贝子吴达海。　　

○遣官祭三等精奇尼哈番蒙古固山额真马喇希。　　

○升銮仪卫云麾使哈习麻、为冠军使。　　

大清世祖体天隆运定统建极英睿钦文显武大德弘功至仁纯孝章皇帝实录卷之九十一




大清世祖体天隆运定统建极英睿钦文显武大德弘功至仁纯孝章皇帝实录卷之九十二　　

顺治十二年。乙未。六月。甲寅朔。升镶黄旗满洲二等侍卫巴喀、为护军参领。　　

○免浙江杭州、宁波、金华、衢州、台州五府、钱塘等二十一县及海门卫十一年分旱灾额赋。　　

○以刑部主事顾仁、巡按顺天。吏部理事官钟有鸣、巡按江安。礼部郎中孔允樾、巡按苏松。兵部员外郎叶舟巡按浙江。刑部郎中笪重光、巡按江西江南道监察御史张朝瑞、巡按湖北。山西道监察御史胡来相、巡按湖南。中书科中书舍人朱克简、巡按福建。湖广道监察御史祖永杰、巡按河南。刑部郎中刘允谦、巡按山东。江西道监察御史高尔位、巡按山西兵部督捕副理事官王继文、巡按陕西。户部理事官高民瞻巡按四川礼部郎中张纯熙、巡按广东。刑部理事官张所养、巡按广西中书科中书舍人翁祖望、巡按宣大。河南道监察御史聂介、巡按甘肃。云南道监察御史刘秉政、巡视茶马大理寺副理事官周卜世、巡视漕运兵部督捕郎中王纲、巡视京通各仓。　　

○乙卯。以学士祁彻白、为礼部右侍郎　　

○初礼部奏言靖南王耿继茂、咨称伊子精忠、昭忠、年已长成。应请缔结婚姻。不敢擅便。惟候。上裁奉上□日会同内大臣议奏。至是、议靖南王耿继茂之父、有携众航海投诚功。且继茂身任岩疆。今以二子结姻不敢专擅求请仰承皇上报功恤劳仁德至意宜以亲王等女下嫁。得上□日、和硕显亲王姊、赐和硕格格号。下嫁耿精忠。固山贝子苏布图女、赐固山格格号。下嫁耿昭忠　　

○转户科右给事中周体观为吏科左给事中升兵科给事中张璇为吏科右给事中　　

○增设吏部满洲司官八员　　

○定赐恤外藩蒙古例。亲王、牛一头。羊八只。酒九瓶。纸一万张。郡王、牛一头。羊六只。酒七瓶。纸八千张。贝勒、牛一头。羊四只。酒五瓶。纸六千张。贝子、羊五只。酒五瓶。纸五千张。镇国公、羊四只。酒四瓶。纸四千张。辅国公、羊四只。酒四瓶。纸三千张。一二品台吉、塔布囊、羊三只。酒三瓶。纸二千张。三四品台吉、塔布囊、羊二只。酒二瓶。纸一千张。固山额真、及本身得达尔汉名者、羊二只。酒二瓶。纸八百张。下嫁外藩固伦公主牛一头羊八只。酒九瓶。纸一万张。和硕公主和硕格格亲王福金、牛一头。羊六只。酒七瓶。纸八千张。郡王女多罗格格、郡王福金、羊五只。酒五瓶。纸六千张。俱内院撰给祭文。遣官致祭。贝勒女多罗格格、贝勒福金、羊三只。酒三瓶。纸五千张。固山格格、贝子福金、羊二只。酒二瓶。纸四千张。公女格格、公夫人、羊二只。酒二瓶。纸三千张。俱遣官致祭。无祭文。　　

○礼部奏言、四陵常祭。旧令内院侍读学士等官往读祭文。今应停其差遣。各陵专设读祭文笔帖式二员。报可　　

○喀尔喀部落土谢图汗等遣使贡驼马。宴赏如例。　　

○丙辰。赠阵亡三等阿达哈哈番李儒通、为二等阿达哈哈番。　　

○丁巳。谕礼工二部。从来帝王所都与夫宫禁近处。未有不因其形势、锡以嘉名者。今名紫禁城后山为景山西华门外台为瀛台。其应行事宜、尔二部察例具奏。　　

○戊午。补庶吉士王纪、为礼科给事中。　　

○吏部郎中宋学洙、以典试河南、宿娼受馈。革职。　　

○己未。升太常寺卿刘令誉、为通政使司通政使。　　

○庚申。予故三等阿思哈尼哈番苏班带、祭葬如例。谥顺僖。　　

○辛酉。升侍读学士折库讷、为内国史院学士。　　

○以拜他喇布勒哈番索洛禧、拜他喇布勒哈番兼主事达都、瓦克善、牛录章京穆成格、岳诺惠、俱为吏部理事官。　　

○壬戌。吏部奏言衡州失事罢黜各官、奉有录用之上□日。应各给以拖沙喇哈番品级随朝。遇缺补用。报可。　　

○故明宗姓朱以□(田□水)□木□谋叛、伏诛。　　

○予故一等阿思哈尼哈番理藩院侍郎尼堪、祭葬如例。谥勤悫。　　

○癸亥。升宗人府府丞高景、为兵部右侍郎。　　

○户部议覆、总督仓场王永吉疏言、运官领运之后。将漕米盗卖侵蚀、发追不完、欠一分者、革职。二分者、杖一百。徒一年。三分者、杖一百。徒三年。四分者、发附近卫所充军。五分者、发边远卫所充军。六分者绞。七分者斩。俱监候。八九十分者、立决。籍其家产人口。从之。　　

○以年老致仕三等阿思哈尼哈番马光先子嗣芳、故三等阿思哈尼哈番巴本子朱书穆保、一等阿达哈哈番兼一拖沙喇哈番丹图弟宾毕、一等阿达哈哈番硕塞兄苏伯、拜他喇布勒哈番兼一拖沙喇哈番巴图叔布尔几代、丹布子达希、喇嘛叔毕里克图、拜他喇布勒哈番英格里伯耶古、额索子衡禄、阵亡一等阿达哈哈番许朝官子彦龙、拖沙喇哈番任景贵弟景功、各袭职。　　

○一等精奇尼哈番许尔安、有罪革职。以其弟尔吉袭替。　　

○一等阿达哈哈番兼一拖沙喇哈番劳汉有罪、削本身拜他喇布勒哈番。所袭二等阿达哈哈番、以其弟之子拖沙喇哈番龙席库袭替。并为一等阿达哈哈番。　　

○乙丑。以镶红旗满洲阿达哈哈番佟嘉、为护军参领。　　

○朝鲜国王李淏遣陪臣表谢封世子恩。附贡方物。宴赉如例。　　

○丙寅。厄鲁特部落鄂齐尔图台吉、奉表、贡马。　　

○丁卯。谕刑部等衙门朕日览三法司章奏、议决重囚、一日必五六人或十余人。念兹愚氓兵戈灾祲之后复罹法网。深可悯恻。稽古有虞之世、民不犯于有司。汉文帝、唐太宗、亦几致刑措。今犯法者众、岂果风俗日偷民尽愍不畏死欤抑朝廷德教未敷、故百姓从化无路欤或谳决诸臣胶执爰书、轻于失入欤。又或所在有司、不肯留心化导、以致捍网纷纷欤。干和召戾、皆朕之责。今后尔等问刑各衙门大小诸臣遵奉此谕、即将现在未结各案、悉心清理。原情准法务求平允。但不得故纵市恩。仍传谕各直省督抚、申戒所属、慎重刑狱。不得罗织刻核郡邑长吏、亟倡明教化使小民明于亲逊之谊各爱身家。毋轻抵罪。自然狱案渐减囹圄可空其以仰协天心。渐致太平。未必不由于此。若奉行不力。负朕好生至意、必不轻贷。　　

○升左通政杜笃祜、为宗人府府丞　　

○铸给江宁府督铸同知关防。　　

○予故浙江处州总兵官刘世昌、祭葬如例。　　

○礼部奏言、外任汉军文武各官、无论世袭前程、应照汉官一体赐恤。报可。　　

○戊辰。免房山县十年分水灾滩地额赋。　　

○宁南靖寇太将军陈泰等疏报、伪南安王刘文秀、率伪将军卢明臣、伪兴国侯冯双礼等贼众六万、船千余艘、分兵由常德攻岳州武昌。而文秀自留攻常德护军统领苏克萨哈、伏兵邀击之焚获船艘甚多。贼众大败。明臣赴水死。双礼被重创。降其伪副将等四十余员文秀遁走贵州。捷闻、下兵部察叙。　　

○己巳。裁四川剑州州判南部县县丞。　　

○大学士金之俊、以久病旷职、具疏辞俸。不允　　

○以故明巡抚郭景昌、为广东布政司参政、分守岭南道。升陕西潼关道副使陈弘业、为广西布政使司参政、分守苍梧道。广西宾州道参议袁大受、为广东按察使司副使、清军驿传道。广东南雄府知府郑龙光、为陕西按察使司副使、西宁兵备道。　　

○庚午。申刻。北方有青黑云气。变化如龙　　

○直隶各属。谷生双穗　　

○辛未。遣大理寺卿吴库礼、工部启心郎吴世霸、督捕右侍郎霍达、工科左给事中许作梅、工部理事官达都、主事库拜、往视黄河大王庙决口　　

○壬申。升侍读布肃礼、为内弘文院侍读学士。　　

○以军功、授一等阿达哈哈番兼一拖沙喇哈番根特、路有良、一等阿达哈哈番郎化麟、二等阿达哈哈番尚安禄、蒋通、拜他喇布勒哈番司茂安、牛录章京陈养忠各一拖沙喇哈番　　

○赠湖广衡州府、岔路口、及福建海澄县阵亡各官护军统领一等阿达哈哈番喀尔他喇、署梅勒章京一等阿达哈哈番兼一拖沙喇哈番伊尔格德、署梅勒章京一等阿达哈哈番兼一拖沙喇哈番崇古巴图鲁护军参领一等阿达哈哈番兼一拖沙喇哈番鄂克绰特巴俱为三等阿思哈尼哈番。护军参领二等阿达哈哈番额塞署梅勒章京二等阿达哈哈番伊穆图二等阿达哈哈番齐克讷署梅勒章京二等阿达哈哈番恳哲俱为一等阿达哈哈番署甲喇章京三等阿达哈哈番迈图吴孙泰、三等阿达哈哈番莽吉禄、为二等阿达哈哈番侍读学士拖沙喇哈番索尔孙署甲喇章京拖沙喇哈番刘国辅、为拜他喇布勒哈番。护军参领一等阿达哈哈番达海、哈尔霸巴图鲁、学士拜他喇布勒哈番马禄、一等伯程尼、署甲喇章京拜他喇布勒哈番钟贵、署梅勒章京拜他喇布勒哈番朱三台、署甲喇章京拜他喇布勒哈番殷泰、各加一拖沙喇哈番。护军校席特库、牛录章京柏天储、骁骑校李天宠、护军参领苏丹、护军校法克、署甲喇章京喇门、护军校张古善、骁骑校莫洛洪、巴特海、阿汉布禄、委署章京瓦悌、满罴、护军校邵章、为拖沙喇哈番。　　

