<!-- { "loadSidebar": true } -->
○国子监祭酒李若琳、条奏太学事宜。一、教官之选补宜速。太学官旧额三十九员。今裁定十四员。尚缺学正助教等官未补。满洲子弟济济盈庭。授书课习。亟需师儒启迪。查吏部候选进士、举人、有学行兼优、年力俱富者。乞选补成均。以资多士模范。一、学长之廪饩宜复。太学旧规。监生中有友伴、堂长、礼生等名。率诸生课习读书习礼。今应以二厅、六堂、分配八旗。每一旗须学长四人。八旗须三十二人。选择有学有品者充之。照例月食廪米八斗八升。如率子弟读书有效咨部量才考用。至太学为礼法之地。旧设礼生十五人。文庙丁祭、释菜、执爵、骏奔、皆所必需。应月给廪米六斗六升。俟效力年深。量补鸿胪。庶诸生乐。业趋事。文教聿兴矣。下所司议。　　

○李若琳等又言、近奉上□日、满洲官员子弟、咸就成均肄业。而臣衙门僻在城东北隅。诸子弟往返。晷短途遥。臣等议、满洲八旗地方各觅空房一所。立为书院。将国学二厅六堂教官、分教八旗子弟。各旗下、仍设学长四人。俱就各旗书院居住。朝夕诲迪臣等不时亲诣稽察勤惰。仍定于每月逢六日、各师长率子弟同进衙门。臣当堂考课。以示劝惩。下礼部议　　

○山西太原总兵吴惟华、疏请敕印。得上□日、吴惟华招抚奏功。勤劳已久。著回京候用。　　

○山东道监察御史甯承勋奏言、赋役之定制未颁。官民无所遵守。祈敕部于赋役全书外。无艺之徵。尽行裁革。如恩诏内有全免者。有半免者。有免三分之一者。著定书册。刊布海内。令州县有司遵照规条户给易知由单庶愚民尽晓而永遵良规矣下户部议。　　

○癸丑。以故明陕西布政使陆之祺为山西布政使司左布政使山西参政张士第、管本省右布政使事。　　

○升通州道佥事蒋三捷为山东布政使司参议仍管通州道事。　　

○巡视北城监察御史刘今尹言、京城九门盐法。原系北城管理。今或令户部统摄。或仍归臣衙门。得上□日、盐法总归户部管理。　　

○山东沂州总兵夏成德、解宿迁县围。杀贼兵六千余人。获马骡旗纛等物。又遣游击刘范德、守备孙万寿、文成功、往取赣榆。擒斩伪都司王有年、守备王建仁、降其城。以闻。　　

○甲寅。工部提督三山员外郎梁维枢、于斋戒日用刑。革职。　　

大清世祖体天隆运定统建极英睿钦文显武大德弘功至仁纯孝章皇帝实录卷之十一


大清世祖体天隆运定统建极英睿钦文显武大德弘功至仁纯孝章皇帝实录卷之十二　　

顺治元年。甲申。十二月。乙卯朔。　　

○丙辰。河南巡抚罗绣锦奏言河南土寇。叛乱已久。狡猾性成。前招降李际遇、将近两月。未见来归以此类推。降诚难信。况中州南有明兵。西临流寇。有报贼抵河南府立营者。有报许定国高杰等兵马俱临河岸者。有报张缙彦已受明直隶山西河南总督职者。又有报凌駉结连土寇、以书招董学礼过河者。种种情形。以臣度之。彼皆伺我军所向以乘其隙耳。如我军南下。则就中行其叵测。如我军西入。则乘虚以犯河北。二者必居一于此。乞亟赐熟筹。大军南渡。或将南岸沿河一带土孽。先行扑灭。去其肘腋之患。则河北可保无虞矣。下所司速议。　　

○罗绣锦又奏。怀庆镇臣金玉和、抗敌死难。得遗骸于柏乡迤西地方。请加优恤。以慰忠魂。得上□日。金玉和尽忠报国。应得恤典。著兵部察例具奏。　　

○丁巳。出故明府库中财物。给赏八旗满洲蒙古汉军将士。及外藩蒙古官员。　　

○戊午。辰刻。日生左珥。赤黄色　　

○以王铎、伊成格、为吏部启心郎。王一品、为都察院理事官　　

○己未。顺天巡按柳寅东疏言。清察无主之地。安置满洲庄头诚开创弘规。第无主之地。与有主之地。犬牙相错。势必与汉民杂处。不惟今日履亩之难。恐日后争端易生。臣以为莫若先将州县大小、定用地多寡。使满洲自占一方。而后以察出无主地、与有主地互相兑换。务使满汉界限分明。疆理各别。而后可。盖满人共聚一处。阡陌在于斯。庐舍在于斯。耕作牧放、各相友助。其便一也。满人汉人。我疆我理。无相侵夺。争端不生其便二也。里役田赋。各自承办。满汉各官。无相干涉。且亦无可委卸。其便三也。处分、当经界明。汉民不致窜避惊疑。得以保业安生。耕耘如故。赋役不缺。其便四也。可仍者仍。可换者换。汉人乐。从。且其中有主者既归并。自不容无主者隐匿。其便五也。疏入。下户部详议速覆。　　

○庚申。保定巡抚王文奎疏言。各府州县。蹈明季旧习。优免太滥。致亏正额。取盈摊派。最为厉民。宜严加禁革。从之。　　

○真定巡按卫周允疏言。巡行各处。极目荒凉。旧额钱粮。尚难敷数。况地亩荒芜。百姓流亡。十居六七。若照额责徵。是令、见在之丁。代逃亡者重出垦熟之田。为荒芜者包赔也。臣以为欲清荒田。法在丈量。欲清亡丁。法在编审。果能彻底清楚。则钱粮自有实数。官吏无巧朦之弊。百姓免代赔之累矣。疏入。下所司议。　　

○登莱巡抚陈锦奏报。土寇秦尚行、王家忠、翟从谔等。乘青州之变。复聚众作叛。欲结连刘泽清。共扶杨威称帝。势甚猖獗。三百里之内。人民俱遭蹂躏。臣遣兵征巢□刀。尚行、从谔、俱就擒伏法。家忠逃至潮海。亦为乡民所杀。臣以书招降杨威。散其党七千人。威削发入山。臣恐为后患。复擒斩之。传首各处。事下所司。　　

○平定山西固山额真叶臣等。自军中奏报招抚事宜。言大军道经直隶河南山西共平府九。州二十七。县一百四十一。各委署官吏安辑居民。沿途招降故明翰林朱之俊、员外郎董直愚、主事胡全才、指挥李升、游击黑有德、及从贼故明兵部尚书张缙彦、知县李若星、副将董学礼、康元勋、惠应召、参将、马元、游击刘永等大军既抵太原。陕西汉中府阖郡绅士百姓。俱献书投降　　

○遵化县绅民奏言。遵化乃近关要路。请命巡抚宋权、仍自密云还镇遵化。以资弹压。从之　　

○壬戌。定宫中丧制。凡大丧。宫中守制二十七个月。不悬门符。不张彩灯。京以内诸王同。惟官民不禁。其妃丧、本宫及妃之子。守制二十七个月。余妃之子。不守制。　　

○顺天巡抚宋权、奏荐故明御史伦之楷。进士杜立德等十一人。下吏部知之　　

○宋权又言。在外文武职官。擅离汛地。出入京师甚非法纪。宜行严禁从之　　

○癸亥。故明左都御史曹思诚至京。以疾乱归允之。赐貂裘一袭。以示优礼。并给与应得诰荫　　

○甲子。喀尔喀部落土谢图汗等。各遣使贡马。宴赉如例。　　

○赐大学士冯铨、谢升、洪承畴等。各黄金二十两。白金一千两。嵌宝金钟盘二副螺钿盒二架。玉壸一执。吏部侍郎沈惟炳、户部侍郎谢启光、王公弼、礼部侍郎孙之獬、何瑞徵、兵部侍郎刘余祐、金之俊、刑部侍郎党崇雅、提桥、工部侍郎叶初春、李化熙、都察院副都御史刘汉儒、佥都御史刘廷谏、通政使司通政使李天经、翰林院侍读学士管国子监祭酒事李若琳、翰林院侍读学士掌院事胡世安、太仆寺卿赵京仕、顺天府府尹陈培基、锦衣卫掌印指挥王鹏冲、及彻回山西总兵官吴惟华、左都督骆养性等鞍马各一匹。　　

○裁太仆寺衙门。以马价本折钱粮。已归并户部也　　

○赐南来投诚副将胡章、银五百两。及貂衣。鞍马等物　　

○赏常山岛投诚游击徐标、守备龙略、徐弘道等。银两衣帽。其出海招抚游击沈观筹、都司周来苏、吴从周等。俱给银两有差。　　

○丁卯。以太宗文皇帝第六女固伦公主。下嫁固山额真阿山子夸札。　　

○山东道监察御史傅景星、奏荐故明御史魏琯、郎中张鼎延、庶吉士白允谦等十人。下吏部知之　　

○戊辰。卯刻。大雾。色青　　

○以故明通政使张绍先、为光禄寺卿　　

○升兵科右给事中李士焜、为刑科都给事中。吏科给事中向玉轩、为兵科右给事中。　　

○定国大将军和硕豫亲王多铎、自军中奏报兵至孟津。遣护军统领图赖、先率精兵渡黄河。流贼伪都司黄士欣果毅将军张有声、各遁去。沿河十五寨堡兵民。俱望风归附。睢州伪总兵许定国、玉寨首领李际遇等。各拥众四五万亦遣人来降。随拨兵防守各处。今大军俱向潼关进发矣　　

○己巳。谕刑部都察院曰。自流贼作乱以来。民间每将杀掳叛乱不赦等罪。纷纷互告。以致民心不定。今特再行赦宥。凡伪官投诚归顺及明朝降贼官员。并土寇为乱今能改过自新者。一并蠲除前罪咸与赦免如有才堪驱策。不妨因人器使。直隶山东、山西、河南、陕西等处已顺官民。自顺治元年五月初二日以前。罪犯无论大小。悉赦除之有仍以赦前事相告者。即以其罪罪之。初二日以后。不在赦例。其官民逋贷。虽在初二以前。仍准取偿外。南直陕西、湖广、四川、河南、浙江、江西、福建、广东、广西、云南、贵州等处。未经归顺人民。所犯罪恶。一并赦免。傥投顺以后。或犯罪恶。依律究治。　　

○以故牛录章京白奇策子国栋、半个牛录章京觉罗叶木济子瓦尔玛、各袭职。　　

