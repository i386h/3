<!-- { "loadSidebar": true } -->
○以学士科尔坤、为都察院副都御史。　　

○以通政使司副理事官王来任、为西城理事官。　　

○癸亥。以礼部员外郎陈瑾、为福建按察使司佥事、提调学政。　　

○予故湖广总督胡全才、祭二次。加祭一次。赐全葬。　　

○旌表节妇、山西蔚州监生李经权妻王氏、给银建坊如例。　　

○礼部奏、恭定祭奉先殿仪注。初奉安神位于奉先殿、皇上亲诣行礼。内大臣侍卫内府官员等、俱随行礼。太常寺赞礼官赞礼。太常寺乐舞生作乐。致祭。是日早、内府官陈设祭品于各神位前。执事官、太常寺赞礼官、乐舞生等、俱各司其事。内大臣侍卫、内府官等各具朝服。诣奉先殿门外、两傍序立。候陈设毕。上具礼服。升舆。至设立神位处。降舆。诣各神位前、一跪三叩头。请起神位。捧各神位内府官等、亦一跪三叩头。奉安各神位于亭内毕。上及捧神位内府官、俱行一跪三叩头礼毕。内府官等举神位亭前行。由中门出。诣奉先殿上乘舆随行。内大臣、侍卫、内府官等、俱于奉先殿门外跪迎。上至奉先殿门外降舆。随神位亭入。内大臣侍卫内府官等、随上至奉先殿院内、分班侍立。安置神位亭于奉先殿丹陛毕。引礼官导上诣神位前、行一跪三叩头礼。请捧神位。内府官等、随各诣神位前、一跪三叩头。捧神位随上诣前殿、奉安神位毕。上及捧神位内府官等、俱行一跪三叩头礼毕退上就拜位立赞礼官赞乐舞生就位。执事官各司其事引礼官奏就位。导上进前立赞礼官赞迎神协律郎赞奏迎神开平之章。乐作。引礼官赞跪、叩兴上行三跪九叩头礼。兴内大臣侍卫内府官等、随行三跪九叩头礼毕。乐止。赞礼官赞献帛。行初献礼。协律郎赞奏初献寿平之章。乐作。捧帛官捧帛诣献帛案东傍立。捧爵官捧爵、诣各神位东西两傍立。引礼官赞诣前。捧帛官跪。上诣帛案前。引礼官赞跪。上跪赞献帛。上受帛、献于神位前案上。兴。引礼官导上诣献爵处。捧爵官跪。引礼官赞献爵。上立受爵、献于神位前案上。听引礼官赞。如献帛仪。次第于各神位前献毕。上复就拜位立。乐止。赞礼官赞行亚献礼。乐奏嘉平之章。其献爵如初献仪。乐止。赞礼官赞行终献礼。乐奏雍平之章。其献爵如亚献仪。毕。乐止。赞礼官赞彻馔。乐奏熙平之章。乐止。赞礼官跪赞礼毕升宫。即跪处行三叩头礼退立。乐奏成平之章。引礼官赞跪、叩、兴。上行三跪九叩头礼。兴。内大臣侍卫内府官员等、俱随行礼。乐止。赞礼官赞捧帛诣燎位。捧帛官诣神位前。一跪三叩头。捧帛送燎位。引礼官导上退立于东西向。捧帛过。引礼官导上复原位立。候帛燎半。引礼官赞礼毕。导上出殿。乐作。上出殿。立于檐下。东傍西向。内大臣侍卫内府官等、仍照前侍立两傍。乐止。俟供献等物彻毕。上复入殿。诣神位前、一跪三叩头。请捧神位。其捧各神位内府官等、亦各诣所捧神位前、一跪三叩头。请捧神位。随上送至后殿内、奉安神位。其余捧神位各官亦奉安神位讫上及捧神位内府官等、各于神位前一跪三叩头毕上出。升舆还宫以后皇上亲诣致祭、俱行家人常礼。内大臣侍卫内府官等、不与陪祀。其太常寺赞礼官、乐舞生、俱不用。应令内府官赞礼作乐。照前行礼。致祭之先。上亲请神位、奉安祀殿。祭毕。上仍亲送后殿。行奉安礼。其元旦、冬至、□山戊不□暮皇太后圣寿、皇上万寿、系大节。诸凡册封、系大礼及每月朔望皇上俱应亲诣致祭。内府官赞礼作乐。其供献应与太庙大祀礼仪同。立春上元、四月初八、端阳、重阳、俱系寻常节皇上但亲诣致祭。不赞礼作乐。忌辰、清明霜降、十月朔、俱系哀慕日期。皇上亲诣致祭。不赞礼作乐。七夕不致祭。止照常供献。中元、中秋、系十五常祭日期。不必重行。每月随时荐新。皇上应躬诣供献。但系常例供献、不必请神位于前殿。即于后殿供献。上享太庙、或祭毕、俱应上香烛于奉先殿。行躬告礼。上亲诣奉先殿行祭礼之期、如遇上亲祭各坛庙。应遣内府官一员、于奉先殿行祭礼。如上不亲诣坛庙、遣官致祭。上仍应亲诣奉先殿行礼致祭。得上□日、奉先殿初次行礼。宜用祝文。余俱如议　　

○刑科右给事中任克溥奏言、致治太平、惟督抚是赖。文武之宪、实所兼任。近见督抚员缺多推京堂。皇上既信其人于平日。陛辞更诫以天语。人谁无知。敢负君父之隆恩乎。但间有以藩司推补者。皇上未尝亲见其人。亲知其行事。而骤畀以节钺重任。恐皇上亦难遽信其心也。如江南藩司刘汉祚、因钱粮未完。屡挂弹章。今升福建巡抚。岂能弹压整治。以奠岩疆。至于督抚考成、尤为紧要。请历任三载、即行考核。称职者、隆以异数。不称职者、降罚有差。庶功罪昭然。而人知自爱矣。至从前督抚之中。有尽瘁封疆、如张存仁等有五大柱石之名臣请博取实政。纂集成书。既合旌庸之典且开激劝之途疏入上以督抚必经会推。何分内外。专用京卿殊为偏论。五大柱石语何所据。辄请博取实政、纂集成书俱属大谬。切责之　　

○甲子。谕吏礼兵三部。我国家创兴。全赖治兵有法。今见八旗人民崇尚文学。怠于武事。以披甲为畏途。遂至军旅较前逈别详究其源皆由限年定额考取生童乡会两试即得升用及各部院衙门、考取他赤哈哈番及笔帖式哈番徒以文字由白身优擢六七品官。得邀俸禄。未几又升副理事主事等官得免从军之役各部院衙门、一事数官以致员缺居多无不乐于部用。今后限年定额考取生童乡会两试、俱著停止。各部院衙门取用人员、不必分别满汉文学初用授以笔帖式哈番。停其俸禄照披甲例给以钱粮。任满三年如果勤敏。该堂官详核给以七品俸禄。再满三年、果能称职。升补他赤哈哈番又各部院衙门中、见无五品职官。升转太速。而一应降罚亦属不便。其副理事官主事品级既同。而主事又升副理事官著将主事改为五品。以便升转处分。各部院衙门、自理事官以至笔帖式哈番各该衙门详加查核留用。冗员尽行裁去至于官员子弟及富家世族应披甲者。各该牛录章京、甲喇章京、梅勒章京、固山额真、不行严察。本身不充兵役、尽令家仆代替。或充兵役。及至征巢□刀、又令代替。或不充兵役。多居闲散。著即晓谕八旗。自固山额真以下、牛录章京、骁骑校以上、概行严禁。违者治以重罪。其骁骑校护军校、均系武职若署章京事、方准叙功。不署章京事则不与议叙。殊属不合。今后骁骑校、护军校、俱著一体叙功。至护军、及披甲人役有功、除登城外。虽有首先陷阵。临敌斩级。效力居多止加赏赉无授官之例。今天下一家非比昔时攻城之役甚少若仍照旧议叙。数十载无攻城之役。何以鼓舞兵士。著该部酌量另行定议具奏。其每牛录下子弟一人读书仍遵前上□日行各部院衙门缺员、即以读书子弟补用。不得取用闲散人旧例官员遇恩诏及考满、俱得荫一子入监读书。如常令读书。补授文职者仍多则止尚文学。不习武事。其荫入国子监读书各官子弟尽行停止。令其学习武事即于武职补用。自今以后送监读书者暂行停止俟太平之日仍照旧行。其考满各官作何加恩该部酌量另行定议具奏。　　

○遣户部郎中李及秀巡按河南。广西道监察御史伊辟、巡按山西。浙江道监察御史扈申忠、巡按陕西。福建道监察御史周季琬、巡按湖南。山西道监察御史陈洪柱、巡按四川。刑部理事官田昇龙、巡按广西。江南道监察御史俞铎、巡按宣大。　　

○升镶红旗满洲护军参领阿密达、为本旗梅勒章京。正蓝旗满洲牛录章京莽嘉、为护军参领。　　

○乙丑。升山东左布政使谢道、为户部右侍郎。广西右布政使董应魁、为刑部右侍郎。通政使司通政使傅维麟、为都察院左副都御史。侍读王清、为右春坊右庶子兼内翰林弘文院侍讲右春坊右谕德张士甄、为国子监祭酒。　　

○原任顺天巡抚柳寅东以科臣姚延启论其年老才庸勒令休致。　　

○丙寅。以镶蓝旗满洲副理事官尼雅汉为护军参领。　　

○丁卯。封和硕武肃亲王子猛峨和硕定亲王子塔尔纳俱为多罗郡王多罗豫郡王子多尔博为多罗帏勒。以和硕武肃亲王庶子星宝辅国公班布尔善子华塞俱为三等辅国将军　　

○封皇贵妃父三等精奇尼哈番鄂硕为三等伯　　

○以牛录章京祖植松、为兵部理事官。　　

○以阿思哈尼哈番张大元为都督同知。充镇守湖广彝陵总兵官　　

○戊辰。礼科左给事中孙光祀奏言、臣子服官、当以操守为先。近见蓟州知州黄家栋、馈送钻营。有玷官箴。非彻底禁绝。何以示激劝。恳乞天语严饬。立革陋规。至于聚饮成风。沉湎废事。生是非之端。开依附之门。并乞一切禁止。以养廉节。勤职掌。疏入。得上□日、馈送燕会已经屡上□日严禁。如有不遵、著科道官指名参奏。从重究处。傥别经发觉、科道官亦著一并处治。　　

○旌表孝子、山西平阳府猗氏县民王国正。节妇、安邑县儒士杨恒初妻李氏。烈妇、江西南昌府进贤县民陶丑妻姜氏。南安府上犹县民张世通妻曾氏。各给银建坊如例。　　

○兵科给事中金汉鼎奏言会典一书。上自朝宁之规条。下及庶司之职掌。经纬具备。纤钜毕陈。然以新宪而沿旧号。非所以一王章定民志也今宜斟酌重订。各曰大清会典。仍请御制序文。刊刻成书。颁布天下。再加海内古文秘录所在多有宜特遣词臣分道购求。载籍既多。然后博选名流、校讎成卷。用备大观。亦右文之一端也。下所司议　　

○己巳。命大学士觉罗巴哈纳、额色黑、蒋赫德充圣训总裁官。学士折库讷、查布海、白色纯、充副总裁官。　　

○谕吏部。荐举官陆贻吉于沚、经朕亲试。俱著以科员用　　

○庚午。以营建奉先殿遣尚书车克明、安达礼、觉罗科尔昆郭科、祭告天地、宗庙社稷　　

○升副理事官常鼐、为内翰林秘书院学士。　　

○礼部奏言八旗考试进士举人生员业经奉上□日停止。其平西等三藩、及定南王续顺公下属员子弟、向不分隶八旗。其应试与否请上□日定夺得上□日著停止考试。　　

○又奏蒙古官学生、补用之缺少。应合两牛录出一人读书。汉军官学生或仍旧例、每牛录出二人读书。或因进士举人生员、停其考试。视满洲例、每牛录止出一人读书。又国子监官监生、既令习学武艺。效力行间先考取进士、举人生员、或仍于部院衙门补用。或令行问效用。请上□日定夺。得上□日、先考取进士举人生员俱著停止。汉军官学生、如满洲例。每牛录止出一人读书。　　

○喀尔喀部落毕席勒尔图汗、贡马、并方物。宴赉如例。　　

