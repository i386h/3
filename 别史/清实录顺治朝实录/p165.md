<!-- { "loadSidebar": true } -->
○管銮仪卫事内大臣公遏必隆等、会同兵部议奏。旧会典开载、明季锦衣卫衙门。设有左、右、中、前、后共五所。每所各有銮舆等十司、共五十司。我朝定鼎以来。每所止存一司。共五司。今议每所应设二司。左所、銮舆司。驯马司。右所、擎盖司。弓矢司。中所、旌节司。旛方□童司。前所、扇手司。斧钺司。后所、戈戟司。班剑司。此十司、俱应给印。又驯象所、设东西二司。亦应给印。其印信。俱令满员掌管。左所、銮舆司。驯马司。管大辂、玉辂、大马辇、小马辇、香步辇。凉步辇、大仪轿。右所、擎盖司。弓矢司。管伞、大刀、撒袋、豹尾枪、方天戟。中所、旌节司。旛方□童司。管旛方□童、龙纛、小旗、马金钺。前所、扇手司。斧钺司。管蚌柯等扇、金器、椅踏蝇拂御杖星篦头、木□((凵□□)□□□□)荐、静鞭、品级山。后所、戈戟司。班剑司。管星宿纛、立瓜、卧瓜吾仗。又旗手卫、原有五所。每所各有十伍、共五十伍。今旗手卫、设左右二司、亦给印信。其卫司印。仍令旗手卫官掌管。从之。　　

○癸酉。以册立皇后、祭告天地、太庙。遣贝子吴达海、尚书车克、伯索尼、行礼。　　

○谕吏部。朕见降调大小官员。每多迁延时日、不行推补。今著作速补用。不许仍前迟缓。　　

○甲戌。册立科尔沁国镇国公绰尔济女博尔济锦氏为皇后。册文曰。朕惟两仪作配、后德肇于坤承。百世延禧、王化基于内则。义偕资始。位正安贞。咨尔博尔济锦氏、乃科尔沁国镇国公绰尔济之女。川岳钟祥。睢麟媲美。柔嘉成性、允符天伣之祯。淑慎为仪、式兆月恒之庆。兹仰承懿命。以册宝立尔为皇后。其尚助隆孝养。克叶雝和。茂衍昌炽于本支。共荐馨香于宗庙。钦哉。宝文曰。皇后之宝。　　

○乙亥。谕礼部。朕惟教国首重乎宜家。致治莫先于敦本。化行自近。礼崇所生。盖以达孝忱而慰群望也。朕以藐躬、祇承鸿绪。十有一年。洪惟圣母昭圣慈寿恭简皇太后、训育深恩。敷扬罔既。兹复慎遴淑女、作配朕躬。眷兹内治之有人。益仰慈恩之难报。宜弘昭显德。丕著彝章。加上徽号曰、昭圣慈寿恭简安懿皇太后庶因备美之名。用广锡类之孝。尔部即选吉日、开具仪注以闻。　　

○丙子。以大婚礼成。诸王、文武群臣、上表行庆贺礼。赐宴。　　

○是日、颁诏天下。诏曰。帝王膺天显命、洪敷化理。必肇自宫壸、乃达家国、以讫于万方。即躬备令德。恒资内助、弼成雍穆。故慎简厥始。用介有终。所以承宗庙、敦孝养、崇化源、茂本支也。朕祇缵鸿绪。笃敬彝伦。圣母昭圣慈寿恭简皇太后、深惟内治、期遴懿淑、以襄朕躬。必得贤媛、乃正中宫、俾仪天下。兹钦遵慈命。虔告天地宗庙。于顺治十一年六月十六日、册立科尔沁国镇国公绰尔济之女博尔济锦氏为皇后。惟朕躬暨后、克迪厥德。邦其永孚于休。用绍徽我圣善、遹睦宫庭。乃锡祉于尔多方、丕协熙治布告天下。咸使闻知。　　

○丁丑。以阿达哈哈番王梦周、为吏部理事官。　　

○湖广安陆、荆州府属钟祥、京山、天门、潜江、荆门、江陵等州县大水。　　

○戊寅。奏皇太后书曰。子皇帝臣谨奏圣母昭圣慈寿恭简皇太后陛下、鸿禧天锡。骏德日升。臣祇佩懿谟。丕扬湛惠。踰兹十稔。诞暨多方。深蒙训育之恩。特选肃雍之配。好逑允协。大庆载覃。爰顺群心、上加徽号。伏祈垂慈俞鉴。俾展微忱。泽启后以光先。教自家而型国。臣不胜惓惓之至。谨言。　　

○谕吏兵二部。朕观古制。有太师、太傅、太保、少师、少傅、少保、及东宫三太三少之职。自汉、唐、宋、至辽、金、元。相沿不改。明朝用为文武大臣加衔。以示优礼。本朝满洲各官、未用此衔。应否增加、以备官制。著议政王、贝勒、大臣、会议具奏。　　

○宣大总督马鸣佩奏报、宣大等处、顺治十年分、共开垦荒地一千一百九十顷有奇。　　

○厄鲁特部落诺门汗、谢赐金册印、及赏赉恩。表贡方物。　　

○己卯。加上昭圣慈寿恭简皇太后徽号曰、昭圣慈寿恭简安懿皇太后。恭进册宝。册文曰。子皇帝臣谨稽首顿首上言、恩深顾复、隆圣善之徽音。德懋安贞、协尊亲之大典。喜谐宫壸。庆溢庭闱。钦惟圣母昭圣慈寿恭简皇太后、仁孝为仪。含弘作则。劬劳豫教、既开国以承家。郑重好逑、俾诒孙而燕子。璇宫玉食、宁申爱养之诚。懿号鸿名、庶备显扬之礼。谨告天地。宗庙。社稷。率诸王、贝勒、文武群臣、恭奉册宝、加上徽号曰、昭圣慈寿恭简安懿皇太后。伏愿洪庥滋至。眉寿无疆。合六宇之臣民。同欣厚载。衍万年之胤祚。永介纯禧。臣诚欢诚忭。稽首顿首、谨言。宝文曰。昭圣慈寿恭简安懿皇太后宝。　　

○都察院左都御史龚鼎孳等奏言、皇上展谒山陵。孝思笃切。臣等何敢渎陈。但频年水灾未消。小丑未靖。大兵屡勤征讨。粮饷方急转输。国计民生。各处奏报。事事仰烦宸虑。臣等愚见、望皇上以太祖太宗安定天下之心为心。暂辍启行。俟年丰时平、修恭谒山陵之礼。似为未晚。得上□日、卿等言是。但恭谒山陵、久切朕怀。有如以日为□山戊不□。展期至今。难容再缓。还著遵前上□日行。　　

○升通政使李呈祥、为兵部督捕右侍郎。福建左布政使周亮工、为都察院左副都御史。　　

○授投诚官丁国用、萧鸣祚、袁一相、俱为三等阿达哈哈番。　　

○谛巴班禅胡土克图等、具表谢恩。并贡方物。　　

