<!-- { "loadSidebar": true } -->
○是日申刻孝端皇太后崩。亲王以下拜他喇布勒哈番以上公主和硕妃以下。正黄镶黄二旗拜他喇布勒哈番三等侍卫命妇以上六旗阿达哈哈番命妇以上。各照翼齐集上率诸王以下文武各官及王妃以下官员命妇俱成服一切典仪隆备享祭丰腆悉遵定制与文皇帝丧礼同自初丧以至百日。上率诸王文武大臣、行奠献礼皆尽敬尽哀云。　　

○丙午。刑科给事中陈调元奏言。朝廷之赏罚。惟凭督按之举劾。而举劾之公私。全凭道府之开报。乃有督臣所荐。即按臣所劾者。疏内皆云据司道开报夫一人也。一以为大贤、一以为不肖。一揭也。忽而加诸膝。忽而坠诸渊。夫朝廷用人、止此举劾。以为察吏致治之本。而舛错至是。则督按之耳目安寄。国家之赏罚何凭。伏祈严敕确核开报同异之弊。立加处分。庶劝惩当而吏治清矣。下部院察议。　　

○丁未。礼科右给事中姚文然奏言。臣读制策。首以满汉同心合力为念。窃思满汉一家。咸思报主。止因语言文字、间隔难通。未免彼此有异同之见。前此两科馆选。虽有清书。但选员无多。故未有改授别衙门者。臣请于新进士内、广选庶吉士。察其品行端方。年力强壮者。俾肄习清书精熟。授以科道等官。内而召对。可省转译之烦。即出而巡方。亦便与满洲镇抚诸臣、言语相通。可收同寅协恭之效。疏下所司。　　

○辛亥。升南赣巡抚刘武元、为都察院右都御史兼兵部左侍郎。分巡岭北道按察使司副使张凤仪为布政使司参政。以击败叛镇李成栋故也。　　

○壬子。谕内三院自兵兴以来。地多荒芜民多逃亡流离无告深可悯恻著户部都察院传谕各抚按。转行道府州县有司。凡各处逃亡民人不论原籍别籍。必广加招徕编入保甲。俾之安居乐业察。本地方无主荒田。州县官、给以印信执照开垦耕种。永准为业。俟耕至六年之后。有司官亲察成熟亩数。抚按勘实。奏请奉上□日。方议徵收钱粮。其六年以前。不许开徵。不许分毫佥派差徭如纵容衙官衙役、乡约甲长、借端科害。州县印官。无所辞罪务使逃民复业。田地垦辟渐多。各州县以招民劝耕之多寡为优劣。道府以责成催督之勤惰为殿最。每岁终。抚按分别具奏。载入考成。该部院速颁示遵行。　　

○辰刻。雨雹。　　

○癸丑。浙闽总督陈锦疏报。官兵平福宁州、福安县。　　

○郧阳抚治赵兆麟、以丁父忧。将回籍终制总督罗绣锦疏留。允之。　　

○升山东左布政使董宗圣、为都察院右副都御史。巡抚延绥等处。　　

○浙江左布政使王敬锡、坐贪婪褫职。　　

○靖南将军陈泰等奏报。福建二府、一州、二十九县、先为贼踞。臣等领兵巢□刀杀。俱已恢复。安设官兵。全闽底定捷闻。得上□日据奏官兵大捷。福建全省已定。陈泰等尽心调度克奏肤功。深可嘉悦在事有功人员。察明议叙。　　

○甲寅。厄鲁特部落绩克什虎巴图鲁台吉等贡马。宴赉如例　　

○乙卯。寇陷山西汾州府命端重亲王博洛为定西大将军由大同统官兵往讨之。命敬谨亲王尼堪由左卫往围大同。　　

○兴安总兵官任珍以扑巢□刀贺珍等贼功升为左都督。　　

○摄政王谕姜镶曰。予前此所以亲至大同者。盖念尔为大臣。投诚有素一旦遽变。必有其由。更念阖城官生军民、俱罹屠戮之惨诚有不忍尔方谓赦令一到。便能悔悟前非。出城待罪。及阅来启。语多悖谬。故不复降谕。今英王为尔恳请。云有悔过归诚之意。予复悯念阖城生灵。不忍终置死地。故复降此赦有之谕。尔宜速为悔悟。率众来归。从前罪犯悉与赦免。明谕一出。决无反覆之理不然将何以取信于天下乎若复狐疑不决则自误且以误众矣宜熟思之。　　

○丙辰。廷试直省恩拔□山戊不□副榜等贡生、及就教举人。　　

○喀尔咯部落土谢图沾汗等、遣使贡马。宴赉如例。　　

○丁巳。遣福建道监察御史梁应龙、巡视河东盐政。广东道监察御史王世功、巡视上江。山西道试监察御史崔允弘、巡视下江。江西道试监察御史李道昌、巡按河南。　　

○封贝子满达海、为和硕亲王。　　

大清世祖体天隆运定统建极英睿钦文显武大德弘功至仁纯孝章皇帝实录卷之四十三




大清世祖体天隆运定统建极英睿钦文显武大德弘功至仁纯孝章皇帝实录卷之四十四　　

顺治六年。己丑。五月。己未朔。　　

○辛酉。遣屠赖率将士往太原益其军。　　

○考选庶吉士成亮、何采、焦毓瑞、王清、张士甄、高光夔、诸豫、张璇、叶树德、季开生、王绍隆、朱廷璟、范廷元、许缵曾、李仪古、范正脉、刘嗣美、于朋举、唐梦赉、庄朝生等、二十人习清书。徐致觉、方悬成、周＜范土＞、林云京、左敬祖、胡亶、张道湜、杨旬瑛、张表、安焕、周体观、姜图南、黄元衡、马叶曾、吴正治、曹本荣、周曾发、郭一鹗、徐必远、朱绂等、二十人习汉书。命内院学士查布海、蒋赫德、胡统虞、刘肇国教习。　　

○癸亥。摄政王多尔衮、以京城水苦。人多疾病。欲于京东神木厂、创建新城移居。因估计浩繁。止之。　　

○升礼部副理事官哈喇库、为都察院副都御史。　　

○甲子。授一甲一名进士刘子壮为内翰林国史院修撰。二名进士熊伯龙、为内翰林弘文院编修。三名进士张天植、为内翰林秘书院编修。　　

○升通政使司副理事官阎印为顺天府府尹。　　

○乙丑。予殉难江南英山县知县史良植、祭葬如例。　　

○丁卯。转山东右布政使卢震阳为本省布政使司左布政使升河南参议管按察使事丁文盛、为福建布政使司左布政使。福建按察使周亮工、为本省布政使司右布政使　　

○以郭退、觉罗硕博会、为礼部理事官。　　

○己巳。以河工告竣。加河道总督杨方兴兵部尚书。河南巡抚吴景道兵部右侍郎衔。　　

○庚午。夏至。祭地于方泽遣固山额真明安达礼行礼　　

○辛未。遣官祭关圣帝君　　

○多罗郡王精济薨。年六□山戊不□　　

○壬申。谕兵部。满洲汉人俱属吾民。原无二视之理。但迩来用兵亦出于不得已岂可苦累良民。今后行军不论多寡其领兵主将、可严饬将士等粮豆草束悉照部定之数支用、不得分外多取。其锅、蓆、＜釒算刂＞刀、马槽等物须委干员、亲自看验。酌量取用。牧马完日、令各旗章京亲验、照数发还。仍约束兵丁、民间之物、毋许秋毫侵犯。不时遣官稽察。如有抢夺害民者即时察出、治以重罪。该管者连坐。并严饬各牛录、各拨什库、转行所属。今后有抢汉人一物者、即行处斩。家奴有犯、罪及家长。其牛录章京拨什库、及屯拨什库、若不严为晓谕、一并治罪有带弓箭军器夥众劫夺者不分首从、悉行处斩。尔部即通行远近地方城市乡村。遍张告示。晓谕通知。　　

○癸酉。朝鲜国王李倧以太祖配天覃恩遣陪臣郑太和等表谢兼贡方物宴赉如例　　

○甲戌。工部尚书金之俊、请假葬亲。许之　　

○赠殉难山东兖西道副使黄登孝、为光禄寺卿。荫一子入监读书　　

○定公以下、四品以上官员。出京执事。三等公、和硕额驸、用金黄伞二柄。旗十面。侯伯、金黄伞一柄旗十面。一品官、金黄伞一柄。旗八面。二品官、金黄伞一柄。旗六面。三品官、金黄伞一柄。旗四面。四品官、旗四面。其在京所用扇棍等物仍照旧行。　　

○乙亥。以故一等精奇尼哈番塞赫子法喀拜他喇布勒哈番于国柱子之遵各袭职　　

○赠阵亡拖沙喇哈番徐成名、为拜他喇布勒哈番。以其子文登袭职。　　

○以军功升一等阿思哈尼哈番曹得先、为三等精奇尼哈番。　　

○以昂阿、有劝伊主四子部落贝勒僧格归顺功。授为一等阿思哈尼哈番。　　

○以巴尔达齐、自井奇里乌喇、率兄弟来归、授为三等阿思哈尼哈番。其同来萨哈连、钟嫩、额讷布、俱为三等阿达哈哈番。图占、席岱、堪齐奇、堪褚堪、查里穆、俱为拜他喇布勒哈番。　　

○丙子。擢浙江嘉湖道参议李栖凤、为都察院右佥都御史。巡抚广东提督军务以三等阿达哈哈番郭肇基、为兵部左侍郎兼都察院右副都御史。巡抚广西提督军务。　　

○免山西太原、平阳、汾州三府、辽泽二州本年水灾额赋　　

○吏部尚书陈名夏等奏言旧例各省道府州县等官、俱俟三年考满。方准升迁今地方需人若必待考满势难悬缺应将各省道府州县等官历俸三年抚按有荐者酌量推转从之　　

○初宣大总督耿焞因姜镶谋叛不能觉察、降为巡抚。至是、吏部以耿焞不堪复任巡抚、请以左布政使用。从之。　　

