<!-- { "loadSidebar": true } -->
○壬戌。殿试天下贡士李奭棠等。制策曰。帝王君临天下。莫不欲国祚长久传之无穷。乃三统代兴五行递王。初皆显奕。后渐式微岂天之降命然欤。抑人事所致也。朕承上帝之宠灵。席祖宗之休烈。入主中夏。奄有多方。而海澨山陬、尚阻声教。今欲早成混一。衽席生民。巩固鸿图。克垂永久。以亿万年敬天之休。遵何道而可欤。内外臣工、朕所与共理天下者也。朕居深宫之中。邪正真伪、不能悉辨、是非功罪、不能尽明。全凭章奏、以为进退赏罚。每闻前代朝臣、分门别户。植党营私。蒙蔽把持。招权纳贿。朋类、则顿生羽翼。异已。则立坠深渊。更有同年、同资、师生、亲故、互相援助。排挤孤踪。浮议乱真。冤诬莫控。朝纲大坏。国祚遂倾。深可鉴戒。今恐在朝各官、因仍敝习不能力改前非。所关治乱。甚非细故。必如何而后可尽革其弊。俾朕得日闻正言。行正事。以综核名实。修明法纪欤在外各官、贪酷不公者甚众。临民听讼。惟贿是图善恶不分曲直颠倒。吏治既坏。民心日离。奸狡计行。善良被陷。斯亦向来有司之痼疾也。必如何而后能使官方清肃风俗还淳。以致太平欤。欲定天下之大业。必一天下之人心。吏谨而民朴。满洲之治也。今如何为政。而后能使满汉官民同心合志欤。语曰有治人。无治法。又曰、帝王劳于求贤。而逸于得人。夫以四海之广。人民之众。应有奇伟非常、才全德备之大贤。能佐朕平治天下以延运祚于无疆者。必如何而后可致之欤。诸士心悼前车。身逢鼎运。得失之源。治乱之故。筹之熟矣。其悉心以对。毋猥毋泛。毋畏。毋隐。明著于篇。朕将亲览焉。　　

○甲子。吏部右侍郎。金之俊等奏言。故明旧例进士四百名。二甲、选部属知州三甲、选评博中行、推官知县。不论名次。每逢内外兼用。政体人情。均属未协。今开创之初、法宜变通。臣等拟二甲前五十名、选部属。后二十名、选评博中行。三甲前十名、选评博中行。十一名至二十名、选知州。二十一名至七十名、选推官。余尽选知县。庶政体人情、俱得其平。从之。　　

○乙丑。升山东右布政使王点、为山西布政使司左布政使、山西蔚州道参政林德馨、为山西按察使司按察使、管右布政使事。　　

○以委署浙江杭严道副使史儒纲、为本省按察使司副使、分守杭嘉湖道。浙江温处道副使陈谟、为本省按察使司副使、分守宁绍台道。　　

○赐殿试贡士傅以渐等四百名、进士及第出身有差。　　

○己巳。昌平民王科等七人盗发明陵。事觉弃市。　　

○定西大将军何洛会等奏报。击败逆贼二只虎于商州。斩首万余级。获骡马无算。报闻。　　

○山西逆僧刘光溥、纠党雷赞化、任冲云聚众谋叛。被获伏诛。　　

○庚午。平南大将军多罗贝勒勒克德浑奏报。臣等奉命于去年十二月十八日。自江宁乘舟向湖广进发。正月初十日。抵武昌。侦知马姓王姓二总兵、自岳州叛奔何腾蛟于长沙。遣护军统领博尔惠等、率兵驰击。遇叛贼千余掠临湘。尽歼之。进至岳州。王总兵闻风遁走。追击败之。马总兵豫从水路遁去。副将黑运昌未往。率船二百艘迎降。二十九日师至石首。闻贼渡江、围攻荆州。贼船千余艘泊江上臣等于二月初二日、遣尚书觉罗郎球等、赴江南岸。谕令贼倘渡江即行督巢□刀。夺其船艘。大军遂去荆州百里渡江。乘夜疾驰。初三日早抵荆州。贼竟不觉。尚尔攻城。我军突分两翼。直＜閵＞贼营。大破之。斩获甚众。薄暮收兵、郎球等、于江南岸获贼船千余艘。次日、遣奉国将军巴布泰等、分两路追杀贼众于安远、南漳喜峰山、关王岭、襄阳府等处。扑斩残寇。殆尽。师进彝陵口。李自成弟、李孜、同伪磁侯田见秀、放义侯张耐、伪武阳伯李佑、伪太平伯吴汝义、及伪将三十九人、马步贼兵五千余名、诣军降。获玉玺一。人口无算。马骡牛只。一万二千余。惟贼号一只虎者未获。捷闻、优奖之。下所司察叙。　　

○宴诸进士于礼部。赐第一甲第一名傅以渐、袍帽诸进士钞银。　　

○壬申。喀尔喀部落额尔德尼哈谈巴图鲁等、贡马。宴赉如例。　　

○多罗饶余郡王阿巴泰薨。年五十八。太祖武皇帝第七子也。　　

○赠恤同州阵亡汉羌镇标游击万时选。如牛录章京例。　　

○癸酉。故明大学士张四知自江南来投诚。　　

○以故明监察御史宗敦一、为江南道监察御史　　

○命科尔沁国故冰图郡王洪果尔子额参袭爵　　

○封乌朱穆秦部落塞冷蒿齐忒部落薄罗特、为贝勒。阿霸垓部落多尔济为贝子。以太宗皇帝平察哈尔时。举部来降故也。　　

○乙亥。升陕西西安府副将臧延龄、为都督佥事充本省固原等处地方总兵官。设江南陕西汉兵提督标兵、各四千名。分左右中前后五营。　　

○招抚江南大学士洪承畴、解送故明内库铜磁祭器、及五伦书。　　

○丙子。未刻。日生晕。色红黄有光。　　

夏四月。丁丑。朔。享太庙。遣刑部尚书宗室吴达海行礼。　　

○叙山东、山西、陕西、河南及武昌、庆都、山海、九江等处军功。升二等昂邦章京石廷柱、为一等昂邦章京。三等昂邦章京墨尔根侍卫李国翰、为二等昂邦章京。三等梅勒章京准塔巴图鲁为三等昂邦章京三等梅勒章京席特库为二等梅勒章京。一等甲喇章京、兼半个前程希尔艮、一等甲喇章京明安达礼、为三等梅勒章京。二等甲喇章京苏拜、为一等甲喇章京、兼半个前程。二等甲喇章京张成德、喀珠、萨必图、为一等甲喇章京。三等甲喇章京图勒深、金砺、沙世悌尔、金自成、哈宁噶、马天云、为二等甲喇章京。牛录章京、兼半个前程、达木图、锡忒库、阿济赉、席尔达、岳瞻、牛录章京伊拜、和托、阿兰为三等甲喇章京。授固山额真觉罗巴哈纳、三等甲喇章京。护军参领纯谷尔岱、鄂内、阿思哈、管牛录章京塞棱、阿邦、诺莫浑、塞讷克穆傅、桑赛前锋侍卫科尔昆、废官武习泰、为牛录章京。一等甲喇章京巴尔都禅巴图鲁刘之源袁晋牛录章京车尔布、罗弼、扈寿巴图鲁海塞巴图鲁莽极图杜喇习、费雅珠巴图鲁、恩特习巴图鲁武库礼、克习图、诺木图、朱查噶、卜勒巴图鲁卜塞赫巴图鲁、扈习纳宋果托巴图鲁、莫泰巴图鲁、昂凯、鄂尔寨图巴图鲁、萨克察巴图鲁各加半个前程。半个牛录章京觉罗莽嘉、魏枚、察储、卓和诺、锡特库、罗铎浑、席霸礼、扈信布鲁、各加半个前程、为年录章京。管梅勒章京事巴都理、前锋参领扈礼布、陶垓、多木克图、护军参领席特库麻克查、喀尔塔喇、管牛录章京法特哈、罗邦、赫叶讷、苏默尔、席珠迈图、达木布、吴汝玠、昂噶、毕禄、喇萨礼、达尔玛理、苏尔都、温察冯有功虚衔章京雅岱、喀尔侃、郭退萨门、武孙泰、徐成名、前锋侍卫、席伯臣、理事官赛、达骁骑校张懋德王国辅各授半个牛录章京。赠阵亡三等甲喇章京王世盛、为二等甲喇章京以其弟世显袭职半个牛录章京嘉隆噶、为三等甲喇章京以其弟子嘉珠袭职。虚衔章京哈尔甘为牛录章京。以其子噶林袭职。骁骑校鄂本、为牛录章京。以其子牛钮袭职。管牛录章京董文魁、为半个牛录章京。以其子旒锡袭职。前锋侍卫察马垓。为半个牛录章京以其兄之子罗思汉袭职。骁骑校兼管牛录事阿喇睦、为半个牛录章京。以其子席忒库袭职。　　

○以故一等甲喇章京兼半个前程巴尔都禅巴图鲁兄多内、二等甲喇章京图勒深兄罗托、牛录章京兼半个前程扈寿巴图鲁子硕色半个年录章京巴都理叔之子杭嘉、罗邦子云惇、赫叶讷子莫洛浑、苏墨尔子鄂木布、席珠子色冷、各袭职　　

○分隶投诚官于八旗。编为牛录。　　

○户科右给事中庄宪祖疏言、台省缺员。应用部属、与有荐推知一体考选。新进士除考庶常外。止宜挨序授职。以待取考。疏入、不允。　　

○河南巡按甯承勋疏言、前闯贼之乱。故明睢陈道关永杰大梁道李乘云、郏县知县李贞佐、城破、全家被害。归德推官王世琇、陈州知州侯君擢、郑州知州鲁世任、河内知县丁泰运洧川知县柴荐烟、鄢陵知县刘振之、鹿邑知县纪懋勋、皆不屈死太康知县魏令望、阖门自焚。在籍乡绅、工部尚书周士模及子举人业熙侄监生长春生员文盛俱抗节为贼支解巡抚张维世骂贼不屈支解死。妻李氏、子正谊、孙昱、俱自经通政使李梦辰妻王氏。俱从空自缢。右通政魏尚贤、户部郎中阴化阳俱被杀武德道贺仲轼、及妻妾俱自缢户部主事崔泌之、城破巷战死知县冯贞吉、偕妻子投井死吕维祮、不屈被害。举人刘恩泽、生员戴予言骂贼死生员张我标阖门自焚。张灏闻母难痛极入井抱母尸而出绝食三日死民孙挺生与妻梁氏俱死生员侯允锡母焦氏吕维禔妻楚氏乡官张鼎延庶母石氏偕孙妇郭氏俱死于难请加旌表下所司知之　　

○戊寅喀尔喀部落戴青哈谈巴图鲁青台吉等贡马。宴赉如例　　

○己卯谕平南大将军贝勒勒克德浑曰顷闻尔等破灭一只虎等贼深用嘉悦是皆尔与诸将士、同心戮力。为国尽瘁。故不重劳我师。削平逆丑。今一只虎等贼、既殄灭、乘暑气未甚。亟宜班师。至于故明废藩宗姓、有献地投诚者。俱著免死、携来京师。若穷迫降顺、或叛而复归、及被执献者。无少长尽诛之。其英王已招降之贼党。一经释放。复聚为乱。肆行扰民。甚为失计。如闯贼李自成之弟李孜、及贼官田见秀张耐、李友、吴汝义、及副将参将等官并贼之兵丁穷而来归降叛反覆者。俱斩。倘有诚心迎降者著免死携来凡归顺良民勿得扰害。　　

○谕兵部。恭顺王孔有德、怀顺王耿仲、明智顺王尚可喜、续顺公沉志祥、著各统所部马兵于五月初一日先赴京师。步兵、著委官率领。亦于是日起程随后至京。　　

○吏科都给事中向玉轩以新进士历事尚浅。不便特授科道。请将部属改授疏入得上□日、玉轩所奏。附会庄宪祖、结党把持俱革职。逮送刑部。严究同党姓名。　　

○郧襄总兵官王光恩疏报。攻破房县贼寨并白马洞一只虎余贼。生擒叛将王斌。斩首三百六十余级。阵获牛马银印。报闻。　　

○王光恩又报。一只虎贼党伪光山伯刘体纯、诈降后、焚劫樊城。攻犯襄阳。光恩、同巡抚徐起元、统兵击败之。事下所司。　　

○宁夏总兵官刘芳名疏报宁夏兵变。杀巡抚焦安民。随经抚定。擒斩首恶杨成名、白友大等。下部知之。　　

○甘肃总兵官刘有实疏报。番夷歪喇台吉等求粮挟赏。狡犯无常。请议巢□刀抚。以弭边衅。下部议。　　

○辛巳。遣官祭多罗饶余郡王阿巴泰。　　

