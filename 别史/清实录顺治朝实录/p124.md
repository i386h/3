<!-- { "loadSidebar": true } -->
○己亥。赐满洲蒙古殿试贡士麻勒吉等五十人汉军、及汉贡士邹忠倚等三百九十七人。进士及第出身有差。　　

○辛丑。加浙江提督田雄太子太保。定海总兵张杰、都督同知。以克舟山功故也　　

○增八旗护军前锋、月饷银各一两。每人月支三两自此始　　

大清世祖体天隆运定统建极英睿钦文显武大德弘功至仁纯孝章皇帝实录卷之六十三



大清世祖体天隆运定统建极英睿钦文显武大德弘功至仁纯孝章皇帝实录卷之六十四　　

顺治九年。壬辰。夏四月。壬寅朔。享太庙遣内大臣伯索尼行礼　　

○宴满汉进士麻勒吉邹忠倚等于礼部。　　

○癸卯。吏科给事中高辛允奏言、庶吉士一官、见为清华近侍之臣久则司公辅启沃之任。年貌文章品行并重。旧例详慎选择。有由然也至于习、满书庶吉士。所以明满汉之义达上下之情即论年貌。亦必加考试。以明朝廷慎重名器之意下所司确议。　　

○甲辰。赐一甲一名进士麻勒吉、邹忠倚、朝服顶带、及各进士折钞银两。　　

○乙巳。诸进士上表谢恩。　　

○以故一等阿思哈尼哈番阿哈尼堪子噶尔哈图袭职。噶尔哈图之三等阿达哈哈番、合其弟达海之拜他喇布勒哈番、为一等阿达哈哈番。令达海袭之。　　

○以故二等精奇尼哈番多尔济侄毕礼克三等阿思哈尼哈番王元宗子承祖一等阿达哈哈番兼一拖沙喇哈番鄂木索科子鄂莫会雅泰子禅布一等阿达哈哈番萨禄弟希复讷得穆图子和特张肖周侄嗣宗二等阿达哈哈番雅赖子雅哈喇博雷子查雅汉达尔泰子机图堪三等阿达哈哈番觉罗佛尔赫子巴式泰喀喀齐叔子渥黑劳察子夸察克复孙恺木布巴尔布叔吴巴锡、根特巴图鲁伯子清善伊拉喀子拜塞、拜他喇布勒哈番张云叔子麟韩定国子元各袭职。　　

○丙午。以都察院左副都御史蔡士英、为兵部右侍郎兼都察院左副都御史、巡抚江西兼管粮饷军务　　

○丁未。户部以钱粮不敷、遵上□日会议一、山东登莱巡抚宜裁。一、宣府巡抚宜裁。以总督兼理。一、纳监纳吏纳承差事例、宜照前例行。一、江宁杭州、西安汉中驻防满洲汉军兵丁除草料口粮、照例支给外。每年多支米石应裁。一、各直省应解本色颜料药材等项。除京中无从备办者、仍解本色外余俱应折银。一、工部钱粮。除紧急营建外其余不急工程、及修理寺庙等项、俱应停罢。一、户礼工部制造等库内监三百九十余名应留数员。余尽裁革。一、在外当铺。每年定税银五两。其在京当铺并各铺、宜仍令顺天府查照铺面。酌量徵收。一、总督巡抚、家人口粮应裁。一、州县修理察院铺陈家伙等项银两应裁。一、各州县修宅家伙银两应裁。一、州县备各上司朔望行香纸烛银两应裁。一在外各衙门书吏人役。每月给工食银五钱余应裁。一各州县民壮五十名、应裁二十名。一知府并各州县灯夫各四名同知、通判推官、灯夫各二名各州县轿夫四名□山戊不□支工食银两应裁。议上得上□日这不敷钱粮既经会议妥确。悉如议行。其民壮灯夫轿夫不必裁　　

○旌表山西洪洞县节妇生员杨学震妻阴氏。给银建坊如例　　

○三法司会勘原任山东平阴县知悬王国柱诬陷本县举人孙振图通贼用炮烙支解等刑。惨毙多命。王国柱应论死从之　　

○戊申。裁各道御史二十员。　　

○辛亥。朝鲜国王李淏以其国人赵昭元等诅咒谋逆乱党伏诛。遣使奉表具闻　　

○壬子。裁定詹事府官员数。詹事府詹事一员。少詹事二员。主薄一员。录事二员。通事舍人二员。左春坊左庶子一员。左谕德一员。左中允二员。左赞善二员。右春坊右庶子一员。右谕德一员。右中允二员。右赞善二员。司经局洗马一员。正字二员。俱以内三院官兼之。　　

○乙卯。调刑部尚书镇国公韩岱为吏部尚书。工部尚书蓝拜、为刑部尚书。补原任尚书星讷、为工部尚书以固山额真阿喇善、为都察院左都御史。伊尔都齐为刑部侍郎。户部理事官李荫祖为都察院左佥都御史　　

○复补原任户部启心郎布丹原官　　

○升兵部他赤哈哈番刘秉权、为刑部启心郎　　

○以马呈祯为兵部理事官。孟格图索尔和、为都察院理事官。尚吉纳为盛京工部理事官　　

○升镶白旗汉军甲喇章京祖泽沛为梅勒章京　　

○以镶白旗满洲刑部理事官。图世海为护军参领正黄旗汉军金维屏镶白旗、汉军朱延禧夏景梅为甲喇章京　　

○以公鳌拜巴图鲁总管侍卫公遏必隆公额尔克戴青俄齐尔管銮仪卫事　　

○罢多罗谦郡王瓦克达多罗信郡王多尼议政　　

○立直义公费英东弘毅公额亦都墓碑。　　

○准山西潞机户照明。季例十年一派。三年一解以九年为始。随时估价永著为令　　

○丁巳。定诰封职掌。宗室觉罗等属礼部满洲蒙古汉军职兼文武属吏部平西定南平南靖南四王、续顺公下各武官不兼文职属兵部　　

○加金华总兵官都督佥事马进宝为都督同知以协巢□刀舟山功也　　

○戊午。孝端文皇后忌辰遣官祭昭陵　　

○定南王孔有德奏报、粤西桂、平、梧、柳四郡。虽已收复。尚余五府未归分遣镇臣线国安、马雄、金节等领兵三路进取臣亲率大师直抵宾阳居中策应思南庆横等二十二府州县尽入版图下兵部察叙。　　

○又报、伪庆国陈邦传、杀伪宣国公焦琏、率浔州郡县并所部官兵缴印投诚。下所司知之　　

○己未。谕内三院朕励精图治日求天下太平切望内外诸大臣。尽心竭力以匡不逮岂意近来大臣任意因循小臣效尤玩泄如吴惟华发审一案。及山西失城等案经管承问各官、逾年不结。是何缘故该部何不严察速议。朕所知者如此其他类是者尚多六部等衙门向设诸王令已尽彻专任各尚书等官即宜率属勤职在外总理漕运盐引部员已经尽彻。专任督抚按等官尤难诿卸。今后有官守者、务须上紧办事。不许满汉互诿。如汉官玩误、满官据实奏闻如满官执延汉官亦据实奏闻。毋得争持稽缓有言责者、见有不公不法务须据实指名从公入告。不许泛论铺张影说要挟各官内、有罪废起用者毋得畏避逡巡内外各衙门官作速省改策励担当若虑招怨累身。政事何由完结内院即传谕吏部遵行　　

○又谕内三院都察院为朝廷耳目官已屡有上□日申饬上自诸王下至诸臣、孰为忠勤、孰为不忠勤、及内外官员之勤惰各衙门政事之修废、皆令尽言近虽有言率非图治大务图治大务在于天意人心。当思天意何以合。人心何以顺。因革损益、何事宜先。何以法立而无弊。何以令行而不移。似此大端未见讲究如满汉各官、有贤有不贤。在外督抚、按各官。有廉有贪。有明有暗。镇守驻防各官、有捍御勤慎者。有扰害地方者。俱未见分别参奏、其推举铨用、与黜革降罚及内外各衙门条陈章奏。有从公起见者、有专恣徇私者俱未见明白纠绞。诸如此类不可枚举。该院所司何事。若图避怨卸责国法森严必不能为缄口溺职者姑贷也内院即传谕该衙门知悉。　　

○宴朝鲜国使臣李受昌等于礼部　　

○摺鸡泽县知县刘秉政、为云南道试监察御史庆都县知县陈自德为贵州道试监察御史元氏县知县祖永杰为湖广道试监察御史满城县知县李成纪为浙江道试监察御史南和县知县高尔位为江西道试监察御史。昌黎县知县石应泰为福建道试监察御史平谷县知县牟云龙为广东道试监察御史定兴县知县白尚登为广西道试监察御史蠡县知县祖建明、为河南道试监察御史。内邱县知县王秉乾为山东道试监察御史元城县知县胡来相为山西道试监察御史完县知县蔡兴周为陕西道试监察御史丰润县知县吴执中为山东道试监察御史交河县知县班琏、为山西道试监察御史宝坻县知县万全、为江西道试监察御史房山县知县娄应奎为福建道试监察御史滑县知县陈启泰、为广东道试监察御史行人司行人赵维旗为浙江道试监察御史中书科中书舍人张文炳为江西道试监察御史。汝宁府推官王道新、为福建道试监察御史。永平府推官林起宗、为江西道试监察御史。太原府推官王允祚为广东道试监察御史。邢台县知县米襄、为广西道试监察御史。衡水县知县朱虚为广西道试监察御史。卫辉府推官苏铣、为山东道试监察御史。行人司行人王天眷、为山西道试监察御史。河间府推官邵士标、为山西道试监察御史。大理寺左评事杨世学为云南道试监察御史　　

○赠阵亡汉羌都司王家聘为游击仍录其子弟一人　　

○吏部奏言朝觐计典三年一行。旧例府州县正官入觐。势必委署但署官害民反为地方之累今议止令藩臬各一员各府佐一员代觐从之　　

