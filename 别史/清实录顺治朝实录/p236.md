<!-- { "loadSidebar": true } -->
○壬辰。以故吴喇忒部落镇国公吴本子白尔图勒、袭爵　　

○以致仕阿达哈哈番刘应选子宗圣、袭职　　

○都察院左都御史魏裔介、条奏察荒事宜。一、奉差御史、宜给敕印、以重事权。一、步弓、应用民间常用之弓。令御史亲行比对、以杜亏短。一、御史按行州县、宜止于推官通判内、择一人随行、以备分察不得令道府跟随往来、以滋搔扰。一、飞诡之积弊宜清。一、仪从之繁文宜减。一、造册之费、宜止于州县纸赎内动支、毋滥派以重民困。一、开垦新地、宜分别减其赋税。至废藩地亩、亦应一并清察。一、御史不能尽行履亩、宜督率州县清丈、按图覆核、不时抽察。庶可刻期报竣下所司详议。　　

○江西道御史许之渐疏言、财赋之大害、莫如蠹役。有蠹在收者。有蠹在解者。有蠹在提比者。有蠹在那移支放者。所侵累万盈千。有司恐此蠹一毙、无从追补。至本官以参罚去、而此蠹历久尚存。前无所惩。后无所戒。请敕该抚按、将从前侵蠹姓名数目、逐一清查。籍其家产。将侵多者、立斩市曹。侵少者、即时流徙。捐此所侵之数、以清积蠹之源、未必无小补也。得上□日、所奏深切时弊。该部详议具奏。　　

○以故一等阿达哈哈番石图子席巴礼、二等阿达哈哈番张佳叔巴图、渥黑子鄂什、拜他喇布勒哈番勒克弟塞克、各袭职　　

○授义王孙可望属下、陈杰、刘天瑞、三等精奇尼哈番。王眷、周文盛、郑国、程万里、张承诏、纪泰、何玉、罗应魁、刘武、孟尚志、石史、孙凤、张化吉、张成、颜臣、王月、王麟、陈绍宗、杨惺先、宋希文、一等阿思哈尼哈番。徐文龙、张子秀、纪正国、三等阿思哈尼哈番。杨应年、叶应祯、韦参、周世玮、一等阿达哈哈番。刘进孝、刘顺、何仁、祝启、周友、袁世璋、李玉龙、刘之盛、彭有功、陈龙、王益世、马严、时来聘、陈国鼎、石启德、杨永禄、刘久庆、刘国柱、夏忠勇、毛应祥、蔡遇春、余起龙、李有才、陈永贵、王应选、二等阿达哈哈番。甯起龙、李时富、陈雄、金应浩、陶应元、陈三才、甯荩、牛益、俞卜、谢云龙、吴君美、魏守仁、孙金保、张应凤、三等阿达哈哈番。周应先、酆柱廷、张世本、梁凤、冯九锡、姜名芳、韩正龙、刘灿奇、刘元、韦应先、田思孝、陈启廉、杨昇俊、汪起凤、高之云、郑玉华、陈盛、李启明、马云、王化龙、黄仕、袁孝、任其衽、楚宝、王别富、许国良、李云秀、王有政、朱朝法、杜如美、赵文才、张文策、王泰、谢明泰、拜他喇布勒哈番。　　

○癸巳。工科都给事中史彪古奏言、国家之财用、原取足于正供。乃今之州县、每有一项正供、即有一项加派。请敕直省抚按、将申饬私派之上□日、刊入易知单内、使闾阎之民、共晓德意。□山戊不□终、仍取所属印结报部、以凭察核。庶私派止而公输裕矣。得上□日、额外私派、病民殊甚。著严议以闻。　　

○贵州道御史李秀奏言、迩来田土荒芜、财赋日绌。臣以为劝垦荒田之典、不可不隆其州县士民、暨见任文武各官、并闲废缙绅、有能捐资开垦者、请敕部、从优分别授职升用、则不烦帑金之费、而坐收额课之盈。疏下户部。　　

十一月。甲午朔。福建巡抚刘汉祚题报、海寇窃踞永宁崇武等澳。联＜舟宗＞飘忽。屡犯洛阳内港等处。提督马得功、遣参将甯献功等、进巢□刀。斩获无算。下所司知之。　　

○遣官祭三皇庙。遣官祭朝鲜国故大君李＜泬目＞。　　

○以理事官觉罗雅布兰、为宗人府启心郎。　　

○乙未。免湖广郧阳、襄阳二府属、本年分荒田额赋。　　

○铸给河南山东察荒御史关防。　　

○江南扬州卫守备刘天荫等、讦奏苏松巡按王秉衡婪赃各款、命刑部一并质审、从实具奏。　　

○以投诚伪巡抚邓希明、为四川按察使司佥事、管下川东兵备道副使事。原委四川兴屯道贾还真、为四川按察使司佥事、分巡上川东道。　　

○丁酉。福建道监察御史余司仁奏言、我皇上聪明神武。励精图治。美政嘉谟。超轶前代者、不胜枚举。请敕六曹、凡自皇上亲政以来、上传特上□日、及诸臣条议各事宜、奉皇上亲赐裁定诸大政、永著为令者、敕九卿科道、酌议至当、汇付史官、纂修大清会典。刊布成书。永为遵守。不许轻议纷更、以垂画一之法。以几久道化成之治。下所司议奏。　　

○湖广道监察御史冯班参奏、山东巡抚耿焞、庇贪纵恶。溺职欺君。下所司察议。　　

○以正白旗满洲杭爱、为本旗甲喇章京　　

○戊戌。升江西按察使王舜年、为山西布政使司右布政使。山西河东道副使刘楗、为河南布政使司参政、分守河南道。河东运使冀如锡、为河南布政使司参政、汝南道。湖广武昌道参议杨世学、为浙江按察使司副使、清军驿传道。湖广郧阳府同知胡养忠、为本省按察使司佥事、管上湖南道参议事。　　

○庚子。礼部等衙门会议、宫闱女官名数品级。及供事宫女名数。乾清宫、设夫人一位。秩一品。淑仪一人。秩二品。婉侍六人。秩三品。柔媛二十人。芳媛三十人。俱秩四品。尚宫局、尚宫、司纪、司言、司簿、各二人。司闱四人。女史六人。尚仪局、尚仪一人。司乐二人。司籍、司宾、司赞、各四人。女史三人。尚服局、尚服一人。司仗四人。司宝、司衣、司饰、女史各二人。尚食局、尚食一人。司馔四人。司酝、司药、司供、女史各二人。尚寝局、尚寝一人。司设、司灯、各四人。司舆、司苑、女史各二人。尚绩局、尚绩一人。司制四人。司珍、司彩、司计、女史各二人。宫正司、宫正、女史各二人。俱秩六品。慈宁宫、设贞容一人。秩二品。慎容二人。秩三品。勤侍无品级定数。从之。　　

○遣官致祭喀喇沁部落塔布囊阿民达拉、扎鲁特部落台吉多尔济、推木素。　　

○辛丑。免河南林县雹灾本年分秋粮十之三。　　

○加河南巡抚贾汉复、兵部尚书。以清出地亩钱粮四十万余两也。　　

○以四川松潘副将署都督同知王明德、充镇守本省建昌等处总兵官。　　

○壬寅。谕吏部。苏纳海、鄂莫克图、著以礼部侍郎、兼中和殿学士。布颜、尼满、著以礼部侍郎、兼保和殿学士。查布海、白色纯、著以礼部侍郎、兼文华殿学士。常鼐、麻勒吉、著以礼部侍郎、兼武英殿学士。胡兆龙、著以礼部侍郎、兼文渊阁学士。艾元徵、著以礼部侍郎、兼东阁学士。折库讷、王熙、著以礼部侍郎、兼翰林院掌院学士。　　

○以福建驻防阿达哈哈番许天祯、为福建驻防甲喇章京。　　

○癸卯。遣河南道试监察御史张问政、巡按广东。贵州道试监察御史李秀、巡按广西。　　

○户部奏请照例煮粥、赈济京城饥民。从之。　　

○乙巳。裁蓟州道、归并通密道、改为通蓟道。以通密道所辖密云、平谷二县、归并昌平道、改为昌密道。从顺天巡按董国兴请也　　

○更定亲王郡王下包衣大、为正七品。其余布大衣大、阿敦大、及管各项匠役首领、俱不入品级。　　

○丙午。旌表节妇。河南舞阳县生员李崇质妻张氏、睢州民袁大德妻张氏、确山县民杨英妻汪氏、尉氏县民刘文星妻周氏、王守静妻马氏、郏县民李春芳妻郝氏、汝阳县生员傅孕恒妻赖氏、烈妇。光州生员唐天锡妻周氏、各给银建坊如例。　　

○裁内阁蒙古侍读学士一员。侍读二员。满洲汉军汉典籍、各一员。　　

○戊申。谕礼部。朕抚御万方。中外臣民、皆同一视。朝鲜恭顺有年。尤廑体恤。闻遣使该国多员、贸易滋扰。朕心殊为不忍。嗣后凡有事差往使臣。止用正使副使各一员。务择谙习礼仪、任事谨恪者。其八分人员随往、及贸易、俱行停止。若遇有审察事情。该部酌其事之轻重、奏请选差。以昭朕字爱藩服至意。　　

○庚戌。山西巡按伊辟疏报、烈妇。太谷县民侯化龙妻李氏、于顺治元年五月、遇流寇掳掠。氏恐受辱。率其家女媳等十三口。相继投井。节妇。沁水县民张铪妻刘氏、年二十五而寡。遗子五□山戊不□。阅三年、孤亦殇。氏悲痛欲绝。寻以翁姑命、抚侄以承宗祧。守节四十五年。俱请照例旌表。下所司议。　　

○升井陉道副使薛信辰、为江西按察使司按察使。四川保宁府知府项锡允、为山西按察使司副使、分巡河东兵备道。户部郎中窦遴奇、为江南按察使司佥事、颍州道。刑部郎中徐元拱、为福建按察使司佥事、分巡建南道。补原任湖广上湖南道参议陈子达、为湖广布政使司参议、分守武昌道　　

○辛亥。裁河南、宣武、陈州、颍川、归德、睢阳、彰德、怀庆、河南、弘农、南阳、信阳、汝州等卫、颍上、林县、磁州、卫辉、唐县、邓州、汝宁等所、掌印都司、守备、千总、经历、都事、正副断事、三十八员　　

○壬子。谕刑部。江南乡试作弊一案、奉上□日严审。已经一年。尔等至今并未取有供招、拟罪具奏。明系故为耽延。希令遇有机缘、以图展脱。其中岂无情弊。尔等作速明白回奏。　　

○以镶白旗固山额真朱玛喇年老、命原品致仕。　　

○癸丑。陕西巡按金鼎疏报、节妇。靖远卫民赵率伦妻王氏、适赵六年。夫故。守节六十九年。抚孤有成。烈妇。秦州民阎皋妻韦氏、年十六。夫故。氏痛不自胜。已而叹曰。古有节烈、芳名不朽。我虽不如古人。愿与夫同逝。遂绝食死。烈女。西宁卫民贾洪基女、许字周琦。及笄。琦故。女矢志勿贰。悲号数日。自缢于室。孝子。金县生员朱祚长、甫三□山戊不□、失怙。时祖父亦早丧。祖母张氏抚教之。明季遭土贼李彪之乱。贼缚张氏。以刃劫之。祚长趋向贼言曰。吾家世贫。财无所有。祖母年老。不堪当此。愿以身代。贼遂烙祚长肤几焦。一贼见而怜之曰。自攻城克堡以来。阅人多矣。未见如此纯孝也。释之而去。俱请照例旌表。下所司知之。　　

○甲寅。先是、钦天监择于本年八月二十七日辰时、葬荣亲王。礼部尚书恩格德、郎中吕朝允等、误用午时。钦天监五官挈壶正杨宏量、固争不得。至是、宏量发其事。上命内大臣伯索尼内官监掌印官通吉等会讯。以朝允、额勒穆将钦天监所选辰时、误译午时。后又将监内移送印文、说堂改抹希图遮饰。拟革职。立斩。籍其家。笔帖式贾一麟、坐畏罪巧供。拟革职。籍没。鞭一百。员外郎布岱、主事吴拉理、俱坐巧供。布岱、拟革职。鞭一百。为兵。吴拉理、拟革职。鞭一百。尚书恩格德、拟革职解任。侍郎渥赫、罚银七十两。得上□日、吕朝允、额勒穆、俱俟秋后处决。余如议。　　

○乙卯。翰林院修撰史大成疏请终养。允之。　　

