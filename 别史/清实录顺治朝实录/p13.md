<!-- { "loadSidebar": true } -->
○保定副将王应登等条陈七事。一立纲纪。二任贤良。三靖遗寇。四申招抚。五和兵民。六重农务。七惩贪婪。摄政和硕睿亲王是其言。　　

○摄政和硕睿亲王下令、禁隐匿宫女。及无主财物子女。犯者籍其家。　　

○丁未。以多罗饶余郡王阿巴泰、越次与摄政和硕郑亲王并坐。下所司议罪。拟加倍罚银。奏入从宽免之。　　

○己酉。宣府巡抚李鉴捕斩伪权将军黄应选、伪防御使李允桂等十五人以祭明崇祯帝。并上安抚机宜。摄政和硕睿亲王。令鉴加意招集防守。　　

○以礼葬明崇祯帝后及妃袁氏、两公主、并天启后张氏、万历妃刘氏、仍造陵墓如制。　　

○应袭恭顺侯吴惟华、请招抚宣天山西自效。摄政和硕睿亲王许之。　　

○故明东原王、长子朱弘橞等、奉表归诚。　　

○庚戌。摄政和硕睿亲王多尔衮奏言、诸王大臣等、统兵追巢□刀统寇于庆都、大破其众。固山额真谭泰、准塔、护军统领德尔得赫哈宁噶等率前锋兵、追至真定。又破之。贼焚辎重仓皇败走燕京迤北居庸关内外各城、及天津真定等处皆降。　　

○辛亥。摄政和硕睿亲王谕诸王群臣曰。今荷天祐、底定中原。宜各殚忠诚。永保富贵有贪婪不检、自蹈罪愆者、虽有功不叙毋得苟且一时、失子孙久远之计也。　　

○又谕兵部曰。我国建都燕京天下军民之罹难者如在水火之中。可即傅檄救之其各府州县、但驰文招抚文到之日即行归顺者、城内官员、各升一级。军民各仍其业。永无迁徙之劳。予前因归顺之民、无所分别。故令其薙发、以别顺逆。今闻甚拂民愿、反非予以文教定民之本心矣。自兹以后、天下臣民、照旧朿发。悉从其便。予之不欲以兵甲相加者、恐加兵之处、民必不堪。或死或逃、失其生理故耳。今特遣官传谕、凡各府州县军卫衙门、来归顺者、其牧民之长。统军之帅。汇造户口兵丁钱粮数目、亲来朝见。若逆命不至。当兴师问罪而诛之。其朱氏诸王、有来归者。亦当照旧恩养。不加改削。山泽遗贤、许所在官司、从实报名。当遣人徵聘。委以重任。至于明朝之破坏。俱由贪黩成风。德不称任。功罪不明所致。自兹以后。凡我臣民、俱宜改弦易辙。各励清忠。此不特沾禄秩于一时。功名且传于奕世矣。　　

○壬子。以故明真定府知府邱茂华、为井陉道。署巡抚事。　　

○以故明山东布政使司参议兼按察使司佥事霸州道刘芳久、布政使司参议天津道孙肇兴、按察使司佥事通州道郑煇、按察使司副使怀隆道魏知微、山西按察使司佥事昌平道孟良允、按察使司佥事易州道黄图安、俱仍为原官。　　

○以故明井陉道方大猷、为监军副使招抚山东。　　

○甲寅。摄政和硕睿亲王入武英殿。升御座。设故明卤簿。鸣钟鼓。奏乐。大学士冯铨、应袭恭顺侯吴惟华、率文武群臣上表称贺。　　

○王退朝。谓众官曰。予见尔等有过、即行诫饬。乃予自摄政以来、并未闻尔等一言规谏。岂所行尽合于道耶。众曰。王所行尽善。一无可议。傥有未安。我等宁肯缄默。王曰。尔等此言殊谬。虽圣主行政、亦不能尽善。故谏诤时闻。予之所行。岂遂一无可议。尔等皆先帝宣力之臣。谙练政事。以后遇事有未当者、应抗颜陈说。予实于尔等有赖焉。　　

○以投诚总兵官刘芳名、为柳沟总兵官　　

六月。丁巳朔。以正蓝旗满洲萨齐库、管甲喇章京事。　　

○以巴尔珠、为兵部理事官。　　

○以俄罗塞臣、沙尔虎达等、征黑龙江等处所获男妇一千九百五十六名口、分隶八旗。其貂、狐、水獭、裘衣等物。分给出征将士。　　

○令洪承畴仍以太子太保兵部尚书兼都察院右副都御史、同内院官佐理机务。　　

○戊午。大学士冯铨、洪承畴启言、国家要务。莫大于用人行政臣等备员内院。凡事皆当与闻。今各部题奏。俱未悉知。所票拟者、不过官民奏闻之事而已。夫内院不得与闻、况六科乎傥有乖误。臣等凭何指陈。六科凭何摘参。按明时旧例。凡内外文武官民条奏、并各部院覆奏本章。皆下内阁票拟。已经批红者仍由内阁分下六科。抄发各部院。所以防微杜渐意至深远。以后用人行政要务、乞发内院拟票。奏请裁定。摄政和硕睿亲王是其言。　　

○己未。初多罗饶余郡王阿巴泰、以女嫁色冷之子色尔古伦、五载不睦。及色冷、色尔古伦往诉于王。王乃使人谓之曰。勿得犯吾女。坐是论夺王爵。疏上。免夺王爵。罚银一千两。　　

○升詹事府少詹事兼翰林院侍讲学士何瑞徵、为礼部右侍郎。翰林院检讨李若琳、为左春坊左庶子兼翰林院侍读。署詹事府事。　　

○令故明太子太傅左都督骆养性、仍以原官总督天津等处军务。　　

○庚申。令户部右侍郎王鳌永、招抚山东河南。　　

○以投诚总兵官高第、为山海总兵官。　　

○河南道御史曹溶启陈六事。一定官制。一议国用。一戢兵丁。一散土寇。一广收籴。一通煤运。下所司知之。　　

○壬戌。大同总兵官姜镶启言、臣世受明恩。誓灭流贼、以图恢复。近者杀贼首柯天相等、抚定大同等处。恐无主生乱、因以臣境内枣强王朱鼎言□册、续先帝之祀。适接告谕。开载前朝诸王、仍照旧爵。众心悦服。大同兵荒相继、逃散流离、向难禁止。一经颁示。宣布德意。无不欣戴。谨专官驰报。摄政和硕睿亲王报曰。抚定大同阳和等处。诛戮贼首。厥功甚懋。但议委枣强王以国政、使续先帝祀。大不合理。不特枣强王先在明时、系何等级、仍当照旧。即明之嫡系将军、亦宜照旧。不许干预一切国政军务、致违我法。其地方流离、应作何抚绥姜镶仍详议以闻。　　

○癸亥。以故明巡抚刘汉儒、为都察院左副都御史。　　

○升太常寺少卿提桥、为刑部右侍郎。光禄寺少卿李元鼎、为太仆寺少卿。　　

○以行人司行人向玉轩、为吏科给事中。郝杰、为户科给事中。知县孟明辅、为礼科给事中。朱鼎□□清、为工科给事中。　　

○甲子。故明宗室朱帅＜釒炊＞具启投诚。摄政和硕睿亲王嘉其知命来归。谕以俟地方底定时、入朝优用。　　

○户科右给事中刘昌启陈十事。一立规模。一审庙算。一推诚心。一集群策。一施实惠。一定经赋。一定官制。一颁俸禄。一明等威。一重守令。摄政和硕睿亲王是其言。　　

○乙丑。月祭大行皇帝。　　

○摄政和硕睿亲王谕、各衙门应责人犯、悉遵本朝、鞭责旧制。不许用杖。　　

○以故明山西按察使司佥事定州道李固本、仍为原官。　　

○丙寅。摄政和硕睿亲王谕、京城内官民房屋被圈者、皆免三年赋税。其中有与被圈房屋之人同居者、亦免一年。大兵经过之处。田地被伤者、免今年田赋之半。河北各府州县免三分之一。　　

○遣固山额真觉罗巴哈纳、石廷柱、率将士平定山东一路地方。　　

○丁卯。摄政和硕睿亲王多尔衮、与诸王贝勒大臣等定议、应建都燕京。遣辅国公吞齐喀、和托、固山额真何洛会等、赍奏迎驾。奏言、仰荷天眷。及皇上洪福。已克燕京。臣再三思维。燕京势踞形胜。乃自古兴王之地。有明建都之所。令既蒙天畀。皇上迁都于此。以定天下。则宅中图治、宇内朝宗。无不通达。可以慰天下仰望之心。可以锡四方和恒之福。伏祈皇上熟虑俯纳焉。　　

○招抚山西应袭恭顺侯吴惟华启言、故明督理漕运总兵官抚宁侯朱国弼、见在淮扬。宜遣其部将张国光、谕令来归。摄政和硕睿亲王从其言。以书招谕之。　　

○庚午。酉刻太白见。有白气自西南至东北。　　

○遣固山额真叶臣、率将士平定山西一路地方。　　

○升户科右给事中刘昌。为太常寺少卿。　　

○辛未以故明临清副将王国栋、署临清总兵官事。以擒斩伪将功也。　　

○壬申。升刑部郎中陈鹏举、为山东按察使司佥事河间道。真定府同知程绍孔、为山西按察使司佥事宣府口北道。　　

○遣官祭先师孔子。　　

○故明参将唐虞时启言、逆贼张献忠、自江西转掠江南、势甚猖獗。臣惟南京形胜之地。闽浙江广等处、皆视其顺逆、以为向背。今宜乘其危惧。即颁令上□日赏格。臣赍往南京。宣谕官民。江南之地、可传檄而定也。若虑张献忠、左良玉首鼠两端。则有原任镇臣陈洪范、可以招抚。乞即用为招抚总兵。臣子起龙、乃洪范壻。曾为史可法标下参将。彼中将领多所亲识。乞令其赍谕往招。则近悦远来、一统之功可成矣。下所司知之。　　

○癸酉。摄政和硕睿亲王谕礼部曰。古来定天下者、必以网罗贤才为要图。以泽及穷民为首务。我国家求贤之心。众已共晓。而京城内流贼蹂躏之后。必有鳏寡孤独、谋生无计。及乞丐街市者。著一一察出。给与钱粮恩养。　　

○甲戌。兵部右侍郎金之俊启言、圣朝之德意方新。畿甸之望恩甚切。乞先下蠲租之诏于直隶、以大慰民望。下所司速议。　　

○摄政和硕睿亲王谕京城内外军民曰。我朝巢□刀寇定乱。建都燕京。深念民为邦本。凡可以计安民生者、无不与大小诸臣、实心举行。乃人民经乱离之后。惊疑未定。传布讹言。最可骇异。闻有讹传七八月间东迁者。我国家不恃兵力。惟务德化。统驭万方。自今伊始。燕京乃定鼎之地。何故不建都于此、而又欲东移。今大小各官、及将士等、移取家属。计日可到。尔民人岂无确闻。恐有奸徒、故意鼓煽。并流贼奸细、造言摇惑。故特遍行晓示。务使知我国家安邦抚民至意。　　

○顺天巡按柳寅东启言察吏务清其源安民务定其志。吏部掌铨衡、统百官、吏治之源也。若监司守令各当其职。自然政治廉平。太平可致。近见升除各官。凡前朝犯赃除名、流贼伪官、一概录用。虽云宽大为治。然流品不清。奸欺得售。非慎加选择之道。其为民害不可胜言是所当亟清其源也。民值乱离之后。心志彷徨。鼎革以来政教未敷蠢然之民。莫知所守。奸恶之辈。靡所顾忌。盖闻帝王弼教、不废五刑。鞭责不足以威众。明罚乃所以敕法。宜速定律令。颁示中外。俾民不敢犯。而祸乱自清矣。摄政和硕睿亲王报曰。经纶方始。治理需人。凡归顺官员。既经推用。不必苛求。此后官吏犯赃审实立行处斩。鞭责似觉过宽。自后问刑。准依明律。副予刑期无刑之意。　　

○柳寅东又启言时已届秋庙堂宜早定大计。今日事势、莫急于西贼。欲图西贼、必须调蒙古以入三边。举大兵以收晋豫。使贼腹背受敌。又须先计扼蜀汉之路。次第定东南之局。摄政和硕睿亲王是其言。　　

