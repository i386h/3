<!-- { "loadSidebar": true } -->
○经略大学士洪承畴劾奏、云南巡抚林天擎、扰驿剥军。政令乖张诸款。下所司察议。　　

○谕吏兵二部、云南远徼重地。久遭寇乱。民罹水火。朕心不忍。故特遣大军。用行吊代。今新经平定。必文武各官、同心料理。始能休养残黎。辑宁疆圉。至统辖文武军民尤不可以乏人。前已有上□日。命平西王吴三桂、移镇云南。今思该藩忠勤素著。练达有为。足胜此任。当兹地方初定之时。凡该省文武官贤否、甄别举劾。民间利病、因革兴除及兵马钱粮一切事务。俱暂著该藩总管奏请施行。内外各该衙门不得掣肘。庶责任既专。事权归一。文武同心共图策励事无遗误。地方早享昇平。称朕戡乱柔远至意。俟数年后、该省大定仍照旧令各官管理。其应行事宜。尔等即行议奏　　

○庚戌。经略洪承畴、以目疾乞休。得上□日、卿久任岩疆。劳绩茂著。今滇黔初辟。正资弹压料理。览奏目昏衰老。深轸朕怀。特准解任。回京调理。　　

○辛亥。谕吏部、国家酬庸锡爵、爰有世袭之典。延赏劝忠所关甚钜。故承袭世官、必亲子孙、或亲兄弟、方无冒滥之弊。今多有宗派疏远、及系同族同姓者、即得承袭。殊违典制。著议政王、贝勒、大臣、会同详议定例具奏。　　

○壬子。补外转陕西道监察御史姜图南、为江西布政使司参议、分守南昌道。升广东海北道参议秦鉽、为浙江按察使司副使、分巡杭严兵备道浙江杭嘉湖道参议李荣宗、为山东按察使司副使、分巡怀来道。山西潞安府知府杨晙、为山东按察使司副使、分巡济南道。福建建宁府知府谢祖悌、为湖广按察使司副使、分巡上江防兵备道。山西太原府知府宗彝。为陕西按察使司副使、分巡清军驿传兵备道。直隶广平府知府许瑶、为陕西按察使司副使、分巡河西道。户部郎中贾壮、为山西按察使司佥事、分巡河东兵备道。礼部郎中王埰、为江南按察使司佥事、分巡安庐道。刑部郎中许熙宇。为河南按察使司佥事、分巡大名道。礼部郎中刘源湛为湖广按察使司佥事、分巡下荆南道。　　

○癸丑。先是部覆翰林院学士折库纳条议。均旗丁田。增汉军兵。收人心三款。不准行。其慎选绿旗官兵一款。以推补提镇、俱有定例听用等官、已分定省分。准行题用。无庸另议具奏。复命议政王、贝勒、大臣、会议。至是、议政王等议、八旗汉军兵丁。因差往各处驻防。以致兵力单弱。请敕直隶、山西、陕西、山东、河南、及各督抚。遍招勇壮、有产业者、咨送前来。以补缺额。各省提督员缺。以后应不分满洲、蒙古、汉军、汉人、选有才干者补授。余款仍照部议可也。得上

□日、汉军牛录内、尽可增添披甲。各省如有强壮之人、听入绿旗披甲、不便编入汉军牛录下。绿旗兵之勇壮、非关满洲蒙古之故。但能善抚士卒加意劝惩。兵自强勇。提督员缺。原系于汉军中、选择有才者补授。不必除授满洲蒙古。听用各官、不必限定省分升转。各省或听用千把兵丁、俱著选择保举补授。余依议　　

○甲寅。削柰曼部落达尔汉郡王阿汉王爵、为庶人。并夺其所属人役。以其隐匿绰尔济、恐所属翁俄拜首告、遂抄杀翁。俄拜全家也。　　

○乙卯。先是、上谕议政王大臣等、巽王满达海端重王博洛、敬谨王尼堪谄媚抗朕之睿王。及睿王死、分取其人口财货诸物。夫睿王与朕抗衡。与伊等并无嫌隙。伊等反贪取其财物。且伊等俱系亲王。朕之兄弟行也。乃谄事逆朕之谭泰。此等情事朕意诸王大臣、必将举发。是以姑为容忍乃王及诸臣、至今并不举发。朕故宣示其罪。议政王、大臣、六部尚书、侍郎其会议以闻至是、王等遵上□日会议、巽王、敬谨王、端重王、此三王、从前谄媚睿王。及睿王死、分取其人口财货诸物。又谄事谭泰臣等悉知。知而不行举发。臣等之罪、亦复何辞。今议巽王、端重王、敬谨王、向蒙太宗皇帝、拔之诸子之中授为贝勒。恩养有加。乃负先帝厚恩。谄附抗主逆行之睿王。罪一。后睿王死、饰为素有嫌怨。分取人口财货诸物。罪一。且以宗潢昆弟。亲王之贵。不思剪除逆党之谭泰。反谄事之。罪一。伊等所犯情罪重大。应将此三王之子、所袭亲王爵俱行削除。降为庶人。巽王所袭亲王。原系伊父王爵。应令多罗康郡王承袭。其所属人员、应候皇上于本旗内裁拨。其奴仆庄园、量给其子。余俱入官。其分取睿王家人牲畜财货诸物、及投充汉人、俱籍入官。奏入。得上□日、王与诸臣议、良是。但朕既经恩宥、不忍尽行削夺。巽王、端重王之子、俱著降为多罗贝勒。巽王所袭、系伊父王爵。著多罗康郡王、仍袭亲王。其旧有奴仆庄园牲畜诸物、不必入官。仍留与之。所属牛录下人员、开列具奏。其分取睿王家人牲畜财货诸物、俱籍入官。投充汉人、著照多罗贝勒应得之数给与。余俱释为民。敬谨王之罪。与巽王、端重王无异。亦应如议削夺。但念伊虽庸碌。然系宗室出征阵亡。仍著其子承袭亲王。所属人员奴仆诸物俱留。至分取睿王家人牲畜财货诸物、俱籍入官。　　

○和硕简亲王济度等议覆、户部左侍郎林起龙疏言、国家蓄养兵马、贵有实济。岂容虚冒、贻误地方。应敕各该督抚按、严查隐占。器械马匹。时加简阅。挑选精壮。自十七年秋季为始。令兵部请上□日、差满洲官员、分往各方阅视。永为定例。每三年一次举行。营马不许擅拨驿递。兵丁粮饷、按月支给。毋许压欠。至绿旗兵马、俱照经制额设。若减去四十万。止留二十万。恐兵寡力单。难以弹压。应仍旧制。又称民壮番快等役、原以捕盗。近因节省工食、俱行裁减。今腹里州县、请照旧添设。但各处盗贼响马、合夥行劫。非番快等役、可以捕灭。无庸议设。仍应责成营将、分汛设防。又称经制千把等缺、俱应用本营百总、旗牌、哨长、队长升补。总督为封疆重臣。将备以下武职。应听酌量人地、题请调补。均应如议。又称将官亲丁、不可禁革。养马粮料、亦应添给。以后升任岩疆镇将等官、随带亲丁赴任者、量准带领开粮。查定例、提督养马十五匹、今准二十匹。总兵养马十二匹、今准十六匹。副将养马八匹、今准十二匹。参将、游击养马六匹。今准参将养马八匹游击养马六匹。皆给与钱粮。令其足用。得上□日、各地方绿旗兵丁、差满洲大臣阅视。该管将领、有修整器械严肃营伍善养兵者。差去大臣、即行荐举擢用。其器械不整、营伍废弛、以老弱充数、虚糜钱粮者。纠参重处以示劝惩春秋二季操练兵丁事宜。通饬各总督、提督、总兵官、实力举行。地方大夥劫盗。著营兵捕拏。其窜匿城市乡村盗贼、仍设番快缉拏。守备等官缺出。各该总督、提督、选拔勇壮效力人员题补。武职官有材能者、准总督、提督、视其人地相宜、题请调补。　　

○九卿、科、道、议奏逃人事例一、剌字逃人、私出境外、被地方官拏解者。其经过州县、未能查获等官。虽有拏解逃人之功、应加级升转者不准题叙。仍罚俸半年。容留逃人歇宿店主、责四十板。一、责令各道员严行保甲。每年两次取州县官甘结。如所属州县官失察逃人、道员降一级留任。降后、所属地方、查解逃人至四十五名。即复还原级。一、出边、或在盛京、与未到京之先逃走者。与自京逃走者不同。免剌。仍鞭一百。给原主。如无主逃人、应入官者、免鞭剌。一、陕西、湖广、四川、江南、江西、浙江、福建、广东、广西、云南、贵州、所获逃人著令递解。批文限定日期如经过地方官选差不慎。钮锁不严、以致脱逃。查参革职违限者、该衙门察参。一、畏罪潜遁。或往屯过限、十日之内拏获者。止鞭一百。过十日者、鞭剌从之　　

○丙辰。增设江西奉新、靖安、永丰、龙泉、万安、永新、崇仁、东乡、新城、南丰、泸溪、上饶、弋阳、贵溪、铅山、兴安、乐平、安义县县丞。　　

○增设督捕满汉司务各一员。　　

○谕翰林院、自乙未科以后、所选翰林庶吉士令习清书。俱期有禆实用。恐其自谓已熟。将向来所习、或致遗忘。朕今先加考试一次。以后翰林院堂官、仍不时考课。务令纯熟。副朕简拔之意。　　

○谕礼部、朝廷轸念劳臣。于其身后有谕祭之典。及加谥立碑等项。酬绩劝忠、所关甚重。必其生平、或行间著绩或奉职勤劳。乃堪承此恤典今凡牛录章京、及拜他喇布勒哈番等官身故者。轻加恩恤、一概谕祭。于典制未合。著详议定例具奏。　　

○丁巳。以靖南王下二等阿思哈尼哈番曾养性一等阿思哈尼哈番江元勋、为本藩左右梅勒章京。三等阿达哈哈番张拱垣、拜他喇布勒哈番崔承科、易明、拖沙喇哈番马九玉、为本藩甲喇章京。拜他喇布勒哈番刘可礼、拖沙喇哈番徐有才、王蟒汉、牛录章京徐文耀、为本藩护军参领　　

○吏部奏言、降级候补官员、或有人无缺。或遇缺出、品级同、而降补之人、出身资格不同。碍难遽补。应俟人缺相当补用。得上□日、官员初授、应照出身资格。既经降处、著遇缺即补。不必仍论出身资格　　

○谕兵部、江南崇明等处平定。屡经报捷。交部议叙。何以至今尚未议奏。著察明作速议叙。　　

大清世祖体天隆运定统建极英睿钦文显武大德弘功至仁纯孝章皇帝实录卷之一百二十九




大清世祖体天隆运定统建极英睿钦文显武大德弘功至仁纯孝章皇帝实录卷之一百三十　　

顺治十六年。己亥。十一月。戊午朔。转翰林院侍讲学士曹本荣、为侍读学士。升国子监司业杨永宁、为翰林院侍讲学士。　　

○己未。宗人府奏言、故巽王满达海、端重王博洛、既以罪削其子所袭王爵。降为多罗贝勒。其谥号及碑、相应追夺。从之。　　

○又奏言。敬谨王尼堪碑内、有为国尽忠。累著功勋。实为国家屏藩等语。虽蒙皇上宥罪、存其王爵。但碑内所载之语、与其行违。或另行撰给。或因存王爵、仍旧存留。统惟上裁。得上□日、敬谨王碑文、著内阁另行撰给。　　

○庚申。宗人府奏言、多罗康郡王杰书。已进封和硕亲王。请给封号。命仍用原号。　　

○刑部题、周亮工被参各款内、审实赦后赃银一万有奇情。罪重大。应立斩。家产籍没入官。承问官程之璇、田缉馨、卢图龙、王仕云、吴琪滋、孙开先、徇情将赃银豁免。除程之璇已经物故外。田缉馨等、俱应拟绞监候。其家产、并程之璇家产、一并籍没入官。其余事内有名各犯、应援赦免罪。疏入下三法司核议。　　

○升鸿胪寺鸣赞木护理、为本寺少卿　　

○补内阁撰文中书舍人兼太常寺卿祁通格、为太仆寺卿。　　

○授考选刑部郎中胡悉宁、为户科给事中。　　

