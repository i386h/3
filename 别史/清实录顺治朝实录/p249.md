<!-- { "loadSidebar": true } -->
○裁湖广沅陵县会溪巡检司巡检。溆浦县镇宁巡检司巡检。五开卫新化守御所吏目。广西柳州卫、南丹卫、庆远卫经历。宾州常丰仓仓官。灵川县大龙驿、兴安县白云驿、永福县三里驿、全州城南驿、平乐县昭潭驿、昭平县昭平驿、苍梧县府门驿、桂平县府门驿、平南县乌江驿、贵县怀泽驿、马平县雷塘驿、雒容县雒容驿、柳城县东江驿、来宾县在城驿、象州象台驿、武宣县仙山驿、宾州在城驿、迁江县清水驿、宜山县宜阳驿各驿丞。　　

○庚子。安南将军固山额真明安达礼等奏报、臣等自荆州赴援江宁。八月初七日至荻港。闻贼乘船千余艘、赴江宁、泊三山峡。随分兵前进、至旧县地方。伪都督杨文英等、于扬子江港口迎战。我兵击败之。擒斩伪副将一员。获船只器械甚多。下所司议叙。　　

○辛丑。升贵州贵宁道参议曹士琦、为陕西按察使司副使、分巡汉羌兵备道。　　

○壬寅。户科都给事中朱绍凤奏言、蔡士英、宜永贵、皆以在告推用。江淮初当蹂＜閵＞。急藉抚绥。乞召谕二臣、星驰赴任。绸缪调度密奏机宜。又逆渠余氛。必返故巢漳泉一带。军需孔急而藩司王显祚、为周亮工一案、羁留京邸。经年旷职。闻亮工曾经廷臣保举。而宜永贵保全闽省之功。亮工与王进二人、均有协赞之力。今二人系狱一载有余。宜令该部速为审结。若赃款皆真、何不早正惩贪之法。如果纠参失实、亦当大破瞻顾之情。惜人才而昭国法。不可稽延□山戊不□月也。疏入。得上□日、言官言事、当恪循职掌、秉公陈奏。此奏、内称扬蔡士英、宜永贵、又言周亮王、王进、保闽有功。久系未覆。及案内王显祚、有无关涉。明系沽名市恩。甚属不合。朱绍凤著降五级。调外用。　　

○甲辰。江宁巡抚蒋国柱奏报、逆寇郑成功、自江宁败遁南下。复犯崇明。游击刘国玉等击败之。贼俱南遁。下所司察叙。　　

○旌表桂林失陷时定南王所属殉难妇女牛氏、孔氏等、一百一十九口。各给银建坊如例。　　

○乙巳。上幸南苑。　　

○浙江总督赵国祚奏报、七月初九日、台温、郡城、黄岩、太平、宁海三县、海门、松门、盘石三卫、前所新河、楚门、健跳四所、同日飓风。损坏城楼炮台民房甚多。下所司知之。　　

○丙午。上自南苑还宫。　　

○升正黄旗汉军甲喇章京金维垣、镶白旗汉军甲喇章京杜忠、正白旗汉军甲喇章京吴天寿、俱为梅勒章京。　　

○以致仕三等阿思哈尼哈番金声尧子玉成袭替　　

○裁江西清江县萧滩驿、新喻县罗溪驿、南城县旴江驿、铅山县车盘驿、安仁县紫云驿、南康府匡庐驿驿丞。饶州府仓大使　　

○戊申。裁山东灵山卫、鳌山卫经历。永阜仓副使归并大使济南府晏城、五宁、东北、置马、桃园、兖州府东原、新桥、滕阳、各驿驿丞归并同城典史。东昌府渡口水驿、归并清源驿。　　

○庚戌。遣官祭历代帝王。　　

○遣官祭城隍之神。　　

○喀尔喀部落丹津喇嘛等来贡马。宴赉如例。　　

○户部左侍郎林起龙条奏、更定绿旗兵制略曰。臣闻国家之治乱、视兵马之强弱。国家之贫富、视兵马之多少。其强弱多少之分、在于有制与无制而已。有制之师、兵马精强。器械坚利。号令严明。可以战。可以守。兵虽少也。一以当十。饷愈省。兵愈强。而国富。无制之师、兵马罢弱。器械钝敝。号令生疎。不可战。不可守。兵虽多也。万不敌千。饷愈费。兵愈弱。而国贫。此历来用兵不易之大端也。今天下绿旗营兵。几六十万。每□山戊不□费月粮二百余万石。饷银一千余万两。然而地方有事、即请满洲大兵。是六十万之多、曾不足当数万之用。其故何也。臣请一一陈之。如一将官赴任。召募家丁、随营开粮。军牢、伴当、吹手、轿夫、皆充兵数。甚有地方铺户、令子侄充兵、以免差徭。其月饷、则归之本管。此兵丁无实之情形也。马兵关支草料、多有扣克短少。至驿递缺马、亦借营兵应付。是以马皆骨立。鞭策不前。此马匹无实之情形也。器械如弓箭、刀枪、盔甲、火器等项、俱钝敝巧坏。惟有三眼枪、每兵关领一杆。又火门堵塞。虽设无用。至于帐房、窝铺、雨衣、弓箭罩、从未见备。此器械无实之情形也。夫兵、凶器。战、危事也。孔子曰。以不教民战。是谓弃之。春秋两操之法。竟不举行。将不知分合奇正之势。兵不知坐作进退之方。此训练无实之情形也。由是观之。徒空国帑而竭民膏。虽有百万之众。亦何益哉。然其大病有二。一曰、贪数多。国家设立营镇、原以戡乱定祸、固守封疆。今乃责之捕盗。终年不得团练。夫府同知、州吏目、县典史、本系捕盗之官。原有民壮番快。昼则缉盗。夜则巡警。遇响马窃盗、寻踪觅迹、得而拏之。而兵不能也。如直隶一省、绿旗营兵、共有四万一千余名。不论冲僻远近。大者八九百名为一营。小者二三百名为一营。用参、游、都司、守备、千、百总、领之。分驻各府州县。名曰专城营。今就一县城守小营言之。一县番快、不过三十名。一年工食、百余两而已。裁去原为省费。今乃设一部推守备。两经制把总。领兵一百四五十名。年费月粮二百八十余石。饷银一千九百余两。反不及一二十名捕惟为有用。省乎。费乎。此臣所谓贪数多之情形也。一曰、给饷薄。国家出饷养兵、以备战守之用。然必衣食饱暖。筋力强壮。平居无事、生其投石超距之气。临阵对敌、收其舍命报恩之功。今城守兵、每名月关米三斗。支银一两。步战兵、每名月关米三斗。支银一两五钱。除扣克外一月之中、日用蔬菜所需。冬夏衣服所需。修整器械鞍辔所需。一人之身、仅能存活若有父母妻子、则艰难甚矣。然使按月支放、犹可度日。今近则数月远则半年、犹斩而不与、贫乏之兵、何以自支。此臣所谓给饷薄之情形也。说者曰。此时方忧饷缺。若谓饷薄、势必加增。方忧兵少。若谓数多、势必裁汰。殊不知自有加饷而饷反省。裁兵而兵反多之术。惜无真心谋国之人耳。如直隶一省、经制官兵、四万一千六百余名。其中有膂力胆气、弓马娴熟者、抽一万五千名。即以三万兵粮饷养之。应用器械、使兵自制。按季点验。违式者、扣饷治罪。约束既定。加意团练。不许影占一名。死故逃亡、申报勾补。每年专差知兵大臣、查实奏闻。较之四万有名无实之兵、不啻天渊矣。此臣所谓加饷而饷反省。裁兵而兵反多之说也。至于城守营制。须斟酌天下厄塞、户口多少、险夷强弱之处、随地制宜。因形立镇。其腹里州县、只照旧法、添设番快、缉贼捕盗。捕快既足。冗兵滥将、俱可裁汰。所省更自百倍也。此臣就直隶一省言之。别省可以类推矣。至于用人、宜不拘常格今所谓将材、不过两行、一曰武科。一曰杂流。武科、习就弓马、编成论策。幸而入彀英豪之士、其实无畿。杂流一行、旧人则通事。新人则。堤塘差官。途径既卑。才品愈下。不知兵为何物。今皆授之营头、授之专城、非所以重封疆也。臣以为天下营镇千把总等缺。宜即用本营百总、旗牌、哨长、队长、升补。或有功兵丁、亦可超拔。与部推兼而行之。则出身有望人怀向往之心矣。若夫总督为封疆大臣。总兵为领兵大帅。总督宜使之得选择将官。因地调补。兵部不得拘以文法。总兵宜使之得召募亲丁。随营食粮。养马钱粮、亦当加给。以资弹压。如此、则地方文武大吏。舒心任事。而后兵可练饷可省也。今总计天下绿旗兵共六十万。诚抽得二十万精兵。养以四十万兵饷。饷厚兵精。地方有警、战守有人。不致动请大兵。不过十年、可使库藏充溢。不然。天下之大。处处俱待满兵。不亦劳乎。伏乞敕下谋臣、深心筹画。熟思审处。则兵强饷足。封疆巩固。而地方永享太平矣。上以所奏深切时弊。多有可采。下所司详议。　　

○辛亥。予故陕西兴安总兵官齐升、祭葬如例。　　

○升山西河东道副使项锡允、为贵州布政使司参政、分守贵宁道。冀宁道参议万翱、为广东按察使司副使、驿传道。平阳府知府万永祚、为广东按察使司副使、巡海道。补服阕江南安庐道佥事刘澍、为陕西按察使司佥事、分巡洮岷道。　　

○工科都给事中姚延启奏言、我皇上文德武功、史不胜书。然犹躬秉谦约退让徽称令臣下无得称圣。窃思圣德兼备、而不居其名。何以慰天下臣民之瞻仰。请仍加圣号、宣示中外。得上□日、人君政事得失、全在实行。无关称圣。前谕不许称圣乃朕本怀。非虚为粉饰。姚延启又行渎奏、甚属不合著严饬　　

○癸丑。遣官致祭鄂尔多斯部落固山贝子额。林臣　　

○裁浙江都司都事断事各一员。　　

○免直隶庆都唐县本年分雹灾额赋有差　　

○甲寅。改原任兵科副理事官张学礼为广西道监察御史　　

○宴赉朝鲜国请谥请袭陪臣郑维城等如例　　

○乙卯。逮江宁巡抚蒋国柱至京勘问。以海贼犯京口国柱同提督管效忠败绩故也。　　

○丙辰。以参将管经略军前旗鼓事阎镇、为署都督佥事、充湖广中路总兵官。　　

○丁巳。以致仕一等阿达哈哈番兼一拖沙喇哈番阎印子可权、袭替。　　

○戊午。予梅勒章京加一级穆尔泰、祭一次。　　

○三法司覆议黑子一案。以黑子虽与陈保等同夥、诬陷侍卫阿拉那情实。但起谋原由陈保、袁二黑子、应照前议减一等。拟绞监候。从之。　　

大清世祖体天隆运定统建极英睿钦文显武大德弘功至仁纯孝章皇帝实录卷之一百二十七



大清世祖体天隆运定统建极英睿钦文显武大德弘功至仁纯孝章皇帝实录卷之一百二十八　　

顺治十六年。己亥。九月。己未朔。江宁巡抚蒋国柱疏言、镇江失守之时。文官知府戴可进等六员。武官副将高谦等十四员皆失身从逆独巡江营守备罗明昇、守谭家洲阵亡应从优恤下所司察议　　

○庚申。增设温州左右两营游击二员。守备一员千总四员。把总八员　　

○免浙江台州府四年至十二年寇劫仓库银粮　　

○辛酉。复设太仆寺寺丞一员。　　

○刑部尚书白允谦等因议王秉衡一案回奏引罪。得上□日、王秉衡贪赃重罪原无可矜。汉官徇庇、另议求宽。其中必有情弊。白允谦等、著九卿科道从重议罪。　　

○壬戌。吏部奏言、枢臣职司、戎务凡封疆安危。战守机宜自当筹画周备乃海贼突犯江南。虽地方官失于防御枢臣亦难免疎失筹画机宜之咎尚书梁清标应降三级罚银一百两侍郎额黑里刘达李棠馥应各降二级罚银七十两。俱仍著留任从之　　

