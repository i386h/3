<!-- { "loadSidebar": true } -->
○升直隶保定府知府薛信辰、为山西按察使司副使、井陉道。陕西延安府知府李士祯、为广东按察使司副使、分巡岭东道。陕西关西道佥事黄鼎象、为江南布政使司参议、江北督粮道。山西宁武道佥事潘超先、为山东布政使司左参议、分守东兖道。户部郎中胡昇猷、为江西按察使司佥事、分巡南瑞道。　　

○戊子。上自南苑还宫。　　

○转户科右给事中王命岳、为兵科左给事中。刑科右给事中任克溥、为本科左给卅。　　

○己丑。吏部考功司主事刘祚远奏言、臣奉命典试陕西。行至潼关。有布政司人役孟经魁、关说生员崔尔峨、高巍然、王溥、各出千金。希图贿买举人。臣即时锁拏。发提学道审拟。伏乞敕下巡按御史、严提究拟、以振法纪。得上

□日、著刑部差员役。拏解来京。从重拟罪。　　

○予殉难辰常总兵官徐勇建祠、赐名忠节。　　

○宴阿霸垓部落卓礼克图郡王、喀尔喀部落土谢图汗、毕席勒尔图汗、车臣汗、进贡使臣布达习希布、苏班达喇等于礼部。赏赉如例。　　

○庚寅。加都督佥事苏州总兵官梁化凤、为都督同知。统率抽调各营官兵一万名。改为水师。仍驻防崇明。两协设副将二员。各统水师二千名。驻防吴淞。游击六员。各统水师一千名。分泊崇明各沙俱属水师总兵梁化凤统辖。提督总兵马逢知专管陆师。裁苏州总兵官缺。从总督郎廷佐请也。　　

○辛卯。朝鲜国王李淏、遣太监赵希孟等进鹰。宴赉如例。　　

○癸巳。发内帑银二万两。赏给出征福建湖广兵丁匠役家口。　　

○甲午。先是刑科右给事中任克溥参奏、乡会大典。慎选考官。无非欲矢公矢慎。登进真才。北闱榜放后。途谣巷议。啧有烦言。臣闻中式举人陆其贤、用银三千两。同科臣陆贻吉、送考官李振邺、张我朴。贿买得中北闱之弊、不止一事。此辈弁髦国法。亵视名器。通同贿卖。愍不畏死。伏乞皇上大集群臣、公同会讯。则奸弊出而国法伸矣。事下吏部都察院、严讯得实。奏闻。得上□日、贪赃坏法、屡有严谕禁饬。科场为取士大典、关系最重。况辇毂近地、系各省观瞻。岂可恣意贪墨行私。所审受贿、用贿、过付种种情实。可谓目无三尺。若不重加处治。何以惩戒将来。李振邺、张我朴、蔡元禧、陆贻吉、项绍芳、举人田耜、邬作霖、俱著立斩。家产籍没。父母兄弟妻子俱流徙尚阳堡。主考官曹本荣、宋之绳、著议处具奏　　

○乙未。以昭事殿奉先殿成。遣官祭司殿司门之神。　　

○丁酉。遣官致祭乌朱穆秦部落二等台吉都思哈尔、三等台吉和多和沁。　　

○升江西饶南道参议王锳、为广西按察使司副使、分巡府江道。刑部郎中武全文、为陕西按察使司佥事、分巡关西道。兵部郎中刘澜为福建按察使司佥事、分巡建南道。刑部郎中张自涵、为山西按察使司佥事、宁武兵备道。　　

○戊戌。以鄂尔多斯部落郡王巴图、不能孝养其母。削爵。以其叔之子台吉顾禄、袭爵。　　

○以故二等精奇尼哈番山进弟浑进、一等阿达哈哈番朱尔堪叔之子阿尔杜、二等阿达哈哈番翁阿代子戚兰布、三等阿达哈哈番吴尔东阿子拖罗、胡虎纳子穆虎纳、拖沙喇哈番苏根子白蚌、平西王下三等阿达哈哈番吴友良叔云各袭职。　　

○二等阿思哈尼哈番尚坚有罪、削其本身所得之官。以其弟苏拜、袭其父二等阿达哈哈番。　　

○以故四子部落一等阿思哈尼哈番昂阿子达尔马、察哈尔亲王阿布鼐属下拖沙喇哈番梭那穆魏斋僧子噶尔马塞棱、各袭职。　　

○鄂尔多斯部落固山贝子沙克查卒、以其子固鲁西喜布、袭爵。　　

○土默特部落镇国公善巴卒、以其子卓里克图、袭爵。　　

大清世祖体天隆运定统建极英睿钦文显武大德弘功至仁纯孝章皇帝实录卷之一百十二



大清世祖体天隆运定统建极英睿钦文显武大德弘功至仁纯孝章皇帝实录卷之一百十三　　

顺治十四年。丁酉。十一月。己亥朔。遣苏松提督马逢知还镇。赏貂裘貂帽、弓矢佩刀、鞍马等物。　　

○庚子。降左庶子曹本荣、右中允宋之绳五级。仍以本衙门用。以其为顺天主考、不能觉察同考官作弊也。　　

○辛丑。喀尔喀部落毕席勒尔图汗弟吴把什诺颜等贡马。宴赉如例。　　

○革山东兖西道副使周曾发职。以其驭下缉盗无术也。　　

○壬寅。上幸南苑　　

○皇第五子常宁生　　

○癸卯。升四川左布政使徐永祯、为太常寺卿。　　

○甲辰。遣官祭三皇庙。　　

○和硕简亲王济度等、遵上□日议奏、私铸钱文之为首及匠人处斩。为从及知情买使者、拟绞监候。其卖钱经纪铺户、兴贩搀和私钱者、责四十板。流徙尚阳堡。总甲、十家长、知情不首者、俱照为首律处斩。不知者、坐失察、责四十板。徒一年。告捕者、赏银五址两。该管地方知情者、亦照为首律处斩。不知者、照失察例处分。不能觉察者、在内五城坊官、在外州县卫所官、每起降职一级。掌印兵马司、并直省知府、直隶州知府、每二起降职一级。司道、每三起降职一级。捕盗同知、通判、州县吏目、典史、有捕盗责任者、照各掌印官例。运盐使司运使、照司道例。分司、照知府例。盐场大使、照典史例。千总、守备、都司、照州县例。参将、游击、副将、照司道例。从之。　　

○乙巳。谕礼部。祭祀关国家大典。应用乐器、尤所以感格神明。必考辨精良。始足肃将诚悃。朕观近来各坛庙所用乐器。其中尚有敝坏。非朕祇事天地祖宗社稷、及致敬古帝王圣贤之意。尔部即详行察验。应加修整者、节次开列奏请。以便内府修理换给。　　

○丙午。谕宗人府。国家倚毗诸王、共襄治理。德业既懋。名爵宜崇。掌宗人府事安郡王岳乐、性行端良。莅事敬慎。应晋封亲王。尔衙门即传谕礼部、行册封礼。　　

○　　

○丁未。遣官致祭一等精奇尼哈番阿喇纳。　　

○工部左侍郎孙肇兴、引年乞休。命以原官致仕　　

○戊申。谕工部。上帝坛、奉先殿、不日告成。在事官役、勤劳可嘉。应加叙赉。尔部即查明职名。及在工月日具奏。在内者、著内该衙门查奏。　　

○己酉。谕礼部。国家登进才良、特设科目。关系甚重。况京闱乃天下观瞻。必典试各官、皆矢公矢慎、严绝弊窦、遴拔真才、始不辱求贤大典。今年顺天乡试发榜之后、物议沸腾。同考李振邺等、中式举人田耜等、贿赂关节、已经审实正法。其余中式各卷、岂皆文理平通。尽无情弊。尔部即将今年顺天乡试中式举人、速传来京。候朕亲行覆试。不许迟延规避。　　

○庚戌。免江西龙泉、泰和、吉水、万安、永丰、崇仁、峡江、新喻等八县本年分旱灾额赋。　　

○河南巡抚亢得时疏报、节妇。归德府宁陵县儒童张鹄妻张氏、年十九、鹄故。氏抚孤志本、垂老而志本又故。复抚四孙成立。守节八十一年。柘城县民张世彩妻王氏、年十九、世彩故。张世彪妻任氏、二十二、世彪故。与寡姑李氏、相守以终余年。王氏、守节四十六年。任氏、守节四十一年。李氏、守节六十七年。烈妇。开封府沈邱县程之瑾妻孙氏、夫故。即自缢。俱请照例旌表。章年所司。　　

○辛亥。湖广巡抚张长庚疏报、顺治十三十四两年、垦田共八千三百七十五顷二十八亩有奇。　　

○癸丑。升工科给事中姚延启、为户科右给事中。吏科给事中朱绍凤、为刑科右给事中。　　

○升河南右布政使杨思圣、为四川布政使司左布政使。陕西右布政使王第魁、为江西布政使司左布政使。广东潮州府知府黄廷献、为山东按察使司副使、兖西兵巡道。降补原任江南江宁道副使张思明、为江西布政使司参议、分守饶南道。　　

○甲寅。赐亲王以下、贝子以上、玲珑佩刀各一。　　

○升正白旗汉军牛录章京额晋图、为甲喇章京。　　

○乙卯。冬至。祀天于圜丘。遣公爱星阿行礼。　　

○遣官祭四祖陵、福陵、昭陵　　

○礼部左侍郎薛所蕴、以原官致仕。以御史高尔位、劾其年老衰庸也　　

○裁湖广衡州卫宜章所。　　

○丙辰。免行冬至庆贺礼。　　

○丁巳。谕礼部。覆试今年顺天乡试中式举人、已有谕上□日。如有托故规避、不赴试者、即革去举人。永不许应考。仍提解来京、严究规避之由。尔部再速行传饬。　　

○升正蓝旗牛录章京宜尔图、为护军参领　　

○江宁巡按刘宗韩疏报、庐凤等府、开垦荒田三千余顷。　　

○戊午。免直隶霸、蓟、安、冀、晋、赵、定七州、宝坻、蠡、新安、新城、雄、保定、文安、大城、固安、永清、东安、玉田、丰润、行唐、宁晋、平山、新乐、柏乡、赞皇、任邱、阜城在二十一县。保安、左右神武三卫。及梁城所。本年分雹灾额赋。　　

○己未。遣官致祭科尔沁国二等台吉巴雅思护、四子部落三等台吉顾禄。　　

○辛酉。宁南靖寇大将军固山额真宗室罗托等奏报、臣等至荆州、宣布皇上德意。伪将多愿投诚。臣随遣兵夺取心潭口、往巴东断渡口。于是伪总兵田国钦、黄世奎、邓基昌等、及贼渠孙可望标下伪总兵赵世超、副将赵三才、相继来降。章下所司。　　

○壬戌。偏沅巡抚袁廓宇奏报、伪秦王孙可望、与李定国不协、兴兵相攻、为定国所败。因遣其伪将程万里等、赴中路镇臣李茹春、右路镇臣王平军前投诚。仍请兵复讎。可望行至沙子岭、为伪总兵杨武追袭几殆。我兵驰援、贼方骇散。可望因得乘间、携其妻子来归。计降伪总兵都督二十二员。伪太仆寺卿一员。伪副参游等一百余员。伪内官二十二员。兵丁家口五百余名。马骡五百余匹。疏下所司。　　

○先是宗人府劾奏、固山贝子吞齐喀、曾奏欲于十一月初四日、随和硕简亲王出游、有上□日不允。后遇朝期、辄称疾不出。及初四日、驾幸南苑、又托病不朝。吞齐喀既可随和硕简亲王出游、驾出何故不朝。应行议处。上是之。命严行议处。于是宗人府覆议。吞齐喀、不系应随和硕简亲王之人、而欲从之游、罪一。无病托疾不朝、反行巧辩、罪一。因不准出游、不遂其意、及驾出故不肯朝。乘间偷安。轻忽朝仪。罪一。应削爵。夺其所属人员、废为闲散宗室。从之。　　

