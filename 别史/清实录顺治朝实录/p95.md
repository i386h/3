<!-- { "loadSidebar": true } -->
○先是、平南王尚可喜、靖南王耿仲明、率师征粤时、隐匿旗下逃人千余名。至是刑部鞫实议削可喜仲明爵。仍各罚银五千两。所属阿思哈尼哈番、阿达哈哈番、牛录章京、陈效忠、刘养正、张起凤、魏国贤等、俱应革职赎罪。得上□日。尚可喜、耿仲明等、有航海投诚之功。免削爵。各罚银四千两。陈效忠等免革职分别折赎。　　

○庚辰。谕户部年来八旗止凭踏看涝地给米、是以不勤农务嗣后踏看涝地、永行停止。自王以下、官员以上、准给俸米一半。仍令勤修农务。秋则种麦耕地。春则运播谷。务俾以时从事。　　

○大计天下官员佥事谢允复等、八百一十六员各革职降调致仕有差。　　

○壬午。遣大学士祁充格等、赍敕责问朝鲜国王李淏曰。前谥祭尔先王尔不曾专疏谢恩兼乏谢献之仪。此皆尔失礼之处。及阅王奏内有云倭情万分可虑。倘遇警急无计奈何。欲修筑训练又议政府据报云如有漂到倭国沿海汉人船只不送于咫尺倭馆直为解送上国、其蓄憾于我、比前必甚等语其具报官员将欲以汉人作倭人而与倭国耶。抑以为明国犹在耶抑强欲以朕之汉人而捕送倭国耶。似此官员、显是启乱坏国之人。王不为之拏究拟罪、而据以陈奏、是尔之失也。著即拏问、加以重罪。又遣来陪臣李士芳、向部臣云今□山戊不□不收棉。请缓一年贡布。部臣为之转奏朕屡次悯念朝鲜苦累轸恤尔民。曾于□山戊不□贡之物、及馈遗、使臣之礼、大为裁减此岂为尔有求而然耶。概观情辞虽系王之所奏而奏中语意。实非出于王心。必由奸臣造意。若倭果恃强侵犯尔国。大兵拯援。断无迟误之理。尔国奸臣、误以天下未尽平定盗贼未尽灭息恐调尔国兵马、故预设虚揣诈诿倭情尔今天下业已混一亿兆尽归版图矣。向曾有漂到倭船、朕心恻然、不忍拘留尚且付尔国送还。尔今欲以所获汉人船只、不送我国、而送倭馆。又欲修筑训练。此皆乱臣所出之言也昔尔先王不忘我朝恩德。竭尽忠诚。今王岂有不欲竭尽忠诚之理。不特此一时也即将来朝鲜嗣王、子子孙孙无间世代其尽忠竭诚永如山河之不改易。岂应有渝忘之时乎此特在下奸臣朋比结党启无穷之乱源耳。一切谕上□日、悉令遣去大臣面述。　　

○摄政王遣官选女子于朝鲜国。　　

○癸未。万寿节祭太庙遣固山贝子吴达海行礼。　　

二月。甲申朔。　　

○乙酉。谕户兵二部自今以后、喀尔喀厄鲁特、从边外前来、凡章京以下、披甲兵以上、若无驼只马匹。有愿买者、每一次止准买一匹。有违例多买者、所买之马入官。问以应得之罪。若有自己不买、包揽他人、顶已名买者、二人俱问应得之罪。所买之马入官。每旗选章京二员。监视买卖。即令此二章京于各旗牛录、及拨什库、将买马人姓名汇造清册。一本送户部照验一本自收备察。卖马处所执册呼名放入。不许强占预记。违者章京照职罚银。兵丁照例鞭责。一应贩子买卖人、及不系披甲者、概不许买喀尔喀厄鲁特驼马犯者、鞭一百驼马入官。居庸关以内、一应官吏军民人等、俱不许沿途迎买。著差官役搜察。如有被获者、即缚解至京、以贼律问罪。所差官役、如有私买、及通同纵买者、亦按贼律问罪。著严行晓谕。　　

○以劄委副将张学周为江西袁州府副将。　　

○丙戌。以上大行皇太后尊谥及奉安梓宫于昭陵日期遣固山贝子巩阿岱祭告太庙。　　

○丁亥。上大行皇太后尊谥曰。孝端正敬仁懿庄敏辅天协圣文皇后其册文曰。孝子嗣皇帝稽首顿首上言壸闱著圣善之仪。凝禧未艾。典礼重徽懿之报。备物宜隆。聿示来兹。用光前美。恭惟皇妣大行皇后、安贞应地。敬顺承天。佐先皇致治之功。启冲子缵承之业。方竭诚于奉养。忽抱痛于升遐。爰考旧章。博咨公议。用申哀慕。式表尊崇。谨奉册宝上尊谥曰。孝端正敬仁懿庄敏辅天协圣文皇后荐显号于几筵。垂休有永昭鸿名于简册。锡祐无疆。谨言宝曰。孝端正敬仁懿庄敏辅天协圣文皇后宝。是日、以孝端文皇后梓宫将发引。和硕亲王以下梅勒章京侍郎以上、和硕福金以下、一品命妇以上、齐集几筵前致祭。　　

○戊子。孝端文皇后梓宫发引。随送各官、诣几筵殿、致祭毕、恭奉梓宫发引大学士刚林、诣神位前行一跪三叩头礼毕。捧神主安黄亭内。同一等侍卫哈世屯、及礼部各官奉神主还宫。　　

○己丑。多罗贝勒吞齐、坐击敌时、蒙古一旗失利、不发兵救援。反诬在阵褚库巴图鲁战罢方至罚银二千两。多罗贝勒尚善、坐本旗失利时、不遣侍卫救援罚银一千两。刑部以闻。命各加倍坐以应得之罪　　

○固山贝子萨弼、坐失朝罚以应得之罪。　　

○庚寅。谕兵部、凡总督巡抚、总兵官副将、文武官员、及乡宦、废绅、富家、有蓄养蒙古人。或有杂居编氓蒙古人。著令各该地方总督、巡抚、巡按、总兵等官、详细确察。悉行护送尔部、准与满洲人一体赡养。若所属地方、果无蒙古该管官申送甘结到部。如有隐匿、尔部议罪具奏。　　

○辛卯。梅勒章京黑成功、坐擅杀家人。革职。不准世袭　　

○升保镇右营游击孙枝芳、为宁武关副将。　　

○甲午。以原任安徽巡抚刘弘遇、仍为都察院右副都御史、提督鴈门等关、巡抚山西。原任凤阳巡抚王一品、仍为兵部左侍郎、兼都察院右副都御史、巡抚广西提督军务。　　

○升正白旗满洲甲喇章京车克为本旗梅勒章京。张察、为甲喇章京。正红旗满洲觉罗外库、为护军参领。蒙古钟托赉、为甲喇章京。镶蓝旗满洲屠赖、为甲喇章京。　　

○以渥赫为户部理事官。诺雷、为礼部理事官。胡西纳、阿尔珠、为兵部理事官。硕理喀、图席海、朱成格巴图鲁觉罗巴尔布、为刑部理事官。额赫理、为中城理事官。　　

○内大臣一等阿思哈尼哈番鄂齐尔、坐通其妻父之婢、削内大臣、降为三等阿思哈尼哈番。　　

○赠故户部右侍郎梁云构、左副都御史孙昌龄、俱为都察院右都御史。各荫一子入监读书。　　

○革浙江巡按赵＜山耑＞职以违例题留巡抚萧起元又滥举属官故也。　　

○征西大将军多罗郡王瓦克达疏报、大兵平定潞安、平阳、泽州、伪总兵申亥、郭中杰、魏闵、各率余党归顺。废官李建泰据太平。我兵围之。二十余日。势迫出降。命诛建泰。并其兄弟子侄党羽。俘其妻室。籍其家产入官。　　

○命官兵驻防顺义、昌平、三河、漷县、良乡、固安、采育、东安等处。每城满洲章京二员。蒙古章京一员。每牛录兵四名。　　

○乙未。以军功加南赣左协副将高进库都督佥事、镇标中军参将杨遇明、都督同知　　

○改江宁国子监、为江宁府学。　　

○丙申。宣大总督佟养量疏报、姜逆倡乱云镇时、章京钟固、佟养昇、游击刘懋德、千总刘懋谦、及听用官江山定等巷战死。冀北兵备道宋子玉、通判杨逵、自尽兵备。道徐一范、浑源州知州荣尔奇朔州知州王家珍、骂贼死。以不屈遇害者游击鲁学礼、兵部副理事官能能格、原任冀北道童可选、参将佟国仕、管一举、李向尧、都司谢应举、同知张肇斌、通判李三元、旗鼓董廷儒、守备位进学、徐进第耿烺、李良臣、赵坤、李长盛、杨弘祖等、以不受伪职死。狱者大同府经历陈瑞麟、卫经历、屠大栋、陈光世、请加恤典以慰忠魂事下所司。　　

○丁酉。遣大学士刚林祭先师孔子。　　

○以军功加浙江提督总兵田雄、为左都督。　　

○戊戌。祭大社大稷遣固山额真觉罗郎球行礼。　　

○己亥。升总河中军参将梁武、为都督佥事、充镇守天津总兵官。补原任江西都司柳同春、为浙江掌印都司。　　

○命续顺公沈永忠、移驻宝庆。　　

○乙巳。喀尔喀部落绰克图卫徵诺颜等、表贡马匹。宴赉如例。　　

○丁未。祭历代帝王。遣固山额真明安达礼行礼。　　

○遣云南道监察御史王国楠、巡按淮扬。河南道监察御史盛复选、巡按江宁。　　

○起革职固原总兵官臧延龄、为平阳副将。　　

○山西巡按蔡应桂、疏举节妇。安邑县吏员马国良妻吕氏、年十九夫亡。矢志守节。父母欲夺其志。氏啮指自矢。孝养公姑、抚育孤女。苦节四十七年。请照例旌表。章下所司。　　

○己酉。孝端文皇后梓宫至盛京。各官出郊跪迎。奉梓宫安于昭陵殿内之右。内大臣冷僧机、同各官祭告昭陵。　　

○辛亥。摄政王传谕。各部事务、有不须入奏者。付和硕巽亲王端重亲王、敬谨亲王办理。　　

大清世祖体天隆运定统建极英睿钦文显武大德弘功至仁纯孝章皇帝实录卷之四十七


大清世祖体天隆运定统建极英睿钦文显武大德弘功至仁纯孝章皇帝实录卷之四十八　　

顺治七年。庚寅。三月。甲寅朔。遣江南道监察御史王士骥、巡按山东。广西道监察御史裴希度、巡视两浙盐课。　　

○乙卯。升刑部侍郎阿喇善、为本部尚书。　　

○以平犭□回贼功、加总督陕西三边兵部左侍郎孟乔芳为兵部尚书。　　

○升湖广按察使马之先、为本省布政使司左布政使。礼部郎中于明宝、为陕西按察使司佥事、临巩兵备道。牛应徵、为陕西按察使司佥事、河东兵粮道。张汧、为江西近察使司佥事、管督粮道事。兵部郎中郭万象、为湖广按察使司佥事、分巡下湖南道。张吉士、为浙江按察使司佥事、屯田水利道。刑部郎中赵映乘、为福建按察使司佥事、屯盐道。赵嗣美、为福建按察使司佥事、分巡建南道。王依书为福建按察使司佥事、管分守福宁道参议事。补原任陕西驿传道陈洪谟、为山西布政使司参议顺广道。　　

○江西巡抚朱延庆奏言、庐陵县知县常庚、当金王二逆叛乱时、抗节不从。骂贼而死。乞赐恤典。章下所司。　　

○丙辰。以甲喇章京刘仲金、为都督同知、充镇守山东临清等处总兵官。　　

○丁巳。清明节。祭太庙。遣固山贝子吴达海行礼。　　

○遣官祭福陵。昭陵。　　

○戊午。喀尔喀部落戴青诺颜等、贡马。宴赉如例。　　

○己未。卯刻。日色赤如血。　　

○以劄委总兵刘世昌为都督佥事庐州副将。　　

○壬戌。以造太祖配天神主及追尊四祖为皇帝入庙神主并缮写诏书赐内院礼工二部各官银币有差。　　

○喀尔喀部落扎萨克图汗等、贡马宴赉如例　　

○予殉难河南分巡河北道涂廓江南、海州知州张懋勋祭葬如例海州州同李士麟、祭一坛。　　

○二等可达哈哈番诺穆齐坐违王令分兵降为三等阿达哈哈番。罚银一百两。章京巴赛、坐徇庇阿喇善、隐其轻藐王令之言。革一世职。罚银一百两。　　

