<!-- { "loadSidebar": true } -->
○谕内三院、据定远大将军、和硕敬谨亲王等、差内翰林国史院侍读学士硕代、前锋参领科尔昆奏捷云。九年十一月十九日、大军抵湘潭县。贼首伪将军马进忠等、率领马步兵、已遁往宝庆府。王与众将商议。将疲弱马匹、拨两翼委署梅勒章京二员、又每旗章京二员、每牛录甲兵四名、留后餧养。于二十一日、率领官兵、自湘潭县起身。向衡州府进发。二十二日、去衡山县三十里、前锋遇贼哨卒、追至衡山县。击败伪军门一员。伪副将五员。马步贼兵一千八百名。即于是夜兼程前进。二十三日、天未明、抵衡州。及明王率贝勒贝子、公、固山额真等、向前正列阵间。贼兵即至。我兵各依所对之处衡入。贼兵大败。追杀二十余里。斩获甚多。得象四、马八百二十有奇。击败贼兵、约四万余。尔衙门转发钞传。　　

○召集议政王大臣、内三院、满汉九卿、命内大臣伯索尼、大学士范文程、额色黑、传谕曰。各部院奏事、经朕面谕者、部臣识其所谕、回署录之票签、送内院照票批红发科。如此则错误必多。朕日理万几、何能记忆。前都察院参吏部侍郎孙承泽重听、通政使司参议董复年老、原令交吏部议覆。乃传上□日错误、俱革职。此尚易于改正。至于罪人生死、躯命攸关。误免、犹可。傥一时误杀、悔之何及。朕心惕然。今后如何始得详明、俾无舛错、合于大体。著定议具奏。于是诸王大臣议曰。圣谕诚然。今后各部院奏事、各臣照常面奏、候上览毕、退。上批满汉字上□日发内院、转发该科。其满洲事件、只有满字、无汉字者、亦只批满字。发内院、转发该衙门。其绿头牌奏、及口启等事、仍依旧制。从之。　　

○遣官祭太□山戊不□月将之神。　　

○丙子。都察院左副都御史傅景星奏言、自古帝王。一代之兴、必有一代之制。黄帝、尧舜、垂衣裳而天下治。衮冕黼黻、代有不同。朝有朝服。祭有祭服。所以肃臣民而格上下也。我皇上祀天飨庙、与升殿大典。体制尚有未备。臣愚以为燕居常服、及出军行幸、固宜从便。若遇朝祭大事。当酌古今之宜、定为一代之制。至于内外各官、莅事临民、亦与私居不同。宜并酌定体式、以肃观瞻。下所司确议。　　

○丁丑。调内翰林秘书院大学士洪承畴、为内翰林弘文院大学士。陈名夏、为内翰林秘书院大学士。　　

○升户部副理事官尼雅汉、额伦、金达尔汉、常格、俱为本部理事官。　　

○兵部议覆、兵科给事中王廷谏疏言、盗贼恃窝主为巢窟。为窝主者、非地方豪恶、即投充庄头也。其力足以展辩、使举报者罹反坐之条。其势足以庇护、使考问者获违禁之罪。即欲严行搜捕、而势有不能也。自今以后、凡拏获贼盗、即追问窝家、既得窝家、即依律究治。如系庄头、及投充人等、该地方官、即行擒拏解部。仍行保甲、严加搜捕、务靖根株。则盗贼自息矣。从之。　　

○内翰林弘文院修撰麻勒吉等奏言刑罚者、乃人君惩恶劝善、治世之大权也。今屡颁恩诏、除十恶大罪外、皆与宥免。臣等以为、诏赦出于一时之喜庆。而法者所以布大信于天下也。欧阳修曰。信义行于君子。刑戮加于小人。王通曰。无赦之国、其刑必平。且从检诏赦、除十恶不赦外。其斩绞流徒等罪、不过减等、以示恩耳。若全赦其罪。是恶人得以幸免。而受恶人之害者、反抱怨莫伸。则恶何由而惩。善何由而劝哉。请以后、凡有诏赦、俱从减等之例。则皇仁国法、并行而无碍也。下所司议。　　

○戊寅。上御太和殿。赐达赖喇嘛等宴。　　

○工科给事中朱允显奏言臣前具有请开经筵一疏、礼臣覆以文华殿修成为期。窃以天下之治、由乎君德。而君德之成、本于经筵。讲幄之设、历代首重。我皇上以尧舜自期。动合古道。此时正宜好学深思、俯咨下问。伏祈敕部、不必待文华殿告成。广选满汉儒臣、召见便殿。朝夕考究。于经史之外、随事询访。吏治何以循良。钱粮何以清楚。刑罚何以平允。制度何以美备。天下何以利而无害。百姓何以安而无危。有所开陈、即见之行事。将见圣德日隆。合天意而快人心。万世无疆之业、在此举也。报闻。　　

○己卯。谕刑部、李应试等、以罪恶正法。其兄弟子孙亲戚、皆免拏问。令改恶迁善、务为良民。尔部即行传谕。　　

○科尔沁国和硕土谢图亲王巴达礼等、以其随从人员服色为请。理藩院以闻。得上□日、太宗皇帝时、外藩原无护卫。今不可令用护卫服色。糚蟒貂皮、概不得服。旋和硕郑亲王济尔哈朗、会同理藩院议、外藩蒙古亲王以下、公以上、随从人。服用貂皮、猞狸狲、蟒糚缎、亲王应准十六人。郡王、十二人。贝勒、八人。贝子、六人。公、四人。疏入。得上□日、不戴护卫等翎。其服色、准照在内亲王、郡王贝勒、贝子公、随从人例。　　

○庚辰。命随征多罗贝勒吞齐、为定远大将军。统征巢□刀湖南大军。敕谕多罗贝勒吞齐以下、及夸兰大以上各官曰。我朝用兵。俱以全力。克敌制胜。此尔等所悉知者。尔等此番、昼夜疾趋二百三十里、以致士马疲劳。此大失也。嗣后诸事、悉与夸兰大等以上、共相商酌敬慎而行。如值渠寇应分遣众兵者、则于固山额真公韩岱、伊尔德二人内、遣一人。其一人、毋使离尔贝勒吞齐左右。此外量有分遣者、则于蒙古固山额真、护军统领、夸兰大内、择可为帅者遣之。其一贝勒、两贝子、勿遣离尔所。尔贝勒吞齐、率本旗护军、居中而营。贝勒巴思汉、贝子扎喀纳、穆尔祜、公韩岱、伊尔德、当各领护卫及亲军、同贝勒吞齐军于一处。其提问章京马尔泰、侍卫阿进、土雷等、宜加详鞫。有坠马被重创、情有可原者、执解来京。如果情无可原、弃主奔溃者、即就彼处正法。　　

○敕谕护军统领阿尔津等曰。尔等率师、可往会湖南大军。或踵大军所去之路。或从捷径而行。尔等可择便以往。既会大军、将尔等所领敕印、付贝勒吞齐收贮。尔阿尔津、当同韩岱、伊尔德与贝勒同营。凡事共相商酌而行。　　

○敕谕定远大将军多罗贝勒吞齐、固山额真公韩岱、伊尔德等曰。兹遣护军统领阿尔津等、统兵往会尔军。俟其到日、其所给阿尔津敕印、尔贝勒收贮。可令阿尔津驻尔营内。诸事与韩岱、伊尔德、阿尔津等、会议而行。如分兵他出、此三人或遣一人。或二人。须留一人、毋离尔所。　　

○以故一等阿达哈哈番、兼一拖沙喇哈番索尔和子赫色、一等阿达哈哈番阿禄子硕色、三等阿达哈哈番衮储思兄之孙噶尔麻、三等精奇尼哈番希福子祁塔特、一等阿思哈尼哈番绰贝子齐墨克图、各袭职。　　

○以故二等阿达哈哈番塞棱职、令其弟拜他喇布勒哈番索诺木袭之。合为一等阿达哈哈番、仍带一拖沙喇哈番。　　

○谕六科、朕惟内外本章、关系民生国计。岂宜迟延时日。旧例下部院等衙门本章、六科逐月注销。立法甚善。今六部等衙门、速完者固有之。久延者亦不少。如往年部臣稽迟钦件、朕察出罚治。而科臣竟不预行摘参。又不具奏认罪。已职不尽、何以纠人。著六科将六部都察院从前奉上□日应销事件、挨顺年月、各造清册进呈。以后逐月造册进呈、俱照旧例、严行注销。应催完者催完。应摘参者摘参。务使各衙门承行事件、刻期注销。其行各督抚按者、亦定限报完。必内无留滞。外无推诿。庶职掌不负。政治有裨。若瞻徇容隐、罪必不宥。　　

○升詹事府詹事薛所蕴为内翰林弘文院学士。太仆寺卿黄熙允、为刑部右侍郎。　　

○升卫辉府知府沈奕琛、为河南按察使司副使彰卫怀河兴屯道。真定府同知胡士梅、为河南按察使司佥事、开归南汝兴屯道。　　

○工科都给事中刘显绩奏言、自古帝王。左史记言。右史记动。期昭示当时、垂法后世。我皇上种种美政史不胜书。乞仿前代设立记注官。凡有诏谕、及诸臣启奏、皇上一言一动、随事直书、存贮内院。以为圣子神孙、万世法则。报闻。　　

○辛巳。上幸内院阅会典、问大学士范文程等曰。凡定各项条例、会典可。备载否。文程等奏曰。备载。上览吏部覆重犯塔八未获疏问大学士陈之遴、陈名夏曰。黄膘李三、一小民耳。廷臣畏惮、不敢举发、其故何也。陈之遴等奏曰如讦奏其事、皇上睿明、即行正法、诚善。傥宥其死、则讦奏之人、必隐受其害、是以畏而不敢言耳。上曰。身为大臣、见此巨恶、不以奏闻。乃瞻顾利害、岂忠臣耶。之遴不能对。是日、赐内院满汉大学士、六部汉尚书宴于中和殿奏满汉乐。　　

○壬午。顺天府、举行乡饮酒礼。　　

○癸未。宴达赖喇嘛等于太和殿。赐金器、彩缎、鞍马等物有差。　　

○郧阳抚治都察院右副都御史赵兆麟、以病乞归允之。　　

○甲申。礼部奏言、凡外藩部长客臣、初次来京、间有奉上

□日令亲王郡王筵宴者。今达赖喇嘛初次来京、诸王应否筵宴得上□日、达赖喇嘛一行、诸王依次设宴、就彼馆舍款之。　　

○乙酉。上幸内院、谓大学士洪承畴、范文程、额色黑、甯完我、陈名夏、陈之遴等曰。顷乱法被诛之黄膘李三、一细民耳而住居之外复多造房屋、每间修饰整齐、其故何也。承畴对曰。其修造房屋、分照六部。或某部人至、或自外来、有事于某部者、即延入某部房内。上曰。以一细民、而越分妄行如此。故天使之败。致他案发觉、得置于法耳。又曰。凡人恶贯满盈、不久自败。因言及固山额真谭泰曰。可惜。朕亦尝宠爱之、但渠行事僣越、是亦自殒其躯也。　　

○丙戌。升福建提标中军副将侯全、为延平府城守副将　　

○以内翰林秘书院大学士陈名夏、充纂修太宗实录总裁官。　　

○以多罗额驸内铎、为议政大臣。　　

○降补原任户部左侍郎戴明说为河南布政使司右参政、分守汝南道。　　

