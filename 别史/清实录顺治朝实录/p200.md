<!-- { "loadSidebar": true } -->
○癸丑。以乾清宫成颁诏天下诏曰。帝王统御天下。必先巩固皇居。壮万国之观瞻。严九重之警卫。规模大备。振古如兹。朕自即位以来、思物力之艰难、罔敢过用。轸民生之疾苦、不忍重劳暂改保和殿为位育宫已经十载。揆之典制、建宫终不容已。乃于顺治十年秋卜吉鸠工。今乾清坤宁宫告成。祗告天地、宗庙、社稷。于顺治十三年七月初六日、临御新宫。懋图治理。念臣民之劳瘁。宜恩赦之广颁。所有事款、条列于后。一、文职官员、除大计处分、失陷城池、缉盗不获、罪犯越狱、贪赃、拖欠钱粮、漕粮等罪不赦外。其余议革、议降、议罚、及戴罪、住俸各官、俱免议。一、除革职、降级、休致回籍人员外。直省地方、果有才行著闻、及学问优长者。著该督抚按核实具奏。一、顺治十三年七月初七日昧爽以前、官吏军民人等、除谋反、叛逆子孙杀祖父母、父母、内乱、妻妾杀夫、告夫、奴婢杀家长、杀一家非死罪三人、采生折割人、谋杀、故杀、蛊毒魇魅、毒药杀人、强盗妖言十恶等真正死罪不赦外。满洲逃人窝主干连人等、官役受赃、监守自盗、拖欠钱粮、漕粮、侵盗漕粮员役、亦不赦。其余死罪、俱减一等。军罪以下、大计。军政、失陷地方城池、贪赃、拖欠钱粮、漕粮。缉盗不获、罪犯越狱等罪、亦俱不赦外。其余无论已发觉。未发觉。已结正。未结正。咸赦除之。有以赦前事讦告者。不与审理。即以其罪罪之。一、直省报荒地方有隐漏、田粮以熟作荒者。许自行出首。尽行免罪。其首出地亩、即以当年起科。以前隐漏钱粮、概不追理。如被他人告发。仍行治罪追粮。一、各省屯田荒地、已行归并有司。即照三年起科事例。广行招垦。如有殷实人户、能开至二千亩以上者。照辽阳招民事例、量为录用。一、武职官员。除失陷地方、纵兵抢掠、并军政处分、大贪受赃外。其余见在议革、议降、议罚、俱免议。有因公事诖误革职、降级、罚俸、戴罪、住俸等项。各该衙门悉与奏明宽宥。一、满洲兵丁。各处征巢□刀、阵前被伤、未经给赏者。照例速给。一、各地方人等、有因叛逆干连、原系无辜者。该督抚按即与具题释放。一、各处依附土贼等众。如悔过擒拏贼首投诚。及贼首率众来降者。概宥前罪。仍给与官职、以示鼓励。若系土贼投诚。该督抚查愿充兵者、准入营伍。愿为民者安插归农。务使得所。一、有啸聚山海、拥众不服者。果能真心投诚。尽赦前罪。仍量加赏录。一、各处盗贼、或为水旱灾荒所累。贪酷官吏所迫。情实可悯。但能改过自首者、尽赦其罪。一、除谋杀故杀外如原无讐隙。偶因一时忿激相殴、伤重致死者将凶犯免死。决杖一百。依律追银二十两给付死者之家。一、应追赃私除贪赃侵盗情重者不赦外其余查系家产尽绝力不能完者。概与豁免不许株连亲族。一、罚赎积谷、原以豫备赈济。今□山戊不□水蝗为灾。秋冬之际、恐民生叹困。各巡按御史、确查灾荒地方。除蠲免正粮外。其流离无告者、即动前项赎谷赈济不得令奸民冒领。一、十二年以前、各省牛角皮料等项、果有未解完者。工部照例改折。以纾民力。于戏。定丕基于万世。益廑敬天法祖之心。通寰宇为一家。共跻物阜民安之盛。布告中外。咸使闻知。　　

○甲寅。升编修达哈塔、为内国史院侍读。补原任御史陈棐、为湖广道监察御史。　　

○裁直隶延庆卫经历。　　

○旌表节妇、河南许县民李桂妻苏氏、温县民王卓妻郑氏、各给银建坊如例。　　

○乙卯。先是、甘肃巡抚周文叶久病。按臣聂金□介以闻。至是、谕吏部。周文叶久任岩疆。夙称勤慎。既年老多病。著加兵部尚书。解任回京、以便调理。　　

○谕工部。乾清等宫告成内外各官役、趋事勤劳。应加恩赉。在内者、著内衙门察例具奏在外者、尔部察例具奏。　　

○礼部择吉于八月十九日册妃上以和硕襄亲王薨逝。不忍举行。命八月以后择吉。　　

○丙辰。命扎鲁特部落故贝勒祁塔特子查穆布袭爵。　　

○以故一等阿达哈哈番沙济达喇叔之子朱盖、二等阿达哈哈番许学颜子光前、刘应祥弟应第、三等阿达哈哈番埽齐子钟吉纳马汤阿子拉什希、拜他喇布勒哈番兼一拖沙喇哈番纠多子俄多和、拜他喇布勒哈番俄尔哲巴图鲁子恩克、拖沙喇哈番阿世南弟之子浑泰、各袭职。　　

○丁巳。遣官致祭故理藩院尚书一等阿达哈哈番沙济达喇。　　

○戊午。升河南左布政使佟延年、为都察院右副都御史巡抚甘肃、赞理军务。　　

○予三等精奇尼哈番祖可法、祭葬如例。　　

○辛酉。中元节。遣官祭四祖陵、福陵、昭陵。　　

○升都察院理事官贾汉复、为工部侍郎。　　

○以定南王下一等护卫李茹春、为梅勒章京。总管本藩下官兵。　　

○癸亥。谕吏部。都察院。两浙系财赋重地。年来屡有失事。盗贼纵横。民生困苦。皆由督臣屯泰、抚臣秦世祯、挟忿相争。累形章奏。以致贻误地方。二人之罪、须彻底清查。法当其罪。乃足服人心而昭劝惩。或责成新任督抚。或即交巡按御史。或另遣专官研审。尔部院即确议具奏。　　

○礼部右侍郎兼内秘书院学士仍在内院办事胡兆龙考满。加礼部尚书。荫一子入监读书。　　

○甲子。升正蓝旗汉军甲喇章京陈典谟、为梅勒章京。驻防杭州。　　

○命内翰林弘文院侍读姜元衡、提督顺天学政。　　

○遣贵州道监察御史侯于唐、巡视漕运。吏科副理事官李腾龙、巡视茶马。兵部督捕副理事官迟煌、巡视京通各仓。　　

○丙寅。裁陕西万安、清平二监录事。平凉、安国镇、郿现、花家庄、高家凹、神林堡、六所大使。　　

○丁卯。谕礼部。内设衙门原有六监二司。今因在内礼仪事务殷繁。未有衙门专管。将旧设钟鼓司改为礼仪监。尚宝监、改为尚宝司。应给印信、尔部速行改铸。　　

○命吴喇忒部落故镇国公杜霸子海色、袭爵　　

○己巳。谕吏部图海、刘昌、恩格德、胡世安、吴达礼、霍达、皆股肱大臣。倚毗匪轻。本当殚力竭忠、仰图报称。乃因循瞻顾。专徇情面。不肯实心任事。以致部务参错稽延。故分别降革。用示惩创。兹遇恩赦。姑著各复原官职衔。今后务要洗心涤虑。改过自新。无负朕含容策励之意。　　

○补原任御史于嗣登、为江南道监察御史。　　

○庚午。吏部奏言、凡考满官员称职者、准其复职。仍给与应得诰命。命常者、止准复职。不准给与诰命。永著为例。报可。　　

○敕谕湖广、江西、陕西、四川、广西、督抚镇等官。朕惟自古帝王、底定万邦。皆恩威并用。讨贰怀服。乃能使人心乐于归往。蚤享太平。本朝开创之初。睿王摄政。降者多被诛戮以致士民疑畏窜匿。实繁有徒。或系啸聚有年、未经归化。或系被贼迫胁、反正无由。或系偶陷贼中、力难自拔。原其本念、未必甘心从逆。此辈皆朕赤子。迷罔无知。深可悯恻。今欲大开生路。许其自新。该督抚镇、即广出榜文晓谕。如贼中伪官人等有能悔过投诚。带领兵马家口来归者。察照数目、分别破格升擢。更能设计擒斩孙可望贼渠来献者首功、封以高爵。次等、亦加世职。同来有功人等。显官厚赏、皆所不恡。傥仍执迷不悟。大兵直捣巢穴。必至玉石俱焚。虽悔亦何及乎。其前此陷贼官民、及新归人等。该地方官问明来历。尽心安插。原有田产、速行察给。即无田产亦设法周恤。务令得所。尔等即遵谕行。　　

○辛未。叙征湖广军功。以二等精奇尼哈番固山额真陈泰、为一等精奇尼哈番兼一拖沙喇哈番。一等阿思哈尼哈番兼一拖沙喇哈番护军统领苏克萨哈、为二等精奇尼哈番。三等阿达哈哈番护军参领穆成格、为二等阿达哈哈番。三等阿思哈尼哈番甲喇章京拜赛、为二等阿思哈尼哈番。授护军参领胡尼雅、一拖沙喇哈番。　　

○署浙闽总督秦世祯疏报、节妇、浙江山阴县故明龙虎卫经历胡一言妻张氏、年十九。夫病殁。遗腹生子拱枢。氏矢志抚孤苦节五十年。乌程县监生董廷勋妻顾氏。年十九归廷勋、廷勋有痼疾。氏极力疗治。祈天愿以身代。未几廷勋死。氏事姑抚子。苦节四十余年。俱请照例旌表。章下所司。　　

○太医院加太仆寺少卿仍管院使事韦尽性考满。加太常寺卿。　　

○壬申。太医院加鸿胪寺卿仍管右院判事刘国栋考满。加太常寺卿。　　

○癸酉。升刑部主事施闰章、为山东按察使司佥事。工部员外郎钱受祺、为山西按察使司佥事。礼部郎中王廷璧、为广东按察使司佥事。俱提调学政。　　

大清世祖体天隆运定统建极英睿钦文显武大德弘功至仁纯孝章皇帝实录卷之一百二



大清世祖体天隆运定统建极英睿钦文显武大德弘功至仁纯孝章皇帝实录卷之一百三　　

