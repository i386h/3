<!-- { "loadSidebar": true } -->
○丁巳。山东巡按缪正心疏报、烈女。文登县民张一宪女、许字威海卫民阮希朝希朝故。女年仅十六。闻讣。即哀毁不食。随自缢。烈妇、即墨县民蓝启先妻吕氏、年二十五。启先卒于外舆榇至日氏即以死殉。栖霞县民李赞妻林氏、适赞七载。生三子。后赞溺于河氏誓必死。其母劝令抚孤。不从。遂焚香自缢。鱼台县民王俊妻李氏、年二十四。夫故。氏即绝粒。未几缢死。节妇。沾化县生员孙三宅继妻王氏、夫故。氏年二十五。家贫。纺绩为食。抚教遗孤成立。守节四十五年。泰安州民霍琦妻国氏、琦病故。氏年二十仅遗腹一子。生计甚艰氏事姑备极孝养。延师教子有成。守节六十四年。俱请照例旌表。下所司知之　　

○庚申。冬至节。祀天于圜丘。遣公额尔克戴青行礼　　

○遣官祭四祖陵、福陵、昭陵。　　

○是日、诸王、贝勒、率文武群臣朝贺　　

○江宁巡按卫贞元参奏、江南按察使卢慎言、婪赃数万。其父传、与弟二、济恶实迹、并私馈贞元银八千两情节、列款以闻。命革慎言职。并卢传、卢二等、及＜扌嶲＞带赃物、严拏来京审拟具奏。　　

○辛酉。刑部鞫实江南乡试作弊一案。正主考方犹、拟斩。副主考钱开宗、拟绞。同考试官叶楚槐等、拟责遣尚阳堡。举人方章钺等、俱革去举人。疏入。得上□日、方犹、钱开宗、差出典试。经朕面谕。务令简拔真才。严绝弊窦。辄敢违朕面谕。纳贿作弊。大为可恶。如此背上□日之人。若不重加惩治。何以儆戒将来。方犹、钱开宗、俱著即正法。妻子家产、籍没入官。叶楚槐、周霖、张晋、刘廷桂、田俊民、郝惟训、商显仁、李祥光、银文灿、雷震声、李上林、朱建寅、王熙如、李大升、朱＜艹洍＞、王国桢、龚勋、俱著即处绞。妻子家产籍没入官。已死卢铸鼎、妻子家产、亦著籍没入官。方章钺、张明荐、伍成礼、姚其章、吴兰友、庄允堡、吴兆骞、钱威、俱著责四十板。家产籍没入官。父母、兄弟、妻子、并流徙宁古塔。程度渊在逃、责令总督郎廷佐、亢得时等、速行严缉获解。如不缉获、即伊等受贿作弊是实。尔部承问此案、徇庇迟至经年。且将此重情、问拟甚轻。是何意见。著作速回奏。余如议。　　

○以都督佥事管兴安城守副将事于奋起、仍以原衔、充镇守陕西兴安等处总兵官　　

○升陕西潼关道副使汤斌、为江西布政使司参政、分守岭北道。保定府知府张肇昇、为山西按察使司副使、井陉道。补原任蓟州道副使薛澐、为广西按察使司副使、宾州兵备道。　　

○予故阿思哈尼哈番职衔加一级朱世奇、祭立碑如例　　

○壬戌。加恩复吴拜、军功所得一等精奇尼哈番。苏拜、军功所得一等阿思哈尼哈番。　　

大清世祖体天隆运定统建极英睿钦文显武大德弘功至仁纯孝章皇帝实录卷之一百二十一



大清世祖体天隆运定统建极英睿钦文显武大德弘功至仁纯孝章皇帝实录卷之一百二十二　　

顺治十五年。戊午。十二月。癸亥朔。以精奇尼哈番渥黑、为散秩大臣　　

○裁河南陈留、通许、尉氏、洧川、扶沟、中牟、原武、封邱、延津、兰阳、仪封、新郑、西华、商水、项城、沈邱、临颍、襄城、长葛、密县、荥泽、荥阳、河阴、汜水、宁陵、虞城、考城、柘城、汤阴、临漳、林县、武安、淇县、胙城、济源、修武武陟、孟县、温县、偃师、巩县、孟津、宜阳、登封、永宁、新安、渑池、嵩县、卢氏、陕州、灵宝、阌乡、泌阳、镇平、淅川、叶县、确山、真阳、新蔡、西平、遂平、罗山、鲁山、郏县、宝丰、伊阳儒学训道各一员。山西忻州、隰州、州判各一员。河津、平陆县、县丞各一员。牛尾庄、界河口、孟家峪、马门□斗关、张村岔、灵石口、平渡关、巡检各一员。马站、水泉仓副使一员。朔州城东驿驿丞一员。陕西商州州判一员。郿县县丞一员。西安左前后三卫、兰州卫、经历各一员。庆阳府知事一员。秦岭、武关、柴家关、十八盘、富水堡、丰阳关、竹林关、华池、石窑故关大寨香泉河桥、巡检各一员。常济库、咸阳县递运所、灵台县瓦亭递运所、兰泉递运所、广积仓、大使各一员。固原州仓副使一员。平凉府司狱一员。驿马关、灵祐驿、灵武驿、曲子驿、驿丞各一员。　　

○乙丑。以达赖喇嘛、瓦齐尔汗、班禅胡土克图等、具表请安遣喇木札木巴喇嘛、滚布格隆等、赍敕存问。并赐雕鞍、玉壶、缎币等物。　　

○敕谕厄鲁特车臣台吉等曰。帝王抚有四海。画土分疆。谨防关隘。所以严中外、安远人也。朕素以怀柔为心。欲与尔等共享昇平。凡属小过、绝不苛求。乃迩年以来该督抚按、屡奏尔等侵犯内地。攘夺牛马。抗拒官军。迫胁番人。故特遣兵部右侍郎石图、理藩院启心郎鼐格等。勘明其事。据奏云、尔等入边、因向番人取贡。并无他故。然擅行内地。辄肆攘夺。尔等之咎、在所难辞。朕兹以宽大、贷尔前愆。所夺之物、仍令赔补外。但朕抚绥中外。本无异视。而疆圉出入、自有大防。不容踰犯。今后边内番人、原系纳贡于尔者。仍听尔属。尔等向属番取贡。当酌定人数。路由正口。先委头目、禀明守口各官。方行入边取贡。毋得不委头目、不由正口。零星阑入。至贸易处所、原有酌定市口。著从西宁地方、镇海堡、北川二口洪水一口出入。不得任意往来取道他处。尔其恪遵约束。慎守疆圉。副朕怀柔至意如或不悛、仍前妄行阑入是尔等有负宽恩、自取罪戾。国宪具在朕不能私。尔其慎之　　

○命吏部尚书觉罗科尔昆、右侍郎觉罗硕博惠、督查觉罗子女　　

○赠阵亡广东徐闻县城守游击拖沙喇哈番傅进忠、为拜他喇布勒哈番。　　

○丙寅。以致仕二等阿达哈哈番觉罗尧兰弟之子胡什布、袭职　　

○以正蓝旗满洲阿思哈尼哈番郎中舒赫、汉军二等护卫观保、俱为甲喇章京。　　

○予故固山额真一等精奇尼哈番阿尔津、太子太保三等精奇尼哈番佟图赖、三等阿思哈尼哈番伊拜、立碑如例　　

○加南汝总兵官张应祥右都督以其捐助军饷也　　

○降山西考试官匡兰馨、唐赓尧山东同考试官唐瑾、何铿、吴暹、章贞、各三级调用以其于中式举人卷面、不列官衔又添改卷内字样也。　　

○归并山东平东二卫学于聊城学。　　

○丁卯。裁河南睢阳怀、庆二卫经历。　　

○旌表烈妇、山东栖霞县生员衣惟友妻王氏。淄川县生员韩茂椿妻贾氏韩至临妻孙氏。临邑县生员赵联璜妻李氏。烈女、掖县原氏。泰安州张氏。各给银建坊如例。　　

○索伦部落达把代等来贡貂皮宴赉如例。　　

○己巳。谕翰林院。庶吉士孙承恩等、俱经简拔。特命习学清书。以备任用。自当尽心肄业。今加考试。熊赐玙、萧惟豫、王于玉、孙承恩、邹度珙、张贞生、殷观光、陈敬、熊赐履、宋德宜、清书俱未习熟。若不罚惩何以励其将来。著各罚俸一年。　　

○命大学士巴哈纳、金之俊、卫周祚、李霨、尚书科尔昆、图海、孙廷铨、王弘祚、左都御史能图、校订大清律。　　

○升河南河北道参议张藩、为陕西按察使司副使潼关道。山东兖州府同知佟养钜、为陕西按察使司副使庄浪兵备道。　　

○庚午。江西巡按许世昌疏报节妇、宁州生员程其才妻李氏。年二十四、夫故甘贫抚孤守节五十余年请照例旌表章下所司。　　

○辛未。以一等公坡尔盆、为散秩大臣。　　

○以镶红旗满洲二等护卫郝善、为护军参领。　　

○遣官致祭克西克腾部落台吉沙里、吴喇忒部落台吉杨古尔。　　

○壬申。升镶白旗满洲包衣昂邦索浑为本旗固山额真　　

○甲戌。归并四川松潘卫学于茂州学　　

○免山西五台县本年分雹菑额赋　　

○乙亥。谕吏部御史备各项差遣见在御史尚不敷用。著将各部司官、尽数开列职名具奏。候朕亲加选试。其行取推知、考过未用者。俱著以部属用。　　

○吏部奏言。御史今增至六十员。内升外转、亦应各增一员。每年内升三人。外转三人。以免壅滞。奏入。从之。　　

○丁丑。以山东潍县等处、欺隐废藩地亩九百余顷。降巡抚耿焞七级、调用。其经管道府县等官、俱下部议处。　　

○戊寅。补外转翰林院检讨李昌祚、为河南布政使司参议、分守河北道。　　

○以户部主事王同春、为江南按察使司佥事、提调上江学政。刑部员外郎王发祥、为湖广按察使司佥事、提调湖北学政。胡在恪、为江南按察使司佥事、提调下江学政。督捕主事李馥蒸、为江西按察使司佥事、提调学政　　

○赠殉难陕西秦安县知县周盛时、为本省按察使司佥事。荫一子入监读书。　　

○己卯。升广东岭南道参政姚延著、为江南按察使司按察使。　　

○赠故内弘文院掌典籍事太常寺卿王钟庞、为通政使司通政使。荫一子入监读书。　　

○裁五城兵马司副指挥各一员。　　

○裁四川保宁、顺庆、龙安、三府同知各一员。复设龙安府知府。　　

