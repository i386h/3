<!-- { "loadSidebar": true } -->
○庚申。上亲政。御太和殿。诸王群臣、上表行庆贺礼。是日、颁诏大赦天下。诏曰。朕今躬亲大政。总理万几。深思天地祖宗、付托甚重。海内臣庶望治方殷自惟凉德夙夜祗惧天下至大。政务至繁。非朕躬所能独理分猷宣力内赖诸王贝勒大臣、内三院、六部、都察院、理藩院、卿寺等衙门。外赖诸藩王贝勒等、及各大臣并督抚司道府州、县卫、所等衙站提督镇守将领等官一应满汉内外文武大小官员皆有政事兵民之责务各殚忠尽职洁己。爱人任怨任劳不得推避天下利弊、必以上闻朝廷恩意期于下究。庶政举民安早臻平治凡我民人宜仰体朕心。务本兴行乐业安生共享泰宁之庆。合行恩赦事宜条列于后一在京诸王以下至六品官员以上俱加恩赐一、在外诸王以下、至公等以上、俱加恩赐一、内外满汉官员一品、封赠三代二品三品、封赠二代七品以上、封赠一代。八九品、止封本身。该部作速举行。一、官吏兵民人等有犯除谋反、叛逆子孙谋杀祖父母、父母、内乱、妻妾杀夫、告夫奴婢杀家长、杀一家非死罪三人、采生、折割人、谋杀、故杀、真正人命、蛊毒、魇魅、毒药杀人、强盗、妖言、十恶等真正死罪不赦、隐匿满洲逃人、亦不赦外、其余自顺治八年。正月十二日。昧爽以前、已发觉、未发觉、已结正、未结正、咸赦除之。有以赦前事相告讦者、以其罪罪之。一、凡文武官员见在议革、议降罚及住俸、戴罪、并敕督抚提问究拟者、尽与豁免一、各省由万历年间加派地亩钱粮、顺治八年分准免三分之一。一、畿辅地方、原未派有万历年间。加增地亩钱粮、其人丁徭银各州县派徵、等则不一。顺治八年分、上三则免四分之一中三则免三分之一下三则全免。一、五岳四渎等祀、应遣官致祭者照旧例举行一、文官在京四品以上、在外三品以上武官在京在外二品以上各送一子入监读书一国子监监生免坐监一个月已拨历者免历事一个月一、顺治八年乡试中式举人、大省加十五名。中省加十名小省加五名九年会试中。进士四百名。一、各直省儒学以正贡作恩贡。次贡作□山戊不□贡一有负固不服潜据山海者、如能率众来归悉赦已往。仍量功升赏。一、有因叛逆干连原系无辜者该督抚审明即为具题释放。一、附近贼巢居民原未从贼有司将领一概混捕擅杀者、该督抚察实参处。一、各处盗贼或为饥寒所累。或为贪官所迫。实有可悯。如能改过就抚者准赦其罪。一、奸民讹诈动以谋叛通贼、告害良民。此后如有越境妄告者该督抚即行严拏究审情虚反坐。以安良善。一、凡贪官罪应至死与不应至死者、俱免罪革职。永不叙用。赃仍照追。一、凡应追赃私、察果家产尽绝、力不能完者、概与豁免。毋得株连亲族。于戏。政在养民、敢虚天地生成之德。时当亲政恒念祖宗爱育之心。诏谕臣民。咸宜知悉。　　

○以梅勒章京宜巴汉为刑部侍郎。毕立克图、为礼部侍郎　　

○定南王孔有德疏报攻克广西省城。底定桂平二府。擒斩伪靖江王并伪世子将军中尉、阁部、总兵、文武等官四百七十三员。招抚二百四十七员。获马骡器物无算。下所司察叙。　　

○壬戌。江西进额造宠碗得上□日、朕方思节用、与民休息。烧造龙碗自江西解京动用人夫苦累驿递。造此何益。以后永行停止。　　

○癸亥。顺天府进春　　

○甲子。谕朝鲜国王李淏曰。详览王奏、内云前日察问时边臣等失措于严威之下。不能从实备对。臣即将卢严加刑讯远配边地李＜曰罒方＞亦施流窜之。律等语夫李＜曰罒方＞卢协之罪或虚或实、宜奏请定夺。王乃听奸臣之言、径自问结。此王之大误也。又据使臣回奏云。李景舆、系乱国之臣。先皇帝有上□日不许任用。今王违前上□日复用。此又王之大误也。屡次乖误。事虽属王实皆乱国奸臣李景舆、李景奭、赵浻、拨置之罪。此辈所犯重大。本不可恕。兹逢庆赦、姑免其罪。永不许用。李＜曰罒方＞卢协无罪著复其原职。王屡次乖误之罪亦皆原宥。自今以后、当益加敬谨。恪守礼义。竭尽忠诚。乱国起衅奸臣之言、切不可听。　　

○升二等伯吴拜、为三等侯。二等精奇尼哈番苏拜、为一等精奇尼哈番又一拖沙喇哈番。二等阿思哈尼哈番罗什、为一等精奇尼哈番。一等阿思哈尼哈番又一拖沙喇哈番阿尔津、为二等精奇尼哈番。二等阿思哈尼哈番博尔惠为二等精奇尼哈番以举首英王乱政之事故也　　

○乙丑。上初聘科尔沁国卓礼克图亲王吴克善女为后。至是卓礼克图亲王亲送至京。和硕亲王满达海、多罗端重郡王博洛敬谨郡王尼堪、及内大臣等请于二月内举行大婚礼。上以大婚吉礼。此时未可遽议。所奏不准行。　　

○达赖喇嘛班禅胡土克图、顾实汗、各遣使上表问安。　　

○丙寅。以孝端文皇后升祔太庙。遣官祭告天地、宗庙、社稷。　　

○升江南按察使夏一鹗为都察院右副都御史、巡抚江西。　　

○丁卯。升祔孝端正敬仁懿庄敏辅天协圣文皇后于太庙。　　

○移内三院衙署于紫禁城内　　

○戊辰。加封镇国公巩阿岱、锡翰、俱为固山贝子。　　

○己巳。免直隶安州芝棉额解钱粮。　　

○以公伊图、为议政大臣。　　

○庚午。以孝端文皇后升祔太庙礼成。颁诏天下。诏曰。内则光前。行克兼于慈孝。鸿名裕后礼莫大于尊亲。稽古追崇昭兹播告钦惟我皇妣皇后、承乾正位。体顺居贞。光辅太宗。式扩开成之烈。佑翼冲子。宏昭启迪之恩贻训如存追思罔极。仰溯徽音之嗣。琬琰生光允。宜显号之隆苾芬同荐。恪遵成宪丕协舆情祗告天地、宗庙、社稷、率诸王、贝勒、文武群臣、恭奉册宝、上尊谥曰孝端正敬仁懿庄敏辅天协圣文皇后。于顺治八年正月十九日。升祔太庙。于戏至哉坤元永表配天之德涣斯大号式孚率土之心布告天下咸使闻知。　　

○辛未。谕礼部。朕闻君德莫先于克孝礼制莫重乎尊亲。凡帝王缵承鸿业。深念劬劳。必上徽称。以彰盛典。所以隆礼显孝也。恭惟圣母、翊赞皇考、令德著于宫闱。诞育藐躬、恩慈勤于顾复。获缵丕绪。奄有寰区。良由圣母启迪之所致也。爰遵古典博采众谋拟上昭圣慈寿皇太后尊号。恭晋隆礼。用展孝思尔部将应行事宜择吉具闻。　　

○定皇太后冠顶、及皇后诸妃衣冠制。皇太后冠顶东珠与上同。皇后冠顶东珠十三颗衣用黄色居中宫西宫大妃冠顶东珠十二颗东宫妃东珠十一颗。　　

○定皇太后仪仗、及皇妃仪仗制、皇太后仪仗黄缎绣九凤曲柄伞一。黄缎宝相花伞四。红瑞草伞二。红素方伞二。销金九凤蓝伞二。青伞二。绣龙凤黄扇二。金黄素扇二。绣龙凤红扇二。绣鸾凤雉尾红扇二。吾仗四。卧瓜四立瓜四。红旗二。黄旗二。青旗二。蓝旗二。俱用缎销金龙凤文。金节一对。用黄纱绣龙凤文。黄轿一。黄车二。金马杌一。金交椅一。脚踏一。金唾盂一。金壶一。金水礶一。金香罏二。拂子二。金面盆一。金香盒二。用红油销金彩画凤底八角盘八面承之。四角桌八张。举香罏红油竿二根。两头俱刻凤文。皇妃仪仗、黄缎绣七凤曲柄伞一。黄缎宝相花伞二。红瑞草伞二。红方伞二。金黄素扇二绣凤雉尾红扇二吾仗二卧瓜二。立瓜二。销金凤文红旗二。青旗二。马杌一。交椅一。脚踏一。俱用起花金叶裹钉金唾盂一。金壶一。金水礶一。金面盆一。金香罏一。金香盒一。用红油销金彩画八角盘六面架六个承之。拂子二节一对。黄轿一车一四角用翟鸟金顶又诸妃仪仗、黄缎绣五。凤曲柄伞一。素黄缎伞二。红瑞草伞二。金黄素扇二。吾仗二。销金凤文青旗二。卧瓜二。立瓜二。黄轿一。车一。四角用翟鸟镀金顶马杌一。交椅一。脚踏一。俱用起花贴金银叶裹钉。金唾盂一。金面盆一。金壶一。金罏一。金香盒一。用红油销金彩画八角盘、六面架六个承之。金水礶一。拂子二。节一对。　　

○壬申。赠湖广沅州阵亡游击王所宠为参将录用其子弟一人　　

○加拜他喇布勒哈番巴泰一拖沙喇哈番。　　

○以故一等阿达哈哈番又一拖沙喇哈番喀珠子喇珠拜他喇布勒哈番苏布西子肯齐黑袭职　　

○叙征福建功。升一等阿达哈哈番陈泰为二等阿思哈尼哈番三等阿达哈哈番董阿赖索泰为一等阿达哈哈番济席哈为二等阿达哈哈番授白身塞讷克拜他喇布勒哈番赐号巴图鲁巴图塞赫钟退鄂多奈德图伦、绰奔绰拖沙喇哈番。　　

○叙征湖广功。升一等精奇尼哈番阿济格尼堪为三等伯。拜他喇布勒哈番又一拖沙喇哈番索泥为三等阿达哈哈番。加拜他喇布勒哈番土法、一拖沙喇哈番。授白身鄂对胡图郭科贾尔都岳达尼喀察杜贝博托里甘达喀伊巴库南岱为拖沙喇哈番。　　

○丙子。谕礼部。皇考麟趾宫大贵妃、衍庆宫淑妃敬事先皇恭勤素著。雍和肃穆誉洽宫闱宜各晋徽称以表令德今尊大贵妃曰皇考懿靖大贵妃淑妃曰皇考康惠淑妃。应行礼仪、尔部开列具奏。　　

○叙征大同功。升三等伯石廷柱、为二等伯。一等精奇尼哈番巴颜、为三等伯。一等阿思哈尼哈番又一拖沙喇哈番祖泽洪、为三等精奇尼哈番。三等阿思哈尼哈番衮楚克、为二等阿思尼哈番。一等阿达哈哈番又一拖沙喇哈番王国光、张朝璘、张中第一等。阿达哈哈番阿喇善为三等阿思哈尼哈番。二等阿达哈哈番朱延禧、为一等阿达哈哈番。三等阿达哈哈番祖邦武。屯泰祖世祥、刘仲金为二等阿达哈哈番。拜他喇布勒哈番又一拖沙喇哈番索泥巴图鲁、伊马禅、夏国柱、惠福、马如龙、为三等阿达哈哈番加一等阿思哈尼哈番孙有光、拜他喇布勒哈番布业西里克世特、球兰王腾高、周天裕、甘应举、高明宗、一拖沙喇哈番。授白身罗多礼、祖泽润、张弘猷、拜他喇布勒哈番。席尔特、萨哈达、能格峨博诺、钮成宪、胡习布、卓内喇哈代、渥黑、噶出哈、巴雅尔图、巴代、硕伦、马程祯管效忠、毛中举、王自明、刘应举、刘文进、张登云、摆音达理、祖云龙、李文裕、吴国元、陈逢泰、余朝兰、孙应聘、土贵赵国鼎、王国臣、李五俞明简、乜维祯、马安孟篑、峨和图殷达洪、富格、博卓罗拖沙喇哈番。以登城功。授白身山都兰、为拜他喇布勒哈番赐号巴图鲁。　　

○丁丑。封多罗端重郡王博洛敬谨郡王尼堪、俱为和硕亲王。　　

○以巩阿岱、鳌拜、巴图鲁、巴哈、为议政大臣。　　

