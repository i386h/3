<!-- { "loadSidebar": true } -->
○戊子。谕平西王吴三桂曰。王统兵入川。成都各府贼众惧窜。民人归附。朕心嘉悦。迩者川湖总督罗绣锦、塘报兵部、称有湖南地方将官、得贼中假刻王告示一张。该部以原示具奏。朕一览、即知此示、系逆贼畏王之威、计穷力竭、故设狡谋反间。朕与王、谊属君臣、情同父子、岂能间之。本宜即时毁弃。但恐王在彼听闻、不知其故。特差内翰林弘文院学士能图、兵部理事官喀齐喀巴图鲁、赍送假示于王、以著朕推诚至意。前六月二十八日。朕曾有谕王及固山额真墨尔根侍卫李国翰、令相机进取贵州。如四川或有渠魁抗拒。不便移师前进。仍著速行驰奏之上□日。今和硕敬谨亲王、充定远大将军。统大将军于本年七月二十日出都。王宜不时差人远哨。酌量王师、由湖南将进贵州之时、王即由四川进巢□刀。毋得于大军未到之先、轻行深入。如四川贼未尽平、兵难前进。亦即以实奏闻。　　

○己丑。和硕敬谨亲王尼堪、率师出都。上亲送至南苑。　　

○免山东临邑、安邱、夏津、陵县、荒地亡丁徭赋　　

○内院议覆吏科给事中高辛允疏言、皇上亲政之首科、允宜慎选庶常、以光圣治。臣等参考旧例、斟酌时宜、择其年貌合格、文字雅醇者、充其选。名数照己丑科例。取汉进士四十名。查照直省大小、及近日人材多寡。直隶、江南、浙江、各取五名。江西、福建、湖广、山东、河南、各取四名。山西、陕西、各取二名。广东、取一名。内拔其年青貌秀、声音明爽者、二十名。习学清书。余二十名、习学汉书。届期、恭请御赐题目考试。其满洲进士、取四名。蒙古进士、取二名。汉军进士、取四名。俱选年貌声音合式者、同汉进士一体读书。进馆之后、仍不时稽核敬肆勤惰、以为优劣。用昭朝廷作养人才之意。报可。　　

○湖广四川总督兵部尚书都察院右都御史罗绣锦卒。　　

○辛卯。天全六番、乌思藏、董卜、黎州、长河西、鱼通、宁远、泥溪、蛮彝、沈村、宁戎等土司、各缴前朝敕印以降。　　

○壬辰。户部理事官爱玛喀、以拨地徇私、革职。　　

○以故三等阿思哈尼哈番噶思哈子连桂、一等阿达哈哈番达雅礼巴图鲁孙达翰泰、各袭职。　　

○以故副将晋绩子先诚、为三等阿达哈哈番。总兵杨于蕃子载、为拜他喇布勒哈番。游击马云瑞子诚、为拜他喇布勒哈番。游击何万里弟万钟、为拖沙喇哈番。癸巳。选授进士白乃贞、方犹、程邑、杨绍先、汤斌、郭棻、俞铎、熊侪鹤、王勰、崔之英、龚必第、卢高、耿介、韩庭芑、金鋐、余恂、吴弘安、史彪古、张应桂、王纪、为清书庶吉士、周季琬、曹尔堪、张瑞徵、杨士烒、薛澐、赵曰冕、杨永宁、王元曦、钱开宗、叶先登、吕祖望、李昌祚、张溍、周奕封、陈彩、饶宇栻、汪炼南、陈子达、李文煌、侯于唐、为汉书庶吉士。　　

○乙未。升国子监司业李奭棠为国子监祭酒内翰林国史院检讨单若鲁、为国子监司业。　　

○考授刑部郎中张习孔、为山东按察使司佥事、提学道。　　

○丙申工科右给事中胡之俊疏言、今天下财赋。半出东南。而东南要地、莫如苏浙。苏松、嘉、湖、地势污下。旧刘家河、吴淞江等处、引水入海。日久壅淤。河道成田。土豪占据多所挠阻年来淹没漂沦。水患见告。职此之故。考地志、三吴之水悉汇震泽。震泽广三万六千顷。并溪港诸水。势甚横烈。皆以三江为入海之路书所谓三江既入、震泽底定是也。东江河身湮没、久不可稽。仅存松江之吴淞。苏州之刘河。刘河、即娄江也。唐、宋、元、明、以三江洩震泽之水、始不为害。今三吴江道尽塞。受祸甚剧。财赋重地、悉委波涛。百万粮储、从何措办。请敕部从长计议。疏通故道。国计民生、胥赖之矣。章下所司。　　

○丁酉。升吏科都给事中杜立德、为太常寺少卿。吏部郎中卫周祚、为太仆寺少卿。掌河南道监察御史魏琯、为顺天府府丞。兵科左给事中刘显绩、为工科都给事中。户科右给事中杜笃祜为吏科左给事中。　　

○改补前通政使司右参议郝杰、为光禄寺少卿。　　

○戊戌。索伦部落索郎阿达尔汉等、贡貂皮。宴赉如例。　　

○命内大臣公遏必隆、鳌拜、巴图鲁、内大臣哈世屯、大学士范文程等、传谕郑芝龙曰朕闻尔子弟在福建为乱尔投诚有功。毋轻出城行走。恐人借端诬陷。即往坟茔祭扫亦必奏明乃去。朕嘉尔功、故以此告谕。尔子在京有成立者可送一人入侍。　　

○以一等阿达哈哈番江南提督总兵官祖泽远、为兵部尚书、兼都察院右副都御史、总督湖广。四川等处。　　

○户部左侍郎王永吉、条陈治河事宜、略曰。谨按黄水。自邳宿而下、至清河口。淮泗之水、聚于洪泽湖。亦出清河口。淮黄交会。东入于海。然黄强淮弱。势不相敌。淮泗逼而南趋。直走四百余里。出瓜州、仪真、方能达江。一线运河。收束甚紧。即有大小闸洞、沿途宣洩、而海口不开、下流壅塞。所以河堤溃决、修筑□山戊不□费金钱。九载以来、八年昏垫。海口之当开、固刻不容缓者也。查海口之在兴化、泰州、盐城、境内者。俱被附近愚民、将闸门填塞。滴水不通。咽喉重地、□山戊不□

□山戊不□陆沉。关系匪轻。乞敕河漕重臣。遴委才能属员、亲往相度。勿听一偏之词。务收两全之利。开凿深通。复其故道。淮泗之水消、则黄河之势减。平成之绩亿万年永赖之矣。下所司议。　　

○定赏赉达赖喇嘛使臣例。每头目二人、随从役卒二十八名、共赏二等玲珑鞍马一。银茶筒一。银盆一。缎三十。毛青梭布四百。豹皮五。虎皮三。海豹皮五。厄鲁特部落峨齐尔汗下正使、赏羔皮蟒袍一。银茶筒一。银盆一。缎三。毛青梭布二十四。副使。赏羔皮蟒袍一。银茶筒一。缎三。毛青梭布二十四。其同来八人、赏羔民补袍各一。缎各三。毛青梭布各二十四。其随从役卒、各赏缎一。毛青梭布八。　　

大清世祖体天隆运定统建极英睿钦文显武大德弘功至仁纯孝章皇帝实录卷之六十六

大清世祖体天隆运定统建极英睿钦文显武大德弘功至仁纯孝章皇帝实录卷之六十七　　

顺治九年。壬辰。八月。庚子朔。精奇尼哈番郑芝龙、以其祖父坟茔俱在。原籍福建。请留继母。及子弟各一人守视。其妻妾及二子移送来京。又以住房在镶黄旗而身属正黄旗往来未便恳请改隶旗分等语。得上□日。郑芝龙准入镶黄旗仍官其在京一子为二等侍卫。兵部即行福建督抚、除伊母弟、及长男听留原籍外。其妻妾两男。即填给勘合。遣人同芝龙所差家人。护送来京。　　

○以镶白旗护军参领喀尔他喇、为护军统领。　　

○壬寅。以军功。封多罗额驸绰尔济为镇国公。　　

○督理苏州等处织造工部右侍郎陈有明、引疾乞休。允之。　　

○乙巳。升天津总兵都督佥事管效忠、为昂邦章京。充镇守江南提督汉兵总兵官。　　

○丙午。定常朝仪注。凡朝期上御太和殿。卤簿全设。奏中和丹陛乐。鸣钟鼓。鸣鞭内大臣侍卫、列殿内两傍。王以下、辅国公以上。集于常朝房内文武各官。列午门外。其谢恩、辞朝陛见、行礼等官该部分别应在内在外行礼、先期奏闻。亲王以下、官员以上。进爵升官及王贝勒、贝子公大臣、出征凯旋赏赉及诸恩赐俱于常朝日进内听唱赞行礼汉军、汉人官员赴任、及外省朝觐应行礼各官进午门内。同满官行礼。应在外行礼各官。俱于午门外行礼。遇上不御朝。赴任及朝见官员。俱于常朝日集午门外行礼。外藩王以下、公台吉以上来朝。及喀尔喀。厄鲁特等部落进贡官员亦于常朝日。进内行礼。亲王以下、官员以上。凡钦命婚娶者或于中和殿。或于安育宫。具朝服行礼不鸣赞。遇有赏赉便服行礼。　　

○多罗谦郡王瓦克达薨。年四十七。　　

○丁未。遣大学士范文程祭先师孔子。　　

○戊申。太宗文皇帝忌辰。遣官祭昭陵。　　

○祭大社、大稷。遣伯索尼行礼。　　

○以胡密色、介山、为户部理事官。敦多和为都察院理事官。王光宗为东城理事官。　　

○以镶白旗海护为护军参领。　　

○以镶蓝旗汉军马如龙、仍为梅勒章京。其新补梅勒章京高明忠、仍为甲喇章京。　　

○己酉。以费英东扎尔固齐功升其孙二等精奇尼哈番渥黑、为一等精奇尼哈番。二等阿达哈哈番多颇罗、为一等阿达哈哈番。　　

○庚戌。太祖武皇帝忌辰遣官祭福陵。　　

○授服阕庶吉士周启嶲、为内翰林国史院编修。　　

○壬子。转吏部右侍郎孙承泽、为本部左侍郎。以内翰林引文院学士成克巩、为吏部右侍郎。仍兼原衔。　　

○癸丑。升刑部理事官周天成、为工部右侍郎。督理苏州等处织造。　　

○甲寅。追赠直隶山东河南故总督兵部尚书张存仁、为太子太保。荫一子入监读书。　　

○加陕西总督兵部尚书孟乔芳、太子太保。以久任边疆。著有劳绩故也。　　

○丙辰。江南江西总督马国柱、以两省旱灾奏报。得上□日。江南江西二省荒旱异常。朕心儆惕。恐致百姓流离。著该督抚按多方救济。地方有乐输义助者。汇造姓名送部酌奏。救荒事宜著速议施行。　　

○丁巳。谕定远大将军和硕敬谨亲王尼堪等曰。闻贼入广西。于七月初四日。攻陷桂林府。定南王孔有德自尽。向命王等。剿灭湖南贼寇。平定贵州。今毋往贵州。仍从湖南进取宝庆。其西安府调发满洲兵将。及提督总兵柯永盛官军。同续顺公。留于宝庆。王领大兵入广西。相机搜巢□刀贼孽。其余一应事宜。俱照前敕遵行。　　

○谕平南王尚可喜、靖南王耿继茂曰。览王奏具悉定南王孔有德、为国尽忠身殁。朕甚悼切。故遣和硕敬谨亲王尼堪为定远大将军。率精锐兵将。星速启行。不久即至广西王等其勿前进。傥贼入广东。王等务计万全。以待大兵。毋得轻动　　

○平南王尚可喜奏言。靖南王耿继茂、前率兵进取琼州今琼州伪部院杜永和、伪伯张月等。亲诣投诚地方底定。迩来粤西告警。省会单薄。靖南王孤军远出。不无隐忧。上以琼南底定。命靖南王班师回省。　　

○升密云镇左营参将李士元、为密云石匣营副将。　　

○戊午。谕平西王吴三桂、固山额真墨尔根侍卫李国翰曰。前曾谕尔等。俟大兵入贵州时。尔等相机而往。今大兵已止贵州之行。令趋广西。尔等亦不必往。可遵前谕。相机安定四川地方。　　

