<!-- { "loadSidebar": true } -->
○乙未。上驻跸枣里庄是日、东安游击徐子能、知县涂应骥诣行在朝见赐食各赏蟒衣一袭。　　

○丙申。上驻跸杨村。是日河西务游击李泽芳、钞关分司。傅昌期等诣行在朝见赐食。各赏蟒衣一袭。　　

○丁酉。上驻跸小营地方　　

○定迎神礼仪。凡宗室以上迎请神者。奉神入黄舆、令八人肩舁。前引御仗二对辟道黄舆御仗及黄衣带帽、俱留贮祀神之家。其人役、令祭祀之家预备。至迎神时。亲王以下、民以上。乘舆马者、途遇、俱下候过有列执事者、执事人役俱回避。　　

○戊戌。上驻跸牛家屯。是日天津道徐永祯、通州道李麟翔通州副将张惟一、督饷主事苏霖待诣行在朝见赐食各赏袍帽等物有差。　　

○随征左都督总兵官马蛟麟卒　　

○己亥。上驻跸董郭庄。是日总督仓场户部侍郎任浚巡仓御史焦毓瑞等诣行在朝见赐食。各赏袍帽等物有差。　　

○庚子。上驻跸坝上。是日、三河县知县孟希舜、诣行在朝见。赐食。赏袍服一袭　　

○户部左侍郎王永吉、条奏三事。一、查卫所屯地、分上中下三等。拨上田予运丁以济运费。一、各项折色银两仍令官收官解。其本色物料动支折价采买。如旧额不足、酌加数倍、以苏民累。一洲田丈量重为民害请将芦课、并入各州县考成、酌定五年一次丈量。则芦政可以不设敕。所司速议。　　

○续顺公沈永忠疏报、右路总兵郝效忠、进巢□刀黎平逆贼。失利阵亡　　

○升昌平副将潘立勋为署都督佥事、管浙江副将事。江南提标参将吴登科、为陕西花马池副将。浙江提标参将于奋起、为陕西兴安副将。嘉兴署副将冯源淮、为陕西宁夏平罗营副将。　　

○辛丑。上还宫。　　

○孝慈武皇后忌辰。遣官祭福陵　　

○癸卯。喀尔喀部落土谢图汗、车臣汗、塞臣汗下白喜泰和等、贡马。宴赉如例。　　

○以布塞格效力供职、授拖沙喇哈番　　

○甲辰。户部请每年给平西、定南、靖南、平南四王军前操赏银、各四十两。续顺公军前三千两从之。　　

大清世祖体天隆运定统建极英睿钦文显武大德弘功至仁纯孝章皇帝实录卷之六十


大清世祖体天隆运定统建极英睿钦文显武大德弘功至仁纯孝章皇帝实录卷之六十一　　

顺治八年。辛卯。冬十月。乙巳朔。享太庙上亲诣行礼　　

○遣官祭四祖陵福陵昭陵　　

○颁顺治九年时宪历　　

○丙午。以都察院右都御史房可壮管左副都御史事升通政使司左通政傅景星为通政使太常寺卿管大理寺少卿事张若麒、为太仆寺卿。　　

○丁未。秘书院检讨徐必远奏言古今帝王。必留心圣学。乃能兴起太平。臣自八月入署。见所繙通鉴、渐次将成虽治乱之迹可稽而圣学精微尤期纯备惟宋臣真德秀大学士衍义于天命人情、身心家国咸撮要领伏乞敕谕儒臣译呈睿览。必能广格心之益、而观道化之成报闻。　　

○己酉。命和硕承泽亲王硕塞多罗谦郡王瓦克达为议政王　　

○辛亥。免宣府属卫所本年分雹灾额赋　　

○壬子。予江西殉难按察使司佥事孟学迁祭葬如例　　

○丙辰。江南巡按秦世祯劾奏江宁抚臣土国宝徇庇贪污诸不法事命革职严讯　　

○丁巳。升刑部启心郎额色黑为内国史院大学士。　　

○调工部启心郎吴达礼、为刑部启心郎。以侍读学士石图为工部启心郎。　　

○以吴尔加齐、为大理寺左理事官。萨尔堂、为吏部理事官。觉罗额尔德、为户部理事官。吴库礼、为兵部理事官。穆成格、为刑部理事官。觉罗富喀、为中城理事官　　

○补原任吏部启心郎何世泰原官。　　

○以镶红旗汉军祝世允、为本旗梅勒章京正红旗满洲希福镶白旗满洲察汉甲喇章京科岳尔图俱为护军参领。　　

○镇国公郭赖卒　　

○庚申。先是监守英王阿济格章京毛海等赴刑部报云我等四人于三十日早、入监巡视。王云闻将吾一子给巽王一子给承泽王为奴诸妇女悉配夫吾将拆毁厢房、积衣举火等语我等出。至午刻。闻有拆毁房瓦声是以前来赴告部臣以阿济格先有烧房之语又曾抛掷食棹焚毁监门且屡犯大罪荷上宽宥。复不自惩辄出妄语奏请治罪下诸王议政大臣议至是议阿济格屡罪当死。俱荷恩宥今复出妄语烧毁监房监门悖乱已极应论死。奏入得上□日阿济格叠犯重罪朕不忍致之于死屡行宽宥今复如此即使从宽再留亦不安分本应依议正法但朕终不忍加诛可令其自尽　　

○辛酉。谕厄鲁特巴图鲁台吉曰。尔部落原与本朝如好及喀尔喀扎萨克图汗俄木布额尔德尼败好获罪逃入尔地尔等遂擅自收留朕异日兴师问扎萨克图汗之罪、何分喀尔喀厄鲁特大兵一临彼此必构大衅尔或将扎萨克图汗击破来奏或将扎萨克图汗逐回原地则彼此不失旧好。倘代人受过殊非所宜尔其审计之　　

○命固山额真墨尔根侍卫李国翰领官兵同平西王吴三桂往征四川逆贼赐之敕谕曰四川逆贼盘聚斯民陷于水火兹特命尔统领汉军及绿旗兵入川征巢□刀凡事协辅平西王而行投诚者抚之抗拒拒者诛之。若武官有功。商核题叙有临阵退缩迟误军机不遵号令者。悉助王便宜处分其应用粮饷会同陕西四川总督巡抚料理支给地方既定之后凡军机事务悉助王调度其一应民事钱粮仍归地方文官照旧管理毋得干预尔等各以勋旧特为简任须协恭奋勇共矢忠贞不得。各执成见有妨大计若能殚心竭力开拓疆土永奠吾民自有懋赏如或贪黩乖张纵兵玩寇国宪无私尔等勉之。　　

○升户部左侍郎马光辉为兵部尚书兼都察院右副都御史总督直隶山东河南提督紫荆等关兼理天津海防军务。　　

○壬戌。转刑部右侍郎孟明辅为本部左侍郎升大理寺卿张鼎延为刑部右侍郎　　

○初宣大总督佟养量以不谙文义为科臣袁懋功所纠解任至是养量具疏申辩命留任。　　

○遣浙江道监察御史朱绂巡视漕运。　　

○癸亥。允户部请各省止留鼓铸炉局一座余悉裁去　　

○甲子。礼部会同内院议奏元旦冬至平西等四王续顺公各节进皇上表一通。皇太后表一通。皇后笺一通各省布政使及参政参议道等官共进表二通笺一通按察使及副使佥事道等官共进表二通笺一通盐运司苑马寺各进表二通笺一通各府州直隶州各进表二通笺一通衍圣公真人各进表二通笺一通总兵官、及副将参游等官共进表二通笺一通都司行都司各卫各进表二通笺一通万寿圣节俱照此例进表其总督巡、抚系京官奉差。不进表笺凡遇庆贺大典、具本进贺。又查会典旧例、圣节。衍圣公、及宣府、大同、延绥、宁夏、云南各总兵官各进马二匹。今每年除云南外见俱进马相应免其进献奏入从之。先是礼部言十一月初十日冬至应大祀圜丘次日诸王恭进皇上。皇太后皇后礼物诸臣行庆贺礼今皇上行幸、相应请上□日得上□日天坛、遣官代祀三大节亲王世子、郡王平西王等四王例进东珠、貂皮、鞍马等、礼物过多著与内三院再议具奏。至是礼部会同内院酌减貂皮马匹议上得上□日貂皮马匹等礼物俱著免进　　

○乙丑。封肇祖原皇帝兴祖直皇帝陵山曰启运山景祖翼翼皇帝显祖宣皇帝陵山曰积庆山福陵山曰天柱山昭陵山曰隆业山遣多罗贝勒吞齐固山贝子吴达海等祭告是日祭时日初出启运山有黄赤青三色云见从山陵直冲霄汉。　　

○调陕西按察使司按察使王显祚为福建按察使升山东副使天津道徐永祯、为山西布政使司参政督粮道。陕西西安府知府孟继昌为浙江按察使司副使驿传道河南开封府知府丁时升为陕西按察使司副使关内道湖广德安府知府李慎修为陕西按察使司副使庄浪道河南南阳府知府张献捷为江南按察使司副使苏松道山东参议青州道孙登第为江南按察使司副使徽宁道山东佥事怀来道马登科为山东布政使司参议东兖道山西佥事河东道王无党为山东布政使司参议济南道山西佥事驿传道祝思信为湖广布政使司参议湖南道工部主事高鹏南、为福建按察使司佥事、福宁道。吴之纪、为湖广按察使司佥事、荆西道。直隶冀州知州金成良、为江南按察使司佥事、颍州道。河南郑州知州王登联、为山东按察使司佥事、济南道。山西保德州知州安世鼎、为江西近察使司佥事、南昌道。　　

○壬申。临巩总兵官王允久卒。　　

○癸酉。原任河南光山县知县谢楠奏言从来理财者辄曰加赋增税、而民生愈艰国计未裕今目击应行之政有三。一、故明设立卫所官军即有屯地每亩止纳籽粒三分今旧军一概不用。屯地应照民田起科一近湖滨海之地潮沙积成滩涨似应丈量亦应照民田科税。一、旧例配军遗田止令民间课种。今竟私相授受。似当立法清追。疏入。得上□日、各项钱粮、概从经制。近来章奏、言清屯清课者纷纷。是何缘故。该督抚按、久任地方。若果有隐占等弊、何不奏报。如借端利己害民妄为。条陈情殊可恶著该督抚按即严察虚实奏闻。　　

十一月。乙亥朔。皇第一子生。　　

○湖南巡按李敬疏劾上荆南道王燧、贪黩乖方命革职下督抚按鞫之。　　

○丙子。湖广荆州总兵官郑四维奏报伪侯于大海向据巫夔拒命今率部众于彝陵就抚下所司。　　

○己卯。宴厄鲁特部落贡使卫徵。囊苏等三百二十人及外藩蒙古二十七旗听事头目从人于礼部　　

○辛巳。多罗贝勒喀尔楚浑薨谥显荣。　　

○甲申。冬至祀天于圜丘遣礼部尚书阿哈尼堪行礼。　　

○遣官祭四祖陵福陵昭陵　　

○乙酉。固山贝子强度薨。谥介洁　　

○丙戌。平南王尚可喜奏报官兵恢复雷州府报闻　　

○己丑。升浙闽督标副将张国勋为署都督佥事泊江嘉兴府副将补原任宣府团练营参将王家宾为宣府右卫路参将。　　

○乙未。免山西平阳潞安二府泽辽沁三州所属州县七年分雹灾地亩额赋。　　

○戊戌。以柯鼎为户部启心郎　　

○升正黄旗满洲护军统领伊尔德为本旗固山额真镶白旗满洲额克西讷镶红旗汉军牛录章京土贵俱为甲喇章京。　　

○补前正蓝旗汉军固山额真佟图赖为原官　　

○予殉难湖广郴桂兵备道佥事李懋祖山西潞安府推官司九韶祭葬如例　　

○复噶布喇拜他喇布勒哈番又一拖沙喇哈番穆济伦拜他喇布勒哈番合恩诏所得职俱为二等阿达哈哈番甯古里拜他喇布勒哈番又一拖沙喇哈番合恩诏所得职为三等阿达哈哈番。　　

