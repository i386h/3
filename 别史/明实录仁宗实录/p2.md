<!-- { "loadSidebar": true } -->
　　○帝行之  帝亦孜孜惟仁之施或有水旱饥馑民兵失所未尝不戚焉思有以赈恤之每谕文武大臣曰卿等为国柱石宜深体  至尊圣仁以惠黔黎毋为苛刻以摇邦本其后监国所惠被下人甚厚故天下咸属心焉永乐贰拾贰年柒月辛卯  太宗皇帝以征虏寇上宾于行在先日遣命皇太子即皇帝位八月甲辰文渊阁大学士兼翰林院学士杨荣御马监少监海寿传  遗命至北京  帝哭恸几绝强起拜受既而命尚书蹇义大学士杨荣杨士奇议一应合行事宜及同礼部尚书吕震议丧礼  严京城守卫  丙午  遣书谕随征大营五军总兵官先委宁阳侯陈懋阳武侯薛禄率领原随驾精壮马队三千里驰回京若三千马队不可撒动即于各营选精壮马队一万还京是时京卫军士悉出从征京师留守不及数千故也  丁未  命附马都尉沐昕掌南京后军都督府事  命太监王贵通率下番官军赴南京镇守宫中诸事同内官朱卜花唐观保外事同附马都尉西宁侯宋琥驸马都尉沐昕计议而行  召前户部尚书夏原吉同议合行典礼  癸丑  在京文武百官军民耆老上笺劝进其词曰自昔帝王之垂统皆传嫡长以兴邦斯神圣之远图寔国家之常典恭维  大行皇帝文武圣神高明广大爰当即位之始首为继体之图诚以  皇太子殿下嫡长仁明刚健中正实能子育兆姓怀柔百神特命正位东宫以隆国本而涣颁纶诏敷告庶邦受抚军监国之大权摄尊  祖配  天之大祀  天命允属人心咸归于今二十余年实系  宗社之重兹者  大行皇帝遗命殿下早登大宝表正万邦盖其建立于昔时正望续承于今日今殿下孝思罔极未即钦承夫神器不可以暂虚天位不可以暂旷伏望仰遵先志少抑哀情从天意顺人心早临九五之位阐圣文恢神武益隆继述之图笺上令谕答曰卿等惓惓忠于忧国终天之恸方切予心遽继统之有闻岂哀诚之能忍所请不允  甲寅  文武群臣军民耆老人等伏阙上笺劝进其词曰帝王垂统建永世之基图嫡长相传嗣万年之历数国家彝典古今所同恭维  大行皇帝德合乾坤明同日月以武功定祸乱以文教致太平经国之谋存于宏远自登大宝首建皇储诚以  皇太子殿下圣学日新英资天锡上足继承于大统下足抚安于生民纶命涣颁与情允□忄厂坐□伏维  殿下正位以来问安视膳孝行配于前王赞政施仁令誉达于天下合天心而  郊庙  社稷之俱享得人而讴歌朝觐之攸同天与人归二十余载兹者不幸  大行皇帝宾天四海兆民如丧考妣天下岂可以无主神器岂可以暂虚合群庶以询谋同中外而劝进望早正名而践祚庶以顺天而应人未赐允俞尚持谦逊虽终天之痛难抑于为国之计何如愿宽一己之哀情以定万世之大计臣等俯伏阙门恭候  俞旨幸赐睿明之断以慰亿兆之心笺上令谕答曰卿等尽忠国家经虑弘远大宝之位虽难久虚今  梓宫在廷山陵未毕父子至性其宁忍之所请不允  乙卯  赵王高燧上笺劝进其词曰国家之继统天位之传序必归嫡长之尊此自古帝王之大经也国朝祖训明昭日月帝王通义万世尊承恭维  长兄皇太子殿下以嫡且长以仁且贤简在  父皇圣心久矣爰登宝位之初首正储副之位上以奉  祖宗之重下以系四海之望于今二十余年  长兄皇太子殿下恭敬孝友上通于神明忠厚宽弘下孚于臣庶  天心所属人心咸归今不幸  父皇宾天  长兄殿下正大宝之位以奉  天地  宗社之祀以主天下万国之众此必然之理也而孝思深切今已累日继统之礼未闻明敕所司举行伏见文武群臣累笺劝进力辞未允弟高燧以同气之末亦惓惓面请早正天位皆未承允许夫天位不可以暂旷生民不可以无主伏望  长兄太子殿下鉴帝王之大经明  皇祖之大训上遵  父皇之遗命下副臣民之仰望早正天位承天统光祖宗之付托续太平于万世笺上答书不允于是公卿大臣合词议曰嫡长继统古今通制虽  殿下崇执谦让如  宗庙  社稷何复率文武百寮军民耆老上表劝进其词曰国家承百王之正统启万世之弘图大宝相传必以嫡长此古今之帝经天下之公义太平之建实本于兹恭维  大行皇帝文武圣神聪明睿智重惟国本首建储君敬惟皇太子殿下圣资天锡盛德日新温恭协于重华明睿察于庶物自膺册宝以来抚军监国尊  祖敬  天华夏蛮貊罔不归心朝觐讴歌悉皆载德兹者不幸  大行皇帝奄弃臣民遗命惓惓俾正南面而旷日积久尚未钦承臣等合词劝进恳款屡陈而孝思无穷哀慕弥切辞让至再谦抑未遑臣等切惟天位不可以久虚生民不可以无主大考之道继述为重贤圣垂范万世遵承是敢再沥悃诚昧死上请伏望少纾哀恸即赐允俞位九五而作君师抚万邦而弘治化下副人心上慰天命表奏赐谕答曰卿等谓天位不可久虚嫡长在予宜正大统惓惓陈请至再至三夫国有大戚四海生民如丧考妣况于父子情当何如予惟亮汝之忠诚汝尚体予之哀恳所请不允  丙辰  文武群臣军民耆老四夷朝使僧道人等伏阙上表言自大禹以来国统之传必归嫡长至商至周圣贤之君率由斯道是以致治隆盛享国久长三代而下汉唐宋之盛际亦莫不由于斯也我  太祖高皇帝以大圣之资致治保邦率遵隆古承祧继统必在长嫡著之  祖训垂法万年  大行皇帝以圣继圣虽一政一令必循旧章而经国宏谟尤所致慎是以即位之初首建储副所以定邦本所以一人心正国家之大分贻太平于永远伏惟  皇太子殿下既嫡且长名分以正而缉熙圣学日新睿德自膺册宝监国两京二十余年孝行通于神明仁心昭于四海待臣以礼视民如伤烛于物情达于治体盖四海兆庶咸仰望归向以为将来太平之主也人心如此天意可知今  大行皇帝上宾遗命属以继统系  宗社之重副天人之心命下累日不闻钦承臣民三上章劝进亦不允从群情遑遑实所未喻夫为天下国家者其孝在于安宗社固基业以为重忽其重计又久稽于遗命圣贤之孝殆不如此伏望  殿下少回圣心早正天位以慰人望臣等惓惓愚衷有进无退俯伏阙下伫聆德音表上下令礼部臣曰  大行皇帝上宾遗命＜耳少＞躬俾承大统顾在哀疚不忍遽承而亲王文武群臣军民耆耋四夷朝使同秉一心奉表劝进却而复至三四未已国之大计不敢以不从人心忠告不可以终拒尔礼部择日祗告  天地  宗庙  社稷予即皇帝位其具仪以闻  礼部上即位仪注先期司说监等衙门陈御座于奉天门钦天监设定时鼓尚宝司设宝案教坊司设中和韶乐而不作是日早遣官天地  宗庙  社稷上具孝服祗告几筵毕具衮冕服诣奉天门即皇帝位是日鸣钟鼓锦衣设卤簿驾  上御奉天门内文武官员各具朝服入午门上服衮冕鸿胪寺引执事官行礼毕  上升御座  上由中门出升御座锦衣卫鸣鞭百官上表行礼如大朝会之仪毕出承天门外文东武西立俟翰林官捧诏书御前用宝讫鸿胪寺官奏颁翰林院捧诏授礼部尚书官由午门左门出锦衣卫先设云盖午门外候诏至置云盖中遵赴承天门开读行礼如常仪  丁巳  以嗣位遣英国公张辅吾  天地定国公徐景昌告  宗庙宁阳侯陈懋告  社稷  上躬告  几筵即皇帝位将即位中官传旨鸿胪寺百官免上表贺行礼五拜三叩头礼赴承天门外听诏鸿胪寺宣旨百官讫  上登宝位朝群臣大赦天下诏曰朕惟上天生民爰立君主仁育兆庶咸底于泰和统御华夷同跻于熙自□皋我  先皇帝奉天辅运治化高于百王文德武功声教被于四海比缘边警廑龙驭以亲征逮及凯旋竟鼎湖之升逝遗命神器付予＜耳少＞盼顾哀疚之方深岂遵承之遽忍亲王公侯驸马伯文武臣寮军民耆老四夷朝贡之使俯伏阙下奉表劝进以为天位不可以久虚生民不可以无主长嫡承国家常经陈词再三沥恳勤切用是仰遵遗命俯狥舆情已于八月十五日祗告  天地  宗庙  社稷即皇帝位奉  祖考之洪祐仰  圣明之永图属兹莅祚之初宣布维新之命其以明年为洪熙元年所有合行事宜条示于后一自永乐二十二年八月十五日昧爽以前官吏军民人等有犯除谋反大逆子孙谋杀祖父母父母妻妾杀夫奴婢杀主不赦外其余已发觉未发觉已结正未结正罪无大小咸赦除之敢有指告赦前事者以其罪罪之一永乐十九年十二月以前拖欠及亏兑未完税粮料豆户口盐粮及有报数在官而未曾送纳者尽行蠲免仍免永乐二十二年户口盐粮其各处拖欠马草柴炭自永乐二十年十二月以前尽行蠲免一自永乐二十二年八月十五日以前各处递年拖欠农桑诸色课程仓粮盐课等项并倒死及亏马驼驴骡牛羊等畜及拖欠芦柴纳欠铜鉄颜料席麻竹木等物追陪珍珠等项并未纳各项赃罚陪追未完段匹等件尽行蠲免一各处军民有因追陪孳生马匹为官府所逼不得已将男女妻妾典卖与人者诏书至日官府悉为赎还不许托故延缓如女子年长已成婚配者不在此例今后倒死孳生马匹只照洪武中例追陪一各处逃移人户悉宥其罪许于所在官司首告发回原籍复业免其差徭二年其户下所欠税粮尽行蠲免一下西洋诸番国宝船悉皆停止如已在福建太仓等处安泊者俱回南京将带去货物仍于内府该库交收诸番国有进贡使臣当回去者只量拨人船护送前去原差去内外官员速皆回京民稍人等各发宁家一往拖西撒马儿罕失剌思等处买马等项及吟密取马者悉皆停止将去给赐段疋磁器等件就于所在官司入库马驼骡匹系官给者仍交还官系军民买办者给还原买之人原差去内外官员俱限十日内起程赴京不许托故稽留一往云南木绑缅甸麓川车里等处采取宝石等项及收买马匹等件悉皆停罢其给赐之物发与差来进贡使臣带去但系朝廷差去内外官限十日内即起程回京官军各回原卫着役不许稽留一各处修造下番海船悉皆停止其采办鉄黎木只依洪武中例余悉停罗一但是买办下番一应物件并铸造铜钱买办麝香生铜荒丝等物除见买在官者于所在官交收其未免者悉皆停止一各处买办诸色纻丝纱罗段匹宝石等项及一应物料颜料等并苏杭等处续造段疋各处抄造纸札磁器采办黎木板造诸品海味果子等项悉皆停罢其差去官员人等即起程回京不许指此为由科歛害民一各处阐办金银课除去煎稍见收在官外自今停止敢有不遵法度私自煎销者罪之所差去闸办官员人等限十日内即起程赴京不许托故稽留其旧额岁办银课并差发金不在此例一交址采办金珠香货之类悉皆停止交阯一应买办采取物料诏书内开载未尽者亦皆停止所差去内外监督官员限十日内即起程赴京并不许托故稽留虐害军民一各处为营造采办木植如已起运者随到所在堆垛其未采办者悉皆停止军民各发宁家所差去采办官员人等限十日内起程赴京不许托故稽留扰害军民一各处造作除军需外其余不急之务尽皆停罢今后各衙门非奉朝廷明文不许一毫擅自科扰军民一浙江福建官台山鸟峰峒等处人民有被府县及闸办官吏逼迫不得已逃命山林出没为盗诏书至日悉宥其罪令各回原籍安生乐业永为良民一狭西四川儧运茶课有已起运者即赴所指茶马司交收未起运者悉皆停止一凡被水旱灾伤缺食贫民有司即为取勘赈济一民间应有事故人户抛荒田土有司即为从实取勘开报以凭覆实除豁别召人承佃内系官田者即照民田例起科一天下一应税课悉依永乐二十年以前旧额徵收不许指以钞法为由妄自增添扰害伤民一文武官吏军民匠作人等有为事发运砖拖石砌城运粮做工等项悉宥其罪官吏复还职役军还原伍匠仍当匠民放宁家其风宪官有犯赃罪不许复职放回原籍为民当差一军官并旗军力士校尉舍人余丁等犯罪发各处立功及哨了等项者悉宥免之复其职役一军官犯罪发各处充养马种田等项者悉宥复职一军官总小旗犯罪除谋逆外军官被刑及罢闲者本身见在复其原职已故者子孙依律承袭总小旗革役充军者亦准此例复其原役一文武官并总小旗有为事已复职役住支俸银及支半俸者俱照旧支给一递年为事发买马当站及充递运驿夫皂隶膳夫军伴之类法司即拨人代替放回为民不许延缓一逃军逃囚逃匠人等诏书到后许一月内赴官自首与免本罪军还原伍民还原籍匠复本业一军民中有鳏寡孤独者所司依例存恤毋令失所民年七十以上及笃废残疾者许令一丁侍养不能自存者官为赈给凡军民年八十以上所司给与绢二疋绵二斤酒一斗肉十斤时加存问一有怀材抱德堪任用者或屈在下寮或混处军民或隐迹山林委所司荐举以礼遣送赴京一孝子顺孙义夫节妇令所在有司保勘明白具实奉闻以凭旌表一凡军民利病许诸人直言无隐一凡有贪污官吏蠹政坏法作弊害民诏书到后不即改悔仍前贪虐者巡按监察御史按察司即拿问解京一自今官吏敢有以催办为由辄自下乡科扰平民者许诸人首告所司即拿问解京一诸司官敢有容隐吏卒弓兵皂隶牢子久占衙门连年不替专一浸润官长起灭词讼说事过钱及称主文等项名色在衙门结揽写发把持官府虐害良善许诸人首告所在按察司及巡按监察御史即拿问解京一法司论同今后一依大明律科断不许深文于戏君民一体爱人必务于宽弘赏罚有经为国必彰于明信尚赖文武贤弼中外良臣掳乃
