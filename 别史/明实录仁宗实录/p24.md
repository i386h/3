<!-- { "loadSidebar": true } -->
　　洪熙元年五月庚午赐爪哇国贡使亚烈黄扶信等钞十五万九千五十锭  午刻风雹辛未  上谕少师兼吏部尚书蹇义曰御史朝廷耳目之官惟老成识治体者可任新进小生遽受斯职未达政治之体而有可为之权遇事风生以喜怒为威福以好恶为是非甚者贪秽无藉贤人君子正直不阿往往被其凌辱小人阿顺从臾之则相与为胶漆其于政事得失军民利病略不用心安在其为耳目也尔吏部自今湏慎选擢以清风纪既文叹曰都癸酉敕行在礼部行在翰林院修  太宗体天弘道  高明广运圣武神功纯仁至孝文皇帝实录敕曰恭惟  皇考太宗文皇帝以元圣大德顺天应人君临万邦为臣民之主者二十有三年骏扬武功则载化至仁侔覆载至明配日月上比隆于列圣下宜范于万年甫毕山陵永怀继述仰惟实录未有成书卿等咸逮事  先朝职典斯事往集贤俊博稽简书协恭纂修务尽精恳用宣昭我  皇考盛德大业华覆被于无穷其以太师英国公张辅少师兼吏部尚书蹇义少保兼太子少傅户部尚书夏原吉为监修少傅兵部尚书华盖殿大学士杨士奇少保户部尚书兼谨身殿大学士杨荣太子少保礼部尚书兼武英殿大学士金幼孜太常寺卿兼翰林院学士杨溥为总裁所有合行事宜条列以闻  造嘉兴延平庆都三公主府中使司印  南京震地甲戌夜有星大如鸡子色青白见天津乙亥广西左布政使李昌祺服阕调河南布政司丙子升山西按察司副使王骥为顺天府尹广东布政司右参议吕惟得为府丞丁丑赠故太医院院判蒋用文袁宝俱为本院使赐谥用文恭靖俱遣官祭之二人皆和厚烟忄□疑事  上二十余年无纤芥过而用文兼谙儒术数进善言故恩命有加云夜有星大如鸡子色赤见尾宿戊寅升贵池县典史黄金兰为本县知县初金兰以考绩至京邑民父老诣阙言其施政宽厚有爱民心请复其任  上曰能致数千里乞留是不负朝廷使矣遂有是命夜有星大如鸡子色青白见尾宿己卯云南金齿军民指挥司及鹤庆军民府等处土官贡马赐钞币表里有差  行在翰林院侍读李时勉讲罗汝敬俱以言事改都察院掌道监察御史  夜星金犯舆鬼有星大如鸡子色赤见牛宿庚辰  上不豫召尚书蹇义大学士杨士奇黄淮杨荣至思善门命士奇书敕遣中官海寿驰召  皇太子辛巳  上疾大渐遗诏天下传位  皇太子诏曰朕以菲德嗣承  祖宗洪业君临天下甫及逾年上惟  皇考太宗皇帝山陵永远迫功哀诚下惟海内黔黎雕疗未复忧劳夙夜时用遘疾奄至大渐夫死生者昼夜常理往圣同辙奚足悲念惟  宗社生民必有君主长子皇太子天禀仁厚孝友英明  先帝夙期其大器臣民咸哉其令望宜即皇帝位以奉神灵之统抚亿兆之众朕既临御日浅恩泽未浃于民不忍复有重劳山陵制度务从俭约丧制用日易月中外皆以二十七日释服无禁嫁娶音乐在外亲王藩屏为重不可輙离本国各处总兵镇守备御重臣及文武大小官员亦毋擅离职守闻哀之日止于本处朝夕哭临三日悉免赴阙行礼  皇考太宗皇帝服制仍遵去年八月之令呜呼南北供亿之劳军民俱困四方向仰咸南京斯亦吾之素心君国子民宜从众志凡中外文武郡臣咸尽忠秉节佐辅嗣君永宁我国生民朕无憾矣诏告中外咸使闻知  是日  上崩于钦安殿宫中以  皇太子未至未发丧沐浴袭奠饭舍如礼设凡筵宫中朝夕哭上食  作梓宫  自辰至未日生晕色赤黄周匝
　　仁宗皇帝实录
　　洪熙元年六月辛丑  皇太子还自南京至良卿宫中发丧宣遗诏文武百官常服行四拜礼宣毕举哀复行四拜礼中官同礼部尚书捧遗诏赴卢沟桥迎谕  皇太子文武百官亦素服出迎  皇太子礼部工部先于桥南设幕次香案  皇太子至常服诣幕次者案前行四拜礼跪听宣遗诏宣毕  皇太子哭恸几绝强起复四拜易素服黑翼善冠黑角带还京至长安右门下马步哭至宫门外释冠服被发诣  大行皇帝灵前五拜三叩头哭尽宫中自  皇后以下皆被发哀止  皇太子就丧次东见  皇后亲王以次见  皇太子毕各尸□立丧次  歛  报讣各王公主颁遗诏于天下  皇太子命行在礼部会议丧礼行在礼部启会议丧服礼仪除遵依  大行皇帝遗诏外余悉如去年八月之制为宜从之壬寅大歛甲辰成服  是年七月己巳上尊谥曰  敬天体道纯诚至德弘文钦武章圣达孝昭皇帝号仁宗九月壬寅葬献陵  上在位十阅月寿四十有八  上天禀纯明孝友之行出于至性  太宗文皇帝  仁孝文皇后深所知爱  太宗初举义靖难也屡请侍行  太宗顾  仁孝皇后曰北平根本所在居守之仁匪轻世子能得人心岂可暂离又顾  上曰汝居守然后吾无内顾之忧遂不敢复言行小人或谗之于  太宗未尝与辩惟勤自修而终莫能间高煦高燧有过  上每从容遵谕使改左右或止之曰吾不为郑庄爱弟也  太宗皇帝数督过高煦高燧必为婉辞角□羊释一日  太宗察见高煦不轨之迹怒甚  上复再三叩头赦解  太宗强从之已而叹曰汝爱弟吾岂不知他日思吾言无及矣  上终身爱之不变于宗室恩义笃厚专志爱人始终无间初在东宫备悉民情既即位悉行所志每诏书下军民权抃如早得雨如渴饥得饮食过水旱必斋戒致祷郡县上言饥荒即遣人赈恤宽贷急民之急恒若不及临政务当大体未尝计利恒曰能推利以厚百姓国家将享大利焉明知人在廷之臣其才行文学高下了然于心缓急用之靡不曲当寸长可用咸所不弃苟犯名义虽才必黜未尝以所爱恶移是非之公于用将帅取长弃短严谨边备不志远略边将升辞每戒之曰民力罢矣慎毋贪功生事夷虏至塞下甚则抚之逆则御之驱之而已毋为首祸违命获功吾所不赏赏功褒德宁过于厚恶赃吏屡戒法司曰赃吏务厉民裕已国家恤民必自去赃吏始故未尝贷之重学校严荐举每谕所司用人必求实才授官必责实效乐闻直言所言切理多见褒答间有咈逆虽暂龃龉无几輙悟更加赐赉喜怒或小过未尝不悔既悔改之不吝雅志儒术务学问诸经皆通于书尤熟尝曰为治不本此书虽或小康皆苟焉而巳于春秋叹曰先王之礼坏此书所繇作也卜筮不用俗占法必取正周易反覆卦爻彖象之辞及程朱氏之说信之甚笃喜考古制度以求圣人之意赞善陈济博洽冠一时数侍论议退语其僚曰殿下天资明睿非郡臣所及学问所得必见于行事为文章不事雕饬达意而止赞善王汝玉尝言为有诗法  上曰三百篇何所法哉无他嗜好初在东宫惟畜经藉法书甚富闲暇乎不释卷被服宽溥数儒者少侍  太祖晓识天象长益探究或钦天监所陈有讳避者輙见穷诰既即位作台禁中时自观察而预言休咎之应多奇中遇灾变必警饬自奉俭薄恒念  祖宗创造之勤每事必问祖法如何又曰循  祖宗之法者当明  祖宗之心尝集侍臣录  太祖亲制皇陵碑文授诸子俾熟读曰如此庶几知保富贵又尝命刻真德秀大学衍义赐诸子曰为人上不可不此书为人臣不可不知此书在储位二十年深明君人之道是时天下皆已向心暨嗣位励志图治推诚仕人每曰为人君止于仁耳故弘施霈泽悉罢科买已逋责询民隐急农事褒旧劳举坠典增文武官俸加军士食米修旧政赐文臣诰敕予归省告而归省者赐赉有制禁告诽谤申严自宫之禁及禁加人宫刑屡饬法司崇宽厚戒深刻惟日以恤人为务在位仅十月而德政加多故遗诏初下兵民如丧慈父庙号曰仁天下之公言云
　　国立北京大学图书馆旧藏  国立北平图书馆民国十九年五月重抄
