<!-- { "loadSidebar": true } -->
仁宗昭皇帝实录

皇帝实录卷之一
洪惟我皇考仁宗昭皇帝以重华之德抚盈成之运恢弘至道丕显人  文光昭前烈垂裕来世夫岂偶然哉越自太祖高皇帝时历试之而君人之度肇矣皇祖太宗文皇帝举大义安宗社数年提兵转战无内顾之忧者居守之重有属也于时抚  百姓奖励士卒咸得其心经画国用曲当其宜国家大勋之  集盖亦根本之固也既正位东宫益广圣学默相皇化而天下已想望风采太宗皇帝时巡北京及亲征叛虏皆受命监国裁决庶政务从仁厚而泽之所及已广暨登大宝励精政化惟恐一夫一妇弗获其所忧勤之心不遑寝食  曾未浃岁而义声仁泽已孚洽于四海朕承洪绪仰惟圣馆本作盛德显谟宜有纪载爰命儒臣纂修实录书成总十卷馆本脱此句皇考所以惠臣民建太平隆国家之运者盖与天地同其悠久  猗欤盛哉诗曰于戏皇王继序思不忘书曰监于先生成宪  其永无愆敢不黾勉力行以求其至谨述其概于篇端并示  后之子孙云  宣德五年正月二十一日此行馆本脱


大明仁宗昭皇帝实录（卷一）
　　仁宗敬天体道纯成至德弘文钦武章圣达孝  昭皇帝讳  太宗体天弘道高明广运圣武神功纯仁至孝  文皇帝嫡长子  母仁孝慈懿诚明庄献配天齐圣文皇后洪武拾壹年柒月贰拾叁日生于凤阳是夕  仁孝皇后梦冠冕执圭者上谒寤而生  帝自幼端重沉静言动有经四五岁宫中闻读书辄喜自是书册翰墨不去手稍长习射数日辄造精艺发无不中左右问何若是巧也曰心志既正无难者然绝口不自矜盖于驰射及奇巧玩适之且志非所好独好学问日从儒臣论说不厌洪武贰拾捌年闰玖月壬午授金册金宝命为燕世子  太祖皇帝思宗藩之重特召秦晋燕周四世子朝夕亲教训之历试诸事尝命分阅皇城四门卫士  帝还奏独后  太祖问之对曰旦寒甚卫士方食俟其既食乃阅之故后  太祖喜曰能体恤下人是吾心也又命分阅中外臣民奏＜锍-釒＞独取其切于兵民疾苦及至关  宗社大计者白之  太祖览之称喜其间有一语一字之谬者悉置之不以白  太祖指示之曰尔忽之耶对曰不敢忽顾小过失不足以渎  天听  太祖喜曰孙有君人之度哉尝闻之曰尧九年之水汤七年之旱当时百姓奚所恃对曰恃圣人有恤民之政耳自是益见重逮  太宗皇帝举兵靖难奉命居守时将士精锐者皆从征城中所余老弱不及什一旦暮督治守备及御敌之具抚绥城中兵民人人欢悦咨求老于兵旅及才识文吏与之同事推诚待之皆为尽心每四鼓以起二鼓乃息左右或以过勤为言者答曰  君父身冒艰险在外此岂为子优逸时且根本之地敌人所必趋者岂得不御备而凡有所施为必先禀命  仁孝皇后无几李景隆等引兵数十万围北平城是时城中守备已完虽老弱不及万人  帝鼓舞激劝下至妇人小子皆奋效力更番乘城昼夜拒敌虽矢石交下人心不变数夜遣人开门斫敌营敌惊荒自杀或至明乃定景隆等围城久不下及兵士夜不得寗息逐退营十数里无几  太宗皇帝得报引兵驰归击之  帝亦出城兵夹击景隆等狼狈大败散走时二群王高煦数出从  太宗皇帝三群王高燧留佐居守官寺黄俨以高燧之幼钟爱也为媒蘖夺嫡之计将为己利使其党往来餙誉高燧而短  帝又谓  帝将为朝廷固守北平以拒父也  太宗皇帝以问高煦曰尔兄素孝那当有此高煦曰兄诚孝但在  太祖时果与太孙善也  太宗不答会朝廷用方孝儒之策遣使持书授  帝为离间  帝得之不启缄即遣入赍书并械其使诣军前白之而俨已先遣人驰报  太宗曰世子与朝中通谋使者持书至矣言未既  帝所遣亦至  太宗发书览之吾父子至爱尚见谗间矧君臣间而奸人不吾毁乎有问  帝曰亦知人所以相谗者乎曰不知曰是可以不知乎曰吾所当知者恭尽子职而已  太宗皇帝既正大位升北平为北京以其地大民众且藩邸之旧仍命  帝居守而高煦先随  太宗入南京方潜谋储位  太宗即遣之还北京而简贤才马京辇数人往辅  帝且谕京等曰此朕之嫡长也永乐贰年贰月遣隆平侯张信附马都尉永春侯王宁召  帝及高煦至南京授  帝金册金宝立为皇太子封高煦为汉王高燧为赵王国朝定制中外政务有成式者启  皇太子施行大事悉奏请时  太宗皇帝欲天下皆归心于  帝凡有宽贷悉付
