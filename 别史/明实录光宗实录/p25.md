<!-- { "loadSidebar": true } -->
　　○督饷户部右侍郎李长庚议得去岁海运初开几不能济今春力开北岸较南岸一运可抵三运而又省各岛风礁之险然海运止七八月可行今计止五十日耳两年所截漕米五十万石将次卸完而船无脚价舣待不行转盻九月便当停运又山海关积粮四十万石堆浥可虑臣查南海口可径达盖套乃留淮船十余沙船五十为南海口之用此道开则关粮便可直达视繇关陆运至辽者省其三倍视繇天津达辽者每石可省三分通计运粮四十万止费十数万可完也至天津召买料豆则□人四十七年所买者价未找完何以责四十八年之召买此实军需便宜急务而库藏无措恐失运期乞将内库银两暂借一百万为运粮召买之资盖有银斯召买无误召买无误则海漕得因便转运而辽左可无仓卒告乏之患臣熟计甚便也已又请截漕运以济边饷言去岁蒙  恩截漕三十万石于天津今岁截漕二十万石目前将次运完矣八月末旬使当停运明春二月始可开运而今岁所运之粮恐止足供岁里之用万一明春缺乏仓卒告急彼时存贮无粮新漕六月方到将何以应之辽饷本折已经议定多之于本扣之于折本色非海运不能多非豫备不能济乞  下部议允截漕十五万于天津而即扣新饷于太仓银库庶明春二月不误首运部覆  从之
　　明光宗贞皇帝实录卷之三
　大明光宗贞皇帝实录卷之四
　　庚戌颁赐各王府银币据万历元年例向无侄孙一项今参酌应与侄同  上以  福王  潞王懿亲常赐外特加银三百两纻丝罗各十表里纱十疋锦四疋钞二万贯
　　○兵部尚书王嘉善开具辽东等官应赏差等其续后出关将官未在赏内者
　　○敕经略于前发金一百万两内照例颁给于是赏总兵官镇守守李光荣征夷柴国柱贺世贤援辽杨宗业陈寅陈策银五十两一表里兵备道王贞薛国用李乃兰康应乾监军道高出邢慎言牛维曜管饷齐君荣单崇银三十两副总兵官见任窦承武戴烨等共九员银三十两参将阎正名游击官麻承宗戚金都司佥书倪承勋方承勋见任原辽共七十五员各银二十两备御守备官左辅坐营官周世禄小把总等官雷起潜见任援辽共五十二员各银十两援辽土司石砫司女官秦氏保靖宣慰彭象乾二员各银三十两一表里援辽土司酉阳领兵加衔守备冉天胤石柱领兵指挥使马祥麟永顺司领兵官汪一龙三员各银二十两
　　○吏部奏  诏书内一款建贤弃官并矿税诖诸臣酌量起用其事关国本得罪者分别奏请  召用恤录臣等遵  明旨除事关国本查开职名另奏外而建言诖误诸臣灼之最确者先行起补其余次第采访不出一两月咨诹当无不真进用亦不相远奉  旨系卿部内事其酌量推举以俟录用按诸臣获罪  先朝或争时事批鳞受谴或弹时相逢怒远逐或犯税珰逮讯长系至于国本一事杖谪尤多大者捐性命小者削官爵远或二三十年近且一二十年姓名既不时闻存殁亦难具悉故部酌次第采访起用一时弹冠之盛穷岩遗老为气焉
　　○起升原任南京刑部郎中邹元标为大理寺卿元标自万历初论辅臣张居正夺情杖几死再起再黜伏林间者三十年至是召用之
　　○起升原任浙江道御史李宗延为光禄寺少卿河南道御史冯从吾为尚宝司卿各添注宗延从吾俱以兵部推升不行论列谪为民
○升督饷户部右侍郎长庚为本部左侍郎兼管照旧
○升宁夏巡抚都察院佥都御史臧尔劝为户部右侍郎
　　○升顺天府府尹王舜鼎为南京通政使太仆寺少卿徐必达为应天府府尹
　　○起升原任湖广右参议朱一桂为太仆寺少卿添注
　　○起补原任太仆寺少卿周曰庠添注
　　○起升原任河南道御史刘光复为光禄寺寺丞添注当张差闯入东朝  先帝同  上召见群臣晓谕光复高声称颂  圣孝词未毕  先帝怒其震惊灵幂逮下狱廷臣噤莫敢救凡四年始释至是特起升之
　　○升狭西右布政使毕自严为太仆寺卿管京营少卿事
　　○升福建左右政使毕自良为太常寺卿管少卿事
○升河南布政司王志远为广东左布政使
　　○升鸿胪寺左丞展自重为本寺左少卿
　　○翰林院编修林釬起复除原职
　　○兵科给事中薛凤翔上时政二事一曰内旨当慎夫阁臣之设原以票拟为职阁臣以票拟司王言之出入而天下即以票拟定阁臣之得失今煌煌  天语半繇中使传宣即
　　圣意速发固以消中留之端而王言径行恐反滋外疑之渐寺人不许干豫政事  祖训极严而可令口传内旨启人以不可知之疑乎愿自今一切旨意务发阁臣票拟随览随班庶无假借之患一曰留中当防夫臣子自面奏外惟凭章疏血脉一通则宫府情合血脉不通则釜鬵势成奈何同一启事或此报彼遗同一推转或前迟后速乎虽圣政时新非坚久而不变而万几日萃恐怠惰之易生愿自今一切条画务勤乙夜观览随览随发庶永无隔碍之患然而阁臣赞襄枚卜尤重资格非可拘于内外岩穴亦可豫于旁求不报
　　○命原任户部山东司主事鹿善继复职先是善继以辽饷告急借发金花五万两以济急被斥吏部屡以为请从之
　　○吏科给事中周朝瑞献慎初三要略曰  陛下新政用人发帑撤税可谓有初矣顾天下鼓舞若更生者此初而  陛下夕惕乾朝历万年当如一日者亦在此初今贤才渐见充盈然收一才必期得一用宜令有言责者得尽其言有官守者勿夺其守若乃系忠良之手足而使謏悦为容辈反得乘憎而营窟穴则慎初以信任要矣君之施泽犹水沃物一息不贯立成枯竭矧辽左索赋正急今日所发几何将无又处其穷宜留金花不尽之余省内库无益之积更有不足佐以帑金务令吏卒沾恩誓灭夷寇则慎初以行人要矣海内苦榷徵如在汤火税使一撤何异移之清凉痛思  先帝仁明祗缘导自宵小以至官旷治隳贻祸人国今撤回到阙即有随进金钱宜
　　○敕发辽饷明阿堵非  明主所贵诚虑及积习智巧之难防则斥远嬖佞尤慎初者要之要矣臣实快心于既鬯之  皇猷而更愿  圣主之修举者如此  上谕内阁金花银两原系旧制进内以备典礼等项赏赐俸粮之用周朝瑞要誉妄言本当拏问姑降一级调外任用阁臣随具疏言  皇上莅政方新人心望治甚切铨部起废之疏随上随下乃朝端一言即行谴谪殊非政体之平且主事鹿继善蒙恩复职借金花者业及宽政议金花者独蒙严谴亦非一视之仁相应免其降调令守原官奉  旨恶其阻绝国用已有旨不必申救尸科给事中王继曾疏陈时事言臣惟自古人主善用言官无如
　　○先帝万历初年诛恶阉罪权相起废官皆用言官言无留行迩十年间言官用朋党相倾不一图王之国先帝阁言者不用是非先帝之失而言路之罪也当鼎成之时亦穆然深维国家不可无謇谔之臣而以臣等付  陛下惓惓望  陛下之亲贤纳谏而诏臣等以授职建言言官言可采则采之不可采则阁之人可用则留遗  陛下用之故臣以为善用言官无如  先帝者也臣今者所为扬肝胆以效忠舍笔橐无所图之矣臣与诸臣约章疏无得作隐语以烦  君父射覆大臣彼论杜门静听小臣不得展辩章奏烦渎易起厌倦非所以重言路之体也殴阳修有言谏官虽卑与宰相等夫从容论思俟君之自听者宰相也慷慨陈列强君之必听者言官也汉武帝英风之主汲黯数面折其非人臣而至于面折其君非得已也臣不愿  陛下令臣等至此臣所愿者  陛下将先帝亲贤纳谏四字大书于座右今而后临御不辍朝宰相不离侧谏官不停＜锍-釒＞用人行政不如此数日举动令臣等有法度之言无弼违之言是上愿也报闻
　　○户部奏自奴贼发难兵马钱粮俱出创设加派原非得已但外解者任意迟缓而分用者又任意图便开销者开销断绝者断绝职部不得已具题会议另加派银一百万两为兵部安家马价二十万两为工部器械则分用亦各有数目矣今查四十六年四月起至今年七月止共解过辽东银八百三万八千有奇近据新饷司报援辽兵以十八万马十万匹以折色论计该二百九十余两辽沈开铁岭额兵除旧额外该新饷三十万一年约该三百二十一万有奇各衙门公费一万有奇各道驼运一百万有奇各道召买粮料六十万余通计每年用银四百八十余万两以本色论兵一十八万马十万匹共该粮二百五万二千石即辽左一镇一年除本色外用银几五百万关内召买及各镇调兵行粮盐菜不与焉即加派全完不过四百万新饷少角□羊一分则误饷一分是误该部即误辽也职部会同督饷及经抚严参处从之
　　○是夜漏下一鼓东方有流星大如盏青白色□走□虫□蛇东入奎宿二小星随之
　　○河南续发毛兵三千五十有奇家丁三百一十有奇援辽起原任宁夏副总兵刘光祚统之先是河南南阳汝州三处已募过兵五千矣至是部覆徵七千而不能盈其数也已部议加光祚注衔左军都督府佥事援辽
　　○辛亥谕内阁  大行皇帝梓宫发引传示该部具议来奏
　　○礼部左侍郎孙如游上丧服视朝仪言孝以善继为隆礼以顺时为大  皇上性生纯孝兹当  大行皇帝丧礼哀痛迫切而代天理物正以纾罔极之怀适今嗣登宝位之初万机攸系伏望念  祖宗  社稷之重少节哀情请
　　○御文华门视事文武百官行奉慰礼有  旨朕哀痛方深岂忍遽离丧次其以本月十二日视朝尔部具仪来看
　　○礼部奏丧服列代皆有制度而断自  孝宗皇帝盖  孝宗笃于亲而丧礼详且备故
武世穆二庙以下宗之  孝忠昔居  宪皇帝丧御门视事在丧制二十七日内服具缞二十七日外易素翼善冠麻绖至祔庙释御朝如常仪今准旧制则宜于八月十二日缞服
　　御文华门视事百官素服乌纱帽角带奉朝参候梓宫发引除从之
　　○谕礼部朕生母升天年久追尊祔葬事宜查例具奏
　　○礼部奏  万寿圣节各王府进到表笺庆贺礼仪不便陈设应类收送司监收贮从之
　　○两广总督许弘纲奏乌猪外洋有倭船四只寄泊官兵斩获贼首五颗生擒四十名夺获器甲余贼落海无数题叙有功员役下部
　　○甘肃巡抚祁光宗疏报该镇选发援辽兵马一万三千余用马价银一万一千八百九十有奇其祁家土兵原系西番纳马种田言语不通未经战阵骤闻调遣辄相率入山声言投虏难于驱迫鲁氏土兵昔年因协守鲁光国不轨题裁已久即有土民皆田野村夫素不经战尽力挑选止得五百不能取盈千数户部二部题覆报闻
　　○福建巡抚王士昌奏海寇袁进听抚令之立功海上自赎并叙文武将吏带管海道岳和声等参将纪元宪等抚剿勤劳下兵部知之
　　○御史王槐秀参福建巡抚王士昌贪肆不检言入境之初多用夫马已无恤民之念强贼袁八老之委用人称军门外府船户黄聚寰之贩海共说暮夜入金志衰宦成心弛防检亟宜罢斥奉  旨留用
　　○御史张师孟参延绥巡抚董国光封疆失事湖广巡抚徐兆魁保奸养乱兵部尚书黄嘉善调募失策乞正枢臣之罪罢二抚之职庶中外震悚而奴虏歛迹不报
