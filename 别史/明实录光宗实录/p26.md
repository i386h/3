<!-- { "loadSidebar": true } -->
　　○吏科署科事给事中暴谦贞陈用人之概以光新政其言阁臣者佐明主燮理天工今政本单弱或备顾问或裕经济一内一外故事确有之例在  皇上当断自宸谋在辅臣当□夕工□心□主公议者也起废者为国家收拾贤良今品如麟凤早当  赐环或列公卿或沾一命毋使黄发恨弃于明时缁衣倒置于万世可也先帝迩年启事缘留中不报诸臣遂有窥其微而肆其机者论不本乎虚公志每存乎抟击一网之势已成风影之疑愈结夫东西南北何地不生才宁可终于禁锢良苦长短何人不当用宁可坚执成心平不平之情制难制之念在诸臣共最之耳然公平之谈虽美公平之念难持指夷作跖是曰用罔声起景附是曰蔽公要在我  皇上坚持今日之羙一切章奏朝上夕下悉付辅臣冢宰一一剖决求其至当即刻回话则大臣不能事其模棱小臣不得凭其胸臆可否立定羙丑攸分但营职业尽可表见何必自立异同构兹祸乱也报闻
　　○起升原任都给事中钟羽正为太仆寺少卿添注羽正当万历辛卯因册立事礼科罗大纮以论元辅申时行降外上疏争之遂革大纮职而罚羽正俸次年壬辰又以同官李献可公疏论储教降级疏请同罚遂降极边
　　○起升原任南京吏部考功司郎中饶伸为光禄寺少卿伸以刑部主事论辅臣王锡爵子衡不宜中科削为民起原任礼部祠祭司主事为民万建昆为南京礼部精膳司主事建昆以万历二十六年有忧危宏议一书传于朝语涉国本皇亲郑承恩疏辩御史赵之翰遂言此给事中戴士衡所为盖疑士衡曾为大学士张位邑令此书受位指使而建昆与位同里有连因牵及之遂降杂职边方寻疏辩为民
　　○起升原任吏吏科右给事中为民王佐为尚宝司司丞原任云南道御史区大伦为光禄寺寺丞佐以封倭事有旨责该科推诿避难同叶继羙革职大伦以兵部拾遗及推升宋世恩谓言官不能论列而革职也
　　○起升原任刑部山西司主事秦聚奎为光禄寺寺丞聚奎当万历辛亥言汤宾尹不当考察以代辩勒致仕
　　○起升贵州都事刘文炳为尚宝司司丞文炳当万历丙辰以沈同和场弊论辅臣吴道南谪
　　○起升任原狭西咸宁县知县为民满朝荐为南京刑部山西司郎中升山司按察司经历翟凤翀为南京户部浙江司主事两淮运判叶大受为南京兵部武选司主事朝荐以税珰梁永讦奏逮诏狱七年后放还凤翀以言事得罪大受为工部谏修胡良桥工被谪
　　○升狭西右参政佘自强为山西按察使
　　○壬子  钦定新陵名曰  定陵阁拟四名以进  上所择也
　　○谕内阁  圣母孝端皇后梓宫停安已久宜当发引并  大行皇帝梓宫如何发引令该部具议来看大学士方从哲回奏言  先帝梓宫在殡  皇后无先发之理而玄宫隧道开穵将完又难久待应  命该监择吉同时发引仍先期奉迁  圣母温肃端静纯懿皇贵妃一同祔葬新陵然须待加上  尊谥之后方可举行
　　○召服阕礼部右侍郎兼翰院学士顾秉谦以原官起补与侍郎韩爌同管纂修玉牒事务○新推甘肃巡抚杜承式以病免
　　○御史郭如楚疏言
　　圣明践祚九徼雨润然有初鲜终古今同戒故使图史时亲
　　○经筵时御章奏时下则无倦勤之渐起居必慎传宣不轻威福不惜嗜欲必啬斧斤必远则无耗损之渐嚬笑不假则无壅蔽之渐譬出匣之镜屡栻更鲜百淬之芒愈锉不挠则志虑清明身体强固万年磐石在今日始乃补天浴日绳愆纠谬则相臣谏臣二者最重此番推举阁臣一切资格门户皆当刬除惟求弼主济时无负  君国谏官虽卑与宰相等此时振鹭充廷人思自见惟是形之笔札须盟之幽独果否无以起见无以意气声名起见无以党局恩怨报酬起见愿言路诸臣同野涣群以成  圣天子荡平之治不报
　　○御史张泼疏言自古谈立朝者以正直忠厚为本盖雷同非国家之福要以同心体国则意见自忘争执自化据臣留题以来所见台省诸臣无事不争无时不争始之以争继之以逐株连祸结所伤言路诸臣几无噍类臣有慨于中谬意刻核之后不妨暂还和平事有可不可坚而持之则争何如暂置之以俟事体之自定人有贤不肖强而辩之则争何如姑需之以俟公论之有归天下国家之事天下国家之人言之苟国是之有济何必是不在人诚千虑之一失何必非不在我  圣主励精图治诸臣宜涤荡肺腑嘉与更始见无分于彼此人无判于东西老成者平气自处勿作清流之祸新进者平气处人勿操同室之戈盖是非不明则争略明即止此日直穷到底恐后来收拾颇难如全此攻王图攻李三才初何尝不是但乘胜之过至于不能容人主张之过复至于不能自容则亦何益之有人才消长之际国家安危攸关伏惟
　　圣明采择  上是其议命以后言官都要同心体国毋彼此纷争致伤和衷之谊
　　○辽东巡按御史陈王庭疏言东夷入犯查劾失事官员本年六月十二日奴贼共二万余分为二股一股自抚顺关进境总兵贺世贤御之一股从东州地方直抵奉集堡总兵柴国柱御之斩级四颗贼退去其所属王大人屯百官人屯共十一屯尽破掳去男妇三口查核失事游击祖天寿周守廉革职戴罪立功游击冯大梁酌议降处是役也按臣言贼谋不在抢掠而在攻克志不在村屯而在沈奉幸经略屯兵豫设二帅力御贼始少却然屯堡一空中朝不无异议而经略熊廷弼遂萌谢事之志又廷弼疏言各官功过不掩有
　　旨下兵部
　　○辽东巡抚周永春疏言夷酋虎墩兔憨等箭赏共银一万八千两又加进马赏三万两其一万八千两借支阅科寄库银其三万两原在辽东马价太仆寺内加派而辽荒旱仍借动阅科银照会太仆寺支销盖是西虏讲赏乃是定
　　○命工部侍郎王永光署掌本部印信
　　○癸丑  孝康敬皇后忌辰遣彭城伯张嘉猷祭  泰陵  御史黄彦士疏致言新政十事一曰隆孝思窃闻  先皇居太后之丧易月之余宫中不角□羊衰服维时臣有服制之疏谨再封进以  请乞下礼部条其所宜著为定礼权于易月之中不失三年之爱一曰摄圣躬  皇上睿质清癯急在保摄然保摄之道无如日御讲读接宫妾之时少接贤士之日多以养心则义理明而志益清以练事则嗜欲夺而身益固令名寿考皆本于此一曰备辅导顷以辅理乏员再推矣臣以此举宜不论资格不拘内外兼才则以备方员之画偏才则以调甘苦之和慎简而信任之庶一德一济一曰勤政事  皇上旬日以来批答虽速延见尚稀臣请朝讲之暇时  御便殿延问辅弼科道差遣诸臣以励职掌以决机宜庶无丛脞之患一曰通言路  先皇之朝言路似通实塞乃
　　新主君临人思自效即言不当亦无惜批发使人得言所欲言言路以辟而通又使人择言后言言路以清而通也一曰起废弃山林诸臣业分别起用矣诸臣才品不同皆足备录用然后有经论列清议难容者此辈岂容滥徼新宠宜考去国之繇参平心之论毋以影响轻訾老成亦毋慕调停反空善类可也一曰振吏治迩年人竞而鲜耻风自下流咎繇上作若高下一程其材能迁转一叙其资俸恬退者奖人何乐于奔竞疎简者登人何乐于多费是惟严饬提衡上下互相振刷庶挽回有机耳一曰谨阉寺旧制以供扫除而今极重难返矣此辈间有贤者而君侧每易为私臣谓嚬笑必不可假借政事必不可干豫钱粮必不可乾冒至于中旨口传须防炀灶之奸进称孝顺应堕规利之窦  新主当阳宵小观望当剪萌芽毋使滋蔓一曰严武备都会重地恃一京营兵有十二万老弱者汰则兵精汰存者练则技熟  新天子赫然震怒文武将吏号令严赏罚必令行禁止此不可急饬者也一曰固边防盖九边事视一经略经略而不足任也不可复掣其肘迩经略以病告若果难支岂可反以身累封疆故略之才尤不可不急摉者凡此十事庶几为新政之助惟  皇上俯赐采纳不报御史舒荣都疏奏奋乾纲振积习事言天下不过人与法二者而已法不止于用人而用人之中亦自有法人固可以维法而执法之坚即以得人如昨者辽事初兴起杨镐于田间而以李如柏佐之非为战也本无战情弥缝众议就中之微意既不可以告人各路之宣传似有心有于卖国非独此也郑之范一察处县令耳夤缘入辽闻其以虐佟鹤年故致养牲以情输奴开原为陷逋诛至今刘国缙在西台时不知其功能若何起之赞画糜饷有十有余万一朝脱逃迄无定不乘此时一加大创一洗年来积玩之人心何冀雪耻除凶乎职以为刑赏黜陟可与天下共而必不可使借  朝廷威福之权快其喜怒爱憎之私臣子中戆直可恕诖误可原而必不可使贪横险陂之徒得遂其身家妻子之计疏入不报
　　○兵部请分督狭西四镇防秋覆狭西三边总督李起元疏言狭西四镇边长兵寡狡虏环伺套虏吉能等调兵往西报讎乘隙东犯且挟远年不为例之赏沙计怀捉夷罚服之恨黄妇挟赏宁塞松酋银歹等纠合宣大诸虏谋夺大小松山海虏火落赤打造木皮船筏要藏僧番兵为羽翼宁镇报虏已往西去要犯抢芦塘庄浪新疆一带所有四镇分布防秋事宜各该兵马查照往规布列俱限七月初一日齐赴信地乞
　　○敕各该督抚衙门严督大小文武将吏如期齐赴原定分布信地加谨设防远差哨役密行侦探虏果入犯本镇则极力堵截相机战守如犯邻封则合兵邀击互相声援务令首尾相应使虏腹背受敌但不得分外贪功起衅秋防告急查果信地无失应援有功破格优荐题请升赏
　　○诏如其议
　　○命左春坊左庶子兼翰林院侍读公鼐掌左春坊印信右春坊右庶子兼翰林院侍读郑以伟掌右春坊印信右春坊右庶子兼翰林院侍读钱象坤掌司经局印信
　　○升南京国子监司业施凤来翰林院编脩成基命为左春坊左中允兼翰林院编修李光元为右春坊右中允兼翰林院编修
　　○礼部题朝鲜国王李珲咨差陪臣参判李春原齐到  大行皇帝万寿圣节方物马匹
　　○遗诏尚未颁及而该国遣使已到应进收从之
　　○又题朝鲜国王李珲咨差陪臣参判金大得赍到  皇太子千秋令节笺文方物马匹今
　　皇上宝位初登应照万寿圣节礼仪恭进但一时难令更补及查进马匹以丧礼未毕应免行陈设暂准进牧报可
　　○又题  皇上嗣登宝位华夷共戴朝鲜国素修恭顺之职合宜播闻应照例差赍捧  诏敕彩叚等件前去开读奉旨允行
　　○礼部题准户部咨料理海陆二运主事请铸给关防从之  皇城巡视兵科给事中魏应嘉等言禁门严肃乃出入猥杂不异通衢非宸居之体即内市一节前此诸臣抗章请革竟付空言礼仪房长随董国用辄将宫内不堪女子赵永禄女等八口领出北安门著伊亲领去若未明旨輙尔私发私领守卫不敢拦阻万一奸伪滋生何以肃清辇下乞  皇上涣发德音明白谕戒然臣更有请者怨女出宫古今盛德之事自穆庙至  先帝两朝迄今凡五十余年矣其间侍从宫人空闲无职何啻以千百数夫人垂老倍思其乡未衰尽堪生聚  皇上举事发俱合大经大典即此一事不必问无例有例
　　○慨然拣选独断施行令此老惫及无职者各依其亲则海宇欢呼仁慈无极臣事效忠伏恳圣明省览不报
　　○郧阳巡抚陈禹谟奏矿贼聚众流劫议御处之策奉  旨下部
