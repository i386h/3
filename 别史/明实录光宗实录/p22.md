<!-- { "loadSidebar": true } -->
　　泰昌元年时盖万历四十八年也礼未踰年不改元而今称泰昌元年者何盖八月之诏既以明年为泰昌元年而九月之诏又以明年为天启元年于是廷臣议年号者不一  今上下其议部臣侍郎孙如游请集众论论定上＜锍-釒＞曰窃闻历数代更有一号大统世及父传子子传孙此万世之经也今  先帝升遐之日犹在万历庚申之年而明岁改年之期即为天启辛酉之始万历之后天启继之则泰昌之号虗而无寄然  神宗之统传之  先皇而  皇上之统实受之  祢庙今日之纪年既缺异时之信史难徵继万历而开天启者属之谁乎科臣李若圭暴谦贞言今年七月以前宜仍万历之号八月初一日  先帝登极以后应称泰昌之年臣等再参之阁部诸臣之议符合居多人心之同即典礼之正如唐顺宗永贞之号附于德宗贞元之后御史左光斗引证足为今日定例伏乞  敕下臣部通行天下一切章奏文移自今年八月朔至十二月终俱用泰昌元年既不亏  神宗之全历亦无妨  皇上之改元庶统系分明人心允惬  今上是其议报曰  先帝年号众论佥同大典允惬深足慰朕孝思其依议行于是定以万历四十八年七月以后改号泰昌年
