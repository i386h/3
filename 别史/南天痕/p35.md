<!-- { "loadSidebar": true } -->
　　杨畏知，字介甫，宝鸡人；举陕西乡试第一。崇祯庚辰，以保举特用，历官云南副使，分巡金仓道。是时，中原大乱，而云南亦受武定土司之寇，连陷禄丰、广通等县，攻破楚雄。畏知强毅知兵略，自大理督兵，克复郡县；楚雄人因遮留，畏知遂移驻马。及吾必奎诛，而阿迷土司沙定洲继乱；乙酉十二月，入黔国府焚掠。巡抚吴兆元，懦人也；闻乱闭门伏。黔国公沐天波乃走楚雄告急，追兵方至，畏知曰：郡城新破，疮痍未复，贼以方张之势，来攻必不支。我与公俱烬，无益也。公不如走永昌，据重关之险。比其来，我以计却之；贼且越楚雄而西，间以大理、蒙化，贼必不能遽定。回翔数月，吾守御既备，传檄四出，贼欲赴永昌，则恐吾断其归路；欲返攻，则公随之。首尾夹击，殄灭可期也。天波乃走永昌。明年春，定洲至，畏知城守；从陴间语之曰：黔国公已西矣。尔所亟，非此土也；俟尔定永昌回，则朝命且下，我当以镇道礼相见。且若不忧迤西诸司受黔国檄而合纵来讨乎？而顿兵坚城，以自挫其锋也。定洲恐失天波，与盟而去，分兵攻屠大理、蒙化。畏知得于其间移郭外民入城，缮雉堞、浚池濠、清四野，檄调四邻兵。定洲闻，果不敢至永昌，而还师攻楚雄。畏知守具既集，攻不能下。贼发巨炮击城，畏知方坐城楼，烟罩其前，贼相庆为必死；须臾烟散，畏知端坐无恙，惟进贤冠失左翅。因惊叹以为神。畏知伺贼懈，辄出奇兵奋击，杀伤甚众伙。诸土司时得畏知檄，皆聚兵应命；宁州则禄永命、石屏则龙在田、嶍峨则王克猷等，阳且捣其巢。定洲恐，解围而东。先攻石屏，在田走；继陷宁州、嶍峨，永命、克猷皆死。迤东既定，复攻楚雄，分兵七十二队，环城置营，为久困计；畏知守御益坚。逾年而孙可望乘虚入云南，定洲还战；大败，遁归阿迷。可望遣李定国东追定洲，而己与刘文琇西出。楚雄甫解严，闻可望继至，大惧。畏知曰：城民疲矣，坐而待攻，不如前拒之。率兵至禄丰之启明桥，战不胜，赴水，浅不死，踞而骂。可望闻其名，下马慰之曰：公，吾乡人也；公毋疑我贼，吾今天来为云南讨贼耳。诚得公共事，当相与扶明室，救危乱。可望得归正，而公功名永不朽。畏知瞋目视之曰：贼绐我耳。可望曰：不信当折矢誓。畏知曰：果尔，我与汝约三事；一除伪号，二守国法，三禁淫掠。从我者顺，否则逆。可望皆许诺，乃同回楚雄，出兵西略，所至安堵。迤西八府得免屠戮，为畏知也。可望遂据云南，迎沐天波以归，诛定洲。而是时闽已亡，湖南、北被兵，粤中虽立君，音问阻绝，诏令不至。临安故御史任撰倡议，尊可望为国主，以干支为纪年，铸「兴朝通宝」，自王其国，如尉佗、刘袭之为者。可望大喜。畏知愤恨，念与之争不得也，徒死无益；惟日称道忠义以动其下，有所忤，辄鼓掌谩骂。贼怒，欲杀之屡矣。有劝之者，谓此忠臣也，杀之不祥；乃止。已而，可望与定国等不和，思自别于侪伍，因时忆畏知言。又闻永历已建国肇庆，贼党归附者皆受爵土；私计若内附朝廷，必假我王封。名号既正，扶天子以令诸侯，同类必不敢我抗。乃与畏知言，微示其意。畏知前曰：传有之：求诸侯，莫如勤王。我前者与公言而不我信也。今既地大兵强，天下望之，仅指为贼；故不如归命在朝，显膺爵号。夫洗恶名，大顺也；受王封，大正也；公又何疑焉？乃遣畏知奉表称臣，请王封。是岁，永历三年也。兵科金堡者言：本朝无异姓封王者，三百年定制，不宜坏自今日。辅臣严起恒等皆以为然。畏知曰：国危矣，不以虚名招徕之而自树其敌乎？且彼固盗也，向者毒痡海内，宗社为墟；今一旦向顺，岂朝廷威德所能致，盖列圣神灵阴启之也。若因其来，明示以异等之恩，彼必踊跃听命，庶几收用于万一；乃何听一、二腐儒之言，坐失大计。夫法有因革、势有变易，今土宇非昔，百务堕坏，区区议封，犹必执旧法耶？宗室朱议■〈雨上水下〉劾堡把持误国。畏知又曰：朱君误矣。给事争之，朝旨予之，使滇归恩主上，而惮朝廷之有人；畏德、畏威，不两得乎？议数月不决。久之，乃封为景国公。畏知行过梧州，谓督师堵胤锡曰：廷臣无知大略者，激猛虎而使噬人奈何？上遣大理卿赵昱为册封使，亦知可望且怒，不敢进。胤锡曰：苟利国家，我则专之。矫诏封可望平辽王，易敕印以行；不知胡执恭之先入滇也。胡执恭者，浔镇陈邦傅中军，封武康伯，驻防西与镇。近闻可望求封，欲邀结之，先与邦傅谋以便宜铸印，署空敕，封为秦王。驰至镇，可望以畏知之求得也，郊迎甚恭；誊黄布告，将吏额手贺；称千岁，俨然以真秦王临封内矣。比畏知回。大骇曰，我已受秦王封矣。召执恭质之。畏知曰：彼伪封也。执恭曰：彼亦伪封也。行在所封，景国公耳；敕印故在。可望大怒，遂辞敕使；别遣官请旨曰：臣于某日接敕封臣秦王、于某日接敕又封臣平辽王，臣莫知所从，惟陛下裁赐。不言原敕所封及矫诏事，意在必得秦王也。使至，中朝大臣执议如初；且以为不臣其人、则不受其贡，并所进白金、玉带等俱却之。时庚寅三月也。可望怨益深。其秋率兵至贵州，去粤益逼。及冬，桂林破，南宁且危，西窜无地，乃遣编修刘■〈艹洍〉封可望冀王；可望仍不受。畏知曰：秦、冀等也，顾假何如真。可望勿听。定国等劝可望趣畏知再行，以终始之。畏知行未至，可望所遣将已杀阻秦封者鼎和、起恒等。南宁震惧，始真封可望为秦王。畏知至，痛哭自劾，语多侵可望。上乃拜畏知东阁大学士，留南宁辅政。可望闻之，益怒，使人召之黔。畏知见可望，数之曰：朝廷何负汝而擅贼大臣？我固自误，贼岂可与善？徒负不义名于天下，死不偿辱。除头上帻，击其面。可望怒，遂遇害。畏知为人忠义激烈，每陈说顺逆，一座尽倾；定国、文琇尤爱之。可望亦谅其无他，无意杀之也。其命刑也，谓左右必救，徐赦之以儆其后；然贼令严，人莫敢谏。久之，下令勿杀，则无及矣。可望悔，杖其左右并行刑者。畏知既死，可望率兵犯阙；李定国败之，奉上入滇。滇亡，又奉上入缅，卒无二心；人以为由畏知之忠烈所启云。赠少保，谥「忠烈」。楚雄人至今祠祀之。

　　易称中孚，信及豚鱼，岂不谅哉！以可望之暴而心折畏知，听其言，俯首归命，彼之恻怛至诚有以感之也。而一、二庸流，扶持迂论，不思远虑，驯至君臣斥辱，国以灭亡。故夫小人之败国，人知之；至庸臣之败国，虽贤智不能救。以其托词似正而患伏于后也。汉祖有言：治天下安用腐儒？后之谋国者，可不鉴哉！

　　郭之奇，字仲长，一字正夫；碣阳人。崇祯戊辰进士。由庶吉士改礼部主事，历员外郎中；出以参议督福建学政，进副使。在闽四年，人多称之。流寇掠江西，益王来奔，闽中震动，之奇率兵扼杉关，语长史曰：封疆之臣，惟知防守；王不如自以为己意传令归国，斯两得矣。甲申三月，升太傅少卿。弘光立，擢佥事府佥事；不至。永历三年，赴行在，拜礼部右侍郎，充经筵日讲官。明年正月，从幸梧州。当是时，东西交警，百官多散去；之奇手书示其子曰：儿勉自立，吾生死从吾君，不归矣。是岁，擢礼部尚书，寻加太子少保。十月，从上南宁。明年，上入安隆，依孙可望。之奇在尚书时，尝抗言阻可望之封。既有隙，不可入，乃栖泊海滨，又浮海至啼鸡（啼鸡，交趾属夷也）。还抵龙门，接东阁大学士兼礼、兵二部尚书之命。壬辰八月，泊马鞍山。终夜■〈风贝〉风作，家人趋之奇过大舟，漂出海口。触巨石，舟碎，登山岛获免。越日，风息，之奇登小舟。至牙山，始知前舟覆，家人尽没。甲午三月，复自牙山至乐民，作景宋祠，祀宋六贤。丙申，居雷、廉间。己亥，自江州入思恩练村。又自练村还，假渔舟渡至上石油村，去交趾才数里；入文渊洲，洲官僦舍居之。庚子，至斑衣山，为交趾人所阻，泊凉台村。自凉台至木簰，自木簰抵黄约村，尤艰苦。自黄约村穿山至马爹，人迹几绝。自马爹抵万宁，行海泙数十里。自万宁涉水，则汉地矣。自罗洞至松林，由松林至江伻，汉夷杂居之地也。盖自辛卯后，凡十一年，常历艰苦，崎岖万端；之奇卒不变。辛丑，交人执之以献。丁未八月，杀于桂林。未没前，寓书其子曰：事之兴废，天也；成吾志焉耳。年五十六。有遗诗、文三千余篇。

　　自古未有依盗贼而能立国者；唐昭宗依全忠，而篡唐者梁也。有明不察，师其故智。闽依海盗，而即以亡闽；粤依献孽，而即以亡粤。夫盗贼小人，岂可以忠义责之？而起恒之徒，尚欲守祖制以争王封，使折其善心，肆其狡计。夫祖制不王异姓，祖制亦岂天子野处而望援于异姓之贼哉？自谓守法，弥见其不达时变，而适以祸国也。密敕之计得矣。然既知吉翔之奸，何不先事除之？直一狱吏职耳，乃令几事不密，忠贞先陨，则帝之柔暗与诸君子之无谋寡断也。要之，天祸人国，其机固出意计之外哉！

　　列传十九章旷、傅作霖、吴炳、洪育鳌

