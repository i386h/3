<!-- { "loadSidebar": true } -->
　　唐自彩，字西望；四川建州贡生，兵部侍郎偕泰从父也。崇祯末，授临安知县；而无锡贡生过俊民，方为训导。自彩居官廉，多惠政，尤振兴文教，与俊民相得甚欢。临安，故山县，俗醇朴易治；自彩政暇则与俊民饮酒赋诗，士兵爱信之。及大兵至浙，省城大吏皆迎降，邑人大震。自彩叹曰：临安弹丸地，以战则无兵，以守则无食；且尔民素不习兵革，无徒苦父老为也。册印俱在，听邑人之所为。我老矣，岂复北面事二姓？

　　与其侄偕豫携家入梅邬，俊民亦匿山中。士民遂赍册印赴省；大帅问曰：令安在？士民前曰：令唐君，贤父母也；怜吾民之被干戈，不敢守土，已入山隐矣。大帅曰：果贤耶？吾还汝令；若迎奉之，我不别遣吏也。士民入山迎自彩出，坚不可。阅两月，大帅闻自彩终不出，下教置令。新令至，欲自媚，诡上言自彩山中阴集兵，虞有变。总督张存仁乃遣兵执自彩，俘其家。是时八月，值下丁；俊民语山中诸生曰：吾为学博，犹庙祝也。我在，可令大圣缺一祀乎？刑牲具醴，侵晨入城行礼。甫初献，而执唐令之兵突至，见堂上峨冠博袖执笏者，问何人？或告之曰：学官也。因前系之，俊民大骂，杀于功臣山下。自彩至，不屈。总督曰：昔有宋受命吴越纳土临安故事也。若毋自苦。我知汝贤吏，故不加兵；县民德汝多矣，行且荐于朝。慰谕百端。自彩曰：士各有志，安用相强。总督指其家曰：独不念少妾、幼子乎？自彩曰：大丈夫岂以子女易大节？卒与其侄偕死。妾大呼曰：主死，妾愿从；官若怜我幼子，有乳妪在。延颈受刃。其子既长，遇蜀人，得归。隆武赠自彩太常寺少卿；偕豫，字敬子，亦贡生，赠太常寺博士；而俊民竟无为请赠谥者。

　　郑为虹、黄大鹏、王士和、王景亮、胡上琛

　　唐王立国之日浅，而其时死节之士甚众。盖皆前之遣臣，未殒南北之难，而留其身以有待者也。既各为传，今录其守土而死者。

　　郑为虹，字天玉；扬州进士，知浦城县。上初入闽，知其廉吏，欲拔置左右；浦民留之。乃擢巡关御史，留浦城。有武将强夺商人米，为虹绳之以法，人言其市恩邀誉。上知其忠，不问，且令兼巡上游。丰采肃然，将士敛手。郑芝龙既怀二心，尽撤关隘守兵；闻浙东陷，先回福安，其将施福亦归，仙霞二百里间空无一兵。大兵抵关，安行无阻。为虹叹曰；食肉者不忠，而屠民以殉之乎！还浦城，启门纵百姓去，自刎；丙戌八月也。同时守关者为黄大鹏，字文若，建阳人。少孤贫，不能从师，求为弟子执役；每会讲，辄从旁窃听，遂知书，能属文。举庚辰进士，知义乌县，有能声。擢兵科给事中，治兵饷。未几，从上至建宁。上以仙霞关重地，使闽人自为守。及关破，大鹏被执；南向立曰：封疆失守，我分应死。大兵射杀之。

　　王士和，字万育，金溪举人。避乱入闽，谒选吏部司务。上言六事：文职广而委御者多，武弁盛而立功者少，升迁骤而责任益轻，议论烦而实用益寡，听纳博而精神愈劳，移跸频而民生日苦。上读之曰：此苦口良药也；朕朝夕省览，尔诸文武亦共儆戒。令刊所奏分赐之，召士和赐对。丙戌夏，转兵部主事，寻知延平府。时，延平为上驻跸地，委重之。八月，仙霞关不守，上仓卒奔汀州，留兵部侍郎曹履泰偕士和居守。大兵至，士和谓士民曰：吾受上恩，义不可生；汝等当自为计，毋以数万生灵膏斧锧也。士民环泣，其友亦劝止之。士和正色曰：君子爱人以德，君何为出此言？且吾一介书生，数月而忝二千石，君恩厚矣；不死，人且谓主上不知人。北向再拜，系印于亭，自缢死。

　　王景亮，字武臣，吴江进士。南渡，授中书舍人。隆武改监察御史，加太仆寺卿，巡按金衢，兼督学政，奉命通好于鲁。衢州，唐、鲁之交，政令不一。景亮居久之，未有以报命也。城陷，缢于冯家园。而衢州道伍经正、推官邓岩忠、江山知县方召，皆不屈死；武臣则胡上琛。上琛字逢圣，福州右卫指挥使也。性喜读书，时时窃独吟咏。年十八，赴京袭职。隆武时，加升锦衣卫，扈从延、汀，遇变而返。大兵入城，曰：吾世臣也，岂可偷生？令人入山采毒草；其妾刘氏闻之，愿同死。上琛喜曰：汝妇人能之耶？遂衣冠同拜天地祖宗，各举酒饮药而死。

　　梁于涘、王域、刘允浩、夏万亨、高飞声、李翔、涂伯昌、涂世名

　　梁于涘，字饮光，江都人。癸未进士，知万安县。乙酉大兵至，郡邑望风迎款，于涘独婴城固守。援绝被执，金帅欲降之，不可；禁于南昌狱中五十三日，日作诗文。客有慰之者；于涘曰：国破家亡，自天子、公卿、百官北面受辱；余一小令，所图曷济？然古今忠孝名节，在人自力耳。金帅又欲官之，客闻而贺。于涘曰：死我者可贺而不可吊，官我者可吊而不可贺；死者形亡、官者神灭，吾岂以神易形哉！九月十三日作绝命词，自缢死。

　　王域，字符寿，松江举人。除宿州学正，佐有司城守有功；历工部主事，榷税芜湖。时，上游梗于贼，商少而税额在；域上疏请如旧，从之。南都升本部郎中，出守建昌，加副使；以清正称。乙酉六月，金帅入南昌；域与布政使夏万亨、副使王养正、推官刘允浩等谋曰：事亟矣，国无王，何以集众？乃奉益王监国。大兵进攻南昌，七月朔城陷，王出走；域被执，不屈，送武昌。

　　刘允浩，字集生，山东掖县人；癸未进士，家居。闻北京陷，欲西行说刘泽清起兵；而寇至莱州，允浩与张国士等击走之，奉母南行。时，寇盗接迹，闻其名不敢害。抵淮与黄得功相结，慨然欲立功报国；史可法壮之，欲留之军前，允浩不可。谒选南都，擢建昌推官，同辅益王。大兵来攻，允浩督战甚力，杀伤过当；城陷，犹率众巷战，中矢被执。

　　夏万亨，字符礼；昆山举人，婺源教谕，升西平知县。时，河南寇盛，万亨修备甚严。居三年，改知夏邑。夏邑城小，不足用兵；贼尝顿兵城下，万亨解谕之而去。刘超叛，督师丁启睿率诸军讨之，屯聚者且数万，军需器械，不缺于供，万亨力也。弘光立，使迎太后，因升江西布政使；言者以为骤，乃改佥事，分巡南昌、瑞州。保宁人避寇南昌，其舍人豪横，万亨执而笞之；一府汹汹，皆持白梃作难，民与格斗，将焚王府，万亨谕之始止。寻升按察司，署布政使事。南京溃，万亨奉其母至抚州，属于门生。南昌已为金帅所据，乃入建昌，奉益王。建昌破，金帅以万亨得民心，将藉以抚定江西；曰：公从我且为大吏。万亨书绝命词见志。金帅知不可降，然不欲加害，送之楚帅；一门死于建昌者三十余人。万亨至武昌，与王域、刘允浩、王养正、施义略、鲁忠省俱死；传首江西，弃尸城下。武昌人收葬之于沌砦河，题曰：六君子之墓。养正字蒙修，四川进士也；余二人失考。

　　高飞声，字克止，长乐举人。授玉山知县，迁□府同知。有巨寇久莫能靖，飞声躬率兵捣其巢歼之。寻以养亲乞去。黄道周乞督师，邀与偕行；令摄抚州府事。敌兵至，遣家人怀印走行在，而身守孤城。及城破，全节而死。隆武闻之嗟悼，赠江西按察司佥事。

　　李翔，字颷举，邵武人。崇祯己卯，以贡廷试；会诏求言，翔上书切直，几得祸。闽中授新城知县。先是，大兵逼新城，旧令谭梦开降，借犒师以敛民财，奸徒乘之，民勿堪扰；导闽兵之守关者诛令。令之党与诛令之人日相残杀，匝月未定。尚书吴春枝巡来邵武，以新令难其人，特疏用翔。将入，邑人尚欲拒之；翔单骑入城，斩党令者一人，余置不问，人大服。未几，乡民与豪家有争，数十人噪城下，翔谕之不止，且入城抄掠；翔扬言永胜伯郑彩兵且至，乃遣三百人红抹首、摄弓矢，从南门入，众皆奔。已而，知其诈也；明日复聚。翔曰：乌合之众易与耳；一不惩艾，众且效尤。率兵以出，且战且抚，斩为首数人而定。郑彩初驻新城，闻大兵至而逃，监兵张家玉邀翔共守；翔召募义兵，日夜戒严，亲率千人出演武场督师。大兵已从他道驰入，义勇咸散，从翔返者仅三十人；比至城下，则留三人耳。翔直前斩三级而入，四顾彷徨，谓三人曰：汝等可去，我入城死矣。策马复出。大呼曰：我新城令也。兵执之，送至建昌，僵立不跪。大帅劝之酒，翔举杯掷地；帅遂斩之。赠光禄寺少卿，谥「忠壮」。

　　涂伯昌，字子期，江西新城人。幼颕敏好学，闻杭州黄汝亨名，徒步涉江师事之；已又之楚，事郭之章于家，皆得其指授。家贫，夫妇或竟日同食一瓜，冬日被苎衣，不恤也。补庠生，督学蔡懋德甚器之。其后汝亨亦按学江西，伯昌方居忧；招之往，谢不见。人曰：子昔者千里师之，今咫尺而拒之耶？答曰：向者求师，非见学使者也；且吾岂以师故，越丧而往哉？携其子先春山中读书，宵夜不辍。庚午，举于乡。隆武立，授兵部主事，改监察御史。奉命至江西招集义旅，历新城、广昌至宁郡，会大兵破金声桓，徇江西诸郡县；伯昌遂力守宁都，被围者一年。城陷，大书于壁曰：读圣贤书，但知守经死，不知达权生。乃自缢；庚寅二月初十也。城之未围也，先春奉母及妻匿山中。复出，从父至城下。仆告曰：贼兵且至，盍避之？先春曰：大人在城，奈何舍之？仆曰：已往广昌矣。先春不信，奋袖而行，遂及于难。先是，伯昌有堂侄世名字仲嘉，丁卯举人，隆武授龙溪知县。甫莅任，而大兵入仙霞关，郑芝龙迎降，全闽皆溃。世名独不屈，遣其子常吉出。常吉曰：父在，儿焉往？未几，被执，皆遇害。士民棺殓之，瘗浅土。新守令至，哀其忠，各捐金赎其二孙，助其归丧。世名伟干修髯，性豪侠，志气慷慨，为孝廉日，当事爱其才，赠之金，辄随手尽。死时，有仆黄锡、黄扬、王亨、蒋三四人者同殉云。

　　二君皆以孝廉起家，皆忠死；又皆有子死孝。忠孝一门，何其盛哉？必如是，庶不愧孝廉也夫！

　　黄克善、吴锡玉

　　其以御贼死者，湖东守备黄克善，合肥人也。甲申七月，福建阎、罗、宋三家贼流入磁龟。官兵合剿，克善斩获独多，马蹶遇害。将死，捋其须，遇贼曰：毋令血染吾须。贼亦壮之。而南康府通判吴锡玉，死尤烈。柯陈贼寇南康，锡玉手提铁鞭，率壮丁数百人往剿。时，贼已去城三十里，锡玉追及。贼阻桥据冈为阵，锡玉发一矢中贼冠，贼拔嗅之；群曰：未傅毒。乃下冈返击。锡玉跃马独前，持兵杀数贼；遂遇害。赠按察司佥事。锡玉字戢五，歙人也。

　　彭永春、徐可行、成启

