<!-- { "loadSidebar": true } -->
　　赵一桂者，不知其邑里。崇祯甲申三月，以省祭官署昌平州吏目。营葬思陵事竣，列其状申州。略曰：『职于三月二十五日，奉顺天府伪官李檄昌平州官吏，即动帑银雇夫穿田妃圹，葬先帝及周后。四月戊午朔，贼用夫三十六名举先帝梓宫至州；越三日庚申发引，翌日辛酉下窆。时会州库如洗，又葬日促，监葬官伪吏部主事许作梅（河南新乡人，庚辰进士，官行人；从逆，改礼部主事）束手无策。职与义士孙繁祉、刘汝朴等十人，敛钱三百四十千，僦夫穿故妃圹。方中羡道长十三丈五尺、广一丈、深三丈五尺，督工四昼夜，至四日寅时羡道开通，始见圹宫石门。工匠以拐丁钥匙启门入，享殿三间，陈祭器。中设石案一、悬万寿灯二，旁立红紫锦绮缯币五色具，左右列侍宫嫔生存所用器物袭衣奁具皆贮以木笥，朱红之。左旁石床，床上迭氍毹五彩龙凤衾褥、龙枕。又启中羡门内，大殿九间。其中石床高一尺五寸、阔一丈，陈设衾褥如前殿；田妃棺郭厝其上。申时，帝后梓宫至陵，停席棚，陈牲牷粢盛金银纸币祭品；率众伏谒，哭尽哀，奉梓宫下。职躬领夫役，奉移田妃柩于石床右、次奉周后梓宫石床左，然后奉先帝梓宫居中。田妃葬于无事之日，棺椁如制；职见先帝有棺无椁，遂移田妃椁用之。梓宫前设香案祭器，职手然万年灯，度不灭。久之，事毕。掩中羡门、外羡门，复土与地平。初六日癸亥，又率诸人祭奠，号哭震天。移时，呼集西山口居民百余人，畚土起冢；又筑冢墙，高尺有奇』。本朝定鼎，摄政王遣使巡视，建陵殿三间，缭以周垣。设守陵户，故主陵寝，不侵樵采，虽三代开国无以加矣。余读李清南渡录，载陈洪范北使归，奏思陵事，其言不详；又云有内官黄高监视陵土，本州岛乡官户部主事孟某及知州某襄事。野史又载襄城伯李国祯独往送大行葬礼。今一桂所列状中皆无之，明其言皆妄也。襄城果送葬，何待繁祉等敛财？知州果襄事，吏目何必申状以报哉？窃计一时敛钱诸人，皆义士；不敢没，谨条系之。孙繁祉，州学生，捐钱五十千。耆民刘汝朴，钱五十千。白绅钱三十千。徐魁钱三十千。李某钱五十千。邓科钱五十千。赵永健钱二十千。刘应元钱二十千。杨道钱二十千。王政行钱二十千：合三百四十千。

　　当其时，明之遗臣满朝也。而赵一桂胥吏末员，孙繁祉、刘汝朴等草莽布衣，相率敛钱营葬，奠醊号哭；令诸臣闻之，不当咋舌愧死入地哉？呜呼！骊山之役，侈费极千古，乃工未毕而项羽发之、牧羊儿燔之；思陵虽未及备天子礼，而遗民考妣之戴，胜于羽卫焉！则仁暴之分辽绝矣。

　　二太子事

　　呜呼！怀宗之太子、二王，薨逝不明；于是，南北皆有伪太子事。其至南都者，发自鸿胪寺少卿高梦箕。梦箕，杭州人。有仆穆虎，自北来。遇一稚子于逆旅，视其衷服龙文也，大惊；诘之，则曰：我先帝太子也。虎因挟与俱至郊，望孝陵伏地而哭；见梦箕，语及帝后则长号。梦箕信之，馆之家；已送之浙东，而外颇有知者。梦箕不能隐，奉于朝；上命内侍冯进朝迓之，及至绍兴。二月甲申朔至京，驻兴善寺，百官往谒；都人士喜跃，谓上未有子，且以为嗣。上遣太监李承芳、卢九德审视，还报；夜五鼓，移入锦衣卫掌卫事都督同知冯可宗邸舍。翌日，上御武英殿，命九卿以下往视。少詹事方拱干、中允刘正宗、李景濂，前东宫讲官也；太子见拱干，呼曰：方先生无恙乎？余则不识。问以讲读何所？则以□敬殿为文华；问习何书？则以孝经为诗句：所答多不符。兵科给事中戴英进曰：先帝十六年冬，御中左门亲鞫吴昌时，太子侍旁，忆之乎？不对。通政司杨维垣扬言曰：故驸马都尉王昺侄孙王之明，貌似太子，曾侍东宫，家破南奔，得无是乎？于是，众杂然曰：王之明也。然未敢坚决。大学士王铎直前叱曰：伪。送中城狱，并执讯梦箕。是时，又有童氏者，自称故妃，河南巡按御史陈潜夫具仪卫送至京。上大怒，下锦衣狱。民间哗言马士英、王铎将杀太子以媚上。黄得功疏言：先帝子即皇太子，乞保留以谢天下。上不得已，命养之狱中，勿加刑。刘良佐疏并言太子、童氏，谓上为群臣所欺，将使天理灭绝。上报曰：朕于先帝无纤芥之嫌，因宗社无主，从群臣之请，勉承重寄，岂有利天下之心，忍加毒害于其血胤至是？举朝文武皆先帝旧臣，谁不如卿肯昧本心害其胤子？朕夫妻之情，又岂群臣所能欺蔽？但太祖之天潢、先帝之遗体，不可以异姓顽童淆乱宗祚；宫闱风化所关，岂容妖妇阑入？国有大纲，朕不得私；卿毋妄听妖讹，猥生疑义。因命法司将谳词宣布中外，以释群疑。然而流言愈甚，左藩因之称兵，而国已亡。上之如太平也，京城百姓破狱出太子，奉之入朝；殴王铎于途，拔其发且尽。三日，指太子语百官曰：此真太子也，汝等何故欲杀之？及弘光至，命坐于太子下。九月，偕北。明年五月，同遇害。或曰：此本朝谍也，以之动摇人心，而南中自不悟耳。北太子事，惟钱主事以为真，卒被祸。然既死而灵爽昭报如响，岂果真耶？夫成方逐王郎之事，古有之；其真、其伪，莫敢辨晰。独凤览忠义奋发，可谅天地，衔冤以死，宜其能为厉也。彼奸回不道者，其亦睹之而神惊骨战也夫。次其事如次：

　　钱凤览，字子瑞，山阴人；大学士象坤孙也，美姿貌，年少有奇志。以门荫，授中书舍人。值东宫讲读，升刑部主事。贼败，仍故官。怀宗之殉也，命太子走后父周奎。奎降，入贼军中。贼败，或言挟太子、二王以出。有见之芦沟桥者；青袍乘马，道旁人争投果饵者。其后不知所往。甲申冬月，复至奎家。先是，怀宗手刃长公主，公主以手承剑，伤臂仆地，内侍负至奎家养之；及是，见太子相持而哭。奎惧祸，逐太子出；彷徨门外，逻者缚送朝堂。摄政王集廷臣辨之，皆言其诈。凤览慨然曰：先帝太子，吾尝识之；此是也，可以畏死而不言乎？且死而存故主之孤，我不恨。即上疏力明其是。越日，会审于刑部，召周奎识；太子一见呼奎，因述奎家事甚晰。奎佯不识，曰：伪也。凤览怒，厉声叱之，唾其面。王召见大学士谢升视之，升曰：太子龅齿，今无之；且身大、声宏，非真也。凤览愤怒，戟手詈升。时，长安聚观者数万人，内有十八人者是凤览言；见凤览詈升，亦大噪。王乃怒曰：尔何从识太子？但不忘故主心可原耳。今乃廷辱大臣，尔敬故主，独不当敬故主之臣乎？升，故宰相也，奈何辱之？立绞凤览及十八人者于市。凤览临刑语家人曰：归语主母，多焚纸笔，我将上疏于帝。及殓，面如生，有微笑容。数日，升晨入朝，见凤览于朝门，拱手呼曰：钱先生也。已仆地，七窍流血，扶至寓即死。太子亦毙于狱。南都闻之，赠太仆寺少卿，谥「忠毅」。夫人王氏扶柩南还，家奴以其少，出谩语，将窃赀以逃。至山东，群奴忽手足如挛，呼号颠越。一黠奴自缚，流血满地，大言曰：奴欺我死，事主母无礼，某日出某语、某日作某状，我具见之；今当先杀此奴以儆众。群奴大惊，叩头乞哀，逆旅见者皆长跪为请。久之，乃曰：姑贳其死；送我归，再究耳。呼夫人言曰：我得请于帝命，磔周奎矣。汝有身，本女也，帝怜我忠，易为男；宜名曰遗忠。其后，周奎家居，一日忽惊呼曰：钱爷至。起叩头，呼服罪，愿贷死。俄而身肉寸寸裂，飞血如磔者；肉堕落，哀号数日，竟死。王夫人果生男。宗人或利其资，谋杀孤，诱之泅水，将灭顶；有丈夫掖以登岸，抚之曰：我汝父也，勿怖。将掷宗人于河，惊窜匿，病几死。孤自是得全。夫人，新建伯守仁五世孙，父叶浩，兵部尚书也；通经史，善属文，能教其子世其家学云。长公主赐第于京城之彰仪门，用旧奄守门。于顺治八年，世祖访故驸马山东周某，具礼下降，奁赠半公主。踰年，公主薨；驸马流落塞外西部，府亦毁矣。

　　凡士之事本朝者，例不载；凤览尽忠故太子，是以具其始末。顺治十六年，又有金华人张搢，自称皇四子朱慈英；至河南拓城见获，送京师伏法。汪琬编修载其事。  
　 
跋一

　　南天痕二十六卷，王曙山丈藏本；其孙菁史，余婿也。因得借阅一过，卷中讹字未及尽行更正，尚俟别假善本校之。同治七年戊辰十二月二十三日，是日为明岁立春节，陈劢识。

　　此书因重修鄞志，借存志局；卷中偶有讹字，思别假善本细校证之。里中如范氏天一阁、卢氏抱经楼俱云旧，未购得；此为琅嬛秘籍，人间罕觏，菁史等宝存之。同治十年正月望后，陈劢又题。  
　 

跋二

　　南天痕二十六卷，旧题西亭凌雪撰；盖宗名也。书中有私印曰「家在四明」、曰「堇江逸士」，知为鄞人；吾乡前辈无道及是书者。近数十年始有钞本，或谓是残明遗老所作。其书以温哂园「南疆逸史」为蓝本，例言亦全袭之。但温氏所采不过四十余种，而西亭自述引用书至九百七十四种（不列目，其有目者祗七十九种），则较温氏为详。纪略二卷，分子目四；列传二十四卷，分子目四十；增改体例，如宗藩、逸士、义士、武臣、镇臣、杂臣诸目，皆温氏所未有也。叙事简雅，可方「金史」；以视近人李瑶之「佚史摭遗」，高出倍蓰矣。同治十二年四月二日，鄞董沛识。  
　
