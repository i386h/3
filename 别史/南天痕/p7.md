<!-- { "loadSidebar": true } -->
　　庚寅，永历四年春正月乙卯朔，上在肇庆。己未，闻庾关不守，问备御之策，无对者。辛酉，上登舟。戊辰，韶州复破。辛未，上西幸。命戎政尚书刘远生、给事中金堡宣谕广州诸将，令杜永和出师。留马吉翔、李元胤居守。庚辰，上至梧州，驻舟江干。内阁黄士俊以疾归，召朱天麟入直。二月，大兵至广州，围之；调陈邦傅、高必正等东援。丁亥，户部尚书吴贞毓等合疏论袁彭年、金堡、丁时魁、蒙正发、刘湘客朋党误国十大罪；上以彭年反正有功，置不问，余下锦衣狱，遣戍。戊戌，大清兵破武冈，马进忠退守靖州。五月，必正与邦傅有隙，率所部西回；惟邦傅东出，屯肇庆。马宝等袭清远，败归。李元胤、马吉翔进驻三水，观望不敢进。而潮州郝尚久、惠州黄应杰俱已降。广州被围日久，不能救；惟进封杜永和等为侯，以虚名慰劳而已。六月，文安之入朝，命入阁办事。八月，孙可望复遣使至梧，自称秦王，且以不愿改号为请，付从官集议。九月，可望由云南东袭贵州，执皮熊，又使贺九仪袭遵义；王祥师败，自刎死。于是，张先璧、马进忠等皆归于可望，势益强，地与粤西相接矣。冬十月辛巳朔，日有食之，既。十一月辛亥，广州破，杜永和奔琼。甲寅，桂林破，留守大学士瞿式耜、总督兵部侍郎张同敞皆死之。初，衡、永俱破，胡一青、赵印选走南粤，式耜命与焦琏，杨国栋等扼榕江。既而全州复破，榕江兵尽溃。报至梧州，乙卯，上乘炮船夜发；比晓，从官踉跄追走。陈邦傅在清远，闻广州失，劫从官于藤江。内阁王化澄、吏部尚书晏清等俱走北流不得达，马吉翔、李元胤追及于南宁。从官稍集，饥冻无人色，乃括行櫜并吉翔所献得四千金散给之。胡一青、赵印选率滇兵驻滨州。袁彭年自佛山复降于清。十二月，命文安之出督师，经略川、秦、楚、豫，封王光典等为侯伯；所谓十三家之兵也。

　　辛卯，永历五年春正月己卯朔，上在南宁。二月，柳州破，上移驻田州。三月，使编修刘■〈艹洍〉封孙可望为冀王，至平越不得入。夏四月戊午，皇太后王氏崩于田州。五月，葬于南宁杨美山。上尊谥曰「孝敬、庄翼、康圣皇后」。可望以不允秦封，使贺九仪、张胜、张明志等将兵入卫，贼杀大学士严起恒、兵部尚书杨鼐和及给事中刘尧珍、吴霖、张载述等，皆主不予秦封者也。于是，始真封可望为秦王。八月，赠瞿式耜吴国公、张同敞江陵伯。九月，陈邦傅诱杀宣国公焦琏，叛降于定南王。上闻浔州破，驾发南宁。十月辛卯，驾次新宁。上生母马太妃徽号曰「昭圣、仁寿皇太后」，册慈煊为太子。十二月甲辰朔，大清兵破滨州。庚午，南宁破。赵印选、胡一青以败卒同马吉翔抵桂滩，请上弃舟从陆，尽焚龙舟重器而行。由土司安平、壮雷、归顺、归朝，一路进发，诸蛮各供粮饷并从官夫役。孙可望既受秦封，乃遣其将狄三品、陈国能、高文贵等以兵三千来迎，并书致从官曰：南宁不守，当驻安隆。从之。是时，可望已据有川东西矣。

　　壬辰，永历六年春正月癸酉朔，上在归朝司留九日，发。戊子，至广南府。孙可望遣总兵王爱秀表请居安隆。二月戊申，上至安隆，改名安龙府。可望岁以银八千两、米六百石上供，从官取给焉。大清兵入四川，可望守将白文选走回云南。定南王自广西以七百骑出河池州向黔，大军驻柳州。可望乃使李定国与冯双礼等图桂林，步骑八万人；刘文秀等图成都，步骑五万人。疏闻安隆，封定国西宁王、文秀南康王，余各加公、侯，从可望请也。三月壬申朔，建行太庙。五月，定国等进攻靖、沅、武冈皆下，疾趋广西。七月癸酉，遂克桂林；定南王自焚死，获陈邦傅并其子鲁禹，送贵州伏诛。杜永和以琼州北降；南阳侯李元胤及其弟安肃伯李建捷见执，不屈被杀。刘文秀等陷叙州、重庆，大清兵出击，大破之，全军俱没。九月，李定国北取衡州；孙可望亦自至沅州，攻辰州府，陷之。十一月辛未，大清兵遇定国于衡州城下，大战竟日，定国不能支，遂败走。会主帅遇伏殒，定国得收兵，退屯武冈。是年，凡宗藩在贵州者，可望渐杀之。

　　癸巳，永历七年春正月戊辰朔，上在安隆府。李定国自桂林胜后，不复受可望约束；可望恶之，使人召赴沅议事，将杀之。定国辞不行，径回广西，可望自追之。大清兵进宝庆，与可望战于花子街，杀伤相当；可望急退，诸营遂溃。大清兵亦不进，各引还，以武庆之间为界。上在安隆，日益穷促，闻定国得广西，且与可望有隙，乃与内阁吴贞毓等十八人谋召定国入卫；定国感泣，许之以身报。

　　甲午，永历八年春正月壬辰朔，上在安隆府。二月，开科取士四十名，以四川熊渭为第一，授庶吉士；余授知县、教职有差。可望闻密敕召定国等，三月使部将郑国、王受彦至安隆，杀与谋十八人；憾定国益甚。定国亦防可望袭之，出师掠廉、雷；夏五月，陷高州，进围新会。十二月，大清兵至，与尚、耿两王合击之，败北。

　　乙未，永历九年春正月丙戌朔，上在安隆府。孙可望遣兵攻常德，复败归。上在安龙，涂苇箔以处，日食脱粟。守将承可望意，更相凌逼，挟弹射马，直入其门；文吏乘舆呵殿过之不复下，改称府为安笼。岁造开销银米册报可望，称皇帝一员月支若干、皇后一口月支若干，隐忍延喘而已。李定国既解新会之围，由高州退守南宁。十二月，孙可望闻其势不振，遣兵袭之。

　　丙申，永历十年春正月丙戌朔，上在安龙。李定国败可望兵于田州，率兵疾趋安隆，迎帝入滇。可望侦知之，先使白文选至安隆，促上移黔。太后闻之哭，从官亦哭，白文选见之心动，因以情告曰：姑迟行，俟西府至。遂以舆从不集报可望，阴留俟定国数日。定国至，遂奉之西走云南。可望复使兵邀之，定国已抵曲靖。时，刘文秀守滇，亦素怨可望；闻定国至，即纳之。沐天波迎上于马龙驿。三月，上入云南，居可望府中，赐李定国晋王册宝，封刘文秀为蜀王、白文选巩国公，余俱为侯、伯。又以定国记室金维新为吏部侍郎兼都御史、龚铭为兵部侍郎，加沐天波柱国少师。马吉翔复谄附定国，仍以文安侯入阁办事。遣文选入黔慰可望，可望恨甚；然以妻子在滇，未敢公为逆也。

　　丁酉，永历十一年春正月甲辰朔，上在云南。二月甲申，东宫出阁讲学。四月癸酉朔，上圣安皇帝庙号曰「安宗简皇帝」，后曰「简皇后」。下诏大赦。五月，使张虎送可望妻子赴黔。可望既无内顾，七月，举兵反，诏削其王爵。时，可望所部至众，定国兵不过数千、文秀将留镇兵亦少，然人心不直可望。兵至交水，其大将白文选、马进忠、马惟兴、马宝皆致之，遂大败走，挈妻子赴长沙降清。论功，封冯双礼庆阳王、马进忠汉阳王、马惟兴叙国公、贺九仪广国公，余将封侯、伯者十五人。其党附可望者，程源、郑逢元等皆降级。十月，遣使间道赴海封成功为延平王。十一月，追赠吴贞毓以下十八人谥荫有差，遣官谕祭，立庙安隆。

　　戊戌，永历十二年春正月戊戌朔，上在云南。二月，大清兵从蜀、楚、粤三路入黔，李定国使其将刘正国、杨武等守三坡、红关诸险防蜀，使马进忠等驻贵州。四月庚寅，刘文秀卒。可望旧将王自奇、关有才反，定国讨诛之；内乱平，而贵州已不守矣。是时，蜀兵至三坡，刘正国由水西奔回。晦日，大清兵克遵义，楚兵自镇远抵黔，马进忠等亦走。五月，蜀兵击败杨武于开元之流水。七月丙申朔，命李定国为招讨大元帅，赐黄钺。粤兵抵蜀山州。十月，三路兵俱集，信郡王自北至，会于杨老堡，戒期入滇。李定国与冯双礼等扼鸡公背，图复贵州；别遣白文选将四万兵守七里关，抵生界次师，示攻遵义，以牵制蜀师。十二月，蜀兵出遵义，由水西以烈趋天生桥，入乌散。白文选惧，弃七里关，走回沾益。泗城洲土官岑继禄导粤兵入安隆。定国使安仁侯吴子圣御之，败绩。定国由盘江还师拒战，连败于安龙之罗炎、凉水井、撤岩，遂遁回。丁丑报至，上发云南。

　　己亥，永历十三年春正月癸巳朔，上次永平县。乙未，大清兵入云南，公侯伯、文武吏多迎降。丙申，上至永昌，下诏罪己。李定国还黄钺待罪，自称削秩；不许。二月，白文选败于玉龙关。初，文选自沾益追及，定国留之断后。大清兵以二月癸亥出云南，辛未追败王国勋兵于普棚，丙子至大理、至玉龙关，文选与张光翠、陈胜等俱战败，由沙木和走镇康，土司总兵吕三桂被杀。永昌闻之，使沐天波、马吉翔等随行。己卯至腾越，李定国伏兵潞江之高黎贡山中。大清兵至永昌；辛巳，过潞江。有泄其谋者，定国乃出兵战竟日，窦名望、王玺皆战死；定国不能支，复遁。腾越闻报，乘夜走入南甸，平阳侯孙崇雅邀劫资装于道中。时随兵尚四千人，夜疾驰迷道，互相惊扰，群臣妻子不相顾，叛卒乘机剽掠，贵人、宫嫔亦失去过半矣。丙戌，抵囊木河，十里即为缅境。沐天波入谕，始启关，犹勒从官尽弃所携兵器而后入。晦日，至蛮漠。土官思绵迎入土司城。蛮漠旧为宣抚司，属永昌府；自万历中始为缅有。三月，缅酋以四客舟来迎，从官自觅舟江上，得从者六百四十六人。故氓王子及总兵潘世荣、内监江国泰等九百余人、马九百四十余匹俱由陆，期会于缅甸。己酉，至井亘；缅人禁勿进，遂止其地。李定国既败于潞江，走孟定，白文选走木邦。已而，文选以兵入缅，缅使人至井亘求檄止兵。文选战不胜，走回孟良。四月，祁三升兵至蛮漠，复使丁调鼎、杨生芳往止之。沐天波、蒲英、王启隆等谋乘间走之户猎二撤，亦不许。五月甲子，缅复以舟迎。乙丑，发井亘。丁卯，至阿瓦城，距河止焉。此之阿瓦，即缅酋所居城也。戊辰，陆行五、六里，进赭硁；知前陆行者潘世荣等，被缅分给土人为奴，多自杀，惟氓王子八十人后流入暹罗云。缅人于赭硁构台以栖车马，置草屋十间，编竹为城，每日兵士百余人护之。从官各结茅散处，蛮男妇自来贸易。初至，馈献颇丰，后渐薄。九月，缅进新稻，命分给从官之窘者。十月戊子朔，颁历于缅。李定国移居孟良，内有女土官，定国破擒之，遂据其城。十一月，白文选至，与定国合军。十二月，文选移营猛禀。

