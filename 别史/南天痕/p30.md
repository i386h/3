<!-- { "loadSidebar": true } -->
　　堵胤锡，字仲缄，号牧游；宜兴人。父堵翁，无子，祷于茅山神。梦神告曰：余畀而子，尔自择之。吏导至一室，指冠进贤列坐者示之，翁不欲；又指儒衣巾列坐者示之，亦不欲。旁窥一小室，见一牧牛儿卧。乃请曰：愿得此为子。神曰：此非尔子也；果欲是，且减尔算矣。而生胤锡；因字之曰牧子。少孤，育于外氏。及长，恢廓有大志。闻流寇蔓延，慷慨自思奋于功名。性嗜酒。范金为大斗，铭曰：天若灭贼，除非堵截。又尝上书太守，自荐边才。其豪宕如此。崇祯丁丑进士，除南京户部主事；进郎中，出为长沙知府。山贼萧湘宇等窃发，扰安化、宁乡，数败官兵，势甚盛；胤锡率乡勇败斩之。又破醴陵燕子窝贼，斩其渠魁。于是，中外皆称知兵。弘光时，升武昌兵巡副使，改本省督学。会左、闯交讧，督师何腾蛟走长沙，分湖南、北为汛，以胤锡摄抚湖北。隆武升右副都御史，实授巡抚。李自成已死，其养子李锦等十八部屯澧州界，号三十万，远近大震，胤锡欲抚之。侦知锦母高氏有智术，军事皆取决，而高氏弟一功所部二万人为诸军最。乃身走其军，锦、一功以铁骑千来迎；入营，称诏锡高氏命服，锡锦、一功蟒玉及金银器犒其军，皆踊跃拜谢。军中置酒，胤锡引卮，教以「臣忠子孝」大义，侃侃数千言；众皆感动。明日，高氏出谢；谓其子锦曰：堵公天神也，汝不可负。于是，别部田见秀、刘汝魁、贺监、李来亨等来谒，皆受抚。事闻，隆武帝大喜，封高氏英淑夫人，李锦左军侯、赐名赤心，高一功右军侯、赐名必正，其它部爵皆通侯，号忠贞营。加胤锡总督侍郎，赐剑，并凤钮银印以宠之。丙戌二月，李、高等率兵攻荆州，凡旬有二日，城且陷；会大雾，赤心等蓐食帐中，忽救兵数至，飞矢如雨，军大溃。胤锡急召杨国栋、张克萃等分驻澧州及回子河防御。其冬，永明王立于粤，晋兵部尚书。明年三月，上至武冈，加东阁大学士，封光化伯；辞不受。五月，清兵下湖南，武冈破；马进忠、王进才等俱走，胤锡亦入永定卫及永保诸土司中。戊子春，江西金声桓来附，清兵自湖南回驻武昌。胤锡传檄诸镇，俱出湖南。四月，马进忠复常德，王进才复桃源、澧州、石门，忠贞营亦克门宜城，使来告捷，诸溃兵皆会。五月，进忠兵战于牛皮滩，又大战于麻河，俱胜之。诏晋封忠等为公侯，因并加赤心为公。李赤心自夷陵渡江分趋，道武陵，马进忠恶之。高必正率精骑数百突入常德，马进忠佯设酒食高会，阴使人具舟渡老营东去。日晡，进忠拥骑数千，披甲注矢，焚城庐舍及沿江船；必正辈亦怒，请北还。胤锡恐有他变，姑好语抚之。进忠掠益阳诸县而东，忠贞营驻常德。岁饥乏食，议进取长沙，乃以监军毛寿登、杨国栋守常德，胤锡自率标兵万人及忠贞营东攻长沙，不能克；遂至湘潭，与何腾蛟相会。未几，而马进忠亦至，以前隙不和，腾蛟乃议留进忠攻长沙，胤锡率赤心等援江西。己丑正月，清兵至湘潭，进忠等皆走，腾蛟死之。胤锡东至攸县，南昌已破；乃分遣堵正明、尹具瞻将五千人守永兴，陆士毅守安仁，龚龙守攸县，自率万人及胡一清之师守衡州。三月，战于草桥兵败，走耒阳，将趋永兴。而永兴、仁安、攸县三镇兵俱先溃；正月，士毅等及待诏潘哲、中书舍人邵履正等皆死之。胤锡闻报，走柳州；中途遇敌，几危者数矣。当午，忽大雾；夜行，有萤火数万随照之；以故得昼夜兼行。达桂杨，复为楚镇曹志建所困。志建鄞人，封保昌伯；有众数万屯三湘之南界，地险而僻，得免蹂躏。忠贞营兵败过之，大掠，志建恚甚；以其为胤锡所招降也，并憾胤锡。迎胤锡入龙虎关，歼其随行将士五百余人于关外。胤锡与其子得逸出，入猺峒。闻粤西贡生何图复结砦楚、粤界上，使人告以难。图复率兵来迎，因得走赴之，间道至贺县。志建衔之，竟杀图复。六月，胤锡至肇庆，拜大学士，入阁。三日，李元胤党恶之，乃复请出；诏赐龙旗，总统天下兵马，使出楚。至梧州，部下叛去者三千人。九月，檄召李赤心等不至；胤锡乃造其营，亲谕之。赤心初败于郴州，战马、铠仗尽失，士卒疲困；入粤未久，无意北出，使胤锡请高、雷二郡以休士。胤锡不可。数日，竟拔营而西，散居南宁及滨横之间。胤锡恚恨，病作。别部刘世俊、刘国昌使人来告，愿自从出楚；锡胤悦，亲至浔迎之。期于十一月望日。比发，忽感寒；病革，草遗疏，自为诛词。慨然曰：吾荷国重任，不获免冑赴斗、马革裹尸；今毕命卧榻间，死有余恨！奋衣起，欲自沉于江；左右抱持之。是夜卒，二十六日也。赠浔国公，谥「文襄」；后改谥「忠肃」。子正明，以是年夏先卒于军中。明年，遗腹子生；上命有司月给廪饩，荫锦衣卫指挥使。胤锡强毅敢为；及其死，而粤事愈不支矣。自以幼孤，不逮禄养；登第后，奏持服三年。枯桐再花、蛛丝成「孝」字，世传「桐华编」云。

　　瞿、何、张、堵四公者，粤中之柱石也。忠诚有余，材略亦伟，故能扶翼倾覆，仅而立国。留守之在桂林，危迫者数矣；以身率众，任用贤将，保其疆者四年。其进新集、退旧卫，瞀矣。何、堵两公，经营南楚，以为外藩。方其抚闯逆、号忠贞，猛将如云、骁骑如雨，向之覆神京、戕帝后、屠毒中原莫之与抗，一旦俯首归命，听我羁约，其事岂不伟哉！惜皆盗贼余习，贪袭王章，难扰国法；利则附人，害则扬去。湖南之壤，得而旋失，卒不能有助于中兴。古之受降者，必遴其精壮、散其疲弱，配以旧将、隶以他官，相为监制，故能指臂如意，得其死力。今兵则听其屯聚、将则无所变更，彼其部曲依然，更假国威，又安能复钤制之哉！然四公者，惟其精忠，死而愈光，虽功业未就，而名垂矣。  
卷十一

　　四明西亭凌雪纂修

　　列传十六 陈子壮、张家玉、陈邦彦

　　列传十七 苏观生、丁魁楚、鲁可藻

　　列传十六陈子壮、张家玉、陈邦彦

　　陈子壮，字集生，号秋涛；番禺人。万历己未进士第三人及第，授编修。父熙昌，吏科给事中，有直声。子壮积官至詹事府少詹事、礼部右侍郎署部事。长身美髯，仪容瓌伟。性敏练，谙习典故；议论敷奏，动合机宜。庄烈帝尝召诸翰林对便殿，给笔札、出章奏相与平章，称旨凡九人，而子壮居最。帝属意，且大用。会帝欲行宗室换授之法，子壮持之，唐王移书相驳难；帝怒，下子壮狱，诏谴归。既而召之；未至而京师陷。福王立，起礼部尚书。行至芜湖，闻南京破，从间道归，与广东总督丁魁楚将立桂王常瀛；曰：神宗之子也。而闻唐王已立于闽，海道参议汤来贺曰：闽立君矣，粤复立君，内自为敌，如天下何？议遂寝。闽亦以东阁大学士召，辞不行。及闽亡，桂王子监国肇庆，以子壮前议，即其家拜大学士、太保、兵部尚书，节制江、广、闽、楚军务。未出境而大兵克广州，势且西出；子壮谓兵科给事中陈邦彦曰：事极矣，不急举兵以牵制敌骑使无西，则粤即闽之续也。乃散家财召募，起兵于南海之九江村，及侍郎东筦张家玉、新会王兴、高凉崔良槚、潮阳赖其肖等前后聚众，攻克诸州县。子壮所将多蛋户、番鬼，勇敢善战，甲冑器械无不精利，乃与邦彦约攻广州。时，大兵东西迸出，广州空虚；故指挥杨可观、杨景晔（并南海人）及知州梁君衡等结花山降盗三千人，阴召子壮，期七月七日兵至，内外举火应。子壮喜，先二日率水军薄广州。谍者入城被执，事觉；总督佟养甲立诛可观等，遣人召李成栋还师。子壮兵至五羊驿而败。至十四日养甲生辰，子壮以为将卒方晏饮，城可袭也；五鼓薄城，落月参横，江无一舰，子壮大喜。及将至城，角鸣起，水师数百从东来；军士大惊，亟回棹，则舟为巨缆所扼，水师从后纵火尽焚其舟。子壮奔还九江，长子上庸死焉。会前御史麦尔炫破高明，复迎子壮，以前主事朱实莲共守之。九月，成栋入高明，实莲战死，子壮被执。成栋饮之酒，子壮引满，谈笑如平时。至广州，养甲谓曰：我与公年家也，何苦而反？子壮曰：若知年家所由来乎？若叛本朝，乃名我反；国之大臣，岂为汝屈？养甲怒，置子壮高坐，设祭三坛，集诸降臣何吾驺、黄士俊、李觉斯、叶廷祚、王应华、伍瑞隆、关捷先、陈世杰等令拜之；祭毕，剐子壮。子壮唾尽，骂不绝口。养甲举酒属吾驺等曰：诸公畏否？皆鞠躬曰「畏」。亦有改容诧叹者，曰「真忠臣」、「真忠臣」！军中皆指目骂之。尔炫及弟尔昌、主事区怀灵（高明人）、典史谭应龙十余人同死。子上图亦被获，家僮伯卿请寸斩以赎主人之孤，得免死。子壮死年五十二。其母亦自缢。戊子春，赠太师、番禺侯，谥「文忠」；子荫锦衣卫指挥使。时，养甲已来降，遣之谕祭以愧之。尔炫字章闇，高明人，崇祯辛未进士。隆武中，尝为御史。实莲字子洁，南海举人也。

