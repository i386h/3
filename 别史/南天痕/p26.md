<!-- { "loadSidebar": true } -->
　　张致远，不知何许人。上之见逼于汀州也，致远服帝服以脱上而死。路振飞有诗纪之。其后，郑成功屯兵鼓浪屿，有称帝命存问诸臣者云：上为僧五指山。然后人知其事，亦莫必其真伪云。

　　隆武之立一年耳；乃方其在禁墙中，而望气者已言凤阳有天子气，然则大位可妄干哉？隆武，贤主也，惜其扼于郑氏；振飞、曾樱诸人，儒雅有余、英武不足，偪侧山海之滨，是以大业不立。使当金陵定策时，有重臣焉，矢大略、排议论，爰立唐王，则士英必不召、大铖必不起、逆案必不翻，中原开阃者必能策应；四镇、左藩知朝有明君，且敛手听命，可法得以其间左提右挈、力捍疆圉，然后曰广、道周、锡畴之徒坐论文物，不踰典则，即大河以北未能迅复，而滔滔江汉，南国之纪不足称小朝廷哉？呜呼！杨行密、钱镠草窃之雄，犹能保据江淮，传世延业；而南渡以后，至溃散不可收拾，则马、阮之肉，其足食乎？  
　 

卷十

　　四明西亭凌雪纂修

　　列传十三 万元吉（附杨文荐）、杨廷麟、刘同升、郭维经、彭期生、黎遂球、龚棻、姚奇胤

　　列传十四 傅冠、王应熊（附王锡兖）、蒋德璟、黄景昉、何吾驺、黄士俊、方逢年

　　列传十五 瞿式耜、张同敞、何腾蛟、堵胤锡

　　列传十三万元吉（附杨文荐）、杨廷麟、刘同升、郭维经、彭期生、

　　黎遂球、龚棻、姚奇胤

　　万元吉，字吉人，南昌人。天启乙丑进士。崇祯末年，以兵部郎中监督师杨阁部。元吉精方略、多智，嗣昌悉以军谋委之。其后以不用元吉言，败于开县；贼遂绕出，陷襄阳，戕楚王。嗣昌愤恨，发疾死。帝以监督有劳，不责也。寻以忧归。服除，史可法请用之，官南京兵部。福王立，与闻定策。时，四镇方以拥戴功，率军抵江北，争驻扬州。命元吉渡江宣谕。元吉遍历诸营，宣朝廷威德，赉金币；首致得功书，期以共奖王室。得功听命，泽清、杰服从，乃还部。改立南京营伍，以祖制、时宜杂定之；枢臣无能损益。可法出督师，进元吉太仆寺少卿，监理江北军务。杰、得功土桥之衅，赖元吉弥缝之，得无称兵。南都亡，走福建。隆武擢兵部右侍郎，遣代赣督李永茂守吉安。初，督师杨廷麟之在吉安也，甚得将士心，故吉安再失再复。元吉至，与诸将讲体统、申约束，诸将稍稍不乐。先是，江、赣之间有峒贼数万，时出剽掠，百姓苦之，号为阎罗，总分立四营。张安者，前左营帅也，骁勇敢战；永宁王招之出湖东，战屡捷，遂复抚州；其诸营亦愿受抚。宁都兵科曾应遴请诸朝，遣其子傅粲入山抚之，皆听命。赐名「龙武营」，计日出赣州、下吉安。元吉闻之，以为四营可恃也，遂蔑视滇、广兵，军士皆解体；既而，四营兵亦不即至。丙戌三月，大兵攻吉安，守兵不战溃，城陷。元吉退屯皂口，所部惟汪起龙三百人；大学士苏观生在南康，遣蓝起、程亮督新威营二百，下守棉津滩。大兵泝流上，新威营先溃，起龙继之。楚师曹志建以二千至，望风遁去；元吉遂入赣城。四月，大兵水陆并进，径至城下，城内仓猝无备。兵部杨文荐，元吉乡试所取士也，奉命往湖南；过赣，见事急，遂入城。慨然曰：城可守也。百姓拥以为主。元吉既失吉安，将士不复用命，终日坐城上，瞑焉如寐；望隔河账房满山，辄指为虚营。兵民有从隔岸泅水至者，言大兵精强；即目为万安、泰和奸民，立斩之。旧督李永茂遣副将吴之藩、游击张国祚来援，遇大兵于李家山、九牛之间，数战皆捷。大兵撤回水西，之藩等亦退守南康。闽中闻赣州固守不下，遣使奖劳，加文荐右佥都御史。赣州为江、楚、闽、粤之冲；是时江、楚诸督将皆上奏劝隆武幸赣，而赣围方急，以故觐王之师群至，杨廷麟、郭维经、姚奇胤所散亡及召募滇、闽兵先后集。营于城外者，不下四万余人，皆欲一当敌；元吉必欲待水师至方战。水师者，中书来从谔所募沙兵三千，与主事龚棻、黎遂球所募水师四千也；皆留顿南安未下。兵部主事王其宖谓元吉曰：水师帅罗明受，故海盗也；桀骜难制，黎、龚两君如慈母之奉骄子。且今水涸，巨舟难进，岂能如约？师老兵疲，行且自溃，不坐失事机乎！不听。八月二十三日，大兵闻水师将至，夜截其江，焚其巨舟八十余艘，死者甚众；罗明受遁，舟中火药器械悉归大兵。各营闻之，无不丧气，稍稍引去。城中所留者，汪起龙罢卒千余人，汪国泰、金昌振、徐日彩所部各有百人，郭维经部下三千人，城外惟水师后营三千余人而已。赣虽被围久，而士民竭力守御，粮食粗足；文荐登陴，乘机缒壮士出战，时有斩获。以故目无强敌，每月夜军士携酒笑歌，呼敌人诟骂之。大兵闻而切齿。至是，守埤者渐惫矣。参将谢之良拥众万余于雩都，不敢下；粤西狼兵八千兵已踰岭，又不时至。十月十三日，有逸出者，大兵获之为响导，夜从小南门上，民犹巷战。久之，大兵毕至；城上发炮，〔炮裂〕城遂陷。元吉已出城，叹曰：使一城俱尽者，我之罪也。我何能存！正冠赴水而死。年四十四。文荐时以劳瘁咯血，病不能起；执送南昌，不食死。文荐字又如，长沙进士也。先是，元吉禁妇人出城，其家人窃其姬妾缒城去；元吉知之，追还。由是禁益严，故合城遇难。或云：元吉号知兵，处事精敏；其在嗣昌军，指画不失尺寸。及事权在握，反暗机宜，岂智于前而愚于后哉？盖元吉久事戎行，亲见宿将规画，而其时滇、广之将，并无左贺其人者，元吉以庸奴视之，遂莫肯用命。故知将将之道，非易易也。杨廷麟，字伯祥，临江人。刘同升，字晋卿，吉水人。两人皆好学、有文名；意气豪迈，跅■〈拖，代扌〉自放。廷麟举崇祯辛未进士，选入翰林。丁丑，同升举进士第一人。庄烈帝召见，问其年。对曰：臣年五十有一，老矣；恐无以报圣恩。帝曰：若尚似少年，勉之。授翰林院修撰。两人尝劾杨嗣昌，而嗣昌方有宠，言于上，改廷麟兵部赞画主事，赴总督卢象升行营；同升谪福建按察使知事。廷麟之为赞画也，嗣昌欲假手杀之。及象升贾庄败衄报至，嗣昌急问杨翰林死否？报者答以出差得免；嗣昌不怿者久之。北都陷，廷麟募兵勤王。时，马士英与姜曰广不合，廷麟为曰广门人，将兵在外；士英忌之，命散其所募兵。御史祁彪佳疏荐，升左庶子，不赴召；同升复原官，亦不赴。南京失守，廷麟与同升以义师恢复临江、吉安二县；乡郡也。隆武立，加廷麟吏部侍郎、东阁大学士，督师；同升加少詹事兼兵部左侍郎。廷麟兵既胜，追至樟树镇不戒，反为大兵所败；弃临江，退守吉安。请于上，以同升巡抚南赣。时，同升已有羸疾，拮据劳瘁，踰月而卒；谥「文忠」。廷麟在吉安，所恃有广营、滇营兵。滇营者，崇祯时命中书张同敞用牙牌调发入京，兵未集而京师陷；弘光时复敕云南巡按陈荩帅赴南京，及是始抵江西。闻南京溃，退还吉安。廷麟留之守城，以客礼待之。时时椎牛飨军士，流涕陈誓以死报国之义；滇将赵印选、胡一青亦德之。廷麟奋勇建功，颇多斩获。及上用元吉为督，召廷麟入直；过赣州，会大兵至，且围城。四营兵在雩都，廷麟亲往邀之，再战再败，遂散遣之；单骑入城，与元吉同守。其后，兵事主于元吉。滇营亦溃，城破，见城中火起；走马至西城，赴池死。清将贾熊为棺殓，葬之西门外河上。粤中立国，赠新淦伯，谥曰「文正」。

　　郭维经，字六修，号云机；龙泉人。天启乙丑进士，考选江南道御史。京师陷，南京议立君未定，维经与李沾等主立福王；升应天府丞，仍兼御史，巡视中城。亢旱，维经言御极两旬，雪耻除凶曾不发愤，徒以漫不切要之事盈廷争议，党同伐异，如醉如狂，上天降灾由此。请敕群臣勿视恩怨报复，惟以剪贼复仇为念，庶有济。马士英将起阮大铖，举朝争之；史可法以调停之说进。维经言：可法人望也，亦失言。前者，四月初旬，传北都变，可法召臣等于清议堂，共言得人首务也，维逆案断不可翻；可法深以为然。今不宜中变。其守正不阿如此。寻转大理寺少卿，升右佥都御史。维经久任南都，甚得民心，上亦重之。会迎恭王遗像，维经以病未出；邹之麟欲夺其位，乃与阮大铖谋，使隆平侯张拱日纠之云：恭皇帝往为诸王谋孽，维经不欲睹此盛典，犹姜曰广、张慎言不欲册立皇上也。未几，致仕；阮大铖使人贼之江干，几死得脱。闽中立国，进兵部尚书，改吏部；帝深委任之。赣州围急，命维经出闽募兵，加六省督师衔；与姚奇胤得兵八千至赣。帝幸汀州，手诏召之入卫；士兵固留，未及行。城陷，突围出，中矢死；或云：死嵯峨寺。彭期生，字观民，海盐人。万历丙戌进士，授工部主事。同官万燝劾逆奄被杖，期生视其医药含殓，由是为人所称。出知长沙、南昌二府。巡抚杨邦宪，奄党也，讽有司为逆奄建祠，期生持不可。则檄南昌、新建二县令，期生召戒之，卒不发一缗。后知济南，以盗贼越狱，谪照磨，移应天府推官，转南京兵部主事，升郎中。献贼陷江西，李邦华请于吏部，以期生为湖西道分巡佥事，驻吉安。大兵南下，巡抚邝昭弃南昌，走吉安，期生率士民城守。大兵逼吉安，巡抚又弃去，期生以死自誓；而兵不至，乃往乞师于赣督，赣督檄守赣州。隆武加太常寺卿，兼岭北道。赣州围急，期生登章贡台，坐卧矢石间；谓人曰：此吾死所也。凡六月，城溃。滇、粤将招之出走；不可。书绝命词五纸，分授苍头五人曰：若辈未必皆生还，有一人得归，即讣音矣。遂自缢死。台焚尸烬，惟心不毁。故吏杜凤殓以石函，葬台上，堕钟记之。有杨大器者，移之潜下万安，藏于百家村。越四年，其子求之不得；而万安人曾尧■〈日上永下〉负函走海盐，授其家云。大器将他往，以公骨为托，不远数千里而致之，以曩者一诺也。

