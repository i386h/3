<!-- { "loadSidebar": true } -->
　　左兵之乱，死者四人，皆微员也；可以愧诸大吏矣。彭永春，武陵人；九江卫经历。四月四日，左兵突入城。永春曰：我官虽卑，然食朝廷之禄，遇难不可不死。具衣冠，命一仆举火焚署。书于屏曰：九江卫经历彭永春死节处。子女六人俱焚死。徐可行，字三山，九江卫人；世袭指挥佥事。城陷，闻都司董四明自刎于城上，妻史氏、妾姚氏及二子俱赴水死。大呼曰：我武臣亦有人哉！入告其母汪氏；母曰：我家何不若彼也？投井死。妻邹氏、子妇陈氏继之。可行大书于壁曰：世受国恩，阖门殉节以报。投笔北向拜，自经于望京门城楼。成启，字伯佑，应天人；以贡任湖口县主簿。左兵围城，启具公服端坐于庭，俄而乱兵奄至；启叱曰：国家养汝，将以靖乱，何反为？乱贼捽之下，索其金。复叱曰：寒官也，何金可索？被杀。其时，有孙大华者，德化市民也；左兵肆掠，民不胜愤，起杀一兵。次日，众露刃而噪；总督袁继咸不得已，命究杀兵者，莫得，市民大哗。慨然曰：杀身以安众，吾何惜一死？乃挺身出曰：杀兵者，我也；与众无与。遂斩以殉，一城得解。呜呼！此与颜佩韦等五人何异？世固不乏义士哉！

　　张耀、鲁益、王运开、刘廷标、焦润生、鲁异撰、陈六奇、徐道兴

　　张耀，字融我，三原人。万历中举人，除闻喜县知县；累官贵州布政使。耀为人淳朴，所至以和厚得民。孙可望将入境，耀言于巡抚，请发民兵守御；巡抚以众寡不敌难之。俄，贼众奄至，耀率家僮拒守；城陷，犹手刃数贼。贼以礼请曰：公，秦人也；若降，当位宰相。耀怒骂不屈。贼械其妾婢三十人于前曰：降则一家免死。耀骂愈烈。贼断其舌支解之，妾婢等皆死。

　　鲁益，临州人。以贡生特用，授兵部司务；历主事，升贵州平安道。孙可望围贵阳，益聚兵拒守。数月城破，一门死难。弟拭为蒲圻令，亦死于贼。

　　王运开，字子朗，四川夹州举人。授永昌府推官，署金腾道。刘廷标，字霞起，福建上杭人；通判永昌，摄府篆。沙定洲之乱，黔国公沐天波走永昌。及孙可望等入滇破定洲，阳言为黔国公复仇，屠临安、曲靖，下楚雄、大理，移檄走永昌，迎天波归。天波信之，将遣子送款。是时，运开、廷标方守澜沧拒战，天波止之；且谕以其印往。两人曰：印在，吾而听公；以印往，是我降也。且贼言何可信？不听。两人悉遣家人走腾越。运开有弟运闳，字子远，在署；运开谓之曰：弟未仕，可勿死；将吾妾俱西，勿在此乱人意。士民惧不降且屠，诣运开听事号哭；运开慰遣。人又诣廷标；廷标曰：贼伎俩，吾素知之；他城之降而屠者亦屡矣。众哭益甚。廷标取毒将饮，众始散。两人相谓曰：众心如此，其何以守？是夜，运开缢。奔告廷标，廷标曰：男子哉！吾年老，当先王公死；王公乃先我也！遂沐浴赋诗三章，亦自缢。运闳至永昌治丧，门下有过哭者；运闳曰：吾辈舍生取义，何哭为？殓毕厝之，复走腾越。可望闻两人死节，求其后；或以运闳对，遂召之。至潞江，语仆曰：此行将臣贼，吾兄弟岂异趋耶？吾死将吾骨与兄合葬，题曰「夹江兄弟之墓」。遂跃入江。数日获尸，其色如生。焦润生，字茂慈，上元人；修撰竑之子也，以父任历南京户部郎中，出知曲靖府。孙可望兵至，被执不屈死。武定同知扬于陛，剑州举人；城陷亦死之。

　　鲁异撰，字弗人，福建营昌人。崇祯壬午举人。以诗文名世，同时陈子龙、艾南英不能出其右。知贵州永宁州。孙可望等陷黔、窥滇，郡邑望风遁去。异撰与其客江津进士程玉成、贡生龚茂勋谋曰：州据盘江天险，控扼全黔；弃之不守，事不可为矣！遂登陴守御。贼兵日益，城陷，自焚死。

　　陈六奇，字鸣惊，龙江卫人。万历戊午举人，知景县；廉平，民多爱之。常曰：吾以公事夜归，民家必束炬，以照舆从；其无男子者，妇人以门内应焉。吾何功于邑人而堪此！见之慨然，忍不加惠乎？徙知曲靖、南陵县，城破被杀于东门。

　　徐道兴，睢州人。官云南都司经历，署师宗州事。廉洁爱民，民以殷富。孙可望等入云南，屠曲靖；道兴集士民谕之曰：城守乎？士民曰：力薄兵寡，何以抗贼？道兴曰：然！汝等何罪，徒膏兵刃，可速去，勿顾我；死，吾分也。士民请偕去，厉声曰：失守封疆，我安所逃死？言讫，须眉奋张。众洒泪而去。舍中止一仆，出白金二锭授之曰：此俸金也；一以赐汝，一治棺殓我。仆哭听从死。道兴曰：尔死，谁收吾骨？仆乃去。举酒自饮，贼入大骂；贼令出迎其将，掷手中酒卮击之曰：吾朝廷命吏，肯从贼求活耶？骂不绝口，遂被杀。同时张朝纲，广通人，由贡生授辉源州同知，解职归。可望兵至，谓其妻冯氏曰：曾受国恩，何颜对贼？两人并缢死。子诸生耀，恸绝而苏；葬亲讫，亦缢死。

　　那嵩、龙吉兆、龙吉臣

　　那嵩，沅江土司知府也。己亥十月，上入缅，过沅江，嵩与子那焘奉上甚谨。设宴皆用金银器，宴毕，悉敛以送；曰：此行上供者少，聊以佐之。上去，即起兵，吴帅攻之。城陷，登楼自焚，一家皆烬焉（吴帅，三桂也）。

　　龙吉兆、龙吉臣，乃麻衣土司也。辛丑正月，为吴帅所获。帅问曰：尔何故反？两人同辞骂曰：我受国恩三百载，仗义守死，何名为反？帅曰：尔犹不畏死耶？两人曰：我尽忠而死，诚贤于尔之不忠、不孝而生。吴帅怒，截其舌而斩之。

　　传有之，国君死社稷。今之藩臬郡县守令，非即古之方伯连帅侯伯子男之君与？古者世其土，民犹其家之子弟也。今者不世其土，然而既莅之则即以其家视之；俨然曰：吾，尔公祖也、尔父母也，尔宜衣我、食我。而民亦遂曰：固我公祖也、我父母也。殚其地之出、竭其力之入、金玉之贵、筐篚之彩、肥腯鲜异之品、土木仪卫之具，莫不致其美好、阜其备用。不足，则辍其长老之养以奉之；不足，则夺其妻子之生以奉之；又不足，则邻里姻娅请贷以奉之；又不足，则赤肌肤、受榜笞而不辞。若是而冤抑不之伸、争辩不之决、盗贼不之禁、天灾流行水旱饥馑不之恤！呜呼，是直土寇也。然且国有大故，则挈囊担赀褰裳而遁，甚者以其土奉贼以为己功。夫彼固不知死社稷之义矣，独不知失陷城池之律欤？法令失陷城池者斩，是即失社稷之义也；非酷也，特以后世不明其义，而借律以示之耳。明之死事者不少矣，乃其知守土之义者不概见。吴、楚、闽、粤、滇、黔，名都大邑半天下，守土之吏不下数千员，而慷慨殉义者寥寥若此，岂乱世□崩、文字残缺，失之纪载欤？吾于是传，即斗粟末秩、要荒土司，不敢略焉。呜呼！其时之拥名城、享厚糈而窜降相继者，以视此之诸君子，不如萤火较列星哉！  
卷十七

　　四明西亭凌雪纂修

　　列传二十八　死事诸臣传

　　列传二十八死事诸臣传

　　呜呼！余读尚书至「多士多方」，朱尝不废书而三叹也。当是时，周之克殷数年矣；以武、周之圣，抚循安辑，德亦至矣。而故国、故君之感，商之民若不忍一日忘。周公不得已，反复于天命之去留，以消其兴亡之感；然则周之顽民，殷之义士也。南都之建，其君相以儿戏亡其国，窃怪庙堂之上，忠义之士何寥寥耶？以为圣祖列宗培养三百年，不应偷薄至此。及观其后，而义旅四起，历二十余年而后定。呜呼！此可以见礼教之效矣，而可勿志欤！其人行事不仅以起兵见者既别为传，而列其以兵事始终者焉。

　　江浙

　　自北骑南下，诸郡文武吏争献版籍、开门迎附，反为之守。江南副总兵吴志葵者，吏部主事夏允彝门生也；顿兵海上，独不屈。先是，有十将官者，屯兵千余陈湖中；湖旁诸生陆世钥虑其为乱，亦聚千余人，名为犄角，实防遏也。适下令薙发，乡民皆惊，而吏胥乘势鱼肉民，民汹汹思乱；十将官因之邀世钥起兵，杀吏胥而焚其舟。于是，松江兵科给事中陈子龙、举人徐孚远、章简阴与陈湖兵通。志葵乃与参将鲁之玙率舟师三千，自吴淞江入淀泖，将窥苏州。允彝出入军中，飞书檄，联络士大夫。四方闻之，争为响应：华亭则兵部侍郎沈犹龙、下江监军道荆本彻、中书舍人李待问，嘉定则左通政使侯峒曾、进士黄淳耀、总兵蒋若来，昆山则郧阳抚治佥都御史王永祚、编修朱天麟，吴江则职方主事吴易、总兵黄蜚，太仓则总兵张士仪，宜兴则总兵卢象观；南则连休宁佥都御史金声，西则达于浙中。而嘉兴吏部尚书徐石麒、翰林屠象美、嘉善职方监军钱旃、知县钱默、平湖总兵陈梧、海宁举人周宗彝等，竞以家资助军为恢复计。方清之下金陵也，兵数十万；及克苏、杭，又籍郡邑无赖子弟刈发以充之，势益盛。其大军驻金陵，一军驻苏，一军驻杭，一军驻沿海吴淞等处。允彝计：欲身与志葵入据苏州，断其首尾；石麒等率嘉、湖民兵，子龙、孚远、旃、默等联络浙东西之师，共办南寇，破杭而守之；峒曾率其邑兵联络海东舟师，荆本彻、张士仪等歼驻海者句容、二溧、宜兴之兵，直走南京；驰檄九江督袁继咸及江楚、江北诸宿将观望顺逆间者伏舰江中，伺敌穷北渡半济而后击之。计定，约苏州捷音至，克日同发。而志葵所率海上军素怯，方攻苏州，副将鲁之玙以三百人先登，斩胥门而入。清帅匿其骑于学宫，兵入城四五里不见敌，内自疑欲退；骑兵出，突驰之，三百人皆陷，之玙斗死。于是，军兵争思引退，志葵不能止；允彝流涕遍拜之，得少留。时，吴中民兵十余万，客贾、僧道咸来助师；及嘉兴、平湖、嘉善、江阴、华亭、清浦、嘉定、昆山、上海、句容、溧阳，所在逐杀长吏为明守，得首级、辎重、器械无算。城守仅百日，然诸民兵皆猝起，无甲仗、又少马，什不当一。苏州据仓廪，凭坚城；方闻外变，薙发尤急。又虑民开城出，则严闭诸城门，率骑抚城中，掩杀数千人，民不得不刈发。发刈，驱之登陴拒守。志葵数出师仰攻，不得入。而清兵驻杭及沿海者，复大出攻所陷郡邑；邑绅惧祸潜通于清兵，遂溃。或执，或杀；今录其大概云。

　　侯峒曾、黄淳耀、张眉锡、龚用圆、夏云蛟（嘉定）

