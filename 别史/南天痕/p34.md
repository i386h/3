<!-- { "loadSidebar": true } -->
　　朱天麟，字震青，昆山人；家世业耕。年十岁，父令学稼；天麟曰：儿独不可为士耶？乃听之学。精研名理，举崇祯戊辰进士，饶州府推官。以廉征，庄烈帝亲试之，嘉其学，改编修，告假归。南都亡，大兵徇昆山，天麟率绅士城守；度不支，航海入闽。授少詹事兼侍读，署国子监祭酒。帝以翰林官不学少文，亲试流寓贡生，拔万荆等十二人为萃士，读书翰林院；命天麟教习。永历初，补翰林院学士。上疏，请上亲率师为诸镇倡，毋徒执承平故事，坐守宫禁；不报。戊子，上驻南宁；三月，拜东阁大学士，赐「理学名士」图书。八月，从上至肇庆。时，江西、广东皆归命；天麟言：此进取机也，时不可失；愿亟下亲征之诏，则将士自奋。优旨报闻而已。五虎方横，各疏纠大学士严起恒并及马吉翔、庞天寿；上不怿。太后谕天麟曰：当武冈播迁时，非马吉翔二、三人左右，圣躬几至危殆，此日诸臣安在？而今来齮龁乎？先生严拟旨诘问之。天麟奏曰：扈从之功固不可泯，然彭年所争亦国体也，宜从宽厚，以开言路。太后复谕如初，改拟至再，终未尝罪言者。彭年怒，扬言曰：朝廷谓某齮龁乎？倘某昔年以三千铁骑西来，其齮龁当有甚于今日者。上闻之而泣，更其前旨。金堡之劾陈邦傅也，邦傅因言堡谓臣无将，则请来观臣猛将；谓臣无兵，则请来观臣锐兵；盍遣堡为臣监军！且言堡昔官临清，曾污伪命。天麟见疏笑曰：金道隐善骂人，今亦被人骂耶！遂拟票金堡辛苦何来，朕所未悉；所请监军，即会议。彭年等愤甚，率诸台谏入阁大噪，免冠缴印。天麟曰：监军听之廷议，未即从也。「辛苦贼中来」，亦古人成语，何至如此！执彭年手曰：公等岂小朝廷，遂忘君臣之礼耶？天宪者，法也；总宪者，总朝廷之法也。公为总宪，法纪荡然，安所辞责？彭年掣其手而去。上召群臣入，谕之视事，令左都督李元胤持印分给之。天麟遂乞休，留之不可，固辞涕泣。上亦泣曰：卿去，朕亦孤矣。天麟移居庆远。九月，特敕召之，不至。疏言：今国势之危，行道知之；而建言者逞其私憾，不顾国恤，臣不忍与之同朝也。及庚寅五虎败，九月，上召天麟入直于梧州，进太子少保。孙可望欲得秦封，上疏不愿改号；从官入议，天麟曰：许之便。我势日衰，彼力方壮，我以空名羁之，犹可号召以拒强寇，毋持迂议以贻伊戚。不听。十二月，从幸南宁。其明年，可望遣将杀阻秦封者。大兵日逼，南宁且不守，乃封可望如天麟议。可望请移驻云南，廷议欲上幸钦州，依南宁伯李元胤。天麟曰：元胤屡败之余，众不满千，栖息海滨，士气不振，其何以护万乘？云南山川险阻，雄师百万，北通川、陕，南控荆、楚；今既臣顺，亟宜就之，以坚其拥戴之心。上从之。天麟召集土司兵，授经略敕印。壬辰八月十八日，卒于广南府；赠少保，谥「文清」。天麟清修好学；其在阁中，独时为上言恢复事，而廷臣皆不省。与严起恒不相能，然未尝有所诋诽也。两子为给事中御史，亦为彭年等所劾而罢。

　　文安之，字铁庵，夷陵人。天启壬戌进士，入翰林，积官南京国子监祭酒。以不附薛国观，为所诬，削职归。南渡，起詹事，闽中以为礼部尚书；时，夷陵久为贼所蹂躏，安之转侧兵戈间，皆不赴。永历元年二月，以瞿式耜荐，命为大学士。安之性淡泊，既遭国家之变，绝意仕进，故闻迁延不至；其后见国愈危，慨然思起而扶之。四年正月，上在南宁，安之初入朝。时，首辅严起恒入直已三年，而安之入阁之命先于起恒；陛见，起恒逊再三，遂先安之。其在阁中，持重端详，熟识典故。孙可望求封秦王，议久不决；安之深知可望豺狼之性，必不为朝廷用，与起恒主不与。十二月，以敌骑日逼；而滇、黔又见据于可望，念川中诸将兵力尚强，欲结之共奖王室，以图兴复；乃自请督师，加诸镇封爵。帝即加安之太子太保，兼吏、兵二部尚书，总督川、湖，赐剑以遣之；遍封诸镇，命即赍敕印以行。可望闻之怒，遣兵伺于都匀。五年三月，安之至；止之，劫其敕印，不听入川。亡何，可望迎驾者杀起恒，上亦入安隆矣。可望遂诬安之卖官鬻爵，请加显戮；考功郎汪蛟持之，免死谴戍而去。久之，逸入川东，依诸镇，卒无所成。闻上入缅甸，感愤而卒。安之居尝深念，欲以车驾托之李定国；而时势不可，不敢言。其后大学士吴贞毓师其意而为之，不密，卒及于难。

　　吴贞毓，字长声，宜兴人。崇祯癸未进士，入闽为文选司主事。丙戌至肇庆，同与劝进。丁亥，上在全州，命增置阁臣；贞毓以太常管文选司事，举笔书严起恒、方以智二人以进。□谕德、刘湘客方挟承胤势冀入阁，贞毓不顾也；人皆称之。寻升吏部右侍郎。承胤以武冈降，贞毓扈太后、皇后至南宁。戊子，李成栋纳款，贞毓兼兵部，往广受之。己丑，升户部尚书。时，朝臣各有党，而贞毓与大学士朱天麟、督师堵胤锡皆吴人，为吴党之魁。素憎五虎之横，顾惮元胤，勿敢发。庚寅，上自肇庆次梧州，贞毓即偕其党十四人劾丁时魁等下狱。辛卯，上在南宁，严起恒被难，拜贞毓东阁大学士。五月，清兵日逼，孙可望请上移驻安隆；贞毓以可望恣睢无人臣礼，乃劝幸钦州。争之不可，上遂入安隆。上在安隆也，宫室卑陋，御用乏绝；守将承孙可望意，矫蹇不逊，上不堪其忧。壬辰七月，李定国克复广西。上闻其军声甚盛，且与可望有隙，思召之入卫；以语内侍张福禄、全为国二人以告给事中徐极等，偕诣贞毓谋之。贞毓曰：主忧臣死，然诸君谁能任以行者？部曹林青阳慨然请行，乃撰敕谕定国，辞旨哀苦。青阳伪请假治丧，间道驰赴定国营。定国得敕感泣，许之；然犹畏可望，未敢诵言迎驾也。廷臣与谋者十八人。明年六月，上以青阳久不还，命贞毓续遣使往，且赐定国「屏翰臣」图记。都督郑允元曰：马吉翔素党可望，保其不先泄乎！泄则祸且大。会南宁新复，遣吉翔祭告兴陵，因留守；吉翔已微闻其事，未审也。主事刘议新自行宫还，途遇吉翔，谓必与谋，具语之；吉翔大骇，即启可望。可望奏问发敕之故，贞毓知事泄，乃归罪吉翔；以留守南宁，给有空头敕便宜行事，朝廷实不与闻。不知吉翔已先发之也。可望故令其都督郑国肘械吉翔赴行在质对；国入奏曰：西藩私通奸臣，胁求王爵，陛下知谁主其谋者？上曰：此事朝臣必不敢为，近者外人假敕宝甚众，汝毋诬陷！国怒目而出，随缚十八人者至营，严刑鞫之。众不胜榜掠，又恐其犯乘舆也，同声引罪曰：乃吾等盗宝敕为之，上不知也。狱具，悉斩于市。惟贞毓以大臣，赐自尽；并杀太监张福禄、全为国。时，风雷震烈，观者皆流涕。戊戌，上在云南，追赠十八人。贞毓赠左国柱太傅、吏部尚书、建极殿大学士，谥「文忠」。其同死者，歙人督佥事郑允元，赠太子太傅武安侯■〈尾上水下〉，谥「文简」；太仆寺少卿吉安赵赓禹，赠大理寺卿给事中；江西徐极、江南张镌，赠兵部左侍郎；御史江南李顺、江西周允吉、胡士瑞、宗室朱议，俱赠右佥都御史；编修福建蒋干昌、湖广李元开、检讨贵阳陈麟瑞，赠翰林院侍读学士；郎中江西蔡演，赠通政使；员外郎湖广林青阳、浙江任斗墟、四川朱东旦，俱赠太常寺卿；主事江西刘议新、易士佳，赠太仆寺卿。立庙安隆之马场，大书「十八先生成仁处」，立碑以旌其忠。

