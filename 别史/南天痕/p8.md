<!-- { "loadSidebar": true } -->
　　庚子，永历十四年春正月丁巳朔，上在赭硁。三月，李定国部将贺九仪欲出降，定国杖杀之，其卒多溃还云南。四月，白文选移军景线。李定国遣使约会兵攻缅，欲迎上，不得，败缅兵于瑞羊岳。从官资用尽竭，有数日不举火者；上出皇帝之宝，命吉翔碎之分给，人各数钱。九月，太白经天，凡十有五旬。

　　辛丑，永历十五年春正月辛亥朔，上在缅甸。缅发兵守隘，筑木城，防守甚严。李定国与缅战于洞坝，白文选助，复败缅兵。缅终不肯出上。先是，定国军洞坝，去缅城八十里；文选军象腿，去缅城一百十里；皆东南境也。定国密奏曰：今与缅王约送何地，而诸臣在内何泄泄不以为意也。文选驾浮梁，将济师；缅人断之，不克济。定国遣副将董朝用、高三允往马得狼造舟，二人焚舟降清。五月，缅酋以老避位；其弟莽猛白代立，索贺礼。七月，复来言三月供给之劳，索报礼；俱无以应。而呪水之祸作。丁丑，缅人来请从官过河盟；既出，以兵围杀之。自松滋王而下，勋臣沐天波、武臣马吉翔、王维恭、魏豹、马雄飞、王起龙、蒲缨、王自京、龚勋、陈谦、吴承爵、安朝柱、任之信、张拱极、刘湘、宋宗宰、刘广寅、宋国柱、丁调鼎、文臣邓士廉、杨在、邬昌期、邓居诏、任国玺、王祖望、裴廷谟、杨生芳、潘璜、齐应选、郭璘、张伯宗、内监李国泰、李茂芳、杨宗华、杨强益、李贵、沈犹龙、周□、卢□、曹□等凡四十二人俱被害；其未乱而先病故与遇乱而自尽及贵人、王妃、百官妻女之前后自杀者，不可胜纪。惟都督同知邓凯以病足得免，生还，为人述其状云。缅杀诸人后，有驰呼而来者，云勿害皇帝及黔国公。盖思留以献也。而天波已先死，乃复治天波所居室，移上及宫眷二十五人入居之，并进衣食。八月，李定国以十六舟攻缅，复为所败，覆其五舟，乃与文选俱引还。十二月丙午朔，大清兵至。白文选自木邦降。戊申，缅送上与太子至军前。明年三月丙戌，至云南府。四月戊午望日，蒙难，年三十八。太子亦遇害，太后及后嫔俱入京。帝丰硕伟干，貌似神宗，而性恶繁华，亦颇似之；无声色玩好，不饮酒，虽不甚学，而喜闻讲论书义，事两宫尽孝。蒙难之日，暴风雷雨昼晦，士卒皆出涕，梵葬于北门外。

　　粤中之立国也仅矣。崎岖黔、粤之间，与蛮獠杂处，抢攘窜越，罕有宁宇；然犹支搘倾侧，历十五年。其始也，瞿、严绸缪于内，何、堵捍御于外。陈、张之徒义旗云集，辑忠贞营数十万之寇分疆驻守。然后金、王反正于江右，成栋投戈于粤左；吕、王、杨、沐经营滇、蜀，浸浸乎画江汉而守之，可以有为矣。然进寸退尺、朝得夕失，卒不能稍有树立。盖大命有归，强阳余闰，固天之所不庇者也。自瞿、何致命而后，文吏偷安、武将骄暴，椅寇盗为长城，托绝域以寄命；蝥贼内讧，忠良屠戮，而遗烬以息。诗曰：人之云亡，邦国殄瘁。岂不谅哉！

　　纪略四鲁监国

　　鲁王讳以海，高帝十世孙也。父王寿镛，崇祯十五年大清兵陷兖州，自缢；王年幼被执，三刃不中乃舍去。十七年二月甲戌，王嗣位。北都之变，诸王皆南下。弘光元年四月，命暂驻台州。五月辛卯，弘光避位。六月，大清兵入浙，潞王亦降。闰六月己丑，九江道佥事孙嘉绩起兵于余姚。其明日，郑遵谦应之于绍兴。又明日，刑部员外郎钱肃乐应之于宁波。兵部尚书张国维与陈函辉、宋之溥、柯夏卿等共请王监国，即日移驻绍兴，以分守署为行在。加张国维、朱大典、宋之溥为东阁大学士；国维督师江上，大典镇守金华，之溥司票拟。未几，召大学士方逢年入直；宋之溥谢事。起章正宸为左侍郎、署吏部事，李白春户部尚书，王思任礼部尚书，余煌兵部尚书，张文郁工部尚书，陈函辉礼部右侍郎。分兵列江上，画地戍守：方国安守七条沙，王之仁守西兴，郑遵谦守小亹，孙嘉绩、熊汝霖、钱肃乐守瓜里。加孙嘉绩、熊汝霖、钱肃乐皆督师右佥都御史，进方国安镇东侯，封王之仁武宁侯。七月，张国维复富阳。命姚志卓守分水。江上之兵，每日蓐食鸣鼓，放船登陆搏战，日中又复转舵还戍，率以为常。未几，分饷分地之议起。统计浙东钱粮六十余万，尽归方、王二军；义师或散或留，听其自为征劝。于是，新安王兵散，督师所领之营亦不过数百人而已。八月，兵部尚书田仰从海道至，留为东阁大学士。十月壬辰，战于江上。方国安严阵以待，张国维率步兵翼其后，裨将王国斌、赵天祥继之；大清兵却，追至草衙门下。隆武帝遣兵科给事中刘中藻颁诏于越，不奉诏。十一月，进方国安荆国公、王之仁宁国公，封郑遵谦义兴伯。王劳军于江上，驻跸西兴，筑坛拜国安，命各营皆授节制。马士英、阮大铖窜入方营，欲朝见，王不许。十二月，王回越城，以谢三宾为礼部尚书，寻入东阁。铸大明通宝。兵部主事署余姚县事王正中进所造监国鲁元年大统历。

　　隆武二年丙戌、鲁元年正月己酉朔，王在绍兴。以柯夏卿、曹维才为使，奉书闽中。二月，张国柱掠余姚，其部曲张邦宁掠慈溪。国柱，刘泽清标将也，航海依王鸣谦于定海；有弓箭手五百人，乃挟鸣谦入内地。行朝震恐，署为胜虏将军，始返。总兵陈梧败于嘉兴，掠余姚，知县王正中遣民兵击杀之。三月丙寅怀宗大祥，王于庙堂哭临，三军缟素。一日，大清兵入钱塘，王之仁率水师迎战，乘风碎其舟，郑遵谦获铁甲八百余副。四月，王正中率师渡海盐，破澉浦城。五月，加孙嘉绩、熊汝霖东阁大学士。两督师不能军，以其兵付黄宗羲，与王正中合师三千人；尚宝司卿朱大典、太仆寺卿陈潜夫、兵部主事吴乃武、查继佐又数百人附之。渡海剳谭山，将取海宁；以江上兵溃而返。时，夏旱水涸，有浴于江者，徒涉往返，大清兵驱马试之不及腹。六月丙子朔，数十骑渡江，列戍惊溃。上由江门入海，令保定伯毛有伦扈王妃、世子出定海。张国维、陈函辉、余煌、王思任皆死之，方国安、方逢年、马士英、阮大铖等皆降。方、马至半途伏诛，大铖死仙霞岭。朱大典犹守金华不下；大清兵攻破之，屠其城，大典自焚死。自金华陷，而全闽无一矢之拒矣。王之出海也，富平将军张名振弃石浦以舟师扈王至舟山，黄斌卿不纳，飘泊外洋；毛有伦扈张妃、世子，为叛将张国柱劫之北去。会永胜伯郑彩至，奉王入闽。十月丁酉，王发舟山。十一月丙寅，次中左所（即厦门）。时，郑芝龙方降清，令彩执王以降。彩不可，匿王而以南夷貌类者服王冠服，居舟中，谓守者曰：苟事急，则缢死以示之。芝龙北去，乃已。芝龙子成功起海上，以中左所为营；然不欲奉上，改明年为隆武三年。于是，郑彩奉王，改次长垣。

　　丁亥年春正月癸卯朔，王在长垣。熊汝霖为相。辛未，王禡牙出师，提都杨耿、总兵郑联皆以兵来会。进郑彩建国公、张名振定西侯、杨耿同安伯、郑联定远伯、周瑞闽安伯、周鹤芝平夷伯、阮进荡胡伯。鹤芝复海口，以参谋林钥舞、总兵赵牧守之。二月壬申朔，克海澄。明日，攻漳平，失利。又明日，清师救海澄，退入于海。丙子，克漳浦，以闽人洪有文为令。五日，复破，有文死之。勋西王复建宁，其裨将王祁复邵武。祁营山中，取民间几桌数百张，每张悬火线数百炷，黑夜顺流环城而过；守者谓祁兵薄城，炮石交下，迟明方知其伪。守者习之不疑，一日祁至，遂破。四月，海口破，林钥舞、赵牧死之；周鹤芝退守火烧岙。六月，攻漳州不利。七月，王亲征，次长垣；会郑彩、周瑞、周鹤芝、阮进之师攻福州，败绩。八月丙戌，克连江。十月，长乐、永福、闽清皆下，罗源知县朱丕承、宁德知县钱楷皆以城降。以马思理为东阁大学士、林正亨为户部尚书、钱肃乐为兵部尚书、沈宸荃为工部尚书、刘沂春为右副都御史、吴锺峦为通政使、余颷为左都御史、林嵋为吏科都给事、黄岳为吏部考功司郎中。大学士刘中藻起兵福安，攻福宁州；其帅涂登华降。辛未，邓藩审理陈世亨以一旅复安固，援兵不继，被执大骂而死。吏部文选司主事林垐、兵部左侍郎林汝翥攻福清，兵败皆死之。

　　戊子年春正月丁酉朔，王在闽安镇。杨耿、朱继祚攻兴化，克之。兴化分守道彭遇扬，故弘光时御史也。其守将出战，而登陴立明帜，守将不敢入。癸丑，郑彩杀大学士熊汝霖及义兴侯郑遵谦。三月，以钱肃乐为东阁大学士。江西金声桓遣其部将郭天才援闽，与巡抚佟国鼐有隙，遂来降，封为忠勤伯。王在闽中，先后复三府、一州、二十七县；大清调江、广、两浙之兵来救，所复府、县皆破。至是，仅留宁德、福安二县。六月戊戌，钱肃乐卒。十月，马思理卒。以沈宸荃、刘沂春为东阁大学士。

　　己丑年春正月庚申朔，王次沙埕。三月，宁德破。四月，福安破，刘中藻死之。六月，张名振复建跳所。七月壬戌，王次建跳。闽地尽平，郑彩遂弃王而去。名振迎之至浙，从亡者大学士沈宸荃、刘沂春、礼部尚书吴锺峦、兵部尚书李尚中、兵部侍郎孙延龄、兵部职方司郎中朱养时、户部主事林瑛、左副都御史□□等，每日朝于水殿。壬午，王师围建跳；荡胡伯阮进以楼船至，遂解去。封王朝先为平西伯。朝先初同张国柱、王之仁出海，黄斌卿留之部下，不任以事。朝先故土司，调征塞上，累立战功，不肯郁郁居闽，请徇边海，至奉化之鹿头颈，聚兵数千。八月壬辰，世子生。九月丁酉，张名振、阮进、王朝先共杀黄斌卿。十月己巳，王驻跸舟山。刘沂春还闽，以张肯堂为东阁大学士、朱永佑吏部侍郎、孙延龄户部尚书。

　　庚寅年春正月乙卯朔，王在舟山。九月，周瑞、周鹤芝楼船三百余艘分屯温之三盘，以为舟山犄角。十月辛巳朔，日有食之。

　　辛卯年春正月己卯朔，王在舟山。二月乙卯，张名振杀王朝先。大清兵会攻舟山；张天禄出漴关、马进宝出海门、陈锦总督全师以出定海。舟山闻之，张名振、阮进扈王发舟山，泊道头。八月辛酉，大清兵试舟海口；南师以三舟突阵，获楼舡一只、战舰十余，馘一十人而纵之。丙寅，大雾；大清兵悉抵螺头门，守陴者方觉。阮进战死，安洋将军刘世勋、都督张名振统精兵五百、义勇数千，背城力战，杀伤千余人。九月丙子，城破。大清兵相谓曰：我兵南下，所不易拔者，江阴、泾县，今舟山而三耳。文武吏士死节者甚众。

　　壬辰春正月癸酉朔，定西侯张名振、大学士沈宸荃、兵部左侍郎张煌言扈王至中左所，寻居金门。

　　癸巳年春正月戊辰朔，王在金门。三月，王自去监国号。其后事失载焉。

