<!-- { "loadSidebar": true } -->
　　花允诚，字汝立，号凤超，无锡人；天启壬戌进士。受业于高忠宪公攀龙，为主静之学；授工部主事。值魏奄乱政，请告归。崇祯二年补原官，转员外郎。督琉璃厂，减经费银数万，以缮成功。其冬，大兵入塞，诸曹即分守城门，多以守御不备杖阙下，有毙者。而凤超守德胜门独完，帝嘉赏焉；调兵部。寻以终养归。里居十二年，事母尽孝。南渡，起补吏部，署选司事。到署十三日，随谢去。乙酉后，杜门读易。戊子四月，有告其不剃发者；执至江宁，满汉官并以缓言款之。允诚直立，南向举手曰：二祖、列宗神灵在上，允诚发不可剃、身不可降。因赋绝命诗，见杀。年六十一。其从孙尚濂，字静观；亦违制同执。巡抚令之归家，尚濂不肯，与允诚同死。仆薛成，闻允诚被执，长恸不食，先一日死。讣至，仆朱孝亦号哭立死。

　　杨廷枢，字维斗，吴县人。为诸生，以气质自任。天启丙寅，逆奄矫诏，逮吏部周顺昌；廷枢倡率士民数千人谒巡抚，欲令上书申救。巡抚不可，哭声震地；校尉呵问，即击杀之。已而，逮御史黄尊素，又至驿中。士民共出闾门，焚其舟，毁其驾帖。巡抚毛一鹭惧祸，根究乱民，杀五人以谢奄。苏人义而表其墓，所谓五人之墓也。廷枢仅而得免，然亦以此知名。崇祯庚午，举应天乡试第一。乙酉，避地湖滨；浙东遥授翰林检讨兼兵科给事中。廷枢深自韬晦，改号复庵；归隐邓尉山。丁亥四月，吴胜兆反，为之运筹者戴之儁，廷枢门人也。事败，连廷枢，被执于舟中。慨然曰：予自幼读书，慕文信国为人；今日之事，乃其志也。被缚以来，饿五日，遍体受伤，十指俱损，而胸中浩然之气正与信国斩燕市时不异；俯仰忻然，可以无憾。五月朔，大帅会鞫于吴江之泗洲寺，廷枢不屈。巡抚重其名，命之剃发。廷枢曰：砍头事小，剃发事大。乃杀于寺桥。临刑大声曰：生为大明人。刑者急挥刃，首坠地；复曰：死为大明鬼。监刑者为咋舌，礼而殡之。

　　刘曙，字公且，长洲人。崇祯癸未进士，授南昌知县，未赴。苏州破，避地邓尉山，未尝一至城市。丁亥，上海诸生钦浩通款舟山，疏吴中忠义士二十三人，以曙为首；其书为游骑所获。巡抚逮曙，曙不肯屈膝。诘曰：尔反乎？曙曰：诚有之；愧事未就耳。然曙实不识钦也。巡抚知其无罪，第恶其词气激烈，槛送金陵，卒不辩。下狱八旬，九月十九日，出市，赋诗别母而死。或曰：死亦君子之所重也；可以死，可以无死，则君子不必死。若刘、杨二君者，其于明，士也，非臣也；且其事诬，不辩而死；毋乃过欤？或曰：不然。二君者，其愿死久矣，特未得其死所耳。苟有其会，视如归焉。岂复肯濡忍以自明哉！君子曰：二君者，虽死不死也。而其时之腼颜偷生者，乃真死也。

　　陆培，字鲲廷，仁和人。父运昌，曾知吉水、永丰县，有异政。培负俊才，美丰仪，善属文，然行谊修敕。尝客华亭，主人妾从屏间窥而悦之，遣青衣致意；培不答，立放舟去。登崇祯庚辰进士，不谒选，归而读书。里中多名士，培时年少，出而与之上下其议论，人人以为弗如也。其所为诗文，一时争效之；号曰「陆体」。性峻洁，遇高才即轻身下之；有不可意，辄瞋目叱去。于是，传者谓其任侠使气。然其与人交，重然诺、急困阨，虽患难死生不易也。南都授行人。十月，副吏科熊汝霖祭奠淮藩，知国势已去，不复命；便道归家，与其友陆彦龙结壮士数百人，谋保障乡土。大兵至浙，谒巡抚张秉祯，请发兵拒守。而秉祯已与陈洪范谋挟潞王以降，令曰：太后在此，危驾者族。培恸哭曰：事难立矣，吾不死无以报国。乃携家避横之桐岭。道过其友陈廷会，语以故。廷会曰：公职行人，无守土责；且天下事未可知，无已，国亡与亡，不亦可乎？培仰天叹息曰：需，乃事之贼；后日将有求死不得，子不见北都某某乎？长号而别。俄闻潞王降，取酒酬其妻，将自裁；妻防之甚严，培乃止。一日，绐其妻，脱身归故里，揵户自缢。家人破壁救之，复苏。恚曰：奈何苦我！夜作绝命词，拜其二仆，以绳授之曰：成我志者，汝惠也。登床就缢，从容而死。年二十九。闽中赠尚宝司少卿，谥「忠毅」。

　　王道焜，字昭平，仁和人。少豪宕，好声伎，性高迈。家藏法书、名画、尊彝、古器物，客至摩挲品藻，焚香赋诗，竟日无俗语。天启辛酉举于乡，历福宁教谕、南平知县，迁南雄同知。时，光泽妖乱，抚按交章请留，诏以同知摄光泽县事。至则单骑往谕降之。时，帝破格求材，尽征天下廉能吏。至京，临轩亲试，不次擢用；抚按以道焜名上，铨曹为故事郡丞无考选者，题升兵部主事。道焜言：皇上破资格以待非常，铨臣执故例而靳考选，非陛下收罗贤豪至意。上许候考。会国亡不果。大兵入浙，谓其子均曰：北都之变，我受上知遇，当死久矣。所以不死者，将以有为也。弘光之立，小人盈朝；我往必不得志，故濡滞至今。今更何望哉！且向者铨曹以故事格我，卑我官也。今而不死，天下且谓属吏中固无人。及潞王降，乃投缳死。均举崇祯壬午乡试。

　　叶向荣，金华举人。庚辰以荐，授宁都知县，廉明有惠政；修城垣、足兵食，数月守具悉备。有贼兵旭东行劫，邻邑守臣檄向荣捕之。向荣捐金购贼，得其魁七人，贼散。闯贼寇江南，去宁都百里而军；向荣昼夜登埤，贼知有备，不敢犯。明年七月，侦贼五百屯马羊坑，先有十人伏关下；向荣立捕杀之，陈尸于郊。乃自督乡勇衔枚出击，斩首二百余，生擒渠帅十五人，余皆窜去。总督袁继咸、御史周灿交章荐之，以忤马士英意，量移吉安同知；向荣遂投劾归。明年夏，江东失守，大兵长驱攻城，向荣冠带投项材之崖而死。

　　此数君子者，皆直谅气节之士也。使其生于平世，岂不彬彬乎王国之羽仪哉！学不被乎时、才不展乎世，从容引义以自毕其志，盖列圣祖宗养士之泽于是乃见也。当明之季，江、浙炽盛。衣冠甲第遍满郊圻，转化枢、秉国钧，翰林侍从、台省跄跻，华緌高轩、鸣驺呵拥于长安道上者，半江浙士也。于是，尚诗书、说礼乐，相矜以文墨、相接以儒雅，而还巧机诈、舞智恃势者，亦时出于其间。及乎江翻海覆、陵圯谷迁，而挺然以纲常自任者，亦郡不数人。其余恇怯淟涊，与时俱化。呜呼！今之衰凌，有自来矣。  
　 

卷九

　　四明西亭凌雪纂修

　　列传十一 金声、夏允彝、陈子龙、沈廷扬

　　列传十二 顾锡畴、何楷、路振飞、曾樱、曹佺学、伊民兴、吴闻礼（附郭符甲）、艾南英、熊纬（附欧阳素）、张致远

　　列传十一金声、夏允彝、陈子龙、沈廷扬

　　金声，字正希，休宁人。少好学，为应举业，多湛深之思，名倾一时。举崇祯戊辰进士，改庶吉士。明年十一月，大清兵自大安口阑入，京师戒严。声上言：通州、昌平为京师左右翼，宜以重兵犄角；天津漕粮凑集，防御尤急。未敢谓见将足任也。有草泽义士曰申甫，朝士多知之。愿陛下录用申甫，练敢战之士，为披亢捣虚之举。申甫者，云南人，少遇异人，授以兵法，游长安，以其术干诸公卿。独声信之，至是荐焉。疏入，立召见申甫，授副总兵；以声为御史，监其军。当是时，权贵人俱不习兵，与声素相左，又忌甫以白衣超用，无兵与甫，听其召募；而日夜下兵符促其出战，委之当敌。甫不得已，恸哭；夜引众缒城出，至芦沟桥，全军覆没。权贵人乃诮声不知人，声遂谢病归。十六年春，凤督马士英调黔兵剿寇，过徽州大掠，声与推官吴翔凤率乡兵尽歼之，为士英所劾；帝知其无罪，置不问，起为修撰。会母卒，未赴。南渡，升右佥都御史，不出。知天下多故，与其邑人江天一日夜练义兵以虞变。乙酉夏，大兵破池州，将及徽宁。声设太祖像，率百姓哭临，起兵谋恢复。天一曰：徽州为形胜地，诸县皆有阻隘可守；而绩溪一面当孔道，其地独平迤，宜筑关于此，多用兵据之，以与他县为柢柱。遂筑山关，屯兵其中，分守六岭。于是，丘祖德应之于宁国、尹民兴应之于石埭，郡邑相继复。声拜表闽中，而闽中亦遣中书童赤心授声右都御史、兵部右侍郎，提督南直军务。声刊布诏书，南中始知闽地有主。已而，清将张天禄攻绩溪，天一授兵登埤守御，间出迎战，杀伤略相当。相持累月，会军无见粮，而祖德、民兴等多败死，大兵乃以少骑牵制天一于绩溪，而别从新岭入，守岭者先溃。九月二十日，故御史黄澍导大兵入绩溪，声为杨守壮所获。声曰：徽民之守，吾使之也；第执吾去，勿残民。天一追及之。声曰：文石有老母，不可死。笑谢曰：焉有与人共事而逃其难者！时，南都改服已久；声与天一等峨冠大带而入，道路聚观。总督欲降声，礼而馆之；不顾。十月十八日，牵诣通济门临刑，遣人耳语。天一大呼曰：先生之千秋在此刻也。声谓刑者曰：但绝我气，无断我头。于是，捻须仰面饮刃而没；同死者江天一、陈继遇、吴国祯、余元英。闽中赠声礼部尚书，谥「文毅」；天一礼部主事。其时，同声起兵者，歙县诸生项远、洪士魁、副将罗腾蛟、闵士英、都司汪以玉，先后被杀。

