<!-- { "loadSidebar": true } -->
　　侯峒曾，字豫瞻，号广成，嘉定人；给事中震旸子也。登天启乙丑进士，授南京兵部主事。崇祯初，改授吏部，出为江西学道；寻拜参政，分守嘉、湖。郑三俊为吏部尚书，举天下卓异五人，峒曾与焉；擢顺天府丞，未至而北都陷。南都起官通政，以疾辞。南都溃，峒曾避于乡。乙酉六月，李成栋以水陆兵驻于吴淞，所过攘掠；民甚愤，揭竿四起。嘉定团练乡兵破成栋舟师于新泾，士民为城守计，推峒曾为主。慷慨誓师，逐新令张维熙；与同邑黄淳耀、唐全昌、夏云蛟等分门而守，设谋备御。西窥太仓，东扼吴淞，各邑响应。成栋数发兵攻城，城中出兵邀击，一败之于罗店、再败之仓桥。成栋怒，大修攻具，破娄塘，通太仓，自率师来攻。峒曾乞师于总兵吴志葵，遣游击蔡祥以七百人赴援；一战不利，束甲遁去。外援遂绝，城中矢石俱尽。七月三日大雨，城崩一角，架巨木支之。至四日，雨益澍，城大崩；成栋遂薄东门而上，峒曾与其子玄演、玄洁犹立埤堄间指挥。乡兵争欲扶之出，峒曾曰：我既与城守，城亡与亡，去何之？趋归，拜家庙，自溺城中；叱二子速行。二子皆曰：愿从父死。相抱入水。未绝而兵至，钩得之，刃峒曾首以徇。故将王公扬死于阵。成栋以别将守之而去。有金生者，夜窃峒曾首，藏之箧中；峒曾之叔自野舆棺入，收其尸。方殓，有哭声自外来者，则金生负箧而至也。

　　黄淳耀，字蕴生，号陶庵。幼好学，性中和湛静，喜怒不形于色；至谈古今忠孝名节，则持论侃侃不稍假借。登崇祯癸未进士，见天下已乱，而入犹营进不已，赋诗南归。弘光立，不谒选。大兵围城，佐侯峒曾调兵食。城破，淳耀与弟渊耀入草庵。庵僧无等，淳耀方外交也；谓曰：君未受职，可以无死。淳耀曰：大明进士宜为国死；今托上人，死此清净土足矣。索笔书曰：进士黄淳耀死于此。呜呼！进不能宣力王朝、退不能洁身自隐，读书寡益、学道无成，耿耿不没此心而已。与渊耀分左右就缢。年四十七。暴尸七昼夜，面无改色。渊耀字伟恭，邑诸生；律已严恪，与其兄相师友，诵讲勿辍。至是，怡然就死。

　　张锡眉，字介兹，上海人。庚午举于乡，素有志行。尝孤馆独坐，一女子窥之，投簪于几上，正容不动；明日即辞归，亦终不言也。岁大祲，力请有司发粟赈之；复募人瘗死者以千计。好行其德如此。城破，死于兵；妾何氏抱女赴水死。

　　龚用圆，字知渊。辛酉举人，选秀水教谕；乙酉弃官归。龚氏自宋、元来，称文献故家。兄用广，方严有志操；用圆精研经学，互相师友，乡人称之。城破，兄弟二人皆投水死。

　　夏云蛟，字启霖，嘉定诸生。家贫，笃行好学，与黄淳耀齐名。与唐全昌俱为兵所杀。

　　沈犹龙、李待问、章简、睦明永、徐念祖、傅凝之（松江）

　　沈犹龙，字云生，华亭人。万历丙辰进士，积官至福建巡抚；招降海盗郑芝龙，威名始着。升兵部侍郎，总督两广；归里。福王立，召入为兵部添设右侍郎。李待问，字存义（或作存我）；癸未进士，授中书舍人。七月，大兵遣安副使至，有常指挥者执而杀之；遍括郡人助饷。郡人苦之，共推犹龙起兵；犹龙乃集绅士为城守计，而吴志葵亦自苏州还师，与黄蜚共屯泖河。八月，大兵至泖河，战于春申浦。以轻舟截浦，乘风纵火；志葵兵重不能运，潮落风烈，水师都尽。志葵与蜚皆见执。遂率师围松，令降绅董廷对为间；事觉，郡人杀之。已有假黄蜚军号突至，犹龙开门不疑，而大兵随入；以红巾抹首，俄巾脱则辫发也。众大惊，喧呼北兵至，守卒皆溃。犹龙出东门，中流矢，死于濠下。李待问杀于织染局。初，待问梦所服衣裾有「天孙织锦」四字，以为中翰兆也；至是，竟为死所。

　　章简，字坤能，甲子举人。尝知罗源县，守南门被执，不屈而死。华亭教谕睦明永，字嵩年，丹阳举人。先有书诀其子曰：大兵已渡江，我自谓有三不可生者。平日以节义自命，亦尝以勉人；一也。赋性梗直，触境即动；二也。且我之名，命之于父，修短视明；三也。城破，题诗明伦堂，自缢。尚宝司丞徐念祖与妻张氏、妾陆氏、李氏同缢。有举人傅凝之者，参吴志葵军事；春申浦之败，与华亭诸生戴泓皆赴水死。衣工陆厚元，城陷，积薪于门，语其妻曰：能完节乎？曰：能。厚元举火，其妻子女皆焚死。

　　陈大任、王佐才、朱集璜、陶琰、周宗瑜（昆山）

　　昆山之守，其议发于朱天麟，召故令杨永言主县事。永言，云南人，善骑射。当是时，县丞阎茂才方献降册，用为知县；绅士共执茂，杀之。贡生陈大任议迎王佐才为帅。佐才自狼山总兵罢归，年七十余矣。大任虚所居为帅府，身自裹甲署行伍，诸生朱集璜等助守甚力，参将陈宏勋率壮士百人以为右师。大兵东下，宏勋率舟师迎战不利，退入城。游击孙志尹没于阵，佐才登陴死守。七月六日，大雨，城陷；天麟狼狈走福建。佐才冠带走帅府，被执死之。永言匿民间，得免。大任时已出城，语从者曰：同起事而我独免，非丈夫也。复入死之。妻张氏、子思翰皆死。士民男女死者数十万。

　　朱集璜，字以发，贡生；陶琰，字圭稚，庠生。有志行，两相友善，共励以实学。集璜为教授大师，弟子数百人；然留心世务。先是，嘉定、崇明二邑不转漕，崇祯中以军兴，令昆山、太仓、长州、吴县代输，而二邑偿其值。自是，民大困。昆山输粟万二千余石，值不能尽藏。集璜致书同郡缙绅曰：邑中利害有大于是乎？夫二邑不能转漕，非幸也，已输值于正税矣；今以额外征之，民安得不病？白其事上官，除四县之累，而二邑卒亦不漕。邑东南夏驾河，又南为鸡鸣塘，并承太湖、吴淞江之委，海潮拥沙，渐为平陆，邑往往病水。集璜相度地形，条议开浚之术于邑令，亲为庀材督役，复水故道；凡六阅月而工竣，民大利之。昆山起兵，助王佐才城守；城溃，投东禅寺之后河死。琰世居鸡鸣塘，去城二十余里；得乡勇三百人，率赴援。未至，知城陷，乃还；叹曰：以发其死矣。夜自缢，其子藁于祖坟之侧。而集璜果于是日死。越数日，集璜柩至，亦以兵梗不得归葬，乃厝于琰之右。时人谓之语曰：朱断断、陶植值，生同学、死同穴。集璜门人孙道民、张谦亦同日死。

　　周宗瑜，字服坚，丁卯举人；授仪封知县，罢归。为人有胆力，起兵守东门，与子朝矿执戈司饷。城破，率家人披甲持戈以待；兵入辄歼之。胡矿亦奋剑斩伤数人。既而铁骑四围，登屋发矢如雨，父子同遇害。宗瑜妻诸氏被执不屈死，朝矿妻王氏自缢死。其它守城死者，苏达道、庄万程、陆世镗；斗死者，陆云将、归之甲、周复培；骂兵死者，陆彦冲；代父死者，沈征宪、朱国鉽；救母死者，徐治；从容自尽者，徐溵、吴行贞、王在中。

　　王淳、王湛、徐守质

　　同时，太仓诸生王淳、王湛皆起兵攻城。王，太仓巨族也。湛字道光，性尤刚毅。薙发令下，慨然语淳曰：吾誓与发为存亡。即集里人陈说大义，声与泪俱。众曰：若欲何为？淳曰：新守强劫民耳；吾以众往，当无不摧陷者。里中从者数百人。淳、湛与其友蔡仲昭、魏虎臣横刀前驱围城；城中人登陴笑曰：此乌合耳，何能为？举炮击之，皆伏地，不能伤。乃讶曰：此知兵者。于是，禁举火以虞内变。三日突烟不起，人声寂然。众谓其怯也，以扉遮矢石，向城辱骂。越日，则单衣荷戈直抵濠畔。自辰至未，盛暑饥疲。守者乃开门以十二骑突驰之；众方解衣挥汗，遂大溃。淳乃先受伤赴水死，湛砍一骑未及，为所杀。仲昭、虎臣俱战死。

　　常熟诸生徐守质，奉母避兵于乡。乡兵起，守质以母病不能迁；兄守噩谓之曰：尔去我留。方相让而兵至，守噩遁去，母与妹俱投井死；守质亟从之，兵挽其发。守质踞坐而骂，杀于井旁。其友冯知十猝遇大兵于客舍，奋臂格斗，中矢而死。

　　阎应元、沈鼎科、戚勋、冯厚敦、黄毓祺、徐趋（江阴）

　　江阴，小邑也；而城守之严，江以南无若之者，则赖于典史阎应元。侯承祖之守金山卫，亦似之。应元字严亨，顺天通州人。崇祯末，授江阴典史。江盗百艘乘潮至黄江港，应元率乡兵拒战，连殪三人。寇退，以功升英德主薄；道远未赴，寓居沙山。乙酉，南都郡邑降附，檄至江阴，诸生许用德昌言于明伦堂曰：头可断，发不可剃。众曰：然则守城乎？乃设太祖像，拜且哭，城内外应者万人；推新尉陈明选主兵。明选曰：吾不如阎君智勇，可属大事。于是，驰骑迎应元。应元率家丁四十人夜驰入，召士民盟之曰：今日之事，非有所强于君者，诸君其无以生死为计。众曰：诺。乃问曰：有饷乎？

