<!-- { "loadSidebar": true } -->
　　鲁王之事无足言者。其在浙东，闽有君矣；其在海上，粤有君矣。所惜者，诸臣故国旧君之恩，依依不释，间关相从，不避险阻，与宋之张、陆有同列焉。然诸臣亦多杂事鲁、唐，其专心于鲁者，张、熊、孙、钱而外，惟宸荃以下数人焉。迹其才略，亦不能有所展布；然蒙难而能正其志，有足悲者。是用志之，以示后人。  
　 
卷十五

　　四明西亭凌雪纂修

　　列传二十五 林垐（附林汝翥）、刘中藻、朱继祚、张肯堂、吴锺峦、朱永佑、李向中、朱养时、林瑛（附张名阳等）

　　列传二十六 熊汝霖、钱肃乐、张煌言

　　列传二十五林垐（附林汝翥）、刘中藻、朱继祚、张肯堂、吴锺峦、

　　朱永佑、李向中、朱养时、林瑛（附张名阳等）

　　林垐，字子野，福清人。崇祯癸未进士，知海宁县，有能名。邑有妖人能缘壁走檐，伏水中一、二日；以剑术惑众，聚党千人。闻都城陷，将举事，垐闻即捕破之；兵士乘乱鼓噪者，悉治以法。已而，弃官去。闽中立国，上欲置之左右。黄道周督师，请与偕行，以户部员外郎司饷。改监察御史，往谕浙西。行至赣州，以典铨缺人签举，召垐还，授吏部郎。在职清峻，一时请托遂绝。扈上至汀，江楚迎驾疏相继至，上欲出汀州入赣，清兵已渡闽关。上仓卒西行，溃兵蔽江而下，群臣不能从。垐号恸而返，走山中，时歌、时哭，有所怨愤；形之篇章，读者无不泣下。丁亥七月，鲁王由海入闽，郡邑响应，福清人推垐为兵主。垐别于父曰：儿当死久矣。受命守海宁，失城池当死，扈跸不终当死。再使延命漏刻，恐以不令之名贻羞父母。乃苴屦负戈，杂徒旅中攻福清，身被数创，犹勒兵战，矢中喉死。垐之友人叶子器者，初，在营中，为大兵所获，使之作书招垐；子器受纸笔，书绝命词授之，亦被杀。

　　其宗人汝翥，字心泓，以乡举知沛县。天启朝，官御史巡城，杖内侍曹进、傅国兴。魏忠贤乱政，不能杀也，时称其刚直。江南立国，起为云南临沅道，以海疆不靖贬秩。鲁王至闽，征拜兵部左侍郎，总督义师。丁亥十月，攻福清，兵溃被执，除夕，服金屑死。

　　刘中藻，字荐叔，福安人。崇祯庚辰进士，授行人。甲申之难，抗言领兵回籍，被拷掠归。唐王立，以兵科给事中宣谕浙东，张国维、熊汝霖不奉诏；中藻返至金华，朱大典客之。荐之隆武，召对称旨，擢右佥都御史，巡抚金、衢。中藻取苎獠、青獠诸种人，练之为卒，时称能军。闽败，率众归鲁王，复福宁、长乐，进兵部尚书兼东阁大学士。中藻善抚循，激劝富人，使出财佐军；士卒乐为用力，其兵最盛。郑彩专主闽事，心勿善也；中藻亦不相下，由此有隙。上使大学士沈宸荃解之，彩不听。中藻在福宁，彩反掠其地；王师乘之来攻城，中藻善守，所杀伤四、五千人。戊子十月，王师乃傅城十里，掘濠树栅环之，城中求战不得。明年四月，食尽；中藻知必陷，为文自祭，吞金死。其时，中书舍人陈世亨闻鲁王至闽，亦以一旅复安固；援兵莫继，被执不屈死。而永福、长乐之复陷也，给事中邬正畿、御史林逢经（字守一）、王恩及皆自杀。

　　朱继祚，莆田人。万历乙未进士，选入翰林，累官至南京礼部尚书而罢。南渡时，起故官，协理詹事府事；未赴。南都陷，隆武帝嗣位，召拜东阁大学士。明年八月，扈驾幸汀州。无何，帝蒙难，继祚还乡。鲁王监国之三年正月，王在闽安镇，邻境州县多下；继祚亦举兵，与同安伯杨耿合攻兴化城。守城者为监司彭遇颽，故弘光时御史也；令其将出战，而己登埤，树大明旗帜，其将不敢入，遇颽遂以城降，继祚入守之。三月，王师至，城复破；继祚及参政杨芬、给事中林嵋、知县郁廷谏并死之。芬，嘉善人，嵋，莆田人，俱癸未进士；廷谏，杭州人也。鲁王二年中所复郡县，至是尽失云。

　　张肯堂，字载宁，号鲵渊；华亭人。天启乙丑进士，知浚县；擢御史，巡按福建，后遂以右佥都御史巡抚其地。江南立国，肯堂选兵三千，令副将周之蕃率以助防江；玺书褒之。漳、泉山贼数万，出没劫掠；肯堂按行剿抚，踰年悉平。唐王入闽，迎于水口驿，加兵部右侍郎；寻为吏部尚书，改左都御史，赐上方剑，专理兵马钱粮，节制诸镇，便宜行事。丙戌春，上至延平，以肯堂为留守。寻议率师由海道入长江，窥取金陵，以属肯堂，改总制浙直。肯堂乃请平海将军周鹤芝将前军、定洋将军辛一根将中军、楼船将军林习山将后军，行有日矣；郑芝龙密疏止之，以郭必昌代为总制。必昌，芝龙私人也。上乃命肯堂为福京监乡试，事毕，赴行在。未几，上出延平，肯堂不及从。

　　会周鹤芝还自浙海，遂入其军，驻海坛山，寻取海口。海口破，肯堂由海入浙，阮进之裨将周弘益劫之于路。丁亥六月，至滃州，黄斌卿馆之；有所谋，不用。肯堂郁郁无所发舒，知且亡，以孙茂漪托之中军汝应元。尝与人书曰：铜盘之役，仆岂敢后！顾飘梗随流，安假黄鹄之一羽！鲁王既失闽地，驻健跳所，肯堂劝斌卿迎之；不听。及定西侯张名振杀斌卿，始迎鲁王入滃州，拜为东阁大学士。居二年，辛卯八月，王闻清兵渡海，张名振与英义将军阮骏扈之出滃州；肯堂居守。九月二日，城陷，先一日，肯堂冠带面北叩首，将就缢。闻门人苏兆人已缢死庑下，肯堂取酒酬之曰：苏君待我。遂归至雪交亭，视其子妇沈氏、妾周氏、方氏、姜氏、毕氏次第就缢，乃题诗于襟，自缢亭之中梁。其仆张俊、彭钦从死。汝应元已为僧，至军门乞收葬；将亦义而许之。雪交亭者，植一梅、一梨，其开花尝相接，因以名亭；肯堂读书地也。

　　吴锺峦，字峦稚，号霞舟；武进人。弱冠为诸生，出入文社讲会者四十余年，海内推为名宿，而不得第。晚以贡生教谕光州，从河南乡举，成进士；时年已五十八矣，崇祯八年也。授长兴知县。以礼抗奄人崔璘，为所诬，降绍兴照磨，寻移桂林府推官。南渡，升礼部主事；未至而金陵亡，赴闽中。上书言国事，时宰不悦。锺峦曰：天下分崩，资群策犹恐不支，尚欲拒人言也！郑氏专，上恶之，欲往赣州。锺峦曰：闽海虽非立国之地，然今日所急者，选锋锐进，克复南昌，联络吴、楚，犹可自固；倘舍此他图，关门一有骚动，全闽震惊矣。上不悦，出为广东副使。未行而闽又亡，遁迹海滨。鲁王之出海也，郑彩以其军奉之；至中左所，士大夫皆观望不出。锺峦曰：出固无益也。虽然，不出则人心遂涣；济不济，以死继之耳。王以为通政使。至则申明职掌，言今者远近章奏，武臣则自称将军都督、文臣则自称都御史侍郎，三品以下不屑署也。至所在游食江湖者，则又假造符玺，贩鬻官爵。偃卧丘园，而曰联络齐、楚；保守仆御，而曰聚兵千万。以此声闻，徒致乱阶。臣请自后严加核实，集兵则稽其军籍、职官则考其敕符。王是之，升礼部尚书。从王还浙海，所至录其士之秀者，率见于王，仆仆拜起。人笑其迂。锺峦曰：济济多士，维周之桢；可以乱世失教士耶！王在滃州，锺峦退处普陀。及城围闻急，锺峦曰：昔者吾友李仲达死奄难，吾为诸生，不得请死；吾友马君常死国难，吾为远臣，不得从死；闽事之坏，吾已辞行，不得往死。吾老矣，不于此时此土捐躯殉义，即一旦疾病死，何以对吾友、见先帝于地下哉？复渡海入滃州。辛卯八月，至文庙右庑，设高座，积薪其下。城破，捧先师神位登座，举火自焚；年七十五。

　　朱永佑，字爰启，华亭人。崇祯甲戌进士，授刑部主事，调文选，罢官。唐王立，起太常寺少卿，出监平海将军周鹤芝军，劝郑芝龙无降，不听。将遣力士赵牧刺之，亦不果。鲁王至，与鹤芝攻复海口、镇东二城，将以居王，寻不能守。丁亥，偕张肯堂、徐孚远至滃州。永佑好奖借人，上下咸得其欢心；故虽黄斌卿之猜忌，亦相善也。及斌卿诛，王驻滃州，以为吏部侍郎，进尚书。城破，病不能起。曰：薙发则生。永佑曰：吾发可削，何待今日？刺其胁而死。仆负尸出城，流血沾衣。仆哭曰：主生前好洁，今乃尔耶！血遂止。

　　李向中，号立斋，锺祥人。崇祯庚辰进士，知长兴县；调秀水，大革漕弊。南渡，迁车驾司郎中，出为苏松道副使。闽中授尚宝司卿。鲁王入闽，召巡抚福宁。城破，从王之浙，转兵部尚书。是时，诸臣寄命舟楫者，日炙风餮，面目黧黑；独向中白晰如故。父丧，居城外。大兵取滃州，召之，辞；亦发兵捕之，以练绖入见。帅谓之曰：聘汝不至，捕汝而至，何说也？向中曰：前则辞官，今来就戮耳。遂杀之。

　　朱养时，江阴人；官兵部郎中。台州守道耿应衡遣人入滃州，以日者术见王，谓王当有灾。定西侯张名振信之，使禳，择日诣坛。养时上疏争之，名振不听。养时怒曰：使中土闻之，谓行朝无一人矣。城陷，自缢死。

　　林瑛，字玉之，福建人；户部主事。同母、妻、婿、女五人，航海入浙。婿随郑彩去，瑛之健跳所。母死，贫甚，妻陈氏及女为人纫衣给食；已而女死。兵入滃州，瑛与陈氏分梁而缢。其余死事者：左都督张名扬，定西侯名振弟也。名振扈王出，名扬居守；城陷，母范氏以下数百人皆自焚。安洋将军刘世勋、通政使会稽郑遵俭、兵科给事中鄞县董志宁、主事苏州江用楫、会稽董元会、福建朱万年、临山卫李开国、长洲顾珍、顾宗尧、中书舍人吴县苏兆人、工部所正鄞县戴仲明、参谋顺天顾明楫、诸生福建林世瑛，皆自杀。而锦衣卫指挥大兴人王朝相，奉王妃陈氏、贵妃张氏、义阳王妃杜氏入井，以巨石覆之；自刎其旁。太监刘朝几等，死者凡十八人。

