<!-- { "loadSidebar": true } -->
　　何楷，字玄之，莆田人。生有异质，寓目不忘。举天启乙丑进士；值魏忠贤肆虐，不谒选而归。建紫芝书院，率子弟讲学其中。崇祯时，起户部主事，进员外郎。有诏简部曹为言官，大臣多推楷者，乃改刑科给事中。劾辅臣王应熊，应熊辩之，楷言故事奏疏非发抄外无由知、非奉旨则邸抄不传，臣疏旨未言，应熊在外何由知？非往来密侦者漏禁中语乎？时帝方恶预泄诏旨，应熊卒以此罢。又为故左都御史高攀龙请诰命；从之。先时，攀龙死奄难，给三代赠官诰命。词臣许士柔方撰文进呈，未得命；而攀龙子高世学已书轴；奄党发其事，士柔、世学皆受谪，诰命竟寝。至是，始得之。转工科给事中；以申奏少詹事黄道周谪官，量移礼部郎中归。南渡，擢户部右侍郎。唐王入闽，楷迎之水口驿，进尚书。郑芝龙、郑鸿逵偃蹇不臣，上郊天于南台，皆称疾不出；楷劾之，上奖其风裁，令掌都察院事。已而鸿逵挥扇殿上；楷呵之止。二郑益恶之。知不为所容，力请罢官。上欲两全之，暂予归里；谕以收复南京，当召为总宪。楷行，芝龙使其部曲杨耿遮之途，戕其一耳；至家而卒。楷潜心经学，所辑周易订诂、毛诗世本古义，学者多宗之。锡畴与楷皆有学，为武臣所戕；朝廷不能诘，识者知其无成也。

　　路振飞，字建白，号皓月；广平曲周人。天启乙丑进士，知泾阳县。入为御史，巡按福建；同巡抚平海寇刘香。再按苏松，迁光禄寺少卿。召对，擢右佥都御史，总督漕运。土贼横徐、泗间，振飞破散之。甲申，所在土崩，振飞勒兵守要害，自徐、泗、宿迁至安阳、沐阳，壁垒相望。下团练之令，俾乡民各自推择长副，随所长操演，保护乡井。成军后诣辕门受事，振飞按队校阅，其技精者犒牛酒、赉银币，慰劳有加。人人鼓励，两淮宴然，振飞之力也。北都之变，福、鲁、周、崇四王俱至淮，众议立君；或劝振飞护驾，立定策功。振飞曰：某去则全淮必动，岂以一己功名坏天下大事乎？凤督马士英率兵入朝，数百舰道淮，沿途劫掠；振飞坐皇华亭，诸将整兵夹两岸，令衔尾而过，皆俯首听命。伪节度使吕弼周、防御使武愫至淮，声言代振飞。伪制将军黄学礼犯宿迁，振飞勒将士分道掩击，擒弼周与愫，学礼出走。振飞竿弼周于法场，命军士丛射，已而磔之；俘武愫于朝。捷闻，赐玺书慰劳。保国公朱国弼尝与振飞同督漕，窃库金十万以逃，畏振飞威名出己上。当福王之在淮也，孤舟飘泊，振飞无加礼焉；杨维垣以逆案戍淮安，振飞其乡人也，侍之亦疏略。至是，国弼与行人朱统■〈金类〉合疏劾之；会振飞亦以母忧，归。士英乃用其所亲田仰抚淮；大兵至，不战而溃，江南遂亡。隆武之安置凤阳高墙也，有司廪禄不继，不胜其困。有望气者，以高墙中有天子气，言于振飞。振飞入墙见王，心独异之，赡以私钱；且责其吏之无状者石应诏，而上疏请加恩罪宗。王德之甚。至登极，诏书即言振飞之恩，不仅豆粥麦饭一时之感。有访知所在者，官五品、赐金二千。吴江人孙可久因言其流寓洞庭，即发手敕召之。振飞赴行在，拜太子太保、吏兵二部尚书，兼文渊阁大学士。赐宴至夜分，撤烛送归，解玉及「盐梅弘济」银章赐之。官一子，职方员外郎。又录守淮功，荫锦四千户。振飞感知遇，竭尽臣职。帝每责廷臣因循，振飞面奏曰：陛下谓臣僚不改因循必致败亡，臣谓陛下不改操切亦未能中兴也。陛下有爱民之心，而未见爱民之政；有听言之明，而未收听言之效。喜怒有时轻发，号令欲至屡更。见群臣庸下，而过于督责；因博览书史，而务求明备。凡陛下之所长者，皆臣之甚忧也。优诏褒纳。一日，进谏义勇说。上曰：此真安攘大略，当为卿作序颁行之。延平陷，振飞不获扈从，依郑成功于厦门。是时，成功与郑彩交恶；鲁王至闽，成功不欲奉之，仍称隆武。彩则奉鲁王，先后复三府、一州、二十七县。昔官隆武者皆仕，独振飞与曾樱不出。辛卯二月，成功舟师入浙；厦门破，振飞与樱皆缢死（此鄞人陈士京所记，当不讹）。或曰：永历二年赴召至肇庆，卒于途。

　　曾樱，字仲含，号一云；江西临江人。万历丙辰进士，历官至兴泉道。樱素有清名，而东厂缉获泉州吏许声为樱营求浙江按察使，因革职逮问。御史叶初春讼言于朝，抚按亦为称冤。已而郑芝龙上疏，称樱廉明公正。芝龙感其德，代为营求，樱实不知也；愿以官赎罪，遂复樱官。十四年，擢右佥都御史，巡抚登莱。贼寇山东，樱不能御，削职下狱。甲申之变，间道南归。自诣南京刑部，释之。唐王称号于福建，芝龙荐起樱；帝亦素闻其贤，起工部尚书兼东阁大学士，遣官敦促。八月陛见，赐「启心沃心」银章，得密封言事。无何，命兼掌刑部。樱执法不挠，皇叔、皇弟、邓唐二王数有荐举，樱引祖制请敕禁止；上为之榜于朝堂。邵武知府吴炆炜、推官朱建，以寇未至而逃及建阳知县施■〈火豦〉坐贪墨，上皆欲斩之。樱奏曰：三人罪不至死；上不听。又曰：臣与诸辅臣约共执奏，知天意难回，遂皆却步；臣独冒死申言，臣罪大矣。上笑曰：卿奏乃绳愆正义，诸辅却非也。虽不用其言，而深嘉其忠直。王期升、彭遇颽至闽，上加期升总督、遇颽佥都御史；樱与振飞封还内降。上曰：方今多事，用人勿拘常格。振飞言遇颽降贼，而南依马、阮为奸，巡按浙江，酷虐致变；期升在太湖奉宗室朱盛征称兵，日肆剽夺，山民不容而逃入闽。臣等非有私隙也。乃止。乙酉十二月，上移跸建宁，樱留守福州。郑芝龙北去，樱从郑成功于厦门。丁亥，仍称隆武年号。十月，颁隆武四年历，用文渊阁印印之；则樱与振飞之议也。辛卯二月，成功南下泉州；大兵击破厦门，樱自缢死。樱初被逮下狱，梦有赠以匾额曰：「唐朝宰相」；及至闽，遂验。樱子文德起义，一门俱死。次子文思死于汀州，仅留一孙，随至厦门，不知所在。

　　曹学佺，字能始，侯官人。万历乙未进士，授户部主事。历南京大理寺丞、户部郎中、四川参政，升按察使。蜀王宫殿火，计修建费至六、七十万；学佺以宗藩条例格之，蜀民不扰。天启初，左迁广西参议，转陕西副使。学佺好学，有文名，博综古今。自以宿学巨儒，不得官京朝，历外数十年，仕又偃蹇，因以著述自娱。光宗在东宫，有张差挺击之事；学佺所撰述，直言无隐避。逆奄用事，群小立三案钩党，指学佺所撰为谤书，除名为民。时，学佺任粤西，大吏希奄旨，羁留待命；知奄无意杀之，乃止。闽中立国，起为太常寺卿。上言今幅员褊小，税额无几，宜专供守战之用；而遣郑鸿逵疾抵关，度防守，毋久逗留。诸逃兵肆掠，责令其将，收归行伍。及朝见，上指谓诸臣曰：此海内宿儒也；我在藩邸，闻其名久矣。时，仓卒建号，一切典礼皆学佺裁定。升礼部右侍郎，署翰林院事。时，敕纂修「怀宗实录」，国史总裁设兰台馆以处之。丙戌四月，上在延津。学佺又言四事：一、浚延河堤防；一、汰随征冗役；一、通福京米船；一、捐助饷银，许以生铁准价。皆从之。已而，知将士离心，事不可为；慨然曰：吾老矣！天若祚明，尚可竭其股肱之力。否则，老而报国，有死而已。朝议欲以兵浮海，直指金陵，艰于聚饷；学佺倾家以万金济之。未几，关破，上去延津；学佺入涌尔寺避之。大兵将至，贡生齐巽、中书张份、僧不空起兵，杀传檄使者；迎学佺为主。学佺曰：无益也。何徒荼戮生民为！三人强之。学佺曰：然则吾归死于城可也。三日，而大兵入城。九月十九日，自缢于西峰草堂。生平著述数千卷，不尽行世云。

　　尹民兴，字宣子，嘉兴人。崇祯初进士，历知宁国、泾二县；除奸厘蠹，有神明之称。行取入都，吏科陈启清讦其预拟翰林，谪福建按察使简校。十五年春，疏陈时务十四事；帝嘉纳，下所司议。擢用，召为职方司主事；数召对，所言多当帝意，擢本司郎中。民兴感激，屏苞苴、公推举，勤于职。时，羽书旁午。奏言：无异之条陈、不急之章奏，不必下部覆，以省繁文、裕时日。帝亦可之。明年，周延儒出督师，命民兴从军赞昼。敌退，枢上其功；已叙赉，而延儒获谴，帝责其扶同欺饰，下吏除名。南渡，起故官。阮大铖之召见也，民兴抗疏极论，不纳；寻谢病归。以乡邦残破不可居，而泾县人德之，流寓其地。明年，京陷，与诸生赵初浣等据城起兵守城。大兵攻之，久不克，屡遭挫衄；已而城破，初浣死之，民兴走入福建。隆武授御史，巡按上游四府；加太仆少卿，守仙霞关。大将曾德，郑芝龙私人也，怙势不法；民兴劾之，帝即撤还。闽中败，归，卒于家。

　　吴闻礼，仁和人。崇祯癸未进士，隆武为兵科给事中。时，分福州、延平、邵武、建宁为上游四府，擢闻礼右佥都御史，巡抚其地。劾奏内臣戴照奉使贪横；诏即逮问。闻礼自请守分水关，帝优诏许之。闽中三关，天下阨险处也；旧有守关兵，闽将以安。及郑芝龙有异志，尽撤关上守兵；闻礼不能独支。二年八月，清兵入仙霞岭。闻礼遁走山寺，或劝之薙发，不从；寻率乡兵赴敌，为乱兵所杀。其同年晋江郭符甲，以户部主事居家；至是，亦起兵本郡，兵败死之。越七日，积尸俱腐，独一尸颜色如生，则符甲也。于是收葬。

　　艾南英，字千子，东乡人。天启甲子举人；与陈际泰、罗万藻、章世纯俱以时文知名，称「豫章四子」。南英尤博辩，善古文。当是时，吴中盛文雅，其知名之士张溥、陈子龙、周锺等各树坛坫，与南英相抵牾，争论不相下，往复书数万言；而学者多右南英。南英高自标置，往往以盛气凌人，人亦无以难也。有仆坐法，南英为冤家所讦，被黜。弘光时，江西巡按周灿援恩诏，疏请复其举人。乙酉入闽，至杉关，为守兵所阻；叱曰：天下有不知艾千子者乎？乃听入。隆武授广东御史，进其所刻文集，优诏答之。广东布政使汤来贺解粤饷十万，由海道至。上嘉其功，擢兵部右侍郎，令督师江西。南英争曰：解饷微劳也，且指挥僚佐可任；何足为大功？遽擢高爵。不听。闽中兵败，南英死之。

　　熊纬，字子文，时昌人。崇祯癸未进士，授行人。两京既陷，每饮酒，辄涕泗横流，感慨欲死。其友钱秉镫语之曰：狼曋有云：未得死所。子有死志，曷求死所乎？乃赴延平，擢给事中。从上至汀州。大兵入城，从官逃散，纬独衣冠趋上所。兵逼之，大骂而死。其同年进士欧阳素，四川人，官兵科；亦在汀州中流矢死。

