<!-- { "loadSidebar": true } -->
　　巨商程璧前曰：某愿输二万五千金。输者次第集。又问曰：有军实乎？明选曰：前兵备道所制火药、火器故在也。发之，得火药三百罂、铅铁丸九千石、大炮百、鸟机千张。乃令曰：输不必金，凡菽、粟、刍、藁、布帛、酒酤、盐酰皆是。且曰：城苟完，何患无财？否则，身且不保，何恤乎家？众曰：然。于是饷粗具，乃治楼橹、守堵堞，令户出男子一守城，余丁传餐。已乃分城而守，令乡兵出伏四郊，待游骑至而歼焉。部署已定，内外合围。当是时，大兵所过，邑无坚城，守土吏或降或走；即闭门旅拒，攻之，辄援迟，不过旬日。故漫视南土可以无血刃，而传闻江阴设守甚严。至境上，辄贼杀，相与大骇。于是，大兵薄城下者且十万；列营百数、围数千重，依尹山起垒，下瞰城中，矢集如雨；城上杂发炮击之，夜遣壮士缒城下，顺风纵火，军乱，自相蹂践，死者数千，移营去。居民黄云江善弩，傅以毒药，中人辄毙；陈瑞制木铳，近者糜烂；应元制铁锅，系以长绳，能刺人于城下。大军驾大炮击城，城垣裂，应元用铁叶裹门板贯以铁絙护之；取空棺实以土，障隤处；又召人运大石，视缺者垒焉。又尝矢尽，乃束藁为人，夜立埤堄间，城上击鼓鸣金大噪，若将缱城劫营者；大军惊，矢猬集，比晓，获矢无算。凡守御之法，殚极智巧。大军乃济师，遣降将刘良佐来助，临城呼应元以语。应元曰：我一典史，虮虱臣耳，犹不忘故国；汝爵为列侯，握重兵不能为国捍御，反为敌前驱，有何面目向我邑人耶？良佐惭而退。八月，松江破，李成栋率所部十四万至，驱黄蜚、吴志葵作书招降。志葵至城下，陈说利害；应元叱曰：汝不能斩将搴旗，为人所缚，死已晚矣！何喋喋为？会中秋给军民赏月钱，分曹携具，登城痛饮；而许用德制乐府五更转曲，令善讴者曼声歌之，其声凄惋，大兵闻者皆为泣下。应元伟躯干，性严毅，号令明肃，犯法者不稍贳。然轻财，赏赐无所恡；伤者亲为裹伤，死者酬酒而哭之。明选宽厚妪煦，善拊循士卒，往往流涕相劳苦；士皆乐为之死，虽知危急不稍变。外兵既盛，攻愈急，炮声彻昼夜；城中死伤日积，矢石亦尽。二十一日，大雨如注，城倾，大军蜂拥而上。应元率死士巷战，所当披靡，杀伤以千数；夺门不得出，投于前湖。水浅不死，遂被执。良佐持之而泣，应元曰：死耳，何泣为？见贝勒，不屈膝，死于栖霞禅院。用德、明选自焚死。城中尸骸枕藉，街巷皆满。凡攻守八十一日，竟无一人降者；而大兵死者亦六、七万。嗟乎！应元之守善矣，惜所守者小邑耳；使两京得如应元者而守之，明岂亡哉？隆武闻而泣曰：吾家子孙遇江阴人，虽三尺童子亦当敬而拜之。应元至今庙食江阴。其死事可纪者：邑人兵部主事沈鼎科，字铉臣，辛未进士；城陷自缢。家人藁殓之，不守而去，兵州棺取其首。中书舍人戚勋，字百屏。甲申假归，自临清闻国变，临清人欲留之参军；勋曰：此非吾死所。南渡，奉敕主闽饷，事毕而国亡，佐应元城守；城陷，召妻子，授之巾帨，视其既缢，北面再拜，自起举火，火炽，乃自缢；从死者一十二人。江阴训导冯厚敦，字培卿，金坛人；冠带南向自刎于明伦堂。妻王氏与孀妹结衽投水。踰月，□□归姜者，闻变亦死之。而武进流寓诸生吕九韶、江阴举人夏维新、诸生王华于城将陷，皆痛饮自刎。

　　黄毓祺，字介子，江阴贡生；与弟毓礽皆有名于时。毓祺深于禅学，而性慷慨忠义。其门人诸生徐趋，字佩玉；亦有气节。江阴城守，毓祺与趋起兵行塘以应城中。鲁王遥授兵部尚书，赐敕印。江阴破，毓祺亡命淮南。趋与其党趋山中。明年冬，率王春等十四人袭江阴；十四人俱死，趋被获。见知县刘景绰，长揖不跪。左右叱曰：非尔父母官耶？而不跪！趋厉声曰：此降臣耳，何父母焉？景绰壮其志，欲释之；曰：我知子非谋逆者，宁有所亲在狱，欲篡取之耶？趋曰：我何亲在狱？志不忘明，欲有所为耳。景绰曰：若然，子必死矣。趋曰：吾固不欲生也。景绰曰：子诚奇士，吾将荐之以官。趋曰：汝大明进士，位至监司，亦不卑矣；今降而为令。汝为官不能自择，而为吾择官乎？景绰曰：我非得已，借以吏隐耳。趋曰：汝外吏，欲去则去，天壤甚宽；何至呈身于敌，含羞苟活哉？景绰惭，连呼送狱。丁亥正月八日，杀之。已而闻毓祺亦与同事，收其子晞兄弟下狱，而迹捕毓祺。戊子，毓祺在秦州，寓书其所善江纯一者，用故时官印识之，而为纯一之客所得。纯一惧祸而告变，毓祺见执，入江宁狱；令具爰书，索笔书曰：道重君亲、教先忠孝，某逃禅已久，岂有宦情？义愤激中，情不容已。明主嘉诚，遣使授职，招贤选骑，分所应然。衰愦旷官，死有余责；谨抱印待终，身附子卿之义。己丑三月狱成，门人邓大临告之；毓祺命取袭衣自殓，趺坐而逝。当事戮其尸；大临号泣，赎其元归葬，变服而黄冠去。大临字西起，常熟人。晞等输入官，配功臣家；乡人敛金赎之，教授毗陵。晞有学行，不愧其父，妻周氏死节甚烈；邵长蘅为之传云。

　　侯承祖（金山卫）

　　侯承祖，字怀玉；世袭金山卫指挥。松江之起兵也，集诸镇议；承祖率兵至，欲出襄大军，而吴志葵忌之，阻其谋。承祖恚曰：然则府城听之总戎，承祖以金山为存亡耳。归而治兵设守御。未几，志葵果败，松江亦破，进攻金山。承祖坐埤堄间，亲受矢石；缘城上者立刃之，屡进却却，不能入。八月二十四日，江阴既陷，李成栋还师助之。守卒皆疲，俄有内应者，启水门以入。承祖以其子杰巷战，众且尽；杰被执，骂不绝口，见杀。承祖亦执，说之降。曰：吾家自始祖以开国勋，子孙不替食禄二百八十年，今日不当以死报国哉？至文庙前曰：此吾死所。再拜于先师，随受刃。

　　丘祖德、麻三衡、吴汉超（宁国）

　　宁国之兵，主之者丘祖德；而麻三衡、吴汉超等附焉。丘祖德字念修，成都人。崇祯丁丑进士，授宁国府推官；以才调济南，超授按察司佥事，分巡东昌。十四年夏，给事中张元始上言：土寇与流寇异，土寇皆饥民耳，聚则盗、散则农，计莫善于抚。今祖德既授殊擢，宜令专任抚事。帝从之。寇果多散，以功迁右佥都御史，巡抚山东。京师陷，李贼檄降，祖德斩其使。中军梅应元作乱，入劫印；祖德将自刎，士民掖之出境，遇鲁于道，同之过淮。时，四川大乱，祖德无家可归，乃流寓宁国。南都既覆，七月起兵以应金声。是时，郡城已失，祖德驻师华阳山，纠集别部颜苗、王一蘅、金经、万曰吉、麻三衡等共攻郡城；不克，退屯山中。七月二十日，大兵破寨，获其父子；送江宁，不屈磔死。闽中赠太子太师、吏部尚书。

　　麻三衡，字孟旋，宣城人；布政使溶之孙也。生有异相，好习武事，与沈寿民、梅朗三、徐律时、沈士柱皆知名于时；三衡尤以诗酒自豪。既起兵，与胡太平、阮恒、阮善长、刘鼎甲、冯百家共称七家军，皆诸生也；驻兵稽宁。每战，三衡策马舞刀，先登陷阵，敌人望而畏之。后以众寡不敌被获，杀于江宁；七家皆死。

　　吴汉超，字许公，宣城诸生也。为人强直有胆决，深沉不露。甲申之变，哭于庙，与其友汤廷玄谋募师赴难。会弘光立，乃止。已而，南都复陷；慨然曰：天下事遂已乎？议保宁国境，众无应者；乃走泾县，从尹民兴起兵。泾县之城守不减江阴，大兵久而后克，损伤者什七、八；故至今闻二县之名辄破胆，汉超力也。师溃，匿华阳。当涂人徐淮聚众驻华阳，闻汉超名，礼而致之；用其谋，连破句容、溧水、高淳、溧阳、泾县、太平诸县。汉超曰：我兵少，聚而守城则无攻战；我以游骑四出，使彼疲于奔命，乃可乘。此伍员所以覆楚也。以故所克州县皆不守。然是时国新丧亡，民心日涣，而汉超复无以抚定之，故终无成。丙戌正月四日，袭宁国府，已入城，勒兵巷战。宁国，汉超乡郡；人各顾其家，莫有斗志，遂溃。讯俘卒，始知为汉超主兵。于是，围其家。令曰：不出且族。汉超乃归死。问其同事，汉超曰：郡中十万户，谁非吾党？不可一、二数也。临刑，终不屈膝。剖其腹，胆长三寸。妻戚氏，坠楼而死。

　　吴应箕、庞昌胤（池州）

　　池州则奉朱盛浓为主，而吴应箕应之。应箕字次尾，贵池人；复社领袖也。言论风旨，士争趋之；公卿以下，视其臧否以为荣辱。阮大铖在京都，应箕率诸名士噪而逐之；大铖不敢较，然愤甚，欲甘心焉。弘光立，应箕亡命走他乡。乙酉，起兵攻池州，复建德、东流；及十月而兵溃，逃婺源、祁门界，为黄总兵所获。不肯屈，将戮于市，应箕曰：不可。迁于松林，曰：可矣。一卒以刀拟之，应箕叱曰：吾头岂汝可断？伸颈谓总兵曰：以此烦公。遂死。

　　庞昌胤，字再玉，四川西充人。崇祯丁丑进士，知青阳县。国亡弃官，隐九华山，与邑人孙象壮谋起兵；事觉被执。行至五溪桥店，夜扃户而卧；明日推窗入，则死矣。卒不知其如何而死也。

　　卢象观、方明、葛麟、顾杲

