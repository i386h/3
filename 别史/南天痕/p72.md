<!-- { "loadSidebar": true } -->
　　马吉翔，北京市人也；一云四川铜梁人。性便黠巧佞，粗通文义。往来内侍门下，得其欢心。高起潜出为监军，吉翔随至军，授都司；起潜之恶，皆吉翔启之。后调守广东。乙酉，思文帝在闽，吉翔部送粤饷赴行在，自陈本锦衣世袭，遂升锦衣卫佥书；时典籍散佚，莫之考也。奉使楚中，谄附诸将；军功奏捷，必窜名其中，累升安东副总兵官。粤中立国，又营求诸勋戚附拥戴功，升指挥使；内交宦竖、外结诸镇，因得在上左右。刘承胤奉上至武冈也，吉翔复附之。承胤请封吉翔为伯，御史毛寿登曰：金吾非边镇比也；且吉翔无尺寸功，何得骤晋五等。吉翔怒，疑出刘湘客也，指造飞语，以激怒承胤；请于上，将廷杖寿登、湘客，以廷臣申救而止。及八月，武冈破，承胤降，吉翔奉上出幸靖州。十二月，上自象州欲往南宁，兵戈充斥，道路荒阻，文武诸臣皆微服行；吉翔旁御舟，褰裳涉水，挽拽上下。上见之挥泪，率与严起恒驾扈溯十八滩还桂林；流离艰苦，风雨不避，取效小勤，以媚于上。上受之，封永安侯；入内阁，掌丝纶房事，专可票拟，虽瞿式耜不能比其亲信也。庚寅正月，庾关失守；上仓卒幸梧州，命吉翔与李元胤留守肇庆。四月，督兵与陈邦傅授广州，驻三水，观望不敢进。九月，与大兵战于清远峡，败绩；元胤奔行在。十一月，广州破，上幸南宁。吉翔乘炮船至三水，追至上所；炮船，吉翔所献，以备缓急者也。时百官奔赴者，饥冻无人色，吉翔献四千金以助赐给。吉翔历事既久，结纳内侍，媚及宫禁；凡内廷举动必预知之，先意迎合。于是，上及太后皆深信之，以为忠勤，命掌戎政；不知特谄谀之材耳，其心叵测也。及孙可望既入云南，杨畏知劝之勤王。可望因以兵威遥制朝廷，胁王封，廷议久不许；可望乃遣总兵曹延生、胡正国率兵六百人至南宁，名为入卫，实伺朝廷动静。吉翔通款可望，私谓管勇卫营内监庞天寿曰：今朝廷日微，而秦势愈隆盛，殆天启也。我辈早日结纳，富贵可延，盍与延生、正国结兄弟欢，彼秦王腹心也。天寿然之，强与之盟。盟毕，吉翔曰：秦王功德兼隆，天命已归，我意欲令主上行授禅事，尔为我先达诚乎？延生、正国虽武人，性实忠义；闻之，愕然曰：此国家大事，公何易言？且我军官也，军事得启之，其它不敢闻命。吉翔、天寿乃私启可望；可望知中外人心未服，亦不之许也。而延生、正国素善大学士吴贞毓，具以吉翔言告之；且曰：公大臣也，安危系焉；宜劝上驻广西境，系属人心、号召远近，以阻奸谋。吉翔侦知其语，报可望曰：事且成而为贞毓所阻。壬辰二月，可望遣兵迎驾至黔；改安隆所为安隆府，居之。安隆在万山中，群蛮杂处，俗荒陋，市物无所得；茅茨土库，文武随从者四、五十人而已。而可望自居贵州省城，造宫殿、设百官，挟制朝廷，不顺者杀之。吉翔愈益附可望，惮贞毓之正，阴嗾其党冷孟■〈金狂〉、吴象铉、方祖亨交章劾贞毓，欲去之；赖上素知其忠，奏寝不行。吉翔乃欲假可望令，以内外事专委己与天寿，群臣不敢不听，听则授禅事两人可主也，而难于宣示中外令相应。遣其门生郭璘说武选司主事胡士瑞曰：主上大势去矣！公等迟留，无非为爵禄地耳。惟智者能先时；夫弃危主辅新朝，先时之道也。愚观天命已归秦王，秦王甚重马公，以大事任属之，公宣布此意于在廷，上下协和，行授禅事，拥戴之勋非公而谁？士瑞厉声叱曰：汝病狂丧心，欺妄朝廷；遂谓士大夫无人耶？璘惭而退。郎中古其品者，善画，有名。吉翔复遣璘持白绫，令画尧舜受禅图。其品怒不肯，吉翔报可望；可望锁其品，而杖杀之。六月，可望札谕天寿、吉翔，令掌内外机务，如吉翔指。中外惶惧，给事中徐极、员外郎林青阳、蔡绸、主事胡士瑞、张镌相谓曰：二人曩在楚、粤窃弄威柄，致銮舆播迁；今不悔祸，外附贼臣，一人孤立，百尔寒心。我辈畏缩不言，将莽、操之祸生于旦夕。各具疏劾之。章三上，二人奸始露；上大怒，欲究治之。二人惧，入宫求太后，得免。由是，深怨极等，欲以事杀之矣。上浸不能堪，私与贞毓等议，将召李定国入卫，密具敕遣使谕定国；畏吉翔知之，遣往祭兴陵，因留守南宁。吉翔已微闻其事，未审也；会刘议新自定国营至南宁，不知吉翔之不与谋，具以告。吉翔大惊，遣其弟雄飞疾报可望。可望大怒，甲午正月遣郑国至南宁，即讯吉翔。徐极等知事露，复交章劾吉翔、天寿，乞上速诛以绝奸萌。天寿惧，与马雄飞奔见可望，具言兴谋者姓氏，而十八人之狱成矣；语在吴贞毓传。方狱之急也，郑国至行朝，擒十八人者，酷刑讯之；吉翔以头触贞毓者再。以其幼女赂郑国为妾，郑国留宿二日而还之。明年，可望所遣袭定国者，败于归朝土司。定国疾趋安龙，丙申二月扈驾入云南，命蕲统武执吉翔及其家属数十人，将奉诏诛之；吉翔日夜谄统武及定国所亲信金维新、龚铭两人，悦言于定国，称吉翔之才，为之讼冤。定国召见吉翔，吉翔顿首盛称定国功高，千古无两；谀之不容口。定国武人，戆直，闻其言大喜。而维新与铭又交口誉之；且曰：吉翔朝廷旧人，今既归诚，若在阁必与我相应。定国以为然。荐吉翔入阁办事。吉翔外挟定国势以制朝廷，内假朝廷宠以动晋王；于是，内外大权复归吉翔，上亦无如之何矣！明年八月，可望大出师攻云南，其下叛之，与定国败而走长沙，降于洪承畴。定国上疏请赠谥十八人者，立庙安龙。而昔日未死与政诸臣周官、裴廷谟、许绍亮、金兰等复劾吉翔，然吉翔新与金维新朋比窃政，定国听其蛊惑，奸党布列，识者已知国事不可为矣。其明年，孙可望导大兵入云南，定国不能御。己亥二月，上发永昌，将入缅甸。时扈驾者惟蕲统武兵，而将军杨武驰言追兵且逼；吉翔辎重甚盛，虑为所劫，促驾即行。群臣妻子不及顾，贵人、宫嫔相失者大半，惟吉翔之辎装无所损。至缅界，缅人请从者释兵器，沐天波不可；吉翔即传令释之。由是，为缅人所制。上在井亘，缅人供奉日衰，天波将奉上走户腊撤、孟艮诸地；吉翔复持之而止。缅人忌兵之迎驾者，吉翔即与守关官敕曰：朕已航海入闽，有官兵至即杀之。内外隔绝，势愈困矣。其秋，上病足，日呻吟，而诸臣日纵饮。中秋之夕，吉翔与内侍李国泰饮王皇亲家，召伶人黎应祥使歌。应祥泣曰：今何时？而尚为此乐乎？且此去宫门不远，上体不安，岂宜惊动？吉翔以其语切，鞭之。时，诸大臣皆短衣跣足，入缅妇市中，席地谑笑；蔬果至，则篡取之。缅人相谓曰：天朝大臣举动如此，安得不亡？九月，缅人进新稻，命给从官之贫者；吉翔私之。都督邓凯詈之于朝曰：老贼生死未知，尚欲营私升斗圆利耶？吉翔令仆仆之，伤足；三年不能起，因得免咒水之难。其明年，定国、白文选屡败缅兵。吉翔虑出险后诸臣攻其短也，请升擢以牢笼之；于是，营求者纷纷，不得则至铨堂肆骂。吏部尚书邓士廉，尤谄事吉翔，以冀他日入相。久之，诸臣困乏有三日不举火者；吉翔拥厚赀，不肯给。请于上，上无以应，乃掷皇帝之宝于地；吉翔取而碎之，以给诸臣。邓凯独泣不受，私叹曰：不祥也。其明年，定国愈进兵攻缅。缅酋弒兄自立，遣人邀诸臣往饮咒水；吉翔尽行，至则围而杀之，自松滋王而下凡四十二人，吉翔与焉。十二日，缅人送上如大军，明年四月蒙难。

　　甚哉！世之否也。人材远不逮古，非独君子逊焉，即小人亦逊之矣。何则？古之奸回败国者，皆智术深险、材略横出，虽明主察相，往往受其荧惑而不知悟。其行事亦有足以愚一时士大夫者；如唐、宋之李林甫、卢杞、蔡京、秦桧是也。今日士英、大铖以下诸人，直庸鄙、浅陋、狙狯之夫耳；遭逢乱世，挟柔暗之主，嗜财贪势，树怨丛诟，昏蔽瞀眩，甘心祸败，非能有劫制奸雄、牢笼材智之术也。故林甫能制禄山，而马、阮不能驾四镇；秦桧能和金人，而马、阮不能弭天讨。即其同文之党、党人之碑，彼能生杀惟己，而此不能治一黄澍，反令驰檄入讨也。及夫内寇外警，烽火日逼，三尺童子亦知亡在旦夕；而庙堂犹泄泄焉，赏功拜爵，晏然自娱，至鱼烂土崩、身家俱殒而后已。承胤、吉翔愈鄙下不足言。悲夫！彼固庸奴也，而亲之、信之以国事委之者，又何人哉？然则后之小人，固李、秦之徒所不屑与之为伍者也。  
　 
附录

　　四明西亭凌雪纂修

　　思陵改葬事

　　二太子事

　　思陵改葬事

　　呜呼！甲申之祸，天崩地塌。传闻烈皇帝大行舁至东华门外，殓以柳木、覆以蓬厂，老宫监三、四人坐其旁。诸臣皇皇然方投揭报名，翘足新命；梓宫咫尺，无一人往谒。甚者扬扬得意挥鞭疾驱，遇之曾不足当一睨者。及揭葬田贵妃墓，而执其劳者，仅一吏目赵一桂；诸生孙繁祉等出家财，供启隧复土费。不重可哀也欤！为附其姓名。而思陵事亦有所考云。

