<!-- { "loadSidebar": true } -->
　　张煌言，字玄箸，号苍水；鄞县人。幼豪迈，能文章，善射。崇祯壬午举于乡。鲁王立国，煌言与肃乐同事，授翰林院编修；出筹军旅，入典制诰。丙戌，师溃入海，依黄斌卿于舟山。明年，松江吴胜兆反，以右副都御史监定西侯张名振军以应之。至崇明，飓风覆舟；煌言脱身，间道归海上。又明年，移部上虞之平冈上寨。庚寅，鲁王居舟山，煌言复从之。舟山破，从王之闽海。时，郑成功纵横海上，兵颇盛，遥奉桂朔，鲁王为之寓公而已。癸巳冬，返浙。明年，复监名振军。入长江，登金山，遥祭孝陵，三军皆恸哭，烽火达于江宁；以上游师未至，左次崇明。顷之，再入长江，掠瓜州、仪真，抵燕子矶，江宁震动；而师徒单弱，中原无响应者，遂乘舟东下，联营浙海。戊戌，永历遣使授兵部左侍郎，兼翰林院学士。成功北行，又监其军。抵羊山，孽龙为虐，海舶碎者百余，义阳王溺焉；于是返斾。己亥，成功全师犯江宁，煌言以所部数千人并发。谓成功曰：公不如先取崇明。崇明，江海门户，悬洲可守；脱有疏虞，进退有据。不听。以煌言为前军，陷瓜州城。议师所向，成功欲先江宁，煌言欲先镇江。成功曰：吾顿兵镇江，金陵援骑朝发夕至，为之奈何？煌言曰：吾以偏师由水道薄观音门，金陵将自守不暇，岂能分援他郡？成功然之。即请煌言往。未至仪真五十里，吏民迎降。六月二十八日，抵观音门；成功已下镇江，水师毕至。七月朔，小卒七人掠江浦取之。五日，煌言所遣别将以芜湖降书至。成功虞江楚之援师且至也，控扼芜湖，足以制上游。七日，煌言至芜湖，相度形势，一军出溧阳，以窥广德；一军镇池州，以截上流；一军拔和阳，以固采石；一军入宁国，以偪徽州。传檄郡邑，江之南北相率送款：郡则太平、宁国、池州、徽州，县则当涂、芜湖、繁昌、宣城、宁国、南宁、太平、旌德、贵池、铜陵、东流、建德、青阳、石埭、泾县、巢县、含山、舒城、庐江、高淳、溧阳、建平，州则广德、无为、和州，凡得四府、三州、二十四县。煌言考察黜陟长吏，如州牧行部事；江、楚、鲁、卫人士，多诣军门受约束，归许起兵相应。亡何，而江宁之败闻；煌言方受徽州降，乃返芜湖。初，煌言语成功曰：师老易生他变，宜遣诸帅分徇郡邑。金陵出援，我则首尾邀击；如其自守，我则坚壁以待。倘四方克复，收兵鳞集，金陵如在掌中矣。成功不听，自以为旦夕且下。士卒释戈而嬉，纵饮奏乐；官兵谍知之，以轻骑袭破前屯。成功仓卒移帐，质明军灶未就，官兵倾城出战，兵无斗志，大败；成功亦遂乘流出海，并撤镇江之师而去。于是，横江之艘，皆属官兵。煌言归路已梗，乃引舟趋鄱阳。八月七日，与楚师遇而兵溃。楚舟登陆，士卒尚数百人，历霍山、英山，渡东溪岭；追师奄至，士皆窜，止一僮、一卒从，迷失道。土人止之，赂土人为导，变服夜行；天明而踪迹者众，导者亦去，茫然不知所向。内有故人卖药于安庆之高河埠，求一人导至其所；至则故人他往。而故人之友识为张司马，怜其忠义导之；由枞阳湖出江，渡黄盆，抵东流之张家滩，随行建德、祁门两山中。煌言方病疟，乃疾至休宁，买棹入严州；恐浙人熟其面，改而山行。自东阳、义乌出天台，以达海壖；树纛鸣角，散亡复集。庚子，驻师林门。辛丑冬，入闽海；遣客罗子木至台湾，责成功出师。不听。明年，煌言复归浙海。甲辰散兵，居于悬岙。悬岙在海中，荒瘠无居人；山南多■〈氵义〉港通舟，其阴巉岩峭壁。于是闽、粤皆平，惟煌言尚在。议者谓煌言不死，傍海且复逞；朝旨急构之，系累其妻子族属以待。煌言之小校降，欲致之以为功；与其徒数十人走普陀，伪为行脚僧。会煌言之籴舟至，籴人为其僧也，昵之。小校出刀以胁籴人，令言其处；击杀数十人而后肯言，曰：虽然，公不可得也。公畜双猿以候动静，船在十里之外则猿鸣木杪，公得为备矣。小校乃以夜半出山之背，缘萝踰岭而入。暗中执煌言，并其从者罗子木、杨冠玉；七月十七日也。至宁波，将帅举酒属曰：待公久矣。煌言曰：父死不能葬，国亡不能救，死有余罪；今日之事，速死而已。出郭，宁波庠生周礼贻以诗曰：浩骨虽埋新社稷，沉魂犹见旧衣冠。煌言颔之。至杭州，供张如上宾，督、抚而下无不敬之，省中人赂守者得睹一面为幸。九月七日遇害。年四十五。子木、冠玉并二水手从死。子万祺，先三日死于镇江。煌言精于六壬，兵屯东溪岭，占得四课空陷；方大惊，而追骑已及。籴舟未返，占课大凶；徘徊假寐，梦金甲神告曰：上帝日中取汝。与其友王采薇言之，言未既而兵入。杭人张文嘉、万斯大葬之于南屏之阴。子木名纶，溧阳人；冠玉，鄞县人。

　　监国之事，熊、钱二公始也，张司马终之。三人者，固天下才也。使当明之盛世，且与于、王争烈矣！不幸而值末流，谋之不见用、用之不得尽其才；譬之九尺之躯，俯首矮檐中。吁！可悲也！熊、钱阨于强帅，熊既凶终，钱亦赍恨；甚矣，盗贼小人岂可以共功名哉！  
　 

卷十六

　　四明西亭凌雪纂修

　　列传二十七 守土诸臣传

　　列传二十七守土诸臣传

　　呜呼！封疆之吏，与地存亡；郡县之吏，与城存亡：人臣之通义也。明之末也，为吏者既脧剥以致变；及贼至，则捧头鼠窜，列郡土崩，求其捐躯以报者，寥寥也。间一有之，岂非岁寒之松柏欤！余于死事之大者，既各志之于传矣。其余守官不去者，婴惨酷而自甘；虽他事无所表见，亦不忍湮没。自弘光迄永历，列其姓氏云。

　　任民育、曲从直、王缵爵、周志畏、罗伏龙、杨振熙、温璜

　　扬州自史阁部死义外，文吏得九人焉。知府任民育，字时泽，济宁举人。善骑射，为乡理捍患。里人徐标巡抚真定，荐其材，用为赞画，经理屯务。明年，授颕州知州。兵燹之后，户口死亡略尽，而征赋如故。民育乃核州田计一万九千顷，荒者半焉；于是，并八十里为四十里，止征见户。民甚德之。甲申冬，升扬州府知府，可法甚任之。以戎服守镇淮门，城破驰归，易绯服堂上曰：此吾土也，当死此。左右皆奔散，独吏陆某者侍。兵至，欲拥之出，遂死之。妻子投井死，陆某亦自经以殉。同知曲从直，与其子分守东门，父子皆死。从直字完初，辽东举人也。监军同知王缵爵，字佑中，鄞县人。以祖荫入太学，授应天府通判，摄溧水篆。清介刚直，忤上官投劾归。乙酉，起扬州监军同知。可法谓曰，君书生，不知兵，奏改京职可乎？缵爵对曰：下官世受国恩，岂敢避难？愿从明公死，不愿从马、阮生也。可法改容谢焉。城破，遂从死。江都知县周志畏，字一畏，号雪松；与缵爵同邑。癸未进士。年少敢任，果于决事。高杰将士在城暴横，志畏屡戢之；反受挫，不胜愤，求解职。会新喻罗伏龙至，可法即命代之。伏龙，先由举人知梓潼县。代志畏，受事甫三日，城即陷。两人皆死于兵。而志畏妻子仆隶，阖门歼焉，无一脱归者。其时，两淮盐运司杨振熙、扬州监饷佥事黄铉、通判吴道正、江都县丞王志端亦皆死。振熙，临海举人；铉，彭泽举人；道正，余姚人；志端，字研方，孝丰人。诸人行事，惜乎轶矣！

　　温璜，初名以介，字于石，号宝忠；湖州乌程人。生三岁而孤，母陆太孺人苦节五十年卒，被旌于朝。少为诸生，有学行，名誉赫然；湛深于易，为教授大师。性至孝，母殁，庐于墓，出入必为文以告。丙子，举于乡，始易名。癸未，成进士，年五十九矣。授徽州府推官；甫莅任，京师报陷。公恸哭誓死，亟训民兵、缮城堞、靖寇盗，为保障计。明年，南都亦覆；知府秦祖襄遁，诸僚属悉遁。公叹曰：城无民主，且自相屠！乃尽力摄其印，召士民慰谕之；众感泣愿守，远近从而保守数万家。会佥都御史金声起绩溪，公与为犄觕，且转饷给其军；而徙家属于瀹坑村舍，语吏不得通家信，凡四阅月。声败，岩兵登陴。郡人黄澍以城献，公抽刀将自刎；吏扣头曰：不念夫人、公子乎？公曰：然；孺人欲偕我死。趋归瀹坑，酾酒以谈；夜阑，仆婢咸就寝，长女宝德年十五假寐，茅孺人趣之起，女曰：何为？曰：死尔。女延颈授帨，未绝，复刃之。孺人整衣寤，公取刀截其喉；有顷，呼曰：未也。再刃而绝。乃书遗令曰：世受国恩，惟死以报；薄棺火葬，不必还尸。投笔长啸，抽刀自刎，声如雷震；乙酉九月二十四日也。越日复苏，居人舁至幕府视其创，皆惊叹。进之食，挥之。又五日，两手裂其喉而死。

　　顾咸建、唐自彩、过俊民（杭州）

　　顾咸建，字汉石，昆山人。与兄咸正俱登癸未进士；咸正授咸安推官，而咸建得钱塘令。钱塘本剧县，是时，连岁大祲，米价腾涌，民至削树皮、采野菜为食。而三饷迭加，催科甚急；长吏以解额为殿最，里甲往往雉经仓门。咸建下车，分两税为十限，令同甲自将晓谕，不以官符追摄。集父老告之曰：寇患若此，朝廷师旅四征，饷非得已也。尔曹受列圣深仁，独不思急公分上忧而烦我遣胥隶乎？民讙曰：使君爱我，我何敢以逋课负使君？输者滇溢，无后期者。京师变闻，人情汹惧。咸建出令曰：天未厌明德，新天子诏即至；若无恐！戢奸警备愈严。弘光立，御史彭遇颽，士英私人也。出按浙江，横甚；遣奴客四出剽掠，百性愤怒，聚哗于署。遇颽出兵，击杀七十余人，民汹汹思变；咸建驰抚之，得已。遇颽旋劾罢。及扬州失守，马士英、方国安、郑彩军咸集钱塘，城中鼎沸；咸建率吏卒日夜防御，军得稍戢。大兵即至，巡抚张秉贞惊扰不知所为，总兵陈洪范劝之纳款，咸建争之不能得；秉贞遂挟潞王出降，咸建弃官去。大帅遣骑追之，及于东江，还，抗词不屈。闰六月朔，杀于忠清坊；士民徒跣号泣。悬首城楼，一蝇不集。闽中赠太仆少卿，谥「忠节」。咸正之选推官也，延安已为贼所陷，未赴而京师变，需次于家。至丁亥，松江兵科给事中陈子龙欲与提督吴胜兆共举事，为人告变，匿咸正子天达所，迹捕得之。子龙死，咸正执至江宁，总督洪承畴问曰：汝知史可法在乎、不在乎？咸正答曰：汝知洪承畴死乎、不死乎？洪嘿然。与二子天达、天遴俱见杀。

