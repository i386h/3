<!-- { "loadSidebar": true } -->
　　中书舍人龚廷祥，字伯兴，无锡人，癸未进士。明年，京师陷，弘光立，廷祥知其不能立国，不欲出。既而念老母冀得诰命以荣亲，慨然叹曰：仕不仕，我已策名吏部矣，国难不可避也；且以娱亲乎！乃入都，授中书舍人。四月命下，旬日而扬州不守；天子播迁，举朝迎附。廷祥恸哭曰：吾知亡，不意其如是之速也！吾岂忍背恩于国乎？遗书其子曰：捐躯见志，吾事也。善事祖母，无使老人悲。五月二十二日，与吏部主事骆天闲约同死。天闲怀刃至文庙，跪告先师，欲自刎，为其仆所持，不得死。廷祥至庙中，拜讫，大呼曰：吾不负师友马君常、刘湛六也。自投于武桥下。

　　钦天监五官挈壶陈于阶，字澹一，上海人。尝从大学士徐光启学历法，荐授是职。南渡，令督造火器。大兵至，叹曰：吾微员也，可以无死，然他日死，何以见徐公哉？缢死天主堂。呜呼！此可谓不负徐公矣。

　　予于诸人皆大书其官者何？官以人重也。且以见贤人君子沦于下僚，而奸回卖国之徒反居高位，国之所以亡也。或曰：其时吏部尚书张捷、副都御史杨维垣皆死。子削而不书何也？曰：非义死也。弘光既出，城中无主，百姓群破狱，出太子，拥之入朝；道遇王铎，群殴之曰：汝何故假我先帝子？拔其须且尽。张捷闻之，恐其及己也，欲走丹阳，门闭不得出。仓皇与僧怀璧趋鸡鸣寺。市人复窘之，怀璧劝之死，不得已乃缢。维垣亦虑祸及，驱二妾投井死，置三棺，旁殓二妾，中题己名，置中堂，身微服夜遯；至土桥，为冤家所杀死。如是得谓之死义乎！且夫维垣身附逆奄，名在丹书；马、阮比之，拔置显秩，首以颁要典请。自是，群小鸱张，联翩而至，乱政亟行，以速败也。张捷身为冢宰，曾不救正，惟马、阮意旨是奉；所谓死不偿责者也。昔齐庄公之弒，贾举州绰十人者死之，「春秋」削而不书；胡文定以为是皆逢君之恶，从于昏乱，不得以死节名。然则使张、杨慨然殉国，犹贾举类耳；况于不得已而为人所杀哉！传曰：君子表微。余于是史之作，发潜德、阐幽贞，旁搜远罗；虽市夫田隶，苟其死义，必不敢遗。岂于大僚而反略之？惟其征之而信、考之而核，而后敢书；故慎之。慎之而后所传不妄，故可以告天下万世也。  
　 
卷八

　　四明西亭凌雪纂修

　　列传九　凌駉、何刚（附徐孚远）、祁彪佳、陈潜夫、王瑞旃

　　列传十 徐汧、华允诚、杨廷枢、刘曙、陆培、王道焜、叶向荣

　　列传九凌駉、何刚（附徐孚远）、祁彪佳、陈潜夫、王瑞旃

　　凌駉，字龙翰，歙县人。崇祯癸未进士，授兵部职方司主事，赞画督师李建泰军。建泰至保定降贼，駉遁至临清。临清亦陷，贼诛求富室。駉因商人之资募兵三千人，权佩州印，部署乡勇，又说贼将降之，擒斩贼官；临清、济宁同日收复，与德州诸生谢陛遥相应。谢陛者，起兵德州，南中讹传以为故相谢升者也。駉间道使人上书，请收拾山东、通好南北。又言胶州与南岸相对者为庙湾，宜设水师一旅于此，与青齐义旅暗相结援，东郡可不劳而下。当是时，朝议方以江北分四镇，遂无一人计及山东者。疏入，不省。然駉亦时时与新朝通书，盖孤军难以自立也。国朝以兵科给事中授之，駉不受。十七年七月，东昌下；駉走大名。其冬，至南京陛见，授监察御史，巡按山东；而山东已溃。駉乃入河南。上方略云：臣今与各寨将领约分地画守，仿古人合纵之策；一寨破，约各寨致讨。以长河为边垣，以各寨为州郡；以守为战，以农为兵。臣寝食河干，创痕风裂，不敢自逸。诏命吏、兵二部给空札百余，以待归正之人；然实无一军以相策应者。及许定国杀高杰、走降大清，与李际遇导大兵从河南渡河，駉行部至归德，兵猝至；遣人入城说降，駉斩之。次日，守者开门迎降，駉将饮药自杀；豫王令生致凌御史，不者城且屠。駉叹曰：与其慷慨而殃小民，何如从容而全大义。遂往见，从子润生从之；长揖不拜。豫王赐觞劝之，駉辞不饮。明日，王见駉无降意，取学道蔡凤、监军道吴琦于駉前斩之；且曰：公以首领易虚名乎？駉曰：已辨一死矣。遗之貂裘、草舄皆不受。是夜谓润生曰：吾艰险倍尝，欲守此土，以为江南屏蔽，今已矣！臣至未尽，死有遗恨。又以书谓豫王：大江以南，天之所限；否则，扬子江头凌御史，即钱塘江上伍相国也。遂与润生同死。豫王命殡之，吏兵皆大哭失声。事闻，赠兵部侍郎。当江南初建，自谓画淮而守可以偷安，孰知门庭撤而堂奥必不固也。使乘大兵未下之日，一军北出与军犄角，大势在我，中原尚可徐收。即不然，大兵南驰，亦未能传檄定也。豫心重駉，不忍杀之；有以哉！

　　何刚，字悫人，上海人也。庚午举于乡。为人英毅有才略。知天下将乱，与其同郡士结几社，诋诽迂儒徐言踽步之辈，而讲求经济以庶几于功名，及其成就多实学；而刚与陈子龙、徐孚远为之魁。所交多当世奇士。东阳许都，亦豪杰自许者也；尝从刚学。刚谓之曰：子居天下精兵处也。高皇帝尝用之平乱矣；盍及今成一旅以待用乎？都许诺。归而散财结客，招致数千人；后为邑令姚孙棐所陷。十七年春，刚上书言国家设制科、立资格以约束天下豪杰，此所以弭乱，非所以戡乱也。今天下所急，莫如治兵之才；然平生未尝学，一旦畀之以兵戎之任，孰能胜之？臣愿陛下亲简强壮英敏之士，令知兵大臣教习之，日讲韬钤、练筋骨、壮胆智，陛下时召试之。其学成者，特优其秩，寄以兵柄，必能建奇功、当一面。臣尝游东阳、义乌，见其人智勇奋发，忠义慷慨；昔时名将劲兵，多出其地。臣愿以布衣奔走联络，悉遵戚继光法，申详约束，开导劝率，以收徽、婺之奇才。岁余，可使赴汤蹈火。因荐许都及进士杭州姚奇胤、生员桐城周岐、陕西刘湘客。时，都已前死而刚不知。帝壮其言，即授兵部职方司主事，募兵金华。福王立，陈子龙入为给事中。言：守江之策，莫过水师；海舟之说，更不容缓。臣昔召募得二千人，请委何刚训练。从之。九月，命防篙子港，转本司员外郎。时，朝廷草创，庶务繁兴，皆非所急。刚言：臣请陛下三年之内宫室不必修、礼乐百官不必备，惟日求天下奇士智谋者决策、廉明者理财、勇悍者临戎，朝廷爵禄务不出三者，驱天下材能而图之，求富必富、求强必强。若漫无经制，空言恢复，是却行而求前也；优游岁月，润色偏安，是株守以待尽也。惟庙堂不以文辞取士，而以实用爵人，则真才皆为国用，而朝廷亦少浮议矣；令大度之士分兵四出，求草泽英雄，得才多者受上赏，则枭雄皆毕命疆场，而内地亦鲜寇盗矣；东南人满，徙之江北，或以赐爵、或以赎刑，则豪右皆尽力农事，而军资亦充实矣。今臣窃观庙堂经国者，徒欲袭晋、宋之余业，恐未必能及晋、宋也。史可法甚奇其才。大兵破徐、泗，泗军退屯瓦窑铺，刚以其军会之；及逼扬州，因率之入卫。可法曰：城危矣，偕死无益也，不如出城号召援兵，以为后图。刚叹曰：刚计之熟矣！天命已去，民心瓦解，谁复应者？刚为国家死则死之、为知己死则死之，濡忍而无成，非智士也。城陷，以弓弦自缢。刚之才虽不尽用，而其死则烈矣。孚远以孝廉报国，始则起兵声义，继则从亡海上，卒不食周粟而死。虽无所就，亦与刚皆为忠义士也。子龙另传。

