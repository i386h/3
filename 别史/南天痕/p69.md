<!-- { "loadSidebar": true } -->
　　马士英，字瑶草，贵阳人；万历己未进士。天启中，以郎中出知严州、河间、大同三府，迁阳和道副使。崇祯五年，擢右佥都御史，巡抚宣府。之官前一月，镇守太监王坤奏其擅取公帑以充赂；坐遣戍。寻流寓南京，与同年阮大铖相结甚欢。大铖者，魏党也；由是，望愈轻。周延儒再相，大铖首以起复要之。延儒以为难；则曰：士英我友也，先之可乎？延儒许之。十五年六月，凤阳总督高光斗以失城逮治，礼部侍郎王锡衮因荐士英；延儒从中主之，遂起兵部右侍郎，总督庐、凤等处军务。从戍籍起，骤膺节钺，非其望也；已乃知为大铖所汲引，愈德之。在任擒诛叛将刘超、捍御流寇，数有功。甲申之变，南京诸大臣会议立君未定，而福王方至淮，以金印偿博，士英物色得之。大铖乃献谋曰：国有难，先立君者功最高。今天下清议归史君，而君握重兵于外，若不早图，将为人制；莫若约黄得功、刘良佐，与之分功，而招高杰、刘泽清以佐之。兵势在我，史君无能为也。然后，我与君左提右挈，挟天子以令东南，万世一时，在此举矣。福王于叙为最近，何不先致意焉？于是，士英遣其私人谒王舟中，具启援立意；发使谕四将，皆许诺。士英遂致书魏国公徐弘基，言已传谕将士，奉福王，且至南京；亦使人约可法于浦口。诸大臣仓猝，不敢异议。五月朔，迎王监国。未几，即大位。改明年为弘光元年；进士英东阁大学士兼兵部尚书，总督如故。士英闻之大愠，遂不待诏率重兵入朝。方士英之贻书可法劝立王也，可法答书言王有七不可；士英以其书钤以凤督印而藏之。士英入，可法动受其制。及议遣出镇，司礼太监韩赞周言于众曰：马相国弘才大略，堪任督师；史相公镇静宁一，居守可也。士英辞曰：余积苦兵间久矣，无能为也。史先生抚安庆久着奇绩，淮阳民仰若父母焉。督是师者，非公而谁？可法曰：东西南北，惟君所使。吾岂敢爱顶踵不以宣力乎？可法既出，士英即入阁辅政，仍掌兵部事，权震中外。寻论定策功，加太子太师，荫一子锦衣卫指挥佥事。九月，加少傅，进建极殿。十二月，加少师。明年二月，加太保。士英为人庸鄙贪黩，本无智略；初揽大权，亦未敢遽与正人倍也。自起用阮大铖，与廷臣相诋诽；由是，两人愈相比而乱政亟行。上以迎立故，深德之；始终委任，以迄于亡。南都初建，阁部皆宿德在位，士英尚敛手。而大铖日夜谋起用，士英亦欲引以自助；乃先令刘孔昭等攻吏部尚书张慎言，去之。士英遂以大铖知兵荐，卒用中旨授兵部右侍郎。大铖既得志，显与正人敌；士英悦其附己也，甘心焉。左良玉在先朝已跋扈，至是遣巡按御史黄澍入贺，阴伺朝廷动静。澍挟良玉势，陛见日即面讦士英贪淫不法罪，举笏直击其背曰：愿与奸臣同死。士英大号呼，上摇首不言。澍出，复具疏列士英十可杀。上览奏，意颇动；夜谕赞周，欲令士英避位。士英大惧，佯引疾，而赂福邸旧奄田成、张执中面上泣曰：当迎立时，举朝皆附潞藩；非马公，陛下不得有今日。夫人有大功而负之不义，且今廷臣孰肯为朝廷任事者？马公去，陛下安得优游自乐乎？上默然，即慰留士英。士英亦畏良玉，命澍还任；然憾澍殊甚。故锦衣卫刘侨者，尝遣戍，及家居，又降张献忠。澍在湖广持之急，乃走京师，以赤金、女乐贿士英，许讦澍以自效；士英即复侨官，削澍职。已又募楚中尉朱盛浓，言澍凌逼宗室；立命逮之。澍匿良玉军，声言诸将欲下南京索饷，因保救澍；士英不得已，免逮澍。由是，与良玉有隙。士英乃以迎立异议排姜曰广、高弘图、吕大器，卒与刘宗周、徐石麒等俱去位，士英愈无所惮；内倚中官田成荤伺上旨意，外则与勋臣刘孔昭、朱国弼、柳祚昌、镇将刘泽清、刘良佐等深相结纳，而一听阮大铖计。有所举行荐劾，则大铖主其谋，令其党上章，而士英承旨行之。于是，逆案诸人尽登启事，其死者亦与赠恤；邪人秽夫，蜂起用事；卖官鬻爵，开助工事例，令生童纳金免试；榷及酒酤，贿赂公行，政日浊乱矣。方是时，大清已定鼎北京，方议遣将下江南，置吏山东、河北，四方警报猝至。士英恬然不为意，身掌中枢，无一语及恢复事；日以锄正人、引凶党为务。初，举朝以起逆案诮士英，士英稍自屈。大铖计之曰：从逆诸臣自谓清流，盍攻之以闭其口？士英欣然。因疏纠从逆光时亨、周锺、项煜及锺从兄镳，以诸人皆附东林，故重劾之。其它大僚降贼者，反不之及；重入，辄复得官。故张晋彦以本兵首从贼，及逃归即授总督；时敏、黄国琦等皆复故秩。其刑赏颠倒如此。清兵抵宿迁、邳州，未几引还，中法以闻，士英见奏大笑；谓坐客杨士聪曰：此史公为防江将士叙功赏赉地耳。岁且暮，所耗军资例应稽察，有边警则计部无以诘，君以为敌诚至耶？高杰监军卫胤文窥士英旨，因论督师可罢。士英喜，即擢胤文为兵部右侍郎，总督杰营将士以分其权。时，杰死，军无主；可法方驻徐州，抚定其军。及朝旨用胤文，将士怒，皆去汛还，大江不守，王师得长驱以进矣。及伪太子事起，都下汹汹，谓马士英等朋党导上灭绝伦理。诸避马、阮入良玉军者，且具言太子冤；说良玉引救太子，除君侧之恶。良玉已心动，会士英方裁左兵饷，于是大憾，发兵东下；移檄远近，数士英罪。京师大震。士英乃遣阮大铖、刘孔昭率兵御之，而檄江北镇将黄得功、刘良佐等兵从之而西，并诏可法将兵入卫。可法言北骑日逼，淮军不可退寸步；臣愿身入良玉营，率之勤王，俟其不听，击之未晚。士英疑可法既发，将与左良玉合军，愈怒，严旨责之。廷臣有请无撤江北兵者，士英于上前厉声叱曰：吾知若辈皆左党耳。左逆至则若辈富贵，置我军于死地；我宁死于北军，不可死于良玉。于是，淮、徐遂无备，大兵径渡；游骑至瓜、仪，可法急保扬州。得功败左兵，士英方遣使赉江上军，而扬州破，大兵逼京城矣。士英不知所出，其党阴谋逆，上乃猝起幸太平。士英亦奉其母走浙江，京城溃。士英之逃也，率黔兵四百，诈言卫太后驾，缘道淫掠。广德知州赵景和闭门不纳，士英攻杀之。至杭州，欲奉潞王监国，王不听。已而浙东设守，士英将上谒鲁王；鲁诸臣力拒之，乃依方国安于严州。欲入闽，闽不受。方国安江上败，大铖说之，俱出降。已又思为内应，具奏于闽。闽亡，得其奏，斩于延平之黯淡滩。贝勒曰：我为天下诛贼臣。剥其皮而尸之。

