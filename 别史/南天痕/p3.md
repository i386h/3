<!-- { "loadSidebar": true } -->
　　十七年三月，京师失守。四月己巳，烈王凶闻至南京。其时，南京参赞机务兵部尚书史可法督师勤王在浦口，南京诸大臣闻变仓卒议立君，未有所属。而王与潞王以避贼至淮上。潞王讳常淓，穆宗之后也；有贤名，大臣意多在潞王。总督凤阳兵部右侍郎马士英遗书南京，言福王伦序当立。甲申守备南京魏国公徐弘基、提督操江诚意伯刘孔昭、南京户部尚书高弘图、工部尚书程注、右副都御史张慎言、掌翰林院事詹事姜曰广、南京守备掌南司礼监务太监韩赞周等集朝内，兵部右侍郎吕大器署礼兵二部印，不肯署议。吏科给事中李沾厉声言「今日异议者死之」。时，士英握兵于外，与大将靖南伯黄得功、总兵刘泽清、刘良佐、高杰等相结，诸大将连兵驻江北，势甚张，大臣且畏之不敢违，于是以福王告庙。乙酉，弘基等迎王于江浦。丁亥，百官迎见；王素服角带哭。五月戊子朔，王乘马自三山门至孝陵，从臣请从东门御路入，王逊避，自西门入。至享殿祭告毕，次谒懿文太子陵。自朝阳门入东华门，步行谒奉先殿。出西华门，驻跸内守备府。己丑，群臣劝进，王辞让，尊景皇帝故事监国。是日，大清摄政王入北京。初三日庚寅，王行告天礼，升殿，百官行四拜礼；魏国公徐弘基跪进监国之宝，王受讫，再行四拜礼，乃退。大赦；其新加练饷及崇祯十二年以后一切杂派并各项钱粮十四年以前实欠在民者悉免之。以张慎言为吏部尚书。壬辰，以史可法为东阁大学士兼兵部尚书、高弘图为东阁大学士兼礼部尚书并入阁办事，马士英为东阁大学士兵部尚书总督凤阳如故。发银一万两，遣职方司郎中万元吉往犒得功等军。癸巳，为大行皇帝发丧哭临。甲午，以姜曰广为东阁大学士兼礼部尚书、前礼部尚书王铎为东阁大学士并入阁办事。曰广辞，改礼部左侍郎，入直。以工部右侍郎周堪赓为户部尚书。召前都察院左都御史刘宗周复官。乙未，遣河南道御史祁彪佳等安抚江南。可法请裁去南京内外守备参赞等衔，定京营及府卫官兵军校事宜。又请分江北为四镇，以黄得功、刘泽清、刘良佐、高杰四人分统之。杰驻徐州，经理河北、河南开、归等处招讨事；良佐驻寿州，经理河南陈、许等处招讨事；泽清驻淮安，经理山东等处招讨事；得功驻庐州，经理各路援剿事。各有分地，军民听统辖、有司听节制；营卫修葺，旧伍垦荒芜、采山泽、招商税以供军资。每镇额兵三万人，岁供本色米二十万、折色银四十万。设督师于扬州，节制诸将。罢凤阳总兵官，改副将；设九江、京口两镇，以操江总督文臣协理。并从之。丙申，马士英率兵入朝。戊戌，群臣劝进，笺三上，王许之。礼部请祀地祇，命俟祭天一并举行。己亥，修奉先殿。抚宁侯朱国弼请裁漕镇，从之。辛丑，召兵部尚书张国维回部协理京营戎政，召前刑部尚书徐石麒为都察院右都御史。壬寅，王即皇帝位，大赦；改元弘光，以明年为元年。赐文武官一级，存问在籍大臣，起废滞、宥罪过；其北地文武官员义不从贼在南者，一体用试。弘光元年税粮免十分之一，江北、湖广、四川倍免焉。卢九德为司礼监秉笔太监，提督京营。癸卯，马士英入阁办事，仍掌兵部。礼部右侍郎顾锡畴为礼部尚书。分应天、苏松为二巡抚。甲辰，忻诚伯赵之龙总督京营戎政。进封黄得功靖南侯、左良玉宁南侯。封高杰兴平伯、刘泽清东平伯、刘良佐广昌伯。乙巳，禁北来逃官入京。丁未，史可法出督师于扬州，给银二十万两。谕参将王之纲迎太妃于河南郭家寨。李自成差伪将军董学礼等率兵南下，至宿迁；己酉，总督漕运巡抚凤阳等处地方、右佥都御史路振飞遣兵击败之，擒其伪防御使武愫。张慎言荐戍籍大学士吴甡，命召之。庚戌，刘孔昭讦慎言于朝。慎言乞罢，上两解之。弘图、曰广各上疏乞罢，不许。命御史周一敬护送潞王驻杭州。设勇卫营，以御马监太监李国辅监督。壬子，进魏国公徐弘基左柱国；其余侯、伯各加一级，岁加禄米五十石。赐韩赞周荫弟侄二人、卢九德一人锦衣卫指挥佥事，各赐蟒衣及银。癸丑，遣史可法祭告泗陵、凤陵，左良玉祭告显陵。乙卯，封平西伯吴三桂蓟国公，世袭；命发银五万两、漕米十万石馈之，闻其败贼也。六月壬戌，上大行皇帝谥曰「绍天、泽道、刚明、恪俭、揆文、奋武、敦仁、懋孝、烈皇帝」，庙号思宗。大行皇后谥曰「孝节、贞肃、渊恭、庄懿、奉天、靖圣、烈皇后」。甲子，程注致仕。马土英荐逆案前光禄寺卿阮大铖知兵，命予冠带召见。廷臣交章劾奏，不省。弘图、曰广各疏求去，不许。湖广巡按御史黄澍入朝，劾奏士英十可斩。上令士英避位。士英因内侍乞留，乃止。壬申，士英劾从逆诸臣光时亨、项煜、周锺等；命逮治。先是，周王薨于淮安舟中，命于安吉、孝丰择地卜葬。丙子，吕大器引疾致仕。丁丑，张献忠陷重庆府，瑞王遇害。戊寅，封福府千户常应俊襄城伯。庚辰，以徐石麒为吏部尚书、工部侍郎何应瑞为工部尚书。壬午，巡按淮安御史王爕奏皇太子、定王、永王俱遇害。是日，镇江兵变，焚民居数百家。乙酉，命荐举人才，授西北残破州县；停止劝饷事例。秋七月丙戌朔，命鲁王驻台州。添设兵部侍郎二员。戊子，追尊皇考福恭王曰「贞纯、肃哲、圣敬、仁毅、恭皇帝」，皇妣姚氏曰「孝诚、端惠、慈顺、贞穆皇太后」，皇祖妣郑氏曰「孝宁、温穆、庄惠、慈懿、宪天、裕圣太皇太后」，遥上母太妃邹氏尊号曰「恪贞、仁寿皇太后」，谥先妃黄氏曰「孝哲、懿庄、温贞、仁靖皇后」，继妃李氏曰「孝义、端仁、肃明、贞洁皇后」。追复懿文太子庙谥曰「兴宗」，孝康皇帝妃常氏曰「孝康皇后」。上建文帝谥曰「嗣夫、章道、诚懿、渊恭、觐文、扬武、克纯、笃孝、让皇帝」，庙号惠宗；后马氏曰「孝愍、温贞、节睿、肃烈、襄天、弼圣、让皇后」。追尊「恭仁、康定、景皇帝」谥曰「符天、建道、恭仁、康定、隆文、布武、显德、颂孝、景皇帝」，庙号代宗；「贞惠、安和、景皇后」汪氏曰「孝渊、肃懿、贞惠、安和、辅天、恭圣、景皇后」。己丑，以太常寺少卿左懋第为兵部右侍郎兼都察院右佥都御史，经理河北，联络关东军务；兵部职方司郎中马绍愉为太仆寺少卿，加总兵官陈洪范太子太傅，偕往北京，给银三万两，为山陵道里费。以六科员缺，令将中行、评博、推知等官，俱减俸行取。乙未，定京营制为五军、神枢、神机三大营，各一营至十营，以团练总兵官六人分统之。癸卯，命礼部尚书顾锡范祀海。甲辰，追封开国功臣故颕国公傅友德丽江王，赐谥曰「武靖」；宋国公冯胜宁陵王，谥曰「武壮」。己酉，中旨以吏部右侍郎张有誉为户部尚书，弘图封还争之，不听。辛亥，释高墙罪宗前唐王聿键等三百余人。时群臣分党，纷争日甚。壬子，谕曰：「朕遭百六之运，车书间阻，方资群策，旋轸故都；乃文武之交争，致异同之日甚。先帝神资独断，汇纳众流，天不降康，咎岂在上。尔诸臣尚监于前车，精白乃心，匡复王室。若水火不化、戈矛转兴，天下事不堪再坏，且视朕为何如主！祖宗成宪，勿尚姑息。各宜钦承，朕言不再」。改正阁衔以尚书兼大学士。八月丙辰朔，日有食之。癸亥，敕左良玉兼提督官，开藩武昌。甲子，张献忠陷成都府，蜀王遇害。乙丑，上曰：「川陕道远，职官多缺，吏部选择贤才，堪任监司府州县者，与巡按御史朱寿图前去，随才署用。以后，凡残破险远地方准此」。戊辰，皇太后自仪凤门入宫，遣灵璧侯汤国祚告于南郊。命惠王驻广信府。癸酉，命修西宫之西园第一所为皇太后宫。乙亥，命吏部察废籍及举贡监生才品堪用、愿效力危疆者，考选二、三十名，咨发辅军前，以补地方缺官。丁丑，皇太后弟千户邹存义为大兴伯，赠吴三桂父故总兵吴勷辽国公、母祖氏辽国夫人。庚辰，命选淑女。辛巳，赐北京死节诸臣大学士范景文等二十二人赠谥祭葬有差；建鸡鸣寺山，赐额旌忠。壬午，以太子太傅礼部尚书兼文渊阁大学士王应熊起用，改兵部尚书总督川湖云贵等处，端办蜀寇；赐尚方剑，便宜行事，仍给银三万两。癸未，封郑芝龙为南安伯。命停文武官荐举。禁非言官而上疏者。乙酉，中旨以阮大铖为兵部右侍郎，巡阅江防。是月，清将杨万兴下济宁。九月辛卯，裁各布政司右布政使。癸巳，曰广致仕。甲午，宗周致仕。己亥，三法司奏定从逆六等条例，大逆凌迟处死凡五条：凡从逆攻陷京师及为贼毁宗社、易门榜者；凡倡率劝进及为贼草伪诏者；凡部院詹事、翰林三品以上大臣从贼受伪官、为之亲信用事者；凡文武封疆大吏、如督抚总兵降贼者；凡京官翰林科道部等官，为贼画策规取地方者。以上如本犯不归、归而又逃者，收系其妻子，籍没其资产。斩决不待时，凡三条：凡四品京官及翰林科道受贼伪命、居要地比原职加崇者；凡方面分巡分守知府等官降贼者；凡文武封疆大吏闻变先逃者。绞凡六条：凡献银、献女、献婢以媚贼求免者；凡内外衙门官、但受伪命者；凡职在巡方遇变而逃及布按三司、分巡、分守、知府等官遇变先逃者；凡被贼夹打不能自回、仍受伪官者；凡受伪官为贼疏远者；凡各衙门奉差，如管屯、管河、榷关、司饷等官虽无封疆之责而逃者。流凡三条：凡内阁重臣及部院等三品以上、詹事翰林五品以上即不从贼偷生潜逃者；凡既受伪职，后自疏远、先贼未败脱身南还者。以上斩、绞、流及远戍共十一则，如各犯认罪自授，拟减本罪一等；如遁归匿形、蓄谋叵测，议本罪加一等，仍收系其亲属。徙凡二条：凡候考、候选，即无官守，即未受伪官，仍浮沉贼中，贼奔乃还者；凡遇贼变，为贼胁留未受伪官者。杖凡一条：凡初为贼所拘，未受伪官，乘间先归者。上曰：「北都沦丧，帝后遐升，巷战死绥者，遂无一人；且反面事仇、甘心降贼，为之指斥先帝，规并海宇。人心已丧，法纪何存！所奏既已会议允当，并先夺职。其绞罪以上，法司行抚按官逮至京讯之；流罪以下，抚按官依律即讯具奏。其有身虽陷贼，而能改图归正，擒杀贼首及以兵马城池来归，或为我内应，克立大功，或为我内间，效忠本朝者，仍从优升赏，不用此例」。士英请令童生输银免府、县考二试。乙巳，给河南巡抚越其杰银十五万两，令募兵屯田。追赐国初诸臣陶安等、先朝谏死诸臣蒋钦等谥。命乡官与监生齐民较田多寡，一体当差，不许擅立官户。丁未，上皇考陵名曰「熙陵」。庚戌，命法司逮问吕大器、前巡按御史左光先，俱不至。开纳助工事例。辛亥，停宗室换授。壬子，命刑部逮问黄澍，亦不至。户科给事中陆郎、御史黄耳鼎例授外职，特旨留之。二人疏攻徐石麒。甲寅，石麒致仕。是月，高杰率兵赴镇。冬十月丁巳，太常寺少卿李沾为左都御史。庚申，高弘图致仕。甲子，遣司礼监太监孙元德察催直隶、浙江、福建、金华岁改缎价九库一应钱粮，仍督两浙漕粮盐课洋税，并一切修练储备事宜。赐北京死节太监王承恩等九人赠谥、祭葬、荫有差。丙寅，命于杭州选淑女。壬申，中旨以吏部右侍郎张捷为吏部尚书。癸酉，追复代宗生母贤妃吴氏，上谥曰「孝翼、温惠、淑慎、慈仁、匡天、赐圣皇太后」；惠宗长子文煃曰「恭愍皇太子」，弟允熥为吴悼王，允熞为衡愍王，允熙为徐哀王。追封惠宗子文奎为原怀王，并附祀孝康陵。复江都、宜都、南平等四郡主为公主。耿睿、于礼为附马都尉。丙子，命以来年正月上辛合祀天地于南郊。士英请令户部给直省印单，凡赎锾自杖以上俱注单内解部充饷，其不入单内以赃论；从之。丁丑，以兵部左侍郎解学龙为刑部尚书。戊寅，加左良玉太子太傅。壬午，命停今年决囚。癸未，铸弘光通宝钱。
