<!-- { "loadSidebar": true } -->
　　何吾驺，字龙友，香山人。万历乙未进士，由编修历官礼部侍郎。崇祯六年十月，升尚书，与文震孟同入阁。明年，亦同日去位。乙酉七月，隆武立于闽，以原官召。丙戌五月入直，位首辅；加少傅太子太保，赐银章曰「辅佐中兴」。上将幸汀，吾趋有足疾，遣内臣临视，赐以御饵药金。及八月闽破，吾驺仓皇逃归。苏观生之立聿■〈金粤〉也，吾驺与共事。十二月，李成栋破广州；观生缢，吾驺降。明年，礼部尚书陈子壮起兵而败，佟养甲磔之；命吾驺率诸降臣观焉。戊子，成栋内附，吾驺亦来归。永历三年春正月，大学士朱天麟罢，命吾驺与黄士俊同入辅政。吾驺三朝元老，不能以死报国，乍叛、乍臣，廷臣咸鄙之。给事中金堡、丁魁楚等劾其老不知止，颜甲十重；吾驺意都御史袁彭年所使，亦使其党参彭年。章日数十上，阁臣票拟稍有左右，辄亦入白简，阁中至数日无人。上使文安侯马吉翔解之，不听；太后乃垂帘召吾驺及堡谕曰：边事方殷，先生不矢公协力，乃同朝水火耶？吾驺前引罪，归而杜门。至十月，竟卒。

　　黄士俊，字亮垣，号玉仑，顺德人；万历丁未状元也。崇祯丙子，以尚书入阁，累加少傅兼太子太保。丁丑十二月予告。其归也，父母皆耆年在堂，封如其官；锦衣侍养，里人以为荣。丙戌，隆武召之；未行而闽亡。及永历朝，年老目昏；每召对，嘿然不能决一事，数为台省论列。庚寅，帝西行幸德庆，士俊辞归。当吾驺之与震孟同罢也，党人造「一箭落双雕」之谣，以讥切首辅。今观吾驺之末路，亦可以得人矣。呜呼！好恶凭臆、是非失实，至庙堂之上不能进退一人、用舍一事，此明之所以亡也。而后之弄笔者，犹哓哓不止，岂非皆逐臭之夫乎！

　　方逢年，字书田，号狮蛮；浙江遂安人。天启壬戌进士，入翰林。丁丑六月，进□部尚书、东阁大学士，甫五月而罢。弘光立，奉表贺。马士英拟旨曰：先帝励精图治十有七年，诸臣误国，遽撄大难。若诘问者，盖阻其复用也。南和伯方一元以同姓荐之，不报。乙酉六月，鲁王监国，遣司礼陈进忠、行人顾朱三召，乃应命。监国始称隆武乙酉年；逢年入直，改明年称鲁监国元年。时朝仪草创，张国维总枢务，逢年兼摄五部事；因荐余煌、陈函辉、陈潜夫等，于是左班始备。方国安与朱大典争饷，致构兵，逢年遣子成邦往解之。隆武立于闽中，改置浙东官吏；逢年遗黄道周书曰：监国首建义旅于越，一隅奋自敌手，均属高皇帝子孙，成功者王，宜先大义而后私图。若江东不守，仙霞岭岂一丸可封哉？隆武乃召还官吏，遣侍郎陆清源赏银十万助军；诏称皇侄监国。鲁王授逢年行在大学士。丙戌，逢年犒师江上，因祭阵亡将士，哀动三军。马士英在方国安营，谋入朝，诸臣共诋拒；乃嗾人劾奏逢年与闽相黄道周朋比，将构两国。逢年五疏乞休，不许。六月，绍兴失守，王航海。逢年扈从不及，走台州。将间道归闽，蜡书上隆武，言「王师且入闽，宜早为备」。及贝勒招之，与士英、国安俱出降，从入闽；延平破，搜得其疏，同斩于水口。逢年素无才能，其未降也，以为闽未必即亡，故通闽以为再入计，不虞其猝发也。生平行谊，与士英本异趣；乃卒以诈降，与之并戮，论者丑之。

　　君子不必以死责人，以为死固难事也。然有识之士，视死易、立功难。故召忽先管仲而死者，以生之必不如管仲之能霸也；公孙杵臼先程婴而死者，以生之必不如程婴之能立孤也。古人之先自度其材，择其可立名者而从事焉；故未尝自露其短而名永存。后世不量力而妄贪富贵，致身败名裂而不恤。如吾驺诸人，其在平时未有失德，遭罹大故，一死殉国，岂不与信国同烈哉！乃不能决，而出事行朝，一无建立，隐忍偷活，为世指笑。不知美名厚利，二者难兼；德不称位，物来败之。后之君子可不鉴哉！

　　列传十五瞿式耜、张同敞、何腾蛟、堵胤锡

　　瞿式耜，字起田，号稼轩，常熟人；文懿公景淳孙也。登万历丙戌进士，为永丰令，擢授给事中。坐其师钱谦益事，下诏狱；事解，家居久之。南渡，起应天府丞。十二月，擢右佥都御史，巡抚广西。江南既陷，唐王立国闽，广西为靖江王亨嘉封国，举兵争立，遣使来召式耜，拒不往；乃劫之去，幽于邸第。式耜密约总督丁魁楚檄思恩参将陈邦傅邀于苍梧，败之；亨嘉奔回桂林。其大帅杨国威、部将焦琏素有忠义，式耜阴与之合。魁楚等围城，琏缒以下与诸将盟，登城破之，遂执靖江王。闽封魁楚平粤伯、邦傅思恩伯，式耜进秩兵部右侍郎，召理戎政。未至，而闽败；丙戌八月也。何腾蛟在河南，两粤未被兵，众议立君，咸以昭穆之序，宜在桂；乃与魁楚等奉恭王之子永明王监国肇庆。进式耜吏部右侍郎、东阁大学士，掌部事。王坤为司礼监，窃国柄，旧臣吕大器、李永茂、方以智等咸以事引去；式耜每事驳正，不少屈焉。十一月，苏观生立唐王聿■〈金粤〉于广州；式耜乃奉王即帝位，遣兵御观生。兵败，式耜视师峡口。十二月，大兵破广州。王坤挟王西走；丁亥正月朔，至梧州。魁楚辞赴岑溪县守险，从官失散，随行惟式耜一人。二月，至桂林。时，肇庆、梧州皆破，大兵先驱过平乐；坤请召武冈镇刘承胤入援，因入楚。式耜泣曰：东藩已失，所存惟桂林一隅；若复委而去之，武冈虽金城汤池，何能长久？臣本起此以举事，愿与此地俱存亡。乃进式耜为吏、兵两部尚书，总督军务，留守广西；封焦琏为富州伯，镇桂林；加陈邦傅为侯，守昭平。上竟赴武冈。焦琏自全州回，未三日而清兵亦至，冲入文昌门；参将王天爵谋内应，城中大恐。式耜立中衢，召琏拒战，连杀数十骑；骑奔，势始定。式耜乃诛天爵，督琏且战且守。自三月至五月，晓夜立矢石中，善抚循士卒，与同甘苦，故人无变志。承胤援兵在城，索饷而哗；式耜括库藏不足，夫人邵氏捐簪珥以佐之。既而与焦兵不和，竟噪而去，城几破者数矣。会陈邦彦等攻广州，清兵回，焦琏进复阳朔及平乐府陈邦傅亦由浔复梧州；广西再定，式耜之力也。捷闻，进少师兼太子太师，封桂林伯。疏辞，不许。秋八月，武冈破；上回次柳州。长沙、衡州并失，何腾蛟等俱至桂林。郝永忠、卢鼎诸镇兵云集，式耜筹划粮糗，日不暇给。十一月，上自柳州回桂林。式耜与新辅严起恒并典机务，而马吉翔以锦衣指挥与焉；何腾蛟仍督师出全州。戊子二月，郝永忠之众溃于灵川，入桂林；上仓卒欲西幸。式耜泣谏曰：敌在二百里外，何事张皇！今播迁无宁日，国气愈弱、兵气愈难振，民心皇皇，复何所依！且势果急，甲士正山立，咫尺天威，劝激将士，背城借一，胜败未可知。若以走为策，我能往，敌独不能蹑其后耶！上厉声曰：卿不过欲朕殉社稷耳。式耜泪下沾衣。驾甫出，永忠放兵大掠，烟火张天，城内外如洗。腾蛟方犒兵永宁，闻变驰回，溃兵已饱掠避去。清兵闻之，乘虚进逼桂林。式耜为乱兵伤足卧，腾蛟至，持之痛哭。招集亡散，焦琏、胡一青、赵印选等兵数千人复入城守御。战于城下，又战于甘唐坡、严关，俱大捷。清兵回楚。是役也，桂林危同累卵，非式耜忍死镇定，岭西如破竹矣。事既定，式耜遣使慰问三宫起居。上始知式耜无恙，为之泣下，赐「精忠贯日」金章并银币以奖其功；焦琏等皆进爵。五月，李成栋以广东内附，来迎上；式耜请留桂林不得。八月，上由南宁至肇庆。自成栋之反正也，天下欣然有中兴之望；功名之士，自拔来归，间关辐辏。然大臣材智卑下，经理无术，外依成栋为长城，建牙委篆，动必咨之；内则伺颜色于元胤，听可否于彭年等。事不出此数人，虽建必毁。成栋与陈邦傅新旧争权。文臣亦互相左右；水火日深。式耜以拥戴旧臣，每事持正，东西皆藉以为重，四方之士争归桂林焉。未几，成栋死，腾蛟被执，势益不支。庚寅正月，南雄破，上复西游。陈邦傅等拥兵东下，金堡等被执，杖于梧州；式耜疏救不听。十一月五日，清定南王孔有德入严关，诸镇兵皆溃，桂城空无一兵。式耜出令招抚不听，衣冠坐署中。总督张同敞亦至，曰：事迫矣，公将奈何？式耜曰：封疆之臣，知有封疆耳。同敞曰：然；君恩师义，同敞当共之。遂笑留，与式耜饮。家将控马至，泣请出危城，号召诸镇图恢复。式耜挥去，不听。厥明，被执。见孔有德，式耜以死自誓，不复一言。同敞大骂，左右白棓击之，左臂折；扶出，同幽于别所。军中壮其节，间携以酒食。同敞慷慨纵饮，为诗歌题墙壁俱满；式耜间一和之。闰十一月十七日遇害。式耜生平爱佳石，行至独秀山下，见一石，命刑者曰：吾死于此。从之。前给事中金堡已为僧矣，上书孔有德请收葬；而吴江人杨艺已先请其尸，负之出，为具衣冠棺殓，瘗之于城北门外。事闻，赠式耜粤国公，谥「文忠」；赠同敞江陵伯，谥「文烈」。

