<!-- { "loadSidebar": true } -->
　　王应龙，肤施人也。善制弓。从献忠军，目不识字而戆直勤朴，献忠甚爱之。献忠死，从可望入云南，用为工部尚书。可望败走，归行在，仍其官。驾自昆明西幸，应龙偕子扈从不及；追至永昌，而驾复西幸。应龙老不能驰驱，谓其子曰：我本微贱，因缘世乱，得窃禄位。主上不加诛而位我尚书，恩宠极矣。既不能匡扶社稷，今者銮舆播迁，又不获奔卫前驱，计惟一死报国耳。遂自缢死。子泣曰：父殉君，子可不殉父乎？亦缢死。

　　任国玺，官行人。永历十三年，驾将出奔，国玺独请死守；章下廷议。李定国言行人议是；但我自立国以来，遇难则徙，故虽危急频仍，犹延至今。若仅死守，一跌不复，悔不可迫；不如暂且移跸，再图恢复。乃扈驾入缅甸。缅俗以中秋日大会群蛮，召黔国公沐天波往，令偕诸酋椎髻跣足用臣礼见。天波不得已，从之。归而泣告曰：我所以屈辱者，惧惊忧至尊。而国玺与礼部侍郎杨在抗疏劾之。时，庞天寿已死，李国泰代掌司礼监；吉翔复与相比；国玺集宋末大臣贤奸事为书以进，吉翔大恨。帝览止一日，国泰即藏之。国玺寻进御史。时，吉翔每入宫，必移时出；人问之，则曰：日讲耳。国玺上言往岁请开经筵，期年不行；今日势如累卵，不思出险之策，尚为此不急之务。吉翔令献出险策；国玺曰：能主入，不能主出；时事至此，犹抑人言耶？吉翔卒不悛，以致咒水之祸；国玺亦死焉。帝左右无人，国遂亡。

　　甚哉！胜国之德之入人深也。自燕山而金陵、而闽、而海上、而粤，君之亡者五见，而皆有忠义之士与之偕尽；非其深仁厚泽陶淑者远哉！甚至枭獍革心，变为鸾凤；吾于是知正气之流行于天下也。而助叛济逆者，往往在科甲之士；乃沾沾者犹持资格之说，以钤制天下，盍取粤士之顺逆，论其本末也哉？

　　列传二十二熊开元、章正宸、李清、李模、乔可聘、金堡

　　熊开元，号鱼山，嘉鱼人。天启乙丑进士。崇祯朝，以给事中谪行人司副。劾首辅周延儒得罪，与给事中姜采同下诏狱；所谓熊、姜之狱者也。卒遣戍杭州，事具明史。弘光立，起吏科给事中，丁内外艰不赴。闽中建国，以工科召，疏请终丧；连擢太常少卿、佥都御史，再疏辞。诏报曰：天地生才，祗有此数。迩者老成凋谢，宗周、彪佳、石麒等既皆捐躯，郑三俊未来，故于开元之至，旦夕以冀。既在郊关，慰予饥渴。及入对，眷礼有加。开元请罢捐助、停事例、重爵禄、简刑罚、急亲征、实听纳、散朋党；上嘉之。明日，特敕授御营从征东阁大学士兼行在右副都御史，权理院事。时，方破格用人，而躁竞者争以口舌得官；开元恶之，力持资格。丹徒诸生钱邦芑言事称旨，特授御史，开元请改兵部司务；帝重违其意，命以司务得非时言事，实同御史权。明年正月，驾在建宁。开元以帝外优礼辅臣，而事取独断，疏乞罢斥；不许。已而，邦芑复授御史，开元力争，不令入院；诸御史合疏劾之，乃引疾予假。自是，帝出幸，皆不及扈从。汀州败，弃家为僧于苏之震岩。开元素精内典，遂嗣其法，称善知识者三十年。年七十余而终。

　　章正宸，字羽侯，号格庵；会稽人。从学同里刘宗周，早以学行着。举崇祯辛未进士，选庶吉士，改礼科给事中；后以事谪戍均州。南渡，召复故官。疏言今日江左形势，视晋、宋为更难；当事者泄泄偷息，处堂自娱。两月以来，闻文吏锡鞶矣，不闻献馘；闻武臣私斗矣，不闻公战；闻老成引遁矣，不闻敌忾；闻诸生卷堂矣，不闻请缨。如此可曰兴朝气象乎？臣愚以为今宜以进取为第一义。进取不锐，守御必不坚。比者，河东、山北忠义响应，立寨自保，截戕伪官，为朝廷效死；不及此时电掣星驰、风雷奔赴，使联络壁垒，倡义伸讨，是靡天下之气而坐失事机也。今急檄江北四镇，分渡河、淮，与河北、山东诸路齐心协力，互为声援，使两京道通，而后塞井泾、绝孟津、扼武关，以夺陇右；陇右士民怨贼入骨髓，临以大师，贼不难平也。陛下宜缟素誓师，亲临淮上；声灵所及，人切同仇。今部院寺司各署不称行在，而工作烦兴，议者已占陛下志图偏安；天下事变皆生意外，将何以待之！其言甚切时弊，然不能用也。马士英欲以中旨起阮大铖，先传升张有誉为户部尚书；正宸封还诏书，言有誉虽贤，而传升之弊必不可启。不听。及阮大铖竟用，乃抗疏求去。正宸清严方正，为清流所倚赖；其同官沈胤培常言章君不特怒时可畏，即笑时亦可畏。至是，忤贵近，转为大理寺丞；实夺其言路也。已见国事日非，乞假归。明年，江南亡，浙东奉鲁王监国，起吏部左侍郎，正宸不受，乃署旧官。又明年，事败，溺水不死；自罄又不死；以僧服去，不知所终。

　　李清，字映碧，扬州兴化人。高祖春坊大学士，祖思诚礼部尚书。清举崇祯辛未进士，授宁波府推官，擢刑科给事中。末年，以工科左给事中出封淮府；会国变，复命南京，进本科都给事中。言陛下自中州播迁后，栉风沐雨，备极辛苦；光武之不忘麦饭荳粥、唐宗之不忘质衣僦舍，皆从安乐忆艰难，以励俭也。陛下亦持此自励，则安不忘危，侈源塞矣。否则，奢用必至多藏，多藏必至厚敛，厚敛必至烦刑；恐全盛之天下膏血亦殚，而况今日乎？乞申饬内外，废无用之金玉、罢不时之传奉，勿谓奢小而为之，勿为俭小而不为；宗社幸甚。九月，言今各镇自为守土计，增设兵马，需□器械，曾不急司农之艰；各监局群为御用计，增索金钱，务求华靡，曾不顾司空之匮。公私交困，何以应之？乞饬各部察现征之数，通行会计，量入为出。时，庙堂无复报仇讨贼之忠（思），但修文法、饰太平。而清于其间亦请追谥开国名臣及武、熹两朝忠谏诸臣，加成祖庙奸谀大臣胡广、陈琰等恶谥，又请追封冯胜、傅友德为王，赐之谥；皆得议行，然人讥其所言非急务也。时已尊懿文太子为康孝皇帝；清请与兴献帝并祀于别庙，而奉孝宗为不祧之宗。不听。北都之陷，镇远侯顾肇迹等十五人为贼所杀，诸勋臣朱国弼等请予殉国难例，赠荫庙祭。清言肇迹等或禁、或拷，半膏贼刃，非殉难也；同时，文臣若内阁丘瑜、方岳贡等，何尝不以拷禁死？而褒讥相半，祠祭犹悬，何独文武异施？乃已。又请裁宫中所用兽炭，省费千七百金。议者因谓时虽政乱，然言官尚有权，惜乎所争者小，无裨大计。然清在省中，号为清正，尝陈内治之说，言子胥之揣句践曰：为人能辛苦。何谓辛苦？毋荒于觞，毋荒于琼宫、瑶台、南金、和宝是也。引以规讽时事云。明年二月，进大理丞。请更始宗庙号，修实录；又请修惠宗实录。并允之。四月，遣祭南镇。及南都失守，归隐于家，以著述自娱。阅四十年乃卒。

　　李模，字子木，号灌溪；吴县人。天启乙丑进士。崇祯中，由东莞知县入为御史，巡按真定诸府。与分守中官陈镇夷相劾奏，贬籍，出为南京国子监典籍。南都既建，封黄得功等为侯伯，谓之四镇。模上言：当拥立时，陛下不以得位为利，诸臣何敢以定策为名！甚至侯伯之封，轻加镇将。夫诸将事先帝未效桑榆之收，事陛下未彰汗马之绩。案其实，亦在戴罪科；而予之定策，其何以安！诸将果忠义，必大慰先帝殉国之灵，而后可膺陛下延世之赏。报闻，寻复为河南道御史。见时事不可为，请告还家，不复出。国变后，里居二十余年而终。

　　乔可聘，字君征，宝应人；天启壬戌进士。崇祯中，尝以御史出按浙江。行部至金华，水涨舟阻，索挽夫不得；兰溪知县盛王赞持手版立雨中，大声曰：村民方事东作，县令请以身代役。可聘立乘肩舆冒雨去，而慰荐县令；人两贤之。还朝，其所荐大吏以赃败，贬秩三等。南渡，起召复故官，掌河南道事。数言宜罢厂卫、停燕饮；君臣交儆，早决大计，用光中兴。皆不省。御史黄耳鼎外迁，疏讦都御史刘宗周，牵连朝士甚众。可聘言宗周正色立朝，实社稷臣；耳鼎厌薄外转，诋诬善类，以快己私，非纯臣也。请以耳鼎所转官换臣为之。其事乃止。御史王澍之讦马士英也，士英衔之入骨；而澍按湖广有秽声，故锦衣刘侨希士英指劾之，章下法司；宗周怒侨，将救澍；可聘曰：侨希时相指，固也。而澍贪亦有迹，请行巡抚何腾蛟核奏。时谓得体。宗周初核台臣从贼者三十三人；及李沾代宗周，欲反其议。可聘不可，而止。可聘长台班，与掌科章正宸持论侃侃，群小惮之。乃从戍籍起张孙振为河南道；孙振贪横与马、阮比，直凌沾出其上，诸坏法乱纪事争先为之，台纲扫地矣。左良玉犯阙，马士英尽撤江北兵御之；可聘与大理少卿姚思孝、御史成友谦乞留兵固守淮扬、控扼颕寿，而命刘良佐还镇。马士英戟手詈之于御前，举朝失色。南都失守，可聘归老于家，姚思孝薙发为僧。思孝、友谦俱与可聘同乡；思孝，辛未进士，在谏垣论列最多，号称职。

