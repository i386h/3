<!-- { "loadSidebar": true } -->
　　夏允彝，字彝仲，华亭人。少敏悟，与同乡陈子龙、太仓张溥、长洲杨廷枢俱以文名。弱冠，举于乡，益肆力于学。又二十年，登崇祯丁丑进士，授长乐知县，有异政。居五年，邑大治。将卓异，会丁母忧，归。江南建国，擢考功主事；不赴。乙酉八月，大兵遣安抚官入都，士大夫不出谒者以逆罪罪之；允彝避于野。投之书曰：有清革命，万物维新；明室废臣，理应芟除。其何所逃死？顾有一言，为清朝策者。昔金人渡江，下三吴、抵温宁，还师以授高宗，未尝获寸土焉。即中原之地，亦举以授张邦昌、刘裕而不自有者，诚以南土痹湿多疫、水险深昧，毒蛇匝地、聚蚊若雷，吐呕霍乱，以时而发。同居中国，北人之吏于南者，犹以为病，况塞外来者，能堪此耶？昔蒙古之为南吏者，以三月至，九月归；一切吏事，华人为政。至赋税尽逋，自海漕之外无入焉。未及七、八十年，而吴、浙剧寇，猬毛而起；江南大乱，河北瓦解。是江南为元累，而不为元利明矣。使元割江南予宋，岁辇金缯以实北地，则元疆历世未艾也。愚为今计，莫若以淮为界，存明之宗社，而责其岁币焉；于名甚隆，于利可久。惟执事裁之。书入，不报。是时，总兵吴志葵方起兵松江；允彝入其军，为之飞书走檄，联络汪、浙士大夫。由是，四方响应。然皆文士，不知兵；而所聚卒，市井无赖子，见敌辙蹶，迄于无成。松江破，或说之入海趋闽。允彝曰：吾昔吏闽，闽中八郡，咸怀恩我；今往辅新主，图再举，策固善。然举事一不当，而遯以求生，何以示万世哉？不如死也。嘉定侯峒曾遇害，允彝经纪其丧归，即欲死。其兄之旭讽以方外；允彝曰：是多方以求活耳。当事重其名，欲招致之。曰：夏君来，我大用之；即不愿，第一见我。允彝曰：譬有贞妇，或欲嫁之；妇不可，则语之曰：尔即无从，姑出其面，妇将搴帷以出乎？抑以死自蔽乎？乃作绝命词。九月，自沉于松塘；尸浮水面，衣带不濡。三日，而黄道周奉隆武檄，以翰林侍读兼给事中召，则方殓矣。使者哭而去。明年，赠左春坊左庶子，谥「文忠」。所著有禹贡合注，而幸存录为绝笔。子完淳，字存古；四岁能属文，弱冠才藻横逸，江左罕俪。丙戌，上书监国，授中书舍人。监国航海，完淳拜表慰问，为罗者所得，见杀。允彝死二年，而其兄贡生之旭以匿陈子龙，官迹捕之，自缢于文庙颜子位旁。其遗令云：予自舍弟殉节，即欲偕死，以孤寡见托未忍也；然不向城市坐者两年于兹矣。今者不忘本朝，一时趋附，几事不密，变且中作，搜求党余，坐以叛名。嗟乎！新朝之所谓叛，乃故国之所谓忠也；夫何伤哉！余读圣贤书，今死圣贤地；夫亦死于圣贤之教，非死于新朝之法也。诗曰：嗟予薄佑，少遭不造；皇路多虞，抚恩思报。穰穰国人，藩之垣之；惴惴缧宰，抗章白之。余一鲰儒，曾霁天颜（岂救松江守方岳贡耶）；岁寒之义，至死勿迁。仲也怀沙，身无贬屈；惜哉卧子，何不早决？故君曰逝，故友云亡；吾将安归？敬附首阳。从容自引，鲁壁跄跄；遐哉尼父，余敢对扬！

　　陈子龙，字卧子，一字人中；松江人。幼时颕异，以经世自任；喜纵横之术，与郡人别树坛坫，名曰几社，海内多宗之。为文法王、李，加以富丽，与江右艾南英争名相诋讥，不肯下。登崇祯丁丑进士，授惠州推官，改绍兴；折节下士，与诸生多叙盟社之交。先是，东部许都者，名家子；喜任侠，轻财好施，能得人；见天下将乱，阴以兵法部勒其所知。松江孝廉徐孚远见而奇之，谓子龙曰：许都国士；朝廷方破格求材，倘假以职，隐然干城也。子龙在绍兴，因与许都游；数荐之上官，不能用。东阳令姚孙棐，贪而虐，与都有违言；会都有母丧，送丧者数千人，令疑有变，遂以反闻。都党执令笞之，旬日间，聚数万人，下东阳、义乌、浦江三县，浙东震动。然都一无所杀掠，遣从者谢长吏而已。巡按左光先调兵行剿，民各保寨拒敌，官兵大败。子龙单骑往谕之，都即解散其众，以二百人随子龙来降。光先忌其功，即请杀都；子龙救之不得，大恨。当是时，按臣专生杀，而光先尤庸懦。夫都以一书生能集万众，其才必有过人者。感知己一言，投戈就缚，此岂悖逆之人哉！急于贪令，无以自明，不得已走险耳。使贳其死，令率所抚众渡江逐贼自赎，当必有得当以报者；而顾令枭俊之士骈首同尽！子龙纪其事曰：激变之虐令不诛、受降之功绩不叙，官军剿杀平民，株连无辜；贼平数月，驿骚不得宁。呜呼！即此一事，知明之所以亡矣。以招抚功，擢兵科给事中；子龙深痛负都，不赴也。南渡，起兵科。子龙言：自古中兴之主，如少康、周宣，皆躬亲武事，以克仇邦；三代以后，汉之光武、唐之肃宗，莫不身先士卒，戎车数驾，故能光复旧物。未有深居法宫之中，履安处顺，而可以戡定祸乱者。今者，人情泄沓，不异升平；从无有哭神州之陆沉、念中原之榛莽！臣瞻拜孝陵，依依北望，不知十二陵尚能无恙否？而先帝后之梓宫何在？兴言及此，陛下当尝胆卧薪，宵衣旰食；而群工庶尹亦宜砥砺锋锷，奋发志意，以报仇雪耻是务。庶中原可守，旧京可复。窃闻山东、河北义旗云集，咸拭目以望王师。朝廷晏然置之度外，何以收三齐技击之雄、慰赵魏悲歌之士乎？臣恐天下知朝廷不足恃，不折而归贼，则豪杰皆有自王之心矣。伏望陛下速驾幸京营大阅之，复弭节江浒，大集舟师，分命武臣一至芜湖、一至京口，以视险要，固根本，使天下晓然知陛下下诏亲征，六师北发，归重淮、泗。令一军由归、亳以入汝、雒，次潼关；一军由襄、邓以攻武关，出褒汉；巴蜀之甲、燕晋之师，则用之为奇兵、为声援；逆贼授首可计日待矣。又言：江防之策莫过水师，海舟之设更不容缓。又言备边三害。又请收复襄阳。皆当时至计，莫之能用也。甲申八月，请假归里；马士英深忌之，恐其或奉潞王以清君侧，未尝一日忘子龙也。南京不守，闰六月十日松江起兵，子龙设太祖像誓众，沈犹龙称总督兵部尚书、子龙称监军左给事中，延致水师总兵黄蜚、吴淞副总兵吴志葵、故巡抚王家瑞、苏松道李向中等为守城计。闽中授子龙兵部右侍郎、左都御史，东浙授兵部尚书，节制七省漕务。八月三日，李成栋破松江，子龙逃匿。无何，而有吴胜兆之事。胜兆提督松江，长洲诸生戴之儁客其所，教之反；阴遣人约舟山黄斌卿，令率师来攻，而己从中取事。斌卿以故所封伯爵印授胜兆，期于丁亥四月十五、六两日水师至松江。胜兆为谋不密，国人皆知之；同知杨之易、推官方重朗告变于总督，总督杀胜兆部将之在金陵者毕光胜。胜兆知事泄，亦杀之易、重朗，下令入海，使其中军詹世勋及高永义侦海师之至。而海师已于十四夜为飓风所没，世勋、永义登东南城头而望，烽烟寂然。两人遂变志，以兵劫胜兆；矫其令箭，召胜兆所亲信者尽杀之，戴之儁亦死。执胜兆送总督，穷治其狱，词连子龙。子龙亡命，与华亭夏子旭同奔嘉定，告急于侯岐曾，匿其仆刘驯家，已迁昆山顾天达所。官迹捕之嘉定，执岐曾；而总兵巴山别遣兵围天达家，遂获子龙，锁于舟中，泊跨塘桥下。子龙乘守者不备，跃入水死；五月□□日也。其以匿子龙死者，延安推官顾咸正、诸生侯岐曾、张宽、夏之旭。

　　沈廷扬，字季明，崇明人。为人多智数，好谈经世之学。崇祯中，由国子生，为内阁中书舍人。帝以山东多警，运道梗，议复海运。廷扬生长海滨，习知水道，上疏极言其便；且辑海运书五卷，因户部尚书倪元璐进上，请以庙湾六舡试之。月余，廷扬上谒。元璐惊曰：我已奏言公去矣，奈何尚在？廷扬笑曰：粮运已至矣。元璐即入奏，帝大喜，授廷扬户部郎中。议以每岁转漕运各半；令驻登州。专领其事，明年，加光禄寺少卿。福王立，以原官防江，兼理饷务，馈江北诸军。南京失守，廷扬奔舟山，依黄斌

　　卿以居；浙闽俱授右佥都御史，总督浙直水师。吴胜兆之举事也，请兵于浙直，斌卿犹豫未发；廷扬谓事机之来、间不容发，于是慷慨请行。丁亥四月，率总兵蔡聪等六百余人，从舟山抵常熟福山。十四日，抵鹿苑。夜分，飓风发，舟胶于沙，遂见执。入见巡抚，南面坐曰：事之不济，命也。致于江宁，总督与廷扬有旧，欲剃头而宥之；廷扬不可。遂与部曲十四人同日死。其卒六百人斩于娄门，无一降者；人以此比田横之士云。

　　金、陈诸君子，皆以文章名世者也。而其激昂磊落之气，复不甘自晦。适会其变，慷慨投袂，誓死不顾，固忠义奋发哉！亦其才之跅■〈拖，代扌〉，有以成之也。议者徒见举事不遂、祸延宗戚，因以咎其不知。嗟乎！明之亡也，士大夫皆背公植私，蔑视君亲；名教既隳，祸乱遂作。有诸君子，而后人知义之贵乎生、君国之急于身家者也。其遗教万世者远矣。夫岂不知其事之难成哉！惟知其不可而犹为之，此志士仁人之所以杀身成仁也。

　　列传十二顾锡畴、何楷、路振飞、曾樱、曹佺学、伊民兴、吴闻礼（附郭符甲）、艾南英、熊纬（附欧阳素）、张致远

　　顾锡畴，字九畴，号瑞屏；昆山人。生而英敏，年十三以诸生应试南京；魏公一见称异，以女女之。登万历乙未进士，选庶吉士。甲子，授编修。典试福建，以策问侵逆奄，坐讪谤，革职。奄败，复原官，擢国子监祭酒。请复积分之法，从之。历升吏部左侍郎，署尚书事。江南立国，起礼部尚书。时，方尊福恭王为恭皇帝，将议庙祀；锡畴鉴睿宗之失，请别立专庙，时论韪焉。又请复建文、景泰二帝谥号，请谥开国以来忠节诸臣。张慎言去位，命锡畴摄吏部事。乃正从逆各官刑章，务以鼓舞人心，激扬忠义。时，朝政日坏，锡畴自请祀海；出都事竣，乞终养。御史张孙振希政府旨，劾罢之。南都不守，父天叙已病；闻之，不食死。锡畴葬毕，谒鲁王。俄而鲁王航海，锡畴由海道趋闽。隆武进建极殿大学士，以守制辞。请联络江、浙自效，出驻温州，寓江心寺。温州总兵贺君尧纵卒杀士；锡畴将劾治，君尧夜使人害之，投尸于江。三日，乃得棺殓焉。

