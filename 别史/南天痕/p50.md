<!-- { "loadSidebar": true } -->
　　广信之守，胡梦泰、詹兆恒皆其郡人也，而周定礽、万文英等以义兵共守焉。梦泰字友蠡，铅山人；兆恒字仲常，永丰人。两人皆起家进士，为县令，有能名。兆恒朱擢南京监察御史；吏部举天下廉能吏十人，梦泰与焉。帝重念畿辅州县残破，欲得治行已效者抚之，而梦泰得唐县。京师陷，南归。南渡，兆恒转大理寺丞。阮大铖之起，兆恒上书切谏。言逆案一书，先帝定之宸衷、颁之天下，万世共凛；况在继统，敢有紊越？党人巧为蒙蔽，谓为怜才。夫贼乱之才，适以败国，岂能佐理？陛下试取其书而观之，应亦悔左右之误国矣。因以书进呈；不报。九月，升本寺左少卿。明年二月，归里。隆武授兵部左侍郎，寻进尚书；并授梦泰兵科给事中，协守广信。广信为闽入楚要地，是时大兵方取江西，而上亦将幸赣；故广信宿重兵。督师大学士黄道周之出关也，闻广信之急，遣其监军御史周定礽、兵部员外郎万文英分兵往援之。定礽，字云翼；文英，字仲实，俱南昌进士也。梦泰倾家募士，与文英力守铅山。有唐倜者，字着夫，太平诸生也。熊开元荐其才，隆武授兵部主事；募兵出关，得数百人。丙戌四月，大兵至铅山，倜猝与之遇，与文英合军出战，倜陷阵死。文英战败，挈家投前湖。铅山遂破；梦泰与其妻同缢。及八月，诸军皆溃，广信破，定礽见杀；兆恒奔怀玉山。其时，进贤人副使胡奇璘、徽州总兵汪硕画，偕以兵来广信。硕画与大兵遇于贵溪，兵败，不屈死；奇璘，城破自刎。兆恒在山中，聚众数千人自保。明年三月，出攻衢州之开化县；兵败，死于马岭。又有进士徐敬时者，与杨文、李克升起兵于广信之九仙山；至甲午正月，寨破，俱被杀。

　　陈泰来、鲁亨应

　　陈泰来，字刚长，新昌人。崇祯辛未进士，授宣城知县；入为户科给事中。南京以原官起，不赴。闽中擢佥都御史，总督义旅。益王之起兵也，王域等奉之监国，泰来亦将从之；同里按察使漆嘉祉、举人戴国士谓曰：公既受闽命矣，今复从益王，将奉王臣闽乎？则王必不屈；将两事乎？是怀二心也。公举危事，损自家而不顾；本以教忠，而失怀二心以事人，人谁谅之？乃止。已而，建康失援，城卒破，王出走。国士降，反为之用；泰来恨之曰：吾乃为贼所绐，彼固为敌游说也。均之国事益与闽人又何分乎？意欲诛之。倾兵力薄，不敢显抗，仍相通好。亡何，上高举人曹志明与曹国祺、聂明时、黄模、王国彦等同时起兵，泰来与之相结。十二月，攻复上高、新昌、宁州，戮国士妻孥亲党数人，而暴其罪。进围瑞州，不克；围万载，克之。十二月，大兵逼新昌，游击何执降。泰来从新昌至界埠，志明等从上高会之，合兵攻抚州；俱殁于阵。

　　鲁亨应，字子嘉，号凤山；临川人。崇祯甲戌进士，官吏部主事。吴昌时之狱，连坐被谪。南中立国，凡在谪籍出仕者皆骤贵；亨应独不赴。大兵徇抚州，亨应与举人艾南英、前吏部揭重熙三人议为守御；募兵未集，骑已薄城下，众皆散。永宁王慈炎者，益庶宗也；建昌兵败，走闽、广招连子峒中贼数万，收建昌而下；寓书亨应，请为东道主。亨应喜甚，募卒数百人，走书大姓助饷，张皇其事，以冀四方响应；而复不戒，置酒高会。大兵侦得之，潜从祝家渡济师；有骋而告之者，亨应怒，按剑曰：汝欲阻众耶？郑帅驻建昌、抚州有永藩，关隘阻绝、侦探分明，贼兵岂从天降耶？言未既而兵至，宗族罹刃者二十人，其亲故及诸好义者骈死三百人；焚其庐舍，邑里为墟。亨应趋避一石室，从弟某指其穴出之，执其长子筠。亨应谓筠曰：勉之！一日千秋，丈夫毋自负也。筠大骂不屈，帅立杀之。亨应缚之河泥桥，帅解缚揖之曰：公，义士也，惜时不可为；盍随世以就功名乎？否则，为鸦犬肉耳。亨应禁口不言，乃曳阶下挝至数十。帅坐与语，亨应如前。又悬之树，令射之；已复好言相慰，亨应终不应。帅叹曰：吴儿铁石心肠。遂杀之。其同邑举人王承干、诸生汤仲发，亦兵未集而事露，受刑甚酷。仲发，显祖孙也。

　　余应桂、胡海定、彭锟

　　其同时起事者，南昌则兵部左侍郎余应桂、泛水知县胡海定、宁都诸生彭锟，九江则金志达等也。应桂字孟玉，万历己未进士。崇祯朝，以御史出按湖广；绝私交、逐贪吏、饬武备，风纪肃然。帝嘉之，期满，命再任。旋擢佥都御史，代王梦尹巡抚湖广；为熊文灿所诬，逮下狱。文灿诛，起为兵部右侍郎。国变时家居。尝语人曰：我行年六十四，官尊禄厚，复何所恨？所未了者，欠先帝一死耳。乙酉，义兵起，推为督师。吴江举兵于星子，应桂援之；皆见杀。海定起家乡荐，为令廉洁。致仕归，贫甚，移居德兴县之海口，授徒董氏。董讳德兴，亦义侠也；国亡起兵。海定大喜，为之联络乡勇。十月，大兵入婺源，逼海口；海定徒步从督师黄道周乞师。及回海口，大兵随至；战败被执，送至婺源杀之。既受劫，僵立不仆。彭锟字剑伯，起兵从督师杨廷麟，奏授兵部员外郎。廷麟败，以幼子属锟；抚之甚厚。庚寅春，宁都被围。锟治具，召亲戚、故老饮酒，酒半谓客曰：城必破，我义不辱，行与诸君决矣。且我与杨公共事久，当死所以不死者，以杨氏孤也。今孤少长，我即死，人必无虐忠臣后者。以杨氏孤托其弟。乃索冠带爇烛于庭，呼妻李氏亦冠帨出；北面拜毕，引绳就东西偏各自缢死。而金志达与僧了悟等集万余人结营鄱阳、彭泽间，出战池州、建德，屡奏捷；后亦俱败殁。

　　揭重熙、傅鼎铨

　　揭重熙，字祝万；傅鼎铨，字维衡，俱临川人。崇祯丁丑科，重熙五经（？）登进士第，知福宁州。又三年，鼎铨亦成进士，入翰林为检讨。北京之变，鼎铨不能死，出谒敌，由是为人所讪；鼎铨亦悔恨，尝思洗涤。南渡，擢重熙吏部主事，以忧归。乙酉六月，大兵至江西，南昌迎附；抚州、建昌破，重熙与鲁亨应先后起兵于乡，一战皆北。闽中立国，大学士曾樱疏荐重熙及鼎铨。隆武以鼎铨故降贼，命以知府衔赴赣州军前自效；而召重熙入见。重熙乃偕鼎铨至闽，召对称旨，升考功员外郎、兼兵科给事中，出办湖东兵事；亦复鼎铨翰林故官，令还赣。丙戌五月，江西巡抚刘广胤督兵援赣州，殁于阵；廷议新抚恐莅任缓不及事，乃即以重熙为佥都御史，巡抚江西，便宜行事。九月，整兵趋抚州，不克。及闽亡，赣州破，两人俱解兵入武夷山。金声桓反南昌，以闽事属重熙，仓猝招募得万余人，率之入闽；鼎铨亦举兵本部应之。时，邵武方宿重兵，重熙进薄城下，为兵所败，丧失几尽。南昌围急，重熙入肇庆请救。帝欲留为内辅，重熙不可；加阁部衔督师，亦擢鼎铨兵部右侍郎，令同援南昌。至则，南昌已破。惟平西伯张自盛走保闽界，有众数万；两人入其军，约广信威武侯曹大镐犄角并进。大镐，池州人；与自盛俱以总兵应金声桓，故皆得封。庚寅冬，自盛战邵武，兵败死之。鼎铨被执，谕之降，不从；令作书招重熙，亦不从；乃见害。重熙走依大镐。辛卯五月，率数十人至百丈■〈石祭〉会师，而大镐还师铅山；重熙就其空营炊食，猝遇游骑，为流矢所中。重熙大呼曰：我揭阁部也。遂拥之去。至崇安，其邑令来谒，劝之降。重熙叱曰：小子亦读书，乃不识纲常名教乎？抵建宁，兵备道与有旧，出迎之，俯首不敢视；重熙执其手，瞪目詈之，遂下狱。十一月，受刃，双瞳炯然，色如生。重熙好谈兵，短于调度。所部将领皆纨裤子，不晓军法；山中乏食，剽掠无虚日。张自盛军尤暴横，不受节制，当时多怨；而其殁也，无不哀之。鼎铨始虽从贼，卒为忠义，君子亦谅其志焉。重熙死，未几大镐亦兵败。入闽，被执于岑阳关；械至南昌，杀之。江右义师遂尽。

　　西北

　　自南都立国，画淮而守；西北之地，视为疆外矣。虽曾申命督抚，而迁延不往，朝廷亦置不问。陈潜夫在河南，粗有经理，请兵、请吏；马士英疾之，罢其任。以史阁部之忠勤，经营淮上日不暇给，亦不能复筹西北一步。呜呼！江南故明土也，而大河以北独异域欤？间有盗贼结寨称雄，窃名义旅，荼毒生民，不足数也。今录一、二绅将之矢心报国者，以见西北之有人焉。

　　李虞夔、孙守法

　　李虞夔，字一甫，山西平陆人。天启壬戌进士，累官右佥都御史，巡抚宁夏。戊子春，姜壤起兵于大同，虞夔应之，陷潼关及蒲、解二州。己丑秋，大兵至平陆山寨；其子弘，投崖死。虞夔奔陕西，匿其婿王某家。庚寅迹得之，系陕狱；旋杀之。

