<!-- { "loadSidebar": true } -->
　　苏观生，字霖，东莞人。年三十，始为诸生；以保举入仕，贫不能具车马。授无极知县，以卓异，迁监纪同知，升户部主事。甲申国变，率突骑数百渡江南下。弘光加户部郎中，督饷苏松。观生廉，入仕八年，橐金不满百。南京亡，奔入浙。遇唐王于中途，连舟入闽，定拥戴之策，三郑辅之，擢吏部侍郎兼东阁大学士；特设储贤馆，分十二科招四方之士，以观生领其事。未几，以所得士无实用，罢之。观生以郑氏出于盗贼，非有复仇雪耻之心，力请上幸赣州，亲帅大师以张鞑伐。而郑芝龙方幸上留以自重，议不决；乃遣观生先行。明年，加观生吏兵二部尚书、太子太保、武英殿大学士，出为经略；敕广东岁给银十万两供其度支，军前文武自道、府、副、总而下，得专生杀除授。赐银章曰「天赐忠臣」，上亲祖道于殿门。观生遂赴南安，四征义兵，可十万，而馈饷不继。观生虽清洁自守，然柔谙无长远计略；众议当前，不知所决，或始是而终背之如故。在南安一年，赣州数告急，不赴援；闻有警，亦不救。及汀州变，遽渡岭回广州。闻桂王监国梧州，平粤伯丁魁楚柄用；观生致书魁楚，欲与定策。魁楚忌其来且执政，拒不受。观生既与魁楚有隙，又自念受隆武厚恩，不欲负；而唐王聿■〈金粤〉适浮海至，乃与大学士何吾驺、布政使顾元镜、侍郎王应华、曾道唯等迎立为帝。曰：吾君之弟也。以广州都司署为行在，改元绍武，即日封观生为建明伯，摄兵部事。桂王在肇庆，遣给事中彭耀赍敕谕广东。耀至，责观生曰：今天下分崩，国统三绝；粤中崎岖山海间，天末一隅，然忠义之士奋臂思立君者，感二祖、列宗之德，思光复大业耳。桂王神宗之孙，伦序既正，监国名号已定，布告四方；公不砺戈锻刃切同仇，而置王自擅。强敌日迫百里之内，二君抗拒，使敌坐收渔人之利；此谭尚所以卒并于曹瞒也。公受国厚恩，乃贪一时之利，不顾天下大计，后其以公为何如人？观生不能答。明日，戮耀于市。耀，顺德人，举于乡，为知县，有能声。其来也，辞宗庙，托子于其友；至果见杀。于是，治兵相攻，高峡山水间，无日不战。最后与桂抚林佳隽战，大败之。唐、桂方相持，而大兵自闽入广，惠、潮皆开门降；即用两府印文移广州，报无警，观生泰然不为备。时，城外陆寇则有花山砦，水寇则有石、徐、马、郑，谓之四姓兵；观生虽抚之，而桀骜不可制。七门而外，号令不行。丙戌十二月十五日，成栋以十七骑疾驰广州，门者纳之。王方幸学阅射，群臣朝服行礼；忽报大兵至，观生曰：此妄言为贼间耳。斩之。既而城中汹汹，犹以为花山砦人；俄见红缨者，乃大惊。宿卫万人匆遽不及召；王变服踰垣匿王应华家；寻缒城走洛城里，为逻者所获。成栋馆之，馈之食，王不受；曰：吾若饮汝一勺水，何以见先帝于地下？自缢而殂。观生过吏科给事中梁鍙计；鍙曰：死耳。观生乃书于壁曰：大明忠臣，义固当死。遂缢死。年五十，无子。先时，观生之旋师广州也，监纪主事陈邦彦谓之曰：公何遽归？观生曰：国未有主。邦彦曰：国自有主，公非所急也。今大兵在闽，公不如取道直走惠、潮，因漳、泉未溃而控扼之，则两广犹可自立。若必以拥立为功，众议纷纭，动踰旬月，则惠、潮必危，粤中且不保，何立君也？观生不从。至是，果如邦彦言。自广东失，永历君臣疲于奔命，卒不能立国。议者谓：粤亡之罪，观生首焉。佟养甲入广州，杀诸王十六人，吾驺、应华、镜元等皆降。其与观生同死者，太仆寺卿霍子衡、国子监司业梁朝钟。子衡，南海举人，字觉商。历官户部郎中、知袁州府；绍武召用之。城陷，子衡北面再拜，又率其家人辞宗庙；曰：吾受国恩，不可不死；若曹亦宜自决。至其园池上，临池环坐；俄传大兵入里，子衡赴水，妾莫氏继之，次子应荃与妻徐氏继之，季子应芷与妻区氏又继之，最后长子应兰牵其长女以入，一门死者九人。朝钟字未央，番禺举人。议论奋发，时时屈其座人。已而学佛，与其同郡举人陈学佺、张二果、鲁起莘为方外游。朝钟尝参熊文灿军事，弃之而归。史可法荐之不赴，闽中召亦不赴；绍武授翰林院简讨。朝钟曰：吾颈有刃痕，仕亦死，不仕亦死。时，仓卒立国，朝仕大纳贿，清华之秩及于贩夫；惟朝钟皭然不缁。寻转国子监司业。及败，自沉于水。邻人挽之；朝钟曰：诸君非爱吾者。复自沉。官兵勾出之，令去发；不从。负三刃而死。其同族举人万爵者，家贫，佣书养母；弟诸生万采，负贩佐之。唐王立，授行人。谓其友曰：我恃国家威灵，窃甘旨以娱亲；若其不济，宅后池，吾死所也，君收吾骨焉。城陷赴池。万采后至，见其兄衣冠浮水面上，大恸；亦溺死。观生标下守备余述之，广西濠里人。大兵至，诸军无与战者，述之独率十余人巷战；顷之，十余人皆走，述之单刀冐战而死。呜呼！唐王之立本非义，而诸臣之死犹如此者！若何吾驺诸人，受恩三朝，腼然偷生，宁不愧死哉！

　　丁魁楚，永城人；督师起睿从父也。举万历丙辰进士。崇祯中，屡官兵部右侍郎、兼右佥都御史，总督蓟、辽、保定军务。以大兵入塞不能御，征下狱，遣戍边卫；久之放还。南渡时，马士英纳其贿，起故官，总督湖广。未赴，而两广缺总督，乃命魁楚往；寻加兵部尚书。明年，唐王立于福州，命以故官协理戎政。靖江王亨嘉反于桂林，率兵下梧州，执巡抚瞿式耜；魁楚檄思恩参将陈邦傅等袭击之，亨嘉兵败被执。事闻，封魁楚平粤伯，仍留镇两广。明年秋，闽中事败，与式耜拥立桂王于肇庆，进东阁大学士，兼理戎政。其冬，大兵下广州，渐逼肇庆，魁楚奉上走梧州。无何，复弃上，走岑溪。魁楚贪于财，所积金币、珠宝无算。先时，广州之争，式耜往犒义师，自捐五千金，欲魁楚助万金；魁楚不可。至是，用其中军苏聘之妻父锺鸣远为岑溪令，将以寄帑焉。一夕，出侍女十七人给壮士无室者，使率舳舻以行。清将李成栋遣十八骑追及之，魁楚遂薙发降。苏聘欲杀追骑以逃，魁楚不可。俄而语泄，十八骑因杀苏聘及壮士，羁楚至肇庆。成栋雅与魁楚有隙，录其家数百人，凡男子无少长皆杀之。魁楚求免其一子；成栋笑曰：汝身且莫保，尚求活人耶？并杀之；尽没其赀财。呜呼！以区区之粤，而秉国者宝赂如是，不以之佐国用而以之资敌；且抢攘之秋，而弃君营私，其杀身夷家也不亦宜乎！

