<!-- { "loadSidebar": true } -->
　　阮大铖，字圆海，桐城人。曾祖鹗，嘉靖中为福建巡抚，开倭寇之乱者也。大铖机敏猾贼，有才藻。始举进士，授行人，擢户科给事中，以忧归。与同邑佥都御史左光斗善。而赵南星、高攀龙、杨琏等鄙之；以其躁妄，使得志，必败国。天启年，大铖当迁吏科。佥议以京察力行，大铖不可任，将用魏大中；大铖心恨，阴结中珰得之。自是，附魏忠贤，与其党结为死友，而仇视光斗等矣。然惧东林攻己，未一月遽请急归。未几，汪文言狱起，连杀琏、光斗六人。又明年，逮攀龙等七人。是时，大铖居里未与事也。然对客则诩诩自矜其能，谓我坐而运筹能杀人于千里，欲使人畏己。由是，人皆指示谓魏奄之恶，大铖实导之。是年冬，召为太常少卿。其事忠贤也，内甚亲而外若远之；每投刺，辄厚赂阍人毁焉。居数月，复乞归。崇祯改元，诛忠贤。大铖草两疏；其一专劾崔、魏，其一以东林、崔魏并提而论。谓七年之中，乱政者前为东林，后乃崔、魏也。驰示杨维垣，令审时势而奏之。时，维垣方与编修倪元璐相刺诽，指言东林之邪不在魏党下。得大铖疏大喜，为投并论疏；闻者咸切齿。及起光禄卿，御史毛羽健即劾之；以其颂美赞导列名逆案之四等，论赎，徙为民。终庄烈帝世，废斥，欝欝不得志。然未尝一日忘仕宦也，赂贻朝贵，求所以湔刷者，终无其术。帝又明察，有以逆案荐者辄得罪。大铖无可奈何，乃流寓南京，治亭台园圃、蓄声伎以自娱。又闻流寇日炽，上不次用人，则招纳游侠谈兵说剑，觊以边才召。礼部主事周镳方居家，读书茅山，闻而恶之；合复社诸名士移檄逐之曰：此乱萌也；留都重地，岂可使奸徒煽惑？大铖惧，乃闭门谢客；独与马士英深相结，往来甚密。周延儒再召，大铖辇金要之维扬；顿首泣涕曰：大铖已以身托公，奈何熟视大铖之困扼而不一援手？延儒曰：嘻！难也。久之曰：知交中谁与子最密者？大铖以士英对。延儒曰：然则吾吉士英，令士英转荐子，庶有济。延儒入阁，即吉士英总督凤阳。大铖又与守备太监韩赞周善；京师乱，中贵人南奔者，大铖同赞周遍给之。大铖阴与士英谋立福王，而恐王不知也，则令群奄交誉大铖才，以其所演词曲诸剧进宫中。上固喜优乐，已深识大铖名；而士英方柄国，乃以边才荐，且言诸臣定策之谋，大铖启焉。其附珰也，亦无实迹。随命大铖冠带陛见。大铖上「守江策」，陈两合、三要、十四隙疏；并自白孤忠被陷，皆由东林。于是，举朝大哗。大学士姜曰广、高弘图持其章，乞下九卿科道集议。侍郎吕大器、太仆少卿万元吉、府丞郭维经、大理丞詹兆恒、给事罗万象、陈子龙、御史陈良弼、王孙蕃、米寿图、周元泰、左光先、郎中尹民兴、怀远侯常延龄等，并言先帝钦定逆案，不可擅改；大铖逆案巨魁，必不可召。士英为大铖奏辩，而历诋曰广等。居月余，竟以中旨起大铖兵部右侍郎、左都御史。刘宗周言魏党之毒，大铖其主使也；即才果足用，臣虑党邪害正之才，终病世道。大铖进退，实系江左兴亡；乞寝成命。不听。寻命巡阅江防。明年正月，进本部尚书。大铖既得志，专务报复。尽召逆案杨维垣、虞廷陛、郭如誾、周昌晋、虞大复、徐复阳、陈以瑞、吕孔嘉等布列要略，为之羽翼；而以所善张孙振、袁弘勋、刘光斗等置言路为爪牙，横制朝政。乃斥逐曰广、宗周以下诸正人，劾周镳、雷演祚杀之。朝端侧目，惟所欲为矣。曾有狂僧大悲妄称王，捕得下诏狱。大铖与孙振谋曰：假此诛清流，一网可尽也。令大悲称引史可法等数十人，指以将拥戴潞王。书诸臣姓名，内大悲袖中，至谳时而出之；因造十八罗汉、五十三参之目，海内人望无不备列。钱谦益先以入其党，上疏颂士英功德，且为大铖讼冤修好矣；大铖憾不释，亦列焉。狱词诡密，朝士皆自危；而上不欲兴大狱，士亦亦难之，乃第诛大悲而止。大铖虽以知兵荐，顾问以军事，茫如也。一切边警，悉不奏；而时时挠六师权。任刘应宾为文选，浊乱铨政，以贿为迟速高下，清卿要秩皆有定价；再举考选，所擢给事、御史悉其私人。尝欲罢抚按，纠荐令输金于官，纠者免、荐者予。其谬诞如此。江西副将陈麟、邓林奇以功当为总兵，大铖征其贿金二千金，始给敕印。诸白丁役隶输重赂，立跻大帅；都人有「职方贱如狗、都督满街走」之谣。初，士英本德大铖，故排群议而起之，所言无不从；及大铖势盛，则结内奄径取中旨，势且凌其上。吏部尚书缺，士英欲用张国维，而大铖先已授张捷，士英愕贻良久，浸畏大铖矣。或曰：今海宇崩离，瞻乌未定，何苦乃尔？大铖曰：古人不云乎？吾日暮途远，吾故倒行而逆旅之。左兵内犯，黄得功率师入援，大铖与刘孔昭等罗拜之；得功曰：拒寇，我职也，诸君何为若此乎？得功再败左兵，大铖以为指使功，再赐银币，与朱大典俱加太子太保。越日，而上幸太平。大铖入见舟中，上思幸浙，命朱大典先行治兵，大铖因随之入金华。大典留与治军事，士民知者复檄逐之，乃送方国安军。士英已先在，颇悔用大铖以败国，而已亦流离无所容也，与相龃龉。大铖乃阴通款于大军，为之间谍。明年，王师渡钱塘，大铖至江干迎降。先是，贝勒出京，内院冯铨已先荐大铖才；及是，召见大铖，甚款洽。大铖乃招士英、国安俱出降，而请前驱破金华以自效。时，大兵所过，野无青草，诸帅无所得食；大铖出私财预饬厨传，所至罗列肥鲜，邀诸帅遍饮之。诸帅讶其具也，则应之曰：吾之用兵不测，亦如此矣。驻帐，则执板唱歌以侑酒。日历诸帐，人人交欢以为常。从攻仙霞岭，既抵关舍，马疾步上岭，从者闻其大呼「雷公侑我」，顷之，僵仆石上死矣。空山无从得棺，三日后以门扉往舁之，则溃烂虫出矣。夫演祚未必为祟，然鬼诛之必也。大铖无子。京城之溃也，百姓聚焚士英、大铖庐舍。大铖歌姬甚盛，皆为人所掠云。

　　杨文骢，字龙友，贵阳人。万历末，举于乡。崇祯时，官江宁知县。御史詹兆恒劾其贪污，方逮讯而国变。文骢娶士英女弟。士英之议立福王也，遣其甥鼎卿先往告王。王时流窜困甚，侍卫萧条，布袍革带，资用乏绝。鼎卿既见，致士英意，即出酒肴与王酣饮。王大乐，与定布衣交。既即位，授锦衣卫指挥。士英因起文骢兵部主事，历员外郎、郎中，皆监军京口。文骢薄有文藻，颇喜笔札，性好结客。既得志，愈益发舒。诸有求于士英者，多缘文骢以进，公卿日满其座。其为人豪侠自喜，推奖名士，以自附于声色，士亦以此称焉。鼎卿日愈宠幸，近臣莫二。其所奏请，立获俞旨，虽士英不逮也。以故父子气焰，赫然一时。半岁中，鼎卿积官至左都督，而文骢亦迁兵备副使，分巡常、镇二府，监大将郑鸿逵、郑彩军。文骢移驻金山，扼江而守，筑长垣以蔽炮石。及大兵临江，文骢还军，与鸿逵军并列于南岸，隔江相持。大将编竹木为筏，缚苇千人，持戈执灯，黑夜乱流以渡；南军不知，炮石丛发。厥明视之，筏多碎、空无人，以为果歼敌也。日奏捷至，士英大喜，以故恬然不为备。初九日，大雾弥天，大兵乘雾潜济，舟已泊岸，诸军相顾惊骇。文骢仓皇列阵甘露寺前，大兵毕登岸，以铁骑驰之，悉溃走；文骢率所部南遁。五日，至苏州，闻南京失守。豫王所遣安抚使黄家鼎且至苏州，吏民迎入城；次日，文骢令士卒伪杂门役中，猝起斩家鼎首以殉。苏之绅士方谋起兵，已知为文骢军至也，大悦；然文骢度苏州不能守，取库金二十万移兵入浙。初，隆武之自凤阳得出也，至镇江与文骢遇，相与交好；及是，帝至杭州，使其子鼎卿上谒。帝喜曰：吾故人也。帝入闽嗣位，遣使奉表称贺，鸿逵又数推引之。乃拜文骢兵部右侍郎兼右佥都御史，提督军务，令驻军处州，恢复南京；加鼎卿太子太保。手诏奖其父子，拟以大小耿。士英败国，所至不容，将因鼎卿以入闽。鼎卿乃先上言称引士英，言士英遇难不忘国，劝己举兵，阴扶社稷；且言鲁王监国非正，已不受其敕印。帝并手诏褒之。及大兵渡钱塘，文骢与鲁王大学士田仰同遁，至山岛中，军士尚万人。无何，与仰同遣卒载币帛献贝勒于道迎降。贝勒受田币，杀杨使者。明日阅其兵，令田兵居左、杨兵居右，各释兵械，驱田兵出，以铁骑围杨兵而歼焉。文骢父子皆死，其监纪孙临亦不屈死，临字武公，桐城诸生，兵部侍郎普之弟。为人举止风流，文彩动人。后避难台州，文骢招之入幕，奏为职方主事；遂与同难。

