<!-- { "loadSidebar": true } -->
　　孙守法，陕西人，有勇略。崇祯末，以功授陕西副总兵，加都督同知。甲申，闯贼陷京师，踰月复败入关；关中守将俱降，守法弃妻子，入终南山号召义士，锐志讨贼。或谓之曰：国灭君亡，公何所效功？守法流涕曰：是何言欤？我受先帝厚恩，见贼不讨，何面目立于天下？时，贼据兴安州，守法与郧阳总兵王光恩合兵攻破之；又攻克平利、白河、上津等县。九月朔，贼将路应标以贼十万围勋阳，守法、光恩督参将苗时化、王光泰等连日大战，杀贼无算，贼势渐衰。而吴三桂率大兵入关，徇秦地，时乙酉五月也；守法又入终南山。久之，奉秦王第四子称汉中王，开邸五郎山；檄召西汉、凤平、延庆等郡兵，将围西安。十一月初七日起兵，遣副将贺珍以义勇三千复凤翔。于是，盩庢、鄠郿、泾阳、三原、监潼、澄城、白水诸县次第来归，军声大振。守法之初起也，武大定、刘文炳、贺弘器、郭金镇、黄金鱼、焦容、仇璜等俱应之。而大定本固原旧将，功最多，守法推重之；十二月，与共攻西安。是时，邵阳举人姚翀霄、千总卫天命、康姬命、同州朝邑诸生李世仁、王知礼等各杀守令以应世法。而大兵守西安不满七百人，总督孟乔芳惧甚，乃调山西兵五百为援；甫过河，知礼命朝邑百姓伪持羊酒半道迎之，而伏兵伺于旁，饮醉尽歼之。乔芳益惧，又调榆林兵二千入援。二十八日，守法率诸将至城下，然兵少，骑兵七千、步兵五千而已；平阳人曹三俊、三英、师可宗谋以城应，事泄被杀。丙戌正月五日，援兵至，部将贺珍、胡向化等谋曰：我兵少，攻之猝未易拔，安能复战？乃解围去。二月，宁夏、甘肃、神木、靖边，各以兵来附。隆武帝闻之，遣使间道封守法、大定俱为伯。然是时中原尽失，大兵之徇秦地者众；守法所得郡县旋为大兵恢复，声势浸衰。六月，守法退回五郎山。八月，武大定之众败于兴安境中。九月，王光泰败回勋城，又败走房竹。丁亥正月，守法奔石城子。二月，走长安石鳌谷。三月朔，守法破宁州，与高勋等据兴安州之乔麦山。总督孟乔芳引兵攻之；四月八日，伏甲深林，以轻骑诱守法出，擒之；守法犹执铁鞭格杀数十人乃死，传首西安。大定入蜀。

　　滇黔

　　孙可望，献贼之余孽也。献忠既诛于蜀，可望溃而西，南至滇、黔；所至兵摧，无敢与抗者。乃有忠愤激烈徒手而与之搏，虽不量力，然其义足尚也。录之于左，而城之死节者附见焉。

　　吴子骐、刘管、杨元瀛、谭先哲、石声和、顾人龙

　　吴子骐，字九逵，贵阳举人，为兴宁知县。安邦彦之反也，围贵阳；而子骐念母在城中，仓猝弃官归，遂不仕。总督朱燮元知其才。崇祯十年，蛮贼阿乌谜叛，陷大方城，逐守将，引兵内向。燮元属子骐走书召六广诸目晓谕利害，果相率降附。燮元上其功，玺书嘉奖。至是，闻可望等拥众将至，子骐谓邑绅刘管、杨元瀛等曰：吾明之老臣也，坐视贼至，屠戮乡邦，何以报国？因共起兵扼贼于要路，败之；败后益众，力不敌被执，俱不屈死。管、元瀛并起家乡荐，管官主事、元瀛官同知。子骐同年谭先哲，平坝卫人，官户部郎中。邑城之陷，与同里前兵备参政石声和皆阖门殉难。有顾人龙者，定番州人，尝出仕；既老，家居。寇至，率士民拒守，杀贼甚众。及城破，骂贼而死。

　　席上珍、金世鼎（附何思）、段伯美、余继善、耿希哲（附冷阳春、夏祖训）

　　席上珍，姚安举人；为人磊落尚节义。闻可望等将入滇，与其友大姚举人金世鼎谋曰：城尚可守，盍起兵拒之？因出家财，募壮士二万人，与姚州知州何思率以乘贼。可望乘其未备也，疾遣其将张虎奄至；一战而败，世鼎自杀。上珍及思被执，可望欲降之。上珍厉声曰：我大明忠臣，岂屈于贼耶？骂不绝。贼纫其口，犹骂。可望怒，剥其皮；从踵至顶，其声隐隐也。思亦不屈死。其时，晋宁举人段伯美、呈贡诸生余继善、耿希哲及昆明孔思程，皆起兵拒贼。思程以从军得官，众以其能武，推以为长。及定国兵至，思程泛舟遁；伯美因与知州冷阳春、知县夏祖训共守。定国攻破之，伯美等皆死。阳春，石阡人；祖训，嘉兴人也。

　　或有问于余者曰：子以诸义旅之举，是欤非欤？余曰：子言何如？或曰：是不知天命者耳。昔者以全盛之势、九重之尊、四海之富、山川之限、关塞之险，荷戈彀弩而防卫者所在如林；然而一夫袒臂大呼，什佰成群，披袯襫、持白梃，望屋而食，则列城为之尽闭。其势浸以蔓延，攻城郭、掠官寺、屠乡聚，于是天子赫然震怒，选徒命吏，贤相制其谋、良将奋其勇、健吏供其饷，不爱高爵重赏，招致武健异能之士，以制狂猘、救黎元；然而此蹶彼炽、朝散暮聚，丧师失国，所在见告。垂青纡紫、华轩高盖之徒，委印缓、捧符册，望尘归命，长驱至京，不三日而开门延贼，帝后仓皇殒身尺组。逮夫紫盖南渡，长江天堑犹足立国，晋元、宋高之业未艾也。无何而元帅请命，王师入关，以方张之虐焰，百万之众易于拉朽；然后真人应运，徐收大物，命官置吏，耆定中原，旌旗南指，马首倒戈，前锋未抵于近郊、戈船未济于横流，而君相逃窜，臣民诓骇，壶浆筐篚，络驿劳军，传檄而定吴越之墟，亦足天命之有归而历数之难强矣。乃诸臣者，吹既灰之烬、导将涸之波，怒其螳背以当雷车，驱乌合、招亡命，倚狡猾为谋臣、伏戎卒为将帅；使晏然之州里，卒罹锋刃，积骸为丘、流血成川，宗党戚姻骈首同尽，累世蓄藏涂地无遗，兵之所屯，荆榛弥坚。哀哉！拚三百年之休养生息，以博虚名之一误也。且夫不知其无成而为之，不智；知其无成，驱父兄子弟以殉于徼■〈彳幸〉之万一，不仁。不仁、不智之事，君子讳焉。而吾子犹胪列而记述之，毋以奖乱乎？余喟然而叹曰：有是哉！有是哉！信如子之言，则是靡鬲不必奋迹于成旅、箕子不必伤心于麦秀，申胥秦廷之哭为妄、田单牛火之策为愚也；而岂其然哉？夫孝子不以父疾而斥其医，贞妇不以夫亡而蔑其孤。蒙险而愈厉者，忠臣之谊也；犯难而不避者，志士之烈也。故曰：岁寒知劲草、板荡识忠臣。且夫事有变易、时有反复，有仍复国迟之三十九岁之久、南阳佳气发之一十八年之后；非其臣民歌思旧德、不忘先朝、痛心故业，含悲蓄愤，淬厉以俟机、感奋以赴会，历久不渝，而后能成事哉？而子乃以不智、不仁目之，则将奉君父如奕棋、视宗社如传舍，腼颜蒙面以视仇者皆智欤？私家室、保妻子、恋利禄、营爵位、卖人城社、覆人宗族，以博进取者之皆仁欤？审如是，则三纲皆沦、九法将斁，礼乐崩颓、诗书灭绝，中国胥化为蛮貊、人类变而为豺虎也；岂得为宇宙哉？南都之立国仅矣，其小人之酿成祸败者不足论；至有平居高谈名节、号召徒党、自附清流，忽焉丧志屈膝献国。而其忠义激发誓死不顾者，乃在放逐之孤臣、斥远之下寮、穷山绝谷布衣韦带之士，慷慨陈言、流涕书檄，而四方响应，千里之远如共方社；缁流羽士裹粮呈伎，重趼来赴。事虽不成，天地震动，此其志气伟然，皜皜乎与天日为昭者也。成败利钝又何计焉？善乎赵襄子之言曰：智伯已亡无后，其臣犹为之报仇；此天下之义士也。斯言也，有三代之遗直焉。呜呼！以土崩瓦解之秋，而区区闽、粤一隅支撑名号者一十五年；甚至海滨蛮岛风帆浪楫，保其冠裳数十载不变，则皆诸义士风声之所激也。惜乎！可纪者止此耳。其它怀忠抱信，名湮没而不彰，可胜叹哉！后有君子，续而传之，其必有孚吾言者矣。  
　 

卷十八

　　四明西亭凌雪纂修

　　列传二十九（死事诸臣）江天一、画网巾先生、陆宇■〈火鼎〉、贺向峻（附汪参）、王延善、蒋尔恂

　　列传二十九江天一、画网巾先生、陆宇■〈火鼎〉、贺向峻（附汪参）、王延善、蒋尔恂

　　江天一，字文石，歙县人；与金文毅同起兵绩溪被难者也。父士润，湖广某司巡检；献贼破武昌，拒贼自沉于江。天一正直廉介，家贫好学，所为制举文，磊落闳肆。屡困童子试；年三十六，见知邑令傅公，始得补郡弟子员。令故重天一，尝令来请事；凡数年，终不以私见。是时，天一贫甚，所居瓦不全。会姻戚有絓误事者，令急捕之，夜怀金百二十诣天一求解；天一愕然曰：此言何为至于我哉？亟挥之去。性好结客，士至者倒履恐后。赴友急，不择利害；见踰礼法者，面叱责不稍贷。与同邑闵遵古最善，闵亦好义慷慨人也。晚年益厌弃制举业，知天下将乱，与金文毅用军法团练乡子弟，为御变计。黔兵之掠徽也，邑里大恐，文毅遣天一拒之。天一抹首摄弓矢，夜率壮士驰数十里，与黔兵战祁门，悉夺还所掠男女、牛马。主兵者大怒，劾奏；文毅就逮。天一草疏诣阙陈状；天子悟，事得白。及金公起兵，幕中诸侠客号知兵者以百数，独推重天一；内外机事悉取决焉。既就执，天一亟走归，拜其祖母及祖庙曰：吾首与金公举事，谊不可令公独死。追公及之，大呼我金翰林参军江天一也。遂并执之。时，闵遵古侨芜湖，天一道过之，突入其家；从朱缨带刀者一人。遵古曰：事至此，奈何？天一曰：无他言，今将往拜孝陵，引颈受刃耳。客闻者皆惊窜，遂辞去。遵古俄携酒肴至其所，与天一坐饮。带刀者义之，大言曰：君无以武人鄙我！我雅知忠义。今世吾心服者，史阁部、黄总兵、金翰林与江君而四耳。然吾在座，子毋乃有不尽之言。因起去，呼二小卒伺门外。遵古复与天一往谒金公，痛饮悲歌。门外刀戟环列，铁声铮然，遵古不顾也。至江宁，总督欲释之；天一仰曰：我为若计，不如杀我；我不死，必复起兵。遂同遇害。芜湖僧海明乞贷市棺，抱金公尸而殓之。遵古与闽贾萧伦往收天一及陈继遇、吴国祯、金元英之骸，送归其家；吴、金无家人，复买地葬之，立碑识其处。天一妻子将入官，其弟子歙人洪澜以百金赎之，市田给饔飧焉。

　　凡节烈之事，非其生平积学、行义者不能为；以其养之有素焉。余故传天一而约略其行事，虽微金公，彼必有以发之矣。遵古笃义，犹曰收故人也。至如海明、萧伦，与诸义士素不相识，而经营后事、冒死不顾，非三代之遗民乎？宁都魏禧传其事甚详，余不复叙，着其姓氏云。

