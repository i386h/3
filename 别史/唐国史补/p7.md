<!-- { "loadSidebar": true } -->
元义方，使新罗，发鸡林洲，遇海岛，上有流泉。舟人皆汲携之，忽有小？蛇自泉中出，舟师遽曰：“龙怒。”遂发，未数里，风雨雷电皆至，三日三夜不绝。及雨霁，见远岸城邑，问之，乃莱州也。
朝廷每降使新罗，其国必以金宝厚为之赠。惟李汭为判官，一无所受，深为同辈所嫉。
常鲁公使西蕃，烹茶帐中，赞普问曰：“此为何物？”鲁公曰：“涤烦疗渴，所谓茶也。”赞普曰：“我此亦有。”遂命出之，以指曰：“此寿州者，此舒州者，此顾渚者，此蕲门者，此昌明者，此浥湖者。”
吐蕃自贞元末失维州，常惜其险，百计复之。乃选妇人有心者，约曰：“去为维州守卒之妻，十年兵至，汝为内应。”及元和中，妇人已育数子，蕃寇大至，发火应之，维州复陷。
西蕃呼赞普之妻为“朱蒙”。
