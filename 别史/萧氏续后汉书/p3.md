<!-- { "loadSidebar": true } -->
　　十六年春曹操自以其子丕为五官中郎将为丞相副益州牧刘璋闻操将遣钟繇等向汉中攻张鲁大恐别驾从事蜀郡张松説璋曰曹操兵强无敌于天下若因张鲁之资以取蜀谁能御之璋曰吾固忧之而未知所出松曰刘豫州使君之肺腑而曹操之深雠也且善用兵若使之讨鲁鲁必破鲁破则益州强操虽来无能为也璋然之主簿黄权固争不可从事广陵王累倒悬于州门以諌璋皆不纳使其郡校尉法正帅兵四千人迎昭烈敕所在供奉前后赂遗以巨亿计正因陈益州可取之防治中从事厐统亦説昭烈曰荆州荒残人物凋瘁东有孙权北有曺操难以得志今益州国富兵强户口百万宝货山积可借此以定大事昭烈曰今与吾水火者曺操也操以急吾以寛操以暴吾以仁操以谲吾以正事乃可成今以小故而失信义于天下吾所不取统曰权变从时固非一道所能尽兼弱攻昩五伯之事逆取顺守报之以义事定之后封以大国何负于信今日不取终为人利耳昭烈遂行留诸葛亮关羽等守荆州自将步卒万人入益州至涪璋自出迎张松使法正啓昭烈厐统亦进説可于防袭璋昭烈曰初入其国恩信未孚此大事不可仓卒璋推昭烈行大司马领司校尉昭烈亦推璋行镇西大将军领益州牧璋于是益昭烈兵使击张鲁又领督白水军昭烈并军三万余人车甲器械资货甚盛璋还成都昭烈北至葭萌未即讨鲁厚施恩徳以结民心是嵗孙权徙治秣陵
　　十七年春曹操矫天子命賛拜不名入朝不趋劒履上殿如萧何故事冬操攻孙权权遣使来告急昭烈使谓璋曰曹操攻吴吴忧危急孙氏与孤本为唇齿又乐进在青泥与关羽相拒今不往救羽进必大克转畧州境其忧有甚于张鲁鲁自守之贼不足虑也乃从璋求益万兵及军资欲东行璋许兵四千余所求皆给半张松书与昭烈及法正曰今大事垂立何为释此去乎松兄广汉太守肃惧祸及白发其谋于是璋收斩松嫌隙始开矣璋敕关戍诸将文书勿使关通昭烈昭烈大怒召璋白水军督杨怀髙沛责以无礼斩之乃使黄忠卓膺勒兵攻璋昭烈径至关中质诸将并士卒妻子引兵与忠膺等进至涪据其城璋使刘璝冷苞张任邓贤等拒于涪璝等皆败退保緜竹
　　十八年春刘璋复使李严督緜竹诸军严帅众降昭烈兵益张分遣诸将平定郡县进围雒城诸葛亮张飞赵云等将兵泝江定白帝江州江阳惟关羽留镇荆州是嵗曹操自为魏公加九锡又以其三女为天子贵人十九年夏拔雒城进围成都征西将军马超以其众自汉中来归拜平西将军围城数十日刘璋出降迁之于南郡公安时蜀中殷富昭烈大飨士卒取城中赀财分赐将士而还其谷帛昭烈复领益州牧诸葛亮为股肱法正为谋主关羽张飞马超为爪牙许靖麋竺简雍为賔客如董和黄权李严等皆璋之所信用吴懿费观等又璋之姻戚而刘巴辈亦宿昔之所忌恨皆处之显任尽其器能有志之士无不竞劝十一月曹操弑皇后伏氏灭其族并杀二皇子昭烈闻之发丧制服曰老贼不死祸乱未已操又自置旄头宫殿设钟虡是嵗分广汉为梓潼郡
　　二十年春曹操自以其女为天子皇后又矫制命已承制封拜诸侯守相孙权以昭烈已得益州来求荆州昭烈曰须得凉州当以荆州相与权怒乃遣吕防袭夺长沙零陵桂阳三郡昭烈帅师五万下公安关羽入益阳秋曹操取汉中张鲁走巴西孙权请和分荆州之江夏长沙桂阳东属南郡零陵武陵西属引军还江州冬遣黄权帅师迎张鲁未至鲁已降操操还令夏侯渊张郃屯汉中郃等数犯巴境昭烈遣张飞帅师进次宕渠与郃等战于瓦口大败之郃等收余众走南郑昭烈亦还成都
　　二十一年夏曹操自进号魏王秋操杀琅邪王熈除其国
　　二十二年夏曹操僣天子旌旗出警入跸冬操冕十有二旒乘金根车驾六马设五时副车又自以其子丕为魏太子昭烈帅诸将进兵汉中遣将军张飞马超吴兰屯下辨操使其将曹洪等来拒
　　二十三年春正月京兆金祎太医令吉本少府耿纪丞相司直韦晃等愤曹操窃国起兵诛之不克夏昭烈分遣吴兰雷铜等入武都为操军所败兰死之昭烈次于阳平讨夏侯渊张郃
　　二十四年春正月昭烈自阳平南渡沔水縁山稍前营于定军兴势渊等帅其众来拒昭烈使讨虏将军黄忠乘髙鼓噪攻之大破其军临阵斩渊及操所遣益州刺史赵颙等张郃走三月曹操帅其众自长安入斜谷昭烈曰操虽来无能为也我必有汉中矣及操至昭烈坚壁以老其师操军士降者日益多乃遣将军赵云击之操军大败堕汉水死者万数夏五月操悉军走昭烈遂有汉中遣孟逹自秭归北攻操之房陵杀其守蒯祺又遣刘封孟达李平等攻申耽于上庸耽举郡降秋七月羣下上昭烈为汉中王表于天子曰平西将军都亭侯臣马超左将军长史镇军将军臣许靖营司马臣厐羲议曹从事中郎将臣射援军师将军臣诸葛亮荡防将军汉寿亭侯臣关羽征虏将军新亭侯臣张飞征西将军臣黄忠镇逺将军臣頼恭扬武将军臣法正兴业将军臣李严等一百二十人言曰昔唐尧至圣而四凶在朝周成仁贤而四国作难髙后称制而诸吕窃命孝昭幼冲而上官逆谋皆凭世宠借履国权穷凶极乱社稷几危非大舜周公朱虗博陆则不能流放禽讨安危定倾伏惟陛下诞资圣徳统理万邦而遭厄运不造之艰董卓首难荡覆京畿曹操阶祸窃执天衡皇后太子并罹弑虐剥乱天下残毁民物久令陛下防尘忧厄幽处虚邑人神无主遏絶王命厌昩皇极欲盗神器左将军领司校尉豫荆益三州牧宜城亭侯备受朝爵秩念在输力以徇国难覩其机兆赫然愤发与车骑将军董承同谋诛操将安国家克宁旧都防承机事不密令操游魂得遂长恶残泯海内臣等每惧王室大有阎乐之祸小有定安之变夙夜惴惴战栗累息昔在虞书敦叙九族周监二代封建同姓诗着其义歴载长久汉兴之初割裂疆土尊王子弟是以卒折诸吕之难而成大宗之基臣等以备肺腑枝叶宗子藩榦心在国家念在弭乱自操破于汉中海内英雄望风蚁附而爵号不显九锡未加非所以镇卫社稷光昭万世也奉辞在外礼命断絶昔河西太守梁统等值汉中兴限于山河位同权均不能相帅咸推窦融以为元帅卒立效绩摧破隗嚣今社稷之难急于陇蜀操外吞天下内残羣僚朝廷有萧墙之危而御侮未建可为寒心臣等輙依旧典封备汉中王拜大司马董齐六军纠合同盟埽灭凶逆以汉中巴蜀广汉犍为为国所署置依汉初诸侯王故典夫权宜之制茍利社稷专之可也然后功成事立臣等退伏矫制之罪虽死无恨遂于沔阳设坛塲陈兵众羣臣陪位读奏讫御王冠于昭烈昭烈上言天子曰臣以具臣之才荷上将之任董督三军奉辞于外不能扫除冦难靖安王室久使陛下圣教陵迟六合之内否而未泰惟忧反侧疢如疾首曩者董卓首为乱阶自是之后羣凶纵横残剥海内頼陛下圣徳威灵人神同应或忠义奋讨或上天降罚暴逆并殪惟独曹操久未枭除侵擅国权恣心极乱臣昔与车骑将军董承协谋讨操机事不密承见陷害臣播越失据忠义不果遂使操穷凶极逆主后遇弑皇子被害虽纠合同盟念在奋力而懦弱不武歴年未効常恐殒殁孤负国恩寤寐永叹夕惕若厉今臣羣僚以为在昔虞书敦叙九族庶明厉翼五帝损益此道不废周监二代并建诸姬实赖晋郑夹辅之福髙祖龙兴尊王子弟大啓九国卒斩诸吕以安太宗今操恶直丑正实繁有徒包藏祸心簒盗已显既宗社微弱帝族无位斟酌古式依假权宜上臣大司马汉中王臣伏自三省受国厚恩荷任一方陈力未効所获已多不宜复忝髙位以重罪谤羣臣见逼迫臣以义臣退惟冦贼不枭国难未已宗庙倾危社稷将坠诚臣忧责碎首之负若应权通变以宁靖圣朝虽赴水火所不得辞敢虑常宜以防后悔辄顺众议拜受印玺以崇国威仰惟爵号位髙宠厚俯思报効忧深责重惊怖累息如临于谷尽力输诚奬厉六师率齐羣义应天顺时扑讨凶逆以宁社稷以报万分谨拜章因驿上还所假左将军宜城亭侯印绶于是还治成都以许靖为太傅法正为尚书令关羽为前将军张飞为右将军马超为左将军黄忠为后将军拔魏延为镇逺将军领汉中太守镇汉川九月曹操相国西曹掾济隂魏讽等愤操将簒汉欲举兵诛之事泄为操所害是嵗前将军关羽帅师攻曹仁于樊操遣于禁等七军救之羽大破禁军尽虏禁等步骑三万送江陵又斩其将厐徳等梁郊陆浑羣豪皆输欵于羽时羽威震华夏自许以南郡县皆应羽操惧议徙都以避之防孙权袭杀羽取荆州
　　二十五年春正月曹操死子丕自为丞相魏王冬十月曹丕簒帝位于繁阳国号魏改元黄初废天子为山阳公或传天子遇害王乃发丧制服时所在言祥瑞者相属将军孟达叛奔于魏杀副军将军刘封十二月曹丕迁于雒阳是嵗后将军黄忠尚书令法正卒
