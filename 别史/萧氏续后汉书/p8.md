<!-- { "loadSidebar": true } -->
　　是冬亮闻孙权破曹休魏兵东下关中虚弱上疏曰先帝深虑汉贼不两立王业不偏安故托臣以讨贼也以先帝之明量臣之才故知臣伐贼才弱敌强也然不伐贼王业亦亡坐而待亡孰与伐之是故托臣而不疑也臣受命之日寝不安席食不甘味思惟北征宜先入南故五月渡泸深入不毛并日而食臣非不自惜也顾王业不可偏全于蜀都故冐危难以奉先帝之遗意而议者谓为非计今贼适罢于西又务于东兵法乘劳此进趋之时也谨陈其事如左髙帝明并日月谋臣渊深然犹涉险被创危而后安今陛下未及髙帝谋臣不如良平而欲以长计取胜坐定天下此臣之未解一也刘繇王朗各据州郡论安危计动引圣人羣疑满腹众难塞胷今嵗不战明年不征使孙防坐大遂并江东此臣之未解二也曹操计数殊絶于人其用兵也彷佛孙呉然困于南阳险于乌巢危于祁连偪于黎阳防败北山殆死潼关况臣才弱欲以不危而定之此臣之未解三也曹操五攻昌霸不下四越巢湖不成任李服而李服图之委夏侯而夏侯败亡先帝每称操为能犹有此失况臣驽下何能必胜此臣之未解四也自臣到汉中期年耳丧赵云阳羣马玉阎芝丁立白夀刘郃邓铜等及曲长屯将七十余人突将无前賨叟青羌散骑武骑一千余人此皆数十年之内所纠合四方之精鋭非一州之所有若复数年则损三分之二当何以图敌此臣之未解五也今民穷兵罢而事不可息则坐与行劳费正等而不及今图之欲以一州之地与贼持久此臣之未解六也夫难平者事也昔先帝败军于楚当此之时曹操抚手谓天下已定后先帝东连呉越西取巴蜀举兵北征夏侯授首此操之失计而汉事将成也其后呉更违盟关羽毁败秭归蹉跌曹丕称帝凡事如是难可预计臣鞠躬尽力死而后已至于成败利钝非臣所能逆睹也遂出散关急攻陈仓曹叡遣曹贞救陈仓张郃继之防粮尽引还王双帅骑来追亮与战破之临阵斩双七年春将军陈式攻武都隂平魏雍州刺史郭淮引兵救之亮次建威淮遁去遂平二郡诏策亮曰街亭之役咎由马谡而君引愆深自贬抑重违君意顺聴所守前年燿师馘斩王双今嵗爰征郭淮遁走降集氐羌兴复二郡威振凶暴功勲显著方今天下骚动元恶未枭君受大任干国之重而久自抑损非所以光扬洪烈也今复君丞相君其勿辞夏孙权僣号议者咸欲讨之亮独曰权有僭逆之心久矣国家所以畧其衅者求犄角之援也今若讨之须并其土乃议中原此未可一朝定也顿兵相持坐而须老北贼得计非算之上者孝文卑辞匈奴先帝优与呉盟皆应权通变思逺益非匹夫之为分者也今议者咸以权利在鼎足不能并力志望已满无上进之情推此皆似是而非也何者其势不侔故限江自保权之不能越江犹魏贼之不能越汉非力有余而利不取也若大军致讨彼非端坐者也就其不动而睦于我我之北伐无东顾之忧河南之众不得尽西此之为利亦已深矣其僭逆之罪未宜明也乃遣卫尉陈震徃聘冬徙府营于南山下原上筑汉城于沔阳乐城于成固八年亮使司马魏延西入羌中大破曹叡将费瑶郭淮于阳溪九年复出祁山以木牛运木牛流马连弩皆亮所制也亮围祁山招鲜卑轲比能比能等攻北地石城以应亮曹叡使其将司马懿屯长安督张郃费曜戴陵郭淮等拒王师懿使曜陵留兵四千守上邽余众悉救祁山亮分兵留攻而自逆懿于上邽淮曜等要亮亮破之因大芟其麦与懿遇于上邽东懿惧敛兵依险军不得交亮引还懿随至卤城又登山为营不敢战其下谓懿曰君畏亮如虎奈天下笑何皆请战懿病之五月使张郃攻无当监王平于南围自授中道向亮时汉兵更下者十二懿军始陈番兵适交参佐皆言贼盛宜权留更卒张助声势亮曰吾统戎行师大信为本得原失信古人所惜更者束装以待期妻子鹤望而计日虽临征伐义不废也督遣令行于是去者愿留一战止者愤踊思致死命乃使魏延髙翔呉班与懿战大破之获甲首三千级铠五千领懿走保营六月亮以粮尽退师懿使张郃袭攻至木门亮与战又大破之临阵杀郃是冬亮以连年出师息民休士益农讲武运米集斜谷邸阁三年而后用之亮之用兵出入如賔践敌境而刍荛者不躐师止如山进退如风出征之日天下震动而人心不忧虽数万之众而所兴造若数十万之功所至营垒井灶圊溷藩篱障塞皆应绳墨一月之行去之如始至经事综物公诚之心形于文辞夙兴夜寝罚二十以上皆亲览十二年春复悉师十万由斜谷出始以流马运遣使约孙权同时大举四月至郿军于渭水之南据武功五丈原司马懿渡渭背水为垒以拒王师亮每患粮运不继使已志不伸乃分兵屯田为久驻之基耕者杂于渭濵居民之间而百姓安堵军无私焉亮数挑战懿不敢出遣遗巾帼懿患之上表请战曹叡使辛毗仗节为军师以制之亮谓其下曰彼本无战心所以固请战者示武于其众耳将在军君命有所不受茍能制吾岂千里而请战邪相持百余日秋防亮有疾日侵宻表帝曰臣若不幸后事宜付蒋琬时帝亦遣尚书仆射李福省疾因咨以国家大计别去数日复还亮曰知君还意所问者公琰其宜也福复请亮曰文伟可以继之又问其次亮不答后相继为相皆称贤云八月亮疾病密授长史扬仪司马费袆防军姜维等退师节度有星陨于营中亮薨年五十四仪整军以还人以告懿懿勒兵追之姜维令仪反斾鸣鼓若将北乡者懿不敢进仪得结陈去入谷而后发丧百姓为之语曰死诸葛走生仲达懿因观其营垒叹曰天下奇才也遗令汉中定军山策曰惟君体资文武明叡笃诚受遗托孤以辅朕躬继絶兴防志存靖乱爰整六师无嵗不征神武赫然威震八荒将建殊功于季汉参伊周之巨勲如何不吊事临垂克遇疾陨丧朕用伤悼肝心若裂夫崇徳叙功纪行命谥所以光昭将来刋载不朽今赠君丞相武乡侯印绶谥君忠武魂而有灵加兹宠荣景耀中诏立庙于沔阳初亮自表于帝曰成都有桑八百株薄田十五顷子弟衣食自有余饶至于臣在外任别无调度随身衣食悉仰于官不别治生以长尺寸若臣死之日不使内有余帛外有赢财以负陛下及薨如其所言亮为相十四年才两赦或言大惜赦者亮曰治世以大徳不以小恵故康衡呉汉不愿为赦先帝亦言吾周旋陈元方郑康成间每见启告治乱之道悉矣曽不语赦若刘景升季玉父子嵗嵗赦宥何益于治不任喜怒人无怨言以公事废李平廖立平闻亮薨至发愤死立亦垂涕叹曰吾终为左袵矣尝作八务七戒六恐五惧皆有条章以训厉臣子著作郎陈夀定着亮文集凡二十四篇又作八阵图盖黄帝太公丘井法也长史张裔尝称之曰公赏不违逺罚不阿近爵不可以无功取刑不可以贵势免此贤愚所以佥忘其身也陈夀评之曰亮为相国也抚百姓示仪轨约官职从权制开诚心布公道尽忠益时者虽讐必赏犯法怠慢者虽亲必罚服罪输情者虽重必释游辞巧饰者虽轻必戮善无防而不赏恶无纎而不贬庶事精练物理其本循名责实虚伪不齿刑政虽峻而无怨者以其用心平而劝戒明也可谓识治之良才管萧之亚匹矣夀又云应变将畧非其所长论者不以为然弟均官至长水校尉子瞻嗣见忠义传
　　乔字伯松亮兄瑾第二子也本字仲慎与兄恪俱知名论者谓乔才不及兄而性行过之初亮未有子以乔为嗣既为己嫡子故易其字焉拜驸马都尉随亮至汉中建兴元年卒时年二十五子攀官至行防军翊武将军恪为孙峻所族綝诛还呉为瑾后
　　赞曰广汉张栻有言三代衰五伯起而功利之説盈天下谋国者不复知正义明道之为贵亮当汉祚之季乃能执其机而用之其言曰汉贼不两立臣鞠躬尽力死而后已呜呼此夏少康四十年经营宗祀而卒以配天之本心也若亮者可谓有正大之体矣观其髙卧隆中不求闻达盖将终身焉昭烈汉室之胄而三顾之于草庐名义既正好贤之意又笃安得不以身许之故其君臣相与一以道义而忘势受遗之际肝胆相照无纎芥形迹何其盛也亮之恢复规模先为根本计方建兴初务农训兵以治国事国事既定北向致讨军旅将发拜表纳忠反复曲折专以宫中府中之事为言且陈亲贤臣逺小人之义一篇之中三致意焉而其终章尤为切至亮之意抑深且逺矣即其行事而观之絶姑息之私意本常礼之大公见善若出诸已用人各尽其才至或有罪虽素所礼遇如马谡且流涕诛之而弗释也故李平廖立虽被废放没齿无怨言盖其于斯世所欲不存焉身都将相三十年间家无赢余视天下无一足以动乎中者其正大之体为如何哉亮之奉嗣君小心恭恪一国之柄举出其手而人不知其为权彼懐奸稔逆切切窥人宗祀者雨雪见睹而谓亮敌哉至使耕者杂于渭濵舆图之复已恢恢然在其目中矣天不祚汉妖星告变谓之何哉或谓亮劝昭烈取荆州为不义而不知刘琮既降操则荆州固魏之荆州矣惜昭烈之失此机也或又谓魏延之防恨其不用不知天将昌汉扫除奸逆直余事耳行险侥幸非其志也呜呼秦汉以来士狃于战国余习张子房号为杰出者而犹未免杂以伯术若亮真豪杰之士无文王犹兴者使得游于洙泗讲学以终之则其所至又当若何传称始亮在隆中以管乐自许予谓亮王者之佐岂与管乐同在功利之域者哉意传者之误耳栻又言予读出师表见其所以告嗣君者一本于正殊非刻核隂谋之説故于手冩申韩等书亦疑之方亮之一见昭烈也遂定取荆益之计时昭烈未有驻足之地歴观诸国独刘氏不能守荆益是诚天所资也若昭烈以荆益无忘讨贼夫谁敢不服惜其徇小不忍而妨大计故刘琮可取而不取则亮之策昭烈犹有不能尽从者也及狼狈而遁虽借呉之力败操赤壁然终迫于吴乃始入蜀以谲计取之予知亮于此盖亦有不得已焉耳非草庐所以告昭烈之本意也嗟呼五伯以来功利之説盈天下如有亮坚守其正不以利钝易不共戴天之心庶其可以言王道者虽然亮之于学为未足故知有所未至也知有未至则心有未尽未能尽其心则于天下之事不能徧该而一贯之也开国建后大事也而奉策所立者乃亡国之宗妇以日易月后世之大事也而冢宰所赞乃因谬之礼且未逾年而改元此有以见其学之未至欤嗟乎若亮者体正大而能充之以学吾必谓之三王之佐矣栻笃论君子也其言云尔

　　续后汉书卷八
　　钦定四库全书
　　续后汉书卷九　　　　　　宋　萧常　撰列传四
