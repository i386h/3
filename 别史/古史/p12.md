<!-- { "loadSidebar": true } -->
　　苏子曰三代之得天下其所以异于后世者惟不求而得之耳世之论伊尹太公多以隂谋竒计归之其说乃与汉陈平魏贾诩无异夫陈平贾诩之事张子房荀文若之所不爲也而谓伊尹太公爲之乎太公盖善用兵老而不衰与文王治岐而司马兵法出焉要之皆仁人岂以诡诈爲文武倾人以自立者哉管仲相桓公覇诸侯一匡天下使人免左祍之祸孔子以仁许之然死不旋踵适庻争立桓公不得葬幸而不亡以管仲之智而不免于此盖物有以蔽之欤古者将治天下必先治家以爲其道当自是往管仲爲齐大夫塞门反坫身备三归而相公内嬖如夫人者六人其行甚秽管仲以爲不害伯不禁也夫古之圣人爲君臣父子夫妇之礼皆有本末不徒设也故以旧坊爲无用而毁之者必有水患以旧礼爲无益而去之者必有乱患古之君子身修而家治安而行之不知其难而乱自去今管仲媮取一时之欲而侥幸于长乆难哉桓公季年将立世子管子知将有嫡庶之祸遂与桓公属孝公于宋襄公夫使桓公妻妾适庶之分素明家事素定则太子一言立矣而他人何与哉盖管仲智有余而徳不足于是穷矣







　　古史卷九
　　钦定四库全书
　　古史卷十　　　　　　　　宋　苏辙　撰鲁周公世家第三
