<!-- { "loadSidebar": true } -->
　　曽参字子舆南武城人也少孔子四十六嵗事亲孝故孔子为之作孝经其养曾晳必有酒肉将彻必问所与问有余必曰有曽晳嗜羊枣参终身不食羊枣鉏而伤其根父挞之几死而不怨然孔子非其不避也齐人聘之将以为卿参曰食人之禄则忧人之事吾不忍逺亲而为人役辞之尝称曰吾闻诸夫子人未有自致者也必也亲丧乎故其执亲之丧水浆不入口者七日曽子为行甚笃立志甚厉其言曰士不可以不毅任重而道逺仁以为己任不亦重乎死而后已不亦远乎又曰可以托六尺之孤可以寄百里之命临大节而不可夺者君子人欤君子人也谓子襄曰子好勇乎吾尝闻大勇于夫子矣自反而不缩虽褐寛博吾不惴焉自反而缩虽千万人吾往矣尝与客立于门侧其徒趋而出曾子曰尔将何之曰吾父死将出哭于巷曰反哭于尔次曽子北面而吊之季孙之母死哀公吊焉曽子与子贡亦吊阍弗内也二子入其廐而修容子贡先入阍曰向者已告矣曽子后阍辟之渉内霤卿大夫皆辟位公降一等而揖之曽子有疾孟敬子问之曽子曰鸟之将死其鸣也哀人之将死其言也善君子所贵于道者三动容貌斯远暴慢矣正顔色斯近信矣出辞气斯远鄙倍矣笾豆之事则有司存其既病也童子执烛而侍曰华而睆大夫之箦欤乐正子春曰止曽子闻之矍然曰呼曰华而睆大夫之箦欤曽子曰然斯季孙之赐也我未之能易也元起易箦曽元曰夫子之病革矣不可以变幸而至于旦请敬易之曽子曰尔之爱我也不如彼君子之爱人也以德细人之爱人也以姑息吾何求哉吾得正而毙焉斯已矣举扶而易之反席未安而没曾子之妻以藜烝不熟而出人或非之曽子曰藜烝小物也而不用命况大事乎盖以微罪出不欲斥言之也既而终身不娶谓元曰高宗之杀孝已尹吉甫之放伯竒皆后妻故也吾不及古人知得免于非乎孔子之孙子思学于曽子而孟子学于子思二子之立志行义大放曾子数称其言云
　　苏子曰道有不可以名言者古之圣人命之曰一寄之曰中舜之禅禹曰人心惟危道心惟微惟精惟一允执厥中圣人之欲以道相诏者至于一与中尽矣昔者孔子与诸弟子言无所不至然而未尝及此也盖尝与子贡言之矣曰赐也汝以予为多学而识之者欤曰然非欤曰非也予一以贯之虽与子贡言之而孔子之言之也难而子贡之受之也未信至于曾子不然孔子曰参乎吾道一以贯之曾子曰唯曾子出门人问曾子曰夫子之道忠恕而已矣盖孔子之告之也不疑而曾子之受之也不惑则与子贡异矣然曾子以一为忠恕则知门人之不足告也夫及孔子既没曾子传之子思子思因其说而广之曰喜怒哀乐之未发谓之中发而皆中节谓之和中者天下之大本也和者天下之达道也致中和天地位焉万物育焉子思之说既出而天下始知一与中之在是矣然子思以授孟子孟子又推之以为性善之论性善之论出而一与中始枝矣乌乎孔子之所以不告诸弟子者盖为是欤
　　澹台灭明字子羽武城人也少孔子三十九嵗子游为武城宰称之于孔子然子羽状皃甚恶孔子以为材薄既受业南游至江从弟子三百人设取予去就名施乎诸侯孔子闻之曰吾以言取人失之宰予以貌取人失之子羽【家语子羽有君子之容而行不胜其貌宰我有文雅之词而智不充其辩孔子曰里语云相马以舆相士以居弗可废矣其言与史记异考之论语以史记为信】
　　宓不齐字子贱鲁人也少孔子四十九嵗子贱为单父宰孔子之兄子蔑与子贱皆仕孔子过蔑而问焉曰自汝之仕何得何亡对曰未有所得而所亡者三王事若袭学焉得习是学不得明也俸禄少饘粥不及亲戚是骨肉益疏也公事多急不得吊死问疾是朋友道阙也孔子不悦往过子贱问如蔑也对曰无所亡而有得者三始诵之今得行之是学益明也俸禄所供被及亲戚是骨肉益亲也虽有公事而兼以吊死问疾是朋友益笃也孔子叹曰君子哉若人鲁无君子者斯焉取斯原宪字子思鲁人也宪问耻子曰邦有道谷邦无道谷耻也克伐怨欲不行焉可以为仁矣子曰可以为难矣仁则吾不知也孔子卒宪隐于卫居草泽中子贡结驷连骑排藜藿入穷阎过谢宪宪摄敝衣冠迎子贡子贡耻之曰夫子岂病乎宪曰吾闻之无财者谓之贫学道而不能行者谓之病若宪贫也非病也子贡慙不怿而去终身耻其言之过也
　　公冶长字子长齐人也孔子谓长可妻虽在缧绁之中非其罪也以其子妻之
　　南宫适字子容鲁孟僖子之仲子也三复白圭孔子以其兄之子妻之曰邦有道不废邦无道免于刑戮适尝问曰羿善射奡荡舟俱不得其死然禹稷躬稼而有天下夫子不答适出子曰君子哉若人上德哉若人公晳哀字季次齐人也天下多仕于大夫为家臣季次鄙之未尝屈节于人孔子叹之
　　曾防字晳与子参皆事孔子尝与季路冉有公西华侍坐于孔子孔子曰以吾一日长乎尔无吾以也居则曰不吾知也如或知尔则何以哉子路率尔对曰千乘之国摄乎大国之间加之以师旅因之以饥馑由也为之比及三年可使有勇且知方也夫子哂之求尔何如对曰方六七十如五六十求也为之比及三年可使足民如其礼乐以俟君子赤尔何如对曰非曰能之愿学焉宗庙之事如防同端章甫愿为小相焉防尔何如鼓瑟希铿尔舍瑟而作曰异乎三子者之撰子曰何伤乎亦各言其志也曰暮春者春服既成冠者五六人童子六七人浴乎沂风乎舞雩咏而归夫子喟然叹曰吾与防也三子者出曾晳后曾晳曰夫三子者之言何如子曰亦各言其志也已矣曰夫子何哂由也曰为国以礼其言不让是故哂之唯求则非邦也与安见方六七十如五六十而非邦也者唯赤则非邦也与宗庙防同非诸侯而何赤也为之小孰能为之大晳之为人狂而直季武子死晳倚其门而歌故孟子曰琴张曾晳牧皮孔子之所谓狂者也
　　苏子曰四子之言皆其志也夫子之哂由也以其不让而其与防也以其自知之明与如曾晳之狂其必有不可施于世者矣茍不自知而强从事焉祸必随之其欲从弟子风乎舞雩乐以防老则其处己也审矣不然孔子岂以不仕为贵者哉
　　顔无繇字路少孔子六嵗与其子回各异时事孔子回死贫无以葬路请子之车以为之椁子曰才不才亦各言其子也鲤也死有棺而无椁吾不徒行以为之椁以吾从大夫之后不可以徒行也
　　商瞿字子木鲁人也少孔子二十九嵗孔子传易于瞿瞿传楚人馯臂子弓弓传江东人矫子庸疵疵传燕人周子家竪竪传淳于人光子乘羽羽传齐人田子庄何何传东武人王子中同同传菑川人杨何何汉元朔中以治易为中大夫
　　高柴字子羔卫人也少孔子三十嵗子羔执亲之丧泣血三年未尝见齿君子以为难子路为季氏宰以子羔为费宰及子路仕卫子羔亦为卫士师出公之难子羔出子路止死子羔之为士师也有刖者为卫守门及其出也追者至门者匿之其室子羔曰此子报怨之日也而反逃我何也曰断足吾自取之狱将决而君愀然不乐君非私我也君子固然此臣之所以悦君也子羔复仕鲁为成宰成人有其兄死而不为衰者闻子羔至遂为衰成人曰蚕则绩而蟹有匡范则冠而蝉有緌兄则死而子羔为之衰子羔葬其妻犯人之禾申祥以告请庚之子羔曰孟氏不以是罪予朋友不以是弃予以吾为邑长于斯也买道而葬后难继也子羔寝疾庆遗入请曰子之病革矣如至乎大病则如之何子羔曰吾闻之生有益于人死不害于人吾纵生无益于人可以死害于人乎哉我死葬我不毛之地可也
　　漆雕开字子开鲁人也少孔子十一嵗孔子使之仕对曰吾斯之未能信子说
　　公伯僚字子周鲁人也周愬子路于季孙子服景伯以告孔子曰夫子固有惑志于公伯僚吾力犹能肆诸市朝子曰道之将行也欤命也道之将废也欤命也公伯僚其如命何
　　司马耕字子牛本宋桓氏其兄魋得罪于宋出奔卫牛致其邑与珪而适齐魋自卫入齐陈成子使为次卿牛又致其邑而适吴吴人恶之而反赵简子陈成子皆召之卒于鲁郭门之外葬诸丘舆牛多言而躁问仁于孔子子曰仁者其言也讱曰其言也讱斯谓之仁已乎曰为之难言之得无讱乎问君子子曰君子不忧不惧曰不忧不惧斯谓之君子已乎曰内省不疚夫何忧何惧牛叹曰人皆有兄弟我独无子夏曰商闻之矣死生有命富贵在天君子敬而无失与人恭而有礼四海之内皆兄弟也君子何患乎无兄弟也
　　樊须字子迟齐人也少孔子三十六嵗问仁子曰爱人问知子曰知人未达曰举直措诸枉能使枉者直樊迟退见子夏而问之子夏曰富哉言乎舜有天下选于众举臯陶不仁者远矣汤有天下选于众举伊尹不仁者远矣樊迟请学稼子曰吾不如老农请学为圃曰吾不如老圃樊迟出子曰小人哉樊须也上好礼则民莫敢不敬上好义则民莫敢不服上好信则民莫敢不用情夫如是四方之民襁负其子而至矣焉用稼
　　苏子曰樊迟之学为农圃盖将与民并耕而食欤此孟子所谓许行之学也孟子曰有大人之事有小人之事尧以不得舜为己忧舜以不得臯陶为己忧以百亩之不易为己忧者农夫也此孔子所谓樊迟小人也有若鲁人也少孔子四十三嵗其言曰信近于义言可复也恭近于礼远耻辱也因不失其亲亦可宗也哀公问曰年饥用不足如之何有若对曰盍彻乎公曰二吾犹不足如之何其彻也对曰百姓足君孰与不足百姓不足君孰与足孔子既没曾子道孔子之言曰丧欲速贫死欲速朽有子曰是非君子之言也曾子曰参也与子游闻之夫子有子曰然则夫子有为言之也曾子以告子游子游曰甚哉有子之言似夫子也昔者夫子居于宋见桓司马为石椁三年不成夫子曰若是其靡也死不如速朽之愈也死之欲速朽为桓司马言之也南宫敬叔反必载寳而朝夫子曰若是其货也丧不如速贫之愈也丧之欲速贫为敬叔言之也曾子以告有子有子曰然吾固曰非夫子之言也曾子曰子何以知之有子曰夫子制于中都四寸之棺五寸之椁以此知不欲速朽也夫子失鲁司冦将之荆先之以子夏申之以冉有以此知不欲速贫也它日子夏子张子游以有子似圣人欲以所事孔子事之强曾子曾子曰不可江汉以濯之秋阳以暴之皜皜乎不可尚已然有子既祥而丝屦组缨君子讥之
　　苏子曰茍至于君子未有无耻者也孟子称禹崩益辟禹之子于箕山之隂朝觐狱讼者皆不之益而之啓然后益不敢践天子位太史公称孔子既没弟子以有若貌类孔子师之如孔子时及问而不能答乃斥去之夫以益有若之贤而其无耻至此极欤且月宿于毕而雨不应商瞿四十而生五子此卜祝之事而鄙儒所以谓孔子圣人者战国杂说类此者多矣孟子犹不能择而况太史公乎
　　公西赤字子华鲁人也少孔子四十二嵗子华习于礼容应对孔子屡称之尝使于齐冉有为其母请粟子曰与之釡请益曰与之庾冉子与之粟五秉子曰赤之适齐也乘肥马衣轻裘吾闻之君子周急不继富
　　巫马施字子旗鲁人也少孔子三十嵗陈司败问昭公知礼乎孔子曰知礼孔子退揖施而进之曰吾闻君子不党君子亦党乎君娶于吴为同姓谓之吴孟子君而知礼孰不知礼施以告孔子曰丘也幸茍有过人必知之
　　梁鳣字叔鱼齐人也少孔子二十九嵗年三十未有子欲出其妻商瞿谓曰子未也吾年三十八无子吾母为吾更取室夫子使吾之齐母请留夫子曰无忧也瞿过四十当有五丈夫子今果然吾恐子自晩生耳未必妻之过也居二年而有子
　　顔幸字子柳鲁人也少孔子四十六嵗
