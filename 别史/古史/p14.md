<!-- { "loadSidebar": true } -->
　　苏子曰鲁自宣公杀其世子而自立公室遂卑三桓分有其民而窃咻之民知有大夫而不知有君襄公二十九年季武子取卞公还自楚不敢入归而不敢问盖鲁君之失国也乆矣至昭公不忍其訽未能收民而举兵攻之遂以失国哀公孤弱甚于昭公又欲以越人攻之终亦出死于越嗟夫弃民五世而欲一朝收之冝其难哉昔齐晏子尝告景公以田氏之祸公问所以救之者晏子曰唯礼可以已之在礼家施不及国而大夫不收公利景公称善而不能用齐卒以亡语称哀公问社于宰我宰我对曰夏后氏以松殷人以栢周人以栗曰使民战栗孔子闻之曰成事不说遂事不諌既往不咎予尝考之以爲哀公将去三桓而不敢正言古者戮人于社其托于社者有意于诛也宰我知其意而亦以隐答焉其曰使民战栗以诛告也孔子知其不可曰此先君之所爲植根固矣不可以诛戮齐也盖亦有意于礼乎不然何咎予之深也孔子曰礼乐征伐自诸侯出十世希不失矣自大夫出五世希不失矣陪臣执国命三世希不失矣自隐至昭而逐于季氏凡十世自宣至定而制于阳虎凡五世虎不逾世而败自是三桓微散没不复见而鲁公室虽微不絶遂与战国相终始盖以臣僣君不义而得民要以其力自毙君虽失众而其实无罪乆则民将哀之其势固当然哉

　　古史卷十
<史部,别史类,古史>
　　钦定四库全书
　　古史卷十一　　　　　　　宋　苏辙　撰燕召公世家第四
　　召公奭周之同姓食采于召文王起于岐周而化行于南方江汉之国召公实掌其诸侯之政故诗曰文武受命有如召公之臣日辟国百里召公之治诸侯甚得民和亲听男女之讼止于甘棠之下以决事及召公没而民思之爱其甘棠不忍伐也故召南有甘棠行露之诗武王克啇封召公于北燕而留为周太保西旅献獒召公作旅獒以戒武王武王崩管蔡以殷叛周公东伐召公与太公开成王明周公无罪成王乃逆周公于东及成王将宅洛邑使召公先相宅召公以庻殷攻位于洛汭位成而周公至召公作诰以戒成王周公亦作洛诰而归政焉成王既涖政二公为左右相自陜以东周公主之自陜以西召公主之【诗周南召南以二公为名周南称后妃而召南称夫人以此知周南为周人之诗召南为诸侯之诗周公治内而召公治外无疑也及成王之世分天下以为左右二伯领之故公羊言自陜以东周公主之自陜以西召公主之按书周公毖殷顽民迁于洛邑君陈毕公继之而召公亦称伯相康王之诰曰太保率西方诸侯入应门左毕公率东方诸侯入应门右然则二公在文王世分治内外在成王世分掌东西其事各异也】召公不説恐成王未能君天下周公作书谕之名之曰君奭召公复为公刘泂酌卷阿之诗以戒成王周公没召公与毕公终相成王立康王召公卒其长子在燕其次子留周为召公世世辅周与周公比其顕者召虎佐周宣王燕自召公以下九世至惠侯惠侯当周厉王奔彘共和之世惠侯卒子僖侯立是嵗周宣王即位僖侯三十六年卒子顷侯立顷侯二十四年卒子哀侯立哀侯二年卒子郑侯立郑侯三十六年卒子缪侯立缪侯七年而鲁隐公之元年也十八年卒子宣侯立宣侯十三年卒子桓侯立桓侯七年卒子荘公立【春秋鲁荘公之十九年当燕荘公之十六年是嵗卫师燕师伐周立王子頽明年郑伯执燕仲父诸儒皆言立子頽者南燕姞姓南燕近卫于事为信而太史公以为北燕姬姓按春秋书姫姓之燕皆曰北燕则独书燕者谓南燕也】二十七年山戎病燕齐桓公为燕伐山戎归燕侵地使燕脩召公之法共贡天子荘公三十三年卒襄公立襄公四十年卒桓公立桓公十六年卒宣公立宣公十五年卒昭公立昭公十三年卒武公立武公十九年卒文公立文公六年卒懿公立懿公四年卒子简公款立【史记简公作惠公】简公多嬖宠欲去诸大夫而立其宠六年冬诸大夫比以杀公之外嬖公惧奔齐燕人奉悼公以为国悼公虽立而未改元九年冬齐景公以兵纳简公晏婴曰不入燕有君矣民不贰吾君贿左右謟防作大事不以信未尝可也明年正月齐师次于虢燕人归燕姫赂以瑶罋玉椟斝耳盟于濡上不克纳而还悼公于是改称元年六年齐髙偃帅师纳简公于阳【史记惠公在齐四年齐人纳之惠公至燕而死燕立悼公盖失之矣以晏子之言考之则简公之出也燕既立悼公矣悼公虽立而未敢改元及齐纳简公而不入知其决不得归然后即位改元耳至悼公六年齐髙偃又以兵纳简公于阳岂有惠公九年至燕而死之説乎太史公之为人粗而不详其于诗书春秋皆未尝究观本末又笃信战国杂説意欲立异自成一家而轻失实之谬孔子序诗书皆因古文而略发明之岂求异哉】悼公七年卒共公立共公五年卒平公立平公十九年卒简公立简公十二年卒献公立献公二十八年卒孝公立孝公十五年卒成公立成公十六年卒湣公立湣公三十一年卒厘公立时三晋始列为诸侯厘公三十年伐齐败于林营厘公卒桓公立桓公十一年卒文公立文公二十八年苏秦来説请与赵从亲文公与之车马金帛使至赵赵肃侯听之因约六国为从长秦惠王以其女为燕太子妇二十九年文公卒太子立是为易王易王元年秦使犀首说齐魏共伐赵以败从约苏秦自赵入燕易王初立齐宣王因我丧伐取十城苏秦为燕説齐复得十城十年燕君为王苏秦通文公夫人惧诛乃説王使齐为反间欲以乱齐易王十二年卒子哙立齐人杀苏秦苏秦之在燕与其相子之为婚而苏代与子之交及苏秦死而齐宣王复用苏代王哙三年与楚三晋攻秦不胜而还子之相燕贵重主断苏代为齐使于燕燕王问曰齐王奚如对曰必不伯燕王曰何故对曰不信其臣苏代欲以激燕王尊子之于是燕王大信子之子之因遗苏代百金而听其所使鹿毛夀谓燕王不如以国让子之尧以天下让许由许由不受有让天下之名而实不失天下今王以国让于子之子之必不敢受是王与尧同行也燕王因属国于子之子之大重或曰禹荐益于天而以啓人为吏及老传天下于益啓与交党攻益夺之天下谓禹名传天下于益实令啓自取之今王言属国于子之而吏无非太子之人者是名属子之而实太子用事也王因収印自三百石吏以上而效之子之子之南面行王事而哙老不聼政顾为臣三年国大乱民恫恐将军市被与太子平谋将攻子之储子谓齐湣王曰因而赴之破燕必矣齐王因令人谓太子平曰寡人闻太子之义将废私而立公饬君臣之义明父子之位邑虽小不足以为先后虽然唯太子所以令之太子因聚众使将军市被围公宫攻子之不克市被及百姓反攻太子市被死构难数月死者数万人百姓离心齐王因令章子将而伐燕士卒不战城门不闭燕君哙死子之亡二年而燕人共立太子平是为昭王昭王即位収破燕卑身厚币以招贤者谓郭隗曰齐因孤国之乱而袭破燕孤极知燕小力少不足以报然诚得贤士以共国以雪先王之耻孤之愿也先生视可者得身事之郭隗曰王必欲致士先从隗始隗且见事况贤于隗者岂逺千里哉于是昭王为隗改筑宫而师事之乐毅自魏徃邹衍自齐徃剧辛自赵徃士争趋燕燕王吊死问孤与百姓同甘苦使苏代事齐为间使乐毅交结诸侯二十八年燕国殷富士卒乐轶轻战于是以乐毅为上将军与秦楚三晋合谋以伐齐齐兵败湣王出亡于外燕兵独追北入临菑尽取齐寳烧其宫室宗庙城之不下者独莒即墨其余皆属燕三十三年昭王卒子惠王立惠王为太子时与乐毅有却及即位疑毅使骑刼代将乐毅亡走赵齐田单以即墨败燕骑劫死燕兵引归齐悉复得其故城惠王七年卒武成王立【史记赵惠文王二十八年书燕将成安君公孙操弑其王是年即燕武成王之元年而燕世家不言疑故録之于此】韩魏楚共伐燕七年齐田单伐我防中阳十四年武成王卒子孝王立【燕四十三君有二惠二僖二宣三桓二昭二文二简二孝虽辟陋少文恐不至此盖谱系脱谬耳案左传记简公欵甚明而史记以为惠公则其余失实者可知也】孝王三年卒子王喜立四年王命相栗腹约欢赵以五百金为赵王酒还报曰赵壮者皆死长平其孤未壮可伐也王召昌国君乐间问之对曰赵四战之国其民习兵不可伐王曰吾以五而伐一对曰不可燕王怒羣臣皆以为可卒起二军车二千乗栗腹将而攻鄗卿秦攻代独大夫将渠谓燕王曰与人通关约交以五百金饮人之王使者报而反攻之不祥兵无成功王不聼自将偏军随之将渠引王绶止之曰王必无徃徃无成功王蹵之以足将渠泣曰臣非自为乃为王也燕军至宋子赵使廉颇将破栗腹于鄗使乐乗将破卿秦于代廉颇逐燕军五百余里围其国乐间奔赵燕人请和赵人不许必令将渠处和燕相将渠以处和赵听将渠解围去六年秦灭东西周九年秦王政初即位十二年赵使李牧攻燕拔武遂方城剧辛故居赵与庞暖善已而亡走燕是时赵数困于秦而廉颇以谗去庞暖为将燕欲因赵攻之问剧辛辛曰庞暖易与耳遂使剧辛将击赵赵使庞暖击之取燕军二万杀剧辛二十三年太子丹质于秦亡归燕二十五年秦灭韩二十七年秦灭赵赵公子嘉自立为代王燕见秦且灭六国秦兵临易水祸且至燕太子丹隂养壮士二十人使荆轲献督亢地图于秦因袭刺秦王秦王觉杀轲使将军王翦击燕二十九年秦拔我蓟燕王亡徙居辽东斩丹以献秦三十年秦灭魏三十三年秦拔辽东虏王喜卒灭燕
　　苏子曰燕召公之后然国于蛮貊之间礼乐微矣春秋之际未尝出与诸侯防盟至于战国亦以耕战自守安乐无事未尝被兵文公二十八年苏秦入燕始以纵横之事説之自是兵交中国无复宁嵗六世而亡吴自大伯至夀梦十七世不通诸侯自巫臣入呉敎呉乗车战射与晋楚力争七世而亡燕呉虽南北絶逺而兴亡之迹大略相似彼説客防士借人之国以自快于一时可矣而为国者因而狥之猖狂恣行以速灭亡何哉夫起于辟陋之中而奋于诸侯之上如商周先王以德服人则可不然皆祸也至太子丹不听鞠武而用田光欲以一匕首毙秦虽使荆轲能害秦王亦何救秦之灭燕而况不能哉此又苏秦之所不取也










　　古史卷十一
　　钦定四库全书
　　古史卷十二　　　　　　　宋　苏辙　撰蔡叔曹叔世家第五
