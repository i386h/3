<!-- { "loadSidebar": true } -->
　　钦定四库全书　　　　　　史部四
　　古史　　　　　　　　　　别史类
　　提要
　　【臣】等谨按古史六十五卷宋蘓辙撰辙有诗传已着録辙以司马迁史记多不得圣人之意乃因迁之旧上自伏羲神农下讫秦始皇为本纪七世家十六列传三十七自谓追録圣贤之遗意以明示来世至于得失成败之际亦备论其故以今考之如于三皇纪增入道家者流谓黄帝以无为为宗其书与老子相出入于老子传附以佛家之说谓释氏视老子体道愈逺而立于世之表于孟子传谓孟子学于子思得其说而渐失之反称誉田骈慎到之徒又谓其为佛家所谓钝根声闻者班固论迁之失首在先黄老而后六经辙所更定乌在其能正迁耶朱子语録曰伯恭子约宗太史公之学某尝与之痛辨子由古史言马迁浅陋而不学疎畧而轻信此二句最中马迁之失伯恭极之古史序云古之帝王其必为善如火之必热水之必寒其不为不善如驺虞之不杀窃脂之不谷此语最好某尝问伯恭此岂马迁之所及然子由此语虽好却又有病处如云帝王之道以无为为宗之类他只说得个头势大然下面功夫又皆空疎云云盖与吕祖谦议论相激故平日作杂学辨以攻辙此时反为之左袒然其混合儒墨之失亦终不能为之掩也平心而论史至于司马迁犹诗至于李杜书至于钟王画至于顾陆非可以一支一节比拟其长短者也辙乃欲防定其书殆不免于轻妄至于纠正补掇如史记载尧典妻舜之后瞽瞍尚欲杀舜辙则本尚书谓妻舜在瞽瞍允若之后史记载伊尹以负鼎说汤造父御周穆王见西王母事辙则删之史记不载祷雨桑林事辙则増之宋世家史记赞宋襄公之战为礼让辙则贬之辨管子之书为战国诸子所附益于晏子传増入晏子处崔杼之变知陈氏之簒与讽谏数事于宰我则辨其无从叛之事于子贡则辨其无乱齐之事又据左氏传为栁下惠曹子臧吴季札范文子叔向子产等传以补史记所未及鲁连传附以虞卿刺客传不载曹沬其去取之间亦颇为不茍存与迁书相参考固亦无不可矣书中间有附注以叶大庆考古质疑考之盖其子逊之所作旧本不载其名今附着焉乾隆四十一年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆费墀
　　钦定四库全书
　　古史原叙
　　苏子曰古之帝王皆圣人也其道以无为为宗万物莫能婴之其于为善如水之必寒如火之必热其于不为不善如驺虞之不杀如窃脂之不谷不学而成不勉而得其积之中者有余故其推之以治天下者有不可得而知也孔氏之遗书曰喜怒哀乐之未谓之中而皆中节谓之和中也者天下之大本也和也者天下之达道也致中和天地位焉万物育焉天地万物犹将赖之以存而况于人乎自三代之衰圣人不作世不知本而驰骋于喜怒哀乐之余故其于事业日以鄙陋不足以睎圣人之万一虽春秋之际王泽未竭士生其间习于礼义而审于利病如管仲晏子子产叔向之流皆不足以知之至于孔子其知之者至矣而未尝言孟子知其一二时以告人而天下亦莫能信也陵迟及于秦汉士益以功利为急言圣人者皆以其所知亿之儒者留于度数而智者溺于权利皆不知其非也太史公始易编年之法为本纪丗家列传记五帝三王以来后丗莫能易之然其为人浅近而不学疎略而轻信汉景武之间尚书古文诗毛氏春秋左氏皆不列于学官丗能读之者少故其记尧舜三代之事皆不得圣人之意战国之际诸子辩士各自著书或增损古事以自信一时之说迁一切信之甚者或采丗俗相传之语以易古文旧说及秦焚书战国之史不传于民间秦恶其议已也焚之略尽幸而野史一二存者迁亦未暇详也故其记战国有数年不书一事者余窃悲之故因迁之旧上观诗书下考春秋及秦汉襍录记伏牺神农讫秦始皇帝为七本纪十六丗家三十七列传谓之古史追录圣贤之遗意以明示来丗至于得失成败之际亦僃论其故呜呼由数千嵗之后言数千嵗之前其详不可得矣幸其犹有存也而或又失之此古史之所为作也

　　钦定四库全书　　　　　史部四
　　古史目録　　　　　　　别史类
　　本纪七
　　三皇第一
　　五帝第二
　　夏第三
　　商第四
　　周第五
　　秦第六
　　秦始皇第七
　　世家十六
　　吴太伯第一
　　齐太公第二
　　鲁周公第三
　　燕召公第四
　　蔡叔曹叔第五
　　陈第六
　　卫康叔第七
　　宋微子第八
　　晋唐叔第九
　　楚第十
　　郑第十一
　　越王勾践第十二
　　赵第十三
　　魏第十四
　　韩第十五
　　田敬仲第十六
　　列传三十七
　　伯夷第一
　　管晏第二
　　柳下恵第三
　　曹子臧吴季札第四
　　晋范文子第五
　　晋叔向第六
　　郑子产第七
　　孔子第八
　　孔子弟子第九
　　老子第十
　　孟子孙卿第十一
　　伍员第十二
　　孙吴第十三
　　范蠡大夫种第十四
　　叶公第十五
　　商君第十六
　　苏秦第十七
　　张仪第十八
　　樗里子甘茂第十九
　　穰侯第二十
　　白起王翦第二十一
　　孟尝君第二十二
　　平原君第二十三
　　魏公子第二十四
　　春申君第二十五
　　范睢蔡泽第二十六
　　乐毅第二十七
　　亷颇蔺相如第二十八
　　田单第二十九
　　屈原第三十
　　虞卿鲁仲连第三十一
　　吕不韦第三十二
　　李斯第三十三
　　防恬第三十四
　　扁鹊第三十五
　　刺客第三十六
　　滑稽第三十七















　　钦定四库全书
　　古史卷一　　　　　　　　宋　苏辙　撰三皇本纪
　　太昊伏牺氏风姓始观天地之象鸟兽之文近取诸身逺取诸物以画八卦教民嫁娶俪皮以为礼作结防为罔罟以佃以渔豢养牺牲服牛乘马故曰伏牺亦曰包牺氏伏牺以木徳王天下故为三皇首河出圗故为龙师而龙名居于宛丘后丗所谓太昊之虚也伏牺氏既衰而共工氏伯九州自谓水徳天王行之叙其后神农氏兴而伏牺之子孙不可复纪至周衰有任宿须句颛臾皆风姓邑于济上奉伏牺之祀
　　炎帝神农氏姜姓以火徳继木为火师而火名故曰炎帝斵木为耜揉木为耒教民稼穑故曰神农始为市以通有无尝草木百药以救疾苦其子柱能殖百谷百蔬五帝之丗祀以为稷子孙传丗为黄帝所灭黄帝亦神农之后以其徳异故异号异姓而炎帝之后事尧者有四岳事周者齐许申甫皆列于诸侯焉
　　黄帝轩辕氏姬姓亦曰有熊氏神农之后而少典之子也少典取有蟜氏生黄帝炎帝丗衰诸侯相侵伐暴虐百姓炎帝弗能征于是轩辕乃习用干戈以征不享诸侯咸来宾従而蚩尤最为暴莫能伐炎帝欲侵陵诸侯诸侯咸归轩辕轩辕乃修徳振兵教熊罴貔貅防虎以与炎帝战于阪泉之野三战然后得志蚩尤作乱不用帝命于是征师诸侯战于涿鹿之野遂禽杀蚩尤诸侯咸尊轩辕代神农氏为黄帝天下有不顺者从而征之平者去之披山通道未尝寕居以师兵为营衞为云师而云名举风后力牧常先大鸿以治正名百物书契律歴衣服栋宇舟车弧矢之利皆本于黄帝黄帝作云门大卷之乐其师岐伯明于方丗之为医者宗焉然黄帝之书战国之间犹存其言与老子相出入以无为宗【黄帝之书与老子同者多见于列子】其设于丗者与时俯仰皆其见于外者也黄帝居轩辕之丘而取于西陵之女是为嫘祖嫘祖为黄帝正妃生二子后皆有天下其一嚣是为青阳其二昌意黄帝葢四妃二十五子其得姓者十四人为十二姓曰姬西祁已滕箴任荀僖佶儇依黄帝崩于桥山子青阳立是为帝少昊至虞夏之丗皆禘黄帝苏子曰孔子删诗及书起于尧舜稷契之际以为自是以上其事不可详矣至司马迁纪五帝首黄帝遗牺农而黜少昊以为帝王皆出于黄帝盖纪其丗非纪其事也故余因之然黄帝本神农之后少典之子神农岂非五帝丗耶盖黄帝髙阳髙辛子孙代有天下而少昊之后不传周礼六乐无少昊之乐易叙古帝王亦不道也迁由是黜而不纪后世多以迁为非者于是作三皇本纪复纪少昊于五帝首



　　古史卷一
　　钦定四库全书
　　古史卷二　　　　　　　　宋　苏辙　撰五帝本纪
　　帝少昊金天氏曰挚亦曰青阳都于曲阜其立也凤鸟适至故以鸟纪为鸟师而鸟名凤鸟氏歴正也鸟氏司分者也伯赵氏司至者也青鸟氏司啓者也丹鸟氏司闭者也祝鸠氏司徒也瞗鸠氏司马也鸤鸠氏司空也爽鸠氏司宼也鹘鸠氏司事也五鸠鸠民者也五雉为五工正九扈为九农正而其四叔重为勾芒该为蓐收脩及熈为冥少昊氏既衰而黄帝之孙颛顼代之少昊之后见于周衰有郯子焉
　　帝颛顼髙阳氏黄帝之孙而昌意之子也都于帝丘始为民师而命以民事少昊氏之衰也九黎乱徳民神杂糅不可方物家为巫史民匮于祀民渎齐盟而神不蠲民嘉生不降祸灾荐至颛顼乃命南正重司天以属神火正黎司地以属民絶地天通使无相侵渎然后民安其生髙阳氏之灭也岁在鹑火【左传晋史赵曰陈颛顼之族也岁在鹑火是以卒灭陈将如之】黄帝之曽孙喾代之颛顼之后六丗生舜五丗生鲧故虞夏皆祖颛顼帝喾髙辛氏黄帝之曽孙也父曰蟜极祖曰嚣都于亳取陈氏生尧取娵訾氏生挚取有娀氏生契取有邰氏生稷帝喾崩而挚代立帝挚立不善崩而其弟立是为帝尧契之后为殷稷之后为周故尧禅舜舜祀喾于郊而殷周皆祀喾于禘帝尧陶唐氏都于平阳黄收纯衣彤车白马茅茨不翦土阶三等为咸池之乐克明俊徳以亲九族九族既睦平章百姓百姓昭明恊和万邦黎民于变时雍髙辛氏既衰而三苗复乱九黎之徳尧乃复育重黎之后曰羲仲羲叔和仲和叔使平秩四方以正四时允厘百工庶绩咸熈于是尧访于羣臣曰畴咨若时登庸放齐曰嗣子丹朱开明尧曰吁嚚讼可乎尧又曰畴咨若予采驩兠曰共工方鸠僝功尧曰吁静言庸违象共滔天不可尧复问四岳曰汤汤洪水滔天浩浩懐山襄陵下民其咨谁可使治者皆曰鲧可尧曰鲧方命圯族不可岳曰异哉试不可用乃已尧于是聼岳用鲧九载功用不成尧复问曰朕在位七十载汝能庸命巽朕位岳曰否徳忝帝位尧曰明明扬侧陋众皆曰有鳏在下曰虞舜尧曰俞予闻如何岳曰瞽子父顽母嚚象傲克谐以孝烝烝乂不格奸尧曰我其试哉于是妻之二女以观其徳舜饬下二女于妫汭如妇礼尧善之尧知子丹朱不肖不足授天下得舜试之三年而告之曰予询事考言乃言底可绩三载矣汝遂陟帝位舜让于徳弗嗣尧不许以正月上日受终于文祖尧遂老使舜摄行天子之政二十有八载而尧崩百姓如丧考妣三载四海遏宻八音舜乃封丹朱使奉尧祀服其礼乐以客见天子而舜亦宗祀尧至舜之子孙乃更郊尧而宗舜自黄帝至尧皆姬姓同姓而异其国号所以章明徳也尧后有刘累者学扰龙于豢龙氏事夏孔甲赐氏曰御龙以更豕韦之后为豕韦氏商之衰迁居于唐周以唐封叔虞复自唐徙杜为唐杜氏周宣王诛杜伯其子隰叔适晋为范氏范武子奔秦自秦复归于晋其处者为刘氏而汉其苖裔也
