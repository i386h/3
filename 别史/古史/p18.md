<!-- { "loadSidebar": true } -->
　　苏子曰卫之大乱者再皆起于父子夫妇之际宣公灵公专欲以兴祸固无足言者急子寿子争相为死而荘公出公父子相攻出入二十余年不以为耻贤愚之不同至此哉然急寿勇于义惜其不为吴太伯而蹈申生之祸以重父之过可以为廉矣未得为仁也昔者孔子之门人季路髙柴皆事出公孔子自陈反于卫子路问曰卫君待子而为政子将奚先孔子曰必也正名乎名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所措手足故君子名之必可言也言之必可行也君子于其言无所茍而已矣呜呼卫之名于是可谓不正矣灵公黜其子而子其孙出公不父其父而祢其祖人道絶矣孔子于是焉而欲正之何为而可灵公之死也卫人立公子郢郢不可则卫人立輙使輙而知礼必辞辞而不获必逃輙逃而郢立则名正矣虽以拒蒯聩可也虽然孔子为政岂将废輙而立郢邪其亦将教輙避位而纳蒯瞆耳蒯聩得罪于父生不飬死不丧然于其入也春秋书曰晋赵鞅帅师纳卫世子蒯聩于戚非世子而以世子名之以其子得立于卫成其为世子也若輙避位而纳其父是世子为君也而名有不正乎名正而卫定矣








　　古史卷十四
　　钦定四库全书
　　古史卷十五　　　　　　　宋　苏辙　撰宋微子世家第八
