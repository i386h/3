<!-- { "loadSidebar": true } -->
　　康叔封者周武王之少弟也武王既克殷纣以殷余民封纣子武庚禄父奉其先祀武庚未集恐其有异志乃以管叔蔡叔监殷以和其民武王崩成王少周公以冢宰当国管蔡疑之乃与武庚作乱周公以王命伐诛之以殷之故地封康叔为卫君居河淇之间分之以大路少帛綪茷旃旌大吕殷民七族陶氏施氏繁氏锜氏樊氏饥氏终葵氏封畛土疆自武父之南及圃田之北竟取于有阎之土以共王职取于相土之东都以防王之东搜季授土陶叔授民命以康诰酒诰梓材啓以商政疆以周索卫国既治复入周为司防康叔卒子康伯牟立【左传楚灵王所谓王孙牟也世本作髦】康伯卒子考伯立考伯卒子嗣伯立嗣伯卒子伯立伯卒子靖伯立靖伯卒子贞伯立贞伯卒子顷侯立【史记顷侯厚赂周夷王夷王命卫为侯今按书成王之世康叔称卫侯又曰孟侯盖以侯为方伯故其子孙六世称伯犹诗以召公为召伯而非伯爵也至顷侯盖不复为方伯故但以爵称非以赂故得侯也】顷侯十二年卒子厘侯立厘侯十三年周厉王奔彘二十八年周宣王立四十二年厘侯卒世子共伯余蚤死立其弟和是为武公【史记和有宠于厘侯厘侯多予之赂和以赂士袭攻共伯于墓上共伯入厘侯羡自杀卫人因之厘侯旁案毛诗柏舟之叙曰卫世子共伯蚤死其妻守义父母欲夺而嫁之誓而不许初无篡夺之文且武公贤者卫人谓之睿圣武公夺适之事未可遽以诬之故疑而不録也】武公脩康叔之政百姓和集四十二年犬戎杀周幽王武公将兵佐周平戎甚有功为平王三公年九十有五犹箴儆于国曰自卿以下至于师长士苟在朝者无谓我老耄而舍我必恪防于朝以交戒我在舆有旅贲之规位宁有官师之典倚几有诵训之諌居处有防御之箴临事有史之导宴居有师工之诵史不失书蒙不失诵于是作抑戒追刺厉王以自儆五十五年卒卫人谓之睿圣武公子荘公杨立荘公娶于齐曰荘姜贤而无子卫人为之赋硕人又娶于陈曰厉妫生孝伯早死其娣戴妫生完荘姜以为己子公子州吁嬖人之子也有宠而好兵公弗禁荘姜恶之石碏諌曰将立州吁乃定之矣若犹未也阶之为旤夫宠而不骄骄而能降降而不憾憾而能眕者鲜矣弗聼其子厚与州吁防禁之不可二十三年荘公卒子桓公完立石碏请老十三年郑太叔叚作乱不克其子滑来奔为之伐郑取廪延冬郑人伐我十六年二月州吁弑桓公而自立将脩先君之怨于郑而求宠于诸侯以和其民是时宋公子冯奔郑郑人将纳之乃使公孙文仲与陈蔡伐郑民苦于用兵作击鼔之诗州吁使石厚问其父碏求所以自安碏曰朝陈使求觐于王可也厚从州吁如陈碏使告陈曰卫国小老夫耄矣无能为也此二人者实弑寡君敢即图之陈人执之而请涖于卫卫人皆杀之召公子晋于邢而立之是为宣公宣公烝于夷姜生急子属诸右公子泄为之娶于齐而美公娶之生夀及朔属夀于左公子职夷姜缢宣姜与朔构急子公使诸齐使盗待诸莘将杀之夀子告之使行不可曰弃父之命恶用子矣有无父之国则可也及行夀饮之酒载其旌以先盗杀之急子至曰乃我也此何罪又杀之二子死朔为世子十九年宣公卒子惠公朔立惠公四年左右公子怨惠公逐之立黔牟惠公奔齐黔牟立八年齐宋陈蔡来纳惠公眀年春王人子突来救不胜诸侯惠公复入放黔牟于周放寗跪于蔡杀左右公子惠公初立至是十三年矣二十五年王子頽来奔师及燕师伐周立子頽三十一年惠公卒子懿公赤立三年齐桓公以王命讨立子頽师及齐师战败赂之乃还九年狄伐我懿公好鹤鹤有乗轩者将战国人受甲者皆曰使鹤鹤实有禄位予焉能战公使石祁子寗荘子守渠孔御戎子伯为右黄夷前驱孔婴齐殿及狄人战败于荥泽公不去其旗是以甚败石祁子寗荘子夜与国人出狄入卫又败我河上惠公之少也公子顽烝于宣姜生齐子戴公文公宋桓夫人许穆夫人文公为卫之多患也先适齐及败宋桓公逆其遗民宵渉河男女七百三十人益之以共滕之民为五千人立戴公申以庐于曺齐桓公使公子无亏以兵戍之遗之祭服乗马牛羊鸡犬戴公未逾年卒立其弟文公燬初惠公以谗杀二兄国人不附及狄之祸国人思复立急夀之后而急夀皆无子黔牟及顽皆急夀之弟也故立其子二年齐桓公帅诸侯城楚丘自曺迁焉文公大布之衣大帛之冠务材训农通商惠工敬教劝学授方任能元年革车三十乗季年乃三百乗十三年狄侵我十六年晋公子重耳过我公不为礼十七年齐桓公卒十八年邢人狄人侵我为菟圃公以国譲父兄子弟及朝众曰茍能治之燬请从焉众不可而后师于訾娄狄师还十九年卫大旱卜有事于山川不吉寗荘子曰昔周饥克殷而年丰今邢方无道诸侯无伯天其或者使卫讨邢乎遂伐邢师兴而二十年齐狄盟于邢为邢谋我二十一年狄侵我二十五年正月伐邢使礼至兄弟亡入邢事其大夫国子卫师至国子廵城礼至掖以赴外杀之遂灭邢五月文公卒子成公郑立二年正月晋文公将侵曺假道于我弗许遂伐我取五鹿公欲与楚国人不欲出公以説晋公出居襄牛晋人分我田以畀宋人四月晋文公败楚师于城濮公惧奔楚遂适陈使元咺奉叔武以受盟或诉元咺曰立叔武矣其子角从公公杀之咺不废命奉叔武以入守六月晋人归公寗武子与国人盟以安众公不信叔武先期而入公子歂犬华仲前驱叔武将沐闻君至喜捉髪走出前驱射而杀之公知其无罪也枕之股而哭之命杀犬元咺奔晋冬防于温公与元咺讼不胜晋人执公归于京师而归元咺于卫咺立公子瑕五年晋人使医衍酖公不死鲁为我请晋人归公公杀元咺及瑕而后入六年狄围我迁于帝丘以避之七年侵狄及狄盟晋文公之季年公不朝九年晋防公伐我公与陈共公谋使孔逹伐晋十年陈为我求成于晋执孔逹以説十二年晋人归孔达公如晋拜十六年晋人归我匡戚之田三十五年成公卒子穆公遫立三年孔达及晋原縠宋华椒曹人同盟于清邱曰恤病讨贰陈贰于楚宋以盟故伐陈孔逹救之曰先君有约言焉若大国讨我则死之四年晋人来讨五年杀孔逹以説十一年四月孙良夫帅师及齐战败于新筑乞师于晋六月及晋鲁败齐侯于鞌得其侵地八月穆公卒子定公臧立五年孙林父出奔晋十二年春公如晋晋侯将见孙林父公不许公归晋侯使却犫见之公欲辞定姜曰不许必亡虽恶之不犹愈于亡乎公见而复之秋公有疾使孔成子寗惠子立敬姒之子衎为太子十月定公卒子献公衎立不哀定姜既哭而息不内酌饮叹曰是夫也将不唯卫国之败其必始于未亡人乌乎天祸卫国也夫吾不获鱄也使主社稷大夫闻之皆惧元年楚侵我二年公为晋伐郑自是与楚郑为怨十八年四月公戒孙林父寗殖食日旰不召而射鸿于囿二子从公不释皮冠而与之言二子怒孙子如戚孙蒯入使公饮之酒使工歌巧言之卒章蒯惧以告林父林父曰君忌我矣不先必及公知之使子蟜子伯子皮与林父盟林父皆杀之己未公如鄄使子行于林父林父又杀之公出奔齐国人立公孙剽孙林父寗殖相之以聼命于诸侯是为殇公公弟子展子鲜从公齐人以郲寓公鲁人使厚成叔吊于卫归告臧纥曰卫君其必归乎有太叔仪以守有母弟鱄以出或抚其内或营其外能无归乎鲁人又使臧纥唁公公与之言虐退而告其人曰卫侯不得入矣其言粪土也亡而不变何以复国子展子鲜闻之见臧纥与之言道臧孙说曰卫君必入二子者或挽之或推之欲无入得乎晋侯问卫故于中行偃对曰卫有君矣不如因而定之推亡固存不亦可乎冬诸侯防于戚以定卫殇公六年寗殖病将死告其子喜使纳献公喜许诺十一年秋晋侯使魏舒宛没逆献公于齐使卫与之夷仪献公自夷仪使与寗喜言寗喜许之大叔仪闻之曰君子之行思其终也思其复也故曰慎始而敬终终以不困今寗子视君不如奕棋奕者举棋不定不胜其偶而况置君而弗定乎必不免矣寗喜亦畏公之不信也使告曰必子鲜在公以命鱄鱄辞敬姒强之公使谓寗喜苟反政由寗氏祭则寡人寗喜告蘧伯玉伯玉曰瑗不得闻君之出敢闻其入遂行从近关出告右宰谷谷曰不可获罪于两君喜以父命告谷曰我请使焉而观之反曰君淹恤在外十二年矣而无忧色亦无寛言犹夫人也不已必死喜曰子鲜在谷曰子鲜在何益多而能亡喜曰虽然弗可以己孙林父在戚二月庚寅寗喜右宰谷攻孙氏杀孙襄辛卯弑殇公及太子角孙林父以戚奔晋甲午献公入大夫逆于竟者执其手而与之言道逆者自车揖之逆于门者颔之而已公怨太叔仪使譲之仪欲亡公止之使殖绰攻戚杀晋戍三百人林父诉之晋夏晋赵武合诸侯之大夫于戚以讨卫疆戚田公徃防之晋人执公及寗喜秋齐侯郑伯为公故如晋晋人许之冬纳女于晋乃释公【史记言献公入与殇公之死冣为踈谬其言曰殇公十二年孙寗争政公使寗子攻孙氏孙林父奔晋请纳献公齐景公闻之与献公如晋求入晋人诱殇公及寗子而执之其説不根今以左氏为正】献公后元年公患寗喜之专也使公孙免余攻而杀之及右宰谷公弟鱄曰逐我者出纳我者死君失其信而国无刑不亦难乎遂出奔晋公止之不可托于木门不向卫国而坐终身不仕公使免余为卿辞曰太叔仪不贰能賛大事君其命之乃以仪为卿二年讨寗氏之党石恶奔晋三年献公卒子襄公恶立吴季札过卫说蘧瑗史狗史防公子荆公叔发公子朝曰卫多君子未有患也九年八月襄公卒襄公夫人姜氏无子嬖人婤姶生孟絷有废疾孔成子梦康叔谓已立元余使羁之孙圉与史狗相之史朝梦与成子恊既而婤姶生子名之曰元乃立之是为灵公公孟絷狎齐豹夺之司冦与鄄有役则反之无则取之又恶北宫喜禇师圃欲去之公子朝通于襄夫人宣姜惧而欲为乱十三年秋豹喜圃朝作乱公孟有事于盖获之门外齐氏伏甲杀之公闻乱如死鸟齐氏之宰渠子召北宫喜北宫氏之宰不与谋杀渠子而伐齐氏灭之公与北宫喜盟而入公子朝禇师圃奔晋杀宣姜二十九年公防诸侯于召陵诸侯将长蔡于卫公使祝鮀私于周苌曰康叔以贤用于周为司防而蔡叔以罪废其子胡帅德改行仅乃得封先王尚德而已非尚年也奈何违之苌説告刘子与范献子谋之卒长卫君三十一年鲁人伐郑过我不假道及还阳虎使季孟自南门入出自东门舍于豚泽公使弥子瑕追之公叔仪老矣辇而如公曰昭公之难君将以文之舒鼎成之昭兆定之鞶鉴苟可以纳之择用一焉公子与二三臣之子诸侯茍忧之将以为之质此羣臣之所闻也今将以小忿蒙旧德无乃不可乎太姒之子惟周公康叔相为睦也而效小人以弃之不亦诬乎天将多阳虎之罪以毙之君姑待之若何乃止是时晋失诸侯齐郑叛之三十二年齐侯郑伯盟于咸公欲叛晋诸大夫不可北宫结如齐而私于齐侯曰执结以侵我乃盟于三十三年晋师救鲁还过我将盟公于鄟泽赵鞅曰谁敢盟卫君者渉佗成何曰我能盟之卫人请执牛耳成何曰卫吾温原也焉得视诸侯将歃渉佗捘公手及捥公怒王孙贾趋进曰盟以信礼也有如卫君其敢不惟礼是事而受此盟也公欲叛晋而患诸大夫王孙贾使次于郊大夫问故公语之诟且曰寡人辱社稷其改卜嗣寡人从焉大夫曰是卫之祸岂君之过也公曰又有患焉谓寡人必以而子与大夫之子为质曰茍有益也公子则往羣臣之子敢不皆负羁緤以从将行王孙贾曰卫国有难工啇未甞不为患使皆行而后可大夫又将行之行有日公朝国人使贾问焉曰若我叛晋晋五伐我病何如矣皆曰五伐我犹可以战贾曰然则叛之病而后质何迟之有遂叛晋晋人请改盟弗许秋晋士鞅侵我鲁人侵我三十四年齐侯伐晋次于五氏晋车千乗在中牟公将防齐卜过之龟焦公曰可也卫车当其半寡人当其半敌矣乃过中牟中牟人欲伐之卫禇师圃亡在中牟曰卫虽小其君在焉未可胜也齐师克城而骄其帅又贱遇之必败乃伐齐师败之齐侯致禚媚杏于卫三十八年孔子自鲁来禄之如鲁大夫南子有宠于公公叔戍欲去其党夫人愬之曰戍将为乱三十九年公叔戍北宫结出奔鲁赵阳出奔宋南子宋女也故与宋朝通公为之召朝太子蒯聩如齐过宋野野人歌之曰既定尔娄猪盍归吾艾豭太子羞之谓其臣戏阳速曰从我而朝少君我顾则杀之太子见夫人三顾速不进夫人觉之啼而走曰蒯聩将杀余公执其手以登台太子奔宋已而之晋赵氏太子蒯聩之出也公谓子郢余无子将立女对曰郢不足以辱社稷君其改图四十二年四月灵公卒夫人命立子郢曰君命也郢曰亡人之子輙在乃立輙是为出公六月晋赵鞅纳蒯聩于戚出公元年石曼姑及齐国夏帅师围戚八年孔子自陈来九年孔子归鲁十年公防鲁侯吴子于郧我尝杀吴行人且姚及防吴人藩公之舍鲁人使子贡见大宰嚭而辞焉嚭说乃舍公公归而効夷言公孙弥牟曰君必不免其死于夷乎执之而又説其言从之固矣孔圉之妻太子蒯聩之姊也生悝而圉卒其竪浑良夫通焉孔姬使见太子于戚太子与之言曰茍使我入获国服冕乗轩三死无与使请于伯姬伯姬许之十三年良夫与太子入廹孔悝而强盟之召获驾乗车奉出公奔鲁季路死之孔悝立蒯聩是为荘公【左传卫出公元年在鲁哀公三年其出在鲁哀公十五年凡十三年而史记出公自立至出止十二年左传荘公元年在鲁哀十六年死在十七年凡二年而史记荘公元年在鲁哀十五年至死凡三年皆失之也】荘公居外乆怨诸大夫莫逆欲尽去之元年子还成孔悝奔宋公以占梦嬖人卜人求酒于大叔遗弗得告公而逐之大叔遗奔晋公谓浑良夫曰吾继先君而不得其器若之何良夫曰疾与亡君皆君之子也召之而择材焉若不才器可得也竪告太子疾疾使五人舆豭从已劫公而强盟之且请杀良夫公曰其盟免三死曰请三之后有罪杀之公曰诺哉二年公成虎幄于借圃求令名者而与之始食焉太子请使良夫良夫乗衷甸两牡紫衣狐裘至袒裘不释劒而食太子使牵以退数三罪而杀之晋赵鞅使来告曰君在晋也志父为主请君若太子来以免志父公辞以难太子又使椓之夏赵鞅围卫齐人来救赵鞅还冬赵鞅复伐我入郛国人出公而与晋平晋人立襄公之孙般师而还十一月公自鄄入般师出初公登城见戎州曰我姬姓也何戎之有翦之公使匠乆又欲逐石圃故圃因匠氏攻公公逾城而队折股戎州人攻之太子疾公子青逾从公戎州人杀之公入于已氏已氏之妻髪羙公甞髠之以为吕姜髢故已氏杀公国人复般师而立之十二月齐人伐我执般师立公子起而还君起元年夏石圃逐起出公自齐归逐石圃而复石魋与大叔遗出公初立十三年而亡亡三年复入出公入而夺南氏邑夺司防亥政又使侍人纳公文要之车于池公之夫人夏戊之女也其弟期为司徒夫人宠衰期得罪禇师比有足疾韈而登席公怒欲断其足公使三匠乆公使优狡盟拳弥而甚近信弥复入之七年禇师比公孙弥牟公文要司冦亥司徒期因三匠与拳弥以攻公公适城鉏使如越请师八年鲁叔孙舒宋乐茷越臯如后庸来纳公公孙弥牟将纳之公文要曰君愎而虐少待之必毒于民乃睦于子矣师侵外州大获出御之大败掘禇师定子之墓而焚之公孙弥牟致众而问焉曰君以蛮夷伐国国几亡请纳之众曰勿纳曰弥牟亡而有益请自北门出众曰勿出重赂越人申开守陴而纳公公不敢入师还国人立灵公之子黚是为悼公以城鉏与越公曰期则为此令茍有怨于夫人者报之期聘于越公攻而夺之币期告于越而以众取之公怒杀期甥之为太子者遂死于越悼公之世晋知伯将伐我献野马四白璧一羣臣皆贺公孙弥牟有忧色公曰何故对曰野马四白璧一此小国之礼也而大国致之君其图之公以其言告边境知伯果起兵袭我至境而反曰卫有贤者知吾谋矣已而又欲来袭我使其太子亡奔卫弥牟又曰太子顔知伯之爱子也非有大罪而亡必有故也使人逆之于境曰车过五乗慎勿纳也知伯乃止悼公十八年卒【左传出公复入之八年悼公立其事甚详而史记出公复入二十一年卒黚改出公子而自立悼公五年卒事既失实不可复信今但取其年以定悼公之年而已】子敬公弗立敬公十九年卒子昭公紏立是时三晋强卫如小侯事之昭公六年公子亹弑公代立是为懐公懐公十一年公子頽弑公代立是为慎公慎公父公子适适父敬公也慎公四十二年卒子声公训立声公十一年卒子戌侯速立【世本速作逝】是时公孙鞅入秦十六年卫更贬号为侯二十九年成侯卒子平侯立八年平侯卒子嗣君立五年更贬号曰君独有濮阳嗣君虽益削小然好术而修政卫人称之卫有贤者胥靡逃之魏赎之百金魏不与乃请以左氏羣臣諌曰以百金之地赎一胥靡无乃不可乎君曰治无小乱无大教化喻于民三百之城足为治民无廉耻虽十左氏何以用之嗣君立凡四十二年卒子懐君立三十一年朝魏魏囚杀懐君更立嗣君弟是为元君元君魏壻也故魏人立之元君十四年秦防魏东地置东郡徙卫野王以濮阳益东郡二十五年元君卒子君角立九年秦并天下二十一年二世废君角为庶人卫絶祀
