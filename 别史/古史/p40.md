<!-- { "loadSidebar": true } -->
　　冉求字子有仲弓之族也少孔子二十九嵗子路问闻斯行诸子曰有父兄在如之何其闻斯行之冉有问闻斯行诸子曰闻斯行之公西华疑而问焉孔子曰求也退故进之由也兼人故退之求曰非不说子之道力不足也子曰力不力者中道而废今女画孔子在陈冉求归鲁为季氏家臣齐师伐鲁及清季康子谓求曰若之何求曰一子守二子从公御诸竟康子自度不能求曰然则居封疆之间康子告二子二子亦不可求曰君无出一子帅师背城而战鲁之羣室众于齐之兵车一室敌车优矣二子之不欲战也宜政在季氏当子之身齐人伐鲁而不能战大不列于诸侯矣康子使从于朝叔孙武叔呼而问战焉对曰君子有远虑小人何知孟懿子强问之对曰小人虑材而言量力而共者也武叔曰是谓我不成丈夫也退而搜乘孟孺子帅右冉求帅左季氏之甲七千求以武城人三百为已徒卒次于雩门之外五日右师乃从逆齐师于郊求用矛以帅众遂入齐师获甲首八十齐人宵遁求既有功于鲁季氏乃使人以币召孔子而复之然求之于季氏亦终不能大有所正也故孔子曰季氏富于周公而求也为之聚敛而附益之非吾徒也小子鸣鼓而攻之可也季子然问仲由冉求可谓大臣欤子曰所谓大臣者以道事君不可则止今由与求也可谓具臣矣曰然则从之者欤曰弑父与君亦不从也季氏将有事于颛防冉有季路以告孔子曰求无乃尔是过欤夫颛防先王以为东蒙主且在邦域之中矣是社禝之臣也何以伐为冉有曰夫子欲之吾二臣者皆不欲也孔子曰求周任有言曰陈力就列不能者止危而不持颠而不扶则将焉用彼相矣虎兕出于柙玉毁于椟中是谁之过欤冉有曰今夫颛防固而近于费今不取后世必为子孙忧孔子曰求君子疾夫舍曰欲之而必为之辞丘也闻有国有家者不患寡而患不均不患贫而患不安盖均无贫和无寡安无倾夫如是故远人不服则修文德以来之既来之则安之今由与求也相夫子逺人不服而不能来也邦分崩离析而不能守也而谋动干戈于邦内吾恐季孙之忧不在颛防而在萧墙之内也
　　仲由字子路卞人也少孔子九嵗性鄙而好勇志伉直冠雄鸡佩猳豚以陵暴孔子孔子设礼诱之后乃儒服委质因门人请为弟子然其为人厚于孝友笃于信义尝叹曰伤哉贫也生无以养死无以葬孔子诲之曰啜菽饮水尽其欢斯之谓孝敛手足形还葬称其财斯之谓礼子路有姊之丧可以除矣而弗除曰吾寡兄弟而弗忍也孔子曰先王制礼行道之人皆弗忍也然后除之小邾射以句绎奔鲁谓鲁人曰使季路要我吾无盟矣子路不许季孙使冉有谓之曰千乘之国不信其盟而信子之言子何辱焉对曰鲁有事于小邾不敢问故死其城下可也彼不臣而济其言是义之也由不能故孔子曰片言可以折狱者其由也欤言人之信之也子路有闻未之能行惟恐有闻其于人也无宿诺孔子称之曰衣敝緼袍与衣狐貉者立而不耻者其由也欤尝使言志曰愿车马衣轻裘与朋友共敝之而无憾孔子之为鲁司冦也由为季氏宰将堕三都叔孙氏堕郈季氏堕费孟氏之宰公敛阳独不肯堕成围之弗克既而孔子去鲁子路从之周旋陈蔡之间与孔子皆归鲁复与冉有为季氏家臣季氏之伐颛防亦莫能止也然鲁人甚贤之孟武伯问子路仁乎子曰不知也又问子曰由也千乘之国可使治其赋也不知其仁也求也何如子曰求也千室之邑百乘之家可使为之宰也不知其仁也赤也何如子曰赤也束带立于朝可使与賔客言也不知其仁也季氏祭其庙逮闇而祭莫而不成礼它日祭子路与使室事交乎户堂事交乎阶质明而始行事日几中而礼成故孔子称其知礼子路之未学也乡党之勇夫也及其既学则贤于人者逺矣然而闇于大道卒以此死于难孔氏之门人顔子最贤其得于师也深与之言不违如愚虽门人亦莫能尽知也子贡之辩子路之勇皆卓然有立于众众所谓贤于顔子者也然子贡之明自以为不如至子路则尝不服矣子谓顔子曰用之则行舍之则藏惟我与尔有是夫子路曰子行三军则谁与子曰暴虎冯河死而无悔者吾不与也必也临事而惧好谋而成者也然子路亦未必信也子疾病子路请祷子曰丘之祷久矣又欲使门人为臣病间曰久矣哉由之行诈也无臣而为有臣予将欺天乎子在陈絶粮从者病莫能兴子路愠见曰君子亦有穷乎子曰君子固穷小人穷斯滥矣子路鼓瑟为北鄙之声子曰由之瑟奚为于丘之门其仕季氏也使子羔为费宰子曰贼夫人之子子路曰有民人焉有社稷焉何必读书然后为学子曰是故恶夫佞者故诲之以六言六蔽曰好仁不好学其蔽也愚好知不好学其蔽也荡好信不好学其蔽也贼好直不好学其蔽也绞好勇不好学其蔽也乱好刚不好学其蔽也狂盖孔子之所以戒之者至矣山梁雌雉子路拱之孔子叹之曰时哉时哉三嗅而作以为好鬬而死自取之也而岂其时哉然子路终不悟也孔子之在卫也出公輙方与父庄公争国子路谓孔子曰卫君待子而为政子将奚先子曰必也正名乎子路曰有是哉子之迂也奚其正子曰野哉由也君子于其所不知盖阙如也名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所措手足故君子名之必可言也言之必可行也君子于其言无所茍而已矣盖孔子所谓正名者未有子而不父其父云尔而子路不喻以蹈其难出公之十三年子路为孔悝家臣庄公因孔姬以入于孔氏廹孔悝强盟之遂劫以登台栾宁将饮酒炙未孰闻乱使告子路召获驾乘车行爵食炙奉出公以奔鲁子路将入遇子羔将出曰门已闭矣子路曰吾姑至焉子羔曰弗及不践其难子路曰食焉不避其难子羔遂出子路入及门公孙敢门焉曰无入为也子路曰是公孙也求利焉而逃其难由不然利其禄必救其患有使者出乃入曰太子焉用孔悝虽杀之必或继之且曰太子无勇若燔台半必舍孔叔太子闻之下石乞孟黡敌子路以戈击之断缨子路曰君子死冠不免结缨而死孔子闻卫乱曰柴也其来由也死矣哭之中庭进使者而问故曰醢之矣遂命覆醢
　　苏子曰冉有季路皆以政事称于孔氏冉有才有余而志不足其于季氏委曲从之不能有所立也至于季路志厉而识闇事卫出公虽父子争国而不知其危也方其攻庄公于台上使幸而庄公舍孔悝季路与悝皆出犹可言也庄公方质孔悝以取卫其不释悝明矣孔悝不出遂攻而胜之则为臣弑君季路虽生将安所容身乎乌乎学于孔子而其虑害曽不若召获悲夫
　　言偃字子游吴人也少孔子四十五嵗其学于礼为详为武城宰孔子问曰汝得人矣乎对曰有澹台灭明者行不由径非公事未尝至于偃之室也它日孔子过之闻歌之声夫子笑曰割鸡焉用牛刀子游曰昔者偃也闻诸夫子曰君子学道则爱人小人学道则易使也子曰二三子偃之言是也前言戏之耳卫司寇惠子之丧其子虎不得立子游为之麻衰牡麻绖将军文子辞曰子辱与弥牟之弟游又辱为之服敢辞子游曰礼也文子退反哭子游趋而就诸臣之位文子又辞曰子辱与弥牟之弟游又辱为之服又辱临其丧敢辞子游曰固以请文子退扶适子南面而立曰子辱与弥牟之弟游又辱为之服又辱临其丧虎也敢不复位子游趋而就客位
　　卜商字子夏卫人也少孔子四十四嵗习诗能通其义或曰今毛诗叙子夏之遗说也子夏问巧笑倩兮美目盻兮素以为绚兮何谓也子曰绘事后素曰礼后乎曰起予者商也始可与言诗已矣或曰子夏受易春秋于孔子公羊高谷梁赤皆从之学春秋者也子夏曰博学而笃志切问而近思仁在其中矣又曰百工居肆以成其事君子学以致其道又曰大德不逾闲小德出入可也子游曰子夏之门人小子当洒埽应对进退则可矣抑末也本之则无如之何子夏闻之曰噫言游过矣君子之道孰先传焉孰后倦焉譬诸草木区以别矣君子之道焉可诬也有始有卒者其惟圣人乎子夏为莒父宰问政子曰无欲速无见小利欲速则不逹见小利则大事不成子谓子夏曰汝为君子儒毋为小人儒子贡问师与商也孰贤子曰师也过商也不及然则师愈欤曰过犹不及孔子行遇雨无盖弟子欲假盖于子夏氏孔子曰商之为人也甚短于财与人交即其所长辟其所短乃止孔子没子夏教授于西河魏文侯师之文侯以此名闻诸侯子夏丧子而失明曽子吊之子夏曰予何罪曽子讥之
　　苏子曰善乎子夏之教人也始于洒埽应对进退而不急于道使其来者自尽于学日引月长而道自至故曰百工居肆以成其事君子学以致其道譬如农夫之殖草木既为之区溉种而时耨之风雨既至小大甘苦莫不咸得其性而农夫无所用巧也孔子曰君子上达小人下达达之有上下出乎其人而非教者之力也异哉今世之教者闻道不明而急于夸世非性命道德不出于口虽礼乐政刑有所不言矣而况于洒扫应对进退也哉教者未必知而学未必信务为大言以相欺天下之伪自是而起此子贡所谓诬也
　　颛孙师字子张陈人也少孔子四十八嵗子张学干禄子曰多闻阙疑慎言其余则寡尤多见阙殆慎行其余则寡悔言寡尤行寡悔禄在其中矣子张问行子曰言忠信行笃敬虽蛮貊之邦行矣言不忠信行不笃敬虽州里行乎哉立则见其参于前也在舆则见其倚于衡也夫然后行子张书诸绅子张问士何如斯可谓之达矣子曰何哉尔所谓达者子张对曰在邦必闻在家必闻子曰是闻也非达也夫达者质直而好义察言而观色虑以下人在邦必达在家必达夫闻者色取仁而行违居之不疑在邦必闻在家必闻子夏之门人问交于子张子张曰子夏云何对曰子夏曰可者与之其不可者拒之子张曰异乎吾所闻君子尊贤而容众嘉善而矜不能我之大贤欤于人何所不容我之不贤欤人将拒我如之何其拒人也子张之为人外矜庄而寡诚信故子游曰吾友张也为难能也然而未仁曽子曰堂堂乎张也难与并为仁矣
