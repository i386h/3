<!-- { "loadSidebar": true } -->
　　郑桓公友者周厉王少子宣王庻弟也宣王二十三年初封于郑幽王八年为周司徒幽王以褒姒故王室多邪诸侯叛之桓公惧及其难问于史伯吾何所可以逃死史伯对曰王室将卑戎狄必昌不可偪也当成周者南有荆蛮申吕应邓陈蔡随唐北有卫燕狄鲜虞路洛泉徐蒲西有虞虢晋隗霍杨魏芮东有齐鲁曹宋滕薛邹莒是非王之支子母弟甥舅则皆蛮荆戎狄非亲则顽不可入也济洛河頴之间子男之国虢郐为大虢叔恃势郐仲恃险皆有骄侈贪冒之心君若以周难之故寄孥与贿焉不敢不许周乱矣必将背君若以成周之众伐之无不克矣既克二邑邬补丹依防歴华君之土也若前华后河右洛左济主芣騩而食溱洧修典刑以守之可以少固公説乃东寄孥与贿虢郐受之十邑皆有寄地遂建国焉十一年申缯召西戎以伐周杀幽王于丽山之下桓公死之郑人立其子掘突是为武公【案索隐郑昭公名忽厉公名突皆武公之孙世岂有孙与祖同名者武公之名必传者之误理或然也然无以考证姑录旧史而已】武公复为周司徒国人宜之诗人为之赋缁衣武公十年娶于申生寤生及段姜氏恶寤生而爱段欲立之公弗许二十七年武公卒寤生立是为庄公姜氏请封段邑之于京祭仲曰都城过百雉国之害也公曰姜氏欲之焉辟害段既居京又私其旁邑公子吕复请除之公不听二十二年段与姜氏谋袭郑公闻之乃使吕伐之段出奔共迁姜氏于城颍而誓之曰不及黄泉毋相见也既而悔之颍封人考叔闻之言于公曰君何患阙地及泉隧而相见可也公从之乃复姜氏如初郑自桓公而为周卿士平王始贰于虢周郑相恶王子狐为质于郑郑公子忽为质于周二十四年平王崩周人将以政畀虢公四月使祭仲帅师取温之麦秋又取成周之禾二十七年公朝于周桓王不礼焉二十九年以太山之祊易鲁许田释太山而祀周公虢公忌父遂为周卿士公以齐人朝王三十年王命公为左卿士宋公不王公以王命讨之三十二年公及齐鲁入许许男奔卫使许大夫百里奉许叔以居许东偏使公孙获居许西偏曰我死则去之毋与许争桓王复取我邬蒍邘之田而与我苏氏十二邑苏氏叛周王不能有也周自是遂失郑是时楚方北征诸夏三十三年公会蔡侯于邓以谋楚三十七年王夺公政公不朝王从蔡卫陈人来伐公御之王卒败祝聃射王中肩聃请从王公不许夜使祭仲劳王三十八年北戎伐齐太子忽帅师救之大败戎师齐人饩诸侯之大夫使鲁为之班鲁以周班后郑忽怒四十二年以齐师卫师攻鲁四十三年庄公卒祭仲立忽是为昭公公之为太子也齐侯将妻之以齐大非偶故辞及其败戎师也齐侯又请妻之固辞祭仲曰君多内宠子无大援将不立不听庄公宠子三人曰子突子亹子仪突母宋雍氏曰雍姞雍氏有宠于宋庄公宋人诱祭仲执而与之盟使立突归忽出奔卫突立是为厉公宋以立公故责赂无已鲁侯欲平我于宋宋公不可元年十二月师及鲁师伐宋二年宋以齐卫燕人来战我及鲁师败之三年宋复以诸侯伐我四年公患祭仲专使其婿雍纠杀之不克纠死夏公出奔蔡昭公复入许叔入于许秋厉公入居于栎冬诸侯伐我将纳厉公不克初庄公将以高渠弥为卿昭公恶之谏不听公入二年渠弥弑公而立子亹子亹元年齐襄公师于首止将讨昭公之乱子亹会之高渠弥相齐人杀子亹而轘高渠弥祭仲逆子仪于陈立之子仪十四年厉公自栎侵郑获傅瑕瑕请纳公盟而舍之六月瑕弑子仪及其二子而纳厉公公之出十七年矣入而杀傅瑕以其贰于子仪又责原繁以其不纳已也繁缢而死后元年公会诸侯于鄄齐桓公始伯既而宋齐邾伐郳我间之侵宋二年春宋齐卫伐我冬公及诸侯盟于幽始成于齐三年齐人以公之不朝也执我大夫詹五年周大夫奉王子頽以伐惠王不克出奔卫卫燕为之伐周六年公和王室执燕仲父以王归处于栎子頽享大夫乐及徧舞公谓虢公曰子頽干王之位祸莫大焉而歌舞不倦是乐祸也乐祸必败乃谋纳王七年公及虢公纳王杀子頽享王于阙西乐备原伯曰郑伯效尤亦将有咎王赐我武公之畧自虎牢以西五月厉公卒子文公防立七年楚子元伐我入纯门县门不发楚言而出楚师疑焉诸侯来救楚师夜遁十三年狄入卫公恶高克使帅师次于河上以御狄久而弗召师溃而归高克奔陈诗人为之赋清人十四年楚人伐我比三嵗来伐以我即齐故十七年齐桓公服楚于召陵师还将出于陈郑之间陈辕涛涂与我大夫申侯谋谲齐使出于东方申侯许而隂背之齐侯説与之虎牢涛涂谓申侯必城之因譛之公曰申侯将以城叛十八年惠王将废太子郑而立带齐桓公合诸侯盟于首止以定郑王疾齐使周公导郑叛齐从楚公喜于王命逃归不盟十九年诸侯伐我二十年齐复伐我公杀申侯以説秋世子华会诸侯盟于甯母华言于齐侯请去泄氏孔氏子人氏三族而以郑为内臣齐侯不许二十一年公乞盟于齐二十九年杀世子华三十年齐桓公卒公再朝于楚宋襄公怒三十五年宋伐我楚子来救败宋公于公享楚子取我二姬以归晋公子重耳亡过我公不为礼叔詹諌不听三十七年伐滑王使伯服游孙为滑请公不听而执二子王以狄伐我取栎王徳狄人以其女为后既而黜之狄攻王王来处于汜公与孔将鉏石甲父侯宣多省视官具而后听政四十年公及楚人围宋四十一年公如楚劝伐晋晋文公败楚师于城濮公惧使子人九行成公及晋侯盟于衡雍四十二年晋侯秦伯围我责无礼且贰于楚公使烛之武夜见秦伯曰郑知亡矣然亡郑以陪晋晋之厚君之薄也若舍郑以为东道主君亦何所不利秦伯説使子逢孙杨孙戍郑而还晋师亦去初文公有子六人子华子臧得罪死子士死于楚子俞弥早卒子兰奔晋惟子瑕在而公恶之弗立也子兰之母曰燕姞贱妾也梦天使与己兰曰余为伯鯈余而祖也以是为而子故生子名之曰兰兰从晋侯围郑石癸曰吾闻姬姞耦其子孙必蕃于是召而立之以与晋平四十五年文公卒子穆公兰立杞子使告于秦曰郑人使我掌其北门若潜师以来郑可得也秦伯从之元年秦师及滑郑商人高将市于周以乗韦先牛十二以君命犒师且使遽告公使皇武子辞焉秦师知其有备乃去十年楚人间晋灵公之少也师于狼渊以伐我囚公子坚公子尨及乐耳遂及楚平十一年楚子伐宋田于孟诸宋公为右盂公为左盂十八年晋侯会诸侯于扈以我贰于楚不见公公子归生使谓赵盾曰居晋楚之间而从于强令岂吾罪也晋人乃行成使赵穿公婿池来质我亦使太子夷石楚为质于晋初宋人弑昭公而齐懿公凌虐鲁国晋再合诸侯将讨之皆取赂而还二十年公及楚盟以晋为不足与也秋晋赵盾以诸侯伐我会于棐林楚蒍贾来救囚晋解杨冬晋复伐我二十一年春归生以楚令伐宋败之于大棘囚华元获乐吕晋再来伐二十二年及晋士会盟夏楚人侵我冬穆公卒子灵公夷立元年楚人献鼋于公公子宋与归生将见宋食指动谓归生曰我如此必尝异味公食大夫鼋知宋之言召而弗与宋怒染指尝之而出公欲杀之宋与归生谋而弑公诸大夫欲立公子去疾去疾辞曰公子坚长乃立坚是为襄公襄公欲去穆氏而舍去疾去疾请与穆氏皆亡乃舍之皆为大夫冬楚子伐我元年楚复伐我晋荀林父来救二年楚复伐我成而还三年公会诸侯于黒壤复与晋平五年楚子伐我晋却缺来救公败楚师于柳棼国人皆喜去疾忧曰是国之灾也吾死无日矣六年夏及楚人平诸侯之师伐我亦与之成冬楚子伐我晋士会以诸侯来救逐楚师于颍北遂戍郑公子归生卒讨灵公之乱斵其棺而逐其族七年楚子伐我去疾曰晋楚不务徳而兵争与其来者可也晋楚无信我焉得有信乃从楚盟于辰陵且徼事于晋八年春楚子围我旬有七日国人大临守陴者皆哭楚师退我复修城楚师复进三月入郑公肉袒牵羊以逆楚师为我退三十里而平夏晋荀林父帅师来救羣帅不协楚人败之于邲十年晋侯伐我公如楚谋晋十七年晋侯复以诸侯伐我公子偃御之败诸丘舆十八年春襄公卒悼公费立冬晋栾书伐我楚公子侧来救公与许男讼于侧元年公与许男皆讼于楚我不胜公归请成于晋八月及晋赵同盟于垂棘二年春公如晋拜成六月悼公卒弟成公睔立楚公子婴齐伐我晋栾书来救遇于绕角楚师还成公元年春公如晋秋楚婴齐伐我晋侯帅诸侯来救囚楚郧公钟仪三年春楚人以童赂求我公会楚公子成于邓秋公如晋晋人执公而使栾书来伐冬楚婴齐侵陈以救我公孙申谋曰我出师围许为将改立君者而纾晋使晋必归君乃围许四年晋使卫侵我公子班以申之谋立公子繻国人杀繻而立世子髠顽晋人伐我而归公赂之以襄钟盟于修泽公子騑质焉公归而讨立君者杀叔申叔禽公子班出奔许六年晋楚之大夫盟于宋曰无相加戎公如晋听成九年楚背晋侵我喜侵楚取新石十年春楚以汝隂之田求成騑从楚子盟于武城夏喜伐宋宋将鉏乐惧败诸汋陂宋师舍于夫渠不儆喜覆而败之获其二帅我及楚子与晋侯战于鄢陵楚郑皆败绩晋人射楚子中目秋晋侯复以诸侯伐我喜宵军之宋齐卫皆失军十一年春騑侵晋卫人侵我以救晋夏太子髠顽侯獳为质于楚楚人来戍是嵗晋悼公初立以诸侯伐我楚婴齐来救自是晋再伐我楚再来救十四年夏成公卒子僖公恽立成公疾病大夫请息肩于晋公曰楚君以郑故亲集矢于目若背之其谁防我秋诸侯会于戚以谋我冬诸侯城虎牢我及晋成僖公无礼于诸大夫五年将会诸侯于鄬騑相又不礼焉騑使贼弑公而以疟疾赴于诸侯子喜生五年奉而立之是为简公元年春羣公子谋讨騑騑先之反杀羣公子公子发侵蔡获蔡公子爕诸侯会于邢丘公亲献防于会冬楚公子贞伐我公子騑公子发公孙辄欲从楚公子嘉公孙虿公孙舍之欲待晋騑曰谋之多族事滋无成姑从楚以纾吾民晋师至吾又从之敬共币帛以待强者而庇民焉可也舍之曰小所以事大信也小国无信兵乱日至亡无日矣晋君方明四军无阙八卿和睦必不弃郑楚师辽逺粮食将尽必将速归何患焉騑不从遂及楚平二年晋以诸侯来伐将围我乃行成将盟晋人为书曰郑国不唯晋命是听有如此盟騑曰天祸郑国使介居二大国之间大国不加徳音而乱以要之使其鬼神不获歆其禋祀人民不获享其土利夫妇辛苦垫隘无所底告今日既盟之后郑国不唯有礼与强可以庇民者是从而敢有异志亦如之晋人不得已而盟复以诸侯伐我而去嘉欲击晋师舍之止之冬楚子伐我騑欲及楚平嘉与虿曰与大国盟口血未干而背之若何騑舍之曰吾盟固云乃及楚平三年夏辄及楚公子贞伐宋卫侯救宋舍之曰必伐卫以明与楚使皇耳侵卫卫人获皇耳辄又与楚侵鲁鲁仲孙蔑曰郑执政将有大咎师竞甚矣秋晋侯以诸侯伐我师于首止尉止与騑有怨帅羣不逞以作乱杀騑发辄三大夫嘉知而匿之故免嘉当国诸侯城虎牢而戍之晋师城梧及制士鲂魏绛戍之乃及晋平楚贞来救宵渉颍与楚人盟诸侯之师侵我北鄙而归诸大夫患晋楚之故皆曰楚弱于晋晋不吾疾也晋疾楚将辟之能使晋师致死于我楚不敢敌则可固与矣舍之曰与宋为恶诸侯必至吾从之盟楚师至吾又从之则晋怒甚矣晋能骤来楚将不能吾乃固与晋大夫説使疆埸致恶于宋四年春宋向戍侵我大获夏舍之侵宋诸侯围我秋及诸侯盟于亳楚子秦师来伐我逆而与之伐宋诸侯复来伐我乃使良霄石如楚告曰孤以社稷之故不能懐君君若能以玉帛绥晋不然则武震以摄威之孤之愿也楚人执之乃行成于晋冬公防诸侯于萧鱼晋人归郑囚纳斥禁侵掠十一年冬公会诸侯围齐公孙虿良霄公孙黑肱行嘉舎之公孙夏守嘉谋去诸大夫将叛晋而起楚师以图之楚令尹午帅师伐我二子知其谋完守入保嘉不敢应楚无功而还十二年国人讨尉止及楚师之难嘉以甲自守舍之夏率国人伐而杀之逐其党子革子良皆奔楚立公孙侨为卿十七年秋诸侯会于夷仪将伐齐冬楚子以诸侯之师伐我以救齐当陈隧者井堙木刋郑人怨之十八年夏舍之侨以车七百乗入陈命师无入公宫陈侯免拥社使其众男女别而累以待于朝赂我以宗器舍之执絷而见再拜稽首承饮以献侨入数俘而出祝祓社司徒致民司马致节司空致地乃还冬公如晋拜陈之功夏复伐陈取成而还许人有怨于我十九年秋许灵公如楚请师而卒于楚楚子曰不伐郑何以求诸侯冬楚子来伐侨曰晋楚将平楚王于是昧于一来不如使逞而归乃易成也舍之説不御冦楚获九人而归二十年良霄会晋楚及诸侯之大夫盟于宋既盟公享赵武于垂垅大夫七人皆从武请赋以观其志退而告人曰皆数世之主也良霄赋鹑之奔奔武曰是将为戮二十一年秋使游吉如楚及汉楚人辞之而要公吉还以告舍之舍之曰楚不修政徳而贪昧于诸侯以逞其私愿欲久得乎君其徃也送葬而归以快楚心楚不十年未能恤诸侯也吾乃休吾民矣九月游吉如晋告朝于楚公如楚楚康王卒二十二年舍之卒其子虎即位郑饥虎以父命饩国人粟户一钟是以得郑国之民故罕氏世掌国政以为上卿良霄将使公孙黒如楚黒不愿强使之黒将攻之大夫和之盟而止裨谌曰祸未歇也必三年而后纾二十三年夏公及大夫盟良霄又将使黒如楚宵嗜酒七月黒及其醉伐之醒而奔许公盟大夫于太宫盟国人于师之梁霄自墓门之窦入驷带率国人攻而杀之罕虎以政授国侨侨为政一年舆人诵之曰取我衣冠而褚之取我田畴而伍之孰杀子产吾其与之及三年又诵之曰我有子弟子产诲之我有田畴子产殖之子产而死谁其嗣之二十四年夏公如晋使印段如楚以适晋告二十五年楚令尹围娶于公孙段氏国人惧其袭我使行人翚辞焉楚人知其有备请垂櫜而入乃许之黒与公孙楚争室妇人欲从楚黒櫜甲以见楚将杀之楚击之伤大夫畏黒为之放楚于吴六月公及大夫盟于公孙叚氏六卿私盟于薫隧黒强与于盟书曰七子晋赵武死公徃吊之赵氏辞及雍而复二十六年黒将作乱欲去游氏而代其位伤疾作而不果大夫数其罪戮之二十七年秋罕虎如晋告将适楚冬公如楚楚子及公田于江南二十八年侨作丘赋国人谤之三十年春侨铸刑书晋叔向以书非之不听士文伯曰火未出而作火以铸刑器火见郑其灾乎六月丙戍郑灾三十六年简公卒子定公宁立元年秋公会诸侯于平丘侨争承晋人许之罕虎卒侨哭之曰吾已无为为善矣惟夫子知我四年晋韩起来聘求贾人之玉侨辞焉起以玉与马私觐于侨而谢之四年冬有星孛于大辰西及汉禆灶谓侨曰宋卫陈郑将同日火若我用瓘斝玉瓉郑必不火侨弗与六年五月壬午宋卫陈郑灾三日哭国不市禆灶曰不用吾言郑又将火郑人请用之子产不可亦不复火八年侨卒孔子闻之出涕曰古之遗爱也【史记声公五年子产卒后此二十六年今以左氏为信】十二年公如晋游吉相与范鞅言及王子朝之乱鞅曰若王室何吉曰老夫其国家不能恤敢及王室王室之不宁晋之耻也鞅惧与韩起谋而纳王十六年定公卒子献公虿立二年晋顷公卒游吉吊且送葬晋人以其无贰诘之对曰晋之防事敝邑之间寡君有所助执绋矣若其不间虽士大夫有不足也灵王之防我先君简公在楚印段实徃王吏不讨恤所无也今曰女盍从旧旧有丰有省不知所从从其丰则寡君幼弱从其省则吉在此矣晋不能诘十年正月游速帅师灭许周儋翩率王子朝之徒将因我以作乱于周我为之伐冯滑胥靡负黍狐人阙外二月晋人使鲁来讨取匡十一年公及齐侯盟于咸始叛晋十三年献公卒子声公胜立郑益弱驷歂杀邓析而用其竹刑君子罪之元年游速防齐侯卫侯于安甫二年及鲁平五年冬晋范氏中行氏既出奔复入我师助之晋人败我于百泉六年宋平元之族自萧来奔夏罕逹败宋师于老丘八年齐人输粟于范氏罕逹驷送之晋赵鞅伐我战于鐡我师败绩十三年春宋师侵我宋郑自此连嵗相侵争边邑至十九年以所争邑为墟乃止二十六年晋荀瑶伐我取九邑三十三年荀瑶复伐我齐田恒来救晋师还三十七年声公卒子哀公锡立八年郑人弑公而立声公之弟丑是为共公三十年共公卒子幽公已立元年韩伐我杀幽公郑人立幽公之弟骀是为繻公【年表云幽公子】十五年韩来伐取雍邱城京十六年伐韩败之于负黍二十年韩魏赵列为诸侯二十三年围韩阳翟二十五年杀相子阳二十七年子阳之党弑繻公而立幽公之弟乙是为郑君二年负黍反复归于韩十二年韩伐我取阳城二十一年韩哀侯灭郑苏子曰郑之诸公桓武之后惟庄公为贤然其为人喜权而任数桓武之风衰焉叔段之乱诸大夫皆欲早为之所庄公之明足以制之然释而不问俟其恶成而后加之以大戮此非不忍于弟葢忍之至也孔子深探其心故书曰郑伯克段于鄢而邱明谓之郑志葢谓此也周平王桓王贰于虢公庄公既质王子取麦禾矣则又率齐而朝之伐宋而説之政不可得于是兵交中原射王中肩乌乎其忮心发于中卒不可葢如此郑自庄公始畏楚穆襄之后无嵗不被晋楚之兵子驷子展为政不知所出惟其来者与之郑几于亡及晋悼公三帅诸侯以楚师楚不能争而子产受之以礼自固虽晋楚之暴不能加焉诗云谁能执热逝不以濯又曰无竞维人四方其训之吴季札过郑谓子产政将及子子为政必慎以礼不然郑国将败子产用之郑以复安如季子可谓知务矣哉
