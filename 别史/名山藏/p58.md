<!-- { "loadSidebar": true } -->
　　十六年正月禁云南边军交通外夷升应天府府丞谈伦为顺天府尹顺天府丞徐英为河南右布政使自内旨 【 伦吏部尚书尹旻心腹而英内阁学士亲也】 命太监汪直监督军务兵部尚书王越提督军务保国公朱永佩平虏将军印充总兵官率京兵万人赴延绥御虏参将等官皆令直推举兵科给事中孙博言六事其一言东西二厂缉事旗较多毛举细故以中复大臣旗较故厮役之徒大臣则股肱之任岂厮役可信反过股肱纵其旨公已非美事一或失实所损实多汪直闻博奏怒甚召诘之上下旨博不谙事固当治也姑恕焉二月诏天下学较孔子庙廷所在凡过门者皆下马太监陈喜以公事出河闲河闲知府滕佐等赈民于外不能供应喜奏之命执赴京拟罪有差朝鲜国王使人来献建州捷命户部郎冀绮林同赈济保定河闲二府汪直王越袭败虏于威宁海子来奏捷遂亡班师许之上曰顺天府并直隶府州县山东饥荒特甚朕不遑寝食光禄寺一应派纳供用凡被灾处悉为减省书曰民惟邦本本固邦宁岷王音垽薨加汪直岁米四十八石封王越威宁伯仍以太子太保兼都御史掌印提督团营如故五月河闲府东光县地官庄在焉管庄之人征粮二斗科道官言天子四海为家何必庄田东光之民失土地矣赋敛比之公田数及三倍民木如此非死即徙非徙即盗耳上命征五升三合五勺如开垦荒田则例六月禁贵戚世家侵占民田廵按辽东监察御史强珍奏建州班师亡何虏即四入叆阳清河杀掠男妇五百余人头蓄无筭实繇前廵抚都御史陈■〈金戊〉启衅邀功致其报复诸守将不能御却之又畏罪贪功隐匿不闻直待朝廷论功升赏陈■〈金戊〉回京之后始以入奏请逮问欺罔用正厥罪兵部尚书余子俊等覆奏引皇明祖训参■〈金戊〉累犯死罪不宜再纵当从珍言上命守将吴瓒崔胜戴罪杀贼镇守太监韦朗停岁赐食米半年总兵都督缑谦与■〈金戊〉各停俸一年余皆属珍逮问之兵科都给事中吴原监察御史许进亦论劾韦朗等功匿罪虽已停俸尚宜重处其劾陈■〈金戊〉以为黄潜善贾似道之流上曰是业处分姑已之已汪直自辽东还奏珍行事乖方所参被虏人畜皆妄请治其欺罔命锦衣卫千户萧聚往勘若不实即械京鞫之七月逐自宫以求进者申明存恤孤老之令萧聚至辽东不能有所勘但械强珍以来汪直先执珍拷掠之然后闻奏命会官廷鞫坐奏事不实赎杖还职内批谪戍之辽东寻以兵部及科道官先尝妄劾陈■〈金戊〉及都察院奏差强珍不当俱令回奏皆服罪上责都御史王越不谨姑宥之兵部科道官停俸各三月■〈金戊〉旧所停皆免之以仪真批验所盘掣私余等盐三万引赐太监梁芳丙子晓刻月当晦不晦十二月命汪直同太监传恭刘恒于神机营把总仍提督十二营南京科道官复劾奏陈■〈金戊〉罪上曰前者给事官劾■〈金戊〉不实巳责之而又何言故当执治姑罚俸半岁传奉锦衣卫指挥同知佥事千户百户倪端等十一人俱递升一级传奉序班许旸等为锦衣卫百户庙官顾伦为太常寺博士及文思院等官毛祥等二十人有差僧录司左觉义僧继晓奏欲赍所赐护敕至湖广九峰寺乞给驿马官船廪饩丁夫家僮三人亦乞行粮脚力从之芜湖县老人张礼前后率领机兵擒盗二百余人授九品散官仍令捕盗十一月壬辰月食十二月虏入大同命汪直监督军务朱永佩平虏将军印充总兵官王越提督军务往击之 
　　十七年正月传奉升太常寺丞朱福铭本寺卿升等丞顾玒丁永中俱少卿福铭永中繇乐舞生玒繇庙祝二月命予儒士华岳等十一人冠带食粮中书科 【 时内府各监局及在外诸寺观皆有书办人员传录道书佛经及词曲小说所至有近幸内官一二人领其□书成上进侑以珍玩随其轻重辄得恩典】 以陈■〈金戊〉为兵部尚书太常寺少卿顾玒丧母乞诰祭予之吏部尚书尹旻请再赠其父以免再给又予之三月徽王见沛之国汪直来报大同捷遂献俘加直岁米三百石永世袭爵越咖升太子太傅岁增禄米四百石本三百折百石掌前军都督府事总五军营兵提督团营操练荫一子锦衣百户升戴缙为右都御史右佥都御史屠滽为左佥都御史自内旨设平虏卫是月久旱恒风四月掌太医院事右通政蒋宗武乞原籍官地为业予之户科都给事中刘昂等劾宗武猥以末技攘取显官请求亡厌乞收前命上曰已赐矣毋扰以风霾敕羣臣修省册邃■〈土屏〉为庆王从主客司郎中汪景昂陈请升为太常寺少卿文华殿东耳房书办如故五月升尚宝司卿任道逊为太常寺少卿文华殿耳房书办如故有办吏王冠者奏称吏典办事各衙门率供贱役无异奴隶乞如监生例量减岁月吏科都给事中董旻恶其不揣参送法司拟罪冠不服评事房明强之冠复讦旻与给事中王瑞张雄张晟占吏数多具疏令其子赍至通政司投进而通政司迟之冠弓言本司官通政使何琮右通政王■〈日上永下〉及吏王忠故延而右参议刘英泄其事于旻上下旻锦衣卫狱具上闻上释琮■〈日上永下〉忠不问调英旻于外任英降一级瑞雄晟明皆停俸三月冠罪如拟越数日吏部拟旻漳浦知县英陕州知州有旨责皋缓尚书尹旻伏罪宥之更调英旻于边方总督两广军务右都御史李英总兵官平乡伯陈政等击败猺獞之为乱者擒斩三千有奇礼科都给事中张铎兵科给事中萧显以言事忤旨吏部希意拟外除铎汉阳府通判显陇州同知故事给事中序迁至知府为劣至是外除为府判州佐内旨允铎再改显于贵州吏部言贵州州皆裁减无同知者特命添设于镇宁宣府虏报至命汪直监督军务王越佩平虏将军印充总兵官往击之六月司设太监王助建寺四直门以工料不足请存积官盐二万引下吏部尚书翁世资极言盐课禁约之例不可开端以匮边计上曰予引千不为例镇守太监刘忠奏山西不岁诸府州卫所该输柴炭乞暂免之上曰其即免二季七月命汪直总督军务王越佩乎胡将军印充总兵官统京营兵分路剿虏所在镇守总兵廵抚等官听节制不遵号令者以军法先从事及奏闻八月升上林苑左监副李孜省为通政司右通政仍管监事给太常少卿丁永中先任寺丞敕命工部员外郎萧奎尝以事忤中官至是升云南按察佥事提调学较中官言其不称命调之贵州辛未晓刻月当晦不晦九月御史干大节言事词颇切直留中不报密谕吏部外调之以为鹤庆军民府推官李孜省上官右通政王■〈日上永下〉以其杂流心易之孜省进密帖命调■〈日上永下〉太仆寺少卿十月丙辰月食传奉道录司右至灵邓常恩等为太常寺卿锦衣卫指挥千百户等官有差又以五十余人十一月汪直奏臣至宣府分守要害虏知有备遁去近边无烽火乞班师还京上曰冬月正宜堤备提督光禄太监杨鹏请升本寺寺丞杨惇为少卿典簿徐敏署正王佐为寺丞从之十二月改锦衣卫百户何瑾为尚宝司司丞 【 瑾从太监陈喜引进羣小纳赂求官而已因得厚利又获转职】 命王越佩征西前将军印镇守大同仍与汪直提督京营宣府右路军马是月也以传奉升官者二十余人 
