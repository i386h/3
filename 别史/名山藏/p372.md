<!-- { "loadSidebar": true } -->
　　乌思藏西番也古曰西戎又曰西羌在秦者曰义渠在汉者曰烧当先零其属百余种散处河湟江岷闲唐初为吐蕃所并地属吐蕃宋则唃厮啰元灭金尽并吐蕃地郡县之以其国尚佛领以大宝法王帝师其弟子曰有司空曰司徒曰国公皆佩金玉印洪武初受诏来归高帝处之因其旧俗六年召其酋长京师受职赐印以故元摄帝师喃加巴藏为炽盛佛宝国师元国公南奇思丹八亦监藏等为都指挥同知宣慰使招讨使等官自是蕃圣僧有封灌顶国师及阐教王阐化王辅教王赞善王管朿番民又有护教王大乘法王大宝法王凡七王俱赐银印令比岁或闲岁朝贡其地为都指挥使司二曰乌思藏曰朵甘旨挥使司一曰陇荅宣慰使司三曰朵甘曰董卜韩胡曰长河西鱼通宁远招讨使司六曰朵甘思曰朵甘珑荅曰朵甘丹曰朵甘沧溏曰朵其川曰磨儿勘万户府四曰沙儿可曰乃竹曰罗思端曰别思麻子户所十七曰朵甘思曰刺宗曰孛里加曰长河西曰多八参孙曰加八曰兆日曰纳竹曰伦荅曰果繇曰沙里可哈鬼的曰孛里加思东曰撒里土儿干曰参卜郎曰刺错牙曰泄里坝曰阔侧鲁孙其地缘陕西四川云南西鄙皆是南北袤数千里阐教阐化辅教三王在西宁黄河北使来从四川入赞善王在岷州黄河南使自陕西入各有勘合比号印信番文大乘大宝二法王游僧也不管刺番民不缏勘合无进贡年限有欲来者听许遣僧徒十人赍印信番本随四王贡使入上欲建法坛鸡山之阳超度妖厉迎取有道僧于乌思有惺吉监藏者与七僧俱来登坛作法有天雨宝花之异上构西王殿锦黄金居之成祖即位欲荐福高皇后闻其国中高僧有尚师哈麻立遣中使往迎五历寒暑乃至车驾躬视劳已建大法坛请为高皇帝后荐福庆云天花甘雨甘露舍利祥光青鸟青狮白象白鹤连日毕见又闻梵呗空乐自天而下羣臣表贺学士胡广等献圣孝瑞应歌上封尚师为如来大宝法王西天大善自在佛领天下释教赐鞍马仪仗黄金百两白金千两宴华葢殿自后京师寺西僧而日瓦领禅教回光禅师为上首别见方外记成化中刘实巴以法王受大赉乘椶轿导金吾然为放泽招权赂诛死正德中武宗习僧门自号大庆法王被服如番僧建僧寺于西华门内悉封诸国师予诰命于是法王佛子禅师国师之号充满京师上给番僧度牒至三万绰吉我些儿乌思藏使也上悦之以为保安寺大德法王出入豹房杂处貂珰中一日言其国有异僧上使中使允赍幡往迎礼部尚书毛纪谏不纳嘉靖初番僧尽屏斥隆庆三年定三年一贡大率吐番在唐世犷顽好战至元而信佛重僧我国家亦因俗制夷自岷北以南至松潘威茂各建僧寺番族叛乱仇杀遣沙门谕遣之即顶经说誓而散诸番来贡多至千余亦惟僧人是遣朝廷赏赐彩段表里有差其回赐土官及妻皆有彩段表里所以抚绥良厚盖不如是则将备于边邮有养兵馈运之费矣 

　　△长河西鱼通宁远等处（杂道长官司附） 

　　长河西鱼通宁远等处洪武十六年置长河西等处军民安抚使司岁一贡使雅州入境后升宣慰司隆庆三年定三年一贡杂道长官司长河西部落也初附本司进贡每贡僧徒百人成化十六年始专达隆庆三年定三年一贡 

　　△朵甘思（朵甘直管招讨司附） 

　　朵甘思洪武七年升朵甘卫为西安行都指挥使司给银印十八年改朵甘思宣慰使司及万户府招讨司东道万户府塔尔千户所每年入贡从雅州入境直管招讨司朵甘思部落也初附本司进贡袭职成化后始专达隆庆三年定三年一贡 

　　△董卜韩胡（别思寨安抚司加渴瓦寺附） 

　　董卜韩胡吐番诸部中之慕文教者成化中奏请书籍兵部尚书余子俊上疏曰臣考唐玄宗之世吐番求毛诗春秋礼记正字于体烈以为与之书使知权略愈生变诈非中国利尚书裴光庭以为忠信礼义亦从书出吐番久叛新服因其请而赐之陶甄声教亦在于是于是玄宗如光庭言今董卜韩胡奏求书籍臣以为除方舆图籍之外余皆可与否不与之彼市亦得反失朝恩若俯从其请就中国而赐敕令其将旧维州退还保县彼必感恩知报可免西顾之忧许之其部落曰别思寨安抚司加渴瓦寺附董卜韩胡来贡弘治中始专达其地寒薄朴鲁法令严整上下一心酋长有友五六人号共命君死皆自杀以殉其治刻木结绳为约其刑虽小罪必抉目刖鼻其乐吹螺击皷其四时以麦熟为岁首其章饰最上瑟瑟金次之金涂银又之次铜最下差小大缀臂以辨贵贱贵壮残弱重贱怀惠贵兵死以累世战没者为甲门败懦者辱其首以垂狐之尾交易用罽毯马牛其山川昆仑山可跋河黄河折支湟水为大 

　　△金川寺番僧 

　　金川寺番僧在四川威州保县地旧三年一贡每贡许百人多不过百五十正德以来渐多隆庆三年定贡五百五十人 

　　△杂谷安抚司 

　　杂谷安抚司在四川松潘地旧三岁一贡隆庆三年定每贡千二百七十四人弘治中又有新招抚上草坡克等寺寨附属本司 

　　△打喇儿寨 

　　打喇儿寨在四川威州地正德四年招抚奉敕为冠带头目三年一贡 

　　△达思蛮长官司 

　　达思蛮长官司隆庆中定三年一贡 

　　△长宁安抚司　韩胡碑怯列寺 

　　长宁安抚司及韩胡碉怯列寺皆番僧也在四川松潘茂州等处地长宁以三岁贡每贡三百人韩胡碑怯列以三岁贡每贡百五十人 

　　△洮岷等处番僧 

　　洮岷等处番僧每寺许四五人年终遇大节一朝贡洮岷等处番族 

　　△古刺国 

　　古刺国在百夷之外万余里载籍未之前闻也永乐中给事中周让使百夷闻其国人慕华莫为先使归以闻天子嘉之遂命让繇滇池入踰数月乃至至则其酋驱象马建旗鼓具舟供张陈兵出迎作新亭馆以居让即遣使从他使者至京师报谢留让居岁余劳燕甚至让还朝遣使贡方物请臣置吏天子授以古刺宣慰使赐冠带印章 

