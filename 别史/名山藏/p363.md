<!-- { "loadSidebar": true } -->
　　瓜哇唐诃陵国也一曰阇婆一曰蒲家龙其国东古女人西三佛齐南古大食北真腊其属夷有苏吉丹打板纲底勿数种而三齐佛亦羁事之高帝即位遣行人赐之玺书颁明历遣送其故时使元之末归者四年国王昔里八达刺八刺蒲遣使表贡方物纳元宣敕受明封昔里八达刺八刺蒲死子八达那巴那务立九年三佛齐国王子父死不敢自王求封天子高帝嘉其恭使使往道瓜哇境上瓜哇谓三佛齐故我羁事而明封与埒要杀使十三年献黑奴三百上切责所以要杀明使者绝其后献而诏谕之曰吾欲拘尔使念父母妻子之恋夷夏一也是时其国巳分为东西二王东王王东海西王王西海矣成祖即位西王都马板遣使入贺赐其王袭衣文绮二年东王孛令达哈遣贡求王印予之复锡东西二王杂缯幔帨器皿羊酒及王妃缯绮诸物三年西王复使贡其旁近牒里日夏罗治金猫里三小国亦附之来四年二王皆贡五年西王击东王灭之明使者在东王城者百七十人并在击杀中西王惧罪请以黄金三千余斤赎罪并请立东王子从之既所赎三不足一上曰要使远人知罪则巳赦不问八年十一年西王岁贡十三年更都马板曰杨维西沙使者常不绝宣德后乃稍疏正统中令其三岁为期其后亦间贡耳而东王竟久不至盖先是为西王所破诡言欲立其子竟不果而遂灭一瓜哇人黝面髠跣腥食啖蛇蚁虫豸至与犬同卧噉俗好鬬子生一岁佩之匕首以金银象牙为靶名曰不刺头忿则挟相刺杀人者能逃匿出三日即不复抵罪婚则男过女家者五日乃迎妇归妇披发裸跣萦缯被金宝前后拥卫如军容病则祷不服药葬用水火犬三惟死者所命之贵人死婢妾随至野委贵人尸于众犬自焚以殉之其王蓬首冠金叶胸萦缣腰束锦四丈之宫砖墉以居藤席而跏趺乘象或牛罪无轻重皆用刑杀市用中国古钱衡量倍中国郑和至其国时遗石控可百斤其重二千余人不能举也一日举之□所国中大瘟疫国王乃移还和所置处故志其国四乡富饶澹溢闽粤西番人至久贾长子孙地广人稠为东洋诸番冠而余尝至粤下博问诸贾胡谓瓜哇穷俭酗酒耆财好机宜苏吉丹主苏吉丹国者曰吉力石吉力石有王百余岁能知吉凶 

　　△彭亨 

　　彭亨国在暹罗之西石崖周匝远望则平田沃丰米谷气候温洪武十一年国王麻哈刺惹荅饶遣使奉表贡番奴方物永乐十二年再至故志上下亲狎无寇盗男女椎髻尊佛其故俗也万历中而其国中有柔佛之事柔佛彭亨邻国也其国有副王为人强悍鬬狠副王子娶彭亨王女将婚副王送子之彭亨彭亨王亨副王为置宴戚属而有婆罗王子者彭亨王妹之婿也赘于彭亨酒半婆罗王子举觞为寿其手指有巨珠甚美副王心欲之且许之重赀王子固靳不与副王恚甚归而起兵攻彭亨彭亨柔佛两国相婚媾柔佛人瘁至莫为防不战自废王与婆罗王子奔金山彭亨王妃浡泥王之妹也率众来援副王大焚掠其城郭宫室以归是时也彭亨国中鬼哭三日浡泥王迎其妹还浡泥彭亨王随之命其长子拥国王归彭亨其次子亦骁悍遂毒父诛兄自立今尚为王也 

　　△百花 

　　百花古注辇国南海中国也以多奇花故名国东南约二千五百里民饶尚释贡在洪武十一年其国王曰刺丁刺者望沙 

　　△三佛齐 

　　三佛齐国古干陀利又曰浡淋羁事瓜哇者也有地十五州又有旁近单马令凌牙斯蓬丰登牙侬细兰诸种属国主号曰詹卑其人多蒲姓洪武二年使至其国四年国主马哈刺札八刺卜遣使随贡贺即位赐明历若诸文绮中间一再贡王卒怛麻来沙那阿者嗣亦有贡九年卒麻那者巫里表当嗣来乞封贡犀牛黑熊火鸡红绿鹦鹉白猴筒及诸杂物又贡小番奴一人帝嘉其恭厚赐之遣使者赍诏册封赐驼纽银印黄金涂而使者为瓜哇所要杀然久之三佛齐亦诒我他使羁留焉三佛齐扼诸番咽喉商舶不入其境者辄出舟与战以故其地为商舶凑而我使者欲往海外番者行不绝自羁留我使臣恐诛道不通番商绝永乐中竟为瓜哇所兼国亡废其国都曰旧港有南海人梁道明者弃乡里往居之闽广民从为商者以数千推道明为酋长施进卿副之永乐三年指挥孙铉使诸番遇道明子及二奴挟与归以闻成祖遣行人谭胜受招之道明随使者入以其众属进卿成祖喜赐袭衣及文绮缯帛甚盛而广人陈祖义者故有罪亡入其国久之亦有众与进卿争长上使中官郑和下蕃和至进卿以告使招之祖义诈降而潜谋邀劫为和所觉勒兵与战杀其党五千余人摛之俘京师斩于市是年进卿遣其壻彦诚入贡诏设旧港宣慰使司命进卿为宣慰使二十一年进卿卒子济孙奏袭许之复命郑和赍赐往自是朝贡比诸番其地累甓为城人民散处城外部领居岸余皆屋木筏多热少寒土沃倍地壤彼夷相传云一年种榖三年生金言榖熟多也自国破以后不逮往时矣 

　　△浡泥 

　　浡泥国西南海中国也州十四本羁事阇婆其地炎热多风雨板城铜甲王绾发裸跣徒行花帛缭腰所居若楼覆以贝多叶其民剪发覆额女人短衣蔽胸背花帛缭腰散发跣其俗渔煑海为盐沥椰为酒无稻麦或腥食鱼虾或食木实浆曰沙糊燕乐鸣鼓击钹刻贝叶行书事佛谨明兴其国王马合谟沙也国侵于苏禄阇婆为发兵击劫之洪武三年福建行省都事沈秩与监察御史张敬之奉诏其国王不为礼秩传译曰皇帝抚有四海极日穷月无不臣顺浡泥弹丸坠何敢抗中国大王子王戄然起谢撤座设几拜授诏请后之三年造舟入贡秩曰皇帝即位三年矣四夷朝贡使者顶踵相狎即行尚晚何年之三也王曰非有他地瘠民穷而又被兵空国无以献明日与其国相王宗恕图行行有日阇婆使人言曰我实为王却苏禄兵王归中国无我矣苏禄再来则请捄于中国王惧明日秩见辞以疾秩知之对宗恕大言曰王甘臣阇婆即谓阇婆非中国臣耶宗恕入白王王乃大会官属遣其臣六思麻亦等四人贡与秩俱既至高帝宠赉甚厚成祖初麻那惹加那乃为王遣使封之六年率其妃及弟妹男女陪臣俱来成祖命中官兴劳之闽中所过县邑设食宴既至亲享之奉天门赐仪仗银器王以下使如中国服其年王卒会同馆上辍朝三日赙赠有加工部具棺椁明器葬德安门外树碑神道求西南夷籍中国者为守塜有司春秋少牢祠谥曰恭顺命其子遐旺袭遣中官谦行人航护之还国赐金银有差初麻那惹加那乃请表其国之后山为国镇遐旺将行复以请上封其山为长宁镇国山亲赐之碑文曰上天启佑我国家万世无疆之基肆命朕太祖高皇帝全抚所覆休养生息以教以治薄极照临臣服充凑朕嗣守源图和恊所统亦克承意乃者浡泥国王麻那惹加那乃慕尚声教益谨益虔率其眷属陪臣浮海来朝稽颡陈辞远方臣妾丕洪恩既庶且安夫天仰则覩之矣地立则依之矣天子补天柱地远在中华弗依弗覩臣诚弗通是以不惮远险辄敢造庭崩角阙下朕曰唯天唯皇考畀予天下视民同仁予夙夜恐弗堪弗若汝言王拜手稽首自天子建元之载臣国和时丰山川之藏珍宝流溢草木之无葩蘤者以实以华异禽和鸣走兽跄舞国中之叟曰中国圣人德人所暨斯多嘉应是以矜奋而来觌也朕翻稽载籍逿远之邦被闻四讫忽险凿空归身中夏盖亦有人至于掖挟妻子率该兄弟总同臣僚款心玉帛俯首阶陛自古惟王西南君长无如王贤兹特封王国之山长宁镇国赐文刻碑以着王休系之诗曰炎海之墟浡泥所处趋景赴声有顺无忤慺慺贤王唯化之慕重译更胥聿来奔走同其妇子兄弟陪臣跂伏悦喜具言以陈内鍳鲜德弗称所云浪泊风樯实劳恳勤稽古远夷顺来怒趌以躬或难矧或家室郁崛高山作镇王国传金勒银懋昭顺德王德克昭王国攸宁于万斯年仰我大明遐旺还国遣其叔父庆的哩哈盈等百八十人贡方物入谢其后洪熙中复来贡表用刻金番字方狒回鹘书其辞固不足观也万历间国王病卒无子族众争立相诛杀俱尽乃立其女主为王其属国曰吉兰丹 

　　△苏门荅刺　须文达那 

　　苏门荅刺国汉之条支唐之波斯大食皆其地也其西有苏邻国摩尼佛生焉号具智大明使自唐时入中国相传老子西入流沙五百余岁当汉献帝建安之戊子寄形木奈晕国王拔帝之后食而甘之遂有孕擘胸而出是为摩尼佛木奈晕者禁苑石榴也其说与攀李树出胁相应其教曰明衣尚白朝拜日夕拜月了见法性究竟广明盖合释老而一之行于拂菻火罗诸国晋武帝太始丙戍灭度于波斯太祖有天下以其教门上逼国号禁除之永乐三年酋长宰奴里阿必丁遣使朝贡诏封为国王王与邻国化面王战死其子锁丹罕阿必镇幼其妻号于国曰谁复此雠我以为夫国中有渔父者遂为父妻杀花面王妻曰夫我遂尊渔父为王号为老王老王遣使来贡久之锁丹罕阿必镇长阴与部曲谋杀渔父而渔父之子苏干刺者复谋杀锁丹罕阿必镇为父报雠郑和入海赐诸番苏干刺怨朝赐仅及锁丹罕阿必镇领众邀击和军和与战败之苏干刺走追至喃浡国并获其妻子俘行在伏诛宣德中一再贡厚赐之九年王弟哈利之汉来贡麒麟象礼部尚书濙请表贺不许曰朕贵异物耶远人来不逆其意耳亡何卒京师上曰远人倾向死可悯也赠之鸿胪寺少卿赐诰治丧葬给守塜户十年请封其子为王其来贡至于正统天顺间其数传于今再易姓万历中为国王者其国中之大酋奴也奴为其大酋牧象象肥大酋喜使掌鱼入其税奴得大鱼辄上酋不以充税酋益喜甚亲之大酋为其国王掌兵兵皆在大酋手大酋入见王甚恭大酋出奴曰主何恭大酋曰王也奴曰主不欲耳欲之王矣因言我国王坐殿中甚肃弟左右数人耳主入见请王屏左右密言事王必从奴直上刺杀王主可王矣大酋从之其计果行遂刺杀王大呼殿上曰吾主王矣孰敢不从其殿下卒不知所为大酋所掌兵又在间外因诛其偶语者数人其余悉授官大酋益德奴与之以所掌兵他口奴又以其兵刺杀大酋而自为王其国风俗醇良言语和媚民居技艺与中土同贿货充牣其地辽远至者倍利其西海中有龙涎屿焉羣龙交戏遗涎其上是名龙涎之香其邻有故临国有默伽国有那孤国故临国人黑如漆好为寇盗那孤国即花面王所居国也或曰是国也即须文达那国须文达那宋名也洪武十六年其国王表贡请改曰苏门荅刺然其贡物与须文达那异 

　　△西洋琐里　琐里 

　　西洋琐里又曰琐里两国也西洋琐里视琐里差强大琐里国微弱时时为西洋琐里所侵洪武三年西洋琐里国主别里提遣使来贡进金叶表文上念其远涉赐赉甚厚五年琐里国主卜纳的亦遣使进金字表文并图献其上地山川上赐国主历书及织金彩段纱罗各四亦有赐于使臣永乐元年二国并贡诏勿征其附船货物其末年西洋十六国皆有贡至琐里独丰美二国皆产布而西洋琐里之布尤佳 

　　△覧邦 

　　覧邦汉疏勒国也去西域远甚好佛无贾贩用钱地多沙砾产麻若麦而已其山陂陀其水浅浊有驼马牛羊洪武九年国王昔里马哈束□的束札遣使朝贡永乐宣德中附邻国贡方物 

　　△淡巴 

　　淡巴古狼牙修国西南海中国也洪武十年国王佛喝思啰遣使贡其国风景秀赡土衍水清石城而瓦屋王与其臣出入导从具威仪耕织勤生市有交易野无寇盗乐土也 

　　△苏禄 

