<!-- { "loadSidebar": true } -->
　　卓敬字惟恭瑞安人少读书山中尝夜归骤风雨失道遇虎谓兕牛冯之比至门虎也洪武中以进士除户科给事中好直諌尝乘闲为太祖言诸王服乘踰制宜裁损太祖笑内之历户部侍郎建文初燕王来朝敬密请徙之南昌建文君大惊寘其奏袖中曰燕骨肉王室何得为此言对曰杨广隋文非父子耶敬丰姿英伟谈论峭拔读书十行俱下过目不忘博通天文地理律历兵刑诸家成祖亦知其名既入使召之曰前日谋徙燕者非尔也乎敬曰然故帝诚以臣谋徙王王故王尔帝终怜其才系之狱使讽之终不听姚广孝曰昔者夫差不杀范蠡蠡卒灭吴王衍不杀石勒勒终死衍敬诚见用上有今日邪乃斩之夷其三族临刑从容叹曰敬备员大臣变起宗亲无片筹半画负故主地下敬罪浮于死既死尸经日如生成祖叹曰国家养士三十人惟得一卓敬厥后编修刘球私谥之曰忠贞 

　　○王叔英 

　　王叔英字原采黄岩人笃志力学洪武初与杨太中叶见太方孝孺林石并征辞还久之荐僊居训导升汉阳知县建文初召为翰林修撰上资治八策又言太祖皇帝除奸剔秽抑强锄梗若医去疾若农去草急于去疾或伤体肤严于去草或损禾稼体肤疾去宜爕其血气禾稼草去宜培其根苗又论行限田以数千百言靖难师渡江叔英募兵广德闻都城破仰天恸哭夜留题几上沭浴具服书绝命词衣裾闲自经玄妙观之银杏树下妻金死狱二女死井中弟元默变姓名匿市贾为乡人金宽所识告成祖捕斩之剉其尸 【 题几词曰生既久矣愧无补于当时死亦徒然庶不惭于后世绝命词曰人生穹壤闲忠孝贵克全嗟余事君父自省多过愆有志未及竟奇疾忽见缠甘肥空在案对之不能咽意者造化神有命归九泉尝闻夷与齐饿死首阳巅周粟岂不隹所见良独偏】 连楹襄垣人洪武中以太学生授翰林院左春坊太子赞善启沃甚多高帝美其刚正改为御史久任之十余年靖难兵起与御史姚镛相誓死廷臣有二者辄露章弹奏立金川门下自马首数成祖词色不屈命收之引颈受刃有白气冲天尸僵立不仆 

　　○谭翼 

　　谭翼字南宿大庾人身长七尺五寸慷慨刚毅洪武十八年进士授龙溪丞未之官彗星再见求直直翼疏论时政语涉诸王上怒谪戍南宁久之稍内徙隶奉议建文二年荐复原官道升龙溪知县寻擢兵部郎中与黄子澄练子宁相筹议金川之难同诸郎署赴火死妻邹子仕谨俱自缢 

　　○巨敬 

　　巨敬平凉人初为监察御史伉直敢言建文中为户部主事清慎有声见成祖不屈族 
　　右齐黄陈方练黄胡邹魏郭卢侯暴茅陈董曾王高宋卓王连谭巨二十五人 

　　○张昺 

　　张昺泽人洪武中以人才举建文闲诸藩不靖齐泰请选朝臣有物望者出守藩昺以礼部侍郎掌北平布政司左布政与都督谢贵同监燕其时都督宋忠屯开平耿瓛屯辽东左佥都御史景清署参议与昺贵皆智将望臣一特所特简昺至燕王召与忠等宴之而使相工袁忠彻执壶私视五人相宴罢还报曰臣视五人者皆不长张昺五小蛇步谢贵气促宋忠五大短而昏耿瓛观插发色类飞火景清身矮声雄是皆当刑昺居北平以诇燕为事燕王称病三月昺欲言恐泄乃托行旁县密属奏奏成絮其草袖中□久如厕以絮窒壁鏬小吏李友直奈亨窃窥之得□壁罅絮居无何诏与谢贵逮缚燕挍尉密旨且收□友直怀其草絮密旨与奈亨亡入燕府中见燕王□殿下尚坐此耶王曰何者友直曰当顺天应人矣王叱曰狂夫何妄言二人具道姓名出草絮密旨献曰朝使至矣燕王怒逐出之则皆叩头臣等非异闲谍而诚归殿下出亦矣不出亦死宁死此朱能曰信夫擒昺贵余无能为也王乃伏士端礼门召昺贵官挍缚矣则取去昺贵信之皆入至门门者止其从内昺贵伏出擒焉都指挥彭二驰市而呼兵亦为燕将所格杀昺贵竟死既靖难族昺家株连其亲戚法司以程享者五人见成祖曰张昺之亲与铁同顽直须炉冶耳命引出生烧之其后上数梦昺为厉掘昺尸毁焉 

　　○马宣 

　　马宣北平都指挥张昺谢贵既见杀宣巷战不胜走蓟州逆战不利还与镇抚曾浚守蓟朱能张玉谕之不下拥众攻之宣浚败皆不服死宣尤嫚骂无虚口事闻建文帝褒恤焉而又有都督彭聚孙太者皆以力战败死于怀来 

　　○朱鉴 

　　朱鉴以都指挥守大宁靖难师至诸将悉属独鉴结鬬见执燕王使磔之至死无巽辞建文帝闵而厚其恤章 
　　右张马朱三人 

　　○景清 

　　景清本耿姓真宁人倜傥有大节读书不再目 【 清游国学时同舍生有书甚秘书固求之同舍生许以一歹假旦则返之及旦同舍生索书清佯惊非是同舍生怒白祭酒祭酒莫能辨谓二生举其辞者为其书清背诵如流而同舍生皆废祭酒曰固是清书携出乃还之曰见君太秘与君顐年】 洪武二十七年擢进士第二人授翰林院改监察御史久之署左佥都御史讹其奏对而更之朝坐下狱旋赦建文初署北平参议燕王与语悦之及即位诣上自归上喜曰吾故人也仍其官清常坦伏铦刀以朝先一夕者太史奏文曲星犯帝座甚急旦清衣绯衣入上固疑之有顷黭然而前左右□之得其铦刀知事不成跃而訽上大怒曰毋谓　帝即王敢尔耶清曰今日之号尚号王哉命抉其齿坱且訽则含血前淰御衣上益怒剥其肤刷之以铁急以刍椟肤械系长安门上寝梦清环殿追劫之旦日辇过长安门清肤前者三上曰尚欲劫我耶赤其族掘夷其先墓籍其里转相扳染至数百千家命之曰蔓刑 

　　○铁铉 

　　铁铉邓州人或曰色目人以国子生擢礼科给事中调五军断事奏对详明高帝爱之字之曰鼎石亡何有言燕府人者法司不能判使铉立判之高帝喜凡疑狱具属铉后出山东参政建文二年给储刍挽佐李景隆军德州景隆败铉遇参赞高巍于临邑相持哭与徐凯盛庸定计迎景隆济南城景隆复与燕战败城下还奔入城燕王围焉射书招之生员高贤宁者射荅王以论论曰周公辅成王燕固围城不止堰水灌之济南困铉乃诈为降而约其壮士伏闉压燕王以铁楗楗几得燕王语在革除纪燕攻城坏数版铉则夜幕蓝帛里以苇席画白如缝若城成而潜版筑于幕内又急则奉高皇帝像于楼橹之闲燕矢石皆不攻逼竟舍去是时铉盖拒围三月客说铉曰北兵且南燕所守北平者皆老弱守将郭资书生耳永平保定名虽降燕其旁郡县旋破旋坚守无归心者燕赵忼慨多豪杰公引奇兵径趋真定收合溃将直捣北平燕王必且还顾公传檄徐沛闲而自馆谷北平休士待其归与挠战常山势也铉以士卒久围困南将多驽怯无足与莫若固守济南牵北兵北兵不能越淮必还道济而吾邀击之耳乃大会其宾客幕僚犒劳疾苦赋诗慷慨宾僚闻歌亡不作气者亡何与盛庸出师东昌战大捷建文君褒予金币封其三世升山东右布政使寻进兵部尚书佐历城侯盛庸军壬午与丘福大败燕宿小河燕师震动燕王入帝铉尚拥其残兵人擒之反接以见挺然偕立使挽顾焉馘且劓终不得其顾乃裂而呙之谇诟至死弗变父仲名母薛皆八十余安置海南幼子福安戍河池康康工匠鞍辔局女四岁与其妻同送教坊或曰铉女二同入教坊皆不辱也既长能为诗献诗铉同官同官以闻成祖释之得归于郎士高贤宁者亦被执入见成祖曰此射论秀才耶授之官固辞其所善指挥纪纲劝之贤宁曰君武人也我则不可上亦不之强放还九十余卒 

　　○姚善 

　　姚善字克一安陆人初姓季洪武中以举人领祁门丞两转庐州重庆同知皆以循吏闻久之迁苏州知府苏俗奢靡高帝严以刑其谲民乃乘而持怨家短长嚚讼屡兴善既至数数造请郡中贤士求问所以为治而自以宽仁惠和开导之苏乃大化郡有处士四人曰王宾曰韩奕曰钱芹曰俞贞木 【 王宾字仲光独高其道毁形异服箕踞道傍隐于医药其医专疗佣贱不责酬报缙绅先生见其丑恶不料理无荐之者平生不娶独身奉母年七十余先母卒疾革抱母死复苏连呼母既葬魂附杖归绕室唤娘家人皆惊母呼宾娘在此复连呼娘娘儿实不忍舍娘去宾所著书有吴名贤记古迹等诗皆奇崛喜深之词　韩奕字公望潜心理学尤精于医洪武初累荐不起有韩山人诗称于时别着易牙遗意　钱芹字继忠吴越王裔祖父皆仕儒官少负气节好论天下事元末兵兴守臣各拥卫境上芹屡入戎幕谒诸将冀将有为明兴辟为都督府椽从魏国公北征还隐居南园授徒自给二十余年洪武未诏求遗逸姚善荐起留议中禁授户部司务靖难师起署行军断事赴真定从征虏将军咨谋驰驿入奏道遇疾不能趋朝封章以进犹手书上执政大臣恳恳言边事遂卒归葬于吴　俞贞木字有立洪武初荐授乐昌令归而隐居以文章为业】 善皆卑礼诎躬求之宾居委巷善自行叩门宾曰谁也谨对曰知府姚善宾开门延语移时顷报谒府门外善闻还自邀请之宾顿首曰小人幸闻澹台之教无公事不敢入也宾退善目送焉它日候奕奕避入山中善从之山中奕荡舟而避之震泽之上善求不得叹息曰韩先生可谓名得闻身不得见也钱芹俞贞木者并居南园善使吏馈贞木蔬吏致之芹觉其误也诣告贞木贞木曰钱先生不苟取予今受府公赐不辞必有意矣吏还言自责善更遣往芹所道意芹对吏曰府公弘下士之风芹即枯槁岑寂诚所愿见顾芹州民也不可肃守帅月旦幸得迓府公学宫至期往善迎入肃为上宾执经前曰先生幸教善芹曰明公以二千石之尊下布衣之士式闾维驹于今再见顾质经问疑直墨守耳方今之事有大此者而亦有急此者独无意乎善闻言益喜举身出席曰谨受教芹出一简投善曰唯明府切磋究之退视所言皆筹兵心异之居亡何靖难师起荐芹为行军断事从正虏将军真定而善亦日夜约常州镇江嘉兴松江四郡练兵为预应给事中常熟人黄钺者 【 黄钺字叔扬以生员荐除宜章典史建文三年丁父丧庐居陂上不入城邑善受诏勤王以书招钺钺克日葬父欲赴之而巳无及】 与方孝孺善孝孺尝私造钺语苏常镇江此三郡者京师左辅而应燕之右臂也今北方有急公又彼中人三郡守将公宁习之乎孰可托大事者钺曰三郡皆要害镇江为最守者不可不择镇江将童俊者钺见其奏事上前视远而言游此不可倚苏州守姚善仁心为质虽慈惠有余顾平居激烈有国士风缓急可当一面唯公留意孝孺喜因钺为书通善善得书恸哭自誓既童俊以镇江降靖难师日迫善受诏约钺出勤王既至成祖巳即位善麾下斌擒之入见成祖曰一郡守亦举兵抗我耶善厉声曰各为其主耳命磔之给其妻为指挥纪纲家婢子继随母奴节充军保发匠项下狱死初善之擒也钺恸哭不食者累日既有言善入见款服已得宥者钺曰此非姚公所为吾姑待之待之而姚公果为此吾独死报希直地下矣乃复食而待之已闻善死登琴川桥西乡再拜哭祠之曰公与方希直为忠臣吾敢后投桥下死钺死家人皆惊散不敢求其尸友人杨福具敛于涘循河而号数日尸出水中立福痛哭抱持敛而葬之于屏上 

　　○陈彦回 

