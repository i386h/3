<!-- { "loadSidebar": true } -->
　　十九年正月增置北胜州流官知州一员二月祀故南京吏部尚书魏骥于县之德惠祠以配宋令杨时命襄城侯李瑾统军夫万人修大慈恩寺建丰盈仓于丰润县以贮岁运都察院奏文职官有犯听许财物问发为民此律文也今有援例奏辨求复者失其人赃虽未入己己见贪矣按官吏凡犯贪淫俱罢职役不叙此亦律文请加考焉如素行不谨令其冠带闲住上曰居官本廉听许与受虽若有闲心膻之矣如律为是录赠大理寺寺丞锺同子越官敕有司月给同妻米给工部文思院大使等官牙牌以八十余员 【 太监黄顺奏请也初顺奏下礼部言文思院大使共九百余员俱升自传奉请牙牌者已过半矣夫牙牌才为朝参而设工匠非所当得也上曰与之不为例】 户部尚书翁世资乞致仕上曰卿乞休者屡朕不违卿志加卿太子少保给驿以归有司月给米二石岁办应役人夫四赐敕曰朕闻羲易系终吉之辞礼经明进退之节卿累疏求去葢得节于礼经朕用锡卿终吉之福卿归念之优游田土化导乡人俾后贤观法风俗淳厚则治理自臻足副朕眷遇之怀是举也朝恩以为渥是月也以传奉得官者六十有六人三月禁势家中盐以侵商利者以太子少保兵部尚书余子俊服制将阕驿召之已酉月食复设壁山县是月也以传奉得官者十余人而刑部主事郭宗得升为尚宝司少卿 【 宗举进士善刻印章为中贵人所引日与市人贱子骈肩供事后心媿以疾】 四月廵陕西都御史阮勤奏岐山县有周公庙咸阳县有周公墓沔有汉诸葛亮凤翔府有宋范仲淹蓝田县有吕大忠大临大钧祠并岁久沦毁乞修治赐祭上曰周公之制作诸葛亮之兴复范仲淹之经畧功在当时吕氏兄弟得传伊洛有补名教祠墓弗治祀礼缺废失古祭法之遗下有司修饬之周公墓岁两祭墓以二丁守视亮仲淹及吕氏兄弟岁一祭焉封朝鲜国王李折女长子隆为世子谕礼部臣曰折女恭顺异他国赐其世子作敕谕王焉英国公张懋等四十三人自陈祖父以靖难除叛功予爵禄世世近有减除禄米之例非祖宗报功意请复其旧事下户部左侍郎潘荣言频年水旱仓廪缺乏所入有限所出日滋非经久计懋等无事之时欲请增禄若其功何以劝赏上曰勿许也实授试御史陆渊等十一人上曰御史之设不第取谙练刑名将以求体贞度焉有老成有学行者乎慎选之是月也以传奉得官者二十有余人五月减浙江银课三之一镇守大同太监汪直驰奏近得虏报言虏且大入乞将臣故所统达官头目都督深等千一百人兼程赴援下兵部尚书张鹏等议时方盛暑师难久戍抑大同各边士马计且四万足守御矣请姑勿许而第敕谨备之因言京军之设所以控四夷优游蓄养乃可望折冲迩来差役疲困锐气消沮乞停罢之诏可保国公朱永等亦言团营见军九万三千四百有奇各处更番赴工者五万二千下场者二万四千六百操练者仅万六千七百而已劳逸频繁不遑蓄锐即马匹亦散牧远郊恐警急卒生难以调集乞暂令回营俟调遣上令止京仓之役大慈恩寺趣工下场芦沟堤岸并通州仓缮治毕即令休舍之是月也以传奉得官者十有余人而太常寺顾玒得升本寺寺丞赵玉芝母得赐诰命 【 玒故大德显灵宫庙祝自幼扶鸾假神降言福祸夤缘中官以达内庭遂得幸二子传其术亦皆得官玉芝初用左道托内臣以进历任未及半年其母遂得赐敕】 六月调汪直于南京御马监督两广军务右都御史朱英等驰奏广西桂林平乐等府蛮贼猖獗总兵官陈政等部分汉达官军土兵克期并进以有成功葢攻破黄姜桂山等峒一十六擒斩首从二千一百二十四夺回被虏男女以三十七命赐敕褒勉之是月也以传奉得官者十有余人而高士王应裿得援文职例貤封其父母七月大同总兵官许宁等奏分守左参将刘宁左监丞石岩自宣府移守至阳和之三日虏入境杀掠当论罪下兵部覆上上曰二日尔号令未行威爱未立部下勇怯地利险易未究知也其令勉图自赎增置四川布政司参议一员提督银课 【 前此会川卫密勒山银场岁课一万三千五百两有奇矿夫六百余名后皆停止至是复开兼开沙卧山银场矿夫视旧增十之一而会川离四川三司又二千余里太监察用言必得参议一员领敕提督庶银课无亏户部覆奏从之】 皇第八子生后两月薨宣府总兵官周玉廵抚都御史秦纮等驰奏煤峪口等处有虏万余越山而南大肆劫掠大同总兵官许宁等督战数合比暮敛兵相持翼日以三万余骑突至与鏖战二昼夜胜负未决臣等寻调副将江山等应援仍行缘边屯兵战守臣玉臣纮则分驻于万全左右节制之上命兵部令马俊率所统兵兼程进击以图犄角顷之宁兵失利谬以捷闻得敕奖焉余子俊至命为户部尚书是月也升太常寺丞赵玉芝为本寺卿予诰命八月虏复拥众犯边大同总兵官许宁以闻下兵部会议请敕宣府总兵周玉将兵二千驰合击之仍敕太监简颙都御史秦纮练兵防守其它诸将俱令恊守赴援选委重臣二员一自居庸关抵龙泉关一自古北口抵山海关令历视险易而区画之上曰是遂敕侍郎李衍何乔新廵历边关大理寺少卿侯锺往保定等处监察御史徐镛等言军旅之兴倚办刍粮比岁诸边仓库费出无经言及出师辄云粮乏听征之马则第支草无备甚矣请敕户部悉心规画尚书余子俊等覆奏洪武永乐时以天下岁征给诸边军马岁用之外尚有余积自正统末年以来京城及诸边添调数多无事之时俱给粮草而民闲田地又因册籍诡寄者多以故赋税日减供费日亏且水旱虫灾岁赈有常例在还官今并槩为赦免钞钱盐三法乃国家财源胡椒苏木俱官更俸银之助今并沮废此何得不忧将来请自今凡赈济逋负之粮第从缓征若颁恩诏则如古者赐明年田租之法行之凡诸诡籍悉令改正而踏勘灾伤则使风宪官同军卫有司访察勘奏分廵官使兼理粮草廵盐廵茶管屯官使岁满具报本部而其原尤在朝廷务本而节用也上曰善务本节用朕留意焉廵抚宣府右佥都御史秦纮总兵官周玉都指挥孙成等击虏胜之赐奖敕降南京御马监太监汪直为奉御除威宁伯王越名安置安陆州革南京工部尚书戴缙锦衣卫带俸指挥刘绶职俱原籍为民命工部右侍郎张颐致仕复马文升强珍项忠职予致仕命太监怀恩户部尚书余子俊阅视团营官军以杜贿赂买闲应役权要之弊大同总兵官许宁宣府总兵官周玉镇朔大将军保国公朱永先后以击虏之捷闻九月朱永复以击虏之捷闻妖人王臣伏诛 【 臣锦衣卫千户也以妖术为太监王敬所信任敬奉使苏松等府请臣及百户王完等十九人从所至陵轹官吏毒害良善诈传诏旨括取奇玩多索美女奸淫之还京为太监尚铭所发下都察院鞫治得实狱上上曰臣等在外矫诈为奸恶非重戮不足谢天下亟斩之乃枭示于被害州县王敬充南京孝陵卫净军种菜完等发开元肃州二卫充军】 授吏部听选监生陈献章为翰林院简讨许归养分守代州右参将都指挥使支玉等以击虏之捷闻云南木邦宣慰司下孟密曩罕弄奏累为木邦所扰乞别立按抚司命太监覃平御史程宗往抚谕之乙已月食都察院右都御史李裕右副都御史居滽奏太监汪直偏信兵部尚书陈■〈金戊〉锦衣卫指挥吴绶报怨仇良都御史牟俸坐诬至谪死翰林院侍讲学士江朝宗亦缘俸亲被调远外廵视辽东兵部侍郎马文升廵按御史王宗之强珍俱以犯■〈金戊〉忤直谪戍调官给事中赵良张善吉工部主事方宾御史沃頖张锐陈遵毅按察司副使王齐亦以忤直官较枉下法司被绶文致或坐除名或坐远调今直罪已露乞复诸臣故职并赐召还上以事己处分裕等烦扰且中有不出直诬者命陈状既上上又以其不输情命锦衣卫先执首领官鞫之已各停俸半岁是月也以传奉得官者十有余人而上林苑监录事邵文得出为苏州府通判不复以京秩置散地又僧录司右觉义继晓母故娼家女得用孝行旌十月召朱永还命右副都御史程宗廵抚云南定窃盗三犯罪例 【 时法司以南京有三犯窃盗移咨处罪者刑部会议以监守自盗常人盗仓库钱粮等物计赃至满贯者犯该斩绞罪虽系杂犯其情颇重若三犯前罪即累恶不悛之人难依常例处治其不满贯犯该徒流以下罪者虽至三犯其情颇轻特依常例处治仍乞通行天下奏上上曰着为令】 封都督赵胜为昌宁伯是月也以传奉得官者三十余人而董纪得从廵简为上海簿于宝得从致仕知县为太常寺少卿十一月苏州府儒学生赵汴等二十人俱以骂大监王敬坐罪 【 初敬与千户王完等以购书为名乘传南行至苏州府令生员抄录所谓子平遗集者诸生初谓献御皆不敢违后复使抄录他书不己众以妨业辞敬即令有司迫遣至驿中乱棰之于是汴等骂汝辈鱼肉百姓又欲及吾儒生耶敬还京愬于上下廵按执问至是敬完已败特拟诸生赎杖罪从之】 是月也升太常少卿凌中为本寺卿通事序班舍诚至夺情使办事十二月以不雪遣祭告天地社稷山川命太常寺带俸卿赵玉芝奔丧复任 【 玉芝得幸被赐图书诸物陈奏辄用图书封进又尝自请注玉皇经未上会丁母忧吏部言当守制上曰玉芝注经未竣其起复之不为例】 是月也以传奉得官者百六十人吏部都给事中王瑞等言爵赏天下公器帝王所以驱策羣臣制驭四海者也祖宗列圣法古为治设官分职各有定员自非功德才德难以幸取纳粟冠带起近年然亦荣身而止幸窦如逵骛荣若市恩典内降始第京师艺术之人今则渐及无庸胥吏矣武阶荫叙始第内使有功之家今则溢于外方白丁矣列文阶者或待选未到便得授官或外任杂流骤迁京职除授有司戴武弁者世袭锦衣虚担伯爵厮养贱夫市井童稚并得夤缘葢名器之滥至此己甚臣等伏覩英庙复辟之初惩景泰闲幸用者多率皆黜罢皇上临御之日察天顺初冒功者众一切省除史册书之天下颂之伏乞断自宸衷悉行革绝监察御史张稷等亦言比年以来末流贱技参厕卿例屠狗贩缯蹑践华贯靡识一丁滥班鹭齿不挟火矢杂咏兔置身起布韦骤登金紫资浅岁月累晋秩阶或有父子同堂而坐亦有兄弟分署而居甚至逃军逃囚易姓名而进赃官赃吏隐罪过以求荣一日而有数十人得官一署而有数十员带俸幸进大开奸计转炽至有见任视事外补亲民者末流已极朝纲何在伏望皇上大彰公道一清仕路□昭盛世平明之理上是之命继今有奏扰希进者必罪不宥于是一时被幸李孜省董纪干宝凌中之徒或如旧官或加夺职朝市翕快焉 
