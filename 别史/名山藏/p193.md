<!-- { "loadSidebar": true } -->
　　单安仁字德夫凤阳人甚先世以长厚名里中里人皆化之安仁少为府吏洗冤泽物元末兵乱集义旅捍御乡曲号青军元授安仁枢密判官从镇南王孛罗普化守扬州见诸豪角立叹曰此辈皆为人驱除耳真人之兴气势自别巳镇南王为长枪军所遂太祖方下金陵安仁闻太祖所为曰此真是巳遂率众来附太祖嘉悦授之官就以其军守常州安仁事太祖忠谨勤劳敌不敢犯居岁余选为提刑按察司副使廵行浙东金华民有讼其邑丞受金者安仁诘之曰颇闻丞贤丞也奈何讦之即图所受金短长方圆几何既图藏之复命诸左证皆图金图人人殊即又诘之众还目相顾遂抵讼者罪而浙东告讦之风衰一再迁中书左司郎中时江淮初定诸务棼乱安仁佐李善长参断无滞太祖益奇信之先安仁守常时其子叛常以应张士诚太祖不疑也及士诚败其子被擒太祖付安仁自匆之卒善遇安仁安仁精敏多智时营建城阙宫殿修朝享服御仪物廷议皆推吴元年入为将作司卿太祖即位升工部尚书领将作如古明年改兵部以老乞致仕赐田三千亩牛七十角给尚书半禄养其终身再起山东行省参知政事诣阙力辞而止洪武二十年年八十五赐诰曰圣王之兴必有耆德故旧宣力恊谋辅成大业同享隆平朕昔淮右尔安仁以乡旧来归历任中外绰有声名赐尔告老俾佚于家惟尔食息不忘每遇岁时扶老趋觐朕念相从之雅特升尔资善太夫仍兵部尚书致仕服兹宠命以副朕怀其年卒官致祭赐赙钞百定 

　　○范常 

　　范常字子权滁人大父酉新宋季为校官尝制诗三十篇以教乡闾极言父母之劬劳与人子所宜孝弟之道儒者皆尊慕之称为青山先生太祖初得滁常杖策谒军门帝知其贤独常留置幕下谘问称合使为文祷帝大上意既渡江取太平以阃帅都事赞军政既太平阙守遂使为知府常募民种艺时乱后乏粮官廪有谷数千石常悉发贷至秋大稔私庾既实官廪亦充乃兴学校延师儒士民甚安之召为侍仪太祖访以时政及古今事宜常直对无隐擢直学士兼太常卿时肇兴礼乐常多预议寻以病告岁余上念之复召还上每与儒臣列坐赋诗常辄先进上笑曰老范诗质朴类其人寻迁起居注以足疾数在告上赐安车出入竟以疾致仕赐御制诗终于家子祖云南参议 

　　○薛祥 

　　薛祥字彦祥无为州人也以军镇抚从高祖渡江与议军政常从军中传密旨报事洪武元年漕运河南抵蔡河盗欲夜劫之祥谕盗曰汝众皆良民也兵乱啸聚则不得巳今圣天子出矣当归家安田里无作过累妻孥汝等纵有千人夜劫吾粮不过得千石我所部不下二十万曙搜捕汝汝罪大矣众闻皆散高祖谓祥相从和滁闲多历军功当授武职而方用兵供亿求若古萧何寇恉惟祥特诰授中顺大夫京畿都漕运使分司淮安祥修坝堰筑塞塌自扬至蔡昼夜无停为诸工役调停节息有功者为奏俾得官皆悦服时幽蓟初附迁民于南道过淮祥为食饥衣寒殡其死丧满考还京淮四民焚香祝天皆愿薛公再来海州民乱驸马都尉黄琛追剿之俘馘万余祥与琛会问无名号者不许妄指获全甚众皆写真生祠之祥治淮八岁民相劝莫为恶负薛公洪武八年迁工部尚书时造凤阳宫殿上坐殿中若见有人持兵鬪殿脊者太师李善长奏诸工匠用魇镇法上尽杀之祥面折善长曰太师一言坏天下人命若此恐不利于子孙乃分拣交替不在工者并铁石匠不罪奏活千数明年营谨身殿所部误奏中等匠为上等上怒命罔上者弃市丞相大夫毋得请祥在侧叹曰奏对不实竟杀千人非治世法因苦谏得旨腐刑祥徐奏曰腐废人矣莫若杖而复始工上可之是岁授资政大夫北平布政使大兴贫民有鬻子女者祥出俸钱赎归之一切庶务严巳薄人三年方面宁谧胡惟庸素不悦祥天旱罔以差役不均左迁嘉兴知府惟庸诛召还工部尚书如故上曰奸臣谗汝汝何不言祥曰臣乃不知居一年与户部侍郎郭桓等并伏诛子四人适琼州祥质性仁厚直谅不阿能容人过周恤鳏寡孤独无所吝不义者绝不苟得不避鈇銊以活人为心死而天下哀之孙远生琼州累官南京兵部尚书远于礼乐兵刑天官律历无不涉猎尤熟典故在户部最久其改定永为法或会校出纳吏胥拱手而已居官四十年家无长物焉 

　　○方克勤 

　　方克勤字去矜宁海人方干之后也父为元鄞县教谕克勤少有童称长究学问深通易旨元末浙东州郡陷没克勤陈策有司不用入山采啖松栢洪武二年辟县训导顷之以母老辞归诸生空学追留居二年朝廷下部使者聘致避之旁县郡太守杂逮婣连勉诣京师试铨入格特命知济宁府事至官悬牓通衢具言朝廷爱养元元之意民有不平诣府自讼吏胥毋呵日引见父老坐问得失大兴孔子庙堂学舍习礼学射其中选补弟子员聘前进士为之师属县皆立社学学子系籍者二千人兵后号为最盛时令官有役民舟者罪至死适岁暮当转送戎衣北平别郡皆用牛车天雨雪牛僵死破产者十八九民皆白舟役僚吏曰谁当死克勤曰吾死吾知便民而巳即白山东行中书省许之郡城坏指挥使挟贵人势当暑聚民万余治之民哀号即工克勤即密闻中书省同官皆不敢署名克勤自署之遂得诏罢先是不雨克勤袒跣涕泣祷卧神祠下至是诏至民皆驩散大雨翻盆有年者二岁五年秋邻境尽蝗克勤变食吁天夜闻空中薨薨声烛之飞蝗蔽天过郡独有年克勤面如白玉须眉秀整不妄语笑心事坦然虽僚佐武人待以诚礼有南冠过郡者持遗米醪僦送舟车同列见夺禄者悉衣食之词组剖棼众哗悉定小大之狱立见断遣无事则授吏法律诗书杻械鞭朴高悬楹序下州县召吏民不使皂隶为半印信符半自藏之籍民赋三等每有征发准籍行事赋敛预期无所追呼斗斛令自槩皆襁负来归户口税粮加增数倍牛羊鸡犬散被郊乡如承平世桑麻榆柳阴相接也克勤为政坛墠驿库仓廒闸之务莫不修治河冻则令舟驿之人伐木为炭穴土藏因其余力以成兴作皆不费而办大将军达副将军文忠征燕过郡士马十万驻次稍久要官势吏争索刍粮克勤依序酬应一军称能氶嘉侯亮祖北征将舟师数百艘河涸趣五千夫浚河否则论如军法克勤泣祷于大及夜遂雨河深数尺其神应如此克勤在官五年以一子一僮自随不治管事辄却肉不食行县自具饷糗兖州守因僮进二木瓜笞僮还之禄火棷足自赡余悉贮仓饷军考绩最六府八年春入朝锡宴仪曹奖谕有加其秋知曹县事程贡尝以不职被笞为衔上状下御史御史贡故人捕隶府中吏卒榜楚无一可问乃使诬克勤用仓中灰苇遂就逮县民千数号呼填道随行百余里克勤子孝孺上书政府愿充军赎父罪不报竟谪役江浦会空印事起吏又诬及孝孺且伏阙上诉而克勤殁克勤有二子孝闻孝孺孝闻年十三丧母蔬食至于除丧孝孺别有记克勤之没也苏伯衡谥之曰贞惠 

　　郎曰单范乡旧亦用质厚薛若方自尽心焉不与时趣舍君子也 

　　叶伯巨（郑士利附）　　周敬心 

　　○叶伯巨（郑士利附） 

