<!-- { "loadSidebar": true } -->
　　宪宗废后吴氏上即位之七月立立踰月上观后德不称察英宗始选意在王皇后遂下主选太监牛玉及太监熹都察院狱鞠之辞连后父都督同知俊及俊子雄谓将立后时玉以王皇后非已选说太后易之俊雄遂因熹赂玉以成事下廷议后非先帝所属意且有过不任毋天下白太后废焉敕谕后尔轻浮粗率留心曲调不足敬承宗庙表正娥妤其上皇后册宝退处别宫仍谕文武羣臣曰朕仰遵凭几勉举大婚时方在疚未敢遽从矧敢知其事太监玉妄奏母后立先帝所退诗云靡不有初吴氏粗率轻浮无初曷终中宫风化之原朕处礼变岂得已耶敷告羣臣尚悉予心遂谪玉种菜孝陵俊父子戍登州卫玉侄纶侍读学士玉甥琮吏部员外郎并坐除名先是典玺局局丞王纶者事宪宗东宫多所专擅羣小觊后类与交通翰林学士侍读钱溥尝教内书馆纶受学焉尚宝司丞朱奎者以幼童陪读故亦相昵英宗不豫溥意纶必入司礼密遣奎通纶纶因偕奎造溥家欢饮竟夕大学士陈文其居第邻溥每内侍谒漙漙必激文是日独否使觇之坐中稍言及宴驾后东宫选婚事已宗英崩李贤当草诏文起夺贤笔曰无庸有草之者矣钱集郎业与阉纶定计且代公贤未有以发也英宗大殓纶立视外衰而袭貂上恶之玉亦恐纶柄用遂悉数纶过劝上执下狱嗾发其通溥事降纶南京闲住漙降顺德知县凡与通者皆降调为外官而玉势大振至是南京六科给事中王徽王渊朱宽李翔李钧等言皇上册立皇后承宗祀也贱臣牛玉奸欺贪肆进退惟其所欲将以内固宠而外擅权赖圣明废退吴氏然牛玉故违先帝成命当死一也谋立皇后当死二也欺侮陛下当死三也使陛下有废后名当死四也负此四死者所宜明正典刑快中外心乃轻放南京得全首领陛下不忍杀玉臣恐将来为玉者多矣掌礼之官畏玉权势阿附于先执法之官念玉旧情苟容于后内阁李贤身为顾命大臣坐视成败不出一语其初嘿嘿是为党玉后乃三缄畏玉之后复有玉也伏望陛下明断牛玉死罪黜罚李贤以戒党欺奏上徽等皆调边州州判始后之废或言有恶牛玉颛者承望夺其权或言宪宗在东宫时万贵妃先有宠而后杖责之后居西内孝宗生安乐后保抱惟谨孝宗即位念后恩命宫中进膳如母后礼复官其侄锦衣百户 【 正德中薨刘瑾欲焚之王鏊不可乃得葬】 张皇后肃皇帝废后也故封顺妃七年陈皇后崩两宫皇太后命帝自择诸妃中可者而张皇后后数年间上方追古礼文之事每岁皇后率从上分献宗庙率诸嫔御行出郊亲蚕礼九年颁章圣太后女训天下上命诵习自宫中始翰林院更撰内则新诗合歌二南以兴天下之妇教是时皇后日率妃夫人听讲太后前十三年上谕礼部曰朕惟阴以相阳若地承天妻纲于夫道曰敬顺而已朕元配早失助祀不可无人列御不可无统进封张氏为皇后礼遇特隆近乃多不思顺不敬不逊朕屡恩待昨又侮肆不悛谓何视朕曷克承干今收其册宝退闲别所其停天下笺贺如敕十五年薨上命丧葬仪视宣庙胡废后 

　　○景皇后氏 

　　景皇后姓汪英宗册为郕王妃性禀真纯恪修女行孙太后雅重之郕王自监国进即位是为景帝立后为后后侍帝持礼无狥虏犯京师后下懿旨掩骼埋胔后无子有二女次妃杭氏生子见济景帝欲废英宗太子立焉后不可帝竟废太子为沂王立见济而杭氏为皇后以后諌故幽之宫中英宗即位景帝崩后仍称王妃欲使殉李贤曰妃虽立为后寻见幽抑其两女无依尢可矜悯上曰朕谓无所置之初不计其母子卿言良是而宪宗时为太子雅知妃不欲废立意所以事之甚恭因言上迁妃外王府英宗从其言其故宫人悉得出侍衣食用度赐予有加宪宗又从中护持之悉得挟赀属外二女育宫如故其一女长誓不适人宪宗强之下嫁郡马王坚后贤且寿周太后与相得甚驩岁时召入叙家人礼正德元年薨廷臣疑葬祭王鏊曰葬以妃祭以后遂合葬二年上尊谥曰贞惠安和景皇后杭后以景泰七年薨先祔庙英宗复辟革封号迁别室而景帝母曰吴太后者亦以复辟之年仍为贵妃 

　　郎曰内宫之位本朝家法为正孝陵长陵不立继后献陵至康陵皆以一后终其它用子为天子称太后矣张太后当宣英之际可以预政而不预政视汉唐女主何如哉胡皇后逊居礼不替没齿方皇后功在世庙终不得先元配明家君臣守礼据经可以观焉 

　　○后宫附 

　　高庙贵妃孙氏　　文庙贵妃王氏　　仁庙贵妃权氏　　宣庙郭嫔 

　　△高庙贵妃孙氏 

　　高庙贵妃孙氏世陈州人父和卿仕元家常州元乱妃父母俱亡从其次兄蕃避兵扬州城陷蕃失所在元帅马世熊妻得妃育之年十八未聘上闻妃有容德纳焉妃言动中度如古贤女尝请于上求其长兄瑛得之上即位册为贵妃位众妃上官瑛参省妃愈祗畏有儆戒相成之助佐皇后内治宫壸肃然洪武七年薨上震悼赐谥成穆命吴王橚主丧服慈母三年皇太子诸王皆朞有司营厝朝阳门楮冈之原赐瑛田租供岁祀后十五年祔葬高后陵 

　　△文庙贵妃王氏 

　　文庙贵妃王氏苏州人永乐七年册为昭容已进封贵妃妃事上及仁孝皇后恭谨处宫闱蔼然和厚综理庶务极其井缕上晚年有疾间或急怒宫人惴惴惧谴妃委曲调护自皇太子亲王公主以下咸有赖焉十八年薨上震悼辍朝五日赐谥昭献丧葬视成穆 

　　△仁庙贵妃权氏 

　　仁庙贵妃权氏朝鲜人永乐七年册为贤妃时朝鲜数贡女子充后宫独妃秾粹善吹玉箫上怜爱之命其父永均为光禄卿 

　　△宣庙郭嫔 

　　宣庙郭嫔名爱字善理凤阳人贤而文宣宗闻之召入宫二旬卒先数日自知死期书楚声以自哀其辞曰修短有数兮不足较也生而如梦兮死则觉也先吾亲而归兮独惭乎予之孝也心凄凄而不能已兮是则可悼也 

　　郎曰后宫之宠以贯鱼哉在人主矣至于当熊咏扇古有其人今得四焉不可使冺冺也 

　　名山藏卷之三十二 

　　●名山藏卷之三十二 

　　臣何乔远恭辑 

　　开圣记一 

　　◆开圣记一 

　　德祖玄皇帝　　懿祖恒皇帝　　熙祖裕皇帝　　仁祖淳皇帝　　睿宗献皇帝 

　　○德祖玄皇帝 

　　德祖玄皇帝太祖高祖也家句容朱家通德乡上世艰勤农业父重八公娶陈生三男德祖长称伯六公太祖即位追尊玄皇帝庙号德祖初太祖为儿时仁祖时时为言世句容朱家巷宗族俱存太祖渡江先取句容明年克金陵距城四十里族父昆弟四十余人皆来展亲既即位修玉牒意欲祖朱熹徽人以典史见问之熹后乎对曰否太祖立罢 

　　○懿祖恒皇帝 

　　懿祖恒皇帝德祖次子称四九公太祖曾祖也太祖渡江后以龙凤九年赠资德大夫江南等处行中书省左丞护国司空吴国公妣吴国夫人既即位追尊恒皇帝庙号懿祖 

　　○熙祖裕皇帝 

　　熙祖裕皇帝懿祖长子曰初一公太祖祖也生宋末元初籍淘金户金非土产常他市供赋熙祖困焉遂弃田庐携二子迁泗州旴■〈日台〉长曰五一公岁十二次曰四五公方八岁四五公即仁祖也熙祖营家泗上置田治产及卒家落五一公与仁祖迁盱眙五河无定居最后入濠州锺离之东乡既徙西乡复徙太平乡龙凤九年赠光禄大夫江南等处行中书省平章政事柱国司徒吴国公妣吴国夫人太祖即位追尊裕皇帝庙号熙祖 

　　○仁祖淳皇帝 

　　仁祖淳皇帝四五公也是为太祖父讳世珍五一公迁锺离仁祖从之兄弟皆淳良务德尝言凡人守分得财如置田地稼穑收获岁有常利用之亡穷若悖理得财如污吏贪官获利虽博有丧身亡命之忧一乡皆称仁祖善人五一公有四子兵后相继没而仁祖生四子长曰重四公兴隆生盱眙次曰重六公兴盛又次曰重七公兴祖生五河最后乃生太祖锺离乡至正四年崩寿六十六淳皇后重四公弃世亦与同月是时重六公守家重七公出赘太祖无依舍身皇觉焉既为吴王以龙凤元年赠开府仪同三司上柱国录军国重事中书左丞相太尉吴国公妣吴国夫人既即位追尊淳皇帝庙号仁祖复追封五一公曰皇伯考寿春王而重四公重六公重七公与重四公之四子皆追封为王先是仁祖迁太平乡时有一翁指谓曰美哉八十公终归仁德焉及始得赠适符其年数庙号仁宗遡之德祖终归之验也 

　　○睿宗献皇帝 

