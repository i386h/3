<!-- { "loadSidebar": true } -->
　　戴原礼浦江人儒也学于丹溪朱震亨震亨医道本内经原礼其高弟洪武中官太医院时时以药饵事太祖有効每风雨太祖辄免原礼朝燕王病瘕上使韩公懋治之辄愈辄发曰臣技殚矣请召原礼原礼视其剂皆是也问燕王何嗜曰嗜生芹原礼曰臣知矣调剂进其夜燕王暴下皆细蝗也晋王病使视之而亦辄愈顾语王殿下病在膏肓即复作不可治久之晋王薨太祖治诸医原礼曰臣对殿下巳有言若其复发不可治也诸医得释后太祖病大渐当其少间辇出左顺门召诸医治无状者尽付狱独不问原礼曰汝仁义人也永乐中为太医院使所著证治要诀 

　　△盛寅 

　　盛寅字启东吴人戴原礼避名吴中为木客吴人王宾求授其术原礼曰吾固不求货财也君独不能师我耶宾曰吾巳老不任弟子行一日俟原礼出窃原礼书遂得其传将死以书授寅寅与韩叔旸故从宾学古文词既得原礼书医遂显永乐中为县医官寻与吴江人梅某并坐事逮人南京既至驾幸北京矣坐发云南吏梅某曰云南天末吾死矣乃自首盗人家庙髹器中途追还免死发拽木天寿山有监工某侯奇其貌令主书筭而先是有内使督花鸟江南者主寅家庭胀寅愈之遇诸涂惊曰盛先生无恙予所事太监患胀正莫治与我偕视之药数投太监愈成祖射西苑太监往观成祖望见惊曰谓汝死矣安得活对曰得盛寅以生吴医也明日成祖召寅寅方与梅某散步长安门外遂以平巾入见授御医上养黑白二猿其一猿病使治之寅视脉不可为上怒与猿锒铛之无何猿死上益重寅术一日雪霁与叔旸等召见便殿偶及白沟河之战上论所以战胜状寅曰是天命耳上默然起视雪寅又曰宜瑞不宜多叔旸曰君上前妄言并吾死矣须臾上乃赐之御膳他日与叔旸奕御医房上猝至命终奕而观之寅连胜三命赋诗立就赐象牙棋盘并词一阕仁宗在东宫张皇后为太子妃地道不通者十月众医谓胎也上使寅入诊出言病状妃遥闻之曰医之言我也一如见有此人不令早视我及疏方皆破血剂东宫视之怒曰大误大误不坏胎耶数日胀益急复召诊之疏方如前东宫命锁寅禁中待妃痊否妃服寅药血大下疾遂平当寅锁禁时家人惶怖或曰死或曰且籍没既三日红使前呼赏赐甚厚寅与袁忠彻故为东宫所不喜至是度解释一日上示庂意则未解大恐以谋忠彻忠彻谓无伤也如相者东宫不得长仁宗即位寅求为南太医院以自远宣宗即位召入甚信用之赐为医状元今两京太医院并祀寅寅有弟宏亦精药论传子至孙皆能为方 

　　△蒋用文 

　　蒋用文句容人醇谨通世务以精医官太医院使每侍仁宗随事献规仁宗问保和之要对曰在养正气问医效何缓对曰善治生者先固本急恐伤本以是□效时时请清心寡欲以强圣治盖以医諌仁宗赐之第固辞僦居萧寂晏如也一日病上遣问之曰卿即死孰代者用文曰沈以潜以潜吴人 

　　△周汉卿 

　　周汉卿松阳人以医名括苍蒋仲良左目为马所蹄睛突出如悬桃群工曰丝络既损法当夕匕目汉卿笑不荅封以神膏越三日目如初华州陈明远瞽十年矣汉卿视之曰尚可针为之翻睛刮翳歘然辨五色武城男子病胃痛不可忍奋掷乞死弗得汉卿纳药其鼻窍中俄吐出赤虫寸余口眼咸具痛旋止东白马氏妇有姙历十四月不产尫瘠且黑汉卿胗之曰中妖下之药有物如金鱼永康应童腹婴疾恒痀偻行汉卿解裳视之气冲起腹间者二其大如臂刺其一魄然鸣又刺其一亦如之稍按摩之气尽解平趋无留行长山徐妪遘惊疾初发手足颤掉羸裸奔走或歌或牵曳如舞木偶汉卿刺其十指端出血巳而安虎林黄氏女生瘰疬环颈及腋凡十九窍窍破白渖出右手拘挛不可动体如火■〈蓻上火下〉家人趣治木矣汉卿为剔窍母长二寸其余以火次第烙数日结痂尽脱于越杨翁颈有疣如瓜大醉仆阶下疣溃血源源流凡疣破血不必必死汉卿药糁其溃宂血止乌伤陈氏子腹有扪之如罂或以为奔豚或以为症敧汉卿诊脉曰肠痈也用燔针如筴者刺入三寸余漕随针射出其迸有声愈诸暨黄生背曲须杖行医以风治之汉卿曰血涩也为刺两足昆仑穴顷之投杖去其医如此 

　　△汪机 

　　汪机祁门人父渭精医合东垣丹溪两法以行其术机为邑庠生弃去自言士欲泽人不宰相则医耳乃肆力医书所著有重集脉诀刊误内经补注本草会编尝曰药无定性在人善用以血药引之则从血以气药引之则从气佐之以寒则寒佐之以热则热矣治一人体瘦左腹痞满榖气偏右行饮食减大便滞用补脾泻肝和血润燥宽肠解郁之剂而安一人间发晨见黄狗走前则昏瞀什地良久乃苏诸医无効机曰早晨阳分狗阳物黄土色胃属阳土虚为木火所乘矣诸脉皆属目故目击异物用实胃泻肝之药而火息一妇狂发无时机曰二阳之病发心脾二阳胃与大肠也忍饥过劳胃伤火动延及心神脾意扰乱用独参汤加竹沥饮之愈此其术也其余国初则有吴人葛干孙为内伤医宣德中吴人钱瑛为颅顖医嘉靖中吴人薛巳为外科医皆有名 【 葛干孙字可久膂力绝伦击刺战阵百家众扳靡不精究及长折节读书传药书坊论有医学启蒙又经络十二论十药神书勇力之士争言其长于武缝掖之士争言其长于文方论之士争言其长于医】 

　　△萧氏 

　　萧氏失其名钱塘人好施予尝有一僧来谒萧待之良厚久久不衰僧一日赠以画牡丹一萧耴藏之初不珍重□□□视之花瓣中有字隐隐可见皆古医方也大异之令其壻郭某按方试之皆有奇效后又聚药炼为丹俄见炉上有花绚烂丹成如黍珠用以活人虽濒死皆苏自是萧郭之医动一时 

　　△葛林 

　　葛林字茂林钱塘人善小儿医成化中充太医院官武庙在褓皇太后每召供御一夕间作夜分召林一匕而安明日赐白金彩币使与上公之宴汪比部有子患痘年二十五矣汪故知医谓无害也林视之怫然迨五明而足七日而靥又怫然至十四日而痂落汪曰林误矣林曰在弥月乎弥月亡害也汪置酒高会若诮林者林视其足底有泡结瘢肤内曰吁百日哉百日果暴卒汪大惊问故林曰夫痘构形之余秽也纤芒未尽亦无生理是疾初发自肾而我知其不能畅是以必死既而流于足底焉以故发之缓而必至是日也少师杨公子当暑而惊眩气绝且移木矣林趋入曰无伤也亟出之杨曰儿巳噤奈何剂也林曰无剂所恃者天上云耳云生而凄凄欲雨阴气舒而阳郁消吾以清利物煑水而烝于下其可疹乎如法而愈及暮儿复戏于庭矣累官太医院判寿八十八所著有杏坞秘诀 

　　△陶华 

　　陶华字尚文余杭人治病有奇效一人患病因食羊肉涩水结臆不可下又不能吐门人请方华曰可服砒一钱门人骇不用曰杀人者砒也百试不効服砒立吐门人请所以华曰羊血大能解砒毒羊肉得砒而吐而砒得羊肉则不能杀人是以可愈乡人抱奇疾他医不能治尚文辄治之而于伤寒尤精论者谓仲景以后一人而巳然其为人非重贿不治非富家巨室不可致也继尚文者岳文远甚得尚文术求治者无贵贱无风雨寒暑皆乐然响应不问报否人乃以文远于尚文蓝之青水之冰 

　　△吴杰 

　　吴杰字士奇武进人其祖父为世医至杰更博通青鸟书风角云气占经李虚中子平之术金丹内外秘诀然竟以医至大官杰医分三类上部胗脉主方心脏焉先中部望而知之先视气色下部药始上清以及咽喉不纯主古方书虽有奇疾治无不效弘治间以明医征至京师下礼部尚书都试无踰杰故事高等入御药房中等入院最下遣还郡时当遣者若干人杰请尚书曰国家三四十年一征医耳幸被征守阙十余年又遣还杰诚不忍若干人资斧罄绝愿不入御药房但与若干人同留入院尚书义而许之正德中掌院事李宗周竟荐杰与八人者入御药房有与宗周同官争权者因左右谗上谓宗周所荐多私与贿皆族医也上曰吾试之方病喉痹按名召杰一药而愈上叹曰有医若此谓族医邪因厚赐杰诘责左右谓宗周忠自是得幸上上每病属杰治治辄立效上一日射猎还感血疾杰愈上进一官赐彪虎衣一上幸虎圈虎腾而惊杰愈上进一官赐银五十两表里一上试马御马监腹卒痛杰愈上赐绣春刀一银三十两自是上所游幸杰恒从上尝枕杰肩而卧有所摩抚上不以属便嬖一愈上病则上进杰一官为院判当进官者数矣固让三年而迁院使上欲以禁卫衔杰赐蟒衣杰谢曰臣幸以药囊侍陛下敢乎哉上南廵杰以医諌继之泣上怒叱曰汝不谓以药囊侍我者耶自是不得从行上还道病次临清州梦见杰疾召之驰入见上泣曰不忆我耶杰亦泣遂从还通州时江彬力请上复幸宣府意上病或有不讳恐诛易为变杰诊密言诸大奄曰察上脉幸可及还内耳至宣府脱不讳吾与若辈死有葬地乎奄然之乘间曲说上意动而彬数从杰觇问上病状即诡言曰万寿无疆霍然起矣驾还京上崩彬坐诛杰有子希孟仕给事中 

　　△道人 

　　道人无名氏亦不知自何来戴华阳巾披鹤氅自言能刳割湔洗若华然人不之信过嵊县长乐乡有钱遵道者病噎不治自念刳割死不刳割亦死等死请道人试之道人用麻沸散抹其胸割之长七八寸许出痰涎数碗遵道晕死无所知顷之苏以膏傅割处四五日差噎亦愈复能饮食道人不受谢去 

　　△李玉 

　　李玉字成章六安卫千户善骑射尤精于医针炙应手愈舒有病头痛不可忍者虽震雷亦不闻玉眕视曰此虫啖脑也合杀虫诸剂为末吹鼻中二三日虫悉从眼耳口鼻中出愈合肥有跛人持双拐至者玉针之立去其拐浙有病痿不能步玉察诸医之剂与治法同疑之乃曰药有新陈功効亦异况疾在表而深非小小药剂所能去乃熬药二桶置缸中俟稍温令病者单衣难其中续续浇之半晌忽大汗立愈一少妇有娠而吐血数升几死玉眕其脉曰此子间也依方制之加竹沥愈其余起死回生不能尽述两都号曰神针李 

　　右医 

　　名山藏卷之一百二 

　　●名山藏卷之□□□ 

　　晋江何乔远　譔 

　　方外记（上） 

　　◆方外记（上） 

　　僊 

　　○僊 

　　周颠 
　　张君宝 
　　张中 
　　贝国器 
　　冷谦 
　　杨汝真 
　　尹继先 
　　王士能 
　　张落魄 
　　邵道人 
　　柴道人 
　　岳寿山 
　　贺长 
　　万玉山 
　　赵应童 
　　罗天佑 
　　陈昉 
　　卓晚春 
　　卦和尚 
　　麻衣僊姑 
　　苟僊姑 

　　周　颠　　张君宝　　张　中　　贝国器　　冷　谦　　杨汝真　　尹山人　　王士能　　张落魄　　邵道人　　柴道人　　岳寿山　　贺　长　　万玉山　　赵应童　　罗天佑　　陈　昉　　卓晚春　　卦和尚　　麻衣僊姑　　苟僊姑 

　　△周颠 

