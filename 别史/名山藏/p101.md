<!-- { "loadSidebar": true } -->
　　四十年正月壬戌朔命朱希忠摄拜天玄极殿羣臣望朝大朝门虏大寇五花营守备王世臣千户李虎等迎战于永桥败死告軏等所献鹿芝于玄极太庙二月辛卯朔日有食之微阴不见钦天监官言微阴一见同不食上悦礼部尚书吴山救护如常礼上不悦山引罪上曰山守礼之臣也当科官何不参者其以状对礼科都给事中东华等惶恐引罪上住为首者俸罚其余半年遂行谢典于大光明殿三日礼成羣臣表贺发临德徐三州仓赈齐南六府江西贼冯天爵等平建春祈大典大高玄殿三日赵王自缢王妃与其子载垸移诬彰德知府傅汝砺通判田时雨以奏诏逮京拷问巳戍汝砺极边械时雨还斩于河南景王之国免面辞二朝上谕礼部春冷人疾其令太医院散药九门至于夏至风上曰其兵火慱示诸臣戢究而严边居有闲上谕嵩慱言诸边有备足无患今天风复旬日恐不可不预虑吏部左侍郎茅瓒病足久告上问嵩瓒惧言臣所患肢未末疾行差矣当即出敢再乞数日告上曰铨曹非养疴地其令去发天津通州两仓米二万一千石于顺天永平太仓白金万五千两于保定河闲等六府脤济重建祈年典于洪应雷宫七日以伊王宫垣僭制命毁之广东惠潮山贼起流劫海丰归善等县三月发米万石赈饥民流移入京师者南京锦衣卫指挥继勋得白兔于凤阳凤凰山下以献遣告于太庙羣臣贺建万春宫命礼部尚书兼翰林院学士炜直苑撰玄四月上曰朕闻药不投病馁民反伤又贫弱无济有力滥与失朕下令意其传示小民知执事者过也抑民饥流入京师皆守土有司失职不赈恤其出内库制钱三百万量地远近与为归资抚按官严督守令招集安抚之大风雨黄土昼晦命百官修省顺天府致敬而求霖安远龙南盗起山西饥发太仓银五千赈之以雨未足遣大臣分告诸宫庙百官素衣斋宿禁刑屠九日以得霖日止分遣使者六人建万寿醮于玄岳鹤鸣龙虎齐云三茅王屋诸山道士十一人赍香帛于各省抚臣祭镇海河渎山川之神命镇守湖广安远侯震醮承天玄佑宫五月以旱霾灾命大小九卿自陈南京池河新营兵变雨羣臣贺闰五月吉王载均薨严嵩妻夫人欧阳氏卒上命礼臣破例予恤典时世蕃无意归制嵩乃言臣老独子不可无侍者上许世蕃无归令其孙鹄嚄丧往六月癸酉月食建仁和宫七月已丑朔日食一分五杪礼部尚书袁炜言臣闻唐一行曰日君道也无朏魄之变古之太平日有不食月或变行避之或五星濳互其下御侮而拥之或涉交数浅或在阳历阳盛阴微则不食或德之依明而有小眚焉则天为之隐虽交而不食此四者皆教所繇生也皇上父事天兄事日羣阴退万象辉是以日佐班荣阴气销铄食一分与不食同臣等不任欢忭之至上悦闽广流贼突入江西掠万安太和诸处副使汪一中等战死赐赠荫祭葬立祠敕诸臣剿捕贼贼火玉山攻永丰破之以万春宫成建迎恩典于大高玄殿禁常封三十有四日上曰间者天降祥禾御田四十九本今岁五月恩滋应祈是月玄育生瑞当知恩也礼部请献太庙从之八月建万寿大斋朝天宫三日夜万寿节命朱希忠摄拜天玄极殿羣臣望朝大朝门上曰自慱名入朕恒虑边今秋恐有扰者嵩其语慱先遏之建秋报大斋大高玄殿三日九月广东贼张琏等袭攻南靖入之福建山贼袭破镇海卫城虏十万余骑犯居庸岔道口官兵御之故总兵官姜应熊先进遇围被创堕马参将胡镇力战夺之虏遁去广东贼攻陷福建崇安犯浙龙泉固原宁夏地震伤人发太仓白金八千鋠恤之总督蓟镇保定都御史杨选条陈边务下兵部覆上上曰蓟镇总督等官遇警辄张皇请调兵初谓权宜今十有一载矣未见减撤加挑选焉供饷繁费何时已卿慱历任蓟辽宜竭尽忠谋如何练主兵乃可免调边兵者大破格整理之再以方畧闻上曰夏霖应祷秋稼赐祥朕感玄庥其暂免今岁刑囚系狱如故十月闽广流贼自邵武转掠铅山贵溪等处参将戚继光破之山坊巢贼奔宁德还攻宜黄为南赣兵所败始遁建寿光阁封唐世子宙梂为唐王增城人湛寿鲁为其祖故南京兵部尚书若水乞赠官下吏部覆尚书欧阳必进言若水学问醇正士望所归宜许赠如寿鲁请上曰若水伪学乱政必进浮誉之夺其散官侍郎郎中以下皆停罚有差上以宣蓟二镇兵饷匮竭使荐大臣有才望者往理吏部以总督仓场户部右侍郎林应亮名上许之兵科都给事中益言应亮愿人也不足于敏达上下大臣再推因升右佥都御史霍冀为户部右侍郎兼右佥都御史以往调应亮南京顷之益复言户部有两侍郎曰刘大实赵贞言廷推不及乏才故也宜使致仕吏部覆如益言上皆命闲住责吏部尚书欧阳必进对状曰二位不堪何不先言降必进俸二级侍郎张永明一级司官反夺俸二月礼部类奏四方所进芝凡七百六十九本命明岁加意采五盈尺者淮王献白鴈二赐金币上曰天降祥羽其庙告十一月冬至以天寒赐摄郊者都督朱希孝御衣明日羣臣望朝大朝门礼部缺尚书会推及郭朴上责欧阳必进颛恣擅改玄撰臣今致仕即以朴代之上曰深冬未见正白农民切望朕竭诚祷雪焉会大风上曰其禳风而祷雪停刑禁屠百宫同之虏入宁夏进逼固原循下马关而西掠数日乃遁上所居永寿宫灾严嵩请徙南城焉南城者英宗之御也上不怿乃移御玉熙宫上曰朕御皇初宫二十余禩大变蒙恩久安玄事荷庇益感眷其以下月择日谢郊庙社稷如常仪礼部请诏示天下百官斋戒修省上曰非正朝也十二月御马房火毁九十余楹工部尚书雷礼言玉熙宫殿垫隘不称御居永寿宫成祖之旧宫也受命重地王气攸锺偶值灾变天启皇上鼎新丕基永延于万祀请及时营缮以承明眷上曰日谢罪郊庙风藏气爽皇天其赦悯朕以命大学士徐阶与工部侍郎衡董其事月食亲祷雪于凝道雷轩上复自玉熙宫徙居玄都殿闻京师内外多盗命朱希孝领官较兵部左侍郎葛缙领营兵入卫命廵抚官严督所司捕盗而抚民 

　　名山藏卷之二十七 

　　●名山藏卷之二十八 

　　臣何乔远恭辑 

　　典谟记二十八 

　　◆典谟记二十八 

　　世宗肃皇帝七 

　　○世宗肃皇帝七 

　　四十一年正月丙戌朔命朱希忠摄拜天玄极殿羣臣望朝大朝门修三廌吉典于内殿肃王弼桄薨二月修春祈大典大高玄殿三日罢亲蚕礼取户部白金二十万为内供福建倭袭破永宁卫以京城多盗命朱希孝葛缙昼夜卫西苑建春祈典洪应雷宫九日锦衣卫都指挥佥事严鹄献玉兔灵芝方士蓝道行献寿皆告庙受贺三月总兵石邦宪大破播州土舍韩甸平之玉兔生子二谢玄告庙羣臣表贺举恩生瑞醮二十五日万寿宫成上悦其速加恩阶衡等有差四月移御焉举迎恩大典五日羣臣表贺鲁酋土蛮等大举寇辽东东关驿锦川营破之上命杨愽计御使葛缙兼都察院右佥都御史往视军情上祷雨禁中鄠县散官金进灵芝五色授太医院御医上曰灵芝色数兼五非玄赐耶遂命希忠告庙羣臣表贺兔再生二子上曰玄恩重示延生之祥特为罕遇命驸马诏告太庙建谢典焉五月虏犯辽东副总兵黑春帅游击徐维忠等败之备御刘晋亦败虏于核木山捷闻上曰将吏用命玄赐也赏督视军情侍郎葛缙等功有差上忧南寇南赣都御史陆稳言三月中署平和县者府知事胡期亨典史谈蕴领乡兵与琏战城下贼少平和期亨鼓行甚锐皆惊谓有大兵至蕴麾众疾击之多所擒获会提督两广都御史张臬亦报程乡贼子云福保等皆就擒上大悦归感玄恩论诸臣功有差是岁当选庶吉士而严嵩柄国仕路溷浊进士贫者称贷以纳贿有贷于司礼太监锦者锦密以闻止恶之诏罢选以财匮命户部集议足国裕民计御史邹应龙劾奏严嵩子世蕃孙锦衣鹄中书鸿其家奴中书罢龙文不法状上曰人恶严嵩久矣朕以其赞玄寿君特优眷乃纵逆丑子负朕其令致仕予传去有司岁给禄米石石其家世蕃等下镇抚拷问之三法司拟罪以闻遂即升应龙为通政司右参议严嵩乞哀自劾不许巳法司坐上心蕃戍烟瘴鹄源龙文于边远卫上特宥鸿为民使侍嵩老嵩虽去上忽忽不乐也恐大学士徐阶不如嵩谨奉玄羣臣复欺谤曰朕遂传位裕王退老西内颛祈长生阶等谏上曰则必皆仰奉上命同辅君关玄修仙乃可臣下有再言嵩者并邹应龙斩之矣设平远虏寇辽东汤立古堡总兵黑春力战一日死之赐赠荫祭祠六月以徐阶言罢圣节文撰上曰凡月之丁卯前四日后五日止不急不吉封临时下谕者不在限于江西兴宁广东程乡安远福建武平四县间设镇城名曰伸威以备盗以俞大猷为恊守南赣汀漳副总兵方逄时为广东兵备副使弹压之久亦罢以宫灾龙涎香毁命有司急购之兔又生子四告庙受贺发太仓银三万籴山西以备虏以万寿节屇修迎恩大典于高玄等坛张臬以闽广江西兵剿张琏萧雪峰等平之告郊庙社稷百官表贺七月参将戚继光进剿宁德倭于横屿大破平之乘胜剿福清牛田寇又破之瑞兔四各生二子上曰天垂生祥于孟秋即朢仲秋前应朕生辰此又非常瑞其告庙受贺苑田嘉禾生亦命告庙受贺八月以上圣节建醮急得龙涎香而宫灾时有私收得者户部尚书高耀密购以进士大悦命倍给其直加耀太子少保万寿节命朱希忠摄拜天玄极殿羣臣望朝大朝门重录永乐大典九月以三殿成告郊庙社稷更名奉天殿曰皇极华盖殿曰中极谨身殿曰建极文楼曰文昭阁武楼曰武成阁左顺门曰会极右顺门曰归极奉天门曰皇极东阁门曰弘政西阁门曰宣治百官表贺诏天下阁臣请赦上曰赦者小人之幸民拽石挽木彼受赐欤论殿工恩司礼监右监黄锦等工部尚书雷礼并加荫叙工部尚书书杲支正一品俸录一子 【 杲工部匠藉也为匠作惰匠事工师逐之逃之野遇道人问所繇因诘之曰吾欲作一室九十九柱尔能之乎曰不能因教杲结构法殿工之兴也以欲月十九柱以符阳数独杲上应诏遂加委任】 以瑞兔嘉禾生建承恩大典命公溶等告六宫庙府部等衙门皆叩帝坛而奏香建秋报典大高玄殿三日十月福建新倭大至突犯福清福宁政和等处延绥总兵赵岢分部出塞击虏胜之建承佑总庆吉典七日封肃世孙绅堵为肃王江西流贼平广东官兵追捕张琏余党贼首林朝曦等获之潮寇悉平十一月福建官兵擒龙山贼苏阿普斩之虏犯山西神池等处大掠数火裕王第二子翊鎗薨追封为蓝田王命御史姜儆王大任访求法士秘书于天下臣民有进者赏南京户科给事中陆凤仪劾奏总督胡宗宪欺横贪淫十大罪诏械治京师遂罢设浙直总督郊之日天爽上大悦谕礼部臣曰朕荷穹眷大报礼成代者忠敬百执效劳宜有特恩遂加希忠等官秩有差虏大入犯宁夏清水营等处副总兵王勋战死赐赠荫世袭给殓金祠死所福建倭攻兴化府陷之十二月祷雪宫中甘露降显陵上大悦告郊献庙乙丑月食云隐不见雪百官表贺胡宗宪逮至上曰宗宪起御史皆朕擢用非嵩党三呈玄瑞近上玄秘皆致一手书任事数年不闻指摘近自应龙发嵩诸臣复弹罢大臣不已本兵始议获王直者五等封今罪之后来谁舆我任事其释令闲住 
