<!-- { "loadSidebar": true } -->
　　觉昙嘉定人视发崇明慈济寺平生茹素未尝妄语言未来事历历有验或卧于榻或有见其行市中人称觉菩萨成化中五月五日趺坐化去月余面如生肢体温软身久不坏举若空衣 

　　△回光 

　　回光禅师西僧也永乐初来回光寺演法武宗南廵驾幸寺中忽有僧从寺出与上谈道圆对不穷其偈曰可惜幽虚青莲地不见回光旧主人书竟俄失所在武宗悟曰回光禅师也命西域僧翻印度真文以识其事 

　　△祖觉 

　　祖觉嘉州人住眉山中岩唱明佛法学徒云萃作僧史一卷及华严金刚经解行世 

　　△智中 

　　智中国师彭县人生有异相年十二礼月光禅师惠心清修苦行昼夜不怠后惠心授松溪都纲智中随去寻代其职时番夷叛服不常智中抚化莫不投伏天顺中累封国师赐敕诰降银印智中在边四十余年代行功着成化二年年踰七十诏归弥陀寺优老焉 
　　头佗刘五长大白晢声音北人也嘉隆间来京邸往来城西北不过东南数日不食面无饥色雪满地破衣赤脚无寒态人供以美食耴夹土杂之乃食刘诚意伯夫人病乳痈甚危偶问能治否五耴纸笔画一石一木吹气一口命缚于额上夫人如其言夜间头痛发热遍身出汗乳痈浓矣具酒饭谢之不食去百户毛俊好延方士请五饭饭竟腰间耴一绳要借其宅缢死俊恳求之乃笑曰君不与我死数年后定有一道人死此遂走太仓后自缢死死之日有见其渡江者有见之于扬州者至万历初果有头陀阎希言过俊家饭毕沐浴趺坐而化方希言在时有杜汝谦者问长生诀希言曰汝是横死汉安望长生后二十年汝谦无故自投水死葢两头陀皆能前知如此 

　　右僧 

　　名山藏卷之一百四 

　　●名山藏卷之□□□ 

　　晋江何乔远　譔 

　　王享记一 

　　◆王享记一 

　　东南夷一 

　　○东南夷一 

　　高帝既平定天下诏谕诸夷诸夷君长或使或身悉随使者来朝贡则高丽日本大小琉琉安南真腊暹逻占城苏门荅刺西洋瓜哇彭亨百花三佛齐浡泥凡十五国臣服最先而最恭顺高帝作祖训列诸不征且示母勤远略之意既则抚绥怀柔令其三年一朝国王嗣立世见而巳高帝之言曰地广非久安之计民劳乃易变之源斯谟吁矣巳而日本通胡惟庸不轨乃命绝之惟念北虏为元余孽时时系心遣将铲绝穷追乃巳至其严边尤廑晚岁成祖有天下远慕唐宗宾服四夷之盛近缵高帝系心胡元之切北征犂庭于斯为烈西戎之夷吏部员外郎陈诚衔命往使历国十七首尾往返者数于是降胡达军尽居内地酋长部领悉署官封至夫才具可用诚心足托者往往爵之公侯布在左右虽至掖庭内宫亦有外夷之女所以示招徕之大明鞭鞑之威也海中诸国则命黄头二万望日占风指针坠繂无一不至与是功者即非斩首选法不得减革葢太监郑和与王景弘侯显辈领之有岁当是时四夷君长执赆献琛顶踵相望赐宴之日有忭舞天日稽首阙庭叹未尝有译鞮之馆充牣旁皇奕然壮观巳然而往来使送接伴赏赉费亦不赀仁宣之间氐羗之享如常昆夷之喙犹故正统以后东南海上夷以涛波难航贡使渐稀而西北胡戎贪利赏赐增人增赏莫可阻遏我惠渐薄彼信斯疏陵夷至于北虏也先之祸其时虽禽兽之心鸷健难驯亦繇我无以应其求且内武不张徒耴空言威而怒之自是以往惟有朝鲜恭顺靡懈余皆听其不时自至而我所捍御专北虏矣在南曰倭虽其猝黠善战来有时也至观交南终弃哈密烦图地广难安民劳易变神圣之云亶其然欤 

　　朝鲜 
　　日本 

　　朝鲜　　日本 

　　△朝鲜 

　　朝鲜箕子所封国也汉以前曰朝鲜其国有汕水焉又曰近日本日之所出朝景鲜明也唐以后其王姓高曰高丽又曰高句丽具见诸传记矣余读其国书有详略顾不甚异读元史遗漏甚多因采而记之朝鲜之国北与契丹邻其西女真其南日本王居松都有东西二京其姓王名目育者朝鲜人号为高宗元太祖既平契丹使人索其国赆太祖之十九年是为王目育之十二年元使者赍国赆还度鸭绿江盗杀之元人疑绝高丽者六岁元太宗三年是为王目育之十八年遣将撒礼塔往征之至铁州虏其将文使呼州人阪抆反呼勿降元人斩之围铁州甚急判官朱希绩火州城中妇老小儿率丁壮自刎死至州将金庆孙率死士十二人出战射元兵先锋流矢中庆孙臂血淋漓手皷不止却走之整阵吹双小笒还元人至益攻城至以人膏渍薪纵火为焚州守将朴犀与庆孙力御之元人焚掠既惨力大不支王遣其世子侹诣元讲和朴犀尚守州不下数以大于浦击其攻城云梯 【 大于浦者朝鲜人谓大刃大兵也】 其明年世子侹命朴犀降而降而慈州将崔椿命亦守城不下侹命之降不从王将斩之以谢元人椿命辞色不变元将曰此尔家忠臣使释之高丽既得和元所遗元使者赍送黄金七千斤白金千三百斤襦衣千领马百七十匹遗撒礼塔金银及金银酒器缣缯獭皮鞍子若马又分赠其妻子麾下亦复不赀元乃置京府县以达鲁花赤七十二监之既班师目育乃尽杀元人所置达鲁花赤于是高丽若元人无宁岁矣高丽王相崔瑀请王迁都江华以避元江华者高丽海曲地俞升旦曰小事大礼也窜海曲弃城郭捐社社非计夜别□指挥金世冲排门入诘瑀曰松京祖宗之都舍此安之瑀引出斩之遂请其王往江华王尚未决瑀怙而违众刻日发送时秋雨弥旬泥行没胫人马僵仆国人号哭乳闻而松都人户十万金碧相望悉弃委之亡何而撒礼塔复至攻处仁城有僧避兵城下射撒礼塔杀之高丽王授僧上将军僧辞居二年其国人洪福源叛归元元以为东京总管使领高丽降元随元兵来寇攻高丽者五年高丽王乃入朝贡元定宗时为王目育之三十四年故使其将阿母侃屯高丽之盐州民避匿山谷中悉悉驱之出廿州海中有苇岛平衍可十余里海潮出入旧时兵马判官金方庆使民堰为大泽垦辟种秆其始民殊怨及是民驱出山谷者乃藉苇岛活王保江华元人来责王出陆迎诏书王不出元宪宗即位诏王朝还居松京而崔瑀子沆为相亦怙如瑀止王行元使至王使其子佺出迎使入馆王乃见元使怒居二年阿母侃洪福源言于宪宗高丽无出陆意宪宗使其弟也窟王率兵一万入东界阿母侃洪福源趋北界屯大伊州□古和州高丽人入保山城海岛先是高丽王以其族子綧为巳子质于元也窟使之随军綧贻沆书请王出陆迎沆执不肻也窟陷西海道掠山城男口十岁以上皆杀之妇女小儿分与士卒王遣使致书祈哀也窟与为期期六日王复遣其将持遗金银酒器罗紬纻布等物请以明年也窟陷高丽城若州若县以八所既得疾北还留阿母侃洪福源守之高丽人遣人追送之旧京且乞退兵也窟责王必迎江外遣蒙古大等十人与其使偕还见王王度江以迎蒙古大谓王曰何早不如此与酣饮别而也窟复欲坼王所居城王复遗子淐如元祈哀凡进奉及馈遗元宫人及诸公妃王妃不可胜计居一年元使车罗大主东国车罗大问王曰王虽出陆侍中尚书等官尚未为真降邪王使其将长赠车罗大金银酒器皮币车罗大云君臣百姓出陆尽剃其发否则以国王还王惧复遣其臣崔璘往请罢兵车罗大曰相沆奉王出陆兵乃罢是岁元虏高丽男女亡虑二十余万杀戮不可胜计所过煨烬高丽受元之苦莫譬说也明年车罗大还师人民入保山城海岛者悉出陆而车大罗复来高丽使其臣慎执平往见车罗大曰王出迎世子亲朝兵可罢也王使复曰自大兵还后小邦惟命是从矣车罗大曰若从命何多杀我兵屠其忠州攻山城山城人登月岳神祠避之忽雷雹大作元兵以为神乃退高丽复使其臣金守刚从宪宗入和林城乞罢兵宪宗尚以不出陆为辞守刚曰比诸逐兽持弓矢当窟穴兽敢出耶宪宗乃命车罗大班师又二年复遣车罗大往曰王亲来我回兵王子入朝永无后患高丽王曰大军回世子即朝乃许之其明年车罗大复责高丽如前言而高丽王已老病乃使其世孙僖及其臣金宝鼎如车罗大所元将余达愁谓宝鼎曰必世子世子竟不往达愁纵兵侵掠车罗大焚烧庐舍杀掠其人民益甚高丽人晖等遂以和州迤北降元其明年高丽王诛其相立宣使世子倎奉表如元而车罗大暴死立宣者崔沆子高丽之相皆世官以故立宣父祖世相高丽而皆不忠于高丽继车罗大领兵者曰松吉大王尽坏高丽江华内外城督役刻急城廊摧折声如疾雷高丽人皆悲泣宪宗崩元世祖即位方南攻宋世子南见之惊喜曰高丽万里之国唐太宗亲征而不能服今自来可与俱至开平会目育卒命倎归为王 
