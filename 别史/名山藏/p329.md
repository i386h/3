<!-- { "loadSidebar": true } -->
　　潘圣姑钱塘人许聘孙登名登名卒圣姑闻讣即欲奔丧守制父母不许遂毁妆垢面服缟断荤闭门不出富室争求聘之辄欲自尽父母捄苏久之登名母死女闻哀毁几绝密于室中置饭一盂遥奠夫姑遂裂衾自缢乡人祠之以励女节 

　　○陶恒妻杨氏 

　　广宗县民陶恒妻杨氏正德门流贼剽掠杨被获悦其色欲污之杨叱骂不屈贼怒缚之树间刀胁之杨骂益厉贼剖杨腹刳其胎断其手足碎其骨肉至死骂不绝口嘉靖中旌表 

　　○史义姑 

　　史义姑许聘宜兴县邵一龙未归而一龙没义姑书中心不改四字自刺面上父母不能夺其志 

　　○郭东山妻王氏 

　　宜兴县学生郭东山妻王氏早孀守节有堂侄英无礼于主邻里劝救英长跽哭诉王仓皇不敢当英误执王手王以为污遂执刀截断之嘉靖中旌表 

　　○何雄二女 

　　旴■〈日台〉县民何雄有二女长十七次十三嘉靖十年县饥欲以二女为人婢妾不果又欲卖人为娼二女不从以死自誓雄强之夜潜出以帛相系俱投水中既三日双尸挽手并浮水面逆流而上衣鞵如故 

　　○熊氏女 

　　熊氏女麻城人许于刘康康疾笃女割左股遗康康食之竟卒讣闻女号恸必死父母多方晓譬不能解曰不哭于刘我终不生许之往哭刘绝复苏始泣劝之曰未适吾儿汝何必死女曰以股食之以身事之矣不死何归以首触桂而死万历中旌门 

　　○徐亚长 

　　徐亚长者东筦徐添男女添男畜于徐为义子生亚长四岁添男死母以亚长还其主人翁去而别嫁亚长十余岁勤劳井臼恬静寡言笑居贱不免出入常有凛然难犯之色养子进旺欲私之不得一日主人翁使亚长薙秽于北洲之荳田进旺迹而强之亚长力拒获免因哭曰闻郎君读书有寡妇手被人牵辄投北洲江而死 

　　○许希曾妻 

　　临高民许希曾妻嘉靖中被贼掳掠誓曰妇人血无污地魂可贯空贼辱之抱柱而骂遂被杀 

　　○张隆娇 

　　张隆娇兴宁人嫁于陈其姑有外行隆娇请归宁自缢而死诏书旌门 

　　○林淑温 

　　林淑温琼山人许沈氏子未行而沈卒淑温闻讣师日去盥栉朝夕哀恸会海寇其家欲掳之女号哭奋身投海贼急捄之欲杀其父母以逼其从女曰辱吾身及吾父母何颜以生碎首囓舌而死贼悯焉乃释其父母 

　　○蒋氏 

　　蒋氏全州人父希敏十岁母亡十七希敏卒二弟幼且疾蒋誓不嫁母家为之媒蒋曰巳从夫而致弟失所非仁也况能保吾蒋千百年之祀则一身于我为日几何遂力持父遗业谨视弟弟长反为娶妇家财日饶二弟终身事之以母乡人称之曰仁姑 

　　○欧阳妙聪 

　　欧阳妙聪彭泽县民永暟之女永暟妻生妙聪及子四人而永暟卒久之二男子继丧永暟妻痛不自胜叹曰四子去二其二子存亡宁复可知我其终老无所依怙妙聪涕泣跪母膝下掠发自誓愿不嫁养母家至贫事母至孝母哭伤目瞽妙聪朝夕奉事焚香吁天目以复明母年八十且死以手援妙聪曰汝女身男想惟我所知负汝青春我之过也我死汝宜适人勿执前誓妙聪谢之母卒三载服除邻母来劝妙聪适人妙聪曰有前誓吾弟弟巳孙何患无依遂绝邻母乡人称曰孝女正德十一年旌表 

　　○山阴周氏女 

　　山阴周氏女年十九适萧山汪钦钦兄弟五人俱夭殁独父湛及母在夜有劫盗湛起御之遇害盗尽掠其赀去周号泣曰赀不足惜仍乃刃吾舅誓不与俱生堥身诉于官不获则走奏京师荼茹三年竟获盗三十人斩于市 

　　○范氏二女 

　　范氏二女会稽入幼好读书通列女传长适江氏一月而寡次将归傅氏而夫亡二女同筑一垣围屋数椽田十畆于垣内相守以居当种获时父率佣以入余日皆闭户虽灌田亦沟引而巳如是者踰三十年复自为土死而合葬焉 

　　○张桂秀 

　　张桂秀浮梁人父母搥绵为生以桂秀许聘凌氏子凌日贫落父母欲解盟以予美少年惧女素刚不可动乃俱佯出属少年逼近之女觉绐曰俟沐浴以从浴竟执父所业绵槌奋击少年少年昏什女自缢死既葬墓上草棘不生 

　　○江厚妻秦氏 

　　江津人江厚妻秦氏年二十四厚溺死停山下秦至溺所号泣投水者数众持之不果停之水汹急溺无获者秦誓死不还卧水次九昼夜竟获尸人谓诚心所感 

　　○侯节妇 

　　巴县侯节妇夫戍松潘还溺死侯方裁制或告之裁制自若再告者至遂以刀刺心而死 

　　○谭贵妻何氏 

　　兴业县民谭贵妻何氏年十八夫卒刺贞节孝顺四字于赙事姑育子慈孝廉备后子汝　万历中举粤西解元 

　　○周楞妻应氏 

　　周楞妻应氏临海人嘉靖中楞以姻属横连死无子应年二十五即欲同死以姑老无依乃殡夫山垌诛茅荆棘间绩作自活所居比邻悬远■〈豸寸〉虎魑魅日相狎迩风雨祁寒或不举火者累日偶得举火即以养姑节口忍饥姑卧病十年起坐扶持如一日邑令刘大直表其门岁给粟帛台守谭纶树其里曰节孝 

　　○张贞女 

　　张贞女嘉定人嫁汪客之子客老矣又嗜酒客妪多与恶少私客昏昏不省也妪则从诸恶少携酒客家贞女初归客子客妪召贞女出拜诸恶少贞女不肻则语客子曰夫日来我家者何人也而其口殊不及正义客子曰是吾父好友也通家久矣贞女曰好友乃如此若长大母如此不媿死也一日妪与恶少浴呼妇提汤贞女见恶少惊反走归母家日夜哭母强问其哭故语实居久之妪阳谢贞女贞女归归则百苦之贞女时时泣语客子谢绝诸恶少也乘间从容劝客曰请舅氏少饮酒客父子不省反以语妪备榜掠庂恶少中有胡岩者欲从妪通贞女诱逼不应一日直逼入其寝贞女大呼杀人杀人持杵击岩终夜哭泣自旦至墓岩与妪恐事泄絷诸床守之贞女哭自如又明日招诸恶少酣饮夜二鼓共缚贞女椎斧交下贞女曰刃我刃我一人前刺其颈一人刺其胁椓其阴贞女死共举尸欲灭之尸重不可举乃纵火其室天反风官逮小女奴及诸恶少鞫之得其状妪□恶少曰汝谓姑杀妇无罪今何如县令坐妪死县有贞烈祠坛令暴妪户坛上毋得收其家夜收之雷雷暴至群鬼百数啾啾来逐始令鞫狱时出贞女尸贞女经暑三月矣僵卧如生也其颈胁创孔有血沫诸恶少吁天以祈免血乃从其两腋出而贞烈之祠先三日祠旁人闻鼓乐声从天来火出祠柱中矣吴人归有光曰于是见节义天所护然天护之不能护之使无害者何也 

　　○兴化（陷倭节妇四十三人） 

