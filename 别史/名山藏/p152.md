<!-- { "loadSidebar": true } -->
　　西北四百五十里曰亳州周武王封神农后于焦此县也春秋陈国焦邑西汉谯县魏谯郡元末韩林儿所都洪武初为县弘治九年廵抚都御史李蕙奏改为州桑林汤所祷雨也桐宫太甲放焉县东百二十里曰流星园老子所生地曹操亦此县人陈搏县之真源人有城父村古城父县左传僖二十三年楚成得臣率师伐陈遂耴焦夷注焦谯县夷城父也大飨堂魏文帝幸谯父老于帝故宅立大飨碑曹植文梁鹄锺繇书篆富弼欧阳修皆尝知此县凡编里四十六 

　　△苏州府 

　　苏州府扬州之域分野斗宿自周太伯始号勾吴武王克殷封其后阖闾城之曰吴都后亡于越楚灭越以其地封春申君秦置会稽郡世称吴门为吴会谓其地本吴会稽二县也汉高立从兄贾为荆王都吴更会稽为荆国十二年封兄子濞为吴王后国除复为郡顺帝时分浙西为吴东为会稽孙吴分置吴兴郡晋置毘陵郡东晋为吴国隋曰苏州吴州吴郡唐苏州吴郡黄巢之乱没于钱镠南唐代之宋改平江军平江路元平江路后为张士诚所据曰隆平府皇朝吴二年为苏州府直隶京师领州一县七附郭吴长洲山曰天平水曰震泽 

　　吴县 
　　长洲县 
　　昆山县 
　　常熟县 
　　吴江县 
　　嘉定县 
　　太仓州 

　　吴县 

　　吴县天平山吴镇也横山四面皆横巫咸山巫咸所葬香山吴王种香焉支硎山晋支遁所隐何山梁隐士何求何点葬处灵岩山有馆娃宫西施洞响屧廊香山溪遗迹胥山吴人以祀伍子胥姑苏山姑苏台在其上穹窿山赤松子采赤石脂焉太湖三万六千顷禹贡曰震泽周礼曰具区曰五湖洞庭山在太湖中四面水包之亦名包山或云仙人鲍靓所居亦曰林屋山林屋洞灵威丈人得羽书焉莫厘山一名胥母视包山差小山西之石清以润山东之石黄以燥西宜梨东宜枇把西有免无雉东有雉无免石湖在县西南范蠡从入五湖处三江口在县东南三十里松江娄江东江也有销夏之湾锦帆之陉鸡陂鸭城皆吴王遗迹有孙武干将庆忌要离之塜凡编里五百一十一 

　　长洲县 

　　长洲县阳山在县西北三十八里高百五十余丈浽迤二十余里以其背阴面阳故名阳山亦名秦余杭下令威宅在此山虎丘山吴王阖闾葬其上殉以黄金珠玉扁诸之剑鱼腹之干越三日白精结为白虎踞其上白石山春申君所名也澹台湖澹台子羽南游至焉河曰运河长洲苑在西南七十里凡编里七百四十一 

　　昆山县 

　　东七十里曰昆山县梁名本娄县地吴张昭陆逊并封娄侯有昆山故城吴子寿梦所筑天女之墩墩皆茅苇中贯一路若经行虽植之草不生世传有天子女葬此江曰新洋湖曰淀山凡编里三百三十八 

　　常熟县 

　　北百五里曰常熟县南北朝夕山曰虞山亦曰海虞上有言偃墓仲雍墓在山北有拂水岩江曰大江港曰白茆凡编里五百十四 

　　吴江县 

　　东南四十五里曰吴江县五代梁名吴江在县东禹贡三江之一曰吴淞江古笠泽江也春秋时越伐吴军笠泽有睡龙之湾宋高宗所驻跸泉曰六品为江南第六泉鬬鸭阑陆龟蒙之阑鸭能人言凡编里五百六十二 

　　嘉定县 

　　东百四十里曰嘉定县宋名以年纪宝山在县东南八里永乐中平江伯陈瑄督海运筑土山为表望烽火在其上高三十余丈周回十五里有御制碑文江曰青龙塘曰练祁凡编里六百六十八 

　　太仓州 

　　东白六里曰太仓州本昆山常熟嘉定三县地吴元年立太仓卫洪武十二年立镇海卫弘治十年为州穿山石洞前后通彻昔有海行者举帆经其中凡编里三百十二领县一 

　　崇明县 

　　崇明县 

　　州东二百八里曰崇明县在海中凡编里百一十 

　　△松江府 

　　松江府扬州之域分野斗周吴地后为越为楚秦娄县地属会稽郡汉因之唐华亭县以吴子寿梦之亭名宋为嘉兴府属邑元为松江府以府北有松江皇朝直隶京师领县三山曰九峯水曰松江 

　　华亭县 
　　上海县 
　　青浦县 

　　华亭县 

　　附郭曰华亭县寿梦筑华亭盖亭留宿会之所后吴封陆逊为华亭侯陆机陆云是此县人机山以机名横云山以云名平原村以机为平原内史县名云闲以有云闲陆士龙之称昆山之下为陆氏先塜机云既生人以比琨玉故名山曰昆簳山以竹箭名淀山在淀湖中坡名鹤坡以华亭之鹤华亭之鹤足有龟纹者贵江曰松又江曰沪渎又江曰青龙湖曰柘曰淀三泖之水有上泖中泖下泖冬温夏凉是生鲈鱼莼菜厥鲈四腮五色泉葛洪投丹而涌五色昆山南有奏皇驰道陆机宅在城南有黄耳塜凡编里八百二十 

　　上海县 

　　东北九十里曰上海县以居海上洋宋为上海镇石笋滩沙中有石如笋赤乌碑在静安寺凡编里六百三十 

　　青浦县 

　　西北四十里曰青浦县嘉靖二十一年设后革隆庆六年复设 

　　△常州府 

　　常州府扬州之域分野斗周为吴延陵季子采邑后属越后又属楚秦会稽郡地汉因之东汉分属吴郡二国吴分无锡以西为屯田置典农挍尉晋毗陵郡东晋晋陵郡隋常州唐常州晋陵宋常州皇朝为府直隶京师领县五山曰三茅水曰太湖 

　　武进县 
　　无锡县 
　　江阴县 
　　宜兴县 
　　靖江县 

　　武进县 

　　附郭曰武进县三国吴名汉丹徒曲河二县地三茅山旧名横山晋将军曹横葬此黄公山春申君黄歇所封山与黄公山对宋杨时寓其下江曰大江太湖之湖连武进无锡宜兴三县界震泽也中有马迹山以秦皇得名又湖曰阳湖河则运河渎曰孟渎唐刺史孟简所开有奔牛之镇汉时有金牛出人栅之牛骤奔凡编里四百有八 

　　无锡县 

　　东南九十里曰无锡县汉名泰伯始封地其墓尚存锡山在县西周秦间产铅锡古铭曰有锡兵天下争无锡宁天下清有锡沴天下弊无锡又天下济汉光武以后锡绝故名县慧山泉泉为天下第二龙山在县西越绝书县西有龙尾陵道春申君所筑夫椒山在太湖滨夫差败越处也归山夫差投子胥江中而吴人望其归胥山吴人祠胥焉湖曰蠡曰濠蠡湖范蠡伐吴所开河曰弓河溪曰梁溪有秦观之墓凡编田三百六十 

　　江阴县 

　　东北九十里曰江阴县梁名国初为连洋州寻为江阴州后为县君山黄山皆以春申君名秦望山秦皇所登亦曰秦履稷山唐薛稷别业延陵季子墓是孔子题碑萧山濒江是生河鲍子鲚子鲚之鱼以荐大庙几编里三百七十四 

　　宜兴县 

　　南百二十里曰宜兴县宋名吴荆溪地秦阳羡县隋曰义兴荆南山在荆溪之南亦曰铜棺山木汉袁玘为阳羡长一夕死亡其柩邑人夜闻此山有千人声往观则柩在寻成塜蒿山产茶唐贡山茶唐时以贡颐山唐陆希声所隐潜虬之泉是生异鱼四足蜀山故名独山苏轼改曰蜀以其类蜀中国山故离里山吴孙皓时山大石自立封为南岳改曰国山山山汉封蒋澄为山亭乡侯张公洞张道陵所修道也善卷洞在国山东南周幽王时山忽开裂自露奇怪鬲河昔有得龙卵其地者陷而为河东□溪又名罨画溪又溪曰洑曰竹渎曰百渎其人曰周处凡编里三百四十 

　　靖江县 

　　东北百三十里曰靖江县本马驮沙地成化七年置在江中山曰孤山凡编里五十五 

　　△镇江府 

　　镇江府扬州域分野斗春秋吴地后属越属楚秦会稽郡汉初荆国后属江都国后属会稽郡东汉吴郡三国吴始都于上忣迁秣陵乃置京口镇尔雅绝高为京是城因山为垒缘江为境故名镇京口隋润州以州东有润浦唐润州丹阳宋镇江军镇江府皇朝初为江淮府后改镇江府直隶京师领县三山曰北固小曰杨子 

　　丹徒县 
　　丹阳县 
　　金坛县 

　　丹徒县 

　　附郭曰丹徒县秦始皇以地有王气使赭衣三千凿陷京岘山县以此名丹徒北固山是京岘山之支在城北以下临长江其势险固梁武帝尝幸之改曰北顾山有甘露寺吴甘露中所建有石如羊曰狠石金山一名浮玉山在江中唐裴头陀开山得金因赐名申冷之泉是为天下第一焦山在江中后汉焦光隐焉有瘗鹤刻铭银山直金山元人表之曰银山蒜山多蒜亦曰周瑜与诸葛亮于此筹筭拒曹黄鹤山有鹤林寺宋武帝微时所游招隐山戴颙所隐也马迹山是为四十九福地曹山太祖驻跸焉城曰铁瓮吴大帝所筑言其坚也江曰大江亦曰京江有葛洪井丁卯桥唐许浑皇朝杨一清之所隐也凡编里二百七十 

　　丹阳县 

　　东六十里曰丹阳县秦云阳县始皇凿北固使其阿曲改名曲阿吴曰云阳晋曰曲阿唐云州简州后为丹阳县练湖亦曰练塘亦曰曲阿后湖驰道在城北秦驰道之一也县东五十里曰吕城吕蒙所筑是生香草荠苨凡编里百六十 

　　金坛县 

　　东南一百三十里曰金坛县本秦曲阿县之金山乡唐曰金山复为金坛茅山一名勾曲山华阳第八洞天也山西属句容县界顾龙山太祖题词寺璧有御亭荆溪在县北有荆王庙汉荆王刘贾与鲸布战死人庙之石墨池在县西费长髣于此书符涤砚涧石尽墨凡编里百三十六 

　　△扬州府 

　　扬州府禹贡维扬分野斗牛春秋属吴后属越战国时属楚秦九江郡汉广陵郡汉高王英布淮南属进南王从兄贾荆王属荆王兄子濞吴王属吴汉景徙汝南王为江都王属江都汉武立子胥广陵工属广陵东汉广陵唐南兖州刊州扬州广陵宋属淮南东路皇朝初为淮海府后为淮扬府后改扬州府直隶京师领州三县七按古扬以地近阳位又江南之气燥劲厥性轻扬亦曰州界多水水水扬也广陵以地多陵阜名扬之为字汉书从手晋书新唐书从木旧唐书通典从阜今从手如禹贡王恕尝知此府山曰蜀冈水曰扬子 

　　江都县 
　　仪真县 
　　泰兴县 
　　高邮州 
　　泰州 
　　通州 

　　江都县 

　　附郭曰江都县河曰官河亦曰漕河是吴刊沟夫差穿以通江淮有刊沟芜城吴王濞城也以其荒芜曰芜城鲍照有芜城赋岗曰昆岗鲍照赋轴以昆岗又甓社湖露筋庙弘治中户部侍郎白昂开湖堤之以避舟患赐名康济人曰秦观凡编里八十领县二 

　　仪真县 

　　西七十里曰仪真县宋名宋人铸玉皇圣祖太祖金像于建道观若谓得其真仪故名仪真山曰瓜步江曰扬子江心之水是名南泠唐岁五日铸镜则于江心荡曰黄天凡编里十四 

　　泰兴县 

　　东南百四十里曰泰兴县南唐名以自泰州折置本隋唐海陵县凡编里百十一 

　　高邮州 

