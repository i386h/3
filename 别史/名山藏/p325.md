<!-- { "loadSidebar": true } -->
　　怀恩苏州人本姓戴父纶为给事中侍宣宗于皇太孙时以諌猎忤旨系狱死恩幼被宫赐姓怀成化中掌司礼监性正直长学问宪宗雅重之林俊之劾梁芳僧继晓也上怒甚下俊狱且不测恩叩头争曰自古未有杀諌官者我太祖太宗皆容纳直言以致盛治奴不敢奉诏上大怒曰汝通俊讪我不然彼知宫中事掷以御砚不中怒仆几恩伏地免冠左右夜出东华门恩使谓镇抚司曰若等谄芳继晓令俊死者不得独生径托疾卧家倾之上意解□医劳问亦释俊时以星变黜传奉宫御马监太监王敏乞于上凡马房传奉者母动上许之敏特疏谒恩跪于庭下恩徐曰起起病不能为礼问何言敏言故恩大骂曰今日星变专为我曹坏法法甫欲正汝又坏之他日雷击汝首矣此坐吾不能居汝来汝来敏故骄贵又老辈也阴喝不能对归家一夕愤恨死章瑾以进宝石得幸上命传旨为锦衣镇抚恩不可曰镇抚诏狱武臣美选也奈何货得之上曰汝违命乎恩曰臣惧违法也而敢违命都御史王怒论事切直恩曰天下忠义斯人而常左右之以免于祸初内帑积金十窖窖凡若干万景泰末颇事奢靡英宗在南内闻之叹曰累世之积其尽矣乎及复位往视缺一角耳自梁芳韦兴等作奇技淫巧祷祠宫观宝石事兴于是十窖皆尽宪宗一日指示芳等曰帑藏空于尔二人矣芳仰曰臣仰视万岁弥天之福岂敢浮费因为上数建造佛寺道宫上不怿起曰吾巳矣后有汝治者芳惧或为芳谋曰今上钟爱兴王而万贵妃有宠盍说贵妃劝上立兴王公保富贵无忧矣芳大然之即入求贵妃贵妃言之上上曰此事止在怀恩间召微示之恩免冠叩首曰宁万岁杀奴毋令天下人杀奴也因伏地哭上不怿罢恩退闭门不出诏守陵凤阳孝宗即位召还掌司礼时刑部侍郎何乔新人望所属万安辈不利其内荐为南京刑部尚书恩诣安曰新天子即位正宜使亲近贤人君子奈何远之于南京及科道交章劾安上令持疏示之安殊无去意恩挝安牙牌曰公出矣是时言路大开或指中官为刀锯之余覃昌大怒恩曰吾侪实刑余恩召还不两月卒上震悼赐祭祠额曰显忠 

　　○栢玉 

　　栢玉不知何许人镇守大同数有所于于侍郎刘琏琏一切拒之琏卒玉悼惜不巳每对人言辄叹服之人曰公何所从知刘公曰玉时干以事刘公一切见拒岂无所恨耶久而思之刘公所执是吾非也玉卒叹曰此大同我国家后门夫我乃死矣后来者何人望勿坏我所为备 

　　○阿丑 

　　阿丑事宪宗为侍中善诙谐时于上前打院本而上时喜之汪直既得罪安置南京丑于上前作骂酒者一人曰某官来矣骂如故曰驾来矣骂如故曰汪太监来骂者大惊趋避之问曰驾来不惊何惊汪太监曰当今之人但知汪太监而巳直倚两都御史王越陈钺成事越钺媚直为死党丑作直为将状仗两钺行旁一人曰公何非钺不行也曰吾将兵但仗此两钺而且吾钺皆有名姓一姓王曰王钺一姓陈曰陈钺丑为垓下之戏作楚歌称渡江子弟六千皆散其一人争曰尝言八千何言六也曰君不知耶某侯掌团营兵役其二千造私第矣侯为上闻之也即撤二千人还丑更一日作六部差遣人选择而使之问姓名曰姓公名论主者曰公论于乞无所用之次一人姓正名道主者曰正道亦难最后一人姓胡名涂忻然曰当此之时胡涂大可也遂得遣焉而上时时为之欢笑 

　　○萧敬 

　　萧敬南平人英宗初以长随侍便殿劳赉近臣金镪填集敬执簿筭无差英宗察其心计潜倚任之上阅射命敬敬三发三中升太监佥书监事奉使荆襄所过以清约闻宪宗初以内官监督仓会计明允宿蠧搜剔殆尽孝宗朝入掌司礼公慎未尝涉私燕闲赐问时有规諌孝宗大渐与阁臣刘健等同承顾命武宗即位嬖刘瑾等八人时时内廷娱戏敬谏曰梓宫在殡锺鼓之声日闻于外谓天子何上不听时外廷知上有所嬖狎顾不知八人者姓名他日刘健将进讲敬书八人名使小竖持投之曰公胡不谏健讲毕上内竖所投书上怒问主名健无以对八人者曰必萧敬之所使因共谮毁之杨一清为相敬时以上命至阁中政事有所乖违一清托敬附奏胡时抗语侵敬敬不为动世宗即位年八十余尚侍左右进止无所踰越及九十一卒敬遍观典籍能诗好草书历事六朝谦勤俭约常如一日正德中见诸近幸田园第宅半京师辄叹曰此岂吾辈福哉有侄孙二人韶歆俱为进士 

　　○邓原 

　　邓原弘治中镇守江西谆谆以爱恤小民劝州县长吏小吏有非法酷虐廉得辄以其刑刑之尝道过郡邑学宫诸生请谒文庙原辞不往曰我等名教罪人何面目见先圣哉久之移任福建民遮道乞留河南宣府抚按官各奏镇守河南太监蓝忠镇守宣府太监刘清守爱民宜赐敕奖励兵部议可并言福建太监邓原浙江太监麦秀二人为舆论所与请亦敕旌仍遍谕他镇使知感发从之上有所遣内官亦时时问曰得如邓原麦秀者否正德初疏求谢事福建军民群赴廵按御史愬乞奏留御史以闻时群小用事方夤缘求出镇竟挤而代之原所至安静不扰代者需求四出民益思焉与原同时者又有镇守河南甄瑾亦以安静闻 

　　○何鼎 

　　何鼎余杭人俭素好读书弘治二人为长随奏曰窃见锦衣卫官较行事得升葢国家立法之时人心未定权为此慑伏奸雄之具非欲守此为常也因循为例本卫官多不啻数百糜费廪禄继例而升年久益繁夫乞恩传奉非治世美事而祖宗建官本意也皇上御极之初下沙汰之令中外称快但漏网犹多近来复有夤缘臣闻官可幸得则朝廷不尊禄可乞求则官爵不重伏望览古今坏事之源惩姑息之弊严履霜之戒时敕吏兵二部文非考中本等程序武非军功并行事升者自天顺元年至今一切革去则功赏不滥人食无浮吏兵二部覆奏竟寝是时张皇后家骄宠甚二龄出入宫禁无忌孝宗尝与二龄饮起如厕除冠二龄戏尚冠者手玩上冠又倚酒沔宫人鼎心分之一日二龄搴窥御帷鼎持大瓜棰之张皇后闻之大怒顷之极言祖宗法度外人不得妄入宫禁近皇亲观灯禁城无所忌畏事在必惩且言上若用臣必有以报下锦衣掠治究所主者鼎曰有主者两人但不可执而按之耳曰姑言曰其一姓孔其一姓孟给事中庞泮御史黄山论捄亦及宫闱事上曰鼎轻率上奏自荐求用朕系之内事尔尔等何繇知责对状罚其俸六月而礼部主事李昆吏部办事进士吴宗周言内官何鼎因言下狱言官营求非有私也陛下不惟不宥鼎罪而反推鞫不不惟不听言者而反致诘所繇鼎一近侍臣直言之祸至于如此陛下美德以求言为盛今反罪之得无欲入而闭之门乎乞俟听合词曲宥愚戅既而户部尚书周经等亦以为请上诘责曰尔等职居大臣钱榖民瘼自有掌者奈何妄营捄张皇后竟授意太监李广杖死鼎也鼎死上思之命谕祭而勒其父于碑 

　　○张永 

　　张永新城人其初与刘瑾并在八党中后乃渐自振拔安化王反永奉命与杨一清同讨未至安化王就擒一清即叹息谓永曰藩室之乱易除也国家内变行且不测公奈之何永曰何谓也一清曰公岂能一日忘情哉顾无为公画者耳因促席书瑾字永曰彼日夜在上左右上非彼不欢枝附成耳目广矣且奈之何一清曰公亦天子信臣上付讨贼不他人必公意可知也公班师入见常诡言请间语宁夏事上必就公问公于此时上安化伪檄檄中所云祸皆缘彼且述彼乱政凶狡谋不轨海内愁怨大变将兴上英武必悟悟且大怒怒则彼诛而公用公矫枉友正吕强张承业暨公千载三人耳永曰即不济奈何一清曰他人未可知也公言必济顾言时须有端绪委曲上万一不信公顿首请死即得上信公顿首请母后永勃作曰老奴何惜余年报主乎还见上如一清言瑾果诛宁庶人反江西王守仁生俘之矣江彬张忠等请上止其俘亲征之上命永自浙江入邀止守仁将复纵宁王于江与上遇而上亲禽焉彬忠数毁守仁于上谓守仁故与王有私知事不成而后以为功永至浙江宣书曰上令仗钺抚臣不得抗礼阖中门者累日守仁一日直入馆中坐永卧榻上永惊异之聆守仁言议忠慨且稍持其阴事壹靡然顾尚持气岸曰公何为国苦辛如是盍早投我怀中守仁曰岂有投人王节使耶公投我怀中则可共成国事耳永曰我故非负国者公不见我安化事乎守仁曰公不负国何为令主上南征永曰南征何害守仁曰宁藩图衅江左久虚顷继以军兴郊郭数千里间亡不折骸而炊易子而食余孽窜伏江湖尚觊时候王师果南非直此辈乘间即百姓不支且揭竿起矣永大悟则曰公所槛与俱来者不可不归我守仁曰我安用此则以俘归永永至南京见上具言守仁忠且功时彬等方日夜毁守仁于上会上与彬奕戏永从旁间语曰是得王守仁不然上安得此乐上遣较之江西永佯惊较焉往上曰逮守仁永曰何故上曰闻守仁与宸濠有私岂非同谋邪永曰逮谋反者固当第守仁不反耳抑守仁为人强而辨彼当论劾刘瑾时横遭酷讯无所改辞令逮至当置对左右日侍上有能折其口者否则请巳彬等复言上上试召之召不来守仁真反矣永急出健足先告守仁召者至守仁不退食与偕行至南京彬等沮守仁不使见上然上疑则解 

　　○周缙 

　　周缙晋州人世宗朝以尚宝监出镇山西专以仁惠感人先是镇守供亿繁盛缙一切裁省之所居左图右史厅事前隙地多植菓蔬有行事必与抚安议合乃行尝语人曰天下本无事夫人援之耳镇者静也守者保也静以保民吾职尔矣既朝命罢镇缙还山西人遮道为之阻留久之使提督东厂缙在镇故仁惠感人至提厂则立法严峻时世族巨豪纵家奴非价贸易商人苦之缙上罪状穷竟诸奸世宗嘉焉许内府乘马岁给禄米若干一时以为荣 

　　郎曰祖宗朝宦侍皆出俘孥罪囚至景泰中乃有自宫求进者蹔置之罪竟得收用自是畿甸之民以至山东西齐鲁关陕之间其希图避徭役以幸富贵者家有数子辄一阉之名曰净身男子上书求用至以千数其无所附托流为弃人乞子者亦相属矣正德中于经得志经父来见下帘笞之曰尔忍阉儿后乃上堂称父子抱持而泣也 

　　名山藏卷之八十八 

　　●名山藏卷之□□□ 

　　晋江何乔远　譔 

　　列女记（一） 

　　◆列女记（一） 

　　范氏 
　　徐妙锦 
　　郭真顺 
　　高妙莹 
　　李氏 
　　宋氏 
　　韩氏女　黄善聪 
　　陈氏妾 
　　林淑圆 
　　苏氏 
　　胡卢 
　　朱静庵 
　　李淑人 
　　黄氏 
　　戴纶妻 
　　张氏 
　　徐德英 
　　吴扶阳 

　　范　氏　　徐妙锦　　郭真顺　　高妙莹　　李　氏　　宋　氏　　韩氏女黄善聪合传　　陈氏妾　　林淑圆　　苏　氏　　胡　卢　　朱静庵　　李淑人　　黄　氏　　戴纶妻　　张　氏　　徐德英　　吴扶阳 

　　○范氏 

　　范氏清江人宋范■〈木亨〉孙女洪武初召为女史授孺人高后问之曰何代女后最贤家法最正对曰其惟赵宋乎高后使录其事以进诵而听之凡降内制多范纂定后赐老归家 

　　○徐妙锦 

