<!-- { "loadSidebar": true } -->

　　○谭纶 

　　谭纶字子理宜黄人父镐以贡为王府教授纶为人恬澹好黄老言嘉靖中以儒士中乡试连登进士授南祠部主事稍北迁库部郎转南职方居久之倭寇苦东南诸郡转薄南京城门闭者三日纶一再募壮士五百人逐之虽未能挠寇然当事者指目纶为知兵是时台之僊居黄岩新中寇郡兵几万人皆巽懦遂补纶为台州知府至则简习精卒千人一捷于栅浦一捷于北岭一捷于杨沙溪皆在旬日闲以此益知名就迁浙江副使为廵海使者纶悉散诸征调一意练土著倍饩饷备器械厉威信必诛赏教之三月部士皆争命死敌而会督府剿王直党于舟山兵相距十月莫敢动纶伺贼登马冈急击溃之明日攻何家石见又大溃之党无留未几犯桃渚纶急走桃渚巳又杀海门陴者登城矣纶急率卫卒搏贼又扼贼海门之南北路遇之于新河追歼之南湾浙中寇尽平升参政辖海事如故当此之时江南平贼功惟纶与胡宗宪为最居亡何广贼流劫江西时纶方丁艰家居起复击平之改福建参政乞终制亡何倭陷兴化又起复纶以佥都御史廵抚福建纶期戚继光犄贼渚林一鼓尽擒之浮斩二千二百有奇获被卤三千余人卫所印一十五章然不自居功悉以归前督府是时前督府方获罪得藉以解升副都御史复擒贼于福清之神前粤漳浦之玻璃岭其它杨一苏阿普蓝松山等闽中众不下二三千人皆诛灭过当八闽底宁得请补制居一年起廵抚陕西未至蜀妖人蔡伯贯倡乱改廵抚四川至则寇已平度川湖介移施州卫设隆昌县于隆桥驿遏蛮所出没又平龙州薛氏则又改龙州为龙安府皆得请蜀人大德纶又讨除逆贼凤继祖有功赐银币隆庆改元升兵部右侍郎总督两广寻召还明年以左侍郎总督蓟辽纶谓巩护京师宜莫谨备蓟镇备蓟镇无如注精战具于是修壕堑创敌台造战车鸟铳佛郎机诸具甚设初纶在江南时与俞大猷戚继光共事戎闲用浙兵得胜有所之必师与俱往贼望见浙兵旌帜无不膝受刃及是请得南北兵兼训练奏立三大屯营管钥竟委戚将军蓟自是称雄镇虏相戒不敢犯居二年升都御史兼兵部右侍郎理戎政明年以尚书理戎政是冬予告又明年起兵部尚书掌部事方是时三镇贡市竣北虏三贡礼成粤东罗旁蜀中九丝平辽左征逆酋王杲及平虏堡之捷推功本兵三赐金币两荫子二益俸一加太子少保锡麒麟蟒衣各一袭亡何卒纶慷慨奇节朝廷始终置纶兵间纶亦始终以兵事自表虽无所授韬钤劈画运量若玩弄夷虏掌股上其志虏忠劲即圉徼靖谧常若大敌肘足发极计慎画猝有警辄欲奋蹀为士伍先不敢晏处尝言国家欲破虏者必得人为总镇将兵十万东西往来支抚画地自挛或时出塞捣虚庶得志又欲图复大宁安蓟辽西稍移镇偏关犄角宣大庶几销虏无大举纶少时好黄老其后入官家居声伎自奉增损海内曲调俪之和平号四卒腔至今优人皆用之卒年五十八赠太子太保谥襄敏追叙罗旁功世一子锦衣百户 

　　○庞尚鹏 

　　庞尚鹏字少南南海人嘉靖三十一年进士授乐平知县表树风声政教大行召入为御史命核浙直军饷发总制胡宗宪监军鄢懋卿破之奸语侵相嵩几中奇祸事竣复命犹执奏如前出按河南强宗缩肭贪墨吏望风解印绶丁艰服阕入掌河南道理考察事科臣胡应嘉刺太宰得罪尚鹏疏救甚力且劾及辅臣郭朴寻按浙江浙江赋民大抵皆本天顺间御史朱英所疏两役法籍县民分为十年而统于坊里之长每一坊一里长率十人令民按丁若田五年而率钱与长为吏办公私费坊主宴里主馈曰甲首钱又五年而长率民诣县廷审诸役曰均徭岁环递以为常葢五年一月民也时颇称便其后吏肆而长饕所云甲首钱有一贫男子出白金四五两者即富者接田按田而率有加满千金不数百不已于是贫者走徙往往以钱累其长富者不免诡逃役至若均徭一不幸得馆库或捕盐诸役其在榜中顾役直不过七八金富民承之则诛攫百出不数百金亦不己又不幸富者兼得两重役贫者或分得十之一二则身家亦破碎生平构聚五百千朝居暮空贫者至不有其妻子与笼鸡栅豚互牵引鬻市中相聚以哭于是每书榜则老胥黠吏巧播弄以网贿与诡者相唇齿而民病极矣尚鹏如此己久既至乃破除其法一邑中调剂官百所需费若诸顾役不缩不盈与民之丁土相厘合凡丁一田千率出若干钱与秋租岁并输于邑吏明年百所费与所役亦岁出库中钱择其人掌之且买且顾人给锲帖一纸令晓然无所谓甲首钱长不得滥索无均役富者亦不入馆库役最重且苦若盐捕等者不得勒富者募而且岁输每丁不输二十分眇细易辨受诡者不得行胥吏无所用播弄用诏书行之名曰一条鞭浙人大便而江以南通行之矿徒倡乱促廵抚剿平纪验其功次释出幼少者千余人西湖中大家种莲藕取利占据相格间至伤命悉禁绝之还朝报命浙中排门香灯涕泣攀挽尚鹏车中亦泪下也改提督京畿学政严条约立学规士习丕变隆庆初条陈时政数万言擢大理寺丞时议兴复九边屯盐升右佥都御史行部次东昌疏劾内侍恩驰驿杀人御史以仁赃私狼藉并劾给事中齐阴坏边饷言官憾伤其类思有以中之不得也尚鹏廵历诸边足迹殆徧与总督尚书王崇古入河套捣虏巢有功执政忌之竟不得叙又上会计录言从古征敛烦多则民穷盗起天下遂大乱臣亲视边方生灵愁苦几欲绘郑侠之图读者咸壮其志次甘州为御史郜永春所劾下吏部尚书杨博曰庞君能臣特疏保留少辅高拱不悦传旨切责勒博致仕尚鹏落职九卿科道疏留不报万历初博召用尚鹏亦以佥都御史起督福建军务至则罢商税减寺租蠲宿逋五十余万踰年擢左副都御史协理院事张居正夺情复相论者俱得罪尚鹏移居正书申救居正不怿亡何坐报最以簿书年月少误被给事中陈三谟参奏回籍居四年卒三谟居正党也尚鹏忠介慷慨有才有胆其立朝知有法纪而不顾一身利害其当官知恤民艰而不避一时谗疑海内缙绅倚重焉天启初谥 

　　臣郎曰杨博谭纶庞尚鹏皆一时能臣博纶善治兵尚鹏善治赋而杨博在嘉靖朝尤为主上所倚毗可谓公家之利知无不为鞠躬尽瘁君子矣 

　　葛守礼　　陆树声 

　　○葛守礼 

　　葛守礼字与立德平人嘉靖七年山东乡试第一遂成进士授彰德府推官有大狱坐与盗者连数郡守礼鞫无验悉论出之大吏易守礼儒生耳何知吏己更以他疑狱试守礼守礼平亭尽允大惊服擢兵部主事郎仪制宁府既除弋阳王摄宁事请得置旗尉如故守礼不与曰摄宁也继宁耶出为河南提学副使论士兼德艺迁山西参政冀南两郡藩宗暴横至匿亡命行劫监司莫谁何有徙署于他治者守礼至仍故部署弹压两郡悍宗皆敛迹升山西按察使鴈代宁府闲居民多自垦田或告晋王曰府中牧地也王夺之居民哗噪构兵守礼法其首难者仍归田于民令有司岁收其田租抵宗禄升陕西右布政转左秦王亦以牧地故利民田立石其垄土民争讼不决守礼什垄石告王以晋事田亦复归民入觐佐计所署卑冗吏老疾失真者辄与白吏部尚书曰若是则计簿舛耶守礼曰此皆去省会远第取具文书实未尝见其人今乃见之舛在某也升副都御史廵抚河南寻升户部右侍郎督饷宣大山西改吏部右侍郎三摄部事大抵综名实振淹滞抑侥幸铨法多所更定而贵势皆不便之升南礼部尚书相李本署吏部事希严嵩指以地震请考察廷臣分三等为去留守礼以衰庸罢留一等则吴鹏赵文华严世蕃诸人时论哗然隆庆改元起户部尚书时国计诎甚守礼请益铸钱以便民平估以便商寻徙南工部尚书以母老终养母没服阕起刑部尚书改都察院左都御史是为万历初年再察中外寮务绝朋比黜憸壬一归于平直而尤重贪残之禁守令坐受财及酷烈者劾系诏狱穷治吏争自祓濯矣久之以老力求去守礼立朝四十余年侃侃一节义所不可引是非争大体绝不伺他人意指有附丽而亦未尝自便为隐情在隆庆初相高拱以藩邸旧臣当事快恣相徐阶积不能平百计逐拱自吏部尚书杨博都御史王廷及六官之长各率属疏劾至台省庶官交章论奏穆宗故眷拱见拱弹章满公交车不得己策罢拱守礼时为户部尚书独不论拱户部左右侍郎徐一桂者拱同馆也刘自强拱里人也诣守礼请守礼不应曰人各有见某自见不论高公耳何必同两侍郎不得守礼疏乃自作白头疏上之守礼自求罢居二年拱再相德守礼召用之时自强方尚书刑部拱从容语曰向者公疏可无白耶自强曰疏之不白今日安得尚侍公拱曰葛公弃不佞耶守礼即以见德于拱得复用顾见拱快恣如故终不附丽之拱亦少疏矣其后拱坐王大臣事守礼又与杨博力周旋于张居正所人以此称葛公长者守礼自少至老服俭如一日不知有人世雕靡事年五十时其妻为之求侍姬而强之守礼召姬侍姬直当前守礼即拂衣出既数年妻召其姬家返之处女也尝上疏禁戏剧东省燕新进士御史用故事召戏不敢白守礼以告相殷士儋士儋东人也守礼面斥御史士儋曰某实命御史守礼曰某疏禁安所得旨旨实拟内阁公自矛盾耶挥出之卒赐祭葬赠太子太保谥端肃孙曦亦万历中举山东第一成进士 

　　○陆树声 

　　陆树声字与吉华亭人陆宣公之后也其父始孩而孤鞠于外家从母姓曰林嘉靖二十年会试第一为林姓至隆庆初始改云树声少贫与其弟德同出为赘壻登第六十年立朝不盈数载每迁一官辄以病罢嘉靖数十年闲海内清望树声为第一自其为吉士移疾归里其后告满诣阙相嵩柄国官无大小皆有定价而馆职尤重嵩子世蕃知树声无所挈第使人索松江绫子二百疋曰当以翰林予陆君树声谢曰翰苑本不敢希又实无一绫惟公所置之遂不往谒次相张治树声座主也为解于嵩嵩曰彼陆生者何其径庭治曰蠢人也不足与较嵩乃令出试以南宫举首不得己授馆职而意终不释然治乃为树声具锦币四双白金四十使一翰林介之谒嵩树声往至门则治所遣持金币者己在嵩门下出刺授树声使自为献树声大愕怡告之故树声不言怀刺入一揖即出终不出刺嵩送二人出见持金币者立门左问为谁树声曰不知竟出嵩大恨树声授职未几又以告去矣数告数起历南雍南部时徐阶富国树声同里人也落落穆穆万历改元以礼部尚书召踰年与内阁居正持前辈礼甚抗又以论事不合复称疾求去二十六年树声年九十守臣以闻天子遣官存问加秩一碞为太子太保久之卒谥文定树声居尝闭门宴坐焚香啜茗启处服御笑饮在所休休然其和光缀接里之执经问道与士大夫东西行礼于其庐者不择贤愚少长皆意满去王锡爵称其道不苦空而禅不标炽而儒不垢俗而隐弟树德都御史以方严称 

　　郑世威　　吴　岳　　谭大初 

　　○郑世威 

