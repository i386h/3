<!-- { "loadSidebar": true } -->
　　元年正月丁巳朔上拜天宫中祭大行皇帝几筵免朝贺戊午上衰服视事宣治门吏部奏先朝得罪诸臣如通政使樊深都给事中丘橓杨思忠尹相魏良弼李月敬左给事中陈瓒右给事吴时来周怡沈束顾存仁张选赵輄袁世荣御史何维栢赵锦张登高黄正色方新张槚凌儒仲王时举冯恩郎中徐学诗周冕主事张翀董传策刘世龙唐枢大理寺正毋得纯等凡三十三人宜遵遗诏录用报可吏科分诸臣以建言死者为三等一等戮死其次廷杖死者其次系狱戍边废斥牗戮死者宜复职赠荫厚谕祭之典则有若员外郎杨继盛左中允郭希颜锦衣卫经历沈炼给事中杨允绳廷杖死者宜复职赠荫则有若太仆寺卿杨最编修王思给事中薛宗铠何光裕裴绍宗张原御史浦鋐曾翀叶经主事周天佐十瑜臧应奎殷承叙系狱戍边斥死牗下者宜复职赠官则有若左侍郎唐冑御史李璋学士丰熙修撰杨慎编修杨名简讨王元正赞善罗洪先大理寺左少卿徐文华都给事中张翀张侃刘济刘琦御史马录程启充卢琼陈让桑乔包节王宗藏余翱方一桂员外郎刘魁郎中余宽黄待显陶镃相世芳王与龄佥事章钥若故吏部尚书熊浃故御史杨爵风节尤着虽斥黜当与杖死者一体恤录从之掌詹事府事吏部左侍郎陈以勤上谨始十事嘉纳之罢祈榖大享神祇坛帝社帝稷诸祭禁民间放灯出郑王厚烷鄢陵王府镇国中尉勤熨及其子朝瑁于高墙复其爵位厚烷加岁禄百石勤熨父子存恤于有司罢苑田除户部侍郎加督理农事衔省征派黄白蜡如嘉靖初之数停止采办香品方士金等下狱论死甲戌赐皇子名曰翊钧丁亥上大行皇帝尊谥丁丑上孝恪杜皇后尊谥诏天下削夺故真人邵元节陶仲文爵诰毁其坊牌墓碑籍田宅撤西苑大高玄等宫殿亭喜名额吏科都给事中胡应嘉论劾吏部尚书杨博考察不公黜为民科道官论捄外调之二月戊子祭太社太稷乐悬封皇亲杜继宗庆都伯李铭德平伯陈景行固安伯罢祭金海宣灵弘济之神襄土厚颎薨乙未立陈皇后辛丑上孝洁陈皇后孝烈方皇后尊谥甲辰加谥元妃李氏为孝懿皇后故世子为宪怀太子罢玉芝宫岁时享祀日供膳如旧议钱法虏犯延绥副总兵黄演死之赠荫立祠三月壬奉葬世宗永陵迁祔孝洁孝恪二太后世宗梓宫行上攀恸顾望甚哀丁丑升祔于太庙更名景云殿曰弘孝殿奉迁孝烈皇后神主专祀孝恪皇太后主于神霄殿以孝懿皇后祔享焉已卯上始御皇极门视朝如故事册封皇子母李氏为贵妃虏犯辽阳长安堡指挥王承德死之赠官予升袭四月南京科道官以考察拾遗并劾大学士高拱上曰阁臣拾遗无故事切责之毁紫极殿紫宸宫改建翔凤楼焉工科都给事中冯成能等言山陵甫毕不修政事而亟翔凤诏令不信举动不当从此始矣一毁一建为费不赀伏惟远希汉文灵台百金之爱近法宣皇草舍一区之德上嘉纳遂罢之兵科给事中魏时亮请宫中节佚游啬精神省章奏便殿与阁臣面裁决下所司黄尘四塞始命祭方泽时用卯丁未初御经筵复驸马都尉邬景和官广东参政郭应聘督兵攻广贼张绍南黄仕良有斩获赏银币追赠故新建伯南京兵部尚书王守仁为新建侯谥文成赐祭七坛复赐太保左都督周尚文少传兼太子太傅户部尚书谨身殿大学士蒋冕少保兼太子太保吏部尚书乔宇礼部尚书汪俊太子少保户部尚书王杲刑部尚书喻茂坚詹事府少詹事黄佐吕柟太子大保吏部尚书武英大学士石珤等赠谥祭葬有差改石珤之谥曰介追夺尚书顾可学徐可学侍郎朱隆禧郭文英赠谥诰命仆其谕祭等碑五月工部尚书朱衡凿新河以通运河成辛酉祀方泽复故刑部尚书吴山职以擒斩广西贼首王西桥等升总兵官俞大猷为署都督同知提督侍郎吴桂芳俸一级幸旧邸罢采鲜宝坻等县自今荐新上供办纳光禄寺毋得奏遣内官着为令遣御史四人分行天下验视仓库多寡有无籍记为二一进御览一备户部其有破营私毋论岁远近官大小悉劾治广东道试御史齐康论劾大学士徐阶降二级外调之阶求退不许廷臣多论劾大学士高拱拱乞致仕许之敕修世宗实录六月许羣臣秩满赠生母是月雨不止谕户部曰淫雨伤稼内外其痛加修省勘灾以闻戊戌上素服避殿视事皇极门复故少师兼太子太师吏部尚书华葢殿大学士杨廷和太子太保户部尚书梁材太子太保兵部尚书聂豹王廷相翟鹏太子太保刑部尚书林俊刑部尚书刘讱南京工部尚书吴廷举兵部侍郎曾铣杨守谦商大节张汉工部右侍郎江晓南京工部左侍郎程文德右副都御史孙继鲁南京国子监祭酒邹守益等原职赐赠官及祭葬谥荫有差七月谕内阁曰朕即位以来赖卿等辅弼科道官不谙事屡肆欺言卿为朕详处大学士徐阶言科道官遭际昌时思効报荅言或过当事或风闻诚如圣谕以臣度之非敢为欺臣请示之上巳不复令处置御史李惟观疏言皇上即位以来首录建言得罪诸臣官民利弊许直言无隐甚盛德也顷者京师霖雨为灾宣大地震淮徐水溢辽东旗鎗火民间金釜鸣一时臣工毕智效忠仰承宵旱而皇上过生疑虑逆折谠言非所以恭天示一众听也工科都给事中冯成能复极言圣明之世不当讳言上报曰听諌朕心昨谕有谓尔等自后进言宜审以称朕意追复故太子少保吏部尚书兼翰林院学士李默原职赐祭葬赠故左春坊右赞善罗洪先兵部员外郎杨继盛光禄寺少卿赐谥予继盛荫上谕吏兵二部蓟镇边墙圯修筑如何此外别有御虏长策否其亟推才望大臣一人行视之并讲求便宜闻于是遣兵部侍郎迟凤翔兼都察院右佥都御史赐敕往上谕礼部霖为民灾朕深忧惕内外百官痛加修省顺天府祈晴焉因避殿视事罢南京振武营诸选募孝陵卫余丁千余人并分隶大小教场神机营身终勿补诸将家丁及前尚书李遂所调淮扬民兵俱散遣之八月癸未幸太学予太子太保兵部尚书彭泽刑部尚书颜颐寿南京工部侍郎何孟春太仆寺卿杨最御史石金俞希礼等赠官泽孟春最加祭葬及谥太常寺少卿周怡上疏忤旨降为山东佥事癸已初御文华殿日讲赠故户部员外郎良给事中张逵常泰右春坊清纪郎周鈇官吏部请恤录故光禄寺少卿马从谦上独不许曰从谦在先朝乃犯子骂父也上将诣陵太学士徐阶等言陛下念弓剑之藏切霜露之感甚盛甚盛第重宗庙安社稷天子之孝也故龙輴发引送且不亲累朝之典山陵春秋之事遣官而巳今东西虏日夕窥伺蓟辽宣大警报屡闻惟陛下慎重上曰如旨阶等复諌上不悦责之阶等复奏天寿山北黄花镇与虏一墙之限而已顷有边报言东虏且犯喜峰西虏且犯古北万一奄至皇上不知何所捍仗臣实计圣躬实计宗社无所逃死不能奉上命上悟乃止九月命太监吕用高相陶金坐团营兵部尚书郭干执奏曰不可革团营复二祖三大营之旧先帝所定也官有定员毋用内侍国家之典也上曰朕观大明会典有之其草敕如命科道官皆诤阶等言今无所谓团营者中官坐营起于景帝革于世宗会典修于正德之季未及嘉靖臣望陛下以世宗为法以兵政废隳为虑言官言是上不悦诘阶等阶等复对先帝惩戎弛考太祖旧革团营召还坐营内官事权乃以一操练乃以效此善经也若据今则无营可坐必用内官则当尽变先帝制上纳之革冗官獞贼久据古田县命总兵官俞大猷会剿之上曰北虏俺荅入寇大同井坪边进至山西偏头关老营堡驴皮窖等处廵按御史已奏闻总督镇廵等官其严战守毋怠俺荅寇石州陷之杀其知州总督镇廵王之诰请身率宣府游兵二枝西扰鴈门许之虏酋土蛮寇蓟镇大焚京昌黎等县西虏黄台吉亦拥兵窥陵后南山命蓟辽总督刘焘总兵李世忠廵抚耿随卿东御土蛮昌平总兵刘汉西防黄台吉遣京营左参将陈良佐游击将军邵勇护陵召王之诰于鴈门还驻怀来廵抚曹亨自保定移兵通州以备之上曰虏寇深入力战者重赏兵部其悬格蓟镇虏尚留壁石州间掠交汾等处发宣府保定延绥等兵分捄之京师戒严十月乙亥上问大学士徐阶石州之陷故谕令选将调兵加意防守丙戌虏遁以虏入西山蓟镇逮系总兵维岳李世忠廵抚耿随卿王继洛副将田世威参将吴宝等已黜随卿为民发世忠继洛戍维岳世威宝论斩革辽王真人道号金印赐故兵部尚书翁万达兵部左侍郎陶谐吏部左侍郎董玘葬谥下前宣大总督都御史杨顺廵按御史路楷狱论死套虏谋犯固原镇守宁夏总兵雷龙等出塞破之上谕徐阶东西二虏荼毒甚卿其会议以闻礼科给事中陆凤仪上疏论边引圣谕有所改易上怒其不敬黜为民十一月命词官葺郊祀礼以进郊久废臣民快覩焉戊午车驾视牲庚申誓羣臣告郊于太庙癸亥祀圜丘奉皇祖配还御皇极殿百官行庆成礼广东海贼曾一本执澄海知县浚焚杀潮州革总兵汤克宽任改隆庆殿为庆元殿隆庆州为延庆州卫为延庆卫免石州徭役三岁旱祷雨命两京大臣及科道官博访边才及熟晓屯盐利弊者各举所知以闻上曰有司怠位听讼弗亲槩委所属武职及异途小官百姓受害良苦抚按官其指名奏治赐故礼部侍郎何瑭谥复故大学士夏言职工部主事杨时乔言三几九弊三势以规时政曰勤朝讲为修德之几裁章奏为出令之几断听言为图事之几治体之弊怠弛法令之弊数易赏罚之弊滥纳鬻之弊多用度之弊繁庄场之弊扰习俗之弊侈士气之弊卑议论之弊浮宦寺之势重难制宗藩之势禄难给边境之势威难振下所司上问内库太仓钱榖之数户部尚书马森具对且言积贮天下大命也蓄无三年命曰非国今催征急矣摉括穷矣事例开矣四方民力竭中外库藏空矣臣谓生财不若节多取不如俭皇上登极首诏止土木之工罢珍宝之市损无益之费捐不急之官天下喁然歌诵书曰慎乃俭德惟怀永图慎俭美德也怀永图终也惟陛下终俭上曰帑藏罄乏至此朕正供外分毫无妄费朕俭矣卿等悉心求足国者盐山丞王邦直应诏言十事曰减赋役以招流移实仓廪以备凶荒戒有司以去奢侈清驿递以革冒滥禁势豪以除横暴正士途以塞奔竞重功绩以明考课慎作养以剔繁冗严简练以修武备振纪纲以励风俗上曰邦直言切所司议奏毋废官卑赐故户部尚书徐问谥追复太子少保吏部尚书万镗都察院右副都御史江潮监察御史郭弘化王时柯刑部郎中胡琏兵部主事余祯官有加赠镗潮赐祭葬是岁减免天下田粮九百九万八千六百九石有奇 
