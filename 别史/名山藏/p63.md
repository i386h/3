<!-- { "loadSidebar": true } -->
　　二十二年正月以四方灾伤盗起虏报日闻西南猺獞为患止辽东至甘肃沿边并腹里各布政司及郧阳等处廵抚都御史赴京议事辛酉月食敕河南按察佥事传希说兼理凤阳等府赈济饥民二月以所在饥荒赐廵抚官敕令其抚安军民诏移河南开封府存留米十二万石于陕西六万三千石于河南府赈饥秦王公锡薨是月也传奉七十余人有命武官世袭者有与文职者有以请得者有加给皂隶者三月是月也传奉九十余人多以革退取还而僧道之徒尤盛至画士匠作旧已裁省月米至是加增如故者千五百有余人四月金州知州郑福九载秩满州民奏留许之升品给俸先是樊忠韩锡者兵部武选司吏也吴鉴吴兴则大兴县民匠鉴出入会同馆与贡夷通易有建州卫夷人谋买旧敕鉴言于忠辄盗本司废敕十六道同往售之锡故盗敕二十一道至是亦托鉴兴转售为缉事所发下锦衣鞫实兵部左右侍郎阮勤侯瓒郎中邹袭朱绅员外郎彭纲主事高鉴等五人并吏役人等俱逮下狱刑部各拟合坐律上以忠等通夷盗敕大不畏法命即诛之袭等防范不谨免赎调外勤瓒亦调于南京别部余各坐罪有差袭旻乡人也与旻子翰林侍讲龙素厚侍读焦芳亦与往返袭至通州留数日芳与龙谋为蔚州左等卫署指挥使旺等保留袭旻为覆奏旺等保留公论也乞复袭官上第姑许之而责旻曰尔何繇知公论者己缉事复发袭旺交通作奏状下锦衣鞫实科道官劾奏旺尝以宿娼事觉袭庇之故为此以报私恩尚书尹旻侍郎耿裕黎淳郎中郑宏员外郎邵贤主事修珍等狥私妄请俱宜究治上命执宏贤珍修鞫之令旻裕淳对状旻自服上责旻典选不公狥情罔奏落其太子太傅为太子少保裕淳并罚俸袭发为编民宏降一级贤珍俱调外任旺等调外卫差操封贡錞为肃王贵州苗作乱廵抚右副都御史谢■〈日上永下〉请调四川湖广近卫官军士兵四万余人剿灭之敕曰苗贼肆恶出师扑灭至计也第念前此亦尝兴师致讨屡以捷闻然率兵之方出贼觉即逃及其甫归跳梁如故葢缘苗性靡常依险负固贪功之徒未免伤及无辜尔今诏谕诸夷何久听抚化又复攻围抢杀是何堡寨军民与尔有雠明白诉告照依夷俗体例为尔处分贼如执迷不从即于贵州属卫及都督佥事彭伦所豁卫所再调官军土兵一万密切讨议务出万全勿堕败计若畏感输服即仍抚定庶不滥及无辜贻患邻境其钦承之是月也以传奉得官者四十有余人五月东厂官较发尹龙纳贿下锦衣卫狱诸给事中张雄刘清刘升御史陈孜等交章劾龙并及旻上宥旻令三法司锦衣卫执龙及通龙赂得官者通判王范经历张燧于午门外拷讯并得礼部郎中刘绅兵部员外郎董宁常德同知朱绅按察副书致仕发龙为编民降范燧三级调降远方绅等各令执问降官复令侍郎裕等对状皆伏罪上复责其旁视阿默仍停俸三月绅尚书刘昭子也科道官并劾昭昭亦具伏上宥之而工部右侍郎谈论故与龙独亲不及于罪官较复缉其多贵官钱诸事上革伦职为民而太常寺少卿刘淳亦坐外调已上以给事中张雄御史刘孜等居常妄议朝廷工部侍郎伦侵欺官钱数多何不言者复令降一级调之边方而芳坐与指挥旺起奏草亦降为桂阳府同知于是刑部右侍郎佀锺户部右侍郎秦纮大理寺丞刘瓛太仆寺卿张海顺天府丞董杰司经局洗马罗璟御史刘璧于璧高辅张鼐礼部员外郎杨棨翰林编修王敕刑部员外郎袁弼给事中马良大理寺副苏泰并以山东人悉从调降 【 尹旻历城人天顺初为刑科给事中徐有贞与石亨等嗾言官劾王文于谦谋不轨英庙下廷臣鞫问文力辩不承都御史萧维祯曰此圣意也不难以免太平侯张赐瞑目徐语此其自犯云何圣意刑部侍郎鄮清从旁欲有所左右赐怒斥之旻直起拳踢二人曰奸臣也正好殴杀明日遂得升为通政司参议成化初为吏部右侍郎尚书李秉被劾旻与左侍郎崔恭倾秉去位恭得代秉而旻亦代恭未几恭以母丧去旻意已当代而姚夔自礼部来补旻大失望主使谤夔夔且去矣太监谭勤乘闲以大理寺卿王槩及旻言于上是时物望皆归于槩内阁商辂衔旻谤夔意亦不在旻也居久之夔没辂适以妻丧在告旻亟叩勤引刺事太监以外论入言于上上遂谕彭时拟旨而旻得升尚书先是吏部进用人才皆出上断自成化闲有会举之例自是每值迁擢必入议内阁旻念倚内臣得官与内阁不相比附汪直用事兵部尚书项忠约诸卿疏直罪除之令郎中张瑾姚璧持疏诣旻署旻曰何先我曰公六卿长也旻曰今日方知有长卿耶因往语直兵部齮龁公非我也忠疏入土虽为罢直顾未几得召复而忠坐赃免辂以此求去继辂者万安安与旻不相善乃旻当官法守无所舛错而寿光刘珝与旻乡旧安亦未有以中也旻在铨部颇有知人之鉴第其驭物多诈有所推举必先科道官即举部属亦必往来中官所者其它虽素所许可口称之而已汲引不及也旻子龙为翰林侍读藉父权纳贿朝上籍籍谓籍旻家赀之半可以赈济山东民会珝以易储事罢安引尹直入阁共挤旻而道士李孜省又从中谮之旻坐得罪弘治中赠太保谥恭简】 六月敕谕文正羣臣曰朕惟人君图治必先得贤人臣辅治必谨奉法太祖高皇帝创业贻谋百司庶务具有成宪列圣相承守而勿失朕继统遵承夙夜兢兢恒思人辅奈岁月滋久文恬武嬉往往有恣情玩法隳职偾事形迹败露已寘宪典尚虑尔羣臣罔知儆戒以致名节不立勋业无闻国家何赖焉特兹戒谕当各惕然奉公或内省有疚须痛自惩艾称朕求贤图治之意山西潞城县有剧盗数十家羣居一村其劫夺人至熏死平人一家十六口县捕之急盗悉遁其家属居村中莫谁何他日彰德府有盗知县王浚遣人缉获则皆其潞城村中盗而其半得逸去浚令拘逸者眷属以致盗盗白昼至潞城下掳平人大书其臂曰为我语令速释眷属不且杀令浚惧出眷属三十六人令县民分食之县民告浚盗家属也谁能仓盗此时县中人相食又安所得仓盗家属盍殓之浚佯不问曰听汝等之所为民分领三十六人拥入土窑亦熏杀之事久不发也县当解折粮金于廵抚金多赝廵抚诘浚浚召冶金匠而将治之冶金匠故与浚妾家有连其敢治赝金者实以浚宽之欲使牟衣食不意大伪恶则大怒声言痛治匠匠恐亡入京师发浚事于东厂朝命刑部员外郎萧仲贤往勘仲贤了无辩析坐浚凌迟刑浚临刑叹曰以我赎三十六人命者我罪也何至乃极刑同时行邢者有父子二人父坐凌迟子坐斩父子相语我则已矣以施王令不亦冤乎六科闻其事以参劾问刑官自布政使而下悉罚降有差而刑部侍郎何乔新亦伏罪上谕法司曰刑重事也所司慢之其尚明慎毋旷厥官有不敬繇是惟府辜七月增设汉中府宁羗州辖畧阳沔二县八月以江西多盗改调廵抚都御史闵珪为广西按察使别调廵抚陕西都御史郑时为参政自内旨 【 闵珪乌程人天顺甲申进士授御史屡劾罢不法大臣成化中以都御史廵抚江西江西多盗珪谓皆繇富室为逋薮议坐富室罪江西京宦皆不悦至是以论李孜省左迁广西按察使弘治初复都御史廵抚畿甸久之以右都御史总督两广军务累迁左都御史掌都察院事加太子太保与刑部更定问刑条例为絜令迁刑部尚书前后屡治大狱皆会切情法加以仁恕正德初请老卒八十二赠太保谥庄懿珪少以韩魏公自期其后敡历中外焯着勋烈雍容廊庙天下阴受其赐　郑时舒城人景泰辛未进士授御史出按湖广江西所至风裁凛然弹劾不避天顺五年为用事所忌左迁内乡知县累迁右副都御史廵抚陕西西人大饥百方赈恤至请发帑金四十万以济朔望必诣学讲书人问其故曰方今人情汹汹吾既赈之又儆发以大义乱何繇起至是上言五事一曰尽诚敬以回天意二曰明理义以杜妖妄三曰减进贡以苏民困四曰息传奉以抑侥幸五曰重名器以待有功辞多切直坐改贵州参政承命忻然就道西人如失父母弘治初升左副都御史抚治郧阳累升刑部尚书屡疏请老时为人严重狷介惟好施予敡历中外四十余年廉慎之行始终如一】 廷臣会举吏部右侍郎黎淳工部右侍郎贾俊可任户部尚书廵抚四川右副都御史刘璋廵抚大同左佥都御史叶淇可任户部侍郎右佥都御史张悦大理寺少卿可任刑部侍郎上曰何轻忽乃尔其再推 【 黎淳华容人天顺元年进士第一授翰林修撰弘治中为南礼部尚书谥文僖淳耿介寡合好直言居官屡除弊事在户部不受私贿不行请嘱尤慎形迹事属矫托辄穷本未必暴白乃已人有玷行虽所甚爱必摧折不曲疪常患风俗口侈自裁损婚葬宴饮稍示节度训诲诸生亹亹不倦下逮书吏有向学辄优给之后多成名　刘璋南平人天顺元年进士起家户部主事工部尚书终官为人廉勤恭慎在工部议政决疑公平直谅朝廷有所营建得璋委曲匡捄首免甚多莅官四十余年喜怒恩威皆因其人无毫发私意　叶淇山阳人户部尚书终官改盐商输粟塞下增盐直使输金县官而盐政坐坏论者诋淇误国之罪不及正刑　张悦华亭人天顺四年进士起家刑部主事南户部尚书终官赠太子太保谥庄简平居谨畏小心无疾言厉至临事卓有定见未尝以私怨利害动其心尝谓人曰古之圣贤其过人远甚凡所猷为皆公无私故其事业光明俊伟今人去圣贤远矣事竭公忠犹恐不及况复济以私乎有言善读书不善作官者笑曰此正不善读书耳世岂有尊书本行而误者其以按察使入觐时中官尚铭任事东厂众羣趋其门悦独不往铭败悦名益彰为南吏部尚书守备太监陈祖生设席延寘上坐子弟问更致何人曰他人可同张公耶家居简俭揭壁闲曰客至留馔俭约适情殽随有设酒随量倾新亲不饭大宾不牲匪直戒奢亦以养生】 遣监察御史邓庠兵部员外郎费瑄勘处贵州边事敕曰贵州守臣奏苗贼为恶欲增兵致讨事难遥制命尔往察岂衅在我或尚可招抚即许自新如其执迷乃痛剿之毋轻调大兵邀功偾事慎之重之是月也以传奉得官者九人九月南京兵部左侍郎马显乞致仕许之上批显疏曰南京米贵民饥尚书王恕参赞机务无一策赈济知其老劣矣可革太子少保亦令致仕工部主事王纯奏恕昔庄助论汲黯于汉武帝称为社稷之臣臣谓如恕近之乞赐宽假仍复其官上曰恕未有社稷功纯何得妄引命杖讯纯降二级外调之遂改兵部尚书马文升于南京以代恕 【 马显广平人正统壬戌进士为都给事中适权奸用事推陈得失多所裨益为忌者所中出为河东运使累迁兵部左侍郎至是致仕显孝友忠厚望重乡邦出处大致不媿古人】 逮广东左布政使陈选至京卒于途手敕改兵部左侍郎尹直为户部左侍郎兼翰林院学士入内阁参预机务改右都御史屠滽于南京故致仕都御史刘敷于京师 【 尹直泰和人景泰甲戌进士襟字豁达议论英发边情缓急以意筹度多中肻綮与中官相善而素不为尹旻所满礼部侍郎缺旻有所他荐内批以直为之翼日廷遇旻举笏相谢旻曰公简在帝心者自此结怨日深后与李孜省黄景同挤罢旻直所著锁缀录力诋吴与弼之为人及诸胜已者卒八十五谥文和　屠滽鄞人成化丙戌进士起家监察御史以都御史王越荐超升佥都御史历右都御史李孜省党尝以私事衔滽共媒孽之故有是调滽以弘治初元总督两广寻召还掌院事进太子太保升吏部尚书累加太子太傅正德初以旧职兼兵部尚书　仕滽风仪隽爽议论萧洒当事练达立心长厚人有获罪者每多方为曲全有监司以忧去任或云其人当黜滽曰古不伐有丧之国况无显恶而乘是黜之耶每注选至烟瘴地停笔久之曰吾尝经其地官多以瘴死必择宜其风土者因奏为着令弛治六年以后颇多内降官渐冘因灾异凡三执奏大意谓天下士事诗书而躬案牍突铦锋而竭筋力积数十年不可得而白身之人乃或因奔竞乞怜或缘技艺蒙幸如拾芥然不可以为训又曰今日之传奉即汉所谓西邸之爵唐所谓斜封之官宋所谓内批之降甚为政体累陛下当远祖尧舜近守祖法岂可袭汉唐宋弊政乎众皆服其确论言官有欲开纳马之例者即抗疏曰朝廷仓库及太仆见积尚多释此不用反开是例万一闻于北虏将谓中国战马财用俱已空竭不亦生戎乎议遂格弟其人以防简疏畧屡挂糺弹户部尚书周经被劾孝宗召问滽滽对科道劾经悉挟私耳随辨已枉上诘责科道官令对状滽惶恐请罪上责滽宥之科道官丙言向日廷臣交结李广事露滽名在列上恩宽大含宏不治今当延访之初首倡挟私之说中伤言官动摇主意邪正是非断可知已滽随乞致仕正德初守正大臣多去位滽善俯仰不乐家居得征居旧职兼左都御史时刘瑾用事滽亦时有调停然终不为所喜再夺月俸竟致仕亡何卒赠太保谥襄惠滽在吏部存心忠厚自谓手持此笔掌刑狱惟恐误杀一人掌铨衡惟恐误黜一人尝燕居部中偶衣白绫甚鲜泽办事官砚污之大恐请死滽曰吾攻恶其太洁也有乡人伪为滽子骚扰行途滽闻第召戒之曰汝为我子良自不辱难为乃公耳营家第有老妪败屋当前坚不肻券滽夜扣妪户妪闻滽至曰屠公欲券吾屋矣此悟生死所也老寡惸惸安所徙归滽曰第起吾与汝商券而直不汝徙也为汝去败而新以直与而子转鬻贩而子有家也而后议妪之徙留妪曰诺居久之其子有家来告徙滽款而遣之人服其德　刘敷永新人景泰二年进士授南御史累右都御史为人有才性渡坦夷阔达不诡不激事有窒碍虽在仓卒应之裕如历官中外焯有声绩】 是月也以传奉得官者十五人十月调吏部尚书耿裕为南礼部尚书复建大永昌寺于西市是月也以传奉得官者十有五人十一月申明推举将才之令始命锦衣卫官一员守登闻鼓 【 有妇人为夫诉冤自刎鼓下故有是命】 是月也以传奉得官者五十三人十二月进士敖毓元故以星变言时政甚切直疏留中后循例放归至是谒选得横州知州内皆降为云南县丞吏部拟授临西从之是月也以传奉得官者十八人 
