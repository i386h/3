<!-- { "loadSidebar": true } -->
　　宋濂字景濂浦江人姙七月生善病敏记九岁为诗稍长学于吴莱名文章元柳贯黄溍欧阳玄皆推让之以荐授翰林编修辞入龙门山著书名玄贞子高帝既下婺使知府王宗显开郡学聘为教授巳与刘基章溢叶琛并征至建康称先生而不名高帝问取天下大计濂以不杀对既以为江南儒学提举为世子授经居久之改起居注悦其不欺濂病特予告至家表谢笺于世子皆儆语高帝喜褒答之谓世子当日诵宋先生笺一过洪武元年除翰林学士与王祎并修元史盖谓两人者不仕元也上欲大封功臣宿濂大本堂考定故实其年坐失朝参左迁四年坐考祭孔子礼稽缓复以国子司业降安远知县亡何召为礼部主事顷之擢太子赞善大夫高帝问帝王之学何书最要濂举大学衍义上取观悦之命书庑壁赐诸臣坐庑下使濂讲上听讲称善寻升侍讲学士中顺大夫知制诰同修国史仍兼赞善大夫翰林承旨詹同请编记上起兵渡江以来征讨平定之迹礼乐政治之详为大明日历藏金匮示后世许之命濂与同及侍讲学士乐韶凤选海内文士开局成书濂同并总裁既成序进称上度越前王者六挺生南服统一华夷功高万古一也避乱民间初无兴念悯民涂炭始取之羣雄之手得国之正二也百战百胜未尝摧衂治政诘戎文武将吏仰成筭而巳独禀全智三也动静起居森若神鉴礼行郊祀存于心目有赫其临惠鲜小民死一不获唯墨吏黠庶是刑是威敬天勤民四也后妃宫中不预一发政外戚戢戢循理阉寺给扫除而巳家法之严五也大帅佩印领兵以从征伐凯旋上章归士单身还第兵政有统六也濂复与同韶凤言日历藏天府人不易见更放唐太宗贞观政要辑成四十类为皇明宝训上之与其事者吴伯宗朱右其它礼乐律历之制勋臣名卿焯德耀功之文上并使濂编摩润色购濂文者至日本交趾高句丽外夷贡使来尽称宋先生问安否上时时召燕见命坐赐茶或令侍膳从容询讲或时为文坐濂榻下口授书之濂亦自以起家布衣被遇非常益恭谨奉诏应制恒寓忠告羽翼太子多所责难至被问廷臣则第对善者曰善者与臣友不善者不知也名其室曰温树上前语出未尝语人上问卿昨饮酒否对曰有之座客谁馔何物具实对上笑曰昨使视卿果然上称濂事朕始终无异口无伪言背不毁人真儒者也七年与御史大夫陈宁同召锡坐手金杓调甘露膏汪饮之曰愈疾延年与卿共焉八年秋上观川上作秋水赋命禁臣皆赋亲品第之赐坐行觞顾濂釂濂辞不任上曰姑试之复命釂濂再起固辞上曰一觞便醉人乎濂瑟缩三上笑曰男子何不慷慨为濂强釂之上大悦有顷颜色頳頳行步漂忽上复笑卿宜自述一诗朕亦为卿赋醉歌也上为楚辞一章顷刻就命编修右重书遗之曰卿藏示子孙亦见一时君臣道合之盛更命给事中善等赋醉学士歌云上欲相濂濂曰臣徒以文墨议论事陛下无他技能臣不敢九年特授翰林承旨赐濂敕言濂相从久临事牵制简阅则长施用则踈然博达今古惟濂一人复称濂淳朴古风挠不怒静不肆也他日谓濂朕起布衣为天子卿自茅莱列侍从居开国文臣首世世同休不亦美乎趣召子孙官之濂数谢不敢至是以嫡孙慎为殿廷仪礼司序班未几除次子璲中书舍人追赠濂祖父上数试璲与慎而治之笑语曰为卿戒子孙濂或奏事久上使璲慎掖下殿复诏太子赐之良马制马歌令羣臣赓之是年六十八矣其冬以老许致仕曰知卿何时来可多侍数日乃去顷之刑部主事茹太素应诏陈言疏万七千余字上厌之问羣臣有对曰诋欺当诛上笞之怒未解转问濂濂谓太素忠上再览有足采骂前对者十年正月辞归赐缗绮及御制文集皇太子赠衣三袭上曰朕最慎予嘉卿忠诚故用以赐因子其年曰卿今六十有八三十二年后可出赐绮作衣也又曰大江涨宜循河行俾慎侍至家濂违慎表谢曰生世而逢真主仕宦而归故乡二者臣兼焉上召问慎而翁去此而谁从抚儿孙乎阅生财也涉田园乎慎叩对陛下所问臣大父事皆有之上曰虽然尚有他慎叩头无他地时时听访国政倘知一二虽在邦尚冀实封补陛下万一上悦赐濂归休之诗顷之以圣节入贺敕曰卿去此数月朕常思之来复一时矣失顾问少劳劳特遣礼部致食粮酒肴卿当引满美养自是圣节日近上辄左右问曰宋先生其来乎至则大喜太子诸王亦皆喜敕仪曹赐日用与历观宫阙盘旋禁籞侍食便殿日昃乃退曰方今四夷尽知卿名卿善自爱既辞去上问璲曰而翁道中安否畴昔之夜朕梦见焉亡何慎坐通胡惟庸诛高帝并怒濂命即家死之高皇后请之曰田家延师尚有终始母生之乎上遽起驰驾前马赦濂安置之茂州濂至夔宿野寺佗傺语曰闻之佛书报应之类今濂也其夕投缳死竟苑夔其后蜀献王为迁之成都濂为人笃伦品寡嗜欲内外诚恕自少至老未尝去书丰体近视乃一黍上能作字十余璲精篆隶真草书濂复有孙怿笃孝力学建文君以为翰林侍书 【 璲字仲珩初学山夔子山草书而篆师于张有讲宋秀子吴志淳孙子林朱孟辨及见危素乃令师王献之行草而篆法以李斯为宗尝见梁朝草堂法师墓篆及吴天玺中皇篆书三石刻观之至忘寝食遂悟笔法绝出流辈小篆之工为国朝第一濂每见佳处便曰写老夫名足可传世矣】 弘治九年廵抚四川右副都御史冯俊奏濂在国初黹友黼多功辅导着迹真儒被赏述作可师久死远戍幽壤沉沦乞加恤录下礼部议复其官春秋祭葬所正德中追谥文宪嘉靖初录其后人为国子生 
　　郎曰宋学士送东阳马生序言自幼嗜学家贫无书每假借藏书家手自笔录天大寒砚水坚手指不能屈伸弗之怠录毕走送不敢逾期约既冠趋百里外从乡先达执经问道先达德隆望尊门弟子填室屋立侍左右俯身倾耳或遇其叱咄愈恭不敢出一言俟其斯悦则又请当其从师负箧曳屣行深山巨谷中穷冬烈风大雪深数尺足肤皲裂不知也至舍四支僵劲媵人持汤沃灌以衾拥覆久乃和寓逆旅主人日再食无鲜肥滋味之飨同舍生皆被绮绣戴朱缨宝饰之帽腰白玉之环左佩刀右备容臭烨若神人而缊袍弊衣处其闲无怍元莆田陈旅称濂之文辞韵沉郁体裁简严庐陵欧阳玄称濂文气韵沉雄如淮阴出师百战百胜神思飘逸如列子御风翩然骞举辞调尔雅如殷卣周彛龙纹漫灭古意独存态度多变如晴跻终南众皴陈前应接不暇杨维祯称濂入青萝山中不下书屋若干年得郑氏所蓄书数万卷无不尽阅阅无不尽记著书凡千万言文师性性师道道师先圣先王未尝以某代家数为吾文之宗某人格律为吾文之体揭沉称濂文浩博渊深声铿蔚如春江之涛湠漫无涯涘如平沙漫漫铁骑数万纵横驰逐不可控馽如武库一开千珍万宝光采烂然如寻河源至于底柱至于龙门至于积石至于昆仑不得不止焉刘诚意基称濂文主六经奴百氏驰骋之余取老佛语资嬉剧譬犹饭粱肉而茹苦茶饮茗汁王忠文祎传濂踈旷不简饬宾客不至累日不整冠或携友生方羊梅花闲索笑竟日或独卧长林下看晴雪堕松顶岭云出没岩扉闲悠然自乐世俗生产作业皆不暇顾其为人与文如此 

　　○魏观 

　　魏观字杞山蒲圻人父云瑞履行高洁母宋氏七岁能诵曲礼内则居母与姑之丧哀毁绝酒肉者三年观通周易为人疏达洞畅见义勇为与刘基宋濂同时被征起家平江州学正累迁起居注洪武初命待皇太子说书大本堂及授诸王经二年冬上游内苑暖气如春观与学士素詹同吴琳吴宋濂被召赐燕御制诗一章命诸臣尽赋以述君臣之乐明年转太常卿其冬以为国子祭酒而宋濂为司业居一岁坐考祀孔子礼后与并谪知县道召还为礼部主事赐燕奉天门上曰前日逐卿去今日与卿饮何乐如之仍命人赋一诗五年上察观治才最命为苏州知府以微时故人本为指挥佐之既辞高皇后亦有赐观治苏树良锄暴封部翕然乃辟孔庙举乡饮聘郡士周南老王行徐用诚教授贡颕之定仪节高启王彛张羽阐文学昆山民周寿谊年百有十岁吴县杨茂林文友皆九十余延为上宾寿谊还昆山亲饯诸郊再拜送之 【 寿谊生于宋与洪武六年乡饮家建世寿堂】 礼教兴洽课绩最天下陟四川行省参政父老上疏乞留仍守本郡观以太守邸故张士诚居撤更之通浚城中河御史度诬劾观兴国之基开锦帆之泾又观所更太守邸请高启作上梁之文上以苏州新附恐张氏有余枿包毒选观本故慎委至是大怒遂与启并伏诛部启尸为八上亦旋悔命所在致祭皇太子诸王赙观有加 

　　○詹同 

　　詹同婺源人名书字同文曰同高帝所赐也少颕悟好学受易甘楚材学春秋于刘彭寿二人皆元世名士学士虞集见之曰才子也元末举茂才异等为郴州学正遇乱家黄州仕伪汉汉平来归时帝方征用荆楚名儒同荐黄冈人吴琳遂以同为国子博士而以琳为助教确商经义亹亹不倦同则让琳才藻环丽琳让同也其后并累迁吏部尚书迭视部事同继擢翰林学士承旨兼吏部尚书而琳以老致仕同每于帝前讲论占对帝召同游应制未尝不称善也同侍帝历谈今古旁稽物类偶及于竹帝曰竹类亦多乎同对曰竹类殊繁晋戴凯之所谱至五十余种大槩其青其体圆惟吴越山中有方竹者四棱直上若有廉隅士大夫往往以为笻杖帝曰大诸乎同对曰有之既退获一枝以献帝摩挲悦之御草方竹记一通记末美同人伟气豪召至端门缮书赐之同抃跃将趋谢帝笑曰卿头童齿豁何以谢为同与宋濂修大明日历濂荐义乌人黄昶可赞编摩帝召昶西苑中慰问良久复使见皇子大本堂赐绮裘革履他日帝召同与刘基宋濂燕便阁同被酒还史馆赋诗赠昶少选复宣赴右顺门帝乘步辇至日卿余酲未解邪同对臣虽醉犹能赋诗赠黄秀才帝亟取观之笑顾濂曰朕即和同诗卿为书之书讫赐昶盖一时翰林学士同与宋濂吴沉乐韶凤并有时名号詹吴乐未而同濂被宠矣同年七十不敢言去帝念其老特命以翰林学士承旨致仕未行复以为承旨罢兼吏部尚书居两月复许致仕官其子鲁召入赐坐从容慰劳之漏下十刻敕内官扶掖还巳出御制文赐之廷臣皆叹其被遇帝尝谓同古人文章明道综世二典三谟率明白易知孔明出师表何尝一费雕刻至今诵之激发人意文士辞艰意近即过相如扬雄何裨邪同耿介清白终始一致子徽历官左副都御史兼吏部尚书别有记琳之致仕也帝尝使人阴察之使者至琳舍旁见一农人孤坐少久起抜稻秧徐布于田貌甚端谨问曰此闲有吴尚书者在否农人敛手对曰琳是也使者还以闻帝益重之 

　　郎曰惟楚有才晋实用之士不产于秦而愿忠者众有以也危素詹同故它仕人明皆被眷知素独坐不敬斥耳今徒意高帝威严尽下而大诰首叙君臣同游何其盛也宋濂称帝为文时或不喜书使濂受辞榻下不待凝注沛然若长江大河一泻而千里一日和僧文康托钵歌夜二鼓命两黄门前跪手张且读且和运笔如飞食顷章成盖汉唐宋兴基之君未有文如高帝者矣 


　　○危素 

