<!-- { "loadSidebar": true } -->
　　马皇后宿州闵子乡人先世默宋太保父马公母郑媪马公贫而侠岁俭以后托定远人郭子兴后智而能勤女红精异子兴夫妻视如巳女子兴为濠帅奇高帝收之幕下以后与婚子兴男数困帝后左右之尝怀焦铛腐膺从在军恐帝仓卒迫戹之不时求藏饦甲糗饵自不宿饱有识记书札委受仓卒取未尝失遗帝帅师渡江后率诸将士妻妾从完缉衣鞋给士恒至夜分帝御陈友谅龙湾后尽发金帛衣服赏士时语帝以不杀人为本人心皆归即为天命帝甚善之既即位立为皇后谓侍臣曰昔汉光武既得天下举麦饭豆粥以劳冯异唐太宗长孙皇后当隐太子构隙之际能消释猜嫌皇后与朕起布衣同甘苦从在军仓卒忍饥怀自大饵食朕比豆粥麦饭困尤过郭氏数疑朕朕径情不恤后时时转致将士所献慰悦其心及欲危朕后辄弥缝此又难于长孙朕或因服御诘怒小巳辄进曰主忘贫贱时耶朕复为惕然家之良妻犹国良相朕忍忘之罢朝语后后曰妾闻夫妇相保易君臣相保难陛下不忘妾贫贱时妾愿陛下无忘群臣百姓后在中宫常劝帝亲贤务学随事几諌讲求古训谕告六宫一日集女史清江范孺人等问汉唐以来何后最贤家法何代最正对曰惟宋为盛后命录其家法贤行诵而听之或曰宋过仁厚后曰过仁厚不愈刻薄乎后顾问黄老何教也而窦太后好之女史曰清静无为为本若绝仁弃义民复孝慈是其教矣后曰孝慈即仁义也讵有绝仁义为孝慈者哉诵小书请帝表章焉帝谓后人君百责所萃一夫失所皆君责也后起拜曰妾闻古人有云一夫不获时予之辜陛下所言古人心也帝前殿决事后或闻震怒还宫则数諌时时请帝赦小过以全器使帝为后挽回刑杀者屡矣参军郭景祥总制和州时人言其子多不法帝遣吏察之吏言景祥逐子子持矟欲杀景祥帝曰杀父之子固必诛也后曰吏恐不实郭惟一子杀不实绝郭后矣上复廉之果不实遂释景祥木杖吏吴兴民沈秀者家财累巨万有盆曰聚宝能益财为帝造都三之一又为帝犒军帝曰匹夫犒天子军乱民也宜诛后諌曰妾闻法也者所以诛不法也非所以诛不祥民富敌君民自不祥不祥之民天将菑之未有不法以犯吏辟陛下何烦上释秀流之云南瘗其盆城下名门曰聚宝帝兄子文正翰林学士宋濂得罪不被诛后皆有力焉居以不逮舅姑为恨帝时追慕悲伤后亦流涕帝谒奉先殿后从当祭亲之失其外家求访不得言及马公郑媪未尝不泣下平居大练澣濯衾禂弊败曰古之后妃见称载籍以富而能俭贵而能勤闻元世祖后煮故弓弦事亦命练旧织为衾禂以惠孤老余帛颣丝缉雧衣裳被褥赐诸王妃公主曰当知富贵之无常蚕桑之不易时时举稼穑艰难小民疾苦和睦昆弟周恤亲戚教诸王王妃太子诸王虽甚爱勉令务学春坊赞善李希颜为诸王师或取管击诸王额帝抚而怒后曰恶有以尧舜抚吾子顾怒之耶 【 李希颜夹谷人立论忠孝遇事以仁义太祖用荐手书征之永乐中归旧隐落魄顑颔嚣然有操筑鼓刀之风时临盛会首戴箬笠身衣绯袍客或嘲之曰戴者本质衣者君赐也】 时语诸王妃公主当勤女红无坐而受福取恶造物妃嫔宫人被上笼有子者厚待之命妇入朝延接如家人礼然御膳上所躬目省视之宫人请曰后宫幸众无烦圣体后曰妇人事夫不可不谨且吾自蠲洁不至使汝辈受责岂为无人耶一以敬上一保汝辈也他日羹寒帝掷羹狼藉后耳后燂再进其谨如此帝怒宫人后亦与同怒执付宫正帝稍解问后曰不自责付宫正何也后曰妾闻赏罚惟公足以服人故明主不以喜怒加刑赏当陛下怒时恐有觭重付宫正则酌之矣即陛下论罪人亦有司者治之耳上曰尔怒何也后曰妾之同怒所以解陛下怒也帝语及穷约时事归后功后起辞谢曰但愿陛下不忘曩时警戒为子孙无疆之庥尝问帝天下之民安乎帝曰善顾事不在尔后曰陛下父天下妾辱母之何可不知时水旱岁凶帝因告以赈恤事后曰妾闻赈恤之有方不如积蓄之先预帝深然之又言京师百官去家远近不同其家贫富亦应自异俸入有限虑或不给众庶固难有位亦艰值暑雨祈寒辄形嗟叹帝感其意时存问周给之近臣及奏事官当会食廷中后取尝不旨奏曰朝廷以天禄养贤故自奉欲薄养贤欲丰今典大烹者于羣臣皆不旨微非陛下意乎帝召光禄卿切责之后问太学生几何帝曰数千曰悉有家否曰亦有之后曰人才众多廪之厚矣妻子不赡不累心耶帝即命月给有家太学生粮为故事帝发死囚成城后曰罚赎至恩也但疲囚加役恐不免死亡帝为罢其加意臣民如此方诸将籍元库后问皆何物帝曰宝货耳后曰元有宝货何以失之意者帝王之宝自有所在尝语帝事几得失本君心邪正天下安危系民情苦乐又曰法屡更必弊弊则生奸民数扰必困困则生乱帝皆命女史书之洪武十五年八月后疾帝寝食不安羣臣请求医祷于山川后谓帝曰不起命也祷医何益抑医无效上必录医是益妾冥罪也疾亟请求贤纳諌慎终如始使子孙皆贤臣民得所丙戍崩年五十一九月庚午葬孝陵谥曰孝慈皇后及小祥礼部奏令天下诸司致祭帝止之曰后在时不欲费天下财逾年宫中人作歌曰我后圣慈化家邦抚我育我思难忘不忘怀思于万年泌彼下泉悠苍天永乐元年六月□□上尊谥孝慈昭宪至仁文德承天顺圣高皇后世宗十七年十一月辛未加上孝慈贞化哲仁顺徽成天育圣至德高皇后子五人长懿文太子次秦王次晋王次成祖皇帝次周王皇女二人宁国公主安庆公主高后崩太祖不复立后也 

　　○徐皇后 

　　徐皇后成祖后也中山王长女自幼贞静纯明书史一目成诵不忘王与谢夫人爱异之繇是博通载籍每览嘉言善行未尝不一再思曰古人所载固欲来世仿行之高帝闻其贤为燕王择配焉既为册妃高后深爱重之燕王之国后理内政肃且和高后崩哀毁动左右蔬食三年既免丧语及辄流涕成祖靖难后与世子居守率将较士民授兵登陴成祖即位册为后既位中宫愈自祗励尤留心民务凡有献纳多中上意数言南北累年战鬬兵民疲敝宜休息之帝尧施仁自亲始也当世贤才皆先皇帝所遗陛下宜不以新旧间上燕居问先后遗言何者至要后能举之乎后曰民心所归即为天命皇姑言也夫妇相保易君臣相保难皇姑言也过仁厚愈刻薄皇姑言也赏罚惟公足以服人皇姑言也自奉欲薄养贤欲丰皇姑言也天下安危系民苦乐皇姑言也靖难之兴后弟增寿有阴戴建文君害之上将追封焉后力辞上曰非以后故后曰此陛下大德顾非妾志弟子景昌稚无知惟愿赐之师教上勤政或至日日亥后不敢先食一日退朝晏后请上曰吏部铨注循资朕亲拔二十余人为方岳郡守不觉宴耳后曰牧守贤不肖系民安否奈何循资哉然有异才必有殊擢有年劳亦有序迁兼用可也后问陛下谁日与图治者上曰六卿理政务翰林职论思后请上悉朝见其命妇赐冠服钞币面谕曰妇之事夫奚翅衣服馈食而已必有助焉常情朋友之诫从讳时有夫妇之言听入则巽吾侍上旦夕以生民为意每承顾问多见受纳尔辈勉之后观女宪女戒诸家约其要义作内训二十篇复采儒道释嘉言善行类编劝善书示皇太子诸王而戒之曰积善如登山久必高积恶如穿坎久必陷又曰为善如夜就旦渐覩天日为恶如旦就夜渐入幽昏后奉祭诚敬事上恭勤教皇太子诸王惟孝亲率民教妃嫔以下惟恭敬和睦教外戚惟奉法循理外戚有纵肆召责之谦慎者加赐赉喜怒不形下人有过敕使改俭素之风宫闱化之永乐五年七月乙卯崩年四十六疾革上临问对曰命也今天下虽定兵甲不用然民生未大苏息惟上矜念之又请广求贤才别邪正勿庇小才勿废小过子孙成之以礼宗室亲之以恩无骄畜外家遗令皇太子夙夜君父勿过哀毁丧葬简省毋妨臣民往者北京将较士民妻为我授兵登陴近闻皇帝将北廵意愿从行请恩泽之今不逮矣后崩帝恸哭羣臣奉慰上曰皇后仁明贤孝汉马氏唐长孙之流也虽处宫中一念在民继今不闻善言矣因为后荐大斋于灵谷天禧二寺听群臣致祭光禄寺为具物甲午册谥曰仁孝皇后出内训劝善二书颁赐臣民仁宗即位九月壬午上尊谥仁孝慈懿诚明庄献配天齐圣文皇后后子仁宗若汉庶人若赵王皇女永安永平安成咸宁四公主 

　　○张皇后 

　　张皇后永城人彭城伯张麒女仁宗后也洪武中册为燕世子妃永乐二年册皇太子妃仁宗立为册后宣宗即位上尊号曰皇太后英宗即位加上太皇太后正统七年崩合葬献陵上尊谥诚孝恭肃明德弘仁顺天启圣昭皇后后始为太子妃操女行甚谨手庖爨供成祖徐后膳成祖徐后皆喜仁宗为太子时体硕腰数围不能骑射成祖命有司减太子宫膳微后当成祖意太子几废既为后中外政事羣臣才品莫不周知宣宗即位每军国大议上禀命而行太后亦时时询上外朝所平决是时海内泰宁上入奉内宫出奉游宴四方贡献虽瓜菓微物亦必先上母子闲慈孝闻天下三年上奉太后游西苑皇后皇妃侍行上掖舆登万岁山奉觞上寿献诗颂德太后悦酌赐上谕以保安天下意上稽首拜受五年春奉谒长献二陵如汉明帝故事亲櫜鞬骑导至河桥下扶辇畿民夹道拜瞻感悦陵旁老稚亦山呼迎拜太后顾上百姓戴君以能安之皇帝宜念上奉太后过农家召问其老妇生业安否皆踊跃应对质朴如家人太后赐之钞帛饭饮有进蔬食酒浆者太后取以尝上扈从臣张辅蹇义杨士奇杨荣金幼孜杨溥请见行殿太后慰劳之辅等叩头归颂圣德大训太后曰尔等先朝旧人勉辅嗣君赐酒馔金币既还京他日上谓士奇曰皇太后陵还道汝辈姓名行事甚习言辅武臣也达大义义重厚小心第多思而少断汝能正言无避忤先帝或数不乐然终从汝以不败事又有三事时悔不从皇太后又教朕谨听正言朕服膺之太后待外戚严其弟升至醇谨矣然不许预议国事杨士奇言升所议皆公皇太后毋虑卒不许宣宗崩英宗方九岁太后谓国福长君欲召立襄王不果乃除罢宣宗宫中一切玩好及诸不急之务英宗立大臣请太后垂帘听政太后曰毋坏我祖宗家法委政三杨从中主之致书其兄■〈日上永下〉及弟升曰吾不幸侍仁宗皇帝日浅长子宣皇帝又逝长孙皇帝幼冲保持在我我日夕不遑言念外家同归于善我兄弟曲体吾心循礼恭俭毖饬子仆继自今惟朔望朝参勿与闻朝事 【 宣宗为皇太孙时升尝随侍甚恭生平循理奉法卒之日遗嘱子孙戒勉谆切士林多之】 时太监王振秉司礼太后令凡事付阁议施行已遣中官问验或不付必责之二年御便殿召张辅杨士奇杨荣杨溥胡濙入女官左右侍杂佩刀剑上东立辅等立西下太后顾上曰此五臣先朝所简皇帝必与计顷召振振至太后改色曰汝侍皇帝不律多赐汝死女官刃加颈上跪请五臣皆跪太后曰此辈自古多误人国皇帝幼乌知之且以皇帝故宽汝毋再也及大渐召士奇荣溥榻前问国家尚何大事未办者士奇举三事其一言建庶人立四岁虽已亡当修其实录其一言太宗诏有收方孝孺诸臣遗书者死宜弛其禁后默然竟不见诸遗诏 

　　○孙皇后 

