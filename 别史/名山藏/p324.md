<!-- { "loadSidebar": true } -->
　　宗臣字子相扬之兴化人父周为蜀中守臣秀眉丰下目光傍射豪俊自喜年二十余成进士授刑部主事吏部尚书李默见臣文奇之调为其属得考功郎吏部郎故自相贵绝不复通他曹郎臣为考功与李攀龙王世贞辈切劘如故久之谢病归读书花花洲中居二载默复入为尚书移书趣臣臣为强起序迁稽勋员外郎默与相嵩交恶见法而杨继盛死臣尝赙之金竟出为福建布政参议至则闽中有倭难臣分守西门开门纳避倭民登城击倭寻迁提学副使卒于官臣与攀龙辈居相语朝廷可无文章之士则凤鸟不必鸣岐山而麒麟为梼杌亡论明良喜起赓歌君臣之盛于唐虞之朝即朝不坐燕不与悯时政得失主文而谲谏言之无罪闻者足以戒达于事变而怀其旧俗亦何所不得方吾属词比类结撰至思时也倐来忽失经营将迎之闲既竭吾才不得一辞穷日之力不得一语及夫合契古人明请一朝实获其心得意尺牍千金享之嗟叹咏歌手舞足蹈过此以往莫之或知不言而信是委喻于同心其有不反三隅屏息避之耳强而人厌信而人疑其心以为与其以不知者尝吾技则岂不得已其无以尝吾技者乎则病者乎是谓我竭才穷日之力而得之而彼岂得辄闻焉立乎百世之上百世之下闻风兴起是旦暮遇之也四海一人是比肩而至也诗可以怨一有嗟叹即有咏歌言危则情性峻洁语侵则意气激烈能使人有孤臣孽子摈弃不容之感遁世绝俗之悲泥而不滓蝉蜕滋垢之外者也奈何而冀幸不可俟之富贵沾沾乎游大人以成名也臣于诗好建安李白杜甫于文好司马迁李梦阳其理疏以达其节急以短至于横放雄厉务出意气之表高者凌太虚秀者夺万居常持论宁暇而璧宁蹶而千里至□□人亦然宁为籍母为季年三十六无子卒之日衣冠坐手书三诗飘然有御风凌云之意掷笔而逝寄言其父死葬我金陵是时周方为南比部殡臣金陵久之周曰金陵远家谁能及岁时以一盂粥浇墓也乃葬之百花洲其故所读书处 

　　名山藏卷之八十六 

　　●名山藏卷之□□□ 

　　晋江何乔远　譔 

　　俘贤记 

　　◆俘贤记 

　　蔡子英 
　　伯颜子中 
　　简祖英 

　　蔡子英　　伯颜子中　　简祖英 

　　○蔡子英 

　　蔡子英永宁人元季举进士为扩廓帖木儿所知荐至显官常依止之明既定天下扩廓帖木儿败走子英单骑跳关中转入河南山太祖使人图形征捕得之传诣京师将渡江一夕亡去变姓名赁春关中者七年关中人复迹以献械过洛阳见信国汤和长揖不跽抑之不得和怒火其须至京师太祖置之外舍衣服饮食之疾使人视之而将予之官固辞不受退上疏曰仰惟皇帝陛下扫除群雄混一宇内蛮夷狄戎无不宾贡臣猥以游魂假息崛僵山泽被执道亡久烦踪迹其在常情死有余罪陛一以万乘之尊垂悯匹夫之志怜其所苦赐之解推许以名级臣非犬马岂敢忘恩自惟学本韦布遘罹乱离操戈行伍智术粗浅遇蒙主将荐仕七命跃马肉食十有五年媿无尺寸可荅国士国家板荡又复失节更何面目班冕陪绅古人有云不正之女中士羞家焉不正之人中君羞臣焉陛下底定天下兵士大强器械大利府库大充实金城汤池大坚固兴学以为养明伦以为教褒节以为风奖忠以为劝天下之士鹊起麋兴臣之一人何足有无若以无义俘囚厕维新之朝班贤士大夫之列亦非所以提纲挈常为示于圣子神孙功臣德辅也臣闻王蠋闭门自缢李带阖室受屠非恶生乐死生亡也所以求仁处义而成名于勇也臣被获以来追咎无勇今日独有不仕稍可塞心陛下者察臣而全其志禁锢炎边使终蒿里死虽死瘴感恩巳极若以威加海内必伸匹夫之诛则臣仰止古人死无所恨伏俟斧钺太祖览奏而重之命馆之仪曹一夜大哭不休人问故曰思旧主耳上敕送子英塞北去 

　　○伯颜子中 

　　伯颜子中其先西域人祖父仕江西因家焉子中通春秋五领元乡荐再仕为建昌教授慷慨谈兵饶技略会四方兵起江西行省以便宜授贑州路经历寻为分省都司贑破为汉仓卒募吏民与汉兵鬬城下不胜闲道入福建陈友定辟为员外郎出奇计收复建昌浮海献捷元顺帝授福建行省郎中再进至吏部持节发广西何真兵捄闽至则廖将军永忠巳破降何真子中跳坠马求死不得自折一足永忠义而舍之乃变姓名隐进贤县北山下先是高帝数微求子中不得而录取其孥于京师子中曰吾巳无身匿游州郡买鸩自随曰有索我者以此应之会事稍解遁还而上令郡国胪举故元耆硕不应者坐大辟论江西布政使沈立本密言予中于上上朿帛征之使者至子中曰死后矣具牲酒祭其祖父师友为歌七章饮宏鸟而亡 

　　○简祖英 

　　简祖英东筦人事元为江西都省员从何真起兵障乡里廖永忠既下广东征祖英赴阙上宴劳之赉以纁帛授建平知县祖英上表曰臣九岁失怙鞠养藉恃长冀用世以报昊天向食元禄为何真参佐适值三山强寇剽掠广城一门妻子五人殒命臣母被贼囚拘臣媿赵苞不能即死兹遇圣朝率土普天维昔狗鼠血铁膏锧臣母得以生还臣即不孝无所逃死藉圣朝之赐得以母子俱完羝乌再效臣虽九死其何能报陛下录臣寄以民社此臣効命之秋也而臣俛顾惭恧不敢受命者实以尝事元朝瑕衅深臣今年四十有九而臣母八十有一矣陛下诚孝治天下仁怀远人怜西日之短期予北堂之私欢臣母子拭目清平讴歌日月上俯从之其时何真部又有南海人高彬者故为万户至是行贾走江湖朝命征为武职固辞不就久之把笔学诗隐居学易 

　　郎曰右俘贤三人不列于元史几佚其名大祖出而全之抑何大也而风示远矣 

　　名山藏卷之八十七 

　　●名山藏卷之□□□ 

　　晋江何乔远　譔 

　　宦者记 

　　◆宦者记 

　　高皇帝惩自古宦官专政之弊阉寺令守门闼给洒扫而巳不得预朝政终高皇帝世有云奇先忠欲捄卒然之厄吐辞未终毙于跸前可以见当时宦者不得开其喙矣成祖既耴大位恐中外人心不尽附巳遣使镇守遂为故事然不敢有所扞触至于仁宣之世英宗冲幼王表窃权赖张太后时裁抑之然当其时群臣有过动以上旨论之死刑朝为列卿夕有小犯徽纆累累囚首跣履若牵引奴隶然百官缄结不敢出一辞有一刘球上章及之匕首篦刑夜碎其肤矣缙绅罹祸至于此极土木之变身家不免未足偿也宪宗之朝则有汪直武宗之世则有刘瑾肆行暴作祸毒亦甚其它大要传奉官爵嚼啮赋税其于蠧耗官民靡费巳甚令臣子不得执法则巳亦不敢有所坏乱然阿丑为戏孝陵出守张永一言付狱法市若口替虮虱然可以见祖宗之法行而列圣之断武也世宗即位廓然一新尽罢镇守初年张孚敬用事宦者见而畏之不敢阑出一言而中官之势大诎其后虽久居西内顾阅章奏无虚日异日书旨奏牍中官窃跂而睇世宗立手御砚掷中其头赐死于外此时麦福黄锦最称上意皆以恭谨不懈得终而穆宗之朝滕祥亦称焉今录其贤者而王振汪直刘瑾之徒别见之杂纪 

　　沐敬 
　　阮浪 
　　金英 
　　兴安 
　　覃吉 
　　怀恩 
　　栢玉 
　　阿丑 
　　萧敬 
　　邓原 
　　何鼎 
　　张永 
　　周缙 

　　○沐敬 

　　沐敬建文时太监从成祖征北逾月不与虏遇人马困顿而上意未巳敬陈请再四上詈曰反蛮敢尔敬仰视曰固不知孰是敢反者上益怒命曳杀之颜色不动寻曰我家养宦官皆如此人岂不有益遂赦之郑和永乐初太监是时上有意招徕远人将通道于乖夷隔蛮大赉西洋贸采琛异命和为使贰以侯显择舌人马欢辈从行总率巨■〈舟宗〉百艘发自福州五虎门历数万里所至二十余国往复几三十年自占城西南通国以十数苏门最远自苏门而往通国以六七数柯枝最远自柯枝而往通国以六七数天方最远锡兰山王不共朝俘之以归言在东夷记自是明月之珠鸦鹘之□沉南龙速之香麟狮孔翠之奇梅脑薇露之琛珊瑚瑶琨之美克舶而至凡穷岛日域来宾纷如而天堂印度之国亦附职方 

　　○阮浪 

　　阮浪交趾人博通群书以礼自持自成祖时被选入掖庭正统初以左少监侍英宗恭慎不懈英宗居南宫浪复入侍锦衣指挥卢忠尚衣太监高平两人相厚善谋令较尉□奏浪与内使□瑶谋紏众复辟拷掠百端欲浪旁引内外勋旧织成罪状浪虽极惨毒终自承之浪死而瑶见杀英宗复辟特赠御用太监赐秘器殓葬浪如礼收忠平磔于市三日籍其家 

　　○金英 

　　金英不知何所人优于学行为累朝所器尝言奉御范弘于宣宗而宣宗大用之正统中奉使南京还朝之日公卿出饯大理寺卿薛瑄独不往而英心重焉数赞于廷曰南宫好官惟薛大理一人而巳巳巳之变徐珵议南迁英大言曰此时当竭力固守召勤王之师以图宗社计迁都者罪当诛卒言太后用于谦石亨而国事大定景帝意欲易储闲语英曰七月二日东宫生日也英叩头曰东宫生日乃十一月二日盖谓宪宗景帝为之默然范弘者交趾人读书有文章正统中被蒙眷遇凡经筵讲义若制诰之令主修实录反五伦书皆以命弘弘刚毅果敢勇于为善与土木难死焉 

　　○兴安 

　　兴安景帝时中官也于谦病景帝使安与舒良往问疾见谦丧妻不再娶宿止朝房留一养子侍食无重味衣无侈服叹息而去因计谦资用至盐酱蔬菜之属请悉辍尚膳赐之谦须竹沥和药景帝为幸万岁山伐竹有言上待谦太尊重安曰试举在朝不要钱不爱官爵不问家计日夜为国家分忧如于公者再有一人邪则举为代然吾意于公而死莫代者矣其知所重如此 

　　○覃吉 

　　覃吉广西人成化中孝宗在东宫吉为典玺局郎读书识大体辅导动作悉规太子于正口授太子学庸论语暇则开说诸司要务及民情土俗农桑军旅以至宦竖专权蠧政之繇退曰吾老矣何心富贵但愿天下有贤主上赐太子庄田吉请太子曰天下河山皆主所有何以庄为徒为左右利而巳太子尝随他宦念高王经吉至骇曰老伴读来矣即耴孝经自携吉跪曰无念经乎太子曰否方读孝经其见畏如此 

　　○怀恩 

