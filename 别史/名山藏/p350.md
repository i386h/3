<!-- { "loadSidebar": true } -->
　　丁广居邓州城南率其子弟事农数年资用饶足广兄贫广春秋供送米麦时具酒肴诣家尽欢四时制衣必先上之兄寿既高潜命其子之湖南市美木藏之兄死悉力襄事戚同父母兄有数子析居已而窘乏过半广一一分之粟帛足一岁用不能者复与牛具种子为来岁计又不能又复赒之子姓自惭忍之不告广察知又复赒之而且怒之曰何不我告所居乡有婚不能娶丧不能葬者令具酒食代为请助置籍席前书所助物得与广请者以为荣有媿而求与者反人黄六造广广大喜曰故人何踈也开樽饮罢六窘食不敢言广知之令人载粮一车贻其家有孔景者居城市贫无所营广与谋曰吾宅艮方吉宅也君有意为邻乎景喜过望广即命子婿筑墙造屋既就请景居之又虑其不能力田每岁除禾在田者若干畆与之代为入囷居十数年景卒丧葬之费一力承之遇其妻子过于景时凡僧道来乞者必厚与之乡之耆老见其慈仁殷苨皆来取法不善者悉感化或远徙广疾笃乡人惊相告报至者数百人哀请于神明日遂愈寿七十余而终 

　　○姚让 

　　姚让其先浙人洪武初以殷实徙京师占籍上元县至让而益务生节用富益不赀性乐施予凡贫不能葬亲死无棺殓及转徙流离者踵门告让无不赒济桥道渠陂井闸之属悉为人经理作治成化初出私财作新国子监之敝坏者其自奉蔬布家人服食资费悉有常经时有僧道乞食过门则绝之曰自不治生谁能养汝一钱 

　　○史际 

　　史际漂阳人生而伟貌口可容拳其先魏国公之婿魏国公与之赀财甚厚而史氏以大富际举进士为吏部郎游权贵人之门以家财结纳之坐是失官既罢居家嘉靖中东南荐饥捐榖数千石助赈而饥者不给也邑多渰以淮水沙涨在邑北十余里潦溢旱缩不潴不陂弃为旷土有年岁矣际度东南阿可潴可防者测水而疆之请于官募民兴工以为田携老弱就役环堤茇焉人日给米二升钱三十文薪一束时米价涌甚民以半易麰菽杂食计一夫赴役可兼食其老病不能役者二人于是役人之栖于堤者爨烟饭飶列舍相接蓊然如处村落闲始因渰之底深之为中池以蓄水出池之土环之为堤如同字有口然巳因堤之外可田者取阜土环之为外堤如同字之外围外堤之堤深之为北池而窦其东南以通中池之水畚北池之土更筑小堤以捍渰之暴水堤之内三面为池出土高筑之而作书院其中如同字之中有画焉秋成兴工至首夏麦熟而散所全活四千人垦田四千余畆为圩者三潦有防不坏旱得引以灌近渰之田又数千畆计岁入可数千石堤之隙地蔬豆可茹榆柳可薪池中鱼蟹轰蠃可食因名之曰救荒渰际既失官家富冠东南士穷困者咸仰之民无末作者悉假以金不受其子钱有折阅者更以金继之后率起为富人思报际亡所所受报不知饶于子钱几倍嘉靖季江南倭起复输米五千石助军诏升尚宝司卿复募兵二十万衣装资粮不仰于县官为县官擒倭倭平论功官子为锦衣世世 

　　○马一龙 

　　马一龙溧阳人父性鲁历官有惠政为云南守坐事下狱使一龙之京辨奏一龙因入赀为国子生守阙上书工部尚书刘麟见而奇之其秋遂发解京师是为嘉靖七年居二十余年成进士年四十余矣选翰林为庶吉士乞归养母无以养也吏部郎史际者一龙外家贷以百金邑有荒区久无耕人一龙用金买牛十头佣耕作一岁尽垦大熟乃作农书曰农为治本食乃民天天畀所生人食其力力不失时则食不果佑时不先终岁仆仆故知时为上知土次之知其所宜用其不可弃知其所宜避其不可为力胜天矣知不踰力虽劳无功故畜阳不极发生乃微凝阴在土其气固啬诸阳皆生者阳自下起发其内之一本以出于外诸阴皆死者阴自下起敛其外之散殊以入于内阳上而不抑遂以精泆阴下而不济亦难形坚是故含生者阳以阴化达生者阴以阳变察阴阳之故参变化之机其知生物之功乎圣人推日星定四时分节候而示民以则众知膏瘠不如原湿众知芜平不如浅深常治者气必衰再易者功必倍患因无备命在有滋将衰而沃之助其力也欲倍而壮焉收其全矣沃莫妙于滋源壮须求其固本亢而过泄者水夺敛而固结者火攻镃基寸隙不立一毛郁蒸所至并锺五贼知天之时识地之宜昧其苞命亦无以善其后故祖气不足母胎有亏其踵不踵胎气不完其胎火胎虽成必败盖亲下之本既久去地而伤母之体岂能全天哉夫善本者斯图末虑终者贵谋始推陈而致新气以交并积盛脱胎而洗髓精以剥换化生达顺则丰覆逆乃稿纵横成列纪律不违密瓜易为俦尺寸如范至夫害生于狼莠而法谨于芟耘故上农者治未萌其次治巳萌矣夫薙之法数与草齐南梗北黍天所生地所宜人所赖以养者种之良也物之良者必贵贵非贱等良畏恶朋故农家者流思其力不足以尽图之备假诸物其始也直木而耒其次也横木而耜又其次偏木而齿曲木末而铲凿木首而锄继之以掇终之以涂无不加以铁焉木直铁坚无遗类矣华而欲实风雨不作及时时获燥则多损浸则成腐当知可贵之物不产非时不安非类卫生固难成功不易农也而力乃能至足以遂民天一龙之言曰养生送死无憾先王之道理财恒足圣经不废也君子不厌贫亦不弃生今野有遗芜人不自力家苶储石饮食若流丐立至也既终养十余年起复为南国子司业免官归卧疾玉华山时时策杖循与野老田畯论农事而一龙家以大富岁冬日郡举行乡饮礼一龙集其田闲年八十上下者为耆会会二十有四人则请讲说五十年前所记一事二十四人者曰吕诜曰陈锡曰廷禄曰吕讷曰方曰京曰史儒曰陈大德曰马汉曰吕璧曰陈邦瑞曰王廷佐曰仁曰陈时杰曰廷黼曰大诰曰暹曰马潮曰万民化曰陈桂曰史巩曰言昆曰陈蕙曰吕庭反为一龙言而一龙记之诜记吾先大父致政家居宾客往来粗蔬四五品加一肉大烹矣木席团坐酌共一陶呼曰陶同知子弟身供洒扫捧壶把醆侍左右不去今士大夫家宾飨踰百物金玉美器舞姬骏儿喧杂弦管矣其子弟亦贵骄视父兄蔑如也锡记当时年长者直呼幼人名其后渐起表字字而有号犹然士也今村夫屠贩下逮臧获无不美号称尊长贵人复摘号一字加翁其上也廷禄记当时无纨绮之士布衣衫裤赤足芒鞋非别久相见者拱手不拜今帷裳大袖不丝帛不衣不金线不巾不云头不履虽家廷骨肉揖数十兜拜数十叩矣讷记当时人皆食力市廛之民布在田野妇织男耕儿女辈亦携筐竹匚干拾路遗挑野菜而今人皆食人田野之民聚在市廛奔竞无赖张拳鼓舌诡遇博货诮胼胝为愚矣方记当时亲邻和睦一家有客各携肴酒不待招而至所言田场稼穑商榷早晚儿女婚姻鸡豚孳硕而今比族忌嫉富贵贫贱上下欺雨聚为货媒散为祸仇党同腹心殊方陌路动向官府干没矣京记当时师事缪先生者其尊人仍侍御史以论权贵蒋琮获罪卒后田庐萧然无中人以下之产今宁有也儒记吾先大父尝贷与石姓者金四十既偿暴死子复来偿大父与之饮食而反之子曰父死恐负不敢复贷矣大父曰尊公巳偿先大父难也石氏之子亦难大德记当时婚娶但论门阀媒妁定言两不求备今女家许聘辄索财礼男家既醮乃论资装稍不如意非过期不归则妇归见斥矣汉记当时先伯为蒙师日立二礼生卯而入塾序行列唱揖酉亦如之课仿诵习毕则分生徒为主宾迎送寒暄问荅谢劳歌诗而退束修听其自行贫者弗纳生徒严惮不敢非僻或有弗率扑而逐之今日师求富东弟子乐谀矣璧记当时子弟不轻易习举子业即习未成亦不敢儒生巾服而今儇子竖儿厚遗干进恃此持门户为权货梯阶衣食纔充不入生员之籍便趋吏胥之徒而务本食力之民寡矣邦瑞记当时村乡各有社坛社学有故则会集坛下其子弟之无力者社师教之岁时伏腊以类相从交通情悃商榷事宜谓之茶会今坛无址学无师猥鄙者不见齿矣廷佐记当时小民禾稻登场先舂输官有司择老成殷实之人掌其入数民无逋负官有羡余其后收掌非人渐肆渔猎输纳者亦违慢以致影射那移变通覆护奸利众而十室九空谋生难而一人三失矣仁记当时同宗有为御史者过家舆亲友门不下众人交让御史请谢如恐不及卑幼遇尊长道傍拱让先屦今冠人财主驾车乘马扬扬过闾里刍牧小奚见仕宦辄指呼姓名无忌惮贵贱皆越矣时杰记令先公尝为邑令贵游通刺不过二指阔大书某拜乡中往来更不投刺不遇则以土块题门而去书札称谓但云某公足下今同室兄弟率用六叶全帖村巷青衣充斥朱函函柬缙绅大夫红笺锦标芒字百拜矣廷黼记当时隆冬盛寒家作土坑烧榾柮煨芋葛煑黄虀父母兄弟妻子团坐从幼者供具衣饮递进长上今富贵家挟二三骚客或与儿女子红炉暖阁不省父母之养矣大诰记吾先大父尝以囤粟应贷粟及囤余糠坌杂之先伯仍以策木平其斛大父夺平木手挞庂曰出必多与入不多取今富者设机巧取重利贫人既贷亦不思偿矣潮记吾先君魁榜后侍宴长伯父偶失容仪伯父怒呵斥之不敢声而今或弟强兄弱反见唾诎矣暹记当时民不知讼或讼而枉即见输服同室有鬬其不直者众争屈焉而今竞工刀笔称雄侣俦诡词饰情矣民化记令先父为吾门甥时两家兄弟相视若同胞今本支骨肉且自诪张目击其贫贱忧患睥睨去之矣桂记当时人家房舍富者不过工字八间或告圈四围十室而巳今重堂窈寝回廊层台园亭池馆金翚碧相不可名状矣巩记当时令先公与其兄俱为诸生博学能文家贫兄弟递相为仆见戚里如不知文墨者试留都往还数百里途行旅宿今生儒辈横臂騊途眇目布老车马簇从赫奕临之矣言昆记当时近村数姓惟事耕读多识为儒多力为农今顿弃二业他图快捷方式游手好闲妄生讥议矣蕙记当时颁白者负戴于路少壮遇之则分肩而行老人携见儿在路抱送彼家而今子弟强有力则佣其父兄途得携儿窃而去之而将鬻诸它乡矣庭记当时良贱殊族更不假借虽大富贵时无下气而加礼者而今旧族贫弃新门豪扳彼此安然矣一龙曰鄙哉龙也龙生也近不识五十年前事诸公所述龙三犯焉居广大而服华美弃徒行而安车马志古之人而不免俗之趋鄙哉龙也一龙狂宕有气尚属文惟意所至作草书散乱错落位置庞混自比张旭同时者有临清人方焕亦用其法一龙所居门闼洞厂园池匝匼而终不免豪诞之习乃其所著农书司马迁所谓本富者也 

　　名山藏卷之一百一 

　　●名山藏卷之□□□ 

　　晋江何乔远　譔 

　　方技记 

　　◆方技记 

　　推步 
　　相地 
　　卜筮 
　　星命 
　　遁甲 
　　人相 
　　医 

　　○推步 

　　皇甫仲和 

　　△皇甫仲和 

