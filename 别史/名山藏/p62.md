<!-- { "loadSidebar": true } -->
　　二十一年正月甲申朔申刻有火光自中天少西下墬化白气复曲折上腾其声如雷踰时西方复有流星如碗大赤自中天西行近浊尾迹化白气曲曲如蛇形良久正西轰轰如雷震地须臾止敕曰上天垂戒灾异迭见岁暮及今正旦星变有声如雷朕甚惊惧尔文武百官其指陈国家生民之利病朕采行之复林俊为南刑部员外郎张黻为南京左军都督府经历降李孜省上林苑监左监丞邢常恩本寺寺丞继晓革去国师为民追夺其诰敕庚寅诏曰朕思惟艰荷罔敢自遑治效未着灾沴迭兴地道弗宁天时亢旱土无所演朕切忧遑斋心勤祷遣廷臣祭告山川奈岁竟不登而河南山东畿内率多饥馑陕西山西尤剧至有弃恒笙家室不相顾元元何辜罹此危阨朕已博采羣议发内帑仓储敕所司小大赈济期此矜人咸归乐土不意冬暮春初星变有声朕愈兢惕载敕廷臣备陈时政采纳而行今春时和祇承资始之仁诞敷宽恤之典其大赦天下廵按山西监察御史周洪奏翼城绛阳城垣曲等县饥民啸聚为盗招抚不服宜发兵捕之上曰民迫饥寒朕甚悯焉其令镇守廵抚等官宣布朝廷宽宥之意明示有司抚御之方果有执迷不服然后相机除剿敕总督陕西军饷户部左侍郎李衍兼理赈济户部郎中张祯主事吴纪佐之刑部左侍郎何乔新往山西工部右侍郎贾俊往河南吏部郎中吴珉等十三人佐之付以京库银二十五万 【 贾俊束鹿人景泰中太学生宰王翱选科道专主体貌擢俊御史居官廉慎有为成化中升山东副使益僩僩自持不善结廵察以炫声名时年方五十有六髫发皤然畧不缁饰当满考满清戎御史欲劾之一日正问之曰贾宪副高寿几何曰犬马之年八十有二矣御史默然既退同僚问曰适者公何不实语御史俊曰御史老我而将劾我我增年以成其弹文之美不亦善乎久之以佥都御史廵抚宁夏在边八年不挟妻子严明刚果摘发如神历工部尚书】 二月吏部应诏书奏列传奉升除者除勋戚功升荫授录用外通得五百十四人御笔点阅之留者六十一人吏部又疏传奉官为事妄者御笔点留五人而其一为上林苑监左监丞李孜省兵部奏列传奉升除者除勋戚功升荫授录用外通得五百三人御笔点阅如文职例留者三百九十四员复命太子太保户部尚书余子俊兼都察院左副都御史往宣府大同等处总督军务兼总理粮储整饬兵备总督仓场丁卯月当食不食诏四川募人纳粟给散官以备荒三月丁酉皇第九子生母曰杨恭妃自正月至是风霾不雨命羣臣斋戒祭告于天地社稷山川四月传奉升太常寺少卿康永韶为礼部右侍郎仍掌钦天监事 【 永韶祁门人旁通百家尤邃天文以举人擢御史疏内政劾马尚书坐忤权贵为谪县为人刚果密锄奸绥弱凡知福清顺昌惠安三县皆有能声以知天文召为钦天监正尝奏六月当雨雪有验赐币旌异是岁陜西等处人民大饥多死亡永韶言今春星变宜有大灾赖此应之乃圣躬无疆之福上悦故有是命】 申江南溺女禁陕西潼关饥甚以岁漕济之闰四月以山陕饥甚广开纳中盐例五月监察御史汪奎工科给事中卢瑀刑科给事中秦升工科给事中董祝工部主事张吉刑部主事李旦俱应诏直言吏部承密旨外调之吉疏尤谠留中不出申王府官坐罪事例以京师流移聚集日多下顺天府县并五城兵马司日给米大口三斗小口斗五升改余子俊为兵部尚书仍总督军务兼理粮储令防秋毕还京六月内批户部尚书兼督粮储殷谦代子俊为本部尚书定武臣纳粟许子孙袭职例岁尽而止周王子埅薨南京兵部臣奉诏书覆按南京武职不繇军功升授者具名以闻中率多内臣厮养上曰毋动使任事如故赠袭捕福建贼龚法非被害者贑州府同知王廷桂为江西布政司右参议录一子国子监生而百户邹颙子旗王刚军人乌等俱以死贼升级令其子承龙置宁羗州于宁羗卫城并辖沔略二县七月召赈济侍郎何乔新贾俊等还京传奉升沂州知州朱义为南京工部郎中 【 时太监梁芳被旨往山东银旷取丹砂义事芳甚芳还誉义于上遂得升】 八月已卯朔日有食之福建布政司右参政缺吏部疏礼部祠祭司郎中黄景建昌府知府秦夔可任内批留景内擢之传奉升万达为后府带俸都督佥事副千户万祥为指挥同知正千户徐达为指挥佥事二人俱世袭韩王偕灊奏羣牧所千户朱政曾祖信年一百八岁而终祖一百二岁父镛八十二俱正千户致仕一门同寿古今稀有乞赐褒嘉以表圣世之瑞命有司劳羊酒进阶为宣武将军赐米布九月太子太保户部尚书兼谨身殿大学士刘珝致仕主太和山香火者太监潘记求兼提督正伍官军操守城也兵部言记主香火宜专焚修操守之任有太监韦贵总兵都御史在旨许之十月改余子俊为太子太保兼都察院左都御史廵抚大同仍提督军务召佥都御史左钰还管都察院事是月也先以星变降黜传奉官者渐复进用葢十有余人而李孜省升通政司左通政邓常恩复职如旧改太子太保礼部尚书刘吉为户部尚书兼谨身殿大学士詹事彭华为吏部左侍郎仍兼翰林院学士入内阁 【 彭华安福人彭时从弟景泰五年会试第一廷试二甲进士改翰林院庶吉士授编修累升吏部左侍郎仍兼学士入内阁预机务是为成化二十一年甫半岁得疾进太子少保礼部尚书予归乡弘治九年卒赠太子少傅赐祭葬谥文思华自入官翰林才名颇着平居寡言笑及论辩古书疑义事当成败多奇中为文章严整峭厉而险谲用数好倾排人阿附万安与妖人李孜省相比如尚书李秉王恕马文升秦纮侍郎邢让祭酒陈鉴与其同乡刘宣罗璟相继斥逐华力居多华得参机务实出奥援一时为之语曰八百宪台升李裕三千余阁荐彭华】 十二月皇第十子生母曰潘端妃是月也以传奉得官者百有余人 
