<!-- { "loadSidebar": true } -->
　　李豫浙川县监生父卒庐墓有白兔之祥正德中有贼百骑过其家豫衣冠告之曰小人有母年高且病且勿惊动财物任取贼知其孝愕然相戒并其乡村亦不掠之后母没亦庐墓三年豫拾金还人推地以葬无主者 

　　○向化 

　　向化静海卫指挥向上之男也上以事得罪愤而投海死化沿海号哭求尸不见亦投海中忽上尸浮出潮中衣服脱落时天方霁乍尔震雷大雨既过化头顶父衣徐徐浮至一处家人出而葬之旌表 

　　○苏奎章 

　　苏奎章筠连人博览群书潜心理学事父至孝一日与父入山遇虎莫所避章仓皇泣告愿舍父食巳虎并舍之去人咸称异后仕岷藩教授 

　　○王表 

　　王表嘉定人正德中举人年十五父没日夜号也母携抱慰解之曰独不念我自后奋志读书遂领乡荐念养母不赴会试有司强为治装初至乌尤返次至滤州返三至京师试毕即兼程归一日母病肺喘医药无効表夜分焚香吁天割左股煎汤以进顷之母呼表曰气平痰静胡乃然也表不敢泄戏笑如常它年母又病表刲右股如前母病又愈母喜醇酒表以醇酒进母喜奉佛表朝夕礼佛母喜脍间日一进脍执砧刀焉母欲诵三官经表跪诵移日提携前后或如婴儿或为山歌野调以悦母母年九十无病而逝表仆绝三日不水浆嘉靖中旌表 

　　○宋显章 

　　宋显章濮人诸生也事父至孝正德间庐父墓刘六刘七贼至曰此孝子里也遗之矢为后贼信约百里内勿残伤郡人依显章者皆活显章卒无子妻自经殉之 

　　○归钺 

　　归钺吴人早丧母父更娶后妻生子后妻辄谮钺以怒父父手击钺后母谓父徒手费力提大杖杖之家贫食不足炊将熟母即諓諓数钺父怒逐出之钺不得食而后母子得以饱钺数困匍匐道中以归父母相与詈曰有子不归家在外作贼耳又复痛杖之钺时时依依户外欲入不敢俛首泪下邻里莫不怜之父卒后母独与其子居钺摈不得见因贩盐市中时时从其弟起居数致甘鲜正德中岁大饥后母不能活钺涕泣迎养后母后母内惭顾感钺诚即就养钺得食先弟后巳巳恒饥弟寻死钺事后母无间钺少饥饿而黄体瘠人呼为菜大人钺有族子绣亦贩盐养母二弟不肖数犯法钺悉为周旋绣每制衣绣妻请曰必三袭以予君二弟 

　　○张钧 

　　张钧石州人正德中举人亲老不仕孝行着闻父赦太学生也赦亲早亡亦痛誓不仕隐居城北村嘉靖二十一年虏大入边至石州城下钧号哭驰一骑贼中求赦至则赦死矣钧哀恸殒绝尽令父向哀痛而毙是年虏害最惨石州为亲死者同时十一人而张承相于博张永安尤着也承相者州学生少孤奉母三十余年负母避虏虏得之抱母叩头号泣虏怒俱杀之既死尚抱母首不解博二岁而孤所居村舍从城中学虏至博号哭下城求母母巳被执奋取道傍石击虏虏就剖博心杀之母得遁时年十八永安椽吏也父为虏逐永安持挺击伤二贼趣父逸去身从后护之虏创永安数十而永安死 

　　○唐俨 

　　唐俨全州人诸生也父荫柳州知州老得危病俨年十二刲右臂愈之其师窥知以语其家人合家惊叹未几父没哀毁如成人见者伤焉其后游学从兄于亳嫡母蒙寝疾在家俨妻邓年十八亦刲右胁进俨闻蒙疾驰归而疾巳愈拜邓谢之邓曰子母我母有二哉俨所生母没号泣庐墓寝苫枕块樵牧见其薪水艰疲率来相助俨谢之曰吾为母氏敢烦诸君知州顾璘访俨山中书其壁曰望母俨嘉靖初贡至京师有司奏旌门 

　　○杨成章 

　　嘉靖十年闰六月吏部言浙江东阳县民郭珉告有应贡生杨成章系珉同母兄其父泰先任台州长亭廵简携正妻何来任不育取珉母丁为副室生成章泰卒何扶榇还乡成章甫四岁外祖与之子而夺留其母母剪银钱诀别与何各收其半以贻成章十岁何临终出半钱与成章成章号泣拜受比弱冠娶妇月余即执半钱往钱塘寻母未知母为外祖强嫁珉父竟不能得而还珉常见母日夜焚香祝天望子未知其故弘治十一年七月七日有东阳典史李绍裔廵水利来宿珉家母隔璧闻绍裔与家人作楚语知为道州人遣珉问成章消息绍裔备语故因命珉执半钱往觅成章会成章亦再来浙寻母相遇于江西广润门螺蛳桥两船相比各问程途因渐渐道故成章泣云我初不知母所在比有训导会稽人赵镔知我失母哀情语以昔尝教读东阳为珉师备知珉母离子哀情此必汝母我是行以此珉大惊异即各出半钱相合抱持拜哭与俱见母悲喜交至自兹成章三往迎母不遂弃月廪就养以终母年既葬庐墓两省核实交章奖异载在朝觐宪纲藏之部司县府今成章应贡在部珉亦公事至京相隔万里不期而会兄考居上游徒以年老随例冠带而孝义未白如蒙察其孝廉量加一职庶不孤圣朝孝治之意当道表扬激劝之道吏部覆奏杨成章幼龄失母长而知慕行求再四孝则不衰郭珉遵命寻兄不远千里昔朱寿昌弃官求母宋神宗诏令就官杨成章孝行两省核实载之宪纲藏之部册有司知不能举臣等又论年拘例真有媿以人事君之责请授成章国子学录奖珉花红羊酒制曰可 

　　○周孝 

　　周孝揭阳人少孤问母曰我何名母曰母养子望之孝名孝矣孝曰吾能之何必读书力田为养朝衣冠揖母就耕暮归如之岁旱乡人求雨不遂告邑丞曰请命周宄木子丞致孝子而遂雨 

　　○周聘 

　　周聘桐城人诸生也事父母探志承色父母为兄弟折箸田听仲叔自取之父没躃踊哀恸者七日日三奠奠必孺子慕枕块寝苫不离丧次母没如之南方之人拘忌形家且难得地聘欲附葬父母于先陇之次宗人阻之哀奠至十年苫败块利尚不释服邑令闻其孝表宅助葬资宗人乃吘之或谓令助葬资当诣谢聘曰明府自为治教谢何敢哉虽然孤为人子而以亲丧烦长史罪也更服二年乃罢盖居丧十二年矣方十二年之前能预知未来事也它日室火乡邻趋捄曰天实讨孤尚敢拒命望火百拜而熄子二人渔樵给聘聘戒之曰山泽非吾有宁取其细者渔虾鲫樵荆榛足矣一日其子钓得大鲤窃诣水处而放之 

　　○刘和 

　　刘和庐陵人父行贾溺死于池州和年十三恸哭呕血母解譬之自后行贾往来过父溺处辄悲愤不食设酒肴江浒号而招焉同舟之人皆为堕泪每食廿美必怀归奉母后客九江闻母丧弃赀奔归家益贫母没葬玉华山庐墓其处朝夕哭奠皆织屦易之居一年风雹伐屋独和庐不坏山多虎夜行绕不惊又一年乡里恶少恶其矫异夜为暴客火其庐执和苦之时且满丧乃归纳主于庙而终丧于外寝和动効古人不恤讥讪自号耐辱居士其后老而益贫乡人莫知重也 

　　○何伦 

　　何伦江山人居父忧哀毁忌日咨嗟涕泣如初丧事母孝谨假贷为用家虽贫俭母氏常食丰衣洁母失鸡豚阳为寻觅阴求其似者以进或笑伦迂曰鸡豚小物而使母氏挂怀便不安适盗入舍觉之不呼将取釜乃语曰请留之备吾晨炊以食吾母盗媿尽还所盗大声曰盗孝子者不祥母亡郡邑赙之葬资对使拜受终不造谢曰草土罪人周之则受何况及亲造谢公庭非其分矣 

　　○彭宝 

　　彭宝桐城诸生也父母性严每值父母怒踧踖叩头涕泣至解天雨雪父醉怒詈母既就卧宝终夜跪限外父旦启户则宝在问何为曰儿不能和豫两亲乞赐棰楚父曰醉詈汝母汝则何辜引入就炉宝再拜示不中寒父母自是不复反目也妻胡事母稍不敬欲出之里戚百留不听母曰新妇事我善小失耳奈何处之不可自新之地宝受教退谓妻曰妻者齐也而事亲不齐我耶其妻感泣卒为孝妇宝始好施掩露放生继乃从事学问立稽过自省录月朔正席自数书古圣贤列上坐跪而拜之曰敢惮自改年踰四十孝敬不衰父死居丧如礼逾年而病以事母属其子更曰丧服不毕死当以衰经敛其卒也知与不知皆为流涕 

　　○俞孜 

　　俞孜山阴人诸生也父华嘉靖初以里役解流徒徐铎赴口外防铎过严铎衔华毒而毙之而遂亡走孜闻号恸扶榇誓以死报徒跣根迹历数十郡闻巳归越匿其甥杨氏家乃结力士数人佯为卖鱼往来侦伺迄亡所获十之城隍得涣之三益悲痛欲死夜梦神语之曰若谓涣不祥独未知一唤即在乎孜惊寤诘旦诣郡守乞助守南大吉壮而助之夜半卒骤入杨氏家佯为寻常人唤铎立得之卒复父雠遂不复应举养继母以老人称为复雠俞孝子 

　　○范运吉 

　　范运吉蒙化人父寅自称葫芦山人既补弟子员有声当贡矣有持其短谮于提学提学暂黜之山人素刚负其能既遭斥辱不胜邑邑遂弃妻子游楚蜀闲数年归妻赵悲伤发病死山人益恚恨不乐家居径去不返矣时运吉为诸生牵裾止弗获将弃其业行求之会当道惜其才留竣试事遂以嘉靖巳酉领云南乡荐榜既揭运吉与一子一仆号呼徒跣迹父所经至荆州乃灭更前应试京师初运吉为诸生时云南廵抚应大猷物色之及相见京师馆之别室因其夫妻许女嫁之运吉以父故诺而未赴癸丑春运吉益悲思不自胜乃刻木述事本末模纸且数万仍翦尺帛书如刻语忠揭之南下所至辄以刻纸张衢要见者莫不哀怜会其从父京山教谕运吉往见之居顷将东访父于黄鹤岳阳二楼闲会其从父以职事入承天承人陈生者方外士也为言山人之事极悉盖山人初去荆则经承舍于陈者旬余因教陈以錬气术巳而别去登武当翦发习静于榔梅树底与錬师数辈相狎后陈以礼神至其地犹见之举手相问劳比再往讯之则卒矣槖葬树侧运吉闻言大恸冒暑走承遂与陈偕发细踪之良是至其处启遗骨运吉镵肤血沥之殊渗于是负父骨归葬于蒙化而工部侍郎陆为营祠碣于武当 

　　○崔鉴 

　　崔鉴京师人父佑嗜酒狎娼取娼与居娼时时诬妻佑常被酒窘辱之佑出娼恶詈妻妻复之娼击败妻面妻入室抚床涕泣鉴时年十三自学舍归妻见鉴悲恸不胜而语之故曰吾自寻死耳鉴曰母勿复忧潜入学舍挟刃归适娼扫厅且扫且骂鉴从旁拔刃刺娼左胁随毙鉴匿刀牗下亡走数里忽自念曰父归不知以为吾母母莫自明矣即走返知果告妻于官捕者至鉴曰我也从牗下出刃示之遂就狱事闻世宗下法司议刑部尚书闻渊等议鉴孝子迫切情在全母请释其罪诏曰可 

　　○丘绪 

