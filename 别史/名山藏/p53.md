<!-- { "loadSidebar": true } -->
　　六年正月大同总兵官彰武伯杨信与副总兵都督佥事徐恕右参将都指挥同知张瑛击虏胡柴沟保胜之降敕奖谕壬戌甘露降于郊坛二月兵部尚书白圭等言陕西延庆平凉等处人民累遭寇掠加以官府酷虐转徙流离困苦已极四川疮夷未瘳两广盗攘未息疫疠大行于闽粤灾异迭见于淮南且旱潦相仍者连岁南北畿甸河南山东雨雪愆期二麦稿死而荆襄流民动以四十万计衣食所迫奸盗繇之乞简令两京大臣循行天下考覆政事黜罢不才官吏便宜兴革其有廵抚官者就委行之上曰其与吏部计于是圭与吏部尚书姚夔等议陕西山东山西湖广荆襄两广贵州南北直隶具有廵抚都御史勿论江西有抚民按察使赵敔云南多系土官衙门可无遣当遣者河南四川浙江福建及直隶大名等府上命邢部左侍郎曾翚往浙江户部左侍郎原杰往河南右副都御史滕昭往福建南京户部右侍郎黄琛往四川大理寺少卿宋旻往大名召赵敔还京以南京大理寺少卿夏时正往召廵抚湖广都御史罗箎掌南京都察院以南京右佥都御史吴琛代之赐敕以行 【 曾翚字时升泰和宣德八年进士差营藩王葬事不受一物正统初授刑部主事尝佐户部侍郎焦宏备兵吴越焦还朝语人曰曾公虽使宿金帛库不染也累迁河南左布政荆襄盗起念王师出征必道其省豫峙银粟以备犒军师至如归岁饥民贫须赏军银万两公私莫办会计仓粮数多出百万平籴军赏无缺先行后奏皆从其言召为刑部左侍郎命廵视浙江许便宜行事考察官吏多得其当唯去布政使张清颇舆论还京署部有中贵怙宠杀人具奏逮治于是京师戚贵无敢犯法乞致仕归家居二十余年足迹不一至城府当道议岁拨供役又有诏文臣五品以下廉且贫者岁给俸皆固辞不受　滕昭字自明汝州人正统六年以乡举授监察御史廵按顺天福建俱有声绩天顺初擢左佥都御史以忧去成化初奉命廵抚辽东谨斥堠严训练备刍粟明赏罚数年虏不敢近塞疏言大明律一代定法而决断武臣独舍律用例坐是益贪纵不简请一切以律从事诏从之久之武人腾谤奏格其令成化二年进右副都御史总督漕运兼廵抚淮扬昭奏建吴二庶人宜移本城旧中书之省居之或安置有城池军卫之所稍便出入亦圣王罪人不孥之意疏下礼部议止五年一召还复遣廵视纟建上杭有紫云台者邓茂七之党尝据为乱昭请立归化县治未还改视苏松以马驮沙最繁盛寄治江阴请分置靖江县俱报可七年拜兵部右侍郎复转左侍郎值汪直管西厂刺事僭横日炽中外累足立于是兵部尚书项忠倡义草疏约九卿会劾诏罢西厂而御史戴缙久不得调乃言直所行皆公直不宜革罢于是直得管西厂如故缙遂进用直既司厂事首发忠过廷鞫遂坐赃罢去招亦以忠故致仕年五十九年　夏时正字季爵仁和人登进士第五人以南大理寺卿被命廵视江西黜贪浊者二百二十余人革滥徭理庾赋放免无名税十余万石劝民出粟七十余万赈饥民二十三万户修筑南昌城长河洞民叛服不常单车诣巢穴晓以威德感泣归顺复疏时弊二十事以闻当道有不悦者三主章乞去得旨遂行归杭僦屋以居左右经史著述为事蕃司为建西湖书院于孤山复建和靖巢居阁以居之卒年八十九故宰华亭钱公作海内耆英会时正其一也所著有余留藁三十五卷太常志十卷三礼仪畧举要各十卷杭州志六十三卷禹贡详节一卷晚好春秋作春秋辨疑未脱藁卒】 敕曰朕夙夜治理自冬阻春灾异荐臻雨雪不降岂德不敏而政多缺与抑尔郡臣弗克竭诚尽公辅朕不逮也朕将率尔祷于山川其各洗心涤虑勤修乃职凡政事未善邢罚失中及有惠利可兴举冤抑可伸理者条具以闻于是吏部等衙门尚书姚夔等官合奏引罪辞职上曰朕敕尔修省合辞求退岂交修哉所命条具速议以闻丁丑车驾诣纟寿大风沙昏是日河南开封府昼晦如夜三月庚辰京师雨霾昼晦陕西宁夏大风扬沙黄雾四塞翰林院编条陈音请上御经筵之外召问一二儒臣以弘讲学之功佛子法王真人妖妄之徒乞降其位号杜其恩赏上曰佛子真人名号祖宗之旧如何可更虏入延绥诏延绥开屯田旌异山西佥事胡谧保宁知府章津淮安知府杨■〈日上永下〉杭州知府张僖凤阳府同知戴耀安州知州赵瑛徐州知州王叙南日府通判虞良阜城知县林恭吴桥知县张铎馆陶知县唐祯安丘知县何镇赐诰敕命抚宁侯朱永佩平虏将军印充总兵官都督刘玉刘聚充左右副总兵太监传恭顾恒监督军务右副都御史王越参赞军务往延绥备虏四月升监察御史梁鉴为陕西按察司副使抚治汉中流民五月上欲建佛阁于西山寻以六科给事中言罢之复置兴山县六月戊申朔日有食之以会举官未得人命吏部自今方面官缺推举两员来闻不必会举着为令七月皇子生是为孝宗皇帝母曰纪宫人以京师大水民舍倒坏命户给米一石死伤者给二石乙酉奉安孝庄睿皇后主于太庙命都察院右都御史项忠吏部右侍郎叶盛赈饥都城内外右府署都督佥事李■〈日上永下〉抚治屯营达官人等以京城内外盗贼纵横命选五城兵马及责成锦衣应捕官较开设漳平县朱永击虏胜之八月诏曰比者灾沴荐臻畿甸尤剧三时不雨一雨连旬旱涝相仍民食乏绝循省厥咎在予一人百姓何辜罹兹艰厄其令所司理轻系蠲租税诸逋负盐钞盐课毋征踣失马驹上林苑亏损生口毋责偿及采办物料未入者己之召还北直隶河南山东清军御史发各预备仓资赈济荆襄流民所司谨视毋命失所事有便民者以闻九月秀王见澍之国发京通二仓平籴以赈民十月刑部覆奏真人张元吉行刑诏免死杖之百发肃州卫充军都给事中毛弼等言元吉罪重恶极杀人获生何以驭天下伏望市戮以昭国法上曰己之十一月以荆襄流民羣聚为乱命项忠总督河南湖广荆襄军务复设浙川县十二月以冬深不雪命大臣祷于山川遣官分赈近畿饥民以畿辅水涝遣官祭告于北岳北镇以赈饥无策降顺天府府尹严铎为知府户科都给事中丘弘等言京城内外风俗僭侈簇盘糖缠丰备酒席服饰用织金宝石亡论贵贱射利之徒至贩卖宝石以为专业或以进献为名邀取官职倍获价利蠧国病民乞严禁革下刑部议上命备榜禁约犯者不宥 
