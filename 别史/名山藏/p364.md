<!-- { "loadSidebar": true } -->
　　苏禄国在东南海中与浡泥琐里相近其国分东西别有一峒并不相统摄永乐十五年权东国者曰巴都葛叭荅刺权西国者曰麻哈刺咤葛刺麻丁故权苏禄峒者之妻曰叭都葛巴刺卜各率其属及随从头日三百余人奉表来朝献珍珠宝石玳瑁等物既至封巴都葛叭荅刺为东王麻哈刺咤葛刺麻丁为西王叭都葛巴刺卜为峒王东王为尊西峒副之所以赐予良厚既辞妇至德州东王病卒命葬以王礼上为文碑之留其妃妾傔从十人守坟毕三年而后返敕谕其子都麻含曰尔父躬率家属陪臣涉海尊中国朕眷悃诚锡之王封优赐护还舟次德州遽以疾逝朕深悯悼祭葬如礼今特命尔为苏禄东王尔尚益懋忠贞承厥父志钦哉十九年都麻含来朝献臣珠一颗重七两五钱盖其国有珠池云其俗山涂田瘠食沙糊鱼虾螺蛤男女短发缠皂缦煑海为盐酿蔗为酒织竹为布中国人往贾者冀其复来临归辄留数人为质 

　　△古麻刺 

　　古麻刺国东南海中国也国有百余州佛宇四千余永乐十八年国王干刺义亦敦奔率妻子陪臣来朝封为国王归至福州卒诏谥康靖敕葬闽县有司岁时祭 

　　△古里 

　　古里国永乐元年酋长马那必加刺满遣使朝贡三年复贡诏封为国王郑和下番自古里始西洋诸番之会也二十一年西洋十二国遣使千二百人贡方物古里最其俗信义行者让路道不拾遗王好浮屠族类分五种煅牛粪为囊佩之或以涂肢体 

　　△满刺加 

　　满刺加国古哥罗富沙也在占城极南诸番之会也暹罗羁属永乐初中使自闽中至其国繇是而达西洋古力里士国分■〈舟宗〉徧往支柯丹拐葛刺忽鲁谟斯等处迨其反也咸于是聚齐焉永乐七年封其酋西刺八儿速刺为王逮巳为国王遣使来请封其国之西山得保疆毋生心于暹罗诏封为镇国山赐御制碑文勒石系诗曰西南巨海中国通输天灌地亿载同洗日浴月光景融两崖露石草木浓金花宝钿生青红有国于兹民俗雍王好善义思朝宗愿比内郡依华风出入导从张盖幢仪文裼袭礼虔恭大书贞石表尔忠尔国西山永镇封山君海伯翕扈从皇考陟降在彼穹后天监视久益隆尔众孙子万福崇而自是不羁属暹罗如旧时矣九年嗣王拜里迷苏刺率其妻子陪臣五百余人来朝上念其远来遣中官海寿礼部郎中黄裳宴劳之广州有司供张会同馆既至表见献方物上御奉天门宴劳之妃及子侄陪臣有别宴仍命光禄寺日给牲牢上尊赐王锦绣龙衣二袭麒麟衣一袭若金银器皿帏幔裀巾辱王妃及其子侄陪臣傔从皆赐有差王辞归饯于奉天门别饯妃及子侄陪臣赐敕曰王数万里涉海朝京理坦然无虞维王忠诚孚佑于明神朕见王甚欢便欲留王国人在望宜往慰之天气向寒顺风南帆实惟厥时王尚途中强饮食善调护赐王金镶玉带一仪使一鞍马二黄金百两白金五百两钞四万贯铜钱二千六百贯锦绮纱罗六百匹绢千匹浑金文绮二金织通袖膝襕二王其受之王妃及子侄陪臣复有赐命礼部饯宴之龙江龙潭二驿十二年国王子毋干撒于的儿沙来告父卒命嗣封十七年国王亦思肝荅儿沙嗣立复率妻子朝后使来言暹罗国欲攻之诏暹罗与平亦思罕荅儿沙卒二十年其子西哩麻哈刺率其妃及陪臣来朝宣德九年复至宣宗念王父永乐中举国来朝至王益修臣□赐王冠带赐敕奖谕命工部缮王舟王从行二百余人皆有厚赐正统中国王息力八密息瓦儿丢八沙乞赐敕书及蟒龙衣服伞盖求一舟而将来朝焉景泰中王卒子无荅佛哪沙请封遣给事中王晖往天顺三年王卒其子苏丹茫速沙嗣遣给事中陈嘉猷往卒子乌哈木沙嗣成化十四年来请封命礼科给事中林荣为正使行人黄干亨副之还溺死以此遂罢遣其国正德十三年国王苏端妈未为佛郎机酋所逐而据其地使三十人者从广东入贡时广东左布政使吴廷举兼海道副使议许之广东守臣以佛郎机故不列于王会羁其使以闻诏给方物遣之归使者留不去劫夺行旅掠食小儿广人苦之会满刺力唻诉御史丘道隆何鳌相继疏言佛郎机擅夺天朝受封之夷据有其地且驾大舶操凶器往来交易争鬬杀伤此南服祸始也昔祖宗时夷贡有期毋敢阑入自吴廷举议弛禁于是夷心无厌射利如隼扬帆如驰以致佛郎机伺隙而侮今宜驱绝之毋留诏从之而佛郎机有使者曰亚三能通番汉贿江彬荐之武宗从廵幸武宗见亚三时时学其语以为乐他日有事四夷馆兀坐而见礼部主事梁焯焯怒杖亚三彬闻大诟曰彼尝与天子游戏肻下跪一主事耶 【 焯南海人正德甲戍进士以谏南廵被杖】 世宗即位佛郎机复以接济使臣衣粮为名请以所赍番物如例抽分诏复绝之率其属疏世利等千余人破巴西国入寇新会县西草湾指挥柯荣百户王应恩截海御之生擒别都卢疏世利等四十二人斩首三十五级余贼复来接战应恩死之海道副使汪鋐遂得其铳以献名佛郎机铳自是佛郎机诸番夷舶不市粤而潜之漳州二十六年廵视浙福都御史朱纨严海禁漳人不敢与贸易捕逐之夷人愤起格尽为我所杀语在日本记而广东督臣林富更言许佛郎机市有四利焉中国之利盐铁为大山封水熂仡仡终岁仅充常额一有水旱劝民纳粟犹惧不蔇旧规番舶朝贡之外抽解俱有则例足供御用利一也两广用兵连年库藏日耗藉以充军饷备不虞利二也广西一省全仰广东今小有征发即措办不前科援于民计所不免若异时番舶流通公私饶给利三也贸易旧例有司择其良者如价给之其次资民买卖故小民持一钱之货即得握椒展转交易可以自肥利四也助国给军既有所赖在官在民又无不给此因民之所利而利之也非所谓开利孔为民罪梯也从之以此佛郎机得入广东香山粤为市香山粤之有佛郎机若悬疣然而满刺加国竟为佛郎机所据渐奉之为真主矣佛郎机黠夷也猫晴鹰嘴拳发赤须而貌皆曰属干系腊国行贾无所不至至则谋袭其国人满刺加海有龙高四尺四足有鳞甲露长牙啮人立死山有黑虎或变人形入市杀人合佛郎机为三害云汪鋐既擒佛郎机传其铳后为吏部尚书会北虏入寇鋐请颁佛郎机铳于诸边边真赖其用 

　　△娑罗 

　　娑罗国东洋尽处西洋所自起也国有东西二王永乐四年各遣使朝贡其国负山面海而谨佛教今王为闽人随郑和至留其国者其府旁有中国碑王有金印一上篆文作兽形云是永乐中所赐夷人嫁娶请印印背上其国尝为佛郎机所逐走入山谷中放药水流出毒死之佛郎机以是犇吕宋之其化 

　　△阿鲁 

　　阿鲁国一名哑鲁其国广人稀物产亦薄永乐五年其王速鲁唐忽先遣使附古里诸国朝贡 

　　△小葛兰 

　　小葛兰海上小国也与柯枝接壤永乐中郑和至其国王锁里人遣人入贡俗尚浮屠重象牛饭和酥酪市用金钱婚丧巾服大类锡兰山 

　　△榜葛刺 

　　榜葛刺国西天有五印度国榜葛刺者东印度也永乐六年国王霭牙思丁遣使朝贡九年复至命行人宴劳之太仓王卒子赛弗丁嗣中使侯显尝奉诏往使王待之甚恭表献麒麟正统三年复献麒麟鹦鹉等物礼部尚书胡濙请表贺从之其国地广人稠甲他夷王及臣僚皆回回人有印章行移阴阳医卜诸技大类中国优人曰根肖速鲁奈奈能作百戏善弄虎历不置闰耕种二年一熟产锁铁翠羽兜罗锦及诸异布 

　　△锡兰山 

　　锡兰山国古狼牙须亦曰裸形国不衣也亦不榖食与柯枝对峙以别罗里为界占城极西可望见焉其国有翠蓝山独高山外蕃语谓高山为锡兰也山顶产鸦鹘宝石每雨甚冲流下可拾耴海畔石有巨人武长三丈许云是释迦足迹下有卧佛寺舍利在其寝傍永乐初国王亚烈苦奈儿者锁里人数邀劫往来使者诸番苦之七年郑和偕行人诸蕃至其国王侮之钦加害和觉而去及归复过王王诱和至国中令其子纳言索金银宝物不与潜发番兵五万余出劫之和觉拥众回舟而亚烈苦奈儿巳先伐木拒险绝和归路和语其下曰贼众大出国中必虚出不意攻之可得志潜传语舟人尽力死拒自率兵二千以夜半间道疾走急攻王城破之生擒亚烈苦奈儿并家属头目蕃卒复围城交战数合大败之遂以归九年至阙下群臣请诛之上曰朕悯其愚释而与衣食命礼部询所俘国人择其支属贤者立之国人皆举耶巴乃那十年遣使赍诏印往封并送亚烈苦奈儿归时国人巳立不刺葛麻巴思刺查为王诏使逊位十四年偕占城瓜哇诸使贡方物复命郑和等赍赐之并及诸国王自后宣德正统天顺间俱入贡其国地广人稠货物之聚亚于瓜哇尚佛重象午调牛粪涂地而礼佛煅之以涂体 

　　△沼纳朴儿 

　　沼纳朴儿国在印度之中古佛国也永乐十八年国王亦不刺金数侵榜葛刺国遣使敕谕之 

　　△拂菻 

　　拂菻国唐书以为汉大秦国也去嘉峪关万余里洪武四年遣其国故民捏古伦赍诏谕久寻遣使朝贡其国产金银珠西锦千年枣马独峰驰巴□蒲卜不尚战鬬悬大金秤以金丸十二定日时每时至辄一丸坠市用金银钱绝私铸勒王名于钱阴 

　　△柯枝 

　　柯枝古盘盘海上国也去古里三十程洪武中来贡永乐二年王可亦里遣使来贡十年复来十五年封为柯枝国王使郑和与使者偕赐之印诰并封其国中山为镇国山碑之文曰朕抚治华夷拟古帝王柯枝国远在西南巨海滨欣慕教化命令之至拲跪鼓舞仰天而拜曰我国数岁以来宴乐和照皆中国圣人教化所沾朕揆德薄不能致然其长民者之应欤既封亦可里为其国王并封国中山为镇国之山勒碑其上垂示亡穷系以铭曰截彼南山吐烟出云为下国洪庞时其雨旸肃其烦歊作彼农穰庇于斯民靡菑靡沴不若不逄海深山崭勒此铭诗相为始终其国尚浮屠敬象牛每旦鸣锺鼓灌佛顶数遍乃礼之国人五种曰南昆贵族也次回回人次哲地富有财者也次革全牙僧也次木瓜卑贱矣 

　　△麻林 

　　麻林国未详所在永乐十二年遣使朝贡进麒麟天马神鹿群臣称异上喜厚赐之 

　　△吕宋 

