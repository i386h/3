<!-- { "loadSidebar": true } -->
　　郑世威字中孚福建长乐人嘉靖八年进士方总题其斋曰志乐颜瓢贫甘范甑弱冠举于乡既成进士会台臣阙诏从诸进士推择众竞趋之世威曰纔脱章句躐司耳目耶授户部郎丁艰改刑部出为广西按察佥事寻改广东丁内艰复除江西贵溪相言再召入相诸司往贺开角门延入世威便却退呼阍者曰相国尊然奈何令邦大夫缩缩旁趋还吾刺去耳门者开中门乃入相言未子也汪廵抚玄锡偕相有事上清宫名为祝厘世从威诸司往拜视祝词乃知为相祈子拂然不拜出转浙江布政参议言再相过武林世威复不与诸司郊迓也转江西按察副使时分宜嵩代言族党虣暴张于言矣世威辄用三尺绳治有抵重法者狱具矣廵抚传将改论世威持之不能夺也熊宪副者严姻以轻直占废寺田千余畆世威鬻以赈饥熊持相手书求捄不得迁四川参政念分宜终螫己投劾归归而薪粲不赡耕锄自力且十年分宜败中外交荐起湖广参政南京右通政隆庆初擢都察院右佥都御史左副都御史华亭相阶为王守仁学廷议有举守仁从祀者世威言王守仁治世能臣也谓其绍周程宗孔孟则平生庸德有不足矣且其率天下径趋直行使圣门讲学明理之功屏不用将有毫厘差千里失者与守仁同时讲学者泰和罗钦顺惠安张岳世称贤大夫两相指击共谬守仁辨不能绌葢守仁以名胜钦顺岳以实胜实之与名相去远矣阶不是也顾其事亦寝转南京侍郎改刑部侍郎会有诏采珠及珍石世威疏纳忠谏崇节俭不报遂乞骸归归而耕锄如故里中不知侍郎云世威副使江西时议清赎锾备庾赈且谓升石而征之筐篚而縻之是奸国法也取盈于公廥而尾闾于权门是夺民命也纚纚千言读之恫切至有锲以传者通籍数十年朝野参半自对大僚临下吏与农民处一本之至诚其学一以濂洛为宗取六籍及儒先语日诵绎之录其精者独证于心曰心严师为师心直谅为友展也宋儒实获我私年八十二卒礼官言其历官权贵之乡媚灶是耻辞荣寂寞之野杜门自高人谓尽之赐祭葬赠尚书谥恭介 

　　○吴岳 

　　吴岳字汝乔汶上人嘉靖十一年进士历户部主事郎中知庐州保定二府为郡责大体而己而以圣贤之道望其民守庐州谕庐民母有不孝弟母怙侈毋鬬狠毋恶声闻里中毋崇尚浮屠妇女不蔽面毋途行别民善恶于旌善申明二亭置社仓设社学药局乡约朔朢视学讲经义一如国家成法庐人民化之守保定仁爱明敏未尝用意摘发而自胥吏隶卒以至市猾田甿无敢越轶皆若通贯为一心保定继来为守者唯有严清与岳并名而岳德及民尤深且厚累官左佥都御史廵抚真定嘉靖末年见相嵩虐焰移疾自免屏居南旺湖上茅屋薄田粗终居食日惟披阅禅经默坐一室客有过者亦时出见或留设食食不过数器脯菜居太半殊不出谒谢时游行跨蹇驴而已或讽其矫岳曰某罢吏居家未尝一用邑中夫役自觅舆夫力又不能老又不能骑跨蹇驴取便适非敢矫也既数年相嵩罢徐阶当国起岳右副都御史恊理院事邮遽持檄喧閧岳宅仆人言状岳方趺坐行气摇首且止仆走立门外可炷香顷乃下床索檄观之掷不更视亲友从臾乃出就征一时士论翕然得人隆庆初大计科臣有异议疏入留中岳诣政府抗辞曰请阁下视故事有考察去官者而科臣敢留之否公毋伤国体也阁臣悚然疏寻下既迁南京吏部尚书以老致仕岳在南京抑子薄杜侥幸务节俭以变凤俗为人耿介端方清操绝俗守庐时以艰归途次阴雨持庐盖以行至家返之归自南都厅事不备假僧寮而见客卒赐祭葬谥介肃 

　　○谭大初 

　　谭大初字宗元始兴人嘉靖十六年应贡复领乡书以贡资还公帑连登进士出跨蹇驴而已以忧归赴选授工部主事痛革积弊不遗余力久之复以忧去起补户部选为户科给事中历兵刑左右给事奉使册封馈遗一无所受擢江西按察副使独振风纪直民枉抑视权势藐如也清戎多所开豁御史以失额为疑大初曰失额罪小殃民罪大理驿传严革冒滥抚院或借资庇其故人亦峻拒之过者多避道去严嵩亲党屡夺人产大初廉得实悉丽法秩满年仅五十具疏乞休不许擢广西参政桂林涝米价涌请督府开仓发籴便宜赈恤存活以十余万在事二年值妻子连丧疏乞解职嘉靖末年召起河南右参政连擢南京通政应天府尹三奉诏书不敢复辞穆宗即位疏乞以参政致仕不许晋工部侍郎迁户部左侍郎总督仓场贵戚权珰侵民田土必躬核履悉归侵于民力荐佥都御史海瑞可大用累乞休不许转南京户部尚书复引疾乞休致仕家居田不满百读书鼓琴时人罕见其面卒年七十五诏赐祭葬闽人户部尚书马森谓生平所见清节二人粤中谭大初及汶上吴岳也子音以贡历上石西州知州有廉直声 

　　名山藏卷之八十一 

　　●名山藏卷之□□□ 

　　晋江何乔远　譔 

　　臣林外记 

　　◆臣林外记 

　　志曰变古乱常不死则亡诚哉是言也建文君即神圣无过高皇帝其臣虽贤无过宋濂刘基陶安诸长者高皇帝立法贻谋垂之万世夙兴夜寐恒如不及使诸臣博稽典故而断之独思凡治世立教之道盖大备而鉴之前古为子孙者遵行其所立维持其所废虽有辟王可赖前哲建文君间然皇祖之典刑驰骛三代周官之治固远矣且所以变政易令者徒区区名号位分之闲未尝深求古先圣王精意之所存君子之道施繇亲始周人大封诸姬宗盟后异姓建文君隆思广大宽通之理将使天下无一物不得其所也而即位半岁周齐湘代岷死徙囚迫岂不曰晋王废周王迁潭王杀高帝为之矣父可得诸其子者兄之子亦可得诸其叔父乎主人之居室也无以取侮市道之人突然鬬其家可闭门而鞭棰之童子持杯羹自喜梮然恐其傍人有欲之之不夺之亦戏之矣天下之事大之足以制胜畏之益以召敌以衅与人使得为词者乃有国之深弊惜乎齐黄诸臣过谋之君过听之也今大能以祭器祀其先人者一有子孙不享其胙饮其福酒主人必以为耻曰未广其先人况夫富四海有天下者哉鄙人何知天佑命者为有德其阖宫自焚子弟不得终先人血食斩焉非不幸矣然而乘人之敝车者不以折轘不捄登人之坏舟者不以遇溺不拯以诸君子之材上者通经学古次亦明韬习匮可以效攻战令不狥沟渎之谅皆足附凤攀龙棰名后世而前戮既酷后烈方遒且欲以其九牛之毛维天地而参三光若此者亦足见高皇帝余教之未衰而建文君尊贤敬士求仁义者之报矣人有两妻人誂其长者长者詈之誂其少者少者许之居无几何有两妻者死人则取其长者故夫陈植以遇害得葬李贯以不諌受诘孝巳爱其亲天下皆欲以为子子胥忠其君天下皆欲以为臣夫诸君子者亦文皇帝所欲得以为臣者也 

　　齐泰 
　　黄观 
　　陈廸 
　　方孝孺 
　　练子宁 
　　黄观 
　　胡闰 
　　邹瑾 
　　郭任 
　　卢逈 
　　侯泰 
　　暴昭 
　　茅大方 
　　陈继之 
　　董镛 
　　曾凤韶 
　　王度 
　　高翔 
　　宋征 
　　卓敬 
　　王叔英 
　　谭翼 
　　巨敬 
　　张昺 
　　马宣 
　　朱鉴 
　　景清 
　　铁铉 
　　姚善 
　　陈彦回 
　　松江同知 
　　余逢辰 
　　黄魁 
　　胡子昭 
　　刘璟 
　　戴德彝 
　　韩永 
　　甘霖 
　　叶希贤 
　　程通 
　　蔡运 
　　黄彦清 
　　王省 
　　陈性善 
　　王艮 
　　廖升 
　　周是修 
　　林英 
　　叶福 
　　龚泰 
　　高巍 
　　王良 
　　程本立 
　　陈思贤 
　　楼琏 
　　刘政 
　　储福 
　　樵夫 
　　宋味古 
　　杨本 
　　郑华 
　　颜瓌 
　　王彬 
　　陈植 
　　徐辉祖 
　　梅殷 
　　耿璇 
　　彭与明 
　　程济 
　　暨上人 
　　鲁家佣 
　　釜者 
　　冯翁　梁田玉　叶御史　梁良玉　何申　宋和　郭节　梁良用　梁中节 

　　○齐泰 

　　兵部尚书齐泰者初名德溧水人太常卿黄子澄者名湜以字行分宜人也洪武末年雷震谨身殿上祷于郊择九年亡过者从泰以礼部主事与而子澄以进士及第选东宫伴读上并重此两人久之泰繇兵部郎中进为侍郎而子澄为太常寺少卿上阅□□边将齐泰尽能举其名边方要害几所甲兵几何泰出简袖中甚悉上奇之以为兵部尚书及大渐受顾命辅太孙太孙即位为建文君以泰顾命子澄旧学信之使参机务凡止诸王母会葬高帝王属三护卫不得节制他文武吏有罪国辄除其说皆自泰子澄发之周齐湘代岷相继煽动泰与子澄请徙周代二王于边降齐岷为庶人责讨湘王王惧焚死成祖时在燕邸威形出五王上齐湘之辞连燕燕王亦削让泰与子澄日夜谋剪燕矣燕王见五王者不得自全又闻密诏且见收乃以高皇帝训起兵檄天下索诛奸臣于朝坐泰子澄为首建文君使耿炳文李景隆等先后南出皆泰子澄居中调度景隆数败燕兵日振建文君则阳逐泰子澄谢燕阴使居中如故燕固疑之不罢兵而盛康捷东昌建文君喜召还之巳燕兵急则又窜逐籍其家谢燕燕谓帝终不明诛泰子澄益治兵如故居亡何燕渡淮泰子澄捧诏四出募兵而王即位皇帝下令有擒奸臣者爵三级为从者二级首擒叛逆者二级为从者一级所悬捕凡二十九年兵部尚书齐泰太常卿黄子澄礼部尚书陈廸文学博士方孝孺副都御史练子宁礼部侍郎 

　　○黄观 

　　黄观大理少卿胡闰寺丞邹瑾户部尚书王钝侍郎郭任卢逈刑部尚书侯泰暴昭工部尚书郑赐侍郎黄福吏部尚书张紞侍郎茅大芳给事中陈继之御史董镛曾凤韶王度高翔魏冕谢升前御史尹昌隆宗人府经历宋征卓敬修撰王叔英户部主事巨敬子澄至苏约其知府姚善勤王闻都城破乃谋入番求兵道见获而齐泰募兵广德辱其白马欲更出他郡马劳辱汗亦为人所得土皆族诛之籍其妻女姊媳教坊群乱以教坊子弟仅泰一子六岁得给配子澄一子变姓名为田经以免其后二十九人者王钝郑赐黄福尹昌隆张紞服罪见宥余皆诛又其后增奸臣名合前五十人而徐辉祖葛诚周是修姚善铁铉等为之首仁宗即位曰方孝孺诸臣忠臣也其婘属发教坊工匠军伍为奴功臣家今有存者悉赦归给还其田上泰子归其一女在教坊时韶舞陈仪阴畜以姝子至是嫁良家而田经亦复其故姓 

　　○陈廸 

