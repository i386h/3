<!-- { "loadSidebar": true } -->
　　二十年正月庚寅京师地震是日永平诸府及宣府大同辽东地皆震宣府裂涌水天寿山密云古北口居庸关一带城垣墩台驿堡多溃裂人有压死者壬辰敕谕文武羣臣曰朕夙夜政理治効未着地震京师天戒至矣斋心涤虑省愆修德尔文武羣臣宜各痛加省改懋称厥职以毗朕志监察御史徐镛何珖言皇上省躬修德敕谕羣臣罢贡献慎狱刑凡百事宜条示施行兹者大礼庆成故事有宴乞敕礼部暂免以比古先王遇灾减膳彻乐之意上曰此祖宗定制镛珖不谙大体锦衣卫其执讯之己俱调为知县遣乐舞生十八人赍香帛祭岳镇海渎等神免修理沙河行殿桥梁工役官军五千人停各处烧造砖料减云南岁办银课三万两四川五千两乙已英宗睿皇帝忌晨上祭奉先殿遣祭于裕陵退朝顾左右曰先皇奄弃天下忽二十年今晨行礼追念罔极感伤于怀滋然泪下不能自已东厂行事司礼监太监尚铭有罪黜往南京寻追械还将穷治之既而止焉第令押赴南京守备太监杖之百充净军种菜孝陵吏科都给事中王瑞等奏尚铭旧为太监汪直所引得入东厂近为太监李荣萧敬所引得入司礼监荣昔使大同尝党汪直隐蔽边情敬使湖广所过贪残无厌司礼监机密重地也岂可同恶相引以损圣治皇上寘铭于法中外大悦乃臣谓不去荣敬来患未已上曰有处科道官复言内臣犯法既不能免若趋附外臣置之不问则内外之势偏小臣有过尚不可容若通贿大臣寘之不究则轻重之伦失外臣所以交结内臣者无非需求于小臣小臣所以奉承大臣者伙非剥削于民庶惟察外臣结内臣之奸下民受上民之害然后国法昭明朝纲振肃臣谓尚铭既以贿败宜追究其通贿之人奏入上怒无指名召而将杖之已解命太监怀恩数责之 【 铭本汪直所荐自直见来独擅权势甘言悦钓取名誉而内肆阴狡卖官鬻爵罗致富室以得重赂已又谋入司监至是籍家得赀数万辇送内府累日不绝】 二月以大同虏警令都督同知白瑜充游击将军率指挥阎斌往鴈门关等处按伏署都督杨玉充左参将率指挥王宣往朔州等处按伏都督同知李俊充游击将军率官军三千往宣府按伏命余子俊兼都察院左副都御史总督大同宣府军务兼督粮储以山东保定六府未有廵抚大臣升大理寺右少卿佀锺为右副都御史廵抚保定等处兼提督紫荆等关 【 佀锺郓城人成化二年进士授御史为王越所知荐之朝曰台御史屠滽杨守随王浚佀锺可大用也廵盐两淮用事中贵人道淮上锺抗不按浙江布政使以贿闻暴其过恶布政解绶去其为廵抚以风力闻属吏疆有力者亦拷掠之仕至户部尚书锺白晢长身不妄语笑刚毅谅直夙夜在公晚节其子纳贿为言官劾请老归】 改南京刑部右侍郎盛颙为右副都御史廵抚山东四月立殚忠效义二营选阅京卫舍人余丁训练听调遣御史十员清阅南畿及浙江等逃亡军役建宋儒陆九渊兄弟象山书院于贵溪县岁一祭 【 九渊裔孙崇有请故有是命】 五月起马文升为左副都御史廵抚辽东大同总兵许宁掩败之事闻命与廵抚右佥都御史郭镗镇守内官蔡新下狱论死宁镗各降六级新降三级 【 初宁与威宁作王越更调镇守也郭镗送越行越曰许宁虽经战阵守已抚下然非统驭才朝延用之必且坏事公其慎之宁至大日因与太监汪直争坐不和每事违□□□及闻虏警直纳众言欲出兵于边令偏裨分据要害按伏以待而己与宁屯重兵以遏虏宁不从镗日今虏众必至凡战守机宜公宜申讨宁曰自古兵无常势安可预图镗默然犹以其为宿将不之虑但以与直不和奏调直于南京既而虏酋小王子率众大至烽火不绝宁乃遣刘宁董升营西山周玺屯怀仁已与镗及蔡新等敛兵城守欲伺虏入掠势分各相机邀击之是时虏酋驻边外犹惩往年之败惧不敢入及觇知宁无能为遂入大掠而代王以已庄所被害屡促宁出兵犹不听适有人自京来者服颇异守门卒报云京师行事挍尉来矣宁不得已乃与新镗出军去城二里许各率所统兵分为二哨虏见伏精兵禾稼中遣骑十余去营约五里解鞍牧马以诱之新麾下见之告新驰往掩捕宁将士曰太监人已获功吾辈反出其后遂相率扬旗驰马出宁不能禁既至虏骑四合大战将士死者千余人虏亦多死者宁奔夏米庄镗新疾驰入城刘宁董升闻兵败督众自守虏围之数重几不支军中火器有名大将军者升亟命试之一发震天地落王子帐前人马辟易死者枕藉王子大惧适周玺兵至遂引退虏众驱其所掠人畜弥野而去经过西路参将庄鉴等抄掠其余骑乃各以捷闻当道者皆闻其败以新调汪直王越非计恐责有所归乃谬以调兵未集众寡不敌为辞请降敕奖励之而科道亦无一言及者冀宁勉图后効以掩前罪也而宁自夏米庄入城被阵亡家妇女呼号诟詈掷以瓦砾自是萎薾丧气无复一捷久之人心积不能平有以其实上闻者上怒遂执而罪之并责科道不早言镗既降道宁事甚悉且服越先见云】 申命中外官举将才以备边六月增倒马关迤西龙泉关诸处兵备开设云南孟宁安抚司径隶安抚司以九妇曩罕弄子思柄为安抚宥右都御史李裕右副都御史屠滽罪调裕南京下御史于璧锦衣卫 【 先是行人司副张瑾以奉使擅封下都察院狱坐死屡从狱中遣家人讼冤命依律监禁待占诚国使至奏报处治至是占城使至瑾复遣家人击登闻鼓言状有旨瑾在狱何繇知外事必该道御史漏言李裕等其看详以闻瑾移锦衣卫狱于是裕等劾奏御史于璧及司狱官吏且上奏伏罪上以裕滽职守刑宪防范不严致狱囚以外事陈诉姑宥滽罪而调裕南京璧等俱送锦衣卫同瑾对问已宥璧】 召总督两广军务兼理廵抚都察院右都御史朱英掌院事七月廵抚陕西右副都御史郑时等奏陕西连年水旱至今益烈饿殍盈途或气尚未绝已被割食见者痛心乞将岁课物料暂为停止下工部覆奏上曰关中屡凶民死徒不能保其命朕甚悯焉几办物料即暂停征以舒疮痍以辽东广宁西路边报日急敕辽东镇守太监韦朗总兵官缑谦廵抚都御史马文升等严督分守副参将游击将军等官练兵防虏并行蓟州永平山海密云古北口黄花镇居庸等关严为备以传奉新升额外官多增设京班皂隶二百七名俱于北直隶大名等七府河南山东山西三布政司取之传奉匠官太常寺卿陈斆奔丧事竣仍还内府供役八月传奉取庐陵县革职为民中书舍人周琎送御用监办事 【 琎罢闲赃吏也以星命谒太监梁芳倾心谄附后倚芳势出入权贵之门多行请托又随芳诣河南山西开矿采办所至虐民得贿殊厚东厂官挍尉缉其不法事密具以闻坐黜为民乃潜匿芳家不踰半岁复得北命】 传奉升工部司务高凤为本部都水司员外郎管事敕陕西山西河南郧阳各镇守总兵廵抚等官招抚流亡缉捕盗贼及更贤育民凡可以安靖地方者悉听便宜施行事重者奏请处置禁辽东武官役占屯田军士调湖广运粮十万石赴陕西以备兵荒严镇边官军逃亡冒支粮赏之禁九月乙酉朔日有食之以久旱遣吏部左侍郎耿裕礼部左侍郎兼翰林院学士徐溥祭告西岳西镇西海并中岳大河之神太监赵阳乞两淮官盐二万引黄治刘阖各二万引李■〈日上永下〉一万引户部左侍郎潘荣言今西北用兵东夷有警山陕河南等处灾伤备边救荒措置无从阳等不撙节用度上纾宵旰之忧重违榜禁奏乞官盐动以万计伏望处治上曰此曹朦胧累奏偶尔曲从实非朕意盐课国法也岂可请乞得者并不许关支讳者论如罪 【 潘荣龙溪人正统戊辰进士被简为吏科给事中累官南户部尚书致仕荣仪伟丰特宽厚勤慎为给事中论停起伏抑奔竞数事为南户部侍郎疏禁中盐人皆称便其于荣利澹然无所恋着岳正称荣在吏科一官二十年为巧宦者所讥笑而其守不变以为当世贤士大夫也】 都察院经历李晟言方今攘夷有大势有先务在国初都燕京山后控三边得御夷形胜其时北边地荒人稀且我方盛强虏衰弱不敢来即来亦无所得今承平既久士马多耗人畜颇丰虏又适炽小入小利大入大利出入无常仓卒难备至而后应势每不及此大势有未便矣加以将怯兵弱来既不敢迎敌去又不能邀击此先务有未得矣臣谓因大势在固外藩急先务在用旧臣所谓固外藩者臣闻威宁海子可耕可牧去大同仅二百里在元为要地今弃为虏卫也请城其中以二万人守之翼以墩堡令无事屯牧其闲约虏近吾北则出奇以遮其前过吾南则会剿以乘其后非惟门庭愈固而飞挽之费亦可渐省苟谓人力不及兵难势分亦当城大同近北地量戍以兵使虏一触藩可从犄角朵颜三夷卫当系之以术俾藩于东不宜徒以空言相谕哈密都督当封以王俾藩于西不宜徒以金印未得久失事机至于河套之地广袤千里土厚物蕃不宜弃以资寇今陕西饥民多徙荆襄若使边臣按视其便守其要害据其水草且烧其余使虏不敢入乃大招流民俾耕牧以资粮马尽阅丁壮俾射猎以习战鬬不数年民皆战士地皆乐土既免荆襄之啸聚又夺虏寇之巢穴自河以东至山之后屯堠相望首尾相应岂不强中国之势哉所谓用旧臣者边事非老成人莫可仗今山后有余子俊辽东有马文升独延绥西至甘凉无一重兵镇抚臣闻前吏部尚书李秉兵部尚书王竑佥都御史高明除名威宁伯王越力材可用威名素着秉竑尝有荐以老而寝明顷起用以疾而还然昔者赵充国韩弘皆成功老病之日越坐开边被劾乃后来劾其可罪之人即前日议其可封之人同事异辞至今未定臣谓即令越有罪功亦可赎今若起此数人使与子俊文升各当一面则三边之势壮而中国之威强矣有旨晟泛言烦扰下所司看详之兵部尚书张鹏等言晟罪宜究治命锦衣卫鞫问之法司坐罪以请命调为汉阳府通判已亥月食廵抚左佥都御史叶淇奏山西连年灾伤平阳一府逃移者五万八千七百余户内西邑猗氏两县饥饿死男妇六千七百余口蒲解等州临晋等县饿殍盈途不可数计父弃其子夫卖其妻甚有全家聚哭投河而死者弃子女市井而逃者虽尝设法劝借加意抚恤其奈散给不周乞发太仓银备赈上曰山西凶荒民莫必命览奏深用恻然其亟发京库银三万赍付淇赈贷之十月给空名度牒一万纸分送山陕令募民愿为僧道者令诣被灾处输粟十石给度之邢部员外郎林俊极论僧继晓太监梁芳罪下锦衣具狱杖而降为州判官后军都督府经历张黼疏捄亦逮狱调之吏部拟外调为石州知州命再调遂改师宗州给宛平大兴二县贫民布五千五百疋有奇命宁夏甘肃榆林镇守等官加意抚安流民复云南嵩明州旧治江西武宁奉新盗起封中军都督府都督同知王源为瑞安伯予世升锦衣卫都指挥使万喜为后军都督同知指挥使万达为都指挥同知万从善为都指挥使百户万牛儿为指挥佥事从善甫二岁故指挥万通庶子而牛儿甫四岁其养子也是月也以传奉得官者六十有三人十一月朵颜卫都督阿儿乞蛮遣其弟影克孛罗送所获北虏生口兵部译审牧虏也上曰夷虏牧放为生追逐水草其常事何罪之足诛其编戍之赏孛罗以慰其劳仍谕三卫贡夷毋得贪掠启边通玄翊教广善国师继晓乞归养母许之诏母终供职如故 【 继晓以邪术进自知罪不容诛故伪陈被恩以来每有纳忠陈善之意欲求免后祸自是归遂逃匿不敢复来】 传奉进太子太保吏部尚书尹旻为太子太傅取中书舍人杜昌文华殿办书凡加大臣保傅皆赐敕旻独出传奉又与杜昌同时受命前此为未有万全右卫百户韦瑛有罪伏诛 【 英先任锦衣从太监汪直用事及罢西厂调外任居万全欲邀功以希起用因招巫人刘德兴通虏入寇事既不遂乃自撰妖言以诬德兴等十余人皆谋不轨走报监督太监张善善令左右助瑛捕获瑛加德兴等毒邢有稍富者遂录耴其家赀无不诬服善等以闻命官会鞫具狱皆诬宜反坐上曰曩者瑛罪当死朕从轻谪调乃稔恶不悛亟斩之仍枭首于被害处其党论罪有差瑛初附直为恶直败其党多窜死而瑛反不及既而自致死天下闻而快焉】 总督大同宣府军务户部尚书余子俊言虏已远遁请班师以省储费命大监张善定西侯蒋琬悉统京营官军还京子俊暂留总督令冬末具奏而还运河南兑军粮三万五千石于山西救荒是月也大升法王国师禅师以传奉得官者三十有七人十二月预度天下僧道六万人以救山陕饥命工部侍郎杜谦率郎中萧冕员外郎李浚修浚运命 【 杜谦昌黎人景泰甲戌进士以工部主事区画荒政多所存活为浙江参政津接忘分至所不可贵显亦无所狥按察使定赋役欲尽贷无产家谦曰无产之家非游民则逐末举民闲赋役独归力穑之农非重本意众谓议是谦为人孝友平生无声之奉虽退食燕居正襟端坐妻子不敢狎视至接人临下浑厚可亲又能不以升沉易节工部侍郎终官】 命户部左侍郎林衍理陕西边储以备虏 【 李衍隆庆州人景泰辛未进士为河南参政檄所部长吏课种桑枣户若干株因以考其勤惰月则条土所为政善者温言慰劳不善诃谴不少贷改四川提督松潘等处设防堑彭索河以拒生蛮而令民屯种其中蛮攻张腊松其二堡与参将领兵擒杀之以户部右侍郎廵视山海关整饬兵备置床子弩万五千张可射三百余步设飞石飞木各数十万可发五七十步削山为壁东西可数百里转左署尚书事河南山东北直隶连旱不岁州县槖银就籴以输边饷米既诵贵武吏催督复旁午张皇衍计输金太仓出太仓米转输边境人称两便二十一年奉敕总督三边军储兼赈饥民齐心祷两所至响应又引渭水为渠以利居人是岁不稔全活甚众明年升本部尚书总督京通两仓内外僚吏素熟其名皆竦然奉职声不大百事就治】 诏开中两浙盐课以给三边发江南折粮银十五万两并关中两淮山东四川盐课二百万引于陕西榆林等处以给边储升耀州判官张善吉为兵科都给事中 【 善吉初为兵科左给事中坐累调外任满待选吏部久之不调以养生术因太监瑛转闻上召见赐对至是自陈乞且历疏给事中谪官叙迁之例命下士论嚣然】 命有司岁祭廵抚广东故佥都御史杨信民祠虏入大同西路分守右参将张玺右少监陆誾御之玉林山墩继入代州境分守右参将都指挥支玉与太监刘政御之寺坞等处皆有功并论升赏有差虏入宣府境杀百户一人军余一人是月也以传奉得官者三十余人 
