<!-- { "loadSidebar": true } -->
　　四十二年正月庚辰朔命朱希忠摄拜天玄极殿羣臣望朝皇极门以伊王不如诏毁宫垣夺禄米三之二革其护卫广东倭犯惠潮二府御史凌儒请举用故修撰罗洪先上怒以为卖直市恩逮杖之黜为民甘露再降于显陵遣定国公延德往祭加守备太监恩一级守臣及供奉园陵者各赐金帛有差淮王厚寿薨设澄海普宁二县虏犯宣府掠隆庆永宁等处故大同总兵为事官刘汉战却之贼西行会大雪乃遁凡七日二月户部用太仓白金二万七千七十两购真珠八万千八百颗宝石三色五千块以进上以未有猫睛祖母碌命再购复购绿撒孛尼石红刺石比阿洗石金刚钻米蓝石訾英等石虏犯辽阳副总兵杨照遮击之清河遁出塞未几复犯长安堡照设伏绕中虏前斩首七十五级获达马五十匹兴化倭结巢山童头城泉州卫都指挥欧阳深与晋江县学生薛天死之赐殓金荫祠赠天为指挥佥事贼乘胜攻陷平海卫倭自福宁政和等县袭宁德破之趋罗源入海转薄连江登岸上曰寿源祝帝万法景修自十一日始至丁卯后五日皆毋以杂渎扰以倭陷兴化命张臬总督两广军务调两广兵马分部击之使总兵官刘显戴罪杀贼三月设黄安县举祈年大典洪应雷宫七月四日严嵩归至南昌延道士田玉等为上醮铁柱宫以闻玉因以所藏名鹤符验法书附奏嵩玉皆赏赉有差上谕内阁曰天降玉兔一于昨岁总生十子内四数之一今日午时绪生四瑞语尔知焉阶率羣臣表贺建宫坛典三日告太庙 【 按绪也曰元绪世庙奇语如此】 云南进宝石三百六十两有奇赈金复海盖三卫民福建新倭自长乐流劫福清等处总兵刘显俞大猷合击于遮浪歼之平海倭引舟出海把总许朝光以轻舟抄之斩首四十九级贼尽焚其舟还屯平海云南进矿金四百两矿银万两副总兵戚继光与刘显俞大猷夹攻平海倭大破之福州以南倭悉平论功有差五月三卫夷酋通罕者虏辛爱之义妻父也三卫夷尝扑杀我谍卒四人至是副总兵胡镇执通罕以求扑卒之罪夷通罕子惧以罪夷至请以易其父蓟辽总督侍郎杨选计欲以牵制辛爱使毋寇边留通罕令与其诸子更迭质上疏闻以自为功且为诸臣请赏兵部覆从之于是选及廵抚顺天佥都御史徐绅总兵孙膑等皆赏有差刑科左给事中陈瓒请录用在告诸臣上曰瓒幻奸必行险儒所言即以治儒者治之杖而黜为民程乡贼温鉴梁道辉等平六月壬戌月食户部进猫睛祖母碌等石四百五十块用白金四万七千八百余两甲子醮大高玄坛至八月终止停常封七月命抚按官不待复命即访有司贪污者以名闻西苑生五卵告庙受贺云南进青黄红宝石六千七百六十九块取太仓中库白金十五万为内供八月苑田嘉禾生献庙受贺建筹醮朝一宫三日万寿节遣朱希忠摄祀天玄极殿羣臣望朝皇极门致仕大学士严嵩李本各表贺兼进帝坛香烛本复献圣德同天万年纯佑颂上嘉纳之各赐银币裕王三子生神宗皇帝也以访求玄秘加姜儆王大任俸一级虏聚众辽东广宁塞外总兵杨照率游击线补衮郎得功等出塞分掩之照夜失道中流矢死补衮等驰至搏战斩首百二十余级虏引去赐照赠祭荫谥祠死所九月上偶使人醮坛坛道士中佩不在有恶刑部员外郎邵畯者言中佩过畯为夜饮上怒命皆捕杖之畯黜为民建秋报大斋大高玄殿三日上谕兵部曰雨异风作倐自北起杨照事可照当内谨火而外严边以共天示以徐沛丰砀四县水蠲赈之十月罢遣番僧封诸藏着为令册封吉世子翊镇为吉王建醮万法坛九日停常封杨选质通罕父子三卫夷皆怨益与虏通遂勾虏入寇虏佯东行廵抚佥都御史徐绅请选守墙子岭选曰虏东不为备却焉绅自将赴之虏遂突攻陷墙子岭塞长驱深入选怒杀通罕父子引兵而尾虏京师戒严诏宣大总兵官马芳姜应熊刘汉等速入援以总督尚书江东统之丁卯虏屯平谷掠通州上自宫中望见火光曰虏当不远诸将何不剿逐敕文武大臣门诸弓镇远侯顾寰布京营兵城内外戊辰选尾虏通州上命保通及潞曰货粮之辏汉护陵芳其卫京师总兵胡镇孙膑游击赵溱等逐虏子三河上曰军逐虏得无饥厚饷之虏与镇战断其军为三膑溱及军三千人皆死焉遂大掠滦东诸县去诸将以粮骑望虏尘尾之选以虏东退闻自诩追杀功上疑问徐阶闻贼少退恐诈者选遂言追杀果行否阶曰贼大屯在平谷谓之追送之则可谓追杀则否上曰此又庚戌之辙矣皇高祖考岁一廵边皇兄亦声威震彼今内逆欺而外贼侮可慨也传等会东有何奇方定策付诸将行如以以伸华威如何以报人害已已命户部赈城中犒入援军癸酉上审虏所以入繇杨选质通罕逮系之并系都御史徐绅密云兵备副使卢益墙子岭提调指挥杨瀛分守墙子岭参将冯诏延绥游击将军严瞻分守通州参将胡灿等讯治之乙亥虏稍引去上谕杨愽虏满载去杀未半何以威将来十一月丙子朔上曰虏不闻耗二日矣连日风寒将士冻苦其速令剿与守用伸夏威仰承玄助丁丑虏遯京师解严是时上惩庚戌之变札问徐阶日数下巳差战功赏江东等有差予赵溱赠荫世袭立祠以孙膑先失事听部臣再处之是役也愽不及赏上曰朕不赏愽愽或积后衅如丁汝夔矣愽惶恐阶为解乃罢告虏退于郊庙社稷神祗历代帝王等庙虏之入也边人以质通罕咎选左右家蓟西者以其言闻上上愠甚有意诛选顷之刑部拟上选及绅瀛皆坐死罪不报会兵科都给事中丘橓等上善后策上怒曰何不言逆囚选杀夷勾贼者下橓锦衣杖六十黜为民余降边方杂职命改录选等于诏狱镇抚司录上通罕恨选乃勾虏入寇即选自勾虏也上下刑部改拟谕徐阶欲改罪选语甚严切邢部尚书黄光升惶恐请改选接引奸细律论死上命立赴西市斩而枭示之仍命流其妻子二千里如丁汝夔故事而绅瀛论死长系之瞻灿皆谪戍边诏自今诸将入援与援蓟镇者径听蓟镇总兵指挥毋关白军门裁蓟镇宣府添设兵备官上谕杨愽择将练兵须集议来闻三卫夷导虏狂肆亦当一处分也上谕吏部尚书严讷京师兵本恊理戎政当慎其人本兵二佐亦须才者朕见付郎时恊理戎政侍郎汝湳皆不称卿讷其大破常调推历边习武者以闻乃以湖广参政遂代时大理少卿恭代汝楠焉上曰昨风作有声不以时令兵部其益谨兵火阵亡士卒暴原野者朕甚悯之其命有司瘗而祭孙膑之死犹有知罪畏法之意礼部可与恤典三之一更名新宫曰寿恩甲火星逆行建禳典百官素服修省五日乙未顺次奏谢于禳坛冬至羣臣望□皇极门施药朝天宫增设兖州通判于张秋镇以捕盗十二月禁辽东通籴于登莱祈雪禁中命朱希忠代告于玄极太庙谕羣臣涤心修省以迓玄庥不恪者礼部以名闻上曰自今月二十四日至来正二十日首钦大坛报继重新甲腊以承眷佑其止封诸杂毋扰云新甲者以明岁为甲子也 
　　四十三年甲子正月乙亥朔命朱希忠摄拜天玄极殿羣臣望朝皇极门是夜大风上谕丘部曰风非四时之正上天恩示其慎承翌日又风上曰风雨异愽小心兵理若徒取往来文书何益于事杨愽因请先严宣蓟次各镇上曰屡命之矣毋虚文取罪上谕户部两广驾言苦倭莫留意采珠者云南无事宝石乃亦不至有司怠上如此矣祖宗时珠石贮积不少皆弘正闲耗费今上无母后之奉十巳省七有司见谓方理兵食则废珍玩乎尚书耀与为期促之愆者治其罪东虏犯蓟东岸石黄土岭参将白文智总兵胡镇游击董一元等拒却之贼转攻山海关亦不克而遁归值海水暴涨有陷没者上归佑皇穹命祭于海神修惠熙宇华宝月殿亭举庆祝星典万法殿四日以迎元甲蓟辽再报虏警上谕兵部北氛之作未宜恃备内逆入虏者多于虏矣京营练兵亦宜整也上谕徐阶镇远侯寰令整京练可耳故当别选副将一二可破敌冲锋者增筑瓮城环京师外城城潞河二月云南主宝石七百六十余两碎小不中命更采青红色三寸黄色径寸并紫英等石以献量免顺天三河被虏诸处税粮赈之以锾金降伊王典楧为庶人禁高墙除世封福建余倭攻围仙游县总兵戚继光追击大破之复追击之同安又追击之漳浦大破之倭遯广东而福建贼悉平建二保二祝景度典停常封七日建春报大斋朝天宫三日夜闰二月命吏部侍郎兼翰林学士董份直西苑举岁祈典大高玄殿汀漳盗与江西建城寇合拒伤官军漳平知县魏文瑞死之赐赠官三月更名惠熙殿玄熙延年殿成广东官军系潮州倭破之建景祝大典于太极殿九日巳未亲祷雨洪应雷宫甲子黄霾雨土命百官修省九日遣府部大臣斋告南郊及朝天等六宫庙吏礼二尚书督察其不虔者四月庚辰雨羣臣表贺上悦赐祭告宫庙诸大臣金币施药朝天宫廵抚贵州都御史吴维岳招土酋杨珂等降之五月壬寅朔日有食之广东进珠二千两上少之命别选大珠兼督香木以献分遣使者建醮鹤鸣诸山道士进香岳镇海渎以祝寿乙卯桃夜降于御幄上喜仰迎恩典五日丙辰桃复降白兔生二子上益喜谢玄告庙顷之寿鹿亦生二子羣臣表贺上以奇祥三锡天眷非常并手诏答之建洪法太素殿六月取太仓银二十万两为内供总兵俞大猷汤克宽大破倭于海丰广东倭尽平七月南赣官军讨程乡等处羣盗擒之云南进宝石六百五十余两诏更采径寸者以献定王亲官至布政使者考满例八月三日醮大光明坛至于月终停杂封御医金聚芝三百六十六本为万寿香山三以献赐白金是岁天下臣民进法秘仙桃瑞芝及为上建醮祝厘者甚众皆蒙赏赉以万寿节加恩直赞诸臣进阶赐级有差醮朝天宫万筹节命朱希忠摄拜天玄极殿羣臣望朝皇极门大学士阶等表贺上悦九月建秋报典于大高玄殿三日总督蓟辽副都御史刘焘通潮河川于通州转漕密云镇赐金币廵按应天御史瑞言故莒州人孙镗侨寓松江自其弓剑率死士百余击倭败之追奔射杀战死重围覊旅之人捐赀紏党以赴国难事伟报蔑忠魂未慰浙江守臣亦言嘉靖四十年贼犯龙泉县人故廵简黄尚正引乡兵御杀追奔见擒阴遣其养子进还约为内应及期官军不至尚正密入贼帐斩三渠首旋被支解进闻变奔号随亦遇害乞加赠荫以励方来兵部覆请皆许之十月王大任姜儆还报命皆升翰林院侍读学士赐第京师上谕法司曰今者甲元建岁会典举修宜奉天赉不为缓失应决罪囚其停刑系狱如故建秋报典六日命户部发银五万两亟买黄金香料以进禁私铸十一月严世蕃罗龙文逃戍而归聚众大治私第南京御史林润以闻诏逮治之上谕礼部朕承皇眷遇甲元庆始之年建典迎恩其停刑禁屠止常封九日百官吉服莅事命公张溶等告祭六宫庙冬至百官望朝皇极门修圆景预祝大典九日罢宝源局铸钱更定岁贡法毋循廪次以求得人十二月命顺天府官祈雪上责户部所进金色不纯尚书耀皇恐谢请进豆色金千两自赎乃解上亲祈雪洪应坛六日诏番僧入贡者限人入边如成化弘治故事古田獞贼银豹等劫广西布政司库杀参玫黎民衷南韶山贼作乱流劫乳源江湾守备贺铎纳级指挥蔡允元迎战见执骂贼死赐赠荫升袭祠死所虏犯山西兴岚等处游击梁平守备祁谋死之予赠袭袭致祭立祠北畿山东大饥 
