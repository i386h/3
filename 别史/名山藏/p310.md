<!-- { "loadSidebar": true } -->
　　卢　熙　　青文胜　　冯　坚　　周公辅　　陈　雅　　张　昭　　徐　珪　　叶　录 

　　○卢熙 

　　卢熙昆山人洪武四年以人材被荐为睢州同知时天下初定户口雕耗岁复洊饥熙到官一意休息之亡何州守缺熙为假守清军御史锲急必得军所至凌轹藩府鞭笞长吏吏莫谁何第籍民应之熙曰民且千系尺籍者百之一军则军民则民吾为长吏可诬民为军耶诣御史曰明台必欲籍军军则卢同知御史械系州曹吏且劾熙阻格诏书熙不顾也卒于睢无一金之藏僚列为其殡榇行之日雨甚吏民挽哭塞道野夫田叟皆为制服熙兄熊守兖州亦廉公能其吏 

　　○青文胜 

　　青文胜 【 一作纹盛】 四川大宁人洪武二十四年以庠生为龙阳典史地滨江率陷没民尽逋散县税额三万七千有奇虚额而己时赋额初定挠令者必重谴文胜走阙下上书言状三上三不报叹曰吾为民死自经于登闻鼓下太祖闻之而使核之得蠲免三之二龙阳人祀焉其妻子不能归胆之公田百畆弘治中提学陆釴为龙阳人私谥之曰惠忠 

　　○冯坚 

　　冯坚者未详何许人洪武未任南丰典史均赋税锄奸黠民作德政谣歌之曰山中晴山鸟鸣商旅行农夫耕老瓦盆中浊酒盈呌嚣隳突不闻声后尝建言九事上览之曰所言知时务达事变多可嘉也擢坚都察院左佥都御史 

　　○周公辅 

　　周公辅□□中为宁海丞邑有濒海涂田五十余顷不胜税公辅为民请命未施行县复彼檄役民二万为象山县筑堤黄岩县浚河大府吏曰不可慢公辅曰吾县当筑当浚者殊多岁之不易无敢轻役民乃役民为旁县复欲以闻同官曰君奏未行又再奏耶公辅叹曰古有尸谏死吾身而有救于民庶上闻之乎遂雉经于官舍邑民走吊哭失声曰公为我死而为我图天乎天乎 

　　○陈雅 

　　陈雅晋江人正统中以监生任宣城县丞洁己惜民摄邑遇旱引罪责己自枷其项署曰皇天不下雨陈雅不开枷天遂大雨 

　　○张昭 

　　张昭蒲台人天顺中为忠义前卫右所千户吏劾奏石亨曹吉祥卖官以二千计直隶山东饥上言六事大请赈济皆见施行后任南昌司狱司司狱学士张元祯语之曰子官甚卑而论甚谠而阴功甚大金匮之编永世有辞 

　　○徐珪 

　　徐珪应城人弘治中为刑部典吏时太监李广用事尚东厂者皆其私人辄迎广意旨罗织人罪有千户吴能者贫千户也出其女满仓儿付媒氏鬻之以餬口媒氏乃以满仓儿鬻之乐妇张谬告能曰周皇亲家买之乐妇张携满仓儿入临清州为娼者三岁复挈归一再鬻而属于乐工哀璘而千户能己死矣有告能妻聂氏女所繇聂氏从璘所访之满仓儿恨其毋鬻之乐人鬻又再三转不毋之也聂与其子政攘女以归璘失满仓儿则讼聂于刑部尚书白昂使郎中丁哲员外郎王爵听其辞判女归聂璘不服笞之数日死凡狱中有死尸故事主事一人御史一人相埋之相璘尸者为主事孔琦陈玉第狥吏仵报词曰病死既埋璘妻曰仵求尸仵又不告之处走诉东厂掌东厂者太监杨鹏鹏之侄尝私于满仓儿又雅以请嘱衔哲阴使旗尉教令反异考掠聂令毋敢他言乃执而庭讯之乐妇张与媒氏及满仓儿云非聂出一口而曰聂氏女媒则先鬻之周皇亲家矣鹏遂以奏上下哲等锦衣狱曰人伦民命之至重三法司锦衣卫必究实则索女皇亲周彧家彧故未尝买女也而聂张久执一词不决乃复命府部大臣及科道官朝听之始知哲所断是左都御史闵珪等奏哲因公殴人至死罪当徒爵琦玉及聂之子政皆不应罪杖珪上疏言臣胥也役于刑部三岁矣每见鞫问贼囚多从东厂镇抚送至囚有言旗尉挟私诬陷者有言旗尉代人报雠者有言旗尉受首恶财以之为从令傍人抵首者东厂一切任其擅刑诬服送至刑部刑官拟罪但据送词更不体究纵使洞见真情莫敢擅改一字往者臣虽知之犹未谓然今观哲事乃深信也夫满仓儿之狱丁哲所断甚允太监鹏其侄尝私是女且素憾哲而欲中之乃因袁璘之死令贾旗尉者教女密令反异而与旗尉胜私拷聂氏使自诬伏遂妄委罪刑官偏酷故勘蒙乱成狱皇上下令法司锦衣会问莫敢辩雪必待朝鞫乃贡真情羣臣之畏东厂此一征矣且既知满仓儿为聂氏女女不毋毋罪不容诛而仅拟以杖哲与聂子政等皆无罪被诬反加杖徒一事之微轻重不衷羣臣之畏东厂又一征矣臣因此益私为昔年枉死诸人嗟叹不己乃知伤天地之和召四方之灾有繇然也臣愿陛下戮杨鹏叔侄并贾旗尉及女于市旗尉胜等与镇抚司官谪戍极边丁哲孔琦王爵陈玉各进一阶以酬诬辱之苦从兹革罢东厂永不开置不则推择谨厚中官如陈宽韦泰者用当此任仍选大臣一员与之共理镇抚理刑推选在京各卫及刑部主事一人同莅其事毋专用锦衣庶几旗尉莫敢擅刑小民不至诬累夫臣不难卑贱之身为民请命披露至此顾一介微躯前后左右孰非东厂镇抚之人臣将不免虎口愿斩臣首而行臣言给臣妻子传食送归骸骨臣死虎口不若死国门之下上以珪妄诞命□等考讯之坐奏事不实拟赎还役大理寺卿王轼等审允以闻上又责都察院何不具实奏请大理辄轻允之使各疏对既对并罚俸珪赎徒毕发为民而哲等狱辞不得命者久之刑科给事中庞泮等以为言乃命满仓儿杖毕送浣衣局哲资给袁璘埋葬发为编民爵琦玉皆赎杖还职居顷之户部进士孙盘奏近言官忌言最甚粉饰循默苟且塞责而排宠幸触天听者反出吏胥之贱臣窃羞焉请定建言为四等不避艰险亢弹贵近者为上上激扬补拾为上等建白裨体要者为中等粉饰苟且者为下等因此以定不次之擢平调之除黜罚之令则言者莫敢妄言而直者有所兢劝上下其奏所司十一年刑部主事陈凤梧疏珪忠直请录用之上亦知珪下吏部奏授桐乡丞明年并哲亦予官珪后历贑州通判有平寇功加知州寻致仕 

　　○叶录 

　　叶录同安人以贡士为常山开化二县丞为开化兴文学除奸豪门庑肃然公退则荷畚莳蔬编竹为器身农圃事每食一蔬而己参政方豪者其部内缙绅访其廨出王瓜青榴及闽中槟榔与共延款民号为一叶侧仕终感恩知县 

　　名山藏卷之八十三 

　　●名山藏卷之□□□ 

　　晋江何乔远　譔 

　　儒林记（上） 

　　◆儒林记（上） 

　　人受天地之中以生故曰人者天地之心也求为人者所以求合天也天地生人道生天地求合天者所以求合道也一坠于人即非天地之心非天地之心即非道矣故曰人心惟危道心惟微惟精惟一允执厥中人心危而道心微道心微而非天地之初矣上天之载无声无臭非天下之至精其孰能与于斯其为物不贰非天下之至一其孰能与于斯如是而后能复天地之中得乎天地之中大本达道从此而出而后谓之执矣圣也者学也学也者以口耳入者也故其文从口从耳而从王王也者君万物者也以为万世口耳之君故曰予天民之先觉者也产万物者圣也圣通明之谓也仲尼一生好学人也而当其身鲁国之人巳谓之圣人今欲为圣人而不繇学可乎尧舜之时人徒知其洪荒之世而不知其学问之极年自有伏羲神农以来圣人递出而君之虽无有文字之教其嘉言善行当已布满宇宙之闲尧舜出而后集其成而禹皋陶稷契之徒皆以聪明圣智之人先后左右焕为文明今但不见伏羲神农所遗之书无繇得闻伏羲神农之教徒曰禹皋稷契所读何书其不昧于圣人之甚者耶故曰下学而上达非圣人之谦也圣人之待颜子至矣博文约礼所以教颜也朱氏生于有宋诸儒之后直欲上接乎洙泗之传推明大学致知格物之旨其论实本于是惟其迁移大学之古文使学者不能无疑于其间至今辩讼而未决令其当时一从博文约礼推而明之则何至于操戈墨守之喧烦明兴高皇帝立教着政因文见道使天下之士一尊朱氏为功令士之防闲于道域而优游于德圃者非朱氏之言不尊故当时有质行之士而苶同异之说有共学之方而无颛门之教自余姚王氏者出始卓然自振其始为知行合一之论其终又为致良知之说若谓一切见闻皆浅与粗反而求之本心之自然可以证圣此其说亦本于吕氏当时已为朱氏之所辟至今则天下翕然归之自王氏之后窃其绪者多别摘一言一旨以为颛门其意皆欲返躬而归诸实而其弊也不免于高虚予闻顿悟渐次出乎佛氏而佛氏亦有二义焉本于文字而进之之谓佛不繇文字而悟之之谓禅今不知佛氏之教佛为尊乎禅为尊乎大凡修心反知不俟学入者但可以鼓舞比屋可封之民而非所为雍容鲁国之士夫儒则未有不学者也有明诸儒二百年来从祀孔子之庙者则有薛河东陈新会胡余千余姚四子其它笃行尚俟更仆然就论四子之学则河东余干恂恂乎圣人之教而新会以静余姚以顿论者皆疑其入于陆氏之禅予观新会少年尽读天下之书晚节俯仰天地万物嗒然而悟而后教人以静余姚故驰骋经史文字最后得良知之说则皆未尝不以学入者夫奈何以之入门不以设教也吾师乎吾师乎学而时习之不亦悦乎十室之人必有忠信如某者不如某之好学也元者善之长也故君子体仁以长人仁者元也元者干也干者天地之心也圣门从学以求仁斯所谓维精惟一允执厥中吾何间然哉今者诸儒所讲论建立于篇其未从祀孔子之庙者亦着其为人 

　　曹端 
　　薛瑄 
　　周桂 
　　刘观 
　　吴与弼 
　　吴宗派 
　　陈真晟 
　　蔡清 
　　丁玑 
　　陈琛 
　　罗钦顺 

　　曹　端　　薛　瑄　　周　桂　　刘　观 

　　○曹端 

　　曹端字正夫渑池人笃尚理学专静研究座下着足处两砖皆穿事父母孝志愉父好善信佛见端居常言道时召问之端作夜行烛书呈父其言佛氏以空为性非天命之性人受之中也老子以虚为道非率性之道人繇之路也其言辩析甚精父好之卒向于学永乐中以乡举授霍州学正将十载以忧去去及六年俱庐墓下服阕改蒲州考绩吏部蒲霍二学上疏争留之成祖以霍先竟与霍霍人爱端如父母服其准矱矩度而不忍革屈强偭偩监临大吏过者敬谒请益不敢属僚畜之又六年卒于霍霍人罢市巷哭儿童下走无不流涕者贫不能归葬遂葬霍子曰瑜曰琛亦庐端墓相继死葬端之墓傍正统中佥事张敬建祠于渑池其后有黄编修者谒渑池祠询端墓尚在霍叹曰曹先生一代名儒也令其魂客殊乡哉捐赀属县令并其二子改葬于渑池端所著有四书详说太极图通书西铭释义经述解性理文集儒家宗统谱家规辑存疑录及夜行烛诸书彭泽曰我朝一代文明之盛经济之学莫盛于刘诚意宋学士道学之传断自渑池始也致书河南廵抚请上章从祀孔子庙庭 

　　○薛瑄 

