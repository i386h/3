<!-- { "loadSidebar": true } -->
　　陈彦回字士渊莆人父立诚丞归安留彦回于家侍养其祖父母亡何立诚坐罪诛家孥无大小并随坐遣戍彦回与祖父母从家中戍滇其弟妹则皆坐先遣于归安莫知所在行至荆夔闲遇赦祖父死送戍者哀其穷纵之无所寄食闻其乡人黄积良宦蜀乃与祖母往依焉蒙其姓更名礼久之以明经荐保宁训导累迁徽州太守治徽儒雅重笃徽人爱之至郡一年祖母死父老上章保留不得承重建文帝嘉焉夺情使莅事乃葬其祖母徽北山下诣阙自首出身所以并求弟妹存亡诏复其故姓名释前罪不问令有司阅弟妹所戍籍名赦之礼还谓徽人曰吾故莆田前罪人陈彦回也因具道平生曰向所亡命姓蒙耻而受禄者以吾祖母耳祖母没固宜自请死上矜宥之恩大已何以报靖难师渡江彦回募兵赴援而事已定新安武卒兴缚致彦回于成祖谔谔不服成祖诛焉奴其妻浣衣局彦回在徽时望北山旦夕泣徽人哀之及死名其山太守山也 

　　○松江同知 

　　松江同知者不知其姓名方勤王诏下出教募士极言大义讥诋靖难兵成祖即位磔于市 
　　右景铁姚陈松江同知五人 

　　○余逢辰 

　　余逢辰字士章宣城人或曰镇平人为燕教授初闻靖难谋作书诫子示以必死兵起泣谏燕王诛之 

　　○黄魁 

　　黄魁闽人礼部侍郎古雅有文与尚书陈廸侍中黄观同事廸观皆器重之靖难后不屈死 

　　○胡子昭 

　　胡子昭字仲常大足人或曰子韶字伯尚方介富经术学于方孝孺蜀献王重之荐为训导累官刑部侍郎壬午被诛妻子发配为奴父母八十余充军男继绍缜皆论死子昭有弟子义亦以荐辟起家历山东佥事闻见死弃官避居丹棱民家蜀献王知而怜之命剪发隐于僧子义曰父母遗体不敢毁伤生二子各年数岁曰嗟乎吾兄无后天不绝胡氏二子当免于难遂弃去不知所终 

　　○刘璟 

　　刘璟字仲璟诚意伯基子也伟貌丰髯博极经传韬略之旨瓯贼叶丁香叛太祖使延安侯唐胜宗讨之胜宗用璟策破贼还言璟于上上喜曰真伯温儿矣拜合门使使立驾前赐之铁简以紏官仪都御史袁泰奏事支吾璟下殿以简击都御史项诸大臣皆畏璟欲出之会谷王之国幼上欲为谷王置强相大臣曰亡踰璟者乃出璟谷长史令兼行视肃辽庆宁燕赵六王府璟至燕与燕王奕不逊王曰不逊我耶璟对曰臣可逊则逊靖难兵起从谷王还京献十六策不听令参议李景隆军景隆亦不用其谋景隆败还家建文二年诣阙上言又不听遂归杜门称疾成祖使召之临行所亲置酒祖道相戒曰圣上神武何止唐太宗公此行可不负所学也璟瞪目曰诸君魏征我耶吾志决矣及至授之官不从对上语犹称殿下忤旨下狱一夕辫发自绞死法官请缘坐其家成祖曰其先人有功予之归葬 

　　○戴德彝 

　　戴德彝奉化人洪武二十三年进士第三人为翰林编修升侍讲以直谅改监察御史革除闲改左拾遗与齐泰黄子澄等堽策防燕内难平被诛及家族德彝有女穴夕匿其遗孤法吏迫索之尉两乳见五脏终无所承德彝因有后 

　　○韩永 

　　韩永西安人或曰江山人为兵科给事中丰躯美髯音吐宏朗论事慷慨靖难后杜门不出召之仕不应曰吾王蠋也遂坐死 

　　○甘霖 

　　甘霖怀定人以举人为监察御史刚介敢言靖难后从容就戮子孙相戒母仕也 

　　○叶希贤 

　　叶希贤监察御史也或曰浙东人素侃直建文中屡言兵事靖难后坐逆党死 

　　○程通 

　　程通字彦亨绩溪人祖平父以诚洪武初谪戍延安有同谪而旅死者平遣以诚负遗骨其家其家惧罪不纳以诚买地葬之通以贡入大学年二十三以诚死通闻丧徒步归葬庐墓下毁瘠三年乃归妻子至不相识通乃上书乞还祖戍词奏恳切书奏天子怜之命兵部驿召平至立通阶下东西相上顾通曰识此人否通祖孙相持泣哽咽不能仰视上嗟异良久下兵部除其籍驿送平还乡平死通复庐墓三人以举人为辽府长史靖难师起通从王来朝归国草上封事防御北军凡数千言初卫士纪纲者幸于辽王通辄窘辱之成祖即位纲入贺留为锦衣卫复幸用事乘闲言通曩有封事诏械诣京师论死家人戍边录其家得田数畆遗书数十百卷右皮数张而巳时通府太守黄希范与通善诏书至时希范自辍郡素服不事事卫卒并捕至论死籍其家 

　　○蔡运 

　　蔡运南京入繇贡士历官四川参政以直谅罢归起宾州知州有惠政靖难后论死百姓思之 

　　○黄彦清 

　　黄彦清或曰姓王不知何许人以国子监博士从梅殷军坐私谥建文君死或曰列卿也衔命于行省闻登极诏至拒不纳图兴复无兵乃死 
　　右余黄胡刘戴韩甘叶程蔡黄十一人 

　　○王省 

　　王省字子职吉水人洪武中以文学征乞便养得浮梁教谕服除改济阳为靖难兵所执引譬从容词义慷慨众皆舍之归则鸣鼓明伦堂曰诸生皆来堂曷名明伦仰吭而哭触柱而亡省有子贞夔州通判亦抗节死寇难 

　　○陈性善 

　　陈性善名复初以字行山阴人洪武十八年进士授行人司副改翰林院简讨善楷书召书御前他中书见上威严颤不能笔独性善动止端详称上意赐酒留禁中竟日累迁礼部侍郎建文君即位召问为治之畏性善手书条上具见施行靖傩兵起以副都御史监军灵璧与彭与明刘伯完王伯资等皆见执燕玉遣之归曰辱命罪也不可还见君朝衣而湛河 

　　○王艮 

　　王艮字钦止吉水人举建文乡荐第一进士及第第二人官翰林修撰为人正身饬色不可玩狎其所不可不能诡随听其言侃侃如也诗词警永字书精妙为文雄伟光彩闻燕兵起忧懑不食日就殚闷燕兵渡淮闭门泣曰吾君亡矣不如我先遂服脑子卒 

　　○廖升 

　　廖升襄阳人为太常寺少卿朗达负气与方孝孺王绅相善也燕师次龙潭建文君割地之计不行升曰吾君亡矣归于何党矣诀其家人而自尽 

　　○周是修 

　　周是修名德以字行泰和人也少孤力学以霍丘训导见高帝帝闻其年而曰何以教霍丘对曰臣年四十矣臣教霍丘令其子弟孝弟力田遵陛下之化高帝悦久之周王请以为其府祠正许之王尝梦异人遗之药其味苦以清卜之曰当得修士越日纪善曾子祯荐是修于王王喜曰叶予梦故请以为祠正是修为祠正常切諌王建文元年人告王反王官属皆下吏是修以尝切諌免改衡王府纪善好荐达知名士数陈论国家大计靖难兵既渡淮与靖江府直史萧用道上书指斥用事误国者壬午六月与胡广解缙杨士奇等相约死及期诇广广方问其家人牧猳乃自铭其衣带曰在藩国欲不负藩国故常闲平其王切讽以孔孟之仁义而不巳也在朝廷欲不朝廷故常尧舜其君历陈以禹皋之道德而不隐也盖欲继先哲之淳风开后来之正觉越十余年而言皆不行志皆不遂以至于此非天也耶归于圣人之门庶无罪悔遂诣学宫自经文庙之庑下呜呼君为社稷死则死之为社稷亡则亡之食焉而不避其难圣门之所不非也文帝即位逐捕建文臣最严所不附巳者合族诛夷士皆恐惧不敢遯匿杨士奇辈亲为革除帝辟擢皆自剪祓以至高位虽辅四君功业有所发明君子不以比管仲而方孝孺之祸至波及同党朋友数百命以独成其一忠迹亦未合于圣人是修先身而死择所而缢节不毁而完其家族其为明哲不逊大雅可谓善死君矣是修既死副都御史陈瑛谓其不顺天命请与廖升黄观王叔英王良颜伯玮等并加追刃文帝悉不问曰食禄尽心臣之制也是修孝友忠信内贞外和自经史百氏至于医卜阴阳莫不关究者书甚多世皆重之 

　　○林英 

　　林英字章叔古田人洪武二十九年繇页士选监察御史有言英书生卒难重任者太祖以状授英谕使供职英竭心奉诏屡建谠言大都以重郡县顺民心为本太祖深嘉纳之赐厩马楮币革除初请裁抑宗藩大略在行主父偃之策疏入不报复劾奏曹国公李景隆误国下都察院栲讯谪知瑞安时民多逋亡在者苦税差英立法丈量所余虚粮令垦荒补之立乡约行文公家礼建立斋舍与诸生讲学靖难师起廷议用左都御史耿清言还英旧职命与翰林修撰王叔英募兵广德比至势不可为叹曰臣生无补于时死有负于国天命将倾力难以济再拜自经时年三十有四成祖即位取练安等罪人家属英妻宋氏系狱亦自经死 

　　○叶福 

　　叶福字叔畴候官人建文庚辰进士授刑科给事中靖难兵起起守金川门死之初福见金陵势危自期必死乃遣家人归报其母曰不得为孝子矣又尝语客孟氏所欲有甚于生吾人心事不当尔耶 

　　○龚泰 

　　龚泰字叔安义乌人幼孤其母使就传日记数千言长刻厉深造历官兵科都给事中成祖至城下诀别其家人入宫救火兵较执以见成祖曰非奸臣也释之泰自投城下死泰疏通特达遇事刚果而追阨之地乃保夷粹人皆服其量 【 泰尝行道遇狂人挤而溃之河几死既出殊不与较】 子永吉兵部右侍郎 

　　○高巍 

　　高巍或曰字不危辽州人倜傥尚志节事母至孝母亡庐墓蔬食者三年洪武中贡太学试前军督府左断事数陈论得失高帝嘉纳之后坐事不称旨当谪戍高帝特许其弟宣代曰以旌孝子建文初应辟疏论时政啃师贾谊众建主父偃推恩之法而后晁错削夺之议建文君奇之燕王起兵上书请按军无伐自奉诏说燕建文君使参赞李景隆军巍曰是可说而罢也则自治装驰诣之北军两上书曰国朝布衣臣巍志慕鲁国仲连排患释难而多俶傥之画策也敬上燕大王书书凡数千言不见报乃归景隆兵败与铁铉南行道临邑恸哭相誓遂趋济南收募亡兵而与铁铉共守之壬午雉经于驿舍 

　　○王良 

　　王良字天性一字文信开封人历官刑部侍郎建文三年坐未减燕府入罪左迁浙江按察使闻建文君逊位恸哭自誓成祖使召之良戮使者下之狱为众篡取去乃尽收诸司印章入廨置几上踟蹰者久之其妻问故良曰我分当死顾谋所以处夫人耳妻曰君为男子谋妇人耶是不难入治食良抱幼子之后园寘池岸侧自投于池良乃托其幼子同官积薪自焚上曰死良分耳乃毁县官之章徙其族塞下 

　　○程本立 

　　程本立字原道崇德人宋儒颐之后也少读书不务章句善同时沈寿康朱克修与之齐名 【 寿康海盐人有古行人称孝隐生克修金华人宗闽考亭学】 洪武中以明经除周府礼官被累谪吏目云南云南百夷叛本立持幞被从一苍头入夷垒感谕诸酋皆解散顷之复相聚为乱沐英张紞属本立治兵本立往来暴露绥辑军民建文三年为佥都御史坐失祠右迁江西副使既就道闻难自缪途次 

　　○陈思贤 

　　陈思贤茂名人教授漳州学每行部使者至参谒毕必进问圣躬安否何似成祖即位诏书至有司皆郊衣曳贤独不往泣于学堂曰明伦之义在今日矣有六生者相与即堂临旧君遂见执而六生皆自缢六生者伍性原陈应宗林珏邹君默鲁廷瑞吕贤皆漳人 

　　○楼琏 

　　楼琏字士连金华人从学宋濂历官监察御史谪戍云南建文中荐翰林累迁侍读方孝孺之不为成祖草诏也成祖大怒以命琏琏皇遽不敢辞归则愤制心自恨而投缳死 

　　○刘政 

