<!-- { "loadSidebar": true } -->
　　刘闵莆田人丧父三年不处内舍御酒肉独居事母一如礼经乡人尽加敬慕副使罗璟立社学构养亲堂延闵为师提学佥事周孟中捐金助养知府王弼亦置田五十石资之闵皆不辞及母卒闵即送田还官庐墓三年岁凶弟妇求分异阖户自挝弟妇感悟复合如故弘治中林俊上言皇太子年踰幼学趋向所决而多处宫中少就外传古人之教恐未宜然夫教所以爱之择正人所以教之也今东宫讲读侍从诸臣固皆陛下之所登简廷臣之所论荐然百司众府山林隐逸不谓无人以臣所知则礼部右侍郎谢铎太仆少卿储瓘南京光禄少卿杨廉行几殆庶其资序不合实德烈取有二人焉致仕按察副使曹时中浑厚澄莹粹然春风无贤不肖皆服其行时中华亭人也处士刘闵则臣县人恭慎醇粹孝行高古日无二粥身无完布处之晏如臣每见愧畏不暇上官刘大夏徐贯知府王弼等恒延拜之闵词藻虽稍不逮德宇道风自见难比臣谓可礼致时中为宫臣闵仍布衣入侍更以纯德雅望之人常同起居必能涵煦陶熏有所裨益其后廵按御史宗彝饶搪欲援诏例荐闵经明行修闵力辞知府陈効请遂其志荣之以学职正德元年遥授儒学训导 【 曹时中故名节恶其类于汉常侍也以字行举成化巳丑进士历官浙江按察佥事以家难归庐墓三年所古山麓产有瑞芝人谓孝感再历副使与当事者相左遂拂衣归年六十矣人诘其故曰吾有采莼舟不能忘耳抵家闭户扫轨甘贫自守邻有悍生怒时中魁岸以垩题时中名于牛后向时中僮肆詈时中以激之僮述邻生言时中曰是人詈我而若述之是若詈我也有贵公子挟妓游山鼓吹过时中门时中召之曰若父居官躬素丝之节若淫肆如是吾于若大父行也不戒若是不子若也取槚楚鞭之贵公子自是折节为恭让寿九十余无疾而终而时中有兄景举景泰进士有仆窃其金人妓馆亦大淫肆景怒而讼之比部部郎摄妓痛榜之妓怨反诬景坐罢不叙英庙复辟有自景冤者上方恶景帝以其名同景泰号又景泰所举进士也置之居顷之朝会得匿名书下部考验憾景者诬为景上闻曰必若人也为我废而怨耳诏逮至京缇骑驰入郡守其者景同年厚赂缇骑与偕至景家先人语景为景泣景曰君命也无所逃罪槛车诣锦衣拷讯备至遂自引伏至冬朝谳有击登闻而号者曰投书人在也日者小人有母今亡矣吾为吾母而负吾君今又以负它人何面目耶请就法景乃得释废归其富林之山以词翰自老时人为之语曰富林二曹一时人家】 

　　○杨黼 

　　杨黼云南太和县蟠溪村人素好学读五经皆百遍尤好释典工书善篆籀人劝其应举笑曰不理性命理外物耶庭前有大桂树缚板树上题曰桂楼偃仰其中咏歌自得躬耕数以供甘旨但求亲悦不顾余也注疏孝经数万余言引证群书极谈性命编摩皆小古篆作字片砚砚干欲下桂楼取水砚池中忽巳盛矣自是为常人谓孝感父母没为佣营葬葬毕入鸡足栖罗汉壁石窟山十余年寿至八十子孙迎归一日沐浴令子孙拜曰明日吾行时至卒棺殓既毕子孙亲戚皆在柩前灯火荧荧见其自外而人大笑曰杨黼先生今日纔子事也 

　　○吴珫 

　　吴珫字汝秀长兴人世以赀雄于里珫独退约不近声利隐蒙山五十余年穷猎经史百家自号甘泉子著书有三才广志史类文编凡千卷又深历数之学尚书刘麟与相善曰吾舍甘泉若病肺渴 

　　○柯维骐 

　　柯维骐字奇纯莆田人嘉靖二年进士授南京户部主事未领牒引疾归张孚敬修怨争论大礼诸臣奏开新例几京朝官请急过三年者悉罢免维骐本孚敬同年以素不相闻问概在免中而维骐本非其好也键关读书开门授徒弟子翕然趋之其学以诚意为根躬行为基粹然出于正义谓宋故正统元人修史概与辽金同列混华夷冠履之辨作宋史新编提宋为纲而辽金附焉瀛国二王挈而胪诸帝纪之后宋诸臣若郦琼刘整留梦炎之徒悉目之为叛而诛之复作史记考要十本以是正班氏之讥评汉书之增损少孙之补缀诸儒之纪载撰次莆阳文献记其乡之人物文章以比于益部耆旧传家食五十余年年七十余卒张时彻曰柯公奇纯具臻众美闇然实修符曾史之淑性苞商偃之华文总五经之要妙雠百氏之异同敦悦道训力行仁义非人不交非地不履鞠躬君子也 

　　○林兆恩 

　　林兆恩字懋勋莆田人究心儒学兼通道释遂欲合为一途而统归之儒道世人名曰三教先生兆恩之言曰沙界之华龙天之夏为儒者曰我儒也为道者曰我道也为释者曰我释也夫人性本善也本自时中本自清静本自寂定非有待于孔老释迦而后能时中能清静能寂定也中庸曰惟天下至诚能尽其性不诚未有能尽其性也能尽其性而后道也教也兼举之矣性吾之性以为性则孔老释迦之道可得而道道乃至道吾之道以为道则孔老释迦之教可得而教教乃大性也者其在天地之内乎其在天地之外乎天地也者其在性之内乎性之外乎上天之载无声无臭不显玄德莫得名言孔氏所谓圣不可知老氏所谓无名之始释氏所谓最上乘也夫唐虞三代之世未尝名儒名释名道也今既名儒名释名道矣又安能返之于无名夫惟唐虞三代之世人尽纲常也人尽四业也讲其所不可知者于特达高妙之人而繇其所可繇者于庶民日用之间此亦唐虞三代也如是则人无异道无曰我儒也我道也我释也如是则道还归儒也如是则释还归儒也如是名有三教而实为儒者之一教也尝欲作一书上于朝使道释之徒修门其老子释迦之教并得娶妻生子入籍定赋视其寺观之居若吾儒之有学宫然而又取吾儒孝经论语等书冠婚丧祭等仪收而兼用之要以世无游民民无废伦纲常悉备四业并生无有自外于人伦之外而登唐虞三代之世卒不果人曰子迂哉其将能乎曰吾托之空言而巳矣兆恩之学自缙绅学士下及窭子市人莫不津接又虑愚者猝未易入先引以行庭九序却病晬盎之方使渐生其道心而遗其外念凡著书积万言无非此意江以南方内外之士群然北面而师之嘉靖之季莆城陷贼顾相戒母犯陈孝廉茂烈及三教先生也 

　　○邓元锡 

　　邓元锡字汝极南城人少事司训黄在川慱览经史久之有志为之学十五丧父哀毁如礼事嫡庶二母至孝家门凛肃十七仿古社仓法行之乡里里民耆而贫者妇节而寡者咸听其贷不取息入其人死并以所贷为助葬资十九充邑诸生徧走其州之东西谒诸长者先生讲求学问久之领乡荐念母高年不赴会试杜门潜修邑令送行资为劝驾谢不受居三年母氏力促之道出吉州就学邹守益刘阳会有闽越寇复驰归侍养居三年母氏复强之下第而还遂坚执不出授徒讲学于天峯山时心学盛行学重证觉九思九容四教六艺皆以为多元锡曰九容不修是无身也九思不慎是无心也及门者皆彬彬有造居祖母及母丧一准古礼庐墓三年南城之人皆曰邓君吾邑孔夫子也所著有经绎函史诸书皆足阐衍圣贤荟萃古今范涞为南城令以与南昌布衣章潢安福举人刘元卿并荐万历初祭酒赵用贤复以为言征诣京师辞疾不赴当道先后荐闻神宗以翰林待诏征之有司劝驾敦促就道竟卒途次学者私谥为文统先生 

　　○王敬臣 

　　王敬臣吴人父庭为江西参政敬臣孩而倍母其继母郁氏养之羸弱早慧十余岁诵四箴注叹曰学在是矣繇是居处以礼燕蓻无惰数年父命之应举泣不忍离再被令始行归寓佛寺鬻书易粟十九籍博士弟子谒魏交而考道焉一十一婚卢氏女相见如宾朝夕共省其继母继母下所以婉解之万方庭告归养母敬臣佐养祖母及所以事庭甚谨庭母没服阕起补参政敬臣事继母于家不懈庭致仕归复事庭至孝中岁得疾剧甚庭命养疴别墅者一年迨归则卢氏失继母欢敬臣曰身不行道闭户省愆不入寝者十有三年庭病疽敬臣舐拭之卧床下者数月继母没哀慕终丧人不知为继母也庭老而患足敬臣复绝内寝卧父侧者三岁庭卒哀毁有加吴俗有江左余风见敬臣范押准绳为之一变晚而从游弟子四百余人敬臣刻厉责课一意圣贤要归于慎独之义曰慎独之义有二要焉曰研几也审则也几者善恶之几研之始知则者帝衷之原审之始得又曰亲长之际袵席之闲慎独基本乎薄其基何以成九初之山戕其本何以发干霄之木听其言兴起者甚众 

　　郎曰庄周称墨翟禽滑厘宋钘尹文彭蒙田骈慎到之徒彼皆以一察自好繇圣贤不明道德不一而诸人之徒出焉至于今日贤圣明矣道德一矣著书立言一诡圣人之道则三尺童子能辨之夫惟矻矻孜孜俛焉不知年数之不足者始得与于斯乎始得与于斯乎　　　　　　　　　　　　　　　终 

　　名山藏卷之九十七 

　　●名山藏卷之□□□ 

　　晋江何乔远　譔 

　　本行记（上） 

　　◆本行记（上） 

　　人具五常之性达之于天下也所为丧失其心而不自知者自轻其身而富贵功名之念锢之是以贤士君子专其行若夫不目书史具足至性天生是人维世道也陋巷耕凿佣贩之徒吾尤重之天下大矣生于偏州僻邑当不绝人无有文字为之记则其故老乡人一时道说久无闻矣吾尤悲焉据吾所知谓之本行我所不知人其舍诸是编也盖士大夫十之一小民闾巷十之九 

　　郑濂 
　　包实夫 
　　顾黑子 
　　金养 
　　潘连 
　　蔡通 
　　庐陵刘养正 
　　王芳 
　　曹滐 
　　韩巍 
　　阿寄 
　　任良干 

　　郑　濂　　包实夫　　李得成　　周　炳　　刘　谨　　姚伯华　　陈　圭　　朱　煦　　乐　枅　　孙惟中　　刘　昱　　周敖父子　　洪　祥　　王　原　　容师偃　　顾　复　　张　鹏　　姚伯华　　陈　圭　　朱　煦　　刘　谨　　赵时中　　王　允　　黄　锺　　蒙景澄　　李　洪　　虞　讙　　田　耔　　潘　选　　杜　蕙　　史载德　　卫　宣　　熊　玻　　马宗范　　徐　澄　　易　直　　何　垕　　王　济　　谢　广　　何　竞　　陈大韶　　刘　静　　傅　檝　　刘　宪　　罗　璋　　苏　纯　　李　豫　　向　化　　苏奎章　　王　表　　宋显章　　归　钺　　张　钧　　唐　俨　　杨成章　　周　孝　　周　聘　　刘　和　　何　伦　　彭　宝　　俞　孜　　范运吉　　崔　鉴　　丘　绪　　韦起宗　　潘　宽　　何　孝　　陆尚质　　叶文荣　　殷士望　　李壮丁儿　　伍民宪　　朱玄昊　　梁应策　　陈经孚　　朱　泰　　赵　智　　李学梅　　何茂先　　长兴（窭者）　　吴门（乞儿） 

　　○郑濂 

