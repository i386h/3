<!-- { "loadSidebar": true } -->
　　刘政字仲理长洲人父以礼学识淹洽洪武初荐授沛教谕政从父之官肆力学问建文元年方孝孺郣试得其文叹曰鸟中孤凤也拔置第一孝孺既就刑政恸哭不食而毙 

　　○储福 

　　储福无锡新安乡人燕山卫戍卒也母韩妻范燕王之起也福以戍卒当从与其母妻亡去燕王怒及帝购得之戍之极边既行仰天号曰福虽贱义不为畔国卒遂俄饿死舟中范氏者贫不能养姑屋傍之涧忽水生芐焉因织芐为养姑亡庐墓傍终身年八十余卒卒而其涧不芐也 

　　○樵夫 

　　樵夫不知其姓名樵临海东湖上鬻薪自给口不二价壬午诏书至临海湖上人听诏县庭归语樵夫曰新皇帝登极矣樵夫愕然皇帝安在何乃新也曰北军入都皇帝烧宫逝矣樵夫恸哭而投于湖 

　　○宋味古 

　　宋味古会稽宋家店氓也能诗建文君亡味古夜深从星月下迭床北向拜祭祭巳恸哭如是者月余为雠家所告遂逮捕其其某请代乃得释 
　　右王陈王廖周林叶龚高王程陈楼刘储樵夫宋民十七人 

　　○杨本 

　　杨本中年人或曰处人精遁法建文初以太学生应募授锦衣卫镇抚建文君使弟吴王为抚军本试其水遁以观吴王既列军阶下请吴王登台观之忽水至平阶阶下之军皆失所在王奇之还白建文使从军常自操铁棒皷之阵中所向披靡李景隆妒其功不与上白沟之战请为阵首景隆阳许之而阴尼诸将不继竟无功本乃疏劾耿炳文李景隆不足将请自将以行卒不用赴燕军死之燕人擒焉王使系北平赵王高燧恐为内应则杀本燕王归北平太息曰吾直困之耳奈不为我储良将而大怒赵王 

　　○郑华 

　　郑华字孝思临海人洪武中进士以行人谪东平州吏目靖难兵至东平州长贰皆弃城溃散华谓其妻箫曰吾义必死奈父母老若年少何萧氏泣曰卿不负国妾敢负卿华曰足矣率吏兵凭城坚守力不能支不食五日而亡 

　　○颜瓌 

　　颜瓌字伯玮庐陵人唐真卿后也以孝友睦婣称乡里征贤良为沛知县燕游兵过沛沛人皆窜匿瓌招集民壮五千筑堡备御益募士三千人北出山东助战及燕军至使其丞先告急徐州无援者乃令弟珏及子有为还告其父曰当死国敬白大人弗能子矣沛降瓌南向拜哭自经有为既辞不忍去还自刎瓌旁而沛主簿陈子清典史黄谦亦皆不屈死 

　　○王彬 

　　王彬字文质兖东□人以御史按扬州靖难师至彬括糇粮修楼橹饬器械锐意守御镇抚邓从刚者沉鸷善谋彬使赞其军从刚因劝彬躬履艰危激示忠愤彬内其言日夜廵城率励将士靖难师畏之购得彬者爵三品彬指挥王礼欲内叛以应购从刚知之白彬下之狱而彬出入常以一力士自护礼弟宗乃与其党赂力士母召出休假宗等突入廨会彬浴从盘中缚去投城下北军从刚亦见擒二人皆不屈死 

　　○陈植 

　　陈植庐江人元末举乡试不仕洪武间起吏部主事历兵部侍郎监战江上有督将谋降燕者植责以大义督将恨杀之出迎降而自陈功于成祖成祖乃立诛督将使人敛葬之植家不知上意逃匿无敢会葬者 
　　右杨郑颜王陈五人 

　　○徐辉祖 

　　徐辉祖中山王达子而仁孝皇后同产兄也初名允恭高帝赐之名袭封魏国公中山王四子长辉祖次添福增寿膺绪增寿常私款燕而辉祖独数泄其谋于建文帝高帝崩燕王使世子及高阳王高煦三子高燧临京师辉祖密奏请竟留世子等勿遣因言臣观三甥中高煦尤勇悍无赖自倚骑射非惟不忠抑且叛父他日必为大患而增寿力为庇护得遣归高煦归则窃辉祖善马去四年与燕大战齐眉山下有功召还治兵京师已与开国公御战江上以将士不用命还燕王入京师辉祖独不迎召问之不对下之狱使具辞亡所白书中山王功得免死而巳上大怒非回久之竟不诛革其爵勒归私第寻下锦衣狱五年卒上曰徐辉祖与黄子澄齐泰卢振张昺葛诚等通谋危社稷当诛独念中山王曲赦之今巳死中山王不可无后乃召其长子释迦保赐名金使嗣魏国公金见乞守其父墓上复怒谪居之中都辉祖长八尺余尝侍懿文太子读书通了经传学大书于詹希原得其笔意或曰其死也盖自裁其世别见于侯籍 

　　○梅殷 

　　梅殷字伯殷夏邑人汝南侯心祖从子尚太祖宁国长公主为驸马都尉初殷之祖以水卒从太祖军中吴人名水卒为梢鄱阳之战矢几及太祖梅梢偃太祖坐得避之矢从太祖过比即位不及赏老失明无为上言者他日候太祖郊使殷掖之路隅目乎属车下曰皇帝皇帝忘梅梢耶上视之大惊曰果忘公矣即召厚赐之使殷尚公主太祖公主十六人临安公主下嫁太师李善长子祺宁国公主下嫁殷安庆公主下嫁欧阳伦汝宁公主下嫁吉安侯陆仲亨子贤怀庆公主下嫁永春侯王宁大名公主下嫁滦城侯李坚福清公主下嫁凤翔侯张龙子麟寿春公主下嫁颕国公傅友德子忠南康公主下嫁东川侯胡海子观永嘉公主下嫁武定侯郭英子镇汝阳公主下嫁都督佥事谢彦子达宝公主下嫁赵辉太祖侍诸驸马都尉无所假借李祺以善长诛欧阳伦坐使家奴出巴茶西番捶兰廵简吏至赐死其行法如此而殷独以恭谨善骑射精通经史见信爱洪武十九年使督山东学政临崩召受遗诏顾太孙善视之太孙即位殷常侍左右靖难兵日进令殷统军淮上燕王必欲道淮使致殷书殷不从燕王怒使责之殷割使者鼻耳曰留尔舌可还报燕王竟自泗破旴■〈日台〉出六合至京师既即位殷尚军于淮公主啮指血为书招殷还殷闻建文君尚在乃罢兵入见成祖曰都尉劳矣对曰劳而无功徒自恧耳左都御史陈瑛劾奏殷畜养亡命私匿鞑靼人瓦刺辉与女秀才刘氏造邪谋都督谭深指挥赵曦雅与殷不善也一日蚤朝曦阴令人挤殷竺桥下死焉公主牵帝衣而泣帝曰当为公主逐贼巳罪深曦深曦曰上命也上大怒曳斩之谥殷荣定卒官其二子而曰朕不念尔母诛矣靖难之起也宁国公主盖尝贻书成祖而阻兵殷死瓦刺辉持刀割手足剖取其肠持祭殷遂自缢于殷旁 

　　○耿璇 

　　耿璇长兴侯炳文子以前军都督佥事尚懿文太子长女为仪宾建文君即位进驸马都尉璇勇悍有武略从长兴侯真定数请长兴侯捣北平挠燕而长兴侯固守真定无余力长兴侯既败璇怏怏日悲泣及建文君亡杜门称疾竟坐罪死璇弟瓛后军都督佥事与吴高杨文守辽东高文不听其计划靖难后亦论死 
　　右徐梅耿三人 

　　○彭与明 

　　彭与明万安人以太学生历官太理寺丞刚廉敏达称其职与副都御史陈性善等监军淮西为燕所擒燕王归之与明裂衣冠变姓名亡去 

　　○程济 

　　程济朝邑人以明经为岳池教谕岳池在四川朝邑在陕西相去数千里济夜归朝邑朝教岳池人咸异之建文初荧惑守心济上言明年某月某日兵当从西北方起帝曰安得此不祥语将诛之济呼曰臣言祥也陛下祥臣祥矢不祥臣不祥矣夫明年易竢耳不信请囚臣而观之许之明年燕果起兵帝出济狱中以为翰林院编修使充军师护军小河之战南军大捷诸将树碑露功夸列姓名济固辞不得则夜自禳碑下镌之及灵璧之战南军大败都督陈辉等被执者百八十七人成祖过军碑下大怒命镌之遽使止曰录其姓名来乃如碑按治辉等诸将济名独以先镌脱初御史高翔者与济同邑相善也济好术数而翔矜厉名节数劝止济曰小道耳愿公无为济曰吾所好者可以预知吉凶疵瑕其大可以古国护君次亦可以居身备世公何小之乎翔曰不然翔闻君子之道自尽而矣子尽孝臣尽忠莅官尽廉战陈尽勇翔不能预知也而自有翔知及金川门破拉济同死济曰济固有济知矣翔竟死济自髠从建文君亡屡免之于戹其后建文君出滇济尝从行莫知其所终 

　　○暨上人 

　　暨上人不知何许人也入蜀为僧往来重庆白龙山松柏滩诸处富人杜景贤心知其为建文亡臣厚遇之为寺白龙山居焉暨居寺常读易谩人为佛经景贤恐其有踪迹不忍显止之第曰和尚诵儒非教也请诵佛经暨从焉顾时时挟离骚鼓枻滩上下当其急流朗读之竟一篇辄裂以投滩而哭人莫测也日注壶酒待客或不至则要诸儿醉歌以为常暨颀形秀爽指柔白剪剪落笔成章意气能感人临死其徒问曰师灭度后宜名何许人睁目曰松阳问姓名不荅 

　　○鲁家佣 

　　鲁家佣不知何许人衣葛衣出亡乞食于金城金城极塞善寒佣终冬衣其故葛后客河西佣庄浪鲁家渐得直买羊裘虽披裘必覆其故葛葛累累也而时闻作苦自吟或为夜哭者其后宋将军出兵庄浪有留都官从识佣欲与语佣避匿南山中旬月闻其去乃出疾谢鲁主人曰我死幸无收有西北风大起火我骨灰扬之及卒主人如其言 

　　○釜者 

　　釜者亦不知何许人往来夔庆闲为人补釜过州邑不出三日即去去复来受直亡所选或得食即不复索直若风雨寒暑即闭户不出有从学补釜者第令为之荷担不受其谢夔庆闲呼为老釜工尝逄冯翁夔州市中相持哭哭入空岩屏语竟日又相持哭别去莫知其终也 

　　○冯翁　梁田玉　叶御史　梁良玉　何申　宋和　郭节　梁良用　梁中节 

　　冯翁亦不知何许人以章句训蒙夔中属对歌诗诗后自题马二或马先生或塞翁尝大书歌诗壁闲见老釜工来即铲去 【 其诗曰夜梦何奇特龙飞天汉津朝横沧海曲夕过滇池滨光雯皆五色蜿蜒无损鳞渊田变化闲主张藉高旻】 松阳人王诏不知何时人游治平寺观转藏藏上有嚄嚄声异之缘视无所得得一书载建文亡臣二十余人纸浥不可辩可辩仅九人因各为之赞梁田玉定海人官郎中与叶御史俱入山为僧赞曰行儒名释知我者谁至宝沦没久而同辉梁良玉中书舍人与田玉同族诀妻子易姓名隃岭鬻书海南赞曰忠臣蹇蹇遵彼海浔躭书玩市资以盍簪屯如邅如哀此陆沈何申不知何许人以中书舍人使蜀至峡闻变恸吐血背发疽死赞曰两涯汹汹中作霹雳义气冯殷与之俱激奸谀过此宁不惕息宋和郭节皆中书舍人也不知何许人与海州何洲相善靖难后三人者皆变名没入异域卖卜自给人莫识其姓名赞曰箕子陈范严氏隐卜义有从否道有宜告烈烈英贤寥寥冥鹄梁良用定海人父子兄弟同仕者八人皆变姓名为人刺船良用与其父子兄弟投水死者五人赞曰泛泛柏舟载浮载沈中流誓楫怀我好音或完我族或明我心梁中节定海中未详仕何官也好老子书太玄经与郭良弃官入山为道士赞曰驾言导引啸傲林皋頺波莫挽使我心劳 
　　右彭程暨佣釜冯梁叶梁何宋郭何二梁十五人 

　　郎曰此其可知者尔城破之夕给舍御史郎缒城而遁者四十余人率冥凌云匿翩翩乎天民之色斯者矣姓名翳然为之抚卷奸以守官者罪不容于戮也若皆从则孰与死君则圣盖曰亦明家不二心之士而九原锢之为忠者解然后其佚事渐出于人闲昭帝登极乃肆大眚宥其子孙归其田土盖去之踰百七十年今皇帝则使得朝食其乡世世振揭昭苏洋洋乎死者若可作也 

　　名山藏卷之八十二 

　　●名山藏卷之□□□ 

　　晋江何乔远　譔 

　　臣林记（关柝） 

　　◆臣林记（关柝） 

　　卢熙 
　　青文胜 
　　冯坚 
　　周公辅 
　　陈雅 
　　张昭 
　　徐珪 
　　叶录 

