<!-- { "loadSidebar": true } -->
　　五年正月命织彩妆绒毼曳撒于甘肃陕西二处御史张文谏命减之二月命陕巴袭封哈密忠顺王三月虏入宣大甘肃等处丁丑名皇子戊寅立为皇太子诏天下命吏部访求太祖功臣子孙之失禄者进封张峦为寿宁侯四月给事中王纶请绝龙船灯火之戏禁斋醮戒坛之妄纳之五月致仕太子少保礼部尚书邹干疏言浙江水旱相仍民穷而盗请行蠲恤上曰干老致仕尚忧公其持羊酒彩币即家劳勉之六月监察御史彭程言臣监光禄寺见皇坛造器云先帝修斋用也切见陛下即位诸如此类废尽矣何犹制此异时李孜省僧继晓倡为邪术虚耗民财先帝笃信加礼者无他希福寿也二人竟身不保妄明甚伏望遏邪崇正治逢迎罪以明章陛下之恶好上曰彭程暴扬先帝逮系锦衣狱复改永安长官司为州虏入宣府小白阳堡等处升授寿宁侯峦动阶为特进光禄大夫柱国岁加禄米二百石赠三代赐诰券七月命修饰宋岳飞祖坟在汤阴者有司春秋祭命三法司删定问刑条例以辅大明律所不及虏入古北口复入宣府镇安门墩以苏松浙江水灾山东久旱敕镇廵等官加意蠲赈八月定王府妾媵数郡王毋过四人将军毋过三中尉毋过二命工部左侍郎陈政兼都察院右都御史总理河南等处水道命户部左侍郎吴原兼右佥都御史廵视赈济浙江察其吏弊当兴革者南京监察御史泽等劾奏南京成国公仪兵部尚书蓥礼部侍郎琼右通政纪右副都御史瑀吏部请令自陈休致上曰犹可使濯劘当事以水停南京两浙额外织造九月虎刺撒国回回怕虏湾等贡玻瓈玛瑙等方物却之厚遣还十月虏入宣府龙门所复入大同分水岭封觐钧为宁王祠故知府张瑛于建宁复左庶子张升官贵州苗作命镇守湖广镇远侯顾溥等讨之广惠南韶四府灾下有司赈恤十一月令有办纳米银助赈者授武职官十二月寿宁侯峦卒使其子鹤龄袭封升次子延龄为都督同知并升其义兄璘正千户从弟岳小姨夫麒俱副千户从侄伦养子纯义侄恪俱锦衣百户逮荆王见潚上与廷臣会讯之降为庶人锢西内 
　　六年正月南京科道官劾奏不职官二十员命吏部从公考察毋枉已吏部都察院会考中外官当降黜者千四百员上令方面知府指陈实迹府州以下未三年者皆疏列之尚书恕等疏上因言陛下考察府州以下谓必待三年其人诚感激上恩顾贪鄙在位者留之一日则民受一日之殃昔黄次公虽惜送迎之贵范仲淹亦分家路之哭上曰祖宗爱惜人才百官考满初任再任有平常不称者俱令复职必待九年方明黜降今或因风闻浮谤遽革其勤劳所积官令其泯默不敢伸陈无以开天下自新路非治世宜其令方面知府年未六十者疾不妨治事素行不谨在升任前及见任不谨罢软无为非本部诈实或廵抚廵按不互坐并其余官员到任未二年非老疾贪酷显著者俱留治事于是吏部奉旨复留九十余人上勉其加意当官毋来后议二月上曰报功古今所重也我皇祖佐命元勋皆已配飨庙廷其子孙或泯焉朕诏求之得常遇春玄孙复李文忠玄孙璇邓愈五世孙炳汤和六世孙绍宗可令世袭指挥使各铨附祖茔卫以便其奉祀治河侍郎陈政卒以浙江右布政使刘大夏为都御史代之四月赐滁阳王后琥冠带奉滁阳王祀土鲁番阿里麻率众夜袭哈密虏忠顺王陕巴杀其都督阿木郎遂据哈密地敕责之命兵部侍郎张海前府都督同知缑谦往经畧自去冬不雪至于是月不雨敕求直言南京旧内火置宾州县大罗卫虏入宁夏庙山墩杀指挥一人赈大兴宛平二县严自宫禁闰五月免两浙盐课太子太保吏部尚书王恕致仕六月飞蝗蔽日者三日遣顺天府丞毕亨行县督捕七月太皇太后病疡上夜祷宫中命户部分遣属官二员核实近畿诸府卫秋田水灾分数其夏田旱灾者各免税有差刑部尚书彭韶致仕八月丁壬月食九月赐荆庶人见潚自尽十月行取番僧领占竹来居大慈恩寺礼部尚书倪岳等言领占竹被劾遣还复承召命骚驿传启幸门后难杜也上曰毋传令自来礼科右给事中夏昂劾奏领占竹先因献顶骨数珠骷髅法盌叨升赏皇上登御革职遣还远近称快岳所谏阻岂区区一传哉愿皇上严邪正治忽之防也上犹未充工科给事中柴升等上疏极论遂罢十一月改设维摩弥勒二州为流十二月以灾异迭见谕在外镇廵等官惩贪暴赈困穷防贼寇抚军民痛加修省命归德州修微子祠举山林怀材抱德之士遂擢儒士潘辰为翰林待诏西安知府严永浚疏言灾变之来恒以类应天久不雨陛下近察禁幄服御之物远验工作司局之费则德泽流洧皎然可知臣顷见陕西杂造局二次降下图式令织造彩装绒毼凡四十九疋先次坐派二十五疋行布政使司办料佣作费金三千余未就今复造二十四疋曰毋停臣不知陛下珍此之多何以用之以之上用则毋过一再袭以之赏赉则羣下不敢当其免若象比陕西积欠军士冬衣布花无虑百十余万前者办料佣作之费皆扣除那借所出向移所取以益所欠未必不足补十一乃令民百余家男辍其耒女弛其机穷年营造以备上供不堪甚矣昔唐太宗纳马周之言遂省供奉御器明皇听李德裕之谏而罢银盝织续夫岂圣明后唐二君下工部复命织未就者悉罢 
　　七年正月二月以灾异命羣臣修省并极言时政得失军民利病损籴保定真定河闲三仓之一以济饥三月贵州苗□富架长脚等平命有司督民捕蝗捕一升者予米倍之以十事榜禁天下曰弛盗曰殃民曰淹狱曰虐小曰弊赋曰滥罚曰不遵信牌曰积年民害曰凶徒曰奸赌四月设陆凉州元谋县为流官改设马龙州流官知县一贝五月命太监李兴平江伯陈锐同刘大夏治张秋决河设都匀府更设独山麻哈二州及清平县隶之六月高邮康济河成设印江县七月命工部左侍郎徐贯兼都察院左佥都御史往同廵抚都御史何鉴经理苏松当杭嘉湖诸郡水道九月兴王之国十二月皇第二子生虏连入永昌凉州等处李兴陈锐刘大夏塞决成功遣行人赍羊酒劳之敕甘肃廵等官赈甘凉诸边军苦虏者 
　　八年正月以皇太后圣体未安免庆成宴虏寇凉州都督刘宁等御胜之二月乙卯朔日食岐王之国河复南流故道三月廵抚山东都御史翀等请黜沂州知州昌等九员吏部覆请上曰人才能否久乃见任未二年者姑留之从今有如此奏黜者吏部酌量以闻四月科道官言本朝朝觐考察委之抚按二院参之布按二司及州郡长吏部都察院又积其岁报殿最据为去留有不当者朝野得非之科道得劾之法最粮尽臣伏读弘治六年诏旨令吏部先期行文布按二司考合属廵抚巡按考方面年终奏行部院立安待朝觐日详审考察如有不公许其伸理臣仰知皇上爱惜人才至意但人心巧伪所宜堤防如第委二司考合属恐未尽谘访之公如部院立案待考察恐致踈泄之弊如许考退者伸理恐开攻讦之门明年又当朝觐考察之期乞一依夕治三年以前故事加密与公天下自服吏部及都察院奉旨议覆上曰人才进退重典也尚审询之毋有枉偏下山东副使杨茂元锦衣狱己降为长沙府同知封张延龄为建昌伯复设南赣都御史辖江西福建湖广广东交界以弭盗七月虏数入宣府龙门独石等处追封宋儒杨时为将乐伯从祀孔子庙敕副总兵彭清统罕东赤斤哈密三卫所部兵往征土鲁番速坛阿里麻设河南参政于南阳以抚民治盗虏入宣府八月入廷绥益王之国九月复设山东右参政一员总督劝农兼管水利设龙门县十月虏数入辽东开原十二月虏入宣府龙门所等处 
　　九年正月经筵讲罢赐讲官王华食 【 时太监李广方贵幸右春坊右谕德王华讲大学衍义至唐李辅国结张皇后表里用事众以事涉嫌请讳之革朗然讲论上乃不厌而赐之食华余姚人以及第第一仕礼部尚书王守仁之父也】 二月增先师文庙乐器如天子之乐皇第二子□□薨追封为蔚王三月己亥冠皇子广西流贼劫信宜县虏入宣府大同及黄花镇闰三月谕六部都察院凡天下奏事有旨令看详者覆奏毋过二日看议者毋过三日四月虏入平虏杀千户一人虏数入云州等堡岷王奏武岗知州刘逊诸不法事命锦衣往执之六科十三道皆言锦衣天子亲军非不轨妖言重情不可轻遣岷王与逊抵牾仅坐禄米愆期所奏干犯几百余人逮独止逊单词难月曲直孰辩乞下法司行镇廵官体勘必有开坐上曰科道官不谙事也亲王奏一州官而已有旨逮辄交阻其悉下锦衣狱府都司寺诸大臣为科道臣请宽上即日出之六月山阴萧山二县同日大雨山崩水涌漂庐舍二千余闲死者三百余人命量免被灾人户徭役渰没漂损者给米有差七月虏数入宣府柴沟堡等处录克复哈密功八月虏数寇庄浪卫永昌凉州等处虏突入宣府独石界九月虏两入密云古北口十月虏入宣府命赈恤泸州及新津诸县之被水者十一月虏入泗海治堡复入广武营十二月戍子月食既赐故礼部侍郎兼翰林院学士薛瑄祠额曰正学故伏羗伯毛忠祠额曰武勇刑部典吏徐珪上书言狱下都察院考讯大理寺审允罚两堂官俸发珪为民 
　　十年正月加封张鹤龄母夫人金氏为昌国太夫人设太仓州三月敕谕少傅兼太子太傅吏部尚书谨身殿大学士徐溥太子太保礼部尚书兼武英殿大学士刘健礼部右侍郎兼翰林院侍读学士李东阳詹事府詹事兼翰林院侍读学士谢迁曰朕惟我高皇帝创业定制所贻子孙至矣御制之书连篇累牍宏纲众目极大以精随制随改靡有宁岁后所施行未尽更定迨我太宗继正太统益弘远图列圣相承至于皇考因时制宜或损或益其条贯散见简牍闲百司艰于考据闾巷或未悉知皇祖英宗睿皇帝有志纂述事弗克竟以遗朕躬兹欲仰遵圣制徧稽国史以本朝官职制官为纲事物名数仪文等级为目一以祖宗旧制为主有损益同异据事系年汇列于后缉以为书以成一代之典俾天下臣民是训是彛尔等详录谨书之俾文质适中事理兼备称朕法祖图治之意遂命溥健东阳迁充总裁官太常寺卿兼翰林院侍读学士程敏政翰林院侍读学士兼左春坊左谕德王鏊翰林院侍讲学士杨守址充副总裁官名其书曰大明会典甲子始召徐溥刘健李东阳谢迁文华殿榻前商议诸司草疏溥等各拟旨面录上或更定二三字或削去一二语皆得体要复应手亲批极其敏妙有一疏条件多刘健请退详拟上曰即商是己赐茶出下内官何鼎锦衣狱四月虏大入大同境五月寇潮河川指挥刘钦等二十七人死之虏大入大同连营二十里六月命户部左侍郎刘大夏兵部左侍郎李介俱兼都察院左佥都御史整饬大同宣府兵粮乙酉月食七月山东廵抚都御史翀等奉例考察请黜老疾不谨等官吏部覆奏命任未一年者留廵按陕西御史黻亦考察其属以上吏部如前旨请上更命斟酌闻奏八月设镇远县河南邓州灾命有司赈之命宋儒周敦颐十三世孙袭翰林院五经博士九月虏数入镇番卫等处济兖青登莱五府被水若虫逢莱黄三县疫各命有司赈之虏入庄浪十月敕加致仕都御史王越太子太保总制甘肃延宁三边以御虏十一月赈四川诸府虏再入蓟州龙洞谷等处南京进贡内官奏管济宁闸者工部主事盛应期卫河船者工部主事范璋阻滞荐新械系之己降为驿丞置保康县十二月癸未月食 
