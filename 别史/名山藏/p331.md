<!-- { "loadSidebar": true } -->
　　纪冈临邑人为诸生燕王初起兵度临邑纲叩马首王与语悦之纲善骑射颇目法家言便辟应对刻精诡秘耐逆钩人意向辄先发之王日益幸纲以为千户既即位擢为都指挥佥事治锦衣亲兵典诏狱天子既繇蕃国起内不无自疑纲布其私距日夜操切阴计闻上上大以为忠謦欬无间即淇成诸公见纲自匿引而纲遂穷意为非行指挥敬江千户谦春等故无赖曲奉纲相缘借奸利多端上久亦颇疏之中贵九纲者白发其端上令给事御史廷劾下御史院按验俱有状即日捕诛磔于市夷三族而令御史院状纲罪其略曰谨按故都指挥纲儇薄驵侩阴敛阳郄挡必虿尾包藏虺心前后使腹心干伪为诏下诸司盐场勒盐四百余万还复称诏夺官舶二十艘牛车四百辆载入私第弗予僦人牛立槁即狱喝持大贾数十百家家索赂不等为黄金三百五十两白金二千两钞四十五万贯帛千五百疋挟诈耴交址使黄金八十两金盆一异宝二十枚夺民人贵等第舍庄宅十七所直金三十余万匿县官序民地八所二十余万从籍故晋王干没黄金五百两金盆一宝钏二百金鞍辔二从籍故吴王没琴瑟御龙服王冠还辄衣故王冠服坐高坐置酒命优童真保道真吉祥等效伎乐奉觞上寿呼万岁徐劳卿等无恙敬举卿之觞诸所用金装八宝环八宝帽饰玉盏玉水池砚珊瑚犀毗玉朿带红辅床玉石马几咸饰交龙日月星斗度如乘舆副又上所怒内侍右班当下纲论弃市者辄将至家具洗沐好食之阳为言见上赦若诱金帛且尽更数日将至市煞之先日以行刑报尝喜道姑陈姿首欲买置媵为都督禄所先纲遇禄大内持镢镢禄首脑裂禄慑噤不敢语恚都指挥哑失帖木不避道诬持其赏事捶死之纲家蓄养亡命耗山刘等多造铁甲弓弩万计腐耴良家子十八以下数百人充左右役诏选婕妤才人既试可令出待岁纲辄簿录尤者内之别以次塞莫敢问吴人故大豪沈秀高皇帝籍没其家所漏赀尚富秀子文度颇为人把持因纲舍人蒲伏见进黄金百两白金千两龙文被一床龙角一株奇宝十具异缯绮四十疋愿得从贽御列为外府外厩岁致粲六百石钞二十万贯酝百石布帛以时进食饵羞果以月进纲许之仍语文度吾后庭未充为我征吴中好者不为数文度因是挟纲什五而分民间室谁亡何者纲自唯重且迫当端午上射柳私其司射镇抚瑛曰我故射不中子折柳鼓噪以观兵部尚书御史既射纲谬不中瑛折柳鼓噪竟射无敢糺者纲咤曰无能难我矣纲为天子腹心臣负委任忘意不轨擢纲发不足数纲罪罪万死指挥敬江千户谦春镇抚瑛等比周为诬罔亦当死并诸应从坐人以轻重受条诏曰可颁示于天下 

　　○门达 

　　门达丰润人弱冠袭父职为锦衣百户机警深沉正统十四年用指挥吕贵荐以镇抚理刑有浙人谢通者为达僚佐而达善之通颇读书知事凡事务宽厚达与同心一时大狱如阮浪徐有贞辈多所左右中外罪系者率幸下禁狱久之升都指挥佥事掌卫事旗较逯杲数捕告谤讪达嫉而逐之时论翕然以达为贤然杲巳为英宗所知寻得复用杲为人阴贼懻害亡所避事为上缉察中外摭拾羣臣细故滥及无辜上用杲言诛一知州械死三御史论指挥李斌谋反死者二十余人而弋阳王母子赐自尽天下骚然不安杲退食杜门谢客非素昵者不敢于以私上益德之其官与达并杲念故为达所逐弃时时欲害达达惴惴幸自保而巳杲既为上伺察石亨曹吉祥两家罪石彪坐诛而曹吉祥从子昭武伯钦杀杲以叛杲死达治镇抚如故始达用平反得中外称及其继杲乃亦欲学杲所为以自媚于上曹钦诛后上居常不自安内借达为强而吕贵言于达曰逯杲激叛曹钦以有东华门之变武臣不易察也公欲以督责之术求亲于上则文臣易裁耳达以为然分遣官较行缉中外搜求幽隐吹牛批根及于僚庶上以为能至与学士李贤并委矣上朝左顾则命贤右顾则命达达所系罪囚狱隘不能容至别置狱舍囚不承辄称奉旨残酷特甚又多纵子弟为奸利念一时能言巳于上者惟李贤与袁彬以计害伤之语具彬贤记达鍜錬残酷既甚中外重足他日风什锦衣之门扉中外喧传曰锦衣门倒矣居有间宪宗即位以典玺局局丞王纶事坐达与交通调之边卫达既得罪诉冤者纷然刑科都给事中金绅率六科疏论达罪浮于谪谴上命都察院会九卿科道官廷鞫之左都御史李宾等上言达恃恩藐法玩弄威权文网苛细大狱屡兴内直垂帘别舍置系假托上旨恣行忍贪官较驿骚子弟交通为奸利科道官所劾言一一是上命达坐斩追其家私以万计其党指挥张山罪亦如之余党都指挥循等俱谪戍降调有差后当审录诏谪戍南丹而达死 

　　名山藏卷之九十一 

　　晋江何乔远　譔 

　　●名山藏卷之□□□ 

　　晋江何乔远　譔 

　　臣林杂记（二） 

　　◆臣林杂记（二） 

　　石亨 
　　曹钦 
　　陆炳 

　　○石亨 

　　石亨渭南人方面丰躯美髯及膝从侄彪髯亦过脐其伟如亨尝相从酒肆相工见之曰方今平世安得两侯亨家世宽河卫指挥佥事其伯父岩亡子亨得嗣虽不学而英果有胆气善骑射提大刀飞舞彪挥斧挽强亦不在亨后每出战亨先登彪从之亨累功都指挥使彪亦以舍人授大同卫镇抚正统中亨迁都督佥事为大同左参将守万全彪亦迁至都指挥巳巳之变亨坐不援虏与总兵杨洪并系狱虏至京城下景帝召赦之使将兵亨与彪出安定门驰突击杀虏却而西亨等追战于城西虏复却而南亨令彪诱至彰义门更与战虏溃追及清风店虏惧且出倒马关亨使绐曰石将军行未至来者假假军名耳虏人以为然皆反战亨及彪复击杀其数百人始知石将军痽也尽弃其羊马辎重还而亨名震虏中论功封武清伯寻进侯兼太子太师总京营兵彪升都督佥事为大同左参将诸子侄并陛千户当此之时于谦为本兵亨与杨洪为将皆一时朝廷所倚虏人称亨曰爷称彪曰王也景帝不豫会当郊使亨摄召命于榻前亨见帝委顿出与张軏张輗阴约徐有贞等迎上皇复位结太监曹吉祥蒋冕内白皇太后外为飞语言于谦且与王文谋立襄世子为东宫遂率其羣从子弟家兵与吉祥等夜叩南宫迎上皇出因与有贞毁谦送于上杀之上即日论夺门功第一进封忠国公仍理后军都督府事召彪大同以为都督同知充游击将军其家人石宁等十余人皆升指挥千户有差凡以夺门迎驾论功者出自亨口皆得官前后四千人而文武百官奔竞石氏之门亨大纳其贿赂入白上学士大夫有恶于亨者言上辄得罪上尝坐文华殿亨从千户卢旺彦敬进上问谁也亨道姓名曰二人者臣腹心人臣所谋迎陛下皆与议上立擢为锦衣指挥于谦诛亨荐左侍郎陈汝言代许之工部侍郎孙弘者亨乡人以亨荐得官复为请以为尚书上曰且使侍郎吏部再迁尚书矣亨出曰一迁尚书何所不可乃再待耶其恣如此亨与吉祥皆外为暴横也而内故不相能会上使亨捣虏延绥御史杨瑄奏亨吉祥夺河间民田而上颔之亨从延绥还谓吉祥曰今在外惟我在内惟公我与公何可不结驩也而受制于人乃相与谮徐有贞李贤于上阳辞解兵柄以动上哀怜上为调有贞于外谪瑄及御史张鹏充军令给事中御史年三十五以下者悉外调会以天变巳亨日于上前言事上悉可其奏人愬百户铭迎驾功下狱治亨白释铭即言臣当时举事至密虽妻子不知外人安得晓请自今言功者付臣审核有奸臣当奏亨言臣所豁五军营军物故老疾诸营当送补率不至臣请径促之使掌印官月至臣所听比较亨言军门有违限若数少者请毋送法司听臣决治然上心渐厌亨其始有请尽见从亡何可八九矣又亡何可四五又亡何可二三耳于是命阍者曰总兵不可辄至禁处后非有诏毋内也上使工部为亨造宅工部造亨宅至三百余间他日上登翔凤楼恭顺侯瑾抚宁侯永侍上指顾而问永谢不知恭顺侯曰必王府耳上笑曰非也瑾顿首非王府孰敢然上顾太监裴当曰而闻之人乃不敢言石亨亨生子弥月上召见摩其顶曰虎儿也善抚之朕行与卿结姻耴金锁系儿项名曰锁定侯盖讽云彪业以亨功一再迁为后军右都督天顺元年以游击将军警虏大同遇虏磨儿山千余骑直入斩虏首犯秃王搴其旗帜衣甲大败之三山墩斩首百余级上封为定远伯其明年召还夭明年虏屯贺兰山后使彪往彪与虏连战安边营追至昌平墩大败之野马涧半坡墩转战六十余里交锋数十合斩虏酋鬼力赤平章生擒四百七十斩首五百一十三级夺驼马五百有奇驴骡牛羊以二万余上命赠死贼者都督佥事周贤官召彪还进侯加禄米赉金币然亨虽骑恣尚麤豪直爽轩溪无机彪险谲矜诩矣彪在大同既诬陷都御史年富复数侮其总兵总兵因彪尝奏城威宁海子遂为流言诬彪有异志上固疑彪屡有功屡召还而彪乃令大同千户斌等五十余人诣阙乞留为镇守上觉其诈会北虏入贡罗拜彪于朝称石王益疑之下彪狱使鞫斌等杲然彪所使上下谕文武官从此无得辄交通往来遣左佥都御史王俭与锦衣指挥佥事逯杲往大同执附彪者都指挥使谅等百余人械治京师予亨病告调其家属宁等十余人于岭南诸卫凡附亨进者皆贬黜之杲与锦衣指挥使门达始用亨进至是乃自异竞言鞫彪狱得其绣蟒龙衣违式寝床亨私遣义男后卫同知瑄出居庸市木兵部召瑄不得向亨索亨佯不知臣今直使人自大同械至彪弟庆数自居庸抵大同擅乘官马索官司饮馔不当意骂参将鹏等如奴隶彪在大同代王增岁禄彪言王臣与父亨为王请王长跪谢彪因索王伎奉酒博野王生子彪贺王廷款至暮送香囊等物彪还京师隰川王遣其长子携酒礼造饯玉林卫军一女美彪强污之耴至其家十日军人且告彪系之狱竟瘐死于是三法司锦衣卫共劾亨上命亨闲住天顺三年也四年春逯杲上章言忠国公怨望益甚其侄孙进士后诈称病得轻旨斥为民后日与亨造怨谤为妖言曰土木掌兵权亨有所爱都督同知杜清其云土木杜也迩者光禄者火亨曰此天火亨畜无赖二十余辈专伺朝廷观其心怏怏且不轨上曰朕念亨微劳犯罪累曲贷不自创惩乃怨谤生他望锦衣卫其执而廷鞫之遂命籍亨彪家及其庄田之在渭南大同者下谕羣臣致书诸王使知亨负朝廷非朝廷负亨也亨死狱中法司请斩首枭示疏其罪榜告天下上命完尸瘗之彪与后皆伏诛始亨得志时有南京后军都督佥事张通者尝与同僚其孙镛与亨皆娶武安侯妹亨迎驾时通方屏居使人告之张公贿我祖孙并当论功通曰吾实不往敢欺君耶且吾亦甚贫卒辞亨 

　　○曹钦 

