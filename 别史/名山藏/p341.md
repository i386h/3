<!-- { "loadSidebar": true } -->
　　孙一元字太初自云关中人或曰其母倡也幸秦王而生而秦王不敢子之或云安化王府中诸王孙束发入太白山继入终南泛观恒岱蹑衡庐返嵩山渡汴谒阙里止邹鲁之郊久之踰江淮下吴越玄巾白袷混游贵贱常以铁笛鹤瓢自随愤激悲歌俛仰千载思古豪杰不得一当素自诵云平生陈正字死不受以怜初谭导引人疑其僊晚居湖州乃婴昬娶与尚书刘麟举人施侃山人吴珫陆昆结社号苕溪五隐其诗悲壮激发而泽于冲和年三十余卒湖州道场山中 【 刘麟字符瑞南京广洋卫人弘治九 年进士授刑部主事历员外郎虑囚畿内至活万六千有奇进郎中出知绍兴不谒辞刘瑾之官五月郡大治瑾衔之摭他事除名为氓绍兴人立小刘祠以继刘宠麟罢官无以为家泊舟湖州一富人门富人善望气曰吾门今日当有贤人至令人守之入暮麟从舟中起步富人门其衣巾若医卜然门者告富人富人走出廷之具知其平生遂留止之时值岁大侵斗米百钱家有饥色士大夫相率曰可使刘元瑞至是归安陆昆来相慰藉吴子珫施子侃慕麟道谊忻然迎之入湖相与论道蒙山之董坞关中孙太初方侨居谈说玄理诧相见晚会龙子霓亦至遂结社为湖南五隐瑾败起知西安府历云南按察使请告嘉靖初起太仆寺卿每退食焚香如坐禅室相杨廷和过麟门见其双藤倚户飘香载道问曰此内为谁曰刘卿也致意而去寻擢廵抚真定久之为江部尚书请作节慎库久之致仕会显陵宫殿雨漏追论事在麟时落职闲住麟好楼居寡力自营请文征明为绘神楼图寓意吴兴人尊之曰南坦先生南坦麟所居处也】 

　　○张诗 

　　张诗北平人自号昆仑山人初学举业于吕柟继学诗文于何景明顺天府当试士士当自负几入试诗辄使其家僮代之试官不许遂拂衣出乃一意为诗与翰林江晖马西玄林楙易廖洞野吕柟诸豪俊交游倡和重于都下柟为解州判后官南都诗两谒之道途所经得览山川名胜古人之迹入汴见李梦阳夜宴瓶芝忽自堕以为柈行觞焉与梦阳合作芝柈行因送王廷陈归梦泽穷楚郢之观至汝南视何景明疾相守七月景明卒还北平所居一之宅择隙地种竹每遇风雪飘萧披襟流盻相对欣然命酌就醉兴到跨蹇信所之虽中途遇风雨受饥寒不改悔杭守李士行称其不狂不屈不惰不骄春风不足融其情醇醪不足味其况也所著骂鬼诘发笑琳七子等文雄奇变怪览者不敢以今人待之字书放劲得其一幅揭之壁间可以惊人亦足驱鬼 

　　○祝允明 

　　祝允明字希哲长洲人徐有贞外甥也生而右手指枝因自号枝指生以举人授兴宁令稍迁应天府通判亡何乞归为人简易不拘押时时游伶酒闲然默而好深湛之思时独居著书解衣盘礴游心玄门贝或当广坐诙笑杂沓援毫疾书有若泉涌其书出入晋魏晚益奇纵为国朝第一所得官俸及四方饷遗辄召所善客与饮歌呼费尽乃或分与持去不遗一钱逋责盈门诃谇满路殊不顾问与允明同时同邑者有桑悦杨循吉悦狂生也以孟轲自况论文曰今天下文惟悦其次祝允明其次罗玘持刺谒其部使者曰江南才人桑悦年十九举于乡试礼部为尚书丘浚所知垂老佐郡不修下官礼多任诞常自诵曰胸中有长剑一日磨几遭然悦为文卑靡其于学博耳循吉字君谦为仪部主事与郎不相得谢病归久之病良巳复除原官多病好读书开卷至得意起踔掉不休人呼颠主事复官弥月再乞病告史部曰郎病巳复病耶不可有致仕耳循吉曰何难致仕即自劾罢时年三十余耳归益亡复问外事踪迹益诡怪寡合久之老且贫无聊赖伶人臧贤见幸武宗上一日问谁为善词者贤与循吉有故言循吉于上诏起之循吉冠武人冠韎韐戎锦山既见上不授循吉官有所幸燕令应制为新声称旨受赏赏亡异伶伍闲谓曰能为伶长乎循吉愧且悔自乞放归归益不自怿诸后进少年非薄之卒穷老死 

　　○唐寅 

　　唐寅初字伯虎更字曰子畏吴人幼读书不识门外街陌其中屹屹有一日千里气祝允明贻之书曰万物转高转细未闻华峰可建都聚愿子畏少加闳肆可久乃大寅一意望古豪杰意无一世辄饮酒携小妓吹洞箫既补弟子员不能斤斤博士家语着怅怅拥鼻二诗广志昭恤二赋演连珠数十首跌宕自喜每会心处则般礴臝游丹青自李唐马夏诸名家靡不研解吴中诸公称为才子寅亦自雄负以司马长苏自况成化中试应天府第一明年往会试时傍郡有富人子亦举于乡慕寅载与俱北既入试有仇富人子者抨于朝言与主司程敏政有私寄请并连寅诏敕礼闱令敏政不得阅卷亟捕富人子及寅付狱逮敏政出同讯富人子既承寅亦斥为椽繇此放浪远游扁舟独迈宁王宸濠闻其名聘之寅徉狂箕踞漫骂其秽迹宸濠放之归寅为文或丽或澹或精或泛无常态其思常多而不尽用其诗初喜秾丽既放白传奇趣时发或寄于画下笔辄迫唐宋名匠晚归心佛乘自号六如居士寅里中生有张灵者与寅善灵善画竹石每使酒作狂为诸生以古文辞见黜 

　　○文征明 

　　文征明初名璧以字行更字曰征仲长洲人文天祥之后也父林为温州守文章政事有名于时征明少从游庄■〈日上永下〉受业吴宽被选充郡学弟子员为人廉静靖慎都御史俞諌甚重之他日谒諌諌曰闻子贫甚何以为生征明曰贫矣未甚也諌指其襕衫曰何绽损乃尔征明曰今日天雨衣故衣耳諌尝造其庐见其门前河湮曰此河一通子登第矣吾为子通之征明固辞曰苟能登第何必通河通河必坏人庐舍愿公已之也久之林卒官温人合敛数百金为赙固谢不受温吏士谓文氏父子皆能廉修故郄金亭以林配前守何文渊征明初游郡学时学官以严厉朿诸生辩色而入张灯乃散既日长诸生皆饮噱啸歌壶奕消晷征明独临写千字文日以十本为率书遂大进同郡沈周博学善画征明师之得其髣髴益以神采更出周上而书画名一时征明书仿欧阳率更兼苏黄米三家小楷尤精复精八分书李东阳自负善篆见征明八分诧为并美画则人称其兼有赵孟俯倪瓒黄公望之体嘉靖初廵抚尚书李充嗣以征明与故相刘忠同荐会征明亦以贡至京师遂授翰林待诏可二年一再上疏乞归不报相一清与孚敬谋欲迁征明官征明竟致仕征明虽游于翰墨乎生平所取慎者藩邸所绝不肯往还者中贵人曰此国家法也四夷贡使道吴门者望征明里而拜以不得一见为恨既见亦不作一笔与之 【 宁庶人贻书征明使者及门征门辞病亟卧不见金币一无所受亦无所报周王以古鼎古镜徽王以金宝瓶他珍宝直数百镒为贽使者曰先王第一启谢之王慕先生无所求也征明曰王赐也启之而后辞不恭竟弗启倭夷谒贽征明服绯坐受其拜于庭曰示中国体竟不受贽亦不与书】 其它郡国守相连车骑富商贾人珍宝填溢不能博其一赫蹏独贫书生与其故人子若姻党之窘急者寻常得之世更以此重征明也征明所善后进吏部郎王榖祥通判祝允明 【 榖祥喜绘事点染花卉意致独到即一枝一叶亦有生色书法仿李北海】 太学生宠秀才彭年周天球而其二子彭若嘉群从伯仁亦名能精其业 【 嘉字休承仕州学正生平恬澹可亲座客常满】 年九十方为人作楷书巳掷笔逝吴中与征明同时同业者有周臣谢时臣陈淳仇英朱贞孚而陈淳书画兼美淳子栝亦肖其父业贞孚为景宁教谕后来吴中又有鲁治陆治钱榖治善花卉翎毛榖精山水松石小景更得神趣 

　　○王宠 

　　王宠字履吉长洲人为人高朗明洁砥节履方风仪玉立举止轩揭虽声名振迭而酝藉自将少受学于蔡羽居洞庭三年既读书石湖之上二十年非岁时省侍不数数入城遇隹山川辄听然忘去或时偃息长林丰草间含毫赋诗倚席而歌邈然有千载之意长于书法国朝善书首推允明而宠次之初与其兄履约并有时名其后履约举进士官至都御史而宠每试辄斥年四十终然世之知履约者不如其知宠也羽字九逵为文奥雅宏肆诗溅涤曼靡一归雅驯晚更沉着而时出奇丽见者谓李长吉不过也羽大悔恨吾辛苦作诗求出魏晋之上乃今为李贺耶吾媿死矣 

　　○黄省曾 

　　黄省曾吴人为人狂诞而矜局自位置有所慕古匪适一家虚极既开万言立吐以其经魁南都举进士不第遂弃去自号五岳山人乔宇为南兵部尚书邀往金陵乞纂游山记草成宇曰令某为之十年难此王守仁在越四方鸿俊千里负笈省曾执贽道席晨参暮敛每班坐请疑问至即荅无不圆中厥后湛若水祭酒南都复往从游謦欬之下恍增智颖王湛谈道本同因有小细往来述饰几堕参商二门所争譬之蕉鹿因其敖胜各有超首省曾曰王公如握日中天湛公如流光万土王公如瀵本昆仑湛公如派达万川日必有光派何离本守仁若水遂皆重之自言思树勋常而瞻言百里必有摇败败不乐组绶亦爱宾屦而俗化荡靡故杜门交游知飨御有枝腹之分故不营赀产知情态成狐蜮之观故不蓄怀较所积万卷皆折赀捐产不惜重购读用未周常以为恨每朔朢必陈五经而拜之海内名旧若李梦阳康海王廷相杨一清霍韬辈或以翰札见知或以经济加器隐显请交约略二千余人有子曰姬水年十四补邑诸生久之弃圠出入缁流灭景收声所居环以奇卉异石焚香独坐稍羸辄召故人焚枯酌醴 

　　○都穆 

　　都穆字玄敬吴县人仕礼部郎中簿书吏事不恊于情年五十余即弃官归加太仆少卿致仕一时士大夫见穆萧然戒行视弃官爵如吐唾交叹穆贤家居绝迹公府寝卧图籍放意山水冥搜遐寄如是者十余年嘉靖初以抚臣荐进阶中宪大夫亡何卒正嘉闲海内士大夫好为山水游者太末则方豪思道天台则蔡潮巨源而姑苏则都穆玄敬三子者又皆善大书嘉勒创名纪迹人以比之谢灵运柳子厚 【 蔡潮尝为贵州参议平清平苗香炉之乱历官河南左布政使】 

　　○许相卿 

　　许相卿字伯台海宁人三上春官不第聚书万卷读于灵泉山中十年乃举进士正德末授兵科给事中道与时违恒切幽愤世宗即位连疏五六指陈时弊排击巨珰分不谐俗遂引疾归买山栽松为终老计久之中外交荐召礼科给事中力辞不起旧游仕者过相卿劝之相卿故与杂谈农圃事闲有索京师故人书者则曰君第言相卿死矣故人张璁夏言相继当事各贻书物探所欲官悉谢郄之对使者曰我方悯子劳子不怜我病官是渠家物耶以之私人而顾及我去矣领子一尊聊酣予竟竟不荅书后遂无荐者家居数岁以娱亲为务父殁葬海盐县之金井山结庐墓次蔬水三年旦夕临毁墓近紫云村之茶磨山遂徙籍焉因自称云村病翁影不出山若与世隔者值隹风日山椒水澨曳杖行游道逄山僧园叟相与班荆尔汝大雪则骑黄犊从一童登云岫绝顶纵观群峰广野如在混沌自诧奇绝襄阳守徐咸济南守锺梁素善相卿造焉相卿候于翠微落照返射千峰皆紫有浔阳风致太白山人自天目来晤中秋泛月澉湖酣笑达旦至其狷介迕俗时有背诟怒若罔闻也年且八十死而自志其墓 

　　○高濲 

