<!-- { "loadSidebar": true } -->
　　钱德洪字洪甫余姚人钱镠之后父希明三岁失明而博古能文章守仁倡道德洪与王畿首师事之推尊发明为独至守仁在越七年德洪自归省外无日不侍左右王华卒守仁使门弟子纪丧因才任使僊居人金克厚者为人谨厚守仁使司厨克厚语德洪曰吾学得司厨而大进嘉靖五年德洪与畿厚同举进士而德洪畿相谓曰吾斯未信引疾归卒业于守仁士及守仁之门者守仁使德洪先引导之俟志定有入方与请见八年当殿试方北上闻守仁丧遂辍试与畿迎丧广信制服哭之构天真精舍当湖海之交像祀守仁收录遗言与答问语曰传习录既殿试乞教授苏学以便养迁国子监丞立省愆堂教诸生以悔吉吝凶之道迁刑部主事转员外郎坐械系郭勋忤旨下诏狱与杨爵赵都督白楼讲学狱中勋死乃释隆庆初荐复原职以引年引阶朝列大夫今上即位复诏进一阶德洪自少至老守其师说既早废周游四方号召同志所至学者迎事而受业焉畿学虽师守仁而在官好干请武进人薛应旗为南考功郎中黜之应旗亦坐补外南京给事中游震得等讼言应旗下吏部尚书唐龙覆言应旗疾恶如仇去奸若脱宜复京秩以劝后来应旗得复官畿后遇应旗下拜而谢之 

　　名山藏卷之八十五 

　　●名山藏卷之□□□ 

　　晋江何乔远　　譔 

　　臣林记（文苑） 

　　◆臣林记（文苑） 

　　高皇帝起亩亩闲少罹孤贱质学无从渡江以后马上诗书兼操闲作睿思天授神藻泉流虽不同于学士大夫字句之勤劳而其见悟出于臣民之上雄奇超于翰墨之表古质奥畅卓伟英杰异矣哉帝王之文矣文皇御制条达宏远如万骑千乘驰骤植立于平沙大漠之中而仁宗有典有则模范雅训不啻学士宣宗神敏兼赋下笔立成自亦以为会心英宪孝宗并体元黄屋流情缣素世宗中兴藩服淹贯经史杰作奇思远继高帝臣愚无知以为高帝世宗之文典谟盘诰兼具依稀而成祖列圣汤武殷宗良足次也高帝虽以文章雄视上古至其授旨臣下但取明达无贵棘艰一时翰墨知遇之臣无过宋濂学士濂远沿元季靡缛之遗习近承圣主不棘不艰之明旨蔚然而森列浩乎其平夷不亦宜乎方孝孺道法政治寄于文词列在顽臣不暇次载大学士杨士奇台阁之体当世所推良以朝廷之上但取敷通亦繇揆端之务未遑该洽相沿百余年闲有依经之儒而无擅场之作渐使然也孝庙之时政浃道熙其时百官委蛇公朝入则振佩出则鸣珂莫不酒食相聚计订文史朋讲羣咏时则李梦阳崛兴北地何大复并起汴中蔚然左马之业而李东阳以先辈白眉兼任黄扉汲引英流究极华贲李何二子遂褎然名一代矣延及正嘉其其风未冺唐顺之王中名于嘉靖之初或规摹于苏氏或体裁乎欧曾乃有历下李攀龙吴郡王世贞振而大之二子者搦管则横耽乎当世登坛则相遇于中原骏声并驰高名独盛但按其所作亦有可述攀龙自前汉先秦遡而上窥杂取喆词贯珠骈玉法则匠心言终刍狗时专长乎廑廑未狼藉乎郁郁者也王世贞武库之储河涌川流荡荡浩浩即有秾冶之世情尚未根源于道德稽之于经似或远焉嗟乎文章一途其理则巳尽于天地之闲其法则巳极乎今古之变惟夫深造以道富有日新拟议成之斯其根抵自非庸德庸言礼乐先进乌能彬质有其文词者哉今具列文苑诗赋之家并亦缀属 

　　郭传 
　　林鸿 
　　孙蕡 
　　聂大年 
　　张弼 
　　弘正间十才子 
　　杨慎 
　　王廷陈 
　　高叔嗣 
　　王慎中 
　　王维祯 
　　陈东 
　　李攀龙 
　　王世贞 
　　徐中行 
　　梁有誉 
　　吴国伦 
　　宗臣 

　　郭　传　　林　鸿　　孙　蕡　　聂大年　　张　弼 

　　○郭传 

　　郭传字文远会稽人洪武七年太祖御武楼赐学士宋濂坐从容问曰天下虽定朕犹垂意宿学之士卿知其人乎濂对曰会稽有郭传者学有渊源其文雄赡新丽而精魄焜煌论议崇谹根据六经波澜相推若不知其所穷一代奇才也上颔之未几复召濂曰郭传之文卿可持至濂因持其文以进上览巳笑曰诚如卿言会丞相暨御史大夫来朝命内使出示之且褒嘉至再即日召见谨身殿奏对称旨诏授应奉翰林文字自是日侍左右备顾问赐予便蕃每命题撰着辄加赏赉升修起居注迁考功丞 

　　○林鸿 

　　林鸿字子羽福清人洪武人荐辟试龙池孤鴈二诗称旨授将乐训导官终膳部郎中与闽县周玄郑定候官黄玄王褒唐泰长乐高棅王恭陈亮永福王偁 【 偁见永乐臣林】 号闽中十才子周玄字微之黄玄字玄之鸿门生也号二玄晋陵舍人浦源有诗名特来谒鸿鸿使二玄见之鸿读所为诗惊叹曰此我家诗也避所居舍之源名日益重周玄仕祠部尚书郎黄玄泉州府学训导郑定字孟宣善击剑工古篆隶书陈友定辟为记室友定败亡交广闲入长乐居之洪武中举明经为延平府训导末年为济府纪善永乐中迁国子助教王褒字中美永乐中以永丰知县朝京师与修高庙实录升翰林修撰修永乐大典为总裁官成祖每祯祥令节辄命从臣赋诗亲第高下褒元夕应制称旨改汉府纪善唐泰字亨仲洪武中进士官陕西按察副使高廷礼初名棅字彦恢自号漫士永乐初与王恭皆自布衣召授翰林待诏迁为典籍慱学能文工书画事亲孝谨与人交无贤愚新故盎然若一其所选唐诗品汇唐诗正声具有伦鉴行于世王恭字安仲家贫樵郡山中自号皆山樵者永乐中以修永乐大典强起至京师年六十余矣同郡王偁戏谓曰君无以会稽章绶故来耶恭曰山中斧柯幸自无恙大典成试诗高第授翰林典籍不就庐陵解缙称其布衣萧然不慕荣宠强然后起若朝阳之凤陈亮字景明元儒生也二祖皇帝累诏不出曰唐尧在上下有箕颕作读陈搏传以见志其后闽中能诗有布衣傅汝舟高瀔并正德中人 

　　○孙蕡 

　　孙蕡字仲衍南海人才美绝人为文操笔立就节槩不妄交游耕夫贩夫望而目之曰孙先生元季避乱山泽与邑人王佐结诗社于南园开抗风轩以延一时名士一时士如赵介李德黄哲别驾黄楚金征士蔡养晦黄希贡长史黄希文架阁蒲子文进士黄原善赵安中安中弟通判澄征士讷相与豪吟剧饮更唱迭和而蕡与佐介德哲尤磊落狂斐称五先生洪武改元征南将军廖永忠下广东东筦何真求蕡作书归附曲尽诚款永忠以是不戮一人寻征蕡典郡教洪武三年诏天下设科取士蕡首举于乡至京授工部织染局使寻出为虹县主簿加意劳来兵燹之后民以还业一岁被选为翰林典籍学士宋濂乐韶凤承旨詹同亟称之日侍上左右奏对便敏容观飘逸濂辈皆自以为莫及也居三载求出为平原簿无何以事逮系有旨输校操版筑之役蕡讴吟为粤声督工者闻上召至令陈所为诗皆忠爱语命释之十一年罢归田里放迹云林益肆力学问有轻死生齐物我之意久之召为苏州府经历又久之以事谪戍辽东竟以党祸见杀临刑歌诗一章天下冤焉门人同邑黎贞者亦奇士时并在戍奉蕡柩葬于安山之阳典衣营其事为文泣祭之番禺赵绚称蕡究极天人性命之理濂洛关闽之学为岭表儒宗岭表人至今有文学皆自蕡倡之 

　　○聂大年 

　　聂大年字大年临川人一目重瞳颖悟卓绝日记数千言善属文工诗书得李北海笔法宣德末繇经明行修荐授仁和县学训导改常州府子再升仁和教谕士以不得出大年门下为憾其诗多为诸公称赏而叶文盛直谓三十年来作者绝唱也吏部尚书王直尝以诗寄钱塘戴文进索画且自序昔与文进交时常戏作一联至是十年而始成之大年题其后曰公爱文进之画十年而不忘也使以是心待天下贤士天下宁复有遗才哉语稍闻直景泰六年诸公荐大年与史事征诣翰林困于讥谤卧病逆旅自度不起投词于直曰镜中白发难饶我湖上青山欲待谁千里故人分槖少百年公论盖棺迟直得诗泣下曰大年欲铭其墓耳明年而大年卒 

　　○张弼 

　　张弼字汝弼华亭人登成化罗伦榜进士伦谪官弼慷慨作诗送之授兵部主事转员外郎出为南安知府弼慱学工诗文尤雄于草书踵门乞书名遍天下而弼恒若不自屑每论古今人是非得失介不容发敦尚行履风节目好其得科第晚徊翔省署又为贰佐所莅政简且不久处落落而巳而益其有不能居下所治南安两广要冲大山长谷亡命啸聚久为民患弼悉捕之大庾岭民无他生活为两广商人肩挑转货南雄黠民欲夺而专之至树党争命弼为立界定博换伐石立碑二郡民并得有所衣食既毁淫祠为社学表章境内往哲寓贤为唐张丞相说宋李丞相纲作祠为周茂叔作吟风弄月台为刘元城作铁汉楼凿梅岭山欺嵌以便行人梁横浦崩湍人无病涉者去而民祠祀之弼草书神怪捷出备骤风急两崩崖堕石之势狂锋醉墨流落人闲以为张颠复出虽海外之国亦知购求而弼自评所能以书不如诗诗不如文一时谓弼英雄欺人然观弼之文精凿无腐漫之气诗学陆放翁而肆笔所至时有过之者亦知弼之不自诬也子弘宜弘至并举进士曾孙以诚万历中及第第一 

　　李梦阳　　何景明　　徐祯卿　　边　贡　　顾　璘　　郑善夫　　陈　沂　　朱应登　　康　海　　王九思 

　　○弘正间十才子 

　　李梦阳 
　　何景明 
　　徐祯卿 
　　边贡 
　　顾璘 
　　郑善夫 
　　陈沂初 
　　朱应登 
　　康海 
　　王九思 

　　△李梦阳 

