<!-- { "loadSidebar": true } -->
　　皇甫仲和睢州人精天文推步之学成祖北征与袁忠彻并从师忠彻以相仲和以占上至漠北不见虏召仲和占之曰今日未申当从东南来王师始却终必胜召忠彻对如之上并械二人以待不验死日中虏不至对如初顷之虏大至上登高督战东南却总兵广率精兵斫马足稍退巳疾风扬沙虏竟引去上欲夜旋仲和忠彻曰明日必款整而待之明虏酋来诣曰不知乘舆至是上喜授仲和钦天监正英宗北征仲和老矣学士费鼐问之曰驾可止乎胡王两尚书率百官諌矣仲和曰紫薇垣诸星动諌无益曰可奈何仲和曰盍先治内曰郕王监矣仲和曰不如立储君土木既败虏集城下城中皆哭仲和登高望曰云向南大将气至寇退矣明日杨洪石亨入援虏遂退仲和退朝有卫士从之相辞固请之曰家中方喧请返卫士返妻与妾閧或问仲和公曷知之曰彼时鬬鹊在屋上也 

　　右推步 

　　○相地 

　　王府尹 

　　△王府尹 

　　王府尹忘其名亦不知何许人也梦人授之书曰读吾书可衣绯不止衣绿他日拾得一书于道视之青鸟家言也玩读久之乃以地理闻尝为禹州同知汉庶人购求之不应曰须诏旨乃以府尹名闻会成祖方有事寿陵曰吾政求此人遂召入为定陵地陵前有小阜劝上去之上曰何者曰恐妨皇嗣上问无后乎曰恐偏出耳上曰偏出何害遂不复去后累世皆验其人官至顺天尹 

　　右相地 

　　○卜筮 

　　仝寅 
　　张仑 

　　仝　寅　　张　　仑 

　　△仝寅 

　　仝寅安邑人瞽而聪学京房易占多奇中正统间游大同英宗北狩镇守太监裴当问寅筮得干之初九曰大吉是谓干之巽干君象龙变化之物也四初之应也龙潜跃必以秋应以壬午浃岁而更庚者更也庚午中秋车驾乃旋还则必幽勿用故也或跃应焉或之者疑之也后七八年必复辟午火王丁壬合也岁丁丑月壬寅日壬子其合乎岁更九跃则必飞九者究也干之用也南面子午冲也必正南面故曰大吉既也先入寇寅在石亨幕下召之筮曰吉虏无能为也踰年也先欲奉英宗还廷议莫敢发寅谓亨曰虏送我不迎如夷狄何英宗居南宫锦衣指挥卢忠上变妄言景帝怒杀中官阮浪犹穷治不巳忠冀得大富贵请寅筮寅筮叱咤曰是大凶兆死不足赎忠惧而佯狂事乃解英宗复辟诛忠授寅官 

　　△张仑 

　　张仑仁和人五岁丧明受易善记精通卜筮星历诸书论禄命多奇验宁庶人作乱浙江镇守太监毕真谋为内应布政使何天衢命仑筮得解之象敛椟贺曰渠魁授首矣何内应之有武宗南廵浙中备供帐甚亟布政使徐蕃命仑筮得同人之离蕃曰同人亲也离应南面驾其来夫仑曰不然卦体属干西北其位兹应返也主上至尊人安得同之爻曰号咷后笑兆之矣其在纯干之日乎悉如其言 

　　右卜筮 

　　○星命 

　　金鬼谷 
　　郭修翰 

　　金鬼谷　　郭修翰 

　　△金鬼谷 

　　金鬼谷吴人与富商谈命肆中适贫人负薪至曰我命亦尔何独贫鬼谷曰君如欲富不在家也当于南方千里之外负薪者归告母母曰有姊在闽盍往求之负薪者走入闽访姊顾姊亦甚贫夜宿之空邻舍但宿邻舍者必见鬼物亦且死舍是以空姊无所宿弟使暂就之及寝见鬼物入冘中掘之得黄金百镒有金鼓覆其上遂取以归以金鼓报鬼谷人称鬼谷术曰金鼓金 

　　△郭修翰 

　　郭修翰吉永丰人其父侨寓兴宁县而生修翰童子时母命为市辞曰识字急于市读易读史手不释卷市童众咻之母老盲废修翰曰采给行佣吾不如江次翁遂穷通天文七政读书卖卜于市得钱供母而星学名一时有人问寿曰不及粽迨五月三日其人返诘之曰粽入釜矣越明日而疾作张督府岳以司马入召召问之对曰犹寄长城三岁岳愕然寻有麻阳之命言王方伯大用一岁两迁但不得专敕不用曰方伯得迁必中丞也何得无敕果尹京兆王迁卿陆方伯杰深信修翰术以荐于丘参政民范乃言其旬日必死民范怒欲加修翰罪以出陆荐姑遣人羁守之如期不验当棰死至期果死贰守莫同自惜不第恒嗟卑修翰曰公一岁入召再岁按察提刑矣果如其言自知死期云我六旬有六六月六日无生理及时而病乡士夫罗俶往问之修翰曰而命先我犹相问耶罗以三日修翰以六日 

　　右星命 

　　○遁甲 

　　黄廷新 

　　△黄廷新 

　　黄廷新潮人寓兴宁县东郊家故贫隐屠肆口不言技术或时露一二成化中长乐尉江璟署县流贼攻城久廷新以遁法解贼围繇是知名练廷爵者喜谈兵事廷新一日祭旗不开走问廷新廷新曰午有衣麻妇过子门子大喊三乃祭旗旗开矣祭毕必风雨果然隶人陈秀锦事廷新尽传其秘推官王爌署县一日捕治秀锦下之狱秀锦不踰垣而风逸爌知其得廷新术并捕廷新廷新取二竹叶一插鬓一以授其子父子坐肆中捕人过其旁无见也既数日曰吾向以日不利故不就捕今日可矣入跽露台下怀龙眼三爌亦不之见迨吉时出龙眼掷爌前爌乃见之告爌云一百二十日当乃可获爌不许驱促之廷新出使其子置炭七枚燃七灯草而试之炭炽而灯草不焦曰第往无祸也吾则不往期未耳及期廷新走获得之罗时雍者欲传其术置酒邀廷新覆盘飱使射之廷新一一中邻居道人为人设醮归廷新谓其乡人往候之潜以竹叶插道人门道人方昼寝乡人排门入不见道人惟见百雀自帐中飞出乡人曰黄先生诳我少顷廷新去竹叶乡人见道人颓然床箦之上一日呼其儿曰吾壻丘氏死矣急往讯之儿云昨见之南郊何以死廷新曰南郊正丘死所也果然廷新刚直落魄不以法轻授人或呼为黄先生则不应曰吾屠子也以能自藏用故不及于祸 

　　右遁甲 

　　○人相 

　　袁珙（子忠彻附） 

　　袁　珙　　（子忠彻） 

　　△袁珙（子忠彻附） 

　　袁珙字廷玉鄞人高祖镛宋末进士元兵压境镛不屈死烈火中其家十七人闻变俱赴水有沈朱二仆保其遗孤珙少游海上遇异僧别古崖于洛伽山奇之曰公眼公如电当以术显吾将授公因布黑赤豆暗处令仰视日至眩悬五色彩缕使隔窓映月辨别皆得之乃授之相术其法占者至候二鼓或五鼓燃炬对坐烛视其形状气色更参以新生年月百无一失珙在元时擅名天下矣珙为人占必先察其心志听其言语观其形气然后断以吉凶珙于九流百氏莫不涉究好为歌诗酒酣击缶仰天豪吟所居鄞城西屋前后树柳自号柳庄洪武初见姚广孝嵩山寺曰公非直名缁刘秉忠之俦也后广孝应选入燕邸密言珙燕王王隶珙尺籍中托取之与其子忠彻俱至王选卫士九人与操弓矢杂入酒肆拉之饮珙前引王裾长跪呼殿下九人者哂曰妄也珙言益切王起入宫召珙曰间者何以知吾王也对曰殿下操弓矢肆中臣望见殿下手皱而瘦龙掌也因凝谛良久稽首曰殿下年四十髯当过脐必为苍生真主坐致太平二十余年王悦留珙珙遇列较散卒往往许以公侯大臣王恐其语流闻遣还乡即位召入见官太常丞授忠彻鸿胪序班赐赉甚厚既营北京父子扈从出入禁庭立储之议帝意有所属者累年使珙相仁宗曰人主也使相宣宗曰天子万年于是竟定而忠彻初在燕王府中燕王宴北平诸将使忠彻执壶观之宴毕言燕王曰都督宋忠面方五大身短气昏工部侍郎张昺面方五小行步如蛇都指挥谢贵拥肿早肥而气短都督佥事耿瓛颧骨插鬓色如飞火左佥都御史景清身短声雄皆当刑其后永乐中人言楚王子重瞳者密遣观之还奏无它异从征北虏所言皆验仁宗为太子时忠彻言太子前不逊及即位欲诛之得夏原吉諌正宣庙中言上前七日之内宗室有谋上者果报汉王反其它游诸公间往往有记其事者珙有孝行性抗直能辅人以义忠彻外虽如父内险陂太宗使相群臣与有隙者乃言其短正统中坐矜傲下狱忠彻仕终尚宝卿年八十余卒 
　　忠彻道苏过阊门沈氏沈一子方周抱出求相忠彻笑且抚其首曰切头切头更无他言沈以戏尸子长凶狠坐大辟 
　　入南濠徐家生子方三日闻啼声曰强寇也徐怒几捶之子长以探丸论死 
　　鄞人有为忠彻友之仆者美且慧忠彻相之以为不利主人使逐之友不忍也数言之不得巳而听之仆去无归往来寄食一夕宿古庙中久不寐见墙角一破衲中裹黄白约数日两欲取之忽自叹曰我命薄至是奄有此物天益不容矣守之待旦则一妇人掩涕来四顾彷徨问之荅曰吾夫军也系狱当死某指挥者治之吾变家产贷亲邻得黄白若干将以献指挥今失之夫死矣仆使举其枚数合遂以遗之妇欲分仆金不受以遗指挥夫得出既出徧语仆于人指挥闻而异焉致之育于家指挥老无子悦其美慧遂子之又数年指挥致仕仆以子袭职归拜故主故主叹曰袁君之术如此踈也留迟袁至使服故服捧茶出忠彻惊起曰故某人邪何至是主谬云逐出无归今又来矣忠彻笑曰君无戏我非君仆矣三品武官也形神顿异尝行善事乎 
　　宁波卫人盛琦少役刘指挥家忠彻过刘盛执扇旁立忠彻谓刘曰善视之进士知县也琦后登进士仕无锡知县 
　　安州知州杨集髫齓时其父命过邻家黄氏时方黎明忠彻闻集呼门声招与语集惧不应急叩门入因立候之仕柮天明黄氏子式送出门忠彻注目良久问姓氏旁人曰杨姓忠彻曰惜哉吾闻声而俟之以为大贵也今其貌则非大贵人也然亦当得五品既指黄式曰七品也皆验 

　　右人相 

　　○医 

　　倪维德 
　　戴原礼 
　　盛寅 
　　蒋用文 
　　周汉卿 
　　汪机 
　　萧氏 
　　葛林 
　　陶华 
　　吴杰 
　　道人 
　　李玉 

　　倪维德　　戴原礼　　盛　寅　　蒋用文　　周汉卿　　汪　机　　萧　氏　　葛　林　　陶　华　　吴　杰　　道　人　　李　玉 

　　△倪维德 

　　倪维德字仲贤吴人研穷内经推究原本读金季刘完素张从正李果三家书知其与内经相发明自信不谬出而用药往往如神维德所治疾既察天时地利又集人事虽异证奇病一经诊视辨如白黑内心仁厚但来谒者亡论贫富有一窭人抱疢求治不但疏方且与陶器其于他方释以批注不加穿凿独叹治眼一书不备不精着一书曰原机原机本之阴符经曰心生于物而死于物机在目也维德之言曰医儒者一事也不知何代而两途之父母至亲也有疾反委之他人一误谬则终身不复平日以仁推人者独不能推之父母也是曰缺仁朋友义合者也赴其难虽木火兵革弗顾周其急金玉粟帛弗吝也疾则曰素不审他者曰甲审遂用甲渠者曰乙审更用乙此徒能周赴于疮夷而不能携援于死生也是曰缺义一身也饮食滋味致美也衣服玩好致佳也嗣上续下不敢致轻也疾至不识任之妇人女子任之宗戚朋友任之狂巫瞽卜至危犹不能辨药悞也是曰缺智儒不兼医五常缺三故曰医儒者一事也又伤寒内伤妇女小儿皆医一门也不知何代而分科之今世指某者曰专某科指某者曰兼某科复指某者曰非某科则夫老人妇女小儿秦越人何得兼能而屡迁也 

　　△戴原礼 

