<!-- { "loadSidebar": true } -->
　　郎曰汉开西域断匈奴右臂彼都关中与今势异故胡世宁之议确矣 

　　△安定卫 

　　安定鞑靼别部东为罕东北抵古沙州其地广袤千里洪武七年酋长撤里畏兀儿安定王卜烟帖木儿遣使来贡赐以织金文绮分其地为四部曰阿端曰阿员曰若先曰帖里各给印章而赐卜烟帖木儿银印明年献元所授金银字牌请立安定阿端一卫分统四部许之遂以夷酋沙刺为指挥等官安定王立未几为沙刺所杀部落溃散永乐十一年其孙亦攀丹来巿赐印诰复故封二十二年中使乔来喜等往西域至毕力江为贼所杀洪熙元年都指挥李英与必里卫土官指挥康寿等率兵至罕东问故罕东指挥言贼中国使者安定曲先二酋也英进击攻昆仑西数百里至雅令阔地安定斩首四百八十级虏安定王桑儿加失夹及男女千余人获驼马牛羊十四万有奇曲先远遁安定王诣阙谢罪命礼部主事杨镛赍敕劳英寿厚赐之宣德二年以安定僧赏触领占为威净慈应国师给诰命银印自是安定王与国师屡入贡而国师之外复有禅师在国师之上正统中则有领占端刺麻竹领占完卜札巴监参禅师正统十一年亦攀丹卒子领占干些儿嗣成化中为土鲁番残破苗裔散失弘治初安定王领真干即儿子千奔请嗣王许之正德七年为北虏亦卜刺所破余众内徙嘉靖闲复令其部酋嗣为指挥然安定后无传而阿端久没莫知处 

　　△罕东卫 

　　罕东罕东左二卫皆在沙州古西戎部落洪武二十五年土酋哈口咎等侵塞大将军蓝玉讨之深入至阿真川不见虏还三十年酋长锁南吉刺思遣使入贡立罕东卫以锁南吉刺思为指挥佥事永乐元年与其兄荅力袭等十六人贡马进指挥使而以荅力袭为指挥同知头目奴奴为指挥佥事自是贡不绝曲先之役罕东头目班麻思吉率所部从擒斩首虏获驼马牛羊以献宣德七年论功授指挥使成化中为土鲁番所困夷酋奄章逃居沙州朝廷许其耕牧轮贡部落日蕃至奄章之孙只克以罕东卫既废请立罕东左卫治其地从之以只克嗣官领卫事巳进都督佥事弘治六年土鲁番掠沙州迫诸夷自附只克请捄用兵部尚书马文升议发罕东兵袭之罕东失期我师不能有大功自是土鲁番入寇每假道其国令给食而亦不刺安定数掠其资罕东愈微至正德时往往款塞求恤矣只克卒孙白羔黑刺嗣为都督嘉靖初与别酋沙木哥土巴先叛附土鲁番者皆来归边臣请分其众半居肃州白城半居威虏仍择其壮勇练习之番休迭上皆听白羔黑刺约部落浸蕃而我边以饷夷坐困焉 

　　△赤斤蒙古 

　　赤斤蒙古周西戎战国月氐秦汉属匈奴武帝耴为炖煌酒泉二郡康属瓜州后没于吐蕃宋西夏据之元属沙州路永乐二年故元鞑靼丞相苦朮子塔力尼等率所部男女百五人来归诏设赤斤蒙古千户所以塔力尼为千户赐诰印寻升为卫以塔力尼为指挥十一年擒叛寇老的罕来献上悦厚赐之进指挥胴知塔力尼卒子且旺失加嗣进都指挥同知正统元年自言与鞑靼战有功进都指挥使五年进都指挥佥事且旺失加卒子阿速嗣是时瓦刺也先强盛尝求昏阿速阿速未即许也先使人召阿速往受聘阿速惧请内迁以避之诏曰婚也先可也往受聘不宜往而见诈悔何及矣赤斤尔所守地奈何迁避之赤斤蒙古虽与沙州罕东名内属然阴与瓦刺市受其平章等官畏其强也始苦朮娶西番女生塔力尼又娶其达达生锁合者及革古者乃分所部为三帐自领中帐而使塔力尼领左隶以西番人锁合者领右隶以达达人左帐部故雄于右帐部至是阿速欲并右帐耴之日相仇杀右帐酋指挥同知锁合者窘携所部来归未几死景泰元年阿速以擒叛寇功晋都督同知复晋左都督成化二年阿速卒子瓦撒塔儿嗣其明年瓦撒塔儿卒子赏播塔儿嗣是时土鲁番陷哈密侵掠赤斤至正德间夺其印种人散乱多走塞下其卫遂虚 

　　△曲先卫 

　　曲先在安定西古西戎部落元置曲先荅林元帅府洪武四年设曲先卫以土酋散西思为指挥同知其后为朵儿只巴所攻曲先入安定居阿员地永乐四年指挥哈三散即思三即等表言西番侵暴乞仍立卫徙治药王淮报可以三即领卫事给印章并徙安定治所于昔儿丁永乐末散即思及安定酋劫杀中使都指挥李英进击之皆远遁宣德五年散即思复掠使者及西域贡使命都督佥事史昭充副总兵及都督佥事赵安充左参将都督佥事赵彧充右参将率安定罕东兵讨之散即思惧而逃遣弟千户坚都等进马赎罪上以远夷宥之还其俘令居故部其后屡入贡然亦苦土鲁番内徙失故地此外又有哈烈哈三哈烈儿沙的蛮哈失哈儿哈的兰赛兰扫兰亦力把力乜克力把丹沙把力黑俺力麻脱忽麻察力失干失卜哈刺怕刺失刺思你沙兀儿克失迷儿帖必力思果撒思火坛火占苦先沙六海牙牙昔牙儿干戎白兀伦阿速阿端耶思成坤城舍黑摆音克癿凡三十八国朝贡道皆经哈密其贡期或三年或五年哈烈国一名里鲁其王有沙哈鲁者元驸马帖木儿子东有俺都淮八荅商等城皆隶属之永乐初遣使招谕七年其酋么赉等来朝贡久之复遣吏部员外郎陈诚使其国正统二年来贡马玉石亦力把里故名烈失里在沙州西去肃州西北三千七百余里或曰焉耆或曰古兹国元时名别失八里也元裔马哈麻王子居之其所隶有火州东荒城古高昌国汉西域长史戊巳较尉所居洪武二十一年将将军穷征残元献元俘撒马儿诸夷在俘中上遣使送归别失八里国王里的儿火者因使者入贡上嘉之二十四年遣主事宽彻监察御史韩敬大理评事唐钲报王书彻至乃被留独遣敬钲二人遇上遣书还谕之永乐四年王沙迷查遣使贡玉璞等物十一年陈诚使其国其国王纳里失只罕为从弟歪思所弒而自立徙国西去更号亦力把里歪思又与其子撒秃治兵相攻宣宗素知歪思之毋恭顺朝廷敕示以教畜子孙之道其后朝贡不绝也 

　　△土鲁番　火州　柳陈城 

　　土鲁番古交河县之安乐城汉为车师唐为伊西唐时入职方用开元历有毛诗论语孝经历代子史其人类高丽贵人食马以下食羊或鳬为乐多琵琶箜篌好骑射火州东七十里为柳城古柳县也永乐七年陈诚至其国遣使朝贡宣德五年火州王哈散土鲁番万户赛因帖木儿柳陈城万户瓦赤刺俱贡马及玉璞其后朝贡者第称土鲁番成化中其酋破合密虏王母弘治中杀罕慎虏陕巴语在哈密记自后叛服不常正德嘉靖中皆来贡 

　　△撒马儿罕 

　　撒马儿罕在哈烈东亦力把力西汉罽宾也洪武二十年国王帖木儿贡驼马继贡海东青厚赐之蓝将军深入逐残胡撒马儿罕有行贾捕鱼海者尽俘以归上察其真撒马儿罕人皆遣还之帖木儿奉表谢贡马千二百疋表文曰大明大皇帝受天明命为天下君自古所无之国皇帝有之自古未服之国皇帝服之臣帖木僻在万里外恭闻圣德宽大弘庇覆载知上天欲平治天下特命皇帝出为亿兆主兹又恩被下臣俾异域商贾得览观都邑城池之盛如出昏睹晴又承数书恩抚劳问俾站驿相通道路无壅臣国中部落欢舞感戴歌仰圣心如照世之杯臣惟仰视圣寿福禄如天永永无极上嘉其有文遣主事宽彻等报之永乐七年陈诚至其国不入贡上使礼科都给事中傅安与御史姚臣往征之以官军千五百人往撒马儿罕怒拘留安等洪熙元年其国兀鲁伯为王乃奉表入贡送安归安留撒马儿罕二十年矣归惟十七人与俱而姚臣死久矣 【 傅安太康人起家县吏历四夷馆通事舍人鸿胪寺序班洪武末累迁礼科都给事中撒马儿罕弗宾成祖遣安持节使其国酋长负固不服且讽安降安曰天朝使臣肻从汝邪酋怒覊留之艰苦备尝志节益励酋长知终不可屈乃以礼送还因献名马珠玉为谢自是其贡遂通安归以老乞骸骨赐一品服致仕命有司给月米舆夫宣德四年卒遣官谕祭治葬墓在朱仙镇岳庙后】 正统四年来贡马马色玄蹄额白诏图之赐名曰瑞□九年来贡其王曰兀鲁伯曲烈干朝廷赐之金玉器皿及龙头拄杖玉事件细马鞍各色织金纻丝衣料等物成化十七年进二狮至关外奏遣大臣往迎职方郎中陆容言狮诚奇兽顾不具郊庙之牺牲备乘舆之骖服不宜受上乃第遣中使往二十二年又进狮取道广东浮海还云欲往满刺加更市以进广东布政使陈选上书拒止之弘治二年其王阿黑进狮礼科给事中韩鼎请却之上嘉纳焉四年又进狮及鹦鹉至广东守臣以闻礼部尚书倪岳言陛下即位却珍奇罢贡献颂传中外撒马儿罕贡狮臣知圣心必不嘉纳第此夷入贡道故从甘肃涉海而来则勘合印信皆属虚文矣抑臣虑其习知海道而生意外之变望遣行人驰谕彼中厚为宴赏治其归船敕谕国王自此贡从故道献但土物庶使宾服夷丑知明天下不勤远人不贵异物之意上嘉纳之大学士李东阳作却贡诗以颂其服属有迭里迷沙鹿海牙赛篮渴石养夷达失干荅儿密卜花儿诸国 
