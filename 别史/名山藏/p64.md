<!-- { "loadSidebar": true } -->
　　二十三年正月命南京右都御史屠滽谕占城国王古来于广东调应天府丞杨守随为南宁知府并升其从弟翰林院编修守址为南京翰林侍读是月也以传奉得官者二十人二月皇太子婚吏部奏通政司缺官请以礼部王传为右通政礼科给事杜明为右参议上可之遂内批升通政李孜省为礼部右侍郎仍掌通政司事是月也以传奉得官者四十四人四月丙戌以皇太子婚上徽号于皇太后曰圣慈仁寿皇太后壬辰谕文武羣臣曰朕忧亢旱虔心祈祷自二十五日为始各加祇慎毋或迨遑丁酉分遣勋臣告于天地社稷山川是月也以传奉得官者七十余人而汰黜匠官给半俸者八十有八人五月以江西多盗命河南左布政使李昂为都察院右副都御史廵抚之乙卯遣廷臣赍香帛分祷天下山川以祈雨丙辰敕谕文武羣臣曰上天示戒旱久田枯民庶惊遑朕甚愍之宽恤刑狱遍祷神祇雨尚未也冤未伸欤用未节欤困未苏欤抑尔百官罔上而厉下欤朕己节减用度疏放宫人尔等各体朕心痛自修省纾朕忧悯元元之意六月册同镳为周王贡琮为肃王定武职隐匿舍余立功久近之法七月召致仕左都御史余子俊复为兵部尚书册皇子佑樘为兴王佑棆为岐王佑槟为益王佑梓为衡王佑木云为雍王癸丑月食追谥大理寺丞锺同曰恭愍是月也以传奉得官者四人旧减俸半支许全支者五十余人八月究治天下诸司伪吏自庚辰至于甲申上不豫命皇太子视朝于文华殿戊子上大渐召皇太子使早即位谕以敬天法祖勤政爱民之道已丑上崩寿四十一九月乙卯上尊谥继天凝道诚明仁敬崇文肃武宏德圣孝纯皇帝庙号宪宗十二月壬午葬茂陵 
　　臣乔远曰上聪明仁恕渊默勤恭孝事母后如古帝王郊庙斋祭必极诚敬景皇帝尝有封沂之命未尝一语及之委任大臣畧无猜忌或即于纪屏黜无疑一闻四方水旱戚戚然下所司赈济或辇内帑给之重惜人命断死刑累日乃下夙兴视朝但遇雨雪辄放常参官而不废奏引隆寒盛暑或减奏事以恤卫士侍立之劳闲有游豫不出大内如南囿祖宗时不废游猎上未尝一幸焉时御翰墨作为诗赋以赐大臣诸司章奏手自披阅字画差错亦蒙清问臣下益兢业职事莫敢或欺葢上以守成之君值重熙之运兵革不试万民乐业垂拱而天下大治矣 

　　名山藏卷之十七 

　　●名山藏卷之十八 

　　臣何乔远恭辑 

　　典谟记十八 

　　◆典谟记十八 

　　孝宗敬皇帝一 

　　○孝宗敬皇帝一 

　　孝宗敬皇帝御讳佑樘宪宗子也母曰纪淑妃宪宗王皇后无子万贵妃宠而妬它妃不得子淑妃一幸上为万贵妃所谮逐既有身及生上周皇太后王皇后私育之而不敢以闻及六岁宪宗方知有上即册立为皇太子宪宗崩以其年九月壬寅即位大赦天下以明年为弘治元年始宪宗册上为太子时诏至南京瑞云见孝陵如车葢既稍长仁孝恭俭闻于东宫及是持麻衰绝酒肉日侍灵幄哀擗有加时览记孝经尚书家礼大明律四种书皆有日课有疑义即召问法吏儒臣天下翕然望治于是放省内苑鸟兽虎豹之属勿饲之使自毙追夺李孜省邓常恩赵玉芝凌中顾玒顾经曾克彰黄大经江怀李成等故所赐冠剑印章谪戍之降太监梁芳陈喜韦兴于南京闲住其余以左道附孜省进者悉罢黜癸卯上大行皇帝尊谥庙号诏天下十月享庙乐设不作乙亥上周太皇太后王太皇后尊谥曰圣慈仁寿立张皇后诏天下降革成化中传升冗员及大慈恩等寺法王佛子等职御史姜洪汤鼐庶吉士邹智连章论劾大学士万安许致仕追尊纪淑妃为皇太后上尊谥十一月贼破揭阳县置孝丰县起致仕南京兵部尚书王恕为吏部尚书改南京兵部尚书马文升为左都御史南京礼部尚书耿裕为南京兵部尚书升少詹事刘健为礼部右侍郎兼翰林院学士入内阁礼部右侍郎丘浚进所撰大学衍义补嘉纳之升本部尚书以李孜省罪重及梁芳陈喜韦兴邓常恩等俱逮系锦衣狱辛已宪宗丧百日矣先是上服丧二十七日礼官请易服如制入朝上素服如故羣臣服吉者皆趋出至是百日又如之进士潘府请行三年丧下辅臣详议礼部侍郎倪岳定仪注三年不鸣钟鼓下受朝贺朔朢宫中素服举奠繇是上孝德感动中外 【 府字孔修上虞人成化丁未进士既劝上行三年丧亲友疑沮以祖训为言府不听疏竟上衰绖待罪梓宫发引府独衰绖器送出知长乐县有惠政迁南兵部主事数上疏言事其言元世祖不宜列帝王庙木华黎不宜从祀功臣吴澄不宜从祀孔庙时虽未用至嘉靖中悉如其议以母忧去官逆瑾乱政遂高卧不起嘉靖初进太常少节致】 十二月壬午葬大行皇帝茂陵以纪太后祔己丑祧懿祖皇帝奉祔大行皇帝主太庙作奉慈殿奉纪太后主焉唐王芝址薨 
　　元年正月庚戌月食不及一分免救护改南京刑部尚书何乔新为刑部尚衵虏寇靖虏兰州等处分守都指挥同知廖斌等战败之赐玺书闰正月始用朔朢御奉天殿百官公服朝参礼李孜省死于狱其他方士仍戍边纪太后贺人其亲属莫知遣使入贺求之科道官劾奏诸武将不职上曰将才难姑评留其稍可者二月丁未祭先农遂耕籍封哈密卫左都督罕慎为忠顺王虏寇广宁参将崔胜等连败之赐玺书三月癸酉视学释奠先师加币用太牢改分献曰分奠赐祭酒誾司业震坐讲丙子开经筵丁丑命日讲壬午午朝筹州知州刘槩上封事纳之都指挥廖斌复败虏兰州五月嘉兴贼陈辅作乱命刑部右侍郎彭廵韶视浙江虏犯宣府永宁赐故南京右军都督府经历张黻诰命六月癸己日有食之左庶子张升论劾大学士刘吉降调南京工部员外郎襄王奇镛薨丁未月食不及一分免救护命马文升提督团营操练升养病给事中贺钦为陕西参议辞许之七月命户部左侍郎李嗣兼都察院左佥都御史清理盐法于两淮彭韶兼都察院左佥都御史清理盐法于浙江八月虏数寇独石万全及甘肃山丹永昌等处北虏小王子伯颜猛可遣使来朝九月封诚泳为秦王膺鉟为岷王宫纪太后亲属贵旺二人追赠太后三代修其先茔之在贺者十月代王献海青报书返之曰朕靡敢盘于游诗不云乎视我周行叔祖或有忠谠可时益朕十一月置顺圣县贼陈辅平妖僧继晓伏诛十二月申严官员势要中盐禁令公侯驸马伯子孙读书习礼国子监 
　　二年正月二月以灾异问辅臣消弭之道截湖广岁漕米遣户部郎中江汉王宏分赈四川饥更发银二万为饥民具耕种置从化县下中书舍人吉人御史汤鼐主事李文祥庶吉士邹智知州刘槩董杰锦衣狱既戍谪之虏寇宣府独石马营四月都察院覆奏廵晏广东御史南言叛贼系狱者三百余人久恐变请怕决之上曰岂无可矜疑锦衣驿人令廵抚都御史秦纮覆审之以王恕老免其午朝减免温处二府及福安县廾课一岁五月河决汴入淮复决黄陵岗入海六月虏入广陵卫之岐山台代王成炼薨七月敕曰近京师大雨水南京又有风雨之异朕恭祇天戒尔文武百官其修省斟酌以缺政闻于是廷臣各言事皆从之遣郎中瑗赈河间永平免其粮税户给一石米给畿内贫民二麦种各一石命四川镇廵官查勘成都府卫去岁赈恤后今府库余积几何收成几何犹有被灾者量免税粮流移复业者见杂役三岁八月奉宪宗主太庙罢浦城县银冶九月虏屡入大同改南京兵部左寺郎白昂为户部左侍郎修理河道十月崞县妖贼王良等伏诛连山县民告纪贵纪旺非太后宗支命给事中珪御史佑入贺详访其虚实十二月甲辰朔日有食之 
　　三年正月二月户部以凤淮扬郧襄南阳邓唐诸府水旱免其粮草麦丝之税上曰凶岁损上甚称朕指急行之三月命天下州县预备仓积粮视里数为差以定黜陟黜陟府州正官亦视其属之积数损籴苏州仓米四万以济饥给曾子庙祀田令同姓一人主庙给田户五洒扫户十免其繇增设四川按察佥事一员提督都江大堰以兴水利发太仓银万两赈泰安等县达官余舍损籴永丰等仓复以固安文安二县民饥不能籴验口赈四月举怀才抱德山林之士赈蕃育良牧二署被灾人户敕廵抚陕西右副都御史萧祯兼督马政五月复设兴山县潞沁二卫所屯田被水灾不及三岁例不免粮上曰民饥方赈可复征特免之丁卯月食饲唐韩愈于孟六月襄王见淑薨七月给事中珪御史佑还言纪贵纪旺诈亡验发戍边九月命修理边墙三年一遣大臣阅视黜代府革爵武邑王聪禾为庶人祠纪太后父母桂林复设东明邑市二县闰九月封钱承宗为安昌伯授宋朱熹九世孙婺源岁贡贞为本县训导十月增祀元韩建于余阙庙十二月慧星见天津历营室入室宿敕谕文武羣臣曰天示星戒朕斋沐告天省已修德尔等宜各举职慎操毋惰毋私凡军民利病时政得失条奏来闻庶尽交修之道于是廷臣言事悉从之 
　　四年正月户部尚书李敏疾乞归上曰君臣一体卿毋去朕使医视卿二月封张峦为寿宁伯敕三法司曰曩天下诸司审录重囚矜疑及辩遣者奚啻十数百人与其宽终孰若谨始其令继今问刑之际察审辞加意究之毋傅致于一时冀不坐于他日四月敕司礼监太监韦泰同三法司熟审勘问官有故失入等罪不追究焉辛酉月食五月予故刑部尚书吴云赠谥并故翰林侍制王祎祠云南七月增城山贼蓝粪等平八月总督两广都御史秦纮致仕封皇弟佑榰为寿王佑椁为汝王佑橓为泾王佑枢为荣王佑楷为申王修宪宗实录成九月皇子生漳州贼温文进等平十月黄河溢命有司量赈开封怀庆二府及扬德宣武睢阳三卫被灾家虏寇甘肃十二月贵州苗贼也富架等杀掠都匀清平诸处庆王邃■〈土屏〉薨起秦纮为南京户部尚书土鲁番速坛阿黑麻王遣使来贡献还城池人口并金印一赐彩段五表里金织衣一袭 
