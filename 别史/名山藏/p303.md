<!-- { "loadSidebar": true } -->
　　杨博字惟约蒲州人父瞻为四川佥事博年十七举乡试旁通诸经二十一登嘉靖八年进士授盩厔知县调长安为政精廉殊绝盩厔有剧盗博督士兵犂其穴在长安留心赈饥存活甚众时瞻亦为扶风知县父子并有惠政而博且冠陕被荐行取以年不及格授兵部武库主司至为郎世宗幸承天起故学士翟銮改兵部尚书兼右都御史为行边使视师九边銮荐博赞画至肃州属番数百人遮道徼赏銮综所赍朝赏有数番来恐滋多欲拒不见番竞讙博曰夷性卞愤不予必变莫若集而面诘其缓迓状曰天子念若等僻苦烦相公亲劳问若等当倾巢远迎敢迟涣乃尔应缚属吏诸番当气慑如此则赏不待溢銮从其计拥卫暨严跪诸番辕门之外译而数之诸番果罗拜请罪因微赉其先至者余部落惧以后至让无敢来东至辽东登抚顺城覩建州海西二夷屋居火食树官建卫大类中国而贡使久不至察其故为海西夷兀允住所闭遏而兀允住不靖繇蓟东邮传多干没苦之乃告銮是夷势虽羁縻功成藩屏奈何惜小费自撤厚防请以柔远深意严谕诸驿并原诸夷后期罪特许补贡若兀允住有罪不可赦则严敕辽东抚镇多方擒斩以绝祸源銮从其计以上闻博是行东抵云爰阳西讫张掖辄眺察其形势险易亭障坚瑕问土俗好恶士马登耗夷帐远迩部落强弱一一籍记图绘具得其肻綮所请筑浚濠堡增设守备銮以博计上闻辄施行銮入首荐博可属大事上嘉赐金币调掌职方司时嘉靖中年北虏俺荅阿不孩累胁我叛人侵边世宗日念边所以督边臣甚至虏始从大同左卫入犯朔州博白兵部尚书张瓒当备京师瓒以闻上喜其后繇朔州至马邑白草沟而南自太原南下声犯平阳泽潞延绥廵抚万潮请备京师而瓒疏巳行虏营汾及平遥介休东西散掠诸县山西左参将张世忠与战死虏益分掠定襄盂五台等州县八日始出阳和塞山西抚按以虏退闻博草备后十事请瓒上之瓒曰虏退矣宁庸是其夕上下内阁令户兵二部条后计瓒取博草立上之上大喜有张瓒忧边思职之褒而户部后二日始上尚书李如圭竟失上意以免是时世宗以膺惩责本兵瓒倚博如左右手凡羽书中旨朝奏夕闻夕下朝覆上亦知博所为一夕羽书至上特遣中使扣杨郎中舍驰召之时瓒墨好货而博布袍蔬食门绝私谒时有王文选锁门不锁心杨郎中锁心不锁门之谚博居曹十二年例当擢京堂官而郑晓为文选郎中拟迁山东提学副使吏部尚书许瓒为博薄之晓曰以杨谋断奚虞不远夜过博以告博谢晓为知已居一年擢左参攻又一年擢都御史廵抚甘肃上谓勋辅大臣曰前职方郎也而是时仇鸾为甘肃总兵贪狡淫暴博时时规正之鸾为曾铣所奏逮系狱中而铣亦坐议复套事逮诏狱鸾即上书讦铣并及博上不问及鸾得出狱尚讦博不已上语左右曰杨博好官鸾何诬之再者必治居二年与总兵王继祖督参将蔡勋击虏八里河滩斩首四十二获马驼牛羊千有奇夷器八百九十余已与诸将再击虏镇羗永昌山丹镇番等处斩首九十余获马驼牛羊四百有奇夷器二千五十有奇而哈密夷人牙木兰自嘉靖初得罪于土鲁番酋拥众五千余人内附总督王琼迁牙木兰于湖广安插其众于白城山命哈密卫都督白羔刺约朿之顾白城城堡未建听其蹔附郊关以居者二十年所矣是五千人者皆哈密赤斤罕东诣夷长子孙日盛强劲与军民相搏博檄副使王仪参将刘勋葺治白城山城堡墩戍给以耕爨之具具羊酒召谕白羔刺诸番徙之皆欢呼乐从计移帐七百有六男妇三千四百余人离塞近者二百里远者至五百里约以朔望之日入城番汉母非时通既奏闻帝嘉之以斩虏徙戎二功进右副都御史予奖敕赐白金纻丝明年丁母忧服阕即家召起兵部右侍郎明年兼右佥都御史廵边寻转左其冬复命兼佥都御史总督蓟辽保定军务兼理粮饷博谓蓟辽切近京师惟拥护畿甸防卫诸陵为大义御虏之机敢战不如慎守要以匹马不入为功三十三年八月甲子西虏把都儿东虏打来孙紏其诸部七大酋十余万骑会于小兴州白庙儿自三岔口古城川并虎头山连营百余里谋犯古北虏寻繇黑雾山而南戍刻抵孛河车者二百余骑距塞不十舍博飞发尖夜二人出哨留参将唐桂守密云自帅中副总兵刘通副使蓁甲而驰与廵抚都御史吴嘉会总兵周益昌大会于古北召诸将画地守连营持待战火器者夹岸军益昌帅诸将往来驰援军皆附墙立乙丑寅刻虏自虎头山大举薄潮河川关下突攻龙王谷参将杨照游击官疾击之卯讫午百十战杀过当我军伤者九博立出金钱布粟分劳军促故游击棠帅师五百人前助则稍退寻攻砖垜子副总兵龚业疾击之又过当则稍退寻攻沙岭儿益昌帅其所帅将殊死战虏大挫转攻丫吉山庙儿岭副总兵业展转迎击之遂退博更檄益昌发家丁千人援虏所不攻地选尖夜携地炮潜出按伏夜分齐发虏自相蹂躏刺砍达旦时虏营火光烛天烽火达京师上震恐问虏报于相嵩日数下会博奏至上喜趣逐虏丙寅虏分为三道攻龙王谷沙岭儿砖垜子诸处各万余骑参将照副总兵业游击官力御之斩首二打来孙简骁骑四千令部酋塞逼攻松岭儿甚力千总承爵故游击言参将渊各帅所部至虏尽锐蚁附而缘墙一虏已及雉言部张马马斮其腕则皆坠虏射马马贯颅我军被杀伤者六十余人延绥游击璘帅所部驰至击杀虏数百打来孙遣部酋把户塞拥五千骑济师相持朝至昃矢猬集璘若言手刃督众殊死战殪把户塞若里狐二酋虏号哭钩尸驮去戍刻突百骑攻汉儿岭红山儿游击守督中军时中等堵击游击碧参将府以陕辽游兵应之遂退虏相与语向庚戌秋如进巨室宝货人畜各饱望外今者墙高台密人狠弓强大非昔比也丁卯辰刻虏复以三百骑攻孤山儿守若碧若府挥刀亲抟众殊死战击杀虏五六十余乃奔古城以去仍返虎头山将向白马关大水谷博探虏动静檄宁夏游击经固原游击堂提督卿备而待仍选尖夜持火炮潜入各营竟夕四散五六发虏人枵马疲皆狼狈哭归是役也博御虏五昼夜其始闻警即止宿古北垣上每跨鞍擐甲冑手弓矢往来诸隘口睥睨闲凭墙血战虏百道攻不克是时都城谓虏旦夕如庚戌警报日数十至上时发厂卫逻较及亲信中使分诣缘塞诇诸军趾相踵及归备述博随虏转战状会大同廵抚都御史王忬奏亦至上大喜谕嵩曰得如是者数人无废兵政矣已已即军中宣谕赐博益昌嘉会业照璘大红纻丝服各一袭发万金劳军是役也论者谓中兴武功第一博上疏归上功称五略以赞上是时俺荅亦属六万余骑寇山西三关亦为总督侍郎许论所击走上大喜升博右都御史兼兵部右侍郎论兵部尚书兼右都御史各荫一子锦衣卫千户益昌嘉会等皆升赏有差寻兼总督辽蓟保定军务三十四年打来孙愤昨秋失利来袭马兰谷驻鲇鱼石关下博与嘉会益昌益督诸将奋击剿拒几获打来孙斩首二十余殪其酋一蓟郊关也每虏至京师辄戒严博御无失利博在蓟贾勇教战自四方至者稍有寸长辄置幕下择气志可使者激之曰虏亦人耳奈何见而走安知天不欲而富贵令奋迹行间耶久之士知战故辄以无事亡何召入为兵部尚书寻加太子少保杜绝相嵩子世蕃不得挠兵政嵩父子不悦居一年丁父忧又二年土虏寇大同围右卫城连月不解征总督杨顺下狱罢兵部尚书许论廷议置代未决上复召博为兵部尚书以往博不能辞墨缞而往上疏慰曰皇上幸宽西顾忧臣誓灭此贼用摅国愤上嘉荅之因赐白金文绮虏谍博出关即夕悉众出塞去博以右卫久在围城中樵采路绝士煑革而食忍死固守无二志乃优加恤奖疏褒其守帅尚表并陈善后十事遂经畧大同修守要害测虏情预战守凡疏一二十上上悉亲为裁定不下部议虏去远博以大同川原平衍虏骑飘忽艰于防御乃聚粮具械分布修筑躬自劳来奖劝于是筑牛心等堡寨墩台二千八百七十二座挑浚大壕二道各长三十里拦马壕六十四道凡五十日工报竣上嘉博功大完速降敕奖励赐白金文绮随谕辅臣曰宣大博理已平一岁可见凡事无人之效又曰博尽心边务方在理中以来冬回部为宜朕意须加以一秩乃加太子太保兼右副都御史虏酋有哱素者故称魁桀时以轻骑抄我边博计擒之并斩其党十五人因分锐兵袭击并塞虏营多所斩获虏徙帐远去边警益稀乃议筑翁万达所创大同长城列上修边四事大约计费二十万金请内帑者十一上览疏谓辅臣曰博修边费少成多比他动以四十万用大不同各镇妄费谁肻一言及者博闻感泣会虏入蓟镇督臣被廷议移博镇蓟上然之时当防秋即日趋居庸道上经畧宣大及时继理十事既入关调度诸将鲁聪等画区分守而以副使等官李尚智等监之下令曰某月日时各营据墙举火为号某日某时如之凡摆边耀武者三自居庸距山海旌旗径千余里不绝炮火之声远迩响应近塞夷众走报诸酋时刻不爽诸酋皆惊终岁不敢近塞上召博还部加少保当是时嵩父子不便博入屡沮之上特旨召博复特旨加贰孤嵩兹不怿浙江总督胡宗宪者父事嵩江南海贼为乱宗宪计擒其酋王直嵩欲因事侯之博执不可请下廷议礼部尚书吴山与博持之宗宪竟不侯嵩与其子世蕃憾博甚是时上久不接羣臣操下益急博屡犯嵩虑为所陷夜宿外舍以待不测然上殊知公一日谕吏部曰朕闻自博入胡虏日伺边外未几戎政缺人又谕兵部曰戎赞之用须如博者会各边屡有奇捷法当叙本兵功博不自言上皆锡银币繇是嵩乃不敢复构博博一品考绩赐羊酒钞锭授柱国勋并以勋赠其三代上异数也寻诏支正一品俸四十一年虏将大举寇蓟谍报甚亟上曰自博入我恒虑边今秋必扰早策遏之博申饬边塞使命络绎而蓟总督某者殊易虏乃东廵辽阳博拊几曰虏氛甚恶亟征各路兵协御犹惧不济顾引重兵去远徼是假之便道也今兹败矣日夜十余檄趣之旋虏已溃墙子岭入矣虏薄近圻火光烛大内博夜宿部中前后上三十余疏寻引去是时嵩先已得罪去博再入本兵且八年筹虏筹倭心力焦劳南北报功捷无虑数十次皆推功文武大臣不自为伐四十二年两考再荫一子入监疏辞上不许曰兹用酬功且以砺世明年吏部尚书缺特简博未几上崩穆宗即位博首请录忠谏举遗俄奏修平宸濠功令新建伯王守仁子世其爵又以中外迁陟太骤政多苟且请渐为久任法并得施行明年一品三考加少傅兼太子太傅荫一子入监读书博在位久左右幸臣皆不便之时时谮博于上博历辞荫许之又明年以覆留都御史庞尚鹏有旨诘责博请谢去大学士李春芳尚书刘体干等及两京科道交章奏留不报已而左右谮博者皆得罪上知博无他又明年再召为吏部尚书治兵部事力辞不许是时西虏已纳款九边防御蓟辽为急博奏征浙兵九千人复奏遣清军御史征北直隶山东河南山西陕西诸脱伍军悉诣蓟镇以实畿左寻解归神宗即位召还吏部时一品满四考赐宝钞五千贯肥羜三上尊三十加少师兼太子太师荫一子寻覃恩赠三代如其官葢以兵部臣一品四考惟博一人寻以疾乞归再疏许之时博子俊民为太仆寺少卿俊卿为锦衣卫都指挥佥事诏皆许扶侍归葢殊典云归之明年卒年六十有六讣闻辍朝一日谕祭赐葬赠太傅谥襄毅荫一子中书舍人博丰须伟貌音吐洪畅每谈及生平履历接人遇事与夫九边阨塞险要兵马钱榖盈缩坚瑕今昔登降之故亹亹如指掌遇下有恩所至多见思每朝四鼓兴危坐待漏祁寒暑无二虽位益尊益恪慎俊民仕户部尚书俊卿武举第一人又俊士亦举进士 
