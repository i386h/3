<!-- { "loadSidebar": true } -->
　　宁献王权母杨妃洪武二十四年用皇子封大宁古会州也东连辽左西接宣府为要镇高帝诸子燕王善战王善谋王以高帝命与诸王岁秋行塞成祖以燕王会王塞上甚欢王所统塞上城九十带甲八万革车六千诸胡骑若朵颜诸夷皆骁勇善战而其三护卫率中州闾左北地苦寒日夜思归也燕王始起时兵少又虑宁王扼其后则叹曰安得有大宁兵断辽东助我以诸夷哉时建文帝恐王与燕王合使人召王王不至坐削三护卫李景隆来攻燕燕王为书通王请得一至宁府中若谓穷蹙不能战而求王草表请解者王许之燕王从千余骑直趋大宁从松亭关后攻关王止燕王骑城外使王单骑入燕王执王手大恸具言所为起兵故因求王草表王置酒与燕王为驩会居数日燕王令亲信吏士稍稍入郛阴结诸夷酋长示意闾左思归人皆密喜如约燕王行王祖之郊燕千余骑拥王入关诸夷酋闾左一呼皆战守将朱槛死之于是王府妃妾世子皆携其财宝随王还北平而大宁城一空王至燕燕王以其军与景隆战王居帐中时时为燕王草檄燕王谓王曰事成分天下半及燕王为天子王求移封请苏曰圻内也请钱塘曰赋薮皇考以与五弟竟不果而封之周若他惟意王不能无望出飞旗令有司治驰道欲有所之上大怒王惧从数骑驰入南昌称病止城楼上上乃以南昌封王巳人告王诽谤巫蛊事竟已自是不敢有求请覆殿瓴甋用瓦而已不琉璃而构精庐一区莳花艺竹鼓琴读书其闲用是得终成祖世仁宗宣宗朝王自谓尊叔父数有请然数见拒他日求铁笛焉宣宗曰笛涤也与之王白晢美髯负气好奇嗜学博古自其髫龁时自称大明奇士老号癯仙弘奖风流儒雅之士并得游从高帝时奉敕辑通鉴博论三篇他又作家训国范垂示子孙盟诸社稷山川之神不守训范明神殛之所论著及于卜筮修炼琴奕诸书手制博山炉及古瓦砚皆极精致凡王五十八年薨子盘烒孝友仁厚有渊骞之誉不及封谥庄惠世子孙奠培嗣是为靖王追封盘烒为惠王靖王敏学赡才恣睢罔利尝有所嘱于布政使崔恭恭不从诬奏之恭奏王惨酷贪淫私二王所遗宫人护卫军生女不令嫁长之逼内官璧使自尽覆案实坐夺护卫天顺二年也成化十一年又与石城王奠堵交恶互讦奏奠堵言王焚毁祖父有出宫人二尸不修祖庙公姑子妇同案奉安于斋宫迫死郡主使女四人事皆实被敕责王四十三年薨子觐钧立是为康王王六年薨子宸濠立是为宁庶人庶人母冯针儿故娼也将生靖王梦蛇啖其室旦鸱鸣恶焉曰举子邪溺之庶人母易庶人以他女久之诡言王他姬生男见庶人于王庶人轻佻无威仪鸷吉多智烝淫奸暴而善以文行自饰既为王多养方士邪人出入府中蓄谋为不轨术者自然言庶人禄命骨相天子也庶人辄喜堪舆人日芳言城东南有天子气庶人造阳春书院僭号离宫当之西山龙口穴故禁营塜庶人葬母焉毅皇帝末年未子羣臣数请召宗室子预子之庶人子疏非次顾深结左右上前称其贤庶人念府中护卫久失行金中贵人刘瑾复之瑾诛复失府中阉刘吉前都御史季士实为庶人谋行金两嬖人钱宁臧贤及兵部尚书完等复护卫如故庶人令诸文武吏以臣见不辄困辱之大出息民闲责子钱绎骚强夺人田产主奸为盗按察副使胡世宁言庶人过于朝庶人怒行金中贵人及诸津要世宁坐系再经冬减死谪戍李士实言举人刘养正于庶人庶人招之养正为庶人密语臣近者见帝星明江汉心窃疑幸得奉大王之风命世拨乱才也善自爱因子数为庶人讲论宋时陈桥事 【 养正安福人尝举奇童会试时误入飞语遂不复应服隐士服部使慕其高名候门得面为幸闻宸濠变就缢为羣妾所守不得】 庶人益招纳亡命财勇暗通狼兵峒蛮入广多市革张造甲作器械后园益养鹅鸭以乱椎凿之声庶人有求不得必使盗屠其家佃户增等不出额外税杀其家至百余人火其室都御史孙燧副使许逵捕盗系之庶人劫狱取去途递津关布置船马侦上动静旬日一报闻盘验有言其府中事者截不得奏典宝阎顺内官陈宣刘良闲行诣阙上变庶人疑其承奉仪典仗武教之杀仪武家数百人南昌人御史仪欲上变不敢庶人数横虐之庶人谓上之数廵游也后宫之未子也吏其卒华馈钱宁臧贤金求取中旨召其子司香太庙钱宁言上用异色龙笺加金报赐异色龙笺者故事所赐监国书笺也宁别私报庶人金玉带各二闹装七宝带一奇鏳彩一诡曰上赐庶人大喜列牙受贺令其国僚衣绯四十余日乃复开馆讲学求诸生父老奏阙下称其孝且勤当是时边将江彬新得幸太监张忠欲附彬倾两嬖人乘闲言上钱宁臧贤盛称宁王者陛下谓何如也上曰荐文武百执事可任使也荐藩王何为者张忠曰陛下言之是虽奴辈亦知之且贤等称宁王孝讥陛下不孝耳称宁王勤讥陛下不朝耳两人所誉王万方臣不能测其意上曰然下诏索逐王府入母留阙下宁卒华匿臧贤所贤家故重轑屏厨钥空后达巷华从厨后亡去孙燧谓许逵曰宁着矣朝廷不省奈何许逵曰宁之先谋行路知之公文武重臣得号召所部羽翼未其先发擒之即以成功天下之人莫不相信岂待剖心折肝哉孙燧曰事未发治有词谨备而已乃缮城隍储粮糗徙兵仗外局会南昌人仪者出入张锐所为锐言庶人反状锐使授意御史萧淮淮遂上章劾庶人上使太监赖义驸马崔元都御史颜颐寿奉诏入宁使献还故所复护卫屯田与所侵夺官民田土断绝亡命贼毋出入府中武宗十四年六月也始宸濠为逆谋徒幸宫车日夕晏驾子得嗣又意车驾幸江南至南昌计犯乘舆不欲已出叛逆名及闻义等且至大惊召吉养正等谓曰昔荆王有过明使使征之王竟死西内其及乎不如先也刘养正曰月十三日是为大王览揆之旦镇廵三司官且入寿王有燕旦且谢因其入谢擒之彼恐诛必服不服即诛之耳而发兵反皆曰善既燕诸官旦谢宸濠盛设兵卫出露台奋膺高足曰高皇帝不血食十四年于兹矣孝宗无子误子民间子以莒灭鄫岂义也哉皇太后女中汤武也有密旨诏我起兵伸大义天下若等知之乎都御史燧曰旨安在出观之庶人曰母多言我往南京尔保驾否燧曰天无二日民无二王又谁驾副副使许逵挺而前曰贼妄言求死孙公孙公何不骂遂大骂庶人戟手怒曰是不知大义使缚燧逵曰孙都御史朝廷大臣尔得缚耶顾燧曰昔公不先今乃后矣连声骂反贼反贼力士折燧臂曳燧逵杀之惠民门外悬首城杆其时同谢者或从或默庶人皆械系之参议黄宏促镣绝脰户部主事马思聪发愤不食皆死宸濠因自立为皇帝伪授李仕实太师刘养正国师刘吉太监其它各拜伪职有差改年顺德移檄内外指斥乘舆宣言所以起兵意王妃娄氏泣止不听集兵四万余号称十万命其将钦与素所蓄羣盗略九江南康破之时江西守臣或执或遇害或独守孤城不能军宁兵益焚劫屠戮会福建卒叛汀贑都御史王守仁奉敕往抚道豊城闻变乃与吉安知府伍文定便且檄诸郡兵于是临江知府戴德孺袁州知府徐琏赣州知府邢珣瑞州通判胡尧元等及诸县令皆以兵来赴宸濠已使宜春王拱樤守南昌而自将兵攻安庆守仁大会于樟树约急攻南昌使宸濠反捄之遂引兵出豊城别使奉新知县刘守绪破其伏兵坟厂乘胜抵南昌城下梯絙入宜春王与太监锐等千余人皆就擒宁眷属自焚死宸濠闻之果欲弃安庆归李士实曰大王起兵固将据南京循淮泗上中原为南面之规今已自脱窟穴又反顾焉小哉王之行师也宸濠不能用竟归王守仁谓诸将吏曰宸濠军锋虽锐所过徒焚劫屠戮未尝遇大敌与奇正相角所以鼓动其下人者不过以进取封爵啖而饵之今师出辄归士心携沮乘而逆击之将不战自溃诸将吏皆曰善乃使五文定等各以精兵五百人分道进指挥余恩以精兵四百诱致之湖上继至者抚州知府陈槐使以精兵百余与胡尧元等张疑设伏宸濠军樵舍伍文定前之余恩继之邢珣绕之徐琏戴德儒翼之既战文定之兵之佯北宁追恩邢珣从后中断宁兵为二文定恩乘之琏德孺合势夹攻四面伏兵呼噪大起宁遂大溃擒斩二千余级溺者万数其夜宸濠以不利退保黄石矶问篙工曰何也也对曰黄石矶宸濠恶其音斩之黄石矶者王失机也明日宸濠出金厉士尽发九江南康守城兵以益师而是时饶州知府林珹广信知府周朝佐建昌知府曾屿亦先后引兵至守仁乘闲使陈槐合林珹攻九江曾屿合周朝佐攻南康而身与宸濠遇明兵稍却守仁斩却者头伍文定立铳炮之闲须燎不退炮及宸濠之舟遂大败擒斩二千余人宸濠夜退保樵舍旦复大出金劳士责不受命者将斩之争论未决诸道兵奋击已集焚其贰舟烟焰涨天死者蹈藉宸濠与其妃嫔泣别皆赴水死水浅宸濠不死万安知县王冕执之并其世子郡王将军仪宾及李士实等数百人斩获三千余级溺者约三万余衣甲财物与浮尸积聚横如洲当宸濠之举事也索兵南昌局无有乃括民闲釜耒为兵哭二十日始就而进贤安义诸县故无城怕以孙燧先缮城得保云宸濠自举事至败盖五十余日其始刑牲祭天几折牲覆封宸澅为九江王使前驱舟发雷雨震宸澅死焉是时天子自称大将军廵边闻宸濠反下诏暴宁罪告宗庙革宸濠为庶人逮系尚书完嬖入宁贤等籍其家议亲征诸臣谏不听江彬张忠皆从上上自称奉天征讨威武大将军镇国公边将江彬许泰朱晖中贵张永张忠等皆称将军至良乡守仁之捷至却不受使还至南京以闻车驾入南京忠泰等请再纵宸濠鄱阳湖上亲遇擒之而后奏凯使张永先行止宁俘守仁己至杭以俘与永献行在天子竟已再纵之命使永受俘杭州张忠许泰朱晖等皆欲掩守仁功请领北军万余再入南昌至则忠自称天子十兄弟泰曰我威武副将军天子同官也曰晖我姓朱天子子伍文定出迎忠叱缚系之于是诬守仁故党逆勒兵夜备以疑动朝廷造飞语怒北军北军皆呼守仁名谪骂亡忌守仁视舍赐食急病吊丧乃皆喜它日忠泰为守仁置酒阅射南军射多不中强守仁三中之北军皆为守仁严鼓忠泰乃罢酒班师张永之俘至天子出国门从车具军甲楯弓劔队俘驾前若为亲征也而奏凯者其冬车驾还京囚庶人槛车送车之卒从容叹曰吾侪小人朝得锱铢夕则无所复思大王剖符裂土号亲藩富贵矣何反也宸濠仰天郗歔曰悔之后矣而待公言而待今日哉吾家妇人亦能知之夫纣用妇言亡我以不用妇言亦亡因为卒具道娄妃所为止反状泣数行下天子既至通赐庶人自裁燔尸扬灰诸预谋者皆系狱即江西以王守仁为真都御史伍文定按察使邢珣右参政余论叙有差肃皇帝即位诛所系狱者绘形示天下而赠孙燧许逵为礼部尚书赐之谥祠胡世宁积资兵部尚书守仁积资南兵部尚书封新建伯而宁国遂除嘉靖四年弋阳王拱樻等上言献王惠王四服子孙所共祀非宸濠一人自出如臣等俱得甄别职守如故而二王以臣等祖不获庙享臣窃痛之疏三上上命弋阳王以郡王奉祀献惠乐舞斋郎之属半给之 
　　宁献王五子 
　　庄惠王 
　　庶人盘熚封临川天顺四年以僭侈压呪为其子奠埨所告坐发守凤阳祖陵以奠埨告父亦发守宁献王坟奠埨生宸米页宸米页生拱檤皆不叙嘉靖十五年许叙为镇国中尉旋以罪除 
　　宜春王盘烑烑薨子奠坫嗣坫薨子觐鐏不及封孙宸浍嗣浍薨子拱樤嗣坐为宸濠监军自杀除有宗室 
　　新昌王盘炷薨亡子除 
　　信丰王盘火莫年十九薨亡子女巳刘氏自经以殉赐谥贞烈除 
　　宁惠王五子 
