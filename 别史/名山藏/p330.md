<!-- { "loadSidebar": true } -->
　　嘉靖四十一年倭陷兴化城与难者四十三人其事可哀其志皦如也庠士林观颐妻柯氏倭围城语妯娌曰城陷死矣贼至被执至顾提学池亭贼稍侵之遂赴水死庠士林须恭妻刘氏年二十六姿貌殊丽贼强侵之刘抗拒刃剸其腹同俘者见其尸仆地犹手执裩裆贼感动为久具棺殓高翰妻翁氏贼入城翁抱姑哭贼杀姑砺刃翁颈曰不从砍矣翁伸颈骂曰贼奴便砍何可从也贼复杀其幼子而拟而兵曰砍矣翁复骂曰姑死子死吾独生乎伏姑尸大哭遂被害陈复拱妻黄三姐年十七垢面冀免污贼获逼之梳洗黄哭骂奋前夺刀贼大怒拽之出黄且指且骂贼劈之五指俱落仍刺杀之同俘者覆以青袍积薪焚其尸知县郑文焕继室郭氏贼执欲污之厉声骂遂遇害鱼台尹郑任妻陈氏贼入城时即投井家人捄出之同夫被执入营奋必死既而夫释独留遂骂贼死归殡之颜色如生知县黄约妻高氏城陷抗贼死节庠士苏继茂妻唐氏城围急指后庭井中谓臧获曰城陷此吾死所矣倭入城尽室逃窜唐氏投井死乡贡士方继曾妻林氏夫没贫且无子忍死养舅城陷亟扶舅缒城舅老悸不能下乃垢面男■〈髟上告下〉扶舅归伏其夫棺侧贼获之笞舅请以身代贼两释之戒诸党勿爇其居庠士周大佐妻游氏城陷被执贼青赎金露刃临之游无惧色值他贼过欲以金代赎游骂愈厉遂被害廪生郑东野妻陈氏年二十五贼入城即投井家人救出之同夫被执骂贼死庠士林观文妻陈氏年二十四守志又四年被执不屈贼生缚而投之火中庠士郑肇妻邹氏肇被执舅引姑及邹匿邻舍天明贼获之逼使前邹奋曰死即死不可前也贼怒刀刺洞胸血被地犹屹然坐姑惊号贼斫姑颊愈愤骂激烈贼刺其喉死庠士宋茂淳妻张氏贼逼之具脂粉使自饰张号詈尽碎其具贼欲刃之受以颈乃禁之密室潜自牖出抱相儿下井死庠士李启谟妻黄氏方盛年贼至匿其男鸡埘中覆以麦草与二女赴水死州判黄采妾朱氏张氏城陷朱自经死张与采被执贼屡犯不从执采焚之张自投烈火死朱年二十五张年二十李涂妻陈氏涂婴疾陈事姑甚孝年十九倭执而逼之骂贼投水死庠士郑日新芒萧翠环与其婢同为贼执曰吾必死之即以所生子付其嫡妻既至贼逼之不从佯欲杀之即引颈受刃如是者三婢劝之曰何自苦乃尔怒骂愈厉贼刃之吴绪妻郑氏年二十八年亡励节城陷死焉林文钺妻王氏早寡抚孤有孙矣城陷贼欲刃之孙廷准曰祖母守节请杀吾贼杀准王得释准妻黄氏缒城遁入山闻夫计不食死准弟廷溉以护幼弟出城为贼所杀未娶妇郑氏适被系亦自投白马潭巾黄懋志继室翁氏庄重美姿贼见而悦之绐以更衣自缢死王大勋妻张氏年二十二夫亡姑老自吃糠核以米啖姑遗腹生男抚教之贼入城与妇朱氏扃门燔死吴应桓妻陈氏年二十七寇获之大号曰一死便休从汝虏耶什地不起贼斩之黄士宠妻陈氏士宠宕子也陈为像拾仰耴生有男女矣而士宠没服阕舅姑欲嫁之涕泣跽庭自明志义亡何男女夭丧志节益坚贼且至城中屡惊言人曰吾闻死而无辱则魂魄不媿竟被掳赴水死郭景顺妻何氏年二十五猝遇贼勒之不从欲兵之曰可死不可辱贼五舟联为一舟缚何氏出刃摩其颈以示同俘诸妇时冬方衣絮絮领故厚何自抑衣领伸颈受刃嫚骂祈死贼怒杀之投尸海中郑若济居江口倭至江口妻萧方入城若济遇害计闻肃哭投江桥死阮有道妻黄细娘居海上闻倭警携二子附舟避之贼追至赴水死有道从弟道充妻陈氏遇贼亦赴水年俱二十余萧奇烈奇照兄弟也其二妇皆林氏同孀共节倭至城二妇相语曰吾二人婺居十年不可辱也当求所以生二孤耳奇照妻缒儿城外投城下从之奇烈妻则毁面易乞人服从城门出奇照妻足伤寻卒奇烈妻被伤什地力护其儿居月余亦卒雍士宪妻林氏倭临城姑方卧病林不忍去姑贼至将杀姑林请代贼见林色悦之免其姑缚林去至渠河林绐曰不须缚也愿行贼信而解之遂投河死陈在良陈妻方邵娘城陷与姑若夫出避贼贼拥至姑若夫俱相失贼逼之邵娘骂贼投河死林承芳妻郑氏遇贼骂不从贼怒割其左耳骂愈厉复割其右耳又复骂贼大怒割鼻逐之刘氏二女被倭掳系入知府林介祠中倭饮而酣遍视系中得二女出之姊妹也姊年可十七八有殊姿倭先耴姊姊厉声曰我名家女也肻污贼倭莫知云何询舌人具以对微笑命慰之曰若从我终当询父母归汝耳女曰父母未可知此时尚论归耶倭知其不然以姿故乃抚背作款语状女雄视骂益甚时黄昏倭方纵火女即赴火死巳复侵其妹妹大骂曰我姊为汝死我岂汝污夷虽不辨其音然见其色厉甚露刃胁之女不为动曰死即死倭无可为计欲强犯之女知之绐舌人曰吾固愿从姊尸未化吾不忍也化姊尸从汝矣倭闻译言有喜色身负薪为诸酋先火炽女又赴火死倭恚甚连创其肤杀其被逮四五人以泄怒黄河妻陈氏河陷贼贼质以索镪陈氏遍过宗人无所得乃自入虏围请代告贼曰必放夫出镪乃可得逾旬河不至贼以为绐巳引出割其乳立毙西门女子者贼至匿西门涵窦中贼得之据地不起贼怒刺其喉四五日颜色如生但头微俯如支颐之状二女姊妹也贼欲污姊姊厉万大骂值火发遂赴死巳而意及妹亦投火从之贼吐舌去沟头池妪者贼将杀一男子妪固抱持云夫也贼夺而杀之妪拊尸裹血哭移时亦被害北门妪者贼杀其姑抱哭同死水关旁女子者贼执之骂贼贼断女子舌寸斩焉后村妇人者容色甚盛不受贼污曰请受刃贼恋之置之房乃自垢其面请死甚切贼不忍复以火毁面皮决之如癞贼舍之钉壁女子者抗贼不屈贼钉其手足于梅峰寺前之壁间以死槐树下女子与父同执贼欲就女耴赎金女曰吾女流无能为也可放吾父贼出其父女遂代父死衣红女子丘家女也容色丽都贼往西洲得之厉声骂贼死 

　　○董线娘 

　　李遇阳妻董线娘浦城人遇阳画史也以宕子游江湖间去之二十载方归归数月辄复去此时舅姑咸年踰六旬而夫兄不事生业所以养舅姑皆自线娘十指出而自后画史之音信绝矣舅没夫兄潜与姑诈为夫书嘱之改适线娘痛哭自缢姑怜而止之嗣是家日窭夫兄出亡线娘养姑不懈姑殁典衣襄事归家衣其兄嫂居或日不爨爨亦不饱也万历中乃知画史赘马瑚瑚府富人家挟赀至千前一岁物故线娘号泣曰死吾不媿矣遂不食死年五十一 

　　○贡士游铨妻张氏 

　　贡士游铨妻张氏政和人适铨奉匜沃盥有宾案仪生有二子二女长女巳嫁季方筭也嘉靖季寇发建宁张氏虑且莫测数提诲其季女曰凡我妇质顺适其晏以一所天幸矣彼变之窘惟溺与刃女谨识之铨闻让曰妇言不祥无丧而惫者欤张曰妇闻士尚其节必崇于夙女爱其身必明于素君将砥节胡是不解无恶不祥使妇与女能明不祥祥莫大焉居亡何寇攻政和陷之张度不能脱连呼女曰省前诲乎颔之即赴井死张随之阅数日贼窥井出骸割其带槖中簪珥得金数十时铨与其儿俱被执于郊外铨幸先脱后贼拘铨儿押之赴家耴赀视其母妹则既死矣贼知其故亦相愕曰维母与子各挟其赀可以得生何弗为也烈哉烈哉覆之以衣而去万历中旌门 

　　○谢妇李氏 

　　谢妇李氏崇仁人幼许聘谢曳九曳九商于楚数年不返李既笄以家贫归谢与曳九未一面也踰五岁曳九书来曰巳他娶李氏矢志自守家人知其不可强遣之归宁父母多方讽之亦不语自叹曰一马一鞍天定之矣其父田夫也不克成女志私以许人李闻之自缢死 

　　○赵尚贞 

　　赵尚贞江华县民赵志伦女幼聪慧尝辟纑灯下闻其弱弟读孝经因通书义一日父耴官给谕民歌圣谕解说帖壁上尚贞就读至妇职妇德之条耸然有悟隆庆初富川苗贼数十人至志伦家虏尚贞去尚贞怒骂卧地不行贼割发恐之骂言愈厉贼系颈拽之尚贞乘间抽贼刀刺城肋群贼大怒断其手足支解以去年时十八万历中旌门 

　　○胡氏 

　　胡氏衡州人年十六适庠生谢恩赐恩赐读书鴈峰下遇方士授之丹术谓仙可立致绝钦养生父母不知也为娶胡胡善事尊嫜敬奉夫子内外咸宜顾未尝一接枕席居二年母始知之泣谓恩赐曰吾子雅汝痦何不为嗣续计不念新妇独不念二老人耶恩赐终不移而胡无几微见颜色又八年恩赐死舅氏继之胡哀号累日夜亡何姑病亦危吁天愿代姑幸无恙怜其尚处子也为奁具欲嫁之胡大恸曰新妇去姑谁与养既醮矣可再乎仰天誓死姑见其诚乃为恩赐立嗣不半载所立嗣亦死姑恸欲绝胡朝夕侍曲为解譬姑安之姑以寿终胡丧葬皆如礼 

　　○侯氏 

　　方廷淮妻侯氏乐清人家贫甚仅有长凳一每食不敢与夫并乃跨卓其上与夫对食如宾攻苦茹淡家益以饶 

　　郎曰贤淑之女世之所不易得见也存之可以辅世道贞之与烈郡国志比比有乃其事虽甚难而迹多相类余又不胜收焉盖于此有幸不幸矣若夫深山巨野之间奇节艰贞不登于君子之载至冺冺乎无闻者乌可谓无人哉则又余所不得而收者也 

　　名山藏卷之九十 

　　●名山藏卷之□□□ 

　　晋江何乔远　譔 

　　臣林杂记（一） 

　　◆臣林杂记（一） 

　　纪冈 
　　门达 

　　○纪冈 

