<!-- { "loadSidebar": true } -->
　　古今邈矣孰纲维是宇宙辽矣孰櫽括是史为之也慨自左辨乎寗马诮于班荀袁反范史而作汉纪凿齿正陈志以续春秋繇是而降人我互异彼此交讥纵抑一家之事使典故参差法守无据斯人其辜可比于不道苶法之律而三长五难庂说犹末减之余论也第世所称良史才恒不获处史局如韩昌黎陈同甫辈当时巳有不尽其才之叹即　　本朝弇州北地诸公亦仅仅充簿书奔走兰台石室不得一托足焉有识者惜之因怃然于　　田或家历示冀几三百年迄今成史无闻问其所用传信者不过曰　　累朝之实录至考实录所纪止书美而不书刺书利而不书弊书朝而不书野书显而不书微且也序爵而不复序贤避功而巧为避罪文献之不足征久矣维余视草禁中学识未充心手相迂转喉触讳更有隐忧余　师大司空何匪莪先笁资诣绝伦质文相副诚三代以上人历官最久则随地赴功著作日充而立言合度仕耻躁途家无私廪间尝斑窥师之为人辄鳃然生克见不克繇之惧生平以正　　王道明大法为巳任上取　　　列圣之典谟旁及六曹九镇臣仆士女殊方羣艺之有补益者分事别类细大必稽为记三十有七于是师歾矣余得从次君舅悌索而读之读典谟诸记可绍衣　　　祖考读天因诸记可寅畏　　上帝读礼乐诸记可陶淑性情读刑法诸记可明慎出入读河漕诸记可恊国而安民读兵马茶盐诸记可兴利而蠲害读臣林诸记可进君子读杂林诸记可退小人读列女高士诸记可扬幽贞而将廉静读方外货技诸记可抑淫巧而服要荒篇终辄称郎以衡量焉郎者云何不敢失厥官也俨若奉　　天主于上书外令掌方志凡辨法者考之诏治者登之以窃附于姬官外史之职不为越冠而典衣虽然惧矣而劳实甚积累思惟编之一手较彼十志成于马续十志补自中郎者不犹百里之听与千里之听乎哉师之疏大学商诰俾圣道沛若江河记名山藏俾　　王章炳如星日虽诗文奏议相辅以行而名山一书更属深切而着明一时大观察为峡江曾公讲性命学为八闽所宗而大中丞则云间沈公直指使则曲周路公悉同心齐德一道生风知是书足不朽相与捐俸而剞劂之欲藏之名山者倏忽悬之国门矣其藏之者师之志其不终藏者讵非数君子之功与昔裴骃之注史记刘昭之注汉书皆以后人而操弟子之业其果为弟子者何似苏端明恨不及亲事魏公幸载名籍中以附于门下士列其果为弟子者又何似此余序之之职也至若纲维古今櫽括宇宙尽性以明道述史而翼经则自有一代之鼎钟千秋之爼豆在泰曷敢知左春坊左谕德　　　经筵　　　日讲官门人曲沃李建泰顿首拜譔 
　　学问之道大矣哉博则不陋敦则不怠玫治则永勷倾则宁格主则牗彻盈明进止之机则頺澜砥而四维张于万斯年圣统王犹弗之有逾也而从事寥寥龌龊者无论已卓焉者酣兴墨醨恣毫云露肠厌其蠧梨涕其灾日憧憧髯枯头皓而不知底究于身若世丝发焉裨吾　师镜山先生则可谓终身于斯而已余出其门读其书已得其名山一集更孳孳叹备美无以加而诚服夫子之修词居业非无本而然也大都士大夫之病在亲利名远经史故跻通膴有术而决帷幄无术摧异巳有据而搉古今无据或骄语逖稽而当代瞢如或哆口寅恭而救时束手为问我　　国家祥浚何源祜秩何派　　　二祖 

　　●较刻名山藏姓氏 

　　廵抚福建右佥都御史华亭沈犹龙 
　　廵按福建监察御史曲周路振飞 
　　福建右布政使吴县绍芳 
　　分廵兴泉道右参政峡江曾樱 
　　分守福宁道副使黄冈樊维城 
　　泉州府知府常熟孙朝让 
　　同安县知县余姚熊汝霖仝梓 
　　鄞县沈延嘉 
　　□□蔡复一 
　　门人林欲楫 
　　蒋德璟 
　　郑之玄 
　　李焻 
　　傅元初 
　　后学苏琰 
　　林胤昌 
　　黄景昉仝较 
　　不肖男九云九说九禄九户 
　　孙宗泌宗仁谨录 
　　林胤昌 
　　黄景昉仝较 
　　不肖男九云 
　　九说 
　　九禄 
　　九户 
　　孙熙信 
　　从孙运亮 
　　芳腾 
　　从曾孙历扬 
　　龙文谨录 

　　●名山藏卷之一 

　　臣何乔远恭辑 

　　典谟记一 

　　◆典谟记一 

　　太祖高皇帝一 

　　○太祖高皇帝一 

　　太祖高皇帝御讳元璋字国瑞濠州人也姓朱其先句容人世农桑皇祖始渡淮家泗皇考徙锺离皇妣陈生四子帝季也日章天质凤目龙姿声如洪钟奇骨贯顶元时太史言圣人生江淮帝实应之当皇妣娠梦黄冠授一丸有光吞之觉而口尚闻香明日生于土地神祠中白气贯空异香经宿祠中神惊避数里时元大历元年戊辰九月十八日也浴汲河水水浮红罗遂取为衣所居尚有神光里人竞呼朱家火往视无有 【 帝所生神祠地至今丈余茎草不生浮罗之河水判二色一红一白】 已数日不乳皇考出求医有僧坐门告之愈期良久不见皇考心舍帝出家年十七岁饥疫皇考妣同月没三兄亦先后弃世帝孤无依托身皇觉寺为寺僧养鹅溺围之之他所游戏鹅终日不敢出围别鹅色为队鹅皆分队立居两月岁荒僧散帝游食江淮金斗光息闲至颍道病有二紫衣同寝食病已辞去莫知所在夜陷麻胡中遇羣童言迎驾叱之不见三载仍还皇觉寺元至正十一年辛卯岁妖言生徐颍蕲黄兵起徐李芝麻蕲黄徐筹辉颍刘福通与其党杜遵道而泰州张士诚台州方谷珍皆相煽动惟福通士诚为盛元人发兵讨士诚士诚自泰高邮走渡江据苏杭湖江阴长兴常诸州县号周王而徐寿辉据江池蕲黄瑞汉兴国武昌饶信徽诸州县号蕲王李芝麻据徐泗武安沔阳萧诸州县号沔阳王刘福通则立韩山童为宋王号红巾军据汴梁颍安丰庐确阳罗山真阳武阳叶诸州县是时羣盗四起锺离定远闲皆弃农趋凶定远人郭子兴与其党孙德崖率宾客子弟闭濠守之元丞相脱脱攻福通于汴梁韩山童出走竟死进击徐州李芝麻亦遁入沔阳脱脱则使其将攻子兴将掠俘良民绛其首民惊恐皆奔入濠帝在皇觉寺欲出从将虑绛以俘不则红巾军入伤命祝珓伽蓝神数祝皆阴帝曰莫不容予举大事否请复阴筊阴帝曰举大事恐凶请阳筊筊仍阴再决之筊跃然立则再决则复阴乃叩濠求入门者欲兵之子兴免焉召与语大悦取为亲兵妻以所育马氏女是为马皇后郭氏军中呼帝曰朱公子至正十二年春也岁为壬辰脱脱被谗去继者贾鲁鲁以其明年死城围解公子归里中残健七百余人献子兴子兴以属公子授公子镇抚先时李芝麻余党有彭早住赵均用来奔子兴纳以为帅二帅暴公子属七百余人于他将率其二十四人南畧定远定远人毛麒掖令降二十四人者徐达汤和吴良吴祯花云陈德顾时费聚耿再成耿炳文唐胜宗陆仲亨华云龙郑遇春郭子兴郭英胡大海张龙陈植谢户李新张赫张铨周德兴皆濠种也复有义旅来归三千率练之又明年降义兵秦把头于豁鼻山缪大亨于横涧山得精兵余二万遂取泗及滁迎子兴于滁率兵取铁佛冈攻三汊河口破张家口堡全椒六合大柳树诸寨元人来围六合公子与耿再成垒瓦梁御之以覆兵破元攻滁之师是为甲午岁明年乙未击羣盗于鸡笼山与韩把头战直捣乌江汤和张天佑从取和阳子兴使公子总和阳公子悉取军中所得妇女还人人悦遂城焉元兵十万来攻公子与天佑以万人拒郄之复与诸将击走元太子秃坚及枢密副使绊住马民兵元帅陈埜先于高望新塘青山鸡笼元乘公子出则复来李善长击却之元兵皆走渡江盖战三月乃解于是赵德胜等乘胜取真州略平含山诸县是春子兴卒刘福通杜遵道等复求得韩山童子林儿迎立之为小明王国号宋改元龙凤署子兴子为元帅张天佑为右副元帅公子为左副元帅公子不受许用其年纪是年邓愈自虹来常遇春自怀远来公子喜遇春勇以为先锋公子驻和阳久谋东渡江无舟左君弼据庐州巢人廖永安俞通海合肥人张德胜无为人桑世杰含人华高方结水军巢湖与君弼战不胜五月仗韩成求附于是公子得舟乘涨与元将中丞蛮子海牙战黄墩及峪溪口败之遂还和阳 
