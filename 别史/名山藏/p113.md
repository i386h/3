<!-- { "loadSidebar": true } -->
　　方皇后江陵人肃皇帝第二后也帝即位且十年未有太子张璁言古者天子立后并建六宫三夫人九嫔二十七世妇八十一御妻所以广嗣也臣愿及陛下乘兹鼎盛博求淑女为胤祥计帝从之其明年后与郑氏王氏阎氏韦氏沈氏卢氏沈氏杜氏并册为九嫔冠九翟冠大彩鞠衣圭用次玉榖文册黄金涂视皇后杀五分之一至期帝衮冕告太庙还服皮弁御华葢殿传制遣勋戚文武大臣行册礼既册从皇后朝内庙礼成百官称贺帝皮弁受见葢创礼也后端慎不怠甚称帝意张后废上属后举示夏言言对曰臣请为陛下贺夫天圆而地方者也上喜遂以其年立为皇后进封僖嫔沈氏为宸妃丽嫔阎氏为丽妃副之故事立后谒内庙而巳帝以天子立三宫所以共承宗庙礼经有庙见之文下翰林礼部议议如旨正月壬子帝御奉天殿遣太傅武定侯勋为正使少傅孚敬为副使持节册立为皇后帝率谒告太后二庙乙卯颁诏天下丁巳受命妇朝贺于未央宫帝之荐高皇帝后尊号也后捧高后主亚献睿皇后升祔忌辰帝率后与诸妃亲之睿皇后既祥以后奉几筵恭特进封其父都督锐安平伯帝待宫人卞宫人怨谋弒逆二十一年十月帝之所幸曹妃及宁嫔王氏侍寝寝熟宫婢杨金英张金莲等十余人以组缢帝项钗股刺其囊组误为死结不殊金英恐走告后后驰至解帝组帝乃苏趣捕金英讯之辞首王宁嫔曰曹妃虽不与亦知谋是时帝病悸不能语后以帝命收曹妃及金英等十余人磔于市并收斩其族属十余人帝愈曰曹妃我所爱岂宜生此心冤之衔夏言焉上德后之捄之复进封父锐为侯久之上念曹妃终疑后二十六年冬十一月宫中火中官请救后上不应后遂崩上谕礼部曰皇后比救朕危奉天济难冀相始终不意遽逝痛切朕情其葬以元后遣太傅兼太子太傅成国公希忠为正使持节少师兼太子太师吏部尚书华殿大学士言为副使捧册谥为孝烈皇后帝曰谥后礼重其命二使上殿拜命于门内毋如故事内侍传授节册者其明年春丧百日修斋荐于朕御之仙宫百官素服供事毋怠五月葬永陵将葬礼部具仪请帝曰梓宫行中道虞如礼制用九数往者孝洁皇后崩上避慈宫且别有谓今孝烈皇后功德俱踰非朕私嬖且夫即享于太庙礼部言曩孝洁皇后梓宫入山陵百官丧服送至土城祭毕还各常服办事俟迎主用乌纱帽素服但孝洁皇后自发引至主还且半岁为日久今数日耳请令祭毕还京诸臣入朝亡论在事俱素服乌纱帽黑角带主还京而除帝曰昔有两宫在从君敬所尊今日卿等有母义随丧往来者仍当制服祭毕还者以乌纱帽素服入朝素服素冠办事迎主之日仍制服思善门外行安神礼更素服素冠从事既葬礼臣议如孝洁皇后奉主奉先殿东夹室帝曰其设于坤宁朞年当祔庙耳及朞当祔礼部犹以孝洁故事请帝曰奉先殿东夹室非当祔之正其即祔太庙辅臣严嵩尚书费寀等详议之嵩等言祔祖姑礼也请岁时飨献之太庙藏主则幄宪庙皇祖妣之右傍以从祔于祖姑之义而帝欲即巳太庙新序祔后谕嵩等曰祔礼至重岂可权就后固非帝乃配者自有一定之序遵礼遁迁不及祝而巳安有享从此而主藏彼之礼今太庙九室皆满其奉祧仁宗祔朕他日之新序嵩对祔新序非臣子所敢遽言乞下廷臣议帝曰孝慈皇后有故事嵩对曰仁宗他日所必祧者今则有皇上在阴不可当阳位上命且巳待再期姑藏主皇妣睿皇后侧明年再朞奉主睿皇妣侧入享于太庙位设新序不及祝而帝终欲祔后太庙又一年后忌晨礼部尚书徐阶请所祭上曰奉先正殿未设后位朕前虑矣复命会议阶与礼科都给事中杨思忠发言不可余不出一声阶上奏孝烈皇后久正中宫功德隆茂专室祔享经礼昭然遽及庙次则臣子之情有所不敢抑亦不忍请祔皇妣侧如初是时帝使觇会议者得状及疏入曰尔等怀贰之心牢至今耶以朕躬正义也乃无肯奉旨者阶思忠二人议定即是矣阶思忠惶恐言祧仁宗是陛下自预庙也臣闻夏人之庙五商以七周以九五可七七可九则九可十也请为十庙祔孝烈皇后母祧仁宗陛下亦无豫焉帝曰会议当人人尽言今两人各一言而止臣子之谊当祧当祔宜力请乃自为见苟礼矣何避豫为其更议阶等乃如指议上报闻因上祧祔仪注而请曰忌祭近矣望可臣奏帝犹衔初议曰孝烈皇后非六礼之始所奉者入继之君忌不祭可尔阶等惶恐请益力帝曰非天子不议礼后当祔庙朕久谕之顾谓未宜徒饰忠言惑愚听实欲待题朕主矣因谕严嵩曰礼官即从朕勉强耳诸臣争亲争帝争祔争名三十年矣尚不明至此耶卿即不忍奉祧仁宗且置后主别庙将来任臣下处置令忌日奠一酒不至伤情卿等其更言之于是礼臣不敢复言第请如敕乃罢后二年六科官表贺正旦思忠为首帝犹以前怒摘其表语诘责杖之百发为民云葢是时帝固以后捄榻寝之变亦念后先压于孝洁又以睿考入太庙非臣子公论恐千秋万岁后所祧主或非仁宗而在睿考故欲后先祔羣臣之意亦不在不欲帝白豫庙者以孝洁元配不祔故未敢遽祔后穆宗即位上尊谥曰孝烈端顺敏惠恭诚祗天卫圣肃皇后用礼官议奉后主弘孝殿 

　　○李皇后 

　　李皇后穆宗后也昌平人德平伯铭女穆宗为裕王册为妃以世宗三十七年薨王邸穆宗即位谥曰孝懿皇后六年秋神宗即位加上尊谥孝懿贞惠顺哲恭仁俪天襄圣庄皇后合葬昭陵主祔庙 

　　○陈皇后 

　　陈皇后穆宗次后也大名人李皇后以太子妃薨册后继之穆宗即位册为后既以无子故出居别宫且一年后疾左右无侍者外廷以为忧既疾甚试御史詹仰庇上疏曰天子有后犹天有地分阴阳之理建天下之极者也皇后先帝所赐以配陛下以位中宫陛下宜遵先帝之命笃宫闱之好以为宗庙社稷主四方家人之则切闻皇后举止端庄久拂圣意而去岁车驾谒陵皇后随辇朝野庆欣羣疑消释近闻久离坤宁置之别宫寝食起居左右无侍以致抑郁成疾陛下畈无眷顾中外忧悬万一不起如圣德何上曰后无子多病近移居别宫冀稍安适或可畅意尔不晓内廷事乃妄言神宗即位加上仁圣懿安康靖皇太后太后以贞静慈俭化训宫掖数戒饬外家禀礼守度以保终始万历二十四年七月崩上尊谥孝安贞懿恭纯惠□佐天弘圣庄皇后 

　　名山藏卷之三十 

　　●名山藏卷之三十一 

　　臣何乔远恭辑 

　　坤则记二 

　　◆坤则记二 

　　周太后　　纪太后　　邵太后　　杜太后　　李太后 

　　○周太后 

　　周太后昌平人宪宗生母也庆云侯追赠宁国公周龙女天顺元年册为皇贵妃宪宗即位上尊号皇太后封其弟寿为庆云伯彧为长宁伯一门二伯其子弟并授指挥千百户成化二十三年加上尊号圣慈仁寿皇太后是年九月孝宗即位加上圣慈仁寿太皇太后先是宪宗在位所以事太后至孝五日一朝燕飨必亲有游乐躬导宝舆太后意所欲唯恐不欢或慈候违和忧形于色至钱太后合葬裕陵事太后有难意宪宗委曲宽譬必得请乃已而孝宗生西宫时太后育之所以省视万方孝宗即位事太后即亦至孝太后患疡孝宗夜吁天春郊当宴以太后疾罢太后病已诰谕群臣曰粤自英皇厌代予正位长乐宪宗皇帝以天下养二十四年犹一日矣皇帝继述先志奉养之礼至隆厚焉予偶患疡皇帝夜吁天为予请命春郊罢宴问视惟勤顷者医药奏功饮食如旧老年疾体竟底康宁以昔视今父子一道予甚嘉焉是为弘治七年十一月清宁宫灾后居仁寿宫明年清宁宫成后迁居焉复作诰谕是时外戚以恩泽封者宠最盛长宁伯彧尝与张侯鹤龄忿争閧闻上所彧家故有赐田有司请厘正上难之太后闻曰奈何以我家故令皇帝不得守法使归地于官而太后有大弟名吉祥者儿时好游游即复去家此时太后尚未入宫也久之祝发大觉寺好游如故夜即来报国寺伽蓝殿中宿太后意亦若忘之报国寺京城宣武门外小寺也太后夜忽梦伽蓝来告妃弟在我殿中宿也其夜英宗梦亦如之觉而相怪遣小黄门物色之至则小黄门见吉祥伽蓝殿中遂拥以行入白帝后皆喜具平生后为泣下后曰吾弟出家何如皇亲宠耶吉祥曰即皇亲宠何如出家乐复还寺后厚赐之英宗晏驾宪宗即位为建大慈仁寺居之赐庄田亡虑数百顷也弘治十七年三月后崩议上尊谥孝肃贞顺康懿光烈辅天成圣太皇太后诏譔册太未及上孝宗寻与大学士刘健李东阳谢迁议立奉慈殿别祀不祔太庙遂罢尊谥仍称太皇太后语在钱太后记世宗十五年迁太后奉慈殿主与纪邵二太后主并祀于陵殿不系睿纯别嫡庶焉寿与彧也所赐田身后失而口祥庄田至今存衣食寺中数百人数世矣 

　　○纪太后 

