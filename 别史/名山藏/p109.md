<!-- { "loadSidebar": true } -->
　　六年正月戊午朔上朝受贺诏云南广东采办珠宝岁进青红黄宝石二万块大珍珠八千两三年而止科道官奏乞崇俭苏困报闻春享遣代试御史田子坚諌上曰厮坚狂妄且不治命工部尚书朱衡兼左副都御史经理河工命颜氏裔孙嗣慎袭翰木院五经博士御史张克宗等请考世子齿让之制仿宋儒坐讲福以为东宫讲读助上曰祖宗有成礼克宗敢妄议变更降二级外调之余皆夺俸二年二月置新宁州甲午冠皇太子倭分犯广东花州石城县攻破锦囊所杀一千户攻陷神电卫城一时吴川阳江高州海丰等县并遭焚刼而山寇黄朝太复起甚猖獗取进太仓库银十万户部言祖宗内库之藏百万而已比岁诏征多取一百一十万矣复取十万非制也且今视祖宗时何如哉先臣丘浚所计已十倍往昔嘉靖十八九年以后复被当事奸贪之臣开边方冒滥之请财竭民穷诛求无策今又迫而取之或以启弄潢脱巾之变愿皇上询往事收成命上曰卿言是且如旨科道官皆疏誎上曰有旨上降龙袍样每色十疋褶服袍粤每色百套绒锦织金闪色暗花素每样百疋上月鸾带每十条赏用每二百条遣内臣往苏杭织造翦绒纳织各色纻丝样二十四张每样每色织三十疋柘黄大红桃红鹦哥绿翠蓝青玄色白紫玉色鹅黄共十疋锦织每十疋鞠衣纻丝纱罗每五十套裙粤每一百五十套下南京供应机房织造科道官疏请停止不允工部言苏杭自倭患之后疮痍未起加以水旱流移府库虚竭而织造之费甚巨势必加派民困难支请大加减免或去其半所遣之人尤宜慎重上曰卿可择其要者先织上所遣官令安静行事毋得扰民闰二月上御皇极门疾遣祷告郊庙社稷还宫江西廵抚都御史徐栻言上降瓷器样烧造难就上曰龙缸改中样方大匣改小样先后进册封庄氏为敬妃李氏为恭妃于氏为懿妃叶氏为奇妃御史萧廪上言册典屡行宫掖太监神气大劳以致圣躬不安乞节欲延寿不报倭犯新宁高雷等处官兵与战于外村岛岙以捷闻三月皇太子出阁讲书定捕盗条格州县掌印廵捕官有盗至十人者降一级二十人者降二级三十人者罢官兵备及该道官所属盗起至五十人降一级七十人者降二级百人以上者罢官东虏速把孩歹青等犯长胜堡守备指挥范芝等战却之寻犯清河堡守备曹玺等又大败之升赏有差复海运尚宝司卿刘奋庸疏言皇上即位六载海内非不乂安而灾沴未消外夷非不威顺而伏机可虑朝纲若饬矣而大柄渐移仕路若清矣而积习仍旧百司方引领励精之治而皇上精神志意渐不逮初臣虽微贱念潜邸旧恩不忍默默谨条上五事一曰保圣躬人君一身天地人神之主也清明在躬而后可以当万务皇上宜深思宗社付托之重念此心保守之难定志凝神抑情忍性母轻万年之虑逞旦夕之娱毌以有限之精神殉无涯之嗜欲二曰总大权人主必操揽大权而后臣下莫敢行其私在昔先帝英明果断恩威莫测一时在位仰承恐后今政府之所议百司之所布非不奉有明旨施行也顾皇上曾否斟酌从违其间乎人才用舍果尽恊公论无敢私快恩雠者欤即如辅导东宫本责臣之责辄敢为身图之便朝廷名器本励世之具今乃为市恩之物先帝时谁敢如此伏愿庶府建白阁臣票拟特留清览时出独断以观万化之原三曰慎俭德财耗则民穷民穷则国家元气随之尽是以古帝王兢兢奢欲为戒也今国用边储年例必不可减岁人岁出曾不相当而皇上即位以来内府取银不下数十万求珍宝作鳌山服御器用镂金雕玉其于身心政事果何所裨生财甚难靡敝无纪良可惜也四曰省章奏人臣进言未必一一中节心固忠国家耳今一切置不览非惟沮乐告之益倡游言之端抑恐憸邪权势之党转生猜忌御下蔽上成其奸也五曰用忠直忠直国之干也与承望风旨泄它人之愤迎合权要树淫党之朋者固自不同比岁台諌之臣间有斥弃愿恕其狂直嘉其诚款予之召还庶几广仁宥于既往作直气于方来下所司安庆军乱械系指挥张志学知府查志隆于京师户科给事中曹大埜论劾大学士高拱调外任拱辞位上褒留焉更以刘奋庸前疏有倾陷拱意降一级调外四月提督两广侍郎殷正茂言广东山海之寇日益充斥民疲奔命死徙过半陛下岁令采珠八千两三年乃已计所费至三十万金今军兴一切不赡请稍杀之改千为百宽三年为十年户部覆奏上从之复故总督浙江军务太子太保兵部尚书胡宗宪赐赐祭取太仓银十万两备端节赏赉广西府江右江诸猺獞复乱封翊銮为吉王五月广东贼李茂破乐会县□□月食丙午上不豫增剧百官疏起居已酉大渐召高拱张居正高仪入受顾命上倚坐御榻上中宫及皇贵妃拥御榻边东宫立榻右拱等前跽宣受顾命上口不能言熟视诸臣颔东宫属之敕皇太子曰朕不豫皇帝属尔尚思保守帝业修德进学仕贤使能毋有怠荒先是正月下旬上有疾且有腕疮在理越月稍平以闰二月初旬视朝既鸣锺百官班阁臣高拱张居正自阁出北上过会极门望御路中乘舆在焉亟趋赴内使数辈驰宣阁下则上已下金台有怒色立欲就舆诸内使环跪上见拱色稍平手执拱衽甚固有欲语意拱奏曰陛下何为发怒今将何往上曰吾不还宫矣拱曰陛下不还宫当何之望还宫上稍沉思曰尔送我拱曰臣送上释拱袵执拱手露腕示疮曰尚未落痂也因愤恨语曰祖宗二百年天下以至今曰国有长君社稷之福奈东宫幼小连声语一语一顿足握拱手拱曰陛下万寿无疆何出此言上曰有人欺负我拱曰是何人有祖宗法在皇上病新愈发怒恐伤怀上良久艰语曰非内官辈先生安得知盖宫中事也于是执拱手行入皇极门下丹墀上左手啜荼右执拱手如故顾拱曰我心稍定遂繇东角门入至干清宫门拱止止牵拱手曰送我随至寝殿上升榻坐犹执拱手时张居正朱希忠皆榻前叩头上见拱踘踖不安乃释手拱下叩头并辞出宫门外须臾复召入立丹墀命再上遂上殿至榻前上从容曰朕一时恍惚又曰有后事卿等详虑而行皆叩头出须臾内侍传旨高阁老守宫门毋去薄暮传旨宿宫门拱附奏曰干清宫大内也祖宗法度甚严臣等昼且不得入况夜宿不敢宿然不敢去当宿于西阙有召即至有传示即上对许之明日亦如之既传圣体稍安拱上札子曰臣闻圣体稍安不胜庆幸今府部大臣尚朝宿不散宜降旨令各回办事以安人心臣等仍昼夜不敢去即拟旨上请上即降旨又四口上益平愈拱问安上遣内侍慰劳命还家至是复敕拱曰朕嗣统六年偶得此疾遽尔不起有负先皇付托东宫幼小朕今付卿等三臣卿等同司礼监恊心辅佐功在社稷万世不泯拱读既恸不能胜即哭奏曰臣受厚恩誓死报上东宫虽幼有祖宗法度在臣竭忠辅佐有不得行臣不敢爱其死且奏且哭巳大恸长号两宫亦皆失声哭遂出庚戌上崩寿三十六七月丙戌上尊谥曰契大隆道渊懿宽仁显文光武纯德弘孝庄皇帝庙号穆宗九月葬昭陵□□□ 
　　臣乔远曰上端凝静密不杀自威不察自智优崇辅弼假借臣僚用能守祖宗之法以致中国乂宁外夷向风之盛盖清静合轨汉帝宽仁比迹宋宗矣上在潜邸时食驴肠而甘及即位间问左右左右请诏光禄上不忍曰若尔则光禄日宰一驴矣岁时游吴行幸诸供膳光禄先期请上旨为丰约上常裁取最约者焉 

　　名山藏卷之二十九 

　　●名山藏卷之三十 

　　臣何乔远恭辑 

　　坤则记一 

　　◆坤则记一 

　　马皇后　　徐皇后　　张皇后　　孙皇后钱皇后　　王皇后　　张皇后　　夏皇后　　陈皇后　　方皇后　　李皇后　　陈皇后 

　　○马皇后 

