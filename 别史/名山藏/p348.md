<!-- { "loadSidebar": true } -->
　　丘绪鄞人邑诸生也父鉴为国子生娶余而妾黄黄生绪以不狎于余被出鉴卒绪年十五事余至孝余乃爱绪如巳子临卒告绪曰汝之爱我也如生母汝自有母弗可失也绪切切求母顾母出二十年所矣黄始鬻于包既而转徙杳不可迹一夕梦神告曰台州金鳌寺前君母处也明日上郡憩于途一人识绪漫问曰丘有出母乎闻其子贤也绪心异曰何从知我问奚自则故包氏养马厮也绪求厮迹母厮归而问厮之母曰里有周平者曾口其事顾今年也不在配戍于京师矣是时绪姊夫方举进士需次京师绪贻姊夫书物色平会天雨平避雨姊夫邸舍姊夫闻其乡音问之平也为绪问母曰适台州李宪副子以报绪绪立装之台至李家李巳没无子所后者远族子漫不知前事绪彷徨掩泣台道中或告之曰此中有媒老矣或其阅人多傥闻之导往询则云黄居李无依适僊居之吴旦复诣媒且审叩之媒巳老其夕忽暴亡绪莽莽行之僊居历间见数十家见一门颇饬蹐而入有兄弟二人亦皆诸生止绪宿为问其家诸母有诸母者则黄故主母也然亦不详所往呼旧苍头问之曰适于金鳌寺前去岁经之巳殡其傍矣绪泣曰悲乎哉此吾梦中语也虽然得抚棺泣母亦毕吾志于是吴氏二生送与偕道犯一牛触绪坠沟沟大金氏之门金氏兄弟二人为马长佣肩舆绪从沟中起而吴氏二生告马长所繇马长曰吾昔佣肩舆舁一妇人至缙云苍岭下其是乎存亡不可知顾寺傍棺非其人也马长兄弟忽入门缚舆山曰愿执厮役送君苍岭下绪喜甚别二生舆而至苍岭与二马长直马长不受曰君孝子也吾兄弟感君哀苦而舆君望直哉投金去生非回岭下旬余无所咨有织屦者曰去此三舍地名王碧川者有陈氏媪年六十矣君之邑人也然意其亡乎绪求织屦者与俱问得之则黄氏固在以为未信遣奴询诸陈伥伥委巷中忽一媪竚立门次探之鄞人也扣其从来具悉媪亦转询丘氏耗语合奴驰告绪绪踉跄奔抱持母悲号感泣惊动其闾巷陈翁无子家贫多绪悉为翁偿理迎与其母俱归别室奉之翁卒请母入家率妻子孝事亡怠绪屡举不第年六十余及贡而卒家人聚泣请所嘱张此月言曰婆要紧婆要紧盖嘱以其母氏嘉靖中旌门 

　　○韦起宗 

　　韦起宗晋江人生而孤母蔡寡守之起宗奉母至孝遇缙绅先生辄长跪百拜求其文词以彰母节为母请于朝冀得旌表假贷行钱以求之求之不得至三十余年一日几得复为忌者所沮涕泣痛恨双目青盲又十余年乃得之日则明开母没庐墓三年更念幼孤追为父服者三年又以三年庐父之墓松虫大生近墓松楸皆被虫食起宗抱树而号虫不敢近一日雨甚闻庐外有呼声出视之庐遂崩庐毕之日即凿巳坟其处曰庶几生死侍吾亲既没乡人名其里曰节孝以志其母子去之三十余年所居火四邻皆火独其母旌节坊岿然完峙嘉靖中旌表 

　　○潘宽 

　　潘宽晋江人兄实为诸生宽入学舍省兄兄方与反对奕宽推下抨子拂然去友人大惊曰君有诤弟兄老晚子一日病笃宽刲股疗之股尚未进巳有鬼物语兄曰君有贤弟刲股食君我是不敢每君我则行矣顷之宽以股肉进兄曰汝岂刲股食我耶子事父母则然我兄也何至是既瘥语宽曰我老乃子老人子宁知我出耶吾且去之弟之事我何尝减子宽曰兄何为出此言视兄子如子复加厚焉 

　　○何孝 

　　何孝六安人母患发忠吁天愿代有神化而为医教之尝粪以试之孝尝母粪神曰可愈母愈后寿九十余卒既葬庐墓天集蜜蜂六十窝足以养老人称蜂窝孝子嘉靖中旌表 

　　○陆尚质 

　　陆尚质山阴人送父登舟海口风作舟将覆尚质号泣投风涛中捄父父舟得济而尚质溺死人名其渡曰陆郎渡嘉靖中旌表 

　　○叶文荣 

　　叶文荣海宁所军余弟文龙杀人坐法其母爱弟涕泣不食文荣谓母曰弟年尚少我长矣又有子请代弟诣官自言巳杀之竟坐法 

　　○殷士望 

　　殷士望镇江府庠生父被强寇执缚士望径奔贼所泣告请代贼忍而试之火炙刀刺受之怡然词气慨切贼义其孝皆罗拜去 

　　○李壮丁儿 

　　李壮丁儿安定县民虏大至壮丁儿从父母奔避山谷卒与遇虏缚母去壮丁儿取石击虏母得脱前行复遇五骑一骑下马还缚母其母呼曰壮丁儿但逃命勿顾我壮丁儿不忍手提铁骨朵击仆一虏母跳得生四骑围壮丁儿斫碎之 

　　○伍民宪 

　　伍民宪晋江人嘉靖季倭至其村民宪扶父逃反遇贼长跪乞曰勿惊吾父余任君欲贼不听刃之民宪挺身杀二贼又伤数贼后队至落其右手卧草中一手荷戈口喃呓呼父三日乃绝其后人时时见之烟雨中荷戈立则辄合掌呼伍孝子而过 

　　○朱玄昊 

　　朱玄昊乐清人事母至孝母性严厉玄昊年五十尝受笞尝退治生池上值寒冻误坠水中母疑其受笞而愠也怒复大杖之众为跪请得巳其妻又以子妇之谗不悦于姑玄昊不敢辩第屏之十余年寝处常在母侧后以庠生应贡且行母乃悟召其妻复为姑妇如初玄昊既行中途念母亦弃牒归 

　　○梁应策 

　　陕西按察副使梁应策鄢陵人七岁母病殆焚香泣中庭请以身代持香谒城隍庙伏地泣几绝遇一黄冠授药一茎仅寸许饮之而愈二十四籍乡书孝声藉甚三十四中嘉靖乙丑进士居都下心脉脉不肻拜官父诏书切戒始授工部营缮司主事历员外郎中为郎十年三请告省亲留妻侍养升成都知府以去家远不愿之官号泣请父父大怒曰不闻孝经始于事亲终于事君犹伏地不起父举杖欲击乃起戒途抵成都数月而大计计毕疏请终养时父母年并七十躬调甘脆一茶一汤必跪进之父数过亲友家每至漏下数十刻秉烛坐待应门报至趋迎掖门入寝候寝定乃退质明盥沐至寝门问侍婢安否稍不安节忧惶废食人言修虔太和山可致亲寿徒步往十步一拜千有余里时父母年并八十矣母没哀毁如礼既葬庐墓侧暮归侍父父病痹伏枕调饮食跪榻下手举七筯进牏厕衣躬视澣濯如此者年余子没妻亡一切不问父没合葬庐墓如前日以匚干盛土首顶培墓有慈乌数百驯集庐下匚干举即飞若前导然服阕尚不能去缙绅先生曰孝虽无穷如礼制何拜泣彻庐尝梦一绯衣幙头入呼曰梁孝子我后汉肇恕葬我诘旦园丁劚土得石果肇恕之墓祭而葬之人谓至孝感通如此应策初成进士部送辽左军饷饷并足额辽军大欢营缮董大工精筭缩出中官不得妄费改户部郎督维扬饷裁罢冗滥扬人称之当得内转为中官所中升知府亲终抚按交荐其孝行诏补登州练卒赈饥具有效久之升陕西按察副使力疏投闲其卒也乡人为立梁孝子祠 

　　○陈经孚 

　　陈经孚平阳人少孤事母至孝遇倭来负母避之竟遇之途倭索母珥环经孚护之倭以刀截耳至肩而死手犹未释母也 

　　○朱泰 

　　朱泰会稽人诸生也家贫事母至孝与妻吴粝褐不完而母之服馔殊极软好母性卞逄其怒时与妻同跪欲挞则近榻以就之泰死无子或劝吴它辄号哭欲绝奉姑至没备诸辛苦 

　　○赵智 

　　赵智赵慧巨鹿人母避贼为所得索财不遂将杀之智追至跪贼泣曰吾母年老愿杀我慧复至跪贼泣曰吾兄成人释以养母我则代兄智曰弟吾兄所爱可杀我留弟母曰吾老矣杀母留子以存吾门贼曰慈孝人也并释之 

　　○李学梅 

　　李学梅麻城人臬椽也世宗哀诏至学梅以椽与入临哭独哀臬有冤囚白按察使出之其人闻知怀金谢艴然却之有三庶弟父嬖之独与便利私益学梅大父为学梅不平学梅曰弟吾手足也爱我弟即爱我手足祖何怼焉母死守墓三年力不能庐独栖草间暑雨一盖寒冬一稾而巳朝出营夜必返墓次墓近溪浒忽雷雨暴作溪涨不可渡乃持盖望墓呼母如是达旦一夜雪积数尺有邻父意学梅苦雪或它之往瞷之稾没雪不可辩良久始露见其会撮大嗟叹以语之人人父死亦如之 

　　○何茂先 

　　何茂先余从兄也口不二价生无二色事继母至孝继母病祷神愿代继母有女与子同痘女殊沉顿为文告神愿以巳子易妹之生其辞曰母年巳暮生仅此女民齿方壮尚可图也竟子妹俱愈晚岁生涯疲乏资本俱失久之乃知为邻人窃去绝口不言曰言之彼无颜为人矣一日赴卧床间栋将挠忽起行栋正挠其卧处人谓善孝所感 

　　○长兴窭者 

　　长兴窭者家数椽耳而无方以养母窭者之从父富斋为酒致客召窭者侍窭者怀楮而就席凡诸熬皽糗饵之属窃窃伺候不顾盻褁而寘之袖中诸客目摄之酒阑从父出金屈为客寿有间家僮报失客相顾曰吾辈饮人酒而失人不可不自明则皆阖门搜搜先于窭者窭者自服从父曰今安在曰传而出之矣待旦旦从父往索窭者曰金销化儿竟有数椽请以奉父以抵金屈抑去此吾母则无所居止盍待吾母有止舍即奉父矣从父聊宽之与为期居数月客来语从父曰向夕也不佞不胜酒而先亡去置楼誉间今日方记忆居家定索不得枉君家僮耶从父从楼檐求之则在急召窭者窭者至犹理前说叔父曰痴儿在也何自诬窭者曰大人为酒置客召身侍儿甚宠席间窃窃大人希羞怀之楮间儿思儿母也食而不能旨而思旨儿母儿窭人也方搜急时人方重见疑告以养母谁信者岂以大人犹子见饕餮于豪富人且大人致客宁忍客受不污名则儿自居之耳从父叹曰我幸赢也有二子顾宁子如汝汝贫也吾宁不子汝即复为酒置客召窭者侍言窭者于诸客诸客皆钦重即分其家财为三等之于子 

　　○吴门乞儿 

　　吴门乞儿行乞吴市中夜止吴桥下以其所乞贸酒缶而致之母而歌以侑欢吴中贵人乘月桥上闻桥下有歌声俯觑之一男子坐老妪块上酒而歌召问之曰乞儿有母实用为欢有年矣贵人大嗟异之遍告于诸贵人而乞儿之孝闻吴中于是吴中诸公宴集辄置余豆闲待孝乞儿也 

　　名山藏卷之九十九 

　　●名山藏卷之□□ 

　　晋江何乔远　譔 

　　艺妙记 

　　◆艺妙记 

　　沈度 
　　王绂 
　　黄子久 
　　戴进 
　　夏■〈日上永下〉 
　　吴伟 
　　吕纪 
　　郭诩 
　　徐子仁 

　　沈　度　　王　绂　　黄子久　　戴　进　　夏　■〈日上永下〉　　吴伟　　吕　　纪　　郭　诩　　徐子仁 

　　○沈度 

