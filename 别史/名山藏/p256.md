<!-- { "loadSidebar": true } -->
　　王鏊字济之吴人年十六随父读书太学 【 鏊父琬举乡试仕光化县光化自刘石之乱流民散处山泽闲在所而是上官虑其生变一切驱逐琬不忍独招安之民获按堵】 善为制举之文太学诸生争相传诵先达名辈屈与为友侍郎叶盛提学御史陈选一见以天下士奇之成化十年应天乡试第一主司异其文曰苏子瞻之流也明年会试复第一入奉廷对时望方属执政忌之置一甲第三授翰林编修闭门力学避远权势九载升侍讲弘治初宪宗实录成升右谕德寻晋侍讲学士兼日讲官每进讲至天理人欲之辨君子小人之用舍反复规谕上未尝不动容也方春上游后苑鏊讲文王不盘游田上为罢上每听讲毕召中官李广戒之曰今日讲官指若辈矣张寿宁侯于鏊有连鏊绝不与通东宫将出阁大臣首荐鏊可备辅导命兼谕德寻升少詹事兼侍讲学士既以为吏部侍郎北虏入寇上筹边八事率多施行鏊学问赡博文章尔雅舂容试士南宫专尚经术弘治闲文体为之一变至是请科举之外略仿前代制利如博学宏词之类以收异才六年一举举毋过十余人其翘然出类者除之翰林余补科道部属中书先有官者量材加秩数年士类濯磨必以通经学古为高正德元年灾异见谢迁引咎求退举鏊自代是时上狎刘瑾八人者韩文率诸大臣伏阙争上大怒有旨召鏊等左顺门中官传谕其厉众莫敢发鏊曰八人不去乱本不除天下何繇而治文危言继之谢迁既去瑾意欲引焦芳芳虑物望不恊以鏊士论所归遂言于瑾与之同陟瑾威钤士类按索微瑕几死者累累鏊言士大夫可杀不可辱今既辱之又且杀之吾尚何颜居此瑾亦繇是稍宽瑾衔文不巳必欲置之死地又欲以他事中健迁伤害刘大夏杨一清皆鏊前后保持此时瑾虽意不在鏊见鏊开诚与语亦见听信久之焦芳专事媕阿议弥不恊瑾骄悖日甚鏊阻遏不得居常戚然因求去瑾曰王先生位高矣何自苦乃尔鏊求益力瑾使觇之书交皆绝得赐玺书乘传岁夫月米以行健迁归政之后以为异数既归翛然自远于山水之闲吴中士大夫好尚一无所入与人清不绝俗和不淆时文行德业随见师仰莫瑕疵者居闲十余年海内士大夫交章论荐世宗即位遣官优礼存问鏊疏谢因请上讲学亲政经筵之外复仁宗弘文阁故事妙选天下学行之士更番入阁使大臣一人领之万几之暇时从容造访以究经史之道古今成败之端民闲疾苦之详又周之时有三朝库门之外为外朝询大事在焉路门之外为治朝日视朝在焉路门之内曰内朝亦曰燕朝玉藻曰君视朝退适路寝听政盖视朝而见群臣所以正天下之分听政而适路寝所以通远近之情汉制大司马左右前后将军侍中散骑常侍散骑诸吏为中朝丞相以下至六百石为外朝唐皇城之北南三门曰承天元正冬至受万国之朝贡则御焉盖古外朝也其北曰太极门其内曰太极殿朔朢则坐而视朝盖古正朝也又北曰两仪门其内曰两仪殿常日听朝而视事盖古内朝也宋时常朝则文德殿五日一起居则垂拱殿正旦冬至圣节称贺则大庆殿赐宴则紫宸殿或集英殿试进士则崇政殿侍从以丁五日一人上殿谓之轮对内对引见亦或赐坐或免穿靴亦三朝之意今莫若复古内朝之法以通上下之交成天下之务盖国朝圣节正旦冬至大朝会则奉天殿即古正朝也常朝则奉天门即古外朝也唯于内朝若有缺焉者然华盖谨身武英等殿即其遗制洪武中如宋濂刘基永乐中如杨士奇杨荣辈日侍左右蹇义夏原吉时常奏对今内朝罕御常朝之时上下之闲批荅章奏数刻而巳而堂陛悬绝威严赫奕御史紏仪鸿胪举不如法通政司引奏谢恩见辞惴惴而退至于三殿高閟又复鲜窥孝宗晚年深慨于此屡召大臣议政便殿将大有为民之无禄不及覩至治之盛唯陛下远法圣祖近师孝宗追希周汉唐宋之盛天下幸甚上嘉纳之方欲用鏊鏊遽卒廵抚都御史吴廷举上言鏊高文清节守道见几乞与褒恤赠太傅谥文恪鏊为人心平气和言论简易而诚信蔼然表里洞达自其少年长制举之文中岁作明理克巳二箴以自进晚作性善论其文曰欲知性善幸反内观寂然不然之中至虚至灵存焉滋乎非有窅乎非无不坠中边不杂声臭当是时也善且未形恶复有恶至于善恶恶复有混复恶三品性犹鉴乎物来则应物去则空恶之生也生于蔽乎气质既异性亦随之譬之珠然坠澄渊则明坠浊水则昏坠污秽则垢上智澄渊也凡庶泽水也下愚污秽也天地闲腷塞充满皆气休气之灵皆性也人得气以生而灵随之譬月在天物各受焉江湖淮海池沼沟渠莫非是月心者月魄性者月光情者光之发于物者也人谓善发圣贤之旨鏊为古文词明畅整严得韩愈之法而正嘉闲继鏊名为善制举文者毘陵则有唐顺之薛应旌海虞则瞿淳海内称之曰王唐瞿薛 【 八应旌字仲常嘉靖十四年进士授慈溪知县不乐为令乞九江府教授先后入仕动忤于时久之为郎历试考功考留都官自信益笃弗阿其友众始不悦左斥之为郡判亡何复礼部擢浙提学副使力以其学抗流俗流俗哗而攻之竟调兵备鄜延去延之日军民父老号呼攀援□属于道车不能前先是廵抚王公荐应旗于朝谓程朱再出韩范复来忌者乃附和萋菲以沮其进应旌筮仕逾二纪立朝不满旬月谤忌朋兴偃蹇迁谪而随在务行巳志其历任公移皆经纶要略康济机宜要非空言无实者比也　瞿景淳字师道生十月能诵诗关睢少时尝扁舟巢湖中夜有炬火数千逼舟厉声叱之即应时灭为诸生久困场屋而制业益精务究于所以作者之旨所谓朱弦疏越一唱三叹吴中称王文恪经业为明冠独景淳继之文恪会元及第乃景淳久诸生闲教授里中自给意豁如也嘉靖癸卯提学御史杨宜识景淳以第一试南京而侍读华察自弃卷寘前列其明年遂亦用会元及第第二人授翰林院编修历隆庆初以礼部侍郎召用亡何卒赠礼部尚书谥文懿景淳为人孝友笃至然不以峻行洁宽然长者也所接即匹夫孺子不以惰见最重若相臣而无卑仪当奉使怀庆时郑王以言时□旨徙凤阳系摄国事者世子惧为恭敬饯迎用币重景淳一切谢弗纳此时世宗巳密使诇之矣然景浮曰吾所持使当如是耳请告还朝从众谒相嵩嵩庄谓客曰倭旦夕平云何胡总督督才足办也而南中人往往佞挫胡君何好乱也胡总督者宗宪嵩客也景淳前应曰固也相公虽明遥度之不如不佞目覩也胡君拥十万师无尺寸效而贼日夜躏赤子财赋地不佞南中人不得一单材卧何言好乱也相公业不欲闻之谁为相公闻者于是嵩改容谢然数目摄久矣景淳治诰敕陆炳为缇骑帅与相嵩表里后先有四妻至欲封其最后者独难景淳朦胧挟兵部移以请景淳执不可嵩为请又不可炳不自怿去景淳为德不近名为文不近好为吏不近俗以故天下虽知景淳然不能尽景淳王世贞言瞿公眇耳言天下事劲挺不阿而要归之忠厚士宁可皮相也】 
　　刘忠字司直陈留人父达国子博士忠成化十四年进士改庶吉士授编修为人方峻寡合修励行谊时国家无事翰林诸公文学词艺交游有声忠独卷敛沉默历官几三纪始自侍讲进侍读学士武宗即位以故东官讲读进翰林学士掌院事疏陈崇正学戒佚游数事语甚剀切既因经筵进讲劝上恪遵祖宪戒狎近小日亲朝政而刘瑾恶之传旨与杨廷和并补南京礼部侍郎一时无缺俱从添注临行杨廷和尚有币别瑾而忠则径去矣忠去京师口语籍籍吏部尚书许进遂升为南礼部尚书寻改吏部南都吏部名为散府长属之闲俛礼瓦合忠独秉风裁稽较曹司以勤惰验职事以清浊律名行诸曹郎不敢复潇散如曩时当六岁考察给事御史郎中有凭附不饬者下书其考胥吏白身进者一切革罢焦芳荐忠于瑾瑾传旨征忠方有向用之渐既至见其气岸难招改吏部尚书兼学士掌詹事府瑾诛始被推入阁寻加少傅兼太子太傅吏部尚书武英殿大学士忠在事以守成法遏夤缘为先独持正论亡所忌顾馈遗请托力拒绝之继瑾者张永使其党廖鹏忠所忠遇以仆礼而巳在位不满三月叹曰陈力就列不能者止吾难强负初心乞致仕累疏不许以省墓请假许之是为正德六年而是年忠主会试事张永指摘录文告上上以示李东阳东阳力为解忠即日陛辞抵家上疏乞休作野亭一区凿池种树徜徉其中所获赐余岁分十三四以颁诸流离贫饿者曰吾虽杜门谢客犹有车马游从之乐有贫饿周恤之惠君赐得章上恩可侈矣忠入阁不久未大有所明顾当世否风頺之日守正敦节一时隐然为朝着之重许进论当代人物推忠与章懋雍泰三人而崔铣谒忠私第忠慨然谓曰古羁人匹夫虽当流离困绝尚不敢一毫非义况居位禄食者乎门人邹守益别忠忠握守益手曰子国器也善自爱宁直无媚宁介无通宁恬无竞世宗初遣行人存问忠使孙人谢因陈正身致治之要在畏天法祖正心勤学而归重于进君子以退小人退小人以安君子得君子而用之其引援非道德之清流则典刑之故老彼小人者或劝于善或逃于野而天下日趋太平矣得小人而用之必引援恶党以助奸进拔邪佞以延誉彼君子者甘老死于丘樊不遗羞于名教而天下政治咸隳其术中矣仍望上临御文华默召辅臣授笔札令疏录两京九卿长贰之贤能各省抚按藩臬之卓异即九卿长贰各省抚按藩臬来朝亦不时宣问其僚属贤否军民利害会萃群言缮写三帙一留中备览二付内阁吏部以比古圣王清问下民近世书臣名屏风而古大臣夹袋记才之意上览疏嘉荅亡何卒赠少保谥文肃 

　　郎曰王鏊刘忠皆贤相也鏊通雅不失其正忠棱棱岳岳有不可摇撼之象传曰不有君子其何能国乎 

　　名山藏卷之七十




　　●名山藏卷之□□□ 

　　晋江何乔远　譔 

　　臣林记（正德臣二） 

　　◆臣林记（正德臣二） 

　　周经 
　　雍泰 
　　许进 
　　林瀚 
　　傅珪 
　　牟斌 
　　范辂 
　　孙燧 
　　许逵（万木　郑山　赵楠　辜增　叶景允附） 
　　罗侨 
　　张钦 
　　熊绣 
　　陈茂烈 
　　方良永 

　　周　经　　雍　泰　　许　进　　林　瀚　　傅　珪　　牟　斌 

　　○周经 

