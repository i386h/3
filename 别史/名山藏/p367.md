<!-- { "loadSidebar": true } -->
　　郎曰天道恢恢岂不大哉虽穷荒异类人彝行其闲也先狠悍卒不得其死俺荅无大志求贡市而已累请不许愤焉蹂边者三十余年其晚节稽首称外臣用以善终盖明兴以来二虏至强矣古云虏者天之骄子非也有豪杰生其闲焉则强至谓缙绅之儒专土和亲介冑之士专论征伐今乃反之缙绅之儒则主征伐介冑之士斯议和亲一党其难一不履其事也然予考论防边之道无他焉谨烽火严斥堠信赏必罚与士卒同甘苦古人备矣夫人君者葢在驭将哉葢在驭将哉 

　　△兀良哈 

　　兀良哈古东胡地高辛氏之裔昔高辛时游海滨过棘城阚遇颛顼之墟乐之封其子厌越居焉邑于紫蒙之野号曰东胡汉鲜卑唐吐谷浑宋契丹皆其地也在乌龙江南渔阳塞北元时为大宁路北境高帝既有天下东夷辽王惠宁王朵颜元帅府各遣使来朝于是即古会州地置大宁都司封子权为宁王填之后置大宁朵颜福余三卫指挥使司□□□故是名内外二边与辽东宣府东西为外藩成祖靖难时将引兵南向患宁王蹑其后自永平攻大宁入之谋拥宁王燕府中赐予兀良哈说之兀良哈皆喜成祖行宁王饯之郊兀良哈从一呼皆战遂拥宁王西入关于是取其三千人为奇兵立三千营成祖德兀良哈天下既定尽割大宁地与之徙宁王南昌徙行都司于保定等处寻增置卜喇哈卫大小头目二百七十枝岁再贡给牛具酒食布帛良厚自是其部落益蕃我第守内边与宣辽声援隔绝矣久之阴附阿鲁台二十年上亲征阿鲁台还师击之大败其众于屈烈河斩首数百擒酋长数十人尽其牛羊驼马十余万宣德三年上出廵边驻跸遵化适其众万余入寇上以铁骑三千分两翼击之手射其前锋三人斩其酋渠正统中屡寇辽东延安境上怒其反复不常命成国公朱勇兴安伯徐亨都督马亮陈怀等分剿之勇等擒捕其扰边贼徒获其人畜而左参将都督同知杨洪亦俘斩兀良哈安出等部下于克列苏等处兀良哈亦寻悔罪自献所获犯边诸人朝贡不绝也三卫中惟朵颜据地最险兵骑最强十四年也先寇东部大宁福余不能自立从也先为向导随之来贡见我所以待也先比其待三卫加优数倍愤然谓我畏强而慢弱自是天顺成化闲与朵颜辄通北虏毛里孩癿加思兰等入寇己辄谢罪国家辄抚纳之而彼亦小小为寇抄不绝弘治中守臣杨友张琼烧荒出塞掩杀甚众自是衅起阳顺阴逆然亦贪我赏赐不绝正德中朵颜酋长花当庂子寇马兰谷参将陈干御久之花当子干干死本兵王琼请责问花当执其子偿罪花当惧宁宁其子不敢绝汉好嘉靖中与北虏为婚媾时时导虏入我边诘问之辄支吾对我中国不能为我主与婚媾求好而已朵颜酋长近有长昂董狐狸炒蛮夷妇大小嬖只猛可顺等号为六凶长昂死其子赖蟒尤凶横恃险而强有自来矣 【 王世贞三卫志正统九年诏发兵二十万分四军成国公勇出喜峰口左都督谅出畀岭口兴安伯亨出刘家口左都督怀出古北口踰滦江渡柳河经大小兴州过神树破福余于全宁破宁朵颜于虎头山卤男妇以千计马牛羊以万计还加公勇太保伯亨进彻侯都督谅怀赐爵伯自是三卫虽衰败然怨我刺骨因通也先为乡导入寇矣考实录分兵入境皆是第未尝以大捷献及还师封拜诸将书及三卫怨刺骨葢其私记夸诞之词而世贞采之也】 
　　郎曰叶梦熊曰永乐八年北伐至鸣銮戍语金幼孜曰灭此残虏唯守开平兴和大宁辽东宁夏甘肃则边境永无事矣是弃大宁非成祖意后世谓欲借属夷藩篱中国襄矣至宣德五年并开平而失之丧地三百里繇是左右臂俱折而松关水险固在虞夫不得祖宗之意而揣摩其影响以幸苟安此二百余年之大误也 

　　名山藏卷之一百八 

　　●名山藏卷之□□□ 

　　晋江何乔远　譔 

　　王享记五 

　　◆王享记五 

　　东北夷 
　　西戎上 
　　西戎下 

　　○东北夷 

　　海西　建州 

　　△海西　建州 

