<!-- { "loadSidebar": true } -->
　　襄王既立立太史氏女为王后是为君王后生子建太史敫曰女不取媒因自嫁非吾种也污吾世终身不覩君王后君王后贤不以不覩故失人子之礼【史田齐世家】燕既尽降齐城唯独莒即墨不下燕军闻齐王在莒并兵攻之淖齿既杀湣王于莒因坚守距燕军数年不下燕引兵东围即墨即墨大夫出与战败死城中相与推田单【田单者齐诸田疏属也湣王时单为临淄市掾不见知及燕使乐毅破齐湣王出奔已而保莒城田单走安平令其宗人尽断其车轴末而传鉄笼已而燕军攻安平城壊齐人走争涂以轊折车败为燕所虏唯田单宗人以鉄笼故得脱东保即墨】曰安平之战田单宗人以鉄笼得全习兵立以为将军以即墨距燕顷之燕昭王卒恵王立与乐毅有隙田单闻之乃纵反间于燕宣言曰齐王已死城之不防者二耳乐毅畏诛而不敢归以伐齐为名实欲连兵南面而王齐齐人未附故且缓攻即墨以待其事齐人所惧惟恐他将之来即墨残矣燕王以为然使骑刦代乐毅乐毅因归赵燕人士卒忿而田单乃令城中人食必祭其先祖于庭飞鸟悉翔舞城中下食燕人怪之田单因宣言曰神来下教我乃令城中人曰当有神人为我师有一卒曰臣可以为师乎因反走田单乃起引还东向坐师事之卒曰臣欺君诚无能也田单曰子勿言也因师之每出约束必称神师乃宣言曰吾惟惧燕军之劓所得齐卒置之前行与我战即墨败矣燕人闻之如其言城中人见齐诸降者尽劓皆怒坚守惟恐见得单又纵反间曰吾惧燕人掘吾城外塜墓僇先人可为寒心燕军尽掘垄墓烧死人即墨人从城上望见皆涕泣共欲出战怒自十倍田单知士卒之可用乃身操版挿与士卒分功妻妾编于行伍之间尽散饮食享士令甲卒皆伏使老弱女子乗城遣使约降于燕燕军皆呼万嵗田单又收民金得千镒令即墨富豪遗燕将曰即墨即降愿无虏掠吾族家妻妾令安堵燕将大喜许之燕军由此益懈田单乃收城中得千余牛为绛缯衣画以五彩龙文束兵刃于其角而灌脂束苇于尾烧其端凿城数十穴夜纵牛壮士五千人随其后牛尾热怒而奔燕军燕军夜大惊牛尾炬火光明炫燿燕军视之皆龙文所触尽死伤五千人因衔枚击之而城中鼓噪从之老弱皆击铜器为声声动天地燕军大骇败走齐人遂杀其将骑刦燕军扰乱奔走齐人追亡逐北所过城邑皆畔燕而归田单兵日益多乘胜卒至河上而齐七十余城皆复为齐乃迎襄王于莒襄王在莒五年入临淄而听政襄王封田单号曰安平君【史田单传】田单为齐上将军兴师十万将以攻翟徃见鲁仲连子仲连子曰将军之攻翟必不能下矣田将军曰单以五里之城十里之郭复齐之国何为攻翟不能下去上车不与言决攻翟三月而不能下齐婴儿謡之曰大冠如箕长剑柱頥攻翟不能下垒于梧丘于是田将军恐骇徃见仲连子曰先生何以知单之攻翟不能下也仲连子曰夫将军在即墨之时坐则织蒉立则杖臿为士卒倡曰宗庙亡矣魂魄防矣归何党矣故将有死之心士卒无生之气今将军东有掖邑之封西有淄上之寳金银黄带驰骋乎淄渑之间是以乐生而恶死也田将军明日结髪径立矢石之所乃引枹而鼓之翟人下之【説苑指武】
　　齐襄王立而孟尝君中立为诸侯无所属齐襄王新立畏孟尝君与连和复亲薛公文卒諡为孟尝君诸子争立而齐魏共灭薛孟尝絶嗣无后【史孟尝君传】
　　荀卿赵人年五十始来游学于齐驺衍之术迂大而闳辨奭也文具难施淳于髠久与处时有得善言故齐人曰谈天衍雕龙奭炙毂过髠【一本谈天衍上有天口骈三字】田骈之属皆已死齐襄王时而荀卿最为老师齐尚脩列大夫之而荀卿三为祭酒焉【史荀卿传】
　　鲁仲连者齐人也好竒伟俶傥之策而不肻仕官任职好持髙节游于赵赵孝成王时秦使白起破长平军东围邯郸　魏王使客将军新垣衍间入邯郸【新国策作辛】欲尊秦王为帝仲连闻之乃见平原君曰【语详国策】新垣衍不敢复言帝秦【史鲁连传】
　　齐狐逐者即墨之女也状甚丑三逐于乡五逐于里齐相妇亡造襄王之门而求见王辍食而起左右曰王何贵此女王曰子不识也夫牛鸣而马不应者异类故也其人必有异者遂见与之语女曰夫屋坚不坚在乎柱国家安不安在乎相王曰吾国相若何对曰王之国相比目之鱼也外比内比然后能成其事王曰何谓对曰明其左右贤其妻子是外比内比也王曰善遂尊其相以逐女妻之居三月四方之士多归于齐而国以大治【列女传】
　　十四年秦击我刚夀【史田齐世家】
　　十九年襄王卒子建立【史田齐世家】
　　王建
　　王建立六年秦攻赵齐楚救之秦计曰齐楚救赵亲则退兵不亲遂攻之赵无食请粟于齐齐不听周子曰不如听之以退秦兵不听则秦兵不却是秦之计中而齐楚之计过也且赵之于齐楚扞蔽也犹齿之有唇也唇亡则齿寒今日亡赵明日患及齐楚且救赵之务宜若奉漏瓮沃焦釡也夫救赵髙义也却秦兵显名也义救亡国威却强秦之兵不务为此而务爱粟为国计者过矣齐王勿听秦破赵于长平四十余万遂围邯郸【田齐世家】十六年秦灭周　君王后卒【古今注齐王后忿而死变为蝉登庭树嘒唳而鸣故世名蝉曰齐女也】
　　二十八年王入朝秦秦王政置酒咸阳
　　三十八年燕使荆轲刺秦王秦王觉杀轲明年秦破燕燕王走辽东明年秦灭魏秦兵次于厯下
　　四十二年秦灭楚明年虏代王嘉灭燕王喜
　　王建四十四年秦兵击齐齐王听相后胜计不战以兵降秦秦虏王建迁之共遂灭齐为郡始君王后贤事秦谨与诸侯信齐亦东边海上秦日夜攻三晋燕楚五国各自救以故王建立四十余年不受兵君王后死后胜相齐多受秦间金多使賔客入秦秦又多予金客皆为反间劝王去从朝秦不修攻战之偹不助五国攻秦秦以故得灭五国五国已亡秦兵卒入临淄民莫敢格者王建遂降迁于共故齐人怨王建不早与诸侯合从攻秦听奸臣賔客以亡其国歌之曰松耶栢耶住建共者客耶疾建用客之不详也【以上史田齐世家】
　　杂録
　　三国伐齐围平陆【三国韩魏赵也】括子以报于牛子曰三国之地不接于我逾隣国而围平陆利不足贪也然则求名于我也请以齐侯徃牛子以为善括子出无害子入【三子皆齐臣】牛子以括子言告无害子无害子曰异乎臣之所闻牛子曰国危而不安患结而不解何谓贵智无害子曰臣闻之有裂壤土以安社稷者有杀身破家以存其国者不闻出其君以为封疆者牛子不听无害子之言而用括子之计三国之兵罢而平陆之地存自此之后括子日以疏无害子日以进【淮南子人间】
　　宗卫相齐遇逐罢归舍召门尉田饶等二十有七人而问焉曰士大夫谁能与我赴诸侯者乎田饶等皆伏而不对宗卫曰何士大夫之易得而难用也饶对曰非士大夫之难用也是君不能用也宗卫曰不能用士大夫何若田饶对曰厨中有臭肉则门下无死士今夫三升之稷不足于士而君雁鹜有余粟纨素绮绣靡丽堂楯从风而弊而士曽不得以縁衣果园梨栗后宫妇人摭以相擿而士曽不得一尝且夫财者君之所轻也死者士之所重也君不能用所轻之财而欲使士致所重之死岂不难乎哉于是宗卫面有惭色逡廵避席而谢曰此卫之过也【説苑尊贤新序作燕相】
　　宋燕相齐见逐罢归之舍召门尉陈饶等二十六人曰诸大夫有能与我赴诸侯者乎陈饶等皆伏而不对宋燕曰悲乎哉何士大夫易得而难用也饶曰君勿能用也则有不平之心是失之已而责诸人也宋燕曰夫失诸己而责诸人者何陈饶曰三斗之稷不足于士而君雁鹜有余粟是君之一过也果园梨栗后宫妇人以相提掷士曽不得一尝是君之二过也绫纨绮縠靡丽于堂从风而弊士曽不得以为縁是君之三过也且夫财者君之所轻也死者士之所重也君不能行君之所轻而欲使士致其所重犹鈆刀畜之而干将用之不亦难乎宋燕面有惭色逡廵避席曰燕之过也【韩诗卷七】
　　齐壮子请攻越问于和子和子曰先君有遗令曰无攻越越猛虎也庄子曰虽猛虎也而今已死矣和子曰以告鸮子【鸮子齐相】鸮子曰已死矣以为生【为民所説故犹以为生】凡举事必先审民心然后可举【吕覧顺民】
　　成驩谓齐王曰王太仁太不忍人王曰太仁太不忍人非善名耶对曰此人臣之善也非人主之所行也夫人臣必仁而后可与谋不忍人而后可近也不仁则不可与谋忍人则不可近也王曰然则寡人安所太仁安不忍人对曰王太忍于薛公而太不忍于诸田太仁薛公则大臣无重太不忍诸田则父兄犯法大臣无重则兵弱于外父兄犯法则政乱于内此亡国之本也【韩子内储上】齐中大夫有夷射者御饮于王醉甚而出倚于郎门门者刖跪请曰足下无意赐之余沥乎夷射曰叱去刑余之人何事乃敢乞饮长者刖跪走退及夷射去刖跪因捐水郎门霤下类溺者之状明日王出而诃之曰谁溺于是刖跪对曰臣不见也虽然昨日中大夫夷射立于此王因诛夷射而杀之【韩子内储下】
　　造父为齐王驸驾以渴服马百日而服成请效驾齐王王曰效驾于圃中造父驱车入圃渴马见圃池去车走池驾败造父不能禁【韩子外储右】
　　客有为齐王画者齐王问曰画孰最难者曰犬马难孰易者曰魅最易犬马人所知也旦暮罄于前不可类之故难神无形者不罄于前故易之也【韩子外储左】齐有居士田仲者宋人屈谷见之曰谷闻先生之义不恃仰人而食今谷有树瓠之道坚如石厚而无窍献之仲曰夫瓠所贵者谓其可以盛也今厚而无窍则不可剖以盛物而任重如坚石则不可以剖而以斟吾无以瓠为也曰然谷将以欲弃之今先生不恃仰人而食亦无益人之国亦坚瓠之类也【坚瓠喻务光卞随鲍焦墨翟之类　韩子外储左】齐王厚送女欲妻屠牛吐【牛一作门】屠牛吐辞以疾其友曰子终死腥臭之肆而已乎何为辞之吐应之曰其女丑其友曰子何以知之吐曰吾以屠知之其友曰何谓也吐曰吾肉善如量而去若少耳吾肉不善虽以他附益之尚犹不售今厚送子子丑故耳友后见之果丑传曰目如擗杏齿如编贝【韩诗卷九】
　　越甲至齐雍门子狄请死之齐王曰鼓铎之声未闻矢石未交长兵未接子何务死之为人臣之礼邪雍门子狄对曰臣闻之昔者王田于囿左毂鸣车右请死之王曰子为何死车右对曰为其鸣吾君也王曰左毂鸣者工师之罪也子何事之有焉车右曰臣不见工师之乘而见其鸣吾君也遂刎颈而死诚有之乎齐王曰有之雍门子狄曰今越甲至其鸣吾君也岂左毂之下哉车右可以死左毂而臣独不可以死越甲也遂刎颈而死是日越人引甲而退七十里曰齐王有臣钧如雍门子狄拟使越社稷不血食遂引甲而归齐王葬雍门子狄以上卿之礼【説苑立节】
　　齐将军田瞆出将张生郊送曰昔者尧让许由以天下洗耳而不受将军知之乎曰唯然知之伯夷叔齐辞诸侯之位而不为将军知之乎曰唯然知之于陵仲子辞三公之位而佣为人灌园将军知之乎曰唯然知之智过去君弟变姓名免为庻人将军知之乎曰唯然知之孙叔敖三去相而不悔将军知之乎曰唯然知之此五大夫者名辞之而实羞之今将军方吞一国之权提鼓拥旗被坚执鋭旋回十万之师擅斧之诛慎毋以士之所羞者骄士田瞆曰今日诸君皆为瞆祖道具酒脯而先生独教之以圣人之大道谨闻命【説苑尊贤】
