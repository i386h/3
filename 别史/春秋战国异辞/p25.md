<!-- { "loadSidebar": true } -->
　　市南冝僚见鲁侯鲁侯有忧色市南子曰君有忧色何也鲁侯曰吾学先王之道脩先君之业吾敬尊贤亲而行之无须臾离居然不免于患吾是以忧市南子曰君之除患之术浅矣夫丰狐文豹栖于山林伏于岩穴静也夜行昼居戒也虽饥渴隠约犹胥防于江湖之上而求食焉定也然且不免于罔罗机辟之患是何罪之有哉其皮爲之灾也今鲁国独非君之皮邪吾愿君刳形去皮洒心去欲而游于无人之野南越有邑焉名爲建德之国其民愚而朴少私而寡欲知作而不知藏与而不求其报不知义之所适不知礼之所将猖狂妄行乃蹈乎大方其生可乐其死可葬吾愿君去国捐俗与道相辅而行君曰彼其道逺而险又有江山我无舟车奈何市南子曰君无形倨无留居以爲君车君曰彼其道幽逺而无人吾谁与爲隣吾无粮而无食安得而至焉市南子曰少君之费寡君之欲虽无粮而乃足君其涉于江而浮于海望之而不见其崖愈往而不知其所穷送君者皆自崖而反君自此逺矣故有人者累见有于人者忧故尧非有人非见有于人也吾愿去君之累除君之忧而独与道游于大莫之国方舟而济于河有虚舩来触舟虽有惼心之人不怒有一人在其上则呼张歙之一呼而不闻再呼而不闻于是三呼邪则必以恶声随之向也不怒而今也怒向也虚而今也实人能虚已以游世其孰能害之【庄子山木】
　　梓庆削木爲鐻【钟鼓之悬两端各有刻镂】鐻成见者惊犹神鲁侯见而问焉曰子何术以爲焉对曰臣工人何术之有虽然有一焉臣将爲鐻未甞敢以耗气也必齐以静心齐三日而不敢怀庆赏爵禄齐五日不敢怀非誉巧拙齐七日輙然忘吾有四枝形体也当是时无公朝其巧専而外滑消然后入山林观天性形躯至矣然后成见鐻然后加手焉不然则已则以天合天器之所以凝神者其是欤【庄子达生】
　　海鸟止鲁郊鲁侯御而觞之奏九韶具太牢鸟能视悲忧不食一脔三日而死非以鸟养也养鸟者冝栖之深林【庄子达生节文】
　　猗顿故鲁之贫士问术陶朱公家西河之上大畜牛羊遂成巨富今山西猗氏县有猗顿宅【广舆记】
　　孟孙猎得麑使秦西巴载之持归麑母随之而啼秦西巴弗忍纵而与之孟孙归至而求麑答曰余弗忍而与其母孟孙大怒逐之居三月【三月一作一年】复召以爲其子傅其御曰秦西巴曩有罪于君今召以爲子傅何也孟孙曰夫一麑而不忍又何况于人乎故曰巧诈不如掘诚乐羊以有功见疑秦西巴以有罪见信【韩子説林　又说苑贵徳　又淮南子人间训】
　　鲁人有爲父报仇于齐者刳其腹而见其心坐而正冠起而更衣徐行而出门上车而步马顔色不变其御欲驱抚而止之曰今日爲父报仇以出死非爲生也今事已成矣又何去之追者曰此有节行之人不可杀也觧围而去之【淮南子人间】
　　季孙好士终身庄居处衣服常如朝廷而季孙适懈有过失【暂废其矜庄也】客以爲厌易已相与怨之遂杀季孙【韩子外储左】
　　齐攻鲁至郊见一妇人弃其所抱抱其所携而走于山儿随而啼妇人行不顾齐将追及问曰汝抱者谁也汝弃者谁也妇人曰抱者妾兄之子弃者妾之子也见军之至力不能两防故弃妾之子齐将曰母于子至爱痛甚于心今释汝子而反抱兄之子何对曰已之子私爱也兄之子公义也背公义而向私爱亡兄子而存妾子独谓义何故忍弃子而行义不能无义而视鲁国于是齐将按兵而止使人言于齐君曰鲁未可伐也山泽之妇人犹知行义而况朝臣士大夫乎请还齐君许之鲁君闻之赐妇人束帛百端号曰义姑姊云【列女传】
　　鲁秋胡子娶妻邵氏五日往仕于陈五年乃归未至家见路旁一羙妇人采桑悦之下车与语曰暑日若曝独采桑吾行道逺愿托桑阴下一食妇人采桑不顾秋胡子谓曰力田不如遇丰年采桑不如见贵郎吾有金愿以与夫人妇人曰嘻夫采桑力作纺绩织纫以供衣食奉二亲养夫子而已吾不愿人之金也所愿子无有外意妾亦无淫佚之志收子之笥金秋胡子遂去至家奉金与母使人唤妇至乃向采桑者也秋胡子慙妇曰子束髪辞亲往仕五年乃还所当驰骤扬尘疾至以悦其亲今乃悦路旁妇人以金与之是忘母也忘母不孝好色淫佚是汚行也汚行不义夫事亲不孝则事君不忠处家不义则居官不理孝义并亡必不遂矣妾不忍见子改娶也妾亦不嫁遂去而东投河而死【列女传】
　　鲁监门之女婴相从绩中夜而涕泣其偶曰何为而泣也婴曰吾闻卫世子不肖所以泣也其偶曰卫世子不肖诸侯之忧也子曷爲泣也婴曰吾闻之异乎子之言也昔宋之桓司马得罪于宋君出于鲁其马佚而吾园而食吾园之葵是歳吾闻园人亡利之半越王句践起兵而攻呉诸侯畏其威鲁往献女吾姊与焉兄往视之道畏而死越兵威者吴也兄死者我也由是观之祸与福相反也今卫世子甚不肖好兵吾男弟三人能无忧乎【韩诗巻二】
　　鲁监门之女陶婴少寡养母无强昆弟纺绩爲产鲁人闻其义将求焉婴闻之恐不得免作歌明己之不贰也歌曰黄鹄早寡兮七年不双宛颈独宿兮不与众同夜半悲鸣兮想其故雄天命早寡兮独宿何伤寡妇念此兮泣下数行鸣呼哀哉兮死者不可忘飞鸣尚然兮况于贞良虽有贤雄兮终不重行鲁人闻之曰斯女不可得已遂不敢复求【列女传】
　　鲁公欲高大其宫室而畏王制乃以时尺増一寸召班授之班知其意复増一寸进于公曰臣家相传之尺乃舜时同度之尺也乃以其尺爲之度诸侯闻之争召班【苑浴志乐】
　　列女传　鲁漆室女过时未适人当穆公时君老太子防女倚柱而啸其邻人妇从之游曰何啸之悲也子欲嫁邪漆室女曰嗟乎吾始以子爲有知今无识也吾忧鲁君老太子防邻妇笑曰此乃鲁大夫之忧妇人何与焉漆室女曰非子所知也昔晋客舍吾家系马园中马佚驰走践吾葵使吾终歳不食葵邻人女奔随人亡其家倩吾兄行追之逢霖水出溺流而死令吾终身无兄吾闻河润九里渐洳三百步今鲁君老悖太子少愚鲁国有患君臣父子皆被其辱祸及众庶妇人独安所避乎吾甚忧之三年鲁果乱齐楚攻之男子战鬭妇人转输不得休息君子曰逺矣漆室女之思也诗云知我者谓我心忧不知我者谓我何求此之谓也
　　琴操　鲁漆室女倚柱悲吟邻人进而问之曰有淫心欲嫁邪何吟之悲也漆室女曰嗟乎吾忧国伤人心岂欲嫁哉自伤怀洁而爲人所疑于是褰裳入山林之中见女贞之木喟然叹息援琴而歌女贞之辞曰菁菁茂木隠独荣兮变化垂枝含防英兮修身养志建令名兮厥道不同善恶并兮屈躬就浊世疑清兮怀忠见疑何贪生兮遂自经而死　一本作次室女













　　春秋战国异辞卷七
<史部,别史类,春秋战国异辞>
　　钦定四库全书
　　春秋战国异辞卷八
　　右春坊右谕德陈厚耀撰
　　晋
　　史晋世家周成王封其弟虞于唐唐在河汾之东方百里故曰唐叔虞字子于唐叔子燮是为晋侯【毛诗谱云叔虞子燮父以尧墟南有晋水改曰晋侯】晋侯子宁族是为武侯武侯之子服人是为成侯成侯子福是为厉侯厉侯之子宜臼是为靖侯靖侯以来年纪可推自唐叔至靖侯五世无其年数靖侯十七年周厉王出奔于彘十八年靖侯卒子厘侯司徒立厘侯十八年卒子献侯籍立献侯十一年卒子穆侯费王立【一本王作生】
　　穆侯　　文侯
　　穆侯四年取齐女姜氏为夫人七年伐条生太子仇十年伐千亩有功生少子名曰成师晋人师服曰异哉君之命子也太子曰仇仇者雠也少子曰成师成师大号成之者也名自命也物自定也今适庶名反逆此后晋其能毋乱乎二十七年穆侯卒弟殇叔自立太子仇出奔殇叔三年周宣王崩四年穆侯太子仇率其徒袭殇叔而立是为文侯文侯十年周东徙三十五年文侯仇卒子昭侯伯立【史晋世家约左氏文】
　　昭侯
　　元年封叔父成师于曲沃曲沃邑大于翼翼晋君都邑也成师封曲沃号为桓叔靖侯庶孙栾宾相桓叔【靖侯叔虞五世孙穆侯之曽祖也】桓叔是时年五十八矣好徳晋国之众皆附焉君子曰晋之乱其在曲沃矣末大于本而得民心不乱何待【史晋世家】
　　晋昭侯封公子成师于曲沃成师治聚盛强师服忧之而赋茮【茮即椒聊申公诗说】
　　诗序　椒聊刺晋昭公也君子见沃之盛彊能脩其政知其蕃衍盛大子孙将有晋国焉
　　曲沃强盛成师有簒国之谋唐人知之赋扬之水【诗传诗説同】
　　诗序　扬之水刺晋昭公也昭公分国以封沃沃盛强昭公微弱国人将叛而归沃焉
　　晋昭公不能修道以正其国有财不能用有钟鼓不能以自乐有朝廷不能洒扫政荒民散将以危亡四国谋取其国而不知国人作山有枢以刺之【诗序　诗说云唐人忧国之诗】七年晋大臣潘父弑其君昭侯而迎曲沃桓叔桓叔欲入晋晋人发兵攻桓叔桓叔败还归曲沃晋人共立昭侯子平为君是为孝侯诛潘父【史晋世家】
　　孝侯
　　孝侯八年曲沃桓叔卒子鱓代是为曲沃庄伯【史晋世家】孝侯十五年曲沃庄伯弑其君孝侯于翼晋人攻庄伯庄伯复入曲沃晋人复立孝侯子防为君是为卾侯【史晋世家】
　　鄂侯
　　鄂侯二年鲁隠公初立鄂侯六年卒曲沃庄伯闻之乃兴兵伐晋周平王使虢公将兵伐曲沃庄伯【平王当作桓王】庄伯走保曲沃晋人共立鄂侯子光是为哀侯【史晋世家】诗序　鸨羽刺时也昭公之后大乱五世君子下从征役不得养其父母而作是诗也
　　纪年　鄂侯五年十月庄伯以曲沃叛伐翼公子万救翼茍叔轸追之至于家谷翼侯焚曲沃之禾而还翼侯伐曲沃大防武公请成于翼至相而还　六年王使虢公伐晋之曲沃晋鄂侯卒曲沃庄伯复伐晋立鄂侯子光是为哀侯公子万救翼荀叔轸追之至于家谷
　　哀侯　　小子侯　　侯缗
　　哀侯二年曲沃庄伯卒子称代是为曲沃武公【史晋世家】哀侯八年晋侵陉廷陉廷与曲沃武公谋九年伐晋于汾旁虏哀侯晋人乃立哀侯子小子为君是为小子侯小子元年曲沃武公使韩万杀所虏晋哀侯曲沃益彊晋无如之何晋小子之四年曲沃武公诱召晋小子杀之周桓王使虢仲伐曲沃武公武公入于曲沃乃立晋哀侯弟缗为晋侯【史晋世家】
　　纪年　哀侯二年曲沃庄伯卒子称立是为武公尚一军三年荀人董伯皆叛曲沃
　　纪年　晋曲沃灭荀以其地赐大夫原氏黯是为荀叔
　　纪年　晋侯缗九年曲沃尚一军异于晋
　　武公
　　晋侯缗二十八年齐桓公始霸曲沃武公伐晋侯缗灭之尽以其宝器赂献于周厘王厘王命曲沃武公为晋君列为诸侯于是尽并晋地而有之曲沃武公已即位三十七年矣更号曰公始都晋国前即位曲沃通年三十八年武公晋穆侯曽孙也曲沃桓叔孙也自桓叔初封曲沃以至武公灭晋凡六十七岁而卒代晋为诸侯武公代晋二歳卒与曲沃通即位凡三十九年而卒子献公诡诸立【史晋世家】
　　曲沃偁弑其三君僖王命为晋侯唐人刺之赋无衣【子贡诗传】
　　诗説　唐公孙偁弑三君而取其国尽以宝器赂周僖王王命之为晋侯国人作此以刺之
　　诗序　有杕之杜刺晋武公也武公寡特兼其宗族而不求贤以自辅焉
　　诗序　无衣美晋武公也武公始并晋国其大夫为之请命乎天子而作是诗
　　献公
