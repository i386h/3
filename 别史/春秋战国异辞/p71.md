<!-- { "loadSidebar": true } -->
　　秦穆公尝出而亡其骏马自往求之见人已杀其马方共食其肉穆公谓曰是吾骏马也诸人皆惧而起穆公曰吾闻食骏马肉不饮酒者杀人即以次饮之酒杀马者皆慙而去居三年晋攻秦穆公围之往时食马肉者相谓曰可以出死报食马得酒之恩矣遂溃围缪公卒得以解难胜晋获惠公以归此德出而福反也【说苑复恩】
　　秦缪公出游而车败右服失马野人取之缪公追而及之岐山之阳见野人方屠而食之缪公叹曰食骏马之肉而不还饮酒者伤人余恐其伤汝也于是徧饮而去之处一年为韩原之战晋人环缪公之车梁由靡已扣缪公之左骖矣晋惠公之右路石奋投而击缪公之甲中之者已六札矣野人之尝食马于岐山之阳者三百有余人毕力为缪公疾鬬于车下遂大克晋反获惠公以归【淮南子汜论吕览爱士】
　　十八年齐桓公卒二十年秦灭梁芮
　　二十二年晋公子圉闻晋君病曰梁我母家也而秦灭之我兄弟多即君百嵗后秦必留我而晋轻亦更立他子子圉乃亡归晋
　　二十三年晋惠公卒子圉立为君是为懐公秦怨圉亡去乃迎晋公子重耳于楚而妻以故子圉妻重耳初谢后乃受缪公益礼厚遇之【以上史秦本纪】
　　二十四年春秦使人告晋大臣欲入重耳晋许之于是使人送重耳二月重耳立为晋君是为文公文公使人杀子圉【史秦本纪约左氏文】
　　晋重耳入于晋秦缪公送之赋渭阳【缪公二十四年事　诗传　诗説同】
　　诗序　渭阳康公念母也康公之母晋献公之女文公遭骊姬之难未反而秦姬卒穆公纳文公康公时为太子送文公于渭之阳念母之不见也我见舅氏如母存焉及其即位思而作是诗
　　其秋周襄王弟帯以翟伐王王出居郑
　　二十五年周王使人告难于晋秦秦缪公将兵助晋文公入襄王杀王弟带
　　二十八年晋文公败楚于城濮
　　三十年缪公助晋文公围郑郑使人言缪公曰亡郑厚晋于晋则得矣而秦未有利晋之彊秦之忧也缪公乃罢兵归晋亦罢【以上史秦本纪约左氏文】
　　三十二年冬晋文公卒郑人有卖郑于秦曰我主其城门郑可袭也缪公问蹇叔百里奚对曰径数国千里而袭人希有得利者且人卖郑庸知我国人不有以我情告郑者乎不可缪公曰子不知也吾已决矣遂发兵使百里奚子孟明视蹇叔子西乞术及白乙丙将兵行日百里奚蹇叔二人哭之缪公闻怒曰孤发兵而子沮哭吾军何也二老曰臣非敢沮君军军行臣子与往臣老迟还恐不相见故哭耳二老退谓其子曰汝军即败必于殽阨矣三十三年春秦兵遂东更晋地过周北门周王孙满曰秦师无礼不败何待兵至滑郑贩卖贾人髙持十二牛将卖之周见秦兵恐死虏因献其牛曰闻大国将诛郑郑君谨修守御偹使臣以牛十二劳军士秦三将军相谓曰将袭郑郑今已觉之往无及已灭滑滑晋之边邑也当是时晋文公丧尚未葬太子襄公怒曰秦侮我孤因丧破我滑遂墨衰绖发兵遮秦兵于殽击之大破秦军无一人得脱者虏秦三将以归文公夫人秦女也为秦三囚将请曰我君之怨此三人入于骨髓愿令此三人归令我君得自快烹之晋君许之归秦三将三将至缪公素服郊迎向三人哭曰孤以不用百里奚蹇叔言以辱三子三子何罪乎子其悉心雪耻毋怠遂复三子官秩如故愈益厚之【史秦本纪约左氏文】
　　秦缪公兴师以袭郑蹇叔谏曰不可臣闻之袭国者以车不过百里以人不过三十里皆以其气之趫与力之盛至是以犯敌能威去之能速今行数千里又絶诸侯之地以袭国臣不知其可也君其重图之缪公不听蹇叔送师于门外而哭曰师乎见其出而不见其入也蹇叔有子曰申与视【申白乙丙也视孟明视也】与师偕行蹇叔谓其子曰晋若遏师必于殽女死不于南方之岸必于北方之岸为吾尸女之易【识之易也】缪公闻之使人让蹇叔曰寡人兴师未知何如今哭而送之是哭吾师也蹇叔对曰臣不敢哭师也臣老矣有子二人皆与师行比其反也非彼死则臣必死矣是故哭师行过周王孙满要门而窥之曰呜呼是师必有疵若无疵吾不复言道矣夫秦非他周室之建国也过天子之城宜槖甲束兵左右皆下以为天子礼今初服囘建左不轼而右之超乗者五百乘力则多矣然而寡礼安得无疵师过周而东郑贾人髙奚施将西市于周道遇秦师曰嘻师所从来者逺矣此必袭郑遽使奚施归告乃矫郑伯之命以劳之曰寡人固闻大国之将至也久矣大国不至寡君与士卒窃为大国忧日无所与焉惟恐士卒罢弊与粮糗匮乏何其久也使人臣犒劳以璧膳以十二牛秦三帅对曰寡君之无使也使其三臣丙也林也视也于东边晋之道过是以迷惑陷入大国之地不敢固辞再拜稽首受之三帅乃惧而谋曰我行数千里絶诸侯之地以袭人未至而人已先知之矣此其备必已盛矣还师去之当是时也晋文公适薨未葬先轸言于襄公曰秦师不可不击也襄公曰先君薨尸在堂见秦师利而因击之无乃非为人子之道欤先轸曰不吊吾丧不忧吾哀是死吾君而弱其孤也若是而击可大彊臣请击之襄公不得已而许之先轸遏秦师于殽而击之大败之获其三帅以归缪公闻之素服庙临以说于众曰天不为秦国使寡人不用蹇叔之谏以至于此患【吕览悔过　淮南子道应稍节数语】
　　淮南子　秦缪公使孟明举兵袭郑过周以东郑之贾人髙蹇他相与谋曰师行数千里数絶诸侯之地其势必袭郑凡袭国者以为无备也今示以知其情必不敢进乃矫郑伯之命以十二牛劳之三率相与谋乃还师而反晋先轸举兵击之大破之殽郑伯乃以存国之功赏髙髙辞之曰诞而得赏则邻国之信废矣为国而无信是俗败也赏一人而败国俗仁者弗为也以不信得厚赏义者弗为也遂以其属徙东夷终身不反
　　髙士传　髙者郑人也郑缪公时髙见郑为秦晋所逼乃隠不仕为商人
　　秦缪公伐郑晋襄公帅师败诸殽还归作秦誓【书序】秦缪公明于听狱断刑曰寡人不敏教不至也【尸子】三十四年缪公复使孟明视等将兵伐晋战于彭衙秦不利引兵归【史秦本纪】
　　三十六年缪公复益厚孟明等使将兵伐晋渡河焚大败晋人取王官及鄗【左作郊】以报殽之役晋人皆城守不敢出于是缪公乃自茅津渡河封殽中尸为发丧哭之三日乃誓于军曰嗟士卒听无哗余誓告汝古之人谋黄髪番番则无所过以申思不用蹇叔百里奚之谋故作此誓令后世以记余过君子闻之皆为垂涕曰嗟乎秦缪公之与人周也卒得孟明之庆【史秦本纪】
　　戎王使由余于秦【缪公三十四年】由余其先晋人也亡入戎能晋言闻缪公贤故使由余观秦秦缪公示以宫室积聚由余曰使鬼为之则劳神矣使人为之亦苦民矣缪公怪之问曰中国以诗书礼乐法度为政然尚时乱今戎夷无此何以为治不亦难乎由余笑曰此乃中国所以乱也夫自上圣黄帝作为礼乐法度身以先之仅以小治及其后世日以骄淫阻法度之威以责督于下下罢极则以仁义怨望于上上下交争怨而相簒弑至于灭宗皆以此类也夫戎夷不然上含淳徳以遇其下下懐忠信以事其上一国之政犹一身之治不知所以治此真圣人之治也于是缪公退而问内史廖曰孤闻邻国有圣人敌国之忧也今由余贤寡人之害将奈之何内史廖曰戎王处僻匿未闻中国之声君试遗其女乐以夺其志为由余请以疏其间留而莫遣以失其期戎王怪之必疑由余君臣有间乃可虏也且戎王好乐必怠于政缪公曰善因与由余曲席而坐传器而食问其地形与其兵势尽詧而后令内史廖以女乐二八遗戎王戎王受而悦之终年不还于是秦乃归由余由余数谏不听缪公又数使人间要由余由余遂去降秦缪公以客礼待之问伐戎之形【史秦本纪】
　　史记　秦缪公得由余西戎八国服于秦故自陇以西有緜诸绲戎翟防之戎岐梁山泾漆之北有义渠大荔乌氏胊衍之戎而晋北有林胡楼烦之戎燕北有东胡山戎各分散居谿谷自有君长往往而聚者百有余戎然莫能相一
　　戎王使由余聘于秦缪公问之曰寡人尝闻道而未得目见之也愿闻古之明主得国失国何以由余对曰臣尝得闻之矣常以俭得之以奢失之缪公曰寡人不辱而问道于子子以俭对寡人何也由余对曰臣闻昔者尧有天下饭于土簋饮于土铏其地南至交趾北至幽都东西至日月之所出入者莫不賔服尧禅天下虞舜受之作为食器斩山木而财之削锯修之迹【磨其斧迹】流漆墨其上输之于宫以为食器诸侯以为益侈国之不服者十三舜禅天下而传之于禹禹作为祭器墨染其外而朱画其内缦帛为茵蒋席额緑【蒋草名】觞酌有采而樽俎有饰此弥侈矣而国之不服者三十三夏后氏没殷人受之作为大辂而建九旒食器雕琢觞酌刻缕四壁垩墀茵席雕文此弥侈矣而国之不服者五十三君子皆知文章矣而欲服者弥少臣故曰俭其道也由余出公乃召内史廖而告之曰寡人闻邻国有圣人敌国之忧也今由余圣人也寡人患之吾将奈何内史廖曰臣闻戎王之居僻陋而道逺未闻中国之声君其遗之女乐以乱其政而后为由余请期以疏其谏彼君臣有间而后可图也君曰诺乃使史廖以女乐二八遗戎王因为由余请期戎王许诺见其女乐而悦之设酒张饮日以听乐终嵗不迁牛马半死由余归因谏戎王戎王弗听由余遂去之秦秦缪公迎而拜之上卿问其兵势与其地形既以得之举兵而伐兼国十二开地千里【韩子十过又説苑反质畧同】
　　戎将由余使秦秦缪公问以得失之要对曰古有国者未尝不以恭俭也失国者未尝不以骄奢也由余因论五帝三王之所以衰及至布衣之所以亡缪公然之于是告内史王缪曰邻国有圣人敌国之忧也由余圣人也将奈之何王缪曰夫戎王居僻陋之地未尝见中国之声色也君其遗之女乐以淫其志乱其政其臣下必疎因为由余请缓期使其君臣有间然后可图缪公曰善乃使王缪以女乐二列遗戎王为由余请期戎王大悦许之于是张酒听乐日夜不休终嵗淫纵卒马多死由余归数谏不听去之秦秦缪公迎拜之上卿遂并国十二辟地千里
　　秦缪公时戎彊大秦缪公遗之女乐二八与良宰焉戎王大喜以故数饮宴日夜不休左右有言秦冦之至者因扞弓而射之【扞引也】秦冦果至戎王醉而卧于樽下卒生搏而擒之【吕览壅塞又墨子】
　　秦缪公见戎由余説而欲留之由余不肯缪公以告蹇叔蹇叔曰君以告内史廖内史廖对曰戎人不达于五音与五味君不若遗之缪公以女乐二八人与良宰遗之【宰膳宰】戎王喜迷惑大乱饮酒书夜不休由余骤谏不听因怒而归缪公【吕览不茍】
　　三十七年秦用由余谋伐戎王益国十二开地千里遂霸西戎天子使召公过贺缪公以金鼓【史秦本纪】
　　秦缪公出狩至于咸陵天震大雷下有火化为白雀衔緑丹书集于公车【尚书中候】
　　列异传　秦缪公时【穆公误】陈仓人掘地得物若羊非羊若豕非豕牵以献公道逢二童子童子曰此名为蝹常在地食死人脑若欲杀之以柏挿其首蝹复曰彼二童子名为陈寳得雄者王得雌者霸陈仓人舍蝹逐二童子童子化为雉飞入平林陈仓人告公公发徒大猎果得雌又化为石置之汧渭之间至文公为立祠名陈寳雄飞南集今南阳雉县其地也秦欲表其符故以名县每陈仓祠时有赤光长十余丈从雉县来入陈仓祠中有声如雄雉【或作文公时事】
