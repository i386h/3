<!-- { "loadSidebar": true } -->
　　孙叔敖病且死属其子曰我死汝必贫困若徃见优孟言我孙叔敖之子也居数年其子穷困负薪逢优孟与言曰我孙叔敖之子也父且死时属我贫困徃见优孟【叔敖知优孟之贤尝善之】优孟曰若无逺有所之即为孙叔敖衣冠扺掌谈语嵗余像孙叔敖楚王左右不能别也庄王置酒优孟前为夀庄王大惊以为孙叔敖复生也欲以为相优孟曰请归与妇计之三日而为相庄王许之三日后优孟复来王曰妇言谓何孟曰妇言慎无为楚相不足为也如孙叔敖之为楚相尽忠为亷以治楚楚王得以霸今死其子无立锥之地贫困负薪以自饮食必如孙叔敖不如自杀因歌曰山居耕田苦难以得食起而为吏身贪鄙者余财不顾耻辱身死家室富又恐受赇枉法为奸触大罪身死而家灭贪吏安可为也念为亷吏奉法守职竟死不敢为非亷吏安可为也【广文选载孙叔敖古碑优孟歌与史记小异其歌曰贪吏不可为而可为亷吏可为而不可为贪吏不可为当时有汚名而可为者子孙以成家亷吏而可为当时有清名而不可为者子孙困穷被褐以卖薪贪吏常苦富亷吏常苦贫独不见楚相孙叔敖亷洁不受钱此歌之有韵语者】楚相孙叔敖持亷至死方今妻子穷困负薪而食不足为也于是庄王谢优孟乃召孙叔敖子封之寝丘四百户以奉其祀后十世不絶【史滑稽传】孙叔敖碑　楚相孙君讳饶字叔敖本是县人也君受纯灵之精懐絶世之材有大贤次圣之质少见枝首虵对其母泣吾将死母问其故曰吾闻见枝虵者死今日见之母曰若柰之何吾□【杀通】行数十歩念独吾死可恐复令他人见之死为因埋掩其荆【刑作形】母曰若无忧焉其隂德善遂为父母九族所异及其为相布政以道考天象之度敬授民时□【聚同】藏于山殖物于薮宣导川谷波【陂通】障源湶【泉同】溉灌沃泽堤防湖浦以为池沼钟天地之美收九之利以慇【殷同】润国家家富人喜优噡【瞻同】乐业式序在朝野无螟【】丰年蕃庶人有曽闵贞孝之行四民美好从容中节髙梱改币一朝而化其忧国忘私乗马三秊不别牝牡继髙阳重黎五【伍通】举子文之统其忠信亷勇礼乐文章轨仪同制其富国充民明天时尽地力霆坚禹稷不能逾也专国宠权而不荣华一旦可得百金至于没齿而无分铢之蓄破玉玦不以宝财遗子孙终始若失去不善如絶弦辟患害于无刑【形通】彻节髙义敦良竒介自曹臧孤竹吴札子罕之伦不能骖也生于季末仕于灵王立溷浊而澄清处幽暗而昭明其遗武余典恨不与戏皇帝代同世世为列姃【姬同】国在朝廷其意常墨墨若冠章甫而坐涂炭也病其临卒将无棺椁令其子曰优孟曽许千金贷吾孟故楚之乐长与相君相善虽言千金实不贷也卒后数季庄王置酒以为欢优孟乃言孙君相楚之功即慨慷高歌曲曰贪吏而可为而不可为亷吏而可为而不可为贪吏而不可为者当时有汚名而可为者子孙以家成亷吏而可为者当时有清名而不可为者子孙困穷披褐而负薪贪吏常苦富亷吏常苦贫独不见楚相孙叔敖亷洁不受钱涕泣数行若投首王王心感动觉悟问孟孟具列对即来其子而加封焉子辞父有命如楚不忘亡臣社稷图而欲有赏必于潘国下湿烧埆人所不贪遂封潘乡　【是碑立于汉延熹三年失作者之姓名所载叔敖德业最详而优孟一歌与史传逈异或谓非此碑将不知叔敖之讳然传所称蒍艾猎又何等也】
　　楚庄王使文无畏于齐过于宋不先假道还反华元言于宋昭公曰徃不假道来不假道是以宋为鄙野也楚之防田也故鞭君之仆于孟诸【徃日无畏挞宋公之仆】请诛之乃杀文无畏于杨梁之隄庄王方削袂闻之曰嘻投袂而起履及诸庭剑及诸门车及之蒲疏之市逐舍于郊兴师围宋九月宋人易子而食之析骨而爨之宋公肉袒执牺委服告病曰大国若宥图之惟命是听庄王曰情矣宋公之言也乃为却四十里而舍于卢门之阖为成而归【吕览行论与左传小异】
　　楚庄王举兵伐宋【庄王二十年】宋告急晋景公欲发兵救宋伯宗諌曰天方开楚未可伐也乃求壮士得霍人解扬字子虎徃命宋母降道过郑郑新与楚亲乃执解扬而献之楚楚王厚赐与约使反其言令宋趣降三要解扬乃许于是楚乗扬以楼车令呼宋使降遂倍楚约而致其晋君命曰晋方悉国兵以救宋宋虽急慎毋降楚晋兵今至矣楚庄王大怒将烹之解扬曰君能制命为义臣能承命为信受吾君命以出虽死无二王曰汝之许我已而倍之其信安在解扬曰死以许王欲以成吾君命臣不恨也顾谓楚君曰为人臣无忘尽忠而得死者楚王诸弟皆諌王赦之于是庄王卒赦解扬而归之晋爵之为上卿故后世言霍虎【説苑奉使　与左传畧同又楚史梼杌亦畧同】楚庄王攻宋厨有臭肉樽有败酒将军子重諌曰今君厨肉臭而不可食罇酒败而不可饮而三军之士皆有饥色欲以胜敌不亦难乎庄王曰请有酒投之士有食馈之贤【王孙子新书】
　　三十二年围宋以杀楚使也围宋五月城中食尽易子而食析骨而炊宋华元出告以情庄王曰君子哉遂罢兵去【史楚世家】
　　楚庄王围宋【左宣十五年】有七日之粮曰尽此而不克将去而归于是使司马子反乗闼而窥宋宋使华元乗闼而应之子反曰子之国何若矣华元曰惫矣易子而食之析骸而爨之子反曰嘻甚矣惫虽然吾闻围者之国防马而秣之使肥者应客今何吾子之情也华元曰吾闻君子见人之困则矜之小人见人之困则幸之吾望见吾子似于君子是以情也子反曰诺子勉之矣吾军有七日粮尔揖而去子反告庄王王曰若何子反曰惫矣易子而食之析骸而爨之庄王曰嘻甚矣惫今得此而归尔子反曰不可吾已告之矣军有七日粮尔庄王怒曰吾使子视之子曷为而告之子反曰区区之宋有不欺之臣何以楚国而无乎吾是以告之庄王曰虽然吾子今得此而归尔子反曰王请处此臣请归耳王曰子去吾孰与处此吾将从子而归遂师而归【韩诗巻二又楚史　公羊传同】
　　韩诗外传　楚庄王寝疾之曰河为祟大夫曰请用牲庄王曰止古者圣王之祭不过望濉漳江汉楚之望也寡人虽不德河非所获罪也遂不祭三日而疾有瘳孔子闻之曰楚庄王之伯其有方矣制节守职反身不贰其伯不亦宜乎诗曰嗟嗟保介庄王之谓也【此左传楚昭王事】
　　楚王【庄王】急召太子楚国之法车不至于茒门【一作茅门】天雨廷中有潦太子遂驱车至于茒门廷理曰车不得至茒门非法也太子曰王召急不得须无潦遂驱之廷理举殳而击其马败其驾太子入为王泣曰廷中多潦驱至茒门廷理曰非法也举殳击臣马败臣驾王必诛之王曰前有老主而不逾后有储主而不属是具吾守法之臣也乃益爵二级而开后门出太子勿复过【韩子外储右】楚庄王之时太子车立于茅门之内少师庆逐之太子怒入谒王曰少师庆逐臣之车王曰舍之老君在前而不逾少君在后而不豫是国之宝臣也【説苑至公】楚庄王有茅门者法曰羣臣大夫诸公子入朝马蹄蹂霤者斩其辀而戮其御太子入朝马蹄蹂霤廷理斩其辀而戮其御太子大怒入为王泣曰为我诛廷理王曰法者所以敬宗庙尊社稷故能立法从令尊敬社稷者社稷之臣也安可以加诛夫犯法废令不尊敬社稷是臣弃君下陵上也臣弃君则主失威下陵上则上位危社稷不守吾何以遗子太子乃还走避舎再拜请死【説苑至公又楚史梼杌】
　　二十三年卒庄王卒子共王审立【史楚世家】



　　春秋战国异辞巻二十七
<史部,别史类,春秋战国异辞>
　　钦定四库全书
　　春秋战国异辞巻二十八
　　右春坊右谕德陈厚耀撰
　　楚
　　共王
　　共王十六年晋伐郑郑告急共王救郑与晋战鄢陵晋败楚射中共王目共王召将军子反子反嗜酒从者竖阳谷进酒醉王怒射杀子反遂罢兵归【史楚世家】
　　荆共王与晋厉王战于鄢陵【共王十六年】荆师败共王伤临战司马子反渴而求饮竖阳谷操黍酒而进之【酒器受三升曰黍】子反叱曰訾【一作嘻】退酒也竖阳谷对曰非酒也子反曰亟退却也竖阳谷又曰非酒也子反受而饮之子反之为人也嗜酒甘而不能絶于口以醉战既罢共王欲复战而谋使召子反子反辞以心疾共王驾而徃视之入幄中闻酒臭而还曰今日之战不谷亲伤所恃者司马也而司马又若此是亡荆国之社稷而不恤吾众也不谷无与复战矣于是罢师去之斩司马子反以为戮【吕览权勲　又韩子十过阳谷作谷阳　又淮南子人间】
　　楚恭王战于隂陵【恭王与晋厉战于隂陵吕锜射恭王中目因而擒之】潘尫养由基黄衰微公孙丙相与簒之恭王惧而失体【威仪不能常坐不能起也】黄衰防举足蹵其体恭王乃觉怒其失礼奋体而起四大夫载而行【淮南子汛论】
　　安陵纒以顔色美壮得幸于楚共王江乙徃见安陵纒曰子之先人岂有矢石之功于王乎曰无有江乙曰子之身岂亦有乎曰无有江乙曰子之贵何以至于此乎曰仆不知所以江乙曰吾闻之以财事人者财尽而交疎以色事人者华落而爱衰今子之华有时而落子何以长幸无解于王乎安陵纒曰臣年少愚陋愿委质于先生江乙曰独从为殉可耳安陵纒曰敬闻命矣江乙去居期年逢安陵纒谓曰前日所谕子者通之于王乎曰未可也居期年江乙复见安陵纒曰子岂谕王乎安陵纒曰臣未得王之间也江乙曰子出与王同车入与王同坐居三年言未得王之间乎以吾之説未可耳不悦而去其年共王猎江渚之野野火之起若云蜺虎狼之嘷若雷霆有狂兕从南方来正触王左骖王举旌旄而使善射者射之一发兕死车下王大喜拊手而笑顾谓安陵纒曰吾万歳之后子将谁与斯乐乎安陵纒乃逡巡而却泣下沾衿抱王曰万歳之后臣将从为殉安知乐此者谁于是共王乃封安陵纒于车下三百户故曰江乙善谋安陵纒知时【説苑权谋】
　　楚大夫江乙之母当共王时乙为郢大夫有入王宫盗者令尹以罪乙请于王而黜之处家无几其母亡布八寻言令尹盗之王方在小曲台令尹侍焉王谓母曰令尹信盗也寡人不为其富贵不行法也若不盗而诬之楚国有常法母曰令尹非身盗之也乃使人盗之王曰奈何对曰昔孙叔敖之为令尹也道不拾遗民不闭戸而盗贼自禁今令尹之法治也耳目不明盗贼纵横是故盗妾之布是与使之何异王曰令尹在上冦盗在下令尹不知有何罪焉母曰昔者妾子为郢大夫人盗王宫中之物妾子坐而黜之妾子亦岂知之乎然终坐之令尹独何以不坐是为过也王曰善非徒讥令尹又讥寡人令吏偿母之布因赐金十镒母让金布曰妾岂贪货而干王哉王召江乙而用之【列女传　按江乙宣王时人即恶昭奚恤者】楚共王出猎而遗其弓左右请求之共王曰止楚人遗弓楚人得之又何求焉仲尼闻之曰惜乎其不大亦曰人遗弓人得之而已何必楚也【説苑至公】
　　楚共王有疾召令尹曰常侍筦苏与我处常忠我以道正我以义吾与处不安也不见不思也虽然吾有得也其功不细必厚爵之申侯伯与处常纵恣吾吾所乐者劝吾为之吾所好者先吾服之吾与处欢乐之不见戚戚也虽然吾终无得也其过不细必亟遣之令尹曰诺明日王薨令尹即拜筦苏为上卿而逐申侯出之境【新序卷一　与前楚文王事畧同】
