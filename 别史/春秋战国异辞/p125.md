<!-- { "loadSidebar": true } -->
　　史【孟荀列传】孟轲邹人也受业子思之门人道既通防事齐宣王宣王不能用适梁梁恵王不果所言则见以为迂逺而濶扵事情当是之时秦用商君富国彊兵楚魏用吴起战胜弱敌齐威王宣王用孙子田忌之徒而诸侯东面朝齐天下方务扵合纵连衡以攻伐为贤而孟轲乃述唐虞三代之徳是以所如者不合退而与万章之徒序诗书述仲尼之意作孟子七篇风俗通　孟轲受业于子思既通防扵诸侯所言皆以为迂逺而濶于事情然终不屈道趣合枉尺以直寻尝仕扵齐位至卿后不能用孟子去齐又絶粮扵邹薛困殆甚退与万章之徒序诗书述仲尼之意作书中外十一篇梁恵王复聘请之以为上卿
　　列女传　孟子处齐而有忧色孟母见之曰子若有忧色何也孟子曰不敏异日闲居拥楹而叹孟母见之曰乡见子有忧色曰不敏也今拥楹而叹何也孟子对曰轲闻之君子称身就位不为茍得而受赏不贪荣禄诸侯不听则不达其上听而不用则不践其朝今道不用扵齐愿行而母老是以忧也孟母曰夫妇人之礼精五饭幂酒浆养舅姑缝衣裳而已矣故有阃内之修而无境外之志易曰在中馈无攸遂诗曰无非无仪惟酒食是议以言妇人无擅制之义而有三从之道也故年少则从乎父母出嫁则从乎夫夫死则从乎子礼也今子成人也而我老矣子行乎子义吾行乎吾礼君子谓孟母知妇道【绎史曰文选注云虽来屯难不见仕用终亦为周威王师其事则未闻也】
　　十一年与魏伐赵赵决河水灌齐魏兵乃罢
　　十八年秦恵王称王【以上史田齐世家】
　　齐宣王坐淳于髠侍宣王曰先生论寡人何好淳于髠曰古者所好四而王所好三焉宣王曰古者所好何与寡人所好淳于髠曰古者好马王亦好马古者好味王亦好味古者好色王亦好色古者好士王独不好士宣王曰国无士耳有则寡人亦悦之矣淳于髠曰古者有骅骝骐骥今无有王选于众王好马矣古者有豹象之胎今无有王选扵众王好味矣古者有毛廧西施今无有王选扵众王好色矣王必将待尧舜禹汤之士而后好之则禹汤之士亦不好王矣宣王嘿然无以应【说苑尊贤】齐王欲淳于髠傅太子髠辞曰臣不肖不足以当大任也王不若择国之长者而使之齐王曰子无辞也寡人岂责子之令太子必如寡人也哉寡人固生而有之也子为寡人令太子如尧乎其如舜乎凡説之行也道不智听智从自非受是也今日以为贤过扵尧舜彼且胡可以闻说哉【吕览壅塞】
　　田骈以道术说齐齐王应之曰寡人所有者齐国也道术难以除患愿闻齐国之政田骈对曰臣之言无政而可以为政譬之若林木无材而可以为材愿言察其所谓而自取齐国之政焉虽无除其患害天地之间六合之内可陶冶而变化也齐国之政何足问哉【淮南子道应　又吕氏春秋】
　　客有见田骈者被服中法进退中度趋翔闲雅辞令逊美田骈听之毕而辞之客出田骈送之以目弟子谓田骈曰客士欤田骈曰殆乎非士也今者客所弇敛士所术施也士所弇敛客所术施也【术当作述】客殆乎非士也【吕览士客】
　　齐宣王喜文学防说之士自如驺衍淳于髠田骈接子愼到环渊之徒七十六人皆赐列第为上大夫不治而议论齐稷下学士复盛且数百千人【史田齐世家】自驺衍与齐之稷下先生如淳于髠愼到环渊接子田骈驺奭之徒各著书言治乱之事以干世主【史孟荀传】
　　愼到赵人田骈接子齐人环渊楚人皆学黄老道徳之术因发明序其指意故愼到着十二论环渊着上下篇而田骈接子皆有论　驺奭者亦颇采驺衍之术以纪文扵是齐王嘉之自淳于髠以下皆命曰列大夫为开第康荘之衢髙门大屋尊宠之览天下诸侯賔客言齐能致天下贤士也【史孟荀传】
　　齐之辩士田巴辩扵徂丘议扵稷下毁五帝罪三王訾五伯离坚白合同异一日而服千人有徐刦者其弟子曰鲁仲连谓徐刦曰臣愿得当田子使之必不复谈可乎徐刦言之巴曰走弟子年十二然千里驹也愿得代议扵前可乎田巴曰可鲁仲连得见曰臣闻堂上不奋郊草不芸白刃交前不救流矢急不暇缓也今楚军南阳赵伐髙唐燕人十万在聊国亡在旦暮先生将奈何田巴曰无奈何鲁连曰危不能为安亡不能为存无贵学士矣今臣将罢南阳之师还髙唐之兵所贵谈说此之谓也如先生之言有似枭鸣出声人皆恶之愿先生勿复谈田巴曰谨受教明日见徐刦曰先生之驹乃飞兔騕防也岂特千里哉田巴扵是杜口为业终身不谈也【三柱子即鲁连子】
　　齐王聘田巴先生而问政焉对曰政在正身正身之本在扵羣臣王召臣臣改制鬋饰问于妾奚若妾爱臣防臣曰佼臣临淄水而观然后自知丑恶也今齐之臣防王者众王能临淄水见己之恶过而自改则齐国治矣【新序　按国筞之邹衍吕览之列精子髙此之田巴其辞一也】
　　邹忌以鼓琴见齐宣王宣王善之邹忌曰夫琴所以象政也遂为王言琴象政状及霸王事宣王大恱与语三日拜为相齐稷下先生淳于髠之属七十二人皆轻忌以为设以辞忌不能及乃相与徃见忌髠之徒礼倨忌之礼卑髠等曰狐白之裘补以弊羊皮何若忌曰敬诺请无杂贤以不肖髠曰方内而员缸何若忌曰敬诺请谨门内无留賔客髠曰三人共牧一羊羊不得食人不得息何若忌曰敬诺减吏省员使无扰民髠等三称忌三应之如响髠等乃辞屈而去【新序卷二　此疑即威王时邹忌子事】齐有三驺子其前驺忌以鼓琴干威王因及国政封为成侯而受相印先孟子其次驺衍后孟子驺衍暏有国者益淫侈不能尚徳乃深观隂阳消息而作怪迂之变终始大圣之篇十余万言其语闳大不经必先验小物推而大之至于无垠先序今以上至黄帝学者所共术大并世盛衰因载其禨祥度制推而逺之至天地未生窈防不可考而原也先列中国名山大川通谷禽兽水土所殖物类所珍因而推之及海外人之所不能睹称引天地剖判以来五徳转移治各有宜而符应若兹以为儒者所谓中国者于天下乃八十一分居其一分耳中国名曰赤县神州赤县神州内自有九州禹之序九州是也不得为州数中国外如赤县神州者九乃所谓九州也扵是有禆海环之人民禽兽莫能相通者如一区中者乃为一州如此者九乃有大瀛海环其外天地之际焉其术皆此类也然要其归必止乎仁义节俭君臣上下六亲之施始也滥耳【其言滥漫于耳】王公大人初见其术瞿然顾化其后不能行之是以驺子重于齐适梁恵王郊迎执賔主之礼适赵平原君侧行襒席如燕昭王拥篲先驱请列弟子之座而受业筑碣石宫身亲徃师之作主运【邹子书有主运篇】其防诸侯见尊礼如此【史孟荀传】
　　法言　或言荘周有取乎曰少欲邹衍有取乎曰自持至周罔君臣之义衍无知扵天地之间虽隣不觌也
　　齐田稷相齐受下吏之金百镒以遗其母母素贤曰子为相三年矣禄未尝多若此也安徃得此对曰受之下吏母曰吾闻修身洁行不为茍得竭情尽实不行诈伪非义之事不计于心非礼之利不入扵家今君设官以待子厚禄以奉子夫为人臣不忠是为人子不孝不孝之子非吾子也不义之财非吾有也田稷子大惭出而反其金自归罪于宣王请就诛宣王闻之大赏其母之义遂舍稷子之罪复其相位而以金赐母【列女传】
　　列女传　田稷子相齐受下吏之金百镒以遗其母其母曰子为相三年矣禄未尝多若此也岂修士大夫之费哉安所得此对曰诚受之扵下其母曰吾闻士修身洁行不为茍得竭情尽实不行诈伪非义之事不计于心非理之利不入扵家言行若一情貌相副今君设官以待子厚禄以奉子尽力竭能务在效忠廉洁公正故遂而无患今子反是逺忠矣夫为人臣不忠是为人子不孝也田稷子慙而出反其金自归罪于宣王请就诛焉宣王闻之大赏其母之义遂舍田稷子之罪复其相位而以公金赐母
　　汉书　隂阳家邹子四十九篇居稷下号谈天衍邹子终始五十六篇　师古曰亦邹衍所说
　　汉书　法家愼子四十二篇　道家子十三篇【名渊楚人老子弟子】　防子二篇　田子二十五篇防稷下号天口骈　隂阳家邹奭子十二篇齐人号曰雕龙奭【慎子四十二篇今五篇非全书也别见诸家引用】
　　齐宣王谓田过曰吾闻儒者亲丧三年君与父孰重过对曰殆不如父重王忿然曰曷为士去亲而事君对曰非君之土地无以处吾亲非君之禄无以养吾亲非君之爵无以尊显吾亲受之扵君致之扵亲凡事君以为亲也宣王悒然无以应之【韩诗巻七又说苑修文】
　　吕氏春秋　能意见齐宣王宣王曰寡人闻子好直有之乎对曰意恶能直意闻好直之士家不处乱国身不见汚君身今得见王而家宅乎齐意恶能直宣王怒曰野士也将罪之能意曰臣少而好事长而行之王胡不能与野士乎将以彰其所好邪王乃舍之
　　齐宣王谓尹文曰人君之事何如尹文对曰人君之事无为而能容下夫事寡易从法省易因故民不以政获罪也大道容众大徳容下圣人寡为而天下理矣书曰睿作圣诗人曰岐有夷之行子孙其保之宣王曰善【説苑君道】
　　尹文子见齐宣王宣王叹国寡贤尹文子曰使国悉贤孰处王下又使国悉不肖孰理王朝王曰贤与不肖皆无可乎文子曰不然有贤有不肖故王尊扵上臣卑扵下贤贤退不肖所以有上下也【尹文子】
　　齐宣王为太室大盖百畆堂上三百户以齐国之大具之三年而未能成羣臣莫敢谏春居【春居一作香居下同】问扵宣王曰楚王释先生之礼乐而为淫乐敢问楚国为有主乎王曰为无主贤臣以千数而莫敢谏敢问楚国为有臣乎王曰为无臣居曰今王为太室以齐国之大具之三年而弗能成羣臣莫敢谏敢问王为有臣乎王曰为无臣春居曰臣请辟矣趋而出王曰春子春子反何谏寡人之晚也寡人请今止之遽召掌书曰书之寡人不肖而好为太室春子止寡人也【吕览骄恣又新序卷六】
　　齐宣王问弋于唐易子曰弋者奚贵唐易子曰在于谨廪【廪与□同】王曰何谓谨廪对曰鸟以数十目视人人以二目视鸟奈何不谨廪也王曰然则为天下何以异此廪今人主以二目视一国一国以万目视人主将何以自为廪乎对曰郑长者有言曰夫虚静无为而无见也其可以为此廪乎【一曰田子方问唐易鞠曰弋者何慎对曰鸟以数百目视子子以二目御之子谨周于廪田子方曰善子加之弋我加之国郑长者闻之曰田子方知欲为廪而未得所以为廪夫虚无无见者廪也　韩子外储右】
　　齐宣王问匡倩曰儒者博乎曰不也王曰何也匡倩对曰博贵枭胜者必杀枭杀枭者是杀所贵也儒者以为害义故不博也又问曰儒者弋乎曰不也弋者从下害上者也是伤君也儒者以为害义故不弋又谓儒者鼓瑟乎曰不也夫瑟以小为大声以大为小声是大小易序贵贱易位儒者以为害义故不鼓宣王曰善【韩子外储左】
