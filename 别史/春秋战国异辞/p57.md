<!-- { "loadSidebar": true } -->
　　初齐桓公之夫人三曰王姬徐姬蔡姬皆无子桓公好内多内宠如夫人者六人长卫姬生无诡少卫姬生惠公元郑姬生孝公昭葛嬴生昭公潘密姬生懿公商人宋华子生公子雍桓公与管仲属孝公于宋防公以为太子雍巫有宠于卫共姬因宦者竖刁以厚献于桓公亦有宠桓公许之立无诡管仲卒五公子皆求立【史齐世家】管子【戒篇】公薨六子皆求立易牙与卫公子开方竖刁因共杀羣吏而立公子无亏故公死七日不敛九月不塟孝公奔宋宋防公率诸侯以伐齐战于甗大败齐师杀公子无亏立孝公而还
　　韩子【十过】齐桓公九合诸侯一匡天下为五覇长管仲佐之管仲老不能用事休居于家桓公从而问之曰仲父家居有病即不幸而不起政安迁之管仲曰臣老矣不可问也虽然知臣莫若君知子者莫若父君其试以心决之公曰鲍叔牙何如管仲曰不可夫鲍叔牙为人刚愎而上悍刚则犯民以暴愎则不得君心悍则下不为用其心不惧非覇者之佐也公曰然则竖刁何如管仲曰不可夫人之情莫不爱其身公妬而好内竖刁自獖【亏势也】以为公治内其身不爱又安能爱君曰然则卫公子开方何如管仲曰不可齐卫之间不过十日之行开方为事君欲适君之故十五年不归见其父母此非人情也其父母之不亲也又能亲君乎公曰然则易牙何如管仲曰不可夫易牙为君主味君之所未尝食惟人肉耳易牙蒸其首子而进之君所知也人之情莫不爱其子今蒸其子以为膳于君其子弗爱又安能爱君乎公曰然则孰可管仲曰隰朋可其为人也坚中而防外少欲而多信夫坚中则足以为表亷外则可以大任少欲则能临其众多信则能亲邻国此覇者之佐也君其用之公曰诺居一年余管仲死【桓公四十一年】公遂不用隰朋而与竖刁刁涖事三年桓公南游堂阜竖刁率易牙卫公子开方及大臣为乱桓公渇馁而死南门之寝公守之室身死三月不收虫出于户不用管仲之过也淮南子　俞儿易牙淄渑之水合者尝一哈水而甘苦知矣　孟子防引左传云淄渑二水为食易牙亦知二水之味桓公不信数试始验今按左传无此语荀子【仲尼篇】仲尼之门人五尺之竖子言羞称五覇是何也齐桓五覇之盛者也前事则杀兄而争国内行则姑姊妹之不嫁者七人闺门之内般乐奢侈以齐之分奉之而不足外事则诈邾袭莒并国三十五其行事也若是其险汚滛汰也曷足称乎大君子之门哉若是而不亡乃覇何也曰夫齐桓公有天下之大节焉夫孰能亡之倓然见管仲之能足以托国也是天下之大知也安忘其怒出忘其讐遂立以为仲父是天下之大决也立以为仲父而贵贱莫之敢妬也与之髙国之位而本朝之臣莫之敢恶也与之书社三百而富人莫之敢距也贵贱长少莫不秩秩焉从桓公而贵敬之是天下之大节也诸侯有一节如是则莫之能亡也桓公兼此数节者而尽有之夫又何可亡也其覇也宜哉
　　括地志　齐桓公墓在临淄县南二十一里牛山上亦名鼎足山一名牛首堈一所三坟晋永嘉末人发之初得板次得水银池有气不得入经数日乃牵犬入中得金蚕数十簿珠襦玉匣缯防军器不可胜数又以人殉塟骸骨狼藉也【唐类亟塜墓下引此○齐地记云桓公冡塟牛山之阿山西八里有仲父冡】




　　春秋战国异辞卷十七
　　钦定四库全书
　　春秋战国异辞卷十八
　　右春坊右谕徳陈厚耀撰
　　齐
　　孝公
　　孝公元年三月宋襄公率诸侯兵送齐太子昭而伐齐齐人恐杀其君无诡无诡立三月死无諡齐人将立太子昭四公子之徒攻太子太子走宋宋遂与齐人四公子战五月宋败齐四公子师而立太子昭是为孝公宋以桓公与管仲属之太子故来征之以乱故八月乃塟桓公【史齐世家】
　　列女传　齐孝公夫人孟姬华氏之长女好礼贞一过时不嫁齐中求之礼不备终不往孝公闻之乃备礼乐迎于华氏之室父母送孟姬不下堂母醮之房中结其衿缡诫之曰必敬必戒无违宫事父诫之中阶之上曰夙兴夜寐必无违命其有大妨于王命者亦勿从诸母诫之两阶之间曰敬之敬之必终父母之命夙夜无怠姑姊妹诫之门内曰夙夜无愆尔之衿缡无忘父母之言孝公亲迎孟姬三顾父母而出亲迎之绥自御轮三曲纳于宫三月庙见而后行夫妇之道既居久之公游于琅琊华孟姬从车奔姬堕车碎公使驷马立车载姬以归姬使侍御者舒帷以自障蔽而使傅母应使者曰妾闻妃后逾阈必乘安车辎軿下堂必从傅母保阿进退则鸣玉环佩内饰则结纽绸缪野处则帷裳拥蔽所以正心一意自敛制也今立车无辨非所敢受命也野处无卫非所敢久居也二者失礼多矣夫无礼而生不若早死使者驰以告公更取安车比其反也则自经矣傅母救之不絶使者至辎车悉具姬氏苏然后乘而归
　　孝公六年齐伐宋以其不同盟于齐也
　　十年孝公卒孝公弟潘因卫公子开方杀孝公子而自立是为昭公昭公桓公子也其母曰葛嬴【以上史齐世家】
　　昭公
　　昭公元年晋文公败楚于城濮六年翟侵齐
　　十九年五月昭公卒子舎立为齐君舎之母无宠于昭公国人莫畏昭公之弟商人以桓公死争立而不得隂交贤士抚爱百姓百姓悦及昭公卒子舎立孤弱即与众弑舎于墓上而商人自立是为懿公桓公子也其母曰密姬【以上齐世家】
　　懿公
　　懿公四年春初懿公为公子时与丙戎之父猎【左传丙戎作邴歜】争获不胜及即位断丙戎之父足而使丙戎仆庸职之妻好【左传庸作阎】公内之宫使庸职骖乘五月公游于申池二人浴戯职曰断足子戎曰夺妻者二人俱病此言乃怨谋与公游竹中二人弑懿公车上弃竹中而亡去懿公之立骄民不附齐人废其子而迎公子元于卫立之是为惠公惠公桓公子也其母卫女曰少卫姬避齐乱故在卫【史齐世家与左传小异】
　　惠公
　　惠公二年长翟来王子城父攻杀之埋之于北门十年惠公卒子顷公无野立【以上史齐世家】
　　顷公
　　搜神记　齐惠公之妾萧同叔子见御有身以其贱不敢言也取薪而生顷公于野又不敢举也有貍乳而鹯覆之人见而收因名曰无野是为顷公
　　顷公元年楚庄王彊伐陈
　　二年围郑郑伯降已复国郑伯
　　六年春晋使郤克于齐齐使夫人帷中而观之郤克上夫人笑之郤克曰不是报不复渉河归请伐齐晋侯弗许齐使至晋郤克执齐使者四人河内杀之八月晋伐齐齐以公子彊质晋晋兵去【史齐世家】
　　顷公六年晋使郤克于齐齐使夫人帷而观之郤克上夫人笑之郤克曰不是报不复渉河归请伐齐晋侯弗许齐使至晋郤克执四人河内杀之八月晋伐齐齐以公子彊质晋晋兵去【节左氏文】
　　十年春齐伐鲁卫鲁卫大夫如晋请师皆因郤克晋使郤克以车八百乘为中军将士爕将上军栾书将下军以救鲁卫伐齐六月壬申与齐侯兵合靡笄下癸酉陈于鞍逢丑父为齐顷公右顷公曰驰之破晋军防食射伤郤克流血至履克欲还入壁其御曰我始入再伤不敢言疾恐惧士卒愿子忍之遂复战战齐急丑父恐齐侯得乃易处顷公为右车絓于木而止晋小将韩厥伏齐侯车前曰寡君使臣救鲁卫戯之丑父使顷公下取饮因得亡脱去入其军晋郤克欲杀丑父丑父曰代君死而见僇后人臣无忠其君者矣克舎之丑父遂得亡归齐于是晋军追齐至马陵齐侯请以寳器谢不聼必得笑克者萧桐叔子令齐东畆对曰叔子齐君母齐君母亦犹晋君母子安置之且子以义伐而以暴为后其可乎于是乃许令反鲁卫之侵地【史齐世家】
　　十一年初置六卿赏鞌之功顷公朝晋欲尊王晋景公景公不敢受乃归归而顷公弛苑囿薄赋敛振孤问疾虚积聚以救民民亦大説厚礼诸侯竟顷公之世百姓附诸侯不犯十七年顷公卒子灵公环立【史齐世家】
　　灵公
　　十年晋悼公伐齐齐令公子光质晋十九年立子光为太子髙厚傅之令防诸侯盟于钟离
　　灵公二十六年齐晏桓子卒【左传】晏子居桓子之防麤衰斩苴绖带杖菅屦食粥居倚庐寝苫枕草其家老曰非大夫防父之礼也晏子曰唯卿为大夫曽子以问孔子孔子曰晏子可谓能逺害矣不以己之是驳人之非逊辞以避咎义也夫【晏子】
　　二十七年晋使中行献子伐齐齐师败灵公走入临菑晏婴止灵公灵公弗从曰君亦无勇矣晋兵遂围临菑临菑守城不敢出晋焚郭中而去【史齐世家】
　　二十八年初灵公娶鲁女生子光以为太子仲姬戎姬戎姬嬖仲姬生牙属之戎姬戎姬请以为太子公许之仲姬曰不可光之立列于诸侯矣今无故废之君必悔之公曰在我耳遂东太子光使髙厚傅牙为太子灵公疾崔杼迎故太子光而立之是为庄公庄公杀戎姬五月壬辰灵公卒庄公即位执太子牙于勾窦之丘杀之八月崔杼杀髙厚晋闻齐乱伐齐至髙唐【史齐世家】
　　庄公
　　庄公奋乎勇力不顾行义勇力之士无忌于国晏子见公公曰古者亦有以勇力立于世者乎晏子对曰婴闻之轻死以行礼谓之勇诛暴不避彊谓之力故勇力之立也以行其礼义也汤武用兵而不为逆并国而不为贪仁义之理也诛暴不避强替罪不避众勇力之行也古之为勇力者行礼义也今上无仁义之理下无替罪诛暴之行而徒以勇力立于世则诸侯以国危匹夫以家残昔夏之衰也有推侈大戯殷之衰也有费仲恶来足走千里手裂兕虎任之以力轹天下威戮无罪崇尚勇力不顾义理是以桀纣以灭殷夏以衰今公自奋乎勇不顾行义勇力之士无忌于国身立威强行本滛暴贵戚不荐善逼迩不引过反圣王之徳而循防君之行用此存者婴未闻有也【晏子卷一】
　　墨子齐庄君之时有所谓王里国中里徼者此二子者讼三年而狱不断齐君由谦杀之恐不辜由谦释之恐失其罪乃使二人共一羊盟齐之神社于是泏洫羊而漉其血读王里国之辞既已终矣读中里徼之辞未半也羊起而触之折其脚社神而槀之殪之盟所
　　庄公将伐晋问于晏子晏子对曰不可君得合而欲多飬欲而意骄得合而欲多者危养欲而意骄者困今君任勇力之士以伐盟主若不济国之福也不徳而有功忧必及君公作色不悦晏子辞不为臣退而穷处堂下生蓼藿门外生荆棘庄公终任勇力之士西伐晋取朝歌及太行孟门兹于兑朞而民散【晏子卷二】
　　晏子臣于庄公公不悦饮酒令召晏子晏子至入门公令乐人奏歌曰已哉已哉寡人不能説也尔何来为晏子入坐乐人三奏然后知其谓己也遂起北面坐地公曰夫子从席曷为坐地晏子对曰婴闻讼者坐地今婴将与君讼敢毋坐地乎婴闻之众而无义强而无礼好勇而恶贤者祸必及其身若公之谓矣且婴言不用愿请身去遂趋而归管籥其家者纳之公财在外者斥之市曰君子有力于民则进爵禄不辞富贵无力于民而旅食不恶贫贱遂徒行而东耕于海濵居数年果有崔杼之难【晏子卷三】
　　齐庄公出猎有螳螂举足将搏其轮问其御曰此何虫也御者曰此螳螂也其为虫知进而不知退不量力而轻就敌庄公曰以为人必为天下勇士矣于是回车避之而勇士归之【韩诗卷八　又淮南子人间】
