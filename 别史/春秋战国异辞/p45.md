<!-- { "loadSidebar": true } -->
　　史记　子产者郑之列大夫也郑昭君之时以所爱徐挚为相国乱上下不亲父子不和大宫子期言之君以子产为相为相一年竪子不戏狎斑白不提挈僮子不犁畔二年市不豫贾三年门不夜闗道不拾遗四年田器不归五年士无尺籍丧期不令而治治郑二十六年而死丁壮号哭老人儿啼曰子产去我死乎民将安归【按子产不事昭公亦无徐挚为相事史异闻也】
　　声公八年晋范中行氏反晋告急于郑郑救之晋伐郑败郑军于鐡
　　十四年宋景公灭曹
　　二十二年楚惠王灭陈　孔子卒
　　二十六年晋知伯伐郑取九邑
　　三十七年声公卒子哀公易立【以上史郑世家】
　　哀公
　　哀公八年郑人弑哀公而立声公弟丑是为共公【史郑世家】
　　共公
　　三十年共公卒子幽公已立【史郑世家】
　　幽公
　　幽公元年韩武子伐郑弑幽公郑人立幽公弟骀是为繻公【史郑世家】
　　繻公
　　繻公十五年韩景侯伐郑取雍丘　郑城京
　　十六年郑伐韩败韩兵于负黍
　　二十年韩赵魏列为诸侯
　　二十三年郑围韩之阳翟
　　二十五年郑君杀其相子阳【以上史郑世家】
　　郑子阳刚毅而好罚其于罚也执而无赦舎人有折弓者畏罪恐诛则因猘狗之惊以杀子阳【舎人家臣也国人逐猘狗扰乱舎人因之杀子阳淮南子汜论】
　　子列子穷容貌有饥色客有言之于郑子阳者曰子列御冦盖有道之士也居君之国而穷君毋乃为不好士乎郑子阳令官遗之粟数十秉子列子出见使者再拜而辞使者去子列子入其妻望而拊心曰妾闻为有道者妻子皆得逸乐今妻子有饥色矣君过而遗先生食先生又弗受岂非命也哉子列子笑而谓之曰君非自知我也以人之言而知我以人之言而遗我粟也至其罪我也又将以人之言此吾所以不受也且受人之养不死其难不义也死其难是死无道之人也岂义哉其年民果作难杀子阳【子阳严猛刑无所赦家人畏诛因国人逐猘狗之乱而杀子阳也吕览观世　又新序卷七列子说符　庄子譲王】
　　刘向别録　列子者郑人也与郑缪公同时盖有道者也其学本于黄帝老子号曰道家　【宜为繻公汉书道家列子八篇名御防】
　　列子【天瑞】子列子居郑圃四十年人无识者国君卿大夫眎之犹众庶也国不足将嫁于卫弟子曰先生往无反期弟子敢有所谒先生将何以教先生不闻壶丘子林之言乎子列子笑曰壶子何言哉虽然夫子尝语伯昬瞀人吾侧闻之试以告汝其言曰有生不生有化不化不生者能生生不化者能化化生者不能不生化者不能不化故常生常化常生常化者无时不生无时不化阴阳尔四时尔不生者疑独不化者徃复往复其际不可终疑独其道不可穷黄帝书曰谷神不死是谓牝牝之门是谓天地之根緜緜若存用之不勤故生物者不生化物者不化自生自化自形自色自智自力自消自息谓之生化形色智力消息者非也
　　述异记　列御冦郑人御风而行常以立春日归乎八荒立秋日游于风穴是风至则草木皆生去则草木皆落谓之离合风
　　高士传　列御冦郑人隐居不仕郑缪公时【缪公当作繻公】子阳为相专任刑法列御冦乃絶迹穷巷面有饥色或告子阳曰列御寇盖有道之士也居君之国无乃为不好士乎子阳闻而悟使官载粟数十乗而与之御寇出见使者再拜而辞之入见其妻妻望之而拊心曰妾闻为有道之妻子皆得佚乐今有饥色君过而遗先生食先生不受岂非命也哉御寇笑曰君非自知我也以人之言而遗我粟至共罪我也又且以人之言此吾所以不受也居一年郑人杀子阳共党皆死御寇安然独全终身不仕著书八篇言道家之意号曰列子
　　二十七年子阳之党共杀繻公骀而立幽公弟乙为君是为郑君【史郑世家　徐广曰一本云立幽公弟乙阳为君是为康公六国年表云立幽公子骀又以郑君为郑康公乙班固云郑康公为韩所灭】
　　郑君【一作康公】
　　郑君乙立二年郑负黍反复归韩【初繻公十六年伐韩取负黍】十一年韩伐郑取阳城
　　二十一年韩哀侯灭郑并其国因徙都郑【史郑世家】
　　杂録
　　郑君问郑昭曰太子亦何如对曰太子未生也君曰太子已置而曰未生何也对曰太子虽置然而君之好色不已所爱有子君必爱之爱之则必欲以为后臣故曰太子未生也【韩子内储下】
　　郑君已立太子矣而有所爱美女欲以其子为后夫人恐因用毒药贼君杀之【韩子内储下】
　　国羊重于郑君闻君之恶已也侍饮因先谓君曰臣适不幸而有过愿君幸而告之臣请变更则臣免死罪矣【韩子外储右】
　　景差相郑郑人有冬涉水者出而胫寒后景差过之下陪乗而载之覆以上袵晋叔向闻之曰景子为人国相岂不固哉吾闻良吏居之三月而沟渠修十月而津梁成六畜且不濡足而况人乎【説苑政理】
　　郑人有相与争年者其一人曰我与黄帝之兄同年讼此而不决以后息者为胜【韩子外储左】
　　魏王谓郑君曰始郑梁一国也已而别今愿复得郑而合之梁郑君患之召羣臣而与之谋所以对魏郑公子谓郑君曰此甚易应也君对魏曰以郑为故魏而可合也则敝邑亦愿得梁而合之郑魏王乃止【韩子内储上】郑人欲买履先自度足而置其坐往市而忘乃归取之人曰何不试以足曰宁信度数无自信也【韩子】
　　瓠巴鼔琴而鸟舞鱼跃【瓠巴古善琴者】郑师文闻之【师文郑国乐师】弃家从师襄游拄指钧弦三年而不成立早师襄曰子可以归矣师文舎其琴叹曰文非之不能钧非章之不能成文所存者不在所志者不在声内不得于心外不应于器故不敢发手而动且小假之以观其后无防何复见师襄师襄曰子之琴何如师文曰得之矣请尝试之于是当春而叩商以召南吕凉风忽至草木成实及秋而叩角以激夹钟温风徐回草木发荣当夏而叩羽以召黄钟霜雪交下川池暴沍及冬而叩征以激防宾阳光炽烈坚氷立散将终命宫而总四则景风翔庆云浮甘露降醴泉涌师襄乃抚心高蹈曰防矣子之弹也虽师旷之清角邹衍之吹律无以加之彼将挟琴执管而从子之后耳【列子汤问】




　　春秋战国异辞巻十三
　　钦定四库全书
　　春秋战国异辞卷十四
　　右春坊右谕徳陈厚耀撰
　　齐
　　史齐太公世家太公望吕尚者东海上人其先尝为四岳佐禹平水土有功虞夏之际封于吕【吕在南阳宛县西】或封于申姓姜氏夏商之时申吕子孙或为庶人尚其后苗裔也从其封姓故曰吕尚穷困年老以渔钓干周西伯西伯将出猎卜之曰非龙非彲非虎非罴所获霸王之辅果遇吕尚于渭之阳与语大悦曰自吾先君太公曰当有圣人适周周以兴子真是耶吾太公望子乆矣故号之曰太公望载与俱归立为师与之隂谋修徳以倾商政其事多兵权与竒计故后世之言兵皆宗太公为本谋天下三分其二归周者太公之谋居多文王崩武王即位修文王业将伐纣卜兆不吉风雨暴至羣公尽惧唯太公强之劝武王十一年正月甲子誓于牧野纣师败遂斩纣迁九鼎修周政与天下更始师尚父谋居多于是封师尚父于齐营丘太公至国修政因其俗简其礼通商工之业便鱼盐之利而人民多归齐齐为大国及周成王时使召康王命太公曰东至海西至河南至穆陵北至无棣五侯九伯实得征之齐由此得专征伐为大国葢太公之卒百有余年子丁公吕伋立丁公卒子乙公得立乙公卒子癸公慈母立癸公卒子哀公不辰立哀公时纪侯譛之周周烹哀公而立其弟静是为胡公胡公徙都薄姑当周夷王之时哀公之同母少弟山怨胡公乃与其党袭杀胡公而自立是为献公献公元年尽逐胡公子因徙薄姑都临淄九年献公卒子武公寿立武公二十四年周宣王初立二十六年武公卒子厉公无忌立胡公之子复入齐攻杀厉公胡公子亦战死齐人乃立厉公子赤为君是为文公而诛杀厉公者七十人文公十二年卒子成公脱立成公九年卒子庄公购立庄公二十四年周东徙洛六十四年庄公卒子僖公禄甫立
　　僖公
　　僖公生公子诸儿公子糺【糺同纠】公子小白使鲍叔傅小白鲍叔辞称疾不出管仲与召忽往见之曰何故不出鲍叔曰先人有言曰知子莫若父知臣莫若君今君知臣不肖也是以使贱臣傅小白贱臣知弃矣召忽曰子固辞无出吾权任子以死亡必免子鲍叔曰子如是何不免之有乎管仲曰不可持社稷宗庙者不让事不广间将有国者未可知也子其出乎召忽曰不可吾三人者之于齐国也辟之鼎之有足也去一焉则必不立矣吾观小白必不能为后管仲曰不然也夫国人憎糺之母以及糺之身而怜小白之无母也诸儿长而贱事未可知也夫所以定齐国者非此二公子将无已也小白之为人无小智惕而有大虑非夷吾莫容小白天不幸降祸于齐糺虽得立事将不济非子定社稷其将谁也召忽曰百嵗之后吾君卜世犯吾君命而废吾所立夺吾糺也虽得天下吾不生也况与我齐国之政也受君命而不改奉所立而必济是吾义也管仲曰夷吾之为君臣也将承君命奉社稷以持宗庙岂死一糺哉夷吾之所死者社稷破宗庙灭祭犯絶则夷吾死之非此三者则夷吾生夷吾生则齐利夷吾死则齐不利鲍叔曰然则奈何管仲曰子出奉令则可鲍叔许诺乃出遂傅小白【朱长春曰管召二人语应是小白既立请鲁杀纠之时忽于此言夺纠死纠何居又与鲍叔辞傅不相当记者代为之辞又错为序也】鲍叔谓管仲曰何行管仲曰为人臣者不尽力于君则不亲信不亲信则言不聴言不聴则社稷不定故尽事者无二心鲍叔许诺【管子大匡】
　　吕览【不广】鲍叔管仲召忽三人相善欲相与定齐国以公子糺为必立召忽曰吾三人者于齐国也譬如鼎之有足去一焉则不成且小白则必不立矣不若三人佐公子纠也管仲曰不可夫国人恶公子纠之母以及公子纠公子小白无母而国人怜之事未可知不若令一人事公子小白夫有齐国必此二公子也【二公子僖公之子襄公之弟】故令鲍叔傅公子小白管子召忽居公子纠所
　　僖公九年鲁隐公初立　十九年鲁桓公弑其兄隐公而自立为君二十五年北戎伐齐郑使太子忽来救齐齐欲妻之忽曰郑小齐大非我敌遂辞之
　　三十二年僖公同母弟夷仲年死其子曰公孙无知僖公爱之令其秩服奉养比太子
　　三十三年僖公卒太子诸儿立是为襄公【史齐世家】
　　襄公
　　襄公元年始为太子时尝与无知鬭及立绌无知秩服无知怨
　　四年鲁桓公与夫人如齐齐襄公故尝私通鲁夫人鲁夫人者襄公女弟也自僖公时嫁为鲁桓公妇及桓公来而襄公复通焉鲁桓公知之怒夫人夫人以告齐襄公齐襄公与鲁君饮醉之使力士彭生抱上鲁君车因拉杀鲁桓公桓公下车则死矣鲁人以为让而齐襄公杀彭生以谢鲁
　　八年伐纪纪迁去其邑
　　齐襄公荒淫怠于国政陈贤妃夙夜警戒欲令君早起视朝乃作鸡鸣之诗以诫之其诗曰鸡既鸣矣朝既盈矣匪鸡则鸣苍蝇之声【余详毛诗列女传】襄公无礼义而求大功不修徳而求诸侯志大心劳故作甫田之诗以刺之【诗序　诗传诗説皆云景公急于图霸大夫讽之】
　　襄公好田大夫讽之赋卢【诗传　诗説畧同诗序作卢令】
　　诗序　卢令刺荒也襄公好田猎毕弋而不修民事百姓苦之故陈古以风焉
