<!-- { "loadSidebar": true } -->
　　续博物志　秦缪公时有人掘地得物若羊将献之道逢二童子谓曰此名为蝹常在地中食死人脑若欲杀之以柏东南枝捶其首由是墓皆植柏又曰柏为鬼廷
　　列仙传　萧史者秦缪公时人也善吹箫能致孔雀白鹤于庭缪公有女字弄玉好之公遂以女妻焉日教弄玉作凤鸣居数年吹似凤声凤凰来止其屋公为作凤台夫妇居其上不下数年一旦皆随凤凰飞去故秦人为作凤女祠于雍宫中时有箫声而已列仙传　赤须子丰人秦缪公时主渔吏也数道丰界灾害水旱十不失一臣下迎而师之从受业问所长好食松实天门冬石脂齿落更生髪堕再出服霞絶后遂去呉山下七十余年莫知所之
　　秦缪公使人造弓三年乃成缪公用射不穿一札欲杀弓士士有女求见公曰妾父造弓竟年辛苦此柘生在朝阳之山妾父一日三逥而看其作者粘以秦胶被以麋觔箭之束簳必三年而始成王今射不穿一札是妾父合得死妾闻射之法左手如格虎右手如扶枝左手发右手不知王自不觧射何故杀妾父公闻言乃取弓当虎圏而射之矢逾于山过于彭城东劲过石梁其矢没羽犹未尽弓力也【列女传　一载晋平公事又作齐景公事】
　　秦缪公谓伯乐曰子之年长矣子姓有可使求马者乎对曰良马者可以形容筋骨相也相天下之马者若灭若失若亡其一若此马者絶尘弭辙臣之子皆下材也可告以良马而不可告以天下之马臣有所与供儋纒采薪者九方堙【堙一作臯】此其于马非臣之下也请见之缪公见之使之求马三月而反报曰得马矣在于沙丘缪公曰何马也对曰牡【牡一作牝】而黄使人往取之牝【牝一作牡】而骊缪公不恱召伯乐而问之曰败矣子之所使求者毛物牝牡弗能知又何马之能知伯乐喟然太息曰一至此乎是乃其所以千万臣而无数者也若堙之所观者天机也得其精而忘其粗在内而忘其外见其所见而不见其所不见视其所视而不遗其所不视若堙之所相者乃有贵乎马者马至而果千里之马【淮南道应又列子説符】
　　新论【因显】有卖良马于市者已三旦矣而市人不顾乃谓伯乐曰吾卖良马而市人莫赏子一顾请献半马之价于是伯乐造市来而迎睇之去而目送之一朝之价遂至千金
　　韩子　伯乐教其憎者相千里马教其爱者相驽马以千里马世一有其利少驽马多其利多也
　　三十九年缪公卒葬雍从死者百七十七人秦之良臣子舆氏三人名曰奄息仲行鍼虎亦在从死之中秦人哀之为作黄鸟之诗【史秦本纪】
　　应劭注汉书云秦缪公与羣臣饮酒酣公曰生共此乐死共此哀于是奄息仲行鍼虎许诺及公薨皆从死黄鸟诗所为作也
　　康公塟缪公以子车氏三子殉秦人哀之赋黄鸟【诗传诗説亦同】
　　诗序　黄鸟哀三良也国人刺缪公以人从死而作是诗
　　穆公子四十人其太子防代立是为康公【史秦本纪】
　　康公
　　康公元年往嵗缪公之卒晋襄公亦卒襄公之弟名雍秦出也在秦晋赵盾欲立之使随防来迎雍秦以兵送至令狐晋立襄公子而反击秦师秦师败随防来奔二年秦伐晋于武城报令狐之役
　　四年晋伐秦取少梁
　　六年秦伐晋取羁马战于河曲大败晋军晋人患随防在秦为乱乃使魏雠余佯反合谋防诈而得防防遂归晋【史秦本纪约左氏文】
　　秦康公筑台三年楚人起兵将欲以兵攻齐任妄曰饥召兵疾召兵劳召兵乱召兵君筑台三年今楚人起兵将攻齐臣恐其攻齐为声而以袭秦为实也不如备之戍东边楚人辍行【韩子说林】
　　康公忘缪公之业始弃其贤臣国人作晨风以刺之【诗序】诗説　秦君遇贤始勤终怠贤人讥之而作
　　秦康公忘先君之旧臣与贤者有始而无终国人作权舆以刺之【诗序　诗説云与晨风同义】
　　康公立十二年卒子共公立【史秦本纪】


　　春秋战国异辞卷二十二
　　钦定四库全书
　　春秋战国异辞卷二十三
　　右春坊右谕德陈厚耀撰
　　秦
　　共公
　　共公立五年卒子桓公立
　　桓公
　　桓公三年晋败我一将
　　二十四年晋厉公初立与秦桓公夹河而盟归而秦倍盟与翟合谋击晋
　　二十六年晋率诸侯伐秦秦军败走追至泾而还桓公立二十七年卒子景公立【以上史秦本纪约左氏文】
　　景公
　　景公十五年救郑败晋兵于栎是时晋悼公为盟主十八年晋悼公彊数防诸侯率以伐秦败秦军秦军走晋兵追之遂渡泾至棫林而还
　　二十七年景公如晋与平公盟已而背之【史秦本纪约左氏文】
　　秦景主【即景公也】将眎强兵于天下使庶长鲍戎必致命亢仓子待以壤邑十二周实迫之亢仓子至自荣泉賔于上馆景主三日弗得所问下席北首顿珪曰天果无意恤孤耶亢仓子油然亏盻曰朕以主为异之问而宁弊焉以斫刺为故抑者亦随其欲而得正焉无如何矣景主一拜再举敛黼袵端珪抑首而坐曰实惟天所命亢仓子仰榱而俯正顔色曰原兵之所起与始有人惧夫兵也者出入之威也人之有威性受于天故兵之所自来上矣尝无上选【缺】不用贵贱长少贤愚相与同察兵之兆在心懐恚而未发兵也疾视作色兵也傲言推梭兵也侈鬬攻战兵也此四者鸿细之争也未有蚩尤之时人实掲材木以鬬矣黄帝用水火矣共工称乱矣五帝相与争矣一兴一废胜者用事夫有以咽药而死者欲禁天下之医非也有以乘舟而死者欲禁天下之船非也有以用兵而丧其国者欲禁天下之兵非也夫兵之不可废譬水火焉善用之则为福不善用之则为祸是故怒笞不可偃于家刑罚不可偃于国征伐不可偃于天下古之圣王有义兵而无偃兵兵诚义以诛暴君而振苦人人之悦也若孝子之见慈亲饿之遇美食号呼而走之若强弩之射深谷也胜负之决勿徴于他必反之人情人情欲生而恶死欲荣而恶辱死生荣辱之道一则三军之士可使一心矣凡军欲其众也心欲其一也三军一心则令可使无敌矣古之至兵盖重令也故其令强者其敌弱其令信者其敌诎先胜之于此则胜之于彼诚若此则敌胡足胜也凡敌人之来也以求利也今来而得此且以走为利敌皆以走为利则刄无所与接矣此之谓至兵傲虐奸诈之与义理反也其势不俱胜不两立故义兵入于敌之境则人知所庇矣兵至于国邑之郊不践黍稼不穴丘墓不残积聚不焚室屋得人虏垕而归之信与人期以敓敌资以章好恶以示逆顺若此而犹有愎狠凌宕不听者虽行武焉可也先发声出号令曰兵之来也以除人之讐以顺天之道故尅其国不屠其人独诛所诛而已于是举选秀士贤良而尊封之求见孤疾长老而拯敬之发府库之财散仓廪之谷不私其物曲加其礼今有人于此能生死人一人则天下之人争事之矣义兵之生一人亦多矣人孰不悦故义兵至则邻国之人归之若流水诛国之人望之如父母行地滋逺得人滋众辞未终景主兴稽首曰孤获闻先生教言不觉气盈宇宙志知所如也而心滋益龚于是歩前称觞为亢仓子寿拜居首列师位严于斋室又月渉旬辰加天闗白昼行道行弟子礼【亢仓子兵道】
　　三十六年秦景公母弟后子鍼有宠而富或譛之恐诛乃奔晋车重千乘晋平公曰后子富如此何以自亡对曰秦公无道畏诛欲待其后世乃归【史秦本纪】
　　景公立四十年卒子哀公立后子复来归秦【史秦本纪　约左氏文】
　　楚辞注　秦伯有齧犬弟鍼欲请之秦伯不肯与鍼以百两金请易之而又不听因逐鍼而夺其爵禄也哀公
　　十一年楚平王来求秦女为太子建妻至国女好而自娶之
　　十五年晋公室卑而六卿强欲内相攻是以秦晋久不相攻
　　三十一年呉伐楚入郢楚大夫申包胥来告急七日不食日夜哭泣于是秦乃发五百乘救楚大败呉师呉师归昭王乃得复入郢哀公立三十六年卒太子夷公蚤死不得立立夷公子是为惠公【以上史秦本纪】
　　惠公
　　惠公立十年卒子悼公立【史秦本纪】
　　悼公
　　悼公立十四年卒子厉共公立【史秦本纪】
　　厉共公
　　厉共公二年蜀人来赂
　　十六年壍河防以兵二万伐大荔取其王城
　　二十一年初县频阳晋取武城
　　二十五年晋智开与邑人来奔
　　三十三年伐义渠虏其王
　　三十四年日食厉共公卒子躁公立【以上史秦本纪】
　　厉共公二十五年晋大夫智开率其邑人来奔
　　二十九年晋大夫智伯寛率其邑人来奔　二事见史记年表正义曰开智伯瑶子也
　　躁公
　　躁公二年南郑反
　　十三年义渠来伐至渭南
　　十四年躁公卒立其弟懐公【索隠曰厉共公子也生昭太子未立而卒太子之子是为灵公】
　　懐公
　　懐公四年庶长鼂与大臣围懐公懐公自杀懐公太子曰昭子蚤死大臣乃立太子昭子之子是为灵公灵公懐公孙也【史秦本纪】
　　灵公
　　灵公六年晋城少梁秦击之【以上史秦本纪】
　　灵公作呉阳上畤祭黄帝作下畤祭炎帝【史封禅书】
　　八年城堑河濒初以君主妻河【史记年表】
　　十年补厐城城籍姑【史记本纪误书十三年】
　　十三年灵公卒子献公不得立立灵公季父悼子是为简公简公昭子之弟而懐公子也【史秦本纪】
　　简公
　　简公二年与晋战败郑下【史记年表】
　　简公六年令吏初带剑壍洛城重泉十六年卒子惠公立【纪年云简公九年卒次敬公立十二年卒乃立惠公】
　　惠公
　　惠公十二年子出子生
　　十三年伐蜀取南郑恵公卒出子立【史秦本纪】
　　出子
　　出子二年庶长改迎灵公之子献公于河西而立之杀出子及其母沈之渊旁秦以往者数易君君臣乖乱故晋复彊夺秦河西地【史秦本纪】
　　秦小主夫人用奄变【小主秦君也秦厉公曽孙恵公之子也夫人用奄变为惑乱也】羣贤不説自匿百姓郁怨非上公子连亡在魏闻之【公子连一名元秦厉公曽孙灵公之子也于小主为从父昆弟也】欲入因羣臣与民从郑所之塞右主然守塞弗入曰【右主然守塞吏也弗入弗纳公子连也】臣有义不两立公子勉去矣公子连去入翟从焉氏塞【塞在安定】菌改入之【菌改亦守塞吏】夫人闻之大骇令吏兴卒奉命曰冦在边卒与吏其始发也皆曰往击冦中道因变曰非击冦也迎主君也公子连因与卒俱来至雍围夫人夫人自杀公子连立是为献公【周安王十八年】怨右主然而将重罪之德菌改而欲厚赏之监突争之曰【监突秦大夫】不可秦公子之在外者众若此则人臣争入亡公子矣此不便主献公以为然故复右主然之罪【复反也不罪之也】而赐菌改官大夫赐守塞者人米二十石【吕览当赏事在春秋后】
　　献公
　　献公元年止从死
　　二年城栎阳【以上史秦本纪】
