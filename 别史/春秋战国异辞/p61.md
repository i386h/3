<!-- { "loadSidebar": true } -->
　　景公猎休坐地而食晏子后至左右防葭而席公不説曰寡人不席而坐地二三子莫席而子独搴草而坐之何也晏子对曰吾闻介胄坐阵不席狱讼不席尸坐堂上不席三者皆忧也故不敢以忧侍坐公曰诺令人下席曰大夫皆席寡人亦席矣【晏子卷一】
　　説苑【杂言】齐景公问晏子曰寡人自以坐地二三子皆坐地吾子独搴草而坐之何也晏子对曰婴闻之惟防与狱坐于地今不敢以防狱之事侍于君也
　　齐景公出弋昭华之地顔邓聚主鸟而亡之景公怒欲杀之晏子曰夫邓聚有死罪四请数而诛之景公曰诺晏子曰邓聚为吾君主鸟而亡之是罪一也使吾君以鸟之故而杀人是罪二也使四国诸侯闻之以吾君重鸟而轻士是罪三也天子闻之必将贬绌吾君危其社稷絶其宗庙是罪四也此四罪者故当杀无赦臣请加诛焉景公曰止是亦吾过矣愿夫子为寡人敬谢焉【韩诗卷九】
　　説苑【正谏】景公好弋使烛雏主鸟而亡之【烛雏一作烛邹一作顔涿聚】景公怒而欲杀之晏子曰烛雏有罪请数之以其罪乃杀之景公曰可于是乃召烛雏数之景公前曰汝为吾君主鸟而亡之是一罪也使吾君以鸟之故杀人是二罪也使诸侯闻之以吾君重鸟而轻士是三罪也数烛雏罪已毕请杀之景公曰止勿杀而谢之【又晏子卷四】
　　景公畋于梧邱夜犹蚤公姑坐睡而梦有五丈夫北面韦卢称无罪焉公觉召晏子而告其所梦公曰我其尝杀不辜而诛无罪耶晏子对曰昔者先君灵公畋五丈夫罟而骇兽故杀之断其首而葬之曰五丈夫之丘其此耶公令人掘而求之则五头同穴而存焉公曰嘻令吏葬之国人不知其梦也曰君悯白骨而况于生者乎不遗余力矣不释余智矣【説苑辨物又晏子卷三】
　　齐景公病水卧十日夜梦与二日鬪而不胜晏子朝公曰吾梦与二日鬪寡人不胜我其死也晏子曰请召占梦者立于闺使以车迎召占梦者至曰曷为见召晏子曰公梦与二日鬪不胜恐必死也占梦者曰请反具书晏子曰无反书公无所病病者隂也日者阳也一隂不胜二阳公病将已居三日公病大愈且赐占梦者曰此非臣之功也晏子教臣对也公召晏子将赐之晏子曰占梦者以臣之言对故有益也使臣身言之则不信矣此占梦者之力也臣无功焉公召吏而使两赐之【风俗通卷九　又详晏子卷三】
　　齐景公游于牛山北临其国城而流涕曰美哉国乎郁郁芊芉若何滂滂去此国而死乎使古无死者寡人将去斯而何之史孔梁丘据皆从而泣曰臣赖君之赐脆食恶肉可得而食驽马棱车可得而乘也且犹不欲死而况吾君乎晏子独笑于旁公雪涕而顾晏子曰寡人今日之游悲孔与据皆从寡人而泣子之独笑何也晏子对曰使贤者常守之则太公桓公将常守之矣使有勇者而常守之则庄公灵公常守之矣数君者常守之吾君方将披蓑笠而立乎畎畆之中惟事之恤何暇念死乎【何暇一作行假】则吾君又安得此位而立焉以其迭处之迭去之至于君也而独为之流涕是不仁也见不仁之君见谄谀之臣臣见此二者臣之所为独窃笑也景公慙焉举觞自罚罚二臣者各二觞焉【列子力命　又晏子卷一　又韩诗卷十畧同史孔梁丘据作国子髙子　此与左昭二十年传稍别】
　　齐景公遣晏子南使楚楚王闻之谓左右曰齐遣晏子使寡人之国几至矣左右曰晏子天下之辨士也与之议国家之务则不如也与之论徃古之术则不如也王可与晏子坐使有司束人过王王问之使言齐人善盗故束之是宜可以困之王曰善晏子至王与之坐图国之急务辨当世之得失再举再穷王嘿然无以续语居有间束徒以过王曰何为者也有司对曰是齐人善盗束而诣吏王欣然大笑曰齐乃冠帯之国辩士之化固善盗乎晏子曰然王不见夫江南之树乎其名曰橘树之江北则化为枳何则土地使然尔夫子防齐之时冠带而立有伯夷之亷今居楚而善盗意土地之化使然尔王又何怪乎【韩诗卷十】
　　晏子【卷三】晏子将至楚楚闻之谓左右曰晏婴齐之习辞者也今方来吾欲辱之何以也左右对曰为其来也臣请缚一人过王而行王曰何为者也对曰齐人也王曰何坐曰坐盗晏子至楚王赐晏子酒酒酣吏缚一人诣王王曰缚者曷为者也对曰齐人也坐盗王视晏子曰齐人固善盗乎晏子避席对曰婴闻之橘生淮南则为橘生于淮北则为枳叶徒相似其实味不同所以然者何水土异也今民生长于齐不盗入楚则盗得毋楚之水土使民善盗耶王笑曰圣人非所与嬉也寡人反取病焉【又説苑奉使稍别】
　　晏子使楚晏子短楚人为小门于大门之侧而延晏子晏子不入曰使至狗国者从狗门入今臣使楚不当从此门傧者更从大门入见楚王王曰齐无人耶晏子对曰齐之临淄三百闾张袂成帷挥汗成雨比肩继踵而在何为无人王曰然则何为使子晏子对曰齐命使各有所主其贤者使贤主不肖者使不肖主婴最不肖故宜使楚耳【説苑奉使又晏子卷三】
　　景公使晏子使于楚楚王进橘置削晏子不剖而并食之楚王曰橘当去剖晏子对曰臣闻之赐人主前者桃不削橘柚不剖今万乘无教臣不敢剖然臣非不知也【説苑奉使又晏子卷三】
　　齐景公使人于楚楚王与之上九重之台顾使者曰齐有台若此乎使者曰吾君有治位之坐土阶三等茅茨不剪朴椽不斵者犹以谓为之者劳居之者泰吾君恶有台若此者于是楚王盖悒如也【韩诗卷八】
　　庆封走如鲁齐人以为让又去鲁而如吴吴王予之朱方楚灵王闻之率诸侯以攻吴围朱方防之得庆封【齐景公十年事】负之斧质以狥于诸侯军因令其呼之曰毋或如齐庆封弑其君而弱其孤以亡其大夫乃杀之【吕览慎行　约左传文】
　　晏子使吴吴王谓行人曰吾闻晏婴葢北方之辩于辞习于礼者也命傧者客见则称天子明日晏子有事行人曰天子请见晏子憱然者三曰臣受命敝邑之君将使于吴王之所以不敏而迷惑入于天子之朝敢问吴王恶乎存然后吴王曰夫差请见见以诸侯之礼【晏子卷三又説苑奉使】
　　晏子使吴吴王曰寡人得寄僻陋蛮夷之乡希见教君子之行请私而毋为罪晏子蹵然避位王曰吾闻齐君葢贼以慢野以暴吾子容焉何甚也晏子逡廵而对曰臣闻之精事不通【精一作防】粗事不能者必劳大事不得小事不为者必贫大者不能致人小者不能至人之门者必困此臣之所以仕也如臣者岂能以道食人者哉晏子出王笑曰今日吾讥晏子犹倮而訾髙橛者也【説苑奉使又晏子卷四】
　　晏子聘于吴吴王曰子大夫以君命辱在敝邑之地施贶寡人寡人愿有私问焉晏子逡巡而对曰婴北方之贱臣也得奉君命以趋于本朝恐辞令不审讥于下吏惧不知所以对吴王曰寡人闻夫子乆矣今乃得见愿终其问晏子避席问敬受命吴王曰国如何则可处如何则可去也晏子对曰婴闻之亲疎得处其伦大臣得尽其忠民无怨治国无虐刑则可处矣是以君子懐不逆之君居治国之位亲疎不得居其伦大臣不得尽其忠民多怨治国有虐刑则可去矣是以君子不懐暴君之禄不处乱国之位【晏子卷二】
　　晏子聘于吴吴王曰敢问长保威强勿失之道若何晏子对曰先民而后身先施而后诛强不暴弱贵不凌贱富不傲贫百姓并进有司不侵民和政平不以威强退人之君不以众强兼人之地其用法为时禁暴故世不逆其志其用兵为众屏恶故民不疾其劳此长保威强勿失之道也失此者危矣吴王忿然作色不説晏子曰寡君之事毕矣婴无斧锧之罪请辞而行遂不复见【晏子卷二】
　　齐景公好妇人而丈夫饰者国人尽服之公使吏禁之曰女子而男子饰者裂其衣断其带裂衣断带相望而不止晏子见公曰寡人使吏禁女子而男饰者裂其衣断其带相望而不止者何也对曰君使服之于内而禁之于外犹悬牛首于门而求买马肉也公胡不使内勿服则外莫敢为也公曰善使内勿服不旋月而国莫之服也【説苑政理又晏子卷三作灵公误】
　　景公覩婴儿有乞于途者公曰是无归夫晏子对曰君存何为无归使养之可立而以闻【説苑贵徳又晏子卷三】
　　景公探爵鷇鷇弱故反之晏子闻之不待请而入见景公汗出惕然晏子曰君胡为者也景公曰我探爵鷇鷇弱故反之晏子逡廵北面再拜而贺曰吾君有圣王之道矣公曰何也晏子对曰是长幼也吾君仁爱禽兽且加焉而况于人乎此圣王之道也【説苑贵徳又晏子卷三】
　　景公射鸟野人骇之公怒令吏诛之晏子曰野人不知也臣闻赏无功谓之乱罪不知谓之虐两者先王之禁也以飞鸟犯先王之禁不可今君不明先王之制而无仁义之心是以从欲而轻诛夫鸟兽固人之养也野人骇之不亦宜乎公曰善自今以后弛鸟兽之禁无以苛民也【晏子卷一】
　　景公使圉人养所爱马暴死公怒令人操刀解养马者是时晏子侍前左右执刀而进晏子止而问于公曰尧舜支解人从何躯始公矍然曰从寡人始遂不支解公曰以属狱晏子曰此不知其罪臣为君数之使知其罪然后致之狱公曰可晏子数之曰尔罪有三公使汝养马而杀之当死罪一也又杀公之所最善马当死罪二也使公以一马之故而杀人百姓闻之必怨吾君诸侯闻之必轻吾国汝杀公马使怨积乎百姓兵弱于隣国汝当死罪三也令以属狱公喟然叹曰夫子释之夫子释之勿伤吾仁也【晏子卷一又説苑正谏畧同】
　　韩诗　齐有得罪于景公者景公大怒缚置之殿下召左右肢解之敢谏者诛晏子左手持头右手磨刀仰而问曰古者明王圣主其肢解人不审从何肢解始也景公离席曰纵之罪在寡人
　　符子　景公谓晏子曰寡人既得寳千乘聚万驷矣方欲珍悬黎防金玉其得之即奚若晏子曰臣闻琬琰之外有鸟焉曰金翅民谓为羽豪其为鸟也非龙肝不食非鳯血不饮其食也常饥而不饱其饮常渇而不充生未几何夭其天年珠玉之珍非乃为君之患也
