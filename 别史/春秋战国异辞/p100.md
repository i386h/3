<!-- { "loadSidebar": true } -->
　　十一年三晋伐楚败我大梁榆闗【史楚世家】楚厚赂秦与之平吴起为楚令尹适魏问屈宜若曰【屈宜若楚大夫亡在魏】王不知起之不肖而以为令尹先生试观起之为人也屈子曰将奈何吴起曰将衰楚国之爵【衰楚危反】而平其制禄损其有余而绥其不足砥砺甲兵时争利于天下屈子曰宜若闻之昔善治国家者不变其故不易其常今子将衰楚国之爵而平其制禄损其有余而绥其不足是变其故易其常也行之者不利宜若闻之曰怒者逆德也兵者凶器也争者人之所本也今子隂谋逆徳好用凶器殆人之所本逆之至也且子用鲁兵不宜得志于齐而得志焉子用魏兵不宜得志于秦而得志焉宜若闻之非祸人不能成祸吾固惑吾王之数逆天道戾人理至今无祸差须夫子也【差须犹少待也】吴起惕然曰尚可更乎屈子曰成形之徒不可更也【成形祸形已成也】子不若敦爱而笃行之老子曰挫其鋭解其纷和其光同其尘【淮南子道应】吴起为苑守行县适息问屈宜臼曰王不知起不肖以为苑守先生将何以教之屈公不对居一年王以为令尹行县适息问屈宜臼曰起问先生先生不教今王不知起不肖以为令尹先生试观起为之也屈公曰子将奈何吴起曰将均楚国之爵而平其禄损其有余而继其不足厉甲兵以时争于天下屈公曰吾闻昔善治国家者不变故不易常今子将均楚国之爵而平其禄损其有余而继其不足是变其故而易其常也且吾闻兵者凶器也争者逆德也今子隂谋逆徳好用凶器殆人所弃逆之至也淫泆之事也行者不利且子用鲁兵不宜得志于齐而得志焉子用魏兵不宜得志于秦而得志焉吾闻之曰非祸人不能成祸吾固怪吾王之数逆天道至今无祸嘻且待夫子也吴起惕然曰尚可更乎屈公曰不可吴起曰起之为人谋屈公曰成形之徒不可更已子不如敦处而笃行之楚国无贵于举贤【説苑指武】
　　吴起相楚悼王南并蛮越遂有洞庭苍梧之地【今长沙衡阳等郡地　杜氏通典】
　　二十一年悼王卒子肃王臧立【史楚世家】
　　吴起教楚悼王以楚国之俗曰大臣太重封君太众若此则上偪主而下虐民此贪国弱兵之道也不如使封君之子孙三世而收爵禄絶灭百吏之禄秩损不急之枝官以奉选练之士悼王行之期年而薨吴起枝解于楚【韩子和氏】
　　吴起自魏之楚楚悼王素闻起贤至则相楚明法审令损不急之官废公族疏逺者以抚养战鬭之士要在彊兵破驰説之言纵横者于是南平百越北并陈蔡却三晋西伐秦诸侯患楚之彊故楚之贵戚尽欲害吴起及悼王死宗室大臣作乱而攻吴起吴起走之王尸而伏之击起之徒因射刺吴起并中悼王悼王既葬太子立【太子肃王也】乃使令尹尽诛射吴起而并中王尸者坐夷宗死者七十余家【史孙吴传】
　　吴起谓楚王曰楚所有余者地也所不足者民也今君王以所不足益所有余臣不得而为也于是令贵人徃实广虚之地皆甚苦之楚王死贵人皆来尸在堂上贵人相与射吴起吴起号呼曰吾示子吾用兵也拔矢而走伏尸挿矢而疾言曰羣臣乱王吴起死矣【吴起拔人所射之矢以挿王尸因言曰羣臣谓王为乱而射王尸欲令羣臣被诛以自为报也】楚国之法丽兵于王尸者尽加重罪连三族吴起之智可谓捷矣【吕览贵卒】
　　肃王
　　肃王四年蜀伐楚取兹方于是楚为扞闗以距之【史楚世家】十年魏取我鲁阳【史楚世家】
　　墨者钜子孟胜【钜子孟胜二人学墨道者】善楚之阳城君阳城君令守于国毁璜以为符约曰符合听之楚王薨羣臣攻吴起兵于丧所阳城君与焉楚罪之阳城君走楚收其国孟胜曰受人之国与之有符今不见符而力不能禁不能死不可弟子徐弱谏曰死而有益阳城君死之可矣无益也而絶墨者于世不可孟胜曰不然吾于阳城君也非师则友也非友则臣也不死自今以来求严师必不于墨者矣求贤友必不于墨者矣求良臣必不于墨者矣死之所以行墨者之义而继其业者也我将属钜子于宋之田襄子田襄子贤者也何患墨者之絶世也徐弱曰若夫子之言弱请先死以除路还殁头前于孟胜因使二人传钜子于田襄子【传送也】孟胜死弟子死之者百八十三人以致令于田襄子欲反死孟胜于楚田襄子止之曰孟子已传钜子于我矣当听遂反死之【吕览上德】
　　墨子见楚王锦衣吹笙因也【墨子好俭非乐锦与笙而为之者因楚王之所欲也吕览贵因】
　　楚王谓田鸠曰墨子者显学也其身体则可其言多而不辩何也曰昔秦伯嫁其女于晋公子令晋为之饰装从衣文之媵七十人至晋晋人爱其妾而贱公女此可谓善嫁妾而未可谓善嫁女也楚人有卖其珠于郑者为木兰之柜薫桂椒之椟缀以珠玉饰以玫瑰辑以羽翠郑人买其椟而还其珠此可谓善卖椟矣未可谓善鬻珠也今世之谈也皆道辩説文辞之言人主览其文而忘有用墨子之説传先王之道论圣人之言以宣告人若辩其辞则恐人懐其文忘其直以文害用也此与楚人鬻珠秦伯嫁女同类故其言多不辩【嫁女鬻珠喻美其文而遗其质也　韩子外储左】
　　胡非子　胡非子修墨以教有屈将子好勇闻墨者非鬭带劒危冠徃见胡非子而问之曰将闻先生非鬭而将好勇有説则可无説则死胡非子曰吾闻勇有五等夫负长劒赴榛薄折兕豹搏熊罴此猎徒之勇也负长劒赴深渊斩蛟龙搏鼋鼍此渔人之勇也登髙涉危鹄立四顾顔色不变此陶匠之勇也剽必刺视必杀此五刑之勇也齐桓公以鲁为南境鲁公忧之三日不食曹沬请击颈以血溅桓公公惧不知所措管仲乃劝与之盟曹沬匹夫之士布衣柔履之人一怒屈万乗之师有千乗之国此君子之勇也五勇不同公子将何处屈将説称善乃辞长劒释危冠而请为弟子焉
　　论衡　儒家之徒董无心墨家之徒纒子相见讲道纒子称墨家佑神是引秦穆公有明德上帝赐之九十年董子难以尧舜不赐年桀纣不夭死
　　十一年肃王卒无子立其弟熊良夫是为宣王【史楚世家】
　　宣王
　　子发攻蔡逾之【子发楚将逾胜也】宣王郊迎列田百顷而封之执圭【楚爵功臣赐以圭谓之执圭比附庸】子发辞不受曰治国立政诸侯入宾此君之德也发号施令师未合而敌遁此将军之威也兵陈战而胜敌者此庶民之力也夫乗民之功劳而取其爵禄者非仁义之道也故辞而弗受【淮南子道应】子发为上蔡令民有罪当刑狱防论定决于令尹前子发喟然有凄怆之心罪人已刑而不忘其恩其后子发盘罪威王而出奔刑者遂袭恩者恩者逃之于城下之庐追者至踹足而怒曰子发视决吾罪而被吾刑怨之憯之骨髓【憯痛也】使我得其肉而食之其知厌乎追者以为然而不索其内果活子发【淮南子人间】
　　子发之战进如激矢合如雷电解如风雨圆之中规方之中矩破敌陷陈莫能壅御泽战必克攻城必下【淮南子修务】
　　淮南子　子发辩击剧而劳佚齐楚国知其可以为兵主也
　　説苑　蔡使师强王坚使于楚楚王闻之曰人名多章章者独为师强王坚乎趣见之无以次视其人状疑其名而丑其声又恶其形楚王大怒曰今蔡无人乎国可伐也有人不遣乎国可伐也端以此人诫寡人乎国可伐也故发二使见三谋伐者蔡也【与陈使敦洽雠麋事最相类】
　　荀子　公孙子曰子发将西伐蔡克蔡获蔡侯归致命曰蔡侯奉其社稷而归之楚舍属二三子而理其地既楚发其赏子发辞曰发诫布令而敌退是主威也徒举相攻而敌退是将威也合战用力而敌退是众威也臣舍不宜以众威受赏
　　楚将子发攻秦【类函将帅下子发作子反】絶粮使人请于王因归候其母母问使者曰士卒无恙乎对曰士卒并分菽粒而食之又问将军无恙乎对曰将军朝夕刍豢黍梁子发破秦而归其母闭门不纳使人数之曰子不闻越王勾践伐吴乎客有献醇酒一器者王使人注江之上流使士卒饮其下流味不加美而士卒战自五也异日有献糗糒者王又以赐军士分食之甘不喻嗌而战自十也今子为将士卒并分菽粒而食之子独朝夕刍豢黍粱何也诗不云乎好乐无荒良士休休言不失和也夫使人入于死地而自康乐于上虽以得胜非其术也子非吾子也无入吾门子发于是谢其母然后纳之【列女传美一作喙】
　　楚将子发好求技道之士楚有善为偷者徃见曰闻君求技道之士臣偷也愿以技赍一卒子发闻之衣不给带冠不暇正出见而礼之左右諌曰偷者天下之盗也何为之礼君曰此非左右之所得与后无几何齐兴兵伐楚子发将师以当之兵三却楚贤良大夫皆尽其计而齐师愈强于是市偷进请曰臣有薄技愿为君行之子发曰诺不问其辞而遣之偷则夜解齐将军之帱帐而献之子发因使人归之日卒有出薪者得将军之帷使归之于执事明日又复徃取其枕子发又使人归之明日又复徃取其簪子发又使人归之齐师闻之大骇将军与军吏谋曰今日不去楚君恐取吾头乃还师而去【淮南子道应】
　　宣王六年周天子贺秦献公秦始复强而三晋益大魏惠王齐宣王尤强【史楚世家】
　　秦欲伐楚使人徃观楚之寳玉器楚王闻之召昭奚恤而问焉对曰此欲观吾国之得失而图之遂使昭奚恤应之奚恤称曰吾国之所寳者贤臣也理百姓实仓廪使民各得其所令尹子西在此奉珪璋使诸侯解忿狷之难交两国之忻使无兵革忧太宗子方在此守封疆谨境界不侵邻国邻国亦不见侵叶公子髙在此理师徒正兵戎以当强敌提桴鼔以动百万之众使赴汤火蹈白刃万死不顾一生司马子反在此若霸王之余义撮治乱之遗风昭奚恤在此惟大国之所观使者瞿然无以对反言于秦曰楚多贤臣未可谋也【新序卷一】
　　昭奚恤之用楚也有烧仓廥者而不知其人昭奚恤令吏执贩茅者而问之果烧者也【韩子内储下】
　　庄子音义　楚宣王朝诸侯鲁恭公后至而酒薄宣王怒欲辱之恭公不受命乃曰我周公之长于诸侯行天子礼乐勲在周室我送酒已失礼方责其薄无乃太甚遂不辞而还宣王怒乃发兵与齐攻鲁梁惠王常欲击赵而畏楚救楚以鲁为事故梁得围邯郸言事相由也许慎注淮南云楚防诸侯鲁赵侯献酒于楚王鲁酒薄而赵酒厚楚之主酒吏求酒于赵赵不与吏怒乃以赵厚酒易鲁薄酒奏之楚王以赵酒薄故围邯郸也
　　三十年秦封卫鞅于商南侵楚【史楚世家】
　　宣王三十年卒子威王熊商立【史楚世家】
　　威王
　　楚威王闻庄周贤【威王当周显王三十年或作齐宣王庄子者防人也名周周尝为防县漆园吏与梁惠王齐宣王同时其学无所不关然其要本归于老子之言故其著书十余万言大抵皆寓言也作渔父盗跖胠箧以诋訿孔子之徒以明老子之术畏累虚亢桑子之属皆空语无事实然善属书离辞指事类情用剽剥儒墨虽当时宿学不能自解免也其言洸洋自恣以适已故自王公大人不能器之】使使厚币迎之许以为相庄周笑谓楚使者曰千金重利卿相尊位也子独不见郊祭之牺牛乎养食之数歳衣以文绣以入太庙当是之时虽欲为孤豚岂可得乎子亟去无汚我我宁游戏汚渎之中自快无为有国者所羁终身不仕以快吾志焉【史庄子传　地志今山东曹县有漆园城即庄周为漆园吏处又云周字子休见归德府】
