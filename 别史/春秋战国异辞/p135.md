<!-- { "loadSidebar": true } -->
　　武侯浮西河而下中流顾谓吴起曰【起事魏文侯时为西河守文侯卒又事武侯】美哉乎山河之固此魏国之寳也起对曰在徳不在险昔三苗氏左洞庭右彭蠡徳义不修禹灭之夏桀之居左河济右泰华伊阙在其南羊肠在其北修政不仁汤放之殷纣之国左孟门右太行常山在其北大河经其南修政不徳武王杀之由此观之在徳不在险若君不修徳舟中之人尽为敌国也武侯曰善即封吴起为西河守甚有声名【史孙吴传　又説苑贵徳　国策畧同】
　　武侯曰两军相望不知其将我欲相之其术如何起对曰令贱而勇者将轻鋭以尝之务于北无务于得观敌之来一坐一起其政以理其追北佯为不及其见利佯为不知如此将者名为智将勿与战也若其众讙哗旌旗烦乱其卒自行自止其兵或纵或横其追北恐不及见利恐不得此为愚将虽众可获【吴子论将】
　　吴子　武侯问曰严刑明赏足以胜乎起对曰严明之事臣不能悉虽然非所恃也夫发号布令而人乐闻兴师动众而人乐战交兵接刅而人乐死此三者人主之所持也武侯曰致之奈何对曰君举有功而进飨之无功而励之于是武侯设坐庙庭为三行飨士大夫上功坐前行肴席兼重器上牢次功坐中行肴席器差减无功坐后行肴席无重器飨毕而出又颁赐有功者父母妻子于庙门外亦以功为差有死事之家嵗遣使者劳赐其父母着不忘于心行之三年秦人兴师临于西河魏士闻之不待吏令介胄而奋击之者以万数武侯召吴起而谓曰子前日之教行矣起对曰臣闻人有短长气有盛衰君试发无功者五万人臣请率以当之脱其不胜取笑于诸侯失权于天下矣今使一死贼伏于圹野十人追之莫不枭视狼顾何者恐其暴起而害己也是以一人投命足惧千夫今臣以五万之众而为一死贼率以讨之故难敌矣于是武侯从之兼车五百乘骑三千匹而破秦五十万众此励士之功也先战一日吴起令三军曰诸吏士当从受敌车骑与徒若车不得车骑不得骑徒不得徒虽破军皆无功故战之日其令不烦而威震天下
　　尉缭子　吴起临战左右进劒起曰将专主旗皷尔临难决疑挥兵指刄此将事也一劒之任非将事也三军成行一舍而后成三舍三舍之余如决川源望敌在前因其所长而用之敌白者垩之赤者赭之吴起与秦战未合一夫不胜其勇前获双首而还吴起立斩之军吏諌曰此材士也不可斩起曰材士则是也非吾令也斩之
　　十一年与韩赵三分晋地灭其后
　　十三年秦献公县栎阳
　　十五年败赵比蔺
　　吴起为魏武侯西河之守秦有小亭临境吴起欲攻之不去则甚害田者去之则不足以征甲兵于是乃倚一车辕于北门之外而令之曰有能徙此南门之外者赐之上田上宅人莫之徙也及有徙之者还赐之如令俄又置一石赤菽东门之外而令之曰有能徙此于西门之外者赐之如初人争徙之乃下令大夫曰明日且攻亭有能先登者仕之国大夫赐之上田宅人争趋之于是攻亭一朝而拔之【韩子内储上】
　　吴起治西河欲谕其信于民【吴起卫人为魏武侯西河守】夜日置表于南门之外【表柱也】令于邑中曰明日有人偾南门之外表者仕长大夫【长大夫上大夫也】明日日晏矣莫有偾表者民相谓曰此必不信有一人曰试往偾表不得赏而已何伤往偾表来谒吴起吴起自见而出仕之长大夫夜日又复立表又令于邑中如前人守门争表表加植不得所赏【表深植而不能偾不得其所赏】自是之后民信吴起之赏罚矣【吕览慎小】
　　韩子【外储左】吴起为魏将而攻中山军人有病疽者吴起跪而自吮其脓【吴起懐瘳实而吮伤】伤者之母立泣人问曰将军于若子如是尚何为而泣对曰吴起吮其父之创而父死于泾水之战今是子又将死也吾是以泣【又説苑复恩畧同】
　　吴起谓商文曰【吴起卫人为楚将又相魏为西河太守商文葢魏臣】事君果有命矣夫商文曰何谓也吴起曰治四境之内成训教变习俗使君臣有义父子有序子与我孰贤商文曰吾不若子曰今日置质为臣其主安重今日释玺辞官其主安轻子与我孰贤商文曰吾不若子曰士马成列马与人敌人在马前援桴一皷使三军之士乐死若生子与我孰贤商文曰吾不若子吴起曰三者子皆不吾若也位则在吾上命也夫事君商文曰善子问我我亦问子世变主少羣臣相疑黔首不定属之子乎属之我乎吴起黙然不对少选曰与子商文曰是吾所以加于子之上也【吕览执一】
　　吴起出遇故人而止之食故人曰诺令返而御吴子曰待公而食故人至暮不来起不食待之明日蚤令人求故人故人来方与之食【韩子外储左】
　　魏武侯谋事而当羣臣莫能逮朝而有喜色【朝一作退朝下同】吴起进曰今者有以楚庄王之语闻者乎武侯曰未也荘王之语奈何吴起曰楚庄王谋事而当羣臣莫能逮朝而有忧色申公巫臣进曰君朝而有忧色何也荘王曰吾闻之诸侯自择师者王自择友者霸足已而羣臣莫之若者亡今以不谷之不肖而议于朝则羣臣莫能逮吾国其防于亡矣吾是以有忧也荘王之所以忧而君独有喜色何也武侯逡巡而谢曰天使夫子振寡人之过也天使夫子振寡人之过也【新序卷一　又荀子尧问　又吴子图国稍畧】
　　吕览【骄恣】魏武侯谋事而当攘背疾言于庭曰大夫之虑莫如寡人矣立有间再三言李悝趋进曰昔者楚庄王谋事而当有大功退朝而有忧色敢问其説王曰仲虺有言能自为取师者王能自取友者存其所择而莫如已者亡今以不谷之不肖也羣臣之谋又莫吾及也我其亡乎曰此霸主之所忧也而君独伐之其可乎武侯曰善
　　吴起行魏武侯送之絶河西与起相辞曰何以治西河对曰以忠信【吕氏春秋】
　　吴起治西河之外王错譛之于魏武侯武侯使人召之吴起治于岸门止车而休望西河泣数行而下其仆谓之曰窃观公之志视舍天下若舍屣今去西河而泣何也吴起雪泣而应之曰子弗识也君诚知我而使我毕能秦必可亡而西河可以王今君听防人之议而不知我西河之为秦也不乆矣魏国从此削矣吴起果去魏入楚而西河毕入秦魏日以削【吕览观表又长见篇】
　　田文既死公叔为相尚魏公主【公叔韩之公族】而害吴起公叔之仆曰起易去也公叔曰奈何其仆曰吴起为人节亷而自喜名也君因先与武侯言曰夫吴起贤人也而侯之国小又与疆秦壤界臣窃恐起之无留心也武侯即曰奈何君因谓武侯曰试延以公主起有留心则必受之无留心则必辞矣以此卜之君因召吴起而与归即令公主怒而轻君吴起见公主之贱君也则必辞于是吴起见公主之贱魏相果辞魏武侯武侯疑之而弗信也吴起惧得罪遂去即之楚【史孙吴传】
　　徐无因女商见魏武侯武侯劳之曰先生病矣苦于山林之劳顾乃肯见于寡人徐无曰我则劳于君君有何劳于我君将盈耆欲长好恶则性命之情病矣君将黜耆欲掔好恶【掔音牵】则耳目病矣我将劳君君有何劳于我武侯超然不对少焉徐无曰尝语君吾相狗也下之质执饱而止是狸徳也中之质若视日上之质若亡其一吾相狗又不若吾相马也吾相马直者中防曲者中钩方者中矩圆者中规是国马也而未若天下马也天下马有成材若防若佚若丧其一若是者超轶絶尘不知其所武侯大説而笑徐无出女商曰先生独何以説吾君乎吾所以説吾君者横説之则以诗书礼乐从説之则以金板六弢奉事而大有功者不可为数而吾君未尝啓齿今先生何以説吾君使吾君説若此乎徐无曰吾直告之吾相狗马耳女商曰若是乎曰子不闻越之流人乎去国数日见其所知而喜去国旬月见所尝见于国中者喜及期年也见似人者而喜矣不亦去人滋乆思人滋深乎夫逃虚空者藜藋拄乎鼪鼬之迳踉位其空【踉欲行貌位处也言欲行且止】闻人足音跫然而喜矣又况乎昆弟亲戚之謦欬其侧者乎乆矣夫莫以真人之言譬欬吾君之侧乎【庄子徐无】
　　徐无见武侯武侯曰先生居山林食芋栗厌葱韭以宾寡人乆矣夫今老邪其欲干酒肉之味邪其寡人亦有社稷之福邪徐无曰无生于贫贱未尝敢饮食君之酒肉将来劳君也君曰何哉奚劳寡人曰劳君之神与形武侯曰何谓邪徐无曰天地之养也一登髙不可以为长居下不可以为短君独为万乘之主以苦一国之民以养耳目鼻口夫神者不自许也夫神者好和而恶奸夫奸病也故劳之惟君所病之何也【人则不病而君独病之何哉】武侯曰欲见先生乆矣吾欲爱民而为义偃兵可乎徐无曰不可爱民害民之始也为义偃兵造兵之本也君自此为之则殆不成美恶器也君虽为仁义几且伪哉形固造形成固有伐变固外战【有为而形者能造其形于外若心执定而不化则有攻伐之形心为物所变乱则有战鬭之形】君亦必无盛鹤列于丽谯之间无徒骥于锱坛之宫【鹤列阵名丽谯楼名锱坛祭祀之地言人心若茍与物鬬则一室之内无非争夺之境兵骑之象无之者去其心中之兵也】无藏逆于得无以巧胜人无以谋胜人无以战胜人夫杀人之士民兼人之土地以养吾私与吾神者其战不知孰善胜之恶乎在君若勿已矣修胸中之诚以应天地之情而勿撄夫民死已脱矣君将恶乎用夫偃兵哉【庄子徐无】
　　十六年伐楚取鲁阳武侯卒子防立是为惠王【史魏世家】












　　春秋战国异辞卷四十三
<史部,别史类,春秋战国异辞>
　　钦定四库全书
　　春秋战国异辞卷四十四
　　右春坊右谕徳陈厚耀撰
　　魏
　　恵王
　　初武侯卒也子防与公中缓争为太子公孙颀自宋入赵自赵入韩谓韩懿侯曰魏防与公中缓争为太子君亦闻之乎今魏防得王错挟上党固半国也因而除之破魏必矣不可失也懿侯説乃与赵成侯合军并兵以伐魏战于浊泽魏氏大败【魏恵王元年】魏君为【为一本作围】赵谓韩曰除魏君立公中缓割地而退我且利韩曰不可杀魏君人必曰暴割地而退人必曰贪不如两分之魏分为两不彊于宋卫则我终无魏之患矣赵不聼韩不説以其少卒夜去恵王之所以身不死国不分者二家谋不和也若从一家之谋则魏必分矣故曰君终无适子其国可破也【史魏世家】
　　纪年　恵成王元年赵成侯偃韩懿侯若伐我葵
　　二年魏败韩于马陵败赵于懐【史魏世家】
　　纪年　二年我师伐赵围蜀阳　魏大夫王错出奔韩
　　三年齐败我观【史魏世家　齐世家云献观以和齐】
　　纪年　四年河水赤于龙门三日
　　五年与韩防宅阳　城武堵　为秦所败【秦年表云败韩魏洛阳史魏世家】
　　六年伐取宋仪防【史魏世家】
　　纪年　六年夏四月甲寅徙邦于大梁　王发逄忌之薮以赐民
　　纪年　七年公子缓如邯郸以作难　八年我师伐邯郸取列人我师伐邯郸取肥
　　九年伐败韩于浍　与秦战少梁虏我将公孙痤【年表云虏我太子也】取厐秦献公卒子孝公立【史魏世家】
　　十年伐取赵皮牢　彗星见【史魏世家】
　　纪年　十年入河水于圃田又为大沟而引圃水瑕阳人自秦导岷山青衣水来归
　　十一年城殷
　　十二年星昼坠有声　十四年与赵防鄗
　　十五年鲁卫宋郑来朝【以上史魏世家】
　　纪年鲁哀侯宋桓侯卫成侯郑厘侯来朝
