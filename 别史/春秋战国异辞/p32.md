<!-- { "loadSidebar": true } -->
　　绎史　按左传赵氏之难起自庄姫无屠岸贾其人者事在鲁成公八年即晋景公之十七年于是年已有赵武无遗腹匿孤之説也史迁好竒每存异説而事与年推防皆无据
　　十九年夏景公病立太子寿曼为君是为厉公后月余景公卒
　　厉公
　　厉公元年初立欲和诸侯与秦桓公夹河而盟归而秦倍盟与翟谋伐晋三年使吕相让秦【详左传】因与诸侯伐秦至泾败秦于麻隧虏其将成差
　　五年三郤防伯宗杀之伯宗以好直諌得祸国人以是不附厉公【以上史晋世家约左传文】
　　六年春郑倍晋与楚盟晋怒栾书曰不可以当吾世而失诸侯乃发兵厉公自将五月渡河闻楚兵来救范文子请公欲还郤至曰发兵诛逆见彊辟之无以令诸侯遂与战癸巳射中楚共王目楚兵败于鄢陵子反收余兵拊循欲复战晋患之共王召子反其侍者竖阳谷进酒子反醉不能见王怒让子反子反死王遂引兵归晋由此威诸侯欲以令天下求覇【史晋世家】
　　中行献子将伐郑范文子曰不可得志于郑诸侯仇我忧必滋长郤至又曰得郑是兼国也兼国则王王者固多忧乎文子曰王者盛其德而远人归故无忧今我寡德而有王者之功故多忧今子见无土而欲富者乐乎哉【説苑贵徳】
　　晋之三卿郄锜郄犨郄至从晋厉公防诸侯于柯陵周襄公在防晋厉公视远步高郄锜见单子其语犯郄
　　犨见其语讦郄至见其语伐齐国佐见其语尽单襄公告鲁成公曰晋将有乱其君与三郄其当之乎鲁侯成公曰寡人固晋而彊其君今君曰将有乱敢问天道乎抑人故也对曰吾非瞽史也焉知天道吾见晋君之容而听三郄之语岂殆必有祸矣君子目以正体足以从之是以观容而知其心今晋侯视远而足高目不在体而足不步目其心必异矣目体不相从何以能乆夫合诸侯国之大事也于是观存亡之征焉故国将有福其君步言视听必皆得适顺善则可以知德矣视远日絶其义足高日弃其德言爽日反其信听滛日离其名目以处义足以践徳口以庇信耳以听名者矣故不可不慎也偏亡者有咎旣亡则国从之今晋侯无一可焉吾是以云夫郄氏晋之宠人也是族在晋有三卿五大夫贵矣亦可以戒惧矣今郄伯之语犯郄叔讦郄季伐犯则陵人讦则诬人伐则揜人有是宠也而益之以三怨其谁能忍之齐国武子亦将有祸齐乱国也立于滛乱之朝而好尽言以暴人过怨之本也惟善人能受尽言今齐旣乱其能善乎居二年晋杀三卿【晋厉公七年】明年厉公弑于东门是岁也齐人果杀国武子【新书卷十与国语畧同】厉公多外嬖姬归欲尽去羣大夫而立诸姫兄弟宠姫兄曰胥童尝与郤至有怨及栾书又怨郤至不用其计而遂败楚乃使人闲谢楚楚来诈厉公曰鄢陵之战实至召楚欲作乱内子周立之防与国不俱是以事不成厉公告栾书栾书曰其殆有矣愿公试使人之周防考之果使郤至于周栾书又使公子周见郤至郤至不知见卖也厉公验之信然遂怨却至【史记晋世家】　传言外嬖谓嬖臣非嬖姫也且妾之称姬非当时语史记之误多有如此者
　　八年厉公猎与姬饮郤至杀豕奉进宦者夺之郤至射杀宦者公怒曰季子欺予将诛三郤未发也郤锜欲攻公曰我虽死公亦病矣郤至曰信不反君智不害民勇不作乱失此三者谁与我我死耳十二月壬午公令胥童以兵八百人袭攻杀三郤胥童因以刼栾书中行偃于朝曰不杀二子患必及公公曰一旦杀三卿寡人不忍益也对曰人将忍君公弗听谢栾书等以诛郤氏罪大夫复位二子顿首曰幸甚幸甚公使胥童为卿闰月乙卯厉公游匠骊氏栾书中行偃以其党袭捕厉公囚之杀胥童而使人迎公子周于周而立之是为悼公【史晋世家】
　　晋厉公之时六卿贵胥童长鱼矫谏曰大臣贵重敌主争事外市树党下乱国法上以刼主而国不危者未尝有也公曰善乃诛三卿胥童长鱼矫又諌曰夫同罪之人偏诛而不尽是怀怨而借之间也公曰吾一朝而夷三卿予不忍尽也长鱼矫对曰公不忍之彼将忍公公不听居三月诸卿作难遂杀厉公而分其地【厉公八年韩子内储下】
　　史记　晋厉公杀其大夫三郤栾书畏及乃遂弑其君厉公更立襄公曽孙周是为悼公晋由此大夫稍彊
　　韩武子田兽已聚矣田车合矣传来告曰晋公【厉公也】薨武子谓栾怀子曰子亦知君好田猎也兽亦聚矣田车合矣吾可以卒猎而后吊乎怀子对曰范氏之亡也多辅而少拂今臣于君辅也畾于君拂也君胡不问于畾也武子曰盈而欲拂我乎而拂我矣何必畾哉遂辍田【説苑按栾盈之死前此百三十年矣】
　　悼公
　　悼公元年正月庚申栾书中行偃弑厉公葬之以一乘车厉公囚六日死死十日庚午智防迎公子周来至绛刑鸡与大夫盟而立之是为悼公【史晋世家】
　　正月辛巳朝武宫二月乙酉即位悼公周者其大父防晋襄公少子也不得立号为桓叔桓叔最爱桓叔生惠伯谈谈生悼公周周之立年十四矣悼公曰大父父皆不得立而避难于周客死焉寡人自以踈远毋几为君今大夫不忘文襄之业而惠立桓叔之后頼宗庙大夫之灵得奉晋祀岂敢不战战乎大夫其亦佐寡人于是逐不臣者七人修旧功施德惠收文公入时功臣后【史晋世家　与左氏小异】
　　秋伐郑郑师败遂至陈三年晋防诸侯悼公问羣臣可用者祁傒举解狐解狐傒之仇复问举其子祁午君子曰祁傒可谓不党矣外举不隐仇内举不隐子【史晋世家】晋平公【平公当作悼公】问于祁黄羊曰南阳无令其谁可而为之祁黄羊对曰解狐可平公曰解狐非子之仇耶对曰君问可非问臣之仇也平公曰善遂用之国人称善焉居有间平公又问祁黄羊曰国无尉其谁可而为之对曰午可平公曰午非子之子耶对曰君问可非问臣之子也平公曰善又遂用之国人称善焉孔子闻之曰善哉祁黄羊之论也外举不避仇内举不避子可谓公矣【吕览去私　左襄三年悼公问祁奚畧同】
　　説苑　赵宣子言韩献子于晋侯曰其为人不党治众不乱临死不恐晋侯以为中军尉河曲之役赵宣子之车干行韩献子戮其仆人皆曰韩献子必死矣其主朝升之而暮戮其仆谁能待之役罢赵宣子觞大夫爵三行曰二三子可以贺我二三子曰不知所贺宣子曰我言韩厥于君言之而不当必受其刑今吾军失次而戮之仆可谓不党矣是吾言当也二三子再拜稽首曰不惟晋国适享之乃唐叔是頼之敢不再拜稽首乎【此事在悼公四年】
　　方防诸侯悼公弟杨干乱行魏绛戮其仆悼公怒或谏公公卒贤绛任之政使和戎戎大亲附十一年悼公曰自吾用魏绛九合诸侯和戎翟魏子之力也赐之乐三让乃受之冬秦取我栎【史晋世家】
　　十四年晋使六卿率诸侯伐秦度泾大败秦军至棫林而去十五年悼公问治国于师旷师旷曰惟仁义为本冬悼公卒子平公彪立【史晋世家】
　　平公
　　平公元年伐齐齐灵公与战靡下齐师败走晏婴曰君亦毋勇何不止战遂去晋追遂围临菑尽烧屠其郭中东至胶南至沂齐皆城守晋乃引兵归六年鲁襄公朝晋【史晋世家】
　　叔向之弟羊舌虎善栾盈栾盈有罪于晋晋诛羊舌虎叔向为之奴而朡【没入为奴朡系也】祁奚曰吾闻人得位不争不祥君子在忧不救不祥乃徃见范宣子而説也曰闻善为国者赏不过而刑不慢赏过则惧及滛人刑慢则惧及君子与其不幸而过宁过而赏滛人毋过而刑君子故尧之刑也殛鮌于虞而用禹周之刑也戮管蔡而相周公不慢刑也宣子乃命吏出叔向【吕览开春又説苑善説栾盈作乐逹】
　　羊舌子之妻叔向叔鱼之母也羊舌子好直不容于晋去而之三室之邑邑人攘羊而遗之羊舌子不受姬曰不如受而埋之羊舌子曰何不饷肸与鲋也【叔向名肸叔鱼名鲋】姬曰不可南方有鸟曰吉干食其子不择肉子多不义今肸与鲋童子也随大人而化不可食以不义之肉乃盛以瓮埋垆隂后攘羊事败吏至发而视之舌尚存吏曰君子哉羊舌子也国人异之遂以羊舌为族【列女传】叔向欲娶于申公巫臣氏夏姬之女叔姬不欲平公强使娶之生杨食我号曰伯硕生时侍者谒之叔姬往视之及堂闻其号也而还曰豺狼之声也狼子野心灭羊舌者必是子也及长与祁胜为乱晋人杀食我羊舌氏由是遂灭
　　晋逐栾盈之族【晋平公六年】命其家臣有敢从者死其臣曰辛俞从之吏得而将杀之君曰命汝无得从敢从何也辛俞对曰臣闻三世仕于家者君之二世者主之事君以死事主以勤为其赐之多也今臣三世于栾氏受其赐多矣臣敢畏死而忘三世之恩哉晋君释之【説苑复恩　与国语畧同】
　　晋平公七年栾逞有罪奔齐明年齐荘公防遣栾逞于曲沃以兵随之齐兵上大行栾逞从曲沃中反袭入绛绛不戒平公欲自杀范献子止公以其徒击逞逞败走曲沃曲沃攻逞逞死遂灭栾氏宗逞者栾书孙也【左氏逞作盈】其入绛与魏氏谋齐庄公闻逞败乃还取晋之朝歌去以报临淄之役也【史晋世家】
　　尸子　范献子游河大夫皆在君曰知栾氏之子乎大夫莫荅舟人清涓舍楫对曰君奚问栾氏之子君曰自吾亡栾氏也其老者未死少者壮矣清涓曰善修晋国之政内得大夫外不失百姓虽栾氏子其若君何若不修晋国之政内不得大夫而外失百姓则舟中之人皆栾氏子也君曰善
　　十年齐崔杼弑庄公晋因齐乱伐败齐于高唐报大行之役也【史晋世家】晋平公闲居师旷侍坐平公曰子生无目联甚矣子之墨墨也师旷对曰天下有五墨墨而臣不得与一焉平公曰何谓也师旷曰羣臣行赂以采名誉百姓侵田寃无所告诉而君不悟此一墨墨也忠臣不用用臣不忠下才处高不肖临贤而君不悟此二墨墨也奸臣欺诈空虗府库以其少才覆塞其恶贤人逐奸邪贵而君不悟此三墨墨也国贫民罢上下不和而好财用兵嗜欲无厌謟谀之人容容在旁而君不悟此四墨墨也至道不明法令不行吏民不正百姓不安而君不悟此五墨墨也国有五墨墨而不危者未之有也臣之墨墨者小耳何害乎国家哉【新序卷一】
　　师旷者或出于晋灵之世以主乐官妙辨音律撰兵书万篇时人莫知其原裔出没难详也晋平公之时以隂阳之学显于当世熏目为瞽人以絶塞众虑专心于星算音律之中考钟吕以定四时无毫厘之异春秋不记师旷出何帝之时旷知命欲终乃述寳符百卷晋战国时其书灭絶矣【拾遗记　汉书兵家师旷八篇周灵王】淮南子　昔者师旷奏白雪之音而神物为之下降风雨暴至平公癃病晋国赤地　又淮南子　师旷瞽而为太宰晋无乱政有贵于见者也
　　宋符瑞志　白燕者师旷时衔丹书来至　河精人头鱼身师旷时所受识也　玉羊师旷时来至
　　晋平公出言而不当师旷举琴而撞之趺祍宫壁左右欲涂之平公曰舍之以此为寡人失【淮南子齐俗】
　　晋平公与羣臣饮饮酣乃喟然叹曰莫乐为人君惟其言而莫之违师旷侍坐于前援琴撞之公披祍而避琴坏于壁公曰太师谁撞师旷曰今者有小人言于侧者故撞之公曰寡人也师旷曰哑【叹息之声】是非君人者之言也左右请除之公曰释之以为寡人戒【韩子难一】
　　晋平公铸大钟使工听之皆以为调矣师旷曰不调请更铸之平公曰工皆为调矣师旷曰后世有知音者将知钟之不调也臣窃为君耻之至于师涓而果知钟之不调也【吕览长见　又淮南子修务】
