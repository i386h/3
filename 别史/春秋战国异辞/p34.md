<!-- { "loadSidebar": true } -->
　　晋平公为驰逐之车龙旌众色挂之以犀象错之以羽芝车成题金千镒立之于殿下令羣臣得观焉田差三过而不一顾平公作色大怒问田差尔三过而不一顾何为也田差对曰臣闻説天子者以天下説诸侯者以国説大夫者以官説士者以事説农夫者以食説妇姑者以织桀以奢亡纣以滛败是以不敢顾也平公曰善乃命左右曰去车【説苑反质】
　　晋平公好乐多其赋敛下治城郭曰敢有諌者死国人忧之有咎犯者见门大夫曰臣闻主君好乐故以乐见门大夫入言曰咎犯也欲以乐见平公曰内之止坐殿上则出钟磬竽瑟坐有顷平公曰客子为乐咎犯对曰臣不能为乐臣善隐平公召隐士十二人咎犯曰隐臣窃顾昧死御平公曰诺咎犯申其左臂而诎五指平公问于隐官曰占之为何隐官皆曰不知平公曰归之咎犯则申其一指曰是一也便游赭尽而峻城阙二也柱梁衣绣士民无褐三也侏儒有余酒而死士渇四也民有饥色而马有粟秩五也近臣不敢谏远臣不敢逹平公曰善乃屏钟鼓除竽瑟遂与咎犯参治国【説苑正誎】绎史　咎犯在文公时又见于此故杨用修云有两咎犯但刘中垒复称介子推相荆栾盈事韩武子此类非一未有确防
　　晋平公觞客少庻子进炙而髪绕之平公輙杀炮人炮人呼天曰嗟乎臣有三罪死而不自知乎平公曰何谓也对曰臣刀之利风靡骨断而髪不断是臣之一死也桑炭炙之肉红白而髪不焦是臣之二死矣炙熟又重睫而视之髪绕炙而目不见是臣之三死也意者堂下其有翳憎臣者乎杀臣不亦蚤乎【韩子内储下　一作晋文公事】卫灵公将之晋至濮水之上税车而放马设舍以宿夜分而闻鼓新声者而説之使人问左右尽报弗闻乃召师涓而告之曰有鼓新声者使人问左右尽报弗闻其状似鬼神子为听而冩之师涓曰诺因静坐抚琴而冩之师涓明日报曰臣得之矣而未习也请复一宿习之灵公曰诺因复留宿明日而习之遂去之晋【晋平公二十四年】晋平公觞之于施夷之防酒酣灵公起公曰有新声愿请以示平公曰善乃召师涓令坐师旷之旁援琴鼓之未终师旷抚止之曰此亡国之声不可遂也平公曰此道奚出师旷曰此师延之所坐与纣为靡靡之乐也及武王伐纣师延东走至于濮水而自投故闻此声者必于濮水之上【释名　箜篌师延所作靡靡之乐后出桑间濮上之地盖空国之侯所作也师涓为晋平公鼓焉郑卫分其地而有之遂号郑卫之音为滛乐】先闻此声者其国必削不可遂平公曰寡人所好者音子其使遂之师涓鼓究之平公问师旷曰此所谓何声也师旷曰此所谓清商也公曰清商固最悲乎师旷曰不如清徴公曰清徴可得而闻乎师旷曰不可古之听清征者皆有徳义之君也今吾君德薄不足以听平公曰寡人之所好者音也愿试听之师旷不得已援琴而鼓一奏之有鹤二八道南方来集于郎门之垝再奏之而列三奏之延颈而鸣舒翼而舞音中宫商之声声闻于天平公大説坐者皆喜平公提觞而起为师旷寿反坐而问曰音莫悲于清徴乎师旷曰不如清角公曰清角可得而闻乎师旷曰不可昔者黄帝合鬼神于泰山之上驾象车而六蛟龙毕方并辖【毕方神名】蚩尤居前风伯进扫雨师洒道虎狼在前鬼神在后螣蛇伏地鳯凰覆上大合鬼神作为清角今主君徳薄不足听之听之将恐有败平公曰寡人老矣所好者音也愿遂听之师旷不得已而鼓之一奏之有云从西北方起再奏之大风至大雨随之裂帷幙破爼豆隳廊瓦坐者散走平公恐惧伏于廊室之间晋国大旱赤地三年平公之身遂瘙病【韩子十过】
　　古文语　晋平公二十三年梦朱熊窥其屏恶之而疾问于子产对曰昔共工之卿曰浮游败于颛顼自沈于淮其色赤其言善笑其行善顾其状如熊为天王祟见之堂则王天下者死见之堂下则邦人骇见之门则近忧见之庭则无伤今窥君之屏病而无伤其祭颛顼共工乎从其言而病间【太平御览引】
　　齐景公之晋从平公饮师旷侍坐景公问政于师旷曰太师将奚以教寡人师旷曰君必惠民而已矣中坐酒酣将出又复问政于师旷曰太师奚以教寡人曰君必惠民而已矣景公出之舍师旷送之又问政于师旷师旷曰君必惠民而已矣景公归思未醒而得师旷之所谓公子尾公子夏者景公之二弟也甚得齐民家富贵而民説之拟于公室此危吾位者也今谓我惠民者使我与二弟争民耶于是反国发廪粟以赋众贫散余财以赐孤寡仓无陈粟府无余财宫妇不御者出嫁之七十受禄米不与二弟争民居二年二弟出走公子夏逃楚公子尾走晋【韩子外储右　公子夏公子尾出走未闻】
　　晋平公问于师旷曰咎犯与赵衰孰贤对曰阳处父欲臣文公因咎犯三年不逹因赵衰三日而逹智不知其士众不智也知而不言不忠也欲言之而不敢无勇也言之而不听不贤也【説苑善説】
　　知悼子卒【晋平公二十五年】未葬平公饮酒师旷李调侍【与君饮也】鼓钟杜蒉自外来闻钟声曰安在曰在寝杜蒉入寝厯阶而升酌曰旷饮斯又酌曰调饮斯又酌堂上北靣坐饮之降趋而出平公呼而进之曰蒉曩者尔心或开予是以不与尔言尔饮旷何也曰子邜不乐知悼子在堂斯其为子邜也大矣旷也大师也不以诏是以饮之也尔饮调何也曰调也君之防臣也为一饮一食忘君之疾是以饮之也尔饮何也曰蒉也宰夫也非刀七是共又敢与知防是以饮之也平公曰寡人亦有过焉酌而饮寡人杜蒉洗而扬觯公谓侍者曰如我死则必毋废斯爵也至于今旣毕献斯扬觯谓之杜举【檀弓下】
　　晋平公问于师旷曰吾年七十欲学恐已暮矣师旷曰何不炳烛乎平公曰安有为人臣而戯其君乎师旷曰盲臣安敢戱其君乎臣闻之少而好学如日出之阳壮而好学如日中之光老而好学如炳烛之明炳烛之明孰与昧行乎平公曰善哉【説苑建本又尚书大传】
　　晋平公出畋见乳虎伏而不动顾谓师旷曰吾闻之也覇王之主出则猛兽伏不敢起今者寡人出见乳虎伏而不动此其猛兽乎师旷曰鹊食猬【猬一作猖】猬食鵔鸃鵔鸃食豹豹食駮駮食虎夫駮之状有似駮马今者君之出必骖駮马而出畋乎公曰然师旷曰臣闻之一自诬者穷再自诬者辱三自诬者死今夫虎所以不动者为駮马也固非主君之徳义也君奈何一自诬乎平公异日出朝有鸟环平公不去平公顾谓师旷曰吾闻之也覇王之主鳯下之今者出朝有鸟环寡人终朝不去是其鳯鸟乎师旷曰东方有鸟名諌珂其为鸟也文身而朱足憎鸟而爱狐今者吾君必衣狐裘以出朝乎平公曰然师旷曰臣已尝言之矣一自诬者穷再自诬者辱三自诬者死今鸟为狐裘之故非吾君之徳义也君奈何而再自诬乎平公不悦异日置酒虒祁之防使郎中马章布蒺藜于阶上令人召师旷师旷至履而上堂平公曰安有人臣履而上人主堂者乎师旷解履刺足伏刺膝仰天而叹公起引之曰今者与叟戏叟遽忧乎对曰忧夫肉自生虫而还自食也木自生蠧而还自刻也人自兴妖而还自贼也五鼎之具不当生藜藿人主堂庙不当生蒺藜平公曰今为之奈何师旷曰妖已在前无可奈何入来月八日修百官立太子君将死矣至来月八日平旦谓师旷曰叟以今日为期寡人如何师旷不乐谒归归未几而平公死乃知师矌神明矣【説苑辨物】二十二年伐燕【史晋世家】
　　二十六年平公卒子昭公夷立【史晋世家】


　　春秋战国异辞卷十
　　钦定四库全书
　　春秋战国异辞卷十一
　　右春坊右谕徳陈厚耀撰
　　晋　昭公
　　纪年　晋昭公元年河水赤于龙门三日
　　中行穆子围鼓【晋昭公五年】鼓人有以城反者不许军吏曰师徒不勤可得城奚故不受曰有以吾城反者吾所甚恶也人以城来我独奚好焉赏所甚恶是失赏也若所好何若不赏是失信也奚以示民鼓人又请降使人视之其民尚有食也不听鼓人告食尽力竭而后取之克鼓而反不戮一人【説苑贵徳与左氏稍别】
　　中行穆伯攻鼓弗能下餽闻伦曰鼓之啬夫闻伦知之请无罢武大夫而鼓可得也穆伯弗应左右曰不折一防不伤一卒而鼓可得也君奚为弗使穆伯曰闻伦为人佞而不仁若使闻伦下之吾可以勿赏乎若赏之是赏佞人侫人得志是使晋国之武舍仁而为佞虽得鼓将何所用之【淮南子人间】
　　昭公六年卒六彊公室卑子顷公去疾立【史晋世家】
　　顷公
　　晋襄公【襄当作顷】使人于周曰弊邑寡君寝疾卜以守龟曰三涂为祟使下臣愿借途而祈福焉天子许之【天子景王】朝礼使者事毕客出苌谓刘康公曰夫祈福于三涂而受礼于天子此柔嘉之事也而客武色殆有他事愿公备之也刘康公乃儆戎车卒士以待之晋果使祭事先因令杨子将卒十二万而随之渉于棘津袭聊阮梁栾氏灭三国焉【吕览精谕　左传昭十七年晋使屠蒯如周请事于洛遂灭陆浑之戎此晋顷公事非襄公也且苌乃景王敬王之大夫亦在晋顷公时】
　　顷公六年周景王崩王子争立晋六卿平王室乱立敬王九年鲁季氏逐其君昭公昭公居干侯十一年卫宋使使请晋纳鲁君季平子私赂范献子献子受之乃谓晋君曰季氏无罪不果入鲁君【史晋世家】
　　十二年晋之宗家祁徯孙叔向子相恶于君六卿欲弱公室乃遂以法尽灭其族而分其邑为十县各令其子为大夫晋益弱六卿皆大【史晋世家约左氏文】
　　十四年顷公卒子定公午立【史晋世家】
　　定公
　　纪年　晋定公六年汉不见于天十八年青虹见
　　定公十一年鲁阳虎奔晋赵鞅简子舍之十二年孔子相鲁十五年赵鞅使邯郸大夫午不信欲杀午午与中行寅范吉射亲攻赵鞅鞅走保晋阳定公围晋阳荀跞韩不侫魏哆与范中行为仇乃移兵伐范中行范中行反晋君击之败范中行范中行走朝歌保之韩魏为赵鞅谢晋君乃赦赵鞅复位【史晋世家】
　　家语　阳虎旣奔齐自齐奔晋【晋定公十一年】适赵氏孔子闻之谓子路曰赵氏其世有乱乎子路曰权本不在焉岂能为乱孔子曰非女所知夫阳虎亲富而不亲仁有宠于季孙又将杀之不克而奔求容于齐齐人囚之乃亡归晋齐鲁二国已去其疾赵简子好利而多信必溺其説而从其谋祸败所终非一世可知也
　　晋定公之十四年范中行作乱明年春简子谓邯郸大夫午曰归我卫氏五百家吾将置之晋阳午许诺归而其父兄不听倍信赵鞅捕午囚之晋阳乃告邯郸人曰我私有诛午也诸君欲谁立遂杀午赵稷渉宾以邯郸反晋君使籍秦围邯郸荀寅范吉射与午善不肯助秦而谋作乱董安于知之十月范中行伐赵鞅鞅奔晋阳晋人围之范吉射荀寅仇人魏襄等谋逐荀寅以梁婴父代之逐吉射以范臯绎代之荀跞言于晋侯曰君命大臣始乱者死今三臣始乱【三臣范中行赵也】而独逐鞅用刑不均请皆逐之十一月荀跞韩不侫魏哆奉公命以伐范中行氏不克范中行氏反伐公公击之范中行败走丁未二子奔朝歌韩魏以赵氏为请十二月辛未赵鞅入绛盟于公宫其明年知伯文子谓赵鞅曰范中行虽信为乱安于发之是安于与谋也晋国有法始乱者死夫二子已伏罪而安于独在赵鞅患之安于曰臣死赵氏定晋国寕吾死晚矣遂自杀赵氏以告知伯然后赵氏寕孔子闻赵简子不请晋君而执邯郸午保晋阳故书春秋曰赵鞅以晋阳畔【史赵世家畧同左氏】
