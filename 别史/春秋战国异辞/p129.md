<!-- { "loadSidebar": true } -->
　　齐王行车裂之刑群臣诤之勿听子髙见于齐王曰闻君行车裂之刑无道之刑也而君行之臣窃以为下吏之过也王曰寡人以民多犯法为法之轻也子髙曰然此诚君之盛意也夫人含五常之性有喜怒哀乐喜怒哀乐无过其节节过则毁于义民多犯法以法重无所措手足也今天下悠悠士无定处有徳则徃无徳则去欲规霸王之业与众大国为难而行酷刑以惧逺近国内之民将叛四方之士不至此乃亡国之道君之下吏不具以闻徒恐逆主意以为忧不虑不諌之危亡其所矜者小所防者大故曰下吏之过也臣观之又非徒不诤而已也心知此事之为不可将有非议在后则因曰君忿意实然我諌诤必有龙逄比干之祸是为虚自居于忠正之地而闇推君主使同于桀纣也且夫为人臣见主非而不诤以陥主于危亡罪之大者也人主疾臣之弼已而恶之资臣以箕子比干之忠惑之大者也齐王曰谨闻命遂除车裂之法焉【孔丛子中】
　　子髙任司马乂为将于齐与燕战而败齐君曰以子贤明故信子也荅曰君知穿孰若周公齐君曰周公圣人而子贤者弗如也子髙曰然臣固弗如周公也以臣之知乂孰若周公之知其弟齐君曰兄弟审于他人子髙曰君之言是也夫以周公之圣兄弟相知之审而近失于管蔡明人难知也臣与乂相见观其材志察其所履齐国之士弗能过也书曰知人则哲惟帝难之穿何惭焉且曹子为鲁三与齐战三败失地然后以勇敢之节奋三尺之剑要桓公管仲于盟坛卒收其所防夫君子之败如日月之蚀人各有能又庸可弃乎今燕以诈破乂是乂不能于诈也臣之称乂称其武勇才艺不称其诈也乂虽败臣固不失其所称焉齐君屈辞而不黜司马乂【孔丛子中】
　　齐令章子将而与韩魏攻楚楚令唐蔑将而拒之【二十八年】军相当六月而不战齐令周最趣章子急战其辞甚刻章子对周最曰杀之免之残其家王能得此于臣不可以战而战可以战而不战王不能得此于臣与楚人夹泚水而军章子令人视水可絶者楚人射之水不可得近有刍水旁者告齐者曰【视也】水浅深易知楚人所盛守尽其浅者也所简守皆其深者也者载刍者与见章子章子甚喜因练卒以夜掩楚人之所甚守果杀唐蔑【吕覧处方】
　　三十六年王为东帝秦昭王为西帝苏代自燕来入齐见于章华东门齐王曰嘻善子来秦使魏冉致帝子以为何如对曰王之问臣也卒而患之所从来微愿王受之而勿备称也秦称之天下安之王乃称之无后也且让争帝名无伤也秦称之天下恶之王因勿称以収天下此大资也且天下立两帝王以天下为尊齐乎尊秦乎王曰尊秦曰释帝天下爱齐乎爱秦乎王曰爱齐而憎秦曰两帝立约伐赵孰与伐桀宋之利王曰伐桀宋利对曰夫约钧然与秦为帝而天下独尊秦而轻齐释帝则天下爱齐而憎秦伐赵不如伐桀宋之利故愿王释帝以収天下倍约賔秦无争重而王以其间举宋夫有宋卫之阳地危有济西赵之阿东国危有淮北楚之东国危有陶平陆梁门不开释帝而贷之以伐桀宋之事国重而名尊燕楚所以形服天下莫敢不听此汤武之举也敬秦以为名而后使天下憎之此所谓以卑为尊者也愿王熟虑之于是齐去帝复为王秦亦去帝位【史田齐世家】
　　齐王问于文子曰治齐何如对曰夫赏罚之为道利器也君固握之不可以示人若如臣者犹兽鹿也唯荐草而就【韩子内储上】
　　齐王疾痏【齐王湣王也】使人之宋迎文挚文挚至视王之疾谓太子曰王之疾必可已也虽然王之疾已则必杀挚也太子曰何故文挚对曰非怒王则疾不可治怒王则挚必死太子顿首强请曰茍己王之疾臣与臣之母以死力争之于王王必幸臣与臣之母【幸哀也】愿先生之勿患也文挚曰诺请以死为王【为治也】与太子期而将徃不当者三齐王固已怒矣文挚至不解履登牀履王衣问王之疾王怒而不与言文挚因出辞以重怒王王叱而起疾乃遂已王大怒不悦将生烹文挚太子与王后急争之而不能得果以鼎生烹文挚爨之三日三夜顔色不变文挚曰诚欲杀我则胡不覆之以絶隂阳之气王使覆之文挚乃死夫忠于治世易忠于浊世难文挚非不知活王之疾而身获死也为太子行难以成其义也【吕覧至忠】
　　列子　龙叔谓文挚曰子之术微矣吾有疾子能已乎文挚曰唯命所听然先言子所病之证龙叔曰吾乡誉不以为荣国毁不以为辱得而不喜失而不忧视生如死视富如贫视人如豕视吾如人处吾之家如逆旅之舍观吾之乡如戎蛮之国凡此众疾爵赏不能劝刑罚不能威盛衰利害不能易哀乐不能移固不可事国君交亲友御妻子制仆此奚疾哉奚方能已之乎文挚乃命龙叔背明而立文挚自后向明而望之既而曰嘻吾见子之心矣方寸之地虚矣几圣人也子心六孔流通一孔不达今以圣智为疾者或由此乎非吾浅术所能已也
　　齐湣王三十八年伐宋秦昭王怒曰吾爱宋与爱新城阳晋同韩聂与吾友也而攻吾所爱何也苏代为齐谓秦王曰韩聂之攻宋所以为王也齐强辅之以宋楚魏必恐恐必西事秦是王不烦一兵不伤一士无事而割安邑也【年表云秦昭王二十一年魏割安邑及河内】此韩聂之所祷于王也秦王曰吾患齐之难知一纵一衡其説何也对曰天下国令齐可知乎齐以攻宋其知事秦以万乘之国自辅不西事秦则宋治不安中国白头游敖之士皆积智欲离齐秦之交伏轼结轶西驰者未有一人言善齐者也伏式结轶东驰者未有一人言善秦者也何则皆不欲齐秦之合也何晋楚之智而齐秦之愚也晋楚合必议齐秦齐秦合必图晋楚请以此决事秦王曰诺于是齐伐宋宋王出亡死于温齐南割楚之淮北西侵三晋欲以并周室为天子泗上诸侯邹鲁之君皆称臣诸侯恐惧【史田齐世家】
　　盐铁论　湣王奋二世之余烈南举楚淮北并巨宋苞十二国西摧三晋郤强秦五国賔从邹鲁之君泗上诸侯皆入臣矜功不休百姓不堪诸侯諌不从各分散慎到防子亡去田骈如薛而孙卿适楚内无良臣故诸侯合谋而伐之
　　史记　齐湣王灭宋益骄欲去孟尝君孟尝君恐乃如魏魏昭王以为相西合于秦赵与燕共伐破齐齐湣王亡在莒遂死
　　薛公之相魏昭侯也左右有栾子者曰阳胡潘其于王甚重而不为薛公薛公患之于是乃召与之博予之人百金令之昆弟博俄又益之人二百金方博有间谒者言客张季之子在门公怫然怒抚兵而授谒者曰杀之吾闻季不为文也立有间时季羽在侧曰不然窃闻季为公甚顾其人隂未闻耳乃辍不杀客大礼之曰曩者闻季之不为文也故欲杀之今诚为文也岂忘季哉告廪献千石粟告府献五百金告驺私廐献良马固车二乘因令奄将宫人之美妾二十人并遗季也栾子因相谓曰为公者必利不为公者必害吾曹何爱不为公因私竞劝而遂为之薛公以人臣之势假人主之术也【韩子外储右　齐湣王三十八年田文奔魏以为相薛公即孟尝耳】
　　三十九年秦来伐我抜我列城九【史田齐世家】
　　湣王四十年燕秦楚三晋合谋各出鋭师以伐败我济西王解而却燕将乐毅遂入临淄尽取齐之寳藏器湣王出亡之卫卫君辟宫舍之称臣而共具湣王不逊卫人侵之湣王去走邹鲁有骄色邹鲁君弗纳遂走莒【史田齐世家】
　　昌国君将五国之兵以攻齐【昌国君乐毅也为燕昭王伐齐】齐使触子将以迎天下之兵于济上齐王欲战使人赴触子耻而訾之曰不战必刬若类掘若垄触子苦之欲齐军之败于是与天下兵战战合击金而却之卒北天下兵乗之触子因以一乗去莫知其所不闻其声逵子又帅其余卒以军于秦周无以赏【秦周齐城门名】使人请金于齐王【积金以赏功也】齐王怒曰若残竪子之类乌能给若金与燕人战大败逵子死齐王走莒燕人逐北国人相与争金于美唐甚多【美唐金藏也】此贪小利以失大利者也【吕覧权勳】
　　齐湣王亡居于卫昼日步足谓公玉丹曰我已亡矣而不知其故吾所以亡者果何故哉公玊丹荅曰臣以王为已知之矣王故尚未之知耶王之所以亡者以贤也以天下之王皆不肖而恶王之贤也因相与合兵而攻王此王之所以亡也湣王慨焉太息曰贤固若是其苦耶【以上见吕覧审已】　丹又谓闵王曰臣闻古人有辞天下而无恨色者臣闻其声于王而见其寳王名称东帝寳有天下去国居卫容貌充满顔色发扬无重国之意王曰甚善丹知寡人自去国居卫也带三益矣【益三倍茍活者肥令腹大耳　以上见吕覧过理】遂以自贤骄盈日甚闵王亡走卫卫君辟宫舍之称臣而供具闵王不逊卫人侵之闵王去走邹鲁邹鲁不纳遂走莒楚使淖齿将兵救齐因相闵王淖齿擢闵王之筋而悬之庙梁宿昔而杀之而与燕共分齐地【通见新序卷五】
　　楚使淖齿将兵救齐因相齐湣王淖齿遂杀湣王而与燕共分齐之侵地卤器湣王之遇杀其子法章变名姓为莒太史敫家佣太史敫女竒法章状貌以为非恒人怜而常窃衣食之而与私通焉淖齿既已去莒莒中人及齐亡臣相聚求湣王子欲立之法章惧其诛己也久之乃敢自言我湣王子也于是莒人共立法章是为襄王以保莒城而布告齐国中王已立在莒矣【史田齐世家】燕之初入齐闻昼邑人王蠋贤令军中曰环昼邑三十里无入以王蠋之故已而使人谓蠋曰齐人多髙子之义吾以子为将封子万家蠋固谢燕人曰子不听吾引三军而屠昼邑王蠋曰忠臣不事二君贞女不更二夫齐王不听吾諌故退而耕于野国既破亡吾不能存今又刦之以兵为君将是助桀为暴也与其生而无义固不如烹遂经其颈于树枝自奋絶脰而死齐亡大夫闻之曰王蠋布衣也义不北面于燕况在位食禄者乎乃相聚如莒求诸子立为襄王【史田单传　又説苑立节昼邑作盖邑蠋作歜】淖齿闻齐王之恶已也乃矫为秦使以知之　齐人有欲为乱者恐王知之因诈逐所爱者令走王知之【韩子内储上】
　　初淖齿之杀湣王也莒人求湣王子法章得之太史嬓之家为人灌园嬓女怜而善遇之后法章私以情告女女遂与通及莒人共立法章为齐王以莒距燕而太史女遂为后所谓君王后也【史田单传国防更详】















　　春秋战国异辞卷四十
　　钦定四库全书
　　春秋战国异辞卷四十一
　　右春坊右谕徳陈厚耀撰
　　田齐
　　襄王
