<!-- { "loadSidebar": true } -->
　　齐宣王出猎于社山社山父老十三人相与劳王王曰父老苦矣谓左右赐父老田不租父老皆拜闾丘先生不拜王曰父老以为少耶谓左右赐父老无徭役父老皆拜闾丘先生又不拜王曰拜者皆去不拜者前曰寡人今日来观父老幸而劳之故赐父老田不租父老皆拜先生独不拜寡人自以为少故赐父老无徭役父老皆拜先生又独不拜先生得无有过乎闾丘先生对曰惟闻大王来逰所以为劳大王望得夀于大王望得富于大王望得贵于大王王曰天杀生有时非寡人所得与也无以夀先生仓廪虽实以备菑害无以富先生大官无缺小官卑贱无以贵先生闾丘先生对曰此非人臣所敢望也愿大王选良富家子有修行者以为吏平其法度如此臣少可以得夀焉春秋冬夏振之以时无烦扰百姓如是臣可少得以富焉愿大王出令令少者敬长长者敬老如是臣可少得以贵焉今大王幸赐臣田不租然则仓廪将虚也赐臣无役徭然则官府无使焉此故非人臣之所敢望也齐王曰善愿请先生为相【说苑善说】
　　齐有闾丘卭年十八道遮宣王曰家贫亲老愿得小仕宣王曰子年尚稚未可也闾丘卭对曰不然昔颛顼行年十二而治天下秦项槖七嵗为圣人师由此观之卭不肖耳年不稚矣宣王曰未有咫角骖驹而能服重致逺者也由此观之夫士亦华发堕顚而后可用耳闾丘卭曰不然夫尺有所短寸有所长骅骝緑骥天下之俊马也使之与貍鼬试于釜灶之间其疾未必能过貍鼬也黄鹄白鹤一举千里使之与燕服翼试之堂庑之下庐室之间其便未必能过燕服翼也辟闾巨阙天下之利器也击石不缺刺石不锉使之与管槀决目出眯其便未必能过管槀也由此观之华发堕顚与卭何以异哉宣王曰善子有善言何见寡人之晩也卭对曰夫鸡豚讙嗷即夺钟鼓之音云霞充咽则夺日月之明防人在侧是以见晩也诗曰听言则对谮言则退庸得进乎宣王拊轼曰寡人有过遂载与之俱归而用焉【新序卷五】齐宣王时处士牧犊子年七十无妻出薪于野见雉雌雄相随而心悲乃仰天叹曰圣王在上恩及草木鸟兽而我独不获援琴而歌作雉朝飞以自伤【乐府解题】
　　琴操　雉朝飞者齐宣王时处士牧犊子所作也年七十无妻出薪于野见雉雌雄相随而心悲乃仰天叹曰圣王在上恩及草木鸟兽而我独以不获援琴而歌以自伤曰雉朝飞兮鸣相和雌雄羣游扵山阿我独何命兮未有家时将暮兮可奈何嗟嗟暮兮可奈何　古今注作犊沐子
　　齐宣王时有人鬭死扵道者被一创吏讯之二子兄弟立其旁兄曰我杀之弟曰非兄也我杀之朞年推不决召其母问所欲杀活母泣对曰杀少者吏曰少子人之所爱今欲杀之何也母曰少者妾之子长者前妻之子其父疾且死之时嘱妾曰善养视之妾曰诺今既受人之托岂可忘哉杀兄活弟是以私爱废公义也背言忘信是欺死者也吏言扵王王美其义皆赦之号曰义母【列女传】
　　齐宣王好射説人之谓己能用彊弓也其尝所用不过三石以示左右左右皆试引之中闗而止皆曰此不下九石非王其孰能用宣王悦之是宣王之情所用不过三石而终身自以为用九石岂不悲哉【吕览壅塞又尹文子】齐宣王使人吹竽必三百人南郭处士请为王吹竽宣王说之廪食以数百人宣王死湣王立好一一听之而处士逃【韩子内储上】
　　匡章谓惠子曰公之学去尊今又王齐王何其倒也【去尊弃尊位也今王事齐王居其尊位谓恵子言行何其相违背也】恵子曰今有人扵此欲必击其爱子之头石可以代之【舍爱子头而击石故曰石可以代之】匡章曰公取之代乎其不与施曰【施恵子名】取代之子头所重也石所轻也击其所轻以免其所重岂不可哉匡章曰齐王之所以用兵而不休攻击人而不止者其故何也恵子曰大者可以王其次可以霸也今可以王齐王而夀黔首之命免民之死是以石代爱子头也何为不为民寒则欲火暑则欲水燥则欲湿湿则欲燥寒暑燥湿相反其扵利民一也利民岂一道哉当其时而已矣【吕览爱类】有妇人钟离春极丑无双齐无盐邑【地志今山东东平县有无盐城】女其为人也臼头深目长肚大节昻鼻结喉肥项少发折腰出胷皮肤若漆行年三十无所容入衒嫁不售流弃莫执扵是乃拂拭短褐自诣宣王愿一见谓谒者曰妾齐之不售女也闻君王之圣徳愿备后宫之扫除顿首司马门外唯王幸许之谒者以闻宣王方置酒扵渐台左右闻之莫不掩口而大笑曰此天下强顔女子也扵是宣王乃召而见之谓曰昔先王为寡人取妃匹皆已备有列位矣寡人今日听郑卫之声呕吟感伤扬激楚之遗风今女不容乡里布衣而欲干万乗之主亦有竒能乎无盐女对曰无有也窃慕大王之美义耳王曰虽然何喜良久曰窃尝喜隐王曰隐固寡人之所愿也试一行之言未卒怱然不见宣王大惊立发隐书而读之退而惟之又不能得明日复更召而问之又不以隐对但扬目衔齿举手拊肘曰殆哉殆哉如此者四宣王曰愿遂闻命无盐女对曰今大王之君国也西有衡秦之患南有强楚之讐外有三国之难内聚奸臣众人不附春秋四十壮男不立不务众子而务众妇尊所好而忽所恃一旦山陵崩弛社稷不定此一殆也渐台五重黄金白玉琅玕龙疏翡翠珠玑莫落连饰万民罢极此二殆也贤者伏匿扵山林谄防强于左右邪伪立扵本朝谏者不得通入此三殆也酒浆流湎以夜续朝女乐俳优从横大笑外不修诸侯之礼内不秉国家之治此四殆也故曰殆哉殆哉扵是宣王掩然无声意入黄泉忽然而昻喟然而叹曰痛乎无盐君之言吾今乃一闻寡人之殆不几全于是立停渐台罢女乐退谄防去雕琢选兵甲实府库四辟公门招进直言延及侧陋择吉日立太子进慈母显隐女拜无盐君为王后而国大安【新序卷二　列女传钟离春齐无盐邑之女宣王之夫人也云云与新序略同】
　　人有毁苏秦者曰左右卖国反覆之臣也将作乱苏秦恐得罪归【从齐归】而燕王不复官也苏秦见燕王曰【语详国策】燕王曰先生复就故官益厚遇之易王母文侯夫人也与蘓秦私通燕王知之而事之加厚苏秦恐诛乃说燕王曰臣居燕不能使燕重而在齐则燕必重燕王曰唯先生之所为扵是苏秦乃阳为得罪于燕而亡走齐齐宣王以为客卿【燕易王十年史蘓秦传】
　　十九年宣王卒子湣王地立【史田齐世家】









　　春秋战国异辞巻三十九
<史部,别史类,春秋战国异辞>
　　钦定四库全书
　　春秋战国异辞卷四十
　　右春坊右谕徳陈厚耀撰
　　田齐
　　湣王
　　元年秦使张仪与诸侯执政会于齧桑【史田齐世家】
　　苏秦説湣王厚以明孝髙宫室大苑囿以明得意欲敝齐而为燕　其后齐大夫多与苏秦争宠者而使人刺苏秦不死殊而走齐王使人求贼不得苏秦且死乃谓齐王曰臣即死车裂臣以徇于市曰苏秦为燕作乱于齐如此则臣之贼必得矣于是如其言而杀苏秦者果自出齐王因而诛之燕闻之曰甚矣齐之为苏生报仇也【时燕王哙立】苏秦既死其事大泄齐后闻之乃恨怒燕【史苏秦传　苏秦之弟曰代代弟厉见兄遂亦皆学及秦死代乃求见燕王欲袭故事语见国策】三年封田婴于薛【史田齐世家】田婴者齐威王少子而齐宣王庻弟也初田婴自威王时任职用事与成侯邹忌及田忌将而救韩伐魏成侯与田忌争宠成侯卖田忌田忌惧袭齐之边邑不胜亡走【説苑田忌去齐奔楚襄王郊迎至舍】会威王卒宣王立知成侯卖田忌乃复召田忌以为将宣王二年田忌与孙膑田婴俱伐魏败之马陵虏魏太子申而杀魏将厐涓宣王七年田婴使于韩魏韩魏服于齐婴与韩昭侯魏恵王会齐宣王东阿南盟而去宣王九年田婴相齐齐宣王与魏襄王会徐州而相王也楚威王闻之怒田婴明年楚伐败齐师于徐州而使人逐田婴田婴使张丑説楚威王威王乃止田婴相齐十一年宣王卒湣王即位三年而封田婴于薛【史孟尝君传】
　　【纪年　梁恵王后元十三年齐威王封田婴于薛十月齐城薛　十四年薛子婴来朝　十五年齐威王薨　索隐引此与史不同】
　　庄周隠于山岳湣王遣使赍金百镒聘以相位周谢使者去引声歌曰天地之道近在胸臆呼噏精神以养九徳渴不求饮饥不索食避世守道志洁如玉卿相之位难可直当岩岩之石幽而清凉枕块寝处乐在其央寒凉回固可以久长【古今乐録】
　　庄子将死弟子欲厚之庄子曰吾以天地为棺椁日月为连璧星辰为珠玑万物为赍送吾具岂不备邪何以加此弟子曰吾恐乌鸢之食夫子也庄子曰在上为乌鸢食在下为蝼蚁食夺彼与此何其偏也以不平平其平也不平以不徴徴其徴也不徴明者唯为之使神者徴之夫明之不胜神也久矣而愚者恃其所见入于人其功外也不亦悲乎【庄子列御冦】
　　齐使淳于髠到楚髠形体短小楚薄贱之曰齐无人也而使子来对曰臣无长腰中七尺剑欲斩无状王王曰吾戱子耳即与髠共饮【説苑】
　　説苑　齐遣淳于髠到楚为人短小楚人甚薄之谓曰齐无人邪而使子来子何长也对曰臣无长腰中七尺之剑欲斩无状王王曰止吾但戱子耳即与髠共饮酒谓髠曰吾有仇在吴国子定能为报之乎对曰来见道傍郢民持一豆而上田祝曰上得万木下得千斛臣窃笑之以为礼薄而愿多际轻而望重王今与吾半日之乐而委以吴王非其计楚王默然【此叚御览引今本无亦前事之讹也】
　　四年迎妇于秦
　　七年与宋攻魏败之观泽
　　十二年攻魏　楚围雍氏秦败屈丐【以上史田齐世家】
　　孟尝君名文姓田氏文之父曰靖郭君田婴　初田婴有子四十余人其贱妾有子名文文以五月五日生婴告其母曰勿举也其母窃举生之及长其母因兄弟而见其子文于田婴田婴怒其母曰吾令若去此子而敢生之何也文顿首因曰君所以不举五月子者何故婴曰五月子者长与戸齐将不利其父母文曰人生受命于天乎将受命于戸邪婴默然文曰必受命于天君何忧焉必受命于戸则髙其戸耳谁能至者婴曰子休矣久之文承间问其父婴曰子之子为何曰为孙孙之孙为何曰为孙孙之孙为何曰不能知也文曰君用事相齐至今三王矣齐不加广而君私家富累万金门下不见一贤者文闻将门必有将相门必有相今君后宫蹈绮縠而士不得短褐仆妾余粱肉而士不厌糟糠今君又尚厚积余藏欲以遗所不知何人而忘公家之事日损文窃怪之于是婴乃礼文使主家待賔客賔客日进名声闻于诸侯诸侯皆使人请薛公田婴以文为太子卒諡为靖郭君而文果代立于薛是为孟尝君【史孟尝君传】
　　孟尝君前在于薛楚人攻之淳于髠为齐使于楚还反过于薛孟尝君令人礼貌而亲郊送之谓淳于髠曰楚人攻薛夫子勿为忧文无以复待矣【待见也】淳于髠曰敬闻命矣至于齐毕报王曰何见于楚对曰楚甚固而薛亦不量其力王曰何谓也对曰薛不量其力而为先王立清庙楚因而攻薛薛清庙必危故曰薛不量其力而楚亦甚固齐王知顔色【齐王宣王也知发也】曰嘻先君之庙在焉疾举兵救之由是薛遂全【吕览报更】
　　孟尝君请学于闵子使车徃迎闵子闵子曰礼有来学无徃教致师而学不能礼徃教则不能化君也君所谓不能学者也臣所谓不能化者也于是孟尝君曰敬闻命矣明日袪衣请受业【韩诗巻三】
