<!-- { "loadSidebar": true } -->
　　景公问晏子曰天下有极大乎晏子对曰有足防浮云背苍天尾偃天问跃啄北海颈尾咳于天地乎然而漻漻不知六翮之所在公曰天下有极细乎晏子对曰有东海有蛊巢于蟁睫再乳再飞而蟁不为惊臣不知其名而东海渔者命曰焦防【晏子卷四　宋玉大小言之祖也然殊无意义】景公谓晏子曰东海之中有水而赤其中有枣华而不实何也晏子对曰昔者秦缪公乘龙而理天下以黄布裹蒸至东海而捐其布彼布黄故水赤枣蒸故华而不实公曰吾佯问子耳对曰婴闻之佯问者亦佯对之也【百家类纂引晏子今本无】
　　梁丘据谓晏子曰吾至死不及夫子矣晏子曰婴闻之为者常成行者常至婴非有异于人也常为而不置常行而不休者故难及也【説苑建本又晏子卷三】
　　崔杼与庆封既谋杀齐庄公更立景公崔杼相之庆封又欲杀崔杼而代之相于是防崔杼之子令之争后崔杼之子相与私闂【闂读近鸿闘也】崔杼往见庆封而告之庆封谓崔杼曰且留吾将兴甲以杀之因令卢蒲嫳兴甲以诛之尽杀崔杼之妻子及枝属烧其室屋报崔杼曰吾已诛之矣崔杼归无归因而自绞也【景公二年事　吕览愼行约左襄二十七年传】
　　三年十月庆封出猎初庆封已杀崔杼益骄嗜酒好猎不听政令庆舎用政已有内郤田文子谓桓子曰乱将作田鲍髙栾氏相与谋庆氏庆舎发甲围庆封宫四家徒共击破之庆封还不得入奔鲁齐人让鲁封奔吴吴与之朱方聚其族而居之富于在齐其秋齐人徙塟庄公僇崔杼尸于市以説众
　　晏子使晋晋平公享之问曰昔吾先君得众若何晏子对曰君享寡君施及使臣【左防二十八年齐景公朝晋】御在君侧恐惧不知所以对平公曰闻子大夫数矣今乃得见愿终闻之晏子对曰臣闻君子如渊众人归之如鱼若渊泽决竭其鱼动流夫往者维雨乎不可复也公又问曰请问庄公与今孰贤晏子曰両君之行不同臣不敢知也公曰王室之正也诸侯之専制也是以欲闻子大夫之言对曰先君庄公不安静处乐节饮食不好钟鼓好兵作武士与同饥渴寒暑君之强过人之量有一过不能已焉是以不免于难今君大宫室美台榭以辟饥渇寒暑畏祸敬神君之善足以没身不及子孙矣【晏子卷二】景公问晏子曰昔吾先君桓公予管仲狐与谷其县十七着之于帛申之以防通之诸侯以为其子孙赏邑寡人不足以辱而先君今为夫子赏邑通之子孙晏子对曰昔圣王论功而赏贤贤者得之不肖者失之御徳修礼无有怠荒今事君而免于罪者其子孙奚宜与焉若为齐国大夫者必有赏邑则齐君何以共其社稷与诸侯币帛婴请辞遂不受【晏子卷四】
　　庆封为乱于齐而欲走越【齐景公三年鲁襄之二十八年】其族人曰晋近奚不之晋庆封曰越逺利以避难族人曰变是心也居晋而可不变是心也虽逺越其可以安乎【韩子説林】景公禄晏子以平阴与槀邑及市者十一社晏子辞曰吾君好治宫室民之力弊矣又好盘游玩好以饰女子民之财竭矣又好兴师民之死近矣弊其力竭其才近其死下之疾上甚矣此婴之所以不敢受也公曰君子独不欲富与贵乎晏子曰婴闻为人臣者先君而后身安国而度家曷为不欲富与贵也公曰然则曷以禄夫子晏子对曰君薄商渔盐关市讥而不征耕者十取一焉弛刑罚若死者刑刑者罚罚者免此三言者婴之禄君之利也公曰此三言者寡人无事焉请以从夫子【晏子卷三】
　　晏子朝乗敝车驾驽马景公见之曰嘻夫子之禄寡耶何乗不任之甚也晏子对曰赖君之赐得以夀三族及国交游皆得生焉臣得暖衣足食敝车驽马以奉其身于臣足矣晏子出公使梁丘据遗之辂车乗马三返不受公不悦趣召晏子晏子至公曰夫子不受寡人亦不乗晏子对曰君使臣临百官之吏节其衣服饮食之养以先齐国之人然犹恐侈靡而不顾其行也今辂车乗马君乗之上臣亦乗之下民之无义侈其衣食而不顾其行者臣无以禁之遂让不受也【説苑臣术又晏子卷三】
　　晏子方食君之使者至分食而食之晏子不饱使者返言之景公景公曰嘻夫子之家若是其贫也寡人不知也是寡人之过也令吏致千家之县一于晏子晏子再拜而辞曰婴之家不贫以君之赐泽覆三族延及交游以振百姓君之赐也厚矣婴之家不贫也婴闻之厚取之君而厚施之人代君为君也忠臣不为也厚取之君而藏之是筐篚存也仁人不为也厚取之君而无所施之身死而财迁智者不为也婴也闻为人臣进不事上以为忠退不克下以为防八升之布一豆之食足矣使者三返遂辞不受也【説苑臣术又晏子卷三】
　　晏子相景公食脱粟之食炙三弋五卵苔菜耳矣公闻之往燕焉睹晏子之食也公曰嘻夫子之家如是其贫乎而寡人不知寡人之罪也景子对曰以世之不足也脱粟之食饱士之一乞也炙三弋士之二乞也五卵士之三乞也婴无倍人之行而有参士之食君之赐厚矣婴家不贫也再拜而谢【晏子卷三】
　　景公赐晏子狐白之裘豹之皮其赀千金使梁丘据致之晏子辞而不受三反公曰寡人有此二将欲服之今夫子不受寡人不敢服与其闭藏之岂如弊之身乎晏子曰君就赐使婴修百官之政君服之上而使婴服之于下不可以为教固辞而不受【晏子卷四】
　　景公饮酒陈桓子侍望见晏子而复于公曰请浮晏子公曰何故也对曰晏子衣缁布之衣麋鹿之裘栈轸之车而驾驽马以朝是隠君之赐也公曰诺酌者奉觞而进之曰君命浮子晏子曰何故也陈桓子曰君赐之卿位以尊其身宠之百万以富其家羣臣之爵莫尊于子禄莫厚于子今子衣缁布之衣麋鹿之裘栈轸之车而驾驽马以朝则是隠君之赐也故浮子晏子避席曰请饮而后辞乎其辞而后饮乎公曰辞然后饮晏子曰君赐卿位以显其身婴不敢为显受也为行君令也宠之百万以富其家婴不敢为富受也为通君赐也臣闻古之贤臣有受厚赐而不顾其国族则过之临事守职不胜其任则过之君之内臣之父兄若有离散在于野鄙者此臣之罪也君之外臣之所职若有播亡在四方者此臣之罪也兵革不完战车不修此臣之罪也若夫敝车驽马以朝主者非臣之罪也且臣以君之赐臣父之党无不乘车者母之党无不足于衣食者妻之党无冻馁者国之简士待臣而后举火者数百家如此为隠君之赐乎彰君之赐乎公曰善为我浮无宇也【说苑臣术又晏子卷三】
　　晏子之妻使人布衣纻表田无宇讥之曰出于室何为者也晏子曰家臣也田无宇曰位为中卿食田七十万何用是人为畜之晏子曰弃老取少谓之瞽贵而忘贱谓之乱见色而説谓之逆吾岂以逆乱瞽之道哉【韩诗卷九】景公有爱女欲嫁于晏子公乃往燕晏子之家饮酒酣公见其妻曰此子之内子耶晏子曰然公曰嘻老且恶矣寡人有女少且姣请以满夫子之宫晏子违席而对曰乃此则老且恶婴与之居故矣故及其少而姣也且人固以壮托乎老姣托乎恶彼尝托而婴受之矣君虽有赐可以使婴倍其托乎再拜而辞【晏子卷三】
　　景公过晏子曰子宫小近市请徙子家豫章之圃晏子再拜而辞曰婴家贫待市食而朝暮趋之不可以逺景公笑曰子家习市识贵贱乎是时景公繁于刑晏子对曰踊贵而屦贱公曰何故对曰刑多也公造然变色曰寡人其暴乎于是损刑五【韩子难二详左昭三年】
　　地志　山东昌乐县有清节里晏子之宅近市景公欲易之晏子曰吾生则近市死岂易志后人因名
　　景公谓晏子曰寡人欲朝夕见为夫子筑室于闺内可乎晏子对曰臣闻之隐而显近而结惟至贤耳如臣者饰其容止以待承令犹恐罪戾今君近之是逺之也请辞【晏子卷三】
　　晏子使于晋【景公九年】晋平公问曰吾子之君徳行髙下何如晏子对以小善公曰否吾非问小善也晏子蹵然曰诸侯之交绍而相见辞之有所隐也君之命质臣无所隐婴之君无称焉平公蹵然而辞送再拜而反曰殆哉吾过谁曰齐君不肖直称之士正在本朝也【晏子卷二】晏子之晋见披裘负刍息于途者以为君子也使人问焉曰曷为而至此对曰齐人累之吾名曰越石甫晏子曰嘻遽解左骖以赎之载而与归至舍不辞而入越石甫怒而请絶晏子使人应之曰婴未尝得交也今免子于患吾于子犹未可耶越石甫曰吾闻君子诎乎不知己而信乎知己者吾是以请絶也晏子乃出见之曰向也见客之容而今也见客之意婴闻察实者不留声观行者不讥辞【察人之实不留意考其声名观人之行不讥刺之以文辞】婴可以辞而弗弃乎越石甫曰夫子礼之敢不敬从晏子遂以为上客【新序卷七又吕覧观世】
　　九年景公使晏婴之晋与叔向私语曰齐政卒归田氏田氏虽无大徳以公权私有徳于民民爱之【史齐世家】史记【管晏传】越石父贤在缧绁中晏子出遭之涂解左骖赎之载归弗谢入闺乆之越石甫请絶晏子戄然摄衣冠谢曰婴虽不仁免子于厄何子求絶之速也石父曰不然吾闻君子诎于不知己而信于知己【信伸】同方吾在缧绁中彼不知我也夫子既以感寤而赎我是知己也知己而无礼固不如在缧绁之中晏子于是延为上客
　　齐景公出田十有七日而不反晏子乘而往比至衣冠不正景公见而怪之曰夫子何遽乎得毋有急乎晏子对曰然有急国人皆以君为恶民好禽臣闻之鱼鼈厌深渊而就干浅故得于钓网禽兽厌深山而下于都泽故得于田猎今君出田十有七日而不反不亦过乎景公曰不然为賔客莫应待耶则行人子牛在为宗庙而不血食耶则祝人太宰在为狱不中耶则大理子几在为国家有余不足耶则巫贤在寡人有四子犹有四肢也而得代又何患焉晏子曰然人心有四肢而得代焉则善矣令四肢无心十有七日不死乎景公曰善哉言遂援晏子之手与骖乗而归【韩子卷十与晏子小异】
　　晏子【卷一】景公田于署梁十有八日而不返晏子自国徃见公比至衣冠不正望游而驰公望见晏子下而急帯曰夫子为何遽国家无有故乎景子对曰不急也虽然婴愿有复也国人皆以君为安野而不安国好兽而恶民毋乃不可乎公曰何哉吾为夫妇狱讼之不正乎则泰仕子牛存矣为社稷宗庙之不享乎则泰祀子游存矣为诸侯賔客莫之应乎则行人子羽存矣为田野之不辟仓库之不实则申田存矣为国家之有余不足聘乎则吾子存矣寡人之有五子犹心之有四肢心有四肢故心得佚焉今寡人有五子故寡人得佚焉岂不可哉晏子对曰婴闻之与君言异心有四肢而心得佚焉可令四肢无心十有八日不亦乆乎公于是罢田而归
　　齐景公好马令善画者圗之访似者朞年不得【符子】景公游于纪得金刀发视之中有月书曰食鱼无反勿乘驽马公曰善哉知言食鱼无反则恶其鱢也勿乘驽马恶其取道不逺也晏子对曰不然食鱼无反毋尽民力乎勿乘驽马则无置不肖于侧乎公曰纪有书何以亡也晏子对曰婴闻之君子有道悬之闾纪有此言注之刀其不亡何待乎【晏子卷三】
　　齐景公出猎上山见虎下泽见虵归召晏子而问之曰今日寡人出猎上山见虎下泽见虵殆所谓不祥也晏子曰国有三不祥是不与焉夫有贤而不知一不祥知而不用二不祥用而不任三不祥今上山见虎虎之室也下泽见虵虵之穴也虎之室虵之穴曷为不祥【説苑臣道又晏子卷一】
