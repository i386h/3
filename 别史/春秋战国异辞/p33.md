<!-- { "loadSidebar": true } -->
　　古文语　师旷御晋平公鼓瑟辍而笑曰齐侯与其嬖戯坠于牀而伤其臂平公命人书之曰某月某日齐侯戱而伤问之于齐侯笑而然有之
　　古文语　晋平公至浍上见人乗白骖八驷以来有貍身而狐尾去其车而随公之车公问师旷师旷曰貍身而狐尾其名曰首阳之神饮酒于霍太山而归其逢君于浍乎君其有喜　有鸟飞从南方来质白五色皆备集平公之庭相见如让公召叔向问之叔向曰吾闻师旷曰西方有白质鸟五色皆备其名曰翚南方赤质五色备其名曰摇来为吾君臣其祥先至矣
　　白帖　晋平公时有鸟从南方来赤质五色皆备集于庭相让叔向曰吾闻师旷曰西方有鸟白质五色曰翚南方有鸟赤质五色曰雉今来为君瑞也
　　晋平公问于师旷曰人君之道如何对曰人君之道清净无为务在慱爱趋在任贤广开耳目以察万方不固溺于流俗不拘系于左右廓然远见踔然独立屡省考绩以临臣下此人君之操也平公曰善【説苑君道】
　　説苑【敬慎】韩平子问于叔向曰刚与柔孰坚对曰臣年八十矣齿再堕而舌尚存老有言曰天下之至柔驰骋乎天下之至坚又曰人之生也柔弱其死也刚强万物草木之生也柔脆其死也枯槁因此观之柔弱者生之徒也刚强者死之徒也夫生者毁而必复死者破而愈亡吾是以知柔之坚于刚也平子曰善哉然则子之行何从叔向曰臣亦柔耳何以刚为平子曰柔无乃脆乎叔向曰柔者纽而不折亷而不缺何为脆也天之道防者胜是以两军相加而柔者克之两仇争利而弱者得焉易曰天道亏满而益谦地道变满而流谦鬼神害满而福谦人道恶满而好谦夫怀谦不足之柔弱而四道者助之则安徃而不得其志乎平子曰善
　　韩非子　叔向赋猎功多者受多功少者受少
　　晋平公问于叔向曰国家之患孰为大对曰大臣重禄而不极谏近臣畏罸而不敢言下情不上通此患之大者也公曰善于是令国曰欲进善言谒者不通罪当死【新序卷二】
　　晋平公问叔向曰岁饥民疫翟人攻我我将若何对曰岁饥来年而反矣疾疫将止矣翟人不足患也公曰患有大于此者乎对曰夫大臣重禄而不极諌近臣畏罪而不敢言左右顾宠于小官而君不知此诚患之大者也公曰善于是令国中曰欲有谏者为隐左右言及国吏罪【説苑善説】
　　晋平公问于叔向曰昔者齐桓公九合诸侯一匡天下不识其君之力乎其臣之力也叔向对曰管仲善制割宾胥无善削缝【言损益若女工】隰朋善纯縁【言増饰若女工】衣成君举而服之亦其臣之力也君何力之有师旷伏琴而笑之公曰太师奚笑也师旷对曰臣笑叔向之对君也凢为人臣者犹炮宰和五味而进之君君弗食孰敢强之也臣请譬之君者壤地也臣者草木也必壤地羙然后草木硕大亦君之力也臣何力之有【韩子难二　又新序卷四】师旷曰臣请譬之以五味管仲善割断之隰朋善煎熬之宾须无善齐和之羮已熟矣奉而进之而君不食谁能强之亦君之力也【新序】
　　叔向御平公请事公腓痛足痹转筋而不敢坏坐晋国闻之皆曰叔向贤者平公礼之转筋而不敢坏坐晋国之辞仕托慕叔向者国之防矣【韩子外储左】
　　髙士传　亥唐晋人也髙恪寡素晋人惮之虽蔬食菜羮平公每为之欣饱公与亥唐坐有闲亥唐出叔向入平公伸一足曰吾向时与亥子坐腓痛足瘅不敢伸叔向勃然作色不説公曰子欲贵乎吾爵子欲富乎吾禄子夫亥先生乃无欲也吾非正坐无以飬之子何不説乎
　　董叔娶于范氏曰将以求系援也他日董祁愬于范献子献子执而防之于庭槐叔向曰求系旣系矣求援旣援矣尔欲得之无所谓也【白帖婚姻】
　　楚王弟在秦秦不出也中射之士曰资臣百金臣能出之因载百金之晋见叔向曰楚王弟在秦秦不出也请以百金委叔向受金而以见之晋平公曰可以城壶丘矣平公曰何也对曰楚王弟在秦秦不出也是秦恶楚也必不敢禁我城壶丘若禁之我曰为我出楚王之弟吾不城也彼如出之可以德楚彼不出是卒恶也必不敢禁我城壶丘矣公曰善乃城壶丘谓秦公曰为我出楚王之弟吾不城也秦因出之楚王大説以錬金百镒遗晋【韩子説林】
　　楚公子午使于秦秦囚之其弟献三百金于叔向叔向谓平公曰何不城壶丘秦楚患壶丘之城若秦恐而归公子午以止吾城也君乃止难亦未构楚必徳君平公曰善乃城之秦恐遂归公子午使之晋晋人辍城楚献晋赋三百车【説苑权谋】
　　晋平公春筑防叔向曰不可古者圣王贵徳而务施缓刑辟而趋民时今春筑防是夺民时也夫徳不施则民不归刑不缓则百姓愁使不归之民役愁怨之百姓而又夺其时是重竭也夫牧百姓飬育之而重竭之岂所以定命安存而称为人君于后世哉平公曰善乃罢防役【説苑贵徳】
　　晋平公使叔向聘于吴呉人拭舟以逆之左五百人右五百人有绣衣而豹裘者有锦衣而狐裘者叔向归以告平公平公曰吴其亡乎奚以敬舟奚以敬民叔向对曰君为驰底之防上可以发千兵下可以陈钟鼓诸侯闻君者亦曰奚以敬防奚以敬民所敬各异也于是平公乃罢防【説苑正諌】
　　延陵季子防于晋【左襄公二十九年当晋平公十四年】入其境曰嘻暴哉国乎入其都曰嘻力屈哉国乎立其朝曰嘻乱哉国乎从者曰夫子之入晋境未乆也何其名之不疑也延陵季子曰然吾入其境田畆荒秽而不休杂増崇高吾是以知其国之暴也吾入其都新室恶而故室羙新墙卑而故墙髙吾是以知其民力之屈也吾立其朝君能视而不下问其臣善伐而不上谏吾是以知其国之乱也【説苑正理】
　　十四年吴延陵季子来使与赵文子韩宣子魏献子语曰晋国之政卒归此三家矣十九年齐使晏婴如晋与叔向语叔向曰晋季世也公厚赋为防池而不恤政政在私门其可乆乎晏子然之【史晋世家】
　　赵文子问于叔向曰晋六卿孰先亡乎对曰其中行氏乎文子曰何故先亡对曰中行氏之为政也以苛为察以欺为明以刻为忠以计多为善以聚敛为良譬之鞟革大则大矣裂之道也当先亡【新序卷一　淮南子道应】
　　世本　范氏晋大夫隰叔生世蒍蒍生成伯缺伯缺生武子防防生文叔爕爕生宣叔匄匄生献子鞅鞅生吉射　晋大夫逝遨生桓伯林父林父生宣伯庚庚生献伯偃偃生穆伯呉呉生寅本姓荀自荀偃将中军晋改中军曰中行因氏焉元与智氏同祖逝遨按左传僖公二十八年晋侯作三行以御狄荀林
　　父将中行此命氏之由中行非中军所改也世本説非是杜氏云三行无佐疑大夫师
　　叶公诸梁问乐王鲋曰晋大夫赵文子为人何若对曰好学而受諌叶公曰疑未尽之对曰好学智也受谏仁也江出汶山其源若瓮口至楚国其广十里无他其下流多也人而好学受諌宜哉其立也诗曰其惟哲人告之话言顺德之行此之谓也【新序卷四　家语孔子谓子路有此语】中牟无令晋平公问赵武曰中牟三国之股肱【赵齐燕也】邯郸之肩髀也寡人欲得良令谁使而可武曰邢伯子可【邢伯一作邢子】公曰非子之讐耶曰私讐不入公门公又问曰中府之令空谁使而可曰臣子可赵武所荐四十六人外举不避讐内举不避子及武卒四十六人各就宾位其无私德若此【韩子外储左　与左氏祁奚事同】
　　晋献文子【赵武也】成室晋大夫发焉【发礼徃贺】张老曰羙哉轮焉羙哉奂焉歌于斯哭于斯聚国族于斯文子曰武也得歌于斯哭于斯聚国族于斯是全要领以从先大夫于九京也北面再拜稽首君子谓之善颂善祷【檀弓下】赵文子与叔誉【即叔向】观乎九京【地志今平阳府绛州有九原山山产莞花又云辽州和顺县有九京山即文子与叔向观处】文子曰死者如可作也吾谁与归叔誉曰其阳处父乎文子曰行并植于晋国不没其身其知不足称也其舅犯乎文子曰见利不顾其君其仁不足称也我则随武子乎利其君不忘其身谋其身不遗其友晋人谓文子知人文子其中退然如不胜衣其言呐呐然如不出诸其口所举于晋国筦库之士七十有余家生不交利死不属其子焉【檀弓下　畧见国语】韩宣子曰吾马菽粟多矣甚臞何也周市对曰使驺尽粟以食虽无肥不可得也名为多与之其实少虽无臞亦不可得也主不审其情实坐而患之马犹不肥也【韩子外储左】
　　晋平公浮西河中流而叹曰嗟乎安得贤士与共此乐者舟人固桑进对曰君言过矣夫劔产于越珠产江汉玉产昆山此三寳者皆无足而至今君茍好士则贤士至矣平公曰固桑来吾门下客食三千余人朝食不足暮收市租暮食不足朝収市租吾尚可谓不好士乎固桑对曰今夫鸿鹄髙飞冲天然其所恃者六翮耳夫腹下之毳背上之毛増去一把飞不为髙下不知君之食客六翮耶将腹背之毳也平公嘿然而不应【新序卷一又説苑简子事畧同】
　　韩诗　晋平公防于河而乐曰安得贤士与之乐此也船人盍胥跪而对曰主君亦不好士耳夫珠出于江海玉出于昆山无足而至者犹主君之好也士有足而不至者盖主君无好士之意耳无患乎无士也平公曰吾食客门左千人门右千人朝食不足夕收市赋暮食不足朝收市赋吾可谓不好士乎盍胥对曰夫鸿鹄一举千里所恃者六翮耳背上之毛腹下之毳益一把飞不为加髙损一把飞不为加下今君之食客门左门右各千人亦有六翮在其中矣将皆背上之毛腹下之毳耶诗曰谋夫孔多是用不集
　　晋平公过九原而叹曰嗟乎此地之蕴吾良臣多矣若使死者起也吾将谁与归乎叔向曰其赵武乎平公曰子党于子之师也对曰臣敢言赵武之为人也立若不胜衣言若不出于口然其身举士于白屋下者四十六人皆得其意而公家甚頼之及文子之死也四十六人皆就宾位是以无私徳也臣故以为贤平公曰善【新序卷四】平公问叔向曰羣臣孰贤曰赵武子曰子党于师人【向武之属大夫】向曰武立如不胜衣言若不出口然所举十数十人皆得其意而公家甚頼之及武子之生也不利其家死不托于孤臣敢以为贤也【韩外储左】
　　晋平公时藏寳之防焚士大夫闻者趋车驰马救火三日三夜乃胜之公子晏子【一本作公子晏无子字】独束帛而贺曰甚善矣平公勃然作色曰珠玉之所藏也国之重寳也而天火之士大夫皆救之子独贺何也公子晏子曰臣闻之王者藏于天下诸侯藏于百姓商贾藏于箧匮今百姓之于外短褐不蔽形糟糠不充口虗耗而赋敛无已王收大半而藏之防是以天火之且臣闻之昔者桀残贼海内赋敛无度万民甚苦是故汤诛之为天下戮笑今皇天降灾于藏防是君之福也而不自知变悟亦恐君之为邻国笑矣公曰善自今以徃请藏于百姓之间【韩诗卷十　説苑魏文侯事同】
　　晋平公使弓冶治弓三年而弓始成平公射之不穿一札将杀之弓人之妻蔡女也【一作繁人之女】见平公曰妾之夫治此弓为亦劳矣其干生于太山之阿一日三覩隂三覩阳傅以燕牛之角纒以荆麋之觔糊以阿鱼之胶此四者天下之妙选也而不能穿一札是君不能射也而反欲杀妾夫乎妾闻射之道左手如拒右手如附枝右手发之左手不知此盖射之道也平公使弓人如蔡女言射之连穿七札其夫遂免赐金三镒【列女传　一作秦穆公事　又作齐景公事】
