<!-- { "loadSidebar": true } -->
　　管仲朝公曰寡人愿闻国君之信对曰民爱之邻国亲之天下信之此国君之信公曰善请问信安始而可对曰始于为身中于为国成于为天下公曰请问为身对曰道血气以求长年长心长徳此为身也公曰请问为国对曰逺举贤人慈爱百姓外存亡国继絶世起诸孤薄税敛轻刑罚此为国之大礼也法行而不苛刑亷而不赦有司寛而不凌菀浊困滞皆法度不亡往行不来而民游世矣此为天下也【管子小问】
　　齐桓公问于管仲曰王者何贵曰贵天桓公仰而视天管仲曰所谓天者非苍苍之天也王者以百姓为天百姓与之即安辅之即强非之即危倍之即亡诗曰民之无良相怨一方民皆居一方而怨其上不亡者未之有也【韩诗卷四又説苑】
　　公问治民于管子管子对曰凡牧民者心知其疾而忧之以徳勿惧以罪勿止以力慎此四者足以治民也公曰寡人睹其善也何为其寡也管仲对曰夫寡非有国者之患也昔者天子中正地方千里四言者该焉何为其寡也夫牧民不知其疾则民疾不忧以徳则民多怨惧之以罪则民多诈止之以力则往者不反来者鸷距故圣王之牧民也不在其多也公曰善勿已如是又何以行之管仲对曰质信极忠严以有礼慎此四者所以行之也桓公曰请问其説管仲对曰信也者民信之忠也者民怀之严也者民畏之礼也者民美之语曰泽命不渝信也非其所欲勿施于人仁也坚中外正严也质信以让礼也桓公曰善哉牧民何先管子对曰有时先事有时先政有时先徳有时先恕飘雨暴雨不为人害涸旱不为民患百川道年谷熟籴货贱禽兽与人聚食民食民不疾疫当此时也民富且骄牧民者厚收善藏以充仓廪焚薮泽此谓先之以事随之以刑敬之以礼乐以振其淫此谓先之以政飘风暴雨为民患涸旱为民患年谷不熟岁饥籴货贵民疾疫当此时也民贫且罢牧民者发仓廪山林薮泽以共其财后之以事先之以恕以振其罢此谓先之以徳其收之也不夺民财其施之也不失有徳富上而足下此圣王之至事也桓公曰善【管子小问】
　　齐桓公得管仲隰朋辩其言説其义正月之朝令具太牢进之先祖桓公西靣而立管仲隰朋东靣而立桓公賛曰自吾得二子之言吾目加明耳加聪不敢独擅愿荐之先祖【説苑君道　又韩诗卷七稍畧】
　　寗戚欲干齐桓公穷困无以自逹于是为商旅将任车以至齐暮宿于郭门之外桓公郊迎客夜开门辟任车爝火甚盛从者甚众寗戚饭牛于车下望桓公而悲击牛角而疾商歌桓公抚其仆之手曰异哉之歌者非常人也命后车载之桓公反至从者以请桓公赐之衣冠将见之寗戚见説桓公以治境内明日复见説桓公以治天下桓公大説将任之羣臣争之曰客卫人也卫之去齐不逺不若使人问之而固贤者也用之未晩也桓公曰不然问之患其有小过以其小者弃其大者此人主所以失天下之士也乃举火而授之以上卿【新序巻五　又吕氏举难淮南子道应】
　　刘向别録载戚歌曰南山矸白石烂生不逢尧与舜禅短布单衣适至骭从昏饭牛薄夜半长夜漫漫何时旦　沧浪之水白石粲中有鲤鱼常尺半敝布单衣裁至骭清朝饭牛至夜半黄犊上坂且休息吾将舍汝相齐国　出东门兮厉石斑上有松柏青且阑麤布衣兮緼缕时不遇兮尧舜主牛兮努力食细草大臣在尔侧吾当与尔适楚国【蜩笑外稿云此歌不类春秋时人语盖后世所拟者高诱注吕氏春秋谓戚所歌乃诗硕防之辞虽未见所据亦可知南山白石之歌诱初未之见也然其辞亦激烈足以动人】
　　管子【小问】桓公使管仲求甯戚甯戚应之曰浩浩乎管仲不知中食而虑婢子曰公何虑管仲曰非婢子之所知也婢子曰公其母少少母贱贱昔者吴干战未齓不得入军门国子擿其齿遂入为于国多百里徯秦国之饭牛者也穆公举而相之遂霸诸侯由是观之贱岂可贱少岂可少哉管子曰然公使我求甯戚甯戚应我曰浩浩乎吾不识婢子曰诗有之浩浩者水育育者鱼未有家室而安召我居甯子其欲室乎
　　列女传　甯戚欲见桓公道无从乃为人仆将车宿齐东门之外桓公出甯戚击牛角而商歌甚悲桓公异之使管仲迎之甯戚曰浩浩乎白水管仲不知所谓五日不朝有忧色妾婧进曰君不朝五日矣而有忧色敢问国家之事耶君之谋也仲曰非汝所知婧曰妾闻之母老老母贱贱母少少母弱弱仲曰何谓也婧曰昔者太公望年七十屠牛于朝歌市八十为天子师九十而封于齐由是观之老可老耶伊尹有防氏之媵臣也汤立以为三公天下治平由是观之贱可贱耶睾子生五岁而賛禹由是观之少可少耶駃騠生七日而超其母由是观之弱可弱耶仲下席曰吾语子故昔公使我迎甯戚戚曰浩浩乎白水吾不知所谓故忧之婧笑曰人已语君矣古有白水之诗曰浩浩白水鯈鯈之鱼君来召我我将安居国家未定从我焉如此甯戚之欲得仕国家也仲大悦以告桓公公乃修宫府斋戒五日见寗子因以为相
　　初桓公郊迎管子而问焉管仲辞让然后对以叅国伍鄙立五乡以崇化建五属以厉武寄兵于政因罚备器械加兵无道诸侯以事周室桓公大説于是斋戒十日将相管仲管仲曰斧钺之人幸以获生以属其腰领臣之禄也若知国政非臣之任也公曰子大夫受政寡人胜任子大夫不受政寡人恐崩管仲许诺再拜而受相三日公曰寡人有大邪三其犹尚可以为国乎对曰臣未得闻公曰寡人不幸而好田晦夜而至禽侧日莫不见禽而后返诸侯使者无所致百官有司无所复对曰恶则恶矣然非其急者也公曰寡人不幸而好酒日夜相继诸侯使者无所致百官有司无所复对曰恶则恶矣然非其急者也公曰寡人有汚行不幸而好色而姑姊有不嫁者【新序云齐桓公好妇人之色妻姑姊妹而国人多淫于骨肉】对曰恶则恶矣然非其急者也公作色曰此三者皆可则乌有不可者矣对曰人主唯优与不敏为不可优则亡众不敏不及事公曰善吾子就舍异日请与吾子图之对曰时可将与夷吾何待异日乎公曰奈何对曰公子举为人博闻而知礼好学而辞逊请使游于鲁以结交焉公子开方为人巧转而兊利请使游于卫以结交焉曹孙宿之为人小亷而苛足恭而辞结正荆之则也请使往游以结交焉遂立行三使者而后退相三月请论百官公曰诺管仲曰升降揖让进退闲习辨辞之刚柔臣不如隰朋请立为大司行垦草入邑辟土聚粟多众尽地之利臣不如寗戚请立为大司田平原广牧车不结辙士不旋踵鼓之而三军之士视死如归臣不如王子城父请立为大司马决狱折中不杀不辜不诬无罪臣不如宾湏无请立为大司理犯君顔色进谏必忠不辟死亡不挠富贵臣不如东郭牙请立以为大谏之官此五子者夷吾一不如然而以易夷吾夷吾不为也君若欲治国强兵则五子者存矣若欲霸王则夷吾在此公曰善【管子小匡】
　　韩子【外储左】桓公问置吏于管仲管仲曰辩察于辞清洁于货习人情夷吾不如弦商请立以为大理登降肃让以明礼待賔臣不如隰朋请立以为大行垦草剏邑辟地生粟臣不如甯武请以为大田三军既成阵使士视死如归臣不如公子城父请以为大司马犯顔极谏臣不如东郭牙请立以为谏臣治齐此五子足矣将欲霸王夷吾在此
　　吕览【勿躬】管子复于桓公曰垦田剏邑辟土蓻粟尽地利之力臣不若甯遫【即甯戚也】请置以为大田登降辞让进退闲习臣不若隰朋请置以为大行蚤入晏出犯君顔色进谏必忠不辟死亡不重富贵臣不若东郭牙请置以为大谏臣平原广城车不结轨士不旋踵鼓之而三军之士视死如归臣不若王子城父请置以为大司马决狱折中不杀不辜不诬无罪臣不如章请置以为大理君若欲治国彊兵则五子者足矣君欲霸王则夷吾在此桓公曰善令五子皆任其事以受令于管子【又新序卷四】
　　管子曰见其可説之有证见其不可恶之有形赏罚信于所见虽所不见其敢为之乎见其可説之无证见其不可恶之无形赏罚不信于所见而求于所不见之外不可得也又曰言于室满于室言于堂满于堂是谓天下王【谓明白洞达众人所共见共闻　韩子难三】
　　桓公谓管仲曰吾国甚小而财用甚少而羣臣衣服舆马甚汰吾欲禁之可乎管仲曰臣闻之君尝之臣食之君好之臣服之今君之食也必桂之浆衣练紫之衣狐白之裘此羣臣之所以奢汰也诗云不躬不亲庶民不信君欲禁之胡不自亲乎桓公曰善于是更制练帛之衣太白之冠朝一年而齐国俭也【説苑反质】
　　齐桓公即位三年三言而天下称贤羣臣皆説去肉食之兽去食粟之马去丝罝之网【是三言也　吕览慎小又淮南子　又韩诗】桓公曰四郊之民贫商贾之民富寡人欲杀商贾之民以益四郊之民为之奈何管子对曰请以令决瓁洛之水通之杭庄之间桓公曰诺行令未及一岁而四郊之民殷然益富商贾之民廓然益贫桓公召管子而问曰此其故何也管子对曰决瓁洛之水通之杭庄之间则屠酤之汁肥流水蟁虻巨雄翡燕小鸟皆归之冝昬饮此水上之乐也贾人蓄物而卖为讐买为取市未央毕而委舍其守列投蟁蛇巨雄新冠五尺请挟弹怀丸游水上弹翡燕小鸟被于暮故贱卖而贵买四郊之民卖贱何为不富哉商贾之人何为不贫乎桓公曰善桓公曰五衢之民衰然多衣弊而屦穿寡人欲使帛布丝纩之价贱为之有道乎管子曰请以令沐涂旁之树枝使无尺寸之隂桓公曰诺行令未能一岁五衢之民皆多衣帛完屦桓公召管子而问曰此其何故也管子对曰涂旁之树未沐之时五衢之民男女相好往来之市者罢市相赌树下谈语终日不归男女当壮扶辇推舆相赌树下戯笑超距终日不归父兄相赌树下论议语终日不归是以田不发五谷不播桑蔴不种蠒缕不治内严一家而三不归则帛布丝纩之价安得不贵桓公曰善【管子轻重丁】
　　又管子【轻重戊】齐桓公问管子曰民饥而无食寒而无衣应声之正无以给上空屋漏而不居墙垣坏而不筑为之奈何管子对曰沐涂树之枝也桓公曰诺令谓左右伯沐涂树之枝左右伯受沐涂树之枝濶其年民被白布清中而浊应声之正有以给上室屋漏者得居墙垣坏者得筑公召管子问曰此何故也管子对曰齐者夷莱之国也一树而百乘息其下者以其不也众鸟居其上丁壮者胡丸操弹居其下终日不归父老拊枝而论终日不归归市亦惰倪终日不归今吾沐涂树之枝日中无尺寸之隂出入者长时行者疾走父老归而治生丁壮者归而薄业彼臣归其三不归此以乡不资也
　　齐桓公问于管仲曰国何患管仲对曰患社鼠公曰何谓也管仲对曰夫社束木而涂之鼠因往托焉熏之则恐烧其木灌之则恐败其涂此鼠所以不可得杀者以社故也夫国亦有社鼠人主左右是也内则蔽善恶于君上外则卖权重于百姓不诛之则为乱诛之则为人主所察据腹而有之此亦国之社鼠也人有酤酒者为器甚洁清置表甚长而酒酸不售问之里人其故里人云公之狗猛人挈器而入且酤公酒狗迎而噬之酒所以酸而不售也夫国亦有猛狗用事者是也有道术之士欲千万乘之主而用事者迎而龁之此亦国之猛狗也左右为社鼠用事者为猛狗则道术之士不得用矣此治国之所患也【説苑政理　又晏子卷一作晏子对景公语】
