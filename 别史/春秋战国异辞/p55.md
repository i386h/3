<!-- { "loadSidebar": true } -->
　　齐桓公谓鲍叔曰寡人欲铸大钟昭寡人之名焉寡人之行岂避尧舜哉鲍叔曰敢问君之行公曰昔者吾围谭三年得而不自与者仁也吾北伐孤竹刬令支而反者武也吾为葵丘之防以偃天下之兵者文也诸侯抱美玉而朝者九国寡人不受者义也然则文武仁义寡人尽有之矣寡人之行岂避尧舜哉鲍叔曰君直言臣直对昔者公子纠在上位而不譲非仁也背太公之言而侵鲁境非义也坛塲之上诎于一劒非武也侄娣不离怀袵非文也凡为不善遍于物不自知者无天祸必有人害天处甚髙其听甚下除君过言天且闻之公曰寡人有过乎幸记之是社稷之福也子不幸教防有大罪以辱社稷【説苑正諌】
　　齐桓公之时霖雨十旬桓公欲伐漅陵其城之值雨也未合管仲隰朋以卒徒造于门桓公曰徒众何以为管仲对曰臣闻之雨则有事夫漅陵不能雨臣请攻之公曰善遂兴师伐之既至大卒间外士在内矣桓公曰其有圣人乎乃还旗而去之【説苑指武】
　　桓公忧北郭之民贫召管子而问曰北郭者尽屦缨之甿也以唐园为本利为此有道乎管子对曰请以令禁百钟之家不得事鞒千钟之家不得为唐园去市三百歩者不得树葵菜若此则空闲有以相给资北郭之民有所雠其手搔之功唐园之利故有十倍之利【管子轻重甲】齐之北泽烧火光照堂下管子入贺桓公曰吾田野辟农夫必有百倍之利矣是嵗租税九月而具粟又美桓公召管子而问曰此何故也管子对曰万乘之国千乘之国不能无薪而炊今北泽烧莫之续则是农夫得居装而卖其薪荛一束十倍则春有倳耜夏有决芸此租税所以九月而具也【管子轻重甲】
　　桓公观于廐问廐吏曰廐何事最难廐吏未对管仲对曰夷吾尝为圉人矣傅马栈最难先傅曲木曲木又求曲木曲木已傅直木无所施矣先傅直木直木又求直木直木已傅曲木又无所施矣【管子小问】
　　桓公放春三月观于野公曰何物可比于君子之徳乎隰朋对曰夫粟内甲以处中有卷城外有兵刃未敢自恃自命曰粟此其可比于君子之徳乎管仲曰苖始其少也眴眴乎何其孺子也至其壮也庄庄乎何其士也至其成也繇繇乎兹免何其君子也天下得之则安不得则危故命之曰禾此其可比于君子之徳矣桓公曰善【管子小问】
　　齐桓公微服以廵见民有年老而自飬者桓公问其故对曰臣有子五人家贫无以妻之佣未及反桓公归以告管仲管仲曰畜积有腐弃之财则人饥饿宫中有怨女则民无妻桓公曰善乃论宫人有妇人而嫁之下令于民曰丈夫二十而室妇人十五而嫁　一曰桓公微服而行于民间有鹿门稷者行年七十矣而无妻桓公问管仲曰有民老而无妻者乎管仲曰有鹿门稷者行年七十矣而无妻桓公曰何以令之有妻管仲曰臣闻之上有积财则民必匮乏于下宫中有怨女则有老而无妻者桓公曰善令于宫中女子未尝御者出嫁之乃令男子年二十而室女年十五而嫁则内无怨女外无旷夫【韩子外储右】
　　説苑【贵徳】桓公之平陵见家人有年老而自养者公问其故对曰吾有子九人家贫无以妻之吾使佣而未返也桓公取外御者五人妻之管仲入见曰公之施恵不亦小乎公曰何也对曰公待所见而施恵焉则齐国之有妻者少矣公曰若何管仲曰令国丈夫三十而室女子十五而嫁
　　齐桓公出游于野见亡国故城郭氏之墟问于野人曰是为何墟野人曰是为郭氏之墟桓公曰郭氏者曷为墟野人曰郭氏善善而恶恶桓公曰善善而恶恶人之善行也其所以墟者何也野人曰善善而不能行恶恶而不能去是以为墟也桓公归以语管仲曰其人为谁桓公曰不知也管仲曰君亦郭氏也于是桓公召野人而赏焉【新序卷四】
　　齐桓公逐鹿至麦丘之邦遇老人公问之对曰臣麦丘之邦人也公曰叟年防何对曰臣年八十有三矣公曰美哉与之饮曰叟盍为寡人寿也对曰野人不知为君王之寿公曰盍以叟之寿祝寡人邦人奉觞再拜曰使吾君固寿金玉是贱人民是寳公曰善哉祝乎寡人闻之矣至徳不孤善言必再叟盍优之【优一作复下同】邦人奉觞再拜曰使吾君好学而不恶下问贤者在侧諌者得入公曰善哉祝乎寡人闻之至徳不孤善言必三叟盍优之邦人奉觞再拜曰无使吾君得罪于羣臣百姓桓公不説曰吾闻子得罪于父臣得罪于君未闻君得罪于臣者也邦人澘然而涕下曰愿君熟思之此一言者前二言之上也臣闻子得罪于父可因姑姊叔父谢也父乃赦之臣得罪于君可使便辟左右谢也君乃赦之昔者桀得罪于汤纣得罪于武王至今未有为谢也公曰善哉寡人頼宗庙之福社稷之灵使寡人得遇叟于此扶而载之自御以归荐之于庙而断政焉【韩诗卷十又新序卷四小异　晏子春秋作景公事】
　　齐桓公出猎逐鹿而走入山谷之中见一老公而问之曰是为何谷对曰愚公之谷公曰何故对曰以臣名之公曰今视公之仪状非愚人也何为以公名对曰臣故畜防牛生犊而大卖之而买驹少年曰牛不能生马遂持驹去傍邻闻之以臣为愚故名此谷为愚公之谷【地志今山东临淄县有愚公谷】桓公曰公诚愚矣夫何为而与之公遂归明日朝以告管仲管仲正衿再拜曰此夷吾之愚也使尧舜在上咎繇为理安有取人之驹者乎若有见暴如是叟者又必不与也叟知狱讼之不正故与之耳请退而修政孔子曰弟子记之桓公覇君也管仲贤佐也犹有以智为愚者也况不及桓公管仲者也【説苑政理】
　　齐桓公出游遇一丈夫裒衣应歩带着桃殳桓公怪而问之曰是何名何经所在何篇所居何以斥逐何以避余丈夫曰是名二桃桃之为言亡也夫日日慎桃何患之有故亡国之社以戒诸侯庶人之戒在于桃殳桓公説其言与之共载来年正月庶人皆佩之【韩诗卷十】
　　周容子夏以侈靡见桓公桓公曰侈靡可以为天下乎子夏曰可夫雕橑然后炊之雕卵然后瀹之所发积藏散万物也【管子今本无】
　　齐国好厚塟布帛尽于衣衾材木尽于棺椁桓公告管仲曰布帛尽则无以为币材木尽则无以为守而人厚塟之不休禁之柰何管仲对曰凡人之有为也非名之则利之也于是乃下令曰棺椁过度者戮其尸罪夫当防者夫戮死无名罪当防者无利人何故为之也【韩子内储上】
　　齐桓公好服紫一国尽服紫当是时五素不得一紫桓公患之谓管仲曰紫贵甚柰何管仲曰君何不试勿衣紫也左右有衣紫而进者公必曰少却吾恶紫臭公曰诺是日郎中莫衣紫其明日国中莫衣紫三日境内无衣紫者【韩子外储左】
　　墨子　齐桓公髙冠博带以治其国楚庄王鲜冠组缨绛衣博袍以治其国
　　论衡　齐桓公负妇人以朝诸侯管仲曰吾君背疽不得妇人不愈此疾也
　　韩子【难二】桓公宫中二市妇闾二百被发而御妇人得管仲为五伯长
　　初学记【河注】齐桓公塞九河以广田居故馆陶贝丘广川信都东光河间以东城池九河旧迹犹存
　　管仲觞桓公日暮矣桓公乐之而征烛管仲曰臣其昼未卜其夜君可以出矣公不説曰仲父年老矣寡人与仲父为乐将防之请夜之管仲曰君过矣夫厚于味者薄于徳沈于乐者反于忧壮而怠则失时老而懈则无名臣乃今将为君勉之若何其沈于酒也【吕覧逹郁】齐桓公为大臣具酒期以日中管仲后至桓公举觞以饮之管仲半弃酒桓公曰期而后至饮而半弃于礼可乎管仲对曰臣闻酒入者舌出舌出者言失言失者身弃臣计弃身不如弃酒桓公笑曰仲父起就坐【说苑敬慎】韩诗【卷十】齐桓公置酒令诸侯大夫曰后者饮一经程管仲后当饮一经程饮其半桓公曰仲父当饮一经程而弃之何也管仲曰臣闻之酒入口者舌出舌出者弃身与其弃身不宁弃酒乎桓公曰善
　　桓公谓管仲曰请致仲父公与管仲父而将饮之掘新井而柴焉【新井以柴覆之取其防也】十日斋戒召管仲管仲至公执爵夫人执尊觞三行管仲趋出公怒曰寡人斋戒十日而饮仲父寡人自以为修矣仲父不告寡人而出其故何也鲍叔隰朋趋而出及管仲于途曰公怒管子反入背屏而立公不与言少进中庭公不与言少进堂公曰寡人斋戒十日而饮仲父自以为脱于罪矣仲父不告寡人而出未知其故也对曰臣闻之沈于乐者洽于忧厚于味者薄于行慢于朝者缓于政害于国家者危于社稷臣是以敢出也公遽下堂曰寡人非敢自为修也仲父年长虽寡人亦衰矣吾愿一朝安仲父也对曰臣闻壮者无怠老者无偷顺天之道必以善终者也三王失之也非一朝之萃君柰何其偷乎管仲走出君以賔客之礼再拜送之【管子中匡】
　　管仲父出朱葢青衣置鼓而归庭有陈鼎家有三归孔子曰良大夫也其侈偪上　孙叔敖相楚栈车牝马粝饼菜羮枯鱼之膳冬羔裘夏葛衣面有饥色则良大夫也其俭偪下【韩子外储左】
　　孟简子相梁并卫有罪而走齐管仲迎而问之曰吾子相梁并卫之时门下使者防何人矣孟简子曰门下使者有三千余人管子曰今与防何人来对曰臣与三人俱仲曰是何也对曰其一人父死无以塟我为塟之一人母死无以塟亦为塟之一人兄有狱我为出之是以得三人来管仲上车曰嗟兹乎我穷必矣吾不能以春风风人吾不能以夏雨雨人吾穷必矣【说苑贵徳】
　　列子　管仲勉齐桓公因游辽口俱之其国防尅举隰朋諌曰君舎齐国之广人民之众山川之观殖物之阜礼义之盛章服之美妖靡盈庭忠良满朝肆咤则徒卒百万视防则诸侯从命亦奚羡于彼而弃齐国之社稷从戎夷之国乎此仲父之耄柰何从之桓公乃止以隰朋之言告管仲仲曰此固非朋之所及也臣恐彼国之不可知之也齐国之富奚恋隰朋之言奚顾
　　白虹贯牛山管仲諌曰毋近妃宫恐失权齐侯大惧去色党更立贤辅使后出望上牛山四听之以厌神【春秋文耀钩】
　　桓公田于泽管仲御见焉公抚管仲之手曰仲父何见对曰臣无所见公反诶诒为病数日不出齐士有皇子告敖者曰公则自伤恶能伤公夫忿滀之气散而不反则为不足上而不下则使人善怒下而不上则使人善忘不上不下中身当心则为病公曰然则有乎曰有沈有履灶有髻户内之烦壌雷霆处之东北方之下者陪阿鲑蠪跃之西北方之下者则泆阳处之水有象罔丘有崒山有防野有方皇泽有委蛇公曰请问委蛇之状何如皇子曰委蛇其大如毂其长如辕紫衣而朱冠其为物也恶闻雷车之声则捧其首而立见之者殆乎覇桓公冁然而笑曰此寡人所见者也于是正衣冠与之坐不终日而不知病之去也【庄子】
　　风俗通【卷九】齐桓公出于泽见衣紫衣大如毂长如辕拱手而立还归寝疾数月不出有皇士者见公语惊曰物恶能伤公公自伤也此所谓泽神委蛇者也唯覇乃得见之于是桓公欣然笑不终日而病愈
　　桓公乘马虎望见之而伏公问管仲曰今者寡人乘马虎望见而不敢行其故何也管仲对曰意者君乘駮马而洀桓迎日而驰乎公曰然管仲对曰此駮象也駮食虎豹故虎疑焉【管子小问○説苑作晋平公事】
　　桓公猎得一鸣鹄宰之得一人长三寸三分执圭着白袍带劒驰车詈骂瞠目又得一折齿方员二尺问羣臣曰天下有此及小儿否陈章答曰昔秦胡乞一举渡河与齐鲁战折伤板齿昔李子昂敖于鸣鹄素中游长三寸三分【慱物志　御覧引此今本无】
