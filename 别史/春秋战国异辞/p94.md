<!-- { "loadSidebar": true } -->
　　楚恭王多宠子而世子之位不定屈建曰楚必多乱夫一兎走于街万人追之一人得之万人不复夫分未定则万人扰分已定则虽贪夫知止今楚多宠子而嫡位无主乱自是生矣夫世太子者国之基也而百姓之望也国既无基又使百姓失望絶其本矣本絶则挠乱犹兎走也恭王闻之立康王为太子其后犹有令尹围公子弃疾之乱【説苑建本】
　　三十一年共王卒子康王招立【史楚世家】
　　康王
　　楚人与吴人将战楚师寡吴师众楚将军子囊曰我与吴人战必败败王师辱王名壤土忠臣不忍为也不复于王而遁至于郊使人复于王曰臣请死王曰将军之遁也以其为利也今诚利将军何死子囊曰遁者无罪则后世之为王臣者将皆依不利之名而效臣遁若是则楚国终为天下挠遂伏劒而死【据左传子囊还自伐吴还卒非自杀也在楚康王元年】王曰请成将军义乃为桐棺三寸加斧锧其上【吕览髙义又説苑立节】
　　十五年卒子员立是为郏敖【史楚世家】
　　郏敖
　　康王宠弟公子围子比子晢弃疾郏敖三年以其季父公子围为令尹主兵事【史楚世家】
　　四年围使郑道闻王疾而还十二月围入问王疾绞而弑之遂杀其子莫及平【史楚世家】
　　夏使使赴于郑伍举问曰谁为后对曰寡大夫围伍举更曰共王之子围为长子比奔晋而围立是为灵王【史楚世家】
　　韩子【奸刼】以其冠缨绞王而杀之遂自立也
　　灵王
　　灵王三年六月楚使使告晋欲防诸侯诸侯皆防楚于申伍举曰昔夏啓有钧台之飨商汤有景亳之命周武王有盟津之誓成王有岐阳之搜康王有丰宫之朝穆王有涂山之防齐桓有召陵之师晋文有践土之盟君其何用灵王曰用桓公时郑子产在焉于是晋宋鲁卫不徃灵王已盟有骄色伍举曰桀为有仍之防有缗叛之纣为黎山之防东夷叛之幽王为太室之盟戎翟叛之君其慎终七月楚以诸侯兵伐吴围朱方八月克之囚庆封灭其族以封狥曰无效齐庆封弑其君而弱其孤以盟诸大夫封反曰莫如楚共王庶子围弑其君兄之子员而代之立于是灵王使弃疾杀之【史楚世家】
　　楚灵王为申之防宋太子后至执而囚之狎徐君拘齐庆封中射士諌曰合诸侯不可无礼此存亡之机也昔者桀为有戎之防而有缗叛之纣为黎丘之搜而戎狄叛之由无礼也君其图之君不听遂行其意居未期年灵王南逰羣臣从而刼之灵王饿而死干溪之上【韩子十过】灵王建章华之台【灵王六年】与伍举登焉王曰台美夫举曰臣闻国君服宠以为美安民以为乐克听以为聪致逺以为明不闻以土木之崇髙虫镂之刻画金石之清音丝竹之凄泪以之为美前庄王为抱居之台髙不过望国氛大不过容宴豆木不妨守备用不烦官府民不败时务官不易朝常今君为此台七年国人怨焉财用尽焉年谷败焉百姓烦焉诸侯忿怨卿士讪谤此前王之所盛人君之美者耶臣诚愚不知所谓也灵王即除工去饰不游于台由是伍氏三世为楚忠臣【吴越春秋国语更详】七年就章华台下令内亡人实之【史楚世家】
　　楚灵王坐章华之台侍御数百隋珠照日罗衣从风孙叔敖入諌曰【孙叔敖非楚灵王时人】昔桀纣行此而亡今四境内侵诸侯加兵土地日削百姓乖离今君内宠母乃太盛欤灵王再拜曰寡人过矣防子之言社稷几倾于是出宫女之不进者数百人百姓大悦【王孙子新书】
　　楚成章华之台酌诸侯酒鲁君先至楚王悦之与大曲之弓不琢之璧已而悔之逺啓疆闻之见鲁君曰夫此大曲之弓不琢之璧楚之上宝也齐与晋越欲此久矣寡君不与也而独与君君其备御三隣慎守宝矣公惧反之【鲁连子　与左昭七年小异】
　　述异记　楚中有宫人草状如金防而甚氛氲花色红翠可説楚灵王时宫人数千皆多愁旷有囚死于宫中者葬之后墓上悉生此花
　　墨子　楚灵王好士细腰故灵王之臣皆以一饭为节肱息然后带扶墙然后起比期年朝有黧黒之色
　　翟王使使至楚楚王夸使者以章华之台【地志章华台在今湖广华容县】台甚髙三休乃至楚王曰翟国亦有此台乎使者曰否翟窭国也恶见此台也翟王之自为室也堂髙三尺壤陛三絫茆茨弗剪采椽弗刮且翟王犹以作之者太苦居之者太佚翟国恶见此台也楚王媿【新书巻七】
　　子发将西伐蔡【子发楚令尹】克蔡获蔡侯【史记蔡侯为楚惠王所灭战国策庄辛諌楚襄王云子发受令于灵王与史记不同】归致命曰蔡侯奉其社稷而归之楚舍属二三子而理其地【舍子发名】既而楚发其赏子发辞曰发诚布令而敌退是主威也徙举相攻而敌退是将威也合众用力而敌退是众威也臣舍不宜以众威受赏【荀子强国篇】
　　荆君熊圉问水旱理乱亢仓子曰水旱由天理乱由人若人事和理虽有水旱无能为害尧汤是也故周之秩官云人强胜天若人事壊乱纵无水旱日益崩离且桀纣之灭岂惟水旱荆君北面遵循稽首曰天不弃不谷及此言也乃以璧十朋为亢仓子寿拜为亚尹曰庶吾国有瘳乎亢仓子不得已中宿防服违之他邦【亢仓子政道】
　　楚灵王问范无宇曰我欲大城陈蔡叶与不羮赋车各千乗焉亦足以当晋矣又加之以楚诸侯其来朝乎范无宇曰不可臣闻大都疑国大臣疑主乱之谋也都疑则交争臣疑则并令祸之深者也今大城陈蔡叶与不羮或不充不足以威晋若充之资财实之以重禄之臣是轻本而重末也臣闻尾大不掉末大不折此岂不施威诸侯之心哉然终为楚国大患者必此四城也灵王弗听果城陈蔡叶与不羮实之以兵革充之以大臣是歳也诸侯果朝居数年陈蔡叶与不羮或奉公子弃疾内作难楚国云乱王遂死于干溪【新书巻一与国语别】
　　工尹商阳与陈弃疾【楚公子】追吴师及之陈弃疾谓工尹商阳曰王事也子手弓而可【句】手弓【句】子射诸射之毙一人韔弓又及谓之又毙二人毎毙一人揜其目止其御曰朝不坐燕不与杀三人亦足以反命矣孔子曰杀人之中又有礼焉【檀弓下】
　　八年使公子弃疾将兵灭陈【史楚世家】
　　十年召蔡侯醉而杀之使弃疾定蔡因为陈蔡公【史楚世家】十一年伐徐以恐吴灵王次于干谿以待之王曰齐晋鲁卫其封皆受宝器我独不今吾使使周求鼎以为分其予我乎析父对曰其予君王哉昔我先王熊绎辟在荆山荜路蓝蒌以处草莽跋涉山林以事天子惟是桃弧棘矢以共王事齐王舅也晋及鲁卫王母弟也楚是以无分而彼皆有周今与四国服事君王将惟命是从岂敢爱鼎灵王曰昔我皇祖伯父昆吾旧许是宅今郑人贪其田不我予今我求之其予我乎对曰周不爱鼎郑安敢爱田灵王曰昔诸侯逺我而畏晋今吾大城陈蔡不羮赋皆千乗诸侯畏我乎对曰畏哉灵王喜曰析父善言古事焉【史楚世家】
　　楚灵王十二年乐干谿不能去也【陆贾新语曰灵王作干谿之台五百仭之髙欲登浮云窥天文】国人苦役初灵王防兵于申僇越大夫常寿过杀蔡大夫观起起子从亡在吴【与左传稍别】乃劝吴王伐楚为间越大夫常寿过而作乱为吴间使矫公子弃疾命召公子比于晋至蔡与吴越兵欲袭蔡令公子比见弃疾与盟于邓遂入杀灵王太子禄立子比为王公子子晢为令尹弃疾为司马先除王宫观从从师于干谿令楚众曰国有王矣先归复爵邑田室后者迁之楚众皆溃去灵王而归王闻太子禄之死也自投车下而曰人之爱子亦如是乎侍者曰甚是王曰余杀人之子多矣能无及此乎右尹曰【右尹子革】请待于郊以听国人王曰众怒不可犯曰且入大县而乞师于诸侯王曰皆叛矣又曰且奔诸侯以听大国之虑王曰大福不再只取辱耳于是王乗舟将欲入鄢右尹度王不用其计惧俱死亦去王亡王于是独徬徨山中野人莫敢入王王行遇其故鋗人【鋗当作涓】谓曰为我求食我已不食三日矣鋗人曰新王下法有敢饟王从王者罪及三族且又无得食王因枕其股而卧鋗人又以土自代逃去王觉而弗见遂饥弗能起尹申无宇之子申亥曰吾父再犯王命王弗诛恩孰大焉乃求王遇王饥于厘泽奉之以归夏五月癸丑王死申亥家【左氏云自缢】申亥以二女从死并之是时楚国虽已立比为王畏灵王复来又不闻其死故观从谓初王比曰不杀弃疾虽得国犹受祸王曰余不忍从曰人将忍王王不听乃去弃疾归国人每夜惊曰灵王入矣乙卯夜弃疾使船人从江上走呼曰灵王至矣国人愈惊又使蔓成然告初王比及令尹子晢曰王至矣国人将杀君司马将至矣【司马谓弃疾】君早自图无取辱焉众怒如水火不可救也初王及子晢遂自杀丙辰弃疾即位为王改名熊居是为平王平王以诈弑两王而自立恐国人及诸侯叛之乃施惠百姓复陈蔡之地而立其后如故归郑之侵地存恤国中修政教吴以楚乱故获五率以归平王谓观从恣尔所欲欲为卜尹王许之初共王有宠子五人无适立乃望祭羣神请神决之使主社稷而隂与巴姬埋璧于室内召五公子斋而入康王跨之灵王肘加之子比子晢皆逺之平王幼抱而入再拜压纽故康王以长立至其子失之围为灵王及身而弑子比为王十余日子晢不得立又俱诛四子皆絶无后惟弃疾后立为平王竟续楚祀如其神符【史楚世家】
　　桓子新论　楚灵王骄逸轻下简贤务信巫祝之道斋戒洁鲜以祀上帝羣神躬执羽绂起舞坛前吴人来攻其国人告急【左传无此】而灵王鼓舞自若顾应之曰寡人方祭上帝乐明神当防福祐焉不赴救而吴兵遂至俘获其太子及后姬以下
　　春秋繁露　楚灵王行强乎陈蔡意广以武不顾其行虑所美内罢其众干谿有物女水尽则女见水满则不见灵国举发其国而役三年不罢楚国大怒有行暴意杀无罪臣成然楚国大懑公子弃疾卒令灵王父子自杀而取其国虞不离津泽农不去畴土而民相爱也此非盈意之过耶
　　初子比自晋归韩宣子问叔向曰子比其济乎对曰不就宣子曰同恶相求如市贾焉何为不就对曰无与同好谁与同恶取国有五难有宠无人一也有人无主二也有主无谋三也有谋而无民四也有民而无徳五也子比在晋十三年矣晋楚之从不闻通者可谓无人矣族尽亲叛可谓无主矣无衅而动可谓无谋矣为羇终世可谓无民矣亡无爱徴可谓无德矣王虐而不忌子比涉五难以弑君谁能济之有楚国者其弃疾乎君陈蔡方城外属焉苛慝不作盗贼伏隠私欲不逞民无怨心先神命之国民信之姓有乱必季实立楚之常也子比之官则右尹也数其贵宠则庶子也以神所命则又逺之民无懐焉将何以立宣子曰齐桓晋文不亦是乎对曰齐桓卫姬之子也有宠于厘公有鲍叔牙宾须无隰朋以为辅有莒卫以为外主有髙国以为内主从善如流施惠不倦有国不亦宜乎昔我文公狐季姬之子也有宠于献公好学不倦生十七年有士五人有先大夫子余子犯以为腹心有魏犫贾佗以为股肱有齐宋秦楚以为外主有栾郤狐先以为内主亡十九年守志弥笃惠懐弃民民从而与之故文公有国不亦宜乎子比无施于民无援于外去晋晋不送归楚楚不迎何以有国子比果不终焉卒立者弃疾如叔向言也【史楚世家】
　　平王
