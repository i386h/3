<!-- { "loadSidebar": true } -->
　　白公问于孔子曰人可与防言乎孔子不应【白公欲作乱故问防言防言隂谋宻事也孔子知之故不应】白公曰若以石投水奚若孔子曰吴越之善没者能取之白公曰若以水投水奚若孔子曰淄渑之合者易牙尝而知之白公曰然则人不可与防言乎孔子曰胡为不可惟知言之谓者为可耳夫知言之谓者不以言言者也【淮南子道应　吕览精谕　又列子説符】
　　列子　白公问孔子曰人可与防言乎孔子不应白公问曰若以石投水何如孔子曰吴之善没者能取之曰若以水投水何如孔子曰淄渑之合易牙尝而知之白公曰人固不可与防言乎孔子曰何为不可惟知言之谓者乎夫知言之谓者不以言言也争鱼者濡逐兽者趋非乐之也故至言去言至为无为夫浅知之所争者末矣白公不得已遂死于浴室
　　白公胜虑乱罢朝而立倒杖策鋭【鋭一作镃】贯顊【顊一作颐】血流至于地而不知郑人闻之曰顊之忘将何不忘哉【韩子喻老淮南子道应又列子説符】
　　石乞侍坐于屈建屈建曰白公其为乱乎石乞曰是何言也白公至于室无营所下士者三人与已相若臣者五人所与同衣食者千人白公之行若此何故为乱屈建曰此建之所谓乱也以君子行则可于国家行过礼则国家疑之且茍不难下其臣必不难髙其君矣建是以知夫子将为乱也处十月白公果为乱【説苑权谋】
　　屈建告石乞曰【屈建楚大夫石乞白公党】白公胜将为乱石乞曰不然白公卑身下士不敢骄贤其家无筦籥之信闗楗之固大斗斛以出轻斤两以内而乃论之以不宜也屈建曰此乃所以反也居三年白公胜果为乱杀令尹子椒司马子期【淮南子人间　韩非子司马子期死而浮于江】
　　白公胜将弑楚惠王王出亡令尹司马皆死拔剑而属之于屈庐曰子与我将舍子子不与我必杀子庐曰子杀叔父而求福于庐也可乎吾闻知命之士见利不动临死不恐为人臣者时生则生时死则死是谓人臣之礼故上知天命下知臣道其有可刼乎子胡不推之白公胜乃内其劒【新序卷八】
　　説苑【立节】齐人有子兰子者事白公胜胜将为难告子兰子曰吾将举大事于国愿与子共之子兰子曰我事子而与子杀君是助子不义也畏患而去子是遁子于难也故不与子杀君以成吾仁契颈于庭以遂吾行
　　白公自立为王月余防叶公来救楚楚惠王之徒与共攻白公杀之惠王乃复位是嵗也灭陈而县之【史楚世家】白公胜既杀令尹司马欲立王子闾以为王【史楚世家白公自立为王月余叶公来救杀白公惠王复位】王子闾不肯刼之以刄王子闾曰王孙辅相楚国匡正王室而后自庇焉闾之愿也今子假威以暴王室杀伐以乱国家吾虽死不子从也白公胜曰楚国之重天下无有天以与子子何不受也王子闾曰吾闻辞天下者非轻其利也以明其德也不为诸侯者非恶其位也以洁其行也今吾见国而忘主不仁也刼白刄而失义不勇也子虽告我以利威我以兵吾不为也白公强之不可遂杀之【新序卷八】
　　叶公闻白公为乱率其国人攻白公白公之徒败亡走山中自杀而虏石乞而问白公尸处不言将烹石乞曰事成为卿不成而烹固其职也终不肯告其尸处遂烹石乞而求惠王复立之【史伍子胥传详左哀十六年】
　　叶公子髙姓沈名诸梁忠于社稷惠恤万民方城之外莫不欣戴白公胜作乱杀子西子期刼惠王以兵叶公自叶而入至于北门或遇之曰君胡不胄国人望君如望慈父母焉盗贼之矢若伤君是絶民望也若之何不胄乃胄而进又遇一人曰君何为胄国人望君如望歳焉日日以几若见君面是得艾也人知不死其亦无有奋心犹将旌君以狥于国而又掩面以絶民望不亦甚乎乃免胄而进之与国人攻白公奔山而缢生烹石乞迎反惠王整肃官司退而老于叶【风俗通卷之二　与左哀十六年小异】叶公子髙防小短瘠其行若将不胜其衣然白公之乱也令尹子西司马子期皆死焉叶公子髙入据楚诛白公定楚公如反手耳【荀子非相】
　　白公胜得荆国不能以其府库分人七日石乞曰患至矣【石乞白公臣也】不能分人则焚之毋令人以害我白公又不能九日叶公入乃发太府之货以予众出髙库之兵以赋民因攻之十有九日而白公死【吕览分职　又淮南子道应】韩非子　孔子谓弟子曰孰能导子西之钓名也子贡曰赐也能乃导之不复疑也孔子曰寛哉不被于利絜哉民性有恒曲为曲直为直孔子曰子西不免白公之难子西死焉故曰直于行者曲于欲
　　庄子　叶公子髙将使于齐问于仲尼曰王使诸梁也甚重齐之待使者盖将甚敬而不急匹夫犹未可动也而况诸侯乎吾甚栗之子尝语诸梁也曰凡事若小若大寡不道以懽成事若不成则必有人道之患事若成则必有隂阳之患若成若不成而后无患者惟有徳者能之吾食也执麤而不臧爨无欲清之人今吾朝受命而夕饮氷我其内热与吾未至乎事之情而既有隂阳之患矣事若不成必有人道之患是两也为人臣者不足以任之子其有以语我来仲尼曰天下有大戒二其一命也其一义也子之爱亲命也不可解于心臣之事君义也无适而非君也无所逃于天地之间是之谓大戒是以夫事其亲者不择地而安之孝之至也夫事其君者不择事而安之忠之盛也自事其心者哀乐不易施乎前知其不可奈何而安之若命德之至也为人臣子者固有所不得已行事之情而忘其身何暇至于説生而恶死夫子其行可矣丘请复以所闻凡交近则必相靡以信逺则必忠之以言言必或传之夫传两喜两怒之言天下之难者也夫两喜必多溢美之言两怒必多溢恶之言凡溢之类也妄妄则其信之也莫莫则传言者殃故法言曰传其常情无传其溢言则几乎全且以巧鬭力者始乎阳常卒乎隂泰至则多奇巧以礼饮酒者始乎治常卒乎乱泰至则多奇乐凡事亦然始乎谅常卒乎鄙其作始也简其将毕也必巨言者风波也行者实丧也夫风波易以动实丧易以危故忿设无由巧言偏辞兽死不择音气息茀然于是并生心厉尅核太至则必有不肖之心应之而不知其然也茍为不知其然也孰知其所终故法言曰无迁令无劝成过度益也迁令劝成殆事美成在久恶成不及改可不慎与且夫乗物以游心托不得已以养中至矣何作为报也莫若为致命此其难者
　　新论【贪爱】楚白公胜性贪既杀子西据有荆国积敛财宝填之府库不以分众石乞谏曰今患至国将危不顾胜败存亡之机固以形于胷中矣不能散财以求人心则不如焚之无令彼众还以害我又不能从及叶公入乃发大府之财以与众出府之宝以赐人因而攻之十有九日白公身灭
　　白公之难楚人有庄善者【庄一作社】辞其母将徃死之其母曰弃其亲而死其君可为义乎庄善曰吾闻事君者内其禄而外其身今所以养母者君之禄也身安得无死乎遂辞而行比至公门三废车中其仆曰子惧矣曰惧曰既惧何不返庄善曰惧者吾私也死义吾公也闻君子不以私害公及公门刎颈而死【新序卷八　又韩诗卷一稍别】楚有士曰申鸣治园以养父母孝闻于楚王召之申鸣辞不徃其父曰王欲用汝何谓辞之申鸣曰何舍为子乃为臣乎其父曰使汝有禄于国有位于廷汝乐而我不忧矣我欲汝之仕也申鸣曰诺遂之朝受命楚王以为左司马其年遇白公之乱杀令尹子西司马子期申鸣因以兵卫之白公谓石乞曰申鸣天下勇士也今将兵为之奈何石乞曰吾闻申鸣孝子也刼其父以兵使人谓申鸣曰子与我则与子共楚国不与我则杀乃父申鸣流涕而应曰始则父之子今则君之臣已不得为孝子矣安得不为忠臣乎援枹鼓之遂杀白公其父亦死王归赏之申鸣曰受君之禄避君之难非忠臣也正君之法以杀其父又非孝子也行不两全名不两立若此而生何以示天下士哉遂自刎而死【韩诗卷十　又説苑立节篇畧同】
　　列女传　白公死其妻纺织不嫁吴王闻其美且有行使大夫持金百镒白璧一双以聘焉以辎軿三十乗迎之将以为夫人白妻辞之曰白公生之时妾幸得执箕帚掌衣履拂枕席托为妃匹白公不幸而死妾愿守其坟墓以终天年今王赐金璧之聘夫人之位非愚妾之所闻也且夫弃义从欲者汚也见利忘死者贪也夫贪汚之人王何以为哉妾闻之忠臣不借人以力贞女不假人以色岂独事生若此哉于死者亦然妾既不仁不能从死今又去而嫁不亦太甚乎遂辞聘而不行吴王贤其守节有义号曰贞姬
　　楚惠王食寒葅而得蛭因遂吞之腹有疾而不能食令尹入问曰王安得此疾也王曰我食寒葅而得蛭念谴之而不行其罪是法废也谴而行其罪则庖宰食监法皆当死心又不忍也故吾恐蛭之见也遂吞之令尹避席再拜而贺曰臣闻天道无亲惟徳是辅君有仁德天之所奉也病不为伤是夕也惠王之后蛭出其久病心腹之疾皆愈【新序卷四又新书卷六】
　　十三年吴王夫差强陵齐晋来伐楚【史楚世家】
　　十六年越灭吴【史楚世家】
　　四十二年楚灭蔡【史楚世家】
　　四十四年楚灭与秦平是时越已灭吴而不能正江淮北楚东侵广地至泗上【史楚世家】
　　越破吴请师于楚以伐晋楚王与大夫皆惧将许之左史倚相曰此恐吾攻已故示我不病请为长毂千乗卒三万与分吴地也庄王听之【此惠王时事非庄王也】遂取东国【説苑权谋】
　　越已胜吴又索卒于楚而攻晋左史倚相谓楚王曰夫越破吴豪士死鋭卒尽大甲伤今又索卒以攻晋示我不病也不如起师与分吴楚王曰善因起师而从越越王怒将击之大夫种曰不可吾豪士尽大甲伤我与战必不克不如赂之乃割露山之隂五百里赂之【韩子説林下】
　　楚庄王【庄王当作惠王】欲伐越杜子谏曰王之伐越何也曰政乱兵弱杜子曰臣患之智如目也能见百步之外而不能自见其睫王之兵自败于秦晋丧地数百里此兵之弱也庄蹻为盗于境内而吏不能禁此政之乱也王之弱乱非越之下也而欲伐越此智之如目也王乃止【韩子喻老又楚史】
　　墨子南游见楚惠王穆贺谓墨子曰言则善矣王无内曰贱人所为不用子墨子曰譬若药焉夫子服之以疗其病岂曰一草之本而不食之【墨子】
　　五十七年惠王卒子简王中立【史楚世家】
　　简王
　　简王元年北伐灭莒【史楚世家】
　　二十四年简王卒子声王当立【史楚世家】
　　声王
　　声王六年盗杀声王子悼王熊疑立【史楚世家】
　　悼王
　　悼王二年三晋来伐楚至乗邱而还【史楚世家】
　　悼王四年楚伐周【年表作伐郑】郑杀子阳【史楚世家】
　　九年伐韩取负黍【史楚世家】
