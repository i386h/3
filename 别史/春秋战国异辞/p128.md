<!-- { "loadSidebar": true } -->
　　孟尝君寄客于齐王三年而不见用客反谓孟尝君曰君之寄臣也三年而不见用不知臣之罪也君之过也孟尝君曰寡人闻之缕因针而入不因针而急嫁女因媒而成不因媒而亲夫子之材必薄矣尚何怨乎寡人哉客曰不然臣闻周氏之喾韩氏之卢天下疾狗也见兎而指属则无失兎矣望见而放狗也则累世不能得兎矣狗非不能属之者罪也孟尝君曰不然昔华舟梁战而死其妻悲之向城而哭隅为之崩城为之阤君子诚能刑于内则物应于外矣夫土壤且可为忠况有食谷之君乎客曰不然臣见鹪鹩巢于苇苕着之发毛建之女工不能为也可谓完坚矣大风至则苕折卵破子死者何也其所托者使然也且夫狐者人之所攻也鼠者人之所熏也臣未尝见稷狐见攻社防见熏也何则所托者然也于是孟尝君复属之于齐齐王使为相【説苑善説】
　　初冯驩闻孟尝君好客蹑屩而见之孟尝君曰先生逺辱何以教文也冯驩曰【驩国策作暖】闻君好士以贫身归于君孟尝君置传舍十日孟尝君问传舍长曰客何所为荅曰冯先生甚贫犹有一剑耳又蒯缑【蒯防类缑把剑之处言其剑把无物可装以小防纒之也】弹其剑而歌曰长铗归来乎食无鱼孟尝君迁之幸舍食有鱼矣五日又问传舍长荅曰客复弹剑而歌曰长铗归来乎出无舆孟尝君迁之代舍出入乘舆车矣五日孟尝君复问传舍长舍长荅曰先生又尝弹剑而歌曰长铗归来乎无以为家孟尝君不悦居朞年冯驩无所言孟尝君时相齐封万戸于薛其食客三千人邑入不足以奉客使人出钱于薛嵗余不入贷钱者多不能与其息客奉将不给孟尝君忧之问左右何人可使收债于薛者传舍长曰代舍客冯公形容状貌甚辩长者无他伎能宜可令收债孟尝君乃进冯驩而请之曰賔客不知文不肖幸临文者三千余人邑入不足以奉賔客故出息钱于薛薛嵗不入民颇不与其息今客食恐不给愿先生责之冯驩曰诺辞行至薛召取孟尝君钱者皆会得息钱十万乃多酿酒买肥牛召诸取钱者能与息者皆来不能与息者亦来皆持取钱之劵书合之齐为会日杀牛置酒酒酣乃持劵如前合之能与息者与为期贫不能与息者取其劵而烧之曰孟尝君所以贷钱者为民之无者以为本业也所以求息者为无以奉客也今富给者以要期贫穷者燔劵书以捐之诸君彊饮食有君如此岂可负哉坐者皆起再拜孟尝君闻冯驩烧劵书怒而使使召驩驩至孟尝君曰文食客三千人故贷钱于薛文奉邑少而民尚多不以时与其息客食恐不足故请先生收责之闻先生得钱即以多具牛酒而烧劵书何冯驩曰然不多具牛酒即不能毕会无以知其有余不足有余者为要期不足者虽守而责之十年息愈多急即以逃亡自损之若急终无以偿上则为君好利不爱士民下则有离上抵负之名非所以厉士民彰君声也焚无用虚债之劵捐不可得之虚计令薛民亲君而彰君之善声也君有何疑焉孟尝君乃拊手而谢之齐王惑于秦楚之毁以为孟尝君名髙其主而擅齐国之权遂废孟尝君诸客见孟尝君废皆去冯驩曰借臣车一乘可以入秦者必令君重于国而奉邑益广可乎孟尝君乃约车币而遣之冯驩乃西説秦王曰天下之游士凭轼结靷西入秦者无不欲强秦而弱齐凭轼结靷东入齐者无不欲强齐而弱秦此雄雌之国也势不两立为雄雄者得天下矣秦王跽而问之曰何以使秦无为雌而可冯驩曰王亦知齐之废孟尝君乎秦王曰闻之冯驩曰使齐重于天下者孟尝君也今齐王以毁废之其心怨必背齐背齐入秦则齐国之情人事之诚尽委之秦齐地可得也岂直为雄也君急使使载币隂迎孟尝君不可失时也如有齐觉悟复用孟尝君则雌雄之所在未可知也秦王大悦乃遣车十乘黄金百镒以迎孟尝君冯驩辞以先行至齐説齐王曰天下之游士凭轼结靷东入齐者无不欲强齐而弱秦凭轼结靷西入秦者无不欲强秦而弱齐夫秦齐雄雌之国秦强则齐弱矣此势不两雄今臣窃闻秦遣使车十乘载黄金百镒以迎孟尝君孟尝君不西则已西入相秦则天下归之秦为雄而齐为雌雌则临淄即墨危矣王何不先秦使之未到复孟尝君而益与之邑以谢之孟尝君必喜而受之秦虽强国岂可以请人相而迎之哉折秦之谋而絶其霸强之畧齐王曰善乃使人至境秦使秦使车适入齐境使还驰告之王召孟尝君而复其相位而与其故邑之地又益以千戸秦之使者闻孟尝君复相齐还车而去矣自齐王毁废孟尝君诸客皆去后召而复之冯驩迎之未到孟尝君太息叹曰文常好客遇客无所敢失食客三千有余人先生所知也客见文一日废皆背文而去莫顾文者今頼先生得复其位客亦有何面目复见文乎如复见文者必唾其面而大辱之冯驩结辔下拜孟尝君下车接之曰先生为客谢乎冯驩曰非为客谢也为君之言失夫物有必至事有固然君知之乎孟尝君曰愚不知所谓也曰生者必有死物之必至也富贵多士贫贱寡友事之固然也君独不见夫朝趋市者乎明旦侧肩争门而入日暮之后过市朝者掉臂而不顾非好朝而恶暮所期物亡其中今君失位賔客皆去不足以怨士而徒絶賔客之路愿君遇客如故孟尝君再拜曰敬从命矣闻先生之言敢不奉教焉【史孟尝君传】
　　列士传孟尝君食客三千人上客食肉中客食鱼下客食菜冯暖无袴面有饥色
　　孟尝君相齐其舍人魏子为孟尝君收邑入三反而不致一入孟尝君问之对曰有贤者窃假与之以故不致入孟尝君怒而退魏子居数年人或毁孟尝君于齐湣王曰孟尝君将为乱及田甲刦湣王湣王意疑孟尝君孟尝君乃奔【湣王三十年田甲刦王薛文走】魏子所与粟贤者闻之乃上书言孟尝君不作乱请以身为盟遂自刭宫门以明孟尝君湣王乃惊而踪迹騐问孟尝君果无反谋为复召孟尝君孟尝君因谢病归老于薛湣王许之【史孟尝君传】孟尝君逐于齐【湣王三十年】谭裕子曰富贵则就贫贱则去此物之必至而理固然也愿君勿怨请以市论市朝则盈夕则虚非朝爱而夕憎之也求存故徃求亡故去势使然也【鲁连子】
　　鹖冠子或曰楚人隠居幽山衣被屡空以鹖为冠莫测其名因服成号著书言道家冯谖常师事之后显于赵鹖冠子惧其荐已也乃与谖絶【袁淑真隠传】
　　秦亡将吕礼相齐欲困苏代代乃谓孟尝君曰周最于齐至厚也【周最周之公子】而齐王逐之而听亲弗【亲弗人姓名国策作亲弗焉得之】相吕礼者欲取秦也齐秦合则亲弗与吕礼重矣有用齐秦必轻君君不如急北兵趋赵以和秦魏收周最以厚行且反齐王之信又禁天下之变齐无秦则天下集齐亲弗必走则齐王孰与为其国也于是孟尝君从其计而吕礼嫉害于孟尝君孟尝君惧乃遗秦相穰侯魏冉书曰吾闻秦欲以吕礼收齐齐天下之强国也子必轻矣齐秦相取以临三晋吕礼必并相矣是子通齐以重吕礼也若齐免于天下之兵其雠子必深矣子不如劝秦王伐齐齐破吾请以所得封子齐破秦畏晋之强秦必重子以取晋晋国弊于齐而畏秦晋必重子以取秦秦晋交重子若齐不破吕礼复用子必大穷于是穰侯言于秦昭王伐齐而吕礼亡【史孟尝君传】
　　狐援説齐湣王曰殷之鼎陈于周之庭其社盖于周之屏【周存殷社而屋其上屏之以为戒也】其干戚之音在人之游亡国之音不得至于庙亡国之社不得见于天亡国之器陈于庭所以为戒王必勉之其无使齐之大吕陈之庭无使太公之社盖之屏无使齐音充人之游齐王不受【受纳也】狐援出而哭国三日其辞曰先出也衣絺纻【出去也】后出也满囹圄吾见民之洋洋然东走而不知所处齐王问吏曰哭国之法若何吏曰斮【斩也】王曰行法吏陈斧质于东闾不欲杀之而欲去之狐援闻而蹶徃过之吏曰哭国之法斮先生之老欤昏欤狐援曰曷为昏哉于是乃言曰有人自南方来鲋入而鲵居【鲋小鱼鲵太鱼鱼之贼也能啖食小鱼】使人之朝为草而国为墟殷有比干吴有子胥齐有狐援已不用若言又斮之东闾其以吾参大二子者乎【吕覧贵直】尹文见齐王【尹文齐人作名书一篇在公孙龙前公孙龙称之齐王湣王也】齐王谓尹文曰寡人甚好士尹文曰愿闻何谓士王未有以应尹文曰今有人于此事亲则孝事君则忠交友则信居乡则悌有此四行者可谓士乎齐王曰此真所谓士已尹文曰王得若人肻以为臣乎王曰所愿而不能得也尹文曰若使人于庙朝中深见侮而不鬬王将以为臣乎王曰否大夫见侮而不鬬则是辱矣辱则寡人勿以为臣矣尹文曰虽见侮而不鬬未失其四行也未失其四行者是未失其所以为士一矣未失其所以为士一而王以为臣失其所以为士一而王不以为臣则向之所谓士者乃士乎王无以应尹文曰今有人于此将治其国民有非则非之民有罪则罚之民无罪则罚之而恶民之难治可乎王曰不可尹文曰窃观下吏之治齐也方若此也王曰使寡人治信若是则民虽不治寡人勿怨也意者未之然乎尹文曰言之不敢无説请言其説王之令曰杀人者死伤人者刑民有畏王之令深见侮而不敢鬬者是全王令也而王曰见侮而不敢鬭是辱也夫谓之辱者非此之谓也以为臣不以为臣者罪之也此无罪而王罚之也齐王无以应【吕覧正名】
　　汉书　名家尹文子一篇説齐宣王　据吕氏春秋尹文説齐湣王
　　列子　老成子学幻于尹文先生三年不告老成子请其过而求退尹文先生揖而进之于室屏左右而与之言曰昔老之徂西也顾而告予曰有生之气有形之状尽幻也造化之所始隂阳之所变者谓之生谓之死穷数逹变因形移易者谓之化谓之幻造物者其巧妙其功深固难穷难终因形者其巧显其功浅故随起随灭知幻化之不异生死也始可与学幻矣吾与汝亦幻也奚湏学哉老成子归用尹文先生之言深思三月遂能存亡自在幡校四时冬起雷夏造氷飞者走走者飞终身不着其术故世莫传焉【汉书道家老成子十八篇】
　　列精子髙听行乎齐湣王【列精子髙六国时贤人也听行其徳行见敬于齐王也】善衣东布衣白缟冠颡推之履特会朝雨袪步堂下谓其侍者曰我何若【颡推之履弊履也袪步举衣而步也我何若问其好丑何如也】侍者曰公姣且丽列精子髙因步而窥于井粲然恶丈夫之状也喟然叹曰侍者为吾听行于齐王也夫何阿哉又况于所听行乎万乘之主人之阿之亦甚矣而无所镜其残亡无日矣孰当可而镜其唯士乎人皆知説镜之明己也而恶士之明己也镜之明己也功细士之明己也功大得其细失其大不知类耳【吕覧逹鬰】
　　子髙见齐王齐王问谁可临淄宰称管穆焉王曰穆容貌陋民不敬荅曰夫见敬在徳且臣所称称其材也君王闻晏子赵文子乎晏子长不过三尺面貌恶齐国上下莫不宗焉赵文子其身如不胜衣其言如不出口非但体陋辞气又呐呐然其相晋国晋国以寕诸侯敬服皆有徳故也以穆躯形方之二子犹悉贤之昔臣尝行临淄市见屠商焉身修八尺须髯如防面正红白市之男女未有敬之者无徳故也王曰是所谓祖龙始者也【祖龙始乃屠商姓名】诚如先生之言于是乃以管穆为临淄宰【孔丛子中】
