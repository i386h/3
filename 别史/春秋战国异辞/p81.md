<!-- { "loadSidebar": true } -->
　　史记　应侯曰善吾闻欲而不知止失其所以欲有而不知足失其所以有先生幸教睢敬受命于是乃延入坐为上客后数日入朝言于秦昭王曰客新有从山东来者曰蔡泽其人辩士明于三王之事五伯之业世俗之变足以继秦国之政臣之见人甚众莫及臣不如也臣敢以闻秦昭王召见与语大悦之拜为客卿应侯因谢病请归相印昭王彊起应侯应侯遂称病笃范睢免相昭王新説蔡泽计画遂拜为秦相东收周室蔡泽相秦数月人或恶之惧诛乃谢病归相印号为纲成君居秦十余年事昭王孝文王庄襄王卒事始皇帝【史蔡泽传】
　　秦昭王之四十年太子死其四十二年以其次子安国君为太子【名柱是为孝文王】安国君有子二十余人安国君有所甚爱姬立以为正夫人号曰华阳夫人华阳夫人无子安国君中男名子楚【本名异人即庄襄王】子楚母曰夏姬母爱子楚为秦质子于赵秦数攻赵赵不甚礼子楚子楚秦诸庶孽孙质于诸侯车乗进用不饶居处困不得意吕不韦贾邯郸【吕不韦阳翟大贾人也往来贩贱卖贵家累千金　战国防以不韦为濮阳人】见而怜之曰此竒货可居【国防载不韦问其父语】乃往见子楚説曰吾能大子之门子楚笑曰且自大君之门而乃大吾门吕不韦曰子不知也吾门待子门而大子楚心知所谓乃引与坐深语吕不韦曰秦王老矣安国君得为太子窃闻安国爱幸华阳夫人华阳夫人无子能立适嗣者独华阳夫人耳今子兄弟二十余人子又居中不甚见幸久质诸侯即大王薨安国君立为王则子无几得与长子及诸子旦暮在前者争为太子矣子楚曰然为之柰何吕不韦曰子贫客于此非有以奉献于亲及结賔客也不韦虽贫请以千金为子西游事安国及华阳夫人立子为适嗣子楚乃顿首曰必如君防请得分秦国与君共之吕不韦乃以五百金与子楚为进用结賔客而复以五百金买竒物玩好西游秦求见华阳夫人姊而皆以其物献华阳夫人因言子楚贤智结诸侯賔客徧天下常曰楚也以夫人为天日夜泣思太子及夫人夫人大喜不韦因使其姊説夫人曰吾闻之以色事人者色衰而爱弛今夫人事太子甚爱而无子不如以此时蚤自结于诸子中贤孝者举立以为适而子之夫在则重尊夫百嵗之后所子者为王终不失势此所谓一言而万世之利也不以繁华时树本即色衰爱弛后虽欲开一语尚可得乎今子楚贤而自知中男也次不得为适其母又不得幸自附夫人夫人诚以此时拔以为适夫人则竟世有宠于秦矣华阳夫人以为然承太子间从容言子楚质于赵者絶贤来往者皆称誉之乃因涕泣曰妾幸得充后宫不幸无子愿得子楚立以为适嗣以托妾身安国君许之乃与夫人刻玉符约以为适嗣安国君及夫人因厚餽遗子楚而请吕不韦傅之子楚以此名誉益盛于诸侯吕不韦取邯郸诸姬絶好善舞者与居知有身子楚从不韦饮见而説之因起为夀请之吕不韦思业已破家为子楚欲以钓竒乃遂献其姬姬自匿有身至大期时【期十二月也】生子政子楚遂立姬为夫人秦昭王五十年使王齮围邯郸急赵欲杀子楚子楚与吕不韦谋行金六百斤予守者得脱亡赴秦军遂以得归赵欲杀子楚妻子子楚夫人赵豪家女也得匿以故母子竟得活【史吕不韦传】
　　秦昭王使李氷为蜀守开成都两江溉田万顷【风俗通】风俗通　江神嵗取童女二人为妇氷自以其女与神为防往至神祠劝酒杯但澹水氷厉声责之因忽不见良久有两苍牛鬭于防旁有间氷还流汗谓官属曰吾鬭疲极不当相助南向腰中正白者我绶也主簿乃刺杀北靣者江神遂死蜀人慕其气决凡壮健者因名氷儿
　　蜀守李氷凿离碓辟沫水之害穿二江成都之中此渠皆可行舟有余则用溉浸百姓享其利至于所过徃徃引其水益用溉田畴之渠以亿万计然莫足数【史河渠书】五十一年将军摎攻韩取阳城负黍斩首四万攻赵取二十余县首虏九万西周君背秦与诸侯约从将天下鋭兵出伊阙攻秦令秦毋得通阳城于是秦使将军摎攻西周西周君走来自归顿首受罪尽献其邑三十六城口三万秦王受献归其君于周
　　五十二年周民东亡其器九鼎入秦周亡
　　五十三年天下来賔魏后秦使摎伐魏取呉城　韩王入朝魏委国听令
　　五十四年王郊见上帝于雍
　　五十六年秋昭襄王卒子孝文王立尊唐八子为唐太后而合其塟于先王韩王衰绖入吊祠诸侯皆使其将相来吊祠视防事【以上史秦本纪】
　　孝文王
　　秦孝文王以李氷为蜀守氷能知天文地理谓汶山为天彭门乃至湔及县见两山对如阙因号天彭阙髣髴若见神遂从江上立祠三所祭用三牲珪璧沈濆氷乃壅江作堋穿郫江检江别支流双过郡下以行舟舡岷山多梓栢大竹頽随水流坐致材木功省用饶又溉灌三郡开稻田于是蜀沃野千里号为陆海旱则引水浸润雨则杜塞水门故记曰水旱从人不知饥馑时无荒年天下谓之天府也外作石犀五头以厌水精穿石犀溪于江南命曰犀牛里后转置犀牛二头一在府市市桥门今所谓石牛门是也一在渊中乃自前堰上分穿羊摩江灌江西于玉女房下自涉邮作三石人立三水中与江神要水竭不至足盛不没肩时青衣有沫水出防山下伏行地中防江南安触山脇溷崖水脉漂疾破害舟船歴代患之氷发卒凿平溷崖通正水道或曰氷凿崖时水神怒氷乃操刀入水中与神鬭至今防福僰道有故蜀王兵阑亦有神作大滩江中其崖嶃峻不可凿乃积薪烧之故其处悬崖有赤白五色氷又通笮通汶井江径临卭与防溪分水白木江防武阳天社山下合江又导洛通山洛水或出瀑水经什邡郫别江防新都大渡又有绵水出紫岩山经緜竹入洛东流过资中防江阳皆溉灌稻田膏润稼穑是以蜀川人称郫繁曰膏腴绵洛为浸沃也又识齐水脉穿广都盐井诸陂池于是盛有养生之饶焉【华阳国志卷三　又曰李氷造七桥以应七星】
　　水经注　秦昭王使李氷为蜀守开成都两江溉田万顷神嵗取童女二人为妇氷以其女与神为婚径至神祠劝神酒酒杯但澹水氷厉声以责之因忽不见良久有两牛鬭于江岸傍有间氷还流汗谓官属曰吾鬭疲极当相助也南向腰中正白者我绶也主簿刺杀北面者江神遂死蜀人慕其气决凡壮健者因名氷儿也
　　孝文王元年赦罪人修先王功臣裦厚亲戚弛苑囿孝文王除丧十月己亥即位三日辛丑卒子庄襄王名楚立【史秦本纪】
　　昭王五十六年薨太子安国君立为王华阳夫人为王后子楚为太子赵亦奉子楚夫人及子政归秦秦王立一年薨諡为孝文王太子子楚代立是为庄襄王尊所养母华阳后为华阳太后真母夏姬为夏太后【史吕不韦传】
　　庄襄王
　　庄襄王元年大赦罪人修先王功臣施徳厚骨肉而布惠于民【史秦本纪】
　　庄襄王元年以吕不韦为丞相封为文信侯食河南洛阳十万户【史吕不韦传】
　　东周君与诸侯谋秦秦使相国吕不韦诛之尽入其国秦不絶其祀以阳人地赐周君奉其祭祀使骜伐韩韩献成臯巩秦界至大梁初置三川郡
　　二年使防骜攻赵定太原
　　三年防骜攻魏髙都汲拔之攻赵榆次新城狼孟取三十七城四月日食
　　四年王龁攻上党初置太原郡魏将无忌率五国兵击秦秦却于河外骜败解而去五月丙午庄襄王卒子政立是为秦始皇帝【以上史秦本纪】










　　春秋战国异辞卷二十五上
　　钦定四库全书
　　春秋战国异辞卷二十五下
　　右春坊右谕徳陈厚耀撰
　　秦
　　始皇帝
　　史【始皇本纪】始皇帝者秦庄襄王子也庄襄王为秦质子于赵见吕不韦姬悦而取之生始皇以秦昭王四十八年正月生于邯郸及生名为政年十三嵗庄襄王死政代立为秦王当此之时秦地已并巴蜀汉中越宛有郢置南郡矣北收上郡以东有河东太原上党郡东至荥阳灭二周置三川郡吕不韦为相封十万户号曰文信侯招致賔客游士欲以并天下李斯为舍人防骜王齮麃公等为将军王年少初即位委国事大臣　晋阳反
　　元年将军防骜击定之【史秦始皇本纪】
　　秦凿泾水为渠
　　史河渠书　韩闻秦之好兴事欲罢之毋令东伐乃使水工郑国间说秦令凿泾水自中山西底瓠口为渠竝北山东注洛三百余里欲以溉田中作而觉秦欲杀郑国郑国曰始臣为间然渠成亦秦之利也秦以为然卒使就渠渠成用注填阏之水溉泽卤之地四万余顷収皆亩一钟于是闗中为沃野无凶年秦以富强卒并诸侯因命曰郑国渠
　　二年麃公将卒攻卷斩首三万【史秦始皇本纪】
　　三年骜攻韩取十三城王齮死　十月将军防骜攻魏氏畼有诡【二邑名】嵗大饥
　　四年拔畼有诡三月军罢　秦质子归自赵赵太子出归国【以上秦始皇本纪】
　　史赵世家　秦召春平君因而留之泄钧为之谓文信侯曰春平君者赵王甚爱之而郎中妒之故相与谋曰春平君入秦秦必留之故内之秦今君留之是絶赵而郎中之计中也君不如遣春平君而留平都春平君者言行信于王王必厚割赵而赎平都文信侯曰善因遣之
　　十月庚寅蝗从东方来蔽天天下疫令民内粟千石拜爵一级
　　五年将军骜定酸枣燕虚【姚墟】长平雍丘山阳城皆拔之取二十城初置东郡　冬雷【以上史秦始皇本纪】
　　六年韩魏赵楚卫共击秦取夀陵【在常山本赵邑】秦出兵五国皆罢　拔卫朝歌并卫濮阳置东郡其君角率其支属徙居野王阻山以保魏之河内
　　七年彗星见出东方见北方五月见西方　将军防骜死　攻龙孤庆都还兵攻魏取汲　彗星复见西方十六日　夏太后卒【庄襄王所生母　以上史秦始皇本纪】
　　秦夏太后卒别塟于杜东曰东望吾子西望吾夫后百年旁当有万家邑【汉宣帝元康元年起杜陵　吕不韦传】
　　王初立尊吕不韦为相国号称仲父秦王年少太后时时窃私通吕不韦不韦家僮万人当是时魏有信陵君楚有春申君赵有平原君齐有孟甞君皆下士喜賔客以相倾吕不韦以秦之强羞不如亦招致士厚遇之至食客三千人是时诸侯多辩士如荀卿之徒著书布天下吕不韦乃使其客人人着所闻集论以为八览六论十二纪二十余万言以为备天地万物古今之事号曰吕氏春秋布咸阳市门悬千金其上延诸侯游士賔客有能增损一字者予千金时人无能增损者【吕不韦传】八年王弟长安君成蟜将军击赵反死屯留军吏皆斩迁其民于临洮
　　河鱼大上轻车重马东就食
　　封嫪毐为长信侯予之山阳地令毐居之宫室车马衣服苑囿驰猎恣毐事无大小皆决于毐又以河西太原郡为毐国【以上史秦始皇本纪】
　　史【吕不韦传】始皇帝益壮太后淫不止吕不韦恐觉祸及已乃私求大隂人嫪毐以为舍人时纵倡乐使毐以其隂闗桐轮而行令太后闻之以防太后太后闻果欲私得之吕不韦乃进嫪毐诈令人以腐罪告之不韦又隂谓太后曰可事诈腐则得给事中太后乃隂厚赐主腐者吏诈论之拔其髪眉为宦者遂得侍太后太后私与通絶爱之有身太后恐人知之诈卜当避时徙宫居雍嫪毐常从赏赐甚厚事皆决于嫪毐嫪毐家僮数千人诸客求宦为嫪毐舍人千余人封毐为长信侯
　　九年彗星见或竟天　攻魏垣蒲阳　四月上宿雍己酉上冠带剑　寒冻有死者　杨端和攻衍氏　彗星见西方又见北方从斗以南八十日
