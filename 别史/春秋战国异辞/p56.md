<!-- { "loadSidebar": true } -->
　　金楼子　齐桓公卧于栢寝谓仲父曰吾国富民殷吾余忧矣一物失所寡人犹为于邑白鸟营肌而求饱寡人因之开翠纱之帱进蚊子焉其蚊有知礼者不食公之肉而退有知足者防公之肉而退有不知足者遂长嘘短吸而食之及其饱也肠腹为之破溃公曰嗟乎民生亦犹是矣【语殊浅鄙金楼子梁元帝所作今其书已亡】
　　管仲病桓公往问之曰仲父之病矣渍甚国人弗讳寡人将谁属国管仲对曰昔者臣尽力竭智犹未足以知之也今病在于朝夕之中臣奚能言桓公曰此大事也愿仲父之教寡人也管仲敬诺曰公欲谁相公曰鲍叔牙可乎管仲对曰不可臣善鲍叔牙鲍叔牙之为人也清防防直视不己若者不比于人一闻人之过终身不忘勿以则隰朋其可乎隰朋之为人也上志而下求丑不若黄帝而哀不已若者【自丑其徳不若黄帝哀不已若者欲训厉之使与己齐】以徳分人谓之圣人以才分人谓之贤人以贤临人未有得人者也以贤下人者未有不得人者也其于国有不闻也其于家有不见也勿己则隰朋可【吕覧贵公　合列子力命庄子徐无】管仲病桓公问曰羣臣谁可相者管仲曰知臣莫如君公曰易牙如何对曰杀子以适君非人情不可公曰开方如何对曰倍亲以适君非人情难近公曰竖刀如何对曰自宫以适君非人情难亲管仲死而桓公不用管仲言卒近用三子三子専权【史齐世家】
　　管子【戒篇】管仲寝疾桓公往问之曰仲父之疾甚矣若不可讳也彼政我将安移之管仲未对桓公曰鲍叔之为人何如管子对曰鲍叔君子也千乘之国不以其道予之不受也虽然不可以为政其为人也好善而恶恶已甚见一恶终身不忘桓公曰然则孰可管仲对曰隰朋可朋之为人好上识而下问臣闻之以徳予人者谓之仁以财予人者谓之良以善胜人者未有能服人者也以善养人者未有不服人者也于国有所不知政于家有所不知事必隰朋乎且朋之为人也居其家不忘公门居公门不忘其家事君不二其心亦不忘其身举齐国之币握路家五十室其人不知也大仁也哉其朋乎公又问曰不幸而失仲父也二三大夫者其犹能以国宁乎管仲对曰君请矍已乎鲍叔牙之为人也好直賔胥无之为人也好善戚之为人也能事孙在之为人也善言公曰此四子者其孰能一人之上也寡人并而臣之则其不以国宁何也对曰鲍叔之为人好直而不能以国诎賔胥无之为人也好善而不能以国诎戚之为人能事而不能以足息孙在之为人善言而不能以信黙臣闻之消息盈虚与百姓诎信然后能以国宁勿己者朋其可乎朋之为人也动必量力举必量技言终喟然而叹曰天之生朋以为夷吾舌也其身死舌焉得生哉管子曰夫江黄之国近于楚为臣死乎君必归之楚而寄之君不归楚必私之私之而不救也则不可以救之则乱自此始矣桓公曰诺【管子戒篇】
　　鲍叔有疾管仲为之不食不内浆戚患之管仲曰生我者父母知我者鲍子士为知己者死马为知己者良鲍子死天下莫吾知安用食为虽为之死亦何伤哉【韩诗初学记引今韩诗无】
　　鲍叔死管仲举上袵而哭之泣下如雨从者曰非君臣父子也此亦有説乎管仲曰非夫子所知也吾尝与鲍子负贩于南阳吾三辱于市鲍子不以我为怯知我之欲有所明也鲍子尝与我有所説王者而三不见聴鲍子不以我为不肖知我之不遇明君也鲍子尝与我临财分货吾自取多者三鲍子不以我为贪知我之不足于财也生我者父母知我者鲍子也士为知己者死而况为之哀乎【説苑复恩】
　　列子【力命】管夷吾鲍叔牙二人相友管仲曰吾少穷困时尝与鲍叔贾分财多自与鲍叔不以我为贪知我贫也吾尝与鲍叔谋事而大穷困鲍叔不以我为愚知时有不利也吾尝三仕三见逐鲍叔不以我为不肖知我不遭时也吾尝三战三北鲍叔不以我为怯知我有老母也公子纠败召忽死之吾幽囚受辱鲍叔不以我为无耻知我不修小节而耻名不显于天下也生我者父母知我者鲍子也
　　四十二年戎伐周周告急于齐齐令诸侯发卒戍周是嵗晋公子重耳来桓公以女妻之【史齐世家】
　　桓公问于戚曰管子今年老矣为弃寡人而就世也吾恐法令不行人多失职百姓疾怨国多盗贼吾何如而使奸邪不起民衣食足乎戚对曰要在得贤而任之桓公曰得贤柰何戚对曰开其道路察而用之尊其位重其禄显其名则天下之士骚然举足而至矣桓公曰既以举贤士而用之矣微夫子幸而临之则未有布衣出竒之士踵门而求见寡人者戚对曰是君察之不明举之不显而用之疑官之卑禄之薄也且夫国之所以不得士者有五阻焉主不好士谄谀在傍一阻也言便事者未尝见用二阻也壅塞掩蔽必因近习然后见察三阻也讯狱诘穷其辞以法过之四阻也执事适欲擅国权命五阻也去此五阻则豪俊并兴贤智求处五阻不去则上蔽吏民之情下塞贤士之路是故明王圣主之治若夫江海无不受故长为百川之主明王圣君无不容故安乐而长久因此观之则安主利人者非独一士也桓公曰善吾将着夫五阻以为戒本也【説苑君道】
　　管仲疾【史记桓公四十一年管仲隰朋皆卒】桓公往问之曰仲父之疾病矣将何以教寡人管仲曰齐鄙人有谚曰居者无载行者无埋今臣将有逺行胡可以问桓公曰愿仲父之无譲也管仲对曰愿君之逺易牙竪刁常之巫卫公子啓方公曰易牙烹其子以慊寡人犹尚可疑耶管仲对曰人之情非不爱其子也其子之忍又将何有于君公又曰竪刁自宫以近寡人犹尚可疑耶管仲对曰人之情非不爱其身也其身之忍又将何有于君公又曰常之巫审于死生能去苛病犹尚可疑耶管仲对曰死生命也苛病失也君不任其命守其本而恃常之巫彼将以此无不为也公又曰卫公子啓方事寡人十五年矣其父死而不敢归哭犹尚可疑耶管子对曰人之情非不爱其父也【韩子其父作其母】其父之忍又将何有于君公曰诺管仲死尽逐之食不甘宫不治苛病起朝不肃居三年公曰仲父不亦过乎孰谓仲父尽之乎于是皆复召而反【管子知接　又韩子难一畧同】
　　管仲夷吾者頴上人也少时常与鲍叔牙游鲍叔知其贤管仲贫困常欺鲍叔鲍叔终善遇之不以为言已而鲍叔事齐公子小白管仲事公子纠及小白立为桓公公子纠死管仲囚焉鲍叔遂进管仲管仲既用任政于齐齐桓公以覇九合诸侯一匡天下管仲之谋也管仲曰吾始困时尝与鲍叔贾分财利多自与鲍叔不以我为贪知我贫也吾尝为鲍叔谋事而更穷困鲍叔不以我为愚知时有利不利也吾尝三仕三见逐于君鲍叔不以我为不肖知我不遭时也吾尝三战三走鲍叔不以我为怯知我有老母也公子纠败召忽死之吾幽囚受辱鲍叔不以我为无耻知我不羞小节而耻功名不显于天下也生我者父母知我者鲍子也鲍叔既进管仲以身下之子孙世禄于齐有封邑者十余世【世本云庄仲山产敬仲夷吾夷吾产武子鸣呜产桓子啓方啓方产成子孺孺产庄子卢卢产悼子其夷其夷产防子武武产景子耐歩耐歩产微凡十代】常为名大夫天下不多管仲之贤而多鲍叔能知人也【史管子传】
　　桓公实怒少姫南袭蔡管仲因而伐楚责包茅不入贡于周室桓公实北征山戎而管仲因而令燕修召公之政于柯之防桓公欲背曹沬之约管仲因而信之诸侯由是归齐故曰知与之为取政之寳也管仲富拟于公室有三归反坫齐人不以为侈管仲卒齐国遵其政常彊于诸侯【史齐世家】
　　括地志管仲冡在青州临淄县南二十一里牛山之阿
　　管子【小称】管仲病桓公往问之曰仲父之病甚矣若不可讳而不起也仲父将何以诏寡人管仲对曰微君之命臣也故臣且谒之虽然君犹不能行也公曰仲父命东寡人东令西寡人西仲父之命于寡人寡人敢不从乎管仲摄衣冠起对曰臣愿君之逺易牙竪刁堂巫公子开方夫易牙以调和事公公曰惟烝婴儿之未尝于是烝其首子而献之公人情非不爱其子也于子之不爱将何有于公公喜宫而妬竪刁自刑而为公治内人情非不爱其身也于身之不爱将何有于公公子开方事公十五年不归视其亲齐卫之间不容数日之行臣闻之务为不久葢虚不长其生不长者其死必不终桓公曰善管仲死已塟公憎四子者废之官逐堂巫而苛病起逐易牙而味不至逐竪刁而宫中乱逐公子开方而朝不至公曰嗟圣人固有悖乎乃复四子者
　　礼记【杂记下】初管仲遇盗取二人焉上以为公臣曰其所与游辟也【言其所与游之邪僻故诱为盗耳】可人也管仲死桓公使为之服宦于大夫者之为之服也自管仲始也有君命焉尔也
　　韩非子　管仲有病桓公往问之曰仲父病不幸卒于大命将奚以告寡人管仲曰微君言臣故将谒之愿君去竪刁除易牙逺卫公子开方易牙为君主味君惟人肉未尝易牙烝其首子而进之夫人情莫不爱其子今弗爱其子安能爱君君妒而好内竪刁自宫以治内人情莫不爱其身身且不爱安能爱君开方事君十五年齐卫之间不容数日行弃其母久官不归其母不爱安能爱君臣闻之矜伪不长葢虚不久愿君去此三子者也管仲卒死桓公弗行及桓公死虫出尸不塟或曰管仲所以见告桓公者非有度者之言也所以去竖刁易牙者以不爱其身适君之欲也曰不爱其身安能爱君然则臣有尽死力以为其主者管仲将弗用也曰不爱其死力安能爱君是君去忠臣也且以不爱其身度其不爱其君是将以管仲之不能死公子纠度其不死桓公也是管仲亦在所去之域矣明主之道不然设民所欲以求其功故为爵禄以劝之设民所恶以禁其奸故为刑罚以威之庆赏信而刑罚必故君举功于臣而奸不用于上虽有竖刁其柰君何且臣尽死力以与君市君垂爵禄以与臣市君臣之际非父子之亲也计数之所出也君有道则臣尽力而奸不生无道则臣上塞主明而下成私管仲非明此度数于桓公也使去竖刁一竖刁又至非絶奸之道也且桓公所以身死虫流出尸不塟者是臣重也臣重之实擅主也有擅主之臣则君令不下究臣情不上通一人之力能隔君臣之间使善败不闻祸福不通故有不塟之患也明主之道一人不兼官一官不兼事卑贱不待尊贤而进大臣不因左右而见百官修通羣臣辐凑有赏者君见其功有罚者君知其罪见知不悖于前赏罚不弊于后安有不塟之患管仲非明此言于桓公也使去三子故曰管仲无度矣【诸家所记意同辞异各有其长韩非设难深刻】
　　管子卒卒十月隰朋亦卒【管子戒篇】明年公有病常之巫从中出曰公将以某日薨易牙竖刁常之巫相与作乱塞宫门筑髙墙不通人矫以公命有一妇人逾垣入至公所公曰我欲食妇人曰吾无所得公又曰我欲饮妇人曰吾无所得公曰何故对曰常之巫从中出曰公将以某日薨易牙竖刁常之巫相与作乱塞宫门筑髙墙不通人故无所得卫公子啓方以书社四十下卫【下降也】公慨焉叹涕出曰圣人之所见岂不逺哉若死者有知我将何面目以见仲父乎衣袂而絶乎寿宫虫流出于尸上葢以杨门之扇三月不殡【吕子知接又韩子难一畧同　又管子小称畧同】
　　桓公四十三年冬十月乙亥公薨初公病五公子各树党争立及公卒遂相攻以故宫中空莫敢棺桓公尸在牀上六十七日尸虫出于户十二月乙亥无诡立乃棺赴辛巳夜敛殡桓公十有余子要其后立者五人无诡立三月死无諡次孝公【史齐世家】
