<!-- { "loadSidebar": true } -->
　　孟子车尚防请见子思子思见之甚恱其志命子上侍坐焉礼敬子车甚崇子上不愿也客退子上请曰白【子上名】闻士无介不见女无媒不嫁孟孺子无介而见大人恱而敬之白也未谕敢问子思曰然吾昔从夫子于郯遇程子于涂倾盖而语终日而别命子路将束帛赠焉以其道同于君子也今孟子车孺子也言称尧舜性乐仁义世所希有也事之犹可况加敬乎非尔所及也【孔丛子　孟子车即孟轲】
　　列女传　孟母其舍近墓孟子之少也嬉游爲墓间之事踊跃筑埋孟母曰此非吾所以居处子乃去舍市傍其嬉戏爲贾人衒卖之事孟母又曰此非吾所以居处子也复徙舍学宫之傍其嬉游乃设爼豆揖让进退孟母曰真可以居吾子矣遂居之及孟子长学六艺防成大儒之名君子谓孟母善以渐化【风俗通孟子之母姓仉氏】
　　韩诗外传　孟子少时东家杀豚孟子问其母曰东家杀豚何爲母曰欲啖汝其母自悔而言曰吾怀妊是子席不正不坐割不正不食胎敎之也今适有知而欺之是敎之不信也乃买东家豚肉以食之明不欺也诗云宜尔子孙绳绳兮言贤母使子贤也列女传　孟子之少也既学而归孟母方绩问曰学所至矣孟子曰自若也孟母以刀断其织孟子惧而问其故孟母曰子之废学若吾断斯织也夫君子学以立名问以广知是以居则安宁动则逺害今而废之是不免于厮役而无以于祸患也何以异于织绩而食中道废而不爲宁能衣其夫子而长不乏粮食哉女则废其所食男则堕于修徳不爲窃盗则爲虏役矣孟子惧旦夕勤学不息师事子思遂成天下之名儒
　　韩诗外传　孟子少时诵其母方织孟子辍然中止乃复进其母知其諠也呼而问之曰何爲中止对曰有所失复得其母引刀裂其织以此诫之自是之后孟子不复諠矣
　　列女传　孟子既娶将入私室其妇袒而在内孟子不説遂去不入妇辞孟母而求去曰妾闻夫妇之道私室不与焉今者妾窃堕在室而夫子见妾勃然不説是客妾也妇人之义盖不客宿请归父母于是孟母召孟子而谓之曰夫礼将入门问孰存所以致敬也将上堂声必扬所以戒人也将入戸视必下恐见人过也今子不察于礼而责礼于人不亦逺乎孟子谢遂留其妇
　　韩诗外传　孟子妻独居踞孟子入戸视之白其母曰妇无礼请去之母曰何也曰踞母曰何知之孟子曰我亲见之母曰乃汝无礼也非妇无礼礼不云乎将入门问孰存将上堂声必扬将入戸视必下不掩人不备也今汝往燕私之处入戸不有声令人踞而视之是汝之无礼也非妇无礼也于是孟子自责不敢去妇诗曰菜葑采菲无以下体荀子云孟子恶败而出妻其事未闻
　　孔丛子　孟轲问子思曰尧舜文武之道可力而致乎子思曰彼人也我人也称其言履其行夜思之书行之滋滋焉汲汲焉如农之赴时商之趣利恶有不至者乎
　　孔丛子　子思谓孟轲曰自大而不修其所以大不大矣自异而不修其所以异不异矣故君子高其行则人莫能阶也逺其志则人莫能及也礼接于人人不敢慢辞交于人人不敢侮其唯高逺乎
　　子思子　孟轲问牧民之道何先子思子曰先利之孟轲曰君子之敎民者亦仁义而已何必曰利子思曰仁义者固所以利之也上不仁则不得其所上不义则乐爲诈此爲不利大矣故易曰利者义之和也又曰利用安身以崇徳也此皆利之大者也　【文选注子舆孟轲字也】
　　説苑　孟子曰人皆知以食愈饥莫知以学愈愚
　　县子问子思曰【县子名琐鲁人】吾闻同声者相好子之先君见子产时则兄事之而世谓子产仁爱称夫子圣人是谓圣道事仁爱乎吾未谕其人之孰先后也故质于子子思曰然子之问也昔季孙问子游亦若子之言也子游答曰以子产之仁爱譬夫子其犹浸水之与膏雨乎康子曰子产死郑人丈夫舍玦佩妇女舍珠瑱巷哭三月竽琴不作夫子之死也吾未闻鲁人之若是也奚故哉子游曰夫浸水之所及也则生其所不及则死故民皆知焉膏雨之所生也广莫大焉民之受赐也普矣莫识其由来者上徳不徳是以无徳季孙曰善县子曰其然【孔丛子】
　　穆公三十三年卒子奋立是爲共公【史鲁世家】
　　子思居卫鲁穆公卒县子使乎卫闻丧而服谓子思曰子虽未臣鲁父母之国也先君宗庙在焉奈何不服子思曰吾岂爱乎礼不得也县子曰请问之答曰臣而出国君不扫其宗庙则爲之服寄公寓乎是国而爲国服吾既无列于鲁而祭在卫吾何服哉是寄臣而服所寄之君则旧君无服明不二君之义也县子曰善哉我未之思也【孔丛子】
　　説苑　公仪休相鲁鲁君死左右请闭门公仪休曰止池渊吾不税防山吾不赋苛令吾不布吾已闭心矣何闭于门哉
　　共公
　　黔娄先生齐人修身清节不求进于诸侯鲁共公闻其贒遣使致礼赐粟三千钟欲以爲相辞不受齐王又礼之以黄金百斤聘爲卿又不就著书四篇言道家之务号黔娄子终身不屈以夀终【髙士传】
　　鲁黔娄先生死曽子【曽子一作曽西下同】与门人往吊之其妻出戸曽子吊之上堂见先生之尸在牗下枕堑席稾緼袍不表覆以布袍手足不尽敛覆头则足见覆足则头见曾子曰斜引其被则敛矣妻曰斜而有余不若正而不足也先生以不斜之故能至于此生时不斜死而斜之非先生之意也曽子不能应遂哭之曰嗟乎先生之终也何以为谥其妻曰以康为谥曽子曰先生在时食不充口衣不盖形死则手足不敛旁无酒肉生不得其羙死不得其荣何乐于此而谥为康乎其妻曰昔者先生君欲授之政以为国相辞而不为是有余贵也君尝赐之粟三十钟先生辞而不受是有余富也彼先生者甘天下之淡味安天下之卑位不戚戚于贫贱不忻忻于富贵求仁而得仁求义而得义其谥曰康不亦宜乎曾子曰斯人也而有斯妇【列女传】
　　地志　黔娄临淄人守道不屈威王师事之
　　共公二十年卒子屯立是为康公
　　康公
　　康公九年卒子匽立是为景公
　　景公
　　景公二十九年卒子叔立是为平公是时六国皆称王
　　平公
　　平公二十二年卒【平公见孟子】子贾立是为文公【一作湣公】广文选　曾平公与齐湣王防于鳬绎山下乐正克备道孟子于平公曰孟子私淑仲尼其德辅世长民其道发政施仁君何为不见乎
　　文公
　　文公七年楚懐王死于秦二十三年文公卒子雠立是为顷公
　　顷公
　　顷公二年秦防楚之郢楚顷王东徙于陈十九年楚伐我取徐州【鲁之薛县六国时曰徐州】二十四年楚考烈王伐灭鲁顷公亡迁于卞邑为家人鲁絶祀顷公卒于柯鲁起周公至顷公凡三十四世【以上史鲁世家】




　　春秋战国异辞卷六
　　钦定四库全书
　　春秋战国异辞巻七
　　右春坊右谕徳陈厚耀撰
　　鲁
　　杂録
　　鲁有恭士名曰机汜行年七十其恭益甚冬日行阴夏日行阳市次不敢不行参行必随坐必危一食之间三起不羞见衣裘褐之士则爲之礼鲁君问曰机子年甚长矣不可释恭乎机汜对曰君子好恭以成其名小人学恭以除其刑对君之坐岂不安哉尚有差跌一食之上岂不羙哉尚有哽噎今若汜所谓幸者也固未能自必鸿鹄飞冲天岂不高哉熷缴尚得而加之虎豹爲猛人尚食其肉席其皮誉人者少恶人者多行年七十常恐斧锧之加于汜者何释恭焉【説苑敬慎　本鲁国先贤传润色数语】鲁侯施氏有二子其一好学其一好兵好学者以术干齐侯齐侯纳之以爲诸公子之傅好兵者之楚以法干楚王王悦之以爲军正禄富其家爵荣其亲施氏之邻人孟氏同有二子所业亦同而窘于贫羡施氏之有因从请进趣之方二子以实告孟氏孟氏之二子之秦以术干秦王秦王曰当今诸侯力争所务兵食而已若用仁义治吾国是灭亡之道遂宫而放之其一子之卫以术干卫侯卫侯曰吾弱国也而摄乎大国之间大国吾事之小国吾抚之是求安之道若赖兵权灭亡可待矣若全而归之适于他国爲吾之患不轻矣遂刖之而还诸鲁既反孟氏之父子叩胸而让施氏施氏曰凡得时者昌失时者亡子道与吾同而功与吾异失时者也非行之谬也且天下理无常是事无常非先日所用今或弃之今之所弃后或用之此用与不用无定是非也投隙抵时应事无方属于智智茍不足使若博如孔子术如吕尚焉往而不穷哉孟氏父子舍然无愠容曰吾知之矣子勿重言【列子説符】
　　鲁人身善织屦妻善织缟而徙于越或谓之曰子必穷矣鲁人曰何也曰屦爲履之也而越人跣行缟爲冠之也而越人被髪以子之所长游于不用之国欲使无穷其可得乎【韩子説林】
　　鲁人有公孙悼者【淮南记曰王孙绰】告人曰我能起死人人问其故对曰我固能治偏枯今吾倍所以爲偏枯之药则可以起死人矣【吕覧别类】
　　瓠巴鼓琴而鸟舞鱼跃郑师文闻之弃家从师襄游柱指钧弦三年不成章师襄曰子可以归矣师文舍其琴叹曰文非弦之不能钧非章之不能成文所存者不在弦所志者不在声内不得于心外不应于噐故不敢发手而动弦且小假之以观其后无几何复见师襄师襄曰子之琴何如师文曰得之矣请尝试之于是当春而叩商弦以召南吕凉风忽至草木成实及秋而叩角弦以激夹钟温风徐回草木发荣当夏而叩羽弦以召黄钟霜雪交下川池暴沍及冬而叩徴弦以激防宾阳光炽烈坚氷立散将终命宫而总四弦则景风翔庆云浮甘露降醴泉涌师襄乃抚心高蹈曰防矣子之弹也虽师旷之清角邹衍之吹律亡以加之彼将挟琴执管而从子之后耳【列子汤问】
　　鲁人攻鄪曽子辞于鄪君曰请出冦罢而后复来请姑毋使狗豕入吾舍鄪君曰寡人之于先生也人无不闻今鲁人攻我而先生去我我胡守先生之舍鲁人果攻鄪而数之罪十而曾子之所争者九鲁师罢鄪君复脩曽子舍而后迎之【説苑尊贤】
　　曽子至孝送亲丧悲哀攀援柩车而挽者感之爲之止輴【淮南子説山注】
　　曽子有疾孟仪往问之曽子曰鸟之将死必有悲声君子集大辟必有顺辞礼有三仪知之乎对曰不识也曽子曰坐吾语汝君子脩礼以立志则贪欲之心不来君子思礼以脩身则怠惰慢易之节不至君子脩礼以仁义则忿争暴乱之辞逺若夫置罇俎列笾豆此有司之事也君子虽勿能可也【説苑修文】
