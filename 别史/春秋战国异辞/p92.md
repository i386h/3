<!-- { "loadSidebar": true } -->
　　令尹子佩请饮庄王庄王许诺子佩具王不徃子佩疏揖北面立于殿下【疏徒跣揖举手也】曰昔者君王许之今不果徃意者臣有罪乎庄王曰吾闻子具于强台强台者南望料山以临方皇【水名】左江而右淮其乐忘死若吾薄德之人不可以当此乐也恐留而不能反【淮南子道德又楚史梼杌】晋人伐楚【见左宣九年当楚庄王十四年】三舍不止大夫曰请击之庄王曰先君之时晋不伐楚及孤之身而晋伐楚是孤之过也如之何其辱诸大夫也大夫曰先君之时晋不伐楚及臣之身而晋伐楚是臣之罪也请击之庄王俛泣而起拜诸大夫晋人闻之曰君臣争以过为在己且君下其臣犹如此所谓上下一心三军同力未可攻也乃夜还师孔子闻之曰楚庄王覇有其方矣下士以一言而敌国还师以安社稷以定民人其于覇也不亦宜乎【新序】
　　韩非子　楚庄王欲伐越杜子谏曰王之伐越何也曰政乱兵弱杜子曰臣患之智如目也能见百歩之外而不能自见其睫王之兵自败于秦晋丧地数百里此兵之弱也庄蹻为盗于境内而吏不能禁此政之乱也王之弱乱非越之下也而欲伐越此智之如目王乃止故知之难不在见人在自见故曰自见之谓明【按庄王丧地于秦晋其事未闻】
　　楚庄王欲伐陈使人视之使者曰陈不可伐也庄王曰何故对曰其城郭髙沟壑深蓄积多其国宁也王曰陈可伐也夫陈小国也而蓄积多蓄积多则赋敛重赋敛重则民怨上矣城郭髙沟壑深则民力罢矣兴兵伐之遂取陈【説苑权谋　又吕览似顺　又楚史梼杌】
　　楚庄王伐陈吴救之雨十日十夜晴左史倚相曰吴必夜至甲列垒壊彼必薄我何不行列鼓出待之吴师至楚见成陈而还左史倚相曰追之吴行六十里而无功王罢卒寝果击之大破吴师【説苑指武又楚史梼杌】
　　韩子【説林下】楚伐陈吴救之军间三十里雨十日夜星左史倚相谓子期曰雨十日甲辑而兵聚吴人必至不如备之乃为陈陈未成也而吴人至见楚陈而反左史曰吴反复六十里其君子必休小人必食我行三十里击之必可败也乃从之遂破吴军【绎史云庄王时陈国道茀事废淫于夏南此云城髙积多非其时也至左史倚相尤非庄王之臣二事俱舛误姑存其说】
　　楚有善相人者所言无遗防闻于国中庄王召见而问焉对曰臣非能相人也能相人之友者也观布衣者其友皆孝敬笃敬畏令如此者家必日益而身日安此所谓吉人者也观事君者其友皆诚信有行好善如此者措事日益官职日进此所谓吉臣者也人主朝臣多贤左右多忠主有失败皆交争正谏如此者国日安主日尊名声日显此所谓吉主者也臣非能相人也能观友者也王曰善乃招聘四方之士以成霸功【韩诗卷九吕览贵当新序巻五又楚史梼杌】
　　楚庄王赐羣臣酒日暮酒酣烛灭有人引美人之衣者美人援絶其冠缨告王曰今者烛灭有引妾衣者妾援得其冠缨持之趣火来上视絶缨者王曰赐人酒使醉失礼柰何欲显妇人之节而辱士乎乃命左右曰今日与寡人饮不絶冠缨者不懽羣臣百有余人皆絶去其冠缨而上火卒尽懽而罢居三年晋与楚战有一臣常在前五合五奋首却敌卒得胜之庄王怪而问曰寡人德薄又未尝异子子何故出死不疑如是对曰臣当死徃者醉失礼王隠忍不加诛也臣终不敢以防蔽之德而不显报王也常愿肝胆涂地用颈血湔敌久矣臣乃夜絶缨者也遂败晋军楚得以强【説苑复恩　又楚史又韩诗巻七畧同美人作王后】
　　楚庄王筑层台延石千重延壤百里士有反三月之粮者大臣諌者七十二人皆死矣有诸御已者违楚百里而耕谓其耦曰吾将入见于王其耦曰以身乎吾闻之説人主者皆闲暇之人也然且至而死矣今子特草茅之人耳诸御己曰若与子同耕则比力也至于説人主不与子比智矣委其耕而入见庄王庄王谓之曰诸御己来汝将谏耶诸御己曰君有义之用有法之行且已闻之土负水者平木负绳者正君受諌者圣君筑层台延石千重延壤百里民之爨咎血成于通涂然且未敢谏也己何敢谏乎顾臣愚窃闻昔者虞不用宫之竒而晋并之陈不用子家羁而楚并之曹不用僖负羁而宋并之莱不用子猛而齐并之吴不用子胥而越并之秦不用蹇叔之言而秦国危桀杀闗龙逢而汤得之纣杀王子比干而武王得之宣王杀杜伯而周室卑此三天子六诸侯皆不能尊贤用辩士之言故身死而国亡遂趋而出楚王遽追之曰己子反矣吾将用子之谏先日説寡人者其説也不足以动寡人之心又危【一作色】加诸寡人故皆至而死今子之説足以动寡人之心又不危加诸寡人故吾将用子之谏明日令曰有能入谏者吾将与为兄弟遂解层台而罢民楚人歌之曰薪乎菜乎无诸御己讫无子乎菜乎薪乎无诸御己讫无人乎【説苑正谏　又楚史　绎史云曹陈吴之亡俱在后诸御己之説亦平平耳此事非实姑存其说以广异闻可也】楚庄王将兴师伐晋告士大夫曰敢谏者死无赦孙叔敖曰臣闻畏鞭棰之言而不敢谏其父非孝子也惧斧钺之诛而不敢谏其君非忠臣也于是遂进谏曰臣园中有榆其上有蝉蝉方奋翼悲鸣欲饮清露不知螳螂之在后曲其颈欲攫而食之也螳螂方欲食蝉而不知黄雀在后举其颈欲啄而食之也黄雀方欲食螳螂不知童子挟弹丸在下迎而欲弹之童子方欲弹黄雀不知前有深坑后有窟也此皆言前之利而不顾后害者也非独昆虫众庶若此也人主亦然今君贪彼之土而勤其士卒所谓知前之利而不顾后害者也臣敢爱死而不以告哉王遂止不伐晋而士卒以宁【韩诗巻十又楚史　此语屡见之矣大抵相袭非实】
　　楚庄王欲伐晋使豚尹观焉反曰不可伐也其忧在上其乐在下且贤臣在焉曰沈驹明年又使豚尹观反曰可矣初之贤人死矣谄谀多在君之庐者其君好乐而无礼其下危处以怨上上下离心兴师伐之其民必先反庄王从之果如其説【説苑奉使　又楚史豚尹作尹豚】
　　十六年伐陈杀夏征舒徴舒弑其君故诛之也已破陈即县之羣臣皆贺申叔时使齐来不贺王问对曰鄙语曰牵牛径人田田主取其牛径者则不直矣取之牛不亦甚乎且王以陈之乱而率诸侯伐之以义伐之而贪其县亦何以复令于天下庄王乃复陈国后【史楚世家】十七年春楚庄王围郑三月克之入自皇门郑伯肉袒牵羊以逆曰孤不天不能事君君用懐怒以及敝邑孤之罪也敢不唯命是听宾之南海若以臣妾赐诸侯亦唯命是听若君不忘厉宣桓武不絶其社稷使改事君孤之愿也非所敢望也敢布腹心楚羣臣曰王勿许庄王曰其君能下人必能信用其民庸可絶乎庄王自手旗左右麾军引兵去三十里而舍遂许之平潘尫入盟子良出质夏六月晋救郑与楚战大败晋师河上遂至衡雍而归【史楚世家】
　　楚庄王与晋战胜之惧诸侯之畏己也乃筑为五仞之台台成而觞诸侯诸侯请约庄王曰我薄德之人也诸侯请为觞乃仰而曰将将之台窅窅其谋我言而不当诸侯伐之于是逺者来朝近者入宾【説苑权谋】
　　新书　昔者楚庄王即位自静三年以讲得失乃退僻邪而进中正能者任事而后在髙位内领国政辟草而施教百姓富民恒一路不失遗国无狱讼当是时也周室壊微天子失制宋郑无道欺昧诸侯庄王围宋伐郑郑伯肉袒牵羊奉簮而献国庄王曰古之伐者乱则整之服则舍之非利之也遂弗受乃南与晋人战于两棠大克晋人防诸侯于汉阳申天子之辟禁而诸侯恱服庄王归过申侯之邑申侯进饭日中而王不食申侯请罪曰臣斋而具食甚洁日中而不饭臣敢请罪庄王喟然叹曰非子之罪也吾闻之曰其君贤君也而又有师者王其君中君也而有师者伯其君下君也而羣臣又莫若者亡今我下君也而羣臣又莫若不谷不谷恐亡自忧也吾闻之世不絶贤天下有贤而我独不得若吾生者何以食为故庄王战服大国义从诸侯戚然忧惧圣知在身而自错不肖思得贤佐日中忘饭可谓明君矣【説苑道畧同　又楚史梼杌畧同】
　　楚庄王既胜晋于河雍之间【河雍即邲庄王十七年】归而封孙叔敖叔敖辞而不受病疽将死谓其子曰吾则死矣王必封汝女必让肥饶之地而受沙石之间有寑丘者其地确石而名丑【寑丘今汝南固始地前有垢谷后有防】荆人【好也】越人禨【禨祥也】人莫之利也孙叔敖死王果封其子以肥饶之地其子辞而不受请有寑之丘楚国之俗功臣二世而爵禄收惟孙叔敖独存九世而祀不絶【淮南子人间　又楚史　韩子喻老列子説符　吕览异寳俱略同】
