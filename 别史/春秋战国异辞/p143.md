<!-- { "loadSidebar": true } -->
　　申不害者京人也故郑之贱臣学术以干韩昭侯昭侯用为相【昭侯八年】内修政教外应诸侯十五年终申子之身国治兵彊无侵韩者申子之学本于黄老刑名著书二篇号曰申子【史申子传】
　　韩昭侯谓申子曰法度甚易行也申子曰法者见功而与赏因能而受官今君设法度而听左右之请此所以难行也昭侯曰吾自今以来知行法矣寡人奚听矣【韩子外诸左】
　　赵令人困申子于韩请兵将以攻魏申子欲言之君而恐君之疑已外市也不则恐恶于赵乃令赵绍韩沓尝试君之动貌而后言之内则知昭侯之意外则有得赵之功【韩子内储上】
　　韩昭厘侯视所以祠庙之牲其豕小【昭厘侯按韩昭侯懿侯之子也景侯五世孙】昭厘侯令官更之官以是豕来也昭厘侯曰是非向者之豕耶官无以对命吏罪之从者曰君王何以知之君曰吾以其耳也申不害闻之曰【申不害郑之京人昭厘侯之相】何以知其聋以其耳之听也何以知其盲以其目之明也何以知其狂以其言之当也故曰去听无以闻则聪去视无以见则明去智无以知则公去三者不任则治三者任则乱此以言耳目心智之不足恃也【吕览任数】
　　大成午从赵谓申不害于韩曰以韩重我于赵请以赵重子于韩是子有两韩我有两赵【韩子内储下】
　　申侯尝请任其从兄昭侯不许申子有怨色昭侯曰所为学干子者欲以治国也今将听子之谒而废子之术乎抑其行子之术而废子之请乎子尝寡人修功劳视次第今有所私请将奚听乎申子乃避舍请罪曰君真其人也【史申子传】
　　堂谿公见昭侯曰今有白玉之巵而无当【无当者有漏不可饮】有瓦巵而有当君渴将何以饮君曰以瓦巵堂谿公曰白玉之巵美而君不以饮者以其无当耶君曰然堂谿公曰为人主而漏泄其羣臣之语譬犹玉巵之无当堂谿公毎见而出昭侯必独卧惟恐梦言泄于妻妾申子曰独视者谓明独听者谓聪能独断者故可为天下主【韩子外储右】
　　韩昭侯使骑于县使者报昭侯问曰何见也曰南门之外有黄犊食苗道左者昭侯谓使者毋泄吾所问于女乃下令曰当苗时禁牛马入人田中国有令而吏不以为事牛马多入人田中亟举其数上之不得将重其罪于是三乡举而上之昭侯曰未尽也复徃审之乃得南门之外黄犊吏以昭侯为明察皆惧【韩子内储上】
　　二十二年申不害死【史韩世家】
　　二十四年秦来拔我宜阳【仝上】
　　韩昭侯醉而寝典冠者见君之寒也故加衣于君之上觉寝而说问左右曰谁加衣者左右对曰典冠君因兼罪典衣与典冠其罪典衣以为失其事也其罪典冠以为越其职也非不恶寒也以为侵官之害甚于寒【韩子二柄】韩昭侯之时黍种常贵甚昭侯令人覆廪吏果窃黍种而粜之甚多【韩子内储下】
　　昭僖侯之时宰人上食而羮中有生肝焉昭侯召宰人之次而诮之曰若何为置生肝寡人羮中宰人顿首服死罪曰窃欲去尚宰人也一曰僖侯浴汤中有砾僖侯曰尚浴免则有当代者乎左右对曰有僖侯曰召而来谯之曰何为置砾汤中对曰尚浴免则臣得代之是以然也【韩子内储下】
　　韩魏相与争侵地子华子见昭厘侯【昭厘侯韩哀侯之子】昭厘侯有忧色子华子曰今使天下书铭于君之前书之曰左手攫之则右手废右手攫之则左手废然而攫之必有天下君将攫之乎亡其不与昭厘侯曰寡人不攫也子华子曰甚善自是观之两臂重于天下也身又重于两臂韩之轻于天下逺今之所争者其轻于韩又逺君固愁身伤生以忧之臧不得也【臧近也】昭厘侯曰善教寡人者众矣未尝得闻此言也【吕览审为又庄子让王】
　　韩昭侯二十五年旱作髙门屈宜臼曰【屈宜臼楚大夫在魏也】韩侯不出此门何也不时吾所谓时者非时日也人固有利不利时韩侯尝利矣不作髙门徃年秦拔宜阳今年旱韩侯不以此卹民之急而顾益奢此谓时绌举嬴二十六年髙门成昭侯卒果不出此门子宣惠王立【史韩世家又说苑权谋】
　　宣惠王
　　宣惠王五年张仪相秦
　　八年魏败我将韩举【史韩世家】
　　韩与魏有隙子顺谓韩王曰昭厘侯一世之明君也申不害一世之贤相也韩与魏敌侔之国而厘侯执圭见梁君者非好卑而恶尊虑过而计失也与严敌为邻而动有灭亡之变独劲不能支二难故降心以相从屈已以求存也申不害虑事而言忠臣也昭厘侯听而行之明君也今韩弱于始之韩魏弱于始之魏秦强于始之秦而背先人之旧好以区区之众居二敌之间非良防也齐楚逺而难恃秦魏呼吸而至舍近而求逺是以虚名自累而不免近敌之困者也为王计者莫如除小忿全大好也吴越之人同舟济江中流遇风波其相救如左右手者所患同也今不恤所同之患是不如吴越之舟人也韩王曰善【孔丛子中】
　　十一年君号为王　与赵防区鼠
　　十四年秦伐败我鄢
　　韩宣王问于樛留吾欲两用公仲公叔其可乎樛留对曰昔魏两用楼翟【楼缓翟璜】而亡西河楚两用昭景【楚之二姓】而亡鄢郢今君两用公仲公叔此必将争事而外市则国必忧矣【韩子难一】
　　公叔相韩而有功齐公仲甚重于王公叔恐王之相公仲也使齐韩约而攻魏公叔因内齐军于郑以刦其君以固其位而信两国之约【韩子内储下】
　　十六年秦败我脩鱼虏得韩将防申差于浊泽韩氏急公仲谓韩王曰与国非可恃也今秦之欲伐楚久矣王不如因张仪为和于秦赂以一名都具甲与之南伐楚此以一易二之计也韩王曰善乃警公仲之行将西购于秦楚王闻之大恐召陈轸告之陈轸曰秦之欲伐楚久矣今又得韩之名都一而具甲秦韩并兵而伐楚此秦所祷祀而求也今已得之矣楚国必伐矣王听臣为之警四境之内起师言救韩命战车满道路发信臣多其车重其币使信王之救已也纵韩不能听我韩必德王也必不为鴈行以来是秦韩不和也兵虽至楚不大病也为能听我絶韩于秦秦必大怒以厚怨韩韩之南交楚必轻秦轻秦其应秦必不敬是因秦韩之兵而免楚国之患也楚王曰善乃警四境之内兴师言救韩命战车满道路发信臣多其车重其币谓韩王曰不谷国虽小已悉发之矣愿大国遂肆志于秦不谷将以楚徇韩韩王闻之大说乃止公仲之行公仲曰不可夫以实伐我者秦也以虚名救我者楚也王恃楚之虚名而轻絶彊秦之敌王必为天下大笑且楚韩非兄弟之国也又非素约而谋伐秦也已有伐形因发兵言救韩此必陈轸之谋也且王已使人报于秦矣今不行是欺秦也夫轻欺彊秦而信楚之谋臣恐王必悔之韩王不听遂絶于秦秦因大怒益甲伐韩大战楚救不至【史韩世家】十九年大破我岸门太子仓质于秦以和【史韩世家】
　　客有说韩宣王宣王说而大息左右引王之说之以先告客以为德【韩子外储右】
　　吴章谓韩宣王曰人主不可佯爱人一日不可复憎不可以佯憎人一日不可复爱也故佯憎佯爱之征见则谀者因资而毁誉之虽有明主不能复收而况于以诚借人也【韩子外储右】
　　二十一年与秦共攻楚【围景座也】败楚将屈匄斩首八万于丹阳【史韩世家】
　　史记【齐世家】楚围雍氏秦败屈匄【二十四年】苏代谓田轸曰臣愿有谒于公其为事甚完使楚利公成为福不成亦为福今者臣立于门客有言曰魏王谓韩冯张仪曰煑将拔齐兵又进子来救寡人则可矣不救寡人寡人弗能拔此特转辞也秦韩之兵毋东旬余则魏氏转韩从秦秦逐张仪交臂而事齐楚此公之事成也田轸曰柰何使无东对曰韩冯之救魏之辞必不谓韩王曰冯以为魏必曰冯将以秦韩之兵东却齐宋冯因搏三国之兵乗屈匄之南割于楚故地必尽得之矣张仪救魏之辞必不谓秦王曰仪以为魏必曰仪且以秦韩之兵东距齐宋仪将搏三国之兵乗屈匄之南割于楚名存亡国实伐三川而归此王业也公令楚王与韩氏地使秦制和谓秦王曰请与韩地而王以施三川韩氏之兵不用而得地于楚韩冯之东兵之辞且谓秦何曰秦兵不用而得三川伐楚韩以窘魏魏氏不敢东是孤齐也张仪之东兵之辞且谓何曰秦韩欲地而兵有案声威发于魏魏氏之欲不失齐楚者有资矣魏氏转秦韩争事齐楚楚王欲而无与地公令秦韩之兵不用而得地有一大德也秦韩之王刦于韩冯张仪而东兵以狥服魏公常执左券以责于秦韩此其善于公而恶张子多资矣【纪年云魏哀王七年楚景□围雍氏韩宣王卒秦助韩共败楚屈匄　史注引此今本不载】绎史　楚围雍氏屡见于史记战国防徐广曰前围雍氏在周赧王三年后围雍氏在赧王十五年正义谓韩襄王十二年已下文并是后围雍氏以规徐说之非索隠曰秦惠王二十六年楚围雍氏至昭王七年又围雍氏是再围也其说与徐广同刘氏曰前围雍氏当赧王七年战国防及纪年并不同凡此诸说皆恍惚无据殊不知楚围雍氏有三考究史文可得而知其一则秦惠王后十三年败楚屈丐楚围雍氏齐世家苏代谓田轸是其事也在周赧王三年其二则秦武王死昭王初立楚懐王怨前韩不救楚于丹阳乃围雍氏战国防韩令使者求救于秦及征甲于周即此役也在周赧王八年其三则韩襄王十二年公子咎与虮虱争国遂令楚围雍氏在赧王十五年
　　是嵗宣惠王卒太子仓立是为襄王【史韩世家】
　　襄王
　　襄王四年与秦武王防临晋其秋秦使甘茂攻我宜阳五年秦拔我宜阳斩首六万　秦武王卒
　　六年秦复与我武遂
　　九年秦复取我武遂
　　十年太子婴朝秦而归
　　十一年秦伐我取穰【穰本楚邑秦取之封公子理后属韩秦昭王取之也】与秦伐楚败楚将唐昧
　　十二年韩太子婴死公子咎公子虮虱【国防作几瑟】争为太子时虮虱质于楚苏代【国防作冷向】谓韩咎曰虮虱亡在楚楚王欲内之甚今楚兵十余万在方城之外公何不令楚王筑万室之都雍氏之旁韩必起兵以救之公必将矣公因以韩楚之兵奉虮虱而内之其听公必矣必以楚韩封公也韩咎从其计【以上史韩世家与国防小异】
　　史【韩世家】苏代又谓秦太后弟戎曰公叔伯婴恐秦楚之内虮虱也公何不为韩求质于楚楚王听入质子于韩则公叔伯婴知秦楚之不以虮虱为事必以韩合于秦楚秦楚挟韩以窘魏魏氏不敢合于齐是齐孤也公又为秦求质子于楚楚不听怨结于韩韩挟齐魏以围楚楚必重公公挟秦楚之重以积德于韩公叔伯婴必以国待公于是虮虱竟不得归韩韩立咎为太子齐魏王来【苏代为韩立计故得齐魏王来】
　　史【韩世家】楚围雍氏韩求救于秦秦未为发使公孙昧入韩公仲曰子以秦为且救韩乎对曰秦王之言曰请道南郑蓝田出兵于楚以待公殆不合矣公仲曰子以为果乎对曰秦王必祖张仪之故智楚威王攻梁也张仪谓秦王曰与楚攻魏魏折而入于楚韩固其与国也是孤秦也不如出兵以到【国防作劲】之魏楚大战秦取西河之外以归今其状阳言与韩其实隂善楚公待秦而到必轻与楚战楚隂得秦之不用也必易与公相支也公战而胜楚遂与公乗楚施三川而归公战不胜楚楚塞三川守之公不能救也窃为公患之司马庚三反于郢甘茂与昭鱼遇于商于其言收玺实类有约也公仲恐曰然则柰何曰公必先韩而后秦先身而后张仪公不如亟以国合于齐楚齐楚必委国于公公之所恶者张仪也其实犹不无秦也于是楚解雍氏围
