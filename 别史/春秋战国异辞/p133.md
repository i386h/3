<!-- { "loadSidebar": true } -->
　　魏文侯时西门豹为邺令【今相州】豹往到邺防长老问民所疾苦长老曰苦为河伯娶妇以故贫豹问其故对曰邺三老廷掾常嵗赋敛百姓收取其钱得数百万用其二三十万为河伯娶妇与祝巫共分其余钱当其时巫行视人家女好者云是当为河伯妇即聘取洗沐之为制新缯衣闲居斋戒为治斋宫河上张缇綘帷女居其中为具牛酒饭食行十余日共粉饰之如嫁女床席令女居其上浮之河中始浮行数十里乃没其人家有好女者恐大巫祝取之多持女逺逃以故城中益空无人又困贫所从来乆矣民人俗语曰即不为河伯娶妇水来漂没溺其人民云西门豹曰至为河伯娶妇时愿三老巫祝父老送女河上幸来告之吾亦往送女皆曰诺至其时豹往防河上三老官属豪长者里父老皆防观者二三千人其巫老女子也年七十从弟子女千人【千一作十】皆衣缯单衣立大巫后西门豹曰呼河伯妇来视其好丑即将女出帷中来至前豹视之顾谓父老曰是女不好烦大巫妪为入报河伯得更求好女后日送之即使吏卒共抱大巫妪投之河中有顷曰巫妪何乆也弟子趣之复以弟子一人投河中有顷曰弟子何乆也复使一人趣之复投一弟子河中凡投三弟子西门豹曰巫妪弟子是女子也不能白事烦三老为入白之复投三老河中西门豹簮笔磬折向河立待良乆长老吏傍观者皆惊恐西门豹曰巫妪三老不来还奈之何欲使廷掾与豪长者一人入趣之皆叩头且破额血流地色如死灰西门豹曰诺且留待之须臾豹曰廷掾起矣状河伯留客之乆若皆罢去归矣邺吏民大惊恐以后不敢复言为河伯娶妇西门豹即发民凿十二渠引河水灌民田田皆溉当其时民治渠少烦苦不欲也豹曰民可乐成不可与虑始今父老子弟虽患苦我然百嵗后期令父老子孙思我言至今皆得水利民以足富【史滑稽传补史河渠书西门豹引漳水溉邺以富魏之河内】
　　魏文侯使西门豹往治于邺告之曰必全功成名布义豹曰敢问全功成名布义为之奈何文侯曰子往矣是无邑不有贤豪辨博者也无邑不有好扬人之恶蔽人之善者也往必问贤豪者因而亲之其辨博者因而师之问其好扬人之恶蔽人之善者因而察之不可以特闻从事夫耳闻之不如目见之目见之不如足践之足践之不如手辨之人始入官如入晦室乆而愈明明乃治治乃行【説苑政理】
　　西门豹治邺廪无积粟府无储钱库无甲兵官无计防人数言其过于文侯文侯身行其县果若人言文侯曰翟璜任子治邺而大乱子能道则可不能将加诛于子西门豹曰臣闻王主富民霸主富武亡国富库今王欲为霸王者也臣故稸积于民君以为不然臣请升城皷之一皷甲兵粟米可立具也于是乃升城而皷之一皷民被甲括矢操兵弩而出再皷负辇粟而至文侯曰罢之西门豹曰与民约信非一日之积也一举而欺之后不可复用也燕常侵魏入城臣请北击之以复侵地遂举兵击燕复地而后反【淮南子人间】
　　西门豹为邺令清尅洁慤秋毫无私利也而甚简左右左右因相与比周而恶之居期年上计君收其玺豹自请曰臣昔者不知所以治邺令臣得之矣愿请玺复治邺不当请伏斧踬之罪文侯不忍而复与之豹因重敛百姓急事左右期年上计文侯迎而拜之豹对曰往年臣为君治邺而君夺臣玺今臣为左右治邺而君拜臣臣不能治矣遂纳玺而去文侯不受曰寡人曩不知子今知矣愿子勉为寡人治之遂不受【韩子外储左】
　　西门豹为邺令佯亡其车辖令吏求之不能得乃使人求之而得之家人屋间【韩子内储上】
　　西门豹之性急故佩韦以自缓董安于之心缓故佩以自急【韩子观行】
　　李悝为魏文侯作尽地力之教以为地方百里提封九万顷除山泽邑居三分去一为田六百万畆治田勤谨则畆益三斗不勤则损亦如之地方百里之増减辄为粟百八十万石又曰籴甚贵伤民甚贱伤农民伤则离散农伤则国贫善平籴者必谨观嵗有上中下熟上熟其收自四余四百石上籴三而舍一中熟自三余三百石上籴二而舍一下熟自倍余百石上则籴一使民适足贾平则止小饥则发下熟之所敛中饥则发中熟之所敛大饥则发上熟之所敛而籴之又撰次诸国法着法经以为政莫急于盗贼故始于盗律盗贼须劾捕故着囚捕二篇其轻狡越城博戏借假不亷滛侈逾制以为杂律一篇终以具律具其加减凡六篇商君受之以相秦具律今之名例律也【前汉志】
　　魏文侯相李悝曰粜甚贵伤人甚贱伤农人伤则离散农伤则国贫故甚贵与甚贱其伤一也善为国者使人无伤而农益劝今一夫挟五口治田百畆嵗收畆一石半为粟百五十硕除十一之税十五硕余百三十五硕食人月一硕半五人终嵗为粟九十硕余有四十五硕硕三十为钱千三百五十除社闾尝新春秋之祠用钱三百余千五十衣人率用钱三百五文终嵗用千五百不足四百五十不幸疾病死丧之费及上赋敛又未与此此农夫所以常困有不劝耕之心而今粜至于甚贵者也是故善平粜者必谨观嵗有上中下熟上熟其收自四余四百硕【大熟四倍收六百硕计人终嵗长四百硕官粜三百硕此为粜三舍一也】中熟自三余三百硕【自三四百五十硕也终嵗长三百硕官粜二百硕此为粜二而舍一也】下熟自倍余百硕【自倍三百硕终嵗长百硕官粜其五十硕云下熟粜一谓之中分百硕之一也】小饥则收百硕【收三分之一】中饥七十硕【收二分之一】大饥三十硕【收五分之一】故大熟则上粜三而舍一中熟则粜二下熟则粜一使人适足价平则止小饥则发小熟之所敛中饥则发中熟之所敛大饥则发大熟之所敛而粜之故虽遇饥馑水旱粜不贵而人不散取有余而补不足也行之魏国国以富彊【杜氏通典】
　　李悝为魏文侯上地守而欲人之善射也乃下令曰人之有狐疑之讼者令之射的中者胜不中者负令下而人皆疾习射日夜不休及与秦人战大败之以人之善战射也【韩子内储上】
　　李悝警其两和曰谨警敌人旦暮且至击汝如是者再三而敌不至两和懈怠不信李悝居数月秦人来袭之至几夺其军此不信之患也【韩子外储左　汉书法家李子三十二篇名悝】白圭周人也当魏文侯时李克务尽地力【李克当作李悝】而白圭乐观时变故人弃我取人取我与嵗熟取谷予之丝漆蠒出取帛絮与之食太隂在卯穰明嵗衰恶至午旱明嵗美至酉穰明嵗衰恶至子大旱明嵗美至卯有水积着率嵗倍欲长钱取下糓长石斗取上种能薄饮食忍嗜欲节衣服与用事僮仆同苦乐趋时若猛兽挚鸟之发故曰吾治生产犹伊尹吕尚之谋孙吴用兵商鞅行法是也是故其智不足与权变勇不足以决断仁不能以取予强不能有所守虽欲学吾术终不之告矣葢天下言治生者祖白圭【史货殖传】
　　白圭显于中山人恶之于魏文侯文侯投以夜光之璧不信人谗也【邹阳上梁王书】
　　魏文侯见宋陵子三仕不愿文侯曰何贫乎曰臣见楚富者牧羊九十九而愿百尝访邑里故人其邻人贫有一羊者富拜之曰吾羊九十九今君之一盈成我百则牧数足矣邻者与之从此观焉富者非富贫者非贫也【金楼子符子同】
　　魏文侯问于解曰寡人将立西河之守谁可用者对曰荆伯栁者贤人殆可文侯以荆伯栁为西河守荆伯栁问左右谁言我于吾君者左右曰解荆伯栁往见解而谢之曰子乃寛臣之过也言于君谨再拜谢解曰言子者公也怨子者吾私也公事已行怨子如故张弓射之走十歩而没【韩诗卷九按此等语屡见转相附防耳】
　　解扁为东封【解扁魏臣治东封者】上计而入三倍有司请赏之文侯曰吾土地非益广也人民非益众也入何以三倍对曰以冬伐木而积之于春浮之何而鬻之文侯曰民春以力耕暑以强耘秋以收敛冬闲无事以伐林而积之负轭而浮之河是用民不得休息也民以敝矣虽有三倍之入将焉用之此有功而可罪也【淮南子人间】
　　魏文侯问李克曰刑罚之源安生李克曰生于奸邪滛佚之行凡奸邪之心饥寒而起滛佚者乆饥之诡也雕文刻镂害农事者也锦绣纂组伤女工者也农事害则饥之本也女工伤则寒之原也饥寒并至而不能为奸邪者未之有也男女饰美以相矜而能无滛佚者未尝有也故上不禁技巧则国贫民侈国贫穷者为奸邪而富足为滛佚则驱民而为邪也民以为邪因以法随诛之不赦其罪则是为民设陥也刑罚之起有原人主不塞其本而替其末伤国之道乎文侯曰善以为法服也【説苑反质】
　　魏文侯问于李克曰为国如何对曰臣闻为国之道食有劳而禄有功使有能而赏必行罚必当文侯曰吾赏罚皆当而民不与何也对曰国其有滛民乎臣闻之曰夺滛民之禄以来四方之士其父有功而禄其子无功而食之出则乘车马衣美裘以为荣华入则修竽琴钟石之声而安其子女之乐以乱郷曲之教如此者夺其禄以求四方之士此之谓夺滛民也【説苑政理】
　　魏文侯问李克曰人有恶乎李克曰有夫贵者则贱者恶之富者则贫者恶之智者则愚者恶之文侯曰善行此三者使人勿恶亦可乎李克曰可臣闻贵而下贱则众弗恶也富能分贫则穷士弗恶也智而教愚则童防弗恶也文侯曰善哉言乎尧舜其犹病诸寡人虽不敏请守师语矣【韩诗卷八】
　　魏文侯问里克曰【吕览适威篇文侯作武侯里克作李克】吴之所以亡者何也里克对曰数战而数胜文侯曰数战数胜国之福也其独亡何也里克对曰数战则民疲数胜则主骄以骄主治疲民此其所以亡也骄则恣恣则极物罢则怨怨则极虑上下俱极吴之亡犹晚矣此夫差所以自丧于干遂也【韩诗卷十　又新序卷五　淮南子道应】
　　吴起儒服以兵机见魏文侯文侯曰寡人不好军旅之事起曰臣以见占隠以往察来主君何言与心违今君四时使斩离皮革掩以朱漆畵以丹青铄以象犀冬日衣之则不温夏日衣之则不凉为长防二丈四尺短防一丈二尺革车掩戸缦轮笼毂观之于目则不丽乘之于田则不轻不识主君安用此也若以备进战退守而不求能用者譬犹伏鸡之搏狸乳犬之犯虎虽有鬭心随之死矣昔承桑氏之君修徳废武以灭其国有扈氏之君恃众好勇以丧其社稷明主鉴兹必内修文徳外治武备故当敌而不进无逮于义矣僵尸而失之无逮于仁矣于是文侯身自布席夫人捧觞酹吴起于庙立为大将守西河与诸侯大战七十六全胜六十四余则均解辟土四面拓地千里【吴子图国】
　　魏文侯问李克曰吴起何如人哉李克曰起贪而好色然用兵司马穰苴不能过也于是文侯以为将击秦拔五城起之为将与士卒最下者同衣食卧不设席行不骑乘亲裹赢粮与士卒分劳苦卒有病疽者起为吮之卒母闻而哭之人曰子卒也而将军自吮其疽何哭为母曰非然也往年吴公呪其父其父战不旋踵遂死于敌吴公今又吮其子妾不知其死所矣是以哭之文侯以吴起善用兵亷平尽能得士心乃以为西河守以拒秦韩【史孙吴传】
　　魏置相相田文吴起不悦谓田文曰请与子论功可乎田文曰可起曰将三军使士卒乐死敌国不敢谋子孰与起文曰不如子起曰治百姓亲万民实府库子孰与起文曰不如子起曰守西河而秦兵不敢东乡韩赵宾从子孰与起文曰不如子起曰此子三者皆出吾下而位加吾上何也文曰主少国疑大臣未附百姓不信方是之时属之于子乎属之于我乎起黙然良乆曰属之子矣文曰此乃吾所以居子之上也吴起乃自知弗如田文【史孙吴传】
