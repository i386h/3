<!-- { "loadSidebar": true } -->
　　应侯问孙卿曰入秦何见孙卿曰其固塞险形势便山林川谷美天材之利多是形胜也入境观其风俗其百姓朴其声乐不流污其服不挑甚畏有司而顺古之民也及都邑官府其百吏肃然莫不恭俭敦敬忠信而不楛古之吏也入其国观其士大夫出于其门入于公门出于公门归于其家无有私事也不比周不朋党倜然莫不明通而公也古之士大夫也观其朝廷其间听决百事不留恬然如无治者古之朝也故四世有胜非幸也数也是所见也故曰佚而治约而详不烦而功治之至也秦类之矣虽然则甚有其諰也【諰惧也】兼数具者而尽有之然而县之以王者之功名则倜倜然其不及逺也是何也则其殆无儒耶故曰粹而王駮而霸无一焉而亡此亦秦之所短也【荀子强国】
　　秦昭王问孙卿曰儒无益人之国孙卿曰儒者法先王隆礼义谨乎臣子而能贵其上者也人主用之则进在本朝而宜不用则退编百姓而慤必为顺下矣虽穷困冻馁必不以邪道为食【食一作贪】无置锥之地而明于持社稷之大计呌呼而莫之能应然而通乎裁万物养百姓之经纪势在人上则王公之才也在人下则社稷之臣国君之寳也虽隐于穷闾漏室人莫不贵之道诚存也仲尼为鲁司冦沈犹氏不敢朝饮其羊公慎氏出其妻慎溃氏逾境而走鲁之鬻牛马者不豫贾布正以待之者也居于阙党阙党之子弟罔不分有亲者取多孝悌以化之也儒者在本朝则美政在下位则美俗儒之为人下如是矣王曰然则其为人上柰何孙卿对曰其为人上也广大矣志意定乎内礼节修乎朝法则度量正乎官忠信爱利形乎下行一不义杀一无罪而得天下不为也义信乎人通于四海则天下之人应之如讙是何也则贵明白而治天下也近者讴歌而乐之逺者竭蹶而趋之四海之内若一家通达之属莫不从服夫是之谓人师诗曰自西自东自南自北无思不服此之谓也夫其为人下也如彼其为人上也如此何为其无益于人之国乎昭王曰善【荀子儒效又新序卷五】
　　秦昭王之四十五年伐韩之野王野王降秦上党道絶其守冯亭与民谋曰郑道已絶韩必不可得为民秦兵日进韩不能应不如以上党归赵赵若受我秦怒必攻赵赵被兵必亲韩韩赵为一则可以当秦因使人报赵赵孝成王与平阳君平原君计之平阳君曰不如勿受受之祸大于所得平原君曰无故得一郡受之便赵受之因封冯亭为华阳君　四十七年秦使左庶长王龁攻韩取上党上党民走赵赵军长平以按据上党民四月龁因攻赵赵使亷颇将赵军士卒犯秦斥兵秦斥兵斩赵禆将茄六月陷赵军取二障四尉七月赵军筑垒壁而守之秦又攻其垒取二尉败其阵夺西垒壁亷颇坚壁以待秦秦数挑战赵兵不出赵王数以为让而秦相应侯又使人行千金于赵为反间曰秦之所畏独畏马服子赵括将耳亷颇易与且降矣赵王既怒亷颇军多失亡军数败又反坚壁不敢战而又闻秦反间之言因使赵括代亷颇将以击秦秦闻马服子将乃隂使武安君白起为上将军而王龁为尉禆将令军中有敢泄武安君将者斩赵括至则出兵击秦军秦军阳败而走张二竒兵以刦之赵军逐胜追造秦壁壁坚拒不得入而秦竒兵二万五千人絶赵军后又一军五千骑絶赵壁间赵军分而为二粮道絶而秦出轻兵击之赵战不利因筑壁坚守以待救至秦王闻赵食道絶王自之河内赐民爵各一级发年十五以上悉诣长平遮絶赵救及粮食至九月赵卒不得食四十六日皆内隂相杀食来攻秦垒欲出为四队四五复之不能出其将军赵括出鋭卒自搏战秦军射杀赵括括军败卒四十万人降武安君武安君计曰前秦已拔上党上党民不乐为秦而归赵赵卒反覆非尽杀之恐为乱乃挟诈而尽坑杀之遗其小者二百四十人归赵前后斩首虏四十五万人赵人大震【史白起传】
　　昭王四十八年十月韩献垣雍武安君归秦分军为二王龁攻皮牢拔之司马梗定太原韩赵恐使苏代厚币説秦相应侯【语详国防】于是应侯言于秦王曰秦兵劳请许韩赵之割地以和且休士卒王听之割韩垣雍赵六城以和正月皆罢兵武安君闻之由是与应侯有隙其九月秦复发兵使五大夫王陵攻赵邯郸是时武安君病不任行【史白起传】
　　白起为秦伐赵破长平【昭王四十八年】欲遂灭赵遣卫先生説昭王益兵粮为应侯所害事用不成其精诚上达于天故太白为之食昴【昴赵分也　邹阳上梁王书注】
　　昭王四十九年正月陵攻邯郸少利秦益发兵佐陵陵兵亡五校武安君病愈秦王欲使武安君代陵武安君言曰邯郸实未易攻也且诸侯救日至彼诸侯怨秦之日久矣今秦虽破长平军而秦卒死者过半国内空逺絶河山而争人国都赵应其内诸侯攻其外破秦兵必矣不可秦王自命不行乃使应侯请之武安君终辞不肯行遂称病秦王使王龁代陵将八九月围邯郸不能拔楚使春申君及魏公子将兵数十万攻秦军秦军多失亡武安君言曰秦不听臣计今如何矣秦王闻之怒彊起武安君武安君遂称病笃应侯请之不起于是免武安君为士伍迁之隂宻武安君病未能行居三月诸侯攻秦军急秦军数却使者日至秦王乃使人遣白起不得留咸阳中武安君既行出咸阳西门十里至杜邮秦昭王与应侯羣臣议曰白起之迁其意尚怏怏不服有余言秦王乃使使者赐之剑自裁武安君引剑将自刭曰我何罪于天而至此哉良久曰我固当死长平之战赵卒降者数十万人我诈而尽坑之是足以死遂自杀武安君之死也以秦昭王五十年十一月死而非其罪秦人怜之乡邑皆祭祀焉【史白起传】
　　四十九年益发卒佐陵陵战不善免王龁代将其十月将军张唐攻魏为蔡尉【蔡姓尉名】捐弗守还斩之
　　五十年十月武安君白起有罪为士伍迁隂宻　张唐攻郑拔之　十二月益发卒军汾城旁武安君白起有罪死　王龁攻邯郸不拔去还奔汾军二月余攻晋军斩首六千晋走流死河二万人攻汾城即从唐拔寜新中更名安阳　初作河桥【以上史秦本纪】
　　秦昭王令工施钩梯而上华山以松栢之心为博箭长八尺棊长八寸而勒之曰昭王甞与天神博于此【韩子外储左】
　　秦昭王有病百姓里买牛而为王祷公孙述出见之入贺王曰百姓乃皆里买牛为王祷王使人问之果有之王曰罸之人二甲夫非令而擅祷是爱寡人也夫爱寡人寡人亦且改法而心与之相循者是法不立法不立乱亡之道也不如人罸二甲而复与为治一曰秦襄王病百姓为之祷病愈杀牛塞祷郎中阎遏公孙衍出见之曰非社腊之时也奚自杀牛而祠社怪而问之百姓曰君病为之祷今病愈杀牛塞祷阎遏公孙衍説见王拜贺曰王过尧舜矣王惊曰何谓也对曰尧舜其民未至为之祷也今王病而民以牛祷病愈杀牛塞祷故臣窃以为过尧舜也王因使人问何里为之訾其里正与伍老屯二甲阎遏公孙衍媿不敢言居数月王饮酒酣乐阎遏公孙衍谓王曰前时臣窃以王为过尧舜非敢谀也尧舜病其民未至为之祷今王病而民以牛祷病愈杀牛塞祷乃訾其里正与伍老屯二甲臣窃怪之王曰民之所以为我用者非以吾爱之也以吾势之为我用也吾释势与民相収若吾适不爱而民因不为我用也故遂絶爱道也【韩子外储右】
　　昭王用应侯谋纵反间卖赵赵以故令马服子代亷颇将秦大破赵于长平遂围邯郸已而与武安君白起有隙言而杀之任郑安平使将击赵郑安平为赵所困急以兵二万人降赵应侯席藁请罪秦之法任人而所任不善者各以其罪罪之于是应侯罪当収三族秦昭王恐伤应侯之意乃下令国中有敢言郑安平事者以其罪罪之而加赐相国应侯食物日益厚以顺适其意后二嵗王稽为河东守与诸侯通坐法诛而应侯日益以不怿昭王临朝叹息应侯进曰臣闻主忧臣辱主辱臣死今大王中朝而忧臣敢请其罪昭王曰吾闻楚之鐡剑利而倡优拙夫鐡剑利则士勇倡优拙则思虑逺夫以逺思虑而御勇士吾恐楚之图秦也夫物不素具不可以应卒今武安君既死而郑安平等畔内无良材而外多敌国吾是以忧欲以激励应侯应侯惧不知所出蔡泽闻之往入秦【史范睢传】
　　秦昭王中朝而叹曰夫楚剑利倡优拙夫剑利则士多慓悍倡优拙则思虑逺也吾恐楚之谋秦也【説苑指武】
　　蔡泽者燕人也游学干诸侯大小甚众不遇而从唐举相曰吾闻先生相李兑曰百日之内持国秉政有之乎曰有之曰若臣者何如唐举孰视而笑曰先生曷鼻巨肩魋顔蹙齃膝挛吾闻圣人不相殆先生乎蔡泽知唐举戯之乃曰富贵吾所自有吾所不知者寿也愿闻之唐举曰先生之夀从今以往者四十三嵗蔡泽笑谢而去谓其御者曰吾持粱刺齿肥跃马疾驱懐黄金之印结紫绶于要揖让人王之前食肉富贵四十三年足矣去之赵见逐入韩魏遇夺釡鬲于涂闻应侯任郑安平王稽皆负重罪于秦应侯内慙【史记蔡泽传】
　　蔡泽乃西入秦将见昭王使人宣言以感怒应侯曰燕客蔡泽天下雄俊辨智士也彼一见秦王秦王必困君而夺君之位应侯闻曰五帝三代之事百家之説吾既知之众口之辩吾皆摧之是恶能困我而夺我位乎使人召蔡泽蔡泽入则揖应侯应侯固不快及见之又倨应侯因让之曰子常宣言欲代我相秦寜有之乎对曰然应侯曰请闻其説蔡泽曰吁君何见之晚也夫四时之序成功者去夫人生百体坚强手足便利耳目聪明而心圣智岂非士之愿欤应侯曰然蔡泽曰质仁秉义行道施徳得志于天下天下懐乐敬爱而尊慕之皆愿以为君王岂不辨智之期欤应侯曰然蔡泽复曰富贵显荣成理万物使各得其所性命夀长终其天年而不夭伤天下继其统守其业传之无穷名实纯粹泽流千里世世称之而无絶与天地终始岂非道徳之符而圣人所谓吉祥善事者欤应侯曰然蔡泽曰若夫秦之商君楚之呉起越之大夫种其卒亦可愿与应侯知蔡泽之欲困已以説复谬曰何为不可夫公孙鞅之事孝公也极身无贰虑尽公而不顾私设刀锯以禁奸邪信赏罚以致治披腹心示情素怨咎欺旧友夺魏公子卬安秦社稷利百姓卒为秦禽将破敌攘地千里呉起之事悼王也使私不得害公防不得蔽忠言不取茍合行不取茍容不为危易行行义不避难然为霸主强国不辞祸凶大夫种之事越王也主虽困辱悉忠而不解主虽絶亡尽能而弗离成功而弗矜贵富而不骄怠若此三子者固义之至也忠之节也是故君子以义死难视死如归生而辱不如死而荣士固有杀身以成名唯义之所在虽死无所恨何为不可哉蔡泽曰主圣臣贤天下之盛福也君明臣直国之福也父慈子孝夫信妻贞家之福也故比干忠而不能存殷子胥智而不能完呉申生孝而晋国乱是皆有忠臣孝子而国家灭乱者何也无明君贤父以听之故天下以其君父为僇辱而怜其臣子今商君呉起大夫种之为人臣是也其君非也故世称三子致功而不见徳岂慕不遇世死乎夫待死而后可以立忠成名是微子不足仁孔子不足圣管仲不足大也夫人之立功岂不期于成全耶身与名俱全者上也名可法而身死者其次也名虽僇辱而身全者下也于是应侯称善【史蔡泽传】
