<!-- { "loadSidebar": true } -->
　　赵简子有两白骡而甚爱之阳城胥渠处【阳城姓胥渠名处犹病也】广门之官夜欵门而谒曰主君之臣胥渠有疾医教之曰得白骡之肝病则止不得则死谒者入通董安于御于侧愠曰譆胥渠也期吾君骡请即刑焉简子曰夫杀人以活畜不亦不仁乎杀畜以活人不亦仁乎于是召庖人杀白骡取肝以与之无几何赵兴兵而攻翟广门之官左七百人右七百人皆先登而获甲【吕览爱士】
　　赵简子问于翟封荼曰吾闻翟雨谷三日信乎曰信又闻雨血三日信乎曰信又闻马生牛牛生马信乎曰信简子曰大哉妖亦足以亡国矣对曰雨谷三日防风之所飘也雨血三日鸷鸟击于上也马生牛牛生马杂牧也此非翟之妖也简子曰然则翟之妖奚也对曰其国数散其君幼弱其诸卿货其大夫比党以求禄爵其百官肆防而无告其政令不竟而数化其士巧贪而有怨此其妖也【説苑辨物】
　　赵简子南击楚与津吏期津吏醉卧不能渡简子怒欲杀之其女娟惧持檝走前曰妾父闻君王将渡恐风波之起水神动骇故祷祀九江三淮之神不胜杯杓余沥尚醉于此君命诛之恐心不知非而体不知痛也愿以微躯易父之死简子释弗诛将渡少檝者一人娟攘拳操檝而请曰妾居河济之间习舟檝之事愿备父役简子不许娟曰汤伐夏左骖牝骊右骖牝黄而放桀武王伐殷左骖牝骐右骖牝駵而克纣主君但欲渡耳用一妇人何伤简子遂与渡中流发河激之歌以鸣其意歌曰升彼河兮面观清水扬波兮冒冥冥祷求福兮醉不醒诛将加兮妾心惊罚既释兮渎乃清妾持檝兮操其维蛟龙助兮主将归呼来櫂兮行勿疑简子悦曰昔者不谷梦娶岂此女耶将使人祝袚以为夫人娟曰妇人之道非媒不嫁妾有严亲在不敢闻命简子归乃纳币于其父母而以为夫人【列女传】
　　阳虎去齐走赵【左定公九年】简主问曰吾闻子善树人虎曰臣居鲁树三人皆为令尹及虎抵罪于鲁皆搜索于虎也臣居齐荐三人一人得近王一人为县令一人为吏及臣得罪近王者不见臣县令者迎臣执缚吏者追臣至境上不及而止虎不善树人主俛而笑曰树橘柚者食之则甘嗅之则香树枳棘者成而刺人故君子慎所树【韩子外储左】
　　阳虎得罪于衞北见简子曰自今以来不复树人矣简子曰何哉阳虎对曰夫堂上之人臣所树者过半矣朝廷之吏臣所立者亦过半矣邉境之士臣所立者亦过半矣今堂上之人亲却臣于君朝廷之吏亲危臣于众邉境之士亲却臣于兵简子曰唯贤者为能报恩不肖者不能夫树桃李者夏得休息秋得食焉树蒺藜者夏不得休息秋得刺焉今子之所树蒺藜也自今以来择人而树毋已树而择之【説苑复恩】
　　韩诗【卷七】魏文侯之时子质仕而获罪焉去而北游谓简主曰自今已后不复树徳于人矣简主曰何以也质曰吾所树堂上之士半吾所树朝廷之大夫半吾所树邉境之人亦半今堂上之士恐我以法邉境之人劫我以兵是以不树徳于人也简子曰噫子之言过矣夫春树桃李夏得隂其下秋得隂其实春树蒺藜夏不得采其叶秋得其刺焉由此观之在所树也今子所树非其人也故君子先择而后种也【魏文侯立在简子后不同时作简子谓阳虎语者近是】
　　阳虎议曰主贤明则悉心以事之不肖则节奸而试之逐于鲁疑于齐走而之赵赵简主迎而相之左右曰虎善窃人国政何故相也简子曰阳子务取之我务守之遂执术而御之阳虎不敢为非以善事简子兴主之强几至于霸【韩子外储左】
　　赵简子将袭衞使史黙往覩之期以一月六月而后返赵简子曰何其久也史黙曰谋利而得害犹弗察也今蘧伯玉为相史防佐焉孔子为客子贡使令于君前甚聴易曰涣其羣元吉涣者贤也羣者众也元者吉之始也涣其羣元吉者其佐多贤也赵简子按兵而不动【吕览召类又説苑奉使】
　　赵简子昼居喟然太息曰异哉吾欲伐衞十年矣而衞不伐侍者曰以赵之大而伐衞之细君若不欲则可也君若欲之请令伐之简子曰不如而言也衞有士十人于吾所吾乃且伐之十人者其言不义也而我伐之是我为不义也故简子之时衞以十人者按赵之兵殁简子之身【吕览期贤】
　　赵简子疾五日不知人大夫皆惧医扁鹊视之出董安于问扁鹊曰血脉治也而何怪在昔秦穆公尝如此七日而寤寤之日告公孙支与子舆曰我之帝所甚乐吾所以久者适有学也帝告我晋国将大乱五世不安其后将霸未老而死霸者之子且令而国男女无别公孙支书而藏之秦防于是出矣献公之乱文公之霸而防公败秦师于殽而归縦淫此子之所闻今主君之疾与之同不出三日疾必间间必有言也居二日半简子寤语大夫曰我之帝所甚乐与百神游于钧天广乐九奏万舞不类三代之乐其声动人心有一熊欲来援我帝命我射之中熊熊死又有一罴来我又射之中罴罴死帝甚喜赐我二笥皆有副吾见儿在帝侧帝属我一翟犬曰及而子之壮也以赐之帝告我晋国且世衰七世而亡嬴姓将大败周人于范魁之西而亦不能有也今余思虞舜之勲适余将以其胄女孟姚配而七世之孙董安于受言而书藏之以扁鹊言告简子简子赐扁鹊田四万亩他日简子出有人当道辟之不去従者怒将刃之当道者曰吾欲有谒于主君従者以闻简子召之曰譆吾有所见子晰也当道者曰屏左右愿有谒简子屏人当道者曰主君之疾臣在帝侧简子曰然有之子之见我我何为当道者曰帝令主君射熊与罴皆死简子曰是且何也当道者曰晋国且有大难主君首之帝令主君灭二卿夫熊与罴皆其祖也【范氏中行氏之祖】简子曰帝赐我二笥皆有副何也当道者曰主君之子将克二国于翟皆子姓也【谓代及智氏】简子曰吾见儿在帝侧帝属我一翟犬曰及而子之长以赐之夫儿何谓以赐翟犬当道者曰儿主君之子也翟犬者代之先也主君之子且必有代及主君之后嗣且有革政而胡服并二国于翟简子问其姓而延之以官当道者曰臣野人致帝命耳遂不见【以上又见风俗通卷一】简子书藏之府异日姑布子卿见简子徧召诸子相之子卿曰无为将军者简子曰赵氏其灭乎子卿曰吾尝见一子于路殆君之子也简子召子毋防毋防至则子卿起曰此真将军矣简子曰此其母贱翟婢也【翟一作越】奚道贵哉子卿曰天所授也虽贱必贵自是之后简子尽召诸子与语毋防最贤简子乃告诸子曰吾藏寳符于常山上先得者赏【一作往得者立为后】诸子驰之常山上求无所得毋防还曰已得符矣简子曰奏之毋防曰従常山上临代代可取也简子曰是知符矣于是知毋防果贤乃废太子伯鲁而以毋防为太子后二年晋定公之十四年范中行作乱简子灭之【史赵世家绎史云史迁好竒语怪此段殊腐秽可刋】
　　列仙传　任光上蔡人善饵丹卖药于都市里间积八十九年乃知是故时任光也皆悦如数十嵗面顔长老识之赵简子聘与俱归常在栢梯山上三世不知所在晋人常服其丹也
　　尹铎为晋阳下有请于赵简子【尹铎简子家臣晋阳简子邑为治也】简子曰往而夷夫垒我将往往而见垒是中行寅与范吉射也【夷平也中行文子与范昭子伐赵晋阳所作垒垒培堙也简子不欲见故使尹铎平之】铎往而増之简子上之晋阳望见垒而怒曰譆铎也欺我于是乃舎于郊将使人诛铎也孙明进谏曰以臣私之【私惟也】铎可赏也铎之言固曰见乐则淫侈见忧则诤治此人之道也今君见垒念忧患而况羣臣与民乎夫便国而利于主虽兼于罪铎为之夫顺令以取容者众能之而况铎欤君其图之简子曰微子之言寡人几过于是乃以免难之赏赏尹铎【吕览似顺】
　　赵简子曰厥也爱我铎也不爱我【厥赵厥铎尹铎皆家臣也】厥之谏我也必于无人之所铎之谏我也喜质我于人中必使我丑尹铎对曰厥也爱君之丑也而不爱君之过也铎也爱君之过也而不爱君之丑也臣尝闻相人于师敦顔而土色者忍丑不质君于人中恐君之不变也【吕览逹郁】説苑【臣术】简子有臣尹绰赦厥简子曰厥爱我谏我必不于众人中绰也不爱我谏我必于众人中尹绰曰厥也爱君之丑而不爱君之过也臣爱君之过而不爱君之丑孔子曰君子哉尹绰面訾而不誉也
　　赵简子春筑台于邯郸天雨而不息谓左右曰可无趋种乎尹铎对曰公事急厝种而悬之台夫虽欲趋种不能得也简子惕然乃释台罢役曰我以台为急不知民之急也民以不为台故知吾之爱也【説苑贵德】
　　董安于治晋阳问政于蹇老蹇老曰曰忠曰信曰敢董安于曰安忠乎曰忠于主曰安信乎曰信于令曰安敢乎曰敢于不善人董安于曰此三者足矣【说苑政理】
　　董阏于【阏于即安于】为赵上地守行石邑山中见深涧峭如墙深百仞因问其旁乡左右曰人尝有入此者乎对曰无有曰婴儿痴聋狂悖之人尝有入此者乎对曰无有牛马犬彘有尝入此者乎对曰无有董阏于喟然太息曰吾能治矣使吾法之无赦犹入涧之必死也则人莫之敢犯也何为不治之【韩子内储上】
　　赵简子従晋阳之邯郸中路而止引车吏进问君何为止简主曰董安于后吏曰此三军之事也君奈何以一人留三军也简主曰诺驱之百步又止吏将进谏董安于适至简主曰秦道之与晋国交者吾忘令人塞之董安于曰此安于之所为后也简主曰官之寳璧吾忘令人载之对曰此安于之所为后也简主曰行人烛过年长矣言未尝不为晋国法也吾行忘令人辞且聘焉对曰此安于之所为后也【説苑臣术】
　　荘子　赵简子出田郑龙为右有一野人简子曰龙下射彼使无惊吾马三命郑龙郑龙不对简子怒郑龙曰昔吾先君伐衞克曹退为践土之盟不戮一人吾今一朝田而曰必为我杀人是虎狼食人故将救之简子愀焉曰不爱其身以活人者可无従乎还车辍田曰人之田也得兽今吾田也得士【逸篇今本无亦作梁君公孙龙事】
