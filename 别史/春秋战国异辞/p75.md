<!-- { "loadSidebar": true } -->
　　韩魏相攻期年不解秦惠王欲救之问于左右左右或曰救之便或曰勿救便惠王未能为之决陈轸适至秦【自楚至】惠王曰子去寡人之楚亦思寡人不陈轸对曰王闻夫越人庄舄乎王曰不闻曰越人庄舄仕楚执珪有顷而病楚王曰舄故越之鄙细人也今事楚执珪贵富矣亦思越不中谢【中谢侍御之官也】对曰凡人之思故在其病也彼思越则越声不思越则楚声使人往聴之犹尚越声也今臣虽弃逐之楚岂能无秦声哉惠王曰善今韩魏相攻朞年不解或谓寡人救之便或曰勿救便寡人不能决愿子为子主计之【子主谓楚王也】余为寡人计之陈轸对曰亦尝有以夫卞庄子刺虎闻于王者乎庄子欲刺虎馆竖子止之曰两虎方且食牛食甘必争争则必鬬鬬则大者伤小者死从伤而刺之一举必有双虎之名今韩魏相攻朞年不解是必大国伤小国亡从伤而伐之一举必有两实此犹庄子刺虎之类也臣主与王何异也惠王曰善卒弗救大国果伤小国亡秦兴兵而伐大尅之【史陈轸传】
　　后九年司马错伐蜀灭之伐取赵中都西阳【史秦本纪】史【张仪传】初苴蜀相攻击各来告急于秦秦惠王欲发兵以伐蜀以为道险狭难至而韩又来侵秦秦惠王欲先伐韩后伐蜀恐不利欲先伐蜀恐韩袭秦之敝犹豫未能决司马错与张仪争论于惠王之前司马错欲伐蜀张仪曰不如伐韩王曰请问其説仪曰亲魏善楚下兵三川塞斜谷之口当屯留之道魏絶南阳楚临南郑秦攻新城宜阳以临二周之郊诛周王之罪侵楚魏之地周自知不能救九鼎宝器必出据九鼎案图籍挟天子以令于天下天下莫敢不聼此王业也今夫蜀西僻之国而戎翟之伦也敝兵劳众不足以成名得其地不足以为利臣闻争名者于朝争利者于市今三川周室天下之朝市也而王不争焉顾争于戎翟去王业逺矣司马错曰不然臣闻之欲富国者务广其地欲强兵者务富其民欲王者务博其徳三资者备而王随之矣今王地小民贫故臣愿先从事于易夫蜀西僻之国也而戎翟之长也有桀纣之乱以秦攻之譬如使豺狼逐群羊得其地足以广国取其财足以富民缮兵不伤众而彼已服焉拔一国而天下不以为暴利尽西海而天下不以为贪是我一举而名实附也而又有禁暴止乱之名今攻韩刼天子恶名也而未必利也又有不义之名而攻天下所不欲危矣臣请论其故周天下之宗室也齐韩之与国也周自知失九鼎韩自知亡三川将二国并力合谋以因乎齐赵而求解乎楚魏以鼎与楚以地与魏王弗能止也此臣之所谓危也不如伐蜀完惠王曰善寡人请听子卒起兵伐蜀十月取之【六国年表在惠王二十二年十月实后九年十月也】遂定蜀贬蜀王更号为侯而使陈庄相蜀蜀既属秦秦以益强富厚轻诸侯【与国策小异】
　　新论【贪爱】蜀侯性贪秦惠王闻而欲伐之山涧峻崄兵路不通乃琢石为牛多与金置牛后号牛粪之金以遗蜀侯蜀侯贪之乃堑山填谷使五丁力士以迎石牛秦人帅师随后而至灭国亡身
　　蜀记　秦惠王欲伐蜀患山隘险乃刻五石牛置金尾后以遗蜀蜀人见之以为牛能便金牛下有养卒以为此天牛也蜀王负力而贪即发卒千人使五丁力士拖牛成道致三枚于成都秦得道通石牛力也秦因遣丞相张仪司马错等随石牛道伐蜀
　　地志　今金牛峡在汉中府宁羌县
　　抱朴子　秦惠王以美女五人与蜀王有五丁力士使迎秦女到梓潼见一大蛇入于山穴一丁引其尾不能止五丁乃共引蛇蛇不出山因崩压秦五女及送女者化而成石人于今列于崩之侧
　　地志【嘉定州】秦惠王克蜀移秦人万家于峨眉水上因名秦水
　　后十年韩太子苍来质【当在破岸门之下】　伐取韩石章　伐败赵将泥　伐取义渠二十五城
　　十一年樗里疾攻魏焦降之败韩岸门斩首万其将犀首走　公子通封于蜀【以陈庄为相】
　　十二年王与梁王防临晋　庶长疾攻赵虏赵将庄【即庄豹拔□】张仪相楚【秦欲伐齐齐楚从亲故使张仪徃相楚】
　　十三年庶长章【即魏章】击楚于丹阳虏其将屈匄斩首八万又攻楚汉中取地六百里置汉中郡【封樗里子号为严君】　楚围雍氏【楚围雍氏有三此前役也当周赧王三年说见后】　秦使庶长疾助韩而东攻齐到满助魏攻燕【满或作蒲秦将姓名也】
　　十四年伐楚取召陵　丹犂臣蜀蜀相壮杀蜀侯来降【壮一作状】　惠王卒子武王立　韩魏齐楚越皆賔从【越一作赵以上俱史秦本纪】
　　楚懐王赦张仪厚礼之如故【懐王初囚张仪后悔而赦之】
