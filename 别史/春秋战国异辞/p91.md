<!-- { "loadSidebar": true } -->
　　史记【循吏传】孙叔敖者楚之处士也虞丘相进之于楚庄王以自代也三月为楚相施教导民上下和合世俗盛美政缓禁止吏无奸邪盗贼不起秋冬则劝民山采春夏以水各得其所便民皆乐其生庄王以为币轻更以小为大百姓不便皆去其业市令言之相曰市乱民莫安其处次行不定相曰如此几何须乎市令曰三月顷相曰罢吾今令之复矣后五日朝相言于王曰前日更币以为轻今市令来言曰市乱民莫安其处次行之不定臣请遂令复如故王许之下令三日而市复如故楚民俗好庳车王以为庳车不便马欲下令使髙之相曰令数下民不知所从不可王必欲髙车臣请教闾里使髙其捆乗车者皆君子君子不能数下车王许之居半嵗民悉自髙其车此不教而民从其化近者视而效之逺者四面望而法之故三得相而不喜知其材自得之也三去相而不悔知非己之罪也【説苑孙叔敖相楚三年不知轭在衡后务大者固忘小】吕氏春秋　荆庄王好周游田猎驰骋弋射欢乐无遗尽传其境内之劳与诸侯之忧于孙叔敖孙叔敖日夜不息不得以便生为故故使庄王功迹着乎竹帛传乎后世
　　韩非子　孙叔敖相楚栈车牝马粝饼菜羮枯鱼之膳冬羔裘夏葛衣面有饥色则良大夫也其俭逼下
　　孙叔敖为楚令尹一国吏民皆来贺有一老父衣麤衣冠白冠后来吊孙叔敖正衣冠而出见之谓老父曰楚王不知臣不肖使臣受吏民之垢人尽来贺子独后来吊岂有説乎父曰有説身已贵而骄人者民去之位已髙而擅权者君恶之禄已厚而不知足者患处之孙叔敖再拜曰敬受命愿闻余教父曰位已髙而意益下官益大而心益小禄已厚而慎不敢取君谨守此三者足以治楚矣【説苑敬慎】
　　缯丘之封人见楚相孙叔敖曰吾闻之也处官久者士妬之禄厚者民怨之位尊者君恨之今相国有此三者而不得罪楚之士民何也孙叔敖曰吾三相楚而心愈卑每益禄而施愈博位滋尊而礼愈恭是以不得罪于楚之士民也【荀子尧问】
　　孙叔敖遇狐丘丈人狐丘丈人曰仆闻之有三利必有三患【患一作怨】子知之乎孙叔敖蹵然易容曰小子不敏何足以知之敢问何谓三利何谓三患狐丘丈人曰夫爵髙者人妬之官大者主恶之禄厚者怨归之此之谓也孙叔敖曰不然吾爵益髙吾志益下吾官益大吾心益小吾禄益厚吾施益博可以免于患乎狐丘丈人曰善哉言乎尧舜其犹病诸【韩诗卷七　又淮南子道应语稍畧　又列子説符语畧同】地志　孙叔敖为令尹筑芍坡大兴水利夀人至今德之
　　叔敖相楚期年而楚国大治庄王以伯叔敖妻不衣帛马不食粟尝乗栈车牝马披羖羊之裘从者曰车新则安马肥则疾狐裘则温何不为也叔敖曰吾闻君子服美益恭小人服美益倨吾无德以堪之矣【桓谭论国是篇】肩吾问于孙叔敖曰子三为令尹而不荣华三去之而无忧色吾始也疑子今视子之鼻间栩栩然子之用心独柰何孙叔敖曰吾何以过人哉吾以其来不可却也其去不可止也吾以为得失之非我也而无忧色而已矣我何以过人哉且不知其在彼乎其在我乎其在彼也亡乎我在我耶亡乎彼方将踌躇方将四顾何暇知乎人贵人贱哉【庄子田子方】
　　楚庄王问于孙叔敖曰寡人未得所以为国是也孙叔敖曰国之有是众非之所恶也臣恐王之不能定也王曰不定独在君乎亦在臣乎孙叔敖曰国君骄士曰士非我无逌贵富士骄君曰国非士无逌安强人君或至失国而不悟士或至饥寒而不进君臣不合国是无逌定矣夏桀殷纣不定国是而以合其取舍者为是以不合其取舍者为非故致亡而不知庄王曰善哉愿相国与诸侯士大夫共定国是寡人岂敢以国骄士民哉【新序卷二又楚史梼杌】
　　庄王学书于沈尹华昭厘恶之王好制使中谢佐制者乗间谓王曰国人皆曰王乃沈尹华之弟子也王不恱因疏沈尹华大夫曰中谢小人也一言而使王不闻先王之道令昭厘得行其私不可不审也庄王于是罚中谢而黜昭厘【楚史梼杌　此条一作楚威王事见后】
　　楚庄王问詹何曰【何隠者】治国柰何对曰臣明于治身而不明于治国庄王曰寡人得奉宗庙社稷愿学所以守之詹何对曰臣未闻身治而国乱者也又未闻身乱而国治者也故本在于身不敢对以末楚王曰善【淮南子道应又列子说符吕览执一】
　　詹何以独茧丝为纶芒鍼为钩荆篠为竿剖粒为饵引盈车之鱼于百仞之渊汩流之中纶不絶钩不伸竿不挠楚王闻而异之召问其故詹何曰臣闻先大夫之言蒲且子之弋也弱弓纎缴乗风振之连双鸧于青云之际用心专动手均也臣因其事放而学钓五年始尽其道当臣之临河持竿心无杂虑唯鱼之念投纶沈钩手无轻重物莫能乱鱼见臣之钩饵犹沈埃聚沫吞之不疑所以能以弱制强以轻制重也大王治国诚能若此则天下可运于一握将亦奚事哉楚王曰善【列子汤问】韩子【解老】詹何坐弟子侍有牛鸣于门外弟子曰是黒牛而白题詹何曰然是黒牛也而白在其角使人视之果黒牛而以布裹其角
　　楚庄王见天不见妖而地不出孽则祷于山川曰天其忘予与此能求过于天必不逆諌矣安不忘危故能终而成霸功焉【説苑君道】
　　楚庄王使使赍金百斤聘北郭先生先生曰臣有箕箒之使愿入计之即谓妇人曰楚欲以我为相今日相即结驷列骑食方丈于前如何妇人曰夫子以织屦为食食粥毚履无怵惕之忧者何哉与物无治也今如结驷列骑所安不过容膝食方丈于前所甘不过一肉以容膝之安一肉之味而殉楚国之忧其可乎于是遂不应聘与妇去之【韩诗卷九又列女传】
　　楚庄王欲伐阳夏师久而不罢羣臣欲諌而莫敢庄王猎于云梦椒举进谏曰王所以多得兽者马也而王国亡王之马岂可得哉庄王曰善不谷知诎强国之可以长诸侯也知得地之可以为富也而忘吾民之不用也明日饮诸大夫酒以椒举为上客罢阳夏之师【説苑正谏】六年伐宋获五百乗【史楚世家】
　　八年伐陆浑戎遂至洛观兵于周郊周定王使王孙满劳楚王楚王问鼎大小轻重对曰在德不在鼎庄王曰子无阻九鼎楚国折钩之喙足以为九鼎王孙满曰呜乎君王其忘之乎昔虞夏之盛逺方皆至贡金九牧铸鼎象物百物而为之备使民知神奸桀有乱德鼎迁于殷载祀六百殷纣暴虐鼎迁于周德之休明虽小必重其奸回昏乱虽大必轻昔成王定鼎于郏鄏世三十年七百天所命也周德虽衰天命未改鼎之轻重未可问也楚王乃归【史楚世家　绎史云折钩之语恐是太史公所增】
　　九年相若敖氏人或谗之王恐诛反攻王王击灭其族十三年灭舒【以上史楚世家】
　　楚庄王猎于云梦射科雉【科雉一作随兕】得之申公子倍【倍一作培】攻而夺之王将杀之大夫諌曰子倍自好也争王雉必有説王姑察之不出三月子倍病而死邲之战楚大胜晋归而赏功申公子倍之弟进请赏于王曰人之有功也赏于车下王曰奚谓也对曰臣之兄读故记曰射科雉者不出三月必死臣之兄争而得之故夭死也王命发故府而视之于记果有焉乃厚赏之【説苑立节　又楚史梼杌畧同】吕氏春秋　荆庄哀王猎于云梦射随兕中之申公子培刦王而夺之王曰何其暴而不敬也命吏诛之左右大夫皆进谏曰子培贤者也又为王百倍之臣此必有故愿察之也不出三月子培疾而死荆兴师战于两棠大胜晋归而赏有功者申公子培之弟进请赏于军旅曰臣兄之有功也于车下王曰何谓也对曰臣之兄犯暴不敬之名触死亡之罪于王之侧其愚心将以忠于君王之身而持千嵗之夀也臣之兄尝读故记曰杀随兕者不出三月是以臣之兄惊惧而争之故伏其罪而死王令人发平府而视之于故记果有乃厚赏之
　　楚庄王好猎大夫谏曰晋楚敌国也楚不谋晋晋必谋楚今王无乃耽于乐乎王曰吾猎将以求士也其榛藂刺虎豹者吾是以知其勇也其攫犀搏兕者吾是以知其劲有力也罢田而分所得吾是以知其仁也因是道也而得三士焉楚国以安【説苑君道　又楚史梼杌其文辞全同】
　　淮南子　楚庄王裾衣博袍令行乎天下遂霸诸侯
　　楚廷有神白猿楚之善射者莫之能中楚王自射之搏矢而使养由基射之养由基矫弓操矢而徃未之发猿拥柱而号矣发之则猿应矢而下王大恱【楚史梼杌又吕览博志　幽通记曰养由基睇而猿号】
　　养由基射虎中石矢乃饮羽诚乎虎也【吕览精通　论衡养由基见寝石以为兕也射之矢饮羽】
　　荆庄王命养由基射蜻蛉王曰吾欲得之养由基援弓而射之拂左翼王大喜【列子】
　　养由基射杨叶去叶百歩百发百中人皆曰善有一人曰可教矣由基怒曰子必能教我曰非能教子支左屈右也夫百歩穿杨而不善息少焉气衰力丧弓拨矢钩一发不中百发尽息【史周本纪】
　　楚雨雪庄王披裘当户曰我犹寒彼百姓宾客甚矣乃使巡国中求百姓宾客之无居宿絶粮者赈之国人大恱【尸子】
　　淮南子【主术训】楚庄王好觟冠楚国仿之【觟一作獬】
　　楚人有献鱼楚王【庄王也】者曰今日获鱼食之不尽卖之不售弃之又惜故来献也左右曰鄙哉辞也王曰子不知渔者仁人也盖闻仓有余粟者国有饿民后宫多幽女者下民多旷夫余衍之蓄聚于府库者境内多贫困之民皆失人君之道故庖有肥鱼廐有肥马民有饿色是以亡国之君藏于府库寡人闻之久矣未能行也渔者知之其以此谕寡人也且今行之矣于是遣使恤鳏寡存孤独出仓粟发币帛而赈不足罢去后宫不御者出以妻鳏夫楚民大恱邻国归之新序
　　庄王谋事而当羣臣莫逮退朝而有忧色申公巫臣进问曰王朝而有忧色何也庄王曰不谷谋事而当羣臣莫能逮是以忧也其在中蘬之言曰【中蘬与仲虺同汤左相也】诸侯自为得师者王得友者霸得疑者存自为谋而莫己若者亡今以不谷之不肖而羣臣莫吾逮吾国其几于亡乎是以忧也【荀子尧问】
　　楚庄王之时有所爱马衣以文绣置之华屋之下席以露牀啗以脯马病肥死使羣臣丧之欲以棺椁大夫礼之左右争之以为不可王下令曰有敢以马谏者罪至死优孟闻之【优孟者楚之乐人长八尺多辩常以谈笑讽谏　索隠曰优者倡优也孟者优之字也】入殿间仰天大哭王惊而问其故优孟曰马者王之所爱也以楚国堂堂之大何求不得而以大夫礼之薄请以人君礼之王曰何如对曰臣请以雕玉为棺文梓为椁楩枫豫章为题凑发甲卒为穿圹老弱负土齐赵陪位于前韩魏翼卫其后庙食太牢奉以万户之邑诸侯闻之皆知大王贱人而贵马也王曰寡人之过一至此乎为之奈何优孟曰请为大王六畜之以垅灶为椁铜厯为棺赍以姜荐以木兰祭以粳稻衣以火光之于人腹肠于是王乃使以马属太官无令天下久闻也【史滑稽列传】
