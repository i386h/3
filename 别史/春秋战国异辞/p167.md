<!-- { "loadSidebar": true } -->
　　越使诸发执一枝梅遗梁王梁王之臣曰韩子顾谓左右曰恶有以一枝梅以遗列国之君者乎请为二三子惭之出谓诸发曰大王有命客冠则以礼见不冠则否诸发曰彼越亦天子之封也不得冀兖之州乃处海垂之际屏蕃以为居而蛟龙又与我争焉是以剪髪文身烂然成章以像龙子者将避水神也今大国有命冠则见以礼不冠则否假令大国之使时过敝邑敝邑之君亦有命矣曰客必剪髪文身然后见之于大国何如意而安之愿假冠以见意如不安愿无变国俗梁王闻之披衣出以见诸发令逐韩子【说苑奉使】
　　公孙断髪而为越王骑公孙喜使人絶之曰吾不与子为昆弟矣公孙曰我断髪子断颈而为人用兵我谓子何周南之战公孙喜死焉【韩子说林下】
　　子墨子游公上过于越【公上过子墨子弟子也】公上过语墨子之义越王说之谓公上过曰子之师苟肯至越请以故呉之地隂江之浦书社三百以封夫子【社二十五家也三百社七千五百家也】公上过徃复于子墨子子墨子曰子之观越王也能听吾言用吾道乎公上过曰殆未能也墨子曰不唯越王不知翟之意虽子亦不知翟之意若越王听吾言用吾道翟度身而衣量腹而食比于宾萌【萌作氓】未敢求士越王不听吾言不用吾道虽全越以与我吾无所用之越王不聴吾言不用吾道而受【一作爱】其国是以义翟也义翟何必越虽于中国亦可【吕覧高义】
　　风土记　越俗性率朴初与人交有礼封土坛祭以犬鸡祝曰君乘车我戴笠他日相逢下车揖君担簦我跨马他日相逢为君下
　　吕氏春秋　海上之人有好蜻者每居海上从蜻游蜻之至者百数而不止前后左右尽蜻也终日玩之而不去其父告之曰闻蜻皆从女居取而去吾玩之明日之海上而蜻无至者矣


　　春秋战国异辞卷五十三
　　钦定四库全书
　　春秋战国异辞卷五十四
　　右春坊右谕徳陈厚耀撰
　　曹
　　史曹叔世家曹叔振铎者周武王弟也武王已克殷纣封叔振铎于曹叔振铎卒子太伯脾立太伯卒子仲君平立仲君平卒子宫伯侯立宫伯侯卒子孝伯云立孝伯云卒子夷伯喜立夷伯二十三年周厉王奔于彘三十年卒弟幽伯彊立幽伯九年弟苏杀幽伯代立是为戴伯戴伯元年周宣王已立三岁三十年戴伯卒子恵伯兕立恵伯二十五年周幽王为犬戎所杀因东徙益卑诸侯畔之秦始列为诸侯三十六年恵伯卒子石甫立其弟武杀之代立是为缪公缪公三十年卒子桓公终生立孔疏世本曹国伯爵姫姓文王之子叔振铎之后也武王封之陶邱
　　桓公
　　桓公三十五年鲁隠公立
　　四十五年鲁弑其君隠公
　　四十六年宋华父督弑其君殇公及孔父
　　五十五年桓公卒子荘公夕姑立【以上史曹世家】诸侯伐秦曹桓公卒于会诸侯请含使之袭【檀弓下桓公立五十四年卒当鲁桓公之十年】
　　荘公
　　荘公二十三年齐桓公始覇
　　三十一年荘公卒子厘公夷立
　　厘公
　　厘公九年卒子昭公班立
　　昭公
　　昭公六年齐桓公败蔡遂至楚召陵【以上史曹世家】曹昭公国小而廹无法以自守好奢而任小人将无所依诗人作蜉蝣以刺之【诗序○诗说云君殆国危曹大夫闵之而作】
　　九年昭公卒子共公襄立
　　共公
　　曹共公逺君子而好近小人曹人作候人以刺之【诗序○诗说亦云曹君多任非人国人讽之○共公昭公之子鲁僖公八年立】
　　曹人疾共公侵刻下民不得其所忧而思明王之治作下泉【诗序○诗说云东迁之初曹人闵周而作】
　　共公十六年初晋公子重耳其亾过曹曹君无礼欲观其骈胁厘负覊谏不听私善于重耳
　　二十一年晋文公重耳伐曹虏其公以归令军毋入厘负覊之宗族闾或説晋文公曰昔齐桓公防诸侯复异姓今君囚曹君灭同姓何以令于诸侯晋乃复归共公三十五年共公卒子文公寿立
　　文公
　　文公二十三年卒子宣公彊立【以上史曹世家】
　　宣公
　　曹公子喜时字子臧曹宣公子也宣公与诸侯伐秦卒于师【鲁成公二年】曹人使子臧迎丧使公子负刍与太子留守负刍杀太子而自立子臧见负刍之当立也宣公既葬子臧出亾国人皆从之负刍立是为曹成公成公惧告罪且请子臧子臧乃反成公遂为君其后晋侯防诸侯执曹成公归之京师将见子臧于周天子而立之子臧曰记有之圣达节次守节下不失节为君非吾节也虽不能圣敢失守乎遂亾奔宋曹人数请晋侯谓子臧反国吾归尔君于是子臧反国晋乃言天子归成公于曹子臧遂以国致成公不出曹国乃安【新序卷七】
　　宣公十七年卒弟成公负刍立
　　成公
　　成公三年晋厉公伐曹虏成公以归已复释之
　　五年晋栾书中行偃使程滑弑其君厉公
　　二十三年成公卒子武公胜立
　　武公
　　武公二十六年楚公子弃疾弑其君灵王代立
　　二十七年武公卒子平公顷立
　　平公
　　平公四年卒子悼公午立是歳宋卫陈郑皆火
　　悼公
　　悼公八年宋景公立
　　九年悼公朝于宋宋囚之曹立其弟野是为声公悼公死于宋归葬
　　声公
　　声公五年平公弟通弑声公代立是为隠公
　　隠公
　　隠公四年声公弟露弑隠公代立是为靖公
　　靖公　　伯阳
　　靖公四年卒子伯阳立伯阳三年国人有梦众君子立于社宫谋欲亾曹曹叔振铎止之请待公孙疆许之旦求之曹无此人梦者戒其子曰我亾尔闻公孙疆为政必去曹无罹曹祸及伯阳即位好田弋之事六年曹野人公孙疆亦好田弋获白鴈而献之且言田弋之说因访政事伯阳大说之有宠使为司城以听政梦者之子乃亾去公孙疆言覇说于曹伯十四年曹伯从之乃背晋干宋宋景公伐之晋人不救十五年宋灭曹执曹伯阳及公孙疆以归而杀之曹遂絶其祀【以上史曹世家】
　　莒
　　孔疏云莒嬴姓周武王封兹舆期于莒又世本云莒己姓文七年穆伯奔莒从已氏也
　　柱厉叔事莒敖公【莒国也敖谥也】自以为不知【不为敖公所知】而去居于海上夏日则食菱芡冬日则食橡栗莒敖公有难柱厉叔辞其友而徃死之其友曰子自以为不知故去今又徃死之是知与不知无异别也柱厉叔曰不然自以为不知故去今死而弗徃死是果知我也【今不死其难是敖公果知我为不良臣也】吾将死之以丑后世人主之不知其臣者也所以激君人者之行而厉人主之节也【吕覧恃君○又列子说符又说苑立节柱厉作朱励】
　　荘子　叔文相莒三年归其母自绩谓母曰文相莒三年有马千驷今母犹绩文之所得事皆将弃之已母曰吾闻君子不学诗书射御必有博塞之心小人不好田作必有窃盗之心妇人不好纺绩织纴必有淫佚之行好学为福也犹飞鸟之有羽翼也
　　许
　　孔疏云许姜姓四岳伯夷之后武王封其苗裔文叔于许杜注许颖川许昌县春秋时逼于郑遂迁于楚地
　　许悼公疾疟饮药毒而卒太子止自责不尝药不立其位与其弟纬专哭泣啜餰粥嗌不容粒痛已之不尝药未逾年而死春秋义之【新序卷七】
　　虢
　　杜预曰虢仲虢叔王季之子文王之母弟也贾逵曰虢仲封东虢制是也虢叔封西虢虢公是也东虢近郑西虢初封在秦之雍地后亦东徙
　　史记【扁鹊传】扁鹊者渤海郡郑人也姓秦氏名越人少时为人舎长舎客长桑君过扁鹊独奇之常谨遇之长桑君亦知扁鹊非常人也出入十余年乃呼扁鹊私坐间与语曰我有禁方年老欲传与公公毋泄扁鹊曰敬诺乃出其懐中药予扁鹊饮是以上池之水三十日当知物矣乃悉取其禁方书尽与扁鹊忽然不见殆非人也扁鹊以其言饮药三十日视见垣一方人以此视病尽见五藏症结特以诊脉为名耳为医或在齐或在赵在赵者名扁鹊其后扁鹊过虢虢太子死扁鹊至虢宫门下问中庻子喜方者曰太子何病国中治穣过于众事中庻子曰太子病血气不时交错而不得泄防发于外则为中害精神不能止邪气邪气畜积而不得泄是以阳缓而隂急故防蹷而死扁鹊曰其死何如时曰鸡鸣至今曰収乎曰未也其死未能半日也言臣齐勃海秦越人也家在于郑未尝得望精光侍谒于前也闻太子不幸而死臣能生之中庻子曰先生得无诞之乎何以言太子可生也臣闻上古之时医有俞跗治病不以汤液醴镵石挢引案机毒熨一拨见病之应因五藏之输乃割皮觧肌诀胍结筋搦髓脑揲荒爪幕湔洗肠胃潄涤五藏练精易形先生之方能若是则太子可生也不能若是而欲生之曽不可以告咳婴之儿终日扁鹊仰天叹曰夫子之为方也若以管窥天以郄视文越人之为方也不待切脉望色听声写形言病之所在闻病之阳论得其隂闻病之隂论得其阳病应见于大表不出千里决者至众不可曲止也子以吾言为不诚试入诊太子当闻其耳鸣而鼻张循其两股以至于隂当尚温也中庻子闻扁鹊言目然而不瞚舌挢然而不下乃以扁鹊言入报虢君虢君闻之大惊出见扁鹊于中阙曰窃闻高义之日乆矣然未尝得拜谒于前也先生过小国幸而举之偏国寡臣幸甚有先生则活无先生则弃捐填沟壑长终而不得反言未卒因嘘唏服臆魂精泄横流涕长澘忽忽承防悲不能自止容貌变更扁鹊曰若太子病所谓尸蹷者也夫以阳入隂中动胃繵縁中经维络别下于三焦膀胱是以阳脉下遂隂脉上争防气闭而不通隂上而阳内行下内鼓而不起上外絶而不为使上有絶阳之络下有破隂之纽破隂絶阳之色已废脉乱故形静如死状太子未死也夫以阳入隂支兰藏者生以隂入阳支兰藏者死凡此数事皆五藏蹷中之时防作也良工取之拙者疑殆扁鹊乃使弟子阳厉鍼砥石以取外三阳五防有间太子苏乃使子豹为五分之熨以八减之齐和煑之以更熨两脇下太子起坐更适隂阳但服汤二旬而复故天下尽以扁鹊为能生死人扁鹊曰越人非能生死人也此自当生者越人能使之起耳
