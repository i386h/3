<!-- { "loadSidebar": true } -->
　　三十九年鲁僖公来请兵以伐齐楚使申侯将兵伐齐取谷置齐桓公子雍焉齐桓公七子皆奔楚楚尽以为上大夫　灭防防不祀祝融鬻熊故也夏伐宋宋告急于晋晋师救宋成王罢归将军子玉请战成王曰重耳出亡居外久卒得反国天之所开不可当子玉固以请乃与之少师而去晋果败子玉于城濮成王怒诛子玉【以止史楚世家】
　　説苑　楚成王赞诸属诸侯使鲁君为仆鲁君致大夫而谋曰我虽小亦周之建国也今成王以我为仆可乎大夫皆曰不可公仪休曰不可不听楚王身死国亡君之臣乃君之有也为民君也鲁君遂为仆【按公仪休相鲁穆公与楚成王异时人也此疑有误】
　　楚成王读书于殿上而轮扁在下作而问曰未审主君所读何书也成王曰先圣之书轮扁曰此真先圣王之糟粕耳非美者也成王曰子何以言之轮扁曰以臣轮言之夫以规为圆以矩为方此其可付乎子孙者也若夫合三木而为一应乎心动乎体其不可得而传者也以为所传真糟粕耳故虞唐之法可得而改也其喻人心不可及矣诗云上天之载无声无臭其孰能及之【韩诗卷五　庄子作齐桓公事其文少别今并存之别卷】
　　楚成王登台临后宫宫人皆倾观子瞀直行不顾徐歩不变王曰顾吾以汝为夫人子瞀复不顾王曰顾吾又与女千金而封若父兄子瞀遂不顾于是王下台而问曰不顾何也子瞀曰妾闻妇人以端正和顔为容今大王在台上而妾顾则是失仪节也告以夫人之尊示以封爵之重而后顾是妾贪贵乐利以忘礼义也何以事王王曰善遂立以为夫人处期年王立公子商臣为太子后王又欲立公子职子瞀曰吾闻信不见疑吾惧祸乱之作也而言之于王王不应其以太子为非吾子疑吾譛之乎不如以死明之遂自杀君子曰非至仁孰能以身诫之【列女传】
　　楚令尹子文之族【子文为令尹当在成王时】有干法者廷理拘之闻其令尹之族也而释之子文召廷理而责之曰凡立廷理者将以司犯王令而察触国法也夫直士持法柔而不挠刚而不折今弃法而背令而释犯法者是为理不端懐心不公也岂吾营私之意也何廷理之駮于法也吾在上位以率士民士民或怨而吾不能免之于法今吾族犯法甚明而使廷理因縁吾心而释之是吾不公之心明着于国也执一国之柄而以私闻与吾生不以义不若吾死也遂致其族人于廷理曰不是刑也吾将死廷理惧遂刑其族人成王闻之不及履而至于子文之室曰寡人幼少置理失其人以违夫子之意于是黜廷理而尊子文使及内政国人闻之曰若令尹之公也吾党何忧乎乃相与作歌曰子文之族犯国法程廷理释之子文不听恤顾怨萌方正公平【説苑至公】
　　潜夫论　楚鬭子文三为令尹而有饥色妻子冻馁朝不及夕
　　太子商臣怨令尹子上也楚攻陈晋救之夹汦水而军阳处父知商臣之怨子上也因谓子上曰少却吾渉而从子子上却因令晋军曰楚遁矣使人告商臣曰子上受晋赂而去之商臣诉之成王成王遂杀之【説苑权谋】楚成王时有朱鹭合沓飞翔复有赤色者旧鼓吹音乐朱鹭曲是也【艺文类聚】
　　思革子尹文子叔儋子相与为友闻楚成王贤俱徃见之至嵚岩之间卒逢飘风暴雨共伏于空栁之下衣寒粮乏自度不能俱活以革子为贤乃共以衣粮与之二子遂冻饿而死革子见楚王楚王知其贤陈酒设钟鼓而乐之革子操琴而作别散之音楚王赐之百金以二子【琴操】
　　四十六年初成王将以商臣为太子语令尹子上子上曰君之齿未也而又多内宠绌乃乱也楚国之举常在少者且商臣蠭目而豺声忍人也不可立也王不听立之后又欲立子职而绌太子商臣商臣闻而未审也告其傅潘崇曰何以得其实崇曰飨王之宠姬江而勿敬也商臣从之江怒曰宜乎王之欲杀若而立职也商臣告潘崇曰信矣崇曰能事之乎曰不能能亡去乎曰不能能行大事乎曰能冬十月商臣以宫卫兵围成王成王请食熊蹯而死不听丁未成王自绞杀商臣代立是为穆王【史楚世家】
　　穆王
　　穆王立以其太子宫与潘崇使为太师掌国事
　　三年灭江
　　四年灭六蓼六蓼皋陶之后
　　八年伐陈
　　十二年卒子庄王侣立【以上并史楚世家左传侣作旅】
　　庄王
　　庄王即位三年不出号令日夜为乐令国中曰有敢諌者死无赦伍举入諌庄王左抱郑姬右抱越女坐钟鼓之间伍举曰愿有进隠曰有大鸟集于楚廷三年不蜚不鸣是何鸟也庄王曰三年不蜚蜚将冲天三年不鸣鸣将惊人举退矣吾知之矣居数月淫益甚大夫苏从乃入諌王曰若不闻令乎对曰杀身以明君臣之愿也于是乃罢淫乐听政所诛者数百人所进者数百人任伍举苏从以政国人大説　是嵗灭庸【史楚世家　吴越春秋畧同按大鸟之喻诸家所记甚多人异语异今备録之以俟考订】
　　楚庄王莅政三年不治而好隠戏士庆问左右羣臣曰胡不入諌左右曰子其入矣士庆入再拜而进曰隠有大鸟来止南山之阳三年不蜚不鸣何也王曰子去矣寡人知之矣士庆曰愿闻其説王曰此鸟不飞以长羽翼不鸣以观羣臣之慝虽不飞飞必冲天虽不鸣鸣必惊人士庆稽首曰所愿闻也王以士庆为令尹授之相印士庆喜出门顾左右曰吾王成王也中庶子闻之跪而泣曰臣尚衣冠御郎十三年矣前为豪矢而后为藩蔽王赐士庆相印而不赐臣臣死将有日矣王曰寡人居泥涂中子所与寡人言者内不及国家外不及诸侯如子者可富而不可贵也于是乃出其国宝璧玉以赐之曰忠行者士之行也言语者士之道路也道路不修治士无所行矣【新序巻二又楚史】
　　吕览【重言】楚庄王立三年不听而好讔【讔谬言也】成公贾入諌王曰不谷禁諌者今子諌何故对曰臣非敢諌也愿与君王讔也王曰胡不设不谷矣【设施也何不设讔言于不谷也】对曰有鸟止于南方之阜三年不动不飞不鸣是何鸟【一作祥】也王射之【使王射何意也】曰鸟止于南方之阜其三年不动将以定志意也其不飞将以长羽翼也其不鸣将以览民则也是鸟虽无飞飞将冲天虽无鸣鸣将骇人贾出矣不谷知之矣明日朝所进者五人【一作五十人下同】所退者十人羣臣大恱楚国之众相贺也韩子【喻老】楚庄王莅政三年无令发无政为也右司马御坐而与王隠曰有鸟止南方之阜三年不翅不飞不鸣嘿然无声此为何名王曰三年不翅将以长羽翼不飞不鸣将以观民则虽无飞飞必冲天虽无鸣鸣必惊人子释之不谷知之矣处半年乃自听政所废者十所起者九诛大臣五举处士六而国大治举兵诛齐败之徐州胜晋于河雍合诸侯于宋遂霸天下
　　楚庄王立为君三年不听朝乃令于国曰寡人恶为人臣而遽諌其君者今寡人有国家立社稷有諌则死无赦苏从曰处君之髙爵食君之厚禄爱其死而不諌其君则非忠臣也乃入諌庄王立鼓钟之间左伏杨姬右拥越姬左裯袵右朝服曰吾鼓钟之不暇何諌之听苏从曰臣闻之好道者多资好乐者多迷好道者多粮好乐者多亡荆国亡无日矣死臣敢以告王王曰善左执苏从手右抽隂刀刎钟鼓之悬明日授苏从为相【説苑正谏】楚庄王听朝罢晏樊姬下堂而迎之曰何罢之晏也得无饥倦乎庄王曰今日听忠贤之言不知饥倦也樊姬曰王之所谓忠贤者诸侯之客与中国之士与庄王曰则沈令尹也樊姬掩口而笑王曰姬之所笑何也姬曰妾侍于王尚汤沐执巾栉振袵席十有一年矣然妾未尝不遣人之梁郑之间求美人而进之于王也与妾同列者十人贤于妾者二人妾岂不欲擅王之宠哉不敢私愿蔽众美欲王之多见则娱今沈令尹相楚数年矣未尝见进贤而退不肖也又焉得为忠贤乎庄王旦朝以樊姬之言告沈令尹令尹避席而进孙叔敖叔敖治楚三年而楚国霸楚史援笔而书之于防曰楚之霸樊姬之力也【韩诗巻二又楚史】
　　又列女传　庄王即位好狩猎樊姬諌不止乃不食禽兽之肉王改过勤于政事王尝听朝罢晏姬下殿迎曰何罢晏也得无饥倦乎王曰与贤者语不知饥倦也姬曰王之所谓贤者何也曰虞丘子也姬掩口而笑王曰姬之所笑何也曰虞丘子贤则贤矣未忠也妾执巾栉十一年遣人至郑卫求美人进于王今贤于妾者二人同列者七人妾岂不欲擅王之爱宠乎妾闻堂上兼女所以观人能也妾不能以私蔽公妾闻虞丘子相楚十余年所荐非子弟则族昆弟未闻进贤退不肖是蔽君而塞贤路妾之所笑不亦可乎王恱明日以姬言告虞丘子虞丘子避席不知所对于是避舍使人迎孙叔敖而进之王以为令尹治楚三年而庄王以伯楚史书曰庄王之伯樊姬之力也述异记　楚庄王时宫人一旦而化为野蛾飞去
　　楚令尹虞丘子复于庄王曰臣闻奉公守法可以得荣能浅行薄无望上位不名仁智无求显荣才之所不着无当其处臣为令尹十年矣国不加治狱讼不息处士不升淫祸不讨久践髙位妨羣贤路尸禄素飱贪欲无厌臣之罪当稽于理臣窃选国俊下里之士曰孙叔敖秀羸【一作才】多能其性无欲君举而授之政则国可使治而士民可使附庄王曰子辅寡人寡人得以长于中国令行于絶域遂伯诸侯非子如何虞丘子曰久固禄位者贪也不进贤达能者诬也不让以位者不亷也不能三者不忠也为人臣不忠君王又何以为忠臣愿固辞庄王从之赐虞丘子采地三百号曰国老以孙叔敖为令尹少焉虞丘子家千法孙叔敖执而戮之虞丘子喜入见于王曰臣言孙叔敖果可使持国政奉国法而不党施刑戮而不骫可谓公平庄王曰夫子之赐也【説苑至公又楚史】
　　孙叔敖沈尹茎相与友叔敖游于郢三年声问不知修行不闻沈尹茎谓叔敖曰説义以听方术信行能令人主上至于王下至于伯我不若子也耦世接俗説义调均以适主心子不如我也子何以不归耕乎吾将为子游沈尹茎游于郢五年楚王欲以为令尹沈尹茎辞曰期思之鄙人有孙叔敖者圣人也王必用之臣不若也楚王于是使人以王舆迎叔敖以为令尹十二年而庄王伯此沈尹茎之力也【吕览赞能】
　　荀子【非相篇】楚之孙叔敖期思之鄙人也【期思楚邑名】突秃长左轩较之下而以楚霸　淮南子孙叔敖恬卧而郢人无所害其锋
　　地志【河南】期思城在今汝宁府固始县孙叔敖所产春秋子邑
　　孙叔敖为婴儿时出游见两头蛇杀而埋之归而泣母问其故叔敖对曰闻见两头蛇者死向者吾见之恐去母而死也其母曰蛇今安在曰恐他人又见杀而埋之矣其母曰吾闻有隂德者天必报之福汝不死也及长为楚令尹未治而国人信其仁【新序巻一又见新书巻六】
　　孙叔敖决期思之水而灌雩娄之野庄王知其可以为令尹【淮南子人间】
　　庄王诛里史孙叔敖制冠浣衣【里史佞臣恶人死叔敖自知当见用故制冠浣衣　淮南子说山】
