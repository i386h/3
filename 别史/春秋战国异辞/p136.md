<!-- { "loadSidebar": true } -->
　　魏莹与田侯牟约田侯牟背之魏莹怒将使人刺之犀首闻而耻之曰君为万乘之君也而以匹夫从雠衍请受甲二十万为君攻之【衍犀首名犀首官名】虏其民人系其牛马使其君内热发于背然后防其国忌也出走【言畏忌出奔】然后抶其背折其脊季子闻而耻之曰筑十仭之城城者既十仭矣则又壊之此胥靡之所苦也今兵不起七年矣此王之基也衍乱人不可聼也【季子以魏之休飬已乆为垂成之绩不可废也比衍又髙一层】华子闻而丑之曰善言伐齐者乱人也善言勿伐者亦乱人也谓伐之与不伐乱人也者又乱人也君曰然则若何曰君求其道而已矣恵子闻之而见戴晋人【以戴晋人见魏君也】戴晋人曰有所谓蜗者君知之乎曰然有国于蜗之左角者曰触氏有国于蜗之右角者曰蛮氏时相与争地而战伏尸数万逐北旬有五日而后反君曰噫其虚言与曰臣请为君实之君以意在四方上下有穷乎君曰无穷曰知逰心于无穷而反在通达之国若存若亡乎君曰然曰通达之中有魏于魏中有梁于梁中有王王与蛮氏有辩乎君曰无辩客出而君惝然若有亡也客出恵子见君曰客大人也圣人不足以当之恵子曰夫吹管也犹有嗃也吹劔首者吷而已矣尧舜之人所誉也道尧舜于戴晋人之前譬犹一吷也【管孔小犹以形气相戛而有声若劔首之环吹之则吷然过矣今道圣人于大人之前则圣将失其为圣安得有声乎哉庄子则阳】
　　梁王赘其羣臣而议其过任座进諌曰主君国广以大民坚而众国中无贤辩士奈何王曰寡人国小以狭民弱臣少寡人独治之安所用贤人辩士乎任座曰不然昔者齐无故起兵攻鲁鲁君患之召其相曰为之奈何相对曰夫栁下恵少好学长而嘉智主君试召使于齐鲁君曰吾千乘主也身自使于齐齐不聼夫栁下恵特布衣韦帯之士也使之又何益乎相对曰臣闻之乞火不得不望其炮矣今使栁下恵于齐纵不解于齐兵终不愈益攻于鲁矣鲁君乃曰然乎相即使人召栁下恵来入门袪衣不趋鲁君避席而立曰寡人所谓饥而求黍稷渇而穿井者未甞能以欢喜见子今国事急百姓恐惧愿借子大夫使齐栁下恵曰诺乃东见齐侯齐侯曰鲁君将惧乎栁下恵曰臣君不惧齐侯忿然怒曰吾望而鲁城芒若类失亡国百姓发屋伐木以救城郭吾视若鲁君类吾国子曰不惧何也栁下恵曰臣之君所以不惧者以其先人出周封于鲁君之先君亦出周封于齐相与出周南门刳羊而约曰自后子孙敢有相攻者令其罪若此刳羊矣臣之君固以刳羊不惧矣不然百姓非不急也齐侯乃解兵三百里夫栁下恵特布衣韦之士至解齐释鲁之难奈何无贤士圣人乎【説苑奉使】卫鞅少好刑名之学事魏桓公叔痤为中庶子【鞅卫之庶孽公子也姓公孙氏其祖本姬姓】公叔痤知其贤未及进防痤病魏恵王亲徃问病曰公叔有如不可讳将奈社稷何公叔曰痤之中庶子公孙鞅年虽少有竒才愿王举国而聼之王嘿然王且去痤屏人言曰王即不聼用鞅必杀之无令出境王许诺而去公叔召鞅谢曰今者王问可以为相者我言若王色不许我我方先君后臣因谓王即弗用鞅当杀之王许我汝可疾去矣且见禽鞅曰彼王不能用君之言任臣又安能用君之言杀臣乎卒不去恵王既去而谓左右曰公叔病甚悲乎欲令寡人以国聼公孙鞅也岂不悖哉【史商君传较国策更详】
　　魏恵王使人谓韩昭侯曰夫郑乃韩氏亡之也愿君之封其后也【韩哀侯灭郑昭侯哀侯之孙也】此所谓存亡继絶之义君若封之则大名昭侯患之公子食我曰臣请徃对之公子食我至于魏见魏王曰大国命邑封郑之后邑不敢当也邑为大国所患昔出公之后声氏为晋国拘于铜鞮大国弗怜也【出公声氏韩之先君也曽为晋公所执于铜鞮魏国不救故曰大国不怜也】而使邑存亡继絶邑不敢当也魏王慙曰固非寡人之志也客请勿复言【吕覧审应】
　　杨朱见梁王言治天下如运诸掌梁王曰先生有一妻一妾而不能治三亩之园而不能芸而言治天下如运诸掌何也对曰君见其牧羊者乎百羊而羣使五尺童子荷棰而随之欲东而东欲西而西使尧牵一羊舜荷棰而随之则不能前矣且臣闻之吞舟之鱼不逰枝流鸿鹄髙飞不集污池何则其极逺也黄钟大吕不可从烦奏之舞何则其音疎也将治大者不治细成大功者不成小此之谓矣【列子杨朱又说苑政理】
　　杨朱之弟杨布衣素衣而出天雨解素衣衣缁衣而反其狗不知而吠之杨布怒将击之杨朱曰子毋击也子亦犹是曩者使女狗白而往黒而来子岂能毋怪哉【韩子説林下】
　　杨子之隣人亡羊既率其党又请杨子之竪追之杨子曰嘻亡一羊何追者之众隣人曰多岐路既反问获羊乎曰亡之矣曰奚亡之曰岐路之中又有岐焉吾不知所之所以反也杨子戚然变容不言者移时不笑者竟日门人怪之请曰羊贱畜又非夫子之有而损言笑者何哉杨子不答门人不获所命弟子孟孙阳出以告心都子心都子他日与孟孙阳偕入而问曰昔者有昆弟三人逰齐鲁之间同师而学进仁义之道而归其父曰仁义之道若何伯曰仁义使我爱身而后名仲曰仁义使我杀身以成名叔曰仁义使我身名并全彼三术相反而同出于儒孰是孰非邪杨子曰人有滨河而居者习于水勇于泅操舟鬻渡利供百口褁粮就学者成徒而溺死者防半本学泅不学溺而利害如此若以为孰是孰非心都子黙然而出孟孙阳让之曰何吾子问之迂夫子答之僻吾惑愈甚心都子曰大道以多岐亡羊学者以多方丧生学非本不同非本不一而末异若是唯归同反一为亡得丧子长先生之门习先生之道而不达先生之况也哀哉【列子説符】
　　孟孙阳问杨子【名朱】曰有人于此贵生爱身以蕲不死可乎曰理无不死以蕲久生可乎曰理无久生生非贵之所能存身非爱之所能厚且久生奚为五情好恶古犹今也四体安危古犹今也世事苦乐古犹今也变易治乱古犹今也既闻之矣既见之矣既更之矣百年犹厌其多况久生之苦也乎孟孙阳曰若然速亡愈于久生则践锋刄入汤火得所志矣杨子曰不然既生则废而任之防其所欲以俟于死将死则废而任之防其所之以放于尽无不废无不任何遽迟速于其间乎　禽子问杨朱曰【禽子名骨厘墨子弟子也】去子体之一毛以济一世汝为之乎杨子曰世固非一毛之所济禽子曰假济为之乎杨子弗应禽子出语孟孙阳孟孙阳曰子不达夫子之心吾试言之有侵若肌肤获万金者若为之乎曰为之孟孙阳曰有断若一节得一国子为之乎禽子黙然有间孟孙阳曰一毛防于肌肤肌肤防于一节省矣然则积一毛以成肌肤积肌肤以成一节一毛固一体万分中之一物奈何轻之乎禽子曰吾不能所以答子然则以子之言问老关尹则子言当矣以吾言问大禹墨翟则吾言当矣孟孙阳因顾与其徒説他事【列子杨朱】梁恵王问尉缭子曰【尉缭子魏人司马错也鬼谷高弟魏恵王聘陈兵法二十四篇其谈兵分本末别宾主崇俭右文虽未纯王政亦窥见其本矣】黄帝刑徳可以百胜有之乎尉缭子对曰刑以伐之徳以守之非所谓天官时日隂阳向背也黄帝者人事而已矣今有城东西攻不能取南北攻不能取四方岂无顺时乘之者乎然不能取者城髙池深兵器偹具财谷多积豪士一谋也由是观之天官时日不若人事也按天官曰背水阵为絶纪向阪陈为废军武王伐纣背济水向山阪而陈以二万二千五百人击纣之亿万而灭商岂纣不得天官之故哉楚将公子心与齐人战时有彗星出柄在齐柄所在胜不可击公子心曰彗星何知以彗闘者固倒而胜焉明日与齐战大败之黄帝曰先神先鬼先稽我智谓之天官人事而已【尉缭子天官】
　　韩非子　魏王谓郑王曰始郑梁一国也已而别今愿得郑而合之梁郑君患之召羣臣而与之谋所以对魏郑公子谓郑君曰此甚易对也君对魏曰以郑为故魏而可合也则邑亦愿得梁而合之郑魏王乃止【按此郑亦谓韩也】
　　十六年与秦孝公防社平　侵宋黄池宋复取之【史魏世家】十七年与秦战元里秦取我少梁　围赵邯郸【史魏世家】纪年　十七年郑厘侯来朝中阳
　　十八年防邯郸赵请救于齐齐使田忌孙膑救赵败魏桂陵【史魏世家】
　　韩非子　魏恵王为臼里之盟将复立于天子彭喜谓郑君曰君勿聼大国恶有天子小国利之君与大不聼魏焉能与小立之【按国防臼作九彭喜作房喜郑君作韩王】
　　十九年诸侯围我襄陵　筑长城塞固阳
　　二十年归赵邯郸与盟漳水上
　　二十一年与秦防彤　赵成侯卒
　　二十八年齐威王卒　中山君相魏【魏文侯灭中山使子击守之后寻复国至是使令相魏其中山后又为赵所灭也　以上魏世家】
　　三十年魏伐赵赵告急齐齐宣王用孙子计救赵击魏魏遂大兴师使厐涓将而令太子申为上将军过外黄外黄徐子谓太子曰臣有百战百胜之术太子曰可得闻乎客曰太子自将攻齐大胜并莒则富不过有魏贵不益为王若战不胜齐则万世无魏矣此臣之百战百胜之术也太子曰诺请必从公之言而还矣客曰太子虽欲还不得矣彼劝太子战攻欲啜汁者众【兾功者众也】太子虽欲还恐不得矣太子因欲还其御曰将出而还与北同太子果与齐人战败于马陵【与国防畧同】齐虏魏太子申杀将军涓军遂大破【史魏世家　吕覧自知篇云鑚茶厐涓太子申不自知而死】三十一年秦赵齐共伐我秦将商君诈我将军公子卭而袭夺其军破之秦用商君东地至河而齐赵数破我安邑近秦于是徙都大梁以公子赫为太子【史魏世家纪年　三十一年三月为大沟于北郛以行圃田之水三十六年改元称一年　史注纪年梁恵成王九年徙都大梁今本在六年纪年称恵成王改元称一年史记以为襄王之元年二説不同】
　　三十三年秦孝公卒商君亡秦归魏魏怒不入【史魏世家】三十五年与齐宣王防平阿南恵王数败于军旅卑礼厚币以招贤者邹衍淳于髠孟轲皆至梁梁恵王曰寡人不佞兵三折于外太子虏上将死国以空虗以羞先君宗庙社稷寡人甚丑之叟不逺千里辱幸至邑之廷将何以利吾国孟轲曰君不可以言利若是夫君欲利则大夫欲利大夫欲利则庶人欲利上下争利国则危矣为人君仁义而已矣何以利为【史魏世家】
　　淳于髠齐人也【地志山东登州府黄县人】博闻彊记学无所主其諌説慕晏婴之为人也然而承意观色为务客有见髠于梁恵王者恵王屏左右独坐而再见之终无言也恵王怪之以让客曰子之称淳于先生管婴不及及见寡人寡人未有得也岂寡人不足为言耶何故哉客以谓髠髠曰固也吾前见王王志在驱逐后复见王王志在音声吾是以黙然客具以报王王大骇曰嗟乎淳于先生诚圣人也前淳于先生之来人有献善马者寡人未及视防先生至后先生之来人有献讴者未及试亦防先生来寡人虽屏人然私心在彼有之后淳于髠见壹语连三日三夜无倦恵王欲以卿相位待之髠因谢去于是送以安车驾驷束帛加璧黄金百镒终身不仕【史孟轲传】齐人有淳于髠者以从説魏王魏王辩之【以为辩逹也】约车千乘将之楚辞而行有以横説魏王魏王乃止其行失从之意又失横之事【吕覧离谓】
