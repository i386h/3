<!-- { "loadSidebar": true } -->
　　○南京吏部尚书吴岳引疾乞休不允
　　○吏部议覆巡抚狭西都御史张祉言苑马寺行太仆寺俱有圉牧之责二寺正卿往自参政升补今则参政有自二寺卿迁转者惟是一倒置之间而事权日轻人心懈弛马政日趋于废乞自今仍以参政及年深副使推补果有异绩亦照先年都御史车霆事例擢之不次以重事权报可
　　大明穆宗庄皇帝实录
　大明穆宗庄皇帝实录卷之二十四
　　隆庆二年九月
　　○丁未朔
　　○太仆寺卿董传策乞给假归省  许之
　　○戊戌
　　○铸给凤阳管仓主事关防
　　○己酉
　　○发太仓银九千六百八十三两于蓟镇给边军
　　○工部覆操江都御史吴时来奏南京水操舟楫皆脆薄无用乞将二百料与一百五十料以下者遇坏易银贮库候有缓急听其随便改作不必仍拘旧式  从之
　　○庚戌  孝恭章皇后忌辰  奉先殿行祭礼遣恭顺侯吴继爵祭  景陵
　　○给赏各镇入卫官军有差
　　○兵科给事中陈邦颜条陈两广事宜一重县令谓广东兵患相仍县官当以进士选任而推升行取则视其地之难易为差不以豪强中伤辄议斥罢亦不以催徵未完一概参降一蠲民赋谓海阳等县闾里萧条一切新旧逋税宜酌量减免一处兵饷谓川浙原借饷银当行巡按御史亟将查盘数内不系京边钱粮者照数转发广东接济一专责任谓广东一省而三总兵有暂调用之俞大猷有立功之汤克宽又有钦赏之郭令成政出多门将士无所取信宜以合省水陆兵分属郭令成俞大猷各守信地庶责任专而后可以成功一明功罪谓往者柘林之役克宽兵败不以实闻今又阴行曾贼重贿纵令报水激变居民侵突会省宜正典刑＜锍-釒＞入得  旨下该部议覆悉如其言克宽仍令巡抚都御史逮系至京问
　　○辛亥
　　○鲁阳王府忻州郡君仪宾周全请辞常禄以赡王府之贫者周王在铤以  闻  上命河南守臣奖励之
　　○礼部左侍郎兼翰林院学士瞿景淳以疾乞致仕  许之
　　○升狭西布政司右布政使朱大器为太仆寺卿
　　○壬子
　　○升直隶广平府知府江一麟为广东按察司副使兼督水陆官军
　　○癸丑
　　○户部覆南京户部尚书刘体乾条奏四事一分派仓分水次以均劳佚一议处脚价工食以止科索一减耗米一责运官＜锍-釒＞入得  旨所议俱准行今后各衙门琐屑诸务可径行者不必一一渎奏
　　○甲寅
　　○补原任浙江按察司副使陈纪于广东初纪建议曾一本不宜招大家井贼不宜剿识者是之已而竟寝不行纪谢病免归至是以给事中陈邦颜之荐得起用云
　　○升福建按察司使黄华为右布政使
　　○给事魏时亮御史王嘉宾各上疏请召还清理屯盐都御史于是吏部集户兵二部议覆清理屯盐大臣在江南山西二处可罢在江北不可罢宜将九边屯田归并江北屯盐都御史庞尚鹏总摄而各省屯田当如大学士张居正议责成所在抚按官自行经理  上是之召江南屯盐都御史邹应龙山西屯盐都御史凌儒回京别用尚鹏仍旧令清各边屯盐
　　○户部覆直隶巡按御史周世曾奏言勋戚庄田占据已久今虽奉  旨清查转相蒙蔽宜  敕各该府卫衙门备查诸臣世派爵级列状以  闻容臣等酌议予夺占恡及容隐不举者悉治以罪  诏可
　　○盗窃太仓库银降管库户部郎中宋诺员外刘自化许自新主事王宇一级调外任夺主事任汝亮彭富周标席上珍俸半年先是银库监督官每半年或三月一月輙易更代弗常代时交盘又徒具成数而已未尝一开库细验以故典守官攒得私购军匠人等巧窃阴携盖不记年所矣其所亏折亦莫定其数是年春盗窃外库银六百两又窃老库银七百余两为怨家所发  上切责诺与自化交盘不明事连先后接管员外许自新主事任汝亮彭富周标王宇席上珍俱下法司验问而令科道官通查二库银钱实数以  闻于是给事中王玺御史蒋机上外库银实少八百余两钱少五万七千余文给事中刘继御史周禧上老库银数反溢出旧额而封识锁钥多磨灭难考恐亏欠之数尚多  上乃命法司穷治尽得先后为盗主名胡守谦等及官攒与盗通者张汉等数十人各枷号发遣有差而自新宇则以新受代与诺等得谴特重焉  上处分毕因  命自今管库主事各注选三年不得輙易其贮库银限以三千两为一匣固封编号以便稽查
　　○乙卯
　　○重阳节免百官宴
　　○准尚宝司少卿陆师道回籍养病
　　○南京都察院右都御史林云同乞休不允
　　○丙辰
　　○旌表山西石州生员乔芝母苏氏及其女车同轨妻乔氏为贞烈之门苏氏者副使乔应光妻也隆庆元年九月十三日达虏攻陷州城苏氏义不受辱携其女乔氏入井其同车居氏等十人亦相继赴井死事闻礼部言苏氏虽业已受封而贞烈异常率车氏等同时狥节宜一体旌表从之
　　○巡按狭西御史杨鉁奏五月内虏入宁夏半个城等处杀掠人畜甚众灵州参将何其昌等信地失守宁夏总兵雷龙及狭西总兵郭震备援无策俱宜论罪诏夺龙震俸各二月下其昌等御史按问
　　○给原任总督三边兵部左侍郎曾铣家没官田土十顷从都御史庞上鹏之请也
　　○丁巳
　　○升四川右参政李遇元为福建按察使
　　○都察院覆御史张槚言近奉  明旨裁革入觐官路费诚恤民省费盛心但官有崇卑恐俸入不足充费未免取偿于民自今谓酌议定规通行遵守如云南贵州广西广东福建此地之至远者二司官百五十两府官百两州县官六十两首领官三十两江西浙江湖广四川狭西此地之次远者二司官百二十两府官八十两州县官四十两首领官二十五两河南山东山西并南北直隶此地之稍近者二司官八十两府官六十两州县官三十两首领官二十五两进表官住京月日比之朝觐甚少宜依省分量给其半得旨朝觐进表官既有盘费银不许仍前擅用勘合骚扰驿递抚按官亦不得狥情给与违者听科道官参治
　　○两广总督张瀚奏留该省角□羊京盐课铁税赃罚等银五万七千五百五十两给军饷许之
　　○御用太监滕祥言上用添器物料不宜入年例中减革乞敕工部查嘉靖二十七年隆庆元年故事如数徵办尚书雷礼奏此系传造钱粮本无定额  皇上登极之始服御更新自合加办今尚未逾年龙床卤簿之类已不必改作其他杂器止宜于年例物料内关支而欲臣等岁岁开端仍引嘉靖中明诏裁革之类执为故事非臣等所敢知也得旨传造钱粮如数送监此后不得援以为例
　　○戊午
　　○协理南京营戎政兵部右侍郎曹亨引疾乞休且举左侍郎刘焘自代  上不允
　　○户部奏预开明年中边盐引甘肃镇两淮盐一十二万七百一十二引两浙盐一十万五千七百七十引宁夏镇两淮盐八万四千九百八十引两浙盐一十三万引宣府镇两淮盐一十四万三千四百八十八引一十五斤又改拨山西辽东存积盐二万二千二百九十六引一十五斤长芦盐九万七百七十五引八十六斤大同镇两淮盐七万三千三百七十九引又添派存积盐五千引长芦盐四万五千引辽东镇两淮盐六万一千八百一十二引三十斤山东盐六万二千五百斤固原镇两淮盐二万七千八百七十八引两淮盐一万引山西神池等堡两淮盐五万六千七百八十一引五十五斤两淮盐四万八千九百九十九引一百四十九斤山东盐六万三千六百一十引一十九斤蓟州镇两淮水乡盐九千一百四十九引一百斤长芦折布盐四万五千三百三引共盐一百四十五万六千八百六十八引五十四斤甘肃两淮每引价银四钱五分两浙盐每引三钱其延绥等镇淮盐引五钱浙盐引三钱五分长芦引二钱山东盐引一钱五分为率制可
　　○己未
　　○旌表苏州府昆山县儒士陶子舸妻方氏为贞烈之门舸娶方氏逾年即方氏养姑陆氏尽孝后九年姑亡殡殓毕即疾赴水死提学御史周弘祖上其事礼部覆奏从之
　　○升光禄寺寺丞路王道为尚宝司少卿礼部尚书兼翰林院学士高仪复引疾乞休不允
　　○庚申
　　○赠故工部尚书章拯为太子少保故都察院右副都御史娄志德为工部右侍郎仍赐谥拯恭惠志德庄肃
　　○升礼部右侍郎万士和为本部左侍郎改南京礼部右侍郎吕调阳为本部右侍郎
　　○以武举会试  命翰林院侍读学士掌院事诸大绶左春坊左谕德兼翰林院侍读张四维为考试官
　　○辛酉
　　○准大理寺左寺丞耿定向回籍养病
　　○少傅兼太子太傅工部尚书雷礼复上＜锍-釒＞引疾乞休因言本部上供钱粮已经奉诏莭省而为太监滕祥所持危言横索事事掣肘如近者传造橱柜采办胶漆修补七坛祭乐器祥輙自力徵所糜费以巨万而工厂存留大木围一丈长四丈以上者该监动以御器为辞斩截任意用违其材臣礼力不能争但愤惋流涕而已今嫌隙既成事体相悖若留臣一日则增多事于一日早赐罢以全国体  上览＜锍-釒＞不悦令致仕去然礼在  先朝以工于容悦致通显  上初即位攻之者甚众及是自知不满于公论故以事忤中官求去挟诈沽直非大臣去国之道也
　　○先是刑部罪赎纳银岁输工部充各项修理及内府灰炭之用既而户部尽请以济边刑工二部不胜诸监局之扰乃复议以罪赎送工部还官入官银送户部得旨灰炭等项银准如旧于工部折纳余仍遵前旨行
　　○巡按直隶御史周咏核上原任保定巡抚杨顺所边盗边储银一万二千两尚有四千四百余两出纳未明  上命严拘顺家属及尝预事者一并追完以闻
　　○壬戌
