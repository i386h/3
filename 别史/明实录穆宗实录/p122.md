<!-- { "loadSidebar": true } -->
　　○升广西按察司按察使桂嘉孝为云南布政使司右布政使大理寺右寺正徐学诗为河南按察司佥事
　　○甲申冬至大祀  天于圜丘命成国公朱希忠代行礼先是大常寺官以大祀省牲告  庙期请会  上有微疾俱遣希忠代给事中张国彦等言今  圣体违和诚当颐养但礼莫严于祭  天不宜委之臣下况祠官奏请在数日之前  皇上第凝神斋戒可保康宁若遽先命代恐中外闻者疑  陛下之懈心从此生也御史张克家等亦以为言俱报有旨
　　○免百官行庆贺礼
　　○遣恭顺侯吴继爵安乡伯张鋐新建伯王正亿庆都伯杜继宗分祭  长陵  献陵  景陵  裕陵  茂陵  泰陵  康陵  永陵都督同知李伟祭  景皇帝陵寝指挥佥事李钰祭  孝懿皇后中官祭  恭让章皇后及废后吴氏都指挥佥事江鱼祭  哀冲  庄敬二太子各陵园
　　○乙酉  上御皇极殿受百官贺
　　○免庆成宴赐分献陪祀该宴官胙四夷朝使及土官人等仍赐宴于阙左门
　　○  中宫  东宫免贺
　　○琉球国中山王尚元遣使送回被虏人口  上以其屡效忠诚赐敕奖谕仍赐银五十两彩叚四表里其获功人等赉金帛有差
　　○巡仓御史唐炼奏请严漕运漂流冻阻之罚漂流粮五千石以上冻阻船五十只以上俱送法司重处不得照常拟罪其漂流未经奏闻者核实具奏已奏闻者或将脚价扣偿或将本卫别帮及概总二分给军银内通融买补不得轻议改折仍于沿河择闲旷地以寄冻阻之粮量留官旗守之事毕之日趣令南还报可
　　○丙戌发原任宁夏西路左参将绥德卫指挥佥事高如桂及镇抚张一正充边卫永远军以犯赃故也
　　○直隶崇明县县丞孙世良已升吉府奉祠正诈为县人黄善述等上＜锍-釒＞乞留吏部廉得其状请下世良于理且言近来黠狡成风凡有司不得志去任往往邀求无赖诣阙奏保为吏者既啖以目前之利而又许为他日之逋主为民者既饵其目前之贿而又冀为他日之凭藉彼此煽惑以售奸欺不一重处恐将来效尤无所底极乞行通政司以后值奏保官者先送兵马司禁锢候本部研鞫如有前弊必痛以法绳之报可
　　○丁亥命原任西广总兵右都督俞大猷佥书南京右军都督府事
　　○戊子补荫左都御史刘焘子维墉为国子生
　　○户部覆儧运郎中胡来贡等奏先年因漕船冻阻就便兑军致各军以迟延为得计漕规日弛乞将河西务以北责令大通桥各在官车户陆运至通仓其僦费俱于本帮及该总十分之二轻赍银内支给之河西务以南责令各官旗尽起露囤以俟来春复运其官旗有逃亡者发戍边运官违慢者降二级从之
　　明穆宗庄皇帝实录卷之六十三
　明穆宗庄皇帝实录卷之六十四
　　隆庆五年十二月己丑朔升山东布政使司右布政使陈绛为江西左布政使河南布政使司右参政高察为广西按察司按察使
　　○命山东都司佥书署都指挥佥事张承业掌狭西都司事升守备延绥高家堡署指挥佥事胡灿为署都指挥佥事充甘肃游击将军
　　○庚寅改南京刑部尚书王国光为户部尚书总督仓场
　　○加赵府左长史林澄四品服俸从王请也
　　○辛卯大学士高拱张居正言机务重繁请简命贤良共图治理得旨卿二人同心辅政不必更加
　　○巡按广西御史李良臣再议古田贼越省城劫库杀官各失事将官罪状  上从部议发总兵王宠都指挥袁爵戍边降指挥于灿李可久朱瑞哈国贤各实职一级准守备金策指挥麻凤以功赎余悉降罚有差
　　○壬辰慈孝献皇后忌辰  奉先殿行祭礼
　　○旌表烈妇李氏李余姚县人夫死誓不再适自缢死巡按浙江御史谢廷杰请赐表扬因言天下贞烈之妇如此类者不少止因近来有司徒拘守簿书反视风教为末务以故闺阈懿行在在沦没宜申明旧例冷各处摉举以闻礼部议覆从之
　　○改设永昌二镇各库官一员从御史余希周奏也希周又请将河西盐粮改拨河东抚顺等八处以济困急俱报可
　　○升江北下江运粮把总指挥同知朱嘉谟为署都指挥佥事佥书山东都司事
　　○癸巳升狭西按察司按察使曹科为山东布政使司右布政使河南按察司副使杨俊民为本布政使司右参政
　　○以兵部左侍郎谷中虚三年秩满荫其子茂椿为国子生
　　○敕故宣寍王俊相长子充灿管理府事
　　○礼科给事中蔡汝贤上言臣近因长至导  驾窃窥圣容微减于前夫  皇上一身乃  天地  祖宗之所付托华夷庶臣之所瞻望关系甚大不可不谨也今微阳初生正宜遏欲养静之时愿于宫中斋居焚香澄心涤虑进御有常毋令其溺志游观有度毋令其移情日惟省览典谟训诰以陶养此心亲近师傅公孤以维持此心自然欲寡气清神凝体固以是理万几则常朝可无免矣以是亲经史则经筵可无辍矣以是事上帝则郊祀可无摄矣以是感召和气则近时星飞雹陨河决地震之灾皆可消弭之矣惟  皇上勉强行之宗社生灵之幸也  上报闻
　　○甲午升尚宝司少卿吴学诗为光禄寺少卿
　　○赐西河王表相楼□曰崇训从其请也
　　○以狭西裴家川修筑边垣墩堡工成诏赏先后总督王之诰戴才巡抚杨思忠张瀚总兵吕经副总兵刘浚副使王宫用等各银币有差按裴家川有腴田万顷在靖虏之北中卫之南军民岁以虏患不得田作至是筑墙建堡成一重镇焉才乃上＜锍-釒＞请更名其堡曰永安以固原卫指挥佥事武大用光守备官令督率官军垦田五年之外方许徵税报可
　　○乙未  上谕礼部  皇太子明春讲读先行冠礼择日具仪以闻
　　○升山东布政使司右参政徐衍祚为狭西按察司按察使调贵州提学副使周之屏于河南
　　○诏原任湖广按察司副使徐学谟以原任叙用学谟前为巡按御史雷稽古劾罢至是抚按汪道昆等言学谟事皆风闻无实不当罪故有是命
　　○宣大总督王崇古条陈边计八事一修险隘谓当乘虏纳款之际缮完城隍墩堡一练兵马谓各镇一年之内惟有三冬无事可以治兵宜严饬所司如法操练一收胡马谓市马于虏费少而获多拟以来年春首奏发宣大山西各马价银一万两听军易马一散逆党谓款虏数万仰食板升收获若招徕太速恐启戎今贼首既擒且把汉那吉方出塞时阴有入附之约宜用间缓图一积钱粮谓主客兵饷不宜遽减俟一二年后虏果无警方可渐损客饷以给主兵一理盐法谓边□报中日寡由各运司坐司太□占引抑困之故宜严法禁治一开屯田谓大同屯地多荒请移山西按察司屯田佥事于代州专理三关及大同镇屯务一整器械谓御虏之器独涌珠大炮最能及远乞发工部银一万二千两分给各镇增置＜锍-釒＞入下所司议俱从之
　　○丙申腊八节免百官宴
　　○升南京吏科给事中王祯为尚宝司少卿
　　○命掌锦衣卫事都督朱希孝总理  东宫侍卫锦衣卫佥书指挥同知余荫署都指挥同知杨俊卿同管侍卫
　　○丁酉升山西按察司副使李幼滋为山东布政使司右参政广东高州府知府吴国伦为贵州按察司副使提调学校
　　○户部进续买珠宝共用银二万二千四百两有奇  上以所买不堪用责该司对状尚书张守直因自引罪且请再行宛大二县收买  上怒未角□羊夺郎中袁三接员外贾实俸各半年
　　○戊戌设肃府右长史典宝典膳良医正各一员以肃王缙＜火贵＞以将军嗣封故官属从减云
　　○遣南京国子监琉球国授教官生梁炤等三人归从其王请也
　　○升授隆庆四五年甘肃镇死事哨夜官军陶章山等九十八人
　　○刑部覆福建司员外郎朱湘所录山东重囚当恤者十六人赦减有差己亥南京礼科给事中张崇伦等以  东宫出阁届期上言五事一崇孝敬以事君父二敦齿让以宾耆旧三谨服器以养俭德四勤接见以资辅导五慎选用以备官属南京贵州道御史杨邦宪等亦请简择讲读儒臣务略去礼文令其以经史诸书及国朝训典从容讲诵凡一切坊间芜杂之书悉屏去之内直之司必用老成质实者使随事纳规启发尤易  皇上尤当克谨身教日以敬
　　天勤民敦仁尚俭之事亲为角□羊训饬之斯储养元良之要务也章下礼部知之
　　○兵部议覆巡视京营科道官梁问孟侯居艮所陈营务十二事一公侯伯子弟及京卫幼官悉令随营读书习射课优劣为他日录用地否者不准承袭一请收在京卫所官舍余丁补殚效义二营之旧汰疲军而以其精壮子弟摘牌代役一三营分操在总协势有不逮请调神枢神机二营兵丁五军营总练一请令巡视科道官考第营中诸将优劣送部视才更调一巡补官禁毋得役占军士赁崔马匹专意督贼一令总协大臣酌议行粮应仍应革以凭本部奏处一每开操时令太仆寺官五日一入营查验马匹一营中子粒银专备金鼓旗帜花红赏赉之用毋得以别项动支一建厦以置战车兼可庇操军风雨一查革各项谋充人役一戎务无掌故请得以
　　祖宗建置多官建白本部覆议编纂成书以备参考一请申饬总督杨炳协理王遴悉心整练营卒  上允行之
　　○升锦衣卫中所带俸正千户江泰为指挥佥事泰以贤妃父乞恩如李伟例故有是命
　　○命神枢营左副将署都督佥事佟登充镇守甘肃等处总兵官分守兰州副总兵管参将事都指挥佥事张杰充分守延绥定边等处副总兵官
　　○命锦衣卫中所武科署都指挥佥事沈坐佥书南镇抚司事
　　○论虏犯清河岭等处守臣失事罪发操守双山堡指挥佥事高英及百户高尚朴戍边
　　○辛丑  代府太平王鼐铉生母吴氏为夫人从其请也
　　○改授怀仁王俊榭子充火□于为奉国将军管理府事俊榭初以温惠王聪淑侄冒袭伯爵至是礼部请以条例改正从之
　　○诏取太仓马价银各十万两进内库用太仆寺少卿曾省吾奏本寺银少无故不当轻发科道官章甫端向程等亦言今民穷财诎水旱荐臻虽边境稍寍宜益广积贮以备绥急俱报有旨
　　○兵部覆辽东巡抚张学颜应诏条陈可行者四事一请于辽东平洋桥增筑一堡以防虏骑冲突二请发本镇贮库马价并各项羡余银一万两益市货物可以取收胡马三开原广寍入市夷人多中国被虏者今渐为我用宜厚加抚赏以招之四请以镇城车营游击马文龙移驻正安堡节制镇静诸堡兼防马市得旨如议行
　　○壬寅  世宗肃皇帝忌辰  奉先殿行祭礼遣定国公徐文璧祭  永陵
