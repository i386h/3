<!-- { "loadSidebar": true } -->
　　○论山西石州被虏功罪总督镇巡以下诛夺升赉有差初俺答欲犯汾石也谍者以告总督王之诰之诰下令属岢岚兵备副使王学谟等增修城垣急入收保而有司恬不为意学谟勘报又不以实及虏骑分三道入老营堡游击方振遇虏屈家湾与战身被十余创却走虏遂深入之诰仓卒檄大同总兵孙吴提兵由间道应援而山西总兵申维岳等逗遛不进虏遂薄石州城分掠岚县宁乡等处声言欲蹂汾州还出太原府川众议分维岳及参将刘宝尤月黑云龙四营兵尾贼南下吴及山西总兵田世威等间出天门关邀击贼前以遏东归而巡抚王继洛驻代州不出维岳且前且却三日始抵大武镇石州遂陷屠戮甚惨吴兵抵省城始援汾州虏使我叛人赵全潜遣人入城为内应州人获之得预修守备比虏至急攻不能下而维岳以石州陷日寻间道走文水虏得大掠孝义介休平遥文水交城太谷隰州间所杀虏男妇以数万计刍粮头畜无筭所遇萧然一空死者相籍石州既破之诰急督宣府总兵马芳提兵西援行一日或云俺酋虽西其子黄台吉尚在宣府塞外未动恐乘间卒犯南山之诰等不宜西行本兵计无所出又急使人追之诰等东还防护  陵京独遣二偏将将数千人往是时虏入边已二十余日在内地久气亦疲乏又雨潦淹旬马倒死者过半皆杖马棰徒步归所卤获多不能尽载往往遗弃于道浸寻蹒跚至十余日始出边而我军无一人御之者苐早从之诰之请趣令西援虽无捄于汾石之祸犹得以击其惰归或颇有所夺获以纾华人之愤而当事者昧于机宜反为虏偏师所缀令其得志益轻中国殊可恨也虏既去汾石维岳始约吴兵进战及虏出岢岚东北吴竟以非已信地引还大同而维岳世威终不敢战之诰所遣二将亦皆迁延不见虏而还又十有四日虏悉遁去诸将乃稍稍出获奸细明海俘董嗑儿黑里器等及他老弱疲残类以掩袭得之独振一与虏遇月逐虏于岚县普明村稍称敢战而已事闻  上命夺镇巡总督等官俸令回籍听勘而逮系继洛维岳及世威宝学谟至京鞫之下御史勘实至是御史王渐勘上因劾之诰等罪推振月功下法司会议法司以地方远近兵力众寡分别议罚请首治维岳世威宝及继洛学谟偾事殃民之罪守备杨时隆以下不守信地罪次之太原府同知李春芳岢岚州知州王下贤缮修不完云龙等备御无策隰州知州魏宗方等收歛不早罪又次之之诰专守南山难于遥制吴失于应援而众寡不敌宜薄其罪议上得旨维岳世威宝各斩继洛学谟谪戍边春芳下贤降三级之诰降二级听用吴落职充为事官管事云龙宗芳时隆等及各分守管操等官下巡按御史按问以闻振月各升二级赏银二十两先后捕获奸细明海等及叛人董嗑儿等黑里器等俱斩以狥时边臣选愞怠玩掩罪冒功积弊已久故恣虏出入动得利去至是议罚将士始知畏法焉
　　○甲申祭三皇于景惠殿遣礼部侍郎林＜火廉＞行礼
　　○遣太医院官祭先医之神
　　○升工部右侍郎谭大初为户部左侍郎总督仓场太常寺少卿张翀为都察院右佥都御史巡抚南赣汀韶等处提督军务
　　○升户部员外郎刘时秋兵部员外郎吴一本俱山西按察司佥事
　　○录宁夏大沙子等处斩虏功升赏官军蒋名等一百十七人
　　○乙酉  皇第四子生
　　○升直隶安庆府知府黄錝湖广郧阳府知府臧继芳浙江衢州府知府何东序俱按察司副使錝湖广继芳河南东序山东
　　○贵州宣慰司土舍安国亨遣人贡马贺  圣节赏赉如例
　　○录锦州大胜等堡斩虏功升赏官军赵采等七十八人
　　○追论嘉靖四十年十一月山西老营堡吊子沟等处失事罪发守备李大本戍边降守备赵镗一级夺守备陈祥正等三人及参将等官俸有差
　　○给新设山西汾州参将旗牌盔甲
　　○诏各省赃赎银两自隆庆元年九月以前应角□羊工部未至者俱趣角□羊户部以济边用
○丙戌会试天下贡士以少傅兼太子太师吏部尚书建极殿大学士李春芳礼部尚书兼翰林院学士掌詹事府事殷士儋为考试官
○大学士徐阶以历一品俸再满九年自陈不职  上曰卿辅佐  先帝久著忠诚翊戴朕躬勋猷益茂兹九年再满朕心嘉悦其赞理如故吏部议拟应得恩典以闻阶复上＜锍-釒＞求去辞免加恩  上曰卿先朝耆硕才德兼隆经国筹边功在社稷朕已命所司议拟重加恩赉用示眷酬何乃复＜锍-釒＞求去其遵前旨即出赞理以副朕怀不允辞是日吏部拟上恩例得旨辅臣阶支伯爵俸荫一子锦衣卫正千户子太常少卿璠升本寺卿仍掌尚宝司事赐敕奖谕宴于礼部
　　○禁锢石城王府奉国将军多焊于高墙以剽窃事败也
　　○宥原任参议朱天俸佥事许用中死发边卫充军时法司及锦衣卫言天俸等虽阿杨顺路楷意杀沈炼然非其本谋不过委靡附和而已今顺楷止论斩而天俸用中亦附死比不无过重宜稍从末减故有是命
　　○丁亥  上以皇第四子生告  奉先殿  世宗皇帝几筵  弘孝  神霄二殿百官致辞称贺
　　○祭先师孔子命大学士张居正行礼
　　○诏建故兵部武选司员外郎赠太常寺少卿谥忠愍杨继盛祠于保定府赐名旌忠令有司春秋致祭从御史郝杰奏也
　　○升白石口守备指挥佥事李希周为署都指挥佥事佥书山东都司事
　　○南京工部尚书裴宇以诏书停造军器因言留都根本重地即有缓急守备不可不豫请如例补造从之
　　○敕谕天下朝觐官曰朕荷  皇天眷命缵承鸿业托于亿兆之上深惟辑宁区宇以答  天心即位之初已亟下诏蠲征免役荡涤烦苛有不便于民者悉与更始犹欲得循理之吏平心毕力各务究宣恩泽以登于至治顾在位者多因循之弊鲜任职之心口习空言而不求其实政尚苟且而惟便于私欲民之安于田里而无愁怨叹苦之声不可得也朕甚悯之兹当来朝特命所司审核黜其不职甚者尔等获被简留盖＜宀十见＞之也自今其幡然永思善道励精自新务在廉以律己仁以抚民公以存心勤以莅事率是四者而行之自然政平讼理民咸乐业治可庶几于古矣朕岂无爵禄以为劝乎假使狃于旧习或朘削民财以自丰或残害不辜以为快或以己私咈公理或以宴安废官事有一于此皆足以蠹政伤民是从事焉不恪而守官无状也朝廷之上凛然宪典在焉尔等曾不怀怵惕而戒勉譬犹践薄冰以待白日也岂不谬哉尚相与钦承之毋替朕命
　　○戊子祭  太社  太稷
　　○己丑礼部请  圣驾亲祭先农上躬耕耤田仪注一前期三日太常寺进祝版  上御文华殿亲填御名讫太常寺博士捧出安于香帛亭内擡至先农坛暂安于神库顺天府官以来耜及穜稑种于午门外伺候早朝毕捧至皇极门内官进呈讫少顷内官仍捧出授顺天府官捧由午门左门出置彩舆鼓乐送至耤田所一前期一日  上常服以亲祭先农并行耕耤礼预告于  奉先殿  世宗皇帝几筵殿  弘孝殿  神霄殿一正祭日免朝  上御皇极门太常寺堂上官奏请  圣驾诣先农坛致祭并行耕耤礼锦衣卫官备法驾设辇于皇极门下正中  上常服乘辇卤簿导从由大明门出诣坛所导驾官导  上至具服殿候报时具皮弁服出导驾官导  上至先农坛行祭先农礼如常仪祭毕导驾官导  上回至具服殿更翼善冠黄袍太常卿待百官俱更服讫入奏请诣耕耤位导驾官同太常卿导引  上至耕耤位南向立三公以下从耕者各就从耕位户部尚书北向跪进耒耜顺天府府尹北向跪进鞭导驾官同太常寺导引  上秉耒三推三返讫户部尚书跪受耒耜顺天府府尹跪受鞭太常卿奏请复位顺天府尹捧青箱随以种子播而覆之  上御外门南向坐观三公五推九卿九推讫太常卿奏耕毕从耕官各就位教坊司承应毕太常寺奏礼毕导驾官同太常卿导引  上还具服殿俟  上升座鸿胪寺官奏顺天府官率两县官耆老人等行礼赞五拜三叩头礼毕率庶人终亩鸿胪寺官赞入班候百官序列定致词庆贺赞五拜三叩头礼鸿胪寺官拱听  圣旨赐酒饭鸿胪寺官承旨讫赞入班一拜叩头尚膳监进膳三品以上官各就丹陛上赐坐四品以下官台下序立并宴劳耆宿于坛旁宴毕鸿胪寺赞入班一拜叩头奏礼毕驾兴还宫卤簿导从并如来仪大乐鼓吹振作  上还仍诣  奉先殿及  世宗皇帝几筵殿  弘孝殿  神霄殿参谒如前仪
　　○命成国公朱希忠英国公张溶镇远侯顾寰充三公大学士徐阶陈以勤张居正吏部尚书杨博工部尚书雷礼兵部尚书霍冀都御史王廷吏部左侍郎王本固户部右侍郎刘自强充九卿行五推九推礼
　　○泰宁等卫都督只儿挨等遣头目升合儿等二百四十余人贡马贺  圣节宴赉如例
　　○庚寅  孝贞纯皇后忌辰  奉先殿行祭礼遣成安伯郭应乾祭  茂陵
