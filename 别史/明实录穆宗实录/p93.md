<!-- { "loadSidebar": true } -->
　　○升四川布政使司左参政杨成为江西按察司按察使
　　○辛丑原任户部右侍郎黄餋蒙卒赐祭如例
　　○壬寅调山西北楼口参将牛相分守大同威远城等处
　　○升山西行太仆寺卿陈时范为四川布政使司左参政
　　○吏科给事中贾三近＜锍-釒＞陈时事曰臣闻圣王攘外必先安内安内之本在于休养百姓而加意于四方守土之臣方今四方民力疲矣九边将士终岁防胡中原山海寇盗处处蜂起加以岁恶不入民且艰食转徒流离之状言之可为痛心诚于此时守土之臣循  祖宗之法去烦蠲苛与时休息安养民命犹可以维系本根培植国脉乃相习以建立为能安静为钝驾言通变锐意更张兵方销而议招官甫裁而议设或均丈土田或更革驿传或分派税粮用一条鞭或轮佥里甲变十叚锦或革除库役代以吏胥或审编徭役兼用丁田诸所变更难以悉举语其措注大约病农务本者子立之身并应租庸逐末者千金之子不占一役视法如土梗变法如猬毛移文旁午议论纷纭计其究竟曾无毫发之效夫以频年灾害未息肩之民方呻吟喘息之不暇而又加以劳扰之法愈不得休息是以强者共相啸聚而弱者竟展转于沟壑民不堪命坐阽危亡譬诸尪羸之人惟当断绝外事安坐饮食假以岁月以渐复已耗之血气若朝从而撄之暮从而澡之则元气日消危期且至今之吏治何以异兹臣以为法在天下能去其所以弊除其所以害则虽因今之法而有余弊不能去害不能除则虽百变其法而不足善治者守法宜民因法救弊则斯民受赐多矣臣又惟守令最称亲民而令视守为尤切迩年以来人知自爱号称得人然而寇贼未靖流亡未复者弊在烦文乱实令出多门而苟简之政多也即如州县长吏一身上而抚按司府之长贰均被统属而马政屯田盐法清军茶马食粮江关查盘诸使者纷然四出各以职任有事地方临边则有总督临河则有漕运于分俱当送迎供应不一而足使值会城益加繁苦策马晨出抵暮方归比执烛视民事则惫已甚矣而诸司犹或以体貌疏密或以应对工拙为低昂喜怒其间牵制多端何能展布至于二京通道水陆要冲则贵官大吏及百执事衔命去来者往往以厨傅饬谨为称职稍不如意议论风生雌黄出其唇吻朱紫由其咳唾有司于此奈何肯省财于百姓而歛怨于一已也又如各处乡官中间故多贤者而亦间有以请托为媒以货贿为市从之则枉法拒之则拂意且第宅塞郭田连阡陌课其赋税率多后时犹有迁延规避不落一毛者有司于此然诺少不如意征赋欲足常额则媒檗四出攻陷百端或具揭上司或投劾当路或匿名文书以快私谋或为童谣俚语以彰公道上之人纵相知信鲜不投杼矣夫有司所望以宣广德意调和民事者也而奔驰牵制危疑之患从而摇夺其身心纷扰其职业欲其安意展布也得乎此守令之所以数易而斯民之所以坐毙也且今庙堂之令不信于郡国郡国之令不信于下民令蠲租矣而督催科者愈急令赈济矣而责逋负者如故令钦恤矣而含冤瘐死者相望也君门万里何所控诉事属有司有司不能自专事属监司监司不能上请纵请矣不能减正额之征纵减正额矣不能减上供及边方诸费形格势禁莫可奈何况监司殿最多取振作集事之人而略＜宀十见＞厚平易之士故守令虽贤安养之心渐移苛察抚字之念日夺征输则民安得不穷而国安得不绌乎乞下该部通行所在有司一如臣言以守法省事为保养元气之本而监司亦各据此评隲毋得计较礼文信惑浮议贪旦夕之功失惇大之体则安内攘外兼举之矣＜锍-釒＞入下所司详议俱允行之
　　○癸卯玉田伯蒋荣以大兴县赐田有司代为徵租不便＜锍-釒＞请自徵语侵知县甲嘉瑞于是御史谢廷杰傅孟春谓荣违例渎奏侵辱奉公有司交章劾之户部亦谓廷杰等言是当罚治荣而戒有司之为勋戚徵租怠误者得旨荣贳勿治余如部议
　　○甲辰命内官祭中霤之神
　　○筑湖广宜章县香口岭城命衡永二府每岁委府佐一员更番戍之以巡抚刘悫言其地远杂夷故也
　　○以原任延绥参将陈堂为延绥游击将军原任延绥游击将军陈锐为固原游击将军
　　○升云南按察司副使邓栋为山西行太仆寺卿
　　○户部条议恤□事宜一定时估言物价与时低昂而钱粮因时办纳若先期估计则贵贱无凭或仓场远近僦费多寡遥度悬断岂尽合宜此后九门盐法委官与十三司掌印官及巡青科道估价上半年定于五月下半年定于八月俱以十六日为期务在随时估价不得执一其内库监局召买物料价亦仿此一议给价将御马三仓坝上等马房钱粮原属山东河南督理京粮道者俱改于太仓关领各仓场料草原派数少者给以全价数多者预给三分之一完日补给皆以时估为率其两省督粮官既无关领之扰则催督宜严如有怠玩者劾治一严禁革各库监局及牛羊象马房等仓西安等门典守官吏有需求抑勒者悉治其罪一裁冗费量减各仓场草束斤数及脚夫库秤之冗食者一酌坐买凡料草数多一时难以卒办者量于秋冬二孟收成之月坐买不得仍前全坐致费高价陈草悉令发买或如数补放未给价者速给之一公佥报各□果贫困不能供役者具通状告部转行巡青衙门验实方许举报富户更代＜锍-釒＞入  上悉从之
　　○乙巳以少傅兼太子太师吏部尚书建极殿大学士李春芳一品六年考满遣中使至春芳第赐银弊羊酒如例吏部＜锍-釒＞请加恩得旨春芳简任首辅茂著忠诚其进少师兼支大学士俸给与诰命荫其子茂德为中书舍人春芳＜锍-釒＞辞  上复降旨褒谕不允
　　○狭西按察司副使王彦民以母老引疾乞致仕许之
　　○丙午吏部右侍郎靳学颜引疾辞任不允
　　○升光禄寺少卿范惟丕为云南按察司副使
　　○诏加潮州府知府侯必登从三品服俸掌吏部事大学士高拱言广东旧称富饶之地近者民穷盗多皆坐有司不良所致而有司之不良其说有四用人者以广为瘴海之乡劣视其地有司由甲科者十之一二而杂行者十之八九铨除者十之四五而迁谪者十之五六彼其才既不堪而又自知其前路之短多甘心于自弃一也岭南绝徼僻在一隅声闻既不通于四方动静尤难达于朝著有司者苟可欺其抚按即无复有谁何之者一也广乃财贝所出而又通番者众奇货为多本有可渔之利易以艳人一也贪风既成其势转盛间有一二自立者抚按既荐之矣而所劾者亦不过聊取一二苟然塞责固不可以胜劾也彼其见抚按亦莫我何则益以为得计而无所忌惮居者既长恶不悛来者亦沦胥以溺一也以甘于自弃之人处僻远之地艳可渔之利而共囿于无可忌惮之风此所以善政无闻民之憔悴日甚而皆驱之于盗贼也若不亟处弊将安极往岁奉旨多取进士议者谓当于此等处充州县正官之选或间参以举人严加考苐毋容杂流迁谪者得肆于民上则地方犹可为也然不肖者罚固可以示惩若使贤者不赏又何以示劝臣等庑得潮州府知府侯必登在郡能劝农弭盗治行为广中第一请特加优处以风励庶官其广西云贵近年亦有兵革之事议处有司亦当视此为准盖天下虽大实则如人一身必血脉流通顶踵皆至然后可以为人若使远方功罪之实为在上者所明照而君上综核之意为在远者所周知则谁敢不畏敢不修职万里之外如在目前治理之机可运掌上圣人所以能使中国为一人用此道也＜锍-釒＞入  上答曰迩来远方有司不得其人以致民不聊生盗贼滋蔓所议甚得弭盗安民之要悉从之
　　○丁未斥原任巡按浙江监察御史庞尚鹏为民降原任浙江左布政使李磐左参政薛天华按察使徐贡元佥事王宇各二级坐尚鹏等在任时验角□羊叚疋多粗纰不堪故也
　　○己酉升山西平阳府知府吕鸣珂为狭西按察司副使整饬洮岷兵备
　　○罢浙江按察司提学副使林大春以前广西副使郑云蓥代之初大春患浙士剽窃乃以己意割缀经传为试题礼科左给事中章甫端论其谬妄故罢
　　○宁安长公主奏钦赐庄田裁革数多乞恩加给诏以千五百顷与之不为例
　　○辛亥诏以浙江沿海各卫所军储粮改徵折色从浙江抚按官奏也
　　○复除光禄寺少卿王时槐原职
　　○命锦衣卫逮北城兵马指挥孙承芳杖六十黜为民时北安门有直宿校尉负一尸弃门外承芳见之疑有奸使使收系鞫问辞连内臣李阳春阳春恐罪及己乃先奏言死者初入内时偃卧无恙因念禁中非外人卧所故遣军校扶出而承芳妄生事端擅加刑校尉当治  上信之遂反坐承芳而释系者勿问户科右给事中查铎等及刑科都给事中舒化等俱请以阳春所奏下法司验问不听
　　○壬子命协守宁夏西路署都指挥佥事葛臣充分守山西北楼口参将
　　○升西平堡备御指挥使杨爕靖虏堡守备署指挥佥事李煦俱署都指挥佥事充游击将军爕宁前煦延绥
　　○癸丑  睿宗献皇帝忌辰  奉先殿行祭礼
　　○直隶井陉县大雨雹
　　○发太仓银六万六千余两给饷蓟镇南兵
　　○复除服阕翰林院侍读陶大临原职
　　○礼部左侍郎万士和四＜锍-釒＞称疾乞致仕许之
　　○吏部覆都给事中光懋所陈考察事宜请行各处抚按官通查所部地方如两广用兵孰为危急他省灾变孰为重大直陈狼狈之状量留正官料理此外毋概藉口以旷盛典并严催应填各属贤否文册务亲行查访毋假借于耳目直书事实毋牵附以对偶定限十月以前陆续到部仍置小册自二司以至知府中间廉能公谨及贪酷罢软等类实迹手书次第亦同文册封送如有迁延过期与含糊失实者听部院该科指名参治报可
