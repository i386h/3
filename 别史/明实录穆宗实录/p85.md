<!-- { "loadSidebar": true } -->
　　○罢协守山西副总兵戴希舜以原任太原营参将钱栋代之
　　○南京太仆寺少卿殷从俭上言广西毒民惟獞而獞所畏服惟狼兵先年古田之寇虽时出时没然未敢深入由防守有狼兵而声威振之也有顷岁议减狼兵置募兵已复尽革狼募二兵而用闽浙兵如捕鼠者易猫以犬犬虽大不如猫捷非鼠所畏也臣尝稽之往牒访诸故老讲求御之法宜莫如调狼兵占地而责之屯守盖土官以得地为利而古田素称膏腴尤其所觊觎也宜择调东兰那地南丹三州土官令亲领精锐狼兵各一二万名给以行粮资以响导进据古田要害田畜其中日夜探贼所往遣谍购求戒以窝容并剿勿赦夷情多猜忌孰肯匿他酋而甘诛者或三州兵力不不足添调一二州务使兵盛壮足以寒贼胆而禠其魄则首恶必尽成擒矣又各獞村寨不下数百种类不啻数万其中固有纳粮向化者亦有曾经为寇未与犯城后能惧罪愿立长相统者进兵之初又当预发旗榜分别良恶使众心知所向背而不疑然后一鼓下之别立土官男年力功劳相应者查照左江九司事例授以巡检职衔令其以夷治夷属之桂林府管辖土司既立县治仍旧则今日之獞寇即他日之狼兵纳粮听调与编民无异而又招来流移查复产业商贾渐通衣食自赡古田永无患矣臣又惟孔子论政足食先乎足兵爱人本于节用古田迳路崎岖不便输挽而狼兵赴调常在秋成后俟其既集给以饷银或资粮于敌或里粮以从听其自便彼利在得地必乐于用命而挽运之劳可免此又一计也进兵当以秋冬水涸之时期以一年内成功既剿之余随继以抚使残寇复业免贻后患此又一计也  上采行之
　　○甲寅升工科左给事中龙光为本科都给事中吏科右给事中杨一魁为兵科左给事中
　　○总督南京粮储都察院右佥都御史张鉴以病笃乞归计之未行而卒鉴为人貌类朴野而节行高洁士论称之
　　○乙卯先是大学士赵贞吉与尚书霍冀议营制不合会其乡人给事中杨镕论冀冀疑贞吉嗾之乃上＜锍-釒＞曰臣寔以无状忤大学士贞吉积憾于臣不得已而乞休与他无故求去者不同先是嘉靖四十年议岁出户部左右侍郎一人驻蓟镇总理粮饷时贞吉为户部右侍郎郎当行执不肯往众乃舍贞吉而推臣贞吉竟以临事避难被劾罢去疑使之其私憾于臣一也去年  上采辅臣居正议将行大阅贞吉乃倡讹言挟三辅臣止之臣与之异议其憾于臣二也贞吉议处失事边臣刘宝田世威及赵岢等轻重任意以臣等不能阿从名呼大骂其私憾于臣三也贞吉欲更营制臣谓  祖宗旧规不宜轻改已而廷臣集议皆如臣言其私憾于臣四也贞吉与臣势不两全乞罢臣以谢贞吉贞吉＜锍-釒＞辨曰往臣为严嵩所逐起官户部四十余日而寻为张益所论罢益乃嵩之亲嵩使劾臣于冀何与臣时以得去为幸于冀又何憾大阅有期会近关虏警暂缓旬日寻即举行此时臣初入阁第附名＜锍-釒＞末安得主之请释二将意出三辅臣彼皆人杰也何至为臣所诱赵岢失律本与主将李世忠申维岳同而与副将刘宝田世威不合臣据法持议何憾之有至于营制之议与臣相忤乃在近日去镕论冀之时甚远臣何以预知冀不从臣议而先憾之哉冀盖自知赃私狼籍不为清议所容而臣兼风纪之司故勇于犯不韪之名造无端之谤欲俾臣与之俱去彼得藉口以自角□羊臣备近臣义深责重不当因此贪人诬讦輙自求去必待辩明然后请乞骸骨耳愿将镕奏付法司严讯有无无则罪言臣以谢冀有则重冀之罪仍明谕于朝堂为人臣者无若冀以贪被劾不知引退肆诋近臣以伤国体也  上览＜锍-釒＞不悦降旨责让冀令闲住而慰谕贞吉
　　○改南京国子监司业王锡爵为国子监司业
　　○光禄寺卿黄华以病请告归许之
　　○丙辰遣户部侍郎谭大初祭京都太仓之神
　　○遣太常寺官祭恭靖公姚广孝顺天府祭宋丞相文天祥
　　○丁巳  恭仁康定景皇帝忌辰遣都指挥同知王极祭陵寝
　　○命有司治苏松水利从太仆寺卿顾存仁奏也
　　○升江西布政使司右布政使方弘静为广东左布政使
　　○裁革江浦县儒学训导桐城县源子港巡建平县陈村巡检各一员
　　○戊午升南京都察院右都御史曹邦辅为都察院左都御史阅视京营邦辅＜锍-釒＞辞不允时巡视京营科道官魏体尚德恒以戎政更新＜锍-釒＞请亟推协理大臣  上谓京营务重更名协理为阅视令该部即将文臣堪任者并三营大将＜锍-釒＞名以闻于是邦辅以廷推得召用而三营总兵尚难其人湖广道御史陈于阶言营兵数年以来将非其人积弱已甚反今不加慎选仍使纨裤因而握符庸懦得以滥等则营务必难改观训练终无实效乞比照近举边材事例令科道各举其人事下兵部议覆以为开操既在迩而闳视文臣方自南京推用未能即来请先以五军等三营总兵官推补仍行科道荐举将才以待用从之
　　○大学士赵贞吉再＜锍-釒＞乞休言  上初御极徵用海内人士独拔臣于众人之中而寘诸辅弼之列此乃臣千载一遇也顾臣匪适用之才无以仰副录用之意入阁数日即有大同功罪之议数月又有营制分合之议从此渐生翕訿以致被诟纷呶臣既以自悼生悲而伤其魂又以他防生惧而损其魂惟  上念臣孤危察臣哀惧比照近日尚书恺都御史廷例俾得生还以见丘墓有诏勉留而科臣张卤郑大经舒化等交章请罢冀而戒贞吉言贞吉欲以镕奏付法司恐非古待大臣称籚簋不餙之义且尚书尊官事非悖逆原无究问之条若言官论人一一逮问殊非事体于是贞吉求去益力  上手诏答曰卿廉直老成忠诚任事岂可以人言求退其即出辅赞以副眷倚毋再辞是日镕辩＜锍-釒＞亦下置不问
　　○起原任巡抚甘肃都察院右佥都御史石茂华以原职提督鴈门等关兼巡抚山西
　　○升巡抚山东督理营田都察院右副都御史姜廷颐为南京兵部右侍郎
　　○升江西九江府知府汪如海为河东狭西都转运盐使司运使
　　○原任巡抚山西都察院右副都御史升兵部右侍郎杨巍上＜锍-釒＞言母老身病不能赴阙诏予假归
　　○直隶巡按御史谢廷杰奏畿内屯政钱粮逋负数多请容每年类参严加黜罚仍印发长单散给卫所州县定期缴报以凭查核诏可
　　○己未祭历代帝王遣英国公张溶行礼
　　○升兵科都给事中张卤为太常寺少卿提督四夷馆吏科都给事中郑大经为太仆寺少卿山西道御史陈省为大理寺左寺丞
　　○故大学士夏言孙朝辅奏先臣之冤幸蒙昭雪而复官止于吏部尚书乞推广恩数以荣泉壤诏尽复原官仍赐祭葬谥文愍
　　○升云南临安府知府钱邦偁为狭西行太仆寺少卿
　　○庚申清明节遣伏羗伯毛登彭城伯张熊武进伯朱承勋安平伯方承裕分祭  长陵  献陵  景陵  裕陵  茂陵  泰陵  康陵  永陵都指挥佥事李伟祭  景皇帝陵寝固安伯陈景行祭  孝懿皇后中官祭  恭让章皇后废后吴氏指挥佥事李钰祭  哀冲  庄敬二太子各陵园
　　○致仕南京刑部右侍郎曾钧卒赐祭葬如例赠刑部尚书谥恭肃钧江西进贤人为人端严廉正尝劾武定侯勋大学士嵩有直声入官垂四十年始终一节士论许之
　　○升山东布政使司右布政使陈瓒为光禄寺卿
　　○升尚宝司司丞范应期为南京国子监司业
　　○命河南道监察御史李辅提调北直隶学校
　　○升贵州按察司按察使刘炌为江西布政使司右布政使
　　○吏部＜锍-釒＞请申明朝觐考察事宜先行各抚按官悉心廉访手注考语指实直书毋得拘泥对偶组织浮词抄誊旧案虗应故事其四品以上尤当奉公秉直甄别分明以厘夙弊来朝正官如有支词漫语应答无据及畏避上官附和任情者先以罢软论斥奏可
　　○辛酉命有司重浚南直隶之吴淞江白茆塘从抚臣海端奏也瑞因请量留各处赃罚银漕粮二十万石折银济工有旨听其动支苏松常及杭嘉湖赃罚余不许
　　○原任巡抚贵州都察院右佥都御史吴维岳卒维岳浙江孝豊人嘉靖戊戌进士授直隶江阴知县历刑部郎中山东督学副使湖广右参政江西按察使迨今官维岳性精敏能文有吏才巡抚贵州时三剿巨冠俘斩为多以考察拾遗听调卒于家  上念其功特赐祭葬
　　○更筑狭西省城浚泾阳县洪堰以溉民田从抚按官奏也
　　○兵部议覆巡按福建监察御史蒙诏条陈广东善后事宜一恤民以固邦本谓惠潮之民新去汤火乞择廉直有司厚加抚恤＜宀十见＞其征徭一添水寨以遏寇冲请于六寨之外更置马耳水寨与柘林相为犄角碣石至马耳则会哨于甲子马耳至柘林则会哨于南澳楼舡相望可以制贼一练土兵以便战守请多方召募潮州踏头埔乌丁背大家井鮀浦溪东等处居民骁勇者以一千二百人分为四营操练量发白艚八桨等舡给之而优赏其有功者使毋为贼用一复乌艚甚利击贼宜官为劝造勿复徵税一专将领以责实效请添设南路都司佥书一员驻守南头而令参将驻守澄海亟行督抚等官勘议具奏一严军法以振纪纲谓今曾酋虽已就擒而山海寇盗啸聚者尚多俱当议处一切通贼纳贿者必诛无赦仍亟行巡按御史将见问闽广失机受赃官明正其罪以彰法纪得旨如意行
　　○壬戌诏改狭西花马池郎中移驻延绥专理边饷及宁固二镇钱粮从总督王崇古奏也
　　○升云南按察司按察使徐栻为布政使司右布政使江西按察司佥事龚大器为左参议河南布政使司右参议沈寅为按察司按察使大理寺右寺副张希稷为佥事栻山东大器广西寅贵州希稷山西
　　○补荫故礼部左侍郎黄宗明曾孙崇恩为国子生先荫孙顺存中乡试故也
　　○狭西西乡县流贼何勉余党行劫四川紫阳诸处拒伤官军  上命以四川都司指挥孙继武参将王恩游击吴继祖守备田世武等下巡按御史按问罚安绵利保兵备佥事史阙疑川北道佥事李江俸各一月仍命四川狭西郧阳巡抚官督兵剿贼务期荡平
　　○巡按云南监察御史刘翾奉诏修省陈言边事略曰臣顷见延绥下班军士一车所载生居其二而榇居其一生者颠连憔悴而泣诉曰行粮月粮朝廷所以餋五辈者非不厚也年例新增兵部所以请给发者非不时也本色折色督抚所以凭册报者非不足也然而下情不通胥至困毙者一遏于仓攒之常例而支放愆期再渔于将领之使用而扣克无度三蚀于家丁之抑勒而额外取嬴四害于主兵之好逸而分摆于极冲无暇之地五迫于修边之太急而督责以紧关难竣之工六苦于撤放之太迟而跋履于暑雨怨咨之日枵腹以称戈裂指以荷锸故困踣至此推之他镇无不皆然宜乘此撤防之日亟为议处此即  陛下发赈缓刑之仁心而修省以回  天变之一端也得旨入卫兵马既疲困至此兵部即行与谭纶从实悉心议处具奏
　　○加石门寨参将董一元副总兵管古北口参将事升界岭口守备指挥佥事谷承功署都指挥佥事充游击将军管台头营参将事
　　○永和王府辅国将军新壛以摉夺人财强占人女为妄夺禄米半年
