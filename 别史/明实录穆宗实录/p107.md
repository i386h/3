<!-- { "loadSidebar": true } -->
　　○升宣大山西总督标下原任总兵胡镇为署都指挥佥事充副总兵管提调南山参将事原任甘肃副总兵白允中充为事官管宣府东路参将事宣府东路游击李浃光宣府西路参将原任山西都司署都指挥佥事李高掌万全都司事大同正兵营坐营官白添福下巡按御史问从总督王崇古举劾也
　　○刑部都察院及科道诸臣廷劾朝觐官员及在外见任者皆玩愒岁时不修政务请治其罪  上谓诸臣怠废职业宜逮治今姑宥之令其还任悉心干理在外者仍移文策励之
　　大明穆宗庄皇帝实录卷之五十三终
　大明穆宗庄皇帝实录卷之五十四
　　隆庆五年二月癸巳朔
　　○甲午祭三皇于景惠殿遣礼部侍郎诸大绶行礼太医院官祭先医之神
　　○文武群臣及天下朝觐官谒见皇太子于文华殿左门
　　○升山西按察司副使董尧封为本布政使司右参政南京礼部精膳司郎中毛汝贤为湖广布政使司右参议
　　○乙未礼部尚书兼翰林院学士潘晟＜锍-釒＞辞新命  上温旨褒答不允
　　○复除太常寺少卿王凝原职
　　○补荫故兵部左侍郎刘源清孙国桢南京大理寺卿洗光子尧相俱为国子生
　　○都察院左都御史葛守礼＜锍-釒＞言禁奢僣以明礼节厚风俗十事其一事专言士庶敢于犯上寖成乱阶请行内外诸司极力矫正其九事言冠服居第舆马器用之类一切奢僣劳民耗财者请行各御史禁约  上以其有禆风教命如议行之
　　○丙申升山西按察司副使张学颜为都察院右佥都御史巡抚辽东
　　○升广西按察司副使郑一龙为狭西苑马寺卿邵惟中为甘肃行太仆寺卿广西梧州府知府陆一鹏为两淮都转运盐使司运使
　　○升南京礼部仪制司郎中胡汝嘉为广西按察司佥事提调学校
　　○以考察不及调原任湖广按察司副使黄錝于贵州降山东按察司副使徐用检为江西布政使司左参议
　　○丁酉祭先师孔子命大学士殷士儋行礼
　　○镇守云南总兵官黔国公沐昌祚以袭封进马匹仪物谢恩赐银五十两彩叚四表里
　　○升鸿胪寺右少卿贾名儒为本寺左少卿
　　○戊戌祭  太社  太稷
　　○蓟镇总督刘应节等勘报提督昌平都御史栗永禄所陈二事一  山陵重地欲修筑墙墩以固封守而风气所关不便兴作宜令内外守备多植树木以助保障一昌平旧有  天寿山守备自移驻守备于灰岭口以永安营坐营官带管而本城防御遂疏宜仍令  天寿山守备还驻昌平专防  陵寝罢灰岭口把总改设守备听居庸关参将节制兵部覆奏从之
　　○己亥  上御文华殿开日讲
　　○以会试天下士命少傅兼太子太傅吏部尚书建极殿大学士张居正掌詹事府事吏部左侍郎兼翰林院学士吕调阳为考试官
　　○敕谕天下朝觐官曰朕缵承大业五年于兹夙夜兢兢惟敬  天勤民是务顾四方万国岂朕一人所能遍察所冀承流宣化又安元元实赖尔藩臬郡县诸臣与朕分理共图至治兹当大计群吏之期既令所司审核简汰其贪虐异常者仍尽法重按之政绩卓异者特赐宴赉用彰彝典今尔等各还旧任尚益加省励恪修乃职守法奉公约已惠下俾民生乐遂德泽旁流庶副朕养贤求治之意如或殃民自殖怠弃官常宪典具存朕不尔贷尔等其勉之戒之钦哉
　　○增设分守惠潮参将及南头寨把总官各一员令南头参将陈濠高肇参将罗继祖更调从提督两广都御史李迁议也
　　○录嘉靖间广东程乡兴宁等处获功死事官兵王龙等九百一十三人各升赏如例
　　○庚子以政绩卓异调狭西按察司副使徐学古于山西加从三品服俸
　　○升江西建昌府知府沉子木为广西按察司副使
　　○总督尚书王崇古等奏上虏酋乞封贡便宜其略言今日之事不当以马市例论嘉靖中俺酋拥众入犯蓟镇执马房内臣杨淮等胁以奏开马市  先帝不允而命咸宁侯仇鸾将兵挞伐鸾出塞无功惧虏复至潜以金币媚虏仍许请开市以逭已责当是时虏势方张开市之请非虏本心由逆鸾私谋故不旋踵而叛盟肆掠为患益甚  先帝震怒始寘于辟严为之禁明旨具在臣等敢冒请以干大辟哉顾今虏情实与昔殊虏连岁入犯固多杀掠乃虏所亡失亦略相当又我兵出境捣巢赶马虏亦苦之是虏固非昔之强也属者戴  天朝归孙之恩既献俘阙下复约其弟侄并各部落誓永不犯边又非如昔之拥兵压境挟我边臣而坐索也且闻虏欲图瓦剌蚕食西番虑我军议其后故坚意内附以自固其情可信又虏使云所请市非复请马市但许贡后容令贸易如辽东开原广宁互市之规此国制待诸夷之常典非昔马市比臣等以为使  先帝在亦必俯从无拒也且昨岁防报警京城虏笑今虏既纳款内附乃必欲定久要守尺寸以幸百年之无事异日有失究首事之罪是岂惟臣等所不能逆睹即俺酋亦恐能保其身而不能保其弟侄能要诸酋于目前而不能制诸酋于身后也夫拒虏甚易执  先帝之禁旨责虏诈之难信可数言而决虏必愤愤去即以遣降之恩不犯宣大土蛮及三卫必岁紏俺酋父子为声援以窥蓟辽则吉能子弟宾免诸酋必为兰靖洮河之患九边骚动财力困竭虽智者无以善其后矣若允虏封贡各边有数年之安则可乘时修备虏设背盟而以蓄养数年之财力从事战守不犹愈于终岁驰鹜自救不暇者哉臣等又历稽国朝北虏旧有通贡之例如正统初年也先以克减马价而称兵夷虏封王亦有太平贤义安乐及哈密忠顺王故事故臣等酌时势稽典制以为许封贡使因条为八事以闻一议锡封号官职诸虏行辈惟俺酋为尊或可锡以王号颁给印信如忠顺王及西番诸国例俾号召其弟侄子孙为国藩篱其余大枝如老把都及吉囊长子吉能俺答答长子黄台吉俱宜授以都督职衔如三卫故事其他弟侄子孙如兀慎打儿汉等四十六枝虽众寡强弱不齐俱宜授以指挥职衔其俺答诸婿十余枝各湏授以千户如把汉那吉阿力哥近例皆赐冠服俾知臣礼是假名器以臣服强胡在朝廷无大烦费而大小酋首可使无复犯边一定贡额夷虏入贡名虽效顺而实希赏今宜定制岁许一贡每贡俺答马十匹夷使十人老把都吉能黄台吉各八匹夷使各四人其诸酋首各以部落大小为差大者四匹小者二匹夷使各二人通计岁贡马不得过五百匹夷使不得过百五十人马分三等以上马三十匹进御余马给价有差老瘠者不准充贡其使岁许六十人进京余留待境上使还之日听以马价市买缯布诸物分给诸酋以为酬赏其钦赏之额听礼部查照三卫及西番诸国事例颁给一议贡期贡道虏入贡互市宜以春月马弱之时且及  万寿圣节四夷来庭之会夷使马匹及表文自大同左卫验入量给犒赏应驻边者分驻各城及送赴各抚镇验赏应入京者差官押送自居庸关入由昌平进京赴四夷馆安插听礼部照例管束给餋事完仍差官由原途押回所过地方各将领盛陈兵仗示之威重所驻公馆内外防范不许奸徒交通传泄邮传廪饩一如故事其经过驿城烦费每年听各抚臣议补一议立互市北虏散处漠北人不耕织地无他产锅釜衣缯之具咸仰给中国今既誓绝侵犯故虏使即求互市庶免盗窃非谓求开马市也其互市之规宜如弘治初北虏三贡例虏以金银牛马皮张马尾等物□贩以叚布疋锅釜等物择日开市令虏酋以三百人驻边外我兵五百驻市场以次贸易期尽一月而止各镇商货不足交易者听行各道查发其客商所易马匹或营收给原值或听贩卖各镇市场在狭西三边已有先年原立场堡其大同应于左卫迤北威虏堡边外宣府应于万全右卫张家口边外山西应于水泉营边外听各将领及兵备道经理每值互市之期商人及官军不得阑出禁物交通罔利及构起边衅罢市之后有虏骑近边索扰者行俺答及各酋长查究但有赍到各酋首番文乞讨诸物量议给发如夷情变诈军门议行责问戒备其各镇仍袭通虏媚虏夙弊者重治之一议抚赏之费各镇每年四时戒备则有调遣客饷春秋摆边设防则有行粮料草各营有探哨夜役行粮各墪有常了行月二粮为费不赀且一岁之间军丁或零斩虏级或被虏伤死所以犒赏优恤之其皆以督抚纸赎及各城商税地租等银给用每岁亦不下数千金今既许虏通贡则前费俱可减省以为抚赏各夷之需此外不足每镇先于年例客饷内动支数千专待抚赏夷使及守市夷兵人布二疋酋长叚二疋二疋以好生边者酌量来使大小量加赏犒今岁抚赏余银即充来岁支用积之数年客饷或间岁可省或岁可半给因可以节内帑一议归降朝廷悬招之例以开华人归正之门各边收纳真夷以充家丁冲战之用行之既久每年被虏华人归正者十七而真夷避罪来降者十三在华人固无外志而真夷每诈降诇我虗实为虏向导今既许通贡以后投降真夷不分有罪无罪俱免收纳以杜虏酋之索扰其华人被虏归正者查审别无盗窃虏中财物妇女及被虏年月籍贯虏中主家乃许入骑来马匹收住边堡如有虏骑来追即以原马给去人量与一疋布二疋无事不得招降以启边衅一审经权夷狄之于中国有顺有逆帝王制御之策有经有权经以制御之而无忘有事庶常胜之势在我狡胡无所乘其隙权以羁縻之而不拘文法庶操纵之机可决边臣以效其谋至于目前之利钝目后之变态其始固当预防其终诚难逆睹也属者俺答纳款乞封至今边尘不耸在虏实有呼韩突厥款塞之诚在我当有优遇受降之礼今议者必欲严其始之峻防以要其终之不变固为守边之经然臣等历考古昔春秋之列国汉唐之封建虽中国友邦同姓尚不能守法信度而欲责之夷虏恐非达权之宜也今俺答年近七十其弟老把都子侄黄台吉吉能各年逾五十皆非昔强壮时傥各酋未死之年那吉辈继承之后边境有数年之安则宣大山西残破之城堡可渐充实荒芜之屯田可渐开耕河西延宁之大边可渐修葺蓟镇边台既修腹里城堡亦可渐增筑主兵既练入卫之兵亦可渐减各镇练兵设险积饷除器之务靡不豫图数年后兵气振扬边备严整纵虏有反侧我固有以待之以守可固以战可胜是不失经常之守而所省财力且无算矣虽暂假爵职之名器示以荣锡之恩每岁暂借客饷十之一二为抚赏酬贡之费是一时羁縻之微权而保固疆圉生全边氓不既多乎释此不事则拒虏甚易而灭虏实难虏东西岁扰我远近戒防士马疲于奔命财力匮于徵轮非计之得也一戒狡饰言今之为将者平居既无料敌之智敢战之功及闻虏纳款率务为夸诞阴肆倾挤以为将可恃战不宜听虏和以沮其气然自二三年来虏屡犯宣大末闻与虏一战惟＜矢见＞避欺罔间出捣巢赶马所获既不足为虏重轻而滋疆场之扰摇夺国是重误边计罪可诛也请敕九镇将领戒平时骄悍之习乘今日縻虏之暇务实修备使虏知我之有待不敢复叛虏或阴怀异志则扬兵伐谋使虏不能乘我之虗数年之后华夷安堵边备增饬则录其功傥或挑怨构衅弛备疏防则治其罪今有造言饬诈阴怀贡议者罪之庶贡议不沮而边事可无患矣  上览其＜锍-釒＞令兵部议奏兵部请以崇古八议刊示廷臣会议可否请自  上裁从之
