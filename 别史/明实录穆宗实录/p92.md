<!-- { "loadSidebar": true } -->
　　○升巡抚云南都察院右副都御史陈大宾为工部右侍郎兼都察院右佥都御史总理河道提督军务
　　○命山东河南郡县附近临德二仓粮三百里内者俱徵本色三百里外者徵折色八钱被灾九分以上者六钱发德州仓陈米以补卫军月粮
　　○先是正月中倭奴紏寨贼四百余人破广海卫城总兵郭成奉旨戴罪海防同知当若愚改调矣未几总督刘焘以捷上称同知郭文通等督兵与贼战于海晏场俘斩二十余人贼遁去又未几类报先后俘斩山海等寇一千余人而巡按御史杨标及广民何友益等言地方被贼杀掳者以万计与焘所奏颇异于是兵科都给事中温纯劾焘欺罔且言前贼屯据广海时已踰三旬始自携所掠男女回海晏索赎又踰旬始下舟归巢是贼盖自为去来安得谓我兵与贼交战有功乎兵部覆奏焘已承提督京营之命宜姑令趋任候勘其余将官乞行新任总督李迁严加策励克期荡灭以靖地方得旨郭成革职充为事官戴罪杀贼余俱如拟
　　○庚辰加升甘肃行太仆寺少卿刘时举为狭西按察司副使仍兼本官整饬庄浪兵备如故从巡抚甘肃都御史王轮保荐也
　　○裁革广东巡抚官改两广总督李迁为提督兼广巡抚事先是都给事中光懋言两广总督建置已久开府苍梧坐镇东西两省居上游之地握要害之区调兵转饷势若连瓴盖责成专则推诿无词事权重则掣肘勿虑号令一则耳目不分今更设二抚臣不惟多官多费适滋纷扰而于人情驰骛事势牵挽尤为多端盖两广钱粮兵马止有此数向尝以一提督用之则有余今以二巡抚参之则不足况号多门一遇有警輙彼此相仗在提督则曰彼有专职我难以遥制也在巡抚又曰彼乃兼统我不可专制也宜革抚臣复提督便御史苏士润亦言二粤势如辅车总督居中控制在广西不足于粮饷则资广东以转输在广东不足于战士则调广西以应援不惟声援联络且事体归一章并下吏部覆可故有是命
　　○户部奏预开五年各边常股存积盐一百四十五万六千八百六十八引有奇
　　○辛巳裁革高淳县主簿三湖牛儿港河泊所官各一员淮安府治农通判扬州府管马通判来安含山二县儒学训导和州雍家城祁门二驿驿丞各一员广宁右屯卫铁岭卫儒学训各一员
　　○发太仓银二十五万于宣府大同蓟州永平密云昌平充主客兵饷
　　○壬午升指挥使等官广宁备御刘承武守备大同威胡堡林凤举贵州普安李逢亨湖广荆瞿丁元吉江西鄱阳湖杨显俱署都指挥佥事承武沈阳凤举延绥充游击将军逢亨四川元吉山东显云南各都司佥书
　　○癸未升南京大理寺右寺丞赵輄为南京太仆寺少卿
　　○甲申升顺天府府尹曹三旸为都察院右副都御史巡抚云南兼建昌毕节等地方赞理军务
　　○南京户部尚书谭大初称病乞致仕许之
　　○乙酉诏以漕运各总过江过湖脚银之奇羡者角□羊贮淮安府库为军船置办什物之用每船给以四两如再有余则以助修船之费仍著为令
　　○改授户部广西司主事雒遵刑部湖广司主事陆树德兵部武选司主事宗弘暹工部屯田司主事笪东光中书舍人戢汝止为给事中户部云南司主事叶梦熊礼部主客司主事王应吉刑部贵州司主事赵可怀工部虞衡司署员外郎主事唐炼行人司行人陈文燧为监察御史遵汝止户科树德礼科弘暹兵科东光刑科梦熊山西道应吉狭西道可怀广西道炼云南道文燧贵州道
　　○户科左给事中张国彦言今天下大计无先兵食户部掌钱榖者也按尺伍之籍而与之粮是矣岂知兵部所清勾者即此领粮之辈乎兵部掌军旅者也据逃亡之数而为之清是矣岂知户部所食粮者即此见清之军乎东胜等卫军人多发南海子黑窑神木厂等处工作自洪武至嘉靖中未闻有逃亡者也近乃创为逐名清勾之说沿袭不改或一县而勾至千余名者徒以为郡县吏胥之资饱卫官溪壑之欲耳臣以为兵部清军当取户部及在外放粮册阅之必真正开除者量为勾补其支粮不缺而妄称失伍希勾摄以营利则罪及卫所掌印官且没其虚冒之粮户部放粮当取勾军册阅之必实在者方令领粮则弊庶乎可革矣又言各处税额日亏由户部不能操黜陟之柄动为抚按掣肘有今日参降而明日荐擢者自今请著为令凡系逋赋有司令督粮道以报抚按虽贤者毋得概荐户部以咨吏部虽贤者毋得概擢有能招流民垦旷土完积逋佐度支之缓急者不拘官级超拜要在彼此一体赏罚信明然后人知趋避而法可修举也章下部臣议以为然请行之报可
　　○工部覆总理河道都御史翁大立条陈议处河工钱粮三事一宝应河滨碧霞元君祠香钱宜择府佐之治河者综其出入一开新庄闸以通商船量船广狭徵税径一丈六尺以上者银五两一丈四尺以上者三两一丈以上者银一两由仪真闸者以递减之一济汶以北各湖地皆膏沃之壤宜募民田作每亩徵银四分输之工所从之
　　○丙戌南韶积寇黄朝祖等突出始兴仁化县地方杀掠寻徙据湖广桂阳罗木山巡抚南赣汀漳等处都御史张翀调兵剿平之斩朝祖事闻  上命赏翀及有功兵备官龚大器等银两有差都指挥李无咎守备沈灿以要功招降致余贼逸去下巡按御史按问
　　○罢镇守江南副总兵官梁守愚以御史张问明劾其贪肆不法也
　　○丁亥升刑科左给事中宋良佐为户科都给事中礼科右给事中章甫端为本科左给事中刑科给事中查铎为户科右给事中礼科给事中胡价为兵科右给事中
　　○总督狭西三边侍郎王崇古请修复延绥定边宁夏横城等处大边乞行新任督抚毋阻浮议仍委廉能官员严限督成兵部覆议从之
　　○戊子升光禄寺卿栗永禄为顺天府府尹
　　○加广东韶州府知府李渭从三品服俸四会县知县刘顺之从五品服俸因抚按官以廉能奏保故也
　　○己丑升南京都察院右都御史刘自强为南京户部尚书吏部文选司郎中徐浚为南京通政使司右通政
　　○升江西饶州府推官齐康为礼部主客司主事福建延平府推官陈懿德为刑部湖广司主事
　　○巡按狭西御史杨相议茶马四事一议兑领西宁司应角□羊寺者径输甘肃给军余存二百四十五匹仍旧起角□羊一议改骟请复监苑课兑旧规所积儿马至二百匹外始许改骟以图孳息一议招中谓洮河西宁三茶司岁例马匹固有定额而额外增鬻者宜尽各番调来壮马与茶司见存茶箟通融招易不得拘泥常数以拂夷情一议清丈谓牧地久为军民互易豪强侵占欲会同狭西督抚巡按等官履亩查勘公断收籍以杜争端兵部覆奏相所言俱有裨马政宜即施行至于清丈一事已经总督王崇古建白稍有异同盖屯民占牧地每愬之抚按牧军占民屯每愬之茶马及其行勘则守巡苑寺官又每以私心逆料批词者之意各自偏护以故军民两不能平今相欲会督抚诸臣虗心查勘诚得理棼自争之道宜即以崇古及相所议下诸臣务实举行得旨如议
　　○庚寅以翰林院编修王家屏田一俊陈于陛徐显卿李维桢张位韩世能张一桂于慎行朱赓检讨沈一贯习孔教范谦沈位王弘诲补充  世宗肃皇帝实录纂修官
　　○辛卯云南抚按官陈大宾等覆奏宁阳侯夫人张氏至滇中会沐朝弼嫡母李氏及嫂陈氏两夫人于公馆俱自愬年老多疾仍愿留滇终餋各庄田已属有司处分每岁纳其租入于陈以为侍姑餋老之资其素助朝弼为恶者惟蒋鉴未获余党俱已会逮勘明于是吏部以朝弼子昌祚袭职为请  上许之命昌祚袭黔国公挂印充总兵官赐之制敕已而兵科都给事中温纯言蒋鉴未获则朝弼罪状犹属未明其子不宜遽袭  上谓昌祚已有旨矣朝弼罪姑令执送蒋鉴自赎如更不悛听抚按官参治
　　○壬辰改封鲁府乐陵王观燔嫡第二子辅国将军颐＜土戋＞为长子夫人孔氏为长子夫人
　　○户部覆原任狭西三边总督王崇古条陈狭西善后事宜一黔国公庄田在固原州境内者止将五十顷给其家人沐住等余悉分为三则载入屯田册内徵粮以充军饷一各镇卫所附近屯粮分为上中下三等在府城百十里内者为上等听徵本色稍远者为中等本折兼徵又远者为下等俱徵折色屯草亦然一清出西安固原平庆环县等卫所屯地属正军者收伍差操准支正粮属佃户者免其应军分等徵科以济军饷又河州参将居番虏之冲军无见粮而西固阶文四守备士马刍饷颇有奇羡宜裒多益寡以均岁支之数报可
　　○癸巳升狭西布政使司左布政使刘斯洁为光禄寺卿
　　○补听调巡抚保定都察院右佥都御史温如璋为狭西按察司副使
　　○户部尚书刘体乾等奏进夏季京库银十七万两尚欠原额八万两乞行府县督徵有旨切责体乾过期支吾令亟以太仓银补进夺该司官俸二月
　　○乙未升兵部左侍郎曹亨为南京都察院右都御史掌院事
　　○丙申升狭西布政使司右布政使曹金为本司左布政使
　　明穆宗庄皇帝实录卷之四十五
　明穆宗庄皇帝实录卷之四十六
　　隆庆四年六月丁酉朔  上谕礼部天气亢旱三时少雨禾苗渐稿朕甚忧之其传示顺天府官竭虔祈祷自初一日为始十日止诸司停刑禁屠不许怠忽是夜遂雨明日又雨又明日大雨  上喜命辍坛弛禁
　　○戊戌升江西按察司按察使杨守鲁为狭西布政使司右布政使
　　○己亥命固原游击将军署都指挥佥事王绍勋充分守镇番参将宣府新河口守备都指挥同知李国珍佥书万全都司事
　　○庚子以旱灾免山西太原平阳潞安三府泽辽沁三州嘉靖四十三四年未完京边税粮之半
　　○掌吏部事大学士高拱言蓟辽山狭沿边有司寔兼牧民御虏之责即以有才力者为之犹惧不堪即优厚而作兴之犹恐不振乃官其地者非杂流则迁谪非迁谪则多才力不堪之人谓以劣处之也夫处之以劣而欲其自处之厚不能称职于内地而欲其立效于边方无惑乎吏治日偷而生民日蹙也臣惟国家用人不当为官择地只当为地择官请自今各边有司必择年力精强才气超迈者除补或查治有成绩兼通武事者调用而又议其赏罚有能保惠困穷俾皆乐业者以三年为率比内地之官加等升迁有能捍患御敌特著奇绩者以军功论不次擢用如其才略恢弘可当大用即由此为兵备为巡抚为总督无不可者惟以治效为准不必论其出身资格若乃用之不效无益地方者降三级别用若乃观望推委以致误事者轻则罢黜重则军法治罪夫既开功名之路以歆之于前则不肯不尽其心又有严罚以绳之于后则不敢不尽其力庶乎修职者多而边方有赖也然臣又思功名之路既开则又有本是复里而借边方省分之名以图幸进者亦不可不预为一定之说查得蓟边则昌平顺义密云怀柔蓟州玉田豊润遵化平谷迁安抚宁昌黎乐亭延庆永宁保安自在安乐等州县山西则河曲临县忻州崞县代州五台繁峙定襄永宁宁乡岢岚岚县兴县静乐保德大同怀仁浑源应州山阴朔州马邑蔚州广灵广昌灵丘等州县狭西则固原静宁隆德安定会宁兰州环县安塞安定保安清涧绥德米脂葭州吴堡神木府谷等州县此六十一处乃是边方其他虽系蓟辽山狭所属不得概以边称徒资俸路其各府佐贰在边任事者赏罚亦同前议＜锍-釒＞入  上答曰边方有司防守攸赖诚宜加意择人悉如议行
　　○前少傅兼太子太傅礼部尚书武英殿大学士李本奏复吕姓从之
