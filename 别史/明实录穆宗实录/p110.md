<!-- { "loadSidebar": true } -->
　　○戊寅吏科都给事中韩楫等言诸臣以卓异举得赐宴者宜遂加超擢以示风劝其迁叙未久者量加服俸及首充行取之选今大察之后州县有缺乞毋论远近毋拘科贡尽行铨补以渐图久任吏部覆如其言请行各省抚按官岁荐卓异数人以备大计有私滥者则该科弹治之请著为令  上曰可
　　○己卯赐天下贡士张元忭等三百九十六人进士及第出身有差赐冠服宝钞如故事
　　○庚辰赐诸进士宴于礼部命成国公朱希忠主宴
　　○蓟辽总督侍郎刘应节等奏借太仓银给南兵岁饷以该镇积逋民运抵偿户部不可覆令该镇督抚自督民运不完者查参处治从之
　　○辛巳日晕有珥白虹亘天左右戟气俱苍白
　　○诏复留福建寺祖粮剩仓折料剩及丁米商税鱼课弓兵银两于本省三年为防御兵饷从抚按官请也
　　○壬午织造  大祀十二章衮服皮弁服遣尚书朱衡行祭告礼
　　○升顺天府府尹郭朝宾巡抚宁夏都察院右佥都御史沈应时俱为都察院右副都御史朝宾巡抚浙江应时巡抚江西
　　○升鸿胪寺左寺丞刘儒为本寺右少卿
　　○升河南布政使司右布政使史直臣为左布政使山东布政使司左参政谢鹏举为按察司按察使广东韶州府知府李渭福建福州府知府边维垣为按察司副使直臣山西鹏举浙江渭仍广东维垣广西
　　○癸未改广西按察司驿传道佥事为古田兵备副使以驿传诸务并入清军道兼理从总督侍郎李迁等奏也
　　○乙酉礼科都给事中张国彦言  皇上临御以来典章政事焕焉可述独召对一节尚未举行近闻辅臣面奏荷蒙  天语优答一时臣工传颂以为旷典臣等伏睹  先朝大学士李时所记召对录始于嘉靖九年郊坛视工络于十五年文华殿议事中间一政令之兴革一人才之进退罔不召问臣僚面决可否与家人父子无异盖  先皇所以坐致四十五年之太平实基于此乃今日所当继述者臣等谨以前录删去繁文撮其大要总二十九条缮写上进伏望留神观省锐意遵行以光  先朝盛事＜锍-釒＞入报闻录留览
　　○诏起致仕少傅兼太子太傅吏部尚书杨博致仕太子少保礼部尚书兼翰林院学士高仪于家时大学士高拱奏荐博堪任本兵仪可任  东宫辅导及  实录副总裁请令二臣各以原官典司前务故有是命
　　○丙戌升广西古田县为永宁州割义宁永福二县属之仍隶桂林府
　　○丁亥赐周王在铤母妃徐氏祭一坛从王请也
　　○发太仓银十万五千余两于蓟镇七万七千余两于永平一十九万八千余两于密云为主客兵饷
　　○戊子改主事吴文佳等为给事中朱光宇等为监察御史文佳吏科侯于赵兵科周大烈南京兵科光宇山西道赵宦狭西道张克家云南道田成法南京河南道李之珍南京贵州道
　　○铸给沈丘镇巡检司印
　　○己丑遣太常寺官祭东岳泰山之神
　　○追封宜山王勋渥生母李氏为宜山康僖王夫人从王请也
　　○赐闲住黔国公沐朝弼生母贺氏祭二坛
　　○封虏酋俺答为顺□王赏大红五彩纻丝蟒衣一袭彩叚八表里赐之敕曰朕惟天地以好生为德自古圣帝明王代天理物莫不上体天心下从民欲包含遍覆视华夷为一家怕欲其并生并育于宇内也我  太祖高皇帝膺天眷命君主万方  成祖文皇帝顺天继统镇抚九围薄海内外莫不臣服迨朕缵承丕绪于兹五年钦  天宪  祖爱养生灵胡越一体并包兼育顷因尔孙来归特命边臣护视给其服食厚加拊纳以礼遣还尔感朕恩愿称臣内属岁岁入贡永为荒服俘献叛贼以表悃诚边臣为奏恳款再三朕念北番朝贡代固有之在我国家亦惟常典尔能慕华内附请命恭虔可谓深识天道者矣朕实嘉悦特允所请封尔为顺义王尔弟尔子及诸部落头目俱授以都督等官俾尔世居本土逐草射猎各安生业同乐太平朕代天覆帱万国无分彼此照临所及悉我黎元仁恩惟均无或尔遗尔尚仰遵天道坚守臣节约束尔众永笃恭顺使老者得安幼者得长保境息民世世安乐朕国家膺万年之天运尔子孙亦保万年之福泽岂不永有美利哉傥尔部众或背初心扰我边境是乃自乖大义轻弃盟言天地鬼神实共鉴临非尔之福尔其体悉朕意尚钦承之
　　○命肃王缙＜火贵＞次子止授本等官爵著为令缙＜火贵＞以辅国将军继肃王礼官争之不得至是大学士李春芳等言藩禄当节自后肃王所生次嫡庶子仍宜照本等官职则睦族之仁制禄之义并行不悖  上特从之乃令自今有继绝者悉视此例
　　○命原任少傅兼太子太傅吏部尚书杨博理兵部事
　　○命宁夏游击将军署都指挥佥事孙朝栋协守宁夏东路署都指挥佥事陈力延绥游击将军署都指挥佥事魏栋俱充参将朝栋分守宁夏西路力分守宁夏灵州栋分守宁夏北路升延绥坐营指挥使姜显宗狭西环庆守备指挥同知祁栋俱为署都指挥佥事充游击将军显宗延绥清平堡栋庄凉
　　○庚寅狭江西布政使司左布政使徐栻为顺天府府尹
　　○实授试监察御史马三乐李采菲为监察御史
　　○升山东布政使司右布政使陶承学为河南布政使司左布政使
　　○狭西布政司右参政舒化以疾四川副使金立爱以亲老俱乞致仕许之
　　○补荫故户部左侍郎汪玄锡孙承光为国子生
　　○命四川都司掌印署都指挥佥事槐寅充湖广靖州参将升四川叙泸守备指挥使王基仁为署都指挥佥事充松潘游击将军
　　○总督宣大山西尚书王崇古言顷者会议封贡事宜有与臣原议未合者三始臣谓套虏应听狭西督抚另议封贡而狭西总督王之诰又复执议俟吉能子侄二年不犯方可听许臣以为吉能俺答亲为叔侄势若长蛇首尾相应今许俺答封贡而不许吉能在俺答必将呼吉能之众就市于河东宣大之商贩必不能给在吉能必将纠掩答窥犯狭边而狭西四镇之忧方大矣且夷虏性急而耻卑今吉能在俺答子孙中班行年齿既尊而独不预封职之荣入贡之赏必发愤而为寇今日封贡必不能保其不废也故封贡之议在吉能不可独拒一也狭西三边互市臣原议听彼中督抚举行今督臣之议谓三尺童子亦知不可且谓昔开马市致套虏转弱为强是听诸将狡饰之说而未究套虏先后之势也嘉靖初吉囊盛强为九边患自吉囊死且二十年部落既分生齿日众面各镇又多蓄丁壮时捣其巢穴终岁不能宁居虽未甚弱固非益强也其所需于中国者叚布锅斧之类视东虏皆同而不容互市诸酋岂甘心伏首听命不掠不市已耶是教之叛盟而勒其必犯也且鉄锅为虏炊爨之需今与之衣而不与之器虏众何能自赡或谓锅为兵刃所出不可资虏不知虏虽得锅不能炼铁否则如辽东开原建宁以广锅为市盖广锅生铁不受炒炼或可仿行此互市之议狭西必不可已二也抚赏之资臣前议暂借客饷每镇三五千两佐以各镇抚赏之公费或可先用科臣谓臣议动客饷必至减兵弛备是未知边饷主客之异也夫主饷以养主兵诚不可减客饷专备春秋有警调遣兵马之费连岁边报频仍四时戒防糜费钜万今虏既纳款则调遣可罢探哨可减其岁省客饷且将无筭故欲于客饷内动支三五千金是省十而用一非他有所费也讨赏滥赏之费在臣等自知撙节但守市遣使出入往来非此无以示好故臣请于客饷中动支万金以备互市抚赏之费或给商贩令易货充市以济公私此抚赏之费必不可省三也其他如修筑边堡选练兵马开垦荒田严饬边备臣已申令再三及时自治即今各路修举乘时戒备及互市之防范虏中之戒谕臣督行各抚镇加意经略惟  上念边臣任事之艰难稍宽文法之牵制下所司定议举行章下兵部请行狭西总督戴才勘议可否其广锅行督抚亲验户部覆抚赏动支客兵岁饷如崇古议  上俱从之
　　○命吏科左给事中贾三近往勘贵州土舍安国亨事既而罢之国亨与安信相攻事久不决抚臣阮文中请发兵粮刻期进剿待其听抚更请宽宥兵部以夷情曲直未可悬度请遣官勘实相机剿抚诏以三近往既行而抚臣言国亨且听抚可不烦兵而定兵部复以为请乃令三近还京
　　○以狭西西乡紫阳贼罗朝用等平诏赏狭西巡抚都御史张师载郧阳巡抚都御史武金及各司道官申佐等银有差朝用何勉余党也
　　○令巡视五城御史缉治四方游民潜居京师者
　　○辛卯升山西按察司按察使张蕙为都察院右佥都御史巡抚宁夏
　　○升山西按察司副使纪公巡为山西布政使司左参政狭西布政使司右参议杨枢为山东按察司副使
　　大明穆宗庄皇帝实录卷五十五终
　明穆宗庄皇帝实录卷之五十六
　　隆庆五年四月壬辰朔孟夏享  太庙
　　○遣中官祭司灶之神
　　○敕吉府龙阳王翊銮暂管理府事以吉王无嗣故也
　　○铸给整饬永宁兵备关防永宁州印
　　○命福建都司掌印署都指挥佥事狄从夏充分守浙江杭嘉湖参将福建都司佥书署都指挥佥事王克振充分守福建南路参将升宣府洗马林守备指挥佥事冯大威为署都指挥佥事充本镇东路游击将军
　　○诏江西烧造磁器十余万工科都给事中龙光等请暂停止以苏穷民即不可已亦宜量减十之三四仍宽其程限毋重困一方报闻
　　○癸巳吏部覆国子监祭酒马自强等奏请于诸司历事监生以三名为率量增一名其在历岁月减旧四之一即存其余廪以待增者令侯历诸生不至壅滞行三年复旧从之
　　○改大理寺卿董传策为南京大理寺卿传策以亲老多疾＜锍-釒＞乞改南故有是命
　　○授第一甲进士张元忭为翰林院修撰刘瑊邓以赞为编修
　　○升福建布政使司右布政使陈一松为左布政使江西按察司按察使陈綘为右布政使光禄寺少卿王时槐为右参政户部河南司郎中范燧为按察司副使一松江西綘山东时槐狭西燧四川
　　○甲午河复决邳州自曲头集至王家口新堤多坏
　　○乙未河东巡盐御史郜永春＜锍-釒＞言盐法之坏在大商专利势要根据以故不行因指总督尚书王崇古弟吏部右侍郎张四维父为大商崇古及四维为势要请罚治崇古而罢四维四维自辩其父未尝为河东运司商人亦无他子弟永春奏不实因乞避位候勘以自明  上谓四维日侍讲读素称清谨令供职如旧四维再请行勘不许
　　○升浙江道监察御史孙丕扬为大理寺右寺丞湖广道监察御史杨标为光禄寺少卿
　　○升福建按察司按察使熊琦为布政使司右布政使江西布政使司右参政施笃臣为按察司按察使河南布政使司右参议吴兑为按察副使琦仍福建笃臣仍江西兑山东
