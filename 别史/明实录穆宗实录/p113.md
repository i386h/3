<!-- { "loadSidebar": true } -->
　　○户科都给事中宋良佐以漕舟尚未抵洪入闸请严敕河道漕运二臣悉心经画得旨潘季驯陈炌各务尽心干理俾河道＜锍-釒＞通粮运早至不得推诿误事
　　○辛巳提督两广侍郎李迁巡抚广西都御史殷正茂等调陈古田善后事宜一请增设兵备参将各一员专驻古田弹压其地一设防守官军千户二员百户四员旗军操军四百人以严堤备一龙门隘都狼隘牛河三厄诸险猝难平治请令兵备官督所司树栅立堡或招集土舍狼兵或暂拨参将募兵据险立营分布防守一古田自獞贼窃据四衢梗塞请芟伐林箐夷其险阻每二十里建一递铺铺兵即以獞民充之一古田既改为州又增设兵备参将一切夫马廪给请以桂林所属柳浦建安横瑭等驿分拨一古田版图既复宜以下陆里分安宁安和二里隶常安镇土司崇良永盈二里隶富禄镇土司仁良永安二里隶桐木镇土司凡残獞在各里者悉以属之其新兴等四里不分民獞俱属于州其十里田系歼绝各獞所遗者候踏勘处分其复业残民编立里甲保长听抚獞人每村立一獞长俱听里长管束粮差规则悉从轻省俱听里长催纳州官严禁不许科扰以启衅端一广西三镇目兵募兵等项费银不过四万而布政司所贮各项军需不下十二万宜时加稽核登记册籍专备古田军需无以他费借用户兵二部覆奏  上皆从之
　　○壬午夏至大祭地于  方泽命成国公朱希忠代
　　○甲申少傅兼太子太傅吏部尚书掌兵部事杨博再＜锍-釒＞辞免新命  上曰朕以卿忠猷素著本兵重任特用委托今边方多事秋防在迩大臣义不可辞其即驰传至京供职不允
　　○升湖广德安府知府蔡可教为狭西按察司副使
　　○命神机营游击将军署都指挥佥事张泽充左参政提督四川叙泸坝底及贵州迤西等处神枢营佐击将军署都指挥佥事曰福充参将统领山东民兵
　　○乙酉发太仓三十六万于宣大延宁甘肃等处为主客兵饷
　　○丙戌广西都康等州土官遣头目农容等来朝贡马给赏如例
　　○总理河道都御史潘季驯议保邳河新堤条陈分委监督议委官员议处人夫议设铺舍预备物料五事工部覆请从之
　　○升福建道御史周思充广西道御史赵可怀俱为按察司佥事思充四川可怀狭西
　　○革广东高肇参将罗继祖职充为事官令戴罪剿贼以倭寇焚掠东筦等处故也
　　○丁亥命户部置金宝等物进用部科诸臣以库藏匮乏宜崇节俭停采买为请  上以为年例令亟买进
　　○戊子掌吏部事大学士高拱上＜锍-釒＞言顷者大学士春芳得请致仕则阁务为重政本之地不敢暂离若仍摄铨衡非惟势所不能而亦理所不可乞许臣辞免专司阁务庶于事体为安再惟天下之治乱系人才人才之进退由吏部故掌吏部者其人之正与不正则君子小人进退因之而天下理乱所系可不慎与然所谓正者又必有确然不易之心然后可以担当重任而莫之能挠有超然独运之才然后可以陶铸群流而各得其当非曰但能守正即可以居此任也今宜选众而举不惟其格惟其人庶真贤可得而邦治有赖  上曰卿元老旧臣才望忠正铨选重务不允辞
　　○海西者剌等卫女直都督阿失卜等三百三十人来朝贡马宴赉如例
　　○宣府独石大雨雹
　　○诏录隆庆三年福建死事指挥使朱玑镇抚王世实及名色把总戴守哨官陈文标刘大有等立祠致祭令其子袭升二级以御史蒋机勘报也
　　○御史萧廪请令各边兵入卫蓟镇者即以掣兵之日放归不必留备冬春从之
　　○庚寅复除原任户部都给事中陈行徤于工科升礼科右给事中沈伯龙为左给事中吏科给事中宋之韩户科给事中宋应昌李贵和俱为右给事中伯龙贵和工科之韩本科应昌刑科
　　○大学士高拱再上＜锍-釒＞曰我国家之事皆属部臣题请阁臣拟票或未当则为之驳正或未妥则为之调停不嫌异同务在参伍是以事多得其理而人不敢为奸则阁之与部不容混而一也臣昔以阁臣奉命摄铨而不敢辞既辞不得请而不敢再者实以位居大学士春芳之次其驳正调停有在而臣可以无避耳今春芳既角□羊任去而臣又忝俱二府之先则自所题请自所拟票驳正调停终为未便是谓以水济水谁能食之此其不可者一也人臣操权不可太重内阁平章重事铨曹进退百官皆权所在也臣既首阁臣复总铨务权得无太重乎非惟臣难以居而国体亦非所宜此其不可者二也臣素任事安敢惮鞠瘁之劳臣素朴直安敢徼孙虏之誉但以事理如此不敢不明言惟  皇上鉴臣恳悃特容辞免斯于事理安事理安则臣心安益可以展布而图报称矣  上仍不允
　　○命原任广西副总兵署都指挥佥事门崇文充参将分守古田升蒎沟村守备指挥李琚为署都指挥佥事充河间领军游击将军
　　明穆宗庄皇帝实录卷之五十七
　大明穆宗庄皇帝实录卷之五十八
　　隆庆五年六月辛卯朔京师地震者三诏百官青衣角带办事修省三日
　　○原任吏部左侍郎靳学颜卒以三年未满赐祭一坛给半葬学颜山东济宁州人嘉靖乙未进士初授南阳府推官累官至左布政使入为太仆光禄卿都察院副都御史巡抚山西晋工部侍郎改吏部以病乞归至是卒学颜为人淳谨内行修洁文学气节俱为士论所重云
　　○改唐府典宝王朴边方用朴先任河南仪封县典史尝有破贼功至是自陈故有是命
　　○壬辰吏科都给事中韩楫＜锍-釒＞荐原任大学士郭朴兵部尚书霍冀左都御史刘焘吏部左侍郎陆树声兵部左侍郎吴嘉会右侍郎杨巍冀炼右副都御史张松右佥都御史李燧温景葵张祉御史刘存义柴祥吏部主事鲁邦彦行太仆寺卿蔡结参政冯皋谟姚九功副使温如璋张嘉孚陈宗虞卢镒黄宪卿张昇参政常三省佥事沈淮知府张万纪请录用吏部覆言朴系辅臣当俟  宸断九功宗虞万纪以考察去令甲甚严不敢擅更他皆如楫议  上是之
　　○给盐引银三万于永平镇为客兵岁饷
　　○户部覆保定巡抚宋纁奏令保定总兵真定游击及巡抚标下三枝兵值秋防时俱还各镇城团练易州紫荆关等处第以常戍兵守之抚臣量选马步奇兵三百名屯驻易州往来备御有警则调各官兵应援可以省行粮休息军士报可
　　○甲午命掌南京右军都督府事永康侯徐乔松提督南京操江兼管巡江掌府事如故
　　○升五军营练勇参将署都指挥佥事赵应为署都督佥事充神机营左副将
　　○宣府乾庄堡大雨雹
　　○万全都司天鼓鸣星陨大如斗
　　○乙未兵科右给事中周芸及广西道御史李纯朴为原任给事中张齐讼冤并论都御史王廷及刑部尚书毛恺等阿当事意比附成狱请下法司更讯亟为昭雪仍治廷等罪已而刑部尚书刘自强覆奏齐所坐绝无事实而廷恺曲法狥私如芸等言得旨齐准昭雪叙用廷姑削秩为民恺追夺原职乃补齐顺天府通州判官
　　○刑科给事中陈三谟等言迩者法司列上有词狱囚奉旨再问两造具备可以立决独武振等六人皆失事将领多系督抚诸臣所论无可诘证宜仍敕各抚按核实刻期奏报法司从公酌议如未合死律即改拟上请令其戴罪立功若情无可原亦不得轻释仍于今年秋审之后断决一二以为偾师者之戒刑部覆如议从之
　　○丁酉荫南京吏部右侍郎林＜火廉＞子世吉为国子生以三年秩满也
　　○总督狭西三边都御史戴才言神木堡地极冲要今既添设宪臣必得参将之重可以战守宜令神木堡参将高家堡守备仍旧驻劄不必更易从之
　　○录辽东广宁等处出边捣巢功升授官军郎勇等一十一人浙江大陈山外海洋斩获倭寇功升赏官军胡震等六人
　　○戊戌提督誊黄通政使司右通政张卤乞假归省许之
　　○设镇雄府儒学教授一员
　　○己亥吏部言令甲百官考满俱计历俸其京官以命下日为始者谓其身未出京原无旷日云尔若乃自内而外如部寺之为督抚自外而内如督抚之回部院自此而彼如某处督抚升调某处督抚虽系京官实未历俸遂亦藉口命下朦胧考满非惟以无为有事属欺罔亦且迁延桑梓旷废职业此后如前数者宜俱以抵任视事之日为始已升候代者犹在地方得准实历已离任者勿论  上然之并命查议公差升授官员给由事例
　　○命原任五军营参将署都指挥佥事邹沂为五军营练勇参将升神机营备兵坐营指挥使张简神枢营备兵坐营指挥使陈雄俱署都指挥佥事简神枢营佐击将军雄神机营游击将军
　　○录狭西延宁二镇平虏城马头墩等处斩虏功升赏官军张保儿等七十二人
　　○庚子升山西布政使司右参政廖逢节为都察院右佥都御史巡抚甘肃等处
　　○升南京翰林院侍读学士掌院事陶大临为南京国子监祭酒
　　○改礼部精膳司员外郎张孟男为尚宝司丞
　　○发太仓银三万三千三百余两于宣大饷防秋客兵
　　○辛丑选授兵部职方司主事孙汝翼户部湖广司主事王汝言俱为通政使司右参议
　　○巡仓御史唐炼条奏漕运事宜一请申饬所司严立程限催督运船过淮以防冻阻一请复设京仓经历五员通仓经历一员以便责成一巡仓事毕宜如刷卷例将京通二仓正耗出纳完欠之数一一查核以清夙弊一官军正兑例有穵贴以助改兑乞量行议免以示优恤一旗军多以乾没浪费亏损粮额贻累运官宜行巡按御史严提追究一白河沙谷等浅仅五里许而转般厚费运军不胜其苦宜令所司及时疏浚户工二部覆议诏允行
　　○壬寅考选进士赵用贤王祖嫡史钶赵鹏程何汝成黄洪宪刘虞夔萧崇业赵参鲁漆彬张应元吴中行孙训石应岳张程秦燿公家臣王懋德刘楚先刘克正刘元震赵燿李盛春王守诚宋范宋儒孙成名刘谐熊敦朴盛讷俱为庶吉士同修撰张元忭编修刘瑊邓以赞送翰林院读书自嘉靖丙戌后进士及第者不复入馆肄业至是始复故事云
　　○巡按广西御史李良臣勘上宜山县大小都亮等寨获功阵亡汉土官军黄元举等七百六十八人山西御史饶仁侃勘上大同蒿沟等处阵亡被创官军燕天爵等一百五十四人老营堡等处获功阵亡官军高友安等五十一人各升赏优恤如例
　　○癸卯录宁夏红盐池等处斩获功升赏官军哱拜等一百一十三人
　　○甲辰总督狭西三边都御史戴才奏报套虏封贡事宜其略言东西虏各为雄长授职宜均其进贡夷使一百五十名马五百匹应贡御马三十匹俱派有定数即令随付俺答一路总进为便惟是互市之说在狭西系重镇既不可招之内地以贻祸阶而甘肃番回开市已久又不当使强虏混入延宁二镇虽号为近虏然法纪颇严绝无以寸帛私通者有如引之入市反启衅端故互市之议第可行之宣大而不可行之狭西无已则宣谕吉能令与其部落各赴大同互市是亦羁縻之术兵部以才议持两端宜行再议  上曰戴才受三边重任套虏应否互市当有定议顾乃支吾推诿岂大臣谋国之忠姑不究其令从实速议以闻授官通贡如拟于是授吉能都督同知其部下头目四十九人各授指挥千百户有差仍赏吉能大红狮子纻丝衣一袭彩叚四表里赐之敕
　　○乙巳起用原任太子少保礼部尚书兼翰林院学士高仪中途称疾＜锍-釒＞辞新命  上曰卿学行兼优才望素著特兹召用已有成命宜速至供职不允
