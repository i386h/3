<!-- { "loadSidebar": true } -->
　　○兵科都给事中温纯言四方多盗宜加意督抚兵备等官久任责成今二三年间两广总督大同巡抚及广东监军兵备皆四五易矣更置频数地方何由底定又言人材不同或有宜于彼不宜于此者广东之势危若累卵各道兵备半属书生当此多事之秋不亟求魁磊壮猷之士一大振刷之臣知其不可也漕运之军一困于军职之剥削一坏于沿途之顾觅尺籍虽存无补缓急而淮安于山东河南又非统辖曹濮兵备裁革无名请于济宁当三省适中之地多设兵将以守之假河道重臣节钺以临之而曹濮道宪臣复设如故仍严饬将漕官吏毋得科害旗军则运道安矣臣又惟国家所最急者莫如将材虽知者亦莫如将材请博访于内外大小臣工某堪大将某堪副将某堪参游等职某膂力可备选锋某勇敢可赴行伍而又略其细过如汉用陈平故事或不次推升或量授职级而谓天下尽无人者臣不信也吏部覆行其议  上俱报可于是井陉兵备崔近思陈州兵备傅霖临清兵备乔应光颖州兵备刘得宽皆以不胜任罢归候补更命河道都御史加提督军务职衔以南直隶之淮扬颖徐北直隶之大名天津河南之睢陈山东之临沂及添设曹濮道各兵备官属焉
　　○丙午升南京通政使司右参议李棠为太常寺少卿
　　○狭西平利盗汪贰等遁入四川太平大宁等处劫掠四川巡按御史王廷瞻劾奏巡抚都御史严清纵寇殃民当罢大学士赵贞吉上＜锍-釒＞言逋寇窟穴万山蔓延三省当坐各地方分守守备官之罪不当罪巡抚巡抚兼辖全省如番蛮攻围于北都蛮猖獗于南一时调度日不暇给而遽欲小挫去之不已亏乎清约已爱民于蜀人为父母于国家为任事之臣臣窃见近日任事之臣甚难论事之臣甚易众见难齐众口难调忧谗畏讥故常苦其行之难也不设身以处其地不原情以待其成深文求备故不觉其言之易也顷海瑞既去而清复继之是任事之臣皆不能免而士皆以全躯保位为得计矣＜锍-釒＞入诏以清调用
　　○达虏俺答兵由平虏边口入犯老营山西总兵郭琥等坚壁列阵待之虏不敢逼南趣朔应山怀诸路而大同总兵马芳及副总兵麻锦等亦有备贼乃转掠西路水口儿一带攻平虏城参将张刚自以信地失防惧其深入密与守备朱进张鉴董尚文操守徐邦畿谋使使厚遗虏俾移兵犯威远参将杨缙与战于城西稍却威远几破副总兵袁世械守备王江毛恭贺捷等无一拒贼者时宣大总督陈其学方候代阳和闻变率原任总兵胡镇坐营白添福等东趣左卫救之会马芳兵亦至离城数里而军贼相拒十余日遁去时东路靖虏堡参将马孔英先领兵赴阳和留守备郝世爵守堡虏分兵千余骑攻堡且引而南巡抚方逢时预遣兵伏聚落堡待之亦遁事闻兵科都给事中温纯言诸将功不偿罪乞加严核部覆张刚当首论世爵进尚文鉴邦畿世械江参捷等当下御史问而麻锦战不力当与孔英缙量罚其余督抚诸臣有经略功当量赏  上是之赐其学及巡抚靳学颜方逢时郭琥马芳胡镇白添福各银币有差罚马孔英杨缙俸三月麻锦等俸二月张刚命锦衣卫差官系械至京问世爵等俱如拟
　　○丁未授服阕庶吉士王弘诲为翰林院检讨
　　○升广东布政使司左参政姚世熙为湖广按察司按察使山西布政使司右参政万思谦为广西按察司按察使狭西按察司佥事方岳为浙江布政使司右参议
　　○海西者剌等卫女直夷人都督阿失卜等入贡宴赏如例
　　○戊申改南京光禄寺卿尹校为光禄寺卿
　　○调浙江按察司副使孙应元山西按察司佥事吴一本于山东应元整饬曹州兵备一本整饬天津兵备升山西太原府知府蔡可贤为山东按察司副使整饬霸州兵备
　　○总督两广右都御史刘焘奏古田獞贼俱已听抚署印主簿廖元得贼情乞升县丞俾安辑其众功成即擢为令兵部覆言渠魁获而后胁从可宥今首贼韦银豹尚遁山泽必令其出而伏罪然后余党可抚傥仍抗避则朝廷问罪之师必不容已请行新任总督李迁协抚镇诸臣再计  上是之
　　○己酉以热审释笞罪十有二人减杖罪徒流百二十有五人宥殊死发戍者十有八人放归囚妇三人
　　○升山东按察司副使罗良为山西布政使司右参政改四川按察司佥事马文徤于狭西
　　○庚戌  孝懿皇后忌辰  神霄殿行祭礼遣德平伯李铭祭  陵园
　　○发太仓银一十一万二百六十余两于大同镇一万五千三百五十余两于固原镇给兵饷
　　○升南京兵部武库司署郎中刘宗岱为山西按察司佥事
　　○辛亥以镇平王府镇国中尉睦＜木挈＞为周府宗正广安王载堂为赵府宗正偃城王府镇国将军宙槙为唐府宗正归德王载壃为崇府宗正从河南抚按官举也郑府及方城万安建德等府宗室鲜少各以其教授领之
　　○论蓟昌等处清补军士功罪赏总兵杨四畏李勇参将孙山等银两有差夺游击李时等俸一月
　　○裁革德州临清东昌济宁谷亭五递运所青阳白山城南龙山蓬莱丹河古亭夏店朱桥九驿皆并于附近州县有司领之从山东守臣议也
　　○壬子吏部奏举杂职官当迁者前给事中骆问礼杨松在举中  上不悦曰此二人安得遽迁其俟三年后推用
　　○起用吏部右侍郎掌詹事府事陆树声称疾不能赴官  上仍赐之告
　　○升四川布政使司右参政郭斗为贵州按察司按察使
　　○户部奏河南山东二省及顺天八府积欠御马三仓草价银二十四万余两请借发太仓银四万七千两抵明年草价之半以苏商困其未完者行所在有司严限徵纳  上允之仍谕查参督粮官怠误稽缓者处以重法
　　○癸丑升光禄寺卿陈瓒为都察院右佥都御史巡抚四川
　　○起补前山东按察司副使陈奎于广东巡视海道升河南怀庆府知府纪诫为山西按察司副使驻井陉河南归德府同知姜廷珤为河南按察司佥事驻陈州南京户部广东司员外郎马豸为河南按察司佥事整饬寿州等处兵备
　　○勒四川安绵兵备佥事史阙疑闲住以御史王廷瞻论其贪纵故也
　　○大学士高拱言臣奉召至京窃见里巷小民十分凋敝有赀产一空者有鬻子女者有散之四方者而曏时富室不复有矣臣惊问其故则曰商人之为累也问其所以为累则曰朝廷未尝亏商商人私费泰冗故耳如供办百金即有六七十金之费少亦四五十金是私费与官价常相半也乃官价不以时给则又有称贷之费有求托吏胥之费比及领价所得不能偿其所失故派及一家即倾一家人心汹汹恶得而宁居也夫  至尊所居根本之地必有百姓富庶人心乃安而缓急亦有可赖  祖宗取天下富室填实京师盖为此也独柰何使凋敝至此乎  先朝供用钱粮召商买办国用不诎而商人得利今估价给商比之  先朝非节缩加少也而民不沾惠反凋敝若此岂非弊源所在未尽搜剔之过欤乞敕各该衙门查  先朝官民两便其法安在奏请施行凡商人办纳钱粮必估给价直即银两不敷亦必那移处给无得后时更须痛厘宿弊凡公私费用悉为禁止则庶乎商困少苏而京邑之民可有宁居之望也至于钱法不通则由指点多端事体不一所致盖小民空手无资日觅数钱以苟朝夕必钱有定用乃可通行今旦议夕更迄无成说小民恐今日得钱而明日不用将饥而死是以逾变更逾纷乱逾禁约逾惊疑人情汹汹职此故耳臣惟钱法之行当从民便试观当年未议钱法而钱行近年议之而反不行外省不议钱法而钱行京师议之而反不行其理可知也臣愿  陛下特降  圣谕行钱但从民便不许更为多言乱民耳目如此则人心自定人心既定则钱法自通小民各得以为朝夕矣古云天下本无事庸人扰之耳此二事者寔有人扰之于前乃相沿至今为累臣目击其弊故不得不为  皇上言之幸  圣明裁决焉  上曰览卿奏具见为国恤民之意钱法委宜听从民便不必立法纷扰商人一事该部亟议以闻
　　○好地平等族番人郝卜等入贡宴赏如例
　　○狭西总督都御史王崇古御史潘民谟房楠王君赏各上＜锍-釒＞请裁军官冗禄兵部覆言国家世禄以厚有功不当轻议裁减至于历世元功正支已绝而其弟侄冒袭者本部宜申明条例并檄南京兵部及各省抚按官严行勘实始许送部听选其在京在外曾经管事升任流官及武举加增月米或已被论劾或缘事革任者原卫所各查所增俸粮削去而以其祖来功升实职申呈抚按该管衙门登记宪纲册始许收俸差操每三年阅视一次分别骑射骑射上等而无赃私大过居家能自悔悟者准食全俸仍许录用其次骑射多中而无大过者亦准支俸其下庸懦无能者准支半俸衰老者勒令替职若三年不与阅视各卫所通同支粮者事发一体治罪如此则于清查之中寓裁抑之意于情法两无悖矣  上允行之
　　○升顺天府三河延绥高家堡甘肃红城子等处守备指挥佥事赵应时徐纲郑经俱署都指挥佥事充游击将军应时昌平纲庄浪经甘肃
　　○甲寅升狭西按察司副使刘侃为四川布政使司右参政
　　○先是贵州宣慰司土舍安国亨讐杀其叔祖故宣慰使安万铨之子信逐信毋＜锍-釒＞穷及其兄智于安顺州别居智母子因告国亨谋反前巡抚赵锦檄毕节兵备杨应东治之未决会巡抚王诤至有言应东受国亨贿阴持两端者诤遂＜锍-釒＞请罢应东听勘而发兵诛国亨诏从之智喜为总兵安大朝画进剿策且约以兵粮数万为内应诤意愈决于是大集汉土兵万余人属大朝统之仍奏留大朝毋应调四川二月初七日誓师至陆广河智兵粮无一助者诤惧仍令人抚谕国亨而密止大朝毋轻进兵会大朝已渡河至水西国亨使其守隘目把阿弟得费等诈以三千人请降大朝信之遂深入贼巢我兵绝食二十九日贼合围外攻三千人内应我兵败死者过半是役也大朝子荣在行率所部苗兵卤掠师无纪律故轻进而败于是诤上＜锍-釒＞自劾巡按御史蔡廷臣请治失事诸臣罪因并劾诤兵科都给事中温纯亦以为言得旨令大朝革职戴罪杀贼诤回籍听调而下荣等御史按问
　　○乙卯四川巡按御史王廷瞻核上盗入太平大宁等处诸守臣失事罪状且言各贼巢虽在川狭界内然去会城则远去郧阳巡抚驻劄则近请以下川东北兵备等道暂听郧阳抚臣汪道昆节制并旧属关南道悉以委之其蜀中蛮寇仍令听调巡抚严清经理须代者至乃许离任  上悉从之而革都指挥孙继武职下御史按问守巡下川东道副使郑文茂停俸戴罪杀贼参议郝永贞夔州府同知张邦臣各夺俸三月
　　○丙辰海西古城等卫女直都指挥同知兀堵尚等入贡晏赏如例
