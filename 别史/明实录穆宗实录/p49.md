<!-- { "loadSidebar": true } -->
　　○总督宣大山西都御史陈其学上言防秋事宜曰臣等伏见往时汾石之败由各处摆边官军力分势隔不能应援今议以西路参将方振等率兵驻水泉等处中路参将王怀邦等率兵驻荍麦川等处北路参将牛相等率兵驻马兰口堡等处东路参将戴椿驻广武城总兵谢朝恩驻阳方口居中调度中路有警东西二路应援东西二路有警中路应援以拒虏于外臣又见往时防秋内地兵马尽出守边以致虏得乘虚深入今议以汾州参将驻永宁州太原参将驻省城新设防河参将驻灰沟营及分步军班军于要害之处使废闲将官知兵者责以民兵一体团练以防虏于内臣又见往时虏一溃墙纪律尽废各处调遣之兵皆错愕狼顾莫敢当先者今议府州有警参将方振不待调遣由间道直趋太原与钱栋合西川有警参将戴椿不待调遣由间道直趋永宁与陈文范合又调各废闲将领孙镇等率敢战家丁分布汾州宁乡灵石平定等处当虏之前副摠兵戴希舜率各将兵随贼向往逐虏之后总兵谢朝恩调各游守兵合为大营堵其隘口以击之归而督抚再调精兵一二枝驻应朔之间并力相机剿截臣等今所为若此又奉廷议欲臣等凡平日所不敢言所不能行之事俱许据实条奏臣以为国家御夷狄与盗贼异盗贼生发恐其蔓延其图之也当急若北虏乃吾之敌也非吾之敌自古以来中国之敌也当知大势大机所在长虑却顾务期万世治安不可轻举所谓大势者京师是也所谓大机宣大是也往时边臣有议复河套者不知汉唐都关中以河套为急我朝都燕以宣大为重宣大者即汉唐之朔方也山西与大同东西联亘本为一省大同苟有重兵虏必不敢越山西而东故宣大安则京师安矣今诸将中如马芳赵奇谢朝恩三臣皆才勇可当一面而宣大山西每镇正奇游兵各不下万人诚令三臣得分练之宽其文法厚其犒赏则三镇皆精兵矣兵部覆言其学策可用宜令三边总督王崇古及总兵马芳等会查宣大山西榆林四镇兵马之数并议抽选之法委任责成务实应用军饷缓则奏请急则预借本镇官粮具数抵补得  旨如议行
　　○甲子
　　○户科左给事中张齐上＜锍-釒＞劾大学士徐阶不职状其略言阶事  世宗皇帝十八年神仙土木皆阶所赞成及  世宗崩乃手草遗诏历数其过阶与严嵩处十五年缔交连姻曾无一言相忤及严氏败卒背而攻之阶为人臣不忠与人交不信大莭已久亏矣比者各边告急  皇上屡廑宣  谕阶略不省闻惟务养交固宠擅作威福天下惟知有阶不知有  陛下臣谨昧死以闻  上曰徐阶辅弼首臣忠诚体国朕所素鉴张齐辄敢肆意诋诬姑调外任用
　　○命锦衣卫北镇抚司掌印指挥佥事谭宏佥书本卫事
　　○乙丑  成祖文皇帝忌辰  奉先殿行祭礼遣庆都伯杜继宗祭  长陵
　　○大学士徐阶＜锍-釒＞辨张齐论劾求罢曰臣奉职无状致遭人言孤负  天恩惭悚无地据齐所论除脩撰玄文虽前后同事不止臣人然臣既不能独辞何所逃责  永寿宫之毁臣因见  先帝宸居无所圣衷焦劳又系  成祖文皇帝旧宫孝子慈孙似宜脩复委实不能谏止亦无所逭罪其余三端则于臣之职掌未合于臣之心事未亮于人臣之大义未明臣不容无辨古者宰相兼综庶政自宋以兵属枢密用兵机宜宰相已有不与闻者至  我朝革丞相设六卿兵事尽归之兵部阁臣之职止是票拟亦犹科臣之职止是建白凡内外臣工＜锍-釒＞论边事观其缓急拟请下部看详及兵部题覆观其当否拟请断处间值事情重大拟旨上请传行盖为阁臣者其职如此而已非若督抚等臣亲临边塞干理战守之务也如齐所奏板升一莭已经下部覆准施行而臣等恭遇  皇上登极之初拟上诏条先已及于招来去冬会议边防又已申明其说中间行之力与不力乃在边臣非臣等所能代为也今如齐奏必当使阁臣临边若宗祝之舍尊俎而代庖与斯则于臣之职掌未合者也辅臣草诏是谓代言前岁  先帝所颁遗诏草虽具于臣手然实代  先帝言也臣于时窃思禹汤罪已其兴勃焉其下者如轮台奉天之诏亦足以收人心恢帝业遂不自量浅薄欲于文字之间成  先帝之盛德赞  皇上之新政是以有盖愆成羙端仗后贤等语实非敢彰  先帝之失也当遗诏之开读也百姓万民莫不感动啼哭颂  先帝之圣增遗弓之思此在  皇上可访而知也然则臣于  先帝为毁欤为忠欤斯则于臣之心事未亮者也臣与严嵩同官其序在先其齿又长彼所行事臣安能尽与相违然中间劝谕调维固亦多矣其后事败御史邹应龙林润等据公论以劾奏于外三法司锦衣卫按公法以议拟于中  先帝秉公道以主张于上或  亲洒宸翰或  亲批章＜锍-釒＞明日月而威雷霆于时嵩父子之获罪又何待臣攻之夫古者大义灭亲诚以国家为重也推齐之意以为人臣者必当不顾君父而惟私友之是狥然后为君子长者之道欤斯则于人臣之大义未明者也臣浅才薄德无补明时尝累＜锍-釒＞求退矣兹益何颜立于百僚之首惟是职掌心事大义之所存不容不白故敢不避渎烦披沥止奏至若臣之官职伏乞  圣明削夺以谢言者＜锍-釒＞入  上令即出视事不必再辞
　　○升户部右侍郎刘自强为本部左侍郎巡视浙江右副都御史赵孔昭为户部右侍郎太常寺卿陈绍儒为南京刑部右侍郎
　　○太仆寺少卿夏栻陈言六事一曰修朝讲之实言御门奏事宜择重大言请  上亲决讲筵之后宜召大臣咨询理道且令谏官随入遇事陈规二曰肃郊庙之仪言  上躬祀南北二郊宜警跸清道及冠服御辇悉遵旧章以慰百官万民之瞻仰三曰慎燕息之容言退朝之暇宜静阅书史考稽  祖制详览奏章以勤敬为安乐以怠荒为至戒四曰隆心膂之托言宜亲信辅臣勿为左右所间五曰重耳目之寄言给事御史以言为职宜时赐优容养其敢言之气六曰专督抚之臣各边督抚宜择用才望素著曾经边境者宽假文法从容以责其成功＜锍-釒＞入报闻
　　○巡抚保定都御史温如璋条上边务一言广昌当蔚州之冲旧设参将驻兵为紫荆关声援后移驻灵丘而紫荆失险宜复其旧一固关参将原驻井陉以道近易于赴援今徙居真定不便亦请复之一河南山东协济真定兵饷不以时入又或为总司所借用无救军士待哺之急欲亟令入之本镇以裕秋防兵部议覆请自每岁防秋之月令灵丘参将移驻广昌固关参将遣游兵备井陉事已各归原戍其二省协济军需当如议趋纳从之
　　○丙寅
　　○大学士徐阶再上＜锍-釒＞乞休  上许之特命驰驿遣行人护送以归有司岁给人夫八名月给廪米六石仍赐阶敕谕曰卿自弱冠及第珥笔词林博学宏才蔚有令望既服官中外劳绩甚多乃受  先帝眷知擢居纶阁平章大政悉裕乃猷虽遭际时艰善藏其用已而专司揆席独运钧衡斥伏庸回邦家以之宁谧屏除贪墨朝著因而肃清迨  先帝升遐朕嗣大历服卿乃宣扬遗  命与四海以更新翊卫朕躬听百官之总已用光始政不替初忱凡论道经邦以安内攘外莫不殚竭心力曲尽纤微俾予一人垂拱之休皆卿十八载劢相之力方切倚毗共致昇平而屡托微疴力求避位举朝有勉留之＜锍-釒＞在卿坚肥遁之情朕非不欲属任老成而又不忍烦以机务特赐俞允因锡玺书命乘传以言归遣使臣而戒道仍岁给夫役八夫月馈官廪六石以示朕优眷之意于戏仲淹秉政清朝心怀天下之忧乐裴度投闲绿野身系国家之重轻卿于二臣后先一致其尚加飡食保固精神暂寻洛社之盟行俟东山之召卿其勉承之哉故谕时大学士李春芳陈以勤张居正皆以阶内阁首臣谙达政体力劝  上留阶  上谓阶年高且求退再三故卒从所请故宴劳锡予之隆一如杨廷和故事称优隆云
　　○少傅兼太子太傅吏部尚书杨博兵部尚书霍冀刑部尚书毛恺各上＜锍-釒＞请留大学士徐阶  上俱报闻已而都察院左都御史王廷遂发给事中张齐奸利事言齐前奉命赏军宣大时有盐商杨四和者故与齐父楝相善入其赂数千金还为言恤边商革余盐等数事皆窒碍难行为大学士徐阶所格而四和见事不遂复抵齐父索金踪迹颇露齐内惭且恐得罪乃借以攻阶为名黯乱无状宜正刑典＜锍-釒＞入  上以齐既受财枉法令锦衣卫逮齐父子及诸＜锍-釒＞内有名者送镇抚司鞫实以闻
　　○丁卯
　　○福建巡抚都御史涂泽民巡按御史王宗载劾奏行都司佥书署都指挥佥事傅应嘉贿纵海贼吴平罪当斩  上命即其处会官斩之
　　○升江西布政司左参议阴武卿为本省按察司副使刑部署员外郎郭良为湖广按察司佥事
　　○吏部右侍郎林树声称病不能赴任乞休致不允
　　○己巳
　　○复除浙江道御史王汝止于河南道
　　○升礼部主客司署郎中冯敏功为江西布政司左参议
　　○六科给事中郑大经十三道御史郝杰等俱上＜锍-釒＞请留大学士徐阶  上俱报闻
　　○总督两广军务兼巡抚广西侍郎张瀚言故事两广止用督臣兼辖近因分设广东巡抚而总督遂为虚位一切举措皆不与闻猝有缓急恐彼此异同有妨安攘大计乞下兵部查仿三边事例一体申斥之报可
　　○辛未
　　○广东盗曾一本以六月十一日寇省城拒伤官军于赤湾等处杀听调知县刘师颜抚按以闻得旨切责总督张瀚令亟率镇巡等官悉力剿贼以安地方总兵俞大猷郭成姑令住俸立功赎罪参将魏宗瀚王如澄把总俞尚志朱相下巡按御史逮系至京问
　　○升赏元年春甘肃境外千个沙获功官军三十四人
　　○壬申
　　○以遗诏录荫故都察院右副都御史孙继鲁男宙为国子生
　　○命原任巡抚狭西都察院右副都御史谷中虚巡抚浙江
　　○升广西左布政使陈庆为太常寺卿
　　○以恩诏荫总督两广兵部左侍郎张瀚孙文伟巡抚江西右副都御史刘光济男绍宗为国子生
　　○诏蠲苏松常镇四府近年移借工部料银以巡按御史谭启言东南征赋繁重故也
○癸酉
　○南京兵部尚书刘采言内臣进贡多用马快船窃载私货者宜加查禁  上从之
　　○甲戌
　　○升广西右布政使周俶为本司左布政使
　　○命福建都司掌印署都指挥佥事陈濠充督理广州惠潮参将福建都司佥书署都指挥佥事耿宗元充分守惠潮参将福建游击将军署都指挥佥事张元勋充福建分守南路参将
　　○巡按直隶御史孙代言朝廷每岁发银各边籴买粮草其初止是招民出粜两平贸易出纳既明法令且简后失此意遂用商人奸狡者视为囊橐殷富者畏如陷阱安边足储之计将为扰民蠹财之术矣其故始于价值之不敷继于出纳之不明而加以查盘之纷扰由是官民不相信而倚办于商人其卒也商人又不得而苦于官攒之需索弊端丛起法令滋繁甚至一仓而盘之者数官一人而罪之者数处吏胥得以从中上下其手而公私俱病矣自今请立程限每岁定以秋初发银秋中估价有司自行与民平籴十月之内各如数完报出纳责之群倅查盘属之顺天巡按御史其有奸商黠吏舞文玩法者罪之得旨允行
　　○乙亥
　　○给皇亲锦衣卫千户杜继祖养赡田七十顷
