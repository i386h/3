<!-- { "loadSidebar": true } -->
　　○春分祭  大明于朝日坛遣成国公朱希忠行礼  命原任协同漕运参将黄应甲分守苏松神枢营参将李澄清分守山西河曲县等处
　　大明穆宗庄皇帝实录卷之六十六
大明穆宗庄皇帝实录卷之六十七
　　隆庆六年闰二月
　　○丁巳朔
　　○升广东布政司右参政江一麟为本省按察使复除山东布政司右参政鲍承荫原职  命兵部右侍郎石茂华都察院右佥都御史陈省左春坊左谕德兼翰林院侍读申时行清理军职贴黄  命山西都司署指挥佥事王元充神枢营参将
　　○戊午
　　○遣顺天府官祭  先农之神
　　○己未
　　○祭  历代帝王  命英国公张镕行礼
　　○南京户部尚书曹邦辅奏南京各卫仓粮临江水兑三十万石支放以三月为率今军伍消乏輙延至五月不得完令输纳者有守候之告且水兑之月既增则仓之月自少计在仓积陈二百万石至七年始尽其红腐不可食之尤为甚者请令自今水兑惟以三月为限仍照嘉靖九年例止以二十一万充三月支放余一十六万五千石改为折色四年已尽复徵本色则可以＜锍-釒＞通仓粮暂苏输纳之民户部覆奏从之  命湖广都司掌署都指挥佥事张元充参将协守四川松潘南路大同巡抚中军署都指挥佥事康纶佥书山西行都司事
　　○升河南都司领班指挥刘世恩为署都指挥佥事掌山西都司事
　　○总督京营戎政彰武伯杨炳等议战兵车兵城守兵每秋各加支行粮自嘉靖三十七年以来久已遵行盖谓京营官军率多贫窘既欲严加训练必使衣食充足然后可以鼓士心倡勇敢今骤欲裁革则众心懈弛何以收训练之实效兵部覆奏行粮仍旧关支惟敕令加意训练报可
　　○庚申
　　○升贵州布政司右参议林澄源为本省按察司副使整饬威清等处兵备
　　○巡抚广西都御史郭应聘奏抚处怀远徭贼清出田粮二百余石收复残民三千余人乞许动支募兵银一千八百九十两修建城池公署并调融县千户所原戍旗军五千名及抽取民兵七千名防守其知县马希武请加服色令其久任从之
　　○辛酉
　　○革云南按察司副使杨道亨职候勘以巡抚都御史宋勋劾其为真定知府时盗用仓粮故也  命狭西都司佥书署都指挥佥事詹恩掌湖广都司事
　　○铸新宁州印
　　○夜月犯毕宿
　　○壬戌
　　○湖广布政司左参政温纯以疾乞致仕许之
　　○河东巡盐御史俞一贯奏大同浑源等州县地瘠民贫所煎土盐仅可给日食充地赋与太汾等处利源繁衍者不同乞免抽税第禁其越境兴贩毋与他争利户部覆奏从之
　　○户部言见今旧太仓等处料豆告竭而应役各商又往往讼言籴贸守候甚若请及今豆价稍平发太仓银三万两委官于京城内外召买此后岁以为常价平则收价贵则止其各仓商民一切暂免以示苏息从之
　　○虏酋黄召吉遣兵掠车夷革固等帐房夷众以去革固者不知始所从来嘉靖间始流驻宣府边外与史夷杂处宣府因遂抚之以为外藩然非故属夷亦往往为黄召吉所掠至是抚臣吴兑奏言革固种落不过千余人其去留无足为中国重轻业已使人诰问黄酋令其遣还但与史夷势同唇齿革固被掠则史夷亦恐见侵请于近边闲旷之处另筑小堡二三以安插史夷俾顿老小其壮丁听近边住牧遇有攻掠既得自行拒敌或值调遣亦可安心策应是东路又设重险以夷御夷一利也潜消虏谋不得寻掠属夷以杜衅隙二利也另堡安插免夷汉错居以图久远三利也筑堡规制毋使太＜宀十见＞止许安插老幼资财其壮丁帐房仍环列堡外平时附近牧放有警登堡防御每堡选抚夷官一员率通夜人等为之稽防奸伪启闭堡门既可预弭其跋扈之谋又可羁恋其飞扬之志四利也舍此不为虏酋时来诱掠势莫能御夷属惟见背虏之害而不能中国保获之利必至结虏其心渐离非计之得也巡按御史刘良弼亦言车夷与史夷自相依附而中国视二夷以为外藩车夷既去则史夷之势自孤恐难存立史夷再去则北路之藩篱尽撤益难堤防中国制驭不可不谨事下兵部覆言二夷素虽效顺然不足为我轻重乞  命总督等官遣使诣俺答老把都黄召吉诘问真实责令遣还如占恡不发先革车夷抚赏并酌处机宜事在阃外固难遥制  上是其议
　　○癸亥
　　○升提督四夷馆太常寺少卿韩楫为通政使司右通政提督誊黄
　　○升江西按察司副使张岳为广西布政使司右参政  命管太原参将事副总兵刘凤翔协守山西等处
　　○升湖广郧襄守备指挥同知毛裴然为署都指挥佥事佥书狭西都司事
　　○兵科都给事中章甫端等以广寇充斥条陈要务四事一禁交通以绝祸本言广东地远法疏奸豪嗜利之徒往往交通番夷潜相贸易酿成大患宜严体访必寘之法一选文武以济时艰言盗贼烽起地方鼎沸必赖才职卓荦精忠任事之臣宜量材授仕惟奖取大莭毋惑浮言毋搜细故一严法令以肃战守言今之将帅平居则□□八夕□□削军士法令不行临敌则仓皇震怖观望被靡士无退避之戮将无失律之诛是以多败自今一以军法从事不得仍前姑息有功者超格升赏一严核催以裕军需言岭南富庶本无乏财而濒海之利悉为势家所夺加以积毙多逋民既曰用而有司不敢诰馈饷不足实由于此宜令抚按官严核催徵无避嫌怨兵部请以其议下督抚举行从之  命神枢营佐击将军署都指挥佥事王永祐充左参将分守辽东海盖等处
　　○修餙  长陵工完  命升赏内外效劳诸臣工部尚书朱衡等各俸级银币有差
　　○甲子  命掌詹事府事太子少保礼部尚书兼翰林院学士高仪侍经筵
　　○乙丑
　　○升湖广按察司副使张大业为本省布政司右参政
　　○增设山西宁州固原州同知各一员分守花马池盐务从巡盐御史俞一贯请也  命五军营参将署都指挥佥事张筹充副总兵管太原参将事
　　○升镇虏营提调指挥同知张应时为署都指挥佥事充神枢营佐击将军
　　○录宣府修完各处城垣功旸巡抚右佥都御史孟重郎中吴善言等参政廖逢莭参将白允中等银币有差
　　○丁卯  上出御皇极门疾作还宫先是上病疡自春及夏久不御门及择日开讲期輙中改外庭见谓朝讲希阔而  圣体寔未平惟  上心亦以为久居内欲出视事乃以是日出疾益甚遽还文武大臣各上＜锍-釒＞起居有旨令安心办事
　　○吏科给事中栗在庭＜锍-釒＞言三事一议处部臣谓今边事稍宁兵部增设侍郎无所事事宜改补改部或总督员缺及当阅视塞上即简他部能者加兵部职御以往一重简抚臣谓各处抚臣宜择两京三品正卿各各省按察司使以上资深望重者其余年浅少卿副使等官不宜轻授一慎差部臣谓户工职绾钱谷其司属差遣最贵得人苟能操持廉洁殚心职务即移咨吏部破格优叙倘贪饕巽愞者则如近例严加汰斥吏部言添设二侍郎以备缓急不宜遽罢抚臣在内地必择资望既久者在边方仍酌用副使以上充之惟户工司属宜如在庭议报可
　　○改太常寺少卿宋良佐提督四夷馆
　　○补荫故大学士蒋冕孙蒋务稼为中书舍人冕在正德中以平盗叙功荫子会其子死孙务稼尚幼至是陈乞乃许之
　　○升广西布政司左参议龚大器广东廉州府知府徐柏河南布政司右参议陈诏俱为按察司副使福建按察司佥事顾养谦为布政司左参议大器江西柏湖广诏云南养谦广东  命神枢营佐击将军署都指挥佥事常龄充五军营参将
　　○戊辰
　　○巡按山东御史吴从宪言淮安而上清河而下正淮泗河海冲流之会河潦内出海潮逆流停蓄移时沙泥旋聚以故日就壅塞宜以春夏时浚治则下流＜锍-釒＞畅泛滥自平工部议行尚书朱衡河道漕运各都御史及时勘议从之
　　○己巳
　　○升兵科都给事中章甫端为太常寺少卿
　　○升河南按察司副使董文采为本省布政司右参政礼部精缮司郎中高则益为广西布政司左参议
　　○升辽东江沿台堡备御指挥佥事罗四聦为署都指挥佥事充神机营佐击将军
　　○辛未
　　○清明节遣定国公徐文璧豊润伯曹文炳武平伯陈大策固安伯陈景行祭  长陵  献陵  景陵  裕陵  茂陵  泰陵  康陵  永陵
　　○伏羗伯毛登祭  景皇帝陵寝德平伯李铭祭  孝懿皇后中官祭  恭让章皇后废后吴氏都督佥事沉至祭  哀冲  庄敬二太子各陵园
　　○壬申
　　○南京太仆卿殷迈上＜锍-釒＞乞休许之
　　○勒太仆寺卿杨贤致仕降通政司右参议王汝言为两淮都转盐运使司副使以给事中梁问孟劾奏贤衰老汝言庸劣也
　　○礼科左给事中雒遵会劾泇口河议以为不便乃言泇口河从马家桥东过微山赤山吕孟等湖踰葛墟岭而南经侯家湾良城至泇口镇又涉蛤鳗周柳诸湖乃达邳州直河口以入黄河凡二百六十里取道虽捷施工实难葛墟岭高出河底六丈余开凿仅至二丈硼石水涌泉出侯家湾良城虽有河形水中多伏石不可施凿纵凿之湍石不可以通漕且蛤鳗周柳诸湖筑堤水中功费无筭微山赤山吕孟等湖虽可筑堤然湏凿葛墟岭以洩  正派开地浜沟以散余波要其施工又自有序夫与其烦劳厚费以开泇口之河熟若时加修防如期儧运保百数十余年之故道＜锍-釒＞上  诏尚书朱衡会同总理河道都御史万恭覆勘以闻
　　○癸酉
　　○以  圣躬不豫遣成国公朱希忠祭  南郊英国公张溶祭  北郊驸马许从成祭  太庙彰武伯杨炳祭  社稷
　　○辽东边台旗竿及马耳枪有大光
　　○赤风杨尘蔽天
　　○甲戌
　　○巡抚山东右佥都御史傅挚奏山东民兵皆数年团操精锐今一旦停罢以三千游手待哺之众扼其吭而夺之食必有攘臂脱中之虞且事机不常一时议复则人各涣散卒难调集此兵不可罢而蓟镇所需兵饷宜量汰马步兵各五百人扣取工食银二万四千两转输蓟镇岁以为例其余马兵五百人仍留入卫拣退者分发各兵备道补原额民壮之数人给工食银十二两如蓟镇有警再调前兵则所输饷银仍归本省以充兵费于是蓟辽总督刘应莭以南兵工食尚缺银四万八千两请遣固原入卫兵二千五百人回镇休息莭省行粮银四万一千四百两及以本镇去岁莭省银捕给其固原兵入卫信地即以山东未罢之兵防守若他兵南兵回籍固原兵仍前入卫兵部覆请  上从之
　　○录辽东清河堡获功死事官军黑云龙等一千五百六十四人升赏如例
　　○己亥
　　○铸给狭西兰州河州监收钱粮关防
　　○广东倭寇入犯新宁高雷等处官兵与战于外村乌岙皆捷俘斩二百余人焚溺死者甚众事闻  诏下御史核功具奏
　　○丙子  册封庄氏为敬妃
　　○李氏为恭妃
　　○于氏懿妃
　　○叶氏为奇妃  命成国公朱希忠英国公张溶定西侯蒋佑德平伯李铭持莭大学士高拱张居正尚书高仪潘晟捧册行礼  敬妃册文曰天极次星式名妃位皇宫六寝爰备壶彝盖将求助于鸡鸣匪独取充于鱼贯允惟淑媛克称嘉名尔庄氏蕴粹体和含章挺秀夙闲女则温温箴管之仪迭侍宸闱肃肃衾裯之礼宜隆宠数用显芳徽兹特遣使持莭封尔为
