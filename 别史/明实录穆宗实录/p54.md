<!-- { "loadSidebar": true } -->
　　○都察院左都御史王廷等覆大学士张居正所陈振纪纲重诏令二事析为八议一慎政令凡朝廷举动事宜方疑则当谋谋既定则当守自今凡遇大政大疑先行九卿科道会议仍召阁臣令其参酌众人见闻稽之本朝故事应否举行明白具奏更望凝神详览虚心裁度如事果当举奋然即行倘势或少难毅然即罢行止决于一人用舍公乎天下则主势自尊而纪纲可振一专责成十三道掌道御史近多新进摄管旋出旋入甚非事体以中差大差回道御史内拣用限以一年不得更差使之看详刑名检阅章奏练习故事如有随事浮沉玩时愒日者指各参罚一振士气纠察之任风纪所关今畏懦者舍豺狼而问狐狸偏私者朝夷由而暮盗跖士习日玩职此之由宜试事考言察微询著慎其始进责其后效倡直言敢谏之风抑贪昧淟认之陋一销勘合近年巡按御史勘报事情多致经年沉阁而官员提问者尤甚意迁延习为故套今后凡奉有钦依勘合务要刻期完报若系司道官延迟者抚按参究巡抚官不依期完报者科道官参究巡按不依期完报者都察院参究一公激扬在外方面官员举多剌少使不肖者见容贤者不见异非所以肃宪体昭公道也今后御史复命荐举方面多不过六七员或三四员有司多不过七八员或五六员荐举词止以四五句为率不必长篇累牍以失章奏之体应劾之人尤湏先其大奸毋徒以州县府佐等官充数仍定其为贪为酷以凭议覆如有荐举方行而旋以事败而故容隐者考察回道之日奏请斥退一慎防检御史出巡在外举动稍轻輙招嫌谤宜严申饬凡批答刑名止凭律例参详不得甚意轻重动角□羊赃罚止凭司府申呈不得狥情支用原来卷札湏令有司检点不得多增行李乡官往来止将廪米分送不得滥行馈遗官员贤否多方查访不得凭信委官出巡迎送悉遵俭约不得听从奉承一惩贪酷凡远方有司以朝廷耳目所不及多肆为贪虐宜令巡按御史严行禁约据实参奏系酷者照新例处治系贪者即非枉法亦严行追赃押发各边自行输纳完日为民一端风化迩来习竞浇漓人多恶薄以童生而丛殴郡守以生员而攻讦有司非毁司长连珠遍布于街衢报复讐嫌歌谣遂锓于梓木宜行所在提学官申明卧碑严加饬治其有故纵者学政虽优仍以罢软注考＜锍-釒＞入  上命务实举行
　　○四川巡抚都御史陈炌奏珙县青冈巴焦等隘蛮寇猖獗请加永宁参将安大朝副总兵职衔移驻歇马坝地方以据其要害兵部覆如其言但大朝已升贵州总兵当更推堪任者往报可
　　○癸亥
　　○升江西按察使殷迈为布政使湖广武昌府同知刘田直隶苏州府同知金柱为按察司佥事迈四川山东田柱广西以水灾折徵直隶高邮等卫所屯粮有差
　　○甲子
　○礼部尚书兼翰林院学士高仪再＜锍-釒＞乞休  上仍优诏不允
　　○乙丑
　　○南京兵部右侍郎吴百朋引疾乞休不允
　　○敕贵州布政使王遵为回籍听勘坐为两淮运使时乾没盐课为总理屯盐都御史庞尚鹏所追劾也
　　○增设居庸关石峡路等口守备一员
　　○都察院言漕运钱粮原属户部主事催督专敕特遣事权未尝不重且  祖宗朝用之皆效事在择人不在变法今后请毋更差御史以侵职掌从之
　　○丙寅
　　○升原浙江道御史黄正色为大理寺左寺丞
　　○授行取推官光懋宋良佐知县温纯魏体明张焕李日强及太常寺博士李已行人杨一魁许天琦骆问理为给事中推官傅孟春蔡廷臣许大亨知县杨家相崔廷试苏士润向程赵焞杨相李学诗孙裔兴姚继可郭廷梧贺一桂刘尧卿王圻许镃潘允哲余嘉诏傅宠及国子监博士杨邦宪为试监察御史懋吏科纯户科已礼科良佐一魁俱兵科体明刑科天琦工科焕南京户科日强南京礼科问理南京刑科孟春浙江道家相士润迁试俱江西道廷臣程俱湖广道焞河南道相山东道学裔兴俱狭西道继可四川道庭梧广东道一桂广西道尧卿圻俱云南道  亨镃俱贵州道允哲南京江西道嘉诏南京福建道宠南京广东道邦宪南京贵州道
　　○吏科都给事中郑大经言  祖宗时凡遇大臣有故而去始之慰留以安其心继之礼数以优其眷此非直敦上下之交实所以劝忠也今  皇上与尚书雷礼之去恩礼疏阔如此其何以风有位使效忠乎臣又伏念今诸大臣由辅弼逮于六卿皆  先帝遗之以事  陛下今四方多故民穷财尽水旱盗贼之警无日无之正诸臣毕智矢谟协心共济以报  先帝以忠于  陛下之日也乃纷纷求退以自便其身图谓国恩何亦望  天语宣示诸臣使各安其位勉修职业庶几上之待下下之事上交尽其道而盛治可兴也  上曰优礼大臣朝廷自有处分但迩来求退成风岂委身事主之义今后各宜殚忠修职共图治安毋或纷纷奏扰有乖大义
　　○直隶巡按御史周禧申议佥漕四事一近议漂流粮米不分多寡概行奏勘甚苦运军宜如旧例凡粮舡过洪卒遇风浅漂流不多者押官勘实即给该掣羡余银两令其买补一各库军斗宜佥派正身毋容雇役一漕折银两宜收贮别藏于秋冬二季折放军粮不惟可以存留本色且得余银之利一漕粮系国家大事运道所经宜慎选官旗增置器械以防不虞部覆从之
　　○丁卯
　　○大学士陈以勤会武宴主席
　　○升云南右布政使江珍为左布政使浙江右参政殷正茂为按察使山东副使陆瓒为右布政珍贵州正茂江西瓒四川
　　○赐故南京户部尚书鲍道明祭二坛给半葬
　　○戊辰
　　○兵部议覆大学士张居正所陈饬武备事宜其一议兵言今足兵之策不过勾补团练而已  祖宗朝九边兵以百万计尚存六十万有奇其逃亡者若能设法请补原额亦可尽复至于团练之法当今各镇选编见在军士五人为伍五伍为一队各伍之长各择教师以习武艺兵备官每季一月视一报督抚督抚官每岁一阅视以报本部凡将令斥陟视此为差队伍中有罪罚及其长赏亦如之其一议食言兵与食相为表里况兵汰则冒替之粮减主兵练则客兵之饷省我兵能战而虏一遭挫则必数年不扰而行粮可免虏即远遁则我之威力能致属夷之死命而抚赏亦可罢是足食之方已寓于练兵之中矣至于兴屯盐以复本色视豊歉以为折支又在户部酌计施行其一议将言将才难得亦难任今边臣莫肯效死者弊在操切太过爵赏太轻请令督抚兵部官一切阃外之务悉听摠兵而下自择进止不得拘以文法各官果建奇功即超格封拜亦不得指摘小疵率迩论论劾本部查三年稽无过者酌量佥易奏请加恩至于成委府佐以下官员非理凌辱许将官具揭送部定行降罚其一议选择边吏各边守令凡地方兵食之计悉赖处分近虽议调议补纷纷奏请若从中题覆则在吏部持衡秉公务得真才其一议团练乡兵言九边控弦之士虽称六十万有奇然大边延衺万里以六十万众分布其间聚散异形攻守异宜亦恐力分势弱难以御敌请自今通行各边督抚转檄兵备守巡等官凡延边郡县不分城市村堡军余民舍皆列为乡兵如边军队伍之制十队为司司有长有副十司为哨哨有总有正其村堡寡不及数者止五十人为一队每堡中设一堡长一堡副领之各不妨农务随时训习有司岁以冬春间按视其有劳者量加奖赏遇有虏报则督抚移檄诸郡县传相告谕各率乡兵乘城防守以五色旗为号其贼退而乡兵而斩获者仍照官军例升赏虽无斩获而防无失者亦量犒之哨总司总堡等役各给冠带至于乡兵练成督抚兵备及府州县官亦皆计功升转不得徒具弥文其一议并守城堡言虏贼临墙不能拒之边外则当急入收堡而边内城堡又不能尽守则当择适中之处将附近小堡得入大堡修城浚濠务俾坚固其军民有自愿包砖者听官量助之其一议整饬京营言  祖宗设立京营屯兵数十万凡遇各边有警輙令出征盖所以居重驭轻而固天下之本也岁久逃亡者众见存九万余人中又多四方窜籍之人有以一人而应三五役者即春秋操演亦虚文耳今宜尽核逃亡之数报册有名者行卫查补无名发单清勾兵数既足仍行戎政大臣从实操练季终会同巡视科道阅视勤惰以闻至于大阅之礼  宣宗尝行之兔儿山  英宗尝行北郊又尝行之西苑成宪具在今  皇上圣性英资同符  列祖当戎务废弛之秋正四方改观易听之会伏望隆庆三年为始于季冬农毕之后恭请  圣驾亲临校阅一以甄别将官验其教练之多寡以斥陟之次苐一以考校军士视其技艺之高下以为赏赉之等差但有老弱即行汰易以后间岁一举如此不惟京营卒伍可变弱以为强即边塞诸军亦望风而思奋矣  上曰然大阅既有  祖宗成宪允宜修举兵部宜与戎政官先期整饬俟明年八月内来闻余悉如议务寔行之
　　○丁巳
　　○霜□节遣定国公徐文璧武定侯郭大成玉田伯蒋荣彭城伯张熊祭  长陵  献陵  景陵  裕陵  茂陵  泰  康陵  永陵指挥同知文承武祭  景皇帝陵寝固安伯陈景行祭  孝懿皇后中官祭  恭让章皇后及废后吴氏指挥同知陈书祭  哀冲庄敬二太子各陵园命总理河道工部尚书朱衡回部管事衡＜锍-釒＞辞不允
　　○升广西按察使陈善为云南右布政使
　　○巡青户科左给事中刘继文等奏言近例酒醋面局商人兼办内官监宝钞司稻草钱粮不胜重困宜分其役为二使众轻易举又商人三年一更更不踰年輙派事属烦扰宜令科道官每岁会审一次贫无力者即更之既更五年方许复佥庶劳者得息部覆从之
　　○论元年春盗劫湖广保康县诸守臣功罪降郧襄守备汤名等各一级调边卫夺郧阳卫指挥康本茂俸一月给赏有功分巡副使秦淦襄阳府通判高持及行都司都指挥孙诏先等有差
　　○庚午
　　○增武举额取中式官生杨俊卿等一百人
　　○朝审重囚矜疑宥死谪戍者三十五人有词再讯者六人
　　○起用服阕都察院右副都御史翁大立以原职总理河道
　　○辛未
