<!-- { "loadSidebar": true } -->
　　○巡抚山西都御史靳学颜上理财＜锍-釒＞其略曰臣惟今献财计者皆曰汰冗兵然耗天下之财者兵也而边兵不可以言耗即以山西论之以八百里之边而守以不满五万之卒可复减乎毋论山西请推其说于天下臣惟诗曰殷鉴不远在夏后之世夫殷之所鉴者夏周之所鉴者殷则今之所鉴者宋也宋自太祖立国惩唐藩镇遂尽去天下之兵于京师置禁军八十万而天下诸路总之不过十万其后西北边多事庆历以来剌募渐多至八九十万治平以后又增十五六万熙宁以后又有女直之备兵益不胜纪欠而财用不言诎乏我朝自  二祖南征北讨舆地益斥非有岁币输邻缗钱赂敌之费也然而国用往往告乏则是有故宋人虽增新兵而天下原无餋兵之费我朝海内皆兵民处其七以供旧军之饷而新军一切仰给太仓是旧军之饷不减而新兵之饷日增费一也两都并设建官立卫坐食公帑费二也各王府分封日蕃不农不仕皆仰食于官费三也夫此三费  而兵费为甚臣请以兵说数之于前夫天下之兵有四曰边兵曰京兵曰留都之兵曰腹内卫所之兵此四兵者坐食则同而缓急之用异焉又其目有五曰见伍曰召募曰征调曰清勾曰充发此五目者尺藉则同而名实之归异焉然四兵之中边兵为急而边兵之中又惟见伍召募为实所谓新增仰给太仓者正此辈也今为计者曰欲言理财先裁冗食夫食米可裁也但当酌量于缓急名实之间如免边军之役而徵其价以角□羊边省充发之角□羊而量其等以折赎则亦裁冗食之一端也今虏视边兵易与耳然边兵则犹有战时而以杀人为乐盗马斩级之事接踵见焉不独边兵虽边民亦有奋死而一跃者何者彼固习见而数尝之是以边兵则易腹兵腹兵则易京兵京兵则易南兵谓其终世皆不尝寇不足恃也臣每见海内有寇其将非阴医杂职则丞贰判簿其兵非乡夫里保则义勇快壮而额设之兵固不可用往时刘贼起霸州无几竖子耳举中原之卫所而不能当至不免于边军之调嘉靖中年倭寇发海上五十余人耳转掠十余府至应天门外而四十八卫者无一人出撄其锋卒见夷于淮扬民兵之手此其明验也然臣非谓尽去腹内之兵谓既名以兵当责以实欲责以实当试以战欲试以战当限以轮番戍守之法彼其或远而不可使或弱而不愿戍则优其身以自便而移其食以角□羊边有事则按籍而徵之而馈饷一出于官无事则任其自便而耕商无异于民要之无事时多有事时少也而名籍屯牧住居部署固在也臣又见庚戌以来山东河南江北等处有警皆创募义勇余者臣不知在山东者臣略知之山东义勇盖六千人其始一名徵银八十两而民不堪命今渐减至三十余两民犹以为病也而国又无赖焉试以六千人者分为二班卖其马之半而归其值于官以其半而给三千人者岁一上班三千人者每名于正贴户下徵银三之二贮库而复其身以自便遇有徵发计日给银其上班者来岁亦复下班而交其马于上班之人三年无事则计其所贮以一年者留备不测以二年者角□羊输于边其河南江北等处亦复如是其于边饷又一计也臣又见天下腹里民壮原非  祖宗旧制亦自己巳以后始今不过充游手勾摄之差官府扫除之役亦终岁无战斗之事者臣请亦如义勇分班之例其于边饷又一计也故曰臣非欲尽去腹内之兵也至于京兵积弱乃坐依凭辇毂怀生顾餋之日久非尽无用也臣愚以为欲京兵强亦宜试以战欲试以战亦宜责以轮番戍守之法夫京师去宣府蓟镇才数百里耳欲京兵之强当令九万之卒岁以一万戍蓟宣二镇九岁而一周则京卒之怯亦与边兵同其劲矣又以畿辅之卒填京戍之空其部伍号令月粮赏犒亦与京卒同焉不数年而畿辅之卒皆亲军之兵矣夫出京卒以戍边镇则援兵之费可省此又一计也臣又见近世之言理财者曰财无从生也惟有节费而已臣愚以前代生财之法较之今日尚阙一大政焉而钱法是已夫钱与银异质而同用今用银而废钱钱益废则银益独行银独行则豪右之藏益深而银益贵银贵则货益贱而折色之办益难而豪右者又乘其贱而收之时其贵而出之银之积在豪右者愈厚而行于天下者愈少再踰数年臣不知其又何如矣今议者谓钱法之难有二一曰利不酬本一曰民不愿行此皆非也夫朝廷以山海之产为材以亿兆之力为工以修洁英达之士为役果何本何利哉诚令民得以铜炭赎罪而转运水陆并济匠役则取之营军何患无本至于不愿行钱者独奸豪耳若行法自朝廷贵近始一切事例罚赎及征税赐予官粮军饷之类俱以银钱并行上以是施下以是纳何忧咈民臣又闻中原者边鄙之根本也百姓者中原之根本也衣食者百姓之根本也闾阎之细有终世无银而不能终岁无衣宁终岁无衣而不能终日无食今百司夙夜宰卿不遑者乃在银而不在谷臣窃虑之夫京师北据幽都更无郡县而守在强狄虽有东齐西秦其形势皆足以外中原而自固京师以南绝无名山大泽之限强藩与国之资  皇上南面而临之所恃以腹心股肱之  者惟河南山东江北里八府之人心耳此数处之人率鸷悍而轻生易动而难戢游食而寡积者也一不如意则轻去其乡一有所激则视死如归臣固观之熟矣八府遭歉则走山东山东遭歉则走江北又未已也匹夫作难而千人向应往事盖屡验之然其弭之之计无他不过曰恤农以系其家足食以系其身聚其骨肉以系其心而已今试移文于此数处者而核其官仓之所藏每郡得谷十万焉则司计者可安枕而无虑矣得三万焉犹可以塞转徙者之望设不满万焉真寒心哉臣近日有＜锍-釒＞焉积糓计一曰官仓盖发官银以籴者此必甚豊乃可以举一曰社仓盖收民谷以充者此虽中岁皆可以行此二仓者社仓举之甚易然非官府主持于上则其事终不能成夫社仓即义仓也唐时义仓之开每岁自王公以下皆有入是以其积独多宋则准各民正税之数于二十分而取其一以为社盖富者必田多田多则税多税多则社入多亦唐意也要之其出也则中歉赈极贫大歉赈中户又大歉焉乃沾及于富室所谓恩泽之加自无告始也今之言官仓者今年曰库无银焉明年曰库无银焉如是除八分纸赎之外无几耳言社仓者此曰官户当优免我也彼曰役占我科扰我也又田多者曰我不愿赈于后亦不愿出于今也如是不过贫民下户之输无几耳是二法终不可行而中原之空虗如故也臣请下之各省以唐宋歛谷之法为则而就土俗合人情限明春以里尽报各府已前见贮之数以品其虗盈于明年冬末通计一岁二仓新收之谷以验其功能著而为令岁岁修之在官仓者时其豊歉而歛散之利归于官若民有大饥则以赈之在民仓者时其豊歉而歛散之利归于民虽官有大役亦不许借此藏富于民即藏富于官  皇上所为南面而恃以无恐者其根本在此伏惟  圣明垂意焉章下所司覆言钱法已有近议京兵戍守宣蓟事宜宜下巡边御史熟计其便其义勇分番及立仓积谷二事俱宜如学颜议诏允行之
　　○丁卯改南京户部尚书郭乾为兵部尚书升户部左侍郎刘自强为南京都察院右都御史提督军务巡抚浙江都察院右副都御史谷中虗为兵部右侍  河南布政使司右布政使梁梦龙为都察院右佥都御史督理营田巡抚山东
　　○谕兵部新封六妃父魏昹秦奉李柰刘贤董雄马钺俱授锦衣卫正千户
　　明穆宗庄皇帝实录卷之四十二
　明穆宗庄皇帝实录卷之四十三
　　隆庆四年三月戊辰朔孝肃皇后忌辰遣新宁伯谭国佐祭  裕陵
　　○复除工科右给事中韩楫于兵科
　　○升湖广按察司副使姜继曾福建按察司副使柴涞俱布政使司右参政继曾浙江涞广西
　　○命真定游击将军署都指挥佥事管英充分守山海关参将
　　○升守备大同马邑城指挥佥事边大振守备浮图峪指挥佥事徐行守备四川雅黎指挥同知张斗俱署都指挥佥事充游击将军大振大同入卫行定州领军斗四川松潘东路
　　○己巳改封镇国将军承火□果为南昌王长子
　　○庚午以凤阳府水灾量免班军后至者罚不为例
　　○令南京刑部尚书孙植南京国子监祭酒姜宝诚意伯刘世延俱回籍听勘先是助教郑如瑾既得罪恨宝发其奸乃密使邦宁党扬言宝与世延同受邦瑞赂为冯谦所讦而嫁祸于瑾以自角□羊于是南科给事中王桢乃上＜锍-釒＞言鹏举买妾郑氏犹在张夫人未死十年之前而郑氏生子邦宁则在童氏生邦瑞十数年之后嫡庶长幼彰明较然世延受重赂于邦宁而为之画筴宝受密语于世延而为之驳查皆营私乱法罪当首论而尚书植讯报不详止坐一如瑾塞责乞并罢以儆官邪吏部覆请行勘从之
　　○降云南按察司佥事谭启为狭西静宁州判官先是启以御史清税浙直劾奏扬州府知府卫东楚侵匿税银当罢下巡按御史王友贤勘报不如启言东楚得降调启闻之不服乃自云南上＜锍-釒＞争之友贤亦白己所勘已详而启偏执求胜失宪臣体于是吏科给事中光懋奏请罪启部议亦以为然诏以前御史秩降调
　　○升江西赣州府知府黄扆为福建按察司副使大理寺左寺副沈闻为贵州按察司佥事
　　○礼科给事中胡价言督学宪臣聚徒讲学本为儒者之事乃其徒遂缘是而诡辞饰貌以猎进取至有一语相合以为曾唯而优之廪饩一见如愚以为颜子而贡之大廷者徒以长竞进之风而其中实无所得也夫孔孟聚徒彼其时固未有赏罚予夺之柄也操赏罚予夺之柄而立为门户破其藩篱岂持宪执法之体哉部覆请如价言戒谕督学宪臣务敦崇实行毋倡为浮说以滋奸伪从之
　　○辛未刑科给事中查铎上言近奉  圣谕春仲九日日讲十有二日  御经筵是日偶以风雨停止继是二次又皆以他故停止暴少寒多非日就月将之义臣惟帝王之学与韦布不同得其旨趣则嗜好自笃循其故套则厌斁易生今者讲臣进讲未及移时辅臣屏息侍左右  皇上肃然而临俨然而退若有矜持之劳未获开悟之益不过视为故常循往迹而举行之耳宋儒谓未见意趣必不乐学殆是之谓也臣愿诸臣之进讲者务求开导之益而不徒束缚于礼节  皇上听讲之际亦务求体验之实效而不徒取具于弥大如其义未了然时赐清问辅臣从而发明之则意趣可得而欲罢不能自兹始矣礼科都给事中周诗亦以为言  上俱报闻
　　○壬申升山东道监察御史宋纁为顺天府府丞
　　○升四川布政使司右布政使殷迈为南京太仆寺卿
　　○升狭西按察司按察使刘曰材为河南布政使司右布政使
　　○河南开封府祥符县知县谢万寿以酷刑黜为民万寿在祥符数棰死无辜抚按官惜其初仕日浅奏当改调吏部议谓酷者尚留是废法也留而他调彼民何罪宜依例罢黜以为酷法害民者戒从之
　　○巡按直隶监察御史杨家相劾奏漕运把总指挥同知李天佑等八人贪污不职及新任总兵顾寰纵仆诛求状兵部覆寰清节素闻今尚未履任不应狼籍至此  上然之令炤旧供职而罢佑等回卫
