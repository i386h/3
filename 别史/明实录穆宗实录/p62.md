<!-- { "loadSidebar": true } -->
　　○宜城王府辅国将军宠灿以妄杀民校发高墙禁住
　　○壬午  命宣大同入卫游击将军陈勋充石塘岭参将补原任宣府游击将军张蕙于蓟镇松棚谷
　　○宗人府掌府事兼管大汉将军驸马都督尉邬景和卒  上辍朝一日赐祭葬如例赠少保谥荣简景和尚永福长公主公主先以加靖四年薨九年奏命管领大汉将军侍卫十八年护□□卑幸承天二十四年奏敕勘问楚府狱情二十八年掌宗人府事三十三年召入直会以表贺  圣节忤旨夺职为民隆庆改元诏复原爵仍掌宗人府事兼管大汉将军侍卫经筵至是卒于官景和性恬雅好文废居昆山十余年被服儒者既召用复时时为  上称引  祖宗视朝故事多见采纳盖戚畹之贤者云
　　○癸未
　　○敕广元王宪爀管理府事以革除辽东王宪＜火节＞没官洲地一所赐之
　　○总督蓟辽兵部侍郎谭纶奏蓟昌二镇东起山海关西至镇边城延袤二千四百余里乘障疎阔防守甚艰宜择要害酌缓急分十二路或百步三十五步丈牙参错筑一墩台共计三千座计每岁可造千座每座可费五十金高三丈阔十二丈内有容五十人无事则守墙守台之卒居此瞭望有警则守墙者出御所分之地守台者专击聚攻之虏二面设险可保万全请下户部发大仓银三万五千两兵部马价银一万五千以给工费兵部覆纶所言诚守边便计得旨允行
　　○总理九边屯田佥都御史庞尚鹏条上蓟镇九事一屯田私相典卖隐弊难稽宜立号纸开载三款或见种或荒芜或侵没按籍可以得之一荒田无虑千顷日下召种之令苦无应者宜令所在将领兵备官就近拨军耕种将见存犒赏之牛并各郡邑牛种银分给之候三年之后徵其租入一屯地僻远原主力不能及者募入开恳即给为业免其抽军粮头各项杂差仍量地肥硗以定税额宁从宽假勿与小民争升斗之利其管屯官亦视召种分数以行劝惩一各地有军逃而为卫官所隐占者有私相典卖而埋没者有势豪利其膏腴而威逼抵换者有因其邻近而侵渔兼并者有承佃年久攘为世业者有指称隙地投献权门者宜严加查禁许自首者免罪有能告者以其田畀之一沿边可耕之地近为山水冲坏或沙石鹻薄或虏骑出没或兵马蹂践地荒赋存责令包纳转徙流移皆坐于此宜核实蠲除一边屯之粮头犹内地粮长也富者巧避贫者偏累宜委兼干有司将各卫屯户上中下三则或独力为之或数家协济以克此役其有庶人在官者止复其身不得滥免一沿边民屯之外新辟旷土虽例得免科但人力地理不均争端渐起宜履亩均分务使高下相兼强者不得渔夺弱者退无后言一九边地广俗殊其屯田事宜非一人之闻见心力能悉宜责成督抚诸臣将利弊兴革有得闻见之素者用心区画修举废坠则实效易臻一蓟镇自嘉靖三十七年始开中盐粮额数徒存报中甚少在官则务算锱铢以足额在□则务规升斗以逐利又估价者先从州县历兵备管粮衙门至部堂而后定每虚增其数以待递减避嫌观望公私兼病愿于估计时少从宽恤付之兵备管粮官免关白部堂以滋烦费仍酌地理远近僦费多寡务使商有嬴余乃为足边长策户部覆上其议得旨允行
　　○甲申  孝贞纯皇后忌辰  奉先殿行祭礼遣武进伯朱承勋祭  茂陵
　　○遣礼部右侍郎吕调阳祭  三皇于景惠殿
　　○遣太医院官祭先医之神
　　○起原任兵部尚书郭乾为南京户部尚书乾称病辞不允
　　○乙酉
　　○考察在京不职官年老有疾光禄寺少卿尹乐舜等三十一人贪经历周铉等八人素行不谨及罢软无为吏部郎中等官胡汝桂等一百二十五人浮躁浅露才力不及吏部署郎中晋应槐等四十一人得旨各致仕闲住降调如例
　　○礼部尚书兼翰林院学士高仪殷士儋赵贞吉兵部尚书霍冀刑部尚书毛恺工部尚书朱衡礼部左侍郎万世和右侍郎兼翰林学士吕调阳户部左侍郎刘自强右侍郎赵孔昭总督仓场左侍郎谭大初兵部左侍郎曹邦辅右侍郎冀炼曹亨刑部左侍郎洪朝选右侍郎郑世威工部左侍郎徐纲右侍郎谢登之大理寺卿戴才通政司李一元顺天府府尹曹三旸太仆寺卿朱大器原任总督仓场户部右侍郎王国光国子监祭酒王希烈翰林院侍读学士诸大绶各以考察自陈得旨令世威致仕余俱供职如故
　　○丙戌
　　○开经筵
　　○升山西布政司右参政刘曰材为狭西按察使
　　○丁亥
　　○开日讲
　　○升云南按察司副使陈时范浙江按察司副使蔡结俱行太仆寺卿时范山西结狭西
　　○戊子
　　○升河南布政司右参政陈瑞为广东按察司按察使
　　○故事京营兵每三年  上遣司礼太监一人阅视至是及期兵部以请  上曰今年朕将大阅其罢遣以后如例行
