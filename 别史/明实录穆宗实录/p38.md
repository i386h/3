<!-- { "loadSidebar": true } -->
　　○蓟辽总督曹邦辅欲令昌平永安巩华标兵四营军粮皆穵运近地免其赴京关支其行粮七合五勺宜增为一升五合顺天巡抚刘应节欲以昌平怀柔顺义密云三河蓟州玉田平谷豊润遵化迁安抚宁卢龙昌黎各州县改为卫所惟间设一二府佐官约束之又言边防宿蠹大者有五道路间关仓廒隔远军士所支十无六七边地物价踊贵虽折色不能当本色之半此支粮难也养马折银岁不过八九钱而马死责偿或四五两此养马难也原发抚夷银仅数十金耳而费至数千乃克军粮以助之军粮不足继以樵采樵采不足继以私家之银此抚夷难也行边之使相望于道所役者边军所乘者战马所食者军饷既不能厚又从而削之此迎送难也武弁类多贪墨而文法之吏往往绳之太过其势不得不曲意迎承以干荐达虽厮养陪台皆过为款遇其所供亿皆出军士此科歛难也凡此五难诸边有之而蓟镇为甚宜下所司悉心计处于是户部请以应节言下督抚诸臣熟计兴革月粮本色当视米之贵贱无使公私交困其改郡县为卫所事不可行  上如部议
　　○福建抚按涂泽民王宗载以兵事未戢请再留本省角□羊京钱粮备用户部覆议以屯折银一万九千三百两事例赃罚银一二万两听留余俱徵角□羊如故从之
　　○巡按广东御史王同道以广东群盗纷起海寇曾一本林道乾等尤肆猖獗乃劾奏参将魏宗瀚王如澄等逗兵玩寇请治其罪仍饬督抚诸臣勉策后勋  上命夺宗瀚等职令戴罪剿贼仍命抚臣李佑等严督诸将亟为擒获以靖地方
　　○命石塘岭参将署都指挥佥事孙桓充副总兵仍管参将事
　　○己卯  中宫千秋节免命妇朝贺
　　○铸给松江府青浦管粮通判关防
　　○复故都察院右佥都御史陈燿原职初燿巡抚大同以失事与总督郭宗皋俱徵下狱谪戍边燿寻卒时宗皋已复官燿子以例请吏部议覆从之
　　○赠南京通政使司右参议徐学诗为大理寺少卿学诗以建言得罪起用未至官卒乃有是命
　　○复都察院右佥都御史蒋宗鲁原职致仕从其子行人思孝以恩诏请也
　　○以兵部尚书郭乾前总督三边功荫其孙茂熙国子生恤录故兵部右侍郎杨守谦荫其子汝浤国子生
　　○吏科给事中石星言天下之治不日进则日退人君之心不日强则日偷臣窃见  陛下入春以来  天颜渐癯视朝渐稀章奏频阁淫游屡肆用是不避斧钺条上六事一曰养  圣躬夫人主一身  祖宗之所付托臣民之所瞻戴关系至重不可不养然养之之道以节饮食寡嗜欲为要臣见  陛下清心寡欲渐不如初试以鳌山一事推之夫为鳌山之乐则必纵长夜之饮纵长夜之饮则必耽声色之欲语曰皓齿蛾眉命曰伐性之斧甘脆肥醲命曰腐肠之药  陛下傥不亟戒万一起居失调  圣躬亏损悔将奚及今鳌山之事既不可追酒色之害实当深警二曰讲  圣学夫人君者睿智特达虽由天纵启迪开导必资问学我朝  祖宗经筵日讲每以二月盖春气融和则进修为易今经筵一事虽屡经言官请行未见慨然俞允窃恐岁月愈迈德业无闻不亦重可惜哉伏愿  陛下以务学为急即将经筵及时举行使  圣学日就光明三曰勤视朝人君裁决庶政通达下情莫先于视朝  陛下即位以来未明而衣日旰而食岁无虚月月无虚日视朝可谓勤矣然自正月以来则似稍倦于勤者夫元宵以前有岁时之娱元宵以后有  圣节之乐暂尔优游理亦宜然若或有奸谀之徒迎合  圣意以先帝二十余年不出宫闱天下宴然劝  陛下效尤则大不可盖  先帝虽不视朝然纪纲振肃太阿独持故百司奉行可幸无事然迨其宾天之诏曰朝讲之仪久废则亦悔之矣  陛下当朝仪久废之余万事丛脞之后若不再加勤励何以保厥有终伏愿  陛下从此日出视朝以周知民情以总理万几不惟可以作精明之气亦可以快观睹之私四曰速俞允盖人臣随事建言所以冀人主之听人主闻言嘉纳所以诱人臣之言君无稽命臣无隐情上下相成治化可举  陛下即位听言纳谏或事涉无当亦即降旨今则有允有不允者矣不允者固未审如何而允者亦违常期矣是岂愚言拙计不当  圣心故濡滞以示警耶抑或左右内臣遏抑章奏不使达于  宸聪耶臣尝因而数之事有关于  圣躬者则留中不下事有关于内臣者则稽迟不允甚或有以此得罪者如此则虽有指鹿为马之欺南诏丧师之祸亦无由知矣且寻常章奏稍缓可也乃如虏报军机呼吸利害稍涉稽缓为祸不测臣愿  陛下自今于寻常章奏三日而下兵机之事则不时进览庶纶音速示而壅蔽可通五曰广听纳古者有进善之旌诽谤之木所以开治道而来谏也  陛下下诏求谏未几而少卿周怡即以言触忌讳怒而出之外任给事中陆凤仪以偶遗  圣旨怒而黜之为民夫二臣之过小也  陛下已不能容若有批鳞引裾之臣将何以处之乎故自二臣去而诸臣皆以言为讳矣伏望  陛下召还二臣俾践旧职仍谕诸臣勿以二臣为戒则忠言至计日陈于前六曰察谗譛孔子曰浸润之譛肤受之愬不行焉可谓明也已矣方今公道昭明谗说颇息间有一二内臣专作威福肆为无忌因言官攻发其奸遂怒目切齿欲行中伤夫其所以中伤者不过即其谏诤之言或过于直则曰此人欺  陛下或过于激则曰此人慢  陛下偶一言之尚未久从渐渍既久则不觉其入而发之怒矣怒则谴责加焉台谏之臣由此杜口彼始得以遂其无忌惮之为而天下将至于不可收拾此固非人臣之利亦非国家之福也惟  皇上深烛其情于凡一切譛毁之言悉置不行则保全善类而天下之至明必归  陛下矣＜锍-釒＞入  上怒以为恶言讪上无礼命廷杖六十黜为民
　　○录宣府高山台斩虏功升赏官军颇鸡落等四十人有差
　　○修理  社稷坛
　　○庚辰命吏部右侍郎兼翰林院学士林＜火廉＞为日讲官国子监祭酒王希烈翰林院编修王锡爵为经筵讲官
　　○发太仓银十三万五千两于宣府镇为客兵饷
　　○工科左给事中王玺等言内库之弊其在外者有三曰包揽花费曰角□羊户私逃曰那移延缓欲严择官保籍其年貌以便稽查其在内者有四曰铺垫曰守门科克曰茶果馈仪曰棍徒需索诓骗欲如会典所载令铺户辨验钱粮每季辄易库夫盘运看守三岁一更科道给与印记年貌木牌方令进库至于纸笔盖席车价虽难尽革亦宜酌量扣筭立为定额抽验上库者即用印记以防他日移咎委官其角□羊户在逃与系狱者岁月寖深物久必坏当先寄库执其人付法司情有可原者赦弗治得旨俱如议行
　　○兵部左侍郎鲍象贤卒诏赠工部尚书赐祭葬如例象贤直隶歙县人嘉靖己丑进士选授御史出为湖广佥事部署江防以获盗功升云南副使兵备临安时安南用师岭表滇南皆为之骚动象贤力沮其议累迁至右副都御史巡抚狭西越二年巡抚云南平夷酋那鉴之乱寻升兵部右侍郎提督两广军务时山海寇盗纵横出没象贤设方略剿捕斩获几二千级以功荫一子为国子生改南京兵部右侍郎寻免家居久之起家巡抚山东寻升兵部左侍郎以老乞休卒于家象贤为人廓达练事多大略历任三十余年所至有声时论称之
　　明穆宗庄皇帝实录卷之十六终
　大明穆宗庄皇帝实录卷之十七
　　隆庆二年二月辛巳朔升刑科左给事中孙枝为工科都给事中户科右给事中张齐礼科右给事中王之垣俱左给事中兵科给事中严用和刑科给事中韩楫俱右给事中用和吏科齐仍户科之垣兵科楫工科
　　○礼科左给事中张卤言  皇子方在睿龄外廷讲读事尚有待惟近侍内臣事易习言易入所系尤重宜敕司礼监慎选各监局人员必老成公正通诗书识大体者使在左右口授书史陈说民情利弊动作举止必导以正他日亲贤讲学基命成德之助端在于此  上是之
　　○南京刑部侍郎吴悌卒诏赐祭葬如例悌江西金溪县人嘉靖壬辰进士任宣城知县擢授河南道御史病免家居二十余年以荐起历官至南京刑部右侍郎卒于官悌清修刚介生平一节士论与之
　　○升赏狭西王家圪塔接连山等处获功官军王廷政等四十人神木县苍儿峪等处获功官军武希孟等四人
　　○命江西都司掌印署都指挥佥事耿文光掌南京锦衣卫事
　　○治嘉靖四十一年十月大同平虏卫及山西老营堡等处失事罪发参将陈议边卫充军夺守备钱栋俸一月降守备等官王官等原任岢岚州知州张文林各一级
　　○壬午以遗诏录荫故左春坊左中允郭希颜子瑀礼部主事仵瑜子宾为国子生
　　○留山西巡抚应角□羊赃罚银十分之四修石州城以总督陈其学等奏也
　　○总督南京粮储都御史游震得言各省布政司督粮官应天安庆徽州宁国池州太平六府正官请以南粮完负多寡参治降罚如漕运议单事例南京广洋龙骧等仓各监收主事注选四员使得久任无輙更易户部议覆允行之
　　○先是巡抚辽东都御史魏学曾请罢广宁坐营千户任政以开原备御指挥刘承武代之西平备御指挥李尚元与金州守备指挥杨爕相更调兵部谓御史李叔和尝荐政而戒饬承武即尚元亦学曾所尝荐今举剌异同前后矛盾宜令政与爕更调尚元与承武更调以全器使  上从之于是学曾又言政往时守堡幸无事以故得举承武为挤者所中故得戒饬臣固不谓当也至如尚旡者臣诚荐之然其才力不能当西原一面之寄爕信才然不若承武练达故臣复有兹议何伤于同异哉夫将官用舍边镇安危所系臣不敢依违迁就贻忧地方惟  陛下裁察＜锍-釒＞下兵部不得已为请罢政其他如初议  上曰人才于事任或不相宜何妨更易其以承武充中军尚元爕互调政革任悉从学曾所请
　　○升赏延绥波罗堡等处获功阵亡官军高彻等六十八人
　　○癸未升河南按察司副使殷从俭为江西布政使司右参政湖广按察司副使熊琦为福建布政使司左参政礼部署员外郎徐云程为河南按察司佥事
　　○四川马湖府泥溪长官司土舍王承谟等湖广永顺宣慰司土官黄廷正等贵州贵竹长官司通把宋京等各来朝贡马诏以承谟后期予半赏廷正等如例
　　○命白羊口游击将军署都指挥佥事程文范充参将分守山西汾州等处协同分守宁夏广武营署都指挥佥事王国充本镇领军游击将军升湖广武冈守备指挥佥事槐寅安庆守备指挥佥事王柱俱署都指挥佥事寅掌四川都司事柱充金山游击将军
