<!-- { "loadSidebar": true } -->
　　○一请发京营兵马谓每年春秋尽掣宣大山西之兵并守南山使士马疲劳供饷耗费掣门户之兵以守堂奥弃其所必攻而守其所不至岂万全之策哉臣谓宣大兵不可尽掣军门不宜遍处内隅坐失三镇之援今南山见设副总兵一员屯兵八千五百人益以东路游兵一枝春秋协防每秋再发骑兵营步军一二千人自火焰山至合河口乘障而守或量发京营兵一二枝助之且使京兵习见边方险易战守机宜亦练兵之实事也
　　○一免远调山西援兵谓山西恃大同为藩篱每虏至大同不能御輙入犯内郡卫兵素不习战城堡散落不可扼塞而守故虏入輙得志而去今复撤老营游兵又总兵所部兵马二枝听援南山即虏拥众直犯老营何以待之臣请今后有事免调山西正游人马东援如果犯宣大中东各路听臣调北楼口参将兵马赴蓟州广昌灵丘一带防紫荆马水诸口如虏势移东直赴保庆合各路官兵并援南山坌西诸口庶内援不为无兵而山西亦可保其无虞
　　○一严饬内郡兵务谓守巡兵备司道官均有分地宜令平时选练军伍民兵修葺城堡编立保甲整备器械及严盘诘督捕之事不得专以狱讼为务至于有司亦当责以城守核以武备有不如今日听各道参呈臣得以军法治之
　　○一禁通虏谓大同各路皆近虏巢往以将士贿虏遂使虏志愈骄边民愈困且墩军粮赏独厚今不务哨探专事交通是每墩以二十四石之粮银养十二人之奸细将焉用之然臣闻三军之事莫亲于闲赏莫厚于闲今欲选闲入敌势不可得而此辈颇谙虏情亦可因用为间要在厚其资粮俾可以饵虏不受扑杀严其选核俾畏法如敌不敢欺诳耳诸行大同镇巡每路大边远墩止存衡险一二余俱掣免各选哨军夜不收二三十人分班更替每墩哨军五名夜不收二名令互相保结侦报虏情
　　○一体赏罚除厚支行月粮二石外即以节省余墩墩军月粮给银三两以充买道饵虏之资即如各边抚夷故事免令分贴买闲无事听其深入虏巢招降谍闲密察虏情可警令其星夜传报预我饮备庶招降及闲次第可行但资哨行闲事出创使始绝虏致寇势所必至若非宽其文法则闲亦不可行也
　　○一省烦文定分议为宣大虏警将官輙有搪报往送科部督抚诸臣嫌于隐匿每寇入胜负未决亦即搪报科部巡按御史职司耳目不容无言亦即参题每次震惊  宸严比及事完率致功罪混淆报勘互异殊非臣子仰慰君父慎重边圉之义夫查究功罪悬赏格严军法皆臣与抚臣专责如赏罚不当功罪不明隐罪要功臣二人者安所逃罪如责之以心力之所不能求之以时势之所难办轻听传报易谈边事事必苛求左右牵制则臣等亦安所展布哉自今宜申饬边臣率量缓急奏报有委罪要功诬妄行私者听臣参治以重法纪事下兵部覆奏京兵不可远戍山西援兵不当罢余皆如崇古言  上允行之
　　○戊子
　　○少傅兼太子太傅礼部尚书武英殿大学士陈以勤四＜锍-釒＞乞致仕  上察其诚恳优诏许之仍加兼太子太师吏部尚书致仕给驿遣官护送有司月给米六石岁给人夫八名复赐敕奖谕  敕曰卿以协学宏才冲怀雅度早登侍从几著声华乃简自  先皇侍朕藩邸启沃岁久禆益弘多暨朕嗣宅丕基眷惟旧学擢居纶阁俾赞枢机卿乃同寅协恭惮心毕力嘉谋入告常先天下之优正色立朝深得大臣之体诸所匡弼具见忠勤朕方倚毗共图至理而固陈微疾屡乞优闲慰谕再三＜锍-釒＞请尤力重违雅志特用允俞兹加卿太子太师吏部尚书余官如故仍赐驰驿遣官护送有司岁给舆隶八名月馈官廪六石以称朕优眷至意于戏＜锍-釒＞广乞归田里竟全师傅之高司马退居洛阳犹负相臣之望卿之终始无愧古人其慎药加餐颐神益寿为国家完柱石为乡邦垂典型暂投绿野之闲伫俟蒲轮之召卿尚勉承之哉于是以勤子翰林院编修于陛送父还乡  上许之
　　○命总督漕运兼提督军务巡抚凤阳等处户部左侍郎兼都察院右佥都御史赵孔昭还理部事
　　○户部右侍郎陈绍儒为本部左侍郎总督仓场通政使司通政使杨思忠为都察院右副都御史巡抚狭西补荫故少师兼太子太师吏部尚书华盖殿大学士梁储孙叙为中书舍人初储以品满九年荫子次挹痼疾未任卒及叙请补荫  上以其年久诏罢之并诸陈乞者至是大学士高拱为言改元以来当事者滥市私恩惟意所与以致陈乞纷纷  上所报罢乃慎惜名器至意但叙所请合例与滥乞者不同请许补荫自后陈乞者听臣等稽例覆行滥者参治从之  命山西按察司兵备副使秦可大以原官调简初抚臣季秋＜锍-釒＞荐可大而御史熊儒宦劾之都给事中光懋以抚按异同请核实令可大回籍听勘及是抚臣方逢时勘上称可大如秋言第轻信总兵胡镇冒功遽为中报故为儒宦所论举刺各据所见亦非偏私请原抚按官而量调可大吏部覆可从之
　　○升狭西阶州守备指挥同知陶承喾为署都指挥佥事充固原游击将军
　　○总督狭西三边军务侍郎王之诰调陈防事宜
　　○一申严将令谓将领秦玺书得便宜行事而不能约束士卒者以畏避谗毁莫能用法也今宜镇饬颓风凡士卒不用命者许诸将斩首以狥使其畏将不畏敌乃可以收破敌之功
　　○一加慎墙守谓乘障拒虏最得地利然将领骄惰未尝登陴而守军士以逢送撤调往往缺乏故虏得穿塞而入宜禁革前毙使联络拒守不如令者治以军法
　　○一增官协防谓狭西边城辽远提调综理势不能周宜调三镇废闲将官率家丁协守如劳绩可记一体荐录偾事者并治以重罪
　　○一扼塞要害谓延绥镇自清平至常乐双山地最孤悬独以米脂一线之路转运刍饷而中隔鱼河归德二堡为虏极冲鱼河之南米脂之北背乾川碎金驿为运道咽喉宜增设重兵防守预探虏情遇虏入犯引兵先扼其险与诸路相粗角无使虏得据险以挠我师
　　○一议处兵备谓定边副使张守中虽称病乞休而职事修举如故宜令暂管秋防候代主别处自今边方二司等官勒限到任革职水程仍移文任所及原籍趋令之任违者劾治
　　○一议处有司谓镇原平凉崇信三县皆系边方不宜久缺正官请就近择有司之良者调补
　　○一互明哨探谓延宁二镇沙漠平衍哨卒无所趋避故虏中动静不得预知宜与山西遍老互相传报
　　○一严慎撤兵谓秋将毕将士劳苦日久輙先逃归故虏得乘隙内犯臣窃计九月以后正当烧荒之时宜远哨三四百里外果无虏迹然后烧荒烧荒既毕然后撤兵庶虏谋可代而秋防可以无虏事下兵部及吏部覆议  上皆允行之
　　○辛卯
　○南京工部尚书林云同引疾乞休＜锍-釒＞五上  上察其诚恳许之
　　○修筑海盐县海塘工成
　　○壬辰
　　○改南京太常寺少卿刘一儒为太常寺少卿  诏有司存问原任户部尚书冯坤坤时年八十余矣时山东沙薛汶泗诸水骤溢决仲家浅等处而黄河暴至茶城复淤于是侍郎翁大立言今山水甚盛由梁山之下张孤山之东内花山之西南出戚家港合于黄河宜遂加开浚依山筑堤以避秦沟独河岁岁涨淤之患此时谓因势而利道不与黄河争尺寸之地者也工部是其议令大立督所司相度举行从之
　　○癸巳
　　○改工部右侍郎翁大立为兵部左侍郎南京户部右侍郎刘光济为户部右侍郎升大理寺左少卿王正国为通政使司通政使  命巡抚辽东都察院右副都御史魏学曾以原官提神枢营
　　○升都察院右佥都御史陈炌为右副都御史总督漕运兼提督军务巡抚凤阳等处
　　○刑部右侍郎游居敬请以宋罗从彦李侗从祀孔庙时方禁章奏繁词而居敬累数百言  上以首犯明禁  命夺俸三月
　　○乙未
　　○升大理寺右少卿王好问为本寺左少卿右寺丞陈省为右少卿
　　○以灾旱免四川龙安府及蓬简潼川绵汉巴剑等州县乐罗江资阳金堂德阳彰明中江安岳江油奉节巫山云阳内江新都新宁建始太平通江南充西充梓潼仪陇蓬溪井石□井仁寿成都华阳阆中广元昭化苍溪南江盐亭射洪南部营山资县安县等处税粮有差
　　○掌后军都督府事太师兼太子太师成国公朱希忠引疾辞充府任  上察其诚恳许之令监修实录经筵侍班如故
　　○免昌平州寄养马三千以抚按官奏也
　　大明穆宗庄皇帝实录卷之四十七
　大明穆宗庄皇帝实录卷之四十八
　　隆庆四年八月丙申朔补听调国子监祭酒胡杰为南京太常寺少卿
　　○以福建山海寇警免福州兴化泉州汀州漳州五府播宁州福清同安惠安漳浦诏安上杭宁德七县正官朝觐  命岁给晋府奉国将军表麓淑人马氏养赡米六十石
　　○丁酉祭  先师孔子  命大学士高拱行礼  命礼部左侍郎兼翰林院侍读学士王希烈右侍郎兼翰林院侍读学士诸大绶翰林院学士张四维俱充实录副总裁
　　○升南京都察院右都御史曹亨为南京工部尚书大理寺卿赵锦为工部右侍郎起原任都察院右副都御史潘季驯总理河道提督军务
　　○以狭西虏警灾免延安庆阳平阳临洮巩昌五府洛川宜川二县正官朝觐以贵州用兵免布政司正理问贵阳思州黎平三府知府韦番木瓜程番卧龙卢山上马桥大龙小龙金石大华贵竹平伐曹谪洞古州亮塞中林验洞潭溪湖耳欧阳新化铜仁省溪施溪康佐新添把平寨劄佐水东中曹底寨乖西白纳青山各长官司吏目朝觐
　　○戊戌祭  太社  太稷
　　○建州等卫女直夷人都督纳木等入贡宴赏如例
　　○乙亥  命英国公张溶掌后军都督府事成安伯郭应乾佥书
　　○辛丑
　　○户部尚书张守直言国家贡赋自有定额条目虽繁摠其大要惟在量入为出而已臣尝考天下钱谷之数计一岁所入二百三十万有奇而其中多积逋灾免奏留者一岁所出京师百余万而边饷至二百八十余万其额外请乞者不与焉隆庆二年用四百四十余万三百则三百七十九万此其最少者而出已倍于入矣近者遣四御史括天下府藏二百所积者而尽归之大仓然自老库百万之外止一百一十万有奇不足九边一年之用国计至此人人寒心然其事大而不敢言或举其端而不觉其说或竟其说而亦有未能毅然行之者如入卫之兵无不言其当罢而今数年未决诚以边事未宁虏患叵测异日者或有以中之也自嘉靖十八年被虏以来边臣日请增兵本兵日请增饷盖自五十九万而增至一百八十余万士马岂尽皆实数刍粮岂尽皆实用耶臣不敢远举第以近年一二镇言之如宣府之至兵一也在嘉靖四十二年发银二万后三年止一万乃今至一十二万矣大同之主兵一也在嘉靖三十六年发银二十二万次年二十三万乃今至二十七万又以加兵复费十一万矣举至兵而客兵可知举二镇而九边可知天下焉得不困乎今即不能如国初故额亦宜考嘉靖十八年以前近规而浴其浮甚者且九边去虏有远近兵事有缓急岂必尽烦内帑然后足用宜令廷臣酌议减省不得过岁入常数之外臣亦移文督抚俾以岁用实数报部具籍以进惟  陛下留神省览其用财约于往昔者必非忠臣也则有罚一切出入许臣执奏上闻国计幸甚  上然其言今各边督抚从实议处以闻  命彰武伯杨炳掌左军都督府事
　　○筑通州河西务城
　　○壬寅
