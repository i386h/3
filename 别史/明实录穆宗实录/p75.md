<!-- { "loadSidebar": true } -->
　　○甲辰礼部奏大阅之礼古昔所重在成周之世职列夏官自汉唐以来事载国史迨我  宣  英二圣相继举行成宪昭然遗烈未远兹遇  皇上焕启神谟光脩令典建熙朝之盛事乖后世之法程一切仪章俱当详慎但稽之前代则制度互有不同考之先朝则礼文亦多未备臣等谨略参古制兼酌时宜议拟上请一前期一日  上常服以亲行大阅礼预告于内殿用告词行四拜礼如出郊常仪是日司礼监设御幄于将台上总协政戎大臣巡视科道官督率将领军兵预肃教场内外一至日早遣官于教场内祭旗纛之神三大营官军俱各披戴鲜明盔甲盛陈旌旗器械于本营摆列仍选拨将官四员统领有马战兵二千名于长安左门外伺候扈  驾文职各堂上官六科十三道掌印官并礼科兵科礼部仪制司兵部四司官及纠仪监射御史鸿胪寺供事官武职除应该掺阅外其余都督以上并锦衣卫堂上及南镇抚司掌印佥书官各具大红便服关领扈从牙牌悬带俱诣教场伺候一是日免朝衣卫备卤簿驾设辇于皇极门下  上常服乘辇由长安左门出扈  驾官军前后导从钲鼓响器振作从安定门出至阅武门外总协戎政官率领大小将佐官戎服跪迎接  驾过方起随入将台下北向序立  驾追阅武门内中军举号炮三各营钲鼓响器振作扈从官序立于行宫门外迎  驾  上到行宫门降辇兵部官导  上入行宫鸣金止鼓候  上升座扈从官行一拜叩头礼如例赐酒饭各官仍叩头谢  恩毕即退出于将台下东西序立兵部官跪奏请登台大阅兵部鸿胪寺官导  上登台升御幄举号炮三鸿胪寺官跪奏京营将士叩头辇一拜叩头礼毕分东西侍立总协戎政官列于扈从官之北其余将佐列于扈从官之南兵部尚书跪奏请令各营整搠人马承旨毕将台上吹号笛摩黄旗总协戎政官指挥副参游佐等官各归所部整搠人马兵部尚书跪奏请阅阵举号炮三马步官军演阵悉如常法演毕将台上吹号笛摩黄旗各将官军士俱各回营少顷兵部尚书跪奏请阅射总协戎政官指挥副参游佐坐营号头中军千摠等官及听射公侯驸马伯锦衣卫等官俱于将台下比较射艺马上人各三箭部下人各六箭中的者鸣鼓以报用御史二员兵部司官二员监视纪录其余把总以下及家丁军士射箭以府部大臣并御史及兵部司官各四员于东西厅分投校阅一体纪录其枪刀火器等艺听总协戎政官各量取一队于  御前呈验讫兵部尚书跪奏大阅毕将台下举号旗摠协戎政官及大小将领俱诣将台下北向序立鸿胪寺官奏传制赞跪各官皆跪鸿胪寺官宣制讫赞叩头各官叩头讫先退出阅武门外伺候仍赞扈从官行叩头礼讫鸿胪寺官奏礼毕  上回行宫少憩扈从官趋至阅武门内序立伺候送  驾  上升辇中军举号炮三各营鼓吹齐鸣卤簿及马战兵导从如来仪钲鼓响器与大乐相应振作总协戎政以下官候  驾至跪叩头退马战兵至长安左门外止卤簿大乐至午门外止  上还仍诣内殿参谒如前仪一是日百官不系扈从者各具吉服于承天门外桥南向北序立恭送候  驾出长安左门退于本衙门办事  驾还之时仍前序立迎接候  驾入午门百官退一十三日摠协戎政官率将佐等官各具朝服上表谢  恩文武百官朝服侍班行称贺礼是日早  上具皮弁服御中极殿执事官行礼毕导驾官导  上升殿乐作鸣鞭总协戎政以下官入班赞四拜赞进表赞宣表目又赞四拜退百官入班鸿胪寺官致词称贺赞行五拜三叩头礼毕鸣鞭乐作  驾兴一是日兵部以各将士演营优劣中箭多寡并教练等第具本奏闻请自上裁一十四日  上御皇极门赐  敕勉励将士摠戎政官捧至采舆将士迎导至教场开读行礼如仪是日即赏赉将士并戒罚有差一十五日总戎政官率将佐等官复谢恩  诏如所拟
　　○乙巳先是贵州黎平府知府刘汝顺都匀府知府薛绍皆徵粮米完七分以上抚臣赵锦以闻奉  旨各降一级既而锦言该省苗夷杂处急之则乱有司催科难以尽法请宽汝顺等罚仍以原官改调  诏复从之
　　○以北直隶山西地方灾伤  诏留赃罚银两赈给
　　○丙午升户科右给事中李已礼科右给事中宋良佐为左给事中吏科给事中李存文兵科给事中杨一魁刑科给事中魏体明工科给事中许天琦为右给事中已礼科良佐天琦俱刑科一魁吏科体明兵科存文工科
　　○发太仓银五千二百三十一两于固原一万七千六百九十两于宁夏三万六百四十两于甘肃一万七千六百二十两于延宁二镇以摠督王崇古奏给军饷也
　　○福建巡按御史勘报澳头等处失事状福宁卫□所副千户刘应谦以诚陷论斩指挥杨涌等降罚有差至□未祭先师孔子  命礼部尚书兼翰林学士赵贞吉行礼
　　○夜火星犯鬼宿
　　○戊申  上亲祭  太社  太稷
　　○升兵部左侍郎曹邦辅为南京都察院右都御史
　　○己酉  孝康敬皇后忌辰  奉先殿行祭礼遣武安侯郑昆祭  泰陵  升工部郎中刘经纬为山东按察司副使整饬徐州等处兵备
　　○庚戌开日讲
　　○裁革南京刑部浙江江西二司员外郎各一员广东云南二司主事各一员南京大理寺左右评事各一员
　　○辛亥  孝慈皇后忌辰  奉先殿行祭礼
　　○以是岁灾异频仍  诏天下暂免行刑
　　○宁海王载＜土予＞薨  上辍朝一日治丧葬如例
　　○改宣府副总兵管参将事袁世械于大同左卫以巡抚李秋荐也
　　○壬子南京吏部尚书吴岳上＜锍-釒＞乞休不允
　　○升兵部右侍郎曹亨为本部左侍郎巡抚山西都察院右副都御史杨巍为兵部右侍郎
　　○朿鹿县大水坏芦舍溺死人民无数巡按御史房楠请发帑银赈恤兼助脩城之费将夏秋二税食盐丝绢及徭役等银悉行停免户部覆许动支隆庆三年分应角□羊赃罚银两其蠲免钱粮行抚按酌议  上是之
　　○癸丑经筵开讲
　　○升南京吏部文选司郎中汪宗伊为尚宝寺少卿
　　○先是福建巡按御史陈万言劾奏原任福建巡抚都御史阮鹗王询南赣巡抚都御史范钦杨伊志陆稳周满各冒支边饷赂遗权奸事下御史勘核至是巡按福建御史王宗载以状闻户部请行宗载逮治询等鹗伊志家属其周满事行江西巡按御史勘报从之
　　○录平闽广巨寇曾一本功升总督两广福建军务右都御史刘焘为左都御史巡抚福建右佥都御史涂泽民巡抚广东右佥都御史熊桴俱右副都御史荫一子入监读书督抚如故广西总兵都督同知俞大猷为都督福建总兵都督佥事李锡广东总兵都督佥事郭成俱署都督同知原任参将王诏实职二级副使柴涞广东道佥事杨芷监军副使江一麟各一级及福建三司府州县官陈典等二十三人各赏银币有差死事把总胡世赵记哨总王宗瀛等各赠官立祠享祀仍升其子官二级军士死创者人给银伍两命纪功御史王宗载参赞主事王俸还京仍  赐兵部尚书霍冀银叁十两纻丝二表里侍郎曹邦辅曹亨银十五两一表里职方司郎中孙应元十两先是一本劫掠闽广间势益猖獗  上命焘兼兵部右侍郎往督三省师又调大猷率兵会闽广夹剿六月大猷及锡先与贼遇于柘林澳三战皆捷俘斩甚众贼遁入马耳澳整众复战会成及诏率广东兵至次莱芜澳分三哨进攻一本势穷自驾大舡战益力成等复败之遂焚其舟贼多赴水死诏生擒一本及其妻郑氏并族党尾叔等斩首五百余级贼平督抚官以捷闻兵部以闽广诸将相为犄角功当并叙故有是命一本寻死仍磔其尸并尾叔等枭首以狥
　　○乙卯礼部尚书兼翰林院学士掌詹事府事殷士儋言顷缘灾异叠见  皇上俞言官之请令诸臣讲求用人理财事宜臣闻大学论用人理财始于慎德孟子谓人不足适政不足间惟仁义格心为急务诚以君身万化之原斡旋振作之机固在上不在下也臣愚拳拳惟愿  皇上于宣召大臣一事亟赐举行则可以通上下之情消天人之变若人财贤否国计盈缩即该部诸臣能言之然吏部知有可用之才而不敢用户部知有可革之革之弊而不敢革必其中有掣肘之患非奏牍所能违耳  陛下诚欲得异才节冗费无他惟宣召吏户二部大臣令其面对凡舆论称贤无问卑远废弃并许破格论荐凡浮冗当核无问官府纤钜并许直指清查  陛下更与辅臣面相商确毅然行之何乏才之叹而匮竭之虞也昔宋臣赵并荐人至裂牍补进太祖竟听其言果得实用唐臣魏徵困宦者充外使多妄奏请杜其源  太宗曰非卿朕安得闻此语乃停充使史传纪二君纳谏以为美谈向非面对安得达其诚悃卒相孚信也臣比见吏部尝请录用给事中石星御史詹仰庇＜锍-釒＞入并从报闻户部于太和香税库局铺垫等事尝有论奏言出即获谴让是二部所陈且未蒙加纳矣矧诸司臣庶即人各一＜锍-釒＞孰是适当  圣心仰面  天听乎传有之人臣尽瘁宣力多从直言敢谏中得之欲用人者与其下收瑕类之士不若优容骨鲠之臣如前吏部所荐二臣虽未经履边方乃其一念忠贞图报之心臣固知必能忘身狥国终始无二也昔人谓天下之费有旧约而今浮必求浮之自杜之故节用者与其加察乎远不若法行自延前户部所陈诸事虽浮冗不尽在此由是推之使每事皆有稽查臣固知必能渐塞弊源也惟  圣明采择  上下其章于所司
　　○丙辰祭历代帝王  命英国公张溶行礼
　　○叙四川平草坡番人功赏巡抚都御史陈炌银二十两纻丝二表里兵备副使莫如善薛曾参将盛愈谦各十两游击将军沈鲸五两
　　○丁巳遣太常寺官祭  都城隍之神
　　○以苏州松江二府水灾给赈有差
　　○诏岁给汝阳王府故奉国将军勤歛□火淑人王氏养赡米五十石
　　○总理河道都御史翁大立请发河南山东淮扬河夫桩草银一万两豫籴粟麦贮之仓庾以备明年河工及赈济之用从之
　　○戊午  皇太子千秋节免文武百官贺
　　○遣户部侍郎谭大初祭京都太仓之神
　　○总督蓟辽保定军务侍郎谈纶言始臣建议于蓟镇沿边增设敌台三千座每台给工银五十两杂主客官兵筑之后以工费太钜议增犒赏银十余万两复以时适匮乏部议必不能从则又议止于通马要道筑坛一千六百座而以原议三千坛之费给之要以省费集事而已不意流言京师转相传播谓建台无益阻虏入斩伐沿边树木是将来之台功未睹而已成之藩篱先彻则臣之罪大矣今边报孔棘请亟罢臣归仍遣大臣科道阅视台诚无益即治臣之罪如臣谋未左犹望责当事诸臣踵而成之  上曰脩筑墩台已有明旨纶宜坚持初议尽心督理毋惑人言如有造言阻挠者奏闻重治
　　○诏罢东西巡阅御史令巡御史兼领其事
　　○己未录辽东铁岭彭家湾等处死事被创官军金伏等一百四十三人恤录升赏如例
　　○庚申以洪水为患  命总理河道御史翁大立祭大河大济之神巡抚凤阳等处侍郎赵孔昭祭大江大淮之神
　　○山东巡抚都御史姜廷颐祭东岳泰山东镇沂山之神巡抚浙江都御史谷中虚祭东海南镇会稽之神巡抚保定都御史朱大器祭北岳恒山之神
