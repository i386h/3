<!-- { "loadSidebar": true } -->
　　○一防守策应以广西召募打手二千人广东召募一千人专守广西省城及为营中策应之助待班师彻之
　　○一善后事宜言贼平之后宜建置桐木富禄长安三镇土巡检司各高筑城垣择其素所惮服如南丹那地东兰强大土族官男部领目兵防守俟三年有功许其受巡检世袭其守卫县治宜设守御千户所改桂林中卫千户一员百户二员率哨守军百人及兴龙卫寄操军百人守之兵部覆奏报可
　　大明穆宗庄皇帝实录卷之四十八
　大明穆宗庄皇帝实录卷之四十九
　　隆庆四年九月丙寅朔起前广西左布政使王宗沐为山东左布政使
　　○升广东按察司佥事杨芷为福建布政司左参议
　　○录宁夏延绥二镇平虏城镇夷墎等处功升赏官军牛堂等八十四人
　　○丁卯
　　○升云南按察司副使朱奎为辽东苑马寺卿兼山东按察司佥事  诏复浙江为事官刘显署都督佥事总兵如故
　　○罢昌国把总唐钟下御史问以巡抚都御史谷中虗举劾也
　　○巡按狭西御史王君赏勘上延绥高家堡守口墩等处获功阵亡官军赵旺等三十一人榆林边外单树儿梁捣巢有功官军季朝等二十九人升赏如例
　　○戊寅
　　○以广西用兵免布政司左布政使宾州知州及古田灵川融县贵县永康各县官朝觐
　　○兵部覆摠督狭西三边总督御史王之诰奏靖虏地方倚河为固而虏酋宾免部落率能浮渡突犯非重兵不可弹压宜裁守备而增设参将一员即以守备之兵及北路游兵三千人属之仍与兰靖参将画地而守兰靖参将宜专守兰州靖虏参将宜专守靖虏有警则互相策应从之
　　○录州义城大靖堡等处斩获功升赏官军陈宜谅等五十七人
　　○己巳  孝恭章皇后忌辰  奉先殿行祭礼
　　○遣忻城伯赵祖征祭  景陵
　　○改南京吏部尚书吴岳为南京兵部尚书参赞机务寻以病乞致仕许之
　　○升湖广承天府知府何子寿为江西按察司副使整饬饶州兵备
　　○录浙江宁台温靳获倭寇功升授官军高廷举等一十六人
　　○庚子  命广东都司佥事署都指挥佥事晏秋元充肇庆游击将军  命浙江军门标下游击将军吴良知充将分守温处
　　○先是广东提举司副提举黄屏臣颇以才能为抚官所信任然性颇倾险众咸恶之广州知府戴科乘屏臣出遣人搜获其资得五百余金以为贪欲捕治之请于巡按御史杨标属按察司诘状屏臣穷蹙自尽标以诘科科对不逊标怒令反按察司狱词＜锍-釒＞奏屏臣廉能科挟私诬陷及广州推官王任重等俱附科恶宜究治  诏下巡按御史逮问以闻
　　○辛未
　　○先是原任刑部主事唐枢在  先朝以大狱得罪故吏科都给事中王俊民以议大礼得罪  上登极诏录建言诸臣枢得复职调俊民赠官荫子至是浙江抚臣谷中虗以枢老请加秩致仕而俊民孙秉礼适到部承荫掌吏部大学士高拱以为非宜上＜锍-釒＞曰我朝规模宏远君臣之义极严父子之恩至笃以此号令天下所以治道迈隆古而陋近代迨我  先帝以圣神御极骏烈鸿猷昭揭宇宙  皇上嗣位志隆继述所谓不改父之政其本心也而当时议事之臣不以忠孝事君务行私臆乃假托诏旨凡  先帝所去大礼大狱得罪诸臣悉起用之不次起擢立至公卿其死者悉有赠荫大夫礼  先帝亲定所以立万世君臣父子之极也  献皇尊号已正明伦大典颁示天下久矣今议礼得罪者悉从褒显将使  献皇在庙之灵何以为享  先帝在天之灵何以为心  皇上岁时祭献何以对越  二圣则岂非欺误之甚者乎至于大狱及建言得罪诸臣岂无一人当其罪者乃不论有罪无罪贤与不肖但  先帝所去悉褒显之则无乃以讐视  先帝欤武王反商政亦不过释箕子囚封比干墓加意贤者而已未闻于商家所弃之人尽用之也今  上亲  先帝之子议事者固  先帝之遣臣乃明于  上前所为如此是自悖君臣之义而伤  主上父子之恩非所为训于天下也臣每私心痛恨至于流涕自臣掌部事以来此等陈乞悉停革不行今又有唐枢王俊民之事此谊不明如枢辈得褒显者甚多因不必言臣独痛夫人臣归过  先帝及其所为以行己之私臆既多时矣宜亦有明之者而今当事之臣尚公然为之不觉其悖傍观者亦漫然视之不以为非岂天理果泯人心果死欤若始终无人一破其说恐天下之人直以悖逆为当然矣经地义沦斁日深无父无君之事将由此起则何以为国也弘治初御史彭程巡视光禄上言成化闲滥费太多  孝皇盛怒以为扬  先帝之过论大不敬斩后得免死充军夫彭程所坐特一言耳视今日之事何如哉愿下阁臣议务明  皇上继述本心与今日群臣所以仰体  圣心而敬承  先帝者当何如为是并往日所行之非明白谕告天下以醒久迷之人心以开久涂之耳目自后敢有务行已私过  先帝者皆以大不敬论如此则父子之道正而  皇上之大孝永垂于万代君臣之道正而  皇上之大法永照于万方致理之原实在于此＜锍-釒＞入  上曰大礼断自  皇孝可垂万世谏者本属有罪其他建言被谴亦岂皆无罪者乃今不加甄别尽尽恤录何以仰慰在天之灵览卿奏其见忠悃诸陈乞并罢吏部仍通行晓谕自后有借倒市恩归过  先帝者重论不宥
　　○御史赵可怀言五城掌印兵马宜取正途科贡年壮有志行者授之职检验死伤理盗贼利名而一切走奔琐务则属副兵马各上官接遇之礼及升转之格视两京知县如不职者听巡城御史不时紏劾仍俟五年大察各城御史交代时第具考语送部以备查考曲阜县知县不择贤能概除世职于事体非宜兖州府距县仅三十里清军同知职务颇简不若付以曲阜使莅其土曲阜知县第支俸给专管林庙而县事毋有所与有缺则抚按公举一人送部铨补吏部覆议从之
　　○录大同镇威宁海等处斩虏功升赏官军徐世臣等五十九人
　　○壬申
　　○兵部覆御史傅孟春
　　○一议赏边以侦虏情谓将官寄耳目之于边哨必罚赏明则传报审而我可为备宜营一籍有以虏情告者輙记之使其言验因而成功则不靳爵赏否则罚无赦
　　○一议体边将以鼓士气谓边将遇虏入境輙自以坐法无复斗志以故虏益猖獗后有入犯信地者始责之拒战以收桑榆之功事定且赏不能然后置之于法
　　○一议饬有司以固疆圉谓边方一切征缮之事皆有司所当修举宜令巡按御史综核名实＜锍-釒＞名具闻以凭陟降
　　○一议责收歛以固民财谓地方有警宜令所司诫居民先期收避坚壁清野以待之
　　○一议趣趣援兵以资策应谓属者东西虏警甚急宜预调保辽入援兵马亟赴密云等处防剿
　　○一议选卫职以资任使谓各卫所指挥千百户宜令兵备官慎选教练他日之用
　　○一议购虏百以振军威谓重赏所以劝死士宜悬频年议准赏格谕众闻知以作其敌忾之气  诏皆从之
　　○御史张守约追论故掌锦衣卫事都督陆炳当  先帝时结纳严世蕃窃弄威权播恶流毒其罪有十世蕃既以就戮而炳乃得保首领以当厚遗子侄宜追戮炳尸逮治其子绎侄绪家人佐籍其家＜锍-釒＞上诏锦衣卫捕绎绪佐送法司问并逮＜锍-釒＞内诸有多者于是炳故怨家多诸阙陈诉狱既具刑部乃上言炳心怀悖逆连结权重睚此杀人颠越取偿擅侵威里搜匿守财庄房田地岁入万计珠宝金土动至数千信王法所不容人心所共愤绎绪踵习余虐益肆猖狂隐世蕃之赃匿严绍庭于家狡猾不道绎绪宜禠职炳宜会三法司问议开棺戮尸削夺官爵籍没其产追赃还官诸＜锍-釒＞内有名者如炳第太常寺卿炜宜革职恶党支琮等五人宜永远戍边陆显等八人宜徒杖得旨炳负国擅权播弄威福戕害无辜本当戮尸尽法第身故既久姑削其官职追夺诰命绎绪炜俱革职发原籍为民余如拟资产赃物如数籍入绍庭发口外为民佐边卫永远充军
　　○侍郎翁大立言今淮河自泰山庙至七里沟淤千余里而水从朱家沟傍出至清河县河南镇以合于黄河闻者无不骇异然臣以为宜开新庄闸以通回船复平江时故道则淮河可以为无虑臣所患独在黄河睢宿之间迁徙未知所定泗州  陵寝甚有可虞臣请浚古睢河繇宿迁历宿州出徐州小浮桥以洩徐吕二洪之水又规复清河鱼沟分河一道以下草湾免冲射之患南北运道庶几可保都给事中龙光亦请下所司勘议或寻复故道或分洩二洪及仿先年置铺设夫开沟建闸之法以为久计工部覆行新任都御史潘季驯如议区画从之
　　○癸酉  诏加广西横州知州郑国臣正五品服俸修仁县知县唐执中从五品服俸以抚按官奏请久任故也
　　○以狭西大水命州县发仓廪赈济视被灾多寡蠲税有差仍免临巩二府各州县正官朝觐
　　○甲戌
　　○免百官重阳节宴
　　○河决邳州自睢宁白浪浅至宿迁小河口淤一百八十里运船千余艘不得进侍郎翁大立言迩来黄河之患不在河南山东丰沛而专在徐邳故先欲开泇口河以远河势开萧县河以杀河流者正为浮沙拥聚河面增高为异日虑耳今秋水游正横溢为灾臣以为权宜之计在弃故道而就新冲经久之策在开泇河以避淤水议无出此两者惟  上决择于是都给事中龙光御史孙裔兴等皆以为言请罚治河道诸臣责以后效今及时＜锍-釒＞塞以通漕舟工部覆奏往时黄河自刘大夏设官布夫而河南之患息自嘉靖初曹单筑长堤而山东之患息自近来改成新河而豊沛之患息非河自顺轨由人力胜也今自不能引他水以济漕而新冲之渠卒未可就筑塞决口曩时房村方略则故道宜可通至如泇口之议虽工费不赀而一劳永逸比岁岁＜锍-釒＞凿费亦自省宜令大立躬自相度条其利害以闻其管河官员俱令戴罪任事俟河通奏请  上是之
　　○先是土鲁番马黑麻新立为王遣使谢恩求贡而其兄弟琐非速坛虎来失速坛阿卜枚□育亦速坛亦各遣使援例以请款阙待命久之未报督抚官议许例外增加夷使四人礼部覆言琐非等所请本令甲不载而远人效顺难以终绝若一姓而四遣正使又于礼不可宜权令琐非等各附一使于马黑麻为随从之数以羁縻后勿为例附近诸夷亦不得援琐非等例从之
　　○丙子
　　○辽东抚按官奏本镇岁荒饷匮山东布政盐运二司永平府积逋民运税银至二十七万有奇乞选廉干部臣专敕催督克期角□羊纳此后请比宣大完粮分数有司官俱听抚臣查参著之令甲庶责成专而逋负自少又被灾屯田乞视轻重每亩蠲税五分以示宽恤户部覆议报可
　　○丁丑
　　○升太仆寺卿姚一元为顺天府府尹
　　○升江西布政司左参议冯敏功为山东按察司副使整饬徐州等处兵备
○戊寅
　○以霜降节遣武安侯郑昆彭城伯张溶武进伯朱承勋宣城伯卫国本分祭  长陵  献陵  景陵  裕陵  茂陵  泰陵  康陵  永陵泰宁侯陈良弼祭  景皇帝陵寝固安伯陈景行祭  孝懿皇后中官祭  恭让章皇后及废后吴氏武平伯陈大策祭  哀冲庄敬二太子各陵园
　　○国子监祭酒孙铤升为南京礼部右侍郎南京大理寺卿刘悫为南京工部右侍郎
