<!-- { "loadSidebar": true } -->
　　○起原任巡抚都察院右佥都御史李秋巡抚大同
　　○赠原任南京太常寺少卿夏良胜为太仆寺卿福建漳州府推官黄直为光禄寺少卿二臣皆  先朝以建言得罪者也
　　○庚寅升户部署郎中罗向辰为广东按察司佥事命定州领军游击将军胡懋功充分守紫荆关参将陛大宁都司领班指挥佥事张铭署都指挥佥事充神机营佐击将军
　　○广东会湖海防参将陈濠以久不赴任为巡按御史杨标所劾  上命革任充为事官戴罪杀贼
　　○辛卯升河南布政司右布政使蔡文为贵州左布政使
　　○壬辰录荫原任兵部左侍郎陈洪谟曾采已闻为国子生
　　○癸巳升山西按察司按察使梁梦龙为河南布政司右布政使
　　○甲午复给郑王厚烷故田宅军校及金鞍祭器从其请也
　　○升河南布政司左参政金立敬为山西按察司按察使
　　○南京刑科给事中骆问礼御史余嘉诏等各上＜锍-釒＞言尚书刘体乾不当罚御史詹仰庇不当罢各监局巡视官不当革俱下所司知之
　　○乙未兵部尚书霍冀奏御戎之道守备为先去年各边防秋无警迩者又闻俺答西抢四夷其在中国似可晏然无虞矣乃臣犹有虑者臣伏睹九边事势辽镇虽常逐虏而河西之寇频闻蓟镇固称设险而补之兵未足昌平则近山之后可虑保定则三关之口宜防宣府近有车夷之抢不能无向道之忧大同久失大边之险难保无剥肤之害山西士多脆弱延绥久苦征调宁夏三面受敌无一可拒之塞固原一望沙漠尤多易犯之区至于甘肃僻在西陲素称无备即今虏酋或驻营庄凉山后或聚牧西海水头番夷者得志则乘胜而谋我不得志则乘机而噬我我之为谋少疏则安枕未有日也惟  圣明督戒边臣勿令弛备  上曰然各边近虽少警未可恃以为安其亟行诸镇巡等官严加堤备比年所议战守事宜务实脩举毋事虚文
　　○掌宗人府事驸马都尉李和卒  上辍朝一日赐祭葬如例赠太子太保
　　○丙申升提督誊黄通政使司右通政海瑞为都察院右佥都御史总理粮储提督军务兼巡抚应天等处
　　○丁酉升山东按察司副使孟重为河南布政司左参政
　　○戊戌  孝庄睿皇后忌辰  奉先殿行祭礼遣惠安伯张元善祭  裕陵  遣中官祭中霤之神
　　○周王在铤疏举宗室原武王睦木□频有贤行礼部覆请降敕奖谕从之
　　○己亥太仆寺卿顾存仁条陈马政其一言本寺少卿升迁不一每以一员兼摄数事寺丞名位稍轻遇事退托殊非同寅协恭之谊请自今寺丞缺即择部臣有才望者改任或以行取有司推升如光禄寺尚宝及南京太仆寺寺丞之例其一言近因变卖种马库贮新旧鞘银虽有库役防守难周宜令提督京营少卿协堂收放寺丞一员专督库藏官吏俾然他虞其一言验印记养事实相宜酌复旧掣除管理京营少卿提督库藏寺丞外将二少卿兼责验养均分地方以春秋二季出巡遇有缓急就近调兑部覆从之
　　○升白羊口守备署都指挥佥事张泾蒙州城备御指挥佥事朱良臣俱署都指挥佥事充游击将军泾蓟镇大水峪良臣辽东广宁
　　○命浙江都司掌印署都指挥佥事黎恩后充参将分守常镇
　　○升山东东昌府知府宋豫卿为本省按察司副使
　　○太子少保兵部尚书赵炳然卒赐祭葬如例赠太子太保谥恭襄炳然四川保宁府蓟州人由进士授御史历升都御史巡抚湖广浙江以兵部尚书协理京营戎政出总宣太山西军务寻转本部朝廷方欲大用之会以病免归卒于家炳然历官中外三十余年清勤练达所至有声其巡抚浙江时会百姓新罹兵燹炳然悉更旧令不便者乃奏减军需之半以业贫民浙人至今恩之
　　○庚子兵部议覆巡视给事中李已御史刘思问所陈大阅事宜一预选三大营骑兵二千名委将官四员候  圣驾临阅各令五百名为前导一千名后随一千名候入教场以次仍归营伍其守门摆队官兵于城守巡捕并锦衣卫镇抚司各军取用仍预请钦定文武大臣各一员总督兹守门内外官军每门添差京营官锦衣卫千百户及废弃将官各一员监守并令厂卫及五城御史督责兵马司呵禁闲人往来观望者一营兵旧各分练今遇大闲因宜合并除城守备兵拨出围宿外其余战兵十枝各下行阵方营南往北行至将台前以闻炮声合冲东西门收奇兵毕复由东西二门御敌挑战诸事俱毕将台下鸣金击德胜鼓举号开营将台上次号笛击黄旗俱各回营营中原拟每车兵与战兵各一枝合为一小营各三枝合为一营计大小六营是日小营不必分演止将大营六万官军如前演武速归地方总督大臣请  旨阅射副参游佐坐营号头中军千总等官听射公侯驸马伯锦衣等官则于  御前校阅马步等箭及枪刀大器诸艺各量取一队试验其把总以下及家丁军人校射乞令府部大臣四员于神枢神机各厅分阅都察院仍题差御史四员本部定委司官四员监视次日列等奏请赏罚一请移文五府及锦衣卫将公侯驸马伯指挥等官不拘管事带俸但素习弓马者但揭名职送部以待大阅若五品以下愿射者亦定听各先期一日本部将应射官员奏进阅射之日司礼监官署于御案本部堂上督同职方司郎中伫于台下唱名行射其赏罚条格查照嘉靖四十五年阅视等等酌议马步二箭至三箭为一等厚赏马上中一箭二箭三箭步箭至一者为二等量赏或马步有中而不能兼中者为三等姑准策励马步俱不中者为四等如公侯驸马伯锦衣卫官各将领千把总等官重加罚治若军士縳而鞭之其赏赐多寡数目临期奏请于至校阅各营教练分数仍照本部议覆科道条陈事理施行恭候大阅之日本部会同巡视科道并监箭纠仪御史等官将御前各将官演营如有差错并中箭多寡等弟应赏应罚次日俱奏得  旨俱如议行
　　○壬寅升吏部文选司郎中李世达为通政使司右通政提督誊黄
　　大明穆宗庄皇帝实录卷之三十三
大明穆宗庄皇帝实录卷之三十四
　　隆庆三年闰六月癸卯朔
　　○命福建坐营都司署都指挥佥事晏秋元佥书广东都司事
　　○升湖广运粮把总指挥佥事曹清为署都指挥佥事佥书广西都司事
　　○山东旱蝗继以水灾
　　○甲辰总督蓟辽侍郎谭纶言新选达兵犷悍难驭宜隶之总督标下设裨将一人统之无事就彼训练春秋督发入卫蓟镇因荐原任总兵冯登可充游击将军统领兵部覆议从之
　　○总理盐屯都御史庞尚鹏条上宣大屯田事宜一两镇屯粮往年清查过严妄增虚额军民不胜赔累今宜辨田之上下分别等则酌量徵科自非民田凡一切占种者悉改入屯田额内照则均摊一均丈田地责在委官督察稍疏则奸弊百出宜先期行各卫所管屯等官督同管种人户将原田表植木签备书四至及亩数等则听委官丈勘开报不实罪坐管屯官因循顾忌枉法行私坐委官一各将官指称养廉请乞官田多至数十百顷甚妨屯务宜照品级限以顷数余悉还官给军一武职官管屯多相比为奸宜坐妄通判等官兼理徵收按季报数该道及户部管粮衙门在该道则分比所属在户部则通比全镇徵收多寡以行赏罚一两镇屯军尽废皆以余丁充之往往坐累逃徙自今三年一次委文官会同卫所掌印官查审丁力贫弱者即择壮丁更替量给牛种如遇荒歉即为勘实以示存恤一豪猾之徒多将屯田投献内臣及公侯之家名曰香火功臣等地占据日久莫敢谁何今宜尽行查夺其占怯不发者重罪之一两镇地瘠粮重虏患频仍开垦之人多不乐就宜将各卫屯田查有抛荒无论主客军民悉听开种待其成业方许起科一屯粮以给主兵召买以给客兵客兵之粮尝有余而主宾之粮多不足故籴买入仓有五六年不及放者商人甚苦守支之累宜将收贮客兵粮饷改给主兵如有不甚许搭配屯粮通融支放因将主兵银两估计补边亦出陈易新之一法也一奸商射利之徒凡遇开派盐粮輙夤缘占中有斗粟不入而坐致千金者宜行各守巡兵备及管粮郎中凡遇开中先期榜示所属明开盐引数目及时估价值各商赴仓上纳其粮未入仓而先告认状者不得狥情听受一今盐法通行边商乐中除当年引目尽数报中又有预给米豆者前议存积三分暂行停中难以复开查有题准长芦灶可积负残盐三十余万已经豁免听商报中宜改发两镇填给各商预纳之数若果数多非残盐所能尽补即将预发来年引目尽数填给庶商本不亏而边储益裕一屯田事务以开垦责之将官以监督责之该道事权不一动輙掣肘宜如辽东事例巡御史兵备守巡各给敕书令守巡专意靖理岁终将屯田废兴将官殿最岁歛耗报之抚按严加覆核并查该道督理有无实效会题刺分别劝惩一旧制召商定估多在九月物价欠平且召买钱粮甚苦浮费自今时估每年分为四季酌量定拟如春夏时估即春限夏上仓若延至秋成即改从秋估以革迁延之弊其斗脚工食等费悉估日正数纳完之日即付官攒守支不得复累商人其官军关支刍粮该道委官监放毋令凌虐官攒部覆诏悉如议
　　○乙巳令福建巡海副使张凤来回籍听勘以巡抚都御史涂泽民劾其不职也
　　○裁革  户部山西贵州狭西三司主事各一员南京吏部尚书吴徽陈言六事一勤召对谓经筵进讲率循故事无禆启沃莫若时召近臣相与考古论今以求实效二限轮对谓常朝止于见谢弥文宜令各部院堂官班立便殿于一切军国事情以次面陈则可以广  圣聪劝百姓之容直言谓谏官于事意或有稍偏词或过激宜少霁  天威有优容而无严谴以倡敢谏之风防壅蔽之患四崇节俭谓边方急用皆仰给户部钱粮一或不继即患生肘腋  皇上宜卑宫减食为天下惜费不宜虚外库以实内帑五正题覆谓言官论事例付部院题覆而近多各持已见少有异同即生怨诽以致法甫立而弊生令朝行而夕改纷纷议论迄无成功乞敕部院凡诸臣建议可行者即为题覆不即明列是非毋持两可六复执奏谓  祖宗朝凡内批下所司稍有干碍者大臣引义固争务以感悟  圣心迩来多怀疑畏委曲顺承脱有权奸乘衅谁任其咎乞敕诸司照例执奏以通上下之情＜锍-釒＞入  上自采其前四事而以后二事下所司看详以闻于是掌院都御史王廷谓岳言皆系国体谓行所司务实举行报可
　　○总督两广军务右都御史刘焘巡抚广东右佥都御史熊桴言广东山海之寇飘举蜂聚而士兵脆弱虽与争锋请募浙江义乌兵五千人为前锋而以土兵继之庶可决胜其浙兵工食每月人给银一两哨队长加十之二哨官加十之五如出哨剿贼每日  米一升五合每岁终輙更募五千人轮戍俟地方稍宁然后议罢报可
　　○丁未升湖广按察司副使施笃臣为江西布政司右参政
　　○巡仓御史杨家相言国家漕粮四百万石原定为京七通三之制分贮京通二仓近因京仓空虚议将通仓原额正兑三分全改京仓臣切以为非便请将通仓递年支放之数多增一二月或将折放银两月分在京仓月粮内折之无所不可盖通仓多放一月则京仓省一月之给折银一月则京仓余一月之储非必减通粮而后可以充京仓也部覆以家相所言为是但兑运改兑分拨二仓则粮数错襍且有转贴脚之烦宜遵嘉靖八年以后事例将改兑尽入通仓以省脚价仍将兑运粮内拨六十六万二千石以补通仓原额其余粮米俱发京仓毋拘三七四六之例其折支月分已有成规不必更议从之
