<!-- { "loadSidebar": true } -->
　　○直隶提学御史耿定向奏科场事宜一两京乡试主考宜简学行兼长者毋拘年资一两京同考官宜令广取正备卷呈送主考如所取未称责令再阅或付别房覆校主考仍自行摉阅落卷果有异材亟收录之毋避嫌轻弃一主考官止宜发初场试卷付同考分经校阅二三场更易品订毋专委一人致令偏重初场遗真才积学之士一迩来经书时义体制大坏有浮蔓至千余字者宜严立程式一篇止许五百字以上六百字以下违式者不与誊录一命两京各省于揭晓之日以中式举人朱墨卷发提学官查验钤封送京府各布政司角□羊部以防伪滥一革去两京应试监生字号与生员一体弥封取中之数仍如旧额满三十五名则止已而御史陈联芳言亦重后场以罗实学及令两京同考阅卷不必书各房字样主考止以文字去取毋以考官为额数分房为次第礼部议覆俱允行之
　　○升山东都司领班指挥佥事聂大经为署都指挥佥事掌河南都司事
　　○辛未  世宗肃皇帝梓宫及  孝洁肃皇后  孝恪皇太后梓宫俱至  永陵献殿奉安遣英国公张溶武定侯郭大诚玉田伯蒋荣安平伯方承裕祭  诸陵定西侯蒋佑祭后土之神成国公朱希忠祭  天寿山之神
　　○礼部言  孝恪皇太后神主奉安内殿  孝懿皇后祔享其岁时享祀礼宜如  孝穆皇太后之制一岁五享四序荐新忌辰行祭日供膳如  太庙  奉先殿之仪从之
　　○浙江巡按御史王得春言各省举人坊牌银两乃国家宾兴盛典至嘉靖三十七年始以边储缺乏权议扣减似非昔人劝驾续食之义宜查先年例全给礼部议覆从之
　　○升大理寺卿吴百朋为兵部右侍郎兼都察院右佥都御史仍提督军务巡抚南赣先是吏部以百朋任南赣久在兵间稍迁大理卿未代而都给事中欧阳一敬等言巢贼屡抚屡叛顷高砂下历出连岑冈为患叵测不宜輙易抚臣宜仍留百朋属以剿贼为便吏部请从其议故有是命
　　○升狭西按察司副使朱纲为四川布政使司右参政江西赣州府同知赵时齐为福建按察司佥事
　　○置云南禄劝州撒里巡检司
　　○壬申奉  世宗肃皇帝梓宫葬  永陵  孝洁肃皇后  孝恪皇太后梓宫祔葬遣英国公张溶等告  诸陵及祭谢后土  天寿山之神
　　○敕谕礼部朕皇子二女乃李氏生可册封为皇贵妃江氏可册封为贤妃以二十七日行礼其具仪来闻
　　○癸酉起用吏部右侍郎林树声奉诏自陈求退不允
　　○升刑科都给事中徐公遴为太仆寺少卿
　　○升河南彰德府知府张天驭为狭西按察司副使山东济南府同知叶龙为云南按察司佥事
　　○贵州宣慰使司土舍安国亨遣人贡马如例给赏之半
　　○先是南京户部尚书马森以升秩具＜锍-釒＞谢  上报闻因命礼部查官员升迁并一应谢疏当停免者俱酌议遵守至是礼部议在京文武百官凡遇册立等大礼合进一表及  圣节正旦冬至等节止于丹陛前致词称贺一应升赏赉赐既经面恩或廷谢者俱不得具本称谢南京并在外五品以上衙门及各总兵官凡遇三大节进表庆贺俱照常例行或值册立等大礼例该庆贺者须待本部题允方许撰表赍进其总督抚按俱不得违例进表称贺南京五府掌印官六部都察院堂上官大理寺正官及各处总督巡抚官皆系重臣一应升迁及经论劾留用或军功受赐边镇给赏等项既不得廷谢仍许具疏三司将佐等官一同受赏者总兵督抚即与并谢不得另奏其疏务明白简直不得牵合四六之体务为浮靡之辞有不遵守者听本部及该科指实参奏诏如议行
　　○直隶巡按御史周弘祖言淮安府所属十一州县水灾重大种马人户流移未复请仍以三年为限将逃户种马折价悉与蠲免俟其归复仍旧徵角□羊兵部请从其议并行有司加意招复  上是之
　　○甲戌礼部进册封  皇贵妃贤妃仪注一先期内府造  皇贵妃金册金宝并贤妃金册及各冠服玉圭等前一日鸿胪寺设节册宝案于皇极殿节案居中册左宝右设节册宝彩舆于丹墀教坊司设中和韶乐及大乐设而不作一是日早内官设  皇贵妃受册位于宫中设节册宝案于受册位之北节案居中册左宝右设香案于节案前设贤妃受册位于宫中设节册案于受册位之北节案居左册案居右设香案于节册案前设内赞各三人引礼各二人一是日早  上具常服以册封  皇贵妃贤妃告于  奉先殿  世宗皇帝几筵  孝烈皇后殿  孝恪皇太后殿如常仪一是日早鸣钟鼓锦衣卫设仪仗如朔望仪  上具皮弁服御中极殿执事官行礼毕鸿胪寺奏请升殿导驾官导  上升座鸣鞭讫文武百官俱朝服入班行叩头礼左右侍班正副使就拜位赞四拜礼毕奏传制执事官举节册宝案由殿左门出用黄伞遮送至丹墀中传制官由左门出称有制赞跪正副使跪传制讫赞俯伏兴四拜礼毕执事官举节册宝彩舆大乐前导设而不作鸿胪寺奏礼毕鸣鞭  驾兴节册宝舆至归极门外正副使北向立内官举节册宝舆入将至各宫门引礼请  皇贵妃具礼服出迎于宫门外内官捧节册宝由正门入  皇贵妃随至拜位内官以节册宝置于案内赞赞四拜赞宣册赞跪宣册女官取册立宣于  皇贵妃之左赞搢圭赞受册宣册女官以册跪授于  皇贵妃  皇贵妃受讫以册授女官女官跪受于  皇贵妃之右立于西赞宣宝宣宝女官取宝立宣于  皇贵妃之左赞受宝宣宝女官以宝跪授于  皇贵妃  皇贵妃受讫以宝授女官女官跪受于  皇贵妃之右立于西赞出圭赞兴四拜贤妃受册行礼同惟不宣宝礼毕内官持节由正门出  皇贵妃贤妃各送出宫门外内官赍节出至归极门外以节授正副使报礼毕正副使持节复命一是日  皇贵妃贤妃受册封毕各具礼服候  皇上率诣  奉先殿  世宗皇帝几筵  孝烈皇后殿  孝恪皇太后殿行谒告礼如常仪毕遂诣乾清宫候  上服皮弁服  皇后亦具服各升座赞引女官引  皇贵妃贤妃诣前就拜位行八拜礼毕各还宫一二十九日恭请  上御皇极门百官各具吉服行称贺礼
　　○宣大山西总督侍郎王之诰奏两镇军储已奉诏蠲免十分之五亏边军半岁之需宜各补给及添设军马粮草岁用之数宣府七万二千余两大同四万五千余两宜增入岁额户部议以见徵四十五年钱粮及带徵四十三年以后逋欠者补给军饷其年例宣府主兵银十二万两客兵银一十三万五千两大同主兵银二十四万九千六百两客兵银六万两移太仓给发  上是其议诏见徵及带徵钱粮行各抚按官严督有司作速完角□羊有违误者听该部劾治
　　○乙亥更名景云殿曰  弘孝殿
　　○礼部以  弘孝殿工完进迁奉  孝烈皇后神主仪注一三月二十二日早内侍官设  神主舆衣冠等舆于  奉先殿左门外至期遣官以迁奉告于西夹室行礼如常仪告毕内侍官跪奏请  孝烈皇后诣内殿奉祀奏讫内侍官于神座上恭捧  神主及内侍官捧神位衣冠等俱由左门出各奉安于舆执事者举舆擎执伞扇如仪遣官后随至内殿门外少驻内侍官诣神舆前跪奏请  孝烈皇后神主降舆升殿奏讫于舆中恭捧  神主由中门入至殿内奉安于神座随捧神位衣冠各以次陈设遣官行安神礼如常仪每岁五享四序荐新忌祭日供俱于本殿行礼
　　○赠故南京兵部尚书李遂太子少保赐祭二坛命有司营葬
　　○御史王得春条奏四事一清宫闱谓累年选入宫人充满掖庭其中老弱幽闭者未免抑郁愁怨有伤和气宜悉简出一禁謟谀谓迩年多献祥瑞以干恩泽备极谀辞即有灾异匿不以奏甚非忧治危明之意乞晓谕中外臣工毋得仍蹈故辙四方水旱疾疫寇贼奸宄即宜据实报闻一慎题覆谓比来章奏繁多必该部秉公执奏明旨断而行之乃为尊君命重主威之义近言官论事奉旨拟议该部率多委曲迁就以致政令不一下不知所守请敕各部今后章＜锍-釒＞是者即为覆行非者即与论罢不必依违两可以紊国是一慎贡选谓近奉诏令用人毋拘三途诚为羙意但岁贡中沉沦日久壮志已隳似难责其策励宜查复选贡例与正贡并行又宜慎选提学无采虚名其取士不当者即加显黜礼部覆奏从之
　　○丙子遣驸马都尉许从诚以  世宗肃皇帝升祔及  孝洁肃皇后祔享告  太庙
　　○铸造日本等国云南四夷车里宣慰使司等处信符金牌
　　○诏建云南新兴州江川县儒学除学正教谕各一员以礼部覆巡按御史刘思问奏也
　　○命辽东都司掌印署都指挥佥事赵斌为分守辽东海盖参将
　　○丁丑  世宗肃皇帝神主至京遂升祔  太庙驸马都尉许从诚告  奉先殿西夹室请  孝洁肃皇后神主同祔享如仪遂迁奉  孝烈皇后神主于  弘孝殿遣驸马都尉李和行礼
　　○戊寅降太常寺掌寺事礼部侍郎师宗记为本寺少卿少卿魏承诏袁好礼为寺丞宗纪等皆以道流致列卿御史王得春劾其冒滥宜罢下吏部议谓宗纪等素习祝赞之事请姑降级叙用自今卿及少卿有缺皆于科目中推举从之
　　○己卯  上御皇极门文武百官行奉慰礼始鸣钟鼓鸣鞭百官奏事如常
　　○庚辰奉安  孝恪皇太后神主于  神霄殿专祀  孝懿皇后神主祔享如仪
○大学士徐阶等言自古帝王莫不以讲学为首务至我  祖宗列圣月开经筵日御讲幄谟训典式尤为炳然盖以成就  圣德讲明治道胥赖于此仰惟  皇上方建太平之业宜勤问学之功向以  世宗皇帝梓宫在殡未敢上请兹  山陵事毕祔  庙礼成经筵日讲正惟其时伏望  皇上率循旧典特举盛仪以缉熙  圣学实  宗社无疆之幸命候敕行
○兵部以蓟宣二镇修边募兵移户部发太仓银协济户部奏言募兵之费屡经科道会议明旨处分责在兵部其以本部助修边  先帝尝一行之然因马价不足故为权宜之计今马价收贮六十余万而修边之费才一万有奇本部岁派钱粮奉诏蠲免过半九边军储尚不能给乃欲分外责办其何以堪乞敕兵部自今凡系各镇修边募兵务尽马价夫给如果匮乏已极本部储蓄稍充然后议处从之
　　○辛巳改南京太常寺少卿周怡为太常寺少卿
　　○升河南都司领班指挥同知王承诈为署都指挥佥事掌辽东都司事
