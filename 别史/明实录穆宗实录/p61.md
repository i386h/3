<!-- { "loadSidebar": true } -->
　　○石州之败副总兵田世威参将刘宝既下狱论死至是宣府总兵马芳有功荫一子千户芳上疏言世威宝以千余弱卒抗数万方张之虏而狼狈致败遂□木□具□搷重典臣窃见二将才尚可用愿寝臣荫子之命为二臣赎罪御史王圻因劾芳恃功党私无人臣礼兵部言石州之役总兵申惟岳已伏诛而世威宝尚系狱未决今芳以一念怜才之私冒昧上请诚如御史言宜戒谕芳令策励供职而系二臣毋赦  上然之
　　○工科左给事中管大勋条陈查盘节慎库五事一该部各工厂必有司官一人督察工程验收物料凡所据以综核而出纳者惟印信实收也今司官往往专委卫所等官代收物料听其纳贿作奸遂使实收为一弊孔宜增立循环文簿将工厂每日夫匠物料实数管工官自行填注递换呈堂以为会佑磨筭之计且革卫官之承委者一该库每岁收银七八十万两外加积羡银一千二百余两以备该部公堂支用故角□羊者每苦称头之重而给者又病支领之轻夙弊踵袭卒难厘正宜罢遣贴库主事而以科道官之监盔甲厂者兼之使之稽查出入严革羡余该部工用即于正银数内取给以往年召买柁散等木率取之湾河价值腾起糜费不赀宜仍令在京收买量材定价不得浮于旧估之额一载运南板旧例见方称斤以二千二百斤为一车给之运价后以车户佞乞准照楠木长折筭侵冒者多宜悉遵前估以为定则一各库积贮先羊籍没金珠银钱等项庋阁岁久吏缘为奸宜令随时变易以其值供库藏之需工部覆奏  上从之
　　○甲子  命神枢营佐击将军署都指挥佥事王世英充不同北西路左参将升镇河堡守备指挥佥事赵竭忠为署都指挥佥事充大同入卫游击将军
　　○工部尚书朱衡奏本部岁派各省料银计五十万两今节年积欠至百万余两见存不及二十万两而圜丘甎料及卤薄军器之用费且倍之帑藏诎乏无甚于此请令有司刻期办纳臣又惟  朝廷之供应皆小民之脂膏也今内外诸臣不思樽节甚者又从之而朘削之臣等目击时艰不敢不更相饬戒为国家守财至于内府盐局一切加徵浪用则在  皇上亲发训辞俯容臣等随事执奏庶宫中府中俱为一体而国用民命两有所赖  上是之因命该司责逋省费悉如衡言  诏晋山西赃罚银三万二千两于本省以备赈恤从部覆抚臣杨巍奏也
　　○户部覆巡抚甘肃都御史王轮所奏禁虚名宽虚税二事虚名为查盘委官勒抑官吏妄报附余以猎能声者虚税为有司丈量屯田多不亲行止凭询访虚加税额以病民者二事有伤天和俱宜禁止  上是其言
　　○乙丑
　　○改建教场大门遣工部侍郎曹亨祭告后土司工之神
　　○丁卯  万寿圣节  上御皇极殿文武郡臣行庆贺礼
　　○遣武定侯郭大成宁阳侯陈大纪驸马都尉许从诚平安伯方承裕祭  长陵  献陵  景陵  裕陵  茂陵  泰陵  康陵  永陵都督佥事沉至祭  景皇帝陵寝指挥佥事李钰祭  孝懿皇后中官祭  恭让张皇后各  陵园
　　○免文武郡臣宴赐节钱钞锭
　　○免命妇朝贺
　　○朝鲜国王李松遣陪臣及泰宁等卫夷人头目并入贺宴赏如例
　　○加太同镇岁饷银一十万两给新募兵
　　○戊辰
　　○发太仓银四万两给蓟镇新募南兵粮饷
　　○己巳  孝静毅皇后忌辰遣丰城侯李儒祭  康陵
　　○大理寺左少卿王诤言我朝设刑部以掌刑名又设大理寺以评审之本以相济而非以相病也今问刑官不能输心服善多务求胜每每违背律例独任意见或曰难以照常发落或曰合比其事拟罪自创一例略无顾忌臣请以近事一二徵之一律文所谓凡奉制书有所施行而违者杖一百本指制诰而言今则操军违限守卫官军不入直开场博赌概此用律臣常驳之则执称律例皆制书也然则大明律皆不必用独用制书有违一句足矣臣窃谓其舛也一律文犯奸条下所谓买休卖休和娶人妻者本指用财买求其夫使之休卖其妻而因以娶之者言也故律应离异归宗财礼入官至若夫妇不合者律应离异妇人犯奸者律从嫁卖则后夫凭媒用财娶以为妻者原非奸情律所不禁矣今则概引买休卖休和娶之律悉令离异财礼入官臣尝驳之则又
　　○执称买休卖休和娶人妻原不系奸情然则何为载于犯奸条下也一律文所谓不应得为而为之者笞四十重者杖八十盖为律文该载不尽者方用此律也若所犯明有正条自当依本条科断今人之所犯有手足殴人成伤者应笞三十以他物成伤者应笞四十此罪名之当得者也今之议罪则曰某除殴人成伤轻罪不坐外合依不应得为而为之事理者重律杖八十夫既除殴人轻罪不坐则无罪可坐矣而又坐以不应得为臣不知其所谓不应得为者何事也人命至重宪典昭然恐不宜附会偏执如此  上曰迩来问刑官不谙律例致多亏枉诤所奏令刑部都察院公议以闻先是诤与刑部尚书毛恺屡有议狱不合故疏中及之恺不能平执奏部议皆是又谓买休卖休及本夫卖无罪之妻为义绝本妇从嫁卖之命为失节买休人娶有夫之妇为苟婚故彼此俱罪本妇归宗也若犯奸自有正律不当传此京操军班违限乃题准事例非制书有违而何事变无穷律文有限则有不应得为而为之律盖成法也事有情重律轻者则难以照常发落罪有律无正条者则比附律条奏请亦成法也而曰自创一例略无顾忌何耶于是议久不决都察院左都御史王廷刑科左给事中陈行徤等皆以诤议为是  上乃命更议买休卖休律而戒恺等今后问拟评驳务协心详审以副朝廷  钦恤之意
　　○升四川埧底守备指挥同知邓宗禹为署都指挥佥事掌四川行都司事
　　○庚午  命岁给荆府故辅国将军厚煓夫人张氏养膳米五十石
　　○升福建按察司副使罗一道为贵州布政司右参政
　　○升神机营大号头指挥使林岐署都指挥佥事充神机营佑将军
　　○辛未
　　○以广东惠州府河源县归善县地广多盗增建长宁县于鸿雁洲永安县于安民镇长宁设＜土乍＞坪长吉黄峒象冈巡检司四割河源英德翁源田粮三千三百七十六石与之永安设驯雉宽仁巡检司二苦所驿一割归善长乐田粮四千二百四十七石与之从巡抚都御史熊桴奏也
　　○壬申
　　○户部尚书马森以母老引疾求退许之令给驲以归
　　○云南道试监察御史詹仰庇巡视皇城遇医官自禁中出言  皇后迁于别宫寝疾危困仰庇上疎曰臣闻天子之有后所以分理阴教正位六宫之道故宫闱之教修而后阴阳之理顺今  皇后殿下乃  先帝所择以配  陛下以为  宗庙  社稷之主四方家人之则也臣昨闻道路流言  皇后移居别宫已近一年又有言  睿体抑郁成病  皇上略不省问者有如一旦不可讳是上累  圣德而贻天下万世之议臣实痛之入朝之际尝窃问大小臣工亦无不忧惫泣下者而事涉宫禁不敢明言臣谓人臣之义知而不言当死言而犯忌讳亦当死臣今日固决死然愿  陛下一听臣言复  皇后于中宫时加慰问则臣死贤于生疏入  上曰后侍朕多年无子近且病乃移居别宫冀所安适却疾耳尔不晓宫中事多言姑不究初抑庇疏上众谓祸且不测仰庇亦自分重谴及命下中外闻者翕然称  圣德焉
　　○癸酉
　　○中宫千秋节免命妇朝贺
　　○南京广东等道试监察御史傅宠等上疏谏采办珠宝章下所司
　　○甲戌
　　○都察院左都御史王廷再疏覆刑部尚书毛恺大理寺少卿王诤议言买休卖休律分列犯奸条下上承纵容抑勒通奸之条下接用计逼勒休休弃之罪会议明属奸情但律文止曰本夫本妇及卖休之人原无奸字故部寺各执所见大抵该部则谓夫妇大伦不可輙卖当一切裁之以法则用正条罪难概拟欲将图财嫁卖者问以不应量追财礼入官其贫病嫁卖及后夫用财买娶别无此情者不坐于情虽便颇属纷更惟  上加裁定淂旨买休卖休本属奸条今后有犯罪系有奸情者不得引用
　　○二月乙亥朔
　　○丙子复除四川道御史吴从宪于江西道
　　○改南京户部尚书刘体乾为户部尚书
　　○南京国子监祭酒姜宝条奏饬监务以广  圣教八事一修理顿毁舍宇一督徵各处膳夫银一请罢纳粟事例以塞幸途一催取举人入监就中察其志行卓然者破格用之因荐四川阆中举人传太内江举人赵蒙吉可备学官之选一请复国初积分之法一公侯伯子孙例该送监者尽数查送教养以储大用一处补分教属官以重课督一查复祭酒司业见部旧规及将监生物故者恤助有犯者别衙门不得擅自拘提下吏礼二部覆议俱从之
　　○巡抚浙江都御史谷中虚奏今浙江有总兵一人参将四人总兵专驻定海止统水兵而宁波陆兵则属海道每遇泛期总兵出沈家门外洋防御而宁绍参将反驻临山内地是总兵号令仅行于一隅也宜移宁绍参将驻舟山专统水兵遇警出沈家门外洋与加台温参将交哨总兵则驻定海居中调度以宁波陆兵一营充其标兵各区将领俱听节制真绍兴陆兵一营以定海游兵把摠改驻临山统练防守从之
　　○丁丑
　　○祭先师孔子遣礼部尚书殷士儋行礼原任四川道御史张敕为太常寺少卿致仕敕初以建言落职至是当起用而年老吏部请加秩致仕从之
　　○户科右给事中王玺言光禄寺所积白粮数多仓廒不足以容宜令各监局工役应给折色者尽给本色俟会派南粮时量减其数部议亦以为然奏入  上不允乃更请修建新廒四十间贮之报可
　　○戊寅  上亲祭  太社  太稷监察御史刘思问等请添设锦花卫官二员把守坛庙禁门从之
　　○礼科都给事中王之垣等复奏请还  皇后于本宫调理得旨待后疾稍愈即还本宫
　　○吏部尚书杨博左侍郎王本固都察院左都御史王廷各以考察京官先上疏求罢  上皆谕留之
　　○己卯
　　○发南京内官监邢保充军先是给事中张应治疏劾保乾没工部银两请罪之  上命先治其吏胥用事者俟鞠状既明乃议保罪已而刑部坐保监守自盗律故有是命  复命给进表官勘合勿予路费先是御史李叙和言国家设驿递所以传王命而驻使节今来朝诸臣独使之路宿野次而所以议路费复窘甚势不可久请更议之兵部亦以为请故有是命
　　○庚辰
　　○发太仓银二十二万六千两给延绥军饷
　　○蠲狭西西安凤翔庆阳平凉延安今年秋粮有差以地震早灾故也
　　○辛巳
　　○大学士李春芳陈以勤张居正各以考察自陈乞休  上皆降旨褒谕不允
　　○户科右给事中刘继文条陈收政五事一大埧等马房牧地侵占浸多地削课亏宜履亩踏勘明立界限令巡青官每年阅视查理一马房修理地亩增至二千三百余顷以十年计之内所监入不下六万余金今屋舍损坏如故侵渔莫诘宜照旧止留四百三十顷令部属督徵贮库以备修葺一二十四马房均备法驾骖乘之用内外事体原自相关请将内监马发出三五百匹付外厩分牧庶马乘蒭秩其数可稽一内府旧有环吉三尖等印办诘牧产全藉于此今革不行请将所蓄马牛三年印烙一次以杜抵换混冒诸弊一马匹倒损料价尤存极为糜费请择其茁壮者留用羸瘦者卖价买补所省不赀户部覆奏  上命修理马房地税仍赴内监徵收余如议行
