<!-- { "loadSidebar": true } -->
　　　○甲子时都给事中章甫端张国彦给事中宋应昌张思忠纪大纲各条上虏酋封贡互市事与总督王崇古八议互有异同诏并下部议于是兵部集府部科道诸臣廷议之定国公徐文璧吏部左侍郎张四维等二十二人皆以为可许英国公张溶户部尚书张守直等十七人以为不可许工部尚书朱衡等五人以为封贡便互市不便独都察院佥都御史李棠极言宜许状兵部尚书郭乾淆于群议不知所裁姑条为数事以塞崇古之请大抵皆持两端其锡封号请如朵颜三卫例先授都督职衔令虏酋各自为部不相统摄俟虏奉贡惟谨一二年不犯边徐议封爵其定贡额请留虏使于边城夷馆毋令入京师其所贡马督抚官代进赏赉及其余马价如例付督抚给散以后渐欲增加即闭关谢绝其议贡期请以二月为率勿拘  圣节其立互市请令今岁暂一开市以观事机其铁锅并硝黄钢铁皆禁勿予有不如约即当奏罢其议抚赏请预为约束止及于守市夷人其因事到边求赏者不许其议归降请招抚如旧无绝华人归正之路其严边备请以羁縻战守事付之崇古久任责成毋令辄代其戒狡饰请饬诸将日夜警备有造言饰诈而玩愒宴安者罪之亦不当专恃和好辄沮士气＜锍-釒＞上  上以为未当令部臣更议以闻
　　○玉田伯蒋荣卒赐祭葬如例荣  慈孝献皇后侄也
　　○乙丑清明节遣武安侯郑昆灵璧侯汤世隆新宁伯谭国佐安平伯方承裕分祭  长陵  献陵  景陵  裕陵  茂陵  泰陵  康陵  永陵固安伯陈景行祭  景皇帝陵寝德平伯李铭祭  孝懿皇后中官祭  恭让章皇后及废后吴氏都督佥事沉至祭  哀冲  庄敬二太子各陵园
　　○丙寅夜月犯毕左股第二星
　　○丁卯南京六科给事中张焕等十三道御史李绍先等论劾通政司右参议宋训延绥巡抚都御史何东序江西巡抚都御史李一元各冒滥京堂乞行黜降吏部覆东序宜致仕一元降一级调外任训回籍候勘从之
　　○升山西按察司按察使于锦为本布政使司右布政使
　　○初嘉靖间山东按察司副使王献建议请循元人海运遗迹于胶莱间开河渠一道舟繇淮安清江浦历新坝口马家壕麻湾口海仓口以达天津道里甚径度不过千六百里又可避海洋之险业已从其议开凿将毕会献去官遂罢其役至是户科给事中李贵和言比岁河决转饷艰难请修献遗策开胶莱新河复海运以济饷道  上以事体重大遣工科给事中胡价往视之
　　○戊辰以狭西宜君等县靖虏等卫所额徵屯粮积逋论掌印管粮管屯官罪知县娄炯等指挥佥事陈节等各住俸降级发边卫有差从督抚官王之诰等奏也
　　○己巳  上御文华殿日讲毕大学士李春芳等面奏北虏封贡事宜具言外示羁縻内修守备之意  上曰卿等既议允当其即行之于是廷臣知事由  宸断异议稍息矣
　　○铸给镇守四川总兵官关防
　　○庚午册封王氏为荣妃杨氏为安妃赵氏为和妃韩氏为容妃  上告  内殿毕出御皇极殿传制遣英国公张溶驸马许从诚庆都伯杜继宗德平伯李铭持节大学士高拱张居正殷士儋尚书潘晟捧册行礼荣妃册曰周官嫔御寔垂葛藟之仁汉秩昭仪用广椒涂之泽内则允资于淑慎坤维宜协以安贞乃属徽音诞敷显命咨尔王氏储祥茂姓毓粹神州绰有令仪服习二南之化克闲姆教聿怀四德之良授环已利于贯鱼列爵尚徵于梦燕爰差谷旦载启芝函兹特遣使持节封尔为荣妃锡之册命于戏金相玉检星文增丽于轩辕翟茀翚衣仪卫并隆于阃阈相尔幽闲之度禆予清穆之休安妃册曰彤闱宣化风实始于二南宝册敷荣礼特隆于六寝眷是壸彝之备式孚邦媛之求匪晋嘉名曷彰茂渥尔杨氏惠温成性敬慎禔躬充侍后庭夙著幽闲之度鉴观前史益修正淑之仪用锡龙章以光翟茀兹特遣使持节封尔为安妃锡之册命于戏象应四星丕荷重霄之宠班同九棘行开百叶之繁尚遵鸣佩之良规益赞宵衣之盛治和妃册曰紫掖遴英上应四星之象玄墀序秩载陈六列之仪实资助于鸡鸣宁取光于鱼贯故内职在和而理乃嫔御以妃为崇咨尔赵氏性行温良仪容淑慎夙闲女则饬躬彤管之规蚤备皇闱升誉璇宫之范宜加眷异以显芳徽兹特遣使持节封尔为和妃锡之册命于戏龙函肆启增瑞彩于星轩象服攸宜丽春霞于翟茀尔尚服兹光宠绥以柔嘉益敦雍睦之风懋赞明章之化容妃册曰象应紫闱环四辅而拱极礼传彤管率九御以备官维是壸仪必资邦媛匪利贯鱼之宠式弘贻燕之谋尔韩氏简自蓬闺登于椒掖秉心温惠靡愆图史之规承事肃雍动协珩璜之度坤元攸赞晋秩宜崇兹特遣使持节封尔为容妃锡之册命于戏万年锡胤之祥爰厘女士二南正始之道寔首王风尚警鸡鸣用昌麟趾钦哉
　　○升巡抚浙江都察院右副都御史熊汝达为南京刑部右侍郎
　　○升山西布政使司左布政使杨彩为都察院右佥都御史提督鴈门等关巡抚山西
　　○升淮扬海防兵备副使傅希挚为浙江布政使司右参政仍兼副使理兵备事以三年秩满也
　　○兵部奉旨再议北虏封贡事宜请如崇古议封俺答王号余酋授都督指挥千户职衔今岁贡期已过二月听于三四月后一行以慰诸夷之望互市之时先定入市马匹之数以杜争端其贡使不得至京铁锅等物不得阑出及他事仍执初议且言事在边疆惟边疆之臣知之亦惟边疆之臣能任之今日之事以及时内修为良图以久任责成为要务惟  皇上丁宁督抚诸臣乘时整饬边备务使常胜之势在我意外之变无虞以纾宵旰之忧慰安攘之望又言套虏事体与宣大不同宜令狭西督抚更议可否  上允行之谕崇古悉心经画务期安妥仍督率镇巡等官益严武备不得懈弛以致疏虞
　　○壬申复设山东布政使司督粮左参政以原任广东左参政谢鹏举为之
　　○加浙江处州府同知江应昂四品服俸仍管府事以六年秩满从浙江抚按官奏也
　　○升分守福建南路副总兵署都指挥佥事张元勋为署都督佥事充总兵官镇守广东
　　○命分守浙江杭嘉湖参将署都指挥佥事王尚文光副总兵官镇守江南
　　○癸酉新昌王厚燇薨  上辍朝一日遣官赐祭如例谥曰端僖
　　○甲戌礼部覆吏科都给事中韩楫奏言王亲不任京官会典虽有其文然已故及无子孙者不在禁例中国家防嫌惜才之意初不相悖近者遏抑太严遂至民家不乐缔婚宗室多方规避而怀才抱德之士一涉王亲无论亲疏存亡概令沉置外僚非所以体宗室广贤路也请敕吏部以后升除官员除王亲同祖亲枝与仪宾郡县主未故者宜照例不任京职其不系同祖与夫人以下之亲及系同祖而妃与仪宾郡县主已故者一体升除京职其男为郡县乡君仪宾者亦如之＜锍-釒＞下吏部覆请行各省抚按官查核推用从之
　　○升广东按察司副使施尧臣为布政使司右参政江西袁州府知府刘廷举为按察司副使南京礼部主客司郎中角□羊宋为布政使司右参议尧臣宋俱湖广廷举广西
　　○赐恭顺侯吴继爵母朱氏祭二坛从其请也
　　○赐巡抚大同兵部右侍郎方逢时母孔氏祭一坛给半葬逢时三品未任以边功特予之
　　○命蓟镇游击将军署都指挥佥事王通为燕河营参将保定游击将军署都指挥佥事曹世德为五军营游击将军浙江军门中军署都指挥佥事孙鸾为本省标下游击将军升中都留守司领班指挥佥事余庆为署都指挥佥事充神机营佐击将军
　　○授荣妃父王泽安妃父杨廷辅和妃父赵昇容妃父韩洋为锦衣卫带俸正千户
　　○乙亥  武宗毅皇帝忌辰  奉先殿行祭礼遣豊润伯曹文炳祭  康陵
　　○以廷试天下贡士命少师兼太子太师吏部尚书中极殿大学士李春芳少师兼太子太师吏部尚书建极殿大学士掌吏部事高拱少傅兼太子太傅吏部尚书建极殿大学士张居正少保兼太子太保礼部尚书武英殿大学士殷士儋太子少保兵部尚书郭乾太子少保工部尚书朱衡户部尚书张守直刑部尚书刘自强都察院左都御史葛守礼吏部左侍郎兼翰林院学士掌詹事府事吕调阳吏部左侍郎兼翰林院学士张四维通政司通政使王正国大理寺卿董传策翰林院侍读学士掌院事丁士美充读卷官
　　○四川叠溪等长官司石砫宣抚司遣通把事郭成等来朝贡马以过期给半赏
　　○以河工免山东布政司及淮阳徐颖三道各派夫人户杂繇一年从河道都御史潘季驯奏也
　　○丙子  上御皇极殿策试贡士制曰朕昭承  天命缵御丕基五年于兹夙夜皇皇图维治理每思与天下共享和平之福而未臻厥效朕甚惑之唐虞尚矣三代以成周为盛说者谓太和在其宇宙果何道以致之或谓周礼九职八则五礼六乐三物六容使民勤事而不暇习于上下等仪之中消其尊崇富侈之心是以化行俗美天下和平然欤否欤汉治号为近古当其时献议之臣犹有欲定经制者欲建万世之业者欲不严而成化者之三臣者皆病徒法不足以兴治然则如何而可以致太平欤洪惟我  太祖高皇帝开天建极六合同风以政防民若职掌所载同符六典以礼教民若洪武礼制礼仪定式大明集礼所载制度精详达于上下可万世行之而寡过矣乃令治绩罔效风教未孚长厚之意薄虚伪之习滋民或侈泰以相炫士或睢恣以陵上庶几所谓卿大夫和于朝士庶人和于野者而不可得岂政之文徒具而礼之实未至欤今欲兴教化厚风俗使天下志虑不易视听统一相安于荡荡平平之治礼让之风媲美成周必何施而后可诸士子综古度今试究其说朕将采而行焉
　　○以礼部尚书兼翰林院学士潘晟充纂修  实录副总裁
　　○兵部右侍郎王遴乞假归省许之
　　○都察院左都御史葛守礼申明巡按事宜一正体统谓监司之于守令上下相维按臣不当假手属官考注藩臬以致政弛民玩权柄倒持二修本务谓御史职在肃官僚振纲纪摘奸伏理冤滞宜力举其职诸细故各有司存毋得侵官三慎访察谓官以察为名毋自眯眛徒寄耳目宜虚心咨访酌用佥言则摘发所及无不詟伏四简受词谓讼必兴于险健听受稍轻则告讦蜂起奉行过当所伤必多自非有司所不能治监司所不能决不宜轻受五完勘合谓本院考察例以完结分数为较每以文移细故塞责考课时必核其实六公举劾言抚按之于所属每恕于甲科而严于举监今无论其出身惟当核其名实举刺之＜锍-釒＞无俟出境以启他议七核查盘谓委属宜在得人一人无过三处则磨勘精核而弊端可厘八倡节俭谓减驺从薄供亿戒承奉以身率物则其下不渝  上嘉其议令所在巡按御史从实举行回道之日仍严考核毋事姑息
　　○丁丑工科给事中刘伯爕劾奏兵部尚书郭乾谬筦中枢有负任使前京营缺大将久不推举致廑  宸虑特用镇远侯寰北虏封贡事宜早决复狥筑舍之议阴持两端及纶音再下犹漫为题覆竟无可否庸闇欺谩无大臣体乞罢黜于是乾上＜锍-釒＞引咎以衰疾求退  上谓乾素行清谨不允踰数日复具＜锍-釒＞力辞上乃许赐驰驿以归
