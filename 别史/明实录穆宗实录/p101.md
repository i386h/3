<!-- { "loadSidebar": true } -->
　　○以宣府雨雹及水灾改折各卫屯粮有差  命甘肃府辅国将军缙＜火贵＞袭封为王仍支辅国将军禄先是缙＜火贵＞以屡请袭封不许乃令延长王真滰等代奏以为亲王大宗统不当绝臣等爵降品秩益卑内不足以钤束宗支而外无以镇边方杜番夷窥伺惟  上幸许袭封以昭兴灭继绝之仁事下礼部覆言宗藩袭封莫重于亲王万世遵守莫严于君命缙＜火贵＞以淮王从父例不得继袭此  先帝独断  皇上亲裁成命赫然孰敢违越而缙＜火贵＞复使延长等王列名陈请是条例不足凭而明旨不必信也其谓亲王统不当绝则  高皇帝之子潭赵湘安郢五王  宪宗皇帝之子岐雍寿汝泾五王皆以无嗣国除当时何尝绝统岂非为天下后世长久之虑哉惟  上念  祖宗之深意脩  先帝之明法坚  赐宸断杜其请求以定经制上以抚边重地必湏用王镇护特令缙＜火贵＞袭封为王于是礼部执奏宗藩条例一书乃廷臣集议  先帝临决勒成令典以抑冒滥万世不可易之明旨也以故本部奉行宗藩帖服而缙＜火贵＞蔑成宪玩明旨肆然渎奏若复听之则宗室效尤人人欲行其私事事欲更其制岂圣世所宜有哉且肃府始封甘州今徙兰州在内地不得称极边即选择诸郡王贤者使理府事自足镇护不必变更条例  皇上即欲听许宜下廷臣集议之使朝廷大信可全宗藩大分不越然后可  上曰已有旨不必阻挠既而礼部请封为郡王他宗藩如缙＜火贵＞者率以此令从事  上不许竟封为肃王都给事中周诗等御史刘良弼等争之皆不听盖太监陈洪入其贿故力主之部议不能夺也  诏城云南澂江广西二府从抚按官议也
　　○升协守辽阳副总兵署都指挥佥事李成梁为署都督佥事充总兵官镇守辽东  命辽东镇武堡游击将军署都指挥佥事毕朝用充右参将分守锦义等处协同分守宁夏广武营署都指挥佥事裴尚质充狭西军门标下游击将军
　　○辛丑
　　○令云南按察司副使张元谕致仕原任提学副使杨守鲁闲住以巡按刘翾劾也
　　○初以应天巡抚海瑞议裁革江南募召客兵已而直隶巡按御史张问明言各兵业有安居遣之适以滋盗乃复命抚按官从宜选留至是抚臣朱大器言苏州常州松江共省主客兵三千六百有奇其余水陆兵亡论主客共七千七百有奇势不得尽遣而前所遣者仍以各处军余民壮调补合之盖一万五百六十五人又岁于防汛时募沙土兵八千是皆不可削计兵饷当用银十二万一千有奇而存者仅五万不能充一岁之给宜稍加派以定众心事下兵部请留用官兵如大器言户部议许加派兵饷银三万  上报可
　　○晋宁伯刘斌卒  赐祭葬如例
　　○癸卯
　　○虏酋俺答孙把汉那吉率其属阿力哥等十人来降把汉那吉者俺答第三子鉄背台吉之子也幼孤育于俺答妻所既长娶妇比吉久之会我儿都司有女那吉欲娶之为俺答所夺其女即俺答外孙女也那吉怒欲治兵相攻俺答以他女畀之终不悦遂弃所部来归独阿力哥十人从已而降者相踵巡抚方逢时受之以告总督王崇古处之镇城所以拊循慰藉之甚至会俺答攻掠西番闲奕亟引还约诸部兵入犯崇古檄各镇巡严兵御之乃  上言今  圣武布昭黯虏效顺殆天意非人力也顾其事系国体不细臣熟计之有三策焉把汉脱身来归非拥众内附之比宜给宅授官厚赐衣食以悦其心禁绝交通以防其诈多试之以察其志岁月既久果无异心徐为录用使俺答勒兵临境则当谕以恩信许其生还因与为市令生缚板升
　　○诸逆赵全等至之麾下仍归我被虏女士然后优赏把汉而善遣之此一策也如其恃顽强索不可理谕则严兵固守随机拒战且示以必杀制其死命则其气易阻必不敢大肆狂逞而吾计可行又一策也其或弃把汉不顾吾厚以恩义结之其部有相继来降者輙收牧各边令把汉统领略如汉人置属国居乌桓之制候俺答既死黄台吉兼有其众则令把汉还本土收其余众自为一部以兴黄台吉抗而我按兵助之使把汉怀德黄台吉畏威边人因得休息又一策也臣日夜度虏之状不出此三端而吾应之之术宜亦无踰此者惟  陛下集诸臣裁定可否得旨夷酋款塞事情兵部议处详确以闻时巡按御史饶仁侃武尚贤等各言虏情叵测请多方抚处申严战守之备＜锍-釒＞并下部议
　　○以边警免山西行太仆寺卿及大同府忻代岢岚保德永宁汾陆七州静乐繁峙定襄崞大同五县各正官朝觐命南京守备临淮侯李廷竹总督京营戎政
　　○以分守辽东开原右参将赵完充副总兵协守辽阳等处
　　○甲辰
　　○升吏部右侍郎靳学颜为本部左侍郎翰林院学士掌院事张四维为吏部右侍郎兼管及经筵日讲如故
　　○改南京户部尚书刘自强为南京兵部尚书参赞机务
　　○升总督蓟辽保定军务兼理粮饷兵部左侍郎兼都察院右佥都御史谭纶为都察院右都御史兼兵部左侍郎协理京营戎政纶＜锍-釒＞辞  上曰卿久劳边镇才识素优京营重任特兹简用不允从山东按察司按察使祁清为狭西布政司右布政使湖广布政司右参议王应显为云南按察司副使巡按山西都御史石茂华言三边关密迩虏境军多农寡土瘠气寒又米价翔踊月给饷银不能易本色之半即遇荒岁饥困不支储蓄之计不可不预今秋边地幸谷熟价贱臣谨将藩司积贮官银及驿传民壮银四万余两乘时收籴西路贮于岢岚诸处中东二路贮于忻崞诸处俟冬春暇时分运边堡专给客兵以饷银存库待贱而籴出陈易新流转灌输彼各仓有常数千之积则穷边不患无食年例因可渐省户部覆议允从之
　　○乙巳
　　○巡抚顺天等处都御史刘应节奏蓟州盐法通行边储日裕永平实与接境请将各镇存积余引分派开中以抵年例户部覆以来岁举行报可
　　○丙午
　　○兵部协理部事右侍郎王遴以疾乞归不允
　　○鲁府新蔡王健榔薨  上辍朝一日治丧葬如例谥昭和
　　○丁未
　　○升巡抚顺天都察院右副都御史刘应节为兵部右侍郎兼都察院右副都御史总督蓟辽保定等处军务兼理粮饷
　　○升狭西布政司右参政兼佥事杨衍庆为山东按察司浙江按察司佥事李文续为广西布政司右参议驻守通州提督保定等处入援兵马右副都御史兼兵部左侍郎刘熹引疾乞休诏予告归南京礼科给事中张崇伦言湖广德安府改隶郧阳府治不便请仍归湖广抚按专治吏部覆奏从之
　　○以水灾改折直隶庐州府淮安卫所屯粮有差
　　○兵部覆宣大总督王崇古等奏言把汉那吉以情激来归心志未定其后来降人情状难测收牧塞上则狼子野心终非可驯之物封疆近地或生意外之虞非完计也且俺答兵已临境合则屯驻索降散则分攻肆掠势所必至宜饬崇古详加译审别无诈谖则给之冠服以系其志其余相机度处宜悉如崇古议  上曰虏酋慕义来降宜加优抚其以把汉那吉为指挥使阿力哥为正千户各赏大红纻丝一袭该镇官加意绥养候旨别用其制虏机宜令崇古等悉如原奏尽心处置务求至当
　　○总督王崇古以白道沟之败＜锍-釒＞请恤诸死事者钱栋等而治守备孙锦等玩视之罪因举原任总兵孙吴代栋  上命吴充为事官管副总兵事协守山西余令御史勘奏
　　○戊申
　　○令南京礼部尚书吴山南京刑部尚书黄光昇致仕是时山与光昇皆以时望起用方屡辞待命未即之官给事中韩楫等以为迁延不敬请令山致仕而斥光昇吏部覆议山等如其无病则事属欺罔固所当惩如其果病则人已废残亦难适用故并罢之时谓楫专承望风旨以击抟立威不复知朝廷进退大臣之体矣
　　○己酉
　　○户部覆漕运侍郎赵孔昭条处淤阻粮船便宜一计看守谓军士量留数名守船月给耗米三斗修船之费以各总义余银给之一计督理谓参将把总等官有当押船回南修理者有当逮问及革任者俱宜暂留淤冻之处候漕粮起运方可离去一计淤运谓江西湖广淤粮数多正兑者仍旧运京若改兑并耗米八万七千五百余石请淮抵各总来岁行粮每石折银五钱角□羊纳太仓一计新运谓江湖二总新运缺船今淮扬徐州灾伤乞尽令改折即以船代运为便户部议覆来岁准折淮安米五万石扬州米三万石徐州米三万五千石兑粮者石折七钱改兑者石折六钱令该省雇船运送仪真交纳余如奏  上允行之  赐原任户部尚书高爟父显宗祭葬如例从其请也是时燿被禠职在本身例亦不给祭葬乃其父犹得冒昧请给公议称滥云命辽东游击将军署都指挥佥事刘云充右参将分守开原四川行都司佥事署都指挥佥事张元掌湖广都司事升辽东抚顺城备御指挥佥事甯子周甘肃山丹守备指挥同知鲁相浙江绍兴把总指挥佥事胡奎京城巡视把总指挥佥事刘承宗狭西岷州守备指挥佥事张守成广东德庆泷水守备指挥佥事王瑞俱署都指挥佥事子周辽东镇武堡游击将军相宁夏广武营协同分守奎浙江都司承宗山西行都司守成狭西都司瑞广东都司俱佥书
　　○以运河淤阻漕舟不至诏夺提督漕运总兵官镇远侯顾寰总督漕运侍郎赵孔昭总理河道侍郎翁大立各俸半年降管河郎中张纯徐州兵备刘经纬参将顾承勋各一级俱带罪管事寻以工部言纯初自北河徙官而南尚未视事复宥之
　　○庚戌
　　○升右春坊右谕德兼翰林院侍读丁士美为翰林院侍读学士掌院事御史赵可怀劾奏提督两广侍郎李迁巡抚辽都御史李秋巡抚甘肃都御史王轮各不职状吏部覆迁尚培策励秋轮如可怀言得  旨迁照旧供职秋轮致仕
　　○起原山东按察司副使张学颜于山西整饬蓟州兵备升狭西平凉府知府钱进学为狭西按察司副使整饬肃州兵备工科右给事中李存文为湖广布政司右参议提督漕运总兵官镇远侯顾寰以老疾辞任许之
　　○辛亥  诏京协理大臣设馆教习勋胄以储将材从御史赵可怀议也
　　○壬子  诚孝照皇后忌辰遣新宁伯谭国佐祭  献陵
　　○升提督五军营都察院右都御史曹邦辅为南京户部尚书原任吏部左侍郎兼翰林院学士掌詹事府事潘晟为南京礼部尚书提督神机营都察院右都御史兼兵部右侍郎陈其学为南京刑部尚书
　　○升山东按察司副使杨兆为都察院右佥都御史整饬蓟州兵备兼巡抚顺天等处
　　○起用南京刑部右侍郎任士凭病不能之任仍乞赐告许之户科给事事雒遵言我  祖宗念漕务重大岁定议单以便遵守诚合典也第历年条奏有增无减或一事而后前异出或连牍而意旨同归祖述旧章饬以新语实事不足虗文转烦夫令简则易从言多则听乱欲求捄毙其毙弥甚请敕下该司参考  祖制酌以时宜存要删繁俾词简而事备自后会议务采切当者载之  上然其言  命岁给岷府建德王定火□向两淮食盐一千引从其请也
　　○朝鲜国王李昖以王妃受册遣议政府左赞成姜暹等赍表衣方物入谢宴赉如例  命平江伯陈王谟充总兵官提督漕运镇守淮安南京协同守备掌南京后军都督府事怀宁侯孙世忠充南京守备掌南京中军都督府事
　　○乙卯
　　○录故总督南京粮储都察院右副都御史杨宗气边功荫一子为国子生
　　○成山伯王维熊卒  赐祭葬如例
