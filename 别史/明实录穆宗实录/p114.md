<!-- { "loadSidebar": true } -->
　　○吏部言官生任宗人五府者率多出为云贵两广知府不旋踵輙罢去若谓此辈不足用姑如是处之云尔遂使有志者皆自隳沮无志优游待迁彼此成风善政甚鲜况云贵两广皆称绝远休养抚辑尤甚内地知府一方之主顾可令官生苟且卒事哉夫既用之矣而故示之不足用是弃其人也既为地方设官而故使之不善于官是弃其地也人则吾人地则吾地求其用与治且不可得顾柰何弃之按部署等官年资深者始得为知府官生既可为知府则亦可为部署等官乞自今官生出身六七以上者得升部署及京府治中太仆寺丞等官以观其政绩果能称职则使为知府藩臬固不必远方知府藩臬复称职则又递迁之亦不必限制至于远方知府尤当与内地者一体除授升迁不得复有低昂从之
　　○丁未  睿宗献皇帝忌辰  奉先殿行祭礼
　　○铸给古田守御千户所印
　　○礼部覆河南抚按栗永禄杨家相礼科都给中张国彦等奏其略言今天下之至重而难处者莫如宗藩臣等历考前代未尝有宗室而坐食县官者我  圣祖独厚宗亲世授爵禄恩至渥也然  圣祖当天潢发源之始故奉以数郡而易供至于今日当宗支极茂之时则竭天下之力而难给以天下通论之国初亲郡王将军才四十九位今则玉牒内见存者共二万八千九百二十四位岁支禄粮八百七十万石有奇郡县主君及仪宾不与焉是较之国初殆数百倍矣天下岁供京师者止四百万石而宗室禄粮则不啻倍之是每年竭国课之数不足以供宗室之半也然此特论平时耳万一遇水旱凶荒征输无出将何以处之此特论目前耳将来传世万亿生齿无算又何以处之今在国家则苦于供给之无措而意外之变可虞在宗室则苦于禄粮之不给而颠连之状可悯上下公私两受其困此无他故已良以恩施寡节而输供之策穷禁縳太严而资生之路绝今日之势有不容不变通者也且  祖庙之制亲尽则祧而袭封之典曾不稍变是待  祖宗者薄而待子孙者厚恩礼不几于倒施乎今之论者动曰  祖制不敢轻议然观洪武初亲王禄米五万石不数年后以供给难继减至万石其后待肃辽庆宁谷诸王且岁给五百石是  高皇帝制禄已无定矣永乐间秦鲁唐府各五千石辽韩伊府各二千石肃府仅七百石庆府虽七百五十石而郡王常于数内拨给是  文皇帝颁禄已变更矣盖  二祖酌时通变初未尝执一定之法以伤民病国也假令  二祖复起见国家宗室受困如此其议变通又岂待于今日哉近年诸臣建言俱奉旨通行各王府酌议而今永禄等所建白视诸臣尤为剀切明审臣等反覆思之为今长计惟有限服制以杀其禄给听自便以开其生路严法制以禁其为非而已盖国家财力既已无措则不得不限服制以杀其禄给禄给既减则不得不听自便以开其生路生路既开则不得不严法制以禁其非为盖审时酌变为国家经久之图莫过于此者伏望  皇上特加轸念将臣等及诸臣所奏俯赐采择或视朝后时御便殿宣召辅臣咨求长策务求定论本部仍以先后诸臣条议通限各王府一并议覆如违限者治辅导官罪候各王府议至之日本部郎请大集廷议恭候  圣明独断以成一代章程以定万世法守从之
　　○先是古田贼首韦银豹数为官军所败势甚穷蹙则令其党阴觅肖己者斩首以献而古田主簿廖元把总王纲相与证之于是巡抚殷正茂总兵俞大猷檄告提督李迁迁遂以捷闻其后稍稍传银豹不死正茂令佥事金柱踪迹之银豹兄银站乃生縳银豹致之麾下至是正茂具＜锍-釒＞其状且引罪以请有旨械银豹至京正法命御史治元等罪并核柱等功状以闻宥迁等勿问
　　○安丘王府奉国将军观烻有罪赐死观烻以奸淫事手杀弟妇纵火焚其家将以灭口事觉乃诏抚按官勒自尽
　　○戊申南京兵部右侍郎姜廷颐考满至京廷颐素以肺疾失声及廷谒致词微细礼科都给事中张国彦遂论其衰老得旨令致仕
　　○己酉遣中官祭中霤之神
　　○庚戌升太仆寺卿王好问为南京太常寺卿
　　○海西古城等卫女直都督台失等三百六十九人来朝贡马宴赉如例
　　○壬子升大理寺右少卿王治为大仆寺卿
　　○升贵州按察司副使程嗣功为江西布政司右参政
　　○命分守凉州右副总兵署都督佥事谢朝恩充总兵官镇守宁夏
　　○癸丑巡抚甘肃都御史杨锦奏请催督民运积逋主兵钱粮及量给客兵馈饷户部覆言本镇客饷原无旧例与入镇事体不同宜于民运及主兵年例中处给其催督积逋宜如锦言从之
　　○兵部覆提督两广侍郎李迁及广东巡按御史赵燉等奏梧州地方虽属广西实两广要害故设立军门令广东拨戍守官军四千六百余名岁派广备仓粮五万石其后广东师旅繁兴奏议撤兵减粮殊非得已自今请令戍兵如旧其仓粮暂以三万石角□羊梧州余二万石留广东俟二年以后仍复原数报可
　　○甲寅虏酋顺义王俺答并昆都力哈等贡马五百九匹遣夷使扯布哱罗等六十四人赍表文贡上马三十匹银鞍一副礼部请遣祭告  郊  庙  社稷仍请  皇上御殿宣表受百官贺以彰  圣朝盛事许之
　　○命太子少保礼部尚书兼翰林院学士高仪詹事府掌府事吏部左侍郎兼翰林院学士吕调阳教习庶吉士
　　○升提督四夷馆太常寺少卿孙光祐为大理寺右少卿
　　○乙卯掌吏部事大学士高拱言国初进士举人并用其以举人跻八座称名臣者甚众乃后进士偏重而举人甚轻至于今极矣故举人年力稍强輙迁延以幸一第必至衰迈始勉强就官间有一二壮年出者则又为贫之故志温饱者也如是而冀治理胡可得哉臣愚以为欲兴治道宜破拘挛之见以开功名之路凡举人初选初以资格授官之后则惟考其政绩而不必问其出身吏部自行体访苟系贤能即一体升取各抚按官一体保荐如举人官未经保荐而升取多者抚按官以不及论诸凡推转一视政绩无分彼此有所重轻若果才德出众则一体升为京堂即至部卿无不可者至于举人谒选又必稽其年貌五十以上者授以杂职不得为州县之长盖恐繁钜之任非衰劣者所堪如此则吏治可兴而化理有赖  上曰祖宗用人本不拘资格近来偏重太甚以致人无实用事功不兴览卿奏具见经济宏猷于治道人才大有禆益其如议举行
　　○发太仓银万四千三百余两补给狭西游兵
　　○丙辰  孝庄睿皇后忌辰  奉先殿行祭礼遣安平伯方承裕祭  裕陵
　　○旌表孝子一人河南新乡县生员张登元节妇八人直隶邯郸县民冀相妻刘氏王天麒妻许氏贵州威清卫生员曾松妻沈氏河南杞县民张元贞妻后氏延津县民李衍妻姚氏江西新昌县民刘士谋妻陈氏山西猗氏县民任宏妻张氏广东琼山县举人王伯霖妻张氏烈妇二人河南柘城县生员徐邦器妻甄氏直隶宿迁县民管评未婚妻刘氏
　　○改中都留守司署留守马乾为署都指挥佥事掌浙江都司事  命宣府西阳河堡守备方时春以为事官佥书山西都司事
　　○虏酋顺义王俺答使恰台吉打儿汉执赵全余党赵宗山穆教清张永宝孙大臣及妖人李孟阳等来献先后十三人总督王崇古以闻  上嘉俺答诚顺命赏银三十两彩币四表里恰台吉等各十两一表里寻诏宣大巡按御史磔宗山等传首九边
　　○丁巳升吏部文选司员外郎滕伯轮为贵州按察司副使
　　○戊午  孝穆皇后忌辰遣应城伯孙文栋祭  茂陵
　　○掌吏部事大学士高拱言行太仆苑马寺专理马政盐运司专理盐政皆国家要务所关非闲局也而近来视之甚轻即卿与使类以考不称职有物议者充之夫既不称职有物议矣则即从黜退可也顾柰何以是为安置之所乎遂致奸贪苟且政务废弛殊非  祖宗设官初意今宜破除常套凡卿使员缺必以廉谨有才望者推补而又定其阶格卿视布政司参政使视按察司副使俟政成之后一体升迁若有卓异即当超擢如  先朝故事  上亦以马政盐法国家重务必重其官乃可责以实效命如拱议举行
　　○升浙江松海把总署指挥佥事王敷忠江西羊角水堡把总署指挥佥事王价巡视湖广洞庭湖指挥佥事蒋易元俱署都指挥佥事佥书都司事敷忠浙江价福建易元湖广
　　○庚申升吏部文选司郎中吕藿为太常寺少卿提督四夷馆
　　○工科左给事中胡价勘视胶莱诸河及山东抚按议皆以为不便＜锍-釒＞治乃奏言今为新河之议者徒指元人故渠及副使王献臆说非能涉历三百余里间亲睹其利害也臣尝浚分水岭验问献所凿渠皆流沙善崩虽有白河一道徒涓涓细流不足灌注至如现河小胶河张鲁河九穴都泊稍有潢污亦不深广胶河虽有微源然地势东下不能北引且陈村闸以下夏秋雨集冲流积沙为河大害纵为诸水可引亦安能以数寸之流济全河之用则诸河之不足资明矣或谓新河颇多积水可因用为渠不知潢潦所聚皆以下流壅滞之故设皆浚深水必尽洩则蓄水之不足恃明矣或欲引潍河之水不知潍河在高密西去新河百二十余里中间高岭甚多虽竭财力终不可济则潍之不可引明矣分水岭以南至张家闸以北至周家庄虽云近海通潮又皆冈石糜沙终难凿治则海水之不可达明矣大抵上源则水泉枯涸无可仰给下流则浮沙易溃不能持久二者皆治河之大患也故元史食货志以为劳费而无成国初遍访运道舍此而不顾自献以后屡勘而不行良由于此苟率意轻动捐内帑百万之费以开三百无用之渠如误国病民何臣请亟罢其事并令所司明示新河必不可成之端勿使今人既误而复误后也  上乃罢之令自今不必更议以滋纷扰
　　大明穆宗庄皇帝实录卷之五十八
明穆宗庄皇帝实录卷之五十九
　　隆庆五年七月辛酉朔孟秋享  太庙命成国公朱希忠行礼
　　○狭西西安府地震
　　○加钦天监掌监事顺天府府丞周相三品服色以九年秩满也
　　○起原任广东按察司副使王化为惠潮兵备佥事化罢后巡按御史赵焞荐其知兵部覆请降职起用仍限以三年立功补过故有是命
　　○诏自今公差官各依限赴京若违限日久当送问者如例送问其未及送问者停俸在差升迁者必以抵任之日积俸三年方许考满其各府县官推升行取亦以历俸久近为差不必论其□之前后从吏部奏也
　　○录宣大招徕虏中人口功升总兵赵岢副总兵麻锦祖职一级赏总兵马芳等有差
　　○壬戌  皇第七女生
