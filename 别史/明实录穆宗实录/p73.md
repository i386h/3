<!-- { "loadSidebar": true } -->
　　○录辽东长勇等堡获功阵亡官军官晖等二百五十六人言具二等八十四人宁夏倒狼可免等处李大虎等八十三人平虏城哱拜等二十五人升赏如例  先是  命工部造朝殿挂灯及鳌山灯工部报奏本部库贮钱粮存者无几即加意节缩不足以充目前兴造之需奈何以诎乏之余营不急之务且今灾异频仍旱蝗水溢奏报踵至正宜停止兴作以应  天心又明年日月之食皆在岁正  陛下方当彻乐减膳恐惧脩肖何暇为观灯游宴之举即谓朝殿排灯不可缺则因其敝坏稍加脩葺取诸该监钱粮足矣今以一灯之费至三万余金其为  圣政累不细惟  陛下仰察天变俯察民艰毅然停止无以时诎举嬴  上乃罢鳌山而令更新朝灯之敝坏者已而都给事中严用和御史孙梦豸等复以为言＜锍-釒＞俱报闻
　　○河决沛县自考城虞城曹单豊沛抵徐州俱罹其害漂没田庐不可胜数漕州二千余皆阻邳州不得进总理河道都御史翁大立以闻工部尚书朱衡覆奏茶城淤塞宜俟水退乃可＜锍-釒＞浚独徐沛灾民流移困苦宜令户部亟议赈济以安人心户部覆如衡言请以淮扬商税及抚按赃赎备赈仓粮赈恤贫民仍敕河道诸臣设法＜锍-釒＞浚支渠或置船盘剥勿令漕舟阻滞  上是之
　　○癸未吏科都给事中郑大经上用人理财急务其略言今南北多事当储人材以备任使而端方之士易得任事之材难求至于灾变频仍财用匮乏以四海之富无终岁之储臣切虑之近时臣等建言该部议覆令内外诸司各举所知及条上便计而数月以来寂无应者玩愒如斯安望其佐国家之急乎惟  皇上召见大臣与议经久之策申饬所司悉心奏对无复疑阻其两京卿寺及藩臬之长酌量才望年力以为去留荐有异等者即以次铨补至于宫闱之间服御赏赉宜从省约令户部会计出入籍记其数每季进呈  御览编示臣工共图节缩各以便宜奏闻＜锍-釒＞下吏户二部覆如大经议报可
　　○陛尚宝司少卿路王道为本寺卿
　　○升湖广靖州守备署指挥佥事倪中化为署都指挥佥事佥书四川都行都司事
　　○兵部劾奏巩华城游击将军高仲安五军营参将潘凤冀夤缘请托宜治其罪得旨近来将官钻刺成风屡惩不改仲安凤冀皆革任回卫仍降祖职一级以示惩戒自今有犯者重罪之
　　○甲申先是户部议以  显灵承天二卫充军粮俱复本色已而巡抚都御史刘悫言二卫自嘉靖初年调护  陵寝遂将漕粮改徵折色船只分派江西今一旦改复本色无军无舡何以转运矧地方灾伤米价朔踊宜仍角□羊折色便户部覆请得旨如旧例行
　　○礼科都给事中王之垣云南道御史王圻各请务脩省之寔以弭变异礼部覆言今京东关右屡闻地震上党云中数奏雨雹沧瀛齐鲁有蝗蝻之灾畿辅湖湘有洚水之警此皆非常之变不当诿之适然宜饬大小臣工思咎省愆洗心涤虑戒优游之习脩明作之工讲求弊端务举寔政  皇上仍纳言官之奏按累朝故事下诏求言延接大臣咨访时政兴革棤注断自  圣心转灾为祥之机莫过于此  上曰灾异频仍朕心寔切儆惧大小诸臣务痛加省惕勉尽职业共图消弭脩省如例行
　　○升通政司右参议何永庆为本司左参议户部署郎中李琦兵部员外郎宋训为通政司右参议
　　○脩理  圜丘坛宇  命蓟辽保定军门标下游击将军署都指挥佥事李如槚充参将仍管理标兵
　　○乙酉户科都给事中刘继文言曩者言官建议行天下有司卫所积谷备赈视其所积分数为殿最法至严也而有司怠于奉行抚按疏于督责岁终奏计具文而已今灾伤日奏而有司方且请发内帑请蠲租赋问以积谷几何则不能知岂为民司牧之道耶臣窃计内帑方诎难以遍给而蠲赋之惠无救贫民请下各该抚按亟查被灾地方应赈丁口将贮库赃赎及无碍官银先籴谷备赈其积谷事宜仍敕抚按严核有司军卫奏报积谷数回以俟稽察户部是其议  上曰积谷备赈所在有司其从实举行奏报之日该部如例分别以请
　　○丙戌中元节遣临淮侯李庭竹武定侯郭大诚伏羌伯毛登庆都伯杜断宗祭  长陵  献陵  景陵  裕陵  茂陵  泰陵  康陵  永陵彰武伯杨炳祭  景皇帝陵寝都指挥佥事李伟祭  孝懿皇后中官祭  恭让章皇后及废后吴氏都督佥事沉至祭  哀冲  庄敬二太子各陵园
　　○裁革山东曹濮青州二道兵备副使各一员济南府管粮同知一员兖州府管泉同知一员青州府北粮通判一员鱼台县管河主簿一员珠梅闸闸官一员从抚按官奏也
　　○直隶巡按御史傅孟春条上盐法七事一长芦额盐与折布盐往时分派相等故无残积近官吏为奸比场派多南场派少五六年间南场积至数十万引贻累灶丁宜令运司查照场分以次搭派南北均停则残盐易销其布折勿限场分许就便买补庶岁额易完商灶俱便一验掣欲速权量欲平今每岁春秋两掣委官不以时至而鄢懋卿所置法马太重商人往往告争称掣迁延弊寔坐此宜定为限春掣毋过四月秋掣毋过九月法马以部降为主其新置者亟命毁之一频年灾伤灶丁消耗而课额不减为灶丁累请以滩价银美余抵补折色各场囚盐一万九千余引抵补本色则逋负可完一往时鄢懋卿定拟补额去场五百里内者月六千斤五百里外者月三千斤补额既重数难取盈势必赔抵宜量为宽减以季易月其一地而衙门并建者并其额一县而行盐千斤者免补一天津小直沽批验所商人僦地堆盐名为盐坨顷锦衣官校措称芦厂计引科索其势滋横宜行天津道严法补治一长芦所属益民海阜闰国三又沽四场课少丁贫宜将官吏裁革改并阜财海闰富民豊财四场以省供费一长芦残盐近议开中而各商未有至者以残盐纳银过重也宜照改拨存积事例量行裁减其余没等银亦照南北两所上纳庶事体归一而商人乐从部覆残盐已经题给各商难以便拟余皆如孟春言  上允行之
　　○以河间保定广平真定顺德大名等府灾伤  命有司查勘分数赈给有差
　　○命神枢营佐击将军署都指挥佥事施相充五军营参将山西行都司佥事署都指挥佥事王应臣掌本都司事升涿州守备指挥佥事李时为署都指挥佥事充巩华城游击将军
　　○是夜月食不见
　　○丁亥  诏定名教场门为阅武门
　　○先是嘉靖中有请行河东盐于太原汾州等处而禁民私煎者时议以边地不毛幸资盐抵税而并禁之令民失业不可事下抚按会议未报复有言太原汾州山路崎岖运盐难致乃许行私盐给票收税每盐百斤纳银三分仍听转贩于岢岚保德河曲等处惟平定伐石十州县地里稍平令行运盐然商人竟亦不至至是御史赵睿奏大原大同原属河东行盐地方以有土盐故官盐不行即今开中既难税入无几宜行巡盐御史会同巡按查核州县户口食盐之数计口定盐给票收税务使地无遗利法无遗奸或角□羊济边储或留补禄饷著为定规委官督理则虽不行河东之盐而已出官盐之税民情国计两利俱得户部覆盐税宜角□羊部济边其定拟税额事宜下巡盐御史酌议报可
　　○升广东按察司佥事张尚大为广东布政司左参议
　　○脩理乾清宫殿宇廊庑
　　○戊子以顺天府文安蓟州遵化永平府迁安各州县灾伤赈恤有差
　　○发太仓银二万二百八十七两于延绥抵补存积盐引从巡抚李尚智奏也
　　○升户部署郎中顾养谦兵部署员外郎王锡命俱福建按察司佥事
　　○己丑  成祖文皇帝忌辰  奉先殿行祭礼遣恭顺侯吴继爵祭  长陵
　　○赐故巡抚贵州都察院右佥都御史赵釴祭一坛釴为佥都御史未满考被劾听调卒于家以擒获土酋韩自等功故特赐祭
　　○发太仓银一十万五千二十二两为宣府军饷
　　○庚寅工科都给事中严用和言黄河再溢震荡徐沛运道为梗宜饬所司塞决口挑浚淤沙以纾目前之急其治河经久之策宜行河道及抚按官悉心计处于是工部言今河流稍平漕舟以次进其诸堤堰闸埧可以渐脩无足为虑惟沛县黄水之横溢焂去焂来则民命不堪奏浊河口之淤沙随＜锍-釒＞随壅则运道终阻诚宜及时讲求为一劳永逸之计然臣以为黄河为患自周汉至今未有能久治而不决之术要在因势利导随敌脩补而已今沛县东堤已完而城南至境山西堤未及脩举宜亟加兴筑以遏沛河之溢其秦浊二河易淤难＜锍-釒＞宜于梁山之南别开一渠远避黄水以免沙淤之患计无便于此者至欲多开故道以杀河势则臣以为不可夫汉武力罢于匏子之工宋人祸基于回河之役即如嘉靖中开浚孙家遮等处费出不赀旋即壅塞未有能出奇策使河受约束者也  上是其言
