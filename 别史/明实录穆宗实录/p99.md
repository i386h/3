<!-- { "loadSidebar": true } -->
　　○御史李学诗条陈两淮盐法便宜一让复大盐旧例谓两淮近改小盐每引少收六十五斤而二岁中消引反少三十余万盖灶户余盐鬻于私贩私贩盛则正课愈拥请仍旧每引以五百五十斤为率淮南纳余盐七钱淮北五钱一厘二毫淮南岁掣八单每单八万五千引淮北四单每单五万五千引其内商分拨边商引目悉依原题三等价银则例一议罢官买余盐谓近议收买余盐以壮私贩立法虽善其势难行盖割没余银抵数角□羊京即欲收买价将安出其难一也钱入灶丁不免妄用侵克抵换宁保必无其难二也销其报部另封别贮事体繁琐交易不常其难三也远载费时领价迟久抑勒亏减莫能控诉其难四也往时收买输少价多无论远近忻然辐辏今常价外止增三分负载盘费尚且不足其难五也请罢其令但严加访验若总催与吏为市虗出通关及商外赴场违限者如法重治则虽不必收买而私贩自寡矣一议处淮扬食盐谓近将二郡官盐停革即以所买余盐给票市卖今余盐之议难行遂今数十万户明食私盐无禁非法也请令欲贩二郡官盐者赴司买引免纳余银即与起掣则一岁多销边引六万六千二百道而于六十万金之课未尝少减其法甚便户部覆奏官盐仍令止余兼纳他皆如学诗言从之
　　○己卯
　　○升南京户部贵州司郎中陈耀文为江西布政司左参议
　　○御史李学诗又言两淮盐法自常股存积一时开中又额外倍增工本引目盐法始壅后虽停止工本引目渐减而积滞已久卒难＜锍-釒＞通故欲流壅滞在消堆盐欲消堆盐在减边引今淮南积下堆盐三十三单凡三百四十六万九千引淮北积下堆盐十五单凡八十五万二千八十引即常股存积全不开中大约四年而后可尽  皇上抚恤商人之困特允部议专开常股暂停存积且节缩内帑恒数以抵边饷内外私相庆幸以为盐法自此可通令行之一年复令开中臣恐引目仍增堆积仍滞纵使刘晏复出其何能为况内库岁进八十万数不为少若加意撙节严禁侵冒亦自足用何不暂宽数年以借供边使盐法一为之＜锍-釒＞通乎假令盐法通行边储充实兵强虏遁内帑何患无财若任其法之大坏不为整理将来报中无人输挽一旦戎马交驰粮刍莫办即烦朝廷区处恐亦晚矣户部请从其议不允
　　○庚辰  命总督狭西标下游击将军署都指挥佥事石玉充靖虏参将浙江都司佥书署都指挥佥事充本省军门标下游击将军
　　○辛巳
　○吏科都给事中光懋＜锍-釒＞陈饬治吏六事一禁止陈乞亦近来陈乞纷然非述讲读则叙军功不明功伐则辨心迹虽屡经参寝而来者不止请后陈乞不由抚按者一切寝阁如再渎奏及背理违法者量惩一二以儆其余二甄别举废弃令抚按于循例举劾之中率为广收废弃为常例而过时衰惫偾事退休者往往有之自今宜慎重即得其人开举一二亦不为少即所举边才无采虗名狥私意以重坏边镇三优用边臣言南北兵备诸臣当使内外践更以均劳逸诸边郡邑卓异有功者擢以不次其志气行能与他方相宜者增秩加禄迨于政成行取升任必先内地以示优异四简拔下僚言自今举贡纳例下及吏员但取年力精强才识振拔者各抚按官勘其实绩举劾之外闲一类奏听该部量才授任五酌议久任言近议有司贤能者加服俸增秩久任其法固善然亦有不便者乎宁无事众官有迁转之望而独株守一方势不便也推官知县方图取选一加服色而前途阻塞人情不便也臣愚以为在边方得民者后有超选之望即加服色可也其余内地循例推转则不以加府州及僚佐有政绩可加者必欲久其任而加服色可也其余推官知县存荐剡以待取选则不必加六慎重更调言近来更调太繁往来道路递送骚扰人无固志自后守令果不相宜势不容不更者乃听抚按议请该部酌议毋辙更调以滋前毙惟边方危急处乃许量行吏部覆如议从之
　　○壬午
　　○改应天巡抚都察院右副都御史朱大器为大理寺卿
　　○以湖广黄州德安荆州岳州承天武昌都郡县阜灾  命蠲今年税粮有差其黄陂孝感公安石首华容景陵被灾最重者令起连南粮改折其半仍发赃赎银及仓粮赈之从抚臣奏也
　　○以水灾免直隶保定大名广平真定河闲秋粮有差先是宣大总督王崇古报称虏酋欲分道入寇内外綦严既虏觇知我有备而俺答黄台吉父子相与谋义不合乃皆引去京师角□羊严  命协理兵部事吏部右侍郎靳学颜督饷户部左侍郎戴才各回部管事
　　○癸未
　　○南京户部尚书致仕孙应奎卒赐祭葬如例应奎河南洛阳人正德辛巳进士初授章丘知县徽拜给事中嘉靖十年以言事忤旨两系诏狱即得释旋以大计论台臣不法谪高平县丞稍迁兵部员外郎历升都察院右佥都御史巡抚顺天左副都御史协理院事户部右侍郎提督仓场本部尚书被论改南京工部寻改户部引年乞致仕卒
　　○虏二百余骑入大同镇之蒿沟老营堡副总兵钱拣帅骑兵千三百赴之至长林谍者言虏少拣留军长林率轻骑三百前斗至白道沟伏发拣及坐营指挥张汝绍把总乔文奎死之土卒死者六十余朝审重囚矜疑宥死发戍者四十七人释者九人调询者七十五人
　　○刑科都给事中舒化等言系囚之数几至五百一曰谳审势不能周宜分约二曰故事处决俱以申酉时顷者每至夜深非与众共弃之义今宜于三复奏特即给发驾帖缚囚诘旦押至市曹待命曰行刑刑部覆奏从之
　　○甲申
　　○录鹻场孤山二堡斩虏功升授官旗王九官等二十四人如例
　　○乙酉
　　○以水灾免徐州高邮兴化宝应山阳清河桃源宿迁睢宁东安十州县正官朝觐
　　○以广东寇乱免惠潮琼高四府新会归善博罗潮阳新兴五县各正官和平兴宁长宁永安四县各首领及琼州府同知朝觐
　　○以宣大等镇官兵赴援劳古  诏兵部发银一万两于军门犒赏先是以虏警调各镇兵策应已而虏不果入总督王崇古请量赏之以鼓士气故有是命
　　○丙戌
　　○户部覆御史唐炼条上漕运事宜请令江西湖广浙江各布政司管粮参议一员督运船赴瓜仪与漕运委官交代后期者罚治降黜运军数少令司道府卫于正丁舍余屯操中佥补修船责成工部分司清河催督宜专剿徐州兵备副使限四月终过洪入问漕司比过淮例一体奏报  上命悉如议行
　　○南京兵部尚书吴岳卒  赐祭葬如例岳山东汶上人嘉靖壬辰进士初授户部主事历员外郎中升庐州知府移保定擢山西按察司副使累升都察院右佥都御史巡抚保定移疾请告者十余年起家副都御史巡抚贵州寻协理院事吏部左右侍郎南京吏礼兵部尚书以考满如京师师过家病卒岳居官清介而质直简易有古风士论重之
　　○丁亥
　　○升吏部左侍郎王本固为南京吏部尚书升司经局洗马马自强为国子祭酒
　　○命提督操江兼管巡江南京都察院右佥都御史陈道基以原官总理粮储提督军务巡抚应天等处
　　○命岁给周府故奉国将军觐覮淑人张氏养赡米五十石  诏祀故太子少保礼部尚书兼翰林院学士欧阳德子卿时江西抚按官言德文章行业为世所重其门人后学相与祠而祀之宜诏有司岁时举祀以重人望礼部覆议  上特允之
　　○罢山西西路参将张铎以三关游击将军刘滋代之升神池堡守备指挥佥事张世臣为署都指挥佥事代滋从总督王崇古荐效也
　　○戊子
　　○虏酋黄台吉卜言兀等犯辽东锦州大朦堡总兵官王治道率所部四千人赴援巡抚都御史李秋适行部驻义州虏猝至遣人驰告治道即日山海关兼程驰归会秋于锦州请出战秋曰千里趋利兵家忌之将军其少休质明锦义参将郎得功东谒治道庭数之曰汝诚人也新开府至汝拥卒不战见谓为怯愧死矣得功素骁将温甚不谢而出遽挟木□槊上马逐虏治道亦起上马一军不知所之独十余骑从虏佯遁至流水堡伏兵齐家山待之治道等入伏中殊死战虏初拟大军且至稍却既知其无援遂围之后军不至矢且尽得功闻炮声曰大军宜不远可溃围出乃令一骑前治道次之得功殿出围数重前马蹶治道马亦蹶得功下马扶治道虏追射之两将俱死卒脱还者三人而已
　　○录大同边外红花林等处斩虏功升赏官军刘缙国等一十一人
　　○辛卯
