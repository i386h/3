<!-- { "loadSidebar": true } -->
　　○乙丑策试天下贡士制曰朕惟君天下者兴化致理政固多端然务本重农治兵修备乃其大者书言先知稼穑之艰难乃逸又曰其克诘尔戎兵以陟禹之迹夫成王初亲大政而周公即惓惓以此告之其意深矣朕仰荷  天眷获嗣丕基自惟寡昧未烛于理尝恭诵我  太祖高皇帝耤田谕  成祖文皇帝务本训乃知王业所由兴民生之不易及观  祖训所载居安忘备之戒又日竞竞焉兹躬率臣民耕耤于南郊又屡敕边吏慎固疆圉博求制虏长策亦欲庶几乎知艰诘戎以觐扬我  二祖之光烈顾彝典虽举而实政未孚督策虽勤而武备犹弛四方浮惰者众未尽归农也何以使人皆力本而不失业欤自屯盐之法坏而商农俱困边储告乏今欲举之其遗法尚可复欤丑虏匪茹警报岁闻何以创之使不敢复窥欤议者或言宜战或言宜守或欲罢调兵或欲练土卒计将安所决欤朕日夜图虑安攘之策莫急于斯而行之靡效其故何欤抑其机要所在未克振举故人罕实用功难责成欤尔诸士习于当世之务久矣其仰绎我  皇祖垂训贻谋之意有可以便民益国者明以告朕将采而行之焉
　　○荫故兵科都给事中何光裕子俨为国子生以光裕谏言死廷杖也
　　○先是嘉靖四十四年四月虏袭陷黄甫川堡杀二百八十余人仓官一人九月犯镇静堡参将鲁聦战死亡将士二百余人四十五年六月陷笔架城所掳掠甚众官军逐之去七月薄安塞县城分骑掠延安府北关及东西两川八月入甜水墩等塞杀三十六人总兵郭江等战死又亡六百余人隆庆元年正月虏寇小芹河墩半入总兵郭琥与战却之追出边遇伏失亡相当二月攻清平堡游击郭钧等固守不下虏乃引去三月虏攻康家寨守备王铎等逐之有斩获功铎中矢死又入榆科涧游击高天吉与战胜之八月虏五千骑自芦沟山入总兵赵岢及天吉等败之又入常乐堡又败之前后奏报俱下御史勘核至是御史杨鉁上其事劾镇抚薛鞫指挥陈保通判王尚贤参将李希靖千户田养贤等各失事罪状及他功罪相赎者并叙原任总督霍冀巡抚王遴总兵赵岢副使杨锦等修筑边墙功兵部覆奏  上命赏冀等银币有差遴遇缺推用鞫保谪戍尚贤为民希靖革任养贤等俱下御史问
　　○初广东贼曾一本突至雷州参将魏宗瀚王如澄缪印率舟师与战败绩贼执印及把总俞尚志以去官兵死者八百余人已而归尚志乞招抚寻犯我师战数日守备李茂材中礟死我兵又败事闻兵部覆言新任总兵郭成未至而广西总兵俞大猷素负威名请令暂往视师前总兵汤克宽等罪不止于革任宜令戴罪立功副使姚世熙等并宜议罚宗瀚等宜充为事官以图后效  上然之命暂调大猷用事宁回镇克宽立功赎罪世熙等夺俸一月促总督张瀚等速处兵粮严督将领克期灭贼以靖地方
　　○命原任沈阳游击将军署都指挥佥事宿仰辰充辽东海盖左参将
　　○丙寅改南京工部尚书裴宇为南京礼部尚书
　　○起吏部右侍郎林树声原职
　　○升兵部右侍郎谭纶为本部左侍郎兼都察院右佥都御史总督蓟辽保定等处军务兼理粮饷四川右布政使严清浙江右布政使熊桴俱都察院右佥都御史清巡抚贵州桴巡抚广东俱兼督理军务
　　○户部劾奏浙江温州府知府等官李廷观等五十二员未完钱粮五分以上者住俸七分以上者降一级其历任未久者如不及五分例又言给由行取官吏部宜咨送户部必国赋如数方得复任选用许之
　　○御用监奏合用金箔漆朱等料已减定数目行工部办送本监工部以漆朱等料皆旧例所未有宜以嘉靖初年为则其金箔等料如数处办自今各监局物料仍如节年事例不得加增  上从部议
　　○戊辰赐天下贡士罗万化等四百二人进士及第出身有差赐朝服冠带及宝钞如例
　　○己巳赐诸进士宴于礼部命成国公朱希忠主宴
　　○狭西崇隆等六寺剌麻番僧共卜尖晷等三十余人进马及方物宴赉如例
　　○辛未命临淮侯应袭勋卫李言恭充五军营游击将军神机营练勇参将史纲延绥游击高天吉陕西行都司佥书汤希韩俱充参将纲蓟州燕河营天吉延绥东路希韩肃州
　　○壬申凤阳巡抚都御史方廉言徐州水患视他郡殊甚而漕挽之供应河渠之浚筑视往岁尤不啻倍蓰请留本州商税以充夫厂之用户部覆奏听留一年以后角□羊部如故从之
　　○南京兵部尚书刘采等言南京各营马每岁用三百匹除江南原改角□羊马九十七匹其二百三匹出于上江二县马户极为民累乞用南京大仆寺议于庐凤扬三府滁徐和三州折色马千六百余匹内量改二十分之一为本色可得马八十三匹发营骑操每匹该折色银一十八两本部径代角□羊京以补备用之数余一百二十匹仍令上江二县买纳  上从之
　　○内织染局太监陈洪复奏以  上用龙袍及纻丝纱罗绫行所司织造如式工部言前者以织造事属太监李佑计不下四十余万东南民力尚不能堪今佑未行而徵派之令复下计不啻六十余万是益其困也且东南财赋之薮不宜重朘削之以伤国脉  上乃止
○癸酉  上谕兵部以是月二十六日幸南海子止用京营官军扈卫辅臣徐阶等言  圣驾行幸事体重大上林苑海子虽设自  先朝然止畜养鹿兔而已非如视学耕耤有关治理不足以烦临视且近日  陵祀回銮未久不宜复出惟  上特加慎重即赐停止  上不允于是吏部尚书杨博等六科都给事中王治等十三道御史郝杰等各上＜锍-釒＞请罢游幸皆报闻
○升狭西按察司按察使莫如忠四川按察司按察使陈鎏俱布政使司右布政使如忠浙江鎏仍四川
　　○甲戌改巡抚河南都察院右副都御史戴才为大理寺卿
　　○升户部左侍郎徐养正为南京工部尚书南京大理寺卿张守直为南京户部右侍郎巡抚宣府都察院右佥都御史冀炼为兵部右侍郎
　　○命定国公徐延德子文璧袭爵
　　○命听降都察院右都御史兼兵部左侍郎王之诰刘焘各以左侍郎兼右佥都御史巡视边务之诰山西宣大蓟辽保定等处焘狭西延绥宁夏固原甘肃等处各铸给关防
　　○命山西都司佥书署都指挥佥事刘凤翔掌本都司事升贵州守备指挥佥事薛近宸为署都指挥佥事佥书贵州都司事
　　○蓟州遵化县地震有声雷电雨雹形如鸡卵积地寸余
　　○乙亥升狭西布政使司右参政沈应时四川布政使司右参政朱纲俱按察司按察使仍本省
　　○录嘉靖三十四年山西利民堡马房屯等处获功官军李瓒等二百人四十年传佐山吴泉岭等处李约中等一百十人狭西延绥固原工所等处阵亡被伤官军贺延受等三十九人各升赏优恤如例
　　○丙子  上幸南苑先是左右有言南海子之胜者  上欣然欲观是日  驾至则荒莽阻湿宫馆不治  上亦悔之遽命还跸
　　○丁丑命听勘巡抚延绥等处都察院右佥都御史王遴以原职巡抚宣府赞理军务升大理寺左少卿李邦珍为都察院右佥都御史巡抚河南
　　○升吏科都给事中王治为大仆寺少卿
　　○戊寅京师地震礼部尚书高仪等请令百官修省青衣角带办事三日仍劝  上亲贤远佞勤政讲学以佚欲为深戒以励精为远图诎粉餙之弥文崇交修之实政  上曰灾变非常委宜知儆事关朕躬者当自加慎尔等百司其痛加修省勉尽职业毋事虚文
　　○是日永平府乐亭县辽东宁远卫遵化顺义等县山东登州府同日地震乐亭地裂二所各长三丈余黑水涌出宁远城崩
　　○己卯升大理寺右少卿王诤为本寺左少卿南京太常寺少卿丘橓为大理寺右少卿
　　○发太仓银一万两于宁夏修边
　　○四川乌蒙府土官阿琦天全招讨使司土舍高玉等广西太平府头目黄猛龙英州官族赵福等各贡马宴赏如例
明穆宗庄皇帝实录卷之十九
　　隆庆二年四月庚辰朔孟夏享  太庙
　　○铸给太仓管理银库主事关防及整理定边等处兵备盐法道关防各一
　　○授弟一甲进士罗万化为翰林院修撰黄凤翔赵志皋为编修
　　○升狭西行太仆寺卿梁明翰为狭西布政使司右参政
　　○命神枢营佐击将军署都指挥佥事金璋充神机营练勇参将原任河南都司佥书署都指挥佥事马乾协同佥书中都留守司事
　　○升凉州备御指挥同知胡立家山西坐营中军指挥使曰福宁夏备御指挥佥事田尚墉俱署都指挥佥事立家充延绥游击将军福佥书山西都司事尚墉佥书狭西都司事
　　○辛巳升山西按察司副使郭斗为四川布政使司右参政
　　○户部覆御史王廷瞻奏勋戚庄田请乞太滥或本宗已绝为异姓所冒或身后陵夷为势家所夺使国家优恤之典为奸究射利之资甚无谓也宜于初给时酌为定数不得过多仍限以世次递为裁减其无宗无爵者悉归之官至于各卫屯田必择卫官之贤者使任其事有司查盘得并核其勤惰仍以屯田完负分为三等以行劝戒得旨如议其勋戚初给庄田令部臣酌拟则数临时奏请
　　○湖广抚按官刘悫等言承天府元佑宫故玄妙观也自陶仲文请易今名以为祝延  圣寿之所而高士刘永德因奏乞供养之田岁入千七百余金又叱  显陵兴邸例使有司季为估修抚按岁为奏报僣拟不经无过于此请追夺入官徵其租以供汉江筑堤之费户部覆奏报可
　　○壬午升狭西按察司副使姜子羔为狭西行太仆寺卿
　　○先是  上令内承运库太监崔敏以户部银六万两买金一万两进用户部尚书马森等言  皇上知太仓之积不足以供边饷故出内库银买金甚盛心也第黄金产自云南所出有限岁额不过二千尚多逋者至于商人尤难责办  先帝时曾买金二千日积月累仅能足数不能足色寻诏停止以此金暂贮太仓今欲于数日之内即满一万之数臣等知其不能请先进见贮太仓者督云南布政司亟进年例以供  上用又  祖宗时御礼皆司礼监传之阁臣转示各部院无司礼监径传者更望  陛下率由旧章以示崇重命令之意得旨银两且不必发取见在金进用
　　○癸未升吏部考功司郎中刘一儒为南京太常寺少卿
　　○以册立  东宫恩荫大学士陈以勤弟以勋张居正子嗣修礼部尚书殷士儋子诰赵贞吉子鼎柱吏部左侍郎王本固子邦献户部左侍郎徐养正孙登禧谭大初子学颜礼部右侍郎万士和子春兵部左侍郎曹邦辅子钥右侍郎谭纶弟彩曹亨子守中刑部左侍郎洪朝选子兢右侍郎郑世威子应晓都察院左副都御史邹应龙子绍芳何继柏子崇亨通政使李一元錥太常寺卿陈绍儒子弘采顺天府府尹徐贡元子有佩太常寺卿徐璠子肇荫光禄寺卿赵锦子淳卿俱国子生
　　○升河南布政使司左参议李淑为山西按察司副使
　　○荫吏部尚书杨博子俊臣为国子生以博总督宣大山西时边功也
　　○河南怀庆南阳汝宁等府狭西宁夏卫同日地震
　　○甲申庆成王知＜火廉＞以年老请以长孙慎钟管理府事从之仍赐慎钟敕
　　○南京户科给事中岑用宾劾南京国子监司业金达不职当罢得旨令达供职如故
　　○万全都司大风雷雨雹空中有赤黑二云如斗
　　○乙酉改南京太仆寺少卿李际春为太仆寺少卿升工科左给事中李台为狭西按察司副使浙江道监察御史王宗舜为河南布政使司左参议
