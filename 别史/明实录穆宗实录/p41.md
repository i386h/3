<!-- { "loadSidebar": true } -->
　　○诏湖广承天府所进茶鲜令内臣以租银贸易无得扰民其一切贡献仍如诏旨停免
　　○礼部覆提学御史周弘祖奏正士风五事一广恩贡以实国学二申卧碑事例以整浇风三久任教职以收成效四责成有司以惩玩愒五试题湏善恶并陈以革剽窃之习得旨开贡本为求才各提学官其严选毋滥如廷试之日发回三名以上者提学官以不职论降一级
　　○升赏大同弘赐堡出边捣巢获功官军李公等九十人宣大山西三镇王辛庄等处获功阵亡官军黄诏等三百五十人
　　○癸卯起都察院右佥都御史王轮以原职巡抚甘肃等处
　　○升大理寺卿邹应龙为都察院左副都御史总理两浙福建二盐运司云南广东各提举司兼理江西浙江福建两广云南贵州湖广等处盐屯南京都察院右佥都御史唐继禄为右副都御史总理河东盐运司狭西花马池四川提举司兼理宣大山西狭西四川等处盐屯大理寺右寺丞庞尚鹏为右佥都御史总理两淮长芦山东三盐运司兼理江北山东蓟辽保定河南等处盐屯各给与总理盐屯关防赐之敕
　　○升太仆寺卿李一元为通政使司通政使
　　○乙巳升礼科左给事中张卤为都给事中兵科右给事中陈行徤为左给事中兵科给事中顾弘潞工科给事中王玺俱右给事中卤兵科行徤刑科弘潞户科玺工科
　　○改山西石州为永宁州
　　○丙午取会试天下中式举人田一俊等四百名
　　○升浙江布政使司右布政使郭朝宾为本司左布政使
　　○南京国子监祭酒姜金和以疾乞休许之
　　○发太仓银一十一万两于宣府镇为主兵饷
　　○户部覆御史蒋机条上四事一漕运总兵官每岁九月漕舟过淮则以催督事付之参将而身自赴京会议仍亟还派拨新运参将领运至者免其朝谒亟遣还漕艘不得停泊冻阻一杭州嘉兴湖州苏州松江常州运角□羊白粮必以府佐贤能者任其事毋概委之首领及验发批单水程簿勿令稽延又通行关津量免其税一户部司官管理太仓银库者必满岁方代且给关防以防诈伪一咨工部管河郎中凡仓廒桥梁以时修葺使转输委积者无所患苦石坝普济上平津三闸各增给旧运剥船十只小脚四名以资盘运从之
　　○辽东管粮户部郎中丁诚言本镇客兵利于支银故折色不足主兵便于支米故本色日少彼此假借人易为奸今以客兵盐引银一万两抵补主兵京运年例此后户部查发改定京运主兵银十六万三千九百九十八两有奇客兵四万两主兵盐引三万二百八十一两有奇客兵一万两且著为例从之
　　○论元年八月狭西翻山岭石棚沟靖安铺等处被虏失事罪革指挥吕继宗守备张邦政任仍与千户姚勋俱下御史逮问
　　○发太仆寺马三千五百五匹分给宣大二镇及标下官军仍发本寺银三万六百两买马从总督陈其学请也
　　○丁未  上诣  天寿山展谒  诸陵  驾发京师是日次巩华城
　　○诏禁内外扈从官员人等毋得沿途生事扰害百姓违者厂卫缉治巡按御史参劾以闻
　　○戊申  上至  天寿山驻跸感思殿
　　○祭历代帝王遣英国公张溶行礼
　　○己酉  上在  天寿山谕辅臣曰朕躬谒我  祖考陵寝始知边镇去京切近如此兹蓟州总督官来朝言近日虏情如何今边事久坏无为朕实心整理者但逞辞说弄虚文将来岂不误事卿等其即以朕意传谕宣蓟二镇官军来护从者可量赏否卿等及户兵二部臣议拟以闻于是兵部言京师  陵寝均为腹心重地去虏营密迩蓟镇藩屏于东宣镇股肱于西为左右辅使二镇守臣实心干济固可恃以无恐而迩来人心玩愒或文武互为参□或官属自相予盾或怵于法网之太密或牵于议论之太多坐是日弛一日诚如  圣谕属者虽据总督诸臣报称无警而衣袽之防正在今日即当移檄二镇守臣多方侦伺务令预得虏情早为经略用纾  皇上霄旰之怀其徒为文具偾事殃民仍蹈故智者罪无赦  上是之令总督镇巡等官各条上见行战守方略以闻已而户兵二部请以原领给赏羡余银五千两犒二镇官军报可
　　○  上谕户部曰朕躬奉春祀式弘先德以惠民生所过地方其量免本年田租户部尚书马森等请核昌平州宛平大兴二县地凡建设行宫及屯营军马开除驰道者免十分之五所过者免十分之三  上允之仍命查所毁民房亦量予价值以示轸恤
　　○遣定西侯蒋佑祭  天寿山之神
　　○庚戌清明节  上亲诣  长陵  永陵行春祭礼分遣驸马都尉许从诚彰武伯杨炳安平伯方承裕庆都伯杜继宗德平伯李铭固安伯陈景行祭  献陵  景陵  裕陵  茂陵  泰陵  康陵都督沉至祭景皇帝陵寝都指挥陈书祭  恭让章皇后都指挥王极祭  孝懿皇后都指挥江鱼祭  哀冲  庄敬二太子各陵园
　　○是日  驾还京
　　大明穆宗庄皇帝实录卷之十七
　明穆宗庄皇帝实录卷之十八
　　隆庆二年三月辛亥朔  孝肃皇后忌辰遣安平伯方承裕祭  裕陵
　　○甲寅狭西庆阳西安等府山西蒲州安邑等处河南裕州等十三州县及襄城新安等县郧阳宁夏汉中等处俱地震
　　○狭西西宁卫天鼓鸣汉中府南郑县雨土
　　○乙卯发太仆寺马六百五十匹马价银七千八百两给蓟镇
　　○立广东惠州府和平县岑冈等处社学从抚臣李佑请也
　　○丙辰升刑部右侍郎洪朝选为本部左侍郎顺天府府丞吴时来为南京都察院右佥都御史提督操江通政使司右通政姜宝为南京国子监祭酒改南京吏部右侍郎郑世威为刑部右侍郎
　　○命调密云兵备佥事张守中于极边以永平兵备副使张学颜代之守中既以墙子岭失事降佥事未几巡抚佥都御史刘应节以守中有修筑边垣功奏令复职与学颜更调总督侍郎曹邦辅劾守中初降级时自陈功伐有怨望心不当复职并劾应节狥私用人吏部覆议总督巡抚皆有边镇之责当同心共济而应节不先会同径自题请实于事体未安宜戒谕应节自今事情重大者须会同总督不得自持意见以妨大计守中负才使气宜仍以佥事调极边  上从部议
　　○升狭西布政使司左布政使靳学颜为太仆寺卿山东按察司按察使熊桴为浙江布政使司右布政使
　　○升翰林院编修林士章为国子监司业
　　○发太仓银一十二万两于大同镇并督催河南山西未完民运本折色粮草
　　○以山西布政司例角□羊太仓银六万四千余两为鴈门三关兵饷从督抚等官请也
　　○丁巳命大同入卫游击将军钱楝仍以为事官领山西太原右参将事
　　○大同总兵孙吴引兵出边袭击虏于乱子山与参将方琦游击张铎坐营刘经斩首三十四级获马七十五匹以归事闻命赏银币有差
　　○戊午复故太子太保兵部尚书毛伯温原职致仕初伯温在  先朝落职为民以诏复闲住及是其子楝为中府都事考满以例请故有是命
　　○升提督四夷馆太常寺少卿赵灼为通政使司右通政提督誊黄南京通政使司右参议顾存仁为顺天府府丞山东布政使司右参政周世远为山东按察司按察使
　　○南京户部尚书刘体乾等言湖广江西南直隶各府积逋本部银共一百四十万余两米八十九万六千余石绢布共三十四万八千余匹请责成各布政司督粮官直隶郡县正官以时徵完其怠玩者部臣及总督南粮都御史劾奏如户部例许之
　　○发太仓银十八万于辽东镇为主客兵饷
　　○命险山参将李成梁为副总兵仍管参将事革长勇备御戴冠任下御史问以辽东抚臣举劾也
　　○命贵州都司佥书署都指挥佥事孙克谦掌本都司事
　　○先是有旨命太监李佑往督苏杭织造工部言顷以明诏取回织造内臣中外传颂  圣德今诏墨未乾而制使复出殊骇观听请行抚按官如法督造而罢佑勿遣毋渝大信而损俭德  上谓已有成命趣予佑敕令亟去于是都给事中孙枝御史郝杰各＜锍-釒＞言比来东南诸郡赋役烦苛财力困竭即乘舆服御有数而工役科派费实不赀且内侍声势尊严有司承奉惟恐不及一切供亿皆民脂膏惟  陛下如部臣议以苏东南久困之民俱报有旨
　　○是夜延绥保宁堡旗竿有火光
　　○己未发太仓银五万一千余两于延绥镇五万一千余两于固原镇三万三千余两于宁夏镇四万一千余两于甘肃镇为主客兵饷并补工本盐引之不足者
　　○巡抚四川都御史陈炌请以本省角□羊京银二十万运至狭西抵太仓岁发边饷之数以省远道转输之费许之
　　○录招徕被虏人口功复大同总兵孙吴署都督佥事镇守如故升中路参将刘国一级赏银十两宣府总兵马芳二十两彩币一表里
　　○保定府新城县空中有声如雷陨石二色黑
　　○大风扬尘四塞
　　○庚申以册立  东宫  上亲告  奉先殿  世宗皇帝几筵  弘孝  神宵殿遣英国公张溶镇远候顾寰驸马都尉邬景和安乡伯张鋐祭告  郊  庙  社稷
　　○升光禄寺少卿李键为南京通政使司右参议浙江道御史凌儒为大理寺右寺丞吏部文选司郎中武金为太常寺少卿提督四夷馆河南按察司副使鲍承荫为山东布政使司右参政
　　○南京户科给事中张应治＜锍-釒＞言  圣节加恩辅臣讲官为滥予宜听诸臣辞免以昭大臣廉让之风  上以应治妄言奏扰切责而宥之于是大学士徐阶等及尚书殷士儋各再＜锍-釒＞辞免新命俱不允
　　○发太仓银五万六千余两于蓟州镇三万八千余两于永平镇二万三千余两于密云镇二万七千余两于昌平镇
　　○改宁海县桑州驿于关岭
