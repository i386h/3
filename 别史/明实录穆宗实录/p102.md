<!-- { "loadSidebar": true } -->
　　○周府堵阳王府辅国将军睦梁坐杀人发高墙禁住
　　○丙辰  封韩王朗锜生母马氏为韩王继妃
　　○山西道御史叶梦熊言把汉那吉之降边臣不宜遽纳朝廷不宜授以官爵将至结讐徼祸至引送郭药师张珏事为喻  上览＜锍-釒＞怒其妄言摇乱  命降二级调外任
　　○丁巳  谕掌吏部事大学士高拱等曰朝觐在迩紏劾宜公自朕即位四年科道官放肆欺乱朝纲其有奸邪不职卿等严加考察详实以闻
　　○升太仆寺少卿毛纲山西按察司使杨锦俱都察院右佥都御史纲巡抚辽东锦甘肃
　　○升贵州按察司副使秦淦为福建布政司右参政
　　○戊午
　　○兵部右侍郎魏学曾＜锍-釒＞辞新命不允趣令赴任
　　○升大理寺少卿王好问为太仆寺卿
　　○升福建布政司右参议李纪为江西按察司副使整饬饶州兵备山西左布政司左参议李菜为贵州按察司副使提调学校  命福建按察司佥事梁士楚驻诏安团练民兵兼督南路水陆官兵给关防从巡抚都御史何宽议也
　　○己未
　　○掌都察院事大学士赵贞吉＜锍-釒＞上科道考察曰顷因御史叶梦熊奏论边事言辞躁妄上干  圣怒以致严谕臣闻之不胜惊惧臣切思梦熊薄示降罚足以惩戒矣今因此一人遂波及诸人并及四年以前众心汹汹人人自危  上登极以来科道诸臣近二百人其中岂无赤心报恩忠直敢言之士今一概以放肆欺罔奸邪不职罪之其罪不容于死矣臣恐考察之曰所司奉承意旨过于严切未免忠邪并黜玉石俱焚则将来言路壅塞士气销阻伤国家安静和平之福也臣尝考往古汉唐宋之事皆因钩致党人之罪一时贤才销磨殆尽致国空虗无以济缓急之用而陵夷以致不救我  祖宗设立科道畀以言责或是或非尚有执政诸臣酌量可否取自  上裁总有不当亦止各受罚责以为惩戒而已未闻群百人而尽加考察一网打尽以蹈汉唐宋之毙者也愿收回成谕特加宽赦仍许科道诸臣洗心涤虑以图省改将见  圣谕之严既足以镇狂躁之心而圣恩之宽又足以作忠直之气臣一念朴忠实为主上尊显圣明为国家护养元气为天下爱惜人才耳且臣兼掌院事亦有考察诸臣之责与求调停营捄于下孰若转忠哀恳于上伏惟圣明垂鉴＜锍-釒＞入  上报有谕
　　○掌吏部事大学士高拱言京官六年考察皆吏部都察院同行惟丙辰春大学士李本掌部事考察科道奉旨专行都察院不与焉臣愚以为耳目贵广宜与都察院同事  上是之
　　○升辽东沈阳城备御指挥佥事李惟一为都指挥佥事充辽东领兵游击将军
　　○庚申
　　○工部右侍郎赵锦为本部左侍郎都察院左副都御史邹应龙为工部右侍郎太常寺少卿李堂为都察院右佥都御史总理河道侍郎翁大立言臣窃计治邳河阏阻之策有三一开泇口一就新冲一复故道然三者利害恒相参焉从马家桥经利国监入泇口出邳州则可以避秦沟河徐吕二洪之险引薛河鸿沟之水灌渠水陆通行诸驿递分司略可并省而徐邳东鄙之民亦渐复业其便者五然而山水骤发则湏多张水门广开水柜利国监多伏石湏纡回避之即河已成犹当劳费数年而后可久其为不便者三此开泇口之利也从曲头集抵庄官楼河所冲刷久自成渠劳费不多而道里更近且河入睢宁必不南决又无徐邳横射之患匙头湾之险而平野筑堤可免啮蚀其便者五然曲头集截河大坝费亦不赀新堤难固水至复决又当废睢宁一县并于邳州其为不便者三此就新冲之利害也复故道则二总漕粮所水可济漕舟九百余艘可出可以还百年运道可以振业徐州而存睢宁便者四然而百数十里之淤视房村工费尤钜置沙两淮势易崩塞扫湾筑堤虽筑不固且河流所弃多不能覆不便者四此复故道之利害也请以臣三策下工部议行河道漕司抚按诸臣协同举事以责成功又言海工以钱粮为本以得人任事为要复条上计处工费借留漕银议留漕米查理船税起调夫役选用官员奖励才贤监贯二程八事＜锍-釒＞下工部仍请复故道以济目前之急其开凿泇口之议令大立熟计以闻无持两可其所陈八事多可采用  上皆允行之
　　○壬戌
　　○吏部都察院考察科道官素行不谨者九人前都给事中升太仆寺少卿郑大经魏时亮右给事中周世选前御史升巡察司副使王渐王汝正刘思贤前御史谪升南京户部郎中何其贤前御史历升太仆张槚御史周希旦浮躁浅露者八人前右给事中升布政司右参议王谟右给事中刘东星前南科给事中升知府岑用宾前御史升副使周弘祖前御史升大理寺丞耿定向前道御史升光禄少卿尹校南道御史傅宠才力不及者十人前都给事中升右参政顾弘潞前右给事中升知府戴凤翔给事中黄才敏前御史升知府王君赏前御史升佥事赵若周以敬王忻御史顾廷对张问明南御史升知府高甲得旨俱黜降如例因戒  谕科道朝廷耳目责任至重自今务秉持公议遵守成宪谨修其职毋得恣意妄言摇乱国是倚借言路报复私讐仍前毙者重治不宥
　　○升工科都给事中舒化为布政司右参政刑科左给事中查铎为左参议福建按察司佥事徐作为右参议化狭西铎山西作仍福建
　　○癸亥
　　○吉王翊镇薨  上辍朝三日治丧葬如例谥曰庄
　　○答牙等族番人纳麻郎等入贡宴赏如例
　　○甲子
　　○升大理寺右少卿陈省为左少卿右寺丞郜光先为右少卿河南道监察御史杨鉁为南京大理寺右寺丞
　　○升浙江布政司右布政使朱网为福建左布政使南京礼部祠祭司郎中陆泰为福建按察司副使提调学校
　　○升兵科都给事中温纯为布政司左参政河南道御史刘翾为参议俱湖广福建道御史蒙诏兵科中杨一魁为按察司副使江西道御史凌琯福建道御史王乔桂南京兵科给事中李崧南京浙江道御史何子明俱佥事诏浙江一魁崧湖广琯乔桂福建子明广东俱考察之未尽者宣大总督王崇古奏虏酋俺答调黄台吉阳为发兵而阴择便利卤掠志不在把汉也我侦得其情分道御之虏颇不利及闻把汉管官爵遂率众出边愿摅诚款诸将虽无首功然所杀伤虏过当两镇赖以保全宜录总兵赵岢等以轻重行赉  上嘉诸臣御虏功诏先赏银三十两纻丝二表里总兵赵岢巡抚方逢时各二十两一表里原任总兵胡镇副总兵刘国各十五两参将葛柰等各十两其余功罪  命御史勘闻
　　大明穆宗庄皇帝实录卷之五十
大明穆宗庄皇帝实录卷之五十一
　　隆庆四年十一月乙丑朔
　　○户部会廷臣议漕运便宜在漕司条陈者四事一曰清理敝总谓江西湖广粮运常迟率因官旗挟货所致耽延请令督粮藩佐严法禁革押至爪仪付儧运郎中参将再委府佐数员浩江催督其应天太平安庆池州宁国广德州运务比两浙例责成南直隶屯田御史赐以专敕无摄之其原差主事但令专官江比二曰铸给关防谓浙东等一十二总俱有轻赍减存等银一切收支漫无印记弊端不可胜诰谓各给关防以杜奸伪凡遇升迁革职必交代明白方许离任三曰查催民运谓杭嘉湖苏松常六府民运白粮宜令备载数目及角□羊官船只申白漕司庶可给发帮牌责限运给而考其完欠之数四月申明劝典谓运官罚罪甚严而赏格未备胡以示劝请令兵部查究多功次如例升级超等擢用在户部者应议九事一平收纳各仓收粮仍复一平一尖之旧二联帮次运船宜令首尾联络依次而进使漂流迟速便于稽查三处挂欠欠粮官旗虽经参治每藉口新运輙自逃回今后移文漕司别委领运务严督旧官尽法示惩四催空船令把总押过天津参将尾后过督令过淮各省转委都司官一员赴淮催还本卫五处穵运昌密漕粮仍旧令各军径运侍深夏抵湾起运以省僦价六防冻阻自今凡遇冻阻者不拘道路远近择地寄贮留军看守发船回南另补官旗以整新运旧者必掣通关方许回卫七严改折岁漕四百万石今后必十分灾伤万不得已者今附近州县照例拨补或临德等仓所积堪抵支运方准议改毋以小灾市恩致损旧额八速运期漕粮宜酌道理远近克定限期若兑完开帮责之监兑瓜仪责之儧运过淮责之漕司刑刑过洪责之徐州兵备入闸之后责之各管仓主事将经过日期即时登记惩治之条惟按时日久近为差凡稽运程粮船过淮之后请勒徐州兵备每年三月前后诣清河桃源宿迁等处驻劄选委府州县佐分方查催漕司将过洪日期一体具奏＜锍-釒＞上得旨俱如议行
　　○丙寅
　　○升湖广按察司姚世熙为浙江布政司右布政使巡按狭西御史刘尧卿勘奏是年虏犯肃州破红山等堡寨失事状言参将汤希韩逡巡畏虏徙令中军官陈守廉等拾取奇零而千总王龙把总全贯为虏所败总兵官杨真匿其败掩他人功为己功请各论究如法  上命革真任与希韩等俱下御史问
　　○工科给事中龙光条陈计处岁办织造五事一专督造以严责成一足料价以偿工费一禁市置以防滥恶一书姓名以待辨验一择运角□羊以绝弊端一革包揽以塞局骗章下工部覆奏如议  上曰岁造叚疋乃正供所急近来积弊多端抚按官漫不稽查催验惟沽节省虗名其实名不沾惠徒资贪吏囊橐奸徒侵盗以后令抚按加意整饬清革奸弊如因循玩愒不奉诏者重治不宥
　　○丁卯
　　○升福建布政司右参政曾省吾为太仆寺少卿礼部精膳司署员外郎穆文熙刑部湖广司主事陈懿德俱尚宝司司丞
　　○南京礼科给事中张崇纶劾奏提督操江佥都御史李邦珍保定巡抚李尚智不职宜黜得旨邦珍尚智俱回籍听勘调
　　○东天鼓鸣
　　○戊戌
　　○光禄寺寺丞刘尧诲为本寺少卿
　　○升山东布政司左参政杨彩为湖广按察使
　　○应天抚臣议以织造龙袍复设苏州府织染局大使一员从之
　　○己巳  恭让章皇后忌辰遣内官祭陵寝
　　○升山西按察司副使李淑为浙江布政司左参政南京户科给事中张焕等劾奏小教场提督坐营应城伯孙文栋贪纵无忌眤其党孙继宗等为奸利乞治之  上命革文栋任下继宗等南京法司问
　　○庚午
　　○升吏部验封司郎中刘孝为山东布政司左参政
　　○户部奏各省府岁运内库京边钱粮率被角□羊户揽头侵冒有一人而假充数名者有一家而擅利一省者奸诡万状法纪荡然今将积岁输纳乾没分数纤悉条列共一百八十七款乞下诏切责当事臣工务体国任事法期必行庶大计有济  上曰钱粮已经起角□羊既不在官又不在民悉为奸徒包揽侵匿玩法殊甚其令各巡按御史尽法严追克期完报如御史狥情宽纵逾期不报者都察院查劾以闻  命昌平总兵标下游击将军署都指挥佥事负负图充辽东海盖左参将
　　○辛未
　　○补原任礼科都给事中王之垣于刑科
　　○升户科左给事中张国彦为礼科左给事中章甫端为都给事中贾三近为左给事中户科给事中雒遵戢汝正礼科给事中陆树德刑科给事中笪东光为右给事中国彦汝正礼科甫端树德俱兵科三近遵仍本科光工科
　　○升山东布政司右参议冯谦为山西按察司副使
