<!-- { "loadSidebar": true } -->
　　○丙辰  上谕内阁曰朕即位以来赖卿等辅弼乃科道官不谙事体屡肆欺言卿等宜有以处之于是御史李惟观言天下大势尤人一身必元气周流乃能安然无事我  皇上自即位以来首录建言得罪诸臣凡官民利弊许诸臣直言无隐甚盛德也顷者京师霖雨为灾宣大地震淮徐水溢辽东之旗枪出火而民间之金釜皆鸣此宵旰殷忧之日一时臣工争相与毕智效忠以称明旨而  皇上过生疑虑逆折谠言非所以谨天戒而一众听也  上下其章于所司已而工科都给事中冯成亦上＜锍-釒＞极言圣明之世不当以言为讳宜发德音明示天下使晓然知前日之谕乃一时有为之言而非  皇上本意庶忠言曰闻而无壅蔽之患  上报曰听谏朕之素心若所言当理无不嘉纳昨谕乃谓妄言失实者此后尔等进言各宜审择以称朕意
　　○黜广西按察司佥事章汝槐为民坐贪酷为巡按御史朱炳如所劾也
　　○南京户科给事中岑用宾南京织染局往年因积负数多司局长随陈宪妄以添机雇匠为名加派于应天府属者踰数万金此非  先帝意也请自今罢工匠之召募仍免派徵未输者以苏畿之困诏可
　　○丁巳  仁孝文皇后忌辰  奉先殿行祭礼遣彭城伯张熊祭  长陵
　　○升都察院右佥都御史郑世威为左副都御史协管院事
　　○起原任巡抚福建右佥都御史游震得于南京总督粮储
　　○山东巡按御史李叔和勘上二月闲虏犯辽东锦州宜坐守备王政严及管屯指挥潘坤等罪得旨政严革任加坤等俱下巡按御史问
　　○戊午
　　○巡抚延绥都御史王遴总兵赵岢各以防秋事宜条议分布兵马责成脩筑追逐程限飞报收歛坚壁戒严激劝乡兵选锋出奇预颁赏赍精核功罪等尤其追逐程限精核功罪一事专言勘事之臣不度地里远近视守巡为督镇私党而寄耳目于吏胥故多失实于是都给事中欧阳一敬等言遴近被温御史论劾故设此言与争胜刚愎无大臣体御史陈于阶等亦言遴横肆褊心筹边无策日夜谋归假此求退不宜罢去以遂其奸兵部言勘事之臣职秉是非其操常严而封疆之臣身履利害乃患人之严此大较也然往者延镇之败亦大矣温御史虽劾遴止加薄罚遴不宜复以怼言者惟  上加切责俾之省改  上曰秋防在迩遴其慎脩职业勉图实效毋负气任性致误边他事皆从之  总督宣大侍郎王之诘上防秋分布兵马事宜得旨之诘严督所部多方侦采相机战守不用命者以名闻
　　○升户部职方司郎中周冕为太仆寺少卿  命故新宁谭功承男国佐袭
　　○乙未
　　○先是宣大总督王之诰宣府巡抚冀炼以脩理南山工费为请而户兵二部互相推诿莫任其事＜锍-釒＞白之乃命户兵二部会同科道定议费所宜出于是户部左侍郎徐养正兵部尚书郭乾户科都给事中李用敬兵科都给事中欧阳一敬等议言主客主军本折刍饷则隶户部募兵及本折马匹隶兵部赏功则隶礼部业有专任矣惟脩边一节往岁皆各镇自办后以功大始开请乞之端而户兵二部当事之臣因为酌量调停之术马价有余则兵部多发马价不足则户部多发盖以二部事本相关义当共济云耳行之既久在兵部则惟恐马价之无余在户部则惟恐帑藏之不充持议纷纭迄无定说自今以后凡各镇以此请者以十分为率户部给十分之七兵部给十分之三永为定例得旨如议行不许推诿误事
　　○兵科都给事中欧阳一敬等上言八事一言两京营兵息之弊乞时其简教而散其党聚一请令诸镇督抚不得与将士同赏有败罪亦不及以惩推诿专责成一言诸镇之兵疲于入卫乞请屯田练工著一请预养将材以待用一言兵籍日增人无实用乞汰其老弱一乞今各省操演团练之卒以强盗贼一请裁锦衣冒滥之弊一请杜驿传骚扰之弊兵部覆言两京兵制在北则戎政府素不练习徒畜不捕之猫在南则振武营桀骜尤甚至养贻患之虎此大患也今宜令戎政大臣时加简教勿仍姑息罢南京振武营兵各归大小教场及神机等营有缺勿补敢有飞语惑众者必寘以法其锦衣卫势权所集兢进门多假以缉捕横肆罗织因缘冒赏禄其匪人自今缉获奸人輙送刑部毋擅讯拷所隶革任致仕官止给祖俸其他升级之俸及柴薪之直悉不复给以复邦政条例之旧及一敬他议亦多可采者请诏下行之报可
　　○庚申  赠故少师杨廷和为太子太保兵部尚书王廷相聂豹为少保太子少保户部尚书梁材为太子太保刑部尚书刘讱林俊工部尚书吴廷举为太子太保兵部侍郎张汉曾曹铣杨守谦商大节为兵部尚书南京工部侍郎程有德为礼部尚书工部侍郎江晓为工部尚书都察院右副都御史孙继鲁为兵部左侍郎国子监祭酒邹守益为礼部右侍郎仍荫廷和一子为尚宝司丞铣守谦大节继鲁各一子为国子生  追复故太子少保吏部尚书兼翰林院学士李默原职仍赐祭葬
　　○酒醋面局署局事太监冯明等请加派米麦刍饷以完经费户部左侍郎徐养正等执奏此奉诏所裁省明等违例妄请不可许  上从部议
　　○原任总督浙直江西侍郎刘畿奏言顷特升下灵威海波不扬浙江布政司所存军需银一十八万六千余两度可支数岁宜罢赋勿复徵各部官兵又可及旡事时渐次散遣以苏民困兵部覆议报可
　　○辛酉  诏以京库绢布改折色一年各关钱钞改折色三年从御史谭启等奏也
　　○以应天府乡试命左春坊左谕德兼翰林院侍读王希烈右春坊右中允兼翰林院编修孙铤为考试官
　　○金星昼见
　　○荫故兵部员外郎杨继盛子应尾为国子生
　　○癸亥  命遵化游击将军都指挥佥事牛绍元充分守黄花镇参将原任三屯营游击将军钱胜充为事官管理苏州巡抚标下操兵游击将军事
　　○甲子
　　○改直隶常州府镇江府清军同知为练兵清军同知铸给关防
　　○大学士郭朴以疫乞假有旨许暂调摄遣太医院官视疾赐药物酒馔
　　○礼科给事中何起鸣奏申饬科场事宜一曰重怀挟之罪一曰革传递之奸一曰慎同考之选一曰正謟谀之风一曰预监临之差一曰严诓骗之罚＜锍-釒＞下礼部覆奏得旨怀挟传递诸弊依拟枷号重处今后科场搜检不严关防不密责在外帘举动不慎检阅不公责在内帘礼部并察院分别参奏余悉如议行
　　○升大理寺左少卿何维柏为都察院右佥都御史
　　○乙丑
　　○荫大学士李春芳男茂年为中书舍人以三年秩满也
　　○升河南道御史赵锦为太常寺少卿
　　○宗人府掌府事驸马都尉邬景和＜锍-釒＞辞岁禄米一百石  上答曰禄赐乃朝廷常典景和但尽心供职以图报称不必辞免
　　○工部以城垣郊坛工作并兴请罢他役之不急者以宽财力从之
　　○丙寅  赠故右春坊右赞善罗洪先兵部员外郎杨继盛俱为光禄寺少卿仍赐之谥洪先文恭继盛忠愍升工部右侍郎徐刚为本部左侍郎应天府府尹谭大初为工部右侍郎南京太常寺卿江治为工部右侍郎
　　○建筑湖广荆州沙洋红庙二堤从抚按官请也
　　○宣大总督侍郎王之诘等言六月初一日虏二十余骑犯朔州参将麻锦参议周斯盛督官军追之擒二人斩十三人  上命赉锦斯盛银币
　　○巡按直隶御史郝杰王友贤李维观各奏言臣等阅视蓟昌保定等处兵率上中等十二下等十五未练者十三辽保宣大延宁等处入卫军率上中等十一下等十五未练者十四乞降罚当事诸臣兵部请宽总督刘焘而拟上诸将臣罪  上命夺指挥王世爵等俸一月参将孙昂等二月降指挥胡承宗等一级指挥赵鸣凤等各降级如故未练兵令焘严督实练务臻成效
　　○录贵州镇远府剿平苗贼功赏前巡抚都御史陈洪蒙总兵石邦宪兵备林延烶章参将梁高参议高负图等银币有差  皇亲锦衣卫带俸指挥佥事李伟＜锍-釒＞乞房价工部议新政之初恩泽不宜滥与  上从之
　　○丁卯  上谕吏兵二部蓟镇边墙因久雨倾圯虽已降旨脩筑未知工绪如何又未知脩筑之外别有御虏长策否其亟推才望大臣一人行边会同督府等官阅视工程及讲求便益凡边臣所不能为之事所不敢言之情具实以闻于是尚书杨博等言兵部侍郎迟凤翔可  上即命凤翔兼都察院右佥都御史赐敕以行是日又谕礼部秋霖不止重为民灾朕祇畏  天戒轸念时艰深用忧惕内外百官宜各痛加脩省自十五日始青衣角带办事仍禁屠五日顺天府祈祷晴日止
　　○礼部尚书兼翰林院学士高仪引疾乞休  上优诏慰留之仪固称疾笃不允
　　○戊辰
　　○中元节  上以霖雨为灾避殿御皇极门视事
　　○遣玉田伯蒋荣彭城伯张熊清平伯吴家彦兴安伯徐梦旸祭  长陵  献陵  景陵  裕陵  茂陵  泰陵  康陵  永陵都督佥事沉至祭  景皇帝陵寝都督同知王极祭  孝懿皇后中官祭  恭让章皇后及废后吴氏指挥同知文承武祭哀冲庄敬二太子各陵园
　　○脩理都城重城遣工部尚书雷礼祭告后土司工之神
　　○升大理寺右少卿温如璋为左少卿左寺丞王诤为右少卿
　　○罢南京振武营诸选募
　　○孝陵卫余丁千余人俱分隶大小教场神机等营同正军操备身终勿补各将官家丁及前尚书李遂调淮阳民兵五十余人俱散遣之诸悍卒消除殆尽留都始安
　　○己巳
　　○以永陵工完加太监李芳王鼎各恩二等周曰□永等各一等侍郎徐刚升俸一级荫一子为国子生郎中陈烨员外郎张守中各升俸一级仍各与工部尚书雷礼镇远侯顾寰等郎中费尧年等各银币有差
　　○遣驸马都尉许从诚祭告  孝陵
　　○升蓟州守备指挥李信署都指挥佥事充遵化等处游击将军
　　○江西道御史方新追论国子监祭酒胡杰往典试南京与谕德吴情罪同乞并黜  上谓事已前决令杰视事如故新攻之不已吏科给事中王治等言皇上临雍伊迩杰即无他业已为人指数恐其惭于讲席非所以肃观瞻重风教也有旨改杰于别衙门用而以侍郎赵贞吉暂摄祭酒事杰不自安再上＜锍-釒＞称疾求去许之
　　○庚午
　　○免大同镇阳和高山二卫屯粮有差以督抚官奏冰雹伤稼禾也  赠故驸马都尉谢诏少保
　　○调山东按察司副使金立敬于四川提调学校
　　○升太仆寺卿毕锵为应天府府尹南京光禄寺卿袁洪愈为南京太常寺卿
　　○刑科给事中韩楫上君道三劄一励  圣志请敕部院条新政之大者孰为日前之画孰为久远之算自轸渊衷期必见之施行二核  圣政请一切章奏下所司严限核实以闻不得迁延过期以滋壅蔽二弘  圣智请不时召见大臣商确政体略如  先朝御平台御左右顺门之制仍令科道官更番入侍以广听纳得旨＜锍-釒＞内事关朝廷者朕已知之迩来内外臣工奉行诏旨委多违慢考核一事吏部都察院着议以闻
　　○论辽东宁远小团山堡被虏失事罪夺总兵王治道俸一月下参将万国等巡按御史问
　　○升赏大同西阳河获功阵亡官军黑晓等四十二人
