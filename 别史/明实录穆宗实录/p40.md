<!-- { "loadSidebar": true } -->
　　○  上敕礼部曰  天寿山春祭朕躬诣行礼其择日以闻于是礼部奏上仪注一本月二十七日巳时  圣驾发京一前期一日  上率  中宫  皇贵妃等妃以将诣  天寿山春祭行礼告  奉先殿及  世宗皇帝几筵殿  弘孝殿  神霄殿用祝文祭品如常仪一锦衣卫设丹陛仪卫扈行一兵部奏请简命文武大臣居守京师请敕行事及奏请直守皇城四门京城九门分调京营参游等官把守各山口关隘戎政衙门选点扈驾军马及差科道官点闸一户部照例关给扈从官军行粮一工部差官修理桥梁道路一光禄寺随处预备御膳及酒饭供具一扈从官五府六部都察院通政司大理寺堂上掌印官各一员司属官各一员詹事府翰林院国子监太仆寺掌印官各一员六科十三道官各一员太常寺光禄寺尚宝司制敕房中书科鸿胪寺顺天府应该执事人员太医院钦天监各掌印官一员一扈从官在途供事以便衣朝参以常服一二十七日免朝  驾发由长安左门出  后妃辇轿由东安门出一扈从官前行居守大臣同文武百官俱吉服趋赴德胜门外恭候送  驾一是日  驾次巩华城行宫昌平州官吏师生耆老人等跪迎道傍  驾至行宫进膳毕  上出升座从官朝见行叩头礼如常仪鸿胪寺官引昌平州官吏师生及公差有事官员见行五拜三叩头礼是日驻驆巩华城行宫一二十八日早  上升座从官朝参毕先诣  天寿山行宫候  驾一是日  上至  天寿山红门降辇由左门入升舆  后妃后随  驾至感思殿进膳毕  上出升座从官行叩头礼本日驻跸感思殿一二十九日  驾驻感思殿从官行礼如常仪一三十日质明行春祭礼  上具青袍乘板舆至  长陵门外东降舆导引官导  上至殿左门外典仪唱执事官各司其事内赞对引官导  上至拜位奏就位奏诣前内赞导  上至香案前奏上香  上三上香跪讫奏复位奏四拜传赞百官同典仪唱奠帛行初献礼内赞导  上至御案前奏献帛讫导  上至  成祖文皇帝御座前奏献爵讫导至  仁孝文皇后御座前奏献爵讫奏复位奏跪传赞众官皆跪赞读祝讫奏俯伏传赞百官同典仪唱亚献礼终献礼执爵者代献讫内赞奏四拜传赞百官同典仪唱读祝官捧祝进帛官捧帛各诣燎位  上退拜位之东捧祝帛官出殿门内赞奏礼毕传赞百官同  上随诣  永陵行礼俱如  长陵仪是日遣官六员俱青服遵照钦命分诣  献陵  景陵裕陵  茂陵  泰陵  康陵行礼一从官俱青服恭诣  长陵  永陵陪祀毕先行趋赴感思殿门外候  驾一本日  驾发回京免朝从官先行至巩华城行宫候  驾  驾至行宫进膳毕从官行叩头礼如常仪鸿胪寺官引昌平州官吏师生辞行礼如前仪朝毕从官先行至德胜门候  驾  驾至文武百官及军民耆老人等俱于门外候迎居守文武大臣伏谒  驾前致词行叩头礼教坊司大乐鼓吹振作  驾由长安左门入  后妃辇轿由东安门入  上诣  奉先殿  世宗皇帝几筵殿  弘孝殿  神霄殿谒告行礼俱如初仪报可
　　○户部尚书马森等给事中王治御史王友贤等各奏荐边才见任大理寺卿邹应龙右寺丞庞尚鹏佥都御史赵孔昭刘悫林润温如璋唐继禄南京大理寺卿张守直南京光禄寺卿徐公遴副都御史杨巍刘光济陈大宾方廉府丞吴时来太常寺少卿张翀南京太常寺少卿丘橓光禄寺少卿李键布政使严清张柱按察使梁梦龙熊桴刘炌陶承学参政谢鹏举罗瑶沈应时副使曹科杨彩冯舜渔杨锦颜鲸张学颜孟重佥事张守中董文采吉大同知府史桂芳赵贤何东序何子寿徐学古冯叔吉蔡可贤郎中吴兑御史陈烈凡四十五人听用佥都御史王轮李秋参政梅守德丁忧副都御史谷中虚翁大立布政使朱大器参政胡涌阮文中养病侍郎刘畿王国光听勘侍郎陆稳佥都御史王遴闲住佥都御史张景贤参政刘应箕听调运同罗拱辰致仕知府徐可久为民佥都御史徐绅参政冯皋谟凡六十三人吏部上其议因言五方之气虽笃于因材百中之能难拘于器使如往者辅臣杨一清以南人用之狭西尚书王骥以北人用之云南俱有声绩宜勿论南北资格斟酌推用务当其才  上深然之因命以所举诸臣酌量任用有不称职偾事者并坐举主
　　○吏部左侍郎兼翰林院学士潘晟上＜锍-釒＞请假还乡  上以晟日侍讲读特赐驰驿
　　○命江西都司佥书署都指挥佥事王国光掌本司事升平刑关守备指挥佥事丘如岳为署都指挥佥事佥书狭西都司事
　　○以  驾诣  山陵命成国公朱希忠镇远侯顾寰扈从其皇城及京城重城诸门各命一勋臣统官军防守其京城九门兼用文职大臣一员仍命总督曹邦辅陈其学各提重兵驻临边要地从兵部议也
　　○赐扈驾及防守官军马军人各银六钱步军人三钱守  天寿山后马步军如之九门皇城四门直宿围子手及巡捕官军人二钱
　　○敕英国公张溶左都御史王廷居守京城
　　○辛卯升通政使司通政使谢登之为工部右侍郎
　　○兵科都给事中欧阳一敬等劾奏云南总兵黔国公沐朝弼残忍无亲暴横不道抗违明旨拘留母嫂不遣占恡恶党蒋旭等不服听断又用调兵火牌遣人入伺京师动静请责以抗违之罪诸佐使为奸及诇伺京师者捕鞫如律其火牌即行革罢以川贵调兵事添入巡抚敕中用稍折其奸萌兵部覆如一敬议从之
　　○总督宣大山西都御史陈其学条上南山事宜其略言岔道以东自青石顶至四海冶火焰山宜乘春修筑墩台于柳沟等处水口浚横壕一道壕外设石木□囤木□囤外建大石墩以分杀水势并修张家等口道路禁军民毋入山樵采岔道以西自青石顶至合河口为墩台一百九十有七宜及时修补令军人昼夜瞭望大山口迤东一道为暗门者六咫尺居庸宜严加讥察禁宣蓟二镇居人不得越界起衅因荐南山参将李官修理防御甚有方略宜令久任责成俟有勋劳加秩示劝毋輙更调兵部上其议  上皆允行之
　　○壬辰经筵开讲
　　○大学士徐阶三＜锍-釒＞辞免恩命  上曰卿才兼文武久著勋劳特加殊恩以示酬眷宜承命即出辅理不允所辞是日又遣太监刘大用至阶第赐白金五十两大红麒麟服及纻丝四表里钞五千贯并茶饭羊酒
　　○发太仓银十六万六千余两于蓟州镇六万九千余两于永平镇一十九万二千余两于密云镇七万四千余两于昌平镇为客兵饷
　　○癸巳补荫故兵部右侍郎林富曾孙绂为国子生
　　○甲午春分祭大明于朝日坛命成国公朱希忠代先是礼部请祭东郊大学士徐阶等言东郊虽系亲祭之年但耕耤在迩数日之间  圣驾再出  圣躬过劳宜暂遣官代祭故有是命
　　○命怀远侯常文济佥书中军都督府事
　　○乙未大学士徐阶以温旨谕留者三乃出视事复恳辞恩命  上答曰卿忠贞茂绩加恩非过览奏情词恳切具见谦慎伯爵俸及部宴准辞其余宜承朕命
　　○以贵州擒斩平州贼杨珂功赏巡抚都御史陈洪蒙兵备副使祁清及指挥王道行土舍莫承俸银两有差
　　○兵部覆山海关主事熊秉元陈防守本关事宜一复游兵谓本关游兵盖为弹压镇城而设乃今以五百人调赴一片石殊失初意宜即掣回防御其城操军士止令守城勿复以摆边之役困之一还远军谓故事以山海卫军士二百九人远戍墙子岭人甚苦之宜遣还本卫而移其供饷别为召募以实墙子岭一增马匹谓本关故设游兵千人今宜简其壮者五百人人给一马以备赴援一除军器谓山海卫岁输料价银一百六十余两于永平府请暂留一年以资本卫置造军器之费一修城壕谓边城与镇城接界之所宜结屋其上以居军士其城壕之淤者及月城之损者尽修葺之  上命如议行
　　○丙申遣户部侍郎谭大初祭京都太仓之神
　　○遣太常寺官祭恭靖公姚广孝顺天府官祭宋丞相文天祥
　　○光禄寺卿赵锦言直隶江阴县岁例进新子鲚鱼万斤路远数多不堪上用徒以累民请自今止贡五十斤余皆折色便从之
　　○广西太平等府土官族目许全等贵州镇雄府土官胡羙等四川平夷长官司土舍王良用等湖广保靖司通把田仕等各来朝贡马宴赉有差
　　○升兵科都给事中欧阳一敬为太常寺少卿
　　○丁酉蓟辽督抚等官曹邦辅刘应节等奏标下兵八百名自月粮外仍按日支行粮以示优厚户部议从其请因言标兵之设谓其精锐敢战故以一军兼二军之食使徒冒廪饩而无益攻守不惟耗费财力且无以服士心宜敕所司以时肄习使人人可用毋令糜司农之粟贻疆圉之患  上以其事属邦辅等选练令行边大臣及巡按巡关御史查核滥冒者以闻
　　○虏犯柴沟堡新庄儿等处守备韩尚忠迎战死之副总兵佟登力战仅免御史周咏以状闻兵部覆尚忠死事宜加赠荫立祠死所以旌其忠登虽丧师然力战退虏罪有可原得旨尚忠赠都指挥佥事伊男升祖职三级世袭立祠赐祭俱如例登夺俸二月
　　○造大祀十二章衮服及弁服遣工部侍郎徐纲行祭礼
　　○升巡视湖广洞庭湖指挥使陈大鹏守备四川雅黎指挥佥事张元俱署都指挥佥事行都司佥书大鹏江西元四川
　　○戊戌升守备叆阳城指挥同知栗卿备御辽东宁远城指挥使张延赏各署都指挥佥事充蓟镇游击将军卿松棚谷延赏曹家营
　　○己亥  圣驾诣先农坛亲祭先农之神礼毕诣耤田所  上秉耒三推公卿以下助耕毕  上御斋宫赐百官宴并宴耆老于坛傍赐农夫布疋  驾还是日以礼部言增上中下三等农夫各十人于耆老之后如弘治中例
　　○  恭仁康定景皇帝忌辰遣都指挥陈书祭  陵寝
　　○遣太仆寺官祭司马之神
　　○朵颜等卫夷人都督同知伯彦帖木等三十余人贡马贺  圣节泰宁等卫夷人炒蛮等三十余人贡马贺长至节各宴赉如例
　　○发太仓银四万四千两于易州镇五千两于良乡涿州三千九百余两于真定府所属为主客兵饷
　　○升守备河间指挥佥事施朝卿为署都指挥佥事佥书大同都司事
　　○庚子诏行开纳事例于延绥榆庆四卫军民以其银充刍饷又发太仓年例银二十九万九千余两助之西安延安庆阳三府额派延绥镇民运粮俱复本色如故从户部覆巡抚李尚智奏也
　　○辛丑改南京礼部尚书赵贞吉为礼部尚书兼翰林院学士协管詹事府事初贞吉以起废诏日侍讲读时年六十余然气壮甚议论侃侃辅臣荐其可大用  上心属焉及迁南京以吏部右侍郎林＜火廉＞代一日  上手诏谕辅臣调＜火廉＞南京用而召贞吉还为讲官添注詹事府与尚书殷士儋协管府事已而士儋以府事让贞吉不允
　　○录大同抢风崖等处阵亡官军张虎等九人升赏有差
　　○河南修武县角□羊京银三千两至良乡为盗所劫霸州兵备副使孟重以闻得旨良乡畿辅近地使贼肆行劫掠守土官法当重究姑夺兵备及巡捕守备等官俸令速行缉捕旬日中不获者兵部具劾以闻
　　○给添设松棚谷游击将军旗牌盔甲从总督请也
　　○壬寅荫故户科左给事中薛宗铠子洪为国子生以铠建言死廷杖也
　　○南京户部右侍郎盛汝谦以疾乞休许之
