<!-- { "loadSidebar": true } -->
　　○辛丑云南道御史汪文辉＜锍-釒＞论治体其四事责言官一曰  先帝末年所任大臣本同寅协恭无他嫌隙徒以议论不合意见稍殊而一二言官希望风指遂归其所向而攻其所忌至于颠倒是非荧惑  圣听伤国家大体如将来复踵前弊倾陷成风邪正混淆忠诈莫辨则后之非今犹今非昔宋元祐之事可为永鉴此观望当戒也二曰  祖宗立法至为精密而卒有不行者非法之弊也患不得其人耳今言官条陈皆因噎废食锐意更张部臣重拂其情迁就题覆及其法立弊生又议复旧非惟民无画一之守而该部题覆且日亦不足矣自今宜求任事之人勿重于违言官轻于变  祖法一切琐碎迂阔之说悉格不行此此纷更当戒也三曰古之大臣坐事退者皆微其词以养廉耻而存国体今或掇其已往揣其未形以疑似影响争相诟病如市井喧闹为众嗤笑是人以两失之也至方方面重臣苟非大奸极恶亦宜弃短取长为人才惜今或楰其小疵指为大蠹极言丑诋使决于引去以此求人国家安得全才而用之此苛刻当戒也四曰言官能＜矢见＞切人主纠弹大臣而其所短亦系乎天下万世之议即欲自掩护不可得也今言事论人或不当部臣不为题覆即愤然不平虽同列明知其非亦莫与辩以为言官体貌如此夫臣子且不肎一字认错何以感格  君父哉自今言官宜公天下之心言之大臣确然议其当否毋袭故套虽有怀愤于一时者终愧服于后日此护短当戒也其未言大臣宜鉴前事之失勿用希旨生事之人盖希旨生事之人进则忠贞直谅之士远而道古今誉盛德者日至于前大臣任已独断即有阙失孰从闻之臣谓宰相之职不当以救时自足当以格心为本格心之要在去谗远佞使贤者得行其志而已惟  陛下慎简言官申饬大臣以消朋比之私回淳厚之俗＜锍-釒＞下所司言虽不用识者韪之
　　○升直隶镇江府知府胡维新为甘肃行太仆寺少卿
　　○壬寅  孝贞纯皇后忌辰  奉先殿行祭礼遣清平伯吴家彦祭  茂陵
　　○大学士李春芳以疾乞休  上曰卿辅弼元臣忠勤素著朕所倚任岂可以微疾輙求休致宜慎加调护痊可即出供职仍遣太医院官诊视赐猪羊酒馔
　　○升刑科右给事中张书户科右给事中雒遵兵科右给事中陆树德工科右给事中笪东光俱为左给事中吏科给事中赵奋礼科给事中沈伯龙俱为右给事中书户科遵礼科树德奋伯龙本科东光刑科
　　○升河南按察司佥事李鹗为山西布政使司右参议狭西按察司佥事马文徤为狭西苑马寺少卿
　　○给周府故辅国将军勤□妻夫人刘氏戴坌妻夫人张氏各养赡米岁五十石
　　○命宁阳侯陈大纪豊润伯曹文炳各佥书都督府事大纪中府文炳右府
　　○革五军七营游击将军张镇任回卫以犯奸事觉为巡视京营官所劾也
　　○癸卯户科都给事中宋良佐等劾奏总理河道侍郎翁大立总督漕运侍郎赵孔昭前以治河无策迟误漕粮方议薄罚不宜遽使离任俾脱后责宜罢斥以儆任事诸臣又请饬都御史潘季驯陈炌协心共济如运到而河尚未通则罪河道河通而运不过淮则罪漕运户工二部覆请  上是其言令火立孔昭戴罪回籍俟河通运完之日奏处
　　○浙江处州府生员冯椿等以本府同知江应昴笞辱生员朱正色父朱昹乃呼引诸生数十人于分守参议方岳岳不为理椿等遂群殴岳鼓噪而出事闻得旨生徒聚殴上官大坏法纪令抚按官竟其狱无事姑息于是论椿等十二人充  军正色等三十二人各黜为民
　　○甲辰勒刑部右侍郎游居敬顺天府府尹姚一元致仕应天府府尹周俶原任操江右佥都御史调云南副使吴时来冠带间住时都给事中韩楫劾居敬一元年老俶时来不职吏部覆请如楫言故有是命
　　○诏进江西布政使司左布政使冯惟讷光禄寺卿致仕惟纳居官清慎至是以疾乞休故特优之
　　○升云南道御史汪文辉为狭西按察司佥事
　　○以举人赵蒙吉为国子监学正蒙吉者大学士贞吉弟南京国子监祭酒姜宝特＜锍-釒＞荐之乃授是职
　　○以浙江军门标下游击将军沉思学充参将分守惠潮
　　○时蓟州遵化县杂造局炒铁囚徒在厂者百六十余人既耗囚粮而瘐死相望守者亦苦之工部欲如正德间例岁以百人为率满则暂止配发刑部言在京赎例以工役为至轻以炒铁为至重今以百名为率则外此虽情重者无所惩矣按律有做工摆站瞭哨发充仪从煎盐炒铁各条例自今请斟酌并行情轻者仍拟工役情重者无所惩矣按律有做工摆站瞭哨发充仪从煎盐炒铁各条例自今请斟酌并行情轻者仍拟工役情重者自炒铁百名之外属军卫则发沿边墪台瞭哨属有司则发冲要驿递摆站庶法令不至轻纵而奸恶知警诏从其议
　　○乙巳升尚宝司卿汪宗伊为南京太常寺少卿
　　○诏留广西隆庆四年以后事例银两二年给军需以古田用兵从抚殷正茂请也
　　○丙午升山东布政使司右布政使徐栻为江西左布政使
　　○广西省城地陷数处
　　○丁未遣户部侍郎陈绍儒祭京都太仓之神
　　○遣顺天府官祭宋丞相文天祥大常寺官祭恭靖公姚广孝
　　○戊申大学士李春芳再上＜锍-釒＞乞休  上仍褒留不允
　　○升浙江布政使司左布政使郭朝宾为顺天府府尹云南布政使司左布政使邬琏为应天府府尹太常寺少卿周诗为南京通政使司右通政
　　○贵州乌蒙军民府水东等长官司四川播州宣慰司泥溪等长官司湖广保靖等宣慰司添平守御所桑植安抚司各遣人来朝贡马给赏如例
　　○己酉升兵部右侍郎谷中虗为本部左侍郎巡抚山西都察院右佥都御史石茂华为兵部右侍郎南京大理寺卿朱大器为刑部右侍郎
　　○升吏部验封司郎中成钟音为尚宝司卿
　　○升广东按察司按察使陶承学为布政使司右布政使兵部武选司郎中刘汉儒直隶凤阳府知府周汝德俱按察司副使南京福建道御史王谣为按察司佥事承学山东汉儒山西汝德云南谣河南
　　○朵颜等卫夷人都督伯昂等遣头目孛可等二百九十二人及四川播州宣慰使杨烈贵州宣慰司土舍宋一清各贡马贺  圣节给赏如例
　　○调密云振武营参将蔡勋为五军营练勇参将蓟辽总督标下中军都指挥暴以平为神机营佐击将军河间营游击将军陈其可为五军营游击将军以燕河营参将史纲充副总兵代勋管理振武营参将事原任石门寨参将张功宁夏游击高廷相各充为事官代以平其可
　　○庚戌春分祭大明于朝日坛命英国公张溶行礼
　　○朵颜等卫夷人孛罗等贡马补贺长至令节宴赉如例
　　○升提督誊黄右通政胡杰为南京太常寺卿
　　○升浙江云南河南布政使司右布政使姚世熙陈善杨彩俱为左布政使世熙善俱本省彩山西
　　○辛亥  恭仁康定景皇帝忌辰遣指挥同知谢守朴祭  陵寝
　　○升广东布政使司右参政何镗为本省按察司按察使
　　○命镇远侯顾寰仍总督京营戎政时议京营总督颇难其人故久不推补  上乃特命寰为之
　　○壬子论福建隆庆三年官兵御倭功罪镇守福建总兵官李锡原任分巡福宁道副使柴涞分巡兴泉道佥事苏愚及名色把总王济等赏银有差小埕水寨协总指挥呼良朋等逮问
　　○南京广积广惠二库火
　　○遣内臣往狭西督造羊绒工部尚书朱衡及科道诸臣＜锍-釒＞止之诏如前旨
　　○洮岷等处番僧番人锁南坚昝等进贡方物马匹给赏如例
　　○癸丑掌南京五军都督府事怀宁侯孙世忠保定侯梁继璠永康侯徐乔松南宁伯毛国器佥书署都督佥事刘豸掌南京锦衣卫事署都指挥佥事耿文光以军政考察各自陈乞罢俱命供职如故
　　○甲寅升提督四夷馆太常寺少卿张卤为通政使司右通政提督誊黄
　　○命大仆寺官祭司马等神
　　○修理  长陵兴工
　　○乙卯命鲁府奉国将军颐壃奉东瓯恭恪王健楸祀以健楸无嗣从鲁王奏也
　　○勒刑科左给事中笪东光间住先是东光以言事狂悖不为公论所容所论亦竟报罢东光益快快遂发狂疾走入会极门大呼同官奏言东光疾作不能供职请令回籍调治  上特黜之
　　○丙辰遣顺天府官祭先农之神
　　○修浚金水河兴工
　　○升吏部文选司郎中孙光祐为太常寺少卿提督四夷馆
　　○以籍入陆炳庄田一百二十二顷八十七亩赐皇亲锦衣卫指挥佥事李旺
　　○丁巳加授山西布政使左参政张蕙为按察司按察使仍分守汾州山西按察司副使廖逢节为布政使司右参政仍分巡北中二路兼兵备山东按察司佥事吴一本为布政使司右参议仍整饬天津等处兵备时吏部以蕙等称职当迁又难其代乃议加秩久任仍兼旧衔  上皆从之
　　○南京给事中王桢等御史李绍先等各上＜锍-釒＞言司礼监太监陈洪弟东都蒙恩赐荫复乞并升使遂列禁卫司刑法甚非所以惜名器而正体统宜收寝成命以后凡有援例冒请者一切禁止仍著为令典俾臣下知所遵守  上皆报闻
　　○戊午祭历代帝王遣定国公徐文璧行礼
　　○取会试天下中式举人邓以赞等四百人
　　○巡抚辽东都察院右佥都御史毛钢以奔丧不候代为巡按御史向程所劾有旨俟服满日降一级调外任
　　○己未册封  皇太子翊镠为潞王  上告  内殿毕出御皇极殿传制遣成国公朱希忠持节大学士李春芳捧册宝行礼册文曰朕仰奉  神灵丕延祚胤爰念本之重聿＜锍-釒＞茅土之封光赞洪图世为屏翰兹惟彝典匪曰私恩咨尔第四子翊镠仁厚发祥英明肖德至性已形于襁褓嘉名宜正于藩垣兹特封尔为潞王锡之宝册大启尔邦俾服于世世于戏少成若性哲命在初惟孝敬所以事君亲惟德义所以保国家尔尚进学饬行慎始图终祗服训词永绥福祉钦哉
　　○调前军都督府佥书署都督佥事周于德于南京
　　○升江南副总兵官署都指挥佥事朱冠为署都督佥事镇守浙江
　　○庚申狭西布政使司左布政使曹金言关中司务繁剧势难兼摄矧迁转不一多至旷废乞于布政使司添设左参议一员分守关内道其粮驿传事务更令左参政管理按察司复设佥事一员管理屯田水利其粮斛事务令清军副使摄政诸州县佐贰儒学教官亦乞量复数员吏部覆皆如金言从之
　　○录广东蕙潮程乡兴宁韶肇等处获功死事官兵王龙等四百三十人尹兴等六十六人各升赏有差
　　○辛酉少保兼太子太保礼部尚书武英殿大学士殷士儋辞献俘时所赐荫子乞改给三代诰命  上特许给诰命不允所辞
　　明穆宗庄皇帝实录卷之五十四
　大明穆宗庄皇帝实录卷之五十五
　　隆庆五年三月壬戌朔  孝肃皇后忌辰遣定西侯蒋佑祭  裕陵
　　○癸亥升贵州按察司按察使郭斗浙江按察司按察使朱袗俱为布政使司右布政使四川按察司佥事李江为布政使司左参议兵部武库司员外郎侯居坤为按察司佥事斗浙江袗云南江居坤狭西
　　○复设颖州沈丘镇巡检司巡检一员革颖州儒学训导一员
