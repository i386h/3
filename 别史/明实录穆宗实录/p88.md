<!-- { "loadSidebar": true } -->
　　○工部覆御史杨家相所陈三事一重漕艘以全大计谓浅船造作不坚弊在法疏人玩侵牟者多宜严加综核一开河道以利漕挽谓朝阳门外故有河渠虽岁久渐湮尚可复之以便东仓之运与夫宝应湖之议开康济河镇江一带之议浚浅阻填卑洼者皆通漕孔道所宜亟举一建闸座以省耗费谓瓜洲土坝剥运甚艰莫如建闸之便又境山诸闸日就颓毁宜及时修理  上命如议行
　　○癸酉掌吏部事大学士高拱言昨臣具奏储养本兵大臣自司属始既蒙允行臣又思方今边徼用兵之处北则蓟辽宣大延绥宁夏甘肃而南则闽广是数处者风土既殊事体各异本兵处分止凭奏报别无据证臣愚谓宜于是数处之人择其有才力知兵事者每处多则二人少则一人使为本兵司属彼生于其地身家之虑既无不周至如山川险易将领贤否士马强弱与夫奏报虚实功罪真伪皆所熟知便可一问而得且数处并用不过司属三分之一余员尚多固非偏用边人若使后先继续其于边务所禆必多诏如议行著为令
　　○调狭西按察司副使刘应箕于山西整饬沿边兵备兼理屯田诸务
　　○降神枢营副将署都督佥事孙国臣为署都指挥佥事充分守延绥东路右参将时新定营制改总督为总兵诸将以其权轻多不受约束者国臣尤骄倨初入营直驰总兵中路与抗礼兵部请罪之因请自今勋臣总兵接见副将一如总督之仪惟流官总兵西向答礼稍加优厚以示等威诏可
　　○命延绥东路右参将高天吉仍以为事官充左副总兵分守延绥东路等处
　　○敕临淮侯李庭竹守备南京仍掌中军都督府事奉祀  孝陵
　　○甲戌升河南按察司按察使王道行为四川布政使司右布政使江西布政使司右参政王元春为狭西按察司按察使
　　○巡按浙江监察御史周禧以奉诏荐举边才因言论才者先人品而后事功取才者捐细瑕而观大致夫鸾旗在前属车在后非称德之骥不可以驾君车及用之战阵驰逐则非泛驾绝尘者不可以多获而取胜故高帝舍匿金之过资其奇谋文帝赦魏尚为遣守匈奴不敢南向何者细瑕在所略也鹰扬鼎足之业蓄于渭川隆中而杀妻食子者其功可嘉而心不可测何者人品所当辨也故金车玉辂置之隙间而不以载驭则腐聚犹积薪象尊龙瓒委之暗陋而不以献酌则污贱犹瓦器臣于方今人材窃有余愧焉昔汲黯在朝淮南寝谋中国相司马外夷詟息何者其骨鲠忠义之气足以阴折奸萌而耆旧老成之望可以风动四海今直戆之士犯颜批鳞委顿草莽耆旧之硕非有大故亦渐相继报罢诚恐国势陵夷人材凋瘁有识者宁不寒心今举已试之才弃如振落乃汲汲然旁搜远采即使荐＜锍-釒＞盈庭有如创大厦济巨川舍杞梓艎艅而别求川泽之材舟楫之利臣未见其可也幸念司马汲黯之臣为国家轻重特赐召还＜锍-釒＞下吏部知之
　　○发太仆寺银一万两给宣大边仍诏申明赏格官军有能临阵获功者即特炤例行赏从总督陈其学奏也
　　○五军营总兵恭顺俟吴继爵再＜锍-釒＞辞任不许初继爵推三营总督时言官有论其庸懦不胜任者及改为总兵与流官袁正焦泽为伍继爵意怏怏乃自称才薄固辞  上知其意因谕留继爵而以三营俱用勋臣领之行兵部会推于是巡视给事中魏体明御史王友贤劾继爵抗违当加切责仍请申明将官相见礼仪使皆安分协心以修戎务报可已而都给事中温纯复言古人拜将或拔自行伍奴仆以官择人不以人充官惟取其适用耳今勋臣中止用一继爵已非得已若尽革流官欲于数十人中求三大将岂不难哉臣惟天下事谋之在始断之贵果即京营集议数月以来始而曰永革勋臣既而曰兼用勋臣今  皇上又欲尽用勋臣臣恐议论日多绩效鲜著不如姑务择人毋拘拘世类之为得也议寝不行
　　○乙亥起前刑部尚书黄光昇为南京刑部尚书升总督仓场户部左侍郎谭大初为南京户部尚书南京户部右侍郎张守直为户部左侍郎巡抚宣府都察院右副都御史王遴为兵部右侍郎协理部事
　　○命巡抚广东都察院右副都御史熊汝逵以原官提督军务巡抚浙江巡抚延绥都察院右佥都御史李尚智以原官巡抚保定等府兼提督紫荆等关
　　○调前巡抚大同都察院右佥都御史张志孝为狭西按察司副使以被劾调也
　　○南京礼部尚书吴岳引疾辞任不允
　　○以辽东广宁高平海州辽阳沈阳缮修边墙墩台壕圈功赏巡抚魏学曾总兵王治道分守参政张邦土分巡佥事刘田各银两有差
　　○命后军都督府带俸惠安伯张元善佥书本府事原任辽阳副总兵冯登充为事官管大同北西路参将事遵化游击将军署都指挥佥事阎缙为分守山西太原左参将守备延绥署都指挥佥事孙朝栋为宁夏领军游击将军
　　○升赏隆庆二年冬甘肃边外大草滩等处获功阵亡官军杨木等八人
　　○丙子授庶吉士朱赓田一俊陈于陛徐显卿韩世能张一桂张位李维桢王家屏于慎行为翰林院编修沈一贯习孔教沈位范谦为检讨贾三近刘东星张书为给事中三近吏科东星兵科书工科郑国仕邵陛王乔桂郭庄为监察御史国仕浙江道陛江西道乔桂福建道庄山东道刘应麒徐秋鹗愿授部属从之俱礼部主事应麒仪制司秋鹗祠祭司
　　○升山西布政使司左参政孙一正为按察司按察使山东道御史刘思贤杨柏为副使云南道御史王圻狭西道御史周以敬为佥事广东按察司副使陈绛为布政使司右参政刑科右给事中许天琦为左参议河南道御史尚德恒为右参议一正河南绛德恒江西思贤湖广柏狭西天琦以敬广东圻福建
　　○命原任两广总兵官平江伯陈王谟佥书左军都督府事湖广都司佥书都指挥佥事张一正掌狭西都司事甘肃平川堡署指挥佥事严畏佥书山西行都司事
　　○丁丑改礼部主客司署员外郎杨时乔为尚宝司司丞时乔初以户部主事搉税有廉名故再得优叙云
　　○升狭西按察司副使张蕙为山西布政使司左参政仪制司署郎中徐用检为山东按察司副使
　　○升赏隆庆元年九月山西偏头老营等处获功阵亡官军孙景禄等九人
　　○戊寅户部覆狭西巡按御史王君赏奏请宽积谷之例言近时有司积谷之数虽已半减然州县大者数万石小者犹数千石即日入民于罪不可得盈宜再减其额十里以下岁积谷千石十里以上递增百里以下二千五百石二百里以下三千石即剧郡无过五六千石而止则官不扰而谷易积从之
　　○己卯升礼科左给事中李已为户科都给事中兵科右给事中韩楫为吏科左给事中户科右给事中张国彦为本科左给事中户科给事中杨镕为刑科右给事中
　　○复除前四川道监察御史成守节于河南道
　　○改提督操江兼管巡江南京都察院右佥都御史吴时来升河南布政使司左参政孟重山东按察司副使何东序俱都察院右佥都御史时来巡抚广东重巡抚宣府东序巡抚延绥
　　○升广西布政使司左布政使周俶为应天府府尹
　　○庚辰诏岁给故奉国将军厚燘淑人周氏养赡米五十石
　　○巡按广东监察御史杨标言今广东之事黎岐猺獞依山出劫日本诸酋航海内侵此四肢病也十府之中惟南雄稍号无事自余各府之民转相煽乱大者数千小者数百又少则夜聚晓散又巧则阴叛阳招惠潮之间其势尤炽甚至一城之外即为贼巢数十里内人烟断绝此腹心病也人情以贼为荣莫知愧耻官府以贼为讳莫敢究诘以兵力则单弱难恃以帑藏则空乏不支此元气病也夫病在元气已非旦夕可疗而今且茫然妄投药饵餋无能之官食无用之卒行无益之事臣窃惑之夫该省六十三卫所指挥以下官至五百五十余员而统以都司又如添设奏带跟随总兵参将游击都司守备把总及名色把总哨官之类多不可纪率皆纡紫拖朱侵粮冒赏无有一能见敌者此所谓餋无能之官也六十三卫所有旗军七十七州县有民壮见籍十余万人而水陆各将官所统各道府所团其众又且数万刀皆置之无用每议剿则请调闽浙狼兵使人逞无厌之求岁糜不赀之费所餋非所用所用非所餋此所谓食无用之卒也防守之说本为御戎至于门庭之寇法当诛夷今不合兵以剿而曰分兵以防夫兵愈分则备愈寡遂为将官巧避之地贼所向如无人虽千数之兵遇十数之贼亦听其来去而莫制此所谓行无益之事也今不早治臣不知病所终已臣又见近日司府诸臣即尽瘁有功者所获不过一赏而其间悠悠推避之徒往往叙迁夫任事者不免任怨避事者且得避祸苟无以甄别之孰肯舍其所便而顾冒其难哉臣请敕下督抚责成兵备等官其有军功者不次会荐增秩否则虽他功不叙更严不称之罚知府虽非为兵设而功罪殊等者亦得与兵备官同其举刺其他冗员冗兵一切汰省山海之寇务在剿灭为期不得仍前假托防守虚费钱粮则元气日强而地方无事矣章下吏兵二部覆议俱从之
　　○命浙江都司佥书署都指挥佥事狄从夏掌福建都司事升湖广郧襄守备指挥使冯铭汝宁守备指挥佥事詹恩泗州守备指挥同知庄重俱署都指挥佥事佥书都司事铭四川恩狭西重湖广
　　○以平海寇功荫前总督两广右都御史刘焘次子维垣为国子生
　　○广西忠州土官黄贤相等据南宁府属四都地方作乱左江兵备佥事谭维鼎使永康典史李材计诱其党缚献贤相以降事闻  上命赉总督刘焘及维鼎银币材超升三级
　　○升赏隆庆元年九月蓟镇李家庄等处获功官军五百有六人
　　○辛巳  武宗毅皇帝忌辰  奉先殿行祭礼遣灵璧侯汤世隆祭  康陵
　　○铸隆庆通宝制钱
　　○升福建布政使司右布政使刘子兴为广西左布政使
　　○四川布政使司右参政曹科乞致仕许之
　　○升守备山西北楼口指挥佥事满朝相管领保定忠顺官军指挥佥事何天爵为署都指挥佥事及管理保定巡抚标下中军署都指挥佥事曹世德保定总兵标下
　　○壬午诏改三营总兵官为提督以定西侯蒋佑领神枢营平江伯陈王谟领神机营同恭顺侯吴继爵俱改给敕谕关防每月轮祭神旗先是兵部覆给事中温纯奏以将材难得请杂用流官以饬戎务  上谓事已前决不允及佑等提督之命皆出自内批兵部不得已仍奏改原任总兵袁正于后府佥书焦泽带俸纷纷措置徒滋烦扰而大学士赵贞吉自是亦不复言分营事矣
　　○升浙江嘉兴府知府徐必进为福建按察司副使
　　○兵科都给事中温纯言臣顷闻宣大屡有虏报而今督抚将领诸臣在陈其学则当回籍在方逢时则当新任在王遴则当内转在马芳赵岢则始更置继总督者王崇古尚候代于狭右继巡抚者孟重始闻命于洛中尚书郭乾方自留都行取未至事势可虞请各行申饬且荐原任吏部尚书杨博精谙边计夙抱忠猷宜召司本兵以安边境兵部覆上其言得旨边报屡至防守宜严亟行各该督抚等官用心防御新升者趣令赴任毋致稽延误事
　　○命原任辽东总兵都指挥同知修登充神枢营副将
　　○癸未升福建按察司按察使周贤宣为福建布政使司右布政使山东布政使司左参议潘允端为山东按察司副使贵州布政使司右参议樊仿为辽东行太仆寺少卿兼山东按察司佥事
　　○山东布政使司右参政管长芦运司事方启参引疾乞休许之
