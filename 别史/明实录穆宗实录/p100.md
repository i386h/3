<!-- { "loadSidebar": true } -->
　　○掌吏部事大学高拱言近者审录重囚阅方士王金陶世恩陶仿申世文刘文彬高守忠等狱词不觉隐动流涕曰  先帝受诬一何至此哉古之人君有殒于非命不得正其终者其名至为不美盖实有其事而不容掩故有以流传而取言□几于后也以我  先帝聪明睿智事无大小悉洞烛其彻至于保爱  圣体尤极详慎即用大医院一剂亦必有御札与辅臣商确安肯不问可否轻服方士之药又安有既服受伤不言又复服之之理  陛下所明知也  先帝临御四十五年享年六十寿考令终盖自古所罕有者末年抱病往岁从容上宾曾无暴遽此亦天下所共知也今乃曰金等妄进药物送损  圣体比金等子杀父律谓  先帝是金等所害  皇天后土在上然耶否议事者不知其意何所为乃假  先帝为诬以不得正终其将谓  先帝为何如且  陛下以父子之间而明于  陛下前诬  先帝以不得正终其将谓  陛下为何如今罪招中明开  先帝为人所害是何事体每岁审录大廷之上明说  先帝为人所害是何语言凡在臣民皆不忍闻久怀痛愤九重高远此等情状何由得知臣如不言其谁为  陛下言者若不亟明其事恐天下后世信以为真卒使  先帝抱不白之冤于天上留不美之名于人闲则天地古今之变无有大于此者而  陛下亦何如为情也伏望敕下法司会同多官从公再讯务见的确然后涣发  纶音明其事于天下宣付史馆明其事于人闲后世使皆知  先帝以正终更无他说则不惟仰慰  先帝在天之灵而  陛下为亲昭雪亦可以明父子之恩臣等为君昭雪亦可以尽君臣之义万代瞻仰在此本也至于金等恶孽滔天自有当诛之罪只宜以本等罪名诛之万死何足惜哉  上曰兹事重情大法司具会同多官讯实以闻于是刑部会府部大臣及锦衣卫科道官于承天门外鞫之尽反佥等狱词言金等狱词言金等进药无事实前所坐悉妄第他罪恶尚多不当轻纵请更下法司改傅正律  上曰我  皇考圣神睿智荷天笃佑寿考正终享国享年乃自古帝王所罕及者何尝轻用方药却乃委罪于人兹事既会鞫明白其宣付史馆纪录垂示万世金等既有别罪依拟更论具奏已而刑部尚书葛守礼等奏金仿文彬世恩守忠习放陶仲父术左道惑人世文称习兵书亦非正术俱应为从论苐世文未冒升赏守忠入京未久稍宜末减发原籍为民金仿世恩文彬可编至口外所流妻子应赦归诏如议于是吏科给事中赵奋言  先帝寿考令终固不以方士贻戚然金等以符咒邪术夤缘于进荧惑  万乘之主罪亦宜诛今法司诸臣以辅臣请为昭雪  先帝之故遂致弗诛概从宽宥夫罪有首而后有从金等俱为从又孰为首耶将以陶仲文为首必仲文同时伏诛而后可今其人已得死牖下矣为首之罪果将谁属乎既无首又何为从是辅臣所为隐恸欲白  先帝之冤者而法司直以为金等角□羊脱之地也法司为天下持平昔则一主于入而不思为  先帝之地今则一主于出而不恤乎后世之讯法吏若此  陛下何赖哉臣请敕法司更将金等重拟务使罪当其请庶几上足以慰  先帝在天之灵下足以照朝廷法典之正＜锍-釒＞入报闻
　　○壬辰
　　○升翰林院侍读陶大临为南京翰林院侍读学士掌本院事
　　○升狭西苑马寺卿侯东来为狭西按察司副使
　　○癸巳
　　○录甘肃镇死事夜不收胡九儿等五十五人狭西古城墩处死事官军王成等八人各升授其子一级
　　○甲午
　　○复除南京吏科给事中张崇伦于南京礼科
　　○总督狭西三边右都御史王之诰等议以榆林险远一道不能兼制请分东中二路添设副使或佥事一员驻神木堡各管理兵粮兼分巡其神木参将及高家堡守备相更驻劄而革神木操守指挥从之户部请以京师仓场草粮折色有司仍角□羊山东河南两道若顺天永平保定河间者则附纳山东道真定顺德广平大名者则附纳河南道以督粮事宜特敕参议遵行或商价偶缺借支库银责令岁终抵还民运未完不得回任从之  诏复京营旧制自京营改六提督法令不一人人持意见择便利旬月不决兵科都给事中温纯言京营之弊其失在不择将而添将不增军而增官不讲制练而讲营制  陛下奈何以一辅臣故而用三大将以一勋臣故而用三侯伯又以三侯伯故而用三文臣假令此六人尽才且贤惟一心犹惧有十羊九牧之患况一分兵马輙起异同不惟文武不相能即文惟臣中亦自相矛盾矣千把总受参游令焂为四付将之令至又焂焉而文提督之令至又焂焉而武提督之令至多指乱混多言乱听居常犹忌之以之临敌蔑不败矣各卫所官军杂置三营中则有功利则以一官往来六提督之门其费可知也且三营各二副将将各领兵五枝不可谓分乎分矣得其人则合之为三大营分之为六副将又合之为一总督一协理盖租用  先帝之制而诸副将之分属统领者又适当辅分制之议夫谁曰不可故臣等以为文武大统帅则莫如复  先帝制便其诸副将参游等官仍从旧议分统但今日之患非练兵之难而得将难乃者营将类多选愞与之谈攻守事则口噤莫为应不是虑而曰建议曰添参曰取中旨如儿戏然其于兵政仍所禆哉惟  上饬各司详议毋拘成说无拘私见修  先帝之法慎择副将责以绩兵事宜转弱为强寔在于此巡视京营御史王友慰亦极言新制不便＜锍-釒＞下兵部议覆如纯等言谓仍用武臣人一摠督文臣一人协理其副将参游分统皆如纯等近议  上报允乃罢六提督更推摠督协理大臣如故
　　大明穆宗庄皇帝实录卷之四十九
　大明穆宗庄皇帝实录卷之五十
　　隆庆四年十月乙未朔
　　○钦天监进明年大统历  上御皇极殿受之分赐文武群臣孟冬享  太庙
　　○建州右等卫女直都督安台失等入贡宴赏如例
　　○升吏科左给事中韩楫为都给事中户科右给事中查铎兵科右给事中胡槚为左给事中吏科给事中贾三近兵科给事中刘东星工科给事中张书为右给事中楫三近仍吏科铎书刑科槚工科东星礼科
　　○升巡抚河南都察院右佥都御史李邦珍为南京都察院右副都御史提督操江兼管巡江升广东按察司副使许宗镒为狭西苑马寺卿
　　○丙申  孝洁肃皇后忌辰  奉先殿行祭礼遣惠安伯张元善祭  永陵
　　○升四川顺庆府知府徐右学为狭西按察司副使管理榆林东路兵粮
　　○以广西古田用兵诏桂林管府全州等州县各正官佐贰首领及镇安等府上林等长官司各土官俱免朝觐
　　○发太仓银二万两给昌平增调客兵
　　○丁酉
　　○礼部上郊祀庆成宴仪注是日庆贺冬至礼毕  上还宫尚膳监设御筵案于御座之傍光禄寺设酒亭于御座之西膳亭于御座之东百味亭于酒膳亭之东西设群臣位桌于皇极殿内及中左右门丹墀内之东西教坊司设九奏乐歌于殿内设大乐于殿小立三舞□队于殿下文武百官行庆贺礼毕退执事官及与宴官各具吉服执事官先趋入殿伺候殿内与宴官序列于丹墀上东西中左右门及丹墀内与宴官俱序列于丹墀东西迎  驾候  驾过殿内与宴官随即趋入分班序立  上常服乘梜舆由归极门出入皇极门乐作至殿上降舆升座乐止鸣鞭鸿胪寺官赞众官入班外赞赞排班内外各鞠躬乐作四拜兴平身乐止内官进护衣举案进花毕教坊司跪奏一奏  上万寿之曲乐作内官斟酒捧爵至御案前内外各赞跪众官皆跪教坊司跪奏进酒  上饮毕内外各赞俯伏平身乐止赞各就位众官到席立定  上谕官人每坐鸿胪寺官传赞承  旨官传跪讫众官方各就位簪花教坊司跪奏平天下之教毕  上谕官人每斟酒鸿胪寺官承  旨传胪官传讫教坊司跪奏二奏仰天庥之曲乐作内官斟酒捧爵至  御案前教坊司奏进酒候  上举酒各官以次举饮讫乐止殿外导汤乐作至殿内迎汤乐作各官起捧汤至  御案前各官复位乐止教坊司跪奏进汤乐作候  上举节各官以次举讫鸿胪寺官赞馔成内官撤汤乐止教坊司跪奏黄童白叟鼓腹讴歌承应舞舞毕后跪奏三奏感大德之曲乐作进酒如前仪乐止教坊司跪奏抚安四夷之舞舞毕  上谕官人每斟酒着鸿胪寺官承  旨传赞官传讫教坊司跪奏四奏庆洪禧之曲乐作进酒进汤如前仪乐止教坊司跪奏车书会同之舞舞毕复跪奏五奏荷皇恩之曲乐作进酒如前仪乐止教坊司跪奏呈瑞应之舞舞毕  上谕官人每饮乾着鸿胪寺官承  旨传赞官传讫教坊司跪奏六奏民乐生之曲乐作酒并进酒汤如前仪乐止教坊司跪奏赞圣喜之舞舞毕复跪奏七奏景祚隆之曲乐作进酒进汤如前仪乐止教坊司跪奏来四夷之舞舞毕复跪奏八奏永皇图之曲乐作进酒进汤如前仪乐止教坊司跪奏表正万邦之舞舞毕复奏九奏贺太平之曲乐作进酒如前仪乐止内官撤  御前爵殿外导汤膳乐作至殿内迎汤膳乐作各官起立内官捧汤膳至  御案前各官复位乐止教坊司跪奏进膳乐作鸿胪寺官赞膳成内官撤汤膳乐止教坊司跪奏天命有德之舞舞毕奏缨鞭得胜蛮夷队舞承应奏致语毕鸿胪寺官赞撤案尚膳监撤  御案讫赞宴成众官俱出席列班鸿胪寺官赞入班外赞排班内外各赞鞠躬乐作赞行四拜礼乐止鸿胪寺官奏礼毕鸣鞭  驾兴还宫百官退内外坐宴官凡遇传  旨时俱各起立拱听传毕复就坐其殿内与朝鲜国陪臣及外夷都督俱各通事序班一员引领行礼
　　○戊戌
　　○辽东广宁城地震
　　○己亥  命提督防护  陵寝兵马都察院右副都御史栗永禄以原官巡抚河南
　　○庚子  命故怀柔伯施嵩子光祖袭爵
　　○升山西布政司右参政兼按察司佥事杨锦为山西按察司兵部职方司员外郎霍玙为广西按察司佥事
