<!-- { "loadSidebar": true } -->
　　○辛酉  上御皇极殿传制册立皇子  为  皇太子命成国公朱希忠为正使持节大学士徐阶为副使捧册宝诣文华殿行礼册曰盖闻万国之本属在元良主器之重归于长子朕恭膺  景命嗣抚丕图远惟古昔早建之文近考  祖宗相承之典爰遵  天序式正储闱咨尔元子  日表粹和天姿颖异诞祥虹渚夙彰出震之符毓德龙楼允协继离之望是用授尔册宝立为皇太子正位东宫于戏启克敬承是以识姒传之衍诵能基命是以卜姬祚之长尔尚式彼徽犹定乃幼志勤春夏秋冬之学用广聪明亲左右前后之贤豫端蒙养俾三善悉备百度惟贞益绵  宗社之洪休普慰华夷之仰戴斯予一人永有庆焉钦哉是日遂诏天下诏曰朕惟自古帝王奉  天子民思弘永世之图莫不崇建元良豫定储贰所以隆国本而系人心也我  祖宗列圣造基缵绪累洽重熙率由兹道朕荷  天之眷早锡胤祚长子  英姿岐嶷睿质温文仁孝之德夙成中外之情元属昨朕嗣登大宝文武群臣即以建储为请朕以子年方在幼冲未之许也兹者礼官复稽  先朝彝典＜锍-釒＞恳至于再三询谋佥同理难终拒爰诹吉日祗告于  天地  宗庙  社稷授册宝立  为皇太子上以奉  九庙神灵之统下以慰兆人翊戴之心盛礼既成普天同豫肆颁渥泽覃被多方所有宽恤事宜各该巡抚都御史督率所属查催完纳一宗室子女请名请封选婚该府查勘明白遵照新颁奏格径自奏请礼部查果无碍即与题覆于内如有事体不明者方行巡按御史查勘其先前行查者诏书到日巡按御史作速勘报以便题覆长史教授等官如或刁蹬故违稽错该部查出参奏治罪一各处亲郡王及将军中尉等如有谨身修行乐善好学孝亲敬长敦宗睦族足以励世者许各该抚按官具实奏闻奖励一  累朝及见在公主所出子孙有志向学者许荫一子入监读书一天下祀典神祗所以保庇生民有司务在诚敬以奉祭祀坛庙遇有损坏即时修理毋致亵慢其各处帝王陵寝及名臣贤士坟墓有被人毁发者所在有司即与修理仍禁约不许樵采牧放一自隆庆二年三月十一日以前昧爽以前凡官吏军民有犯除真犯死罪十恶失机贪赃酷刑及潜住京师窥探为奸指名马□匡骗侵欺一应钱粮俱不赦外其余已发觉未发觉已结正未结正咸赦除之敢有以赦前事告言者以其罪罪之一浙江等处布政司并南北直隶府州县隆庆二年分秋粮除漕运四百万石南京仓粮各处屯粮起运一应京边钱粮照旧徵兑起角□羊外其余各存留地方者俱免十分之三以苏民困隆庆元年以前年分起角□羊钱粮有侵欺事发者限三月以里能完获批单俱与免罪照常释放二南北直隶浙江狭西河南山东山西轮班匠价已徵在官者截数起角□羊如有因贫难拖欠者及顺天河间一府有拖欠苇课者各布政司南北直隶有拖欠年例砖价并岁办课＜釒截＞本色黄白麻折色者查系嘉靖四十五年以前俱与蠲免其或匠丁故绝苇地被水冲没无存所司仍与查勘明实具奏除豁一南直隶浙江原派蓝靛槐花乌梅栀子红花等料已该工部召商买送织染局应用今后都着免派不许有司重科优一两京文官一品至九品各给与应得诰敕先已给领者与进本品勋阶一等如品同而职衔不同照见任改给署职者仍与实授试御史试中书候实授之日各补给有愿移封移赠者听若先已移封移赠今给与本身及妻诰敕在外二品以下七品以上方面有司官不分已未考满但于本任内曾经总督抚按等官荐举二次以上者亦与应得诰敕先已给领者于本品内进勋阶一等一两京三品以上文官未及三年考满者许荫一子入监读书一文武官员五品以上致仕在家实年六十以上者各进阶一级二品以上致仕大臣年八十以上者有司具奏存问其有不系犯私罪为民者与冠带闲住闲住者与致仕一王府官年老愿致仕者进散官一级其长史历任三年无过者给与应得诰命一各边将领及各处军职近因督抚巡抚按巡关巡屯巡盐等衙门升迁任满循例参劾数多屡屡更易以致人无固志隳废职业各官务要虚怀秉公于各将领军职除失事重大及贪酷异常者不时举劾外其余管事未久无大过恶者宜存作养爱惜之意不得苛责轻论兵部亦要酌量题覆以服众心其被参题未结经荐用已立有功者开具前后功罪轻重有无相当奏请定夺不得一概行提一各边将领等官有素著谋勇累立战功偶失事革职闲住及充军等项年力未衰犹堪任使者诏书到日抚按科道官查访＜锍-釒＞名奏请定夺一军职官有因班军运粮违限参奏降级者不拘己未问结各该抚按官查开军数粮数多少及所违限期久近分别奏请一各处运粮官军偶值风火等项损失官粮非力所及者许陈告所在官司勘明具奏尽其家产变卖赔补完足与免本罪一各处武官袭职十年以上人文不到部例不准袭但道路有远近年力有少壮家道有贫富一概革袭不无有没汗马先劳兵部即便查议定夺一各处仓官及收粮攒典守侯二年之上放支至一千石以下者抚按即委官查盘交与见任官攒接管起送免其守支一各处逃亡人户情愿复业者俱免差役二年里长不许勾扰其山东淮扬凤阳等处抛荒田土数多许诸人告官承种仍免粮差五年之后方照常办纳各州县有能招抚流民复业及开垦荒田数多者抚按官保荐擢用一旌表义夫节妇孝子顺孙所以劝励风俗近来各处有司视为常事富者曲为保勘贫者终身不得何以劝善今后不论贫富如果事实即申呈巡按御史勘结奏闻以凭旌表所司敢有稽迟者罪之一军官旗军将军力士校尉舍人余丁有为事问发立功瞭哨除前款所开不赦外其余尽行放免复还职役例该带俸差操者仍不许管军管事中间有立功未满病故者子孙准免减俸一大汉将军侍卫二年半以上者给与冠带四年半以上者授试百户将军侍卫二十年以上者亦俱冠带荣身一各处儒学生员有亲老无人侍养愿告侍亲者听亲终复学其累举不第年五十以上愿告退闲者许以衣巾终身仍免杂泛差役一各处逃军逃匠逃囚人等在京限一月以里赴通政司在外限三月以里赴所在官司具首与免其罪军还原伍匠仍当匠民放宁家一在京在外缉获强盗妖言奸细等项多有贪功网利及无赖番役妄拏拷打诬陷重罪今后问刑衙门务要从实研审的确有冤抑即与辨理毋致亏枉一朝廷设立问刑衙门专为雪理冤滥近来问刑官多有喜立声名故为深刻逞私挟讐诬陷良善又有一种奸民自知犯罪难免故意牵连干问人众以致经年不决累死无辜之人今后在内在外问刑官务要以矜恤存心使刑协于中罪当其情毋得文致煆炼以致冤抑如有以诬枉诉者务与虚心审勘从公辨理其所接受词讼除强盗人命例应检验及土田例应踏勘俱各照旧外其余止许行提紧关人犯作速问断不许一概拘禁一凡政治得失军民利病许诸人直言无隐于戏震男主器益培万载之丕基巽命敷恩用衍一人之大庆诏告中外咸使闻知
　　○南京给事中张应治御史尹校各劾奏原任江西右参政李佑狭西左布政使杜拯胃升巡抚宜罢吏部酌议以请得旨佑回籍听勘拯改南京别用
　　○南京吏部尚书吴岳以老疾乞休不允令供职如故
　　○命统领并大二道民兵游击将军署都指挥佥事牛相充北楼口参将升八角堡守备指挥佥事陈勋署都指挥佥事充大同入卫游击将军
　　○修葺皇史宬
　　○壬戌以册立  东宫礼成  上御皇极殿文武群臣上表称贺  皇太子坐文华殿东廊群臣上笺行礼
　　○免命妇朝贺
　　○赐五军三千神机三大营京卫外卫见操官军及侍卫带刀直宿锦衣卫府军等卫御马监并武骧左等四卫官舍将军旗军勇士午门等门并正阳等九门官军人各银一两锦衣卫左等所官各绢一疋旗校军奴并各监局上工军匠人各米一石内府上工民匠光禄寺厨役人各米七斗
　　○升礼部郎中范惟丕为光禄寺少卿涿州知州王之弼为山东按察司佥事
　　○兵部覆总督狭西侍郎王崇古条言边事一延绥宁夏甘肃狭西四巡抚往时止令紏察将领不预战阵故不给旗牌今已指麾诸将统领标兵宜更撰敕谕如山西宣大及江南用兵例各颁旗牌令得以军法从事一延绥西路抵花马池接宁夏后卫延袤五百余里前后添设将官四人边务丛委而经理觉察独责靖边道管粮通判巡历不周其宁夏东路自黄河东至花马池后卫三百余里虽有通判分理钱粮盐法而宁夏兵粮道亦远在镇城且花马池定边二营居延宁之中军费浩大仰于大小二池盐利虽已命河西道参议辖之而本道分管延庆二府难以遥制以故盐利岁减宜专设定边兵备盐法副使一人令驻定边营与副总兵花马池参将相表里东起延绥西路旧安边西至宁夏萌城听其经理专管大小二池盐法及修饬边事一延绥土军买马勾捕科索不胜其困以故编户逃徙宜令各守巡道督延庆清军官查核户丁田粮定为则例粮二十石丁更多者令买一马马死輙补不得踰时其次二年而买补又其次三年而买补粮十石及五丁以下免其买马止应军役岁徵军装银五钱一请久任边将以定将选一请给入卫马价以恤边累一请优恤入卫兵马勿令修边以备战守一请量留延绥入卫兵马以固重镇一请慎选操守等官以固边堡一请详勘覆以信赏罚一请宽文法以励臣节  上命如议行
　　○先是正月中虏三千余骑驻红城子石棚沟等处由庄浪飞石崖入犯西宁河州界掠熟番灵藏宗剌等族寻引还于是总督王崇古劾奏西宁参将朱清河州参将刘霈不凿冰据险使虏得渡河入庄浪参将汤鼎洮岷参将薛奎及总兵刘承业革任副总兵张弼备御无策使获利去事下兵部拟诸臣罪状因言巡抚石茂华且以忧去而代者王轮未至宜促又请以原任参将李世威代鼎兴武营协同闻三接代奎原任参将吴凤代清  上是之令趣轮赴任夺承业俸一月革鼎奎任及弼俱令御史勘奏
　　○癸亥初永乐时尚膳监有羊房在韩家川冷泉至景泰间移于西琉璃窰厂凡牧地一十三项四十一亩又置司牲司官吏及军士护守岁费数千金至是光禄卿赵锦请以羊供本寺之用其官吏军士皆宜罢设太监孟冲等＜锍-釒＞争之  上从冲等言
　　○黄雾四塞
　　○甲子  武宗毅皇帝忌辰  奉先殿行祭礼遣新宁伯谭国佐祭  康陵
　　○以廷试天下贡士命少师兼太子太师吏部尚书建极殿大学士徐阶少傅兼太子太傅礼部尚书武英殿大学士陈以勤少保兼太子太保礼部尚书武英殿大学士张居正少傅兼太子太傅吏部尚书杨博少傅兼太子太傅工部尚书雷礼户部尚书马森詹事府掌府事礼部尚书兼翰林院学士殷士儋兵部尚书霍冀都察院左都御史王廷刑部右侍郎洪朝选通政使司通政使李一元大理寺左少卿李邦珍翰林院侍读学士诸大绶充读卷官大学士陈以勤以子于陛预试乞引避  上不允再＜锍-釒＞恳辞乃许之于是侍郎洪朝选通政使李一元亦以弟侄故皆不预读卷
　　○以永平府昌黎抚宁二县并抚宁卫山海卫东胜左卫左所被虏残甚凡钱粮存留者悉蠲除之起运者已奉诏免十之五仍免五之三从抚按官刘应节等请也
