<!-- { "loadSidebar": true } -->
　　○给发蓟镇抚夷年例银七千两
　　○初置新宁州属广西南宁府先是提督两广侍郎殷正茂等言南宁所属四都界思明忠州罗阳陀陵诸土司之间为白沙渠黎诸贼出没之地去府甚远不便约束宜添设州治铨除知州吏目各一员分割忠州故所侵宣化县那投十五村并如禾一二四图渠乐塞土巡检司皆以隶之可以一政令杜衅端于地理民情甚便户部请从其议  上曰可乃命名曰新宁
　　○巡抚狭西侍郎张瀚言兰河二州近海通虏又番夷出没难防而分守副总兵张杰参将张翼皆谙晓夷情善抚士卒宜久任以责成功今虏既通市得中国币帛万一虏中奸细仿华人冠服真伪尤难宜申严盘诰之令以防不虞沿边城堡敌台敌楼大器矢石率多圯缺宜查阅增置以固城守兵部覆奏  上允行之
　　○巡按御史刘良弼言宣大烧荒前以诸酋頴塞间一停止今乃遂不复行恐岁复一岁将官退托视为故事野有茂草不敢辄焚虏得近边因以久驻非保固强圉之道也又家丁素以捣巢赶马为资近因禁止故厚其月粮诚得优餋死士之意苐恐虏已贩盟而此辈犹藉口加增渐不可长宜预为申明无因循踵袭误边计兵部是其议请戒谕边臣如良弼言报可
　　○巡按直隶御史张守约陈言治河缓急大略谓全河既复故道修治之策在增筑堤岸以束漫流以防奔溃其地势最下者如徐州青田浅吕梁达曲头集六十里直河至宿迁小河口七十里皆宜修筑大堤工最急自小河口至桃源清河一百四十里宜筑缕水堤清河草湾决口宜塞工次之徐州至茶城四十里宜接补小堤茶城而上接曹县界北堤二百六十里宜筑缕堤工又次之诚量其缓急次苐修治使河流直下停淤漫决可免而牵挽可施此治河之较也夫与其开不可必成之新河孰若修治已通之旧河为力甚易与其费数百万开河孰若以数十万修河为费甚省＜锍-釒＞入工部请从其议  上然之
　　○庚寅
　　○改调原任巡抚贵州都察院右副都御史杜拯为应天府府尹
　　○升山东按察司副使周鉴为浙江布政司右参政
　　○调广西按察司副使刘稳于广东巡视海道狭西按西司副使刘行素于贵州整饬都清等处兵备
　　○吏部言迩来荐举明例限制甚严但仍前以广东多事附循在良有司总校其正官以进士居三之一举人居三之二皆择年力富强才职通敏者以充而监生以下不与焉若使抚按保荐亦拘近例则科目多而与荐少非所以示风劝也今宜于广东举劾另立科条如有弭盗安民循良著绩者即毋拘多寡尽登荐剡本部更加咨访示尽数行取超擢他省不得援以为例从之  命礼部左侍郎兼翰林院侍读学士王希烈充日讲官  命五军营佐击将军署都指挥佥事陆锐充神机七营参将分守太平寨参将署都指挥佥事王禄充定州领班游击将军蓟镇松棚谷游击将军署都指挥佥事栗卿充五军九营游击将军
　　○辛卯
　　○升山西都司佥书为事官方时春为署都指挥佥事以前蓟镇获功也
　　○录广东高雷琼等处征剿海寇功赏官军王麟等五十四人有差
○壬辰
　○升南京吏部考功司郎中袁尊尼江西临江府知府管大勋为按察司副使尊尼山东大勋四川俱提调学校
　　○升广东按察司佥事金柱为广西按察司副使云南道御史蔡应杨为山东布政司左参议
　　○给狭西按察司佥事侯居伸屯田兼收粮斛关防
　　○巡按广东御史赵焞勘报进剿惠潮山寇功凡俘斩一千二百一十人  诏赏总督侍郎李迁布政使张子弘方弘静副使江一麟施尧臣参议许天琦佥事杨芷府州县官侯必登等银币有差  命原任大同西路参将刘文烨充为事官管大同入卫游击将军事
　　○裁革广西梧州游击将军及广东巡抚标下领兵把总改设两广军门坐营中军官一员增设广海卫守备一员其巡抚标兵量留千人余一千四百人属守备统领从提督两广右都御史李迁奏也
　　○癸巳
　　○裁革河南邓州内乡县金斗山巡检司巡检一员
　　○礼科左给事中雒遵条奏饬漕视五事一正运本言漕运大计统于都御史及总兵官今不能正身率下而欲法度必行漕政肃清不可得已宜守清漕库令御史每岁稽查使出入明而物议息一驭运官言近来运官贤否采访失真赏罚不当宜令漕司虗心询访从公甄别先至者给赏升擢迟阻者尽法究治一抚运军言领运旗军行粮月粮既不以时发而轻赍羡余往往不沾实惠以故迫干贫困展转为奸宜录其效劳绳其奸狡漂没者厚加抚恤一足运船言运船之毙大率敢于乾没者缺而不补巧于侵渔者补而不坚漂损之原寔由于此宜暂愿船只装载新粮仍发银督造以足原额并增给修船银两岁一清查即不如数及有他毙者并寘之法一严运期言迩来漕规废坏人心玩愒督责之法未备宜令督粮道押送入闸方许回任各兵备沿途催儧严立限程御史郎中等沿河上下往来督发其冻阻迟误及称漂流者各分别议处毋令得生奸计户部覆请如遵言  诏允行之
　　○命广东肇庆游击将军署都指挥佥事晏秋元充右参将分守广东雷廉琼福建行都司署指挥佥事白翰纪充参将督理广州惠潮海防原任固原游击将军署都指挥佥事赵九思充宁夏入卫游击将军升辽东懿路城备御指挥福百顺为署都指挥佥事充五军游击将军
　　○兵部覆宁夏巡抚张蕙等奏一今岁套虏纳款其防秋冬摆边之兵即量撖减以省刍粮各营备御班军每岁秋冬宜早撤一二月第令二月初如期赴镇一西安等卫备御军率多逃亡宜将各军月粮止给其半以其半角□羊本镇同行粮给散逃者即扣留募夫修边其领操官发角□羊不及数者劾治一鼓舞军士必籍破格赏罚召募教师尤湏厚给饩廪自今都肄兵士宜募会手二十人为之师月粮之外日量加柴菜银三二分每一季一阅其精习者量处犒赏不能者随宜惩汰一延绥宁夏缺马甚多宜于互市之时收买虏马请发太仆寺银二万五千两延绥万五千两宁夏万两以充之一虏酋指挥佥事功尽黄台吉视诸夷尤为恭顺宜于互市日厚加赏赉  上允其议
　　○巡抚山西右佥都御史杨彩言开市时虏马之来其数难定若官民互市有限而马益壅滞恐阻夷心乞许另交易不尽者官为收买角□羊太仆寺以代直隶山东今年应俵本色之数每马一匹即给银十二两以为来岁收马资兵部请暂用彩议以后市马无壅即正报可
　　○勒南京小教场提督营务署都指挥佥事周于德致仕以南京兵部尚书王之诰等论劾也
　　○甲午  皇太子行冠礼  命附马都尉许从诚告  庙成国公朱希忠特节掌冠礼部尚书潘晟赞冠大学士高拱宣敕戒礼成赐诸臣银币有差
　　○祭三皇于  景惠殿遣礼部侍郎王希烈行礼
　　○录甘肃境外斩获功升赏官军戴哑卜素等七十五人
　　○总督宣大山西军务尚书王崇古议修筑大同东路阳和天城大川镇口瓦窑一带边墙及化门儿沟墩台请发银四千三百余两充费  命如数给之
　　○升管居庸关参将事副总兵署都指挥佥事孙山为署都督佥事充神机营佐副将
　　○治广寇流劫惠州失事罪总兵府坐营都指挥同知李峨论斩军门坐营都指挥金丹白沙寨把总宋天爵充军总兵官郭成罚俸三月先是峨部兵剿曾一本余党违误师期失利乃纵所部妄杀良民二百余人报功丹承委抚贼受取贼贿五十金又从天爵所借商船遗贼引与为市已而贼犯崖陵天爵复坐视不救巡按御史赵焞勘实以闻并劾成委用非人故有是命
　　○乙未
　　○以  东宫冠礼成  上御皇极殿文武群臣行贺礼毕仍贺  皇太子于文左门
　　○勒四川布政司右参议包汴致仕按察司佥事田应聘调用以巡抚都御史刘思洁奏也
　　○增设直隶凤阳府南归德府通判各一员狭西汉中府石泉县汉阴县主簿各一员俱专管捕盗从抚臣王宗沐凌云翼奏也
　　○丙申
　　○升工部虞衡司郎中陶幼学为福建按察司副使
　　○初置昌平镇库设官吏从总督侍郎刘莭等议也
　　○革镇守四川总兵官郭成宣府上西路参将李浃龙门所守备张谦新河口守备张极四海冶守备杨纪靖胡堡守备车相及充为事官管宁绍参将事杨魁浙江都司佥书署都指挥佥事王敷忠任回卫闲住以各抚按官劾其不职也
　　○倭寇分道犯广东化州石城县攻破锦囊所杀千户黄隆又陷神电卫县城一时吴川阳江高州海农等并遭村□大劫而山寇黄朝太等复起势甚猖獗官兵不能御提督军务侍郎殷正茂以闻并自劾待罪兵部以正茂初致任宜赦勿问  上曰广东旧贼未平新倭复炽至陷城池皆守臣向来怠废玩愒守备无策所致罪不可宥通候事宁核治殷正茂素有才略兹初任事其督率将领司道等官悉力驱剿务期荡灭其地方机宜悉听破格整理敢有梗挠者奏闻重治  命管白羊口游击将军事参将刘戡分守居庸关等处广东都司都指挥佥事王瑞充广东肇庆游击将军
　　○升浙江海宁把总署指挥佥事李金为署副留守江西长沙营把总署指挥佥事李金为署副留守江西长沙营把总署指挥佥事宋大斌为署都指挥佥事金兴都留守司大斌福建行都司各佥书
　　○丁酉  孝贞纯皇后忌辰  奉先殿行祭礼遣固安伯陈景行祭  茂陵
　　○祭先师孔子  命太子少保礼部尚书兼翰林院学士高仪行礼
　　○升巡抚贵州都察院右佥都御史阮文中为右副都御史巡抚湖广通政司堤督誊黄右通政温如璋为都察院右佥都御史巡抚狭西
　　○升广东潮州府侯必登为本省布政司右参政兼按察司佥事整饬潮州等处兵备工科左给事中沈伯龙为四川布政司右参议
　　○山东抚按等官梁梦龙等言迩因河患异常庙堂画策傍海通运诚千万年经久之图愿今经理之急其要有四沿海城池废坠不修不可言备如大嵩灵山等卫宜及时修葺以杜门户杜窥伺一也海运既开奸人或乘便通番宜禁谕商民得輙私下海者第行岛屿间不得速泛大津违者许官兵擒治二也自海禁久弛私贩极多欲骤革之则海道藉其指引即纵缓之则接引之奸不可胜诘今宜明谕商民入海者责令往回给引查销则巡察者既有所验而私贩者难容其奸三也海运既行如利津等县三巡检司各有沿海泛地运舡往来有护送警备之严宜复巡检司及方兵原额四也户工二部覆议如梦龙等言从之
　　○戊戌
　　○祭  太社  太稷  命成国公朱希忠行礼
　　○己亥  封代府新宁王鼎钓
　　○永庆王鼎钰
　　○生母龚氏为夫人从其请也
　　○调分守宣府紫沟堡参将为事官贾国忠于宣府西路万全右卫等处  命神枢营练勇参将署都指挥佥事何勋管白羊口游击将军事
　　○庚子
