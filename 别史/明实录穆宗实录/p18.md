<!-- { "loadSidebar": true } -->
　　○己丑南京吏科给事中岑用宾湖广道御史尹校等以自陈考察拾遗劾奏原任都御史万恭工部尚书吕光洵刑部尚书黄光昇太常寺少卿罗良当罢工部尚书雷礼刑部尚书钱邦彦行检可议而大学士高拱屡经论列宜各令致仕  上以阁臣无拾遗例旨下切责用宾等命拱供职如故恭等下吏部议闻于是拱上＜锍-釒＞求退  上温旨慰留不允吏部覆拟光昇礼留用邦彦光洵致仕恭调边方良调南京别用俱从之
　　○岑用宾等又劾奏南京礼部尚书林廷机尚宝司卿郭立彦枉道回籍及  先帝遗诏不与哭临  皇上登极不与庆贺奉诏考察不闻自陈宜罢时廷机已致仕诏原之调立彦外任
　　○京山王勤炫内江王承□□火稷山王胤柯薨  上辍朝一日治丧葬如例
　　○庚寅升南京吏部右侍郎瞿景淳为礼部左侍郎湖广布政使司左布政使毕锵为太仆寺卿
　　○兵科都给事中欧阳一敬再上＜锍-釒＞劾奏大学士高拱屡经论列不思引咎自陈反指言官为党欲威制朝绅专擅国柄亟宜斥罢  上以拱昔侍藩邸讲读年久端谨无过令拱安心供职拱因奏辨且言一敬必欲去臣臣一日不去其攻击一日不已惟  上裁察  上复优诏留之
　　○诏罢翔凤楼工时都给事中冯成能等言  皇上初御宇内  山陵甫毕正宜修举政事以新天下之观瞻今他务未遑而亟于翔凤之作流闻四方以为工作复兴诏令之不信举动之不当从此始矣今四方多虞公私耗竭一毁一建工费不赀昔文帝作露台惜百金之费而止翔凤之费不止百金而  陛下之仁优于文帝臣窃谓  圣心必有不安于是举者惟  陛下重明诏恤民穷亟赐停止时阁臣亦手＜锍-釒＞极陈其当罢  上嘉纳其言遂罢之命以紫极等殿材收贮别用
　　○辛卯重修  显陵  裬恩殿工成奉安  睿宗献皇帝  慈孝献皇后神位都督蒋华奉命行礼
　　○兵科左给事中魏时亮请  上于宫中慎节佚游保爱精神日御便殿省览章奏面与阁臣裁决章下所司
　　○复除刑科给事中张缙于吏科
　　○升江西按察司佥事张祉为山东布政使司左参议
　　○大学士徐阶上＜锍-釒＞引疾乞归  上曰卿辅弼元臣德望隆重朕方虚怀委托赞理化机岂可以微疾輙求引退宜即出供职以副眷倚不必再辞
　　○南京科道官岑用宾等以武职自陈拾遗劾奏后军都督府掌府事成国公朱希忠总督漕运临淮侯李庭竹右军都督府署都督佥事唐玉锦衣卫都指挥同知张大用各不职得旨希忠留用庭竹策励供职大用致仕玉革任
　　○巡抚南赣兵部侍郎吴百朋奏高砂贼谢允樟等见官兵四集惧而求抚今春夏用兵恐方耕作宜且听许以安地方兵部覆奏从之
　　○壬辰命保定侯梁继璠佥书前军都督府事
　　○癸巳命太师兼太子太师成国公朱希忠少师兼太子太师吏部尚书建极殿大学士徐阶知经筵事少保兼太子太保吏部尚书武英殿大学士李春芳郭朴少保兼太子太保礼部尚书武英殿大学士高拱礼部尚书兼文渊阁大学士陈以勤吏部左侍郎兼东阁大学士张居正同知经筵事赐之敕曰朕惟帝王修齐治平之道具在经史然必讲明之无疑庶几推行之有效肆我  祖宗  列圣法古帝王讲明正学经筵盛典世世举行朕以眇躬君临万国仰承丕绪恒思克荷之艰祗率旧章冀获多闻之益今将以四月二十二日御经筵命尔希忠阶知经筵事春芳朴拱以勤居正同知经筵事詹事府掌府事吏部左侍郎兼翰林院学士赵贞吉吏部右侍郎兼翰林院学士林树声礼部左侍郎兼翰林院学士掌院事潘晟礼部右侍郎兼翰林院学士殷士儋国子监祭酒林＜火廉＞右春坊右谕德兼翰林院侍读吕调阳翰林院侍读吕旻王希烈修撰诸大绶丁士羙编修孙铤张四维林士章陈栋充经筵官阶春芳朴拱以勤居正并晟士儋大绶四维日侍讲读夫君以修德为要宜勤讲学明理之功臣以辅德为忠务尽责难陈善之实卿等其尚端志竭诚稽于古训启沃朕心凡经史所载理欲消长之端政治得失之故人才忠邪之办统业兴替之由明白开陈毋有所隐务俾学缉熙于光明治允跻于隆盛上以副  皇天  祖宗眷托之重下以敷海宇黎庶熙皞之休而卿等引君当道辅成上德人臣之职斯无忝矣钦哉
　　○升山东布政使司右参政使陈天资为湖广布政使司左布政使刑部员外郎陈成甫为江西按察司佥事
　　○南京广东道御史李复聘等劾奏大学士高拱奸恶五事请罢之  上以其言不实切责复聘等令拱安心供职
　　○录大同杀胡堡等处捣贼功升赏官军王信等二百五人
　　○甲午工部尚书雷礼复上＜锍-釒＞乞休不允
　　○革锦衣卫冒滥官旗米万春等八十二人
　　○授  皇贵妃父李伟锦衣卫都指挥佥事贤妃父江泰锦衣卫正千户
　　○乙未升礼科都给事中丘橓为南京太常寺少卿浙江道御史张登高为南京尚宝司卿
　　○升山东按察司按察使李尚智为本布政使司右布政使
　　○大学士高拱复上＜锍-釒＞乞休  上曰朕素知卿岂宜再三求退宜即出以副眷怀
　　○以宣大官兵出边捣巢有功赏总兵等官马芳等银币有差
　　○丙申礼部言  郊  庙  社稷诸祭太常寺先期具奏行礼止奏日不奏时以故陪祀诸臣供事失期者众请以后并奏日时从之
　　○起用原任南京户部尚书刘采为南京工部尚书南京刑部尚书赵大佑原职改刑部右侍郎郭宗皋为兵部右侍郎协理京营戎改升提督操江南京都察院右佥都御史盛汝谦为大理寺卿
　　○兵部尚书赵炳然以疾乞归许之仍赐驰驿
　　○黄尘四塞
　　○丁酉升山东布政使司左参政熊桴为本省按察司按察使
　　○户部覆巡按御史周弘祖奏三事一言文思院官匠锦衣卫官校各监局匠作光禄寺厨役额外增设者宜悉裁省以复嘉靖初年之旧一言官吏优免丁粮各有定数今贵势之家多冒名诡籍以幸蠲复宜定为审编之法每甲明载官员举监生员等应免数目送驿传道印记及府县收贮不得违例多免一言岁稍不登輙请发内帑奏留漕粮甚非久计宜仿古社仓之法令贫富出粟有差推有行谊者一人为社长主其歛散非甚贫者不得贷贷者稍出倍息如此数年村社皆有蓄积即遇凶馑不必仰赈于官诏如议行
　　○戊戌  孝懿皇后忌辰  神霄殿行祭礼遣安平伯方承裕祭  陵园
　　○己亥升山东按察司副使胡涌为本布政使司左参政
　　○勒浙江按察司副使毛术佥事李穟闲住两淮盐运使司运使杨君玺降调以抚按官劾奏也
　　○海西者剌等卫女直夷人都督阿失卜等来朝贡马宴赉如例
　　○庚子遣驸马都尉谢诏以册封告  奉先殿  上亲告  世宗皇帝几筵遂出御皇极殿传制遣使持节册封楚府东安恭懿王长子显梡为东安王夫人仲氏为东安王妃沈府临川庄安王长子恬燆为临川王沁水昭宣王第四子珵阶为沁水王兵马指挥黄佐女为吉府谷城王妃
　　○礼部尚书高仪等请册立  东宫言元良笃生本以绵万年之胤祚太子豫建所以系四海之人心自昔三代有道之长端在于此仰惟  皇上诞膺明命昭受丕基莅祚乘乾已启龙飞之运承祧主器当宏燕翼之图矧  圣嗣早毓于潜藩而  天序寔居乎元子  睿龄方茂英哲夙成天下臣民罔不引领跂足愿举册立之典臣等顷当春正建元之初即具＜锍-釒＞题请  圣情谦让未赐允俞然而伏读  明谕且先赐名后行册立臣等恪恭俟命不敢遽言今复三月有余朝廷大礼俱已告成维是东宫盛仪阙焉未举中外人心不胜企望愿  皇上俯容臣等上表陈请断自  宸衷敕下本部择日具仪举行以定国本以慰群情  上仍不允
　　○以重录永乐大典成加少师兼太子太师吏部尚书建极殿大学士徐阶正一品俸少保兼太子太保吏部尚书武英殿大学士李春芳郭朴少保兼太子太保礼部尚书武英殿大学士高拱各加少傅兼太子太傅礼部尚书兼文渊阁大学士陈以勤加太子太保吏部左侍郎兼东阁大学士张居正升礼部尚书兼武英殿大学士原任太子太保吏部尚书兼武英殿大学士严讷给应得诰命总校等官礼部左侍郎瞿景淳兼翰林院学士升俸一级国子监祭酒林＜火廉＞升太常寺卿管祭酒事侍读吕旻王希烈修撰诸大绶俱左春坊左谕德修撰丁士羙右春坊右谕德各兼侍读大绶士美仍加俸一级编修孙锭为左春坊左中允张四维右春坊右中允各兼编修仍与五品服色修撰马自强编修陶大临俱侍读侍郎汪镗升俸一级吏部左侍郎秦鸣雷赏银二十两纻丝二表里南京国子监祭酒胡杰银十五两一表里谕德姜金和修撰徐时行各十两一表里闲住学士王大任检讨吴可行各复职致仕制敕房侍郎王槐俸二级郎中季芮左监正丛恕俱河南右参议右寺丞顾从礼光禄寺少卿与四品服色周维藩吴自成俱尚宝司少卿兼侍书余各加俸秩及书写生儒以次授职给赏有差已而偕等各上＜锍-釒＞辞免恩命俱优诏不允
　　○改南京兵部尚书郭乾为兵部尚书
　　○升大理寺右少卿唐继禄为南京都察院右佥都御史提督操江兼管巡江
　　○辛丑升浙江宁波府知府吴道直直隶松江府知府黄华俱按察司副使道直山东华江西江西袁州府知府李寅实为两淮都转运盐使司运使
　　○命万全都司署都指挥佥事王化熙充神枢营佐击将军四川都司掌印署都指挥佥事张焰充松潘东路游击将军
　　○先是嘉靖丙寅十月套虏寇延绥定边瓦楂等处杀总兵郭江及千把总等官高岚等十四人执副总兵时銮以去旬月之内再出再入破城堡十余所蹂躏数百里所杀掠甚众有旨旌郭江死事罢总督侍郎陈其学狭西巡抚都御史戴才回籍候勘夺延绥巡抚都御史王遴俸革总兵官郭琥职令戴罪杀贼而下巡按御史核实以闻至是御史温如玉勘奏功罪首论琥失事状宜与守备等官高天吉等五十三人究治如律并论才及遴而请恤录岚等兵部覆议失事地方非才所辖而遴以残破之余御大举之寇展布寔难宜稍示降罚不当深罪琥姑令暂理大同副总兵事仍与天吉等听御史究问岚等死事各录其子令升级世袭得旨遴降俸一级策励供职才候缺起用余皆如拟
　　○壬寅以天气暄热命录法司及锦衣卫狱囚徒流以下减等发落重囚情可矜疑及枷号者录名以闻南京法司一体行已而法司奏死罪当出者八人免枷号者十二人笞杖徒流减等一百十有三人从之
　　○癸卯升南京光禄寺卿江治为太常寺卿
　　○升户科左给事中何起鸣为礼科都给事中吏科右给事中吴时来为工科左给事中礼科给事中张卤刑科给事中曹当勉俱右给事中卤户科当勉兵科录狭西忻都城等处死事官军孙居等十五人各升赏有差
　　○甲辰始命夏至祀  方泽以卯时行礼先是冬至祀  天孟秋享  太庙春秋祭  社稷先师孔子历代帝王俱用子时祭朝日坛以卯时祭夕月坛以酉时孟春孟夏孟冬时享及祫享  太庙俱午时惟夏至祀  地时未有定至是太常寺以请遂定于卯时
　　○以修理景仁宫铸给监工科道关防
