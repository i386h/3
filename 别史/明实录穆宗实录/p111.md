<!-- { "loadSidebar": true } -->
　　○蓟辽督抚官刘应节等议上御史傅孟春所陈折支积贮事宜请令各镇立为定则每米一石折银七钱除旧例秋冬俱折支外其春夏应支本色者当酌量改折视地里远近为差在蓟镇有漕屯盐粮则远者折支五月近者四月在密云人众地狭米价翔贵则远者二月近四月在永平虽止有民屯粮而米价常平则远近俱四月大略折色不足则借客兵余银本色有余则改给客兵以省召买蓟镇密云积至二十万永平至十五万则出陈易新计年岁丰歉通融增减常时以折色便军可以积栗凶岁以本色济荒可以积银此歛散随时公私并济之法也又顺永二府缘边州县税粮马草亡虑数十万角□羊京用折色则常以本色减价而售召商籴买本色则又以折色增价而给宜通行改正令就近输纳便户部覆奏从之
　　○铸给山东管粮参政关防
　　○丙申命故成山伯王维熊子应龙袭爵
　　○升福建汀漳守备署指挥佥事呼良朋山西广武守备署指挥佥事张继祖俱为署都指挥佥事充游击将军良朋福建继祖延绥
　　○革四川都司署都指挥佥事费懋甫职下御史逮问以广东巡按赵焞论其妄杀无辜等不法事也
　　○丁酉以直隶淮安府所属州县灾伤诏停徵积逋马价
　　○改荫总督宣大山西军务兵部尚书王崇古孙国子生王之桢为锦衣卫正千户仍以其孙之干补荫国子生
　　○戊戌升太医院掌院事院判徐伟为院使
　　○升兵部职方郎中吴哲为河南布政使司右参议礼部主客司员外郎徐廷祼为浙江按察司佥事
　　○广西龙英等州陀陵县四川天全六番招讨司卭部长官司各遣官族赵忠信通把高登等来朝贡马给赏如例
　　○命浙江都司署都指挥佥事徐正充分守常镇参将贵州都司佥书署都指挥佥事薛近宸掌四川都司事狭西行都司佥书署都指挥佥事姚润掌本司事升四川雅黎守备指挥使耿光为署都指挥佥事掌四川行都司事
　　○庚子月犯轩辕星
　　○辛丑升刑部浙江司郎中曾璠为狭西布政使司右参议
　　○谪顺天府治中张德恭为河东都转运盐使司副吏刑部员外郎包大爟为山东兖州府通判坐陪祀  太庙偶语不敬为言官所劾也
　　○诏免林衡署果户房号税初永乐时有果户三千余渐多逃窜存者仅七百余户嘉靖间复徵其房号至是果户高锐等奏愬贫难  上亦悯之故有是命
　　○以天气暄热命两法司并锦衣卫狱囚笞罪无左验者释之徒流以下即从末减重囚情可矜疑并枷号者具录以闻并令南京法司一体审恤
　　○癸卯御史李纯朴论劾侍郎谷中虚署都篆处置边事一切俱诿之督抚模棱两端无公忠体国之心当罢于是中虚再＜锍-釒＞求退不许
　　○南京六科都给事中王桢等十三道御史潘允哲等俱＜锍-釒＞请罢虏贡市下所司知之
　　○甲辰  孝懿皇后忌辰  神霄殿行祭礼遣惠安伯张元善祭  陵园
　　○诏免广东隆庆五年以前防夫民壮弓兵等役角□羊部银两以佐军兴从两广提督李迁癸也
　　○刑部覆给事中王之垣奏请推广钦恤至意行两直隶十三省岁以四月至六月诸犯徒流笞杖非坐窃盗侵欺者并如两京热审例徒杖减一等笞罪及枷号者并释免报可
　　○乙巳刑科都给事中王之垣辑承天大志基命纪中事实三卷曰敬  天曰法  祖曰正心曰修德曰讲学曰勤政曰任大臣曰选庶职曰求贤才曰嘉直言曰辨忠邪曰明赏罚曰崇节俭曰戒玩好曰审几微曰恤民隐曰重民命曰弭灾异曰严武备总十九目七十一条题曰基命纪录＜锍-釒＞上报闻录留览
　　○丙午起原任掌詹事府事吏部左侍郎兼翰林院学士秦鸣雷为南京礼部右侍郎
　　○升巡抚狭西都察院右副都御史杨思忠为南京户部右侍郎提督粮储巡抚湖广右佥都御史张翀为大理寺卿
　　○升直隶太平府同知随府为河南按察司佥事
　　○丁未广西道御史王宗载劾总督京营戎政镇远候顾寰年老才庸请罢其任初  上以京营总督缺久持出中旨用寰及览＜锍-釒＞怒乃诘责宗载挟私妄言状宗载引罪自劾  上乃释之
　　○己酉掌吏部事大学士高拱请角□羊部事言内阁密勿之司所以赞襄大政吏部钤衡之地所以统摄群寮处其一也犹谓难胜矧乃兼之岂容易称虽  先朝屡有故事而在臣寔匪其人臣本以驽庸谬跻枢筦参陪数月慨疾疢之婴身栖遁三年矢功名之绝念乃值冡宰之缺谬蒙纶召之恩然  陛下既以铨务用臣则臣自当以铨务图报苟辞难为计则有乖委质之忠苟远嫌为心则有负特任之意用是殚竭心力鞠瘁夙宵不揣非才期副重托而既逾一载曾蔑寸功果贤俊之咸升乎果憸壬之悉屏乎果综核名实吏治兴乎果厘革虚浮士风正乎每自省循徒增惶汗用之寡效既抱负乘之忧久且弥深必致覆餗之咎此臣所为衷怀局踖不能自宁者也先曾引退未荷允俞然犬马犹知恋主敢再乞身顾蚉蝱何以负山终当量力伏望  皇上察臣绵薄之质悯臣孤孑之踪准辞部事俾还内阁追随三辅仰佐下风别选名贤专总铨务斯于邦治有赖亦于愚分获安  上曰朕素知卿公正廉直秉钤其勿辞
　　○户部覆巡抚辽东都御史张学颜议处边军可行者三事一本镇主兵有经半岁未给粮料者请以催买河东本色与部运银两相兼给散以济困乏一中后所游兵一枝原议宁前官军支行粮二年金复等卫抽集官军五年今支期已尽适值岁荒逃亡者多乞暂给一年以示赈恤一本镇冬春调河西之兵以防海盖夏秋调河东之兵以防锦义往返以千里戍守数月迺待回营始给行粮不称优恤行间之意以后凡遇调遣必先期量给或照数全给其设伏贴守堡寨在百里之间者亦约日支给以便军士  上允行之
　　○总督京营戎政太子太保镇远侯顾寰以被劾两＜锍-釒＞乞角□羊兵柄不允
　　○庚戌诏暂免平虏卫隆庆四年额徵屯种之半并隆庆三年以前积逋俟丰年带徵以督抚诸臣王崇古等言其极边困敝也
　　○辛亥总督尚书王崇古＜锍-釒＞辩御史郜永春所劾事并发永春赃迹户科都给事中宋良佐等谓二臣因愤互讦重伤国体宜加惩饬以杜私竞吏部覆请行都察院戒谕永春令其痛自省改仍移文崇古当以边事为重勿以人言失大臣之体以后言官论事者务虚心平气据事宜陈毋得挟私妄奏以乱国事大臣被论者务祗候处分或自明心迹毋得指摘言官以图报复  上是之既而十三道御史周思充等及河东巡盐御史俞一贯各前后＜锍-釒＞言崇古怀忿肆辩污蔑言官骄悍无大臣体乞重加罚治皆寝不行
　　○总督狭西三边右都御史王之诰请于宁夏扯木硖旧堡河口至五方寺塔儿弯白草川墩增筑边墙墩台大小堡砦设守备一员驻裴家川以扼大虏出入要路及其余东西隘口次第修筑以固原州所贮修边民壮银一万三千余两及靖虏等城防冬积余粮米八千余石支用并清查狭西布政司民壮银九万六千余两兵部覆奏从之
　　○命授虏酋昆都力哈黄台吉为都督同知各赐大红狮子衣一袭彩币四表里宾兔台吉等十人为指挥同知那木儿台吉等十九人为指挥佥事打儿汉台吉等十八人为正千户阿拜台吉等十二人为副千户恰台吉等二人为百户昆都力哈即俺答弟把都儿也
　　○诏革威远副总兵牛相任下总督逮问以大同南路参将张子鲸代之先是把汉那吉自云石堡出相子伯杰随至其营闻酋首哈台吉将执叛人刘五等来献乃还白相欲买以邀功既而哈台吉至塞下索相千金相不能应计剥诸军粮银足之诸军怨望事遂觉总督王崇古乃劾相及伯杰父子为奸利并论伯杰弟牛心山守备伯英中军指挥徐世臣云石堡守备苑宗儒匿情济恶等罪且举子鲸代相故有是命
　　○刑科给事中王之垣等言律角□羊不一理官所执互殊请以大明律诸家注角□羊折衷定论纂辑成书参以续定事例列附条例之后刊布中外以明法守仍乞申饬中外百司及今科进士各熟读讲求刑部覆奏从之
　　○壬子升刑科都给事中王之垣为太仆寺少卿
　　○以广西古田用兵诏留嘉靖四十五年以后布政司库贮钱粮并隆庆四年赃罚事例度牒等银万一千余两从巡按御史李良臣奏也
　　○甲寅裁山西岳阳县大宁县儒学训导各一员
　　○乙卯起用少傅兼太子太傅吏部尚书管理兵部事杨博辞免新命  上曰卿两朝耆宿才德兼优本兵重任特兹起用不允辞
　　○提督侍郎李迁等以府江猺獞劫虏官军劾奏广西府江兵备副使陈其乐广东南头海防副使陈一奎防御失策请加罚治抚臣殷臣茂因陈五议一昭平坐镇仍设都司以专提防一哨江兵舡多给鸟铳以便冲击一犒赏猺獞鱼盐以息劫夺一砍伐沿江林箐以便哨探一量抽堡兵以资防守省粮饷该部覆奏其乐调闲散一奎夺俸一月以正茂条议下所司知之
　　○丙辰造卤簿大驾成加太监曹宪恩二等工部尚书朱衡侍郎赵锦邹应龙掌锦衣卫事都督朱希孝各赏银币有差
　　○巡抚辽东右佥都御史张学颜条奏修边堡预防守严哨报惩违抗造火器置阵车弛禁例议抚赏加月粮贮本色十事其弛禁例谓制虏之策自战守外惟捣巢赶马可以资养军丁而牵犬羊内顾之心近以西虏通贡互市暂议禁止遂使虏敢入而我不敢出甚为失计臣请亟弛其禁如虏贼临边住牧听将领提兵袭击有功如例升赏其议抚赏谓虏酋频年乞赏守臣未有定议臣以为赏之则其欲无厌绝之则其患甚速如开原广宁之虏有时入市有时入犯安能识其面貌辨其顺逆然而行之百年不罢者藉其传报稍有足凭互市交相为利耳臣谓虏来求市宜令宁前亦如广宁例赏之不必拒绝如或诡言互市而实聚众入掠者即整兵固守不复与通部臣覆奏诏允行之
　　○丁巳南京科道官以考选军政拾遗劾奏掌后军都督府事英国公张溶掌左军都督府事恭顺侯吴继爵掌南京锦衣卫事署都指挥佥事耿文光当角□羊任得旨溶继爵闲住文光革任回卫
　　○戊午以册封宗籓命驸马都尉许从诚告  内殿  上御皇极殿传制遣泰宁侯陈良弼等持节册封唐府唐顺王宙栐世子硕熿为唐王肃府肃怀王绅堵堂叔辅国将军缙＜火贵＞为肃王南城兵马指挥郑中女郑氏为赵王常清妃襄阳县生员孔从先女孔氏为襄王载尧妃襄阳卫生员胡惇女胡氏为郧城王载＜土鼎＞妃襄阳县民王广禄女王氏为永城王载圻妃益府金溪荣靖王载＜土学＞长子翊铄为金溪王晋府义宁康定王新＜土鼎＞长子慎铄为义宁王夫人李氏为义宁王妃周府永宁敏懿王朝堛长子在镗为永宁王夫人张氏为永宁王妃中城兵马副指挥刘万成女刘氏为蜀府江安王宣址妃光泽恭僖王致木□臬庶第四子宪火□堇为光泽王
　　○京师大雨雹
