<!-- { "loadSidebar": true } -->
　　○癸卯兵部覆巡按御史刘翾奏蓟镇秋防事宜一议信地谓督抚总兵分路修守非设官初意彼此矛盾何以成功宜申明兼辖之义使功罪无所推诿一议属夷谓抚赏属夷本资其捍蔽迩来阳顺阴逆莫可窘诘宜稍加震叠毋事姑息其或执杀哨夜樵采必暴其罪责令自赎以示恩威并用一议修守谓蓟东燕石二路边垣低薄宜令春秋两防客主兵一体分工修筑一议添练请蠲马户本役徵价使报壮丁一人为军其余或免大户或免商人或免重差咸令报一丁为子弟兵可得兵一二万人一议始战谓南兵初至未可决战宜餋威蓄锐以待可用一议卫员谓卫所掌印管事官官选用才俊如本卫乏才即于附近卫所调用亦如文官委署之例  上曰汝等谓信地既分督抚注意各异乃巡抚所分燕石二路边工至今废弛去秋虏犯界岭口巡抚不赴防守何也今若不行专责将来愈相推诿坐视其仍分信地遇有功罪以分守者首论策应者为次马户抽丁之议不准行余皆如拟
　　○甲辰  孝庄睿皇后忌辰  奉先殿行祭礼遣武定侯郭大诚祭  裕陵
　　○工部尚书雷礼以病乞休不允
　　○乙巳简汰锦衣卫冗滥员役三百五十九人
　　○丙午  孝穆皇后忌辰遣彭城伯张熊祭  茂陵
　　○发太仆寺寄餋马一百二十九匹兑给大同入卫游兵
　　○丁未诏给蓟镇制造战车火器银四万六千五百两有奇及军器火器从总督谭纶请也
　　明穆宗庄皇帝实录卷之二十一终
　　大明穆宗庄皇帝实录卷之二十二
　　隆庆二年七月戊申朔
　　○孟秋享  太庙
　　○贵州小平伐长官司木瓜麻响大华三长司金筑安抚司四川沭川长官司罗番金石二长官司洪番卢番二长官司各遣人来朝进马赏赉如例
　　○巡按直隶御史刘翾巡视山海关御史孙代言近都御史谭纶献议欲以练兵事专责之总督不令臣等与闻夫臣等既受命阅视则兵之练否所宜纠察而纶果于自用逆折人口惟  上加裁定于是兵部都察院覆言补练贵之总督所以重事权阅视听之宪臣所以稽实效彼此各不相妨宜令协恭和衷共济国事而纶与戚继光必稍宽以文法乃得自展  上然之命兵事悉以付纶御史每岁一巡视三岁一报功其余将官并听举劾如故
　　○己酉  上谕辅臣秋防届期不知各边已有备否去岁失事边臣朕悉从宽宥今内外官多言误事者卿等宜示兵部申饬谭纶等今后务期实心共济不得仍蹈前非纵虏得志违者必寘之重典不贷
　　○狭西鹞子坪等番族人盔列等二百余人来贡马及方物赏赉如例
　　○盗入广东广州城劫库杀伤官军抚按官以闻命罚伸威兵备副使张子弘俸二月下指挥高勋等御史问
　　○兵部覆巡抚顺天府都御史刘应节条陈蓟镇备守事宜其一议经费请给兵部马价银一万九千两工部料价银一万五千两及所余备边银四千两脩理顺天永平所属诸处城堡其一议备御请于滦州顺义等一十二州县并各衙所特设守御将官仍录用废将陈保等十三人责其后效其一议收保请设法联属边镇居民预申收保之令以待贼从之
　　○庚戌  命原任总督延绥等处边务兵部左侍郎刘焘添注本部左侍郎佐理部事焘引疾辞不允
　　○工部尚书雷礼上＜锍-釒＞乞休不允
　　○升广东广州肇庆等处剿蛮寇获功阵亡官军郭汝琼等九十二人
　　○辛亥  仁孝文皇后忌辰  奉先殿行祭礼遣英国公张溶祭  长陵
　　○大学士陈以勤以疾乞假调理  上遣太医院官胗视赐米馔药物
　　○敕刑部左侍郎洪朝选锦衣卫指挥佥事程尧相勘问辽王宪＜火节＞罪状朝选辞行因＜锍-釒＞请河南布政司右参议董文采山东按察司副使吴道直与俱从之
　　○升赏辽东前屯三道沟等处获功阵亡官军一百四十人长宁堡获功阵亡官军七十八人辽阳城堡等处获功阵亡官军石金等七十三人广东英德乳源等处获功阵亡官军易彪等七十七人
　　○壬子  命抚宁侯朱岳弟冈袭爵
　　○御史马明谟条陈四事一严徵赋之期二核扣存之数三重侵冒之罚四复屯田之旧户部覆四事俱当如议屯盐之法今日所以寝不如初者盖  祖宗朝廷边备振举虏不敢深入民得尽力于南亩而富商因得以私财募人开垦塞下输纳盐粮当时公私饶富不藉内帑而给实由于此今诸边岁岁苦虏塞下既无可耕之田而鹾商又无可籴之粟当事者乃议发帑银开余盐以佐之于是屯政迄今不可复而盐引滋滞矣夫京师天下根本内帑国计所关以天下供京师其势顺以内帑供四方其势逆以复屯田之利诚为永久之图也近以专  敕重臣分理其事宜申饬之务底成绩使地利尽而商贾通则边饷有裨而国储可裕矣得  旨依拟行
　　○癸丑
　　○升赏辽东一堵墙等处获功阵亡官军孟守仁等八十二人
　　○甲寅
　　○总理山西等处屯盐右副都御史唐继禄以疾乞假归许之
　　○复故锦衣卫正千户李拱宸沈钦卢永昌原职三人俱  世宗朝以议礼谪戍者也
　　○乙卯  孝康敬皇后忌辰  奉先殿行祭礼遣豊城侯李儒祭  泰陵
　　○广西田州土官岑大禄遣人来朝贡方物赏赉如例
　　○南京户科给事中张应治等以灾异频仍条陈脩弭七议一勤政二亲贤三立信四足兵食五平寇盗六复军储七察幽枉大要谓天心仁爱人君脩德禳灾不当专责臣下而前三议劝  上革内批罢游幸召还织造内臣语甚切直  上意颇不怿苐下其章于所司已而复谓兵部不当题覆切责之
　　○发太仓银一万八千二百五十两大同赏军
　　○庆城王府庶人表朾与其侄奉国将军知熧相仇使其子知焿谋杀知熧之子新塭知熧亦病死抚按官以闻  上以知焿手刃宗侄敕令自尽表朾主使发高墙禁住弟知□□□厂剡□与谋夺禄米三月
　　○丙辰
　　○发京营兵一枝守通州从巡按御史周禧请也
　　○内使许义坐挟刃吓人财物事发巡视中城御史李学道不候参题遂执而笞之其党皆忿恨不平是日朝罢有内使百余人突出走至左掖门外捽学道众中奋挺殴之踣地百官相顾错愕  上闻之大怒命锦衣卫执内使十余人至东上门杖为首者一百发烟瘴地充军余各杖六十发  孝陵卫充军学道亦以擅笞内侍不谙事体调外任
　　○丁巳
　　○升大理寺右寺丞凌儒为都察院右佥都御史总理山西等处屯盐  赠故太常寺卿管国子监祭酒事胡正蒙礼部右侍郎荫其子承烈为国子监生录  上在潜邸时讲读旧劳也
　　○以  恩诏荫南京礼部右侍郎吕调阳男兴周南京兵部右侍郎吴百朋男大缵为国子监生
　　○升直隶河间府同知任彬为山东按察司佥事整饬宁前兵备
　　○戊午
　　○授山西布政司承差杜经朔州生员李春艳俱为所镇抚军门听用仍各赏银三十两经春艳久没虏中至是经密约板升叛人李自馨等率众来降会事泄不果经脱身自诣春艳亦谙得边外地图以归摠督侍郎陈其学等言其效顺可嘉故有是  命
　　○乙未
　　○升狭西按察司按察使沈应时为山东布政司右布政使贵州布政司右参议马出图为四川按察司副使整饬松潘等处兵备
　　○庚申
　　○兵部尚书霍冀自劾求罢不允先是户科给事中张齐因灾异建言秋防重大  皇上宜召见九卿令各陈御虏之策若才识疏庸言语支吾者即非实心为国宜令自陈引退于是冀＜锍-釒＞言臣才不足以匡时望不足以服众处非其据措置乖方矧时值秋防虏情叵测屡廑  皇上九重之忧而臣愚无有丝发之效其才识疏庸盖不待召问而后知也乞早赐罢斥别选贤才以代兹任＜锍-釒＞入  上曰大臣去留候朕召问之日自有处分不必遽先自陈其用心供职以副委任
　　○山西泽州陵川县地裂长三十余步
　　○升江西布政司左参政曹金为狭西按察使刑部员外郎杨自治为云南按察司佥事
　　○户科都给事中魏时亮言今天下有大患藩禄不给也边饷不支也公私告匮也藩封有一时教养之计创立宗学教之礼让禄厚万石千石能赈施贫宗以玺书劳勉此一时计也各宗聚居一城财力有限宜令就近散处或给没入闲田使之自耕代禄而花生滥冒者则当重斥削之条优首告之赏此百世计也边饷莫急于屯盐近遣大臣经理事权虽重顾一人而兼内外之事非惟地广难周亦恐力分人诿当令专主塞下久任而责成功庶几有益今府库空虚百姓困穷近议尽笼天下货财悉输入内府以充旦夕之用铢两不遗甚非地方之福也宜亟为停寝夫养民之责寄诸守令务要在劝农商以足食减杂行以清赋行钱法以生财重乡约以励俗严保甲以防乱而簿书狱讼及催科之巧拙不与焉迩来守令失人当事者议举卓异之赏以昭激劝夫人才不甚相远而此独以卓异称徒令贤者角□羊体不肖者生心官风愈伪吏治渐虚率由于此但当重举劾之典严连坐降罚之令则恤民足国无遗策矣户部覆奏屯盐专主塞下诚分遣初意当久任如科臣言近来有司不务清赋而但徼抚字之名令奸人得以乾没宜严其禁钱法屡行屡罢辇毂之下尚多阻格宜从民便不可强也卓异止当严名实之辨不当议革礼部亦覆行其宗藩一事  上俱从之
　　○壬戌
　　○中元节遣定国公徐文璧玉田伯蒋荣成安伯郭应乾安平伯方承裕分祭  长陵  献陵  景陵  裕陵  茂陵  泰陵  康陵  永陵  都督佥事沉至祭  景皇帝陵寝指挥佥事李钰祭  孝懿皇后中官祭  恭让章皇后及  废后吴氏指挥同知王极祭  哀冲  庄敬二太子各陵园
　　○升河南道御史王好问为大理寺右寺丞
　　○御史马文炜奏两淮余盐银近多移借不便稽考请如旧规每岁定掣淮南六单淮北四单徵完则按季角□羊部毋得多寡越数先后愆期庶出纳明而弊端始革报可
　　○癸亥
　　○升江西按察司副使方攸绩本布政司左参政湖广按察司佥事林一新为贵州布政司左参议
　　○总督京营戎政镇远侯顾寰以老疾乞角□羊戎务不允
