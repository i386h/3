<!-- { "loadSidebar": true } -->
　　○甲申尚衣监太监崔敏传旨令南京加造叚疋数至十余万工科都给事中龙光执奏今江南各处大水道殣相望即岁办犹恐不前若复重以额外加扰民何以堪于是工部覆言加徵不如趣正供之为易新派不如责旧逋之为速宜命所司亟查原造之数立限催徵庶公用不乏民困亦纾  上颇然之乃诏于加派数中惟供御用者别造三分之一其他悉以准岁造之额
　　○升兵部武选司主事岳相为尚宝司司丞
　　○升云兰按察司副使邹光祚为四川布政使司右参政
　　○乙酉南京兵部尚书刘采引疾乞休不允
　　○升狭西布政使司左参政陈一松为福建按察司按察使户部山东司署郎中杨祐为贵州布政使司右参议
　　○迁贵州思南府城于平溪卫以巡抚王诤言旧治府地狭民少无以控制苗夷故也
　　○山西巡抚都御史靳学颜奏朔州频年苦虏居民死伤者过半请将积负税粮蠲免仍并其人户为六里以省徭赋诏可
　　○给赏各镇入卫官军有差
　　○丙戌升浙江金华府知府叶宗春为云南按察司副使
　　○从湖广抚按官刘悫雷稽古议裁革永州府巡捕通判辰州府抚民通判各一员黄州府罗田县训导一员岳州府巴陵县鹿角杨林河泊所官各一员永州府湘口递运所大使永明县白象巡检司巡检各一员衡州府税课司大使一员辰州府沅陵递运所大使高岩镇溪辰溪县渡口杜望阴隆江沅州西关渡口巡检各一员常德府桃源县白马渡巡检一员添设黄州府黄安县管粮主簿一员
　　○升赏隆庆三年宣大腰墙沟等处获功阵亡被创官军柏佐等七十七人
　　○升守备广西兴安指挥同知王德懋为署都指挥佥事佥书广西都司事
　　○丁亥加少傅兼太子太傅礼部尚书武英殿大学士陈以勤勋柱国荫一子为中书舍人以一品三年考满也
　　○升南京大理寺卿徐贡元为南京户部右侍郎浙江按察司按察使陈道基为南京都察院右佥都御史提督操江兼管巡江
　　○升四川按察司副使温如春为狭西布政使司左参政贵州镇远府知府杨守谦为长芦都转运盐使司运使
　　○吏部言各处抚按参劾故事止施于州县正官而不及佐贰教职中间虽有不肖彰闻者远则必待三年黜落近则改升正官俱属宽纵不足以示惩请下都察院行各抚按所属佐贰以下罪过显著者遵旨逮问差薄者革任闲住每季具题以备覆奏报可
　　○戊子命后军都督府佥书定国公徐文璧掌右军都督府事
　　○直隶巡按御史杨家相条上理财未尽事宜一清额赋言国家财计本自有余惟当加意查核如漕粮船价之逋负者轻赍银两之乾没者官军月粮之虚糜者屯田马政利应兴者芦课房钞税应榷者诚一一择人理之则国家数十万之需可不加赋而足一开水田言京东河南山东诸省地可种稻者宜令有司修治堤堰以兴水田之利浙直海洋福建玉环诸山中多沃壤亦宜召种徵租以充国赋一通钱法言凡钱宜以大明通宝为文毋纪年号则钱不杂内自两京外及诸省皆得开局铸钱则钱自多民有罪者俱令输铜则工费省凡俸禄赋税一切以钱为用则经用周部覆钱法已有成议其清额赋二事宜如所言诏允行之
　　○己丑升山西布政使司左参议欧阳谷为四川按察司副使
　　○庚寅裁革南京冗官吏部验封司主事一员户部云南江西二司员外郎各一员礼部仪制司主事一员刑部四川司主事一员工部营缮司员外郎一员都察院都事一员通政使司右参议一员光禄寺少卿一员国子监博士学正各一员太仆寺寺丞一员
　　○命泰宁侯陈良弼佥书左军都督府事武进伯朱承勋佥书中军都督府事
　　○巡按直隶监察御史李绍先言江洋群盗四起杀掠泰兴县等处皆徐沛通泰间被水饥民及江南所散遣浙福水兵相引为非滋蔓可虑乞饬守臣多方抚剿以安地方  上可其奏诏各该巡抚严督兵备等官克期荡平毋容怠误
　　○辛卯升神枢营副将都指挥同知佟登为署都督佥事
　　○命南京提督操江保定侯梁继璠掌南京左军都督府事升守备福建北路署指挥佥事徐尚明为署都指挥佥事佥书浙江都司事
　　○升广西布政使司右参政曹天祐为浙江按察司按察使南京礼部仪制司郎中李蓘为山西布政使司左参议
　　○初  上用都御史庞尚鹏议将河东行盐地方南阳镇平唐邓泌阳桐柏六县改行淮盐南京户科给事中张应治河东巡盐御史郜永春言南阳汝宁二府据铜板则兼行淮盐据会典则专行角□羊盐往年鄢懋卿建言将汝宁舞阳分属淮北已非兼行初意乃又中分南阳是续淮商之一指而断角□羊商之肩背失平甚矣夫利不百者不变法今法一变而角□羊商告急者相属于道盐引日壅额课日损岂国之利乎尚鹏议不便请罢之  上以为然令南阳所属州县仍隶河东行盐以后不得纷更
　　○壬辰裁革总督南京粮储都御史以其事属之南京户部侍郎仍设巡仓御史一员佐之
　　○以原任分守河南嵩县等处参将署都指挥佥事邹沂充五军六营参将中都留守司掌印署都指挥佥事周臣充五军四营练勇参将大宁都司佥书署都指挥佥事杜继忠充五军十营游击将军守备独石署都指挥佥事朱瀚充分领总督宣大标兵游击将军
　　○癸巳升巡抚湖广都察院右佥都御史刘悫为南京大理寺卿右春坊右谕德掌南京翰林院事万浩为南京国子监祭酒
　　○升云南按察司副使方邦庆为广西布政使司右参政
　　○甲午移置湖广零陵县高溪市巡检司于黄阳堡江华县涛墟巡检司于宁远县九疑鲁观安陆县高窍镇巡检司于随州合河店远安县金竹坪巡检司于兴山县高鸡寨襄阳县双沟税课局改为巡检司移于鹿头店醴陵县泗州水驿改为马驿移于荷塘公馆各炤本地为名又增置江陵县龙湾市监利县分盐所长阳县旧关堡三巡司从巡抚刘悫奏也
　　○乙未  上谕户部发银买白绵二万五千斤以进尚书刘体乾奏湖州府额角□羊白绵且至宜停买  上趣办益急都给事中李已谏曰臣闻物聚于所生而赴于所用今京师非出绵之所三月非用绵之时求者苦其难鬻者高其直即日棰商人于市而二三万斤之绵恐亦不可以仓卒具也且今都邑之民为编商所困十室九空固宜加意轸恤柰何复扰之耶时商贾闻命皆避匿体乾复奏言京师根本重地不可使一夫不安而今市肆画闭商贾不行众口嗷嗷非平世所宜有也  上悟命止发太仓银买绵一万斤余悉停买
　　○复原任兵部尚书兼都察院右都御史苏佑官致仕从其子光禄寺署丞濂请也
　　○升云南布政使司右参议曾一经为本省按察司副使
　　○宁夏副总兵张德以赃革任
　　○丙申复除狭西道监察御史刘曰睿于浙江道
　　○升赏隆庆三年广福高州漳浦等处剿寇获功阵亡被创官军康世武等五百四十一人如例
　　○丁酉升守备沿河口指挥佥事刘光先为署都指挥佥事佥书大宁都司事
　　○总理屯盐都御史庞尚鹏奏宁夏屯盐事宜其一言该镇田多丁少以赔粮为累宜于每岁冬月遣官清查有户丁逃亡者即与除豁其一言延宁鄣下多美田新开者凡万余顷宜徵半租毋苦以役事及为豪强所夺其所入租即例各商勘合凡足三千引以上者悉行填给其应补勘合听抚臣咨部给发但本镇浙盐多淮盐少而淮盐利倍于渐宜通融派补其中途截买者仍酌拟定价以祛抑勒之奸其一言理盐委官责任不专事鲜成效宜令大小二池通判专理盐法其仓场事务就近分管不得复预他事营私旷职者听该道参治之部覆如议
　　○直隶巡按御史张问明奏留苏松常镇四府罚赎银一万两济河工用兼赈饥民许之
　　明穆宗庄皇帝实录卷之四十三
　明穆宗庄皇帝实录卷之四十四
　　隆庆四年四月戊戌朔孟夏享太庙京师地震
　　○己亥命巡抚南赣汀韶提督军务都察院右佥都御史张翀以原官巡抚湖广兼赞理军务
　　○升应天府府丞朱绘为南京通政使司右通政
　　○从广东抚按官议裁革屯盐佥事并其事于清军副使南韶兵备副使仍改设佥事如故
　　○总理盐屯都御史庞尚鹏条上甘肃屯田事宜其一清拨补言屯丁有力者多趣美田自便而弃硗塉者以苦贫弱宜照近题号纸事例分别荒熟酌量丁力因人授地因地徵粮庶无偏累一给牛种言河西一镇惟肃州卫有牛种之资故故垦田独多宜仿其法动支民运折银以业贫民责以三年还官而微收其息以后愿得牛种者即以所收息给之一广屯种言边徼闲田宜责令将官督军开种因租为饷其余人户愿受田者召为土军免其赋役止令防守一兴水利言屯田可通水泉者宜委官修治沟渠以时蓄洩因循沮废者重罪之一豁虚粮言径清理屯粮多增虚数而庄浪西宁之间尤甚宜悉查豁以固人心一权本折言西宁谷贱军士利于得银庄浪谷贵军士利于得谷宜将庄浪年例银角□羊西宁而以西宁粮运庄浪此有无相资两利之便计也其输挽之费令彼此会通毋互生嫌异一缓徵科言极边荒田力能远耕者听为世业毋得徵粮部覆权本折一事宜下抚按议状余如尚鹏言诏允行之
　　○庚子以凤阳等处水灾留泗州淮大等卫班军防守  陵寝从抚按官奏也
　　○设霸州守备官一员从顺天巡抚刘应莭等奏也
　　○刑科给事中舒化等以热审届期请释系狱尚宝司司丞郑履淳内官李芳等章下刑部议履淳淹系逾时已足示警芳等二十五人已瘦死其六兹复馁瘠者年宜矜释诏释履淳为民芳陈钿杨义杨添爵乔朗发充南京净军李智王进巩真甯春李珍还钟鼓司应役余系如故
　　○辛丑太常寺少卿欧阳一敬以疾请告归许之
　　○调分守龙固二关右参将张＜王巳＞于紫荆关以昌平游击将军张斌代之
　　○壬寅免百官食麦饼
　　○癸卯朝鲜国王李昖差陪臣礼曹判书金贵荣等乞王妃诰命许之
　　○广东潮州府大埔县暴雨如注田间陂塘冲溢成川民有溺死者
　　○升光禄寺少卿丘有嵓为应天府府丞广西布政使司右布政使郭应聘为本司左布政使江西按察司副使吴道直为河南布政使司左参政河南布政使司左参议陈善道为狭西按察司副使
　　○狭西巡按御史杨相奏言理财之议进言在诸臣而主计在户部若甲可乙否询筑舍之谋朝建夕更怀掣肘之虑议论徒多无益也宜责成户部裒集众思审计而力持之仍假以便宜宽以岁月毋以浮言废必然之画毋以小计妨垂成之功则谋断相资君臣一德而理财之效可立致矣部覆报可
　　○甲辰博峪等族番人阿鹅等入贡宴赏如例
　　○江西道御史邵陛请令各公侯伯应袭之子与已袭而年三十以下者俱付京营提督文臣教以骑射韬略并遴选中式武举及武学官生之颖出者相与淬励之岁终巡视科道官察其有异等者送部籍记以需将才之选兵部议覆从之
　　○乙巳升南京太仆寺少卿殷从俭为都察院右佥都御史巡抚南赣汀韶地方提督军务
　　○升湖广按察司按察使吴承焘为广西布政使司右布政使浙江杭州府知府吴一介为江西按察司副使调浙江布政使司参议邵梦麟于河南
　　○令广西按察使丁湛致仕湛用荐起今官吏部查其仕籍过引年之期故罢之
　　○原任工部左侍郎徐纲以疾告归听调许之
