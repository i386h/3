<!-- { "loadSidebar": true } -->
　　○丙午  上御皇极殿传制遣使持节册封四川成都左卫应袭史书女史氏为蜀王妃兵马副指挥杨璔女杨氏为蜀府汶川王妃周府新会康惠王庶长子睦木□蜜为新会王韩府昆山荣康王嫡长子谟埦为昆山王夫人刘氏为昆山王妃宁远恭懿王嫡长子谟垙为宁远王夫人黄氏为宁远王妃晋府河东荣懿王嫡长子新土□贵为河东王夫人刘氏为河东王妃鲁府邹平恭靖王嫡长子颐在为邹平王夫人刘氏为邹平王妃郑王厚烷庶第四子载升为崇德王兵马副指挥杨珂女杨氏为岷府广济王妃河南府学生员蔡臣女蔡氏为方城王妃江西建昌府民王鼎女王氏为益府铜陵王妃
　　○补荫故都察院右都御史俞谏孙希范南京吏部尚书张润孙知基俱国子生
　　○升赏嘉靖三十八年崇明县三沙御倭获功官兵张祚等三十七人
　　○丁未以册立东宫恩荫总督三边军务兵部右侍郎王崇古子益巡抚山东右副都御史姜廷颐子性巡抚山西右副都御史杨巍子尔士巡抚凤阳右副都御史方廉子成巡抚河南右副都御史戴才子绍科俱国子生
　　○先是虏犯清河等处不满数百人我兵千余不能御虏得利去独指挥李登正千户孟守仁微有斩获御史杨允中言状并请按守堡指挥梁国岐等罪  上命赏登守仁银十两下国岐等御史逮治以闻
　　○录延绥招附降虏功赏总兵赵岢等银有差
　　○戊申论嘉靖四十年倭夷犯温州等处功罪命赏副千户张雳银十两等指挥同知萧懋忠等二十二人俸一月下镇抚归期等三十二人御史问
○命辽东游击将军郭承恩充辽东险山参将延绥游击将军尹继祖狭西兰靖参将神机营佐击将军王旌充石匣营游击将军
○太监滕祥等议将工部召买川漆广主漆云母石等物料旧例三年一题者均为三分令一岁一题以济急用工部言故事三年额办计银九千四百余两有奇今三分之于例无害第川漆等料之外又加熟金漆水花朱额外徵索积之三岁数与额办三分之一相等是三年之内暗增一年诎乏之时安可责办惟  上加意节省稍宽民力得旨均派银两以隆庆二年为始送监应用
　　○榆林常乐堡旗竿有火光
　　○己酉巡抚应天都御史林润勘上御史董尧封所奏丈量出兑优免事宜其略言苏常等府田地已经丈量止按册清理松江等府未经丈量者已属良有司董其事完有日矣所谓宦籍大户自兑者盖于各水次增设仓廒粮五十石以上者每年如期上仓官为验收俟运军至时官为交兑是漕卒无久候之费而粮长免包赔之患也所谓优免者如张承赉言每亩以三升为率粮以品免田以粮免法亦甚平而品级之中亦非概论以京朝外任相参其致仕闲住与见任等监生生员吏典人等更加斟酌又丁田有多寡田亩有饶瘠其应免之内当以丁田相准每丁一名准粮一石止及其身无概庇其族人官田二亩准民田一亩山荡四亩准民田一亩皆以实徵粮册为率户部覆请从之
　　穆宗庄皇帝实录卷之十九
　明穆宗庄皇帝实录卷之二十
　　隆庆二年五月庚戌朔升浙江按察司副使李攀龙为浙江布政使司左参政
　　○命宣府副总兵署都督佥事董一奎充总兵官镇守延绥等处
　　○山西太原府永宁州任塔山崩
　　○辛亥户部奏内府甲丁二库布疋颜料初运本色其后折价买办而有司不行督角□羊輙移借太仓且物料非京师所产其价自倍糜费损课莫甚于此请令出产地方以后仍供本色其积成代买之数务严徵抵补济边  上是之
　　○先是广西泗城州犭□农夷黄豹黄豸等据贵州程番府麻向大华等司时出卤掠官军剿之豹等遁去至是巡抚都御史杜极等条上善后事宜一言程番夷俗犷悍难于控摄而近设通判止寄空衔供事会省宜及事平添设通判令驻该府责以抚夷捕盗一言程番等十三司旧有应捕土兵三百七十人选委土官二员为小巡捕听本府经历提调岁久废弛宜查复原额听新设通判提调一言卢山本官等司里没于二犭□农寨户逃徙今流移渐复宜遣官抚恤蠲三年之征一言程番府乌萝至卢山二十五里系者贡翁忙等寨四通贼路旧有金筑司交马一哨以寇乱废道梗不行宜令本司土舍修设给以近田免其杂徭一言黄氏族繁声势相倚诸土司多与连姻借兵报讐衅有此起乞行禁约自今婚姻毋越境有与犭□农缔婚者以重论兵部上其议  上允行之
　　○总督蓟辽保定都御史谭纶上＜锍-釒＞言今之策虏事者皆曰乘障曰设险然计蓟昌十区之地东西二千余里见卒不满十万而老弱且半又分隶于诸将之手散布于二千余里之间率画地数丈而守一军虏数以十余万众攻我一面众寡强弱远不相侔欲虏势不张不可得也故言者亟请练兵意亦虑此然臣以为游兵破虏诚为制御长策而行之有四难四难不去练之策终不可行也夫虏之长技在骑而我制之非车不可顾虏入动十余万而吾即以车战不过三万人且此三万人非有见伍势不得不召募召募之兵与尺籍军异尺籍之军无论老少强弱饩廪豊给优恤备至调遣即有行粮草料召募之兵非强壮不入选既无素餋之恩有疾輙汰又无归老之计既以车战亦无马料自非酌拟尺籍军之食而稍优之必不乐从计三万人宜各月给银一两五钱岁费五十四万司农告匮是一难也燕赵之士虽多慷慨自备胡以来锐气尽矣非募吴越习战卒万二千人杂教之事必无成此万二千人者臣与戚继光召之可立至用之可立效教成之后留之实边可使从者半散之归农可立遣无后忧而时方疑其用之不可北散之不可南虞其有他是尚以臣与继光不可信夫不能信矣尚能任之专哉此二难也军旅之事务在威严书不用命戮于社予则孥戮汝燕赵之人素骄骤见军法不无大骇且去京师近流言易生徒令忠智之士掣肘废功且酿他患是三难也我兵素未当虏战而胜之虏不心服能再破之乃终身创矣第虑忌嫉易生不能戮力再举奇祸或至此四难也臣热思之不如姑就蓟镇见兵讲求战守之策除乘障应援者皆如故昌平总兵所辖兵亦就彼训练如故若臣标下兵二枝振武营游兵一枝顺天巡抚标下兵一枝遵化游兵一枝蓟镇总兵标下兵二枝又听臣于大名井陉二兵备道选民兵一枝调真定游击下民兵一枝真定府等府达官舍及各路防秋民兵中选一枝共为十枝每枝务足三千人若尚不足又听臣于十路稍缓策应兵中选取以足其数可得兵三万人列为三营营分为三军一营驻密云一营驻遵化各用参将一员游击一员一营驻三屯营中军属于总兵郭琥左右二军仍用参将游击各一员如法训练专备御战仍付戚继光以总理蓟辽保定等处练兵总兵官之职而命巡抚刘应节专任提调臣实总督之每遇春秋两防三营之兵各移近边密云营属密云兵备副使遵化营属永平兵备佥事三屯营属蓟州兵备参政各随营监督而臣与应节继光往来督励小警自御大入并力务各负墙以战遏之边外此为上策万一乘罅溃入亦愿  陛下少逭罪诛听臣等决一死战收桑榆之功亦不失为中策若先事不能御后事不能战掩取微功苟图塞责是为无策臣等罪安逃哉又言中国长技无如火器欲练兵三万必得鸟铳手三千人为冲锋而勒习边人非迟之一年不可今防秋期迫请选取浙兵三千人以济一时之急期以三年俟边军既练乃遣愿留者听惟  陛下财择＜锍-釒＞下兵部主纶议请命继光仍以署都督同知总理蓟昌保定练兵事务该镇总副参游等官凡受总督莭制者并受继光节制本官仍受总督节制府州县官不得阻挠违者听纶参奏处治给以敕书符验关防旗牌又请遣锦衣卫官二人往浙去募宁绍台温金衢等处鸟铳手三千人人给善器恤其家属优其资用付杭嘉湖参将胡守仁原任参将李超将之而北无误防秋至镇之日人给衣鞋银一两日给银五分费暂出太仆寺以后户部更议其分立三营事令继光会纶熟计以闻得旨继光以原职总理练兵事务秋防已迩所取南兵令巡抚赵孔昭责令守仁超选募督发不得违怠致误军机各兵在途锦衣官稽督守仁等严行钤束所过不得骚扰其他悉如部议
　　○壬子升湖广汉阳府知府马麟为浙江按察司副使
　　○广西镇安府土官岑缘遣人贡方物宴赉如例
　　○晋府旌德王知＜火敖＞薨  上辍朝一日治丧葬如例
　　○癸丑户科给事中陈行健言言京营马匹倒损过半由料价太少宜比巡捕例月给银八钱五分或以历年扣存银或以牧地子粒太仆桩朋银增给或汰其病损不堪者发卖收价又  祖宗时牧马草场在蓟州霸州固安新城雄县香河等处近为勋戚奏讨侵没存者无几宜视旧籍查复且民间种地一亩差徭租税出其中而牧地皆膏腴产亩税银三分太薄宜如  先朝屯田例税外增一分以充料价户部覆请以太仆寺子粒及南北直隶草场岁租银四万三千六百余两近归兵部者仍还户部以备增给料银其变卖清查增税诸事俱如行健等奏  上曰京营草场子粒徵角□羊兵部已久宜仍旧余皆允行
　　○甲寅端午节免百官晏
　　○升原任山西布政使司左参政宋岳为山西按察司按察使致仕先是岳任参政时虏攻汾州有守御功寻以考察闲住至是以例请故有是命
　　○锦衣卫经历牛应龙等以其父前考察为民请比例移封吏部言条例所开除名等罪不系贪酷得奏请移封者所以广锡类之仁若赃污等罪即遇赦宥仍行追夺者所以严赃吏之禁夫已授封者尚得追夺况未授封者乎自今内外官员有应封赠而其父以贪酷为民者听本部斟酌奏请许以原职冠带闲住其后虽有封典不得概及以滋冒滥得旨贪酷为民者无论考察问革皆不准封赠其以他事为民者非遇大庆覃恩亦不许
　　○升顺天府府尹徐贡元为南京大理寺卿
　　○复原任大同中路参将刘国署都指挥佥事充副总兵协守宣府
　　○命南京左军都督府佥书署都指挥佥事许昭训充神机营副将
　　○治蓟镇失事罪保定奇兵营都指挥吴光裕把总王命臣游击将军胥进忠各论斩提调义院口指挥奚伟提调界岭口指挥徐从义参将张功游击将军钱胜刘继先等发边卫充军
　　○丙辰  孝宗敬皇帝忌辰  奉先殿行祭礼遣惠安伯张元善祭  泰陵
　　○四川叠溪郁即二长官司遣人贡马赏赉如例
　　○授推官龙光王桢知县陈邦颜俱给事中光吏科邦颜兵科桢南京吏科行人周以敬李世臣姚光泮推官盛时选知县李学道潘民模李绍先俱监察御史以敬狭西道世臣广东道时选山东道学道江西道民模福建道光泮南京山西道绍先南京广西道
　　○戊午追录故新建伯王守仁平宸濠功令世袭伯爵先是嘉靖初守仁已授封会忌者媒孽其事异议纷然遂见削夺  上即位始命江西抚按官勘核功状至是以闻下吏部会廷臣议皆谓守仁戡定祸乱之功较之开国佐命时虽不同拟之靖远威宁其绩尤伟当时为忌者所抑大功未录公议咸为不平今宜补给诰券令其子孙世世勿绝以彰朝廷激劝之公从之
　　○升江西布政使司左布政使曹三旸为顺天府府尹
　　○赠原任给事中潘大宾为太常寺少卿御史戴铣张曰韬高世魁主事王渐逵各光禄寺少卿俱以恤录恩也
