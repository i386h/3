<!-- { "loadSidebar": true } -->
　　○大学士高拱等上疏曰窃惟来者不拒王者驭夷之方忌战则危圣人保邦之训项者北虏俺答率众款塞稽首称臣奉贡阙下数月之间三陲晏然一尘不扰边氓释戈而荷锄关城熄烽而安枕此自古□觏之事而今有之实我  皇上圣德诞被神武布昭所致中外臣民所以欢忻忭舞戴讼于罔极者也然初议之时发言盈庭而臣等所以仰奉  宸断赞成大计者其说有三夫夷狄之性譬之禽兽适其欲则摇尾乞怜违其愿则狂顾反噬为中国计惟当顺其所利而因以制之固非可以礼乐驯服而法度绳约者也昔嘉靖十九年北虏遣使求贡不过贪求赏赉与互市之利耳而边臣仓卒不知所策庙堂当事之臣惮于主计直却其请斩使绝之以致黠虏怨愤自此拥众大举入犯或在宣大或在山西或在蓟镇或直抵京畿三十余年迄无宁日遂使边境之民肝脑涂地父子夫妻不能相保膏腴之地弃而不耕屯田荒芜盐法阻坏不止边方之臣重苦莫支而帑储竭于供亿士马罢于调遣中原亦且敝矣此则往岁失计之明验也今天祐国家使其裔孙来降朝廷处置得宜彼遂感恩慕义请贡称藩此实天以安攘之机与我也我遂因而受之则不惟名义为美而可以愈境土之蹂践可以免生灵之荼毒可以省内帑之供亿可以停士马之调遣而中外皆得以安此其一焉我国家时当全盛自可镇抚四夷况彼输诚叩首称臣请贡较之往岁呼关要索者万倍不同彼既屈服于我我若拒而不受则不惟阻其向顺之意又且见短示弱将谓我畏之而不敢臣非所以广  明主威德于海内也故直受而封锡之则可以示舆图之无外可以见桀犷之咸宾可以全天朝之尊可以伸中华之气即使九夷八蛮闻之亦可以坚其畏威归化之心此又其一焉然斯二者犹非要领之图本意之所在也夫虏自庚子猖獗以来  先帝常切北顾之忧屡下诏谕修举边务然劳力费财卒无成效者非徒当事之臣苟且支吾而然也虏时内侵应接不暇虽有修为随经残扰方尺寸之未成思寻丈之己坏是故不能有所积累以就一事徒劳费而无功也今虏既效顺受吾封爵则边境必且无事正欲及此闲暇之时积我钱粮修我险隘练我兵马整我器械开我屯田理我盐法出中国什一之富以收胡马之利招中国擕贰之人以散勾引之党更有沉几密画不可明言者皆得次第行之虽黠虏叛服无常必无终不渝盟之理然一年不犯则有一年之成功得三五年之暇则安顿可定布置可周兵食可充根本可固而常胜之机在我矣当是时也彼若寻盟我仍示羁縻之义彼若背约我遂兴问罪之师伸缩进退自有余地虏狂故态必难再逞而中国可享无穷之安此则要领之图本意之所在也由前二说乃目前之谋既皆验于行事由后一说乃深长之计方取必于将来此则在本兵及边方督抚将领诸臣加意而已若能仰承  庙谟实心修举使边事日胜一日是为长治之基若不思  社稷之长计不识朝廷制御之微权苟见一时宁息遂尔怠玩偷安无复备戒之虑沿习故套搏弄虚文止图苟安一身罔顾贻患来者则不惟良时一过不可再得而从此边备寖弛久愈难振卒然有变将何以应则是利未得而已博其害虏未制而反制于虏所谓病加于小愈乃大乱之道也而臣等一念谋国之患他日反成误国之罪此在今日不敢不明言者也伏望敕下兵部严饬各该督抚将领诸臣及此闲暇将边务大破常格着实整顿有当改弦易辙者明白具奏议处毋得因循自误仍乞赐敕一道戒谕边臣责其成效此后每年特差才望大臣或风力科道官二□员分投阅视要见钱粮比上年积下若干险隘比上年增修若干兵马比上年添补若干器械比上年备造若干其他屯田盐法以及诸事俱比上年拓广若干明白开报若果著有劳绩当与擒斩同功若果仍袭故常当与失机同罪而必不可赦何也往岁疆场多垒欲为而不得则其无功犹可恕也今既无事可以为矣而仍复玩愒致误大计则实有欺君愤事之罪又何可恕哉如是则边方之实政日兴中国之元气日壮庙堂得坐胜之策而  宗社有永安之庥臣等区区谋国之忠亦可以有终矣疏入  上嘉纳之亟下所司议行于是兵部复条上八事一宣府南山一带如总督王崇古前议不必先期驻守防秋毕日有所嬴财另项收贮其户部年例银仍令岁给如故以备缓急一各边城堡惟宣府稍完大同次之延固甘肃则半倾矣宜令官民随便修筑务求坚善一训练兵马大操不如小操合操不如分操宜责之守巡兵备官悉心考核不得徒具弥文一工部军器多不堪用今议发银听各边自造请下所司详定可否一屯卒逃亡若于赋重请令各边以甘肃一镇为例屯地久荒者永不起科近荒者十年后起科一盐法之弊起于有司多派□头以致多商多困仓庾日虚宜设法疏通以复国初飞挽之旧一边军缺马俱令籍数上请以凭给发马价一边民亡入虏中者行所在多方招抚若有沉几密画不妨径自酌处得旨依拟仍令从实举行
　　○庚辰升工部营缮司郎中梅有松为山西布政使司右参议
　　○辛巳免角□羊狭西料价一年以充织造之费
　　○升巡抚南赣汀漳都察院右佥都御史殷从俭为右副都御史巡抚福建提督军务
　　○先是  上用户部议岁遣御史往各边查核军饷限以三年之后即止勿遣都御史葛守礼言各边地远事多恐一旦代更棼乱莫究审定以三年一遣使从之
　　○癸未改太仆寺少卿王之垣为鸿胪寺卿
　　○补服阕光禄寺寺丞何以尚于原职寻升为四川按察司佥事
　　○甲申改南京刑部右侍郎熊汝达于南京兵部
　　○升都察院右佥都御史李棠为右副都御史巡抚南赣汀漳提督军务
　　○丙戌升山西布政使司右参政董尧封为太仆寺少卿
　　○吏部言国家用人不得官于本省盖以亲族所在难于行法身家相关易于为奸此欢有民社之责者则然耳若夫学仓驿递闸坝等官其所司者不过训诲出纳之常供应启闭之役初非有民社之寄者也而又其官甚卑其家甚贫一授远地或弃官而不能赴或去任而不能归零丁万状其情可矜近例教官系边远人者得授本省地方甚以为便乞令前项杂流得视此以例酌量隔府近地铨补从之
　　○丁亥黜原任兵部右侍郎兼都察院右佥都御史李一元为民一元既被劾听降因自称疾笃不敢复玷班行乞赐罢免疏入  上以为怨望渎扰故有是命
　　○赐故少詹事兼侍读学士黄佐谥文裕以广东抚按李迁赵焞言佐志行端毅学问宏深故也
　　○戊子巡按御史余希周以蓟昌等处主客兵多支隆庆四年本折色行粮共银八万九千两有奇参督抚官谭纶刘应节糜费之罪有旨勿治第令严戒督抚官此后务为朝廷惜财不得妄费
　　○己丑改提督操江南京都察院右佥都御史陈省为都察院右佥都御史
　　○升辽东泛河城备御指挥佥事王永祐为署都指挥佥事充神枢营佐击将军
　　○提督两广右都御史李迁以水灾请蠲内府钱粮予贫民无业者粟户部覆上供正赋难以议免若仓粮不足充赈当以抚按存留赎锾及各守巡寄库未发者佐之诏可
　　○管兵部事少傅杨博等条陈申饬蓟昌二镇秋防事宜一定战守今之议者咸以守墙为怯言之可听而实无少效或欲墙外邀击犹害七而利三或欲墙内奋击则利一而害九矣盖因墙拒守所谓先处战地而待敌者逸名虽守实则战也臣博总督时尝拒东虏打来孙十万之众于边  先帝误以为功录臣臣益习蓟事以为当守墙无疑也借令溃墙而战虽有功下矣况木能战乎宜令边臣敢有讹言惑众破坏守墙之说者以军法论一明应援夫蓟镇之兵虽已分布而邻镇之援犹须预拟宜令辽东保定宣府各部署人马谨侦土蛮若犯蓟境则各巡抚自守本镇而总兵李成梁由山海关而西李勇由保定而北赵岢由居庸关而东总督王崇古亦入关应援率以保护陵京为主至于宣府大同之镇城阳和之会城仍多留兵将以防西虏之反侧一申驻守近者大学士高拱等题注本部侍郎四员各有专责第所统之兵尚未定拟宜令刘应节等先期部署兵马听曷平通州驻守二侍郎调度二侍郎亦宜赴所分地先期经略事已还京一处京营往者蓟镇有警往往撤城守兵分营城外甚为失策宜令顾寰等不时操演营兵略照内城外城之规分别信地毋张皇以致人心惊疑亦毋疏略以致事体乖剌此外每门量留精兵备临期调遣一谕属夷朵颜三卫阳顺阴逆宜乘俺答效顺之际使边臣驰檄谕以朝廷之威破其交通土蛮之计其广宁开原马市夷人晓谕亦如之一修内治夫臣前所陈者不过防秋权宜之计若修内之策蓟辽保定三镇与宣大七镇皆须一体整饬容臣等将阁臣所议备边八事下总督等随宜修举候次年十月以后分差大臣通行阅视果有实绩视擒斩例赏若复踵弊与失机罪同仍乞赐总督镇巡敕谕一道许以便宜行事  奏请者具奏大率蓟辽二镇虏警未息比之宣大七镇保定一镇边情稍宁者不同阅视大臣至日亦当稍从宽假  上允行之
　　明穆宗庄皇帝实录卷之五十九终
　大明穆宗庄皇帝实录卷之六十
　　隆庆五年八月庚寅朔升四川按察司副使黄宏宇为浙江布政使司右参政
　　○命顺天府官＜监-皿立＞坊旌表烈妇张氏张氏锦衣百户镃女顺天府学生员翟思荣妻也年十七归于翟是年六月思荣遘疾自度不起属张改适张以死誓思荣卒张绝口不食者二十一日亦卒于是礼科都给事中张国彦等御史朱光宇傅孟春苏士润等交章请破格表扬从之
　　○建极殿大学士掌吏部事高拱＜锍-釒＞言辇毂之下各行事衙门在焉而四方奸民往往辐辏于此妄言乱政指称吏部诓骗者尤多动则十数成群互相勾引其有不才官吏误入术中事发无效则掉臂去之莫可推诘臣于近日亦曾自行访获如王三聘等数辈或称是臣外甥或称是臣表侄诓骗人财咸有证据已俱送刑部问遣然思此辈寔繁今虽访获一二若尽脂镂冰旋复如旧不足以为惩也伏望  皇上敕下厂卫及巡视五城御史严加缉访挨拏务期尽绝如歇家敢有窝藏许两邻举首若不举首事发一体连坐重罪庶奸徒无所容而各衙门亦可以行事矣＜锍-釒＞入  上深然之令厂卫五城悉如拱言严行访捕都察院仍揭榜禁约
　　○壬辰南京刑部尚书陈其学＜锍-釒＞乞致仕许之
　　○升四川按察司佥事宋仪望为本司副使
　　○甲午命成山伯王应龙佥书前军都督府事
　　○升福建泉州府知朱炳如为两浙都转运盐使司运使
　　○乙未命分守台金严参将署都指挥佥事陈彦掌南京锦衣卫事
　　○命原任福建都司掌印署都指挥佥事尹凤掌浙江都司事
　　○丙申升直隶真定府知府杨道亨为云南按察司副使
