<!-- { "loadSidebar": true } -->
　　○礼部以虏王遣使贡献上庆贺仪注一前一日鸿胪寺设表案于皇极殿外教坊司设中和韶乐于皇极殿内及设大乐于皇极门内一是日早锦衣卫设卤簿大驾及金吾卫等衙门陈设甲士仗马金鼓等项差来官赍捧表文置表案退出恭候行礼一是日早鸣钟鼓文武百官各具朝服侍班  上皮弁服御中极殿本部堂上官跪奏请  上位看马承旨毕鸿胪寺官奏执事官行礼行五拜三叩头礼毕奏请升殿导驾官前导乐作  上御皇极殿升座鸿胪寺官引差来官至丹墀东西北向立赞行四拜礼毕赞进表乐作导表官导案至殿东中门止序班举案入置殿中赞宣表宣表官取表诣殿中跪外赞赞跪差来官皆跪宣讫内外赞俯伏兴序班举案置于殿东赞文武百官入班北向立班齐致词官诣中道跪致词称贺讫赞鞠躬乐作五拜三叩头兴平身乐止鸿胪寺官奏礼毕  驾兴百官以次出所司设黄幄于丹陛上陈所进马匹于丹墀内本部并鸿胪寺官立于丹墀东候  上易便服御黄幄甲士行礼毕本部官诣御道中跪奏御马过奏毕复班候马过诣御道中跪奏马过毕  驾还宫
　　○癸亥勒太常寺卿陈庆致仕以御史马三乐论其衰老故也
　　○甲子  仁孝文皇后忌辰  奉先殿行祭礼遣定国公徐文璧祭  长陵
　　○户部覆户科右给事中梁问孟奏国初经费原有定额边饷未尝借支于内京师未尝搜括于外盖不加赋而用足也迩来弊坏已极官民交困请敕户部侍郎一员督同司属有心计者通将中外财赋每岁增减出入之数行各处抚按官悉心议处前有可因固不必过为裁省以伤国体后有可革亦不许滥为縻费以损民财事完之日造册呈部听该部及与议官员类编为各司职掌以定遵守仍将内府钱粮先后额数首录进览庶费出有经而岁计可裕矣从之
　　○乙丑改河南开封府钧州新郑县径隶开封府以县治去州远从民便也
　　○以山东官班指挥佥事赵崇璧为署正留守掌中都留守司事川沙把总指挥佥事王允文为署副留守佥书中都留守司事江西都司佥书署都指挥佥事陈大鹏掌本都司事
　　○丙寅发汝阳王府奉国将军安氵□范辅国中尉勤炁及男一中俱高墙禁住坐盗发祖墓为宗人所讦也
　　○革大理寺寺丞孙丕扬职回籍听勘先是蒲城知县吕宗儒坐赃免疑丕扬受乡官王表贿嗾御史王君赏论之诣阙自言给事中程文以丕扬尝劾大学士高拱乘机白发其事丕扬遂坐黜
　　○丁卯升鸿胪寺卿李漈春为太常寺卿
　　○升狭西布政使司右参政罗瑶为广东按察司按察使
　　○戊辰修理北安门等处兴工遣侍郎邹应龙祭告后土司工之神
　　○升湖广道御史刘思问为大理寺左寺丞罗凤翱为右寺丞
　　○升云南云南府知府董原道为河东狭西都转运盐司运使
　　○御史郭庭梧勘上隆庆三年九月内狭西延宁三镇官军出花马池边捣巢功次  上从部覆升总督王崇古巡抚沈应时各俸一级总兵雷龙实职一级指挥哱拜等职二级官旗土谷赤等一级崇古仍荫孙之柱为国子生
　　○己巳  上御皇极殿受虏王俺答表献鞍马文武百官行庆贺礼遣成国公朱希忠镇远侯顾寰驸马许从诚成安伯郭应乾告  南北郊  太庙  太社稷
　　○命神枢营练勇参将都指挥佥事盛愈谦充右副总兵分守凉州
　　○大学士掌吏部事高拱后上疏辞免部事  上曰卿兼部事秉公持正朕心嘉悦其赐羊酒斗牛衣一袭银五十两以酬劳绩所辞不允
　　○庚午夺庆成王府辅国中尉知爕禄半年及镇国中尉表柳辅国中尉知爕禄各三月知爕知爕皆表柳子表柳纵子多招亡命为奸而知爕尤横甚抚按以闻故有是命
　　○升直隶苏州府知府蔡国熙为湖广按察司副使整饬苏松常镇兵备
　　○吏科都给事中韩楫奏六科封驳所关其任用贵久而考核当严自今都给事中员缺当以年深给事中左右给事中历俸三年者为之其未及三年者而遇缺推用者以后给由请自入科之日为始不拘品级通将前后实历考定去留章下所司知之时科臣多不满一考报迁以不得恩典为憾楫意欲为陈乞者地乃托久任严核之名特请破例通考以遂其私小人之滑稽无忌惮如此
　　○命贵州都司佥书署都指挥佥事胡大宾掌云南都司事升江南运粮把总指挥同知谢诏南京神机营管操指挥佥事汪可大福建中路守备署指挥佥事丁茂山东运粮把总指挥佥事王承恩广西庆远守备指挥佥事许文湖广武冈守备署指挥佥事达九思九泉守备指挥使王梦弼直隶德州守备署指挥同知赵梦祐四川会盐守备指挥佥事萧世杰俱署都指挥佥事都司佥书诏浙江可大江西茂福建承恩广东文广西九思云南梦弼贵州梦祐湖广都司世杰四川行都司
　　○巡按广西御史李良臣劾总兵俞大猷奸贪不法宜从重治佥事金柱等勘韦银豹首功不实亦宜量罚兵部言大猷束发从戎多树劳绩今罪状未明暴摧折之恐将士闻而角□羊体况真贼既获则柱等误勘之过亦有可原  上以为然诏赦柱等勿治而令大猷回籍听用
　　○辛未靖江王府奉国中尉经讯经讯以私忿持刃击杀其兄经设暴其尸于市诒言经设奸逼继母奉母命扑杀之于是宗长＜矢见＞征为经设讼究下法司议勘得实有旨经讯推刃亲兄情罪深重令抚按官勒令自尽降经讯为庶人
　　○南京工部尚书曹亨奏织造太监刘安不法事忤旨夺俸三月
　　○兵部右侍郎王遴以亲老乞休不许
　　○壬申以虏王俺答上表称贡赏大红蟒白泽纻丝衣各一袭彩叚十五表里妻大红五彩纻丝衣二套彩叚四表里都督同知昆都力哈黄台吉各彩叚八表里五彩纻丝衣一套绢二疋布四疋指挥使把汉那吉彩叚五表里织金纻丝衣一套绢二疋布四疋指挥同知千百户等官永邵卜大成台吉等六十二员并吉能侄切尽黄台吉各彩叚三表里织金纻丝衣一套绢一疋布四疋夷使扯布哱罗不散台布等七十名各赏布币有差其贡马进内者三十匹每匹酬彩叚二表里绢一疋留边者四百七十九匹发太仆寺银五千两角□羊边酌量予之以为定例
　　○海西石傍其劄等卫女直都指挥等官乃哈等一百五十三人来朝贡马宴赉如例
　　○发太仆寺马价银一万二千两给延绥买马
　　○甲戌升狭西临洮府同知原森为狭西按察司佥事
　　○乙亥中元节遣武定侯郭大诚抚宁侯朱冈襄城伯李应臣庆都伯杜继宗分祭  长陵  献陵  景陵  裕陵  茂陵  泰陵  康陵  永陵新建伯王正亿祭  景皇帝陵寝指挥佥事李钰祭  孝懿皇后中官祭  恭让章皇后废后吴氏都督佥事沉至祭  哀冲  庄敬二太子各陵园
　　○命神枢营佐击将军署都指挥佥事何勋充本营练勇参将
　　○升巡抚福建都察院右佥都御史何宽为大理寺卿
　　○升山东按察司副使王惟宁为山西行太仆寺卿
　　○户部进所买珠宝香料共用太仓济边银一万六千五百有奇
　　○夜月食
　　○丁丑升山西利民堡守备署指挥佥事侯之胄为署都指挥佥事充神枢营佐击将军命浙江军门标下中军署都指挥佥事胡震充温处参将
　　○戊寅  成祖文皇帝忌辰  奉先殿行祭礼遣安远侯柳震祭  长陵
　　○开经筵日讲
　　○诏留两淮角□羊存盐银五万两收买边引转拨内商徵银补库从御史李学诗请疏通滞引奏也
　　○升山西布政使司右参议何棨为四川按察司副使
