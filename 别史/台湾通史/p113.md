<!-- { "loadSidebar": true } -->
　　寿同春，浙江诸暨人。佐淡水同知程峻之幕，时年已七十有二，矍铄能任事。乾隆五十一年冬，林爽文起事，破彰化，陷竹堑，峻死焉。同春亦被掳。王作闻其名，以礼相待，愿受教。同春佯许之，而潜遣人扬言内地大兵已至，党人闻之，颇张惶。遂约原任竹堑巡检李生椿、明志书院掌教孙让，纠合义民万三千人，以十二月十三日并起，复竹堑，禽王作、许律、陈觉、郑加等；斩之以殉。上书省吏，陈其事。先是巡抚徐嗣曾闻变，奏调闽安副将徐鼎士率兵援淡水，阻风月余始至，驻军艋舺。时闽粤各庄汹汹欲动，同春抚之始辑。而新任淡水同知徐梦麟亦至。大甲各庄毗邻彰化，同春虑有变；亲赴鹿港，谒提督任承恩，请合攻大里杙。不许。而白石湖、金包里等处闽粤又炮，漳人半屯白石湖山上。梦麟抚之，归者少。同春往陈利害，众始从。翌年冬十月，率义民驻乌牛栏，至三十张犁庄遇战，马蹶被禽，不屈死。事闻，赐知府衔，予恤，荫一子以知县用，祀昭忠祠。

　　胡远山，浙江某县人。岁贡生，主彰化白沙书院讲席。范琪耀，浙江会稽人，王某、俞某，亦浙江人，均为彰化知县俞峻幕宾。城破，皆死。各附祀昭忠祠。

　　福康安列传

　　福康安，字瑶林，号敬斋，姓富察氏，满州镶黄旗人，大学士一等忠勇公传恒之第四子也。乾隆三十二年，授三等侍卫，洊擢至一等。金川之役，以功封三等嘉勇男，嗣晋侯爵，协办大学士，总督陕甘两省。五十一年冬，彰化林爽文起事，凤山庄大田应之，南北俱扰。先后命福建总督常青、将军恒瑞、陆路提督任承恩、水师提督黄仕简率兵往，皆无功。诏书切责，仍观望，迭请济师。五十二年秋八月，诏以康安为大将军，领侍卫内大臣超勇侯海兰察为参赞，率领队大臣普尔普、护军统领舒亮、浙江提督许世亨、四川松潘镇总兵穆克登阿、江南狼山镇总兵袁国璜、四川副将张芝元、头等侍卫穆塔尔及巴图鲁侍卫等一百二十余员，调湖南兵二千、广西兵三千、贵州兵二千、四川屯练兵二千往平之。康安入京，面授机宜。是时爽文已久围诸罗，台湾镇总兵柴大纪与民坚守，效死勿去，城中无所得食。掘树根、煮豆粕以啖。诏命诸将趣救，迟疑不前。又命大纪捍民出城，再图进取。大纪奏言：『诸罗为府城北障，诸罗失，则府城亦危。且半载以来，深濠增垒，守御甚固。一朝弃去，克复为难。惟有竭力固守，以待援师』。高宗览奏坠泪，诏曰：『大纪当粮尽势急之时，唯以国事民生为重。虽古名将，何以加兹？其封为义勇伯，世袭罔替』。令浙江巡抚以万金赏其家。俟大兵克复，与福康安同来瞻觐。康安途中亦请增兵，下旨严饬。颁内库大吉祥右旋螺，以利渡海。冬十月，至泉州，征进士郑光策、举人曾大源入见，询以台湾乱故。光策对曰：『守土好侈，民生日削，为乱之阶。夫台湾固殷富之地，然官贪则民贫，民贫则乱作，固自然之势也』。康安曰：『然』。即撤行辕供具，令所司办事毋近侈华。有献地图言机事者，皆纳之。十月二十一日，发大担门，守风崇武。二十八日，诸军毕集。遂进鹿港。遣举人曾大源、监生陈文会、职员杨振文等登岸，招抚近庄，分发露布，胁从罔治，其来归者给以盛世良民之旗，令树乡中，师至不讨。以是颇多分散。

　　方是时，爽文久围诸罗，而自驻营于牛稠山之上。十一月初四日，康安令海兰察率巴图鲁攻八卦山，克之，遂复彰化。乘势救诸罗。爽文拒战于仑仔顶而败，再战于牛稠山复败，遂解诸罗之围；进破斗六门，毁大里杙。爽文走集集，逐之至小半天，窜老衢崎，遂缚之，槛送北京。捷闻，封一等嘉勇公。移师而南，战于楠梓坑，复凤山。庄大田窜琅■〈王乔〉。水陆并进，禽之，磔于府治。余党悉平。其右旋螺命存福建藩库，凡将军、总督渡台及册封琉球，佩之行。

　　当诸罗解围之时，柴大纪出迎。自以参赞伯爵，不执橐鞬之仪。康安衔之。至是劾其前后奏报不实。诏以『大纪固守孤城，时逾半载，非得兵民死力，岂能不陷？若谓诡谲取巧，则当时何不遵旨出城？其言粮食垂尽，原所以速外援。若不危急其词，岂不益缓救兵？大纪屡蒙褒奖，或稍涉自满，于康安礼节不谨，致为所憎，遂直揭其短，殊失大臣休容之度。又福康安抵诸罗后，凡有攻剿，皆不派大纪、蔡攀龙。而于拥兵不救之恒瑞，非惟不劾，且屡叙其战功，曲为庇护。恒瑞本应军前正法，恐骇听闻，其逮交刑部治罪」。寻遣戍伊犁。会侍郎德成自浙江归，高宗以康安所劾大纪事询之。德成奏言：『大纪在任贪黩，令兵私回内地贸易。及事起仓卒，不早扑灭，以致猖獗』。又逮问提督任承恩，供亦同。乃命康安与闽浙总督李侍尧查奏。五十三年春正月，诏曰：『柴大纪前此久困孤城，不肯退兵。奏至时，朕披阅坠泪。即在廷诸臣凡有人心者，无不叹其义勇。用人者当录其大功，而宥其小过，岂能据福康安虚词一劾，遽治以无名之罪？前询李侍尧之旨，至今尚未复奏，殆亦难于措词乎』？寻李侍尧奏至，略如福康安指。福康安奏言：『大纪盐埕桥之战，尚能出力。守御诸罗，亦有微劳。惟以专阃大员，既不能整饬于平日，又不能扑灭于临时，皆纪律不明所致。请即解京正法』。七月，大纪逮至京，命军机大臣会同大学士九卿覆讯。大纪再三称冤。及廷讯，始引咎，仍微诉其枉。诏曰：『福康安等拟大纪斩决。朕念其守城微劳，原欲从宽未减，改为监候。乃展转狡辩取死，岂可复从宽典？其即依所拟正法』。于是大纪处斩，时论冤之。

　　台湾既平，康安上善后策十六事，其要在习戎备、除奸民、清吏治、速邮政。下旨允行。又以归化番人效力军前，请援四川屯练之制，设置屯丁；语在军备志。八月，命于台湾府城及嘉义县各建生祠，御制诗文以纪其事，再图形紫光阁。凯旋之时，适驾幸热河，赐宴赋诗，并立碑热河文庙告成，而系以辞曰：『瀛壖外郡，闽峤全区，厥名台湾，古不入图。神禹未略，章亥所无，本非扼要，弃之海隅。朱明之世，始闻中国。红毛初据，郑氏旋得。恃其险远，难穷兵力。每为闽患，讫无宁息。皇祖一恕，遂荒南东。郡之县之，辟我提封。一年三熟，蔗藷收丰。渐兴学校，颇进生童。始之畏途，今之乐土。大吏忽之，恣其贪取。既嬉其文，复恬其武。匪今伊昔，叛乱屡覩。向辛丑年，昨丙午岁，一贵爽文，其乱为最。水陆提督，发兵于外，奈相观望，贼益张大。天启予衷，更遣重臣。百巴图鲁，勇皆绝伦。川湖黔粤，精兵万人。水陆并进，至海之滨。至海之滨，崇武略驻。后兵到齐，恬波径渡。一日千里，以迟为速，百舟齐至，神佑之故。驰救诸罗，群贼峰拥。列阵以待，不值贾勇。如虎搏兔，案角陇种。顷刻解围，义民欢动。斗六之门，为贼锁钥；大里之杙，更其巢落。长驱扫荡，如风卷箨。夜携眷属，内山逃托。生番化外，然亦人类。怵之以威，赉之以惠。彼知畏怀，贼窜无地。遂以成禽，爽文首系。狼狈为奸，留一弗可。自北而南，如上临下。海口遮罗，山涂关锁。遂缚大田，略无遗者。二人同心，其利断金。曰福康安，智超谋深；曰海兰察，勇敢独任。三月成功，勋扬古今。既靖妖孽，当安民庶。善后事宜，康安是付。定十六条，诸弊袪故。永奠海疆，光我王度。凡八武成，蒙佑自天。虽今耄耋，敢弛惕干。如曰七德，实无一焉。惟是敬勤，励以永年』。是年冬，康安调闽浙总督，历洊内外，后以功晋封贝子。嘉庆元年薨，晋封郡王，说文襄，入祀贤良、昭忠两祠，配飨太庙；事在清史。

　　海兰察亦满州人，勇敢善战。康安每统师，辄为参赞，所向克捷。台湾之役，晋封超勇公，与舒亮、普尔普俱图形紫光阁，御制平定台湾二十功臣像赞。余亦晋擢有差。

　　杨廷理列传

　　杨廷理，字双梧，广西马平入。以拔贡生初知侯官县，历升至台湾海防同知。乾隆五十一年冬十一月，彰化林爽文起事，知县孙景燧遇害，全台震动，乃摄府篆。是时，爽文已围诸罗，凤山庄大田亦起应，府治戒严。府治固无城，植竹为藩，联以木栅，年久多毁。廷理急集绅民，筹守备。各街置一栅，派人守之。甫就而诸罗陷。总兵柴大纪率师扼盐埕，城中空虚。廷理手一旗，大书募义勇，驰呼于市曰：『好男儿，其从我』。闻者走集，不三日而得八千人。告以守城之义，皆曰『诺』。复募海口水手一千、调熟番一千，凡万人；设寮帐，整炮械，具粮秣，数日而战具备。乃以四千人守各隘，六千人屯城中。时各省援军未至，府治当南北之冲，爽文、大田合兵攻。五十二年元旦，薄东门。廷理出小东门，左营游击古渊出小南门、合击之。二十四日，大田复攻，四路合围，号称十万。廷理率众御。两军方战，党首庄锡舍忽倒戈降，廷理以书招之也。大田闻之气沮，遂不敢复攻府治。十月，大将军福康安至鹿港，克彰化，廷理率义勇从，三战三捷，疏通中路。遂见康安于丁台庄，康安劳之。爽文既擒，移师南下，进攻大田，获之。台湾平。五十三年春，署台湾道，加按察使衔，经理善后，遂建府城。六十年。以在侯官任内亏欠库款，谪戍伊犁。嘉庆八年赦还。十一年，捐复知府，分发福建。十二年，又任台湾府。

　　当是时，蔡牵俶扰海上，迭犯台湾。七月，南澳镇总兵王得禄败朱溃于鸡笼港内，濆窜苏澳。廷理率兵北上，至五围，集耆老抚慰。又知熟番土目潘贤文阴与濆通，厚结之，众皆鼓励，愿效命。遂与得禄会攻，濆大败去。廷理巡视蛤仔难，谋开设，而大府以地在险远，民番杂处，虑有变，不许。十五年四月，总督方维甸巡台湾，次艋舺，蛤仔难民番皆请收入版图。命廷理偕巡检胡桂往勘之。廷理以台有业户，其弊颇多，力主裁除。业户不从。劝谕再三，始各领丈。乃将筹办情形，条陈大府。而司中以台洋隔绝，事难悬拟，请交台湾镇道议复。十七年七月，始收其地，设噶玛兰厅，廷理任通判。十二月，调建宁知府。民思其政，为位于文昌坛之右。

　　郑其仁、李安善列传

