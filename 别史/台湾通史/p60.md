<!-- { "loadSidebar": true } -->
　　当是时，半线开垦，已成都聚。而诸罗辽远，不足控制。满保乃从廷珍之议，划虎尾溪以北至大甲溪，设彰化县。而溪北至鸡笼，设淡水同知，驻竹堑，以理民番之事。漳浦蓝鼎元曾从军来台，力言开垦竹堑番地之利，又与巡道吴昌祚论治台之书。谓『彰化地多荒芜，宜令人民开垦成田，勿致闲旷。前此皆以番地禁民侵耕，今已设县治，无仍弃抛荒之理。若云番地，则全台皆取之番，欲还不胜还也。宜先出示令土番各自开垦，限以一年尽成田园，否则听民垦耕。依照部例，则为业主，或令民贴番纳饷，易地开垦，亦两便之道也』。其后当道从之，颁行例则，而垦务乃大进。

　　傀儡番在深山之中，负嵎蟠踞，杀人为雄。荷兰、郑氏之时，屡讨未服。及一贵之变，余党王忠逃入山。廷珍遣外委郑国佐偕通事章旺往捕，未能得。秋，心武里社女士目兰雷为粤人所杀，其族八歹率加者朥眼社番数百，伏东势社，杀粤人三人。报至，派兵讨，破其两社，并抚附近之番而归。四年，诏豁番妇丁税；而熟番丁税，每谷一石改征银三钱六分，着为例。水沙连番荷摩社素内附，当朱一贵之变，乘乱以逞。既就抚，土目骨宗恃其险阻，辄出杀人，官军未能讨也。秋九月，总督高其倬檄巡道吴昌祚至省，询番情，授方略，命为总统，以北路参将何勉副，又调淡水同知王汧协征。时巡台御史索琳在郡中，与昌祚会斗六门，议进剿之策。十月，军至水沙连。番拒战，大败之，诸番震慑就抚。越数日，复进水裹社，禽骨宗并其二子，戮之。自是水沙连番二十五社复纳饷如初。

　　五年，沙辘番乱。沙辊自遭兵后，势微弱，而地腴，汉人争购之。土目嘎即谓其众曰：『祖宗遗此尺寸土，为子孙可耕可猎、可供衣食、输课饷。今若尽售汉人，必受欺侮，我将无以自存』。遂杀人以叛。彰化知县张缟请兵讨。嗣从通事之请，许降。当是时，淡水同知王汧以番地日被侵垦，或以贱价售人，番无得食，日就穷困，致起争杀。上书御史尹秦，奏定社田。大社留给水旱之地五百甲，中四百甲，小三百甲，以为耕猎之地，各立界碑，永远保之。其余草地悉令召垦，并限三年升科。六年冬，山猪毛番乱，杀汉人二十有三人。翌年春二月，总督高其倬檄总兵王郡、巡道孙国玺会办。以游击靳光瀚、同知刘浴率兵讨，调诸罗知县刘良璧堵后山，发内攸社番要击之。北路营参将何勉亦入楠梓仙山。军至邦尉，番降。十一年，始以南路营兵三百戍山猪毛，自是番不敢出。九年，大甲西社番林武力潜谋作乱，结朴仔篱等八社，以十二月起事，恣焚杀。淡水同知张宏章走免，居民多被戕，北路汹汹。总兵吕瑞麟适北巡，至淡水。闻变，回及猫盂，被围。瑞麟力战，奔彰化，征兵府中，累战不克。十年五月，林武力复结沙辘、吞霄等十余社齐反，围彰化县治，居民逃避，号哭于道。宏章率乡勇巡庄，道经阿束社，番伏击，众溃。有粤人锄田者十八人见之，制梃以救，宏章获免，皆战死。彰人塟之，谓之十八义民。六月，总督郝玉麟调瑞麟回府，檄新授福建陆路提督王郡讨之。七月，郡偕巡台御史觉罗柏修军至鹿港，遣参将李荫越、游击黄黄林彩、株荣茂、守备蔡彬等，合兵攻阿束社。番不能拒，潜窜于山。郡以参将靳光瀚、游击黄林彩、守备林世正等各率兵扼隘。八月，渡大甲溪，复遣将分击。林武力之去也，踞险自守，官军追之。过大安，登大坪，直抵番界。谍报林武力走南日内山，复追之，攀缘而上。番踞高崖，下矢石，官军发炮攻，声震山谷。番却，捣其巢，遂缚林武力以降，戮之。是役捕虏千余人，或杀或放。十二月，乃班师归，建镇番亭于彰化，改大甲社为德化，牛骂社为感恩、沙辘社为迁善，而汉人多耕其地矣。十三年，眉加腊番乱，讨之。眉加腊为彰化野番，未内附。频年以来，辄出没于柳树楠、丁台各庄附近，焚杀居民。十月，北路副将靳光瀚、淡水同知赵奇芳合兵讨，获其数人，戮之，遂于柳树楠设隘以守。台中之设隘始于此。

　　乾隆二年，诏减熟番丁税，着照民丁之例，每丁征银二钱，余悉裁减。巡台御史白起图奏言：『嗣后汉民不得擅娶番妇，番妇亦不得牵手汉民，违者则行离异。汉民照民苗结亲例，杖一百。士官通事照民苗结亲媒人减一等例，各杖九十。地方官照失察民苗结亲例，降一级调用。其从前巳娶生有子嗣者，则行安置为民，不许往来番社，以杜煽惑生事之端』。诏可。先是大学士鄂尔泰等以台湾居民已数十万，开垦承佃，各谋其生，而禁止携眷，未有家室，别娶番妇，恐滋扰害，奏请解禁；许之。于是闽粤之人至者更多，争垦番地，播稻植蔗。米糖之利，挹注他省，岁入各百数十万金，商务以兴，家富人给。莫不各立久远，为子孙计。乃未几而越界之禁又出矣。

　　三年，总督郝玉麟奏言：『台湾熟番与汉人所耕地界，饬令查明。其已有契可凭、输粮已久者，立界管业。此后不准人民侵入番界，贌买番业。应令地方官督同土官，划界立石，以垂永久。顾越界之令虽颁，而官庄之开愈大。官庄之制，略如郑氏屯田。文武官各备资本，召佃垦荒，以为己业，而其地多在番界。九年，下诏禁止。十七年，更立石番界，禁出入；而台湾之垦务一阻。

　　当是时，归化熟番渐从汉俗，乃令薙发，锡姓，以遵国制。自是以来，民番杂处，各安畎亩。然交涉之事愈多。三十一年，奏设南北理番同知，以北路驻彰化，南路驻府治，管理民番交涉事务。时两路熟番九十三社，归化生番二百数十社，输饷课，听约束，有事调遣，奉命维谨。及林爽文之役，大将军福康安视师台湾，诸番争效命，建功多。五十三年，康安奏仿四川屯练之制，设置屯防，大屯四，小屯八，语在军备志。又以未垦荒地五千四百四十一甲，抄封田园二千三百八十余甲，分给屯丁，为自耕自给之计，语在田赋志。然屯番未谙农事，多募汉人耕之，所入不供衣食。嗣以抄封田园拨充班兵之饷。五十五年，清丈，查出侵垦番界田园三千七百三十四甲余，悉没之。贌佃耕作，以其租为屯饷，而开垦番地又日进矣。

