<!-- { "loadSidebar": true } -->
　　连横曰：宗教之事，各地俱有，所处不同，即所祀之神亦异。是故山居者祀虎，水居者祀龙，陆居者祀牛，泽居者祀蛇。则不得以祀虎者为是，而祀龙者为非。迹其所以崇奉之者，莫不出于介福禳祸之心，而以此为神也。夫台湾之人，闽粤之人也，而又有漳、泉之分也。粤人所至之地，多祀三山国王，而漳人则祀开漳圣王，泉人则祀保生大帝，是皆其乡之神，所以介福禳祸也。若夫士子之祀文昌，商人之祀关帝，农家之祀社公，药铺之祀神农，木工之祀鲁般，日者之祀鬼谷，所业不同，即所祀亦异。是皆有追远报本之意，而不敢忘其先德也。

　　○台湾庙宇表(中所列多属治内，其在乡里者多略之)

　　台南府(附郭安平)

　　小南天：在府治番藷崎上，祀社公。当荷人时，华人多居于此。地为小邱，下有溪，流水潺湲，西入于海，所谓竹仔行也。其后渐建市廛，而庙仍在。相传庙额三字，为明宁靖王手书，今已非旧。

　　开山宫：在府治内新街。郑氏时建，祀隋虎贲中郎将陈棱。乾隆五年修。而旧志以为吴真人，且谓台多漳泉人，以其神医，建庙独盛。夫吴真人一医者尔，何得当此开山之号？郑氏之时，追溯往哲，以棱有开台之功，故建此庙。而今又误为开仙宫，更属不通。

　　兴济宫：在府治镇北坊。郑氏时建，祀吴真人，称保生大帝。神名本，福建同安白礁人，生于宋太平兴国四年，茹素绝色，精医术，以药济人，廉恕不苟取。景佑二年卒。里人祀之，有祷辄应。勅赐「慈济」。庆元间，复勅为「忠显」。开禧二年，封英惠侯。

　　北极殿：在东安坊。郑氏时建，祀北极真君，或称玄天上帝。按玄武，北方七宿也。其像龟蛇。

　　东岳庙：在东安坊。郑氏时建，祀东岳泰山之神。康熙间修。乾隆十六年，举人许志刚等重修。

　　马王庙：在东安坊。郑氏时建，祀天驷之神，而俗以为辅信将军。

　　总管宫：在西安坊。郑氏时建。神倪姓，轶其名，为海舶总管，殁而为神。又一在大西门外中楼仔街，康熙三十年，巡道高拱干建。

　　天公坛：在西定坊，祀玉皇上帝。

　　三官堂：在宁南坊，乾隆四十三年建，祀三官。

　　五帝庙：在宁南坊，康熙时建，祀五显大帝，又称五显灵官。

　　药王庙：在西定坊，康熙时邑人建，祀神农。

　　水仙宫：在西定坊，面海。康熙五十四年，漳泉商郊合建，祀五神，莫详姓氏，或以为大禹、伍员、屈平，而二人为项籍、鲁班，或易以王勃、李白。按禹平水土，功在万世，伍相浮江，屈子投汨，人以为忠，祀之可也。项籍、鲁班，何足当此？王勃、李白，亦有不宜。余意苟欲实之，不如改祀伯益及冥。夫禹之治水也，益烈山泽，其功相若，冥勤其官而水死，殷人祀之，皆有合于五祀者也。乾隆六年修。旁有三益堂，为郊商集议之所，历年积款甚多，置产生息，故其壮丽，冠于他庙。

　　奎楼：在台澎道署东南隅。雍正四年建，祀魁星。下为关帝厅，旁为观音堂。又名奎楼书院，为士人集议之所。

　　海安宫：在大西门外滨海，西向。乾隆五十三年，大将军福康安建，祀天后。而府治之祀天后者，尚有数处。

　　开漳圣王庙：在大南门内。咸丰元年，漳籍绅商合建，祀开漳圣王。按王陈元光，唐末为福建观察使，王审知部将，帅军入漳，逐土黎以处华人，筑寨于龙溪柳江之西，置唐化里，因为将军知州事。漳州之开辟始于此，故漳人多祀之。

　　精忠庙：在东安坊，祀宋岳忠武王。

　　三山国王庙：在镇北坊。雍正七年，知县杨元玺、游击林梦熊率潮州商民建，祀潮州中山、明山、独山之神。三山皆在揭阳县界。

　　普济殿：在西定坊，祀王爷。

　　元和宫：在镇北坊大铳街，祀吴真人。

　　良皇宫：在镇北坊，祀吴真人。

　　弥陀寺：在大东门内。明延平郡王郑经建。康熙五十七年，里人董大彩修。五十八年，武夷僧一峰募建西堂，里人陈仕俊复增建之，殿宇宽敞，花木幽邃，为郡治冠。

　　观音亭：在镇北坊，郑氏时建。康熙三十二年修。乾隆五十六年，里人陈漳山等重修。

　　海会寺：在县辖永康里，距大北门三里，为郑氏之北园别墅。康熙二十九年，巡道王效宗、总兵王化行改建为寺，有碑记，尚存。置田五十甲、园六甲、檨圃一所，以供香火，延僧志中主之。花木幽邃，殿宇巍峨，为诸寺冠。乾隆十五年，巡道书成修，改名榴禅。嘉庆元年，提督哈当阿重修，又改名海靖，亦曰开元。其后迭修。寺祀释迦佛，并供明延平郡王神位。

　　黄蘗寺：在大北门外。康熙二十七年，左营守备孟大志建。三十一年，火。三十二年，寺僧募建。地大境幽，题咏者多。今圮。

　　竹溪寺：在大南门外，康熙三十年建。径曲林幽，清溪环拱，颇称胜概，颜其山门曰「小西天」。乾隆五十四年，里人蔡和生倡修，嘉庆元年重修。

　　法华寺：即梦蝶园故址，康熙二十二年改为寺。知府蒋毓英以寺后之地二甲为香火。乾隆二十九年，知府蒋允焄重建，并于寺前浚一池曰「南湖」，旁造一楼曰「半月」。

　　广慈庵：在东安坊，康熙三十一年建。

　　慈云阁：在东安坊，康熙三十五年，诸罗知县周锺瑄建。乾隆十六年，诸罗知县周芬斗修。嘉庆八年，里人王琳等重修。

　　龙山寺：在大东门外。雍正时，里人公建。乾隆五十四年，里人王拱照等修。

　　清水寺：在东安坊。

　　万寿寺：在城东永康里。康熙五十年，建万寿亭，为朝贺之地。雍正元年，重建，后置僧舍供佛，置香火田五十甲。乾隆三十年，新建万寿宫于城内，而寺仍存。然以寺租拨归崇文书院，渐就倾颓。今圮。

　　大士殿：在镇北坊海神庙之右，光绪十二年建。

　　白龙庵：在镇署之右，福州人建，祀五福大帝，则瘟神也。后于亭仔脚街别立扶鸾之所，曰西来庵。

　　临水夫人庙：在东安坊。

　　五妃庙：在大南门外桂子山。康熙年间，邑人就明五妃之墓建庙。乾隆十一年，巡台御史六十七、范咸命海防同知方邦基修之，并刊其诗于石，立于大南门城畔，今存。

　　辜孝妇庙：在东安坊，邑人建，祀辜氏妇；事见列传。其后祔祀黄宝姑。

　　嘉义县

　　龙湖岩：在县辖赤山堡六甲庄。郑氏时，咨议参军陈永华建，其前有潭曰龙湖，花木幽邃，称胜境。乾隆元年，六甲庄人文超水、漆林庄人蔡壮猷募款重建，并祀延平郡王。

　　碧云寺：在县辖哆啰嘓堡之火山。康熙十四年，僧参彻自福建来，住锡龙湖岩，偶至此地，以其山林之佳，遂辟茅结庐，奉龙湖岩之佛祀之，朝夕诵经，持戒甚固。附近庄人，乃谋建寺，曰大仙岩。嗣命其徒鹤龄居之，又建一寺于玉案山之腹，后祀如来，而前奉延平郡王神位。乾隆五十五年二月，参彻没，众葬之寺前，建浮屠。五十六年，邑人洪志商募修。嘉庆二十四年，子爵王得禄重修。

　　凤山县

　　双慈亭：在县治，俗称大庙，建于乾隆初年。道光八年，重修。前祀观音，后祀天后，故曰双慈。

　　宁靖王庙：在县辖维新里。竹沪庄田为王所辟，薨后与元妃罗氏合葬于此，佃人建庙立像祀。至今庄人犹称老祖，每年以七月二十七日、九月二十五日致祭。庙前古榕两株，荫大数亩，境极清閟。

　　超峰寺：在县辖嘉祥外里岗山之上。旧志以岗山树色为邑八景之一。雍正间，有僧绍光者，结茅于此。乾隆二十八年，知府蒋允焄乃建为寺。

　　兴隆寺：在旧治龟山之麓，则兴隆里，康熙三十三年建。

　　元兴寺：在县辖打鼓山之麓。乾隆八年，僧经元募建。光绪十七年，火。

　　清水岩寺：在县治之南，则凤山也。县志称凤山有十三胜，而清水岩其一。道光十四年，乡董简立募建。

　　澎湖厅

　　水仙宫：在妈宫澳渡头。康熙三十五年，右营游击薛奎建。光绪元年，妈宫街商人重修。

　　观音亭：在妈宫澳。康熙三十五年，右营游击薛奎建。法人之役，佛像被毁。光绪十七年，总兵吴宏洛捐修。

　　地藏庙：在妈宫澳武忠之祠畔。

　　真武庙：在妈宫澳。乾隆五十六年，通判蒋曾年、副将黄象新等捐修。光绪元年，董事高其华重修。

　　祖师庙：在厅治东三里许，祀清水岩祖师。厅志云：『康熙间，有僧自泉州清水岩至此，不言其名，为人治病有神效，不取药资，酬以钱米亦不受，去后，里人思之，立庙祀』。

　　真人庙：祀保生大帝，各澳多建庙。

　　将军庙：在八罩屿网埯。神之姓名事迹无考。澳之得名，亦因此庙。府志云：『岂隋开皇中虎贲陈棱略地至此，因祀之欤』？按将军澳之名已久，是此庙应建于明代，惜无文献足征尔。

　　大王庙：一在八罩屿，一在龙门港，一在通梁澳。各澳亦有。澎湖纪略以为金龙大王之类，亦土神也。西屿之神尤着灵异，海舶出入，必备牲醴，投之海中祀之。

　　台湾府(附郭台湾)

　　天后庙：在府治大墩街。

　　彰化县

　　庆安宫：在县治东门内，嘉庆二十二年建，祀吴真人。

　　定光庙：在北门内，乾隆二十七年，北路营副将张世英建，祀定光佛。

　　威惠宫：在南门内。雍正十年，漳籍人士合建，祀开漳圣王。

　　开化寺：在北门内。雍正二年，知县谈经正倡建，祀观世音，为彰化最古之寺。

　　虎山岩：在燕雾上堡白沙坑庄。乾隆十二年，里人赖光高建。虎岩听竹为邑八景之一。

　　清水岩：在武东堡许厝庄。乾隆初建，寺在大武郡山之麓，邱壑林泉，颇饶幽趣，故清水春光为邑八景之一。

　　云林县

　　沙连宫：在县辖东埔腊街。咸丰六年十一月，生员刘汉中倡建，祀明延平郡王，规模宏敞，香火甚盛。光绪十三年，生员刘士芳等重修。又一在林圯埔街。

　　广福宫：在县治西南，祀开漳圣王。光绪十九年，绅士陈一尊修。

　　吴凤庙：在县辖嘉义东堡社口庄。嘉庆二十五年，庄人杨秘等建，祀阿里山通事吴凤，事见列传。光绪十八年，邑人请列祀典，未准。

　　三山国王庙：在县治南隅，粤籍九庄合建。

　　台北府(附郭淡水)

　　霞海城隍庙：原在大佳腊堡八甲街，为霞海人合建。咸丰三年，械斗，街毁，移建于大稻埕。

　　龙山寺：在艋舺街西南。乾隆三年建，为府治最古之寺。嘉庆二十年，地震悉圮，再建。

　　慈圣宫：在大稻埕。同治五年，郊商合建，祀天上圣母。

