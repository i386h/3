<!-- { "loadSidebar": true } -->
　　当荷人入台之时，福建沈鈇上书巡抚南居益曰：『红夷潜退大湾，蓄意叵测。征兵调兵，殊费公帑。昨僭陈移檄暹罗，委官宣谕，约为共逐。未知可允行否？澎湖虽僻居海外，实泉、漳门户也。无论红夷湾泊，即日本、西洋吕宋诸国亦所必经，地最险要，山尤平坦。南有港门，直通西洋，红夷筑城据之。北有港门，名镇海港，官兵渡澎居之。中间一澳，从南港门而入，名曰暗澳，可泊舟数百只。四围山地，可开作园，栽种黍稷瓜果，牧养牛羊牲畜，未可遽垦为田，以山多顽土，无泉可灌也。今欲使红夷不敢居住澎湖，诸国不得往来澎湖，其策有六：一曰专设游击一员，镇守湖内；二曰招募精兵二千余名，环守湖外；三曰造大船，制火器，备用防守：四曰招集兵民，开垦山荡，以助粮食；五曰建设公署营房，以妥官兵；六曰开通东西洋吕宋商船，以备缓急。此六议似当斟酌举行者。夫澎湖险地，什倍南澳，地在海岛，夙盗薮也。万历初年，抚台刘凝斋公祖移会广东制台，题设副总兵坐镇于中，抵今兵民完聚，田土开辟，屹为海邦重镇，俾夷不敢窥伺，漳、潮赖以安枕，信明验矣。今澎湖可仿而行之；请设游击一员，坐镇湖内，仍设左右翼把总哨官，为之辅佐，择闽中惯历风涛、谙练水路者充之；无事则演艺守汛，有事则料敌出奇，俾诸夷不得复窥中土。并议久任责成，凡兵之进退、粮之出入，咸游击是赖，三载加衔，六载成绩，特升大将。每岁或委廉干佐贰，不时查点。如兵士有虚捏、月粮有克减，参处查究，追出银两以充兵饷；庶知劝惩，永奠沃壤。殆与南澳一镇，并为闽中屏翰矣。此议设游击之策一也。夫有官守，必有兵戍。戌守哨探之兵，非二千余名不可。每名月粮九钱，此定例也。其粮饷或出自漳、泉二府，或支自布政司库，原有定议。沿海捕鱼之民，慎择以充之。或拨出洋远探若干名，遇贼则攻击之、或拨港内守城若干名，有警则应援之。游击标下亲兵与把总哨官人役，各自另设，不许占用水陆戍兵一人，不许虚冒戍兵月粮一分。其月粮按季开支。该道委海防馆照名数凿凿包封，逐名唱给，不许将官总哨代领，以防克减；尤不许防馆吏书需索常例，以夺兵食。此游兵营堡宿弊，亟宜申明禁革之。凡汛地之守探，具数总报院道，以便查考。夷情之缓急，飞报院道防馆，以便调度。一或误事，自有军法。庶水陆并进，犬牙相制；澎岛一带，可保无虞。此议戍兵之策二也。夫各寨游船，每板薄钉稀，委官制造，价银十不给半，一遇海涛，便自溃裂，安可出战？今宜令驾船者领价监造。每船历几汛方许修理，载几汛方许改拆，而拆造仅给半价，则造船驾船均出一手，或不敢以敝漏之舟，自试蛟龙之窟耳。若火药，尤红夷所惧者。中左所火攻，已破其胆。火舟四集，自尔宵遁，则火舟当多备明甚。而大铳大船尤不可少者。宜造大船十余只，安置大铳十余门，布列港口，俟贼至夹攻之。夷酋惮我长技，不惟不敢侵我疆土，且远遁无敢再出矣。此议造船火器之策三也。澎湖山地，虽云顽土，不堪垦田，而遍度膏腴之区，或可播种禾谷者。即黍、稷、麻豆、甘蔗、果木，均可充兵民口食之需。须广招同安、海澄滨海黎庶乏田园可耕者，多四、五百人，少亦二、三百人，俾挈犁锄种子以往。就居拨地，听其垦种。每人量给二、三十亩，仍带妻子，方成家业。并畜牛羊，捕钓鱼类，少资糊口。仍禁游击总哨各官，不许索租粒食。各戍兵下班之日，有能用力种植者亦听之。明示十年以内，决不抽税。俟十年以后，田园果熟，酌量每亩抽银二、三分，以为犒赏官兵之费用。务使民兵相安，永远乐业。此议招民开垦园地之策四也。夫官既守海，必有公廨居之。戍兵、寓民，亦须籍营房、寮舍为藏身计。今议盖游击府公署，或在镇海港口，或在娘妈宫前，当查旧基扩充之。标兵量拨百名，环列左右。仍设仓廒数间，为贮粮之所。择宽广为较场，以备操练。而暗澳口相对二铳城及东北面大中墩，各量置营舍，以为守御，方免各兵暴露。船兵营兵轮流拨用，少均劳逸。即招募种植民居，就今自盖房舍，或官量给房价，咸附兵营居住，相依为命，守望相助。此议设官廨、兵营之策五也。夫澎湖大湾上下，官兵船只把港，则番船不许出入，红夷不许互市，无待言者。然泉、漳二郡商民，贩东西两洋，以代农贾之利，比比然也。自红夷肆掠，洋船不通，海禁日严，民生憔悴。一伙豪右奸民，倚藉势官，结纳游总官兵，或假给东粤高州、闽省福州及苏、杭买货文引，载货物出外海，径往交趾、日本、吕宋等国买卖觅利。中以硝磺器械违禁，接济更多，不但米粮饮食也。禁愈急而豪右出没愈神，法愈严而衙役卖放更饱。且恐此辈营生无路，东奔西窜，如李旦、黄明佐之俦仍走夷乡，代为画策，更可虑也。故不如俟澎湖岛设兵镇后，红夷息肩，暂复旧例，听洋商明给文引，往贩东西二洋。经过澎湖，赴游府验引放行，不许需索阻滞。回船之日，若有夷人在船，即拿送上司，以奸细论。庶可生意饱商民之腹，亦可以夷增中国之利。俟澎湖设官建城之后，可徐议为之。此议通商便民之策六也。以上迂议六款，似可为澎湖善后之一助。而通商一款，亦聊备后日变通之微权。伏望宪台不弃迂朽，仍会藩、臬、巡海、守巡司道洎总兵、副、参等衙门。面议停妥，一面题请，一面举行。非但澎湖一岛堪与南澳并称重镇，而八闽士民永有攸赖矣』。居益不从。

　　八年，给事中何楷奏陈靖海之策，其言曰：『今欲靖寇氛，非墟其窟不可。其窟维何？台湾是也。台湾在澎湖岛外，距漳、泉止两日夜程，地广而腴。初，贫民至其地，窥渔盐之利，后见兵威不及，往往聚而为盗。近则红毛筑城其中，与奸民互市，屹然一大部落。墟之之计，非可干戈从事，必严通海之禁，俾红毛无从谋利，好民无从得食，出兵四犯，我乘其虚而击之，可大得志。红毛舍此而去，然后海氛可靖也』。不听。

　　十年，荷人犯粤东，乞互市，不许，归而整理台湾。先是东印度公司经营爪哇，及据台湾，更增势力。数年之间，地利日辟。厥土黑壤，一岁三熟。而华人来者日多，凡有一万五、六千人，以与中国、日本互市。守吏俸禄薄，不足用，亦各营商业，博私利。于是荷人商务冠于东洋。然课税繁重。制王田，募民耕之，计田以甲，每丁征税四盾。领台之初，岁收三千一百盾，其后增至三万三千七百盾。盖移殖者众，而岁入亦巨也。

　　十二年，东印度公司派员来台，视行政。六月，荷将郎必即里哥率夹板犯闽浙，闽抚邹维琏拜郑芝龙为将，破之。自是不敢窥闽海。

　　十三年，荷人以西人之据北鄙也，上书爪哇总督，欲发兵逐之。而西人方与葡萄牙合，谋夺其海权。然荷人国力方盛。夏五月，台湾领事波宇烈士致书西人，请撤退，曰：『余不忍生民罹祸，女其速举城降』。西领事昂萨路复曰：『城固在也，女其来取』！八月，荷人以战舰攻鸡笼，不胜。已而吕宋有事，裁戍兵，荷人乘势攻之。翌年春三月，又以兵五百伐淡水。西人战不利，闭城守，久而援绝。九月初四日，乃弃城走。凡西人据台十六年，而为荷人所逐。

　　弘光元年，台湾领事集归化土番之长老，设评议会，以布自治之制。分番社为南、北二路，立村长，理民政，奉领事约束。每年三月初八日开于北路，四月初四日开于南路。其时归化番社，曰新港，曰目加溜湾，曰萧垄，曰麻荳，曰大穆降，曰大杰颠。每年五月初二日，主计官集公所，召商贌社，谓之社商。凡番耕猎之物悉畀之，而与以日用之物。其令严密，番莫敢犯。当是时，土地初辟，森林未伐，麋鹿之属满山谷，猎者领照纳税，其皮折饷，售于日本，肉则为脯。荷人以牧畜之利，南北二路设牛头司，放收生息，千百成群。犊大，设栏禽之，以耕以挽。

　　永历二年。荷人始设耶稣教堂于新港社，入教者已二千余人。各社设小学，每学三十人，课以荷语、荷文及新旧约。牧师嘉济宇士又以番语译耶教问答及摩西十诫授番童，拔其毕业者为教习。于是番人多习罗马字，能作书。削鹅管略尖斜，注墨于中，挥写甚速，凡契券公文均用之。三年，五学学生凡六百余名。荷人又与番妇婚，教化之力日进。

　　十年，荷人复筑城赤嵌，背山面海，置巨炮，增戍兵，与热兰遮城相犄角。华人移住虽多，终为所苦，遂进而谋独立。十一年，甲螺郭怀一集同志，欲逐荷人，事泄被戮。怀一在台开垦，家富尚义，多结纳，因愤荷人之虐，思歼灭之。九月朔，集其党，醉以酒，激之曰：『诸君为红毛所虐，不久皆相率而死。然死等耳，计不如一战。战而胜，台湾我有也。否则亦一死。唯诸君图之』！众皆愤激欲动。初七夜伏兵于外，放火焚市街，居民大扰，屠荷人，乘势迫城。城兵少，不足守，急报热兰遮。荷将富尔马率兵一百二十名来援，击退之。又集归附土番，合兵进击，大战于大湖，郭军又败，死者约四千。是役华人诛夷者千数百人。

　　怀一之谋既挫，数年无事。及闻延平郡王郑成功威震东南，荷人恐，增兵备。而成功以中原多故，未遑征讨。金陵败后，穷蹙两岛，乃稍稍议迁。荷人亦大戒严，辄捕华人之富家为质，遇有嫌疑，即囚之，或杀之。华人含恨，遂汹汹欲动。十四年，台湾领事鄂易度请援于印度公司。命爪哇派舰十二，运兵来守。于是台湾戍兵计有三千五百人。舰将以为无恐，移书厦门，诘成功曰：『若欲战乎？抑欲和乎』？成功答曰：『余不欲战也』。而台湾领事终不释。荷兰评议会谓其多事，召归兵舰。舰长既还，遂劾鄂易度畏怖，将召归，以郭冷谷代之。未至而郑师来伐。

