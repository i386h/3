<!-- { "loadSidebar": true } -->
　　十五年春，帝在缅甸。成功议取台湾，克之；语在开辟纪。十二月，以热兰遮城为安平镇，改名王城；建桔秩门，志故土也；赤嵌城为承天府；总曰东都。设府一、县二。以杨朝栋为承天府尹，祝敬为天兴知县，庄之列为万年知县。澎湖别设安抚司。各戍重兵。以周全斌总督南北诸路。已而杨朝栋、祝敬有罪，杀之，以郑省英为府尹，黄安守安平。率何斌、马信、杨祥、萧拱辰等，带铳手三百、牌手三百、弓手三百，巡视番社，锡以烟布。番酋大悦，率众归诚，听约束。既归，大会诸镇。成功曰：『为治之道，在于足食。足食之后，乃可足兵。今赖皇天之灵、诸将之力，克有兹土，岂敢为宴安之计？然而食之者众，作之者寡，倘一旦匮饷，师不宿饱，则难以固邦家。今台湾土厚泉甘，膏壤未辟，当用寓兵于农之法，庶可以足食而后足兵。然后观时而动，以谋光复也』。黄安曰：『开强辟土，创业万世，诸将自当遵行。但其法何如？愿垂明教』。成功曰：『夫法古者可以制宜，明时者可以图治。古者量人受田，量地取赋。至商虽变为井田，亦行九一之法。周代因之，乡出师徒，里出车马，兵民无分。及秦始废井田，后代不改，故兵自为兵，民自为民，筹饷转输，屡为国患。故善为将者不得不行屯兵之法；如充国之屯羌中，诸葛之屯斜谷，姜维之屯汉中，杜预之屯襄阳，而后战无乏粮，守无饥色。若夫元代之分地立法，太祖之设卫安军，乃天下已平，恐虚糜空乏，故为农者七，为兵者三，非无故也。今台湾为新创之地，虽僻处海滨，安敢忘战？故行屯田之法，仅留勇卫、侍卫二旅以守安平、承天，余镇各按分地，分赴南北开垦，使野无旷土，而军有余粮。三年之后，乃定赋税。农隙之时，训以武事，俾无废弛。有事则执戈以战，无事则负耒而耕，而后可以图长治也』。诸将皆听命而行。于是五军、果毅各镇赴曾文溪之北，前锋、后劲、左冲各镇赴二层行溪之南，各择地屯兵，插竹为社，斩茅为屋，而养军无患。 

　　十六年春正月朔，成功朝诸将于安平镇，遥拜帝座。嗣闻清人弃芝龙于北京，子孙皆被害，擗踊哭泣，令诸镇守丧。先是清人从降将黄梧之策，迁山东、江、浙、闽、粤沿海居民，尽入内地，禁出海，以绝接济，并毁郑氏祖坟。成功闻之，叹曰：『使吾徇诸将意，不自断东征得一块土，英雄无用武之地矣！沿海幅员上下数千里，尽委而弃之，使田庐坵墟，坟墓无主，寡妇孤儿，望哭天末，唯吾之故。以今虽披猖，亦复何用，但当收拾残民，移我东土、辟地休兵，养精蓄锐，以待天下之清未晚也』。当是时，帝在滇城，或曰杀矣，或曰幽矣，或曰遁矣，成功犹奉朔称永历。成功治军严，诸镇莫敢犯。马信谏曰：『立国之初，宜用宽典』。成功曰：『不然。法贵于严，庶无积弊，后之守者，自为易冶。是故子产治郑，孔明治蜀，莫不用严。况台湾为新创之地，非严无以治军，非严无以统众，唯在制宜而已』。三月，以洪开、祁辟等十人管社事。命诸将各移眷入台。南澳镇陈豹不从，讨之，以杜辉留守。

　　初，罗马神父李科罗在厦传教，成功礼之，延为幕客。当是时，华人之在吕宋者数十万人，久遭西人苛待。诸将议取吕宋为外府。成功使李科罗至马尼拉，说吕宋总督入贡，而阴檄华侨起事，将以舟师援之。事泄，西人戒严，集兵马尼拉，毁城裂砦，以防窃踞。而华人已起矣，鏖战数日夜，终不敌，死者数万人。或驾小舟至台湾，多溺死。成功抚之，而吕宋仍俶扰，又虑郑师往讨，乃命使者随李科罗乞和。诸将欲问罪，未出师，而成功病革矣。

　　成功有子十人。世子经年十九，居厦门，与乳媪通、生子以闻。成功大怒，令董昱、洪有鼎至厦，谕郑泰监杀经及董夫人，以教子不严也。诸部大惊。又闻成功病，谋保全之。谓经子也，不可拒父，诸部臣也，不可拒君；唯泰于成功为兄行，谓兄可拒弟，乃杀乳媪及儿以报。成功不肯，解佩剑与昱命再至厦。适周全斌自南澳回，亦奉命。诸将诱执之。夏五月初八日，成功病革，尚登台望海。乃冠带，请太祖训出，坐胡床，命左右进酒，折阅二帙，叹曰：『吾有何面目见先帝于地下哉』！遂薨于路寝，年三十有九。台人以其弟袭为护理。十四日，讣至，经嗣位，发丧，修表达行在。闻袭将为东都主，经骇然。乃出全斌为五军都督，陈永华为咨议参军，冯锡范为侍卫，整师欲东。秋七月，清靖南王耿继茂、闽浙总督李率泰遣人来讲，经不从。泰等请经。经曰：『吾将东，诸君善图之』。议照朝鲜事例，派中军都督杨来嘉答之。不报。来嘉还。以忠振伯洪旭、永安侯黄廷辅泰守厦门，并论铜山、南澳诸将，毋废战守。冬十月，经至澎湖，历巡各岛，乃赴台。黄昭、萧拱宸谋拒经，陈师海澨，为全斌所杀。众倒戈，经免胄示之。黄安大呼曰：『此吾君之子也，其速往迎』！经遂入王城。袭入见，复为叔侄如初。十一月，率全斌巡视南北二路，镇抚诸番。

　　十七年春正月，滇城讣至，经犹奉朔称永历。以统领颜望忠守安平，勇卫黄安镇承天，提调南北军务。率全斌、永华、锡范至厦门。以泰潜结黄昭、萧拱宸等谋抗拒，事露，夏六月，置酒邀泰，缢杀之。泰子缵绪、弟鸣骏亡归清。冬十月，继茂、率泰调投诚诸军台荷兰出泉州，提督冯得功出同安，降将施琅、黄梧出漳州，分道并进。经部署诸将，令全斌御之。十九日，会于金门鸟沙港。荷兰夹板十余舟，巍巨如山，泉舟三百，箕张而下。全斌以艨艟二十艘，往来奋击，剽疾如马；荷人发炮无一中者。清军见之，■〈目咢〉眙相视，云翔而不敢下。得功殿，为全斌所殪。已而耿、李各济师，琅、梧亦至。郑师不敌，退守铜山。清军入金、厦，堕两城，弃其地，收宝货妇女而还。两岛之民烂焉。

　　十八年春正月，援剿右镇林顺降清。二月，南澳护卫左镇杜辉亦降清。洪旭言曰：『金、厦新破，铜山难守，不如退保东都，以待后图』。经从之。命永华、锡范扈董夫人先行。宗室宁靖王、泸溪王、巴东王、鲁王世子暨乡绅王忠孝、辜朝荐、卢若腾、沈佺期、郭贞一、李茂春悉扁舟从。至澎湖，与旭历视诸岛。旭曰：『澎湖为台湾门户，上通江浙，下达南洋，必须建设重镇，以固海疆。若澎湖有失，则台湾无所措手足』。乃建垒妈宫，左右峙各筑炮台，烟火相望，令薛进思、戴捷、林升等守之。初，全斌奉檄与黄廷殿，而与洪旭有宿嫌，迟疑不往，遂降清。廷亦受黄梧之诱。经既入台，委政永华。永华善治国，与民休息。八月，改东都为东宁，天兴、万年为二州。划府治为四坊，坊置签首理民事；制鄙为三十四里，置乡长，行乡治之制。东宁初建，制度简陋，乃教民烧瓦，建宫室衙署。礼待避乱搢绅。凡诸宗室，皆赡给之。分诸土地，又行寓兵于农之法，台湾以安。初，荷人既丧台湾，谋恢复，居于鸡笼。成功命黄安逐之。既去，遂会清人攻两岛。及金、厦平，徙民入界，而率泰亦班师。六月，荷将波尔德入福州，与清军盟，议伐台，率泰以两蓬船援之。然台湾防守固，不易取，乃率舟北上，次普陀山，遇飓覆没。及是而罢。九月，英人来求互市，许之。十二月，北路土番阿狗让乱，命勇卫黄安平之。

　　十九年春正月朔，经率文武贺帝于安平镇。闻施琅疏请攻台，集诸将计议。洪旭曰：『前者，荷人失守，恃其炮火，冯其港道，而不防备澎湖，故我先王一鼓而下。夫澎湖为东宁门户，无澎湖是无东宁也。今宜建筑安平炮台，以炮船十艘防守鹿耳，别遣一将镇澎湖，严军固垒，以待其来，则敌不易渡也』。经曰：『善』。以杨祥守鹿耳门。颜望忠请自赴澎湖，经抚其背曰：『得公一行，吾无忧矣』。命旭调屯田军十分之三，益以勇卫侍卫各半旅，合万余人，分配炮船二十艘，乌船赶缯各十艘，以戴捷、薛进思、林升、林应等率之。又虑北鄙空虚，命刘国轩以一旅守鸡笼，何佑以一旅守大汕头。

　　三月，望忠至澎湖，驻军妈宫，左右峙各修炮台，以戴捷、林升守之。四月，琅调投诚诸军攻台。舟至外洋，为飓风飘散而还。清廷命琅及全斌归北京。六月，经令望忠回东宁，以薛进思、林升守之。檄各镇归屯。七月，勇卫黄安卒，经大恸，厚塟之，以其子为婿。八月，以咨议参军陈永华为勇卫。永华亲视南北，镇抚诸番，劝各镇垦田，植蔗熬糖，煮海为盐，以兴贸易。而岁又大熟，民用殷富。请建圣庙，立学校，从之。择地于宁南坊，面魁斗山，旁建明伦堂。

　　二十年春正月，圣庙成，经率文武行释菜之礼，环泮宫而观者数千人，雍雍穆穆，皆有礼让之风焉。又命各社设学校，延师以课子弟；两州三年一试。州试有名者移府，府试有名者移院，院试取进者入太学。三年再试，拔其尤者补六科内都事。三月，以永华为学院，叶亨为国子助教，教之、养之。台人自是始奋学。洪旭谏曰：『有文事者必有武备，今施琅虽出军未定，而心不忘我。当训励将士，以待其变』。经曰：『居安思危，古之训也；习劳讲武，军之则也。不谷受国厚恩，躬承先命，其敢以此自逸？愿与诸公勉之』。檄各镇屯垦之暇，以时操演。又命伐木造舰。旭以商船往贩日本，购造铜炮刀剑甲胄，并铸永历钱。下至暹罗、安南、吕宋各处，以拓商务。岁又大有，国以富强。八月，吕宋总督遣使者来聘，且贡方物。令宾客司礼之。使者求设教，永华不可。经命以中国之礼入觐，且申通商之约，毋遏贡，毋虐我华人。使者唯唯。忠振伯洪旭卒，经亲为治丧；以其子磊为吏官，永华之侄绳武为兵官，杨英为户官，叶亨为礼官，柯平为刑官，谢贤为工官，刘国轩为左武卫，薛进思为右武卫，何佑为左虎卫。九月，永华以国内已治，商务当兴。以江胜为水师一镇，驻厦门，与边将交驩，毋扰百姓。当是时，厦门荒废，为陈白骨水牛忠所据，招集亡命，侵掠边鄙。胜与邱辉破之。辉踞达濠，而胜事贸易，布帛无缺。凡货入界者以价购之，妇孺无欺。自是内外相安，转运毋遏，物价愈平。十二月，调戌澎之兵屯田。

　　二十一年春正月朔，经贺帝于安平镇。锡屯田之兵酒，台人大说，道不拾遗，市物者不饰价。五月，河南人孔元章来议抚，礼之，议照朝鲜事例。元章回，而施琅又疏请攻台。

