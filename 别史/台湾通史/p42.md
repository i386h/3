<!-- { "loadSidebar": true } -->
　　雍正二年，诏曰：『台湾换班兵丁，戍守海外岩疆，在台支给粮饷，其家口若无力养赡，则戍守必致分心。每月着户给米一斗。唯内地米少，可动支台米，运至厦门，交与地方官，按户给发，务使均沾实惠』。是为眷米之始。五年，诏曰：『台湾防汛兵丁，例由内地派往更换。而该营将弁往往不将勤慎诚实得力之人派往。以是兵丁到台，不遵约束，放肆生事。历来积弊，朕甚患之。嗣后台湾班兵，着该营官挑选派往。如有不法，或经发觉，该营官一并议处』。六年，总兵王郡奏言：『台湾换班兵丁，例由内地派拨；而其中有字识、柁工、缭手、斗手、碇手等，向来多系雇募本地之人冒顶姓名，并非实有兵丁。请照随丁之例，就地招募』。诏以『海洋操练水师，柁、缭、斗、碇关系甚重，若不换内地兵丁，而常令彼地之人执司其事，似有未便。应于换班之内，挑选学习。着兵部妥议具奏』。初，班兵来台之后，乡里不同，互分气类，故从前分散各处。至是王郡奏请废止，以便训练。不许，诏曰：『驻台兵丁军器，悉系各营自制，是以易于破坏。然将内地精良军器，给与台军，亦非善策。着该督抚于存公项内动支制造，务必坚利精良。至台之日，又着巡视御史会同该镇查验点收。倘有不堪使用者，即据实奏参』。七年，诏以台湾兵丁，每年赏银四万两，以为养赡家口之用。着总督等均匀分派，按期给发，以示朝廷恤兵之意。

　　初，朱一贵之役，漳浦蓝鼎元从军，以半线以北，地长八、九百里，山海奥区，民番错杂；而委之北路一营之兵，聚不足以及远，散不足以树威，议于半线划设县治，而设参将于竹堑，以固北鄙。十一年，诏升台湾镇总兵为挂印总兵，给方印，添设城守营左右两军：改北路营为三营，以副将驻彰化，副以中营都司，而左营守备驻诸罗，右营守备驻竹堑，各有增设。于是台湾之兵计有一万二千六百七十名。然积弊渐深，军律废弛，兵骄将惰，为害闾阎。一旦有事，溃败四出，而祸不可收拾矣。乾隆五十一年，彰化林爽文起事，凤山庄大田应之，攻陷城邑，兵不能战。诏命大将军福康安领侍卫巴图鲁，以楚、蜀、粤、黔之兵九千至。历战数月，始平。则台湾班兵之不可用也明矣。当是时，粤人、化番效命军前，颇收臂助。事后，奏设屯丁，旌表义民，添用马兵，稍为整饬。时阳湖赵翼从军在厦，以鹿港处彰化之口，势控南北，议移县治于此，驻扎总兵，居中调度。总督李侍尧韪之，未及入奏。五十三年，始以安平水师左营游击移驻鹿港。自是以来，北鄙日拓，远逮噶玛兰，且及台东。嘉庆十五年，改淡水都司为水师游击，兼管陆路，南至新庄，北及兰界。而水师则逮苏澳，以为台北之干城。道光四年，又升水师游击为参将。其时淡水东北悉已开垦，移民麌至，而噶玛兰又为山海险阻，生番出没，海寇窥伺，远距淡水可六、七日程，统御莫及。总督赵慎轸议移北路副将于竹堑，以右营守备为中营，中军都司为左营驻彰化，中军守备为右营驻艋舺。福建水师提督不可，乃留副将于彰化，而艋舺置参将。

