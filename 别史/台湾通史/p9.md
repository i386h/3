<!-- { "loadSidebar": true } -->
　　二十二年夏四月，清廷以琅为内大臣，裁水师提督，焚战舰。以马化骐为总兵，驻海澄。分投诚诸将于各省。六月，清水师提标游击锺瑞偕中军守备陈升谋献海澄，密告江胜。经命统领颜望忠率船援之。事泄，瑞走厦门入台，望忠数其叛献铜山之罪，经不究，改其姓为金赐名汉臣。十月，水沙连番乱，杀参军林圯，讨之。

　　二十三年春二月，清廷下旨展界。七月，刑部尚书明珠、兵部侍郎蔡毓荣至福州，与靖南王耿继茂、总督祖泽沛集泉州议和。命兴化知府慕天颜赍诏书入台，经不肯接诏。唯阅明珠书曰：『尝闻安民之谓仁，识时之谓知。古来豪杰知天命之有归，信殃民之无益，决策不疑，委身天阙，庆衍黎庶，泽流子孙，名垂青史，常为美谈。阁下通时达变，为世豪杰，比肩前哲，若易易尔。而姓名不通于上国，封爵不出于天朝，浮沉海外，聊且一时，不令有识之士为惋惜耶？今圣天子一旦恻然，念海滨之民疮痍未复，其有去乡离井漂流海屿，近者十余年，远者二十余载，骨肉多残，生死茫然。以为均在覆载之中，孰非光复之责？税车闽甸，会同靖藩、督、抚、提督，宣谕宸衷。礼当先之以信，端遣太常寺卿慕天颜、都督佥事李佺等闻于左右。阁下桑梓之地，无论圣天子痌瘝在抱，所当仰体不遑，即闽之黄童白叟，大都阁下桑梓之父老子弟，而忍令其长相离散耶？况我国家与人以诚，待人以信，德意咸孚，遐迩毕达。是以车书一统之盛，振古无俦。穷荒绝域，尚不惮重译来朝。阁下人中之杰，反自外于皇仁，此岂有损朝廷哉？但为阁下惜之尔。诚能翻然归命，使海隅变为乐土，流离复其故乡，阁下亦自海外而归中原，不亦千古之大快，而事机不可再得者乎？我皇上推心置腹，具有玺书。阁下宣读之余，自当仰见圣主至仁至爱之心。伫候德音，临颖神注』。经大会文武，语天颜曰：『本藩岂不能战？因念生灵涂炭，故远处海外。癸卯以来，业已息兵，又何必深求耶』？天颜曰：『朝廷频频招抚，亦怜贵藩忠诚，不忘旧君。若能翻然削发归命，自当藩封，永为柱石。不然，岂少楼船甲兵哉』？经曰：『先王在日，前后招抚，祇差「薙发」两字。本藩岂肯坠先王之志哉』？遣礼官叶亨、刑官柯平报聘，并复书曰：『盖闻麟凤之姿，非藩樊所能囿；英雄之志，岂游说所能移。顷自迁界以来，五省流离，万里坵墟。是以不谷远处海外，建国东宁，庶几寝兵息民，相安无事。贵国尚未志情于我，以致沿海之人，流亡失所，心窃憾之。阁下衔命以来，欲为生灵造福，流亡复业，海宇奠安，为德建善；而贵使谆谆以迎敕为辞。事必前定而后可以寡悔，言必先定而后可以践迹。大丈夫相信于心，披肝见胆，磊磊落落，何必游移其说哉？特遣刑官柯平、礼官叶亨等面商妥当。不谷躬承先训，恪守丕基，必不弃先人之业，以图一时之利。唯是生民涂炭，惄焉在怀。倘贵朝果以爱人为心，不谷不难降心以从，尊事大之礼。至通好之后，巡逻兵哨，自当吊回。若夫沿海地方，俱属执事抚绥，非不谷所与焉。不尽之言，俱存敝使口中，唯阁下教之，俾实稽以闻』。议照朝鲜事例，明珠将许；而强令薙发，经不从。于是明珠再以书来，复命天颜偕二使入台。天颜曰：『贵藩遁迹荒居，非可与外国之宾臣者比』。经曰：『朝鲜亦箕子之后，士各有志，未可相强』。乃以书复之曰：『盖闻佳兵不祥之器，其事好还，是以祸福无常倚，强弱无常势，恃德者兴，恃力者亡。曩者思明之役，不谷深悯民生疾苦，暴露兵革，连年不休，故遂会师而退，远绝大海，建国东宁。于版图疆域之外，别立乾坤。自以为休兵息民，可相安于无事矣。不谓阁下犹有意督过之，驱我叛将，再起兵端。岂未闻陈轸蛇足之喻与养由基善射之说乎？夫苻坚寇晋，力非不强也；随炀征辽，志非不勇也；此二事者阁下之所明知也。况我之叛将逃卒，为先王抚养者二十余年，今其归贵朝者，非必尽忘旧恩而慕新荣也，不过惮波涛、恋故土，为偷安计尔。阁下所以驱之东侵而不顾者，亦非必以其才能为足恃、心迹为可信也，不过以若辈叵测，姑使前死，胜负无深论尔。今足下待之之意，若辈亦习知之矣，而况大洋之中，昼夜无期，风云变态，波涛不测。阁下两载以来，三举征帆，其劳费得失，既已自知，蚩非天意之昭昭者哉？所引夷齐、田横等事：夷齐千古高义，未易齿冷；即如田横，不过三齐一匹夫尔，犹知守义不屈。而况不谷世受国恩，躬承先训乎？倘以东宁不受羁縻，则海外列国，如日本、琉球、吕宋、越南，近接浙、奥，岂尽服属？若虞敝哨出没，实缘贵旅临江，不得不遣舟侦逻。至于休兵息民，以免生灵涂炭，仁人之言，敢不佩服。若夫重爵厚禄，永袭藩封，海外孤臣，无心及此。敬披腹言，维祈垂鉴』。又复继茂曰：『捧读华翰，有「诚来诚往、延揽英雄」之语，虽不能从，然心异之。执事中国英豪，天人合征，金戈铁马之雄，固自有在；而谆谆所言，尚袭游说之后谈，岂犹是不相知者之论乎？东宁偏隅，远在海外，与版图渺不相涉。虽居落部曲，日与为邻，正如张仲坚远绝扶余，以中土让太原公子。执事亦知其意乎？所云「贵朝宽仁无比」，远者不论，以耳目所闻见言之，如方国安、孙可望，岂非尽忠贵朝者，今皆何在？往事可鉴，足为寒心。执事倘能以延揽英雄休兵为念，即静饬部曲，慰安边陲。羊陆故事，敢不勉承？若夫疆场之事，一彼一此，胜负之数，自有天在。得失难易，执事自知，亦毋庸赘也』。明珠知不可说，遂偕毓英归北，而和议止。十月，邱辉介江胜以达濠归命。经下六官议。永华曰：『招降纳叛，自古已然。况辉能纠众备船，独踞达濠，此亦有为者。今倾心向化，理宜收录，庶足以鼓豪杰之心，而拓邦家之土』。从之，以为义武镇。自是达濠亦听节制。

　　二十四年春三月，经以厦门、铜山、达濠诸岛均隶台湾，而舟山、南日尚乏守将，以前奇兵镇黄应制之，命柳索、吕胜、蓝盛、杨正各率舟协守。八月，斗尾龙岸番反，经自将讨之。命右武卫刘国轩驻半线。十月，沙辘番乱，平之。大肚番恐，迁其族于埔里社。国轩追之，至北港溪畔，乃班师归。自是北番皆服。

　　二十五年，岁大有，沿海无事。漳、泉之人至者日多，拓地远及两鄙。经命诸岛守将，毋扰边民。

　　二十六年春正月，统领颜望忠、杨祥请伐吕宋，侍卫冯锡范以为不可，虑失远人之心，遂止。

　　二十七年。初，清廷以吴三桂为平西王驻云南，平南王尚可喜驻广东，靖南王耿继茂驻福建。及继茂死，精忠嗣。至是议撤藩，精忠谋起兵。秋八月，使黄镛入告。经至澎湖以俟。而精忠迁移，寻归东宁。十二月，三桂据云南、贵州、四川以起；破两湖，遣祝治国、刘定先如耿、尚，约会师。并至东宁，寓书曰：『令祖举全闽投诚，大有勋劳，横遭俎醢，百世必报之仇也。及令先王存心大义，至死靡他，诚大丈夫特立独行，每言及此，未常不叹为伟人也。殿下少承家训，练兵养威，审时观衅。今天下大举，正千载一遇，乞速整貔貅，大扬舟师，经取金陵，或抵天津，扼其门户，绝其粮道。此以奇兵乘虚，万全之策也。复累世之大仇，泄天人之共愤，何快如之』！经礼待二使，遣监纪推官陈克岐、副将刘文焕驰聘，且复书曰：『顷闻台命，欲伸大义于天下，不胜欣慰。然敢献一言。自古成天下之大业，必先建天下之大义。以殿下之贞忠，而拥立先帝之苗裔，则足以号召人心，而感奋忠义之士。不谷亦欲依日月之末光，早策匡复之业也。枕戈待旦，以俟会师』。

　　二十八年春三月，精忠据福建，执总督范承谟，驰数骑传檄，七闽皆下。使黄镛再入台，请济师。授海澄公黄梧为平和公。梧已病卒，子芳度权知军事，授海澄总兵。四月，潮州总兵刘进忠以城降精忠，授宁粤将军。经使柯平入福州，报黄镛之聘也。精忠调赵得胜之兵，得胜不从，邀右武卫刘国轩、左虎卫伺佑于海澄，议奉经。五月，经以子克■〈臧上土下〉为监国，陈永华辅之，率侍卫冯锡范、兵官陈绳武、吏官洪磊等，奉永历二十八年正朔，渡海而西，驻思明。授得胜兴明伯，训练士卒。以兵都事李德至日本，铸钱及军器；户都事杨贤贩运南洋，以充军实。遣人说精忠，借漳、泉为召募。精忠不从。于是郑、耿交恶。既令锡范取同安，守将张举尧降，授荡西伯、左先锋。精忠惧，以都尉王进守泉州。六月，进幼子藩锡诱杀泉州城守赖玉，兵民多从之，遂逐进，纳款。经入泉州，授藩锡指挥使，以军事委锡范、绳武。七月，清军围潮州，精忠不能救，进忠纳款，遣援剿左镇金汉臣率兵援之，败清军于黄冈，潮围解，进忠降，授定西伯、前提督。九月，精忠以刘炎为犄角，命王进取泉州。十月，国轩及右虎卫许耀败进于涂岭，追至兴化而还。三桂使礼曹周文骥如经，平郑、耿也。十一月，伐漳浦，刘炎降。得胜回澄。

　　二十九年春正月朔，经率文武官民贺帝于泉州承天寺。精忠遣张文韬议和，以枫亭为界，始通好也。二月，何佑伐饶平，获沈瑞以归，授怀安侯。以叛将洪承畴之祠改祀石斋、蔡江门，窜承畴及杨明琅眷属百余口于鸡笼城。明琅、癸未翰林也；数其罪，嗣死于窜所。五月，国轩入潮，与何佑、刘进忠兵数千人，徇属邑之未下者。平南王尚可喜兵十余万，尽锐来攻。相持久，郑军食尽，议退于潮。可喜麾骑，晨掩佑军，战于鲎母山下。佑力击之，国轩继进，大败尚军。六月，经率诸将围漳州。方经之至也，授黄芳度德化公，芳度阳为受命，阴通于清。事泄，郑军环城。兄芳泰突围入粤乞援。城围凡六月。芳世自粤提师，且至。十月初六旦，城将吴淑及弟潜开门延经。芳度登北门之山，趣诸军巷战。不利，投开元寺东井以死。经入漳州，授淑平西将军、后提督，潜戎旗二镇。收芳度戚族，窜于淡水，而膊其尸。刜黄梧之椑，报宿忿也。君子谓郑经于是乎肖子。

