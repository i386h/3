<!-- { "loadSidebar": true } -->
　　罗万仓陕西宁夏人。康熙五十八年，任台湾北路营参将，驻诸罗。朱一贵之役，府治既失，万仓骤筹战备。五月初四日，赖池、张岳、郑维晃等率众来攻。万仓与千总陈徽、把总郑高、叶旺分门拒之，而自当其南，奋战尤烈。顾无援，所部略尽。陈碧以鎗刺其喉，颠，张岳、赖元改挥刀斩之，其头献一贵。妾蒋氏见乘马逃归，溅血被体，大呼曰：『吾夫其死矣』！遂自缢。事闻，赠拖色拉哈番世袭，赐祭塟，荫一子以守备用。蒋氏，下旨旌表，祀节烈祠。

　　蓝廷珍列传

　　蓝廷珍，字荆璞，福建漳浦人。少勤恪力田，忽有所怀，喟然叹曰：『吾其为持戟之士乎』！族祖理镇舟山，释耒从之。康熙三十四年，擢把总，累迁至温州镇右营游击。获海寇有功，五十八年春，迁澎湖副将，寻授南澳镇总兵。六十年夏五月，台湾朱一贵起兵据府治。闻警，简师徒，治军实，上书总督满保请行，并陈进兵事宜。满保赴厦，途次得书大喜，命统水陆军万二千名、战船四百余艘伐台。而水师提督施世骠已先至澎湖矣。会议军略，部署既定，以林亮、董方为先锋。六月十六日，进攻鹿耳门，克之。复攻安平，再克之，逼府治。一贵败不敢出。世骠用降者计，夜遣林亮、董方率兵千二百从西港仔暗渡，以出府治之背。廷珍见曰：『此诚奇计。顾彼众我寡，脱有失，将奈何』？世骠曰：『然则何如』？曰：『公宜速遣将弁至濑口、涂墼埕等处分道夹击。某当亲率大军，以继林、董二将之后，方可万全。府治恢复，在此数日间尔』。平明，大战于苏厝甲，一贵稍却；复战，追之至木栅，又败之茑松溪。一贵北去。遂入府治，而世骠至。闰八月，一贵被禽，地方渐平。署台湾镇总兵，仍统诸军。九月，世骠卒，署理提督印务，遂抚杜君英父子而械之，余党悉平。

　　满保以经理台疆，拟画沿山之界，禁出入。廷珍复之，略曰：『人情安土重迁，既有田畴庐舍、室家妇子环聚耕凿，一旦驱逐搬移，不能遍给以资生之藉，则无屋可住、无田可耕，失业流离，必为盗贼；一可虑也。其地既广且饶，宜田宜宅，可以容民畜众，而置之空虚，无人镇压，则是弃为贼巢，使奸宄便于出没；二可虑也。前此台地何人非贼，国公、将军而外，伪镇不止千余，今诛之不可胜诛，俱仍安居乐业；而独于附近贼里之人，田宅尽倾，驱村众而流离之，邻贼之罪，重于作贼；三可虑也。台寇虽起山间，在郡十居其九，若欲因贼弃地，则府治先不可言；况郎娇并无起贼，虽处极边，广饶十倍于罗汉，现在耕凿数百人，番黎相安，已成乐土，今无故欲荡其居，尽绝人迹往来，则官兵断不肯履险涉远而巡入百余里无人之地；脱有匪类聚众出没，更无他人可以报信；四可虑也。锯板抽藤、贫民衣食所系，兼以采取木料、修理战船，为军务所必需，而砍柴烧炭、尤人生日用所不可少，暂时清山则可，若欲永永禁绝，则流离失业之众，又将不下千百家，势必违误船工，而全台且有不火食之患；五可虑也。疆土既开，有日辟，无日蹙，台地宋、元以前，并无人知，至明中叶，太监王三保舟下西洋，遭风至此，始知有此一地，未几而海寇林道干据之，颜思齐、郑芝龙与倭据之，荷兰据之，郑成功又据之，国家初设郡县，管辖不过百余里，距今未四十年，而开垦流移之众，延袤二千余里，糖谷之利甲天下，过此再四、五十年，连内山山后野番不到之境皆将为良田美宅，万万不可遏抑，今乃欲令现成村社，废为坵墟，厉禁不能；六可虑也。曩者诸罗令周锺瑄有清革流民以大甲溪为界之请，凤山令宋永清有议弃郎娇之详，今北至淡水、鸡笼，南尽沙马矶头，皆欣然乐郊，争趋若骛，虽欲限之，恶得而限之？职等愚见，以为人无良匪，教化则驯，地无美恶，经理则善。莫如添兵设防，广听开垦。地利尽，人力齐，鸡鸣狗吠相闻，而彻乎山中。虽有盗贼，将无逋逃之薮。何必因噎废食，乃为全身远害哉？今窃议于罗汉内门中埔庄设汛防兵三百名，以千总一员驻札其地，郎娇亦设千总一员、兵三百，控扼极边一带。三、六、九期操演之外，准其自备牛种，就地屯田，以为余资，虽险远而弁兵便焉。槺榔林在平原旷土之中，杜君英出没庄屋，久被焚毁。附近村社，人烟稠密，星罗棋布，离下淡水营内埔庄汛防不远，无庸更议。至各处乡民欲入深山，采取树木，或令家甲邻右互结，给与腰牌，毋许胥役需索牌费一分一厘，听从其便。伏读宪檄，添防之制，宜速议定，以便题覆。夫今所宜更议者，惟罗汉门、郎娇而已矣。外此则移八里坌汛千总驻札后垄，为半线、淡水适中之地，及添设文员诸事，尚未举行。其余俱经遵照宪檄，于南路添设下淡水营守备，带兵五百驻札新园；设冈山守备，带兵五百，驻札淡水溪埔，扼罗汉门诸山出没窦径；北路添设半线守备一营，带兵五百，居诸罗、淡水之中，上下控扼，联络声援；以诸罗山守备驻札笨港，增兵二百名；添设下茄苳守备一营，兵五百；郡治添设城守游击一营，兵八百，与镇标三营相埒；再加罗汉门、郎娇各添设汛防兵三百，则全台共计增兵三千六百名，较宪檄前指之数，止多一百。但此三千六百之兵，不须请旨额外添设，就内地各标营分额招募，按班来台，如往例三年一换。然后内地不至空虚，无顾子失母之病。诸罗地方辽阔，鞭长不及，应划虎尾溪以上，另设一县，驻札半线，管辖六、七百里。鹿子港虽口岸扼要，离半线仅十五里，不用再设巡检。将巡检设在淡水八里坌，兼顾鸡笼山后。笨港设巡检一员，驻札笨港。佳里兴巡检仍还佳里兴驻札，兼管目加溜湾。移典史归诸罗县治。南路凤山营县，虽僻处海边，不如下埤头孔道冲要，然控扼海口，打鼓、眉螺诸港乃匪类出没要区，当仍其旧，不可移易。添设凤山县丞一员，驻札搭楼，稽察阿猴林、笃佳等处，弹压东南一带山庄。下淡水巡检一员，不许留郡，仍令驻札下淡水，稽察淡水以南各庄及诸海口。台、凤、诸各县各练乡壮五百名，在外县丞巡检各练乡壮三百名，无事则散之陇亩，有役则修我戈予，乡自为守，人自为兵，此万全之道也』。满保韪之，乃罢议。

　　六十一年，廷议以两次平台，皆先驻军澎湖，而后进兵，将移总兵官于此，而府治仅设陆路副将。廷珍以为不可，上书论之，语在军备志。而提督姚堂亦上奏，仍以总兵官驻台湾。廷珍乃筹善后之策，论筑城，增戍兵，行保甲，办团练，语多可采。以次班师。雍正元年冬十月，授福建水师提督，加左都督，世袭三等阿达哈哈番。既至，整饬军务，信赏必罚，爱惜贤才，所汲引者，多位至节钺，军民皆欢戴之。七年冬十一月，卒于任，年六十有六，赐帑治丧，赠太子少保，谧襄毅。孙元枚亦有名。

　　元枚，字简侯，乾隆三十三年，以世职补广东参将，寻擢副将。三十八年，迁台湾镇总兵，调金门镇。四十九年，授江南提督。五十二年，台湾林爽丈起兵，南北遏绝，诸将无功。廷议以元枚熟悉情形，命驰驿泉州，署陆路提督。时水师提督黄仕简、陆路提督任承恩拥兵不进，诏夺承恩职，以元枚代之。四月，参赞军务。督福建兵二千，由蚶江渡鹿港，进规彰化。后至浙兵，亦归节制。六月，会总兵普吉保攻柴坑，获胜，下旨嘉奖，赏戴双眼花翎。寻奏约会柴大纪夹攻斗六门，未平。八月，卒于军，下旨悯悼，赠太子太保，发帑治丧，赐祭如礼，谥襄毅。易名之典，与乃祖同，亦佳话也。

　　林亮，字汉侯，福建漳浦人。生四岁丧母，伶丁孤苦，然性不羁，好结纳当世贤豪。尝曰：『男子桑弧四方，安能屈守乡闾，长为农夫没世哉』？属滨海多事，决意从戎。习骑射刺击，留心海务。岛澳险夷，舟航利钝，营阵战伐，靡不讲求熟悉。识者觇其有将材矣。康熙四十五年，擢台湾水师右营把总，累迁至澎湖右营守备。六十年夏，朱一贵起事，全台俱陷，文武守臣，或死、或逃澎湖。澎、台隔一水，居民汹汹。澎协将允以孤岛难守，佥议撤归厦门，各出属登舟。亮力排众议，按剑厉声曰：『朝廷封疆，尺寸不可弃。我等享升平、食禄廪，捐躯报国，正在今日。焉有锋刃未血，而相率委去耶？大丈夫死忠义耳，宁能骈首市曹，为法吏所辱？请整兵配船，守御要害，决一死战。战不捷而亮死，公等归亦未迟』。皆曰：『诺，愿死守』。亮驰出江干，申主将号令，驱官民家属各登岸，敢言退厦者斩。众心始固。又以台米弗至，虑行间乏食，捐家财，买谷碾米给军，制造攻战器械及诸军需，以俟进讨。既而水师提督施世骠、南澳总兵蓝廷珍统兵至澎，以亮与千总董方为先锋，领舟师五百七十人自澎进发。六月十六日黎明，至鹿耳门，奋勇争先，以六舰冒死直进。遥望炮台火药堆积，命施巨炮攻之。火起，即夺炮台。乘势攻安平，又克之。鹿耳、安平皆天险，台之要害；一日两捷，清军大振。十七、十九两日，又战于鲲身。亮驾舟夹击，横冲敌阵；朱军又败，退保府治。已而世骠命亮与董方、魏大猷、洪平率兵千二百人，由间道暗渡西港，以出府治之背；廷珍复统大军继之。二十二日黎明，大战于苏厝甲，连战连捷，遂复府治，纪功第一。

