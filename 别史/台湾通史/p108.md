<!-- { "loadSidebar": true } -->
　　总督满保以军前诸将，问谁可当大任。廷珍复曰：『水师提标营游击林秀、南澳镇左营守备吕瑞麟，皆刚愎傲上，有好大飞扬之气，然胆略并优，勇敢出群，实国家之骁将也。秀矜夸，瑞麟沉騺。秀不拘细谨，瑞麟凛于操持。弗拥节旄，二人俱弗肯已，但瑞麟似较远大尔。闽安协左营游击朱文，小心谨慎，虽刚毅不足，而可当一面藩篱之寄。汀州镇左营游击王绍绪，整饬营伍，有轻裘缓带之风。福宁镇右营游击郭祺，老成练达。海坛镇左营游击谢希贤，简易果敢，虽不无卤莽之处，要自瑕不掩瑜。抚标左营游击边士伟，晓畅军务。金门镇右营游击薄有成，质直严肃。陆路提标右营守备康陵，壮猷沉厚。漳浦营守备苏明良，谦和谨饬。烽火营守备蔡勇，雄伟朴实。兴化协左营守备刘永贵，刚劲端严。诸人气度，似与偏裨稍别，皆太平之良帅也。澎湖协右营守备林亮，平台首功，且有抗守澎湖之大节，人品将略，在军前诸将以上，提镇之任，靡所不宜。将军标右营游击魏天锡、海坛镇右营守备魏大猷，系同胞兄弟，皆奇谙水性，能顶盔束甲游海面，又能赤身入海底，潜行一、二百里。如安平镇至台湾府水程五十里，大猷、天锡入海中潜行，顷刻即至。同安营守备叶应龙，铜筋铁骨，刀棍不能伤，以石击其头，石反碎。三人皆奇杰卓荦，非寻常将弁可比，界以封疆，谁曰过分？但魏天锡已病，恐不及待节钺尔。千总董方、胡广、王郡、林君卿，皆将帅才。董方好大矜功，恐未免为人所嫉。胡广勇锐英发，王郡厚重精明，殊不可量。林君卿果敢质实，罔惮勤劳。四人皆志切上进，不愿以偏裨自拟。虽现居下弁，勃勃有封疆之气，未可以名位微末少之』。满保得书大喜，以白金四百两劳亮，手书褒扬。嗣升安平水师副将。而瑞麟等多管至提镇，如廷珍言。

　　刘得紫，字树公，直隶文安人，寄寓辽阳，遂家焉。父朝英，为江夏知县，卒于官。少孤苦，好读书，尤工骑射。康熙四十七年，由步军校累迁至侍卫。五十九年，调台湾镇中军游击。六十年夏四月，朱一贵起事，得紫请讨。总兵欧阳凯不许。遣右军游击周应龙往，败绩。一贵进攻府治。凯率所部驻春牛埔，得紫从。五月朔日，大战于中路口。镇兵覆，还救不克，遂被禽，羁之学宫朱子祠，以礼待之，不得死。一贯闻其义，遣人进食，不食。数日，同难陈士珍贻紫阳纲目三卷，旦夕读，几忘饥渴。七日仍不死。把总张文学、赞礼生陈时遇知其意，亲为煮粥劝进。得紫流涕曰：『食禄不分忧，乘马不济难，纵彼怜我而生，吾何面目见东宁父老乎』？当是时，一贵与杜君英谋相并，不和，诸生林皋、刘化鲤言其事，始少食。众馈金钱衣物相继。有旧兵见其卧地，移一榻与之，泥水匠亦赠一毡，皆不识其名。六月十六日，官军克鹿耳门，复安平镇。得紫闻之大喜。越数日，一贵败，守者尽去，乃得出。叩统帅麾下，请立功赎罪，募壮丁百五十人随征北路，历战有功。闰月初七日，沟尾庄人以计禽一贵，得紫领兵应之。事平，台人士以其守节白于总帅，请旌之。

　　杨、殷、阮、王列传

　　杨文魁，字子伟，号逸斋，奉天人。康熙二十三年，以都督佥事任台湾镇总兵。时台方归清，疆域初定。文魁分布营汛，讲求军务。又立义塾，延内地名儒为师，置学田，资膏火。以是来者愈众。始，文魁为大学士巴泰所举。及蓝理入觐，上问：『台湾总兵若何』？对曰：『练兵马，兴学校，洁己奉公，兵民相安。每日惟食腐菜』。翌日，上谓巴泰曰：『杨文魁为封强大臣，惟食腐菜，可谓清矣』。时蓝理奏言台湾屯田，可省兵饷。欲于台兵万人之中，以四千发屯。事下督抚提镇议奏。文魁疏言：『台湾之田皆民业，夺为兵田，已万不可；况兵皆内地调徙，父母妻子，隔海相望，谁肯举家渡海，以事屯田乎』？从之。兵民皆喜。及举军政，被劾者无怨言，而所拔将弁，多至镇帅有声。二十六年，升本旗副都统。民兵念其德，绘像立祠。未至京，擢都统。

　　殷化行，字熙如，陕西咸宁人。年二十，中武科。康熙八年，成进士。二十六年，任台湾镇总兵。台为海外奥区，闽粤分处，民俗尚武，而生熟番又居其间，号为难治。化行既至，宣布德教，军民无猜。时方议筑城，化行以地多浮沙，易震动，不可筑。而孤悬海外，唯仗中国威灵，军民一心，以屏藩之。议遂止。乃仅建镇署木城，缮甲厉兵，时其训练，以壮军容。

　　初，郑氏行永历钱。及归隶后，有司请更铸。部颁台字钱式，台钱较小，不能行于各省。商旅得钱，必降价易银归。铸日多而钱日贱，每银一两至易钱三、四千文。而给兵饷则银七、钱三；以官值市物，民多闭匿弗与，几激变。化行严防剀谕，屡请停铸，督抚不听。及调镇襄阳，入觐，乃言其弊。上愕然曰：『此大有关系，若在任时，胡不言』？对曰：『武臣不敢与钱谷事』。命具疏，果格于通政司。再上，并以上旨白之，始得达。下户部议，不行。又下福建督抚议，乃停铸。兵民咸便。越数年，移镇宁夏后以从征尼鲁特有功，事在清史。

　　阮蔡文，字子章，号鹤石，福建漳浦人。父贾江西，遂寄籍新喻。年十一，能属文，而性刚猛，好弄刀槊，邻儿畏之。十三补诸生，越十二年乃举于乡，数应春官不第。巡抚张伯行邀入鳌峰书院，以讲洛闽之学，分纂先儒书。五载，乃归塟母。康熙五十一年，以说海贼陈尚义投诚，召见便殿。上问曰：『书生此行良苦。颇惊怖否』？对曰：『臣仰仗威灵，顽梗革面。无所怖』。议功为知府，授陆凉。未行，改授厦门水师中营参将。明年，调北路营。诸罗知县周锺瑄，循吏也，一见如旧。戢吏卒，抚番黎，饬部伍，躬历沿海，增置营汛。北路地方千里，半线以上，民少番多。大肚、牛骂、吞霄、竹堑诸处，山川奥郁，水土苦恶。南崁、淡水穷年阴雾，罕晴霁，硫磺所产，毒气熏蒸，戍卒多病死，巡哨未至。文拟往视，左右谏止，不听。自赍帐落，具脯糒，日或于马上赋诗，夜燃烛纪所历地里、山溪、风候、士俗。为文祭戍亡将士，凄怆激烈，闻者感泣。山谷诸番具牛酒迎，一一拊循。召社学童番坐幕下，与之语，曰：『吾，汝师也，毋惧』。能背诵四子书者，旌以银布。为讲孝弟、力田之道。诸番咸喜。竟中瘴病，迁福州城守营副将，赴京道剧，卒于宿迁，年五十。

　　王郡，字建侯，陕西干州人。康熙六十年，以千总从军，收复台湾有功，后为南路营参将。雍正六年，升台湾镇总兵。七年，平凤山山猪毛番之乱。九年，彰化大甲西番林武力反，北路骚动，而凤山吴福生亦乘势起事。总兵吕瑞麟方讨番，府治空虚。时郡已授水师提督，闻报，急遣游击李荣率兵往。已而谍告福生攻陴头甚急，即自统兵夜发，与参将侯元勋、守备张玉三路会攻。福生败走，越日就擒，凤山平。瑞麟无功，且被围，征兵府中。总督郝玉麟檄郡讨番。郡至鹿港，遣参将李荫樾、游击黄贵等合兵攻阿束社，参将靳光瀚、游击林黄彩等各扼隘口，遂渡大甲溪，直抵其地，屡有斩获。林武力败走南日山，地绝险，仅有樵径。郡督师而上，躬冒矢石，开炮以攻，声震山谷，进捣其巢穴，焚积聚，群番惊慑，各乞降，遂缚林武力以献，斩之，北路平。乃就水师提督之任。

　　奎林，满州人。乾隆五十八年，任台湾镇总兵。台湾之兵皆调自福建，各分气类，私立公厅，以为聚议之所。提标之兵据宁南坊，同安之兵据东安坊，而漳镇、诏安、云霄则据镇北坊，本地募兵亦据西定坊，各拥一隅，包娼聚赌，众莫敢犯。小则虏人越货，大则挟械以争，有司畏葸莫敢治，将允亦隐忍听之，惧其变也。林至，闻其事，严治之。诸兵挟众缴刀铳，林许之。示期，令五人为一牌，以次入缴。林乃张军幄，置令箭，传五人入。久之不出。又传五人，亦不出。如是者三。诸兵在外待。顷之，掷五头出。众惊走。其已入者叩头求免，乃杖而革之，一军肃然。

　　连横曰：台湾为海疆重镇。水陆之士，号称万人。而寄其权于总兵。给方印，建旗鼓，以节制民番。其任大矣。文魁清操，不夺民田；化行惠民，能言钱害；王郡严明，威加丑虏；奎林沈毅，法勒骄兵：是皆干城之选也。若文之循循儒雅，马上赋诗，尤有投壶之概焉。  
　 

卷三十一

　　列传三

　　王世杰列传

　　吴凤列传

　　施、杨、吴、张列传

　　林、胡、张、郭列传

　　台东拓殖列传

　　吴福生、黄教列传

　　林爽文列传

　　孙景燧列传

　　福康安列传

　　杨廷理列传

　　郑其仁、李安善列传

　　陈周全、高夔列传

　　王世杰列传

　　新竹固土番之地，势控北鄙，文物典章，灿然美备。迹其发扬，可以媲嘉义而抗彰化。然当二百数十年之前，犹是荒昧之域也；鹿豕所游，猿猴所宅。我先民入而启之，剪除其荆棘，驱其猿猴鹿豕，以长育子姓，至于今是赖。初，永历三十有六年春，北番乱，新港、竹堑等社应之。延平郡王克塽命左协理陈绛帅师讨，诸番皆窜。时有王世杰者，运饷有功。师旋，许其开垦，而竹堑乃为我族处矣。

　　世杰泉州同安人，来台为贾。既得垦田之令，集泉人百数十人至，斩茅为屋，先垦竹堑社地，就番田而耕之，引水以溉，岁乃大稔。其地即今县治之东门大街以至暗仔街也。已又垦西门大街至外棘脚，治田数百甲。来者日众。县治一带，皆为锄耰所及矣。世杰以力田起家，又与番约互市，岁馈牛酒。竹番自创后，力微众寡，不敢抗，而垦务乃日进。康熙五十余年，始垦海滨之地：曰大小南势，曰上下羊寮，曰虎仔山，曰油车港，曰南庄，凡二十有四社，为田数千甲，岁入谷数万石。既又垦迤南之地：曰树林头，曰后湖庄，曰八卦厝，曰南雅，曰金门厝，曰姜寮，曰北庄，凡十有三社。俨然一方之雄矣。

