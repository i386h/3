<!-- { "loadSidebar": true } -->
　　当是时，清军之援漳者，福建总督郎廷相、海澄公黄芳世、都统胡克按兵不前，提督段应举自泉州、宁远将军喇哈达、都统穆黑林自福州、平南将军赖塔自潮州，后先至。国轩及吴淑诸将，兵仅数千，飘骤驰突，略仿成功。当事者萎腇咋舌，莫敢支吾。由是国轩、吴淑威名复震于闽南。闺三月，与黄芳世、穆黑林战于湾腰树，败之。胡克率副将朱志麟、赵得寿来战于镇北山，又败之。姚公子、李阿哥来援，亦败之。段应举战于祖山头，复败之，逸入海澄。遂取平和、漳平，围海澄三匝。六月，清廷以随军布政姚启圣为福建总督、吴兴祚为巡抚，趣诸军援澄，次葛布山。三次隔带水，高垒自完，相望而已。城中食尽，破之。段应举自经于敌楼，总兵黄蓝巷战死，杀满汉兵数万，捕卤数千，马万余匹。晋国轩武平伯征北将军、吴淑定西伯平北将军、何佑左武卫、林升右武卫、江胜左虎卫。士气大振，几五万人。遂取长泰、同安，乘胜围泉州，徇下南安、永春、安溪、德化诸县。八月，清军水陆援泉。大学士李光地、宁海将军喇哈达、平南将军赖塔自安溪出同安，巡抚吴兴祚自仙游出永春，提督杨捷自兴化下惠安，总兵林贤、黄镐、林子威以舟师自闽安出定海，克期俱至。楼船中镇萧琛与林贤遇，未战败。经以宣毅后镇原谅、援剿后镇陈启隆御之于海山。国轩帅二十八镇还漳州，筑十九寨。九月，以吴淑、何佑、江胜等十一镇，可二万人军浦南，而自率林升、林应、吴潜、陈昌等十七镇，可三万人军溪西，直逼漳城之北，军容烜赫。翼日，决胜于龙虎山。耿精忠为左拒，赖塔为右拒，启圣在前，胡克又在启圣之前，挥兵二万先合。国轩败之。启圣亦败。精忠亲督战，斩退缩者三人，大呼而驰，赖塔尾之，两军酣战。海澄镇郑英、吴正玺皆没，国轩麾军退，收拾余兵，以保湾头。亢宿镇施明良受启圣贿，谋献思明。经嬖之，常在左右。国轩入告曰：『今军破国残，蹙地千里。殿下宜效先王之志，卧薪尝胆，亲君子，远小人。中兴之业，乃可图也』。经纳其言，而明良谋之益急，国轩杀之。及施世泽，琅之长子也，为女宿镇，再叛再降，又与其谋，故诛之。三十四年春正月，清军大举伐思明。经以左武卫林升为督师，率诸镇御之。方战而溃，国轩亦全师归，遂入东宁。

　　三十五年春正月，经薨，子克塽嗣，晋武平侯。十月，清廷以万正色为陆路提督、施琅为水师提督，将以伐台。克塽命国轩驻澎湖，拜正总督，假节行事。以征北将军曾瑞、定北将军王顺为副。擢林亮为右虎卫，改名豪。以援剿左镇陈谅为右先锋，提调陆师。右武卫林升为水师提调，左虎卫江胜副之。援剿右镇邱辉、援剿后镇陈启明各为先锋。修战舰，筑炮垒，讨军实，以待清师。三十七年夏六月，清军发铜山，窥澎湖。国轩知八罩屿恶，望间当有飓至。自督精兵，强逾二万。以戎旗一镇吴潜守风柜尾；果毅中镇杨德守鸡笼屿；后提督中镇张显守中湾；游兵镇陈明守四角山，中提督前镇黄球佐之；果毅后镇吴禄守内堑，侍卫后镇颜国祥佐之；壁宿镇杨章守外堑，右先锋镇李锡佐之；右虎卫领兵江高守东峙，侍卫殚忠营王鲤佐之。沿海巨舟，星罗棋布。环设炮城，凌师以守。邱辉请曰：『彼兵远来，乘其未定而击之，可破也』。建威中镇黄良骥曰：『先人有夺人之心，击之便』。国轩不从。已而清军萃至，环泊花、猫二屿。辉复请袭之，不许。十六日黎明，微风振枻，钲鼓传喧。两军将合，琅以七船突入郑■〈舟宗〉。国轩以林升、江胜、邱辉、曾瑞、王顺各船迎之，焚杀过当，溅血声腾。时南潮正发，琅舟为急流分散。国轩师合，两翼齐攻。琅困不得出，其先锋蓝理突围救之，炮中其胸；琅亦集矢而却。林升几得琅，连中三矢，不退；炮伤其股，乃退。邱辉、江胜欲逐之，国轩不可；请宵战，又不可。越六日，琅分为八队，每队七船，皆三其迭。将战，有风从西北来，渰浥蓬勃，逢迎清军，士皆股栗。郑舰居上风，国轩麾之。琅大惊祷天，须臾雷发，立转南飙，军乃复起。国轩闻之，掀案而呼曰：『天也』！遂决战。发火矢喷筒，燔焰怒张，水为之赤。宣毅左镇邱辉与总兵朱天贵遇，炮沈其船，往来冲突。琅督诸舟环攻。辉两足俱伤，负痛苦战，而势迫，遂投火药桶，毁船死。左虎卫江胜之船，突入阵中，杀伤过当。诸船萃攻，亦自沈死。征北将军曾瑞、定北将军王顺、水师副总督江钦、右先锋陈谅、援剿右镇郑仁、援剿后镇陈启明、护卫镇黄联、后劲镇刘明、折冲左镇林顺、斗宿镇施廷、水师一镇萧武、水师二镇陈政、水师三镇薛衡、水师四镇陈立、中提督中镇洪邦柱、中提督右镇尤俊、中提督后镇杨文炳、中提督亲随一镇陈士勋、龙骧左镇中协黄国助、龙骧右镇左协庄用、侍卫中镇黄德、侍卫右镇蔡智、侍卫骁翊协蔡添、侍卫领旗协林亮、侍卫左总辖毛兴、勇卫中协张显、勇卫左协林德、勇卫右协陈士勋、勇卫前协曾遂、中提督领兵协吴略、中提督左协林德、中提督前协曾瑞、中提督领旗协吴福、中提督前锋协陈升、中提督总理协陈国俊、右武卫右协吴逊、右武卫随征二营梁麟、水师二镇前锋副将李富、水师二镇左营副将张钦、水师三镇左营副将许端、水师三镇右营副将林耀、援剿右镇右营廖义、援剿前镇前锋营庄超、折冲镇左营陈勇、左提督后镇左营王受等，皆战死。损兵一万二千有奇，沈失大小师船一百九十四艘。戎旗一镇吴潜守西屿头，遥望众师渐没，趣左右欲赴援而无舟，拔剑叹曰：『大丈夫既不能为国驰驱，岂可偷生苟活，为世所笑乎』？遂自刎死。国轩见师败势蹙，乘走舸，从吼门而入东宁，与文武议奉克塽以降。琅至，归克塽于北京，封汉军公。国轩授天津总兵。

　　连横曰：古之所谓良将者，若白起、王翦之徒，皆能辟地强兵，以辅其国，世称功伐，彼盖有得于时也。不然，以国轩之武略，使乘风云而建旗鼓，岂不足烜赫一世？而终为败军之将者，何哉？语曰：『大厦将倾，非一木所能支』。吴淑、何佑皆负骁勇，而亦无名，时之不得假也。悲夫！  
　 
卷三十

　　列传二

　　施琅列传

　　吴球、刘却列传

　　朱一贵列传

　　欧阳凯列传

　　蓝廷珍列传

　　杨、殷、阮、王列传

　　施琅列传

　　施琅字琢公，福建晋江人。少从戎。唐王立福州，授左先锋，为平西侯郑芝龙部将。已而芝龙降清，子成功起兵安平，琅及弟显从之，收兵南澳，得数千人，遂略有金、厦。琅年少，号知兵，恃才而倔。有标兵得罪逃于成功，琅禽治；驰令勿杀，竟杀之。成功怒捕琅，逮其家，杀琅父及显；显时为援剿左镇。琅夜佚，顾四寨环海，无可问渡，匿荒谷中三日，饿且死。适佃兵锄园，见之，告以故。佃兵闻其才也，饭之。成功购琅急，曰：『此子不来，必贻吾患』；令国中匿者族。琅乃偕佃兵之所部苏茂家。茂大惊失色，留二日，捕者迹至。茂伏诸卧内，幸无事。顾不可久留，乃假以一舟、一剑、一竖子，夜渡五通，入安平。久之降清，授同安副将，迁总兵。康熙元年，擢水师提督。二年，从伐两岛，以功加右都督。四年，挂靖海将军印，疏请攻台。夏四月，军出铜山，至外洋，为飓飘散而还。六年，清廷命孔元章至台议款，延平郡王经不从。琅闻之，上疏。七年，复上，略曰：『郑经窜逃台湾，负嵎恃固。去岁朝廷遣官招抚，未见实意归诚。伏思天下一统，胡为一郑经余藦盘踞绝岛，而析五省边海地方画为界外，以避其患？况东南膏腴田园及所产鱼盐，最为财赋之薮，可资中国之润，不可以塞外风士为比也。倘不讨平台湾，匪特赋税缺减、民困日蹙，即边防若永为定例，钱粮动费加倍，是输外省有限之饷，年年协济兵食，何所底止。万一有惧罪弁兵、冒死穷民，以为逃逋之窟，似非长久之计。且郑成功之子有十，迟之数年，并皆长成。若有一、二机智才能，收拾党类、结连外岛、联络土番，羽翼复张，终为后患。我边海水师虽布设周密，以臣观之，仅能自守；若欲使之出海征剿，实亦无几。况此精锐者老、习熟者棘，何可长恃？查自故明时，原住澎湖百姓有五、六千人，原住台湾者有二、三万。俱系耕渔为生。至顺治十八年，郑成功挈去水陆官兵眷口计三万有奇，为伍操戈者不满二万。康熙三年，郑经复挈去官兵眷口约六、七千，为伍操戈者不过四千。然此数年，彼处不服水土，病故及伤亡者五、六千人。历年渡海窥伺，被我水师禽杀者亦有数千，相继投诚者复有数百人。虽称三十余镇，皆系新拔，并非夙练之才。或辖五、六百兵，或二、三百，计之不满二万；船只大小不及二百，散在南北二路，垦耕而食，相去千有余里。郑经承父余业，智勇不足，战争匪长，各镇亦皆碌碌之流，不相联属；而中无家眷者十有五、六，岂无故土之思乎？郑经之得驭数万之众，非有威德制服，实赖汪洋大海，为之禁锢。如一意招抚，则操纵之权在乎郑经；若大师压境，则去就之机在于贼众。是为因剿寓抚之法。夫大师进剿，先取澎湖，以扼其要，则形势可见，声息可通。然后遣员往宣德意。若郑经势穷向化，可收全绩。倘顽梗不悟，俟风信调顺，即率舟师联■〈舟宗〉，直抵台湾，据泊港口，以牵制之。一往南路打鼓港，一往北路蚊港、海翁港。或用招诱，或图袭取，使其首尾不得相顾，自相疑虑。彼若分则力薄，合则势蹙。于以用正用奇，相机调度，次第攻击，可取万全之胜。倘彼踞城固守，则先清剿其村落党羽，抚辑其各社土番，狭隘孤城，仅容二千余众。以得胜之卒，攻无援之城，即使不破，亦将有垓下之变，固可计日而平矣。夫兴师所虑，募兵措饷。今沿边防守经制及驻扎投诚闲旷官兵，皆为台湾而设。如听臣会同督提诸臣，挑选精锐，用充征旅，无事征募动费之烦。此等兵饷，征亦用，守亦用。与其束手坐食于本汛，何如简练东征于行间？至修整船只，就于应给大修银两领收，可无额外动支。若不足用，则浙、粤二省水师，亦为防海设立，均可选用。仍行该省督提，选配官兵，各举总兵一员，领驾协剿，安配定妥。毋论时日，风信可渡，立即长驱。利便之举，诚莫过于此者』。诏琅入京，询方略，授内大臣，裁水师提督，尽焚战船，示无南顾之意。

