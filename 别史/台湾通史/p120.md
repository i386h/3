<!-- { "loadSidebar": true } -->
　　许东灿者，郡人也，名朝锦。纳资捐同知、揽办官租，日出入衙署，声势振一邑。时谷贱，亦命纳户缴银，石征二圆。不从，皆运谷至东门下，堆积如邱陵。东灿白县，命弟东寮捕抗者。纳户困，群哀吁光侯。至是集耆老，谋入郡诉大吏。四月朔，至东郭外，乡人不期而会者数百，皆呼冤，行且近。城兵疑民变，急闭门，趣报守备。文武皆至，诘以故；咸言纳银之苦。命且散，不从。自辰至于日中，聚愈多，众且数千。郡中猝闻警，一时震动，守土官亦皇皇无策，乃介东灿解散，许以收回告示。而乡民始纷纷去。

　　翌日，镇道以民变白督抚，悬捕光候，将以纠众围城之罪罪之。顾光侯所为出于公愤，若一旦受罪，身戮名秽，则地方事谁肯为耶？二、三魁桀之士，密晤光侯，请起兵以抗。不可，曰：『吾之出首者，冀幸官之一悟，民之一解也。今事势未可知，若稍有举动，则罪案成矣』。拟入诉镇道。而侦骑四出，虑被害，乃为叩阍计。潜伏糖篓中，以牛车运至船，其友豫俟之。至天津入京，而朝廷已下谕拿办矣。

　　当是时，晋江陈庆镛为御史，直声闻天下。光侯念非此莫可白者。八月二十有五日，至晋江会馆，见庆镛，哭陈始末。初，东灿曾以巨案逮京讯，庆镛谂其恶；比闻此事，尤诋之。早日上其事。下谕解阎炘任，逮问。着总督刘韵珂饬属捕东灿、东寮及黄应清、蔡堂、李捷陛等，皆朋比为奸者也。至日部讯，东灿桀骜，出言伤部吏。定谳诛之，余亦治罪有差。而光侯以偾事之罪流口外。越四十二年而有施九缎之事。

　　施九缎，彰化人也。居于二林堡浸水庄。世业农，好预邻里不平事。光绪十二年，巡抚刘铭传奏请清丈。十三年，彰属十三堡均举办。知县蔡麟祥率巡检黄文澣、吴云孙等，自桥仔头起丈。每甲长约加一，随丈随算，错则改之。民无怨言。已而麟祥调用，以李嘉棠知县事。嘉棠固墨吏，狼贪民财，肆用奸猾。既接任，而抚署札催竣丈，乃悉变旧章，各堡派员，数月而毕。丈员多昧算田赋等则，不计肥瘠，任意填写；下乡之时，索民供帐，皆囊巨金而归。彰之民庶早已不平矣。嘉棠示领丈单，每甲费二圆。彰赋三万有奇，丈后倍增其数。各员在署分单，领者少。而是时嘉义亦以催领故，民户骚动。管领武毅右营提督朱焕明素驻彰，铭传檄往弹压，以栋字营副带林超拔代之。焕明至嘉，纵兵焚杀。庄豪李盘率党入彰境，主湖仔内庄杨中成家，潜谋不轨。彰署又迫领丈单，皂隶四出。嘉棠欲邀功，令愈严。官暴民怨，而九缎之变作矣。

　　九缎年已六十余，既遭委员鱼肉，庄人又多往愬，大愤，欲走诉巡抚，请展期。其友曰：『巡抚端居衙署，委任县令，左右之人谁肯为我言哉？且而一往北，则县令以为抗己，而捕而家杀而身矣』。九缎曰：『然则奈何』？曰：『且待之』。二林为滨海之区、或毗溪畔，土壤枯瘠，领者尤少。十四年八月，嘉棠又以刑威民，膊囚林武、林番薯于北斗、西螺，戳简灿于鹿港。灿固土豪，虽犯法，未定谳。传者以为许猫振，猫振亦狱囚，弟得龙谋劫之。至是知其误，然众已啸聚，遂入街，掠盐馆。蕃薯庄施庆从之，杨中成亦在行，无赖二百余人；一哄而散。嘉棠赴鹿港，得宠要诸途，从者二十余人惧不敢前。请鹿绅解散，始得归。鹿港为施氏聚族之地，生员施家珍闻警，召乡勇不及。嘉棠几不免，遂衔之。

　　当是时，民户汹汹，浸水庄人尤激。九月朔，环请九缎为首，至者数百人。裂布为旗，大书「官激民变」。九缎立神舆后，如报赛状，杨中成、许得龙、施庆、李盘等从行，禁劫杀，沿途乡民多持兵随之。亭午至城下，驻南瑶官，大呼索焚丈单。日晡不期而会者数千人。嘉棠闭城门，电抚署告变。未几电线绝，都司叶永辉、洪盘安、栋字营副带林超拔各登陴，丈员亦助守。檄召各堡绅董，每堡集丁壮二百，而误书二人。堡董皆迟疑，无敢入援者。初二日，九缎率众驻八卦山。山在城东隅，高数十丈，上有炮垒。众请开炮击县署，不可，曰：『殃民之罪，祇在嘉棠。若炮击之，则王石俱焚，是以暴易暴矣。夫我辈之来，为民请命。若得县令一诺，收毁丈单，则相率归乡，可告罪于父老也』。众闻之，皆以九缎为仁，称之曰「公道大王」。初三日，城围益急，所檄兵又不至。嘉棠惧，欲自杀，左右止之。焕明在嘉，闻变驰救。至北斗，绅董以民乱途险，请止军。不听。及大埔心，为无赖尾击，所部死十余人，弹药又罄，焕明逃至竹巷尾。九缎侦其来，迎击之，遂死。事闻，诏建专词。城中闻焕明之耗，众愈惧欲走。嘉棠介教谕周长庚、局绅吴景韩、总理蒋攀龙缒见九缎，劝其归。九缎索焚丈单而后退。嘉棠不决，而围愈迫。乃佯许之，以望援兵。然彰城如斗，攻之则破。环围数日，米油告竭。绅士请发绥丰仓以振，集壮丁为义勇，而援兵亦且至矣。

　　初，统领栋字营林朝栋驻台北，闻警驰救。初六日，至田中央，调兵蓐食。自率土勇八百入市仔尾，以副将余保元、卫队把总林青云各带所部，潜行突击。林超拔亦自城上助战。克八卦山。九缎退驻平和厝庄，围始解。十一日，朝栋复出击。环战两时，阵斩四十一，捕八人，皆戮之。官军亦伤十七。九缎归浸水庄。朝栋以乱平电抚署。

　　先是都司郑有勤率隘勇二营援彰。初七日，至大甲；翌日，至牛骂头。所部与庄人争斗，铳毙数人。庄民蔡访鸣金聚众，欲报怨。隘勇走。十三日，抵城。而驻防基隆总兵窦如田亦率铭字营三营至。十四日，嘉棠以各路兵至，倡攻二十四庄，夜令炊饭进军。浙人凌云在幕，知民冤，告于有勤曰：『朱提督之死，非二十四庄之罪也。自武西堡北上，已被沿途截杀，损失过半。抵竹巷尾始殉难，固非其界。若攻剿之，恐激变，则城安而复危。唯君图之』。有勤遍告各统领，始止。教谕周长庚、中军叶永辉札告二十四庄绅董，速入城领旗，否则声讨。然庄民未知城中虚实，且道梗，不至。嘉棠大怒，复令进攻。贡生吴德功闻其事，夜见周、叶曰：『二十四庄之不来，昧于事而非敢违县札也。请迟一夜，德功当驰函泣告之』。是时各隘截断，路布蒺藜，无敢往者。生员陈捷华、王赞成、白一声、白玉音等皆愿去，分持德功书，间道往。十五日，布政使沈应奎、台东州知州吴本杰、澎湖镇总兵吴宏洛统领铭、隘、昌各军至，嘉棠又力主毁庄。皆观望不来，唯线东西堡十庄、猫罗三十五庄、东西螺各堡已由德功函招领旗。应奎亦出示招安，人心始定。

　　当变之起也，嘉棠酿之。及应奎查问，反诬鹿港绅商助匪，复请讨。不听。召鹿绅蔡德芳、黄玉书询之，语及嘉棠。于是嘉棠大恨鹿人矣。十六日，请攻鹿港。宏洛将发兵，鹿人惶恐彻夜。德功请止，不听。请应奎止之，亦不听。应奎知民冤，电禀铭传，以鹿港一攻，则沿海皆将激变。铭传乃令宏洛归应奎节制。十七日，福宁镇总兵曹克忠至自基隆，为查变也。

　　当是时官军迭至，九缎潜伏浸水庄。二十三日，宏洛攻之，走湖仔内庄。所至民为供食。围杨中成家，亦已走，不得一人。二十五日，各提兵归。浸水庄总理王焕，年七十。当事之起，向鹿港征饷，商人以官兵不足恃，虑被劫，潜助之，未半日而得五千金，分发民军。然彰人之变，嘉棠之罪也。铭传知其暴，二十九日，撤任，以朱公纯代之。发示安民，胁从罔治。设保安局，以绅士蔡德芳、吴景韩、吴鸿宾、刘凤翔、吴德功等理善后事。令捕施九缎、王焕、杨中成、李盘、施庆、许得龙等，余皆赦之。

　　十一月初六日，铭传上彰变始末，以嘉棠刚愎自肆，不洽舆情；又以丈赋不均，失民心，请撤销清赋保案，并褫施家珍、施藻修衣顶，以其比匪也。台湾兵备道唐景崧奉铭传命赴彰会办，途次二十四庄，庄民跪道呼冤。以栋字营驻兵其内，索取李掽等犯，鸡犬不宁，景崧令撤营。至彰查核嘉棠罪状，禀请奏爹。新任布政使邵友濂亦以其残酷，视民如寇仇，详请革职，永不叙用。嘉棠惧，星夜赴抚署，哭求卸罪，且谮愬鹿港官绅比匪。一时蜚语沸腾，地方复动。二十二日，铭传电拘教谕周长庚，提解游击郑荣、进士蔡德芳、生员施家珍、施藻修。吴景韩等，到辕集讯。以长庚止攻二十四庄，又招徕庄耆领旗，故嘉棠言其比匪。长庚亦讦之。铭传札饬新任彰化知县罗东之、台湾知县黄承乙会审，具供送辕。及嘉棠往北，言长庚罪，抚署中人又受贿，为左右袒。长庚已请假会试，十九日，自涂葛崛乘舟内渡，追之不及。铭传通电福州、上海等处捕之。十四年春二月，嘉义进士徐德钦获王焕，解辕讯輷，竟无比匪情形。复提鹿商账册，亦无援助军火数目，乃释郑荣，令赴鹿港，罚捐军糈三万两，案始结。十八年冬十二月，台湾知府程起鹗举前都司叶永辉行清庄法，遂获李盘。既而许得龙、施庆、杨中成亦次第就捕；与王焕皆杀之。而九缎已于十六年病殁浸水庄中。或曰，潜走泉州也。

　　连横曰：嗟乎！士大夫读书论世，慨然以天下为已任。而一逢其变，则缩项潜伏，身未行而气先羸，或且枉己殉人，翻然而与之合，以行其不义者，何其卑耶！光侯、九缎皆乡曲之细民，手无寸柄，而为义所迫，不顾利害。此则士大夫之所不敢为，而彼肯为之。何其烈耶！其事同，其志同，故并传之。  
　 
卷三十三

　　列传五

　　戴潮春列传

　　林文察列传

　　丁曰健列传

　　林奠国列传

　　林占梅列传

　　罗、陈列传

　　沈葆桢列传

　　袁闻柝列传

　　刘铭传列传

　　刘璈列传

　　林平侯列传

　　戴潮春列传

　　戴潮春，字万生，彰化四张犁庄人。籍龙溪。祖神保乐善好义，有名乡党中。生四子，长松江；松江有子七人，潮春其季也。家素裕，世为北路协署稿识。兄万桂与阿罩雾人争田，不胜，集殷户为八卦会，约有事相援；潮春未与也。咸丰十一年，知县高廷镜下乡办事，潮春执土棍以献。北路协副将夏汝贤以其贰于己、索贿不从，革其籍。时万桂巳死，潮春家居，乃集旧党，立八卦会，办团练，自备乡勇三百，随官捕盗。廷镜大喜，给戳重用。彰属固不靖，杀人越货，时见于涂。而潮春善约束，豪强敛手，行旅便安，至有捐巨款始得入会者，以是党势日盛。八卦会者，祀五祖，事在宗教志。不数月；多至数万人。同治元年春，廷镜免，以雷以镇接之，仍用潮春。而会众滋蔓，渐不能制。

