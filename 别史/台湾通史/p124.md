<!-- { "loadSidebar": true } -->
　　当是时，官军多驻城附近，相持久，各罢敝。占梅议进兵，为忌者所阻。宗干催之，上书陈其事，略曰：『贼本乌合之众，死据孤城，其势难久。我军前后进剿，非不能战；乃至今未克，诚以诸军皆由鹿港而进，贼已备识虚实故也。若得省垣遣一大员，由淡水登岸，沿途招选兵勇，以壮声势；占梅当统练勇数千，同时南下，剿抚并行。彼将闻风胆落，不战而平。兵有先声而后实者此也』。宗干韪之，遂以丁曰健为台澎兵备道。十月，至竹堑，与占梅议进兵。占梅自率精锐二千，扼山脚庄，拔茄投，攻大肚，进驻溪南，纵降将入城为内应。潮春久处斗六门，城中议降，股首江有仁持不可。十一月初三日，占梅以前锋林忠艺、林尚等攻南门，与官军会破之，遂复彰化。曰健入城，旋往鹿港，以占梅所部驻城中。曰健之行军也，胁从各庄多痛剿。占梅辄请宥，全活甚众。十二月，振旅归，潮春就灭。事闻，加布政使衔。

　　福建督抚以占梅急公好义，品学兼优，奏请简用。得旨召见，病辞，遂不出。占梅工诗书，精音乐。军兴之时，文移批答多出其手；暇则弹琴歌咏，若无事然。筑潜园于西门内，结构甚佳。士之出入竹堑者无不礼焉，文酒之盛冠北台。着琴余草八卷，未刊，宗干序之；又有潜园唱和集。同治四年卒，年四十有九。弟汝梅字若村，少入泮。光绪六年，巡抚岑毓英创造大甲溪桥，赞襄最力。及建省后，督办铁路清赋，有名于时。

　　连横曰：侯官杨浚新修淡水厅志，其文多谬，乃复挟其私心，以衡人物，亦何足以征信哉？林占梅为一时之杰，倾家纾难，保障北台，忌者多方构陷，占梅竟以愤死。浚不于此时为之表白，而列其人于志余，谓颇有一发千钧之力。夫一发千钧，厥功多矣，列之志余，不亦小哉？同安林豪曰：『占梅力排众议，投袂而前。悉群虏于目中，运全局于掌上。屡收要隘；再复坚城。以视夫阶下叩头者，其人之贤不肖何如也』。连横曰：林豪之论，贤于杨浚。作史须有三长，而知人论世，尤贵史德，而后不致颠倒也。

　　罗、陈列传

　　罗冠英，字福泽，广东潮州人。祖某来台，居彰化东势角庄。庄据大甲溪左，群山环抱，中拓平原，居民多力穑尚武。而冠英精火器，百步外无虚发；善谋略，料事多奇中。内山有某甲者，顽器比党，鱼肉孱愚。冠英令健儿扼险待，进而攻之。贼败走，择其尤恶者格杀之。乡人称快。同治元年戴潮春之变，陷彰治，文武多被戕，进兵略大甲，闻冠英名，遣使邀之。不从。

　　当事之起也，冠英集乡人，伸义约，有事相策应；众有难色。冠英奋臂起，晓譬利害；众诺。遂与总理刘衍梯、邑绅吕炳南等，募壮士数百，屯翁仔社，其友廖廷凤从之，散家资为饷。竹堑总办团练林占梅遣人赍金帛结之，请由内山间攻四张犁庄，以捣潮春之家。而潮春已猛扑大甲，大甲人婴城守。代理淡水同知张世英率军至；冠英赴援，大小数战，围始解。闰八月，冠英攻寮脚庄，克之，遂复芦墩汛；廖世元亦拔圆宝庄，据焉，进攻圳寮。林日成自彰化来争，势张甚。世元接战，身被十数创，至翁仔社而卒。世英厚塟之，以兄廖江峰、弟廖树代领其众。十一月，日成复攻大甲，断水道；冠英又救之。分军为二，邀战于新厝仔，大呼陷阵，斩首二十余级，遂与大安庄人合攻水汴头。城中闻炮声，分道接战。廷凤亦督屯番自后入，首尾夹击。日成大溃，城围复解。二年，世英遣冠英等攻马公厝，拔之，略地至四张犁庄。当是时官军大集，潮春亲攻嘉义，以陈梓生守之。冠英乘势突入，破其险阻，获旗帜军器甚多。潮春遂无所据。十二月，官军复彰化，潮春被杀。三年夏四月，福建陆路提督林文察率军攻小埔心，陈弄拒战，相持数日。冠英突围入，周视各垒，中炮亡。军门震悼，遣员护丧归。事平，上其功，下旨建坊，入祀昭忠祠，追赠忠信校尉。

　　陈澄清，小名贶，嘉义涂库人。性明毅，遇事果断。有友十余人，皆勇敢负气，缓急可恃，遇之如手足。涂库距嘉邑西北，当孔道。当是时中原俶扰，淡、彰亦分类械斗，有司畏葸，莫敢办。澄清隐忧之，乃于所居竹围外筑垣凿濠，建炮垒、布竹钉、聚米盐食物，为三年蓄。左右田园悉种番薯栽山菁，以防不给。

　　已而戴潮春起事，陷彰化，杀文武，进攻嘉义，各庄多被略。澄清独起兵拒。附近粤庄暨盐水港，联防固守，倚以为重。同治元年秋七月，台湾镇林向荣驻军斗六，檄澄清运粮。尝一日七战，三袭敌营。向荣嘉之，锡五品衔及名马珍物。及斗六陷，攻涂库。陈弄、严辨以众踞街中，市肆皆罢。澄清设伏待，遣壮士苏阿传率十余人，假旗号，径至街中，呼曰：『我元帅谕尔等安堵，照常贸易，违者斩』。弄众方骇顾，而阿传遽大呼杀贼而出。弄率所部追之，伏兵尽起，扼险击。阿传奋勇鏖杀，殪数人。及归，无一伤者。阿传与吴婴、陈瑞基、吴戆、王明俱善战，冲锋陷阵。弄等惮之，谓之「五虎」。

　　初，潮春以书招澄清，不从。及弄据涂库，誓必灭之。兄必湖挺身谒弄，弄露刃以见，必湖笑曰：『始吾以大哥为豪杰，倾心相向愿效力；今乃知非欲成大事者。不然如愚兄弟亦足供指臂，而见拒如此』？弄曰：『女果从，吾岂相拒？但恐未必然尔』。必湖因说之曰：『我兄弟欲相从久矣，乘时建不世之业，此士之一时也。然不假重权，无以令众。如肯畀一将军，则明日当举旗相应』。弄喜，延之坐，与谈竟日，授以令。警备稍懈。必湖归，即集义勇，约五鼓并力攻之。而是夜三更，澄清已遣人毁屋，阻归路。弄见火起，知为所绐，踉跄去。自是不敢复攻涂库。

　　澄清之治军也，禁赌，禁洋烟，禁奸盗，赏罚严明，多纵间谍，谂虚实。每出军，不言所向，举刃而前；既至，始下令突击，故能以少胜众。或问之。曰：『兵危事也，以奇用之；静如处女，动如脱兔；临机应变，而后有功。若大张声势，旗鼓喧阗，是使贼知，非所以制胜也』。又曰：『兵不在多，在勇敢；多则众心不一，进退失据，虽有良将，无所用之』。故所用祗数十人，并养其家于竹围内，与共甘苦。拒战三年，毫无所损。侄适约居下庄，相去二里许，有众三、四十人，亦能战。邻乡丁壮听命者又六、七百人，故能持久。潮春既平，澄清欲诛胁从，必湖止之。弟澄江攻元掌庄，中炮死，澄清力击之，禽其渠十余人，枭以祭基，后任斗六门都司。

　　初澄清起兵，埔姜仑庄生员刘丰庆，粤籍也，闻其义，每助铅药，故无乏。后为其叔阿霖所杀，澄清为复仇。谈者以为有古烈士风。

　　连横曰：嘉义之有涂库，犹淡水之有翁仔社也。弹丸之地，虽不足以系大局，而罗冠英驻蓊仔社，林日成不能破大甲而略淡水；陈澄清守涂库，陈弄不能掠盐水港以迫嘉义。非地之足恃，而人之可用也。不然，以斗六门之险，负山扼溪，可以自固；而林向荣竟全师以没。成败之机，何其异耶？冠英纵横转战，抱义以陨，人称其勇。若澄清之从容布置，运筹决策，尤有名将之风焉。

　　沈葆桢列传

　　沈葆桢，字幼丹，福建侯官人。以翰林出任江西广信府。太平之役，与妻林氏乞援守城，由是知名，历升至总理各国事务大臣，事在清史。

