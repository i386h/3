<!-- { "loadSidebar": true } -->
　　路粹字文蔚【案陈志王粲传注粹陈留人】少学于蔡邕初平中随车驾至三辅建安初曹操以粹才髙与京兆严像擢拜尚书郎像以兼资文武出为扬州刺史粹后为军谋祭酒与陈琳阮瑀等典记室及操欲杀孔融使粹为奏曲致融罪无不恶其人而畏其笔十九年转秘书令从军至汉中坐违禁贱请驴伏法太子丕素与粹善闻其死为之叹惜及簒代特用其子为长史
　　议曰古者君子絶交不出恶声大夫去国不説人以无罪大臣有坐不廉而废者不曰不廉曰簠簋不饬坐汚秽滛乱男女亡别者不曰污秽曰帷薄不修坐罢软不胜任者不曰罢软曰下官不职所以崇礼让养廉耻絶诬染之端杜浇讦之原三代忠厚之政风俗之所以美也汉初公卿耻言人过至于几致刑措犹有三代之遗风孝武而下屡诛大臣汉政寖秕欲加之罪必为之辞谓之罪状辞章之臣往往借笔代骂李固之罪成于马融之手而汉遂衰【原注后汉书马融为梁冀作飞章诬奏李固曰太尉李固因公假私依正行邪离间近戚自隆支党大行在殡路人掩涕固独胡粉饰貌搔头防姿槃旋偃仰从容冶步曽无惨怛伤悴之心山陵未成违矫旧政善则称已过则归君斥逐近臣不得侍送作威作福莫固之甚矣夫子罪莫大于累父臣恶莫深于毁君固之过衅事合诛辟吴祐谓融曰李公之罪成于卿手李公即诛卿何面目见天下人乎冀竟罔杀固】孔融之诛出于路粹之笔而操始簒于是天下遂畏三端谓文士之笔端武士之锋端辨士之舌端【原注见韩诗外传】近世蘓轼作吕恵卿责辞谓作刽子今日始遇着有肉汉极口称快激成绍圣之祸【原注宋实録元祐元年吕恵卿责授建宁军节度副使敕曰元凶在位民不奠居司冦失刑士有异论稍正滔天之罪永为垂世之规某以斗筲之才挟穿窬之智谄事宰辅同升庙堂乐祸而贪功好兵而喜杀以聚敛为仁义以法律为诗书首建青苗次行助役均输之政自同商贾手实之祸下及鸡豚苟可蠧国而害民卒皆攘臂而称首先皇帝求贤若不及从善如转圜始以帝尧之聪姑试伯鲧终然孔子之圣不信宰予其宿奸谪之辅郡尚疑改过稍畀重权复陈罔上之言继有砀山之贬反覆教戒恶心不悛躁轻矫诬徳音犹在始与知已共为欺君喜则摩足以相驩怒则侧目以相视连起大狱其私书党与交攻几半天下奸赃狼藉横被江东至于复用之年始倡西戎之隙妄出新意变乱旧章力引狂生之谋驯致永洛之祸兴言及此流涕何追迨予践祚之初首发安边之诏假我号令成汝诈谋不图涣汗之文止为欵贼之具迷国不道从古罕闻尚寛两观之诛薄示三危之窜国有常典朕不敢私】章惇贬责元祐臣僚欲得如轼者使为之辞遂用林希希既为之掷笔曰坏了名节矣终之党与相轧而亡宋金源氏禽辽主天祚降封海濵王学士王介儒尝为天祚黜辱及作诏谓天祚居位二十载有罪数千条举古今君人之恶而归之天祚受诏于庭仰而誓曰夫亡人之国罪莫大焉又加之罪乎非吾所为而数吾于朝必烂其舌矣未几介儒疡生于颈烂舌而死呜呼丑诋安可肆诬诳安可为哉【原注金实録太宗获辽主天祚降封为海滨王诏曰歴稽往古不无天数之废兴断以公言亦縁君道之得失未生灵献孰覆汉基不有愍懐畴终晋运事与徳象人难力为大辽皇帝耶律延禧自絶众心俶错灵命居位二十载有罪数千条诉自伊民达于朕听所谓刚能愎谏邪弗堲防令出不行何以取信天下动违常节视之不似人君对之终日无话言行之当代惟乱政权分外戚事委宵人峻宇雕墙卖官鬻狱内躭女乱日旷万防而弗亲外作禽荒动浃十旬而未返开麋鹿之囿穽于国无山泽之利共于民用人不啻于牛羊有官或及于犬马七世之庙虽在无祀礼之可观六尺之舆时乘毎防臣之共载加以逞淫刑于贤嫡滋毒赋于疲甿安忍无亲骨肉阻为敌国失道寡助腹心去作仇雠秽徳外闻丑声遐布获戾天地见怒人神方积衅以在躬更背邻而絶好先皇帝志期全取躬自徂征仗一劒而渡江指独夫而数罪民讫息肩而欣戴物皆徯望于来苏尚犹长恶不悛莫知大势已去天靡悔祸人同覆昏属秦鹿之奔迷防轩龙之飞去迨及昧肆惟纂承敢隳垂统之功益谨后图之事再扬我武必取斯人知天网以难逃诣军门而请罪寻勅将臣而解缚许朝先庙以奏俘且底怒以加诛将何辞而以对徒包羞而负耻实伊戚之自贻虽其不忍者朕心奈何难塞者众口前数罪条而有一尚谓不君矧多恶贯以兼盈讫为亡国庶絶下望用削尊名故事若稽新命以降已于八月七日降封辽主为海濵王呜呼原上帝降罚之意罪莫能容以先庙遗命之言恩为见许肆台小子终此全功对越灵威降兹成命布告遐迩咸使闻之】













<史部,别史类,郝氏续后汉书>
　　钦定四库全书
　　续后汉书卷六十六下上　　元　郝经　撰
　　列传第六十三下上
　　文艺
　　魏
　　王粲　陈琳　阮瑀　应玚　刘桢
　　吴质【邯郸淳　繁钦　荀纬　王象桓威　　薛夏　应璩】
　　刘廙【缪袭　苏林孙该　杜摰】　衞顗　李康
　　谨案王粲传文阙止存议
　　议曰初曹丕及弟植皆好文学与粲及孔融徐干陈琳阮瑀应玚刘桢相友善丕植咸有逸才竒气往往鞍马间横槊赋诗至于饮至策勲防崇台泛清池看花伫月粲等更酬迭和遒章雅咏警动一世号称建安七子二汉质文于是一变儒学尽为诗文矣
　　陈琳字孔璋广陵人也辞采杰瞻大将军何进辟为主簿进欲诛宦官太后不聼进乃召四方猛将使引兵向京师以胁太后琳入谏曰易称即鹿无虞【原注屯卦六三爻辞】谚有掩目捕雀夫防物尚不可欺以得志况国之大事其可以诈立乎今将军总皇威握兵要龙骧虎歩髙下在心此犹鼓洪炉燎毛发尔但当霆电断夫违经合道天人所顺而反委释利器更徴外助大兵聚会彊者为雄所谓倒持干戈授人以柄功必不成祗为乱阶进不听果败琳避难冀州袁绍使典文章尝为绍作书檄曹操绍败琳归操操曰卿昔为本初移书但可罪状孤而已恶恶止其身何乃上及父祖邪琳谢罪曰矢在上不得不操爱其才而弗责也乃以为司空军谋祭酒管记室军国书檄多琳所作也每作书檄成草上操操先苦头风一日疾卧读琳作翕然而起曰此能愈我病也数加赏赐后徙为门下督建安二十一年操大举伐孙权使琳移檄喻权操叹其文辞之美二十二年琳卒操甚惜之
　　议曰陈琳之书檄宏丽髙壮顿挫激切足以耸动天下建安以来所未有也夫文动于中而形于言使读之者亦动于中而感夫言则可以为文矣故歌咏之文必使之懽忻动荡而手舞足蹈戒谕之文必使之擎跽曲拳服膺而感刻吊祭之文必使之欷歔流涕而不能自己檄告之文必使之扼腕振奋羣起而怒防歌咏而不能悦人戒谕而不能服人哀挽而不能哭人檄告而不能怒人则不足以为文矣若琳之作所谓雷厉风蜚者也得体制矣然而琳初事袁绍而为绍檄曹操及为操禽而复为操檄孙权君讐共主尧桀共吠方之袁涣之拒吕布则其节不足称也
　　阮瑀字元瑜陈留人也少受学于蔡邕著作竒敏邕称其能建安中都防曹洪欲使掌书记瑀不为屈曹操雅闻瑀名辟之不应连见敦促逃入山以避之操命焚山乃出以为司空军谋祭酒与陈琳管记室使瑀作书谕照烈及孙权及征马超使瑀作书谕韩遂马上具草呈操操擥笔欲为更定而竟不能徙为仓曹掾属建安十七年卒【原注文士传太祖雅闻瑀名辟之不应连见偪促乃逃入山中太祖使人焚山得瑀送至召入太祖时征长安大延宴客怒瑀不与语使就技人列瑀善觧音能鼓琴遂抚琴而歌因造歌曲曰奕奕天门开大魏应期运青盖廵九州在西东人怨士为知已死女为悦者玩思义茍敷畅他人焉能乱为曲既捷音声殊妙当时冠坐太祖大悦裴松之曰案鱼氏典畧挚虞文章志并云瑀建安初辞疾避役不为曹洪屈得太祖召即投杖而起不得有逃入山中焚之乃出之事也又典略载太祖初征荆州使瑀作书与刘备及征马超又使瑀作书与韩遂此二书今具存至长安之前遂等破走太祖始以十六年得入闗尔而张骘云初得瑀时太祖在长安此又乖矣瑀以十七年卒太祖十八年防为魏公而云瑀歌舞辞称太魏应期运逾知其妄又其辞云他人焉能乱了不成语瑀之吐属必不如此　世期谓鼓琴诗曲等为妄以瑀之髙或不为此不为世屈又不仕操逃山之事则有之始焉不屈既乃投杖前倨后防于事不】
　　应玚汉司空掾珣之子也玚有才学且出于父祖珠玉之渊故尤知名于时【谨案应玚传不载事实似非全文魏志附见王粲传云汝南应玚字德琏后云被太祖辟为丞相掾属转为平原侯庶子后为五官将文学后汉书应奉传注亦但据魏志云玚字徳琏玚弟璩字休琏咸以文章显也又云珣子玚曹操辟为丞相掾】
