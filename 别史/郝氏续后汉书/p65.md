<!-- { "loadSidebar": true } -->
　　刘煜字子淮南成惪人光武子阜陵质王延之后也【原注后汉书延郭后子初封淮阳后徙阜陵】父普母修产涣及煜涣九岁煜七岁而母病困临终戒涣煜以普之侍人有謟害之性身死之后惧必乱家汝长大能除之则吾无恨矣煜年十三谓兄涣曰亡母之言可以行矣涣曰那可尔煜即入室杀侍者径出拜墓舍内大惊白普普怒遣人追煜煜还拜谢曰亡母顾命之言敢受不请擅行之罚普心异之遂不责也汝南许邵名知人避地州称煜有佐世之才扬士多轻侠狡桀有郑宝张多许干之属各拥部曲寳最骁果才力过人一方所惮欲驱畧百姓越赴江表以煜高族名人欲彊逼使为唱煜时年二十余内忧之而未有縁会曹操遣使诣州有所案问煜徃见为论事势要将与归驻止数日宝果从数百人赍牛酒来使煜令家僮将其众坐中门外为设酒饭与宝于内宴饮宻勒健儿令因行觞斫寳宝性不甘酒视甚明觞者不敢发煜因自取佩刀斫杀寳斩其首以令军云曹公有令敢有动者与寳同罪众皆惊怖走还营营有督将精兵数千惧其为乱煜即乘宝马将家僮数人诣寳营门呼其渠帅喻以祸福皆叩头门内煜煜抚慰安怀咸悉脱服推煜为主煜覩汉室渐微已为支属不欲权兵遂委其部曲与庐江太守刘勲勲怪其故煜曰寳无法制其众素以钞畧为利仆宿无资而整齐之必懐怨难久故相与尔时勲兵彊于江淮之间孙防恶之遣使卑辞厚币以书説勲曰上缭宗民数欺下国忿之有年矣击之路不便愿因大国伐之上缭甚实得之可以富国请出兵为外援勲信之又得防珠寳葛越喜悦外内尽贺而煜独否勲问其故对曰上缭虽小城坚池深攻难守易不可旬日而举则兵疲于外而国内虚防乗虚而袭我后则不能独守是将军进屈于敌退无所归若军必出祸今至矣勲不从兴兵伐上缭防果袭其后勲穷踧遂奔操操至夀春时庐江界有山贼陈防众数万人临险而守先时遣偏将致诛莫能擒克操问羣下可伐与不咸云山峻高而谿谷深隘守易攻难又无之不足为损得之不足为益煜曰防等小竪因乱赴险遂相依为彊尔非有爵命威信相服也往者偏将资轻而中国未夷故防敢据险以守今天下畧定后伏先诛夫畏死趋赏愚智所同故广武君为韩信画防谓其威名足以先声后实而服邻国也况明公之徳东征西怨先开赏募大兵临之令宣之日军门启而虏自溃矣操笑曰卿言近之遂遣猛将在前大军在后至则克防如煜所度操还辟煜为司空仓曹掾【原注子曰太祖征煜及蒋济胡质等五人皆州名士每舍亭传未曽不讲所以见重内论国邑先贤御贼固守行军进退之宜外料敌之变化彼我虚实战争之术夙夜不解而煜独卧车中终不一言济恠而问之煜答曰对明主非精神不接精神可学而得乎及见太祖太祖果问州先贤贼之形埶四人争对待次而言再见如此太祖每和悦而煜终不一言四人之后一见太祖止无所复问煜乃设逺言以动太祖适知便止若是者三其防趣以为逺言宜徴精神独见以尽其机不宜于猥坐説也太祖已探其心矣坐罢寻以四人为令而授煜以心腹之任每有疑事輙以函问煜至一夜数十至耳】操伐张鲁转煜为主簿既至汉中山峻难登军食颇乏操曰此妖妄之国尔何能为有无吾军少食不如速还便自引归令煜督后诸军使以次出煜防鲁可克加粮道不继虽出军犹不能皆全驰白操不如致攻遂进兵多出弩以射其营鲁奔走汉中遂平煜进曰明公以步卒五千将诛董卓北破袁绍南征刘表九州百郡十并其八威震天下势慴海外今举汉中蜀人望风破胆失守推此而前蜀可檄而定刘备人杰也有度而迟得蜀日浅蜀人未附今破汉中蜀人震恐其势自倾以公之神明因其倾而压之无不克也若小缓之诸葛亮明于治国而为相闗羽张飞勇冠三军而为将蜀民既定据险守要则不可犯矣今不取必为后忧操不从居七日蜀降者言蜀中一日数十惊虽斩之不能安也操悔问煜今尚可击否煜曰今已小定未可击也遂还以煜为行军长史兼领军延康元年汉将孟达率众降达有容止才观曹丕甚器爱之使达为新城太守加散骑常侍煜以为达有茍得之心而恃才好术必不能感恩懐义新城与吴蜀接连若有变态必为国患丕意不易后达终于叛败【原注傅子曰初太祖时魏讽有重名自卿相已下皆倾心交之其后孟逹去刘备归文帝论者多称有乐毅之量煜一见讽达而皆云必反卒如其言】黄初元年以煜为侍中赐爵闗内侯丕令羣臣料昭烈当为闗羽出报呉不众议咸云蜀小国尔名将惟羽羽死军破国内忧惧无縁复出晔独曰蜀虽狭弱而备之谋欲以威武自强势必用众以示其有余且闗羽与备义为君臣恩犹父子羽死不能为兴军报敌于始终之分不足后昭烈果出兵击吴呉悉国应之而孙权遣使称藩朝臣皆贺丕以问煜煜对曰权无故求降必内有急权前袭杀闗羽取荆州四郡刘备必大兴师伐之外有彊冦众心不安又恐中国承其衅故委地求降一以却中国之兵二则假中国之援以强其众而疑敌人权善用兵见防知变计必出此今天下三分中国十有其八吴蜀各保一州阻山依水有急相救此小国之利也今还自相攻天亡之也宜大兴师径渡江袭之蜀攻其外我袭其内吴之亡不出旬月矣吴亡则蜀孤若割呉之半以与蜀固不能久存况蜀得其外我得其内乎一日纵敌数世之患不可不察也丕曰人称臣降而伐之疑天下欲来者心不若且受吴降而袭蜀之后也对曰蜀逺吴近又闻中国伐之便还军不能止也今备已怒故兴兵击吴闻我伐呉知吴必亡必喜而进与我争割呉地必不改计抑怒救吴必然之势也丕不听遂受吴降即拜权为呉王煜又进曰不可先帝征伐天下十兼其八威震海内陛下受禅即真徳合天地声暨四逺此实然之势非卑臣颂言也权虽有雄才故汉骠骑将军南昌侯尔官轻势卑士民有畏中国心不可彊廹与成所谋也不得已受其降可进其将军号封十万户侯不可即以为王也夫王位去天子一阶尔其礼秩服御相乱也彼直为侯江南士民未有君臣之义也我信其伪降就封殖之崇其位号定其君臣是为虎傅翼也权既受王位却蜀兵之后外尽礼以事中国使其国内皆闻之内为无礼以怒陛下陛下赫然发怒兴兵讨之乃徐告其民曰我委身事中国不爱珍货重宝随时贡献不敢失臣礼也而无故伐我必欲残我国家俘我民人子女以为僮仆妾吴民无縁不信其言也信其言而感怒上下同心战加十倍矣又不从及昭烈败退权礼敬转废丕欲兴兵伐之煜以为彼新得志上下齐心而阻带江湖必难仓卒丕不听五年如广陵泗口命荆扬州诸军并进防羣臣问权当自来不咸曰陛下亲征权恐怖必举国而应又不敢以大众委之臣下必自将而来煜曰彼谓陛下欲以万乗之重牵已而超越江湖者在于别将必勒兵待事未有进退也丕停住积日权果不至丕乃旋师曰卿防之是也当念为吾灭二贼不可但知其情而已曹叡立进爵东亭侯邑三百户辽东太守公孙渊夺叔父位擅自立遣使表状煜以为公孙氏汉时所用遂世官相承水则由海陆则阻山故胡夷絶逺难制而世权日久今若不诛后必生患若懐贰阻兵然后致诛于事为难不如因其新立有党有仇先其不意以兵临之开设赏募可不劳师而定也后渊竟反煜在朝畧不交接时人或问其故煜答曰魏室即阼尚新智者知命俗或未咸仆在汉为支叶于魏备腹心寡偶少徒于宜未失也太和六年以疾拜太中大夫叡将伐汉朝臣内外皆曰不可煜入与叡议因曰可伐出与朝臣言则曰不可伐煜有胆智言之皆有形中领军杨暨从叡行天渊池叡论伐蜀事暨切谏叡曰卿书生焉知兵事暨谢曰臣出自儒生之末陛下过听抜臣羣萃之中立之六军之上臣有微心不敢不尽言臣言诚不足采侍中刘煜先帝谋臣常曰蜀不可伐叡曰煜与吾言蜀可伐暨曰煜可召质也诏煜至叡问煜终不言后独见煜责帝曰伐国大谋也臣得与闻常恐眯梦【谨案陈志作昧梦通志作眛梦与此合】漏泄以益臣罪焉敢向人言之夫兵诡道也军事未发不厌其宻也陛下显然露之臣恐敌国已闻之矣于是叡谢之煜出责暨曰夫钓者中大鱼则纵而随之须可制而后牵则无不得也人主之威岂徒大鱼而已子诚直臣然计不足采不可不精思也暨亦谢之煜能应变持两端如此或恶煜于叡曰煜不尽忠善伺上意所趋而合之陛下试与煜言皆反意而问之若皆与所问反者是煜常与圣意合也复每问皆同者煜之情必无所逃矣帝如其言以验之果得其情遂疏焉煜因发狂出为大鸿胪以忧卒【原注傅子曰谚曰巧诈不如拙诚信矣以煜之明智权计若居之以徳义行之以忠信古之上贤何以加诸独任才智不与世士相经纬内不推心事上外困于俗卒不能自安于天下岂不惜哉】諡曰景侯子寓嗣少子陶亦高才而薄于行官至平原太守【案刘陶见死国传】蒋济字子通楚国平阿人也仕郡计吏州别驾建安十三年孙权率众围合肥时曹仁攻荆州遇疾疫惟遣将军张喜单将千骑过领汝南兵以解围颇复疾疫济乃宻白刺史伪得喜书云步骑四万已到雩娄【谨案陈志作雱娄通志作雩娄与此合】遣主簿迎喜三部使赍书语城中守将一部得入城二部为贼所得权信之遽烧围走城用得全明年使于谯操问济曰昔孤与袁本初对官渡徙燕白马民民不得走贼亦不敢钞今欲徙淮南民何如济对曰是时兵弱贼彊不徙必失之自破袁绍北抜栁城南向江汉荆州交臂威震天下民无他志然百姓怀土实不乐徙惧必不安操不从而江淮间十余万众皆惊走吴后济使诣邺操迎见大笑曰本但欲使避贼乃更驱尽之拜济丹阳太守操南伐还以温恢为州刺史济为别驾令曰季子为臣吴宜有君今君还州吾无忧矣民有诬告济为谋叛主率者操闻之指有令【谨案志作前令通志作有令与此合】与左将军于禁沛相封仁等曰蒋济宁有此事吾为不知人也此必愚民乐乱妄引之尔促理出之辟为丞相主簿西曹属令曰舜举臯陶不仁者逺臧否得中望于贤属矣关羽围樊襄县操以天子在许近贼欲徙都司马懿及济説操曰于禁等为水所没非战攻之失于国家大计未足有损刘备孙权外亲内疏关羽得志权必不愿也可遣人劝权蹑其后许割江南以封权则樊围自解操如其言权闻之引兵西袭公安江陵羽遂见禽曹丕立转为相国长史及簒代出为东中郎将济请留诏曰高祖歌曰安得猛士守四方天下未宁要须良臣以镇边境如其无事乃还鸣玉未为后也济上万机论丕善之入为散骑常侍时丕有诏诏征南将军夏侯尚曰卿腹心重将时当任使恩施足死惠爱可怀作威作福杀人活人尚以示济济既至丕问曰卿所闻见天下风教何如济对曰未有他善但见亡国之语尔丕忿然作色而问其故济具以答因曰夫作威作福书之明诫天子无戏古人所慎惟陛下察之于是帝意解遣追取前诏黄初三年与曹仁伐吴济别袭羡溪仁欲攻濡须洲中济曰贼据西岸列船上流而兵入洲中是为自内地狱危亡之道也仁不从果败仁卒复以济为东中郎将代领其兵诏曰卿兼资文武志节忼忾常有超越江湖吞吴防之志故复授将率之任顷之征为尚书丕如广陵济表水道难通又上三州论以讽丕不从于是战船数千皆滞不得行议者欲就留兵屯田济以为东近湖北临淮若水盛时贼易为冦不可安屯丕从之即发还到精湖水稍尽尽留船付济船本厯适数百里中济更凿地作四五道蹴船令聚豫作土豚遏断湖水皆引后船一时开遏入淮中丕还雒阳谓济曰事不可不晓吾前决谓分半【谨案陈志作分卒通志作分半与此合】烧船于山阳池中卿于后致之畧与吾俱至谯又每得所陈实入吾意自今讨贼计画善思论之曹叡立赐爵关内侯大司马曹休率军向皖济表以为深入虏地与权精兵对而朱然等在上流乘休后臣未见其利也军至皖吴出兵安陆济又上疏曰今贼示形于西必欲并兵图东宜急诏诸军往救之防休军已败尽弃器仗辎重退还吴欲塞夹口遇救兵至是以军得不没迁为中防军时中书监令号为专任济上疏曰大臣太重国危左右太亲身蔽古之至戒也往者大臣秉事外内扇动陛下卓然自览万机莫不祗肃夫大臣非不忠也然威权在下则众心慢上势之常也陛下既已察之于大臣愿无忘左右左右忠正逺虑未必贤于大臣至于便辟取合或能工之今外所言辄云中书虽使恭慎不敢外交但有此名犹惑世俗况实握事要日在目前傥因疲倦之间有所割制众臣见其能推移于事即亦因时而向之一有此端因当内设自完以此众语私招所交为之内援若此臧否毁誉必有所兴功负赏罚必有所易直道而上者或壅曲阿左右者反达因微而入縁形而出意所狎信不复猜觉此宜圣智所当早闻外以经意则形际自见或恐朝臣畏言不合而受左右之怨莫适以闻臣窃亮陛下潜神黙思公聼并观若事有未尽于理而物有未周于用将改曲易调逺与黄唐角功近昭文武之迹岂近习而已哉然人君犹不可悉天下事以适已明当有所付三官任一臣非周公旦之忠又非管夷吾之公则有弄机败官之当今柱石之士虽少至于行称一州智效一官忠信竭命各奉其职可并驱防不使圣明之朝有専吏之名也诏曰夫骨鲠之臣人主之所仗也济才兼文武服勤尽节每军国大事輙有奏议忠诚奋发吾甚壮之就迁为防军将军加散骑常侍太和六年叡遣平州刺史田豫乗海渡幽州刺史王雄陆道并攻辽东济谏曰凡非相吞之国不侵叛之臣不宜轻伐伐之而不制是驱使为贼也故曰虎狼当路不治狐狸先除大害小害自己今海表之地累世委质嵗选计考不乏职贡议者先之正使一举便克得其民不足益国得其财不足为富傥不如意是为结怨失信也叡不听豫行竟无功而还景初中外勤征役内务宫室怨旷者多而年谷饥俭济上疏曰陛下方当恢崇前绪光济遗业诚未得高枕而治也今虽有十二州至于民数不过汉时一大郡二贼未诛宿兵边陲且耕且战怨旷积年宗庙宫室百事草创农桑者少衣食者多今其所急惟当息耗百姓不至甚弊力田【谨案力田陈志作弊防通志作弊败】之民傥有水旱百万之众不为国用凡使民必须农隙不夺其时夫欲大兴功之君先料其民力而燠休之句践养胎以待用昭王恤病以雪仇故能以弱燕服彊齐羸越灭劲吴今二敌不攻不灭不事即侵当身不除百世之责也以陛下圣明神武之畧舎其缓者专心讨贼臣以为无难矣又懽娱之躭害于精爽神太用则竭形太劳则弊愿大简贤妙足以充百斯男者其冗散未齿且悉分出务在清静诏曰微防军吾弗闻斯言也公孙渊闻将来讨复称臣于孙权乞兵自救叡问济孙权其救辽东乎济曰彼知官备已固利不可得深入则非力所能浅入则劳而无获权虽子弟在危犹将不动况异域之人兼以往者之辱乎今所以外此声者谲其行人以疑于我我之不克冀折后事已尔然沓渚之间去渊尚逺若大军相持事不速决则权之浅规或能轻兵掩袭未可测也曹芳立徙为领军将军进爵昌陵亭侯【原注裴松之载列异传济为领军其妇梦见亡儿涕泣曰死生异路我生时为卿相子孙今在地下为泰山五伯憔悴困辱不可复言今太庙西讴士孙阿今见召为泰山令愿母为白侯属阿令转我得乐处言讫母忽然惊寤明日以白济济曰梦为尔耳不足恠也明日暮复梦曰我来迎新君止在庙下未发之顷暂得来归新君明日日中当发临发多事不复得归永辞于此侯气彊难感悟故自诉于母愿重启侯何惜不一试验之遂道阿之形状言甚备悉天明母重启侯虽云梦不足恠此何太适适亦何惜不一试验之济乃遣人诣太庙下推问孙阿果得之形状证验悉如儿言济涕泣曰防负吾儿于是乃见孙阿具语其事阿不惧当死而喜得为泰山令惟恐济言不信也曰若如节下言阿之愿也不知贤子欲得何职济曰随地下乐者与之阿曰辄当奉教乃厚赏之言讫遣还济欲速知其验从领军门至庙下十步安一人以传消息辰时传阿心痛已时传阿剧日中传阿亡济泣曰虽哀吾儿之不幸且喜亡者有知后月余儿复来语母曰已得转为録事矣】迁太尉初侍中高堂隆论郊祀事以魏为舜后推舜配天济以为舜本姓妫其苗曰田非曹之先着文以追诘隆【原注裴松之曰按蒋济立郊议称曹腾碑文云曹氏族出自邾魏书述曹氏绪亦如之魏武作家传自云曹叔振铎之后故陈思王作武帝诔曰于穆武王胄稷周此其不同者也及至景初明帝从高堂隆议谓魏为舜后后魏为椫晋文称昔我皇祖有虞则其异弥甚寻济难隆及与尚书缪袭往反并有理据文多不载济亦未能定氏族所出但谓魏非舜后而横祀非族降黜太祖不配正天皆为谬妄然于时竟莫能正济又郑注祭法云有虞以上尚徳禘郊祖宗配用有徳自夏已下稍用其姓氏济曰夫蚪龙神于獭獭自祭其先不祭蚪龙也麒麟白虎仁于豺豺自祭其先不祭麒麟白虎也如之説有虞以上豺獭之不若耶臣以为祭法所云见疑学者久矣郑不考正其违而就通其义济豺獭之譬虽似俳谐然其义防有可求焉　曹嵩已不知生本末或以为夏侯氏之子而操又嵩之子则其所出难明其祖虞与周皆非也虽勿议可也】是时曹爽专政丁谧邓飏等轻改法度会有日蚀变诏羣臣问其得失济上疏曰昔大舜佐治戒在比周周公辅政慎于其朋齐侯问灾晏婴对以布惠【原注韩子景公与晏子游于少海登柏寝之台而望其国公曰美哉堂乎后代孰将有此晏子云其田氏乎公曰寡人有国而田氏有之奈何对曰若君欲夺之则近贤而逺不肖治其烦乱轻其刑罚赈穷乏恤孤寡行恩惠崇节俭虽十田氏其如君何】鲁君问异臧孙答以缓役应天塞变乃实人事今二贼未灭将士暴露已数十年男女怨旷百姓贫苦夫为国法度惟命世大才乃能张其纲维以垂于后岂中下之吏所宜改易哉终无益于治适足伤民望宜使文武之臣各守其职率以清平则和气祥瑞可感而致也以随司马懿屯雒水浮桥诛曹爽等进封都乡侯邑七百户济上疏曰臣忝宠上司而爽敢包藏祸心此臣之无任也太傅奋独断之防陛下明其忠节罪人伏诛社稷之福也夫封宠庆赏必加有功今论谋则臣不先知语战则非臣所率而上失其制下受其弊臣备宰司民所具瞻诚恐冒赏之渐自此而兴推让之风由此而废固辞不许【原注孙盛曰蒋济之辞邑可谓不负心矣语曰不为利回不为义疚蒋济其有焉】初济在雒水懿令济与爽书言惟免官而已爽遂诛灭济病其言发病卒諡曰景侯子秀嗣卒子凯嗣咸熈中开建五等以济着勲前朝改封凯为下蔡子
