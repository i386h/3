<!-- { "loadSidebar": true } -->
　　刘放字子弃涿郡人汉广阳顷王子【谨案陈志作顺王误】西乡侯宏之后也【原注汉书武帝子燕王旦太子建是为广阳顷王年表宏作容】歴郡纲纪举孝亷遭世大乱时渔阳王松据郡放徃依之曹操克冀州放説松曰徃者董卓作逆英雄并起阻命擅兵人自封殖惟曹公能拔拯危乱翼戴天子奉辞伐罪所向必克以二袁之彊守则淮南冰消战则官渡大败乗胜席卷将清河朔威刑既合大势已见速至者渐福后服者先亡此乃不俟终日驰骛之时也昔黥布弃南面之尊仗劔归汉诚识废兴之理审去就之分也将军宜投身委命厚自结纳松然之会操讨袁谭于南皮以书招松松举雍奴泉州安次以附之放为松答操书其文甚丽操既善之又闻其説由是辟放建安十年与松俱至操大悦谓放曰昔班彪依窦融而有河西之功【原注后汉书隗嚣拥众天水彪乃避难从之嚣有异志彪着王命论以感之而嚣终不寤遂避地河西河西大将军窦融以为从事深敬待之接以师友之道乃为融画防事汉总西河以拒隗嚣】今一何相似也乃以放参司空军事歴主簿记室出为郃阳祋祤【原注祋都话反祤音诩】赞令太原孙资字彦龙防孤长于兄嫂讲业太学博览传记操为司空辟资会兄为乡人所害资手刄报雠将家属避地河东遂不应命本郡复辟以疾辞友人河东贾逵谓资曰足下抱逸羣之才值旧邦倾覆主将殷勤千里延颈宜崇桑梓之义资感其言遂到署功曹举计吏尚书令荀彧见资叹曰此州承丧乱已久谓其贤智零落今日乃复见孙计君乎表留以为尚书郎出为县令入参丞相军事魏国既建与放俱为秘书郎曹丕立放资转左右丞数月放徙为令黄初初改秘书为中书以放为监资为令各加给事中放赐爵闗内侯资为闗中侯遂掌机宻三年放进爵魏夀亭侯资闗内侯曹叡立尤见宠任同加散骑常侍进放爵西乡侯资乐阳侯汉丞相亮出南郑议者以为可因大发兵就击之叡意亦然以问资资曰昔武皇帝征南郑取张鲁阳平之役危而后济又自徃拔出夏侯渊军数言南郑直为天狱中斜谷道为五百里石穴尔言其深险喜出渊军之辞也又武皇帝圣于用兵察蜀贼栖于山岩视呉虏窜于江湖皆挠而避之不责将士之力不争一朝之忿诚所谓见胜而战知难而退也今若进军就南郑讨亮道既险阻计用精兵又转运镇守南方四州遏御水贼凡用十五六万人必当复更有所发兴天下骚动费力广大此诚陛下所宜深虑夫守战之力力役三倍但以今日见兵分命大将据诸要险威足以震慑强防镇静疆场将士虎睡百姓无事数年之间中国日盛呉蜀二虏必皆自叡由是止时呉人彭绮举义江南【谨案迩鉴纲目呉畨阳贼彭绮反此云举义江南盖沿志注原文】议者以为因此伐之必有所克叡又问资资曰鄱阳宗人前后数有举义者众弱谋浅旋輙乖散昔文皇帝尝宻问贼形势言洞浦杀万人得船千艘数日船人复会江陵被围歴月权裁以千数百兵住东门而其土地无崩解者是有法禁上下相奉持之明验也以此推绮惧未能为权腹心大疾也绮果寻败亡太和末呉遣将周贺浮海诣辽东招诱公孙渊叡欲邀讨之朝议多以为不可惟资决行防果大破之进爵左乡侯乌桓校尉田豫帅西部鲜卑泄归尼等出塞讨轲比能智鬰筑鞬破之还至马邑故城比能帅三万骑围豫叡闻之计未有所出如中书以问监令孙资对曰上谷太守阎志柔弟也为比能素所归信令驰诏使説比能可不劳师而自解矣帝从之比能果释豫还放善为书檄三世诏命多放所为青龙初孙权与汉丞相亮连和欲俱出东西并进边候得权书放乃改易其辞徃徃换其本文而傅合之与征东将军满宠若欲归化封以示亮亮腾与呉大将歩骘等以见权权惧亮疑深自解説是嵗皆加侍中光禄大夫汉呉东西掎角无嵗不惊而叡总摄羣下外图御冦内规庙胜资皆管之然自以受腹心常让事于叡曰动大众举大事宜与羣下共之既以示明且于探求为广朝臣会议资奏当其是非择其善者推成之终不显已之德若人有谴过及爱憎之説复为请解以塞譛润之端如征东将军满宠凉州刺史徐邈并有譛毁之者资皆盛陈其素行使卒无纎介初资在邦邑名出同之右田豫宗艳皆妬害之而杨丰党附豫等専为资构造谤端怨隙甚重资既不以为言而终无恨意豫等慙服求释宿憾结为婚姻资谓之曰吾无憾心不知所释此为卿自薄之卿自厚之尔乃为长子宏取其女及当显位而田豫老疾在家遇之甚厚又致其子于本郡以为孝亷而杨丰子后为尚方吏叡以职事谴怒欲致之法资请活之其周致自全之智如此【谨案志注作其不念旧恶如此】景初二年辽东平以参谋之功各进爵封本县放方城侯资中都侯其年叡寝疾欲以燕王宇为大将军及领军将军夏侯献武卫将军曹爽屯骑校尉曹肇骁骑将军秦朗共辅政放资久典机任献肇心内不平殿中有鸡栖树二人相谓曰此亦久矣其能复防放资闻之惧有后害隂圗间之燕王宇性素恭良陈诚固辞叡引放资入卧内问曰燕王正尔为对曰燕王实自知不堪大任故尔叡曰谁可任者时惟曹爽在放资因荐爽且言宜召司马懿与相参叡曰爽堪其事不爽流汗不能对放蹑其足耳之曰臣以死奉社稷叡从放资言欲用爽懿既而中变敕停前命曹肇弟纂为大将军司马见燕王与肇等出纂惊曰上不安云何悉出宜共还已暮放资闻变夜复入见説叡叡又从之放曰宜为手诏帝曰我困笃不能以黄纸授放作诏放即上牀执帝手彊作之明日宇等欲入放资赍诏出大言曰有诏免燕王宇等官不得停省中宇献肇朗等皆流涕而出【原注汉晋春秋帝以燕王宇为大将军使与领军将军夏侯献武卫将军曹爽屯骑校尉曹肇骁骑将军秦朗等对辅政中书监刘放令孙资久専权宠为朗等素所不善惧有后害隂图间之而宇常在帝侧故未得有言甲申帝气防宇下殿呼曹肇有所议未还而帝少间惟曹爽独在放知之呼资与谋资曰不可动也放曰俱入鼎镬何不可之有乃突前见帝垂泣曰陛下气防若有不讳将以天下付谁帝曰卿不闻用燕王邪放曰陛下忘先帝诏敕藩王不得辅政且陛下方病而曹肇秦朗等便与才人侍疾者言戯燕王拥兵南面不聼臣等入此即竖刁赵髙也今皇太子防弱未能统政外有彊暴之冦内有劳怨之民陛下不逺虑存亡而近系恩旧委祖考之业付二三凡士寝疾数日外内拥隔社稷危殆而已不知此臣等所以痛心也帝得放言大怒曰谁可任者放资乃举爽代宇又曰宜诏司马宣王使相参帝从之放资出曹肇入泣涕固谏帝使肇敕停肇出户放资趋而徃复説止帝帝又从其言放曰宜为手诏帝曰我困笃不能放即上牀执帝手彊作之遂赍出大言曰有诏免燕王宇等官不得停省中于是宇肇献朗相与泣而归第资别传曰帝诏资曰吾年稍长又歴观书传中皆叹息无所不念圗万年后计莫过使亲人广据职势兵任又重今射声校尉缺久欲得亲人谁可用者资曰陛下思深虑逺诚非愚臣所及书传所载皆圣聼所究向使汉髙不知平勃能安刘氏孝武不识金霍付以事殆不可言文皇帝始召曹真还时亲诏臣以重虑及至晏驾陛下即祚犹有曹休外内之望頼遭日月御勒不倾使各守分职纎介不间以此推之亲臣贵戚虽当据势握兵宜使轻重素定若诸侯典兵力均衡平宠齐爱等则不相为服不相为服则意有异同今五营所领见兵常不过数百选授校尉如其辈为有畴匹至于重大之任能有所维纲者宜以圣恩简择如平勃金霍刘章等一二人渐殊其威重使相镇固于事为善帝曰然如卿言当为吾逺虑所图今日可参平勃侔金霍双刘章者其谁哉资曰臣闻知人则哲惟帝难之唐虞之圣凡所进用明试以功陈平初事汉祖綘灌等谤平有受金盗嫂之罪周勃以吹箫引彊始事髙祖亦未知名也髙祖察其行迹然后知可付以大事霍光给侍中二十余年小心谨慎乃见亲信日防夷狄以至孝质直特见擢用左右尚曰妄得一胡儿而重贵之平勃虽安汉嗣其终勃被反名平劣自免于吕须之防上官桀桑羊与霍光争权防成祸乱此诚知人之不易为臣之难也又所简择当得陛下所亲当得陛下所信诚非愚臣之所能识别裴松之曰孙刘于时号为専任制断机宻政事无不综资放被托付之问当安危所断而更依违其对无有适莫受人亲任理岂得然案本传及诸书并云放资称賛曹爽劝召宣王魏室之亡祸基于此资之别传出自其家欲以是言掩其大失然恐负国之玷终莫能磨也】遂以曹爽为大将军叡嫌爽才弱复拜尚书孙礼为大将军长史以佐之是时司马懿在汲放资令给使辟邪赍手诏召之先是燕王为叡画计以为闗中事重宜遣懿便道自轵闗西还长安事已使行辟邪复至懿斯须得二诏前后相违疑雒下有变乃乗追锋车驰至京师登牀受诏叡以齐王芳托懿而卒芳立以资决定大谋增邑三百放并前千一百资千户封爱子一人亭侯次子骑都尉余子皆郎中正始元年更加放左光禄大夫资右光禄大夫金印紫绶仪同三司六年放转骠骑资卫将军领监令如故七年复封子一人亭侯曹爽专事多变易旧章放资叹曰吾等累世防宠加以豫闻属托今纵不能匡弼可坐受素餐之禄耶遂固称疾九年二月乃赐诏曰君掌机宻三十余年经营庶事勲着前朝暨朕统位动頼良谋是以曩者增崇宠章同之三事外帅羣官内望谠言属以年耆疾笃上还印绶前后郑重辞防恳切天地以大顺成德君子以善恕成仁重以职事违夺君志今聼所执赐钱百万使兼光禄勲少府亲防诏君养疾于第君其勉进医药頥神和气以永无疆之祚置舍人官骑加以日秩肴酒之膳焉于是各以年老逊位以列侯朝朔望位特进曹爽诛后复以资为侍中领中书令嘉平二年放卒谥曰敬侯子正嗣【原注裴松之曰案头责子羽曰士卿刘许字文生正之弟与张华六人并称文辞可观意思详序晋惠帝世许为越骑校尉】资复逊位归第就拜骠骑将军转侍中特进如故三年卒諡曰贞侯子宏嗣放才计优资而自修不如也放资既善承顺挟才任智职掌宻命终操丕父子三世防三十年抑辛毗而助王思黜燕王宇而进爽懿终祸魏室以是获讥于世然时因羣臣諌争扶赞其义宻陈损益不専导谀言云及咸熈中开建五等以放资着勲前朝改封正方城子宏离石子宏为南阳太守卒宏子楚字子荆天才英博亮拔不羣仕晋为讨虏防军冯翊太守楚孙盛字安国位至秘书监给事中与从弟绰并有文藻盛着魏氏春秋晋阳秋传于世【谨案目録传末附秦朗孔桂今阙】
　　议曰魏氏承东京之不任三公以放资为中书令监职司喉舌兼宦人台阁之权歴事三祖势倾内外终沦鼎命周公谓鲁公不使大臣怨乎不以命为大臣而不用使政柄下移未有不乱且亡者孔子曰鄙夫可与事君也与哉其未得之也患得之既得之患失之苟患失之无所不至矣若放资之徒是已以便佞小才久握机柄惧献肇之语畏燕王之贤乗曹叡违豫裭魄之惑援引匪材使大权失据举国与人而甘心焉呜呼鄙夫虽可恶也亦可畏也
　　赞曰帝难任人若古谟训一或间惎社沉宗偾恭显蠧汉孙刘亡魏履霜坚氷大风有隧
　　钦定四库全书
　　续后汉书卷四十八　　　　元　郝经　撰
　　列传第四十五
　　魏臣
　　曹爽【弟羲　训　何晏　邓飏　丁谧李胜　桓范　鲁芝　杨综】
　　谨案曹爽传阙止存附传内何晏丁谧李胜三篇
