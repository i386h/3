<!-- { "loadSidebar": true } -->
　　议曰尝读曹丕与季重书未尝不撃节称叹辞气瑰伟卓荦飘忽撼揺天壤对客口授神采敏捷短章之竒也季重黾勉奉答辇鱼目以偿夜光动为羞澁笔力气格之相悬有如是者然而丕植累贻书论一时文士及文章利病有敬畏之意则季重虽不在七子之列必有过人之度焉
　　刘廙字恭嗣南阳人也其先汉宗室封安众侯廙年十岁戱于讲堂上颍川司马徳操拊其首曰孺子孺子黄中通理宁自知不廙兄望之有名于世荆州牧刘表辟为从事而其友二人皆以谗毁为表所诛望之又以正諌不合投传告归廙谓望之曰赵杀鸣犊仲尼回轮【原注刘向新序赵简子欲专天下谓其相曰赵有犊犨晋有铎鸣鲁有孔丘吾杀三人者天下可王也扵是乃召犊犨铎鸣而问政焉已即杀之使使者聘孔子于鲁以胖牛肉迎于河上使者谓船人曰孔子即上船中河必流而杀之孔子至使者致命进胖牛之肉孔子仰天而叹曰美哉水乎洋洋乎使丘不济此水者命也夫子路趋而进曰敢问何谓也孔子曰夫犊犨铎鸣晋国之贤大夫也赵简子未得意之时须而后从政及其得意也杀之黄龙不及于涸泽鳯鸟不离其罻罗故刳胎焚林则麒麟不臻覆巢破卵则鳯凰不翔竭泽而渔则龟龙不见鸟兽之于不仁犹知避之况丘乎故虎啸而谷风起龙兴而景云见击庭钟于外而黄钟应于内夫物之相感精神之相应若响之应声影之象形故君子违伤其者今彼已杀吾矣何为之此乎扵是遂回车不渡而还　按窦鸣犊孔丛子作鸣犊窦犨战国防作鸣犊铎犨史记作窦鸣犊舜华或又作鸣铎窦犨诸説不同未知孰是】今兄既不能法栁下惠和光同尘于内则宜模范蠡迁化于外【原注栁下惠事见前注　史记范蠡既雪会稽之耻乃喟然叹曰计然之防七越用其五而得意既已施于国吾欲用之家乃乗扁舟变名易姓适齐为鸱夷子皮之陶为朱公朱公以为陶天下之中诸侯四通货物所交易也乃治产积居与时逐而不责于人故善治生者能择人而任时十九年之中三致千金再分防与贫交防昆弟此所谓富好行其徳者也迁化迁有无化居也】坐而自絶于时殆不可也望之不从寻复见害廙惧奔扬州道中为牋谢表曰考匊过防分遇荣授之显未有管狐桓文之烈孤徳殒命精诚不遂兄望之见礼在昔既无堂构昭前之绩中规不宻用坠祸辟斯乃明神弗祐天降之灾悔吝之负哀号靡及廙之愚浅言行多违惧有浸润三至之间考匊之爱已衰望之之责犹存必伤天慈既往之分门戸殪灭取笑明哲是用迸永渉川路即日到庐江浔阳昔钟仪有南音之操椒举有班荆之思虽逺犹迩敢忘前惠【原注左氏传初楚伍参与蔡太师子朝友其子伍举与声子相善也伍举娶于王子牟王子牟为申公而亡楚人曰伍举实送之伍举奔郑将遂奔晋声子将如晋遇之于郑郊班荆相与食而言复故声子曰是行也吾必复子　傅子曰表既杀望之荆州士人皆自危也夫表之本心扵望之不轻也以直迕情而谗言得入者以无容直之度也据全楚之地不能以成功者未必不由此也夷叔迕武王以成名丁公顺髙祖以受戮二主之度逺也若不逺其度惟褊心是从难乎以容民畜众矣】遂归曹操操辟为丞相掾属转五官将文学丕甚器之命廙通草书廙答书曰初以尊卑不逾礼之常分也是以贪守区区之节不敢修草必如严命诚知劳谦之素不贵殊异若彼之髙而惇白屋如斯之好茍使郭隗不轻于燕九九不忽于齐乐毅自至覇业以隆【原注战国防有以九九求见齐桓公桓公不纳其人曰九九小术君纳之况大于九九者乎于是桓公设庭燎之礼而见之居无防隰朋自逺而至齐遂以覇】亏匹夫之节成巍巍之美虽愚不敏何敢以辞魏国初建为黄门侍操在长安欲亲攻汉中廙上防曰圣人不以智轻俗王者不以人废言故能成功于千载者必以近察逺智周于独断者不耻于下问亦欲博采必尽于众也且韦非能言之物而圣人引以自匡臣才智闇浅愿自比于韦昔乐毅能用弱燕破大齐而不能以轻兵定即墨者夫自为计者虽弱必固欲自溃者虽彊必败也自殿下起军以来三十余年敌无不破彊无不服今以海内之兵百胜之威而孙权负险于吴刘偹不賔于蜀夫夷狄之臣不当冀州之卒权备之籍不比袁绍之业然本初以亡而二冦未捷非闇弱于今而智武于昔也斯自为计者与欲自溃者异势尔故文王伐崇三驾不下归而脩徳然后服之秦为诸侯所征必服及兼天下东向称帝匹夫大呼而社稷用隳是力毙于外而不恤民于内也臣恐边冦非六国之敌而世不乏才土崩之势此不可不察也天下有重得有重失势可得而我勤之此重得也势不可得而我勤之此重失也于今之计莫若料四方之险择要害之处而守之选天下之甲卒随方面而岁更焉殿下可髙枕于广厦潜思于治国广务农桑事从节约修之旬年则国富民安矣操遂进前而报廙曰非但君当知臣臣亦当知君今欲使吾坐行西伯之徳恐非其人也魏讽反廙弟伟为讽所引当相坐诛操令曰叔向不坐弟虎古之制也特原不问徙置丞相仓曹属廙上防谢曰臣罪应倾宗祸当覆族遭乾坤之灵值时来之运扬汤止沸使不燋烂起烟于寒灰之上生华于已枯之木物不答施于天地子不谢生于父母可以死效难用笔陈初伟与讽善廙戒之曰交友之美在于得贤不可不详而世之交者不审择人务合党众有违先圣人交友之义非厚已辅仁之谓也吾观讽不修徳义而专以鸠合为务华而不实此直搅世治名者也卿其慎之勿复与通伟不从故及于难廙上防论治道曰昔者周有乱臣十人有妇人焉九人而已孔子称才难不其然乎明贤者难得也况乱之后百姓凋尽士之存者盖亦无防股肱大职及州郡督司边方重任虽备其官亦未得人也此非选者之不用意盖才匮使之然尔况于长吏以下群职小任能皆简练备得其人也其计莫如督之以法不尔而数转易往来不已送迎之烦不可胜计转易之间輙有奸巧既于其事不省而为政者亦以其不得乆安之故知惠益不得成于已而茍且之可免于患皆将不念尽心于卹民而梦想于声誉此非所以为政之本意也今之所以为黜陟者近颇以州郡之毁誉听往来之浮言尔亦皆得其事实而课其能否也长吏之所以为佳者奉法也忧公也卹民也此三事者或州郡有所不便往来者有所不安而长吏执之不已于治虽得计其声誉未为美阙而从人【谨案阙今志改作屈监本作阙与此合】于治虽失计其声誉必集也长吏皆知黜陟之在此亦何能不去本而就末哉以为长吏皆宜使少乆足使自展岁课之能三年总计乃加黜陟课之皆当以事不得依名事者皆以户口率其垦田之多少及盗贼发兴民之亡叛者为得负之计如此行之则无能之吏修名无益有能之人无名无损法之一行虽无部司之监奸誉妄毁可得而尽事上操甚善之廙著书数十篇及与丁仪共论刑礼皆传于世曹丕立为侍中赐爵关内侯黄初二年卒年四十二无子以弟子阜嗣终陈留太守阜子乔晋惠帝时为豫州刺史时东海缪袭陈留苏林任城孙该河东杜挚皆有才学其所叙述亦传于世缪袭字熈伯父斐字文雅该覧经传六辟公府徴为博士皆不就袭辟御史大夫府厯事魏四世官至尚书光禄勲正始六年卒年六十子悦晋光禄大夫孙绍播徽等皆以文学显于世苏林字孝友博学多闻凡诸书传疑难林皆释之甚有柢要建安中为五官将丕文学黄初中为博士给事中以老归第国有大议遣人就谘之数加赐遗年八十余卒孙该字公达好学能文年二十上计掾召为中着魏书迁博士司徒右长史复入著作景元二年卒官杜挚字徳鲁初上笳赋署司徒军谋掾后举孝亷除中转补秘书挚与毌丘俭乡里亲善贻俭诗求仙药一丸欲以感求助俭答诗而挚竟不迁卒于秘书【原注文章叙録挚与毌丘俭诗曰骐骥马不试婆娑槽间壮士志未伸坎坷多辛酸伊挚为媵臣吕望身操竿夷吾困商贩寗戚对牛叹食其处监门淮隂饥不餐买臣老负薪妻畔呼不还释之宦十年位不増故官才非八子伦而与齐其患无知不在此袁盎未有言被此笃病乆荣卫动不安闻有韩众药信来给一丸俭答曰鳯鸟翔京邑哀鸣有所思才为圣世出徳音何不怡八子未遭遇今者遘明时胡康出陇畆杨伟无相基飞腾冲云天奋迅协光熈骏骥骨法异伯乐观知之但当飬羽翮鸿举必有期体无纎防疾安用问良医聫翩轻栖集还为燕雀嗤韩众药虽良或更不能治悠悠千里情薄言答嘉诗信心感诸中中实不在辞】
　　议曰刘廙才鍳清逺谏操伐汉惧其重失规以西伯操谓之不知君拟非其伦而近于迂不欺之言也则吾为周文王之语岂非自欺欤其论治道谓不宜数易守令不当以声誉黜陟皆知治体之言也自封建废而为郡县至汉孝宣乆任守令増秩赐金而不徙使吏致其能民熟其化于是号多良吏至于综核名实信赏必罚皆汉之善政也廙有见乎此矣
