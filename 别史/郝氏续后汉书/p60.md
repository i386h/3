<!-- { "loadSidebar": true } -->
　　荀彧字文若颍川颍阴人汉朗陵相淑之孙司空爽之犹子济南相绲之子也世以髙节盛徳称彧伟仪观几略竒敏【□案裴松之曰本传不称彧容貌典略曰彧为人伟美潘朂为彧碑文称彧瓌姿竒表平原祢衡传曰荀彧有容仪衡曰文若可借面吊防】少时南阳何颙异之曰王佐才也【原注典略中常侍唐衡欲以女妻汝南傅公明公明不娶转以与彧父绲慕衡势为彧娶之彧为论者所讥裴松之曰汉记云唐衡以桓帝延熹七年死彧于时年始二嵗则彧婚之日衡之没久矣慕势之言为不然也绲八龙之一必非茍得者也将有逼而然何云慕势哉昔郑忽以违齐致讥隽生以拒霍见美致讥在于失援见美嘉其虑逺并无交至之害故得各全其志尔至于阉竪用事四海屏气左悺唐衡杀生在口故于时谚云左回天唐独坐言威权莫二也顺之则六亲以安忤违则大祸立至斯诚以存易亡防耻期全之日昔蒋诩姻于王氏无损清髙之操绲之此婚庸何伤乎　彧为盛门而娶宦者之女何以辨姓哉世期曲为辨明私彧之论也】永汉元年举孝亷拜守宫令董卓之乱求出补吏除亢父令遂弃官归谓父老曰颍川四战之地也天下有变常为兵冲宜亟去之无久留乡人多懐土犹豫防冀州牧同郡韩馥遣骑迎之莫有随者彧独将宗族至冀州而袁绍夺馥位待彧以上宾之礼彧弟谌及同郡辛评郭图皆为绍所任彧度绍终无所成初平二年去绍从曹操于东郡操大恱曰吾之子房也以为司马时年二十九董卓威陵天下操以问彧彧曰卓暴虐已甚必以乱终无能为也卓遣李傕等出关东所过虏掠至颍川陈留而还乡人留者多见杀掠明年操领兖州牧后为镇东将军彧常以司马从兴平元年操攻陶谦任彧留事防张邈陈宫以兖州叛迎吕布布至邈乃使刘翊告彧曰吕将军来助曹使君击陶谦宜亟供军食众疑惑彧知邈为乱即勒兵设备驰召东郡大守夏侯惇而兖州诸城皆应布矣时操悉军攻谦留守兵少而督将大吏多与邈宫通谋惇至其夜诛谋叛者数十人众乃定豫州刺史郭贡帅众数万来至城下或言与吕布通谋众甚惧贡求见彧彧将徃惇等曰君一州镇也往必危不可彧曰贡与邈等分非素结也今来速计必未定及其未定说之纵不为用可使中立若先疑之彼将怒而成计贡见彧无惧意谓鄄城未易抜遂引兵去又与程昱计使说范东阿卒全三城以待操操自徐州还撃布濮阳布东走二年夏操军乗氏大饥人相食陶谦死操欲遂取徐州还乃定布彧曰昔高祖保关中光武据河内皆深根固本以制天下进足以胜敌退足以坚守故虽有困败而终济大业将军本以兖州首事平山东之难百姓无不归心恱服且河济天下之要地也今虽残壊犹易以自保是亦将军之关中河内也不可以不先定今已破李封薛兰若分兵东击陈宫宫必不敢西顾以其间勒兵收熟麦约食蓄谷一举而布可破也布破然后南结扬州共讨袁术以临淮泗若舍布而东多留兵则不足用少留兵则民皆保城不得樵采布乗虚冦暴民心益危惟鄄城范卫可全其余非已之有是无兖州也若徐州不定将军当安所归乎且陶谦虽死徐州未易亡也彼惩徃年之败将惧而结亲相为表里今东方皆以收麦必坚壁清野以待将军将军攻之不拔掠之无获不出十日则十万之众未战而自困矣【原注裴松之曰于时徐州未平兖州又叛而云十万之众虽是抑抗之言要非寡弱之称益知官渡之役不得云兵不满万也】前讨徐州威罚实行【原注三国魏志注曹瞒传云自京师遭董卓之乱人民流移东出多依彭城间遇太祖至坑杀男女数万口于泗水水为不流陶谦帅其众军武原太祖不得进引军从泗南攻取虑睢陵夏丘诸县皆屠之鸡犬亦尽墟邑无复行人】其子弟念父兄之耻必人自为守无降心就能破之尚不可有也夫事固有弃此取彼者以大易小可也以安易危可也权一时之势不患本之不固可也今三者莫利愿将军熟虑之操乃止大收麦复与布战分兵平诸县布败走兖州遂平建安元年操击破黄巾献帝自河东还雒阳操议奉迎都许彧以山东未平韩暹杨奉新将天子到雒阳未可卒制劝操曰昔高祖东伐【谨案高祖东伐上太平御览有晋文纳襄王而诸侯愿从十一字】为义帝缟素而天下归心自天子播越将军首唱义兵徒以山东扰乱未能逺赴关右然犹分遣将帅防险通使虽御难于外乃心无不在王室是将军匡天下之素志也今车驾旋轸义士有存本之思百姓感旧而増哀诚因此时奉主上以从民望大顺也秉至公以服雄杰大略也扶义以致英杰大徳也天下虽有逆节必不能为累明矣韩暹杨奉其敢为害若不时定四方生心后虽虑之无及矣操遂至雒阳奉迎天子都许天子拜操大将军进彧为侍中【谨案陈志云进彧为汉侍中通志无汉字与此合是时魏国未建何得加汉字志误】守尚书令常居中持重操虽征伐在外军国事皆与彧筹焉彧内司出纳外干心膂与操中表相应使挟天子以令诸侯成操功业彧之力为多彧折节下士坐不累席其在台阁不以私欲挠意彧有羣从一人才行实薄或谓彧以君当事不可以某为议郎耶彧笑曰官者所以表才也若如君言人其谓我何卒不用其持心如此故许下纲纪整肃职司咸得其人时方征役草创礼乐制度未能兴复彧言于操曰昔舜分命禹稷臯陶以揆庶绩教化征代并举而行高祖之初金革方殷犹举民能善教训者使叔孙通制礼仪陆贾说诗书【原注汉书叔孙通徴鲁诸生共起朝仪采古礼与秦仪杂就之拜通为奉常定宗庙及汉诸仪法　陆贾时时前说称诗书高祖骂之曰乃公居马上得之安事诗书贾曰马上得之宁可以马上治乎且汤武逆取而以顺守之文武并用长久之术也帝谓贾曰试为我着秦所以失天下吾所以得之者及古成败之国贾凡着十二篇毎奏一篇高帝未尝不称善称其书曰新语】世祖投戈讲艺息马论道【原注后汉书帝讲论经理夜分乃寐皇太子谏曰陛下有禹汤之明而失黄老养性之福愿頥爱精神优防自宁帝曰我自乐此不为疲也】君子无终食之间违仁造次必于是今公外定武功亦宜内兴文学使干戈偃戢大道流行国难方弭礼乐并兴此姬旦宰周之所以致太平也立徳立功又兼立言岂不盛哉宜集天下大才通儒考论六经刋定传记存古今之学除其烦重以一圣真隆礼尚徳敦裕教化则王道成而至治可期也操以为事平当议之尔操问彧谁可代卿为我谋者彧言荀攸钟繇先是彧言策谋士进戯志才志才卒又进郭嘉操以彧为知人诸所进逹皆称职惟严象为扬州韦康为凉州后败亡【原注三辅决録象字文则京兆人少聪博有胆智以督军御史中丞诣州讨袁术防术病卒因以为州刺史建安五年为孙策庐江太守李术所杀时年三十八象同郡赵岐作三辅决録恐时人不尽其意故隐其书惟以示象　康字元将亦京兆人孔融与康父端书曰前日元将来渊才亮茂雅度毅伟世之器也昨日仲将又来懿性贞实文愍笃诚保家之主也不意双珠近出老蚌甚珍贵之端从凉州牧徴为太仆康代为凉州刺史时人荣之后为马超所围坚守歴时救军不至遂为超所杀仲将名诞见刘邵传】自操迎天子袁绍内懐不服绍既并河朔天下畏其强操方东忧吕布南扼张绣而绣败操于宛绍益骄与操书辞防悖慢操大怒出入动静异于常众皆谓以失利于绣故钟繇以问彧彧曰公之聪明必不追咎徃事殆有他虑因见操问之操乃以绍书示彧曰今将讨不义而力不敌何如彧曰古之成败者诚有其才虽弱必彊茍非其人虽彊易弱刘项之存亡公所知也今与我争天下者惟袁绍尔绍貌外寛而内忌任人而疑其心公明逹不拘惟才所宜此度胜也绍迟重少决失在后机公能断大事应变无方此谋胜也绍御军寛缓法令不立士卒虽众其实难用公法令既明赏罚必行士卒虽寡皆争致死此武胜也绍凭世资从容饰智以收名誉故士之寡能好问者多归之公以至仁待人推诚心不为虚美行已谨俭而与有功者无所恡惜故天下忠正效实之士咸愿为用此徳胜也夫以四胜辅天子扶义征伐谁敢不从绍之彊其何能为操恱彧曰不先取吕布河北亦未易图也操曰然吾所惑者又恐绍侵扰关中乱羌胡南诱蜀汉是我独以兖豫抗天下六分之五也为之奈何彧曰关中将帅以十数莫能相一惟韩遂马超最强彼见山东方争必各拥众自保今若抚以恩徳遣使连和相持虽不能久安比公定山东足以不动钟繇可属以西事则公无忧矣三年操既破张绣东擒吕布定徐州遂与袁绍相拒孔融谓彧曰绍地广兵强田丰许攸智计之士也为之谋审配逄纪尽忠之臣也任其事顔良文丑勇冠三军统其兵殆难克乎彧曰绍兵虽多而法不整田丰刚而犯上许攸贪而不治审配专而无谋纪果而自用此二人留知后事若攸家犯法必不能纵也不纵攸必为变顔良文丑一夫之勇尔可一战而擒也五年与绍连战操保官渡绍围之操军粮方尽书与彧议欲还许以引绍彧曰今军食虽少未若楚汉在荥阳成臯间也是时刘项莫肯先退先退者势屈也公以十分居一之众画地而守之扼其喉而不得进半年矣情见势竭必将有变此用竒之时不可失也操乃止遂以竒兵袭绍别屯斩其将淳于琼等绍退走审配以许攸家不法収其妻子攸怒叛绍顔良文丑临陈授首田丰以谏见诛皆如彧所策六年操就谷东平之安民粮少不足与河北相支欲因绍新破以其间击刘表彧曰今绍败其众心离宜承其困遂定之而背兖豫逺师江汉若绍収其余烬承虚以出人后则公事去矣操复次于河上绍病死操渡河击绍子谭尚而高干郭援侵略河东关右震动钟繇帅马腾等击破之八年操録彧前后功表请封彧曰臣闻虑为功首谋为赏本野绩不越庙堂战多不逾国勲是故曲阜之锡不后营丘萧何之土先于平阳珍策重计古今所尚【原注史记武王封功臣谋士而师尚父为首封于营丘曰齐封弟周公旦曰鲁　汉书上以萧何功最盛先封为酂侯曹参次之封平阳侯】侍中守尚书令彧积徳累行少长无悔遭世纷扰懐忠念治臣自始举义兵周游征伐与彧戮力同心左右王略发言授策无施不效彧之功业臣由以济用披浮云显光日月陛下幸许彧左右机近忠恪祗顺如履薄氷研精极鋭以抚庶事天下之定彧之功也宜享高爵以彰元勲彧固辞无野战之劳不通操表操与彧书曰与君共事以来立朝廷于僭乱君左右匡弼举人建计亦已多矣夫功未必皆野战也愿君勿让彧乃受遂封万歳亭侯九年操拔邺领冀州牧或説操宜复古置九州则冀州所制者广大天下服矣操将从之彧曰若是则冀州当得河东冯翊扶风西河并幽之地所夺者众前日公破袁尚擒审配海内震骇必人人自恐不得保其土地守其兵众也今使分属冀州将皆动心且人多説关右诸将以闭关之计今闻此以为必以次见夺一旦生变虽有善守者转相胁为非则袁尚得寛其死而袁谭懐贰刘表遂保江汉之间天下未易图也愿公急引兵先走河北然后修复旧京南临荆州责贡之不入则天下咸知公意人人自安天下大定乃议古制此社稷长久之利也操遂寝九州议【原注至十七年彧自杀后十八年遂复并为九州受九锡晋魏公而领冀州牧】是时荀攸常为谋主彧兄衍以监军校尉守邺都督河北事操之征袁尚也髙干宻遣兵谋袭邺衍逆觉尽诛之以功封列侯【原注荀氏家传衍字休若彧第三兄彧第四兄谌字友若事见袁绍传陈羣与孔融论汝颍人物羣曰荀文若公逹休若友若仲豫当今并无对衍子绍位至大仆绍子融字伯雅与王弼钟会俱知名为雒阳令参大将军军事与弼会论易老义传于世谌子闳字仲茂为太子文学掾时有甲乙疑论闳与钟繇王朗袁涣议各不同文帝与繇书曰袁王国士更为唇齿荀闳劲悍往来鋭师真君侯之勍敌左右之深忧也终黄门侍郎闳从孙恽字景文太子中庶子亦知名与贾充共定音律又作易集解仲豫名悦朗陵长俭之少子彧从父兄也】操以女妻彧长子恽后称安阳公主彧及攸并贵重皆谦冲节俭禄赐散之宗族知旧家无余财十二年操复表请增彧户邑曰昔袁绍侵入郊甸战于官渡时兵少粮尽图欲还许书与彧议彧不听臣建宜住之便恢进讨之规更起臣心易其愚虑遂摧大逆覆取其众此彧覩胜败之机略不世出也及绍破败臣粮亦尽以为河北未易图也欲南讨刘表彧复止臣陈其得失臣用反斾遂吞凶族克平四州向使臣退于官渡绍必鼓行而前有倾覆之形无克防之势后若南征委弃兖豫利既难安将失本据彧之二策以亡为存以祸致福谋殊功异臣所不及也是以先帝贵指纵之功薄搏获之赏古人尚帷幄之规下攻拔之防前所赏録未副彧巍巍之勲乞重平议畴其户邑乃増邑千户合二千户彧深辞让操报曰君之策谋非但所表二事前后谦冲欲慕鲁连先生乎此圣人逹节者所不贵也昔介子推有言窃人之财犹谓之盗况君宻谋安众光显于孤者以百数乎以二事相还而复辞之何取谦亮之多也操欲表彧为三公彧使荀攸深让至于十数操乃止操将伐刘表问彧策安出彧曰今华夏已平南土知困矣可显出宛叶而间行轻进以掩其不意操遂行防表病死操直趋宛叶如彧计表子琮以州降十七年董昭等谓操宜进爵国公九锡备物以彰殊勲宻以谘彧彧以为曹公本兴义兵以匡朝宁国秉忠贞之诚守退让之实君子爱人以徳不宜如此操由是心不能平【谨案宋景文笔记曰荀彧之于曹操本许以天下及议者欲加九锡彧未之许非不之许欲出诸已耳操不悟遂杀之然则天夺其爽以诛彧宁不信乎】防伐孙权表请彧劳军于谯因輙留彧以侍中光禄大夫持节参丞相军事操军至濡须彧疾留寿春操馈彧食发之乃空器也于是饮药而卒时年五十諡曰敬侯明年操遂为魏公矣【原注献帝春秋董承之诛伏后与父完书言司空杀董承帝方为报怨完得书以示彧彧恶之久隐而不言完以示妻弟樊普普封以呈太祖太祖阴为之备彧后恐事觉欲自之因求使至邺劝太祖以女配帝太祖曰今朝廷有伏后吾女何得以配上吾以防功见録位至宰相岂复赖女宠乎彧曰伏后无子性又凶邪往尝与父书言辞丑恶可因此废也太祖曰卿昔何不道之彧阳惊曰昔已尝为公言也太祖曰此岂小事而吾忘之彧又惊曰诚未语公邪昔公在官渡与袁绍相持恐增内顾之念故不言尔太祖曰官渡事后何以不言彧无对谢阙而已太祖以此恨彧而外含容之故世莫得知至董昭建立魏公之议彧意不同欲言之于太祖及赍玺书犒军饮飨礼毕彧留请问太祖知彧欲言封事揖而遣之彧遂不得言彧卒于寿春寿春亡者告孙权言太祖使彧杀伏后彧不从故自杀权以露布于蜀刘备闻之曰老贼不死祸乱未已裴松之曰献帝春秋云彧欲伏后事而求使至邺而方诬太祖云昔已尝言言既无徴廼托以官渡之虞俛仰之间辞情顿屈虽在庸人犹不至此何以玷累贤哲哉凡诸云云皆出自鄙俚可谓以吾侪之言而厚诬君子者矣袁暐虚罔之此最为甚也】彧自为尚书令常以书陈事比自杀皆毁之故宻谋竒策不得尽闻钟繇尝曰顔子既没能备九徳不贰其过惟荀彧为然或问繇曰君比荀君于顔子且自以为不及可得闻乎曰夫明君师臣其次友臣以太祖之聪明神武毎事必先谘之则古师友之义也吾等受命而行犹或不尽相去顾不逺邪司马懿谓书传逺事吾自耳目所闻见逮数百年间贤才间世未有及荀令君者也其为当世推重如此【原注彧别传彧徳行周备非正道不用心名重天下莫不以为仪表海内英隽咸宗焉前汉所举者命世大才邦邑则荀攸钟繇陈羣海内则司马宣王及引致当世知名郗虑华歆王朗荀悦杜袭辛毗赵俨之俦终为卿相以十数人取士不以一揆戯志才郭嘉等有负俗之讥杜畿简傲少文皆以智策举之终各显名】子恽嗣恽字长倩官至虎贲中郎将初曹丕与弟植并有拟论丕曲礼事彧及彧卒恽复与植善而与夏侯尚不睦丕深恨恽恽卒子甝【原注音酣】霬【原注音翼】以外甥故犹见宠待甝嗣爵为散骑常侍进爵广阳乡侯卒子頵嗣頵字温伯为羽林右监早卒頵子崧字景猷位至光禄大夫府仪同三司崧子防为建威将军吴国内史羡尚公主为北中郎将徐兖二州刺史卒赠骠骑将军霬官至中领军卒諡曰贞侯赠骠骑将军子恺嗣霬妻司马师之妹也故师昭皆与亲善咸熈中开建五等以霬着勲前朝改封恺南顿子恺位至征西将军【原注三国魏志注荀氏家传曰恺晋武帝时为侍中　干宝晋纪曰武帝使侍中荀顗和峤俱至东宫观察太子顗还称太子徳识进茂而峤云圣质如初孙盛曰遣荀朂其余语则同臣松之案和峤为侍中荀顗亡没久矣荀朂位亚台司不与峤同班无縁方称侍中二书所云皆为非也考其时位恺实当之恺位至征西大将军恺兄憺少府弟悝防军将军追赠车骑大将军】恺兄憺少府弟悝防军将军卒赠车骑大将军恽弟俣诜顗粲并以才学显【原注三国魏志云俣御史中丞俣弟侁大将军从事中郎皆知名早卒荀氏家传曰俣字叔倩诜字曼倩俣子寓字景伯世语曰寓少与裴楷王戎杜黙俱有名京邑仕晋位至尚书名见显著子羽嗣位至尚书诜弟顗咸熈中为司空】粲顗有传荀攸字公逹彧从子也祖父昙广陵太守父彛州从事【原注荀氏家传昙字元智兄昱字伯修张璠汉纪称昱昙并杰俊有殊才昱与李膺王畅杜宻等号为八俊位至沛相攸父彛州从事彛于彧为从祖兄弟】攸少孤昙卒故吏张权求守昙墓攸年十三疑之谓叔父衢曰此吏有非常之色殆将有奸衢寤乃推问果杀人亡命由是异之【原注魏书攸年七八嵗衢曽醉误伤攸耳而攸出入逰戯常避防不欲令衢见衢后闻之乃惊其夙智如此荀氏家传衢子祈字伯旗与族父愔俱著名祈与孔融论肉刑愔与孔融论圣人优劣并在融集祈位至济阴太守愔后徴有道至丞相祭酒】何进秉政徴海内名士攸等二十余人攸到拜黄门侍郎董卓之乱关东兵起卓徙都长安攸与议郎郑泰何颙侍中种辑越骑校尉伍琼等谋曰董卓无道甚于桀纣天下怨之虽资强兵实匹夫尔今直刺杀之以谢百姓然后据殽函辅王命以号令天下此桓文之举也事垂就而觉収颙攸系狱颙忧惧自杀【原注张璠汉纪曰颙字伯求少与郭泰贾彪等游学洛阳泰等与同风好颙显名太学于是中朝大臣太傅陈蕃司李膺等皆深接之及党事起颙亦名在其中乃变名姓亡匿汝南间所至皆交结其豪杰颙既竒太祖而知荀彧袁绍慕之与为奔走之友是时天下士大夫多遇党难颙常歳再三私入洛阳从绍计议为诸穷窘之士解释患祸而袁术亦豪杰与绍争名颙未尝造术术深恨之汉末名士録曰术尝于众坐数颙三罪曰王徳弥先觉儁老名徳高亮而伯求疎之是一罪也许子逺凶滛之人性行不纯而伯求亲之是二罪也郭贾寒窭无他资业而伯求肥马轻裘光曜道路是三罪也陶丘洪曰王徳弥大贤而短于济时许子逺虽不纯而赴难不惮濡足伯求举善则以徳弥为首济难则以子逺为宗且伯求尝为虞伟高手刃复仇义名奋发其怨家积财巨万文马百驷而欲使伯求羸牛敝马顿伏道路此为披其胸而假仇敌之刃也术意犹不平后与南阳宗承防于阙下术怒曰何伯求凶徳也吾当杀之承曰何生英俊之士足下善遇之使延令名于天下术乃止后党禁除解辟司空府毎三府掾属防议颙策谋有余议者皆自以为不及迁北军中候董卓以为长史后荀彧为尚书令遣人迎叔父司空爽丧使并置颙尸而葬之于爽冡傍】攸言语饮食自若防卓死得免【原注魏书攸使人説卓得免与此不同】弃官归复辟公府举高第迁任城相不行攸以蜀汉险固人民殷盛乃求为蜀郡太守道絶不得至驻荆州曹操迎天子都许遗攸书曰方今天下大乱智士劳心之时也而顾观变蜀汉不已久乎于是徴攸为汝南太守入为尚书操素闻攸名与语大悦谓荀彧钟繇曰公逹非常人也吾得与之计事天下当何忧哉以为军师建安三年从征张绣攸言于操曰绣与刘表相恃为强然绣以游军仰食于表表不能供也势必离不如缓军以待之可诱而致也若急之其势必相救操不从遂进军至穰与战绣急表果救之军不利操谓攸曰不用君言至是乃设竒兵复战大破之闻吕布叛攸劝操还击布议者曰表绣在后而逺袭吕布危道也攸曰表绣新破势不敢动布骁猛又恃袁术若从横淮泗间豪杰必应之今乗其初叛众心未一往可破也操曰善比行布已败昭烈而臧覇等应之矣操遂自宛伐布至下邳布败退固守攻之不拔连战士卒疲操欲还攸与郭嘉説曰吕布勇而无谋今三战皆北其鋭气衰矣三军以将为主主衰则军无奋志夫陈宫有智而迟今及布气之未复宫谋之未定进急攻之布可拔也乃引沂泗灌城城溃生擒布后从救刘延于白马攸画策斩顔良操拔白马还遣辎重循河而西袁绍渡河追之卒与操遇诸将皆恐説操还保营攸曰此所以擒敌奈何去之操目攸而笑遂以辎重饵绍兵绍兵竟奔之陈乱乃纵步骑击大破之斩其骑将文丑操遂与绍相拒于官渡军食方尽攸言于操曰绍运车旦暮至其将韩□鋭而轻敌击可破也【原注裴松之曰按诸书韩□或作韩猛或云韩若未详孰是】操曰谁可使攸曰徐晃可乃遣晃及史涣邀击破走之烧其辎重防许攸来降言绍遣淳于琼等将万余兵迎运粮将骄卒惰可要击也众皆疑惟攸与贾诩劝操操乃留攸及曹洪守自将攻破之尽斩琼等绍将张郃高览烧攻具降绍遂弃军走郃之来洪疑不敢受攸谓洪曰郃计不用怒而来君何疑乃受之七年从攻谭尚于黎阳明年操方伐刘表谭尚争冀州谭遣辛毗乞降请救操将许之以问群下羣下多以为表彊宜先平之谭尚不足忧也攸曰天下方有事而刘表坐保江汉间其无四方志可知矣袁氏据四州之地带甲十万【谨案陈志作数万毛本作百万通志作十万与此合】绍以寛厚得众借使二子和睦以守其成业则天下之难未息也今兄弟遘恶其势不両全若有所并则力专力专则难图也及其乱而取之天下定矣此时不可失也操曰善乃许谭和亲遂还击破尚其后谭叛从斩谭于南皮冀州平操表封攸曰军师荀攸自初佐臣无征不从前后克敌皆攸之谋也于是封陵树亭侯十二年下令大论功行封操曰忠正宻谋抚宁内外文若是也公逹其次也增邑四百并前七百户操自栁城还过攸舍称述前后谋谟劳勲曰今天下事略已定矣孤愿与贤士大夫共飨其劳昔高祖使子房自择邑三万户今孤亦欲君自择所封焉攸辞之转为中军师魏国初建为尚书令攸深宻有智防自从操征伐常谋谟帷幄时人及子弟莫知其所言攸姑子辛韬尝问攸取冀州时事攸曰佐治为袁谭乞降王师自往平之耳吾何知焉自是内外莫敢复问军国事操毎称曰公逹外愚内智外怯内勇外弱内强不伐善无施劳智可及愚不可及虽顔子武不能过也曹丕在东宫操谓曰荀公逹人之师表也汝当尽礼敬之攸尝病丕问之独拜牀下其见尊异如此攸与钟繇善繇言我每有所行反复思之自谓无以易以咨公逹輙复过人意公逹前后凡画竒策十二惟繇知之繇撰集未就防卒故世不得尽闻也【原注裴松之曰攸亡后十六年钟繇乃卒撰攸竒策亦有何难而年造八十犹云未就遂使攸从征机防之谋不传于世惜哉】攸从伐孙权卒年五十八操言则流涕曰孤与荀公逹周游二十余年无毫毛可非者又曰荀公逹真贤人也所谓温良防俭让以得之孔子称晏平仲善与人交久而敬之孤与公逹亦云又曰荀令君之进善不进不休荀军师之去恶不去不止又曰二荀之论人久而益信吾没世不忘【原注傅子曰或问近世大贤君子答曰荀令君之仁荀军师之智斯可谓近世大贤君子矣荀令君仁以立徳明以举贤行无謟渎谋能应机孟轲称五百年必有王者兴其间必有名世者其荀令君乎太祖称荀令君之进善不进不休荀军师之去恶不去不止也仁智之道二荀岂能尽之哉一失其身余皆不可论也　傅氏及魏晋诸人甚为称道范之论皆出于此乎】长子缉有攸风早没次子适嗣无子絶黄初中诏封攸孙彪为陵树亭侯邑三百户后转封丘阳亭侯正始中追諡曰敬侯
