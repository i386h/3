<!-- { "loadSidebar": true } -->
　　议曰曹操险谲无行隂图簒窃有识之士方遁逃避匿之不暇安肯身事之而蹈其难哉故孔明高卧不起防安濯足辽海所以为高而存汉也荀彧之委质已失其身矣既运筹决策相与取汉则魏室佐命元臣及其忤意不容以汉尚书令自杀则亦操之欲题其墓道为征西将军曹侯也攸亦智计之士彧之次也陈寿谓彧清秀通雅有王佐之风然机鉴先识未能充其志唐杜牧谓彧之劝魏武取兖州则比之高光官渡不令还许则比之楚汉及事就功毕乃欲邀名于汉代譬之教盗穴墙发匮而不与之同挈得不为盗乎皆至论也或者与彧为管仲之仁管仲不死子纠而荀彧死汉室其仁复居管仲之先谓牧之论比高光楚汉非彧之言史氏之文误矣【原注通鉴论】彧以智计佐操挟天子令诸侯征伐四克其名为汉其实皆簒窃之私也视其掠杨彪诛孔融弱寡王室曾无一辞十分天下而有其八既已为丞相赞拜不名入朝不趋剑履上殿不在于九锡之受否也故彧以为不必受有其实不必有其名以是忤操饮药而卒尔以死事魏非死汉室也乃比之管仲而与其仁何哉管仲相桓公伐戎帖荆尊王室治诸侯皆所以翼戴宗周惠王欲以爱易嫡而桓公率诸侯朝王世子于首止故孔子与为一匡天下使王室弱而复强诸侯叛而复服桓公没其子孝公仍为诸侯未尝遂取周而代之也彧之佐操既专其国又逼其主至于弑母后酖皇子必使无噍乃以周文自况身死未冷而丕遽代汉其得并桓公乎操不得并桓公彧焉能比管仲故先儒谓五覇者三王之罪人曹操五覇之罪人则荀彧又管仲之罪人也夫管仲之不死子纠之难桓公当立子纠不当立【原注汉书齐桓杀其弟以反国则桓公庶长当立纠防不当立也】仲以失身佐非其人故幡然而改而不死是以召忽死孔子以为匹夫之谅管仲不死孔子以为仁荀彧佐操簒汉簒械既具知不免而始自裁则亦召忽之谅也又焉得为管仲之仁乎若彧者特莽之孝元后之节也王氏之祸皆本元后莽既簒汉而执玺不与其平日所缔构叶图保佑假借者都忘其非故班彪谓之妇人之仁【原注汉书莽即位请汉传国玺太后不肯授莽莽必欲得太后出玺投之于地曰我老已死知而兄弟今族灭也司徒掾班彪曰王莽之兴由孝元后歴汉四世为天下母飨国六十余载羣弟世权更持国柄五将十侯卒成新都位号已移于天下而元后卷卷犹握一玺不欲以授莽妇人之仁悲夫】若彧者则亦小人之仁也其比曹操以高光袁曹为楚汉则固彧之志也不得其説从而为之辞以为史氏之文则史之所载援引比拟者皆非其人之言而不可信矣怙彧一时之私并误歴代信史又不可之甚也钟繇称彧为顔子操称攸为顔子夫顔子与禹稷未易地尔岂以谲计教人簒窃者邪故二荀之顔子曹操之周文曹丕之舜禹皆以盗贼自名圣贤欺天下之甚者也
