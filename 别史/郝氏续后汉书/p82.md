<!-- { "loadSidebar": true } -->
　　何晏字平叔汉大将军进之孙也曹操为司空纳晏母尹氏并収养晏时秦宜禄儿朗【谨案魏畧作秦宜禄儿阿苏又云苏即朗也】亦随母在操家并见宠如公子晏美姿容沾沾自喜粉白不去手行歩顾影而面尤白太子丕疑其传粉方暑令食汤饼以巾拭之而面转白朗性谨愿而晏汰侈无頼服饰拟太子故丕特恶之毎不呼其姓字谓为假子晏后尚公主又好色故黄初时无所事任及曹叡立颇为冗官正始初曲附曹爽为散骑侍郎迁侍中尚书主选举宿旧多被防擢与邓飏丁谧等朋扇党与气熖赫然自谓旦夕当至台司及爽败被诛【原注魏氏春秋曰初宣王使晏典治爽等狱晏穷治党与冀以获宥宣王曰凡有八族晏疏丁邓等七姓宣王曰未也晏穷急乃曰岂谓晏乎宣王曰是也乃収晏　按懿方治爽安肯使晏典其狱就令有之晏岂不自知与爽最亲而冀独免乎此殆孙盛承説者之妄尔】晏妻金乡公主贤尝谓其母沛王太妃曰晏为恶日甚将何保身太妃笑曰汝得无妬晏邪俄而晏诛有一男年五嵗懿遣人録之太妃藏之王宫向使者搏颊乞活之使者白懿懿闻公主有先见之言且为沛王故特原不杀【原注裴松之曰魏末传云晏取其同母妹为妻此搢绅所不忍言虽楚王之妻嫂不是甚也已设令此言出于旧史犹将莫之信况底下之书乎按诸王公传沛王出自杜夫人所生晏母姓尹公主若与沛王同生焉得与晏同母】初晏与夏侯等名盛于时司马师亦预焉晏曰唯深也故能通天下之志夏侯泰初是也惟防也故能成天下之务司马子元是也惟神也不疾而速不行而至吾闻其语未见其人盖以神自况也尤好老庄言与夏侯荀粲及山阳王弼之徒竞为清谈祖尚虚无谓六经为圣人糟粕由是天下士大夫争慕效之遂成风流不可复制晏博学能文早有重名作道徳论及诸文赋著述凡数十篇集论语诸家説曰集解今行于世丁谧字彦靖沛国谯人父斐初随曹操起兵操以斐乡里特爱重之斐性好贷数请求犯法輙得原为典军校尉总摄内外所陈説多聼用建安末从操伐呉以家牛羸困私易官牛为人所白被収送狱夺官其后操问斐曰文侯印绶安在斐知见戯对曰以易饼尔操大笑顾谓左右曰东曹毛掾数白此家欲令我重治罪我非不知良有以也我之有斐譬如家有盗猫而善捕防虽有小损完我囊贮遂复斐官聼用如初后数嵗病卒谧少不喜交游博观书传为人沉毅颇有才畧太和中常住邺借人空屋居而诸王亦欲借之不知谧已得直开门入谧望见王卧而不起呼其奴曰此何等人促可使去王怒其无礼还具上言曹叡収谧繋狱以功臣子原出久之召拜度支郎中素与曹爽亲善爽为武卫将军数与叡言谧可大用会叡卒爽辅政乃防谧为散骑常侍转尚书谧为人外疎而内多忌其在防阁数有弹駮防中患之事不得行又其意轻贵多所忽畧虽与何晏邓飏同位而皆少之惟以势屈于爽爽亦敬之言无不从故于时谤书谓防中有三狗二狗崖柴不可当一狗凭黙作疽囊三狗谓何邓丁也黙者爽小字也又为之謡曰何邓丁乱京城徙郭太后出居别宫及遣乐安王使北诣邺又遣文钦令还淮南皆谧之谋也司马懿由是特深恨之毕轨字昭先东平人也父某字子礼建安中为典农校尉轨有才学曹叡在东宫为文学黄初末出为长史叡立入为黄门郎子尚公主居处殷富迁并州刺史骄豪不治时杂虏数为暴害轨輙出军撃鲜卑轲比能失利中防军蒋济表曰毕轨前失既徃不咎但恐难可以再凡人才有长短不可强为轨文雅智意自为美噐今失并州换置他州若入居显职不毁其得于事实善此安危之要惟圣明察之正始中入为中防军转侍中尚书迁司校尉素与曹爽善毎言于爽輙从之李胜字公昭南阳人也父休字子朗有智畧张鲁之为镇北将军休为司马家南郑时汉中有甘露降休见张鲁精兵数万有四塞之固遂建言赤气久衰黄家当兴欲鲁举尊号鲁不聼会鲁破曹操以其劝鲁内附赐爵闗内侯署散官骑从诣邺黄初中歴上党钜鹿二郡太守后以年老还拜议郎胜少逰京师雅有才智与曹爽善曹叡禁浮华而人白胜堂有四窓八逹各有主名用是被収以其所连引者多故得原禁锢数嵗叡卒曹爽辅政胜为雒阳令夏侯为征西将军以胜为长史亦宿与胜厚骆谷之役议从胜出由是司马懿不悦于胜累迁荥阳太守河南尹胜前后所宰守未尝不称职为尹嵗余防事前屠苏壊令人更治之小材一枚激堕正挝受符吏石虎头断之后旬日迁为荆州刺史爽等令胜辞懿并伺察焉胜见懿自陈无他功劳横防时恩当为本州诣阁拜辞懿令两婢侍持衣衣落复上指口言渴求饮婢进粥懿持杯饮粥粥皆流出沾胷胜愍然为之涕泣谓懿曰今主上尚防天下恃頼明公然众情谓明公方旧风发动何意尊体乃尔懿徐更寛言才令气息相属説年老沉疾死在旦夕君当屈并州并州近胡好善为之恐不复相见胜曰当还忝本州非并州也懿仍复徉为昏谬曰君方到并州努力自爱错乱其辞状如荒噡胜复曰当忝荆州非并州也懿乃若防悟者谓胜曰懿年老意荒不解君言今还为本州刺史盛德壮烈好建功勲今当与君别自顾气力转防欲自力设薄主人生死共别以师昭兄弟为托因流涕哽咽胜亦长叹答曰輙当承教须待敕命胜辞出与爽等相见説司马公语言错误口不摄杯指南为北尸居余气形神已离不足虑矣他日又向爽等垂泣曰太病不可复济令人怆然未及之官而败议曰国之将亡必有奸臣而后有乱臣有乱臣而后有簒臣奸臣所以兆乱乱臣所以兴乱簒臣所以乗乱汉魏季世是也汉之将亡有胡广赵戎然后有董卓有董卓然后有曹操魏之将亡有刘放孙资然后有曹爽有曹爽然后有司马懿相因而然也正臣立朝挈纲敷纪进君子退小人乱何自而生哉乱生无由焉得而簒之哉譬诸人身元气盛神观明则害气不能奸而壮且安矣奸人进而用小人邪气入于膏肓凡物皆能毙而攻之欲不危亡得乎放资之进爽特以其庸闇易制尔爽遂骄盈蔑懿弗忌徼功妄举结怨于民方鸷匿貍伏防啸宫庙殒身偾族宜哉自是禄去公室晋卒簒魏皆爽基之也诗曰大风有隧贪人败爽之谓矣邓飏诸人搆扇虚伪躁竞一时皆衅勇啬祸覆邦家之人也桓范之智不如葵惜哉何晏硁硁自喜贪冒荣宠志愿轩然速祸宜矣初盖公言黄老文景之间虽云崇尚特清净寡欲恬素无为曾未害道以乱天下也至正始间晏与王弼等始为清谈祖尚老庄糠粃六经扇荡虚无幽沉仁义使夷甫诸人败俗伤化卒亡中国故晏之附爽乱魏之罪小清谈乱天下之罪大也
　　赞曰宗室固絶本支伤残再世托孤心死骨寒昭伯愦愦罔堪顾天一时浮躁专朝窃权借蛟枕虎平歩晏居通奏释兵竟即门诛大盗胠箧肉人弗置孤儿泣血能免簒弑平叔粉孺清谈自喜王风丕变遂成正始纲倾纽解波頺草靡竟亡中国祸实在此












<史部,别史类,郝氏续后汉书>
　　钦定四库全书
　　续后汉书卷四十九　　　　元　郝经　撰
　　列传第四十六
　　吴
　　孙坚　孙策
