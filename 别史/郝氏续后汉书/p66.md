<!-- { "loadSidebar": true } -->
　　议曰危哉照烈防不出数子之彀操之遣拒袁术也昱嘉昭皆以为不可遣毒手莫施幸而飏去料敌制胜卒使昭烈不得中原尺土呜呼数子何雠汉之深也当是之时魏有荀彧荀攸贾诩程昱郭嘉董昭刘晔蒋济司马懿为之谋吴有张昭周瑜鲁肃吕蒙陆逊运其筹而诸葛亮振长防大义有厐法之计畧闗张之武烈蒋费之徳度以之佐汉卒之智勇俱困汉不能灭魏而魏不能灭呉竟成鼎足而天下三分论者谓三国人才之不幸有以夫曹氏簒代之事皆成于董昭之手小人患失无所不至甚可畏也蒋济以为中书令监权重中书魏室之膏肓矣刘晔亦帝室之胄割汉佐魏卒以诈死天夺之魄矣
　　賛曰三辰曀精四溟扬波干轴遭囬谋夫孔多力角心鬭乗防抚防纷纷出竒耿耿效计植邪踬正瞢不知非智竭运穷卒裂坤维

<史部,别史类,郝氏续后汉书>
　　钦定四库全书
　　续后汉书卷三十四　　　　元　郝经　撰
　　列传第三十一
　　魏臣
　　张辽　乐进　于禁　张郃　徐晃　朱灵李典
　　张辽字文逺鴈门马邑人也本聂壹之后以避怨变姓少为郡吏汉末并州刺史丁原以辽武力过人召为从事使将兵诣京都何进遣诣河北募兵得千余人还进败以兵属董卓卓败以兵属吕布迁骑都尉布为李傕所败从布东奔徐州领鲁相时年二十八曹操破吕布于下邳辽将其众降拜中郎将赐爵关内侯数有战功迁禆将军袁绍破别遣辽定鲁国诸县与夏侯渊围昌豨于东海数月粮尽议引军还辽谓渊曰数日已来每行诸围豨輙属目视辽又其射矢更稀此必豨计犹豫故不力战辽欲挑与语傥可诱也乃使谓豨曰公有命使辽传之豨果下与辽语辽为説曹公神武方以徳懐四方先附者受大赏豨乃许降辽遂单身上三公山入豨家拜妻子豨喜随诣操操遣豨还责辽曰此非大将法也辽谢曰以明公威信着于四海辽奉防防豨必不敢害故也从讨谭尚于黎阳有功行中坚将军从攻尚于邺尚坚守不下操还许使辽与乐进防隂安徙其民河南复从攻邺邺破辽别徇赵国常山招降縁山诸贼及黒山孙轻等从攻谭谭破别将徇海滨破辽东贼桞毅等还邺操自出迎辽引共载以辽为荡冦将军复别击荆州定江夏诸县还屯临颍封都亭侯操将讨袁尚于桞城辽諌曰夫许天下之防也而天子在焉今逺北征若刘表遣刘备袭许据之以号令四方则公之事去矣操防表无能为遂与辽俱行卒与虏遇辽劝操战气甚奋操壮之自以所持麾授辽遂击大破之斩单于蹋顿时荆州未定复遣辽屯长社临发军中有谋反者夜惊乱起火一军尽扰辽谓左右曰勿动是不一营尽反必有造变者欲以动乱人耳乃令军中其不反者安坐辽将亲兵数十人中陈而立有顷定即得首谋者杀之陈兰梅成以氐六县叛操遣于禁臧覇等讨成辽督张郃朱牛盖等讨兰成伪降禁禁还成遂将其众就兰转入灊【原注昨滛反】山灊中有天柱山髙峻二十余里道险狭歩径裁通兰等壁其上辽欲进诸将曰兵少道险难用深入辽曰此所谓一与一勇者得前尔遂进到山下安营攻之斩兰成首尽虏其众操论诸将功曰登天山履峻险以取兰成荡寇功也増邑假节操既伐孙权还使辽与乐进李典等将七千余人屯合肥操方攻张鲁教与护军薛悌署函边曰贼至乃发俄而权率十万众围合肥乃共发教教曰若孙权至者张李将军出战乐将军守防军勿得与战诸将皆疑辽曰公逺征在外比救至彼破我必矣是以教指及其未合逆击之折其盛势以安众心然后可守也成败之机在此一战诸君何疑李典亦与辽同于是辽夜募敢从之士得八百人椎牛飨犒平旦辽披甲持防先登防陈杀数十人斩二将大呼自名冲垒入至权麾下权大惊众不知所为走登髙冢以长防自守辽叱权下战权不敢动望见辽所将众少乃聚围辽数重辽左右麾围直前急击围开辽将麾下数十人得出余众号呼曰将军弃我乎辽复还突围拔出余众权人马皆披靡无敢当者自旦战至日中吴人夺气还修守备众心乃安诸将咸服权守合肥十余日城不可拔乃引退辽率诸军追击几复获权操大壮辽拜征东将军【原注孙盛曰夫兵固诡道竒正相资若乃命将出征推毂委权或頼率然之形或凭椅角之羣帅不和则弃师之道也至于合肥之守悬弱无援専任勇者则好战生患専任怯者则惧心难保且彼众我寡必懐贪堕以致命之兵击贪堕之卒其势必胜胜而后守守则必固是以魏武推选方圆参以同异为之宻教节宣其用事至而应若合符契妙矣】至建安二十一年操复伐孙权到合肥循行辽战处叹息良久乃増辽兵多留诸军徙屯居巢闗羽围曹仁于樊防权称藩召辽及诸军悉还救仁辽未至徐晃已破闗羽仁围解辽与操会摩陂辽军至操乘辇出劳之还屯陈郡曹丕立转前将军赐帛千匹谷万斛分封兄泛及一子列侯孙权复叛遣辽还屯合肥进爵都乡侯给辽母舆车及兵马送辽家诣屯敕辽母至导从出迎所督诸军将吏皆罗拜道侧观者荣之及簒代封晋阳侯増邑千戸并前二千六百戸黄初二年辽朝雒阳丕引辽防建始殿亲问破吴意状丕叹息顾左右曰此古之召虎也为起第舍又特为辽母作殿以辽所从破吴军应募歩卒皆为虎贲孙权复称藩辽还屯雍丘得疾丕遣侍中刘将太医视疾虎贲问消息道路相属疾未瘳丕迎辽亲临执其手赐以御食疾小差还屯孙权复叛丕遣辽乘舟与曹休至海陵临江权甚惮焉敕诸将张辽虽病不可当也慎之是嵗辽与诸将破权将吕范辽病遂笃卒于江都丕为流涕諡曰刚侯子虎嗣六年丕追念辽典在合肥之功诏曰合肥之役辽以歩卒八百破贼十万自古以少击众未之有也使贼至今夺气可谓国之爪牙矣其分辽典邑百戸赐一子爵闗内侯虎为偏将军卒子统嗣
　　谨案目録此下有乐进于禁传今阙
　　张郃字儁乂河间鄚人也汉末应募讨黄巾为军司马属韩馥馥败以兵归袁绍以郃为校尉使拒公孙瓉瓉破郃功多迁宁国中郎将曹操与袁绍相拒于官渡郃説绍曰公勿与曹操战也宻遣轻骑钞絶其南则彼自败矣绍不从绍遣将淳于琼等督运屯乌巢操自将急击之郃説绍曰曹操兵精徃必破琼等破则将军事去矣冝急引兵救之郭图曰郃计非也不如攻其本营势必还此为不救而自解也郃曰曹操营固攻之必不拔若琼等见禽吾属尽为虏矣绍但遣轻骑救琼而以重兵攻操营不能下操果破琼等图慙更谮郃曰郃快军败出言不逊郃惧乃归操绍军大溃【谨案志注裴松之曰案武纪及袁绍并云袁绍使张郃髙览攻太祖营郃等闻淳于琼破遂来降绍众于是大溃是则縁郃等降而后绍军壊也至如此为绍军先溃惧郭图之谮来归太祖为参错不同今郝书移绍军大溃于郃归下诸传相通矣】操得郃甚喜谓曰昔子胥不早寤自使身危岂若防子去殷韩信归汉邪拜郃偏将军封都亭侯授以众从攻邺拔之又从击袁谭于渤海别将围雍奴破之从讨桞城与张辽俱为军以功迁平狄将军别征东莱讨管承又与张辽讨陈兰梅成等破之从破马超韩遂于渭南围安定降阳秋与夏侯渊讨鄜贼梁兴及武都氐又破马超平宋建操伐张鲁先遣郃督诸军讨兴和氐王窦茂操从散闗入汉中又先遣郃督歩卒五千于前通路至阳平鲁降操还留郃与夏侯渊等守汉中拒昭烈郃别督诸军降巴东巴西二郡徙其民于汉中进军宕渠为昭烈将张飞所拒引还南郑拜荡宼将军昭烈屯阳平郃屯广石昭烈以精兵万余分为十部夜急攻郃郃率亲兵搏战昭烈不能克其后昭烈于走马谷烧都围渊救火从他道与昭烈相遇交战短兵接擒渊斩之渊虽为都督昭烈惮郃而易渊及杀渊昭烈曰当得其魁用此何为邪郃还阳平时新失元帅恐为昭烈所乘三军失色渊司马郭淮乃令众曰张将军国家名将刘备所惮今日事急非张将军不能安也遂推郃为军主郃出勒兵安陈诸军皆受郃节度众心乃定操在长安遣使假郃节操遂自至汉中昭烈保险不战操乃引出汉中诸军郃还屯陈仓曹丕立以郃为左将军进爵都乡侯及簒代进封鄚侯诏郃与曹真讨安定卢水胡及东羌召郃与真并朝许宫遣南与夏侯尚击江陵郃别督诸军渡江取洲上屯坞曹叡立遣南屯荆州与司马懿击孙权别将刘阿等追至祁口交战破之汉丞相亮出祁山加郃位特进遣督诸军拒亮将马谡于街亭谡依阻南山不下据城郃絶其汲道击大破之南安天水安定郡应亮郃皆讨平之诏曰贼亮以巴蜀之众当虓虎之师将军被坚执锐所向克定朕甚嘉之益邑千戸并前四千三百戸司马懿治水军于荆州欲顺沔入吴诏郃督闗中诸军徃受节度至荆州防冬水浅大船不得行乃还屯方城汉丞相亮复出攻陈仓叡驿召郃到雒阳叡自徃河南城置酒送郃遣南北军士三万又分遣武卫虎贲使卫郃因问曰迟将军到亮得无已得陈仓乎郃知亮县军无谷不能久攻对曰比臣未到亮已走矣屈指计亮粮不至十日郃晨夜进至南郑亮退诏郃还雒拜征西车骑将军郃识变数善处营陈料战势地形无不如计郃虽武将而爱乐儒士尝荐同乡毕湛【谨案陈志作卑湛误通志作毕与此合】经明行修诏曰昔祭遵为将奏置五经大夫居军中与诸生雅歌投壶今将军外勒戎旅内存国朝朕嘉将军之意今擢湛为博士汉丞相亮复出祁山诏郃督诸将西至略阳亮还保祁山郃追至木门与亮军战飞矢中郃右膝卒【原注魏略亮军退司马宣王使郃追之郃曰兵法围城必开出路归军勿追宣王不聴郃不得已遂追蜀军乗髙布伏弓弩乱发矢中郃髀】諡曰壮侯子雄嗣郃前后征伐有功叡分郃戸封郃四子列侯赐小子爵闗内侯
　　谨案目録此下有徐晃传今阙
　　朱灵字文博清河人也有胆略袁绍领冀州以灵为将同郡季雍以鄃【原注羊朱反】叛绍而降公孙瓒绍遣灵攻之灵家在城中瓒将灵母弟置城上呼灵灵望城涕泣曰丈夫一出身与人岂复顾家邪遂力战拔之生禽雍而灵家皆死曹操攻陶谦绍使灵督三营助操有功绍所遣诸将各罢归灵曰吾观人多矣无若曹公者此真吾主也今已遇复何之遂留不去所将士卒皆随灵留操表为杂号将军操克冀州遣灵将新兵五千人骑千匹守许南操戒之曰冀州新兵久习寛缓暂见齐整意尚怏怏卿名故有威严宜以道寛之不然即有变灵至阳翟中郎将程昻等果反灵即斩昻以状闻操手书曰兵中所以为危险者外对敌国内有奸谋不测之变昔邓禹中分光武西行而有宗歆冯愔之难后将二十四骑还雒阳禹岂以是减损哉【原注后汉书邓禹遣冯愔宗歆守栒邑二人争权相攻愔遂杀歆因反击禹遂为赤眉所败众皆死散独与二十四骑还诣宜阳谢】来书恳恻多引咎过未必如所云也曹丕立拜后将军封鄃侯増其戸邑诏曰将军佐命先帝典兵歴年威过方召功逾绛灌图籍所美何以加焉朕受天命帝有海内元功之将社稷之臣皆朕所与同福共庆传之无穷者也今封鄃侯富贵不归故乡如夜行衣绣若平常所志愿勿难言灵谢曰髙唐宿所愿于是更封髙唐侯【谨案陈志徐晃作髙唐亭侯志注无亭字通志有亭字】卒諡曰威侯子述嗣
