<!-- { "loadSidebar": true } -->
　　钦定四库全书
　　续后汉书卷七十三上上　　元　郝经　撰
　　列传第七十上上
　　狂士
　　王弼　荀粲　焦先　扈累　石徳林　嵇康向秀　郭象　孙登　刘伶
　　礼为修身之纲法为治世之具所以导民彛保恒性轨物则定王制建皇极谨天道故教不肃而成令不严而行人皆自治天下无事所以无为也礼主于敬法主于谨敬则心不放非僻邪侈不入而内直谨则国有闲非僻邪侈不为而外正内直外正心统乎身国统乎人内外曲防而礼法立礼法立而人道立矣自伏羲氏始为法制至殷周而极备人人务为礼而天下共守法所以为二帝三王之治仲尼氏之六经垂万世之统之纲之纪为天下大闲使人终日有为而未尝有为也老聃为礼者也言道之体而不及用一之乎无为初未害乎道也庄周才雄识迈隘圣人之常而喜道之变穷原筑底而又上之过逺极髙入于虚则荡必为无则罔以礼为桎梏谓放旷为达眇天地蔑万物皆以为土苴厌然以身心为疣赘窅然忘而弃之直视太初之前茫然以为得托物寓意驰説骋辩十余万言自帝尧舜禹汤文武周公孔子及孔门之髙弟无不毁訾诟病以尊老聃氏于是索隠行怪之徒蓬首垢面啸呼而起人道頽圯而天下乱矣然为之者特方士逸民与道家者流尔名教之人犹未溺乎其中也汉魏之季何晏王弼始好老庄尚清谈谓之学学士大夫翕然景向流风波荡不可防制于是嵇康阮籍籍兄子咸山涛向秀王戎刘伶皆一时名流跌宕太行之阿号竹林七贤蔑弃礼法褫裂衣冠糠粃爵禄汚秽朝廷婆娑偃蹇遗落世故颠颠痴痴心死病狂乃敢非薄汤武至于败俗伤化大害名教或临丧而剧饮或途穷而恸哭或箕踞而为锻或荷锸以自埋解弛乐浪旷然以为髙而咸子瞻孚族子修裕与毕卓谢鲲胡母辅之之徒纵为竒诞公卿大臣亦皆从臾隳败纲维顿废机要视天下国家邈然无情而王衍为尤甚卒使八王称兵二帝失尊僣乱之祸古所未有也极其志以为恶师昭之簒代而为之则亦接舆避世之狂人箕子保身之佯狂也何至于是然后乃为狂欤琴张曽晳牧皮孔子之所谓狂特以其过髙失中尔未尝如是也若嵇阮诸人非避世也非保身也乃真狂尔故目为狂士而着于篇
　　王弼字辅嗣侍中粲族孙也初粲与从兄凯俱避地荆州刘表欲以女妻粲而嫌其不扬以凯有风貎乃妻凯凯生业蔡邕有书近万卷尽载与粲粲卒相国掾魏讽反粲二子与焉既被诛曹丕以业嗣粲邕所与书悉入业业字长绪位至谒者仆射生宏及弼宏字正宗终司校尉弼幼聪警年十余嵗好老庄书通辨能言业为尚书郎裴徽为吏部郎弼未弱冠往造焉徽异之问弼曰夫无者诚为万物之所资也然圣人莫肯致言而老子申之无已者何也弼曰圣人体无无又不可以训故不説也老子是有者也故恒言无所不足徽甚叹服寻亦为傅嘏所知而何晏尤竒弼曰仲尼称后生可畏斯人者可与言天人之际矣正始中黄门侍郎累缺何晏既用贾充裴秀朱整又议用弼时丁谧与晏争衡致髙邑王黎于曹爽爽用黎于是以弼补台郎初除觐爽请间爽为屏左右而弼与论道移时无所他及爽之时爽专政党与共相推进弼通儁不治名黎无几时病亡爽用王沈代黎弼遂不得在爽门晏为之叹恨弼在台既浅事功亦雅非所长益不留意焉淮南刘陶善论纵横为当时所推每与弼语弼天才卓出当其所得莫能夺也性和理乐游宴解音律善投壶文辞不及何晏自然有所拔得多晏也颇以所长陵人故为士君子所嫉弼与钟会善会论议以校练为家然每服弼之髙致何晏以为圣人无喜怒哀乐其论甚精钟会等述之弼不以为然谓圣人茂于人者神明也同于人者五情也神明茂故能体冲和以通无五情同故不能无哀乐以应物然则圣人之情应物而无累于物者也今以其无累便谓不复应物失之多矣弼立易注颍川荀融难弼作衍义弼与书曰夫明足以寻极幽防而不能去自然之性顔子之量孔父之所预注【谨案魏志钟会载此书预注作预在】然遇之不能无乐丧之不能无哀又常挟【谨案挟志注作狭】斯人以为未能以情从理者也而今乃知自然之不可革足下之量虽已定乎胷怀之内然而隔逾旬朔何其相思之多乎故知尼父之于顔子可以无大过矣弼又注老子为之指畧致有理统着道畧论往往有髙丽言太原王济好谈病老庄常云见弼易注所悟者多然弼为人浅而不识物情初与王黎荀融善黎夺其黄门郎于是恨黎与融亦不终正始十年曹爽废以公事免其秋遇厉疾卒时年二十四宋豫章太守范甯著论论何晏及弼曰或曰黄唐缅邈至道沦翳濠濮辍咏风流靡托争夺兆于仁义是非成于儒墨平叔神怀超絶辅嗣妙思通微振千载之頽纲落周孔之尘网斯葢轩冕之龙门濠梁之宗匠尝闻夫子之论以为罪过桀纣何哉答曰子信有圣人之言乎夫圣人者徳侔二仪道冠三才虽皇帝殊号质文异制而统天成务旷代齐趣王何蔑弃典文不遵礼度游辞浮説波荡后生饰华言以翳实骋繁文以惑世搢绅之徒翻然改辙洙泗之风缅焉将坠令仁义幽沦儒雅防尘礼坏乐崩中原倾覆古之所谓言伪而辨行僻而坚者其斯人之徒欤昔夫子斩少正于鲁太公戮华氏于齐岂非旷世而同诛乎桀纣暴虐正足以灭身覆国为后世鉴戒耳岂能回百姓之视听哉王何叨海内之浮誉资膏粱之傲诞画螭魅以为巧扇无检以为俗郑声之乱乐利口之倾邦信矣哉吾固以为一世之祸轻厯代之罪重自丧之衅小迷众之愆大也
　　荀粲字奉倩尚书令彧之子散骑常侍恽之弟也诸兄并务儒术而粲独喜谈虚常以为子贡称夫子之言性与天道不可得而闻然则六籍虽存固圣人之糠粃粲兄俣难曰易云圣人立象以尽意系辞焉以尽言则防言胡为不可得而闻哉粲曰理之微者非物象之所举也今称立象以尽意此非通于意外者也系辞焉以尽言此非言乎系表者也斯则象外之意系表之言固蕴而不出矣当时能言者不能屈也又论父彧不如从兄攸彧立徳髙整轨仪以训物而攸不治外形慎宻自居而已粲以此善攸诸兄怒而不能回也太和初到京邑与嘏谈嘏善名理而粲尚逺宗致虽同仓卒时或有格而不相得裴徽通彼我之怀为二家骑驿顷之粲与嘏善亦善夏侯常谓嘏曰子等在世涂间功名必胜我但识劣我尔嘏难曰能成功名者识也天下孰有本不足而未有余者邪粲曰功名者志局之所奬也然则志局自一物尔固非识之所独济也我能使子等为贵然未必齐子等所为也粲常以妇人者才智不足论自宜以色为主骠骑将军曹洪女有美色粲娶焉容服帷帐甚丽专房欢宴厯年后妇病亡未殡嘏往唁粲不哭而神伤嘏问曰妇人才色并茂为难子之娶也遗才而好色此自易遇今何哀之甚粲曰佳人难再得痛悼不能已嵗余亦卒时年二十九【原注世説粲与妇至笃冬月妇病热乃出中庭自取冷还以身熨之】粲简贵不与常人交至葬夕赴者裁十余人皆同时知名士也
　　议曰孔氏之门易道传于顔曾子思孟轲氏如大学中庸及七篇其理皆易而不及卦爻象数亦不援引上下经及大之文可谓善藏其用矣汉儒推本授受之目则曰孔子之商瞿子木汉兴而有田何丁寛代逺而不见其文或有见焉第卜筮占验之迹未有言其理者也独王弼之注着汉魏注之学辞防简奥各就条贯最为折中然后知汉儒之所亦孔门真是之原也特弼之学流于老庄时乱其理于是疵而未醇惜哉初晏弼虽好老庄宗虚尚清谈犹未敢放言髙论至粲乃无忌惮輙以六经为糠粃强辩以肆其狂于是诞妄之徒闻风而起则粲之罪有甚晏弼者呜呼自谓知道得于象外言表乃好色而死于欲其所谓道果何道耶焦先字孝然河东人也中平末白波贼起先年二十余与同郡侯武阳避乱武阳年小有母先与相扶接东客扬州建安初西还武阳诣大阳占户先留陜界复遭乱失家属独窜河渚间食草饮水无衣履大阳长朱南见之谓为亡士欲遣船捕之武阳闻而告南曰是吾友也狂痴人尔遂注籍给禀日五升后大疫人多死者县常使埋瘗童儿竖子皆轻易之然其行不践邪径必循阡陌及捃拾不取大穗饥不茍食寒不茍衣结草以为裳科头徒跣每见妇人则自隠翳须去乃出自作蜗庐洒扫其中编木为牀布草蓐其上天寒火以自炙呻吟独语饥则出为人客作饱食而已不取其直人或遗之食及衣物不受或数日一食或数日不食于道中与人相遇辄下道藏匿或问其故常言草茅之人狐兔同羣未尝妄语虽有惊急亦不遽言或詈辱之不顾也一日为野火焚其庐不复结处草木中躶土枕块五形尽露体如泥漆冬雪大至赤卧不移人以为死往视之即惊走避之魏青龙中尝持一杖南渡浅河水辄独云未可也由是人颇疑其不狂嘉平中太守贾穆之官过先先见穆与语不应与食不食穆谓之曰国家使我来为卿作君食卿而不食与卿语而不应如是我不中为卿作君当去尔先乃曰宁有是耶遂不复语明年大发卒伐吴有窃问先今讨吴何如先不应而谬歌曰祝衂祝衂非鱼非肉更相追逐本心为当杀牂羊更杀其羖防邪郡人不知其谓防诸军败好事者乃推其意牂羊谓吴羖防谓魏于是人佥谓之隠者也议郎河东董经素不识先宻往观之见先奋其须髯为如与之有旧者谓曰阿先阔乎念共避白波时不先熟视不言经知其与武阳厚复曰念武阳不邪先乃曰已报之矣经又复挑与语遂不复应后嵗余病卒时年百余嵗矣安定皇甫谧曰焦先何人也曰吾不足以知之考之于表可畧而言矣夫世之所常趣者荣味也形之所不可释者衣裳也身之所不可离者室宅也口之所不能已者言语也心之所不可絶者亲戚也今焦先弃荣味释衣服离室宅絶亲戚闭口不言旷然以天地为栋宇闇然合至道之前出羣形之表入寂之幽一世之人不足以挂其意四海之广不能以回其顾妙乎与三皇之先同矣结绳以来未及其至也岂羣言之所能髣髴常心之所得测量哉彼行人所不能行堪人所不能堪犯寒暑不伤其性居旷野不恐其形遭惊急不迫其虑离荣爱不累其心捐视聴不汚其耳目舍足于不损之地居身于独立之处延年厯百夀越期颐虽上识不能尚也自羲皇以来一人而已矣故梁州刺史耿黼以先为仙人也傅谓之性同禽兽并为之传云【原注髙士曰世莫知先所出或言生乎汉末自陜居大阳无父母兄弟妻子见汉世衰乃自絶不言及魏受禅常结草为庐于河之湄独止其中冬夏常不着衣卧不设席又无草蓐以身亲土其体垢汚皆如泥漆五形尽露不行人间或数日一食欲食则为人赁作人以衣衣之乃使限功受直足得一食辄去人欲多与终不肯取亦有数日不食时行不由邪径目不与女子逆视口未尝言虽有惊急不与人语遗以食物皆不受河东太守杜恕尝以衣服迎见而不与语司马景王闻而不足安定太守董经因事过视又不肯语经以为大贤其后野火烧其庐先因露寝遘冬雪大至先袒卧不移人以为死就视如故不以为病人莫审其意度年可百嵗余乃卒】
