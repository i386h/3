<!-- { "loadSidebar": true } -->
　　向秀字子期河内怀人也清悟有逺识少为山涛所知雅好老庄着庄周书隠解发明宗趣振起虚惠帝世郭象又述而广之儒术之迹熄而道家之言盛矣始秀欲注庄嵇康曰此书讵复须注正是妨人作乐尔及成示康曰殊复胜不又与康论养生辞难往复葢欲发康髙致也康善锻秀为之佐相对欣然傍若无人又与吕安灌园于山阳康既被诛秀应本郡计入雒司马昭问曰闻有箕山之志何以在此秀曰巢许狷介之士未达尧心岂足多慕昭甚悦秀乃作思旧赋云余与嵇康吕安居止接近其人并有不羁之才稽意逺而疏吕心旷而放其后并以事见法嵇博综伎艺于丝竹特妙临当就命顾视日影索琴而弹之逝将西迈经其旧庐于时日薄虞泉寒冰凄然隣人有吹笛者发声寥亮追想曩昔游宴之好感音而叹故作赋曰将命适于逺京兮遂旋反而北徂济黄河以泛舟兮经山阳之旧居曕旷野之萧条兮息余驾乎城隅践二子之遗迹兮厯穷巷之空庐叹黍离之愍周兮悲麦秀于殷墟追古昔以懐今兮心徘徊以踌躇栋宇存而弗毁兮形神逝其焉如昔李斯之受罪兮叹黄犬而长吟悼嵇生之永辞兮顾日影而弹琴托运遇于领防兮寄余命于寸阴听鸣笛之慷慨兮妙声絶而复寻伫驾言其将迈兮故援翰以写心后为散骑侍郎转黄门侍郎散骑常侍在朝不任职容迹而已卒于位
　　郭象者字子好老庄能清言太尉王衍深叹异之曰听象语如县河防水注而不竭然为人无行初秀着庄子隠解惟秋水至乐二篇未竟而卒秀子幼不复缀缉迁流于世象乃窃秀义以为已注惟自注秋水至乐二篇及易马蹄一篇其余或防定文句而已其后秀义别本出而不行至今惟行象注云【谨按晋书作故今有向郭二庄】
　　孙登字公和汲郡共人也无家属于郡北山为土窟居之夏则编草为裳冬则被髪自覆好读易抚一琴见者皆亲乐之性无恚怒人或投诸水中欲观其怒既出便大笑时游人间或设衣食一无所受尝住宜阳山有作炭人见之知非常人与语登亦不应司马昭闻之使阮籍往观既见与语亦不应嵇康又从之游三年问其所图终不答康每叹息将别谓曰先生竟无言乎登乃曰子识火乎生而有光而不用其光果在于用光人生而有才而不用其才而果在于用才故用光在乎得薪所以保其耀用才在乎识真所以全其年今子才多识寡难乎免于今之世矣子无求乎康不能用果遭非命乃作幽愤诗曰昔慙栁下今愧孙登或谓登以魏晋去就易生嫌疑故为嘿者也竟不知所终
　　刘伶字伯伦沛国人也貌甚寝放情肆志常以小宇宙齐万物为心与阮籍嵇康相遇欣然神解携手入林不以生产介意常乗鹿车携一壶酒使人荷锸随之谓死便埋我尝渴甚求酒于其妻妻捐酒毁器涕泣諌曰君酒太过非摄生之道伶曰吾不能自禁惟当祝神自誓尔便可具酒肉妻从之伶跪祝曰天生刘伶以酒为名一饮一斛五斗解酲妇儿之言慎不可听乃引酒御肉隗然复醉与俗人相忤其人攘袂奋拳而往伶徐曰鸡肋不足以当尊拳其人笑而止伶虽陶兀昏放而机应不差未尝厝意文翰惟着酒徳颂一篇其辞曰有大人先生以天地为一朝万期为须臾日月为扄牖八荒为庭衢行无辙迹居无室庐幙天席地纵意所如止则撡巵执觚动则挈榼提壶惟酒是务焉知其余有贵介公子搢绅处士闻吾风声议其所以乃奋袂攘襟怒目切齿陈説礼法是非锋起【案毛本晋书作蜂起注一作锋】先生于是方捧甖承槽衔杯潄醪奋髯箕踞枕麴借糟无思无虑其乐陶陶兀然而醉恍尔而醒静听不闻雷霆之声熟视不见泰山之形不觉寒暑之切肌嗜欲之感情俯观万物扰扰焉如江汉之载浮萍二豪侍侧焉如蜾羸之与螟蛉尝为建威防军泰始初对策盛言无为之化时辈皆以髙第得调伶独以无用罢以夀终于家
　　议曰易曰天地闭贤人隠又曰否之匪人不利君子贞阴长阳消臣弑君子弑父无复人道君子隠而已矣又何必外形骸以自秽必如楚狂桑尸然后为达邪【原注庄子子桑户孟子反子琴张三人相与友曰孰能相与于无相与相为于无相为孰能登天游雾挠挑无极相忘以生无所终穷三人相视而笑莫逆于心遂相与友莫然冇问而子桑户死未葬孔子闻之使子贡往待事焉或编曲或鼓琴相和而歌曰嗟来桑户乎嗟来桑户乎而已反其真而我犹为人猗子贡趋而进曰敢问临尸而歌礼乎二人相视而笑曰是恶知礼意子贡反以告夫子曰彼何人者邪修行无有而外其形骸临尸而歌顔色不变无以命之彼何人者邪孔子曰彼游方之外者也】嵇康诸人皆以逸才不能好遯遂为狂人老庄之术误之也司马氏父子方放弑攘窃踵武操丕厌然自以为舜禹康乃非薄汤武谓皆以臣弑君揭触所忌其能免乎著论养生而卒杀身岂知养生之道哉太上养心其次养生丧心病狂身死久矣又奚养生为公和风度迈徃髙出物表重闭不泄古之避世之士也至于被髪穴处草衣木食絶去伦委弃世教虽自同无怀之民亦接舆之狂也欤
　　钦定四库全书
　　续后汉书卷七十三上下　　元　郝经　撰
　　列传第七十上下
　　狂士
　　阮籍【从子修】　阮咸【子瞻孚】
