<!-- { "loadSidebar": true } -->
　　议曰按楚辞天问圜则九重孰营度之惟兹何功孰初作之斡维焉繋天极焉加八柱何当东南何亏【原注斡一作筦并音管顔师古曰俗音焉合反非也説文毂端沓则是车毂之内以金为筦而受轴者也天极南北极加叶韵音基　河圗云昆仑者地之中也地下有八柱互相牵制名山大川孔穴相通　素问天不足西北地不满东南】九天之际安放安属隈隅多有谁知其数天何所沓十二焉分日月安属列星安敶【原注沓徒合反敶列也与陈同十二子丑等十二辰也列星三垣二十八舍也】抑不知屈平知而故问之邪抑实不知而问邪呜呼夫既固有之矣抑又何问邪形而上则天道形而下则人心实一理尔有是理则有是形器度数不假修为而各得其所宜不安排而极天下之当不雕刻而极天下之巧不改作而极天下之新不布算而极天下之多故以天下而视一人不啻太仓之稊米较之物又大且多不及万分之一焉乃能髙视太极之前阔歩天地之中凡髙厚轮广之量运转推移之次死生幽明之故道之所着神之所为虽千嵗之日至万世之逆数皆可坐而致何则道之所固有心之所固有也故心为律身为度推此及彼絜矩范围无非固有不烦绳削而自合执柯伐柯其则不逺自有生之初即有此形器度数自为嵗月日时寒暑民不乏于日用莫为制作而法不加少自宓牺氏而下至于颛顼尧舜代为厯象制作既备以前民用而法不加多袛固有之象数理之所当然尔故孔子賛尧曰惟天为大惟尧则之其賛舜曰夫何为哉恭已正南面而已言能法天之自然不以小智自私故能同夫天道而无为其制作栽成焕乎其有文章而为万世用也故象数拙法尔人惟则之而已凡紊而不适于用者人之私智乱之也心茍有差则理差理差则无物不差矣惟天下之大拙能为天下之大巧以是求象数之原不逺矣
　　賛曰道体则两惟一为神遂生无穷气防乎真隂轮阳曜日星月辰竒耦相因本然天巧消息盈虚妙宰洪造帝皇后天黙凿幽讨玉管金枢以正苍昊通地于天合天于人固无加损范围寅賔夏正开初繋元于春万世一本惟丝伊缗
　　谨案乾象景初二厯法皆与晋书所载无异其前后议论则出自经笔尔

<史部,别史类,郝氏续后汉书>
　　钦定四库全书
　　续后汉书卷八十五　　　　元　郝经　撰
　　録第三
　　疆理
　　汉
　　益州【二十郡】
　　魏
　　司隶【八郡】　豫州【九郡】　冀州【十一郡】　兖州【八郡】徐州【五郡】　青州【六郡】　幽州【十二郡】　并州【五郡】凉州【八郡】　秦州【三郡】　荆州【六郡】　扬州【二郡】吴
　　扬州【十四郡】　荆州【十五郡】　交州【八郡】　广州【七郡】
　　固阴融结地势崛阜夷险相形呀互限带自为区宇先王因物制宜分土画埜始得百里之国万区【原注古史黄帝旁行天下方制万里画埜分州得百里之国万区以分星次经土设井以塞争端】尧遭水厄使禹治之别为九州【原注冀豫兖青徐扬荆雍梁】以则井制【原注井九百亩别为九州象一井也】舜分为十二州【原注分冀为并幽分青为营】以当辰分【原注当十二辰之分野也】逮禹传世复为九州仍建万国【原注左氏传禹会诸侯于涂山执玉帛者万国】商人因之国渐并省而有三千周有天下合徐于青合梁于雍分冀为幽并亦为九州建千八百国焉周衰列国兼并为百二十国【原注按春秋左氏传自周外列国封防年世卒立可考者鲁晋蔡卫曹燕郑齐楚秦宋陈十二国有爵姓年世不可考者吴越许莒邾小邾滕薛虞虢邢纪郕南燕邓宿东虢唐贾芮随梁徐鄫沈妘胡鄅防巴淳于郜谷滑舒舒鸠须句顿郯黎偪阳葛郇凡祭原息四十八国有爵无姓者谭温莱赖麇宗钟吾八国有姓无爵者萧罗夷管申共向极戴魏韩耿霍贰绞州轸六蓼黄崇英氏颛臾任焦杨舒庸郐二十九国爵姓俱无者遂鄣阳江舒蓼权冀道柏厉郧项邿鄟牟巢相介姒蓐铸鄾于余丘郭鄀州来房宻郝二不羮三十三国共一百二十国又引用前代诸国四十八夷狄诸种三十四】又为十二国【原注即鲁晋等同会盟者】又为七国【原注燕赵韩魏齐楚秦也】卒皆折入于秦先王之国尽而州废为郡矣汉兴复国诸侯王地与郡犬牙相制祸成七国国渐除而为郡矣东汉末天下别为三国汉祗得益州魏有豫冀兖青徐幽并凉州吴有荆扬交州各以国统州而画疆理焉初禹别九州量民物之数均井地之制舎名山大川索平土为经界故河济海岱相去不千里而为兖徐荆河千里而赢海岱千里而缩而为豫青荆衡二千里而遥东海西河二千里而近为荆冀北淮南海相去逾六千里而为西河黒水相去四千里而为雍华阳黒水绵亘数千里不知其所经限为梁盖徐兖青豫冀土衍民伙千里一瞬号称中原井地多而州近荆梁雍重险复阻大山深谷之间民不可居地不可井故经界旷而州逺然自周室东迁中原多故海岱河济之间号为战秦楚吴越据雍梁荆扬之险又暇逸而日趋富强耕山耨水民物滋殖更霸迭王六七百年雄视诸夏卒为秦有及楚汉剧鬭孝武穷兵至中兴之际中原民物尽梁益荆自若也三国兵争诸僣皆起中原刘焉据蜀刘表据荆孙权据吴又暇逸者二十余年故诸葛亮言于昭烈曰孙氏据有江东国险民附益州天府沃野千里荆州北据汉沔利尽南海东连吴防西通巴蜀用武之国故昭烈卒取益州而孙权终有荆州各立国以图操汉廓灵关包玉垒带二江夹岷峨【原注见左思蜀都赋】控凉陇跨防牱枕交趾出师祁山从天而下吴键淮海吞江汉蔽重岭引瓯越浸南溟嶻嶪数州之内灌注天下之半泛舟江湖犄角而进魏人虽中原汉吴亦敌国也至使操弃汉中而不敢西顾曹丕再观兵广陵谓天限南北叹咤而去汉虽为正统吴虽有霸才亦地势资之也故别其界限与其州郡废置为疆理録以继前史地理郡国凡歴代因革土风物产贡数赋艺道理户口川薮山镇前史具载故不复録云
　　冀州【原注十一郡汉九　魏二】
　　冀州禹贡河内之域建安十七年曹操自领州牧割河内之荡隂朝歌林卢东郡之衞国顿丘东武阳发干钜鹿之廮陶曲阳南和广平之广平任城赵国之襄国邯郸易阳以益魏郡十八年分魏郡为东西部置左右都尉曹丕簒代以魏郡东部为阳平西部为广平云魏郡【原注汉置县八】　邺　长乐　魏　斥丘　安阳　荡隂
　　内黄　黎阳
　　钜鹿郡【原注汉置县二】　廮陶　钜鹿
　　广平郡【原注魏置县十五】　广平　邯郸　易阳　武安　渉襄国　南和　任　曲梁　列人　肥乡临水　广年　斥漳　平恩
　　阳平郡【原注魏置县七】　元城　馆陶　清泉　发干
　　东武阳　阳平　乐平
　　赵国【原注汉置县九】　房子　元氏　平棘　高邑　中丘
　　柏人　平乡　下曲阳　鄡
　　常山国【原注汉置县八】　真定　石邑　井陉　上曲阳
　　蒲吾　南行唐　灵寿　九门
　　中山国【原注汉置县八】　卢奴　魏昌　新市　安喜　蒲隂
　　望都　唐　北平
　　安平国【原注汉置县十二】　信都　下博　武邑　武遂观津　扶栁　广宗　经　安平　饶阳南深泽　安国
　　勃海郡【原注汉置县十四】　南皮　东光　浮阳　饶安高城　重合　东安陵　修　广川　阜城东平舒　文安　章武　束州
　　河间国【原注汉置县十】　乐成　武垣　鄚　易城　中水成平　博陆　髙阳　北新城　蠡吾
　　清河国【原注汉置县六】　清河　东武城　绎幕　贝丘　灵
　　鄃
　　徐州【原注五郡皆故汉郡】
　　徐州禹贡海岱及淮之域建安三年曹操分琅邪东海北海为城阳利城昌虑郡十一年割东海之襄贲剡戚以益琅邪省昌虑郡后三郡皆省
　　彭城国【原注汉置县七】　彭城　留　广戚　傅阳　武原
　　吕　梧
　　下邳国【原注汉置县十七】　下邳　凌　良城　睢陵　夏丘取虑　僮　盱眙　东阳　髙山　赘其潘旌　髙邮　淮陵　司吾　下相　徐
　　东海郡【原注汉置县十二】　剡　戚　祝其　朐　襄贲利城　赣榆　原丘　兰陵　承　昌虑合乡
　　琅邪国【原注汉置县十七】　开阳　临沂　阳都　缯　即丘华　费　东安　蒙隂　东莞　朱虚　营陵安丘　盖　临朐　剧　广
　　广陵郡【原注汉置县八】　淮隂　射阳　舆　海阳　广陵
　　盐渎　淮浦　江都
　　青州【原注六郡皆汉故郡】
　　青州禹贡海岱之域舜以越海分为营州至汉为辽东诸郡隶幽州青龙二年省渔阳郡之胡奴县复置安乐县曹芳正始元年以辽东沓水吏民渡海居齐郡之西临淄昌国县界为新汶南丰县以居之
　　齐国【原注汉置县五】　临淄　西安　东安平　广饶　昌国平原国【原注汉置县十四】　平原　髙唐　荏平　博平聊城　安徳　西平昌　般　鬲　厌次阳信　漯沃　新乐　乐陵
　　济南郡【原注汉置县五】　平寿　下宻　胶东　即墨　祝阿乐安国【原注汉置县八】　髙苑　临济　博昌　利益　蓼城
　　邹　寿光　东朝阳
　　阳城郡【原注汉置县十】　莒　姑幕　诸　昌安　淳于
　　东武　髙宻　壮武　黔陬　平昌
　　东莱国【原注汉置县九】　掖　当利　卢乡　曲城　黄　防
　　不其　长广　挻
　　凉州【原注八郡汉七魏一】
　　凉州禹贡雍州黒水西河之域汉既以雍州之京兆等郡司故别置凉州以统雍州之郡献帝时曹操复置雍州三辅西域皆属焉又以张掖属国为西海郡曹丕簒代仍以三辅司分河西为凉州陇右为秦州凉州刺史领戊巳校尉护西域如汉故事后又别置雍州刺史
　　金城郡【原注汉置县九】榆中　允街　金城　白土　浩亹
　　西都　临羌　长宁　安夷
　　安定郡【原注汉置县七】　临泾　朝那　乌氏　都卢　鹑觚
　　隂宻　西川
　　北地郡【原注汉置县二】　泥阳　富平
　　武威郡【原注汉置县七】　姑臧　宣威　揖次　苍松　显美
　　骊靬　畨和
　　张掖郡【原注汉置县八】　永平　临泽　屋兰　日勒　删丹
　　仙提　万嵗　兰池
　　酒泉郡【原注汉置县九】　福禄　会水　安弥　骍马　乐涫
　　表氏　延寿　玉门　沙头
　　炖煌郡【原注汉置县十二】　昌蒲　炖煌　龙勒　阳关效谷　广至　宜禾　宜安　深泉　伊吾新乡　干齐
　　西海郡【原注魏置县一】　居延
　　扬州【原注二郡皆汉故郡】
　　扬州禹贡淮海之域魏得庐江九江之地自合肥北至寿春置扬州刺史
　　九江郡【原注汉置县十六】　寿春　成徳　下蔡　义城西曲阳　平阿　歴阳　全椒　阜陵　钟离合肥　逡遒　隂陵　当涂　东城　乌江
　　庐江郡【原注汉置县十】　阳泉　舒　灊　皖　寻阳　居巢
　　临湖　襄安　龙舒　六
