<!-- { "loadSidebar": true } -->
　　议曰孟子曰人之所以异于禽兽也者几希庻民去之君子存之存之则人道在所以为人也去之则人道亡虽人而不足以为人矣故君子之存之也始则穷理尽性以至命中则动心忍性以立命终则存心养性以俟命然心为甚所以主乎性而统夫人者也敬慎操持而不放则常存心存则人道存矣自王何崇尚清谈祖述虚无至二王当国率天下而放心遗形以敢废礼坏法削去防检者为高于是君臣父子男女夫妇之伦尽亡仁义道德礼乐刑政之典尽废尧舜禹汤文武周公孔子孟轲高光昭烈孔明之脩理维持者委地而不复存天下遂无人道中国于是乎亡矣呜呼凡学术之不适实用祗为高深迂逺而不切者皆杀天下误后世者也有国君人者可不辨哉可不慎哉
<史部,别史类,郝氏续后汉书>
　　钦定四库全书
　　续后汉书卷七十三下下　　元　郝经　撰
　　列传苐七十下下
　　狂士
　　乐广　谢鲲　胡母辅之【子谦之】　毕卓　光逸卫玠　王济
　　乐广字彦辅南阳淯阳人也父方参征西将军夏侯军事广时年八嵗尝见广在路因呼与语还谓方曰向见贤郎神姿朗彻当为名士卿家虽贫可令专学必能大卿门户方早卒广孤贫侨居山阳人无知者性冲澹与物无竞尤善谈论每以约言析理裴楷尝引广共谈自夕申旦叹曰吾不如也王戎为荆州刺史闻广为夏侯所赏乃举为秀才楷又荐广于贾充遂辟太尉掾转太子舍人尚书令卫瓘逮与正始中诸名士谈论见广竒之曰自昔诸贤既没常恐防言将絶而今乃复闻斯言于君矣命诸子造焉曰此人之水镜见之莹然若披云雾而覩青天也王衍自言与人语甚简及见广便觉已之烦其为有识叹美如此出补元城令迁中书侍郎转太子中庻子累迁侍中河南尹广善清言而不长于文笔将让尹请潘岳为表岳曰当得君意广乃作二百句语述己之志岳因次比便成名笔时人咸云若广不假岳之笔岳不取广之旨无以成斯美也【原注晋书尝有亲客久濶不复来广问其故荅曰前在坐防赐酒方饮见杯中有蛇意甚恶之既饮而疾于时河南防事壁有角漆画作蛇广意杯中蛇即角影也复置酒于前处谓客曰酒中复有所见否荅曰复见如初广乃告以角影客豁然意解沉疴顿愈卫玠总角时尝问广梦广云是想玠曰神形所不接而梦岂想耶广曰因也玠思之经日不得遂以成疾广闻故命驾为剖析之玠病即愈广叹曰此贤胸中当必无膏肓之疾】广所在为政无当时誉每去职遗爱为人所思凡论人必先称其所长则所短不言自见人有过先尽恕然后善恶自彰广与王衍俱宅心事外名重于时故天下言风流者以王乐称首【原注晋书广少与农杨凖相善凖二子乔髦皆知名凖使先诣裴頠頠性方爱乔有高韵谓凖曰乔当及卿髦少减也又使诣广广性清淳爱髦有神检谓凖曰乔自及卿髦亦自清出凖笑曰我二儿之优劣乃裴乐之优劣也】是时王澄胡母辅之等皆任放为逹或至裸体者广闻而笑曰名教中自有乐地何必乃尔値世道多虞朝章紊乱清已中立任诚保素时人莫见其际焉【原注晋书先是河南官舍多妖怪前尹皆不敢处正寝广居之不疑尝外户自闭左右皆惊广独自若顾见墙有孔使人掘墙得狸而杀之其怪遂絶】愍怀太子之废诏故臣不得辞送皆不胜愤叹冒禁拜辞司校尉满奋敕河南中部収防送狱广即觧遣众为广危惧孙琰説贾谧曰前以太子罪恶有斯废黜其臣不惧严诏冒罪而送今若系之是彰太子之善不如释去谧然其言广故得不坐迁吏部尚书左仆射后安东王繇当为仆射转广为右仆射领吏部代王戎为尚书令始戎荐广而终践其位时人美之成都王頴广之壻也及与长沙王乂遘难广既处朝望羣小谗谤之乂以问广广神色不变徐答曰广岂以五男易一女乂犹以为疑广竟以忧卒三子凯肇谟凯字绪大司马齐王掾参骠骑将军事肇字茂太傅东海王掾雒阳防兄弟相擕南渡江谟字范征虏将军吴郡内史
　　谢鲲字幼舆陈国阳夏人也祖纉典农中郎将父衡国子祭酒鲲少知名通简有髙识不脩威仪好易老能歌善鼔琴王衍嵇绍并竒之永兴中长沙王乂辅政时有疾鲲者言将出奔乂欲鞭之鲲解衣就罚曽无忤容既舍之又无喜色太傅东海王越辟为掾任达不拘寻坐家僮取官藁除名于时名士王阮脩之徒并以鲲初登宰府便至黜辱为之叹恨鲲闻之方清歌鼔琴不以屑意邻髙氏女有美色鲲尝挑之女投梭折其两齿时人为之语曰任达不已防舆折齿鲲闻之傲然长啸曰犹不废我啸歌转参军事鲲以时方多故乃谢病去职避地于豫章【原注晋书鲲尝行经空亭中夜宿此亭旧每杀人将晓有黄衣人呼鲲字令开户鲲澹然无惧色便于中度手牵之胛断视之鹿也寻血获焉尔后此亭无复妖怪】左将军王敦引为长史以讨杜弢功封咸亭侯母忧去职服阕迁敦大将军长史时王澄在敦坐见鲲谈话无勌都不顾敦敦有不臣之迹鲲知不可匡弼乃从容讽议而已每与毕卓王尼阮放羊曼桓彛阮孚等纵酒敦以其名高雅相賔礼尝使至都明帝在东宫问曰论者以君方庾亮自谓何如答曰端委庙堂使百僚凖则鲲不如亮一丘一壑自谓过之温峤尝谓鲲子尚曰尊大君岂惟识量淹逺至于神鍳沉深虽诸葛瑾之喻孙权不过也及敦将为逆谓鲲曰刘隗奸邪将危社稷吾欲除君侧之恶匡主济时何如对曰隗诚始祸然城狐社防敦怒曰君庸才岂达大理出鲲为豫章太守又留不遣借其才望逼与俱下敦至石头叹曰吾不复得为盛徳事矣鲲曰何为其然但使自今以往日忘日去尔初敦谓鲲曰吾当以周伯仁为尚书令戴若思为仆射及至都复曰近来人情何如鲲对曰明公之举虽欲大存社稷然悠悠之口实未逹高义周戴南北之望明公举而用之羣情帖然矣是日敦遣兵収周戴而鲲弗知敦怒曰君粗疎邪二子不相当吾已収之矣鲲与顗素相亲重闻之愕然参军王峤切諌敦大怒命斩峤人士畏惧莫敢言者鲲曰明公举大事不戮一人峤以献替忤旨便以衅鼔不亦过乎敦乃止敦既诛害忠贤称疾不朝将还武昌鲲谓敦曰公大存社稷建不世之勲然天下之心实有未逹若能朝天子使君臣释然仗众望以顺羣情尽冲退以奉主上如斯则勲侔一匡名垂千载矣敦曰君能保无变乎对曰鲲近入觐主上侧席迟公宫省穆然必无虞矣公若入朝鲲请侍从敦勃然曰正复杀君等数百人亦复何损于时竟不朝而去时朝望被害皆为鲲忧而鲲推理安常时进正言敦既不能用内亦不悦军还使之郡莅政清肃百姓爱之寻卒官年四十三敦死追赠太常諡曰康
　　胡母辅之字彦国泰山奉高人也高祖班汉执金吾父原河南令辅之少擅高名有知人鍳嗜酒任纵不拘小莭与王澄王敦庾敳俱为太尉王衍所亲狎号曰四友澄尝与人书曰彦国吐佳言如锯木屑霏霏不絶诚为后进领袖也辟别驾太尉掾并不就以家贫求试守繁昌令始莭酒自厉甚有能名迁尚书郎豫讨齐王冏赐爵隂平男累转司徒左长史复求出为建武将军乐安太守与郡人光逸昼夜酣饮不视事成都王頴为太弟召为中庻子遂与谢鲲王澄阮脩王尼毕卓俱为放达尝过河南门下饮河南驺王子博箕坐其傍辅之叱使取火子博曰我卒也惟不乏吾事则已安复为人使辅之因就与语叹曰吾不及也荐之河南尹乐广擢为功曹东海王越闻辅之名引为从事中郎复补振威将军陈留太守王弥经其郡辅之不能讨坐免官寻除宁逺将军扬州刺史不赴越复以为右司马本州大中正越卒避乱渡江元帝以为安东将军谘议祭酒迁扬武将军湘州刺史假莭到州未几卒年四十九子谦之字子光才学不及父而慠纵过之至酣醉常呼其父字辅之正酣饮谦之闚而厉声曰彦国年老不得为尔将令我凥背东壁辅之欢笑呼入与共饮年未三十卒
　　毕卓字茂世新蔡鲖阳人也父谌中书郎卓少放达为胡母辅之所知太兴末为吏部郎常饮酒废职比舍郎酿熟卓因醉夜至其瓮间盗饮之为掌酒者所缚明旦视之乃毕吏部也遽释之卓遂引主人饮于瓮侧致醉而去卓尝谓人曰得酒满数百斛船四时甘味置两头右手持酒杯左手持蟹螯拍浮酒船中便足了一生矣及过江为温峤平南长史卒官
　　光逸字孟祖乐安人也初为博昌小吏令使逸送客值雪举体湿冻还遇令出逸解衣傅火卧令被中令还见之大怒将抶逸逸曰家贫衣单沾湿寒冻无可代者若不覆被则已死矣何惜一被活一人乎令竒而释之后为门亭长迎新令至京师胡母辅之与荀邃共诣令家见逸谓邃曰彼似竒才便呼上车与谈果杰士也令怪客不入吏曰与逸语令怒除逸名遣之后举孝廉为州从事弃官投辅之辅之时为东海王越从事中郎荐逸于越越即辟之寻避乱渡江复依辅之属辅之与谢鲲阮放毕卓羊曼桓彛阮孚散髪裸袒闭宇酣饮已累日逸将排户入守者不听逸便于户外脱衣露顶从狗窦窥之大呌辅之惊曰他人必不能尔必我孟祖也遽呼入与饮不舍昼夜时人谓之八逹共荐之元帝补军谘祭酒后为给事中卒官
　　卫玠字叔寳年五嵗丰神秀异祖父瓘曰此异儿也顾吾老不见其成尔緫角乗羊车入市观者倾叠皆以为玉人骠骑将军王济玠舅也隽爽有风姿每见玠輙叹曰珠玉在侧觉我形秽及长善言理多病体羸母恒禁其语遇有胜日亲友时请一言无不咨嗟以为入防琅邪王澄有高名少所推服闻玠言輙叹服时人为之语曰卫玠谈道平子絶倒玠妻父乐广有海内重名议者以为妇公氷清女壻玉润辟命屡至皆不就久之为太傅西阁祭酒拜太子洗马兄璪为散骑侍郎玠将奉母辟乱渡江临别请璪曰在三之义人之所重今可谓致身之日兄其勉之遂渡江至豫章见大将军王敦言论弥日敦谓长史谢鲲曰昔王辅嗣吐金声于中朝此子复玉振于江表防言之绪絶而复续不意永嘉之末复闻正始之音何平叔若在当复絶倒玠尝以人有不及可以情恕非意相干可以理遣故终身不见喜愠之容以敦豪爽不羣而好居物上终非国之纯臣辞敦适建业每出观者如堵羸疾益甚永嘉六年卒年二十七时人谓玠被看杀后刘惔谢尚论中朝人士或问杜乂可方卫洗马不尚曰安得相比其间可容数人惔又云杜乂肤清叔寳神清中兴名士惟王承及玠为当时第一云
　　议曰乐广高简尤善清谈厠于二王之间不免为狂其谓名教中自有乐地则异于彼狂矣初嵇康阮籍皆问学淹博才藻迈逸自为一世髙人胜士鄙钟防之乱臣絶师昭之贼子秕秽朝列放心遗形则有激而然若毕卓诸人中固无有至于瓮间盗饮以为适闭室裸袒以为逹逾垣搂女以为淫闚户字父以为酗特风俗之坏无所忌顾邪跅弛至此极尔夫风俗天下之元气也甄陶之以教化维持之以纪纲整顿之以礼法变通之以政事以为王风德化仁流善俗然后能保天命而延国脉故夏之忠殷之敬周之文汉之质以为一代风俗皆传世数十歴年数百桓灵之季汉政始衰曹氏簒代专尚威诈继之以佻靡益之以浮华终为虚无狂诞三代二汉之俗尽矣晋之君相不务更化重为倡自比于非而沦于血肉又亡秦之所不为先正谓晋隋不及秦有以矣夫
