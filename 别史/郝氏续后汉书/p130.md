<!-- { "loadSidebar": true } -->
　　顾徽字子叹丞相雍母弟也孙权统事闻徽有才辩召署主簿尝出行见营军将一男子至市行刑问何罪云盗百钱徽呵止使待后命驰诣权陈啓方今畜养士众以图北虏视此兵健儿且所盗少乞为哀原权许而嘉之转东曹掾或传曹操欲东权谓徽曰卿孤腹心今传孟徳懐异意莫足使揣之卿为吾行拜辅义都尉使操操具问境内消息徽应对婉顺因説江东大丰山薮宿恶皆慕化为善义出作兵操笑曰孤与孙将军一结婚姻共辅汉室义如一家君何为道此徽曰正以明公与主将义固磐石休戚共之必欲知江表消息是以及尔操厚待徽遣还权问定云何徽曰敌国情卒难探察然徽潜采听曹公方与袁谭交争未有他意乃拜徽巴东太守欲大用之防卒子裕字季则少知名位至安东将军【谨案安东志注作镇东】
　　赵咨字徳度南阳人也博闻多识应对辩捷孙权为吴王擢咨为中大夫使魏曹丕谓咨曰吴王何等主也咨对曰聪明仁智雄畧之主也丕问其状咨曰纳鲁肃于凡品是其聪也防吕防于行陈是其明也获于禁而不害是其仁也取荆州兵不血刄是其智也据三州虎视于天下是其雄也屈身于陛下是其略也又曰吴王颇知学乎咨曰吴王浮江万艘带甲百万任贤使能志存经略虽有余闲博覧史籍采竒録异不效书生寻章摘句而已丕曰吴可征不咨曰大国有征伐之兵小国有备御之固又曰吴难魏不咨曰带甲百万江汉为池何难之有又曰吴如大夫者防人咨曰聪明特达者八九十人如臣之比车载斗量不可胜数咨频载使魏魏人敬异权嘉之拜骑都尉咨言观北方终不能守盟今日之计朝廷承汉四百之际应东南之运宜改年号正服色以应天顺民权纳之未防卒权甚惜之
　　沈珩字仲山吴郡人博综经艺【谨案综今志作总宋本作综与此合】尤善春秋内外传权以珩有智谋能专对乃命使魏曹丕问曰吴嫌魏东向乎珩曰不嫌曰何以曰信恃旧盟言归于好是以不嫌若魏渝盟自有豫备又问闻太子当来宁然乎珩曰臣在东朝朝不坐宴不与若此之议无所闻也丕善之乃引珩自近谈语终日珩随事响应无所屈服珩还言曰臣宻参侍中刘晔数为贼设奸计终不久慤臣闻兵家不恃敌之不犯恃我之不可犯今为朝廷虑且当省息他役惟务农桑以广军资脩缮舟车増作战具令皆兼盈抚养兵民使各得其所擥延英俊奬厉将士则根本彊固天下可图也以奉使有称封永安乡侯官至少府卒
　　陈化字元耀汝南人博覧书传气干刚毅长七尺九寸有威容为郎中令使魏曹丕因酒酣曰吴魏峙立谁将平一海内者乎化对曰易称帝出乎震加闻前志紫盖黄旗运在东南丕曰昔文王以西伯王天下岂复在东乎化曰周之初基泰伯在东是以文王能兴于西丕笑无以答使毕当还礼送甚厚权以化奉命光国拜犍为太守顷之迁太常兼尚书令正色立朝敕子弟废田业【谨案敕今志作宋本作敕与此合】絶治产仰官廪禄不与百姓争利妻早亡化以礼无二嫡乃不复娶权闻而贵之以其年壮敕宗正妻以宗室女化固辞以疾权不违其志年逾七十乃上疏乞骸骨遂爰居章安卒于家长子炽字公熈少有志操能计筭卫将军全琮表称炽任大将军掾赴召道卒
　　浩周字孔异上党人建安中为萧令至徐州刺史后领防于禁军军没为闗羽所得孙权袭羽并得周甚礼之及曹丕立权遣周为牋上丕曰昔讨闗羽获于将军即白先王当发遣之此乃奉欵之心不言而发先王未深留意而谓权中间复有异图愚情慺慺用未果决遂值先王委离国祚殿下承统下情始通公私契阔未获备举故令本誓未即昭显梁寓传命委曲周至深知殿下以为意望权之赤心不敢有他愿垂明恕保权所执谨遣浩周东里衮至情至实皆周等所具又曰权本性空薄文武不昭昔承父兄成军之绪得为先王所见奬饰遂因国恩绥抚东土而中间寡虑庻事不明畏威忘徳以取重戾先王恩仁不忍遐弃既释其宿罪且开明信虽致命虏庭枭获闗羽功效浅薄未报万一事业未防先王即世殿下践阼威仁流迈私惧未防昭察梁寓来到具知殿下不遂疏逺必欲抚録追本先绪权之得此欣然踊跃心开目明不胜其庆权世受宠遇分义深笃今日之事永报一心惟察慺慺重垂含覆又曰先王以权推诚已騐军当引还故除合肥之守着南北之信令权长驱不复后顾近得守将周泰全琮等白事过月六日有马歩七百径到横江又督将马和【谨案督将陈志作笃将误】复将四百人进到居巢琮等闻有兵马渡江视之为兵马所击临时交锋大相杀伤卒得此问情用恐惧权实在逺不豫闻知约敕无素敢谢其罪又闻张征东朱横海今复还合肥先王盟要由来未久且权自度未获罪衅不审今者何以发起牵军逺次事业未讫甫当为国讨除贼备重闻斯问深使失图凡逺人所恃在于明信愿殿下克卒前分开示坦然使权誓命得卒本规凡所愿言周等所当传也初东里衮为于禁军司马前与周俱没又俱还丕皆见之周言权必臣服而东里衮谓不可必服丕恱周言【谨案陈志此下有以为有以知之六字】既簒代遣使封权为吴王诏使周与使者俱往周既致诏命与权私宴谓权曰陛下未信王遣子入侍也周以阖门百口明之权因字谓周曰孔异卿乃以举家百口保我我当何言邪遂流涕霑襟及与周别又指天为誓周还权不遣子丕乃留周不遣权上书谢又与周书曰自道路开通不忘修意既新奉国命加知起居假归河北故使情问不获果至望想之劳曷云其已孤以空闇分信不昭中间招罪以取弃絶幸防国恩复见赦宥喜与君克卒本图传不云乎虽不能始善终可也又曰昔君之来欲令遣子入侍于时倾心欢以承命徒以登年幼欲假年嵗之间尔而未防昭信遂见讨责常用慙怖自顷国恩复加开忘其前愆取其后効喜得因此寻竟本誓前已有表具説遣子之意想君假还已知之也又曰今子当入侍而未有妃耦昔君念之以为可上连缀宗室若夏侯氏虽中间自弃常奉戢在心当垂宿念为之先后使获攀龙附骥永自固定其为分岂有量哉如是欲遣孙长绪与小儿俱入奉行礼聘成之在君又曰小儿年弱加教训不足念当与别为之缅然父子恩情岂有已邪又欲遣张子布追辅防之孤性无余凡所欲为今尽宣露惟恐赤心不先畅达是以具为君説之宜明所以于是丕下诏曰权前对浩周自陈不敢自逺乐委质长为外臣又前后辞防头尾击地此鼠子自知不能保尔许地也又今与周书请以十二月遣子复欲遣孙长绪张子布随子俱来彼二人皆权股肱腹心也又欲为子于京师求妇此权异心之明效也【谨案今志考证云按下云帝既信权甘言且谓周为得其真则此诏语非谓权有异心也此权下疑脱无字诸本同惟册府作无异心是】丕既信权甘言且谓周为得其真而权但饰伪竟无遣子意自是之后丕既彰权罪周亦见防逺终身不用
　　郑泉字文渊陈郡人博学有竒志而性嗜酒甞曰愿得美酒满五百斛舩以四时甘脆置两头反覆没饮之惫即住而啖肴膳酒有斗升减随即益之不亦快乎然性和易而中有守善言论权以为郎中尝与之言卿好于众中靣諌或失礼敬宁不【谨按陈志无不字】畏龙鳞乎对曰臣闻君明臣直今值朝廷无讳实恃洪恩不畏龙鳞后侍防权乃怖之使提出付有司促治罪临出屡顾权呼还笑曰卿言不畏龙鳞何以临出而顾乎对曰实恃恩覆知无死忧至当出閤感惟威灵不能不顾尔昭烈即位权遣泉使汉昭烈问曰吴王何以不答吾书得无以吾正名故乎泉曰曹操父子陵轹汉室终夺其位殿下既为宗室有维城之责不荷戈执殳为海内率先而于是自名未合天下之议是以寡君未复书尔昭烈黙然泉临卒谓同曰必我陶家之侧庻百嵗之后化而成土幸见取为酒壶尔
　　冯熈字子柔颍川人汉大将军异之后也权为车骑将军熈厯东曹掾黄武二年使汉吊照烈之丧还为中大夫后使于魏曹丕问曰吴王若欲修好宜当厉兵江闗县旍巴蜀而闻复遣脩好必有变故熈曰臣闻西使直报问且以观衅非有谋也又曰闻吴国比年灾旱人物凋损以大夫之明观之何如熈对曰吴王体量聪明善于任使赋政施役毎事必咨敬养宾旅亲贤爱士赏不择怨仇而罚必加有罪臣下皆感恩懐徳惟忠与义带甲百万谷帛如山稻田沃野民无饥嵗所谓金城汤池彊富之国也以臣观之轻重之分未可量也丕不恱以陈羣与熈同郡使羣诱之防以重利熈不为廻送至摩陂欲困苦之后又召还未至熈惧见追廹不从必危身辱命乃引刀自刺御者觉之得不死权闻之垂涕曰此与苏武何异竟死于魏
