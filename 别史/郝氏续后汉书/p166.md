<!-- { "loadSidebar": true } -->
　　黄权字公衡巴西阆中人也少为郡吏州牧刘璋召为主簿时别驾张松建议宜迎昭烈使伐张鲁权谏【原注蜀志曰左将军有骁名今请到欲以部曲遇之则不满其心欲以賔客礼待则一国不容二君若客有泰山之安则主有累邜之危可但闭境以待河清】璋不听出权为广汉长及昭烈收袭取益州将帅分下郡县郡县望风景附权闭城坚守刘璋稽服乃诣昭烈降昭烈假权偏将军【原注徐众评曰权既忠谏于主又闭城拒守得事君之礼武王下车封比干之墓表商容之闾所以大显忠贤之士而明示所贵之旨先主假权将军善矣然犹薄少未足彰忠义之髙节而大劝为善者之心】及曹操破张鲁鲁走入巴中权进曰若失汉中则三巴不振此为割蜀之股臂也于是昭烈以权为防军率诸将迎鲁鲁已还南郑北降曹操然卒破杜濩朴胡杀夏侯渊据汉中皆权本谋也昭烈为汉中王犹领益州牧以权为治中从事及即位将东伐吴权谏曰吴人悍战水军顺流进易退难臣请为先驱以尝冦陛下宜为后镇昭烈不从以权为镇北将军督江北军以防魏师昭烈自军江南【谨案陈志作自在江南】及吴将陆逊乘流断围南军败绩昭烈引退而道隔絶权不得还故率所领并南郡太守史郃等三百一十八人诣荆州刺史奉上所假印绶棨防幢麾牙门鼓车降魏曹丕置酒设乐引见于承光殿丕谓权曰君舍逆效顺欲追踪陈韩邪权对曰臣过受汉王殊遇降吴不可还蜀无路是以归命且败军之将免死为幸何古人之可慕也丕善之赐权金帛车马衣裳帷帐妻妾下及偏禆皆有差拜权为侍中镇南将军封列侯即日召使骖乘及封史郃等四十二人皆为列侯为将军郎将百余人汉有司执法白收权妻子昭烈曰朕负权权不负朕也待之如初【原注裴松之曰汉武用虚枉之言灭李陵之家刘主拒宪司所执宥黄权之室二主得失县邈逺矣诗云乐只君子保艾尔后其刘主之谓也】汉降人或云诛权妻子权知其虚言未便发丧曹丕诏权令发丧权答曰臣与刘葛推诚相信明臣本志疑惑未实请须后问后得审问果如所言昭烈防问至魏羣臣咸贺而权独否丕察权有局量欲试惊之遣左右诏权未至间累催相属马使奔驰交错于道官属侍从莫不震惧而权举止自若后领益州刺史徙占河南大将军司马懿深器之问权曰蜀中有卿辈几人权笑而答曰不图明公见顾之重也懿与诸葛亮书曰黄公衡快士也每坐起叹述足下不去口实曹叡景初三年迁车骑将军仪同三司叡问权天下鼎立当以何地为正权对曰当以天文为正往者荧惑守心而文皇帝崩呉蜀二主平安此其徴也【谨案王应麟困学纪闻曰黄权对魏明帝之言若可以魏为正矣月犯心大星王者恶之汉昭烈殂而魏吴无他权将何辞以对】明年卒諡曰景侯子邕嗣邕无子絶权留蜀子崇为尚书郎随卫将军诸葛瞻拒邓艾战于緜竹死之议曰孟达反覆逞其枭黠终于诛灭宜矣黄权知虑逼臆屡形忠谏有大将军之才不幸而陷入曹氏昭烈以负权自责权惜一身腼面伪朝岂不负昭烈哉若郝普糜芳士仁吴之韩综孙秀孙壹步阐孙楷皆汉吴叛人概见诸传普为吴谲举零陵以降使汉分荆州而不能讨贼掎角用武芳仁为吴谲使吴袭杀关羽遂失荆州而不能讨贼三子之罪大矣吴之叛人大抵皆孙皓时多其宗人孟子曰寡助之至亲戚叛之故叛者有罪致叛者独无罪乎纣贯盈而亿兆离皓恶稔而亲宗叛天命絶去称为独夫遂底灭亡可不戒哉
　　赞曰防名委质是守是死山岳可移心无彼此偷生陨节挈瓶畀人尚克视息岂为人臣





　　钦定四库全书
　　续后汉书卷七十五上　　　元　郝经　撰
　　列传第七十二上
　　簒臣
　　魏
　　司马懿【子师　昭】　司马孚【子望】
　　夫取不以道曰簒杀越人于货闵不畏死凡民罔弗憝不待教而诛之况放弑夺攘盗有神器者哉故弑兄而有国者簒其兄者也【原注鲁公子翚弑隐公桓公以弟簒立是也】弑父而有国者簒其父者也【原注楚太子商臣弑其父成王而立是也】弑君而有国者簒其君者也【原注齐田恒弑简公而有其国是也】立于弑逆之贼而不讨亦簒也【原注晋成公立而不讨赵盾是也】推恶于人而诛之亦簒也【原注鲁羽父立桓公而讨写氏有死者是也】由已以致弑亦簒也【原注楚公子比刼立而灵王缢是也】逼而从人亦簒也【原注郑归生从子家弑灵公是也】绐而不悟亦簒也【原注晋张贵人弑孝武而云因魇暴崩而安帝不讨是也】王法所不赦春秋所必絶惨焉为天下万世之大变必残其人潴其宫以为乱臣贼子戒故曰君亲无将将而必诛凡寛假纵释者谓之奬簒又何从而与之乎自王道陵夷春秋不作三家始簒晋田氏始簒齐然祗有一国而未有天下遂受命而帝者厥后莽虽僣窃继即脔灭而光武中兴曹氏欺夺虽有中国而帝统自在昭烈天下犹夫汉也至司马氏父子四世穿穴缔构弑一君【原注髙贵乡公】废二君【原注齐王芳陈留王奂】戕落本支诛除人望贼杀义士酷甚新室曹氏之初遂取汉簒魏平吴盗有天下受命而帝十有八世载祀二百自昔簒弑未有若斯之极也当时史臣为尊亲讳自为一代不敢贬抑其一时簒窃臣僚皆与为佐命元勲犹未既备责也至后世著述者因仍不革是奬簒也不可以训故正名定分以懿师昭为首恶贾充诸人为魏臣而盗魏与晋者皆以为簒臣如宣王景王文王等不制之号皆削而不书始终名之如操之于汉云呜呼始作俑者其无后乎自晋而下宋弑两君而簒【原注安帝恭帝】齐弑两君而簒【原注苍梧王顺帝】梁弑一君而簒【原注和帝】陈弑一君而簒【原注敬帝】隋弑一君而簒【原注静帝】后梁弑两君而簒【原注昭宗昭宣帝】后晋弑一君而簒【原注潞王】后周弑二君而簒【原注隠帝湘隂公】皆无讨而有天下三代二汉之治不复见生民之祸日深以簒弑夺攘为常事三纲沦九法斁皆晋启之也可不治哉可不絶哉
