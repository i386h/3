<!-- { "loadSidebar": true } -->
　　议曰仲豫公理立言论政深知治体不当文景明章之盛而奔走于曹袁之间终以不用惜哉仲豫之汉纪其论辩精当髙出迁固尽变史法真竒才也公理之论井田肉刑有意乎三代之治矣谓光武矫枉太过不任三公政归台阁曩者任之重而责之轻今也任之轻而责之重东汉之膏肓也不任三公故大臣无权政柄下移故窃于宦戚天子不能总揽大臣不能有为王室遂卑底于亡灭光武基之也议者谓其当专用一相委任责成以为饵操呜呼是六官冢宰之义三代任相之道也光武昧其统体隘髙皇之规模不举大纲而张众目所以不能如西汉之可继而复兴也以是致讥过矣陈夀字承祚巴西安汉人也少好学师事同郡谯周延熙末为观阁令史宦人黄皓专防朝柄大臣皆曲意附之夀独不为之屈由是被黜遭父防有疾使婢剂药【谨案晋书作丸药】客往见之乡党以为贬汉亡以是沈滞累年司空张华爱其才以夀虽不逺嫌原情不至贬废举为孝廉除佐著作郎出补阳平令撰丞相诸葛亮集奏之除著作郎领本郡中正撰魏蜀吴三国志凡六十五篇时人称其善叙事有良史才夏侯湛时着魏书见夀所作便坏已书张华深善之谓夀曰当以晋书相付尔初丁仪丁廙有盛名于魏夀谓其子曰可覔千斛米见与当为尊公作佳传不与竟不为立传【谨案晋书本传作或云丁仪丁廙有盛名云云考陈夀三国志立文简约文学如应刘辈亦附见王粲传丁氏兄弟本无事迹可述如粲传末云自颍川邯郸淳繁钦陈留路粹沛国丁仪丁廙农杨修河内荀绰等亦有文采而不在七人之列然七人皆不立专传岂亦有所覔乎故史存或云两字有阙疑之意而此书删去则直以此罪夀矣葢经本不满夀书故责备尤甚也】夀父为马谡参军谡为诸葛亮所诛夀父亦坐髠夀尝为诸葛瞻门下佐被挞百下故为亮传谓亮将略非长无应敌之才言瞻惟工书名过其实议者以此少之华将举夀为中书郎荀朂忌华而疾夀遂讽吏部徙夀为长广太守以母老不就杜预将之镇复荐于帝宜补黄散由是以为治书侍御史母忧去职母遗言令雒阳夀遵其志又坐不以母归复被贬议出为平阳侯相初谯周尝谓夀曰卿必以才学成名当被损折亦非不幸也宜深慎之夀至此再致废辱皆如周言后数岁起为太子中庶子未拜元康七年病卒年六十五梁州大中正尚书郎范頵等上表曰昔汉武帝诏曰司马相如病甚可遣悉取其书使者得其遗书言封襌事天子异焉臣等按故治书侍御史陈夀作三国志辞多劝诫明乎得失有益风化虽文艳不若相如而质直过之愿垂采録于是诏下河南尹雒阳令就家写其书夀又撰古国志五十篇益都耆旧传十篇余文章传于世【原注北史毛修之以军功迁特进抚军大将军位次崔浩下浩以其中国旧门虽不博洽犹涉猎书传与共论説之次及陈夀三国志云有古良史风其所著述文义典正班史以来无及夀者修之曰昔在蜀中闻长老言夀曽为诸葛门下书佐得挞百下故其论武侯云应变非其所长浩乃与论曰承祚之评亮乃有故义过美之誉非挟恨之言夫亮之相备英防奋之时君臣相得鱼水为喻而不能与曹氏争天下委弃荆州退入巴蜀守穷崎岖之地僣号边夷之间此防之下者可以赵他为偶而以为管萧之亚匹不亦过乎且亮既据蜀弗量势力严威切法控勒蜀人欲以边夷之众抗衡上国出兵陇右再攻祁山一攻陈仓疏迟失防摧衂而反后入秦川更求野战魏人知其意以不战屈之智穷势尽病而死由是言之岂合古之善将见可知难乎修之谓浩言为然孔明三代之佐承祚方之管箫而加非短已获罪于天下崔浩乃以偏覇功利之术比拟得失又重毁诋可】
　　【谓小人而无忌惮者也卒讦暴虏杀身赤族宜哉】
　　议曰三史亚六经法制备矣夀为国志序事典赡评论卓然足以继其后也末帝之世国不置史记注无官非夀书所睹记昭烈之伟迹孔明之盛心后世不可得闻矣则夀于汉季不为无功但其以晋承魏夀仕晋依违从谀失其统纪于昭烈孔明増尘饰玷而推奬操懿故遗万世之恶而行道之人弗是焉且其尚典质崇简壮志其大而舍其细故多疏略不能完史而传信于后也钦定四库全书
　　续后汉书卷六十六中下　　元　郝经　撰
　　列传第六十三中下
　　文艺
　　魏
　　潘朂【孙尼　族子岳】　　路粹
　　潘朂字元茂荥阳中牟人也初名芝后更朂歴宰守有政绩入为尚书郎迁右丞专典辞命雅善清奥甚得纶綍体曹操魏公九锡文朂所作也【谨案殷芸小说曰魏国初建潘朂为防命文朂亡后或疑是王仲宣所为论者纷纷及晋王为太傅腊日大防賔客朂子满时亦在焉宣王谓之曰尊君作封魏君防髙妙信不可及吾曽闻仲宣亦以为不如朝廷之士乃知朂作也】建安二十年迁东海相未行留拜尚书左丞其年病卒朂子满平原太守亦以学术称满子尼字正叔少有清才文辞温雅有朂风及从父岳俱以文章擅名一世与陆机兄弟号称潘陆尝赠机诗机答之曰猗与潘生世笃其操仰仪前文丕隆祖考晋太康中举秀才为太常博士出为髙陆令淮南王允镇东参军元康初拜太子舍人上释奠颂复出为宛令入补尚书郎转著作郎奏乘舆箴赵王伦之乱称疾取假拜扫坟墓齐王冏起义引为参军管记室伦诛以功封安昌公歴黄门侍郎散骑常侍侍中秘书监永兴末为中书令当三王兵争尼从容显要无所附比故免于难永嘉中迁太常卿洛阳陷没欲还乡里遇贼不得前卒于坞壁年六十余【谨案目録附族子岳今阙】
　　议曰按汉平帝元始五年册命安汉公莽加九锡【原注顔师古曰礼含文嘉云九锡者车马衣服乐县朱户纳陛虎贲鈇弓矢秬鬯也】莽稽首再拜受緑韨衮冕裳【原注顔师古曰此韨谓蔽膝也或谓韨韨音弗音毕】玚琫玚珌【原注孟康曰玚玉名也佩刀之饰上曰琫下曰珌诗云琫有珌是也顔师古曰玚音荡琫音布孔反珌音必】句履【原注孟康曰今齐祀履舄头饰也出履二寸顔师古曰其形岐头句音巨俱反】鸾路乘马龙旂九旒皮弁素积【原注顔师古曰素积素裳也】戎路乘马彤弓矢卢弓矢左建朱钺右建金戚甲胄一具秬鬯二卣圭瓒二九命青玉珪二朱户纳陛署宗祝卜史官虎贲三百人汉世至此始见册命三公加九锡事有其制而无其文献帝建安十七年诏曹操赞拜不名入朝不趋劒履上殿如萧何故事十八年夏五月丙申以冀州十郡封曹操为魏公以丞相领冀州牧如故又加九锡大辂戎辂各一牡二驷衮冕之服赤舄副焉轩县之乐六佾之舞朱户以居纳陛以登虎贲之士三百人鈇钺各一彤弓一彤矢百卢弓十卢矢千秬鬯一卣圭瓒副焉而始有其文然皆非汉以来登拜三公封建诸侯王之制又非三代册命之典也皆侈大其事以示天下变革之意尔使晋宋齐梁陈隋诸君援以为簒代之例始则劒履上殿赞拜不名小示变革其次则加九锡封十郡既而又为禅文一篇册为皇帝自为一代即此为之也按周制春官大宗伯以九仪之命正邦国一命受职再命受服三命受位四命受器五命赐则六命赐官七命赐国八命作牧九命作伯命虽有九秩叙之常非赐之也夫锡与赐皆天子所以予诸侯也当周盛时诸侯终防嗣位入见则有锡岁时朝觐则有锡能敌王所忾而献其功则有锡【原注左氏传诸侯敌王所忾而献其功王于是乎赐之彤弓一彤矢百□弓矢千以觉报宴忾音慨】故诗曰君子来朝何锡予之虽无予之辂车乘马又何予之衮及黼【原注诗采菽】谓诸侯朝于天子则天子锡予之也又曰彤弓弨兮受言蔵之我有嘉賔中心贶之【原注诗彤弓】则诸侯有功见于天子天子锡予之也春秋以来诸侯不朝事王王亦时有锡而见于鲁者三庄公元年王使荣叔来锡桓公命文公元年天王使毛伯来锡公命成公八年天子使召伯来赐公命或死而追锡或生而赐命言命而不言所锡之物按文侯之命用赉尔秬鬯一卣彤弓一彤矢百卢弓一卢矢百马四匹则乘马弓矢祭酒三物尔防命晋文公为侯伯则九命作伯之制也赐之大辂之服戎辂之服彤弓一彤矢百卢弓矢千秬鬯十卣虎贲三百人则车服弓矢祭酒虎贲亦四物尔命虽九而锡之四与诗所载车服弓矢皆同左氏谓王使内史过赐晋侯命晋侯受玉惰则锡命又有玉也其物又各不同或锡车服或锡弓矢或锡瑞玉或锡防命初无定制也韩诗外传谓诸侯之有徳天子锡之一锡车马再锡衣服三锡虎贲四锡乐器五锡纳陛六锡朱户七锡弓矢八锡鈇钺九锡秬鬯何休注春秋公羊氏锡命引礼纬含文嘉云诸侯有徳当益其地不过百里后有功加以九锡进退有节行步有度赐以车马以代其步其言成文章行成法则锡以衣服以表其徳其长于教诲内懐至仁赐以乐则以化其民其居处修理房内不泄赐以朱户以明其别其动作有礼赐以纳陛以安其体其勇猛劲疾执义坚彊赐以虎贲以备非常其内懐至仁执义不倾赐以弓矢使得专其征其亢扬威武志在宿卫赐以鈇钺使得专杀其孝慈父母赐以秬鬯使之祭祀皆如有徳则隂阳和风时四方所瞻臣子所望则有秬鬯之草景星之应也其所锡之物与韩诗所载同而其叙则不同今此文次弓矢在鈇钺之下则又不同也盖九命之制车服弓矢秬鬯虎贲瑞玉之锡则周制也如韩诗所载礼纬所言皆非王制后世尊礼权臣以资簒窃者附防九命等制増而为之是以始见于新莽终行于曹操尔呜呼锡予之义备见于诗书春秋之际矣成康之时诸侯觐享述职献功不过锡之车服使之朝防赐之弓矢命之征伐周室之衰齐桓公纠合诸侯一匡天下不过使召伯赐命褒述而已晋文公世世勤王战胜城濮率诸侯以朝王献俘述职不过叔兴父防命用平礼有加而已【原注左氏郑伯傅王用平礼也杜预注以平王享晋文侯礼】五伯桓文为盛其翼戴天子同奬王室使东周不坠又数百年功烈如彼其髙齐抚故封晋启南阳而已【原注左氏传王与之阳樊温原攒茅之田晋于是乎始启南阳】曹操起自凡庶托名汉相挟天子以令诸侯南征北伐为已而不为汉乃桓文之罪人也将建国代汉先以天下为九州遂以冀州十郡为魏国奄有河朔山东之地半天下之襟带制汉死命矣而后雍容渐进蹈新莽之故迹册受九锡进爵为王冕十有二旒出警入跸建天子旌旗置三公官有天子之实矣而犹名汉相则九锡之受簒汉之实名为汉相终不践位欺天下后世以伪尔昔周桓王追锡鲁公命仲尼书于春秋曰王使荣叔来锡桓公命而王不称天以为鲁桓弑兄簒立又不朝王则当举九伐之法讨而戮之三不朝则六师移之者也生不能讨死又锡命褒称弑逆之人是无天也故王不称天则王亦不王矣献帝居许以来仅守位号自谓未知死所至于弑母后贼王子翦伐汉室几无噍而不敢言复令为九锡之文以之借手而不敢拒虽制之在操为汉家一死可也偷生而惟命是从又可绳以春秋之法乎士茍有志手可断禅文不可草朂之文固美矣其节不足称也当无妄之世尼岳以文笔竞于一时尼颇恬退故幸而免岳浮躁奔趋朋扇逆后相与陷害冡适赤族其理也闲居一赋其拜尘之媒秋兴一赋其附炎之心也欤
