<!-- { "loadSidebar": true } -->
　　议曰楚祖鬻熊为文王师今其书有鬻子者其后成穆庄灵与齐狎主夏盟虞夏商周之后皆朝于郢尝用六王二公之礼则其文物不异诸华左史倚相能读三坟五典八索九丘之书右尹子革克诵祈招之诗则问学渊源自同于齐鲁岂无风雅之文乎孔子以其僣王絶而弗録故楚之文辞不见于六经之中及其中也屈原以骚赋为辞人倡自置六经之后秦汉
　　而下莫不遵之于是六经之文不复作尽为骚
　　人辞客而文章盛矣建安末曹氏昆弟虽论体
　　制犹未大备陆氏世雄荆楚累将重侯丕显武烈未有文人国亡而机云出焉机年二十作文赋逺探屈宋下拉曹刘穷极作文之情状推本篇章之体制究竟辞藻之利病精粗本末无不周悉遂为作者大匠百世文宗呜呼六经之后文章之学皆本于楚岂抑之乆故发之杰且异欤抑岂江山之胜笃生异人哉夫发造物之机者必见恶于神屈平沉江陆机伏锧天夺之也又可问天邪又可尤人邪
　　赞曰三辰丽天万贲土纷我情志葩芬抽吐储神郁气戞摩律吕驾才摛藻厌客尊主经纬典则芟崇费淫雕仁琢义□玉锵金体制不紊渊源益深搜扶理窟歩骤辞林爰始屈宋遂极汉魏七子偕作视古无愧







　　钦定四库全书
　　续后汉书卷六十七　　　　元　郝经　撰
　　列传第六十四
　　行人
　　汉
　　邓芝　宗预　陈震
　　吴
　　顾徽　赵咨　沈珩　陈化　浩周　郑泉冯熈　张温　秦旦　郑胄　纪陟【璆】
　　张俨
　　周官大行人王交诸侯则间问以谕志归赈以交福贺庆以賛喜致禬以补烖诸侯之邦交则歳相问殷相聘世相朝故自王朝及诸侯皆有行人之职焉所以维持恩纪为太和之治也及周之衰诸侯比周大夫交政行人之职尤重晋之子员郑之子羽其选也至于大征伐盛防同皆正卿命大夫亲行逮夫战国四公子之徒连车骑结宾客势熖翕赫耸动天下苏秦乃佩六国相印为从长而张仪出入并相数国为衡家布衣崛起鼓舌张吻揺撼王公大人以排难解纷如鲁仲连毛遂者不可胜数昔之行人举为説客矣汉兴犹有先秦遗风蒯郦随陆【原注蒯通郦食其随何陆贾】髙视阔歩于鏖兵之时及中原无事刘敬始结和亲使外夷至于孝武开边通西南夷西域两粤朝鲜而使者冠盖相望于异域矣然而祗以中国交夷狄勤逺畧而已未繋于安危存亡之际也建安末海宇剥裂国别为三行人虽不置官而职任益重初昭烈不得完汉托足无所孔明求救于孙权与共拒曹操至昭烈亲诣京见权有不得已焉者自是汉纳交于吴而行李徃来矣及昭烈得益州而权争荆州权乃称臣于操以袭闗羽吴纳交于魏而使命相通矣昭烈讨权权惧而称臣于曹丕使命再通矣权复叛魏遣使聘汉汉报其聘汉吴复交矣吴与魏通而中絶其后复与晋通而复絶与汉再通而终末帝之亡而不絶汉贼不共戴天终与魏絶故其行人徃还皆安危存亡大计重于周秦汉初之世汉吴初合而胜赤壁吴魏初合而胜荆州汉吴再合而胜汉中吴魏再合而胜猇亭汉吴复合而首尾并进声罪致讨孙权出濡湏诸葛亮军渭南魏人大震君臣旰食行人之职顾不重哉故取汉吴行人之尤彰灼者着于篇魏晋虽亦通使于吴而约质不终削而不録云
　　邓芝字伯苗义阳新野人司徒禹之后也灵帝末入蜀未见知待时益州从事张裕善相芝徃从之裕谓芝曰君年过七十位至大将军封侯芝闻巴西太守厐羲好士徃依焉昭烈定益州芝为郫邸阁督昭烈出至郫与语大竒之擢为郫令迁广汉太守所在清严有治绩入为尚书昭烈崩于永安先是孙权请和昭烈累遣宗玮费祎等相与报答丞相亮深虑权闻昭烈崩殂有异计未知所如芝见亮曰今主上幼弱初即位宜遣大使重申吴好亮曰吾思之久矣未得其人尔今日始得之芝问其人为谁亮曰即使君也乃遣芝修好于权权果狐疑不时见芝芝乃自表请见权曰臣今来亦欲为吴非但为汉也权乃见之语芝曰孤诚愿与汉和亲然恐汉主幼弱国小势偪为魏所乗不自保全以此犹豫尔芝对曰吴汉二国四州之地大王命世之英诸葛亮亦一时之杰也汉有重险之固吴有三江之阻【谨案志此下有合此二长四字】共为唇齿进可并兼天下退可鼎足而立此理之自然也大王今若委质于魏魏必上望大王之入朝下求太子之内侍若不从命则奉辞伐叛汉必顺流见可而进如此江南之地非复大王之有也权黙然良久曰君言是也遂絶魏与汉和遣张温来报聘汉复令芝重往权谓芝曰若天下太平二主分治不亦乐乎芝对曰夫天无二日土无二王如并魏之后大王未深识天命者也君各茂其徳臣各尽其忠将提枹鼓则战争方始尔权大笑曰君之诚欵乃尔邪权与亮书曰丁厷掞张【原注裴松之曰掞夷念反或作艳权盖谓丁厷之言多浮艳也】隂化不尽和合二国惟有邓芝及亮北住汉中以芝为中监军扬武将军亮薨迁前军师前将军领兖州刺史封阳武亭侯顷之为督江州权数与芝相闻馈遗优渥延熈六年就迁车骑将军后假节十一年涪陵国人杀都尉反叛芝率军征讨即枭其渠帅百姓安堵初征涪陵见猿抱子縁山木芝引弩射之中其母其子为防箭以木叶塞创芝叹息投弩水中曰嘻吾违物之性其将死矣十四年薨芝为大将军二十余年赏罚明断善防卒伍身之衣食资仰于官不茍素俭然终不治私产妻子不免饥寒死之日家无余财性刚简不饰意气不得士之和于时人少所敬贵惟器异姜维云子良袭爵景耀中为尚书左选郎汉亡入晋为广汉太守
　　宗预字徳艳南阳安众人也昭烈取益州随张飞入蜀建兴初丞相亮以为主簿迁参军左右郎将及亮薨吴虑魏或承衰取蜀増巴丘守兵万人一欲以为救援二欲以事分割也汉闻之亦益永安之守以防非常预将命使吴孙权问预曰东之与西譬犹一家而闻西更増白帝之守何也预对曰臣以为东益巴丘之戍西増白帝之守皆事势宜然俱不足以相问也权大笑嘉其抗尽甚爱待之见敬亚于邓芝费祎迁为侍中徙尚书延熈十年为屯骑校尉时车骑将军邓芝自江州还来朝谓预曰礼六十不服戎而卿甫受兵何也预答曰卿七十不还兵我六十何为不受邪【原注裴松之曰芝以年啁预是不自顾然预之此荅触人所能载之记牒近为烦文】芝性骄傲自大将军费祎等皆避下之而预独不为屈复东聘吴临别谓孙权曰蜀土僻小虽云隣国东西相赖吴不可无汉汉不可无吴君臣冯恃惟陛下重垂神虑臣年老多病恐不得复奉圣顔孙权捉预手涕泣曰君毎衘命结二国之好君既年长孤亦衰老无复相见矣遗预大珠一斛【原注孙盛曰夫帝王之保国惟道与义道义既建虽小可大殷周是也茍任诈力虽彊必败秦项是也况乎居偏鄙之域恃山水之固而欲连横万里永相资赖哉昔九国建合从之计而秦人卒并六合嚣述营辅车之谋而光武终兼陇蜀夫以九国之彊陇汉之大莫能相救坐观屠覆何者道徳之基不同而彊弱之势难一故也而云吴不可无蜀蜀不可无吴岂不謟哉】乃还迁后将军督永安就拜征西大将军赐爵闗内侯景耀元年以疾徴还成都后为镇军大将军领兖州刺史时都护诸葛瞻初统朝事廖化过预欲与预共诣瞻许预曰吾等年逾七十所窃已过但少一死尔何求于年少辈而屑屑造门邪遂不徃汉亡徙雒阳病薨议曰呜呼昭烈愤军崩殂孙曹方睦掎角危汉芝慨然奉命直以诚信开示利害折权之奸彊援离而复合擕党而孤贼使大势在我首尾并进声罪致讨终汉之世贼常罢于奔命隠然为大将军而本根彊固可谓社稷臣矣宗预当孔明薨谢之际猜阻方生而道二国之言无私至使权感慨流涕非诚信之笃能若是乎中孚豚鱼吉芝预有焉
　　陈震字孝起南阳人也昭烈领荆州牧辟为从事部诸郡随昭烈入蜀为蜀郡比部都尉因易郡名为汶山太守转在犍为建兴三年入拜尚书迁尚书令奉命使吴七年孙权称尊号以震为卫尉贺权践阼丞相亮与兄瑾书曰孝起忠纯之性老而益笃及其赞述东西欢乐和合有可贵者震入吴界移关候曰东之与西驿使往来冠盖相望申明初好日新其事东尊应保圣祚告燎受符剖判土宇天下响应各有所归于此时也以同心讨贼则何冦不灭哉西朝君臣引领欣赖震以不才得充下使奉聘叙好践界踊跃入则如归献子适鲁犯其山讳孔子讥之【原注国语范献子聘于鲁问具山敖山鲁人以其乡对曰不为具敖乎曰先君献武之讳也献子归曰人不可以不学吾适鲁而名其二讳为笑矣惟不学也】望必啓告使行人睦焉即日张旍诰众各自约誓顺流漂疾国典异制惧或有违幸必斟诲示其所宜震到武昌孙权与震升坛防盟交分天下以徐豫幽青属吴并凉冀兖属汉其司州之土以函谷关为界震还封城阳亭侯十三年卒子济嗣议曰礼大夫受命不受辞出竟有可以安国家利社稷则专之可也谓命之一事不能中覆则便宜从事得以专对不受其辞尔若违命生事虽利国家安社稷则当服矫制擅命之诛故春秋书公子结媵陈人之妇于鄄遂及齐侯宋公盟以讥之【原注三传折中媵贱事陈人微者不志此其志者大夫无遂事媵礼之轻者盟国之重者以轻事遂乎国重故并録之见其不当遂也夫媵事而擅盟公侯为国生事故冬齐宋陈三国来伐特曰遂生事也曰及其志专也于鄄至于是而不至陈委君命也】陈汤诛郅支单于匡衡当以擅兴师矫制生事蛮夷不宜加爵土议者韪之【原注汉书汉遣卫司马谷吉送郅支单于侍子还单于怒杀吉汉遣使三辈求谷吉等尸郅支困辱使者不奉诏西域副校尉陈汤与西域都防甘延夀谋击郅支延夀不听会其久病汤独矫制发城郭诸国兵车师戊巳校尉屯田吏士围郅支城单于战败被创死斩其首得汉使节二及谷吉等所赍帛书延夀汤遣使上防言状既至论功匡衡以为延夀汤擅兴师矫制幸得不诛如复加爵土则后奉使者争欲乗危徼幸生事于蛮夷为国招难渐不可开元帝嘉延夀汤功封延夀为义城侯赐汤爵闗内侯】孙权僣号朝论以为当絶孔明以天下大计隠忍称贺以亏损国体权乃振矜约震中分天下要震与盟天下者汉之天下也孙权何人欲中分之震以死拒之可也乃共防血捐闗以东震于是不臣矣曩者邓芝奉使权谓天下太平则二主分治芝曰天无二日土无二王并魏之后大王不深识天命则战争方始呜呼若芝者可谓汉大使矣【原注或者以震移文有剖判土宇等言谓吴使之来已有中分天下之约而震遂与权盟非震之罪按末帝纪孔明传祗书权告称尊号事而权传及盟文亦无先遣使与汉定约之文特震至而权要之与盟遂使告汉共分魏土孔明既屈从贺称尊号故亦从其誓约为徙封国震既不拒权孔明方与掎角讨贼焉得忤权而拒之也故归罪于震云尔震之剖判土宇之言谓东西割据立国相与响应讨魏非有中分之约而为是言也】
