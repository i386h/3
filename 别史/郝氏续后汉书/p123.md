<!-- { "loadSidebar": true } -->
　　刘桢字公干东平人也父梁字曼山【谨案陈志云一名防】少有清才以文学称终野王令桢思致髙迈敏于词章曹操辟为丞相掾属后为五官将丕文学丕尝赐桢廓落帯其后工死欲借以为式因书嘲桢云夫物因人为贵故在贱者之手不御至尊之侧今虽取之勿嫌其不反也桢答曰桢闻荆山之璞曜元后之寳随侯之珠烛众士之好【原注淮南子随侯之珠髙诱注曰随侯见大蛇伤断以药傅而涂之后蛇于江中衔珠以报因曰随侯珠】南垠之金登窕之首【原注诗泮水大路南金郑元笺曰荆扬之州贡金三品】鼲貂之尾缀侍臣之帻【原注后汉书侍中中常侍加黄金珰附蝉为文貂尾为饰谓之赵惠文冠胡广説曰赵武灵王效胡服以金珰饰首前挿貂尾为贵职秦灭赵以其君冠赐近臣】此四寳者伏朽石之下潜汚泥之中而扬光千载之上发彩畴昔之外亦皆未能初自接于至尊也夫尊者所服卑者所修也贵者所御贱者所先也故夏屋初成而大匠先立其下嘉禾始熟农夫先甞其粒恨桢所带无他妙饰若实殊异尚可纳也桢辞防巧捷如此由是特为诸公子所亲爱其后丕宴诸文学酒酣命夫人甄氏出拜坐中咸伏而桢独平视曹操闻之乃收桢减死输作刑竟署吏建安二十二年卒建安七子今自王粲至桢五人者传于此孔融入死国传徐干入髙士传曹丕作典论论七子之文曰文人相轻自古而然傅毅之于班固伯仲之间尔而固小之与弟超书曰武仲以能属文为兰台令史下笔不能自休夫人善于自见而文非一体鲜能备善是以各以所长相轻所短里语曰家有帚享之千金斯不自见之患也【原注东观汉记曰吴汉入蜀都纵兵大掠上诏让汉曰城降孩儿老母口万数一旦纵火放兵闻之可为酸鼻家有敝帚享之千金禹宗室子孙故尝更职何忍行此】今之文人鲁国孔融文举广陵陈琳孔璋山阳王粲仲宣北海徐干伟长陈留阮瑀元瑜汝南应玚徳琏东平刘桢公干斯七子者于学无所遗于辞无所假咸以自骋骥騄于千里仰齐足而并驰以此相服亦良难矣盖君子审已以度人故能免于斯累而作论文王粲长于辞赋徐干时有齐气【原注李善曰言齐俗文体舒缓】然粲之匹也如粲之初征登楼槐赋征思干之猿漏巵圆扇橘赋虽张蔡不过也然于他文未能称是琳瑀之章表书记今之隽也应玚和而不壮刘桢壮而不宻孔融体气髙妙有过人者然不能持论理不胜辞【原注孔丛子平原君谓公孙龙曰公无复与孔子髙辨事也其人理胜于辞公辞胜于理】至乎杂以嘲戱及其所善班俦也常人贵逺贱近向声背实又患闇于自见谓已为贤夫文本同而末异盖奏议宜雅书论宜理铭诔尚实诗赋欲丽此四科不同故能之者偏也惟通才能备其体文以气为主气之清浊有体不可力彊而致譬诸音乐曲度虽均节奏同检至于引气不齐巧拙有数虽在父兄不能以移子弟盖文章经国之大业不朽之盛事年寿有时而尽荣乐止乎其身二者必至之常期未若文章之无穷是以古之作者寄身于翰墨见意于篇籍不假良史之辞不托飞驰之势而声名自传于后故西伯幽而演易周旦显而制礼不以隠约而弗务不以康乐而加思夫然则古人贱尺璧而重寸隂惧乎时之过也【原注淮南子曰圣人不贵尺之璧而重寸之隂时难得而易失】而人多不彊力贫贱则慑于饥寒富贵则流于逸乐遂营目前之务而遗千载之功日月逝于上体貎衰于下忽然与万物迁化斯志士之大痛也融等已逝惟干著论成一家言【原注鱼豢曰寻省往者鲁连邹阳之徒援譬引以觧缔结诚彼时文辩之隽也今覧王繁阮陈路诸人前后文防亦何有不若哉其所以不论者时世异尔余又窃怪其不甚见用以问大鸿胪卿韦仲将仲将云仲宣伤于肥戅休伯都无格检元瑜病扵体弱孔璋实自麤疏文蔚性颇忿鸷如是彼为非徒以脂烛自煎糜也其不髙蹈盖有由矣然君子不责备扵一人譬之朱漆虽无桢干其为光泽亦壮观也】
　　议曰曹氏父子兄弟杰出一时而陈思王植为之冠丕乃不数思王而以孔融称首融以英伟盖世之气欲指挥刘徳拨乱世反之正岂区区于文字之间者邪嫉贤弟而不与援豪杰以为论皆其私也其谓文章以气为主孔融气体髙妙徐干时有齐气文章有大体无定体气盛则格髙格髙则语妙以气为主则至论也呜呼丕言论固至矣然非帝王之学也唐虞稽古始皆传心禹汤受命亦惟立徳至髙宗傅説始言学谓斆学半念终始典于学厥德修罔觉故帝王之学罔不在徳以之诚意正心修身齐家治国平天下格物以穷理修道以立教躬行以迈化尚徳以厚俗致敬以闲邪执中以驭变畏愼以奉天警省以谨防自彊以建极公溥以庇物寛裕以畜众刚断以申令明察以照奸慈惠以子民防俭以足用左师右傅前谏后弼论思讲肄不过夫是凡诗书所载文武成康之学今皆可按未始为文也故六经无虚文三代无文人战国之末屈宋始为文章汉兴孝武虽为歌诗然亦未以为学也至于宣元成哀皆务经术以儒臣为辅相讲论经理润色皇业虽新莽之伪亦诵六艺究王制逮乎世祖以诸生复汉明章皆北面受业三公九卿无非经明行修之人顾未及于二帝三王之学亦自有用非虚文也至丕簒代专以文章为务一时学士大夫公卿大臣专门名家流风波荡不复可遏至宋齐梁陈如简文元帝长城公軰【原注简文元帝皆梁武帝子隋平陈封陈叔寳为长城公】益为浮艳君臣宣淫自谓风流天子卒偾社沉宗浸淫及于隋唐明智之君皆喜辞章遂以篇题取士举世事虚文而为文人不复知二汉之经术况唐虞之学乎皆操丕父子建安诸人启之也丕卒而諡之曰文而与尧之文思舜之文明禹之文命周文汉文并谓之文呜呼果何文邪
