<!-- { "loadSidebar": true } -->
　　禘祫
　　禘祫王者宗庙大祭也享帝极于郊尊祖极于禘禘谛也谛视帝之所自出以其祖配之也禘郊宗祀皆有配者亲之也尊尊故亲亲仁之尽义之至诚敬之极也禘必配所出事死如事生亲亲之至也郊必以配天事天犹事亲宗祀配上帝事亲犹事天尊尊之至也亲亲尊尊王政之本也故曰明乎郊社之礼禘尝之义治国其如示诸掌乎周制天子三年一祫五年一禘祫合也祧坛墠之主与昭穆并列皆如其次合食于太祖之庙禘则又推太祖所出之帝谛审毁庙与未毁庙之主定其昭穆而大飨之礼又盛于祫故谓之五年而再殷祭殷盛也诸侯三年一祫而不殷祭以始封之君为太祖不敢祖所出之帝故不禘也周祖后稷而帝喾为所出之帝故禘则帝喾正东向之位以后稷配其先公先王已毁未毁各以昭穆列食于前仪礼曰禽兽知母而不知父野人曰父母何算焉都邑之士则知尊祢矣大夫学士则知尊祖矣诸侯及其太祖天子及其始祖之所出而禘之位尊者祭远徳隆者孝广故大曰礼不王不禘王者禘其祖之所自出以其祖配之诸侯及其太祖大夫士有大事省于其君干祫及其高祖【原注省察也干请也大夫三庙士二庙无太祖而祭不及高祖其君省察其功徳命之特祀然后干请而合祭高祖于坛墠而已】此其礼节之等也周官大宗伯以肆献祼享先王以馈食享先王肆献祼祫也馈食禘也以其禘视诸帝故谓之禘与祫相间故谓之间祀追及祖之所自出故又谓之追享五嵗再闰而盛祭故谓之殷祭大于常祭故又谓之大祭如事生之有享献故又谓之肆献祼祫则合食而已故谓之馈食其实一也【原注郑曰肆者进所解牲体谓荐熟时也献献醴谓荐血腥也祼之言灌灌以郁鬯谓始献尸求神时也祭必先灌乃后荐腥荐熟于祫言肆灌献于禘言馈食互相备也】禘必以孟夏四月阳极于上隂伏于下纯干用事天地明察神明彰著故正尊卑之分也祫必以孟冬十月隂极于上阳伏于下纯坤用事天地闭藏百谷成熟故合聚饮食也禘犹祀天祫犹祀地皆本隂阳以立义天子禘而诸侯祫又君臣之义也夫月祭及亲庙而不及祧庙时祭及祧庙而不及毁庙祫祭及毁庙而不及祖之所出之帝禘则及所出之帝配以祖而逮乎亲故禘祭礼之极也是以非天子不禘成王以周公有大勲于王室故命鲁公以天子礼祀周公故诸侯独鲁有禘祭然成王之赐伯禽之受皆非礼也其后又僣用于鲁公之庙遂用于羣公孔子作春秋特书以讥之曰吉禘于庄公【原注礼天子三年丧毕致新主于庙禘以审昭穆诸侯不当禘又在丧行吉故特曰吉】曰禘于太庙用致夫人又为之言曰鲁之郊禘非礼也周公其衰矣歴秦及汉不见禘祫之事平帝元始五年王莽专政始令帝祫祭明堂诸侯王列侯宗室子皆助祭【原注张纯曰汉旧制三年一祫毁庙主合食高庙存庙主未尝合祭　按成帝时始言迭毁之制而不能行终西汉庙皆不毁安有合食之礼】光武中兴建武十八年幸长安始禘于高庙序昭穆自高皇以下自是遂三年冬祫五年夏禘于高庙就陈祭毁庙主谓之殷太祖东靣惠文武元为昭景宣为穆惠景昭三帝非殷祭不祭依放周制而已昭烈即位祫祭高皇帝以下终末帝之世不録葢以为常祀不特书也
　　时享
　　时享宗庙四时之享礼也周官大宗伯以祠春享先王以禴夏享先王以尝秋享先王以烝冬享先王祠词也春物始生阳物发逹乃因声以逹诚故尚词禴乐也夏物盛长阳极充周乃声气以致志故尚乐春夏皆阳阳为音声故始用词而终用乐体阳以为享也尝尝之也秋物始成隂始凝结乃荐新以尝物故曰尝烝众也冬物盛多隂极沍寒乃备物以致养故曰烝秋冬为隂隂为物产故始荐尝而冬备烝体隂以为享也天子孝思感露之濡则有怵惕之心感霜露之变则有凄怆之志故时享所以致感也礼祭法天子享尝七庙诸侯享尝五庙大夫享尝三庙士享尝二庙庻人时享于寝故四时之祭天下之通祀皆所以致其盛也然不可怠怠为忘亲亦不可数数为渎亲春秋书御廪灾乙亥尝不易灾之余而祭讥其怠也又书春正月烝夏五月丁丑又烝五月之间而再烝又违其时讥其数也汉兴祀享无制有庙有陵有园有寝有便殿日祭于寝月祭于庙时祭于便殿寝日四上食庙嵗二十五祠便殿嵗四祠又月一游衣冠凡百七十六所一歳祠上食二万四千四百五十五用卫士四万五千一百二十九人祝宰乐人万二千二百四十七人犠牲廪饩圭币器物各有司存其用皆出经费其为烦渎甚矣然皆宫官胥史奉祠而天子不躬祀祫享之礼有终身不行者乃防犯霜露千乗万骑封山拜岳沈牛荐璧媚求仙祖宗之亲邈然忘之其为怠忽甚矣
　　荐献
　　荐献时享之外复特有献于宗庙也按月令仲春天子乃鲜羔开氷先荐寝庙【原注郑曰鲜当作献献羔祭司寒也祭司寒而出氷荐于宗庙然后赋之】孟夏农乃登麦天子乃以彘尝麦先荐寝庙仲夏农乃登黍天子乃以雏尝黍羞以含桃先荐寝庙【原注含桃樱桃也于百果先熟故先荐之】孟秋农乃登谷天子尝新先荐寝庙仲秋以犬尝麻先荐寝庙季秋天子乃以犬尝稻先荐寝庙季冬命渔师始渔天子亲徃乃尝鱼先荐寝庙诗豳七月四之日其蚤献羔祭韭【原注蚤二月之早朝献羔祭韭而后啓之先荐寝庙】周颂潜季冬献鱼春献鲔也【原注毛苌曰冬鱼之性定春鲔新来故荐献于宗庙】其诗曰猗与漆沮潜有多鱼有鳣有鲔鲦鲿鰋鲤以享以祀以介景福王制庻人春荐韭夏荐麦秋荐黍冬荐稻韭以卵麦以鱼黍以豚稻以鴈此皆周制不在于粢盛牲牢腥熟之常数感于物而特荐献之事死如事生者也故祭义曰致齐之日思其所嗜思其所乐祭统曰水草之葅陆产之醢小物备矣三牲之俎八簋之实美物备矣昆虫之异草木之实隂阳之物备矣凡天之所生地之所长茍可荐者莫不咸在示尽物也外则尽物内则尽志此祭之心也【原注郑曰水草之葅芹茒之属陆产之醢蚳蝝之属昆虫谓温生寒死之虫内则可食之物有蜩范草木之实菱芡榛栗之属】夫孝子思亲之不得见故求之无方思亲之不得食故享之备物遇时而有思也触物而有感也终身而慕谓之大孝荐献之物虽防而诚则至也故礼经尚之曽晢嗜羊枣曽子不忍食羊枣君子以为孝屈到嗜芰将死命祭以芰屈建不用君子以为逆故思其所嗜而荐献礼也非所嗜而荐新备物亦礼也要之致乎孝敬不烦渎夸毘怠忽而已尔【原注楚语屈到嗜芰将死戒其宗老曰茍祭我必以芰及祥宗老将荐芰屈建命去之曰国君有牛享大夫有羊馈士有豚犬之奠庻人有鱼炙之荐笾豆脯醢则上下共之不羞珍异不陈庻侈夫子其以私欲干国之典遂不用】二汉以来以荐献为常事皆略而不书魏曹叡青龙元年夏初进新果于庙言初前此未行也故特书云配享
　　配享三代典礼推祖宗神明以配郊庙社稷元勲宗臣则配食于大烝汉兴功臣配享庙庭宣帝元康元年诏复高帝功臣绛侯周勃等百三十六人家子孙令奉祭祀世世勿絶其无嗣者复其次又録后奉祀甘露中图画功臣霍光等于麒麟阁者十一人【原注汉书甘露三年单于始入朝上思股肱之美乃图画其人于麒麟阁法其形貌署其官爵姓名惟霍光不名曰大司马大将军博陆侯姓霍氏次曰衞将军冨平侯张安世次曰车骑将军龙雒侯韩増次曰后将军营平侯赵充国次曰丞相高平侯魏相次曰丞相博阳侯丙吉次曰御史大夫建平侯杜延年次曰宗正阳城侯刘徳次曰少府梁丘贺次曰太子太傅萧望之次曰典属国苏武皆有功徳知名当世是以表而之明着中兴辅佐列于方叔召虎仲山甫焉】明帝永平中又图画前世功臣二十八将及王常等于南宫云台者三十二人既配享又世祀又表着于图画追崇之典古所未有也【原注后汉书二十八将外王常李通窦融卓茂四人共三十二人依其本第云太傅高宻侯邓禹中山太守全椒侯马成大司马广平侯吴汉河南尹阜成侯王梁左将军胶东侯贾复琅琊太守祝阿侯陈俊建威大将军好畤侯耿弇骠骑大将军参蘧侯杜茂执金吾雍奴侯防恂积弩将军昆阳侯傅俊征南大将军舞阳侯岑彭左曹合肥侯坚镡征西大将军夏阳侯冯异上谷太守淮阳侯王覇建义大将军鬲侯朱祐信都太守阿陵侯任光征虏将军颍阳侯祭遵豫章太守中水侯李忠骠骑大将军栎阳侯景丹右将军槐里侯万修虎牙大将军安平侯盖延太常灵寿侯邳肜卫尉安成侯铫期骁骑将军昌成侯刘植东郡太守东光侯耿纯横野大将军山桑侯王常城门校尉朗陵侯臧宫大司空固始侯李通捕虏将军虚侯马武大司空安丰侯窦融骠骑将军慎侯刘隆太傅宣徳侯卓茂】魏曹叡青龙元年夏五月壬申诏曰昔先王之礼于功臣存则显其爵禄没则祭于大烝故汉氏功臣祠于庙庭大魏元功之臣勲烈优着终始休明者其皆依礼祀之于是以故大将军夏侯惇大司马曹仁车骑将军程昱配飨太祖庙庭曹芳正始四年秋七月诏祀故大司马曹真曹休征南大将军夏侯尚太常桓阶司空陈羣太傅钟繇车骑将军张郃左将军徐晃前将军张辽右将军乐进太尉华歆司徒王朗骠骑将军曹洪征西将军夏侯渊后将军朱灵文聘执金吾臧覇破虏将军李典立义将军厐徳武猛校尉典韦于太祖庙庭五年冬十一月诏祀故尚书令荀攸于太祖庙庭【原注裴松之曰故魏氏配享不及荀彧葢以其末年异议又位非魏臣故也至于升程昱而遗郭嘉先钟繇而后于荀攸则未详厥趣也徐佗谋逆许禇心动忠义之至逺同于日防且潼闗之危非禇不济禇之功烈有过典韦今祀奉而不及禇又所未逹也】六年冬十一月祫祭太祖庙始祀所论佐命臣二十一人嘉平三年有司奏诸功臣应配飨太祖庙者更以官为次太傅司马懿功高爵尊最在上曹奂景元三年诏祀故军师祭酒郭嘉于太祖庙庭自晋而下凡祀祖宗皆以一时将相配食为常祀矣初汉世祠孔子无配享者其后以七十二弟子配又其后特以顔子配又以孔子所称顔子以下十人者为十哲庙貌坐配后又升孟子与顔子左右并配皆南向号称入室升曽子以备十哲东西向号称升堂七十子配于东西序后又以左丘明等二十二人配食七十子之列于是典礼之盛轶古帝王名臣矣【原注论语孔子曰从我于陈蔡者皆不及门也徳行顔渊闵子骞冉伯牛仲弓言语宰我子贡政事冉有季路文学子游子夏后世以为四科十哲二十二贤左丘明公羊高谷梁赤伏胜高堂主戴圣戴徳毛苌孔安国刘向郑众贾逵杜子春马融卢植郑康成服虔何休王肃王弼杜预范甯也唐贞观间始诏配享】谨案此卷阙灵台养老燕射乡饮孔子祠羣祀六篇














　　钦定四库全书
　　续后汉书卷八十七中下　　元　郝经　撰
　　録第五中下
　　礼乐
　　人下【冠　昏　朝防　丧制　短丧　丧禁厚葬　薄葬　火葬　改葬　招魂葬葬殇　山陵上陵　諡法】
　　冠
