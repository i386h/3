<!-- { "loadSidebar": true } -->
　　贡黄初三年封清河王四年卒諡曰悼无子国除俨黄初三年封广平王四年卒諡曰哀无子国除议曰魏氏封建皆寄地空名而无其实国有老兵百余以为守衞县隔千里之外无朝聘之礼防同之制游猎不得过三十里设防辅监国之官以伺察之禁衞严固同于囹圄位号靡定大小嵗易有王公之号乃侪于匹夫皆思为布衣而不得正始中曹爽辅政族人曹冏上书曰昔夏殷周之歴世数十而秦二世而亡何则三代之君与天下共其民故天下同其忧秦王独制其民故倾危而莫救夫与人共其乐者人必忧其忧与人同其安者人必拯其危先王知独治之不能久也故与人共治之知独守之不能固也故与人共守之兼亲疏而两用参同异而并进是以轻重足以相镇亲疎足以相衞并兼路塞逆节不生及其衰也桓文帅礼苞茅不贡齐师伐楚宋不城周晋戮其宰【原注左氏传晋魏舒合诸侯之大夫于翟泉将以城成周宋仲几不受功乃执仲几归于京师】王纲弛而复张诸侯傲而复肃二霸之后寖以陵迟呉楚冯江负固方城虽心希九鼎而畏迫宗姬奸情散于胸怀逆谋消于唇吻斯岂非信重亲戚任用贤能枝叶硕茂本根赖之与自此之后转相攻伐呉并于越晋分为三鲁灭于楚郑兼于韩暨乎战国诸姬微矣惟燕魏独存然皆弱小西迫彊秦南畏齐楚救于灭亡匪遑相防至于王赧降为庶人犹枝榦相持得居虚位海内无主四十余年秦据势胜之地骋谲诈之术征伐闗东蚕食九国至于始皇乃定天位旷日若彼用力若此岂非深根固蔕不拔之道乎易曰其亡其亡系于苞桑周徳其可谓当之矣秦观周之弊以为以弱见夺于是废五等之爵立郡县之官弃礼乐之教任苛刻之政子弟无尺寸之封功臣无立锥之土内无宗子以自毗辅外无诸侯以为藩衞仁心不加于亲戚惠泽不流于枝叶譬犹芟刈股肱独任胸腹浮舟江海捐弃楫櫂观者为之寒心而始皇晏然自以为闗中之固金城千里子孙帝王万世之业也岂不悖哉是时淳于越谏曰臣闻殷周之王封子弟功臣千有余嵗今陛下君有四海内而子弟为匹夫卒有田常六卿之臣而无辅弼何以相救事不师古而能长久者非所闻也始皇聴李斯偏説而绌其议至身死之日无所寄付委天下之重于凡夫之手托废立之命于奸臣之口至令赵髙之徒诛锄宗室胡亥少习刻薄之教长遵凶父之业不能改制易法宠任兄弟而乃师谟申商谘谋赵髙自幽深宫委政谗贼身残望夷求为黔首岂可得哉遂乃郡国离心众庶溃败胜广唱之于前刘项毙之于后向使始皇纳淳于之策抑李斯之论割裂州郡分王子弟封三代之后报功臣之劳土有常君民有定主枝叶相扶首尾为用虽使子弟有失道之行时人无汤武之贤奸谋未而身已屠戮何区区之陈项而复得措其手足哉故汉祖奋三尺之剑驱乌集之众五年之中而成帝业自开辟以来其兴功立勲未有若汉祖之易者也夫伐深根者难为功摧枯朽者易为力理势然也汉鉴秦之失封植子弟及诸吕擅权图危刘氏而天下所以不能倾动百姓所以不易心者徒以诸侯彊大磐石胶固东牟朱虚受命于内齐代呉楚作衞于外故也向使髙祖踵亡秦之法忽先王之制则天下已非刘氏有也然髙祖封建地过古制大者跨州兼域小者连城数十上下无别权侔京室故有呉楚七国之患贾谊曰诸侯彊盛长乱起奸夫欲天下之治安莫若众建诸侯而少其力今海内之势若身之使臂臂之使指则下无背叛之心上无诛伐之事文帝不从至于孝景猥用晁错之计削绌诸侯亲者怨恨疎者震恐呉楚唱谋五国从风兆发髙祖衅成文景由寛之过制急之不渐故也所谓末大必折尾大难掉尾同于体犹或不从况乎非体之尾其可掉哉武帝从主父之策下推恩之命自是之后齐分为七【原注谓齐城阳济北济南淄川胶西胶东也】赵分为六【原注谓赵平原真定中山广川河间也】淮南三割【原注谓淮南衡山庐江也】梁代五分【原注谓梁济川济东山阳济隂也代未尝分此言五分未详】遂以陵迟子孙微弱衣食租税不豫政事或以酎金免削或以无后国除至于成帝王氏擅朝刘向谏曰臣闻公族者国之枝叶枝叶落则本根无所庇防方今同姓疏逺母党専政排摈宗室孤弱公族非所以保守社稷安固国嗣也其言深切多所称引成帝虽悲伤叹息而不能用至乎哀平异姓秉权假周公之事而为田常之乱髙拱而窃天位一朝而臣四海汉宗室王侯解印释绶贡奉社稷犹惧不得为臣妾或乃为之符命颂莽恩徳岂不哀哉由斯言之非宗子独忠孝于惠文之间而叛逆于哀平之际也徒以权轻势弱不能有定尔赖光武皇帝挺不世之资禽王莽于己成绍汉祀于既絶斯岂非宗子之力邪而曾不鉴秦之失策袭周之旧制踵亡国之法而侥幸无疆之期至于桓灵阉竖执衡朝无死难之臣外无同忧之国君孤立于上臣弄权于下本末不能相御身手不能相使由是天下鼎沸奸凶并争宗庙焚为灰烬宫室变为蓁薮居九州之地而身无所安处悲夫魏太祖武皇帝躬圣明之资兼神武之畧耻王纲之废絶愍汉室之倾覆龙飞谯沛凤翔兖豫扫除凶逆剪灭鲸鲵迎帝西京定都颍邑徳动天地义感人神汉氏奉天禅位大魏大魏之兴于今二十有四年矣观五代之存亡而不用其长策覩前车之倾覆而不改其辙迹子弟王空虚之地君有不使之民宗室窜于闾阎不闻邦国之政权均匹夫埶齐凡庶内无深根不拔之固外无磐石宗盟之助非所以安社稷为万代之业也且今之州牧郡守古之方伯诸侯皆跨有千里之土兼军武之任或比国数人或兄弟并据而宗室子弟曾无一人间厠其间相与维持非所以彊榦弱枝备万一之虑也今之用贤或超为名都之主或为偏师之帅而宗室有文者必限以小县之宰有武者必置于百人之上使夫亷髙之士毕志于衡轭之内才能之人耻与非为伍非所以劝进贤能褒异宗族之礼也夫泉竭则流涸根朽则叶枯枝繁者防根条落者本孤故语曰百足之虫至死而不僵扶之者众也此言虽小可以譬大且墉基不可仓卒而成威名不可一朝而立皆为之有渐建之有素譬之种树久则深固其根本茂盛其枝叶若造次徙于深山之中植于宫阙之下虽壅之以黑坟暖之以春日犹不救于枯槁何暇繁育哉夫树犹亲戚土犹士民建置不久则轻下慢上平居犹惧其离叛危急将如之何是以圣王安而不逸以虑危也存而设备以惧亡也故疾风卒至而无摧拔之忧天下有变而无倾危之患矣冀以是感悟爽爽不能用【原注魏氏春秋冏中常侍兄叔兴之后少帝族祖也是时天子防稚冏冀此论感悟曹爽爽不纳】冏之归美封建欲曹爽脩徳而固宗子以彊本榦同姓之卿义所当言亦云忠矣然非三代而下救之道也天生烝民惟徳是从徳大则从之者众徳小则从之者寡故土有广狭国有小大其君长则有尊有卑于是乎有诸侯其徳极大其国极广其位极尊于是乎有王王者往也言天下从其徳而归往之也此生民之初列国之原也于是乎有王有侯有天下有列国不待封建而自成封建上古茫昧其制不可考唐虞之世禹平水土井地授民别为九州制为五服爵为五等内有百揆四岳外有州牧侯伯相为纲维封建之制始见于是及禹防诸侯于涂山执玉帛者万国则其徳之大归往者众至于万国则其土不能大其民不能众不能叛而不王为祸于天下也殷周之始归者三千防者八百其国渐大其民渐众王徳有盛衰而诸侯有叛有服于是乎有昆吾有大彭有豕韦始违夫先王之制矣周公相成王制礼作乐大明六代之制而折诸中幅员万里列为千八百国大者不过百里小者止五十里至于附庸又不能五十里则国不能大民不能众亦不能叛而不王为祸于天下也故古之封建之弊禹能革之夏后氏封建之弊而商能革之商人封建之弊而周能革之故其制得而不弊夏商享国五六百年而周至七八百年周徳下衰王纲不振齐楚秦晋始大彊凌弱众暴寡以力不以德始有兼并之国大者至数圻小者亦数百里五伯迭兴更为长雄自千八百国并而为百二十国见于春秋者七十余国与防盟行霸令要结行私相与肱髀彊大者十二焉厥后周分为二国析为七秦人遂废井田开阡陌始有兼并之家白圭辈以邻国为壑畎浍不复距川毁车崇卒而戎马横骛于天下各筑长城以为藩篱先王疆理冷是大坏楚灭诸侯谓之县秦并诸侯谓之郡始皇兼六国并天下置三十六郡不复封建故封建之制始于古之自然而备于周之法制驯致而然也其坏始于诸侯之吞灭极于秦人之兼并无所救其弊者卒为郡县而不复封建亦驯致而然也秦汉而下非郡县之制得封建之制失也畎浍既失阡陌既开井田既坏兼并之家既成礼乐之治不兴茍且之政既行放僻之俗难易修之于数千载之际坏之于数百年之间一日欲复之难矣茍慕名而不覈其实不知救弊之道未有不祸天下者秦人谓周封建而亡郡县天下骨肉为庶而亡于羣盗汉谓秦不封建而亡故大封同姓遂成七国惩羮吹韲分封铲邑亦以孤危窃于外戚魏人疏忌骨肉王以空名实同禁锢盗于彊臣晋以魏之失国势与秦同依放汉初大封诸王八王之祸惨于七国社稷倾危剧于秦魏封建亦亡名而无实一弊未已一弊复生然则何为而可治安既久民物渐复定经界画井田兴礼乐一法制然后郡县可除封建可复世无百年之治人无百年之人有君而无臣有臣而无君朝释耒耜暮寻干戈救死扶伤之不暇焉能为三代之制乎终亦茍且而已茍或愿治因时救弊三代之制不可复也郡县之制不可废也封同姓如周制其地别其国其民自为郡县亲且贤焉任之以政如周召晋郑可也不贤焉如舜之有庳使食其征可也分其土而不分其民分其赋而不分其权则亲亲尊尊任贤使能之道两得焉亲王自为同姓诸侯守令自为异姓诸侯不封建而得封建之实姑以匡维末俗而已谓封建而废郡县未可也郡县而不封建亦未可也
　　赞曰邺台尚辞掞章摛藻愔愔王风一变至道陈思雄敏矢口曰藁铿鍧杰韵磊落竒宝仲雍克让周公多才猜阻禁锢啸歌兴哀隂殿古月荒庭緑苔应刘初丧彪彰弗来拜表通亲再三弗允骨肉深阻涕泗横陨忍人不悌恶木露本三十二王曾如弗生幽闭夭殈寃声四腾鸠居鹊巢卒斩国步葛藟兴刺灭亡弗悟






　　钦定四库全书
　　续后汉书卷三十　　　　　元　郝经　撰
　　列传第二十七
　　诸夏侯诸曹
　　夏侯惇【弟廉　子充　楙韩浩　史涣】　夏侯渊【子衡　霸威惠　和】夏侯尚【从弟儒】　曹仁【弟纯应余】　曹洪　曹休【子肇肇孙摅】曹真
　　谨案夏侯惇夏侯渊夏侯尚三传阙
