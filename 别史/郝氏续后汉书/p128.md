<!-- { "loadSidebar": true } -->
　　陆机字士衡大司马抗之子也身长七尺其声如钟【谨案晋书作如雷】少有异才文章冠世年二十作文赋曰余每观才士之所作窃有以得其用心夫放言遣辞良多变矣研好恶可得而言每自属文尤见其情恒患意不称物文不逮意葢非知之难能之难也故作文赋以述先士之盛藻因论作文之利害所由他日殆可谓曲尽其妙至于操斧伐柯虽取则不逺若夫随手之变良难以辞逮葢所能言者具于此云伫中区以览頥情志于典坟遵四时以叹逝瞻万物而思纷悲落叶于劲秋喜柔条于芳春心懔懔以怀霜志渺渺而临云咏世徳之骏烈诵先人之清芬游文章之林府嘉丽藻之彬彬慨投篇而援笔聊宣之乎斯文其始也皆收视反听耽思傍讯精骛八极心游万仞其致也情曈昽而弥鲜物昭晰而互进倾羣言之沥液潄六艺之芳润浮天渊以安流濯下泉而潜浸于是沈辞怫悦若防鱼衔钩而出重渊之深浮藻聨翩若翰鸟缨缴而坠曽云之峻收百世之阙文采千载之余韵谢朝华于已披启夕秀于未振观古今于须防抚四海于一瞬然后选义按部考辞就班抱景者咸叩怀响者毕弹或因枝以振叶或沿波而讨源或本隠以之显或求易而得难或虎变而兽扰或龙见而鸟澜或妥帖而易施或岨峿【原注上助举切下鱼吕切】而不安罄澄心以凝思众虑而为言笼天地于形内挫万物于笔端始踯躅于燥吻终流离于濡翰【原注音寒】理扶质以立干文垂条而结繁信情貎之不差故毎变而在顔思涉乐其必笑方言哀而已叹或操觚以率尔或含毫而邈然伊兹事之可乐固圣贤之所钦课虚无以责有叩寂寞而求音函緜邈于尺素吐滂沛乎寸心言恢之而弥广思按之而逾深播芳蕤之馥馥青条之森森粲风飞而猋竖郁云起乎翰林体有万殊物无一量纷纭挥霍形难为状辞程才以效伎意司契而为匠在有无而僶俛当浅深而不让虽离方而遯圆期穷形而尽相故夫夸目者尚奢惬心者贵当言穷者无隘论达者唯旷诗緑情而绮靡赋体物而浏亮碑披文以相质诔纒绵而凄怆铭博约而温润箴顿挫而清壮颂优防以彬蔚论精防而朗畅奏平彻以闲雅説炜晔而谲诳虽区分之在兹亦禁邪而制放要辞达而理举故无取乎冗长【原注音丈】其为物也多姿其为体也屡迁其防意也尚巧其遣言也贵妍暨音声之迭代若五色之相宣虽逝止之无常固﨑锜【原注上音绮下音蚁】而难便茍达变而识次犹开流以纳泉如失机而后防恒操末以续颠谬黄之秩叙故淟涊而不鲜或仰逼于先条或俯侵于后章或辞害而理比或言顺而义妨离之则双美合之则两伤考殿最于锱铢定去留于毫芒茍铨衡之所裁固应绳其必当或文繁理富而意不指适极无两致尽不可益立片言而居要乃一篇之警策虽众辞之有条必待兹而效绩亮功多而累寡故取足而不易或藻思绮合清丽芊眠炳若缛绣凄若繁必所拟之不殊乃闇合乎曩篇虽杼柚于予怀怵佗人之我先茍伤亷而愆义亦虽爱而必捐或苕頴防离众絶致形不可逐响难为系块孤立而特峙非常音之所纬心牢落而无偶意徘徊而不能揥石韫玉而山辉水怀珠而川媚彼榛楛之不翦亦防荣于集翠缀下里于白雪吾亦济夫所伟【原注宋玉对楚王问客有歌于郢中者其始曰下里巴人国中属而和者数千人其为阳阿薤露国中属而和者数百人其为阳春白雪国中属而和者不过数十人引商刻羽杂以流徴国中属而和者不过数人而已是其曲弥髙其和弥寡】或托言于短韵对穷迹而孤兴俯寂寞而无反仰寥廓而莫承譬偏之独张含清唱而靡应或寄辞于瘁音言徒靡而弗华混妍而成体累良质而为瑕象下管之偏疾【原注礼记升歌清庙下管象武】故虽应而不和或遗理以存异徒寻虚以逐微言寡情而鲜爱辞浮漂而不归犹么而徽急故虽和而不悲或奔放以谐合务嘈囋【原注才曷切】而妖冶徒悦目而偶俗固髙声而曲下寤薤露与桑间又虽悲而不雅或清虚以婉约每除烦而去滥阙大羮之遗味同朱之清泛虽一唱而三叹固既雅而不艳【原注礼记清庙之瑟朱而疏越一唱而三叹有遗音者矣大飨之礼尚酒而俎腥鱼大羮不和有遗味者矣郑注曰朱练朱也练则声浊越瑟防孔尽疏之使声迟唱歌句者三叹三人从而叹之大羮肉湆不调以盐菜也遗犹余也然太羮之有余味以为古矣而又阙之甚之之辞也】若夫丰约之裁俯仰之形因宜适变曲有微情或言拙而喻巧或理朴而辞轻或袭故而弥新或防浊而更清或览之而必察或研之而后精譬犹舞者赴节以投袂歌者应而遣声是葢轮扁所不得言故亦非华説之所能精【原注庄子桓公读书于堂上轮扁斵轮于堂下释椎凿而上问桓公敢问公之所读者何言也公曰圣人言也曰圣人在乎公曰死矣轮扁曰然则君之所读者圣人之糟粕尔公曰寡人读书轮人安得议乎有説则可无説则死轮扁曰臣也以臣之事观之斵轮徐则甘而不固矣疾则苦而不入矣不徐不疾得于手而应于心口不能言也有数存焉于其间臣不能以喻臣之子臣之子亦不能受之于臣是以行年七十而老斵轮　王充论衡虚谈竟于华叶之言无根核之深安危之际文人不与徒龙华説之效也】普辞条与文律良余膺之所服练世情之常尤识前修之所淑虽濬发于巧心或受防【原注与同】于拙目彼琼敷与玉藻若中原之有菽同槖籥之罔穷与天地乎并育虽纷蔼于此世嗟不盈于予掬患挈缾之屡空病昌言之难属故踸踔【原注上敇甚反下敇角反】于短垣放庸音以足曲恒遗恨以终篇岂怀盈而自足惧防尘于叩缶顾取笑乎鸣玉若夫应感之防通塞之纪来不可遏去不可止藏若景灭行犹响起方天机之骏利夫何纷而不理思风发于胷臆言泉流于唇齿纷威蕤以馺遝惟亮素之所拟文徽徽以溢目声泠泠而盈耳及其六情底滞志徃神留兀若枯木豁若涸流揽营魂以探赜顿精爽于自求理翳翳而愈伏思乙乙其若抽是以或竭情而多悔或率意而寡尤虽兹物之在我非余力之所勠故时抚空怀而自惋吾未识夫开塞之所由伊兹文之为用固众理之所因恢万里而无阂通亿载而为津俯贻则于来叶仰观象乎古人济文武于将坠宣风声于不泯涂无逺而不弥理无微而弗纶配霑润于云象变化乎神被金石而徳广流管而日新抗卒领父兵为牙门将吴灭退居旧里杜门为学积十有余年以孙氏在吴而祖父世为将相有大勲于江表孙皓举而弃之乃论权所以得皓所以亡又述其祖父功业作辨亡论二篇其上篇曰昔汉氏失御奸臣窃命祸基京畿毒徧宇内皇纲弛紊王室遂卑于是羣雄蜂骇义兵四合武烈皇帝慷慨下国电荆南权畧纷纭忠勇伯世威棱则夷羿震荡兵交则丑虏授馘遂扫清宗祊烝禋皇祖于时云兴之将带州飚起之师跨邑哮阚之羣风驱熊罴之众雾集虽兵以义合同盟勠力然皆包藏祸心阻兵怙乱或师无谋律防威稔冦忠规武节未有如此其著者也武烈既没长沙桓王逸才命世弱冠秀发招揽遗老与之述业神兵东驱奋寡犯众攻无坚城之将战无交锋之虏诛叛柔服而江外底定饰法修师则威徳翕赫宾礼名贤而张昭为之雄交御豪俊而周瑜为之杰彼二君子皆敏而多竒雅达而聪哲故同方者以附等契者以气集而江东葢多士矣将北伐诸华诛鉏干纪旋皇舆于夷庚【原注繁钦辨惑吴人以船檝为舆马以巨海为夷庚臧荣绪晋书夷庚未入乘舆旅馆则夷庚者藏车之所】反帝座乎紫闼挟天子以令诸侯清天歩而归旧物戎车既次羣防侧目大业未就中世而殒用集我大皇帝以竒踪袭于逸轨叡心因于令圗从政咨于故实播宪稽乎遗风而加之以笃固申之以节俭畴咨俊茂好谋善断束帛旅于丘园旌命交于涂巷故豪彦寻声而响臻志士希光而景骛异人辐辏猛士如林于是张昭为师傅周瑜陆公鲁肃吕防之俦入为腹心出作股肱甘宁凌统程普贺齐朱桓朱然之徒奋其威韩当潘璋黄盖蒋钦周泰之属宣其力风雅则诸葛瑾张承歩隲以名声光国政事则顾雍潘濬吕范吕岱以器任干职竒伟则虞翻陆绩张温张惇以讽议举正奉使则赵咨沈珩以敏达延誉术数则吴范赵达以禨祥协徳董袭陈武杀身以卫主骆统刘基彊谏以补过谋无遗计举不失策故遂割据山川跨制荆吴而与天下争衡矣魏氏尝借战胜之威率百万之师浮邓塞之舟下汉隂之众羽檝万计龙跃顺流鋭骑千旅虎歩原隰谟臣盈室武将连衡喟然有吞江浒之志壹宇宙之气而周瑜驱我偏师黜之赤壁防旗乱辙仅而获免收迹逺遁汉王亦慿帝王之号帅巴汉之民乘危骋变结垒千里志报闗羽之败图收湘西之地而我陆公亦挫之西陵覆师败绩困而后济絶命水安续以濡须之冦临川摧鋭蓬笼之战孑轮不反由是二邦之将防气挫锋势衂财匮而吴莞然坐乘其弊故魏人请好汉氏乞盟遂跻天号鼎跱而立西屠庸益之郊北裂淮汉之涘东包百越之地南括羣蛮之表于是讲八代之礼搜三王之乐告上帝拱揖羣后虎臣毅卒循江而守长棘劲铩望飚而庶尹尽规于上四民展业于下化协殊裔风衍遐圻乃俾一介行人抚廵外域巨象逸骏扰于外闲明珠玮寳耀于内府珍瑰重迹而至竒玩应响而赴輶轩骋于南荒冲棚息于朔野齐民免干戈之患戎马无晨服之虞而帝业固矣大皇既没幼主莅朝奸囬肆虐景皇聿兴防修遗宪政无大阙守文之良主也降及归命之初典刑未灭故老犹存大司马陆公以文武熈朝左丞相陆凯以謇谔尽规而施绩范慎以威重显丁奉离斐【谨案晋书作钟离斐文选作离斐与此合查孙峻传云丁奉黎斐黎与离同音即其人也】以武毅称孟宗丁固之徒为公卿楼贺劭之属掌机事元首虽病股肱犹存爰及末叶羣公既防然后黔首有瓦解之志皇家有土崩之衅厯命应化而防王师蹑运而发卒散于阵民奔于邑城池无藩篱之固山川无沟阜之势非有工输云梯之械智伯灌激之害楚子筑室之围燕人济西之队军未浃辰而社稷夷矣虽忠臣孤愤烈士死节将奚救哉夫曹刘之将非一世所选向时之师无曩日之众战守之道抑有前符险阻之利俄然未改而成败贸理古今诡趣何哉彼此之化殊授任之才异也其下篇曰昔三方之王也魏人据中夏汉氏有岷益吴制荆扬而奄交广曹氏虽功济诸华虐亦深矣其民怨刘公因险以饰智功已薄矣其俗陋【谨案其民怨其俗陋二句文选俱有矣字此据晋书删】夫吴桓王基之以武大帝成之以徳聪明叡达懿度逺矣其求贤如不及防民如稚子接士尽盛徳之容亲仁罄丹府之爱防吕防于戎行识潘濬于系虏推诚信士不恤人之我欺量能授器不患权之我逼执鞭鞠躬以重陆公之威悉委武卫以济周瑜之师卑宫菲食以丰功臣之赏披怀虚已以纳谟士之筭故鲁肃一面而自托士燮防险而致命髙张公之徳而省游田之娱贤诸葛之言而割情欲之欢感陆公之防而除刑法之烦竒刘基之议而作三爵之誓屏气局蹐以伺子明之疾分滋损甘以育凌统之孤登坛慷慨归鲁子之功削投恶言信子瑜之节是以忠臣竞尽其谟志士咸得肆力洪规逺畧固不厌夫区区者也故百官茍合庶务未遑初都建业羣臣请备礼秩天子辞而不许曰天下其谓朕何宫室舆服葢慊如也爰及中叶天人之分既定百度之缺粗修虽醲化懿纲未齿乎上代抑其体国经邦之具亦足以为政矣地方几万里带甲将百万其野沃其兵练其器利其财丰东负沧海西阻险塞长江制其区宇峻山带其封域国家之利未巨有于兹者矣【谨案未巨与文选合晋书作未见】借使中才守之以道善人御之有术敦率遗典勤民谨政循定策守常险则可以长世永年未有危亡之患也或曰吴蜀唇齿之国蜀灭则吴亡理则然矣夫蜀葢藩援之与国而非吴人之存亡也何则其郊境之接重山积险陆无长毂之径川阨流迅水有惊波之艰虽有鋭师百万啓行不过千夫舳舻千里前驱不过百舰故刘氏之伐陆公喻之长蛇其势然也昔蜀之初亡朝臣异谋或欲积石以险其流或欲机械以御其变天子总羣议而咨之大司马陆公公以四渎天地之所以节宣其气固无可遏之理而机械则彼我之所共彼若弃长技以就所屈即荆扬而争舟楫之用是天赞我也将谨守峡口以待禽尔逮歩阐之乱慿寳城以延彊冦重资币以诱羣蛮于时大邦之众云翔电悬旍江介筑垒遵渚襟带要害以止吴人之西而巴汉舟师防江东下陆公以偏师三万北据东坑深沟髙垒案甲养威反虏踠迹待戮而不敢北窥生路强冦败绩宵遁防师太半分命鋭师五千西御水军东西同捷献俘万计信哉贤人之谋岂欺我哉自是烽燧少警封域寡虞陆公殁而潜谋兆吴衅深而六师骇夫太康之役众未盛乎曩日之帅广州之乱祸有愈乎向时之难而邦家颠覆宗庙为墟呜呼人之云亡邦国殄瘁不其然与易曰汤武革命顺乎天曰乱不极则治不形言帝王之因天时也古人有言曰天时不如地利易曰王公设险以守其国言为国之恃险也又曰地利不如人和在徳不在险言守险之由人也吴之兴也参而由焉孙卿所谓合其参者也及其亡也恃险而已又孙卿所谓舍其参者也夫四州之氓非无众也大江之南非乏俊也山川之险易守也劲利之器易用也先政之策易循也功不兴而祸遘者何哉所以用之者失也是故先王达经国之长规审存亡之至数谦已以安百姓敦惠以致人和寛冲以诱俊乂之谋慈和以结士民之爱是以其安也则黎元与之同庆及其危也则兆庶与之共患安与众同庆则其危不可得也危与下共患则其难不足恤也夫然故能保其社稷而固其土宇麦秀无悲殷之思黍离无愍周之感矣【原注史记箕子朝周过故殷墟感宫室毁坏生禾黍箕子伤之欲哭不可欲泣为其近妇人乃作麦秀之诗以歌咏之其诗曰麦秀渐渐兮禾黍油油彼狡童不与我好殷民闻之皆为流涕尚书大传防子归朝周过殷之故墟见麦秀之渐渐曰此父母之国宗庙社稷之所立也志动心悲欲哭则朝周俯泣则近妇人推而广之作雅琴二説不同　诗序黍离闵宗周也周大夫行役过故宗庙宫室尽为禾黍彷徨不忍去而作是诗也】太康末与弟云俱入雒造太常张华华曰伐吴之得利获二俊【原注晋书机尝诣侍中王济济指羊酪谓机曰卿吴中何以敌此答云千里莼羮末下盐豉时人称为名对】遂荐之诸公太傅杨骏辟为祭酒累迁太子洗马著作郎范阳卢志于众中问机曰陆逊陆抗于君近逺机曰如君于卢毓卢珽志黙然云谓机曰殊邦遐逺客不相悉何至于此机曰我父祖名播四海宁不知邪议者以此定二陆之优劣吴王晏出镇淮南以机为郎中令迁尚书中兵郎转殿中郎赵王伦辅政引为相国参军豫诛贾谧功赐爵闗中侯伦将簒位以为中书郎伦诛齐王冏以机职在中书九锡文及禅诏疑机为之遂收机等九人付廷尉頼成都王頴吴王晏救理得减死徙边遇赦而止【原注晋书初机有骏犬名曰黄耳甚爱之既而覊寓京师乆无家问笑语犬曰我家絶无书信汝能赍书取消息不犬揺尾作声机乃为书以竹筩盛之而系其颈犬寻路南走遂至其家得报还洛其后因以为常】时中国多难顾荣戴若思等咸劝机还吴机负其才望志匡世难不从冏既矜功自伐受爵不让机恶之作豪士赋以刺其序曰夫立徳之基有常而建功之路不一何则循心以为量者存乎我因物以成务者系乎彼存乎我者隆杀止乎其域系乎彼者丰约惟所遭遇落叶俟防飚以陨而风之力盖寡孟尝遭雍门以泣而琴之感以末何哉欲陨之叶无所假烈风将坠之泣不足烦哀响也是故茍时啓于天理尽于人庸夫可以济圣贤之功斗筲可以定烈士之业故曰才不半古功已倍之盖得之于时势也厯观今古徼一时之功而居伊周之位者有矣夫我之自我智士犹婴其累物之相物昆虫皆有此情夫以自我之量而挟非常之勲神器晖其顾眄万物随其俯仰心玩居常之安耳饱从谀之説岂识乎功在身外任出才表者哉且好荣恶辱有生之大期忌盈害上神犹且不免人主操其常柄天下服其大节故曰天可雠乎而时有袨服荷防立乎庙门之下援旗誓众奋于阡陌之上况乎世主制命自下裁物者乎广树恩不足以敌怨勤兴利不足以补害故曰代大匠斵者必伤手且夫政由甯氏忠臣所以慷慨祭则寡人人主所不乆堪是以君奭怏怏不悦公旦之举髙平师师侧目博陆之埶【原注班固述魏相曰髙平师师惟辟作威国黜防害天子是毗博陆侯霍光也】而成王不遗嫌吝于怀宣帝若负芒刺于背【原注汉书宣帝始立谒见髙庙大将军光从参乘上内严惮之若有芒刺在背】非其然者欤嗟乎光于四表徳莫富焉王曰叔父亲莫昵焉登帝天位功莫厚焉守节没齿忠莫至焉而倾侧颠沛仅而自全则伊生抱明允以婴戮文子怀忠敬而齿劔【原注竹书纪年太甲潜出自桐杀伊尹吴越春秋文种者姓文字少禽】固其所也因斯以言夫以笃圣穆亲如彼之懿大徳至忠如此之盛尚不能取信于人主之怀止谤于众多之口过此以往恶覩其可安危之理断可识矣又况乎饕大名以冒道家之忌运短才而易圣哲所难者哉身危由于势过而不知去势以求安祸积起于宠盛而不知辞宠以招福见百姓之谋已则申宫警守以崇不畜之威惧万方之不服则严刑峻制以贾伤心之怨然后威穷乎震主而怨行乎上下众心日陊危机将发而方偃仰瞪盼谓足以夸世笑古人之未工防已事之已拙知曩勲之可矜闇成败之有会是以事穷运尽必于颠仆风起尘合而祸至常酷也圣人忌功名之过已恶宠禄之逾量盖为此也夫恶欲之大端贤愚所共有而游子徇髙位于生前志士思垂名于身后受生之分惟此而已夫盖世之业名莫盛焉率意无违欲莫顺焉借使伊人颇览天道知尽不可益盈难乆持超然自引髙揖而退则巍巍之盛仰邈前贤洋洋之风俯观来籍而大欲不止于身至乐无愆乎旧节弥効而徳弥广身逾逸而名逾劭此之不为而彼之必昧然后河海之迹湮为穷流一匮之衅积成山岳名编防顽之条身厌荼毒之痛岂不谬哉故为赋焉庶使百世少有悟云冏不之悟而竟以败机又以圣王经国义在封建因着五等论曰夫体国经野先王所慎创制垂基思隆后叶然而经畧不同长世异术五等之制始于黄唐郡县之治创于秦汉得失成败备在典谟是以其详可得而言夫王者知帝业至重天下至广广不可以偏制重不可以独任任重必于借力制广终于因人故设官分职所以轻其任也并建五长所以其制也于是乎立其封疆之典裁其亲疎之宜使万国相维以成磐石之固宗庶杂居以定维城之业又有以见绥世之长御识人情之大方知其为人不如厚己利物不如图身安上在于悦下为己存乎利人故易曰悦以使人人防其劳孙卿曰不利而利之不知利而后利之利也是以分天下以厚乐则已得与之同忧飨天下以丰利而已得与之共害利博而思笃乐逺则忧深故诸侯享食土之实万国受传世之祚夫然则南面之君各务其政九服之内知有定主上之子爱于是乎生下之礼信于是乎结世平足以敦风道衰足以御暴故彊毅之国不能擅一时之势雄俊之人无所寄覇王之志然后国安由万邦之思化主尊頼羣后之图身譬犹众目营方则天网自昶四体辞难而心膂获乂盖三代所以直道四王所以垂业也夫盛衰隆弊理所固有教之废兴系乎其人原法期于必谅明道有时而闇故世及之制弊于彊御厚下之典漏于末折侵弱之衅遘自三季陵夷之祸终乎七雄昔成汤亲照夏后之鍳公旦目渉商人之戒文质相济损益有物然五等之礼不革于时封畛之制有隆尔者岂玩二王之祸而闇经世之算乎固知百世非可悬御善制不能无弊而侵弱之辱愈于殄祀土崩之困痛于陵夷也是以经始获其多福虑终取其少祸非谓侯伯无可乱之符郡县非兴化之具故国忧頼其释位主弱慿于翼戴及承防积弊王室遂卑犹保名位祚垂后嗣皇统幽而不辍神气否而必存者岂非事势使之然欤降及亾秦弃道任术惩周之失自矜其得寻斧始于所庇制国昧于弱下国庆独飨其利主忧莫与共害虽速亡趋乱不必一道颠沛之衅实由孤立是盖思五等之小怨亡万国之大徳知陵夷之可患闇土崩之为痛也周之不竞有自来矣国乏令主十有余世然片言勤王诸侯必应一朝振矜逺国先叛【原注公羊传葵丘之会齐桓公震而矜之叛者九国震之者何犹曰振振然矜之者何犹莫我若也】故彊晋収其请隧之图暴楚顿其观鼎之志【原注请隧事见曹植传楚子伐陆浑之戎遂至于雒定王使王孙满劳楚子楚子问鼎之大小轻重焉】岂刘项之能闚闗胜广之敢号泽哉【原注汉书沛公自武闗入秦又曰羽至函谷闗使当阳君击闗羽入至戯】借使秦人因循其制虽则无道有与共亡覆灭之祸岂在曩日汉矫秦枉大啓王侯境土逾溢不遵旧典故贾生忧其危鼂错痛其乱是以诸侯岨其国家之富慿其士庶之力势足者反疾土狭者逆迟六臣犯其弱纲七子冲其漏网【原注汉书贾谊曰大抵彊者先反故淮隂王楚最强则先反韩信倚胡则又反及贯髙因赵资则又反陈豨兵精则又反彭越用梁则又反黥布用淮南则又反卢绾最弱最后反景帝即位鼂错説上令削吴及书至吴王起兵诛汉吏二千石以下胶西胶东淄川济南楚赵亦皆反也　然谊言八而机言六者贯髙非五等卢绾亡入匈奴故不数之】皇祖夷于黥徒西京病于东帝【原注皇祖髙祖也史记淮南王黥布反髙祖自往击之布走髙祖时为流矢所中行道病至长安崩　前汉书吴王濞反削吴会稽豫章郡书至起兵反以袁盎为太常使吴吴王闻盎来知其欲説笑而应曰我已为东帝尚谁拜不肯见盎】是盖过正之灾而非建侯之累也然吕氏之难朝士外顾宋昌策汉必称诸侯【原注汉书吕产吕禄作乱朱虚侯使人告兄齐王令兵西大臣迎立代王张武以为不可往宋昌曰内有朱虚东牟之亲外畏吴楚淮南琅邪齐代之强故迎大王大王勿疑也】逮至中叶忌其失节割削宗子有名无实天下旷然复袭亡秦之辙矣【原注汉书诸侯小者滛荒越法大者暌孤横逆以害身防国故文帝采贾生之议分齐赵景帝用鼂错之计削吴楚】是以五侯作威不忌万邦新都袭汉易于拾遗也【原注汉书成帝悉封舅谭为平阿侯商成都侯立红阳侯根曲阳侯逢时髙平侯五人同日封故世谓之五侯又封莽为新都侯】光武中兴纂隆皇统而犹遵覆车之遗辙养防家之宿疾仅及数世奸宄充斥卒有彊臣专朝则天下风靡一夫从衡而城池自夷岂不危哉在周之衰难兴王室放命者七臣干位者三子嗣王委其九鼎防族据其天邑【原注左氏传初王姚嬖于庄王生子頽子頽有宠蒍国为之师及惠王即位取蒍国之圃以为囿边伯之宫近于王宫王取之王夺子禽祝跪与詹父田而収膳夫之秩故蒍国边伯石速詹父子禽祝跪作乱因苏氏秋五大夫奉子頽以伐王不克出奔温苏子奉子頽以奔卫卫师燕师伐周冬立子頽初甘昭公有宠于惠后将立之未及而卒昭公奔齐襄王复之又通于隗氏王替隗氏頽叔桃子曰我实使狄狄其怨我遂奉大叔以狄师攻王王御士将御之王曰先后其谓我何宁使诸侯图之王遂出及坎欿国人纳之秋頽叔桃子奉大叔以狄师伐周大败周师获公忌父原伯毛伯富辰王出适郑处于汜大叔以隗氏居温　王子朝宾起有宠于景王王崩子朝因旧官百工之防职秩者与灵景之族以作乱单子逆悼王于庄宫以归王子猛卒敬王即位尹氏立王子朝刘子以王出次于滑晋赵鞅帅师纳王尹氏召伯毛伯以王子朝奔楚王入于成周　七臣蒍国边伯詹父子禽祝跪及頽叔桃子宾起也三子子頽叔带子朝也】钲震于阃宇锋镝流于绛阙然祸止畿甸害不覃及天下晏然以安待危是以宣王兴于共和襄惠振于晋郑【原注史记厉王出奔于彘周公召公二相行政号曰共和十四年厉王死于彘二相乃共立宣王　左氏传惠王即位卫师燕师伐周立子頽虢公郑伯同伐王城杀子頽及五大夫襄王出居于郑晋侯辞秦师而下右师围温左师逆王王入于王城取太叔于温杀之于隰城】岂若二汉阶闼暂扰而四海已沸孽臣朝入而九服夕乱哉【原注孽臣董卓也】逺惟王莽簒逆之事近览董卓擅权之际亿兆悼心愚智同痛然周以之存汉以之亡夫何故哉岂世乏曩时之臣士无匡合之志欤盖逺绩屈于时异雄心挫于卑势耳故烈士扼腕终委冦雠之手忠人变节以助虐国之桀虽复时有鸠合同志以谋王室然上非奥主下皆市人师旅无先定之班君臣无相保之志是以义兵云合无救刼杀之祸【原注汉书王莽居摄翟义与刘宇刘璜结谋举义兵立刘信为天子义败皆为莽所诛　后汉书董卓以韩馥为冀州刺史刘岱为兖州刺史各举义兵讨卓卓乃酖杀农王迁帝于长安　左氏传韩宣子问于叔向曰子干其济乎对曰难王有宠子国有奥主】众望未改而已见大汉之灭矣或以诸侯世位不必常全昏主暴君有时比迹故五等所以多乱今之牧守皆官方庸能虽或失之其得固多故郡县易以为政夫徳之休明黜陟日用长率连属或述其职而淫昏之君无所容过何则其不治哉故先代有以之兴矣茍或衰陵百度自悖鬻官之吏以货凖才则贪残之萌皆羣后也安在其不乱哉故后王有以之废矣且要而言之五等之君为已思政郡县之长为吏图物何以征之葢企及进取士子之常志修已安人良士所希及夫进取之情鋭而安人之誉迟是故侵百姓以利己者在位所不惮损实事以养名者官长所夙慕也君无卒嵗之图臣挟一时之志五等则不然知国为已土众皆我民民安已受其利国伤家婴其病故前人欲以垂后后嗣思其堂构为上无茍且之心羣下知胶固之义使其并贤居政则功有厚薄两愚处乱则过有深浅然则八代之制几可以一理贯秦汉之典殆可以一言蔽也机感成都王頴全济之恩又见朝廷屡有变难谓頴必能戡定遂委质焉頴以机参大将军军事表为平原内史机表谢曰陪臣机言今月九日魏郡太守遣兼丞张含赍板诏书印绶假臣为平原内史拜受祗竦不知所裁臣机顿首顿首死罪死罪臣本吴人出自敌国世无先臣宣力之効才非丘园耿介之秀皇泽广被惠济无逺擢自羣萃累防荣进入朝九载厯官有六身登三阁官成两宫服冕乗轩仰齿贵防振景防迹顾邈同列施重山丘义足灰没遭国颠沛无节可纪虽防旷荡臣独何顔俛首顿膝忧愧若厉而横为故齐王冏所见枉防诬臣与众人共作禅文幽执囹圄当为诛始臣之防诚不负天地仓卒之际虑有逼迫乃与弟云及散骑侍郎袁瑜中书侍郎冯熊尚书右丞崔基廷尉正顾荣汝隂太守曹武思所以获免隂防避廽﨑岖自列片言只字不闗其间事踪笔迹皆可推校而一朝翻然更以为罪蕞尔之生尚不足区区本怀实有可悲畏逼天威即罪惟谨钳口结舌不敢上诉所天莫大之衅日经圣听肝血之诚终不一闻所以临难慷慨而不能不恨恨者惟此而已重防陛下恺悌之宥廽霜收电使不陨越复得扶老携幼生出狱戸怀金拖紫退就散辈感恩惟咎五情震悼局天地若无所容不悟日月之明遂垂曲照云雨之泽播及朽瘁防臣弱才身无足采哀臣零落罪有可察茍削丹书得夷平民则尘洗天波谤絶众口臣之始望尚未至是猥辱大命显授符虎使春枯之条更与秋兰垂芳陆沉之羽复与翔鸿抚翼虽安国免徒起纡青组张敞亡命坐致朱轩方臣所荷未足为泰岂臣防垢含所宜忝窃非臣毁宗夷族所能上报喜惧参并悲慙哽结拘守常宪当便道之官不得束身奔走稽颡城阙瞻系天衢驰心辇毂臣不胜屏营延仰太安初頴与河间王颙起兵讨长沙王乂假机后将军河北大都督督北中郎将王粹冠军牵秀诸军二十余万机以三世为将道家所忌又覊旅入官顿居羣士之右而王粹牵秀皆有怨心固辞都督頴不许机乡人孙惠亦劝机让都督于粹机曰将谓吾为首鼠避贼所以速祸也遂行頴谓机曰若功成事定当爵为郡公位以台司将军勉之机曰昔齐桓任夷吾以建九合之功燕惠疑乐毅以失垂成之业今日之事在公不在机也颖左长史卢志害机宠言于颖曰陆机自比管乐拟君闇主自古命将遣师未有臣陵其君而可以济事者頴黙然机始临戎而牙旗折意甚恶之列军自朝歌至于河桥金鼓之声闻数百里汉魏以来出师之盛未之有也长沙王乂奉天子与机战于鹿苑机军大败赴七里涧而死者如积水为之不流将军贾棱皆死之初宦人孟玖弟超并嬖于頴超领万人为小督未战纵兵大掠机録其主者超将铁骑百余人直入机麾下夺之顾谓机曰貉奴能作督不机司马孙拯劝机杀之机不能用超宣言于众曰陆机将反又还书与玖言机持两端军不速决及战超不受机节度轻兵独进而没玖疑机杀之遂譛机于頴言有异志将军王阐郝昌公师藩等皆玖所用与牵秀等共证之頴大怒使秀宻收机其夕机夣黒幰绕车手决不开天明而秀兵至机释戎服着白帢与秀相见神色自若谓秀曰自呉朝倾覆吾兄弟宗族防国重恩入侍帷幄出剖符竹成都命吾以重任辞不获已今日受诛岂非命哉因与頴牋词甚凄恻既而叹曰华亭鹤唳可复闻乎遂遇害于军中时年四十三二子蔚夏亦同被害机既死非其罪士卒莫不流涕是日昏雾昼合大风折木平地尺雪议者以为陆氏之寃机天才秀逸辞藻宏丽张华尝谓之曰人之为文常恨才少而子更患其多弟云尝与书曰君苗见兄文輙欲烧其笔砚后葛洪著书称机文犹圃之积玉无非夜光焉五河之吐流泉源如一焉其丽妍赡英鋭漂逸一代之絶也然好防权门与贾谧亲善以进趣获讥所着文章凡三百余篇并行于世云字士龙六嵗能属文性清正有才理少与兄机齐名虽文章不及机而持论过之号曰二陆幼时尚书广陵闵鸿见而竒之曰此儿若非龙驹当是鳯雏遂举云贤良时年十六吴平入雒【原注晋书机初诣张华华问云何在机曰云有笑疾未敢自见俄而云至华为人多姿制又好以帛绳纒须云见而大笑不能自己先是尝着缞绖上船于水中顾见其影因大笑落水人救获免云与荀隠素未相识尝会华座华曰今日相遇可勿为常谈云因抗手曰云间陆士龙隠曰日下荀鸣鹤隠字也云又曰既开青云覩白雉何不张尔弓挟尔矢隠曰本谓是云龙骙骙乃是山鹿野麋兽防弩强是以发迟华抚掌大笑】扬州刺史周浚辟为从事谓人曰陆士龙当今之顔子也俄以公府掾为太子舍人出补浚仪令人有见杀者主名不立云録其妻而无所间十许日遣出宻令人随后谓曰其去不出十里当有男子候之与语便缚来既而果然问之具服云与此妻通共杀其夫闻妻得出欲与语惮近县故逺相要候于是一县称为神明郡守害其能屡谴责之云乃去官百姓追思之图画形象配食县社寻拜吴王晏郎中令晏于西园大营第室云上书曰臣窃见世祖武皇帝临朝拱黙训世以俭即位二十有六载宫室防榭无所新营屡发明诏厚戒丰奢国家纂承务在遵奉而世俗陵迟家竞盈溢渐渍波荡遂以成风虽严诏屡宣而侈俗滋广每观诏书众庶叹息清河王昔起墓宅时手诏追述先帝节俭之教恳切之防形于四海清河王毁坏成宅以奉诏命海内听望咸用欣然臣愚以先帝遗教日以陵替今与国家协崇大化追阐前踪者实在殿下先敦素朴而后可以训正四方凡在崇丽一宜节之以制然后上厌帝心下允时望臣以凡才特防防擢亦思竭忠効节以报所受之施是以不虑犯迕敢陈所怀如愚臣言有可采乞垂三省时晏信任部将使覆察诸官钱帛云又谏曰伏见令书以部曲将李咸冯南司马吴定给使徐泰等算覆校诸官市买钱帛簿臣愚以圣徳龙兴光有大国选众官材庶工肄业中尉该大农诞皆清亷淑慎恪居所司其下众官悉州闾一介疎闇之咎虽可日闻至于处义用情庶无大戾今咸南军旅小人定泰士卒厮贱非有清慎素着忠公足称大臣所阙犹谓未详咸等督察然后得信既非开国勿用之义又伤殿下推诚旷荡之量虽使咸等能尽节益国而功利百倍至于光辅国美犹未若开怀信士之无失况所益不过姑息之利而使小人用事大道陵替此臣所以慷慨也臣备位大臣职在献可茍有管见敢不尽规愚以宜明令罢此等覆察众事一付治书则大信临下人思尽节矣云爱才好士多所贡达移书大常府荐同郡张赡曰盖闻在昔圣王承天御世殷荐明徳思和人神莫不崇典谟以教思兴礼学以陶逺是以帝尧昭焕而道协人天西伯质文而周隆二代大晋建皇崇配天地区夏既混礼乐将庸君侯应厯运之防赞天人之期博延俊茂熈隆载典伏见卫将军舍人同郡张赡茂徳清精器思深通初慕圣门栖心重仭啓及阶遂升枢奥抽灵柜于袐宫披金縢于夏思乐百氏博采其珍辞迈翰林言敷其藻探防集逸思心洞神论道属书篇章光觌含竒宰府婆娑公门栖静隠寳沦虚藏器褧裳袭锦缁衣被玉曽泉改路悬车将迈考槃下位嵗聿屡迁搢绅之士具怀忾恨方今太清辟宇四门啓籥纲括地天网广罗庆云兴以招龙和风起而仪鳯诚岩穴耀頴之秋河津托乘之日也而赡沉沦下位羣望悼心若得端委太学错综先典垂缨玉阶论道紫宫诚帝室之瑰寳清庙之伟器广乐九奏必登昊天之庭韶夏六变必飨上帝之祀矣【原注周礼大司乐凡六乐者一变而致羽物及川泽之再变而致臝物及山林之三变而致鳞物及丘陵之四变而致毛物及坟衍之五变而致介物及土六变而致象物及天神】入为尚书郎侍御史太子中舍人中书侍郎成都王頴表为清河内史頴将讨齐王冏以云为前锋都督防冏诛转大将军右司马頴晚节政衰云屡以直言忤防孟玖欲用其父为邯郸令左长史卢志等并阿意从之而云固执不许曰此县皆公府掾资岂有黄门父居之邪玖深忿怨张昌为乱頴上云为使持节大都督前锋将军以讨昌防伐长沙王乃止机之败也并收云頴官属江统蔡克枣嵩等上疏曰统等闻人主圣明臣下尽规茍有所怀不敢不献昨闻教以陆机后失军期师徒败绩以法加刑莫不谓当诚足以肃齐三军威示逺近所谓一人受戮天下知诫者也且闻重教以机图为反逆应加族诛知本末者莫不疑惑夫爵人于朝与众共之刑人于市与众弃之惟刑之恤古人所慎今明公兴举义兵以除国难四海同心云合响应罪人之命县于漏刻泰平之期不旦则夕矣机兄弟并防防擢俱受重任不当背罔极之恩而向垂亡之冦去泰山之安而赴累卵之危也直以机计虑浅近不能董摄羣帅致果杀敌进退之间事有疑似故令圣鍳未察其实耳刑诛事大言机有反逆之征宜令王粹牵秀检校其事令事騐显然暴之万姓然后加云等之诛未足为晩今此举措实为太重得则令天下情服失则必使四方心离不可不审谛详慎统等区区非为陆云请一身之命实虑此举有得失之机敢竭愚戅以备诽谤頴不纳统等重请頴迟囬者三日卢志又曰昔赵王杀中护军赵浚赦其子骧骧诣明公而击赵即前事也蔡克入至頴前叩头流血曰云为孟玖所怨逺近莫不闻今果见杀罪无彰騐将令羣心疑惑窃为明公惜之僚属随克入者数十人流涕固请頴恻然有宥云色孟玖扶頴入催令杀云时年四十二有二女无男门生故吏迎防葬清河修墓立碑四时祠祭所着文章三百四十九篇又撰新书十篇并行于世【原注书初云尝行逗宿故人家夜暗迷路莫知所从忽望草中有火光于是趣之至一家便寄宿见一年少美风姿共谈老子辞致深逺向晓辞去行十许里至故人家云此数十里中无人居云意始悟却寻昨宿处乃王弼冢云本无学自此谈老殊进】云弟耽为平东祭酒亦有清誉与云同遇害初抗之克歩阐也诛及婴孩识者尤之曰后世必受其殃及机之诛陆氏无遗大将军参军孙惠与淮南内史朱诞书曰马援择君凡人所闻不意三陆相擕闇朝一旦湮灭道业沦防可为悼叹后东海王越讨頴移天下亦以机云兄弟枉害罪状頴云【谨案目録附孙拯禇陶今阙】
