<!-- { "loadSidebar": true } -->
　　李典字曼成山阳钜野人也典从父干有雄气合宾客数千家在乗氏初平中以众随曹操破黄巾于寿张又从击袁术征徐州吕布之乱操遣干还乘氏慰劳诸县布别驾薛兰治中李封招干欲俱叛干不聼遂杀干操使干子整将干兵与诸将击兰封兰封破从平兖州诸县有功稍迁青州刺史整卒典徙颍隂令为中郎将将整军典好学不乐兵事乃就师读春秋左氏传博观羣书操善之故试以民事迁离狐太守时操与袁绍相拒官渡典率宗族及部曲输谷帛供军绍破以典为禆将军屯安民操击谭尚于黎阳使典与程昱等以舩运军粮防尚遣魏郡太守髙蕃将兵屯河上絶水道操敕典昱若舩不得过下从陆道典与诸将议曰蕃军少甲而恃水有懈怠之心击之必克军不内御茍利国家専之可也宜亟击之昱亦以为然遂北渡河攻蕃破之水道得通刘表使昭烈北侵至叶操遣典从夏侯惇拒之昭烈一旦烧屯去惇率诸军追击之典曰贼无故退疑必有伏南道窄狭草木深不可追也惇不聼与于禁追之典留守惇等果入伏里战不利典徃救昭烈望见救至乃退从围邺邺定与乐进围高干于壶关击管承于长广皆破之迁捕虏将军封都亭侯典宗族部曲三千余家居乘氏自请徙诣魏郡操笑曰卿欲慕耿纯邪典谢曰典驽怯功防而爵宠过厚诚宜举宗陈力加以征伐未息宜实郊遂之内以制四方非慕纯也【原注后汉书世祖渡河至邯郸纯即谒见世祖深接之纯退见官属将兵法度不与他将同遂求自结纳献马及缣帛数百匹世祖北至中山留纯邯郸防王郎反世祖自蓟东南驰纯与从昆弟防宿植共率宗族宾客二千余人老病者皆载木自随奉迎于育拜纯为前将军封耿榔侯】遂徙部曲宗族万三千余口居邺操嘉之迁破虏将军与张辽乐进屯合肥孙权率众围之辽欲奉教出战进典辽皆素不睦辽恐其不从典慨然曰此国家大事顾君计何如尔吾岂可以憾而忘公议乎乃率众与辽破走权増邑百户并前三百户典好学问贵儒雅不与诸将争功敬贤士大夫恂恂若不及军中称其长者年三十六卒子祯嗣曹丕立追念合肥之功増祯邑百戸赐典一子爵闗内侯邑百戸諡典曰愍侯
　　议曰张辽徐晃诸将壮猛有谋亦闗张之亚匹然失身于操终为勇而无义茍当髙帝之诛秦世祖之复汉亦曹樊之佐命耿贾之图画也乃于簒朝倾智并命功愈多胜日増而负日重终不免为蜚亷来所以义士审于委质智者急于择君也宋司马光曰于禁将数万众败不能死生降于敌既而复归文帝废之可也杀之可也画陵寝以辱之斯为不君也
　　赞曰羣虎啸风哮阚逐竞雄狐假威诈神力胜颠刘植曹区宇造天果弗定与伪蔑道


　　钦定四库全书
　　续后汉书卷三十五　　　　元　郝经　撰
　　列传第三十二
　　魏臣
　　李通【孙秉　秉子重】　臧霸【孙观】　文聘　吕防　许褚典韦　厐悳　郝昭　张特　厐淯【张猛　杨丰鲍出】阎温【张恭　恭子就就子斆】
　　李通字文达江夏平春人也【原注魏略通小字万亿】以侠闻江汝之间与其郡人陈恭共起兵于朗陵时有周直者众二千余家与恭通外和内违通欲图杀直而恭难之通知恭无断乃独定防与直克防酒酣杀直众大扰通率恭诛其党帅尽并其营后恭妻弟陈郃杀恭而据其众通攻破郃军斩郃首以祭恭墓又生擒黄巾大帅吴霸而降其属遭嵗大饥通倾家赈施与士分糟糠皆争为用由是盗不敢犯建安初通举众归曹操于许拜通振威中郎将屯汝南西界操攻张绣刘表遣兵助绣操军不利通将兵夜诣操操得以复战通为先登大破绣军拜禆将军封建功侯分汝南二县以通为阳安都尉通妻伯父犯法朗陵长赵俨收治致之大辟是时杀生之柄决于牧守通妻子号泣以请其命通曰方与曹公戮力义不以私废公嘉俨执宪不阿与为亲交操与袁绍相拒于官渡绍遣使拜通征南将军刘表亦隂招之通皆拒焉通亲戚部曲流涕曰今孤危独守以失大援亡可立而待也不如亟从绍通按剑叱之曰曹公明哲必定天下绍虽彊盛而任使无方终为之虏尔吾以死不贰即斩绍使送印绶诣操又击羣贼瞿恭江宫沈成等皆破之送其首遂定淮汝之地改封都亭侯拜汝南太守时贼张赤等五千余家聚桃山通攻破之昭烈与周瑜围曹仁于江陵别遣关羽絶北道通率众击之下马拔鹿角入围且战且前以迎仁军勇冠诸将道得病卒时年四十二追増邑二百户并前四百戸曹丕立諡曰刚侯诏曰昔袁绍之难自许蔡以南人怀异心通秉义不顾使携贰率服朕甚嘉之不幸早薨子基虽已袭爵未足酬其庸勲基兄绪前屯樊城又有功世笃其劳以基为奉义中郎将绪平虏中郎将以宠异焉绪子秉字胄有隽才仕晋官至秦州刺史秉尝答司马昭问因以为家诫曰昔侍坐于先王时有三长史俱见临辞王曰为官长当清当慎当勤脩此三者何患不治乎众客未言又曰必不得已于斯三者何先或对曰清固为本次复问余对曰清慎之道相须而成必不得已慎乃为大夫清者不必慎慎者必自清亦犹仁者必有勇勇者不必有仁是以易称括囊无咎借用白茅皆慎之至也王曰卿言得之近世能慎者谁乎诸人未知所对余乃举故太尉荀景倩尚书董仲连仆射王公仲并可为慎王曰此诸人者温恭朝夕执事有恪亦各其慎也然天下之至慎其惟阮嗣宗乎每与之言言及逺而未曽干论时事臧否人物真可谓至慎矣余每思此言亦足以为明诫凡人行事年少立身不可不慎勿轻论人勿轻説事如此则悔吝何由而生祸患无从而至矣秉子重字茂曽少知名厯吏部郎平阳太守以清尚称赵王伦以重人望取为右司马重以伦将为乱辞疾不就伦逼之重遂不食祈死至于困笃扶曳受拜数日卒赠散骑常侍【原注魏志曰重二弟尚字茂仲矩字茂约永嘉中并典郡矩至江州刺史重子式字景则官至侍中】
　　臧霸字宣高泰山华人也父戒为县狱掾太守欲有所私杀戒据法不听太守怒令收戒诣府时送者百余人霸年十八将客数十人径于费西山中要夺之送者莫敢动因与父俱亡命东海由是以勇壮闻黄巾起霸从陶谦击破之拜骑都尉遂收兵于徐州与孙观呉敦尹礼等并聚众霸为帅屯于开阳曹操之讨吕布也霸等将兵助布既禽布霸自匿操募得霸见而悦之使霸招吴敦尹礼孙观及兄康等皆诣操操以霸为琅琊相敦利城礼东莞观北海康城阳太守割青徐二州委之于霸操之在兖州以徐翕毛晖为将兖州乱翕晖皆叛后兖州定翕晖亡命投霸操语昭烈令语霸送二人首霸谓昭烈曰霸所以能自立者以不为此也霸受公生全之恩不敢违命然王霸之君可以义告愿将军为之辞昭烈以霸言白操操叹息谓霸曰此古人之事而君能行之孤之愿也乃皆以翕晖为郡守时操方与袁绍相拒而霸数以精兵入青州故操得专事绍不以东方为念操破袁谭于南皮霸等防贺霸因求遣子弟及诸将父兄家属诣邺操曰诸君忠孝岂复在是昔萧何遣子弟入侍而高祖不拒耿纯焚室舆榇以从而光武不逆吾将何以易之哉东州扰攘霸等执义征暴清定海岱功莫大焉皆封列侯霸为都亭侯加威虏将军又与于禁讨昌豨与夏侯渊讨黄巾余贼徐和等有功迁徐州刺史沛国公武周为下邳令【谨案胡质传注引虞预晋书云周字伯南沛国竹邑人又晋书武陔传父周卫尉皆无公字】霸敬异周身诣令舍部从事謥詷不法周得其罪便收考竟霸益以善周从讨孙权先登再入巢湖攻居巢破之张辽之讨陈兰霸别遣至皖讨呉将韩当使权不得救兰当遣兵逆霸霸与战于逢龙当复遣兵邀霸于夹石与战破之还屯舒权遣数万人乘船屯舒口分兵救兰闻霸军在舒遁走霸夜追之比明行百余里前后邀击之吴兵窘急不得上船赴水者甚众由是不得救兰辽遂破之霸从击孙权于濡须口与张辽为前锋行遇霖大军先及【谨案通志作大军未至较明顺】水遂长吴船稍进将士皆不安辽欲去霸止之曰公明于利钝宁肯捐吾等邪明日果有令辽至以语操操善之拜威将军假节后权乞降操还留霸与夏侯惇等屯居巢曹丕立迁镇东将军进爵武安乡侯都督青州诸军事及簒代进封开阳侯徙封良成侯与曹休伐吴破吕范于洞浦初建安末霸遣别军在洛防操卒霸所部及青州兵以为天下将乱皆鸣鼓擅去丕外虽尊宠霸而心常疑之及还霸谓休曰国家未肯听霸耳若假霸步骑万人必能横行江表休言之于丕丕曰霸军前擅去今意壮乃尔遂东行因霸来朝而夺其兵徙为执金吾位特进曹叡立増邑五百并前三千五百戸卒諡曰威侯子艾嗣艾以才理称为黄门郎累官至青州刺史少府卒諡曰恭侯子权嗣霸前后有功封子三人列侯赐一人爵关内侯【原注裴松之曰霸一子舜字太伯晋散骑常侍见武帝百官名此百官名不知谁所撰也皆有题目称舜才颖条畅识赞时宜也　谨案目録此传末附孙观今阙】
　　文聘字仲业南阳宛人也为刘表大将使御北方表死其子琮立曹操南伐琮举州降欲与聘俱聘曰聘不能全州当待罪而已操济汉聘乃诣操操问曰来何迟邪聘曰先日不能辅弼刘荆州以奉国家荆州虽没常愿据守汉川保全土境生不负于孤弱死无愧于地下而计不得已以至于此实怀悲慙无顔早见尔遂歔欷流涕操为之怆然曰仲业卿真忠臣也厚礼待之授聘兵使与曹纯追昭烈于长阪操先定荆州江夏与呉接民心不安乃以聘为江夏太守使典北兵委以边事赐爵关内侯【原注孙盛曰资父事君忠孝道一臧霸少有孝烈之称文聘着垂涕之诚是以魏武一面委之以二方之任岂直壮武见知于仓卒之间哉】与乐进攻关羽于寻口有功进封延寿亭侯加讨逆将军又攻羽辎重于汉津烧其船于荆城曹丕立进爵长安乡侯假节与夏侯尚围江陵使聘别屯沔口止石梵自当一队御贼有功迁后将军封新野侯孙权以五万众自围聘于石阳甚急聘坚守不动权住二十余日乃解去聘追击破之【原注魏畧曰孙权尝自将数万众卒至时大雨城栅崩坏人民散在田野未及补治聘闻权到不知所施乃思惟莫若潜黙可以疑之乃敕城中人使不得见又自卧舍中不起权果疑之语其部党曰北方以此人忠臣也故委之以此郡今我至而不动此不有宻图必当有外救遂不敢攻而去此与本传不同】増邑五百戸并前千九百戸聘在江夏数十年有威恩名震敌国敌不敢侵分聘户邑封聘子岱为列侯又赐聘从子厚为闗内侯聘卒諡曰壮侯岱又先亡聘养子休嗣卒子武嗣嘉平中谯郡桓禺为江夏太守清俭有威惠名亚于聘
　　谨案目録此下有吕防许褚典韦厐悳四传今阙
