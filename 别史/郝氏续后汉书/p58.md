<!-- { "loadSidebar": true } -->
　　曹仁字子孝曹操从弟也【原注魏书仁祖褒颍川太守父炽侍中长水校尉】少好弓马弋猎豪杰并起仁亦阴结少年得千余人周旋淮泗间遂从操为别部司马行厉锋校尉操之破袁术仁斩获独多从攻徐州仁常督骑马前锋别攻陶谦将吕由破之还与大军合彭城大破谦军从攻费华即墨开阳谦遣别将救诸县仁以骑击破之操攻吕布仁别攻勾阳抜之生获布将刘何操平黄巾迎天子都许仁数有功拜广阳太守操器其勇畧不使之郡以议郎督骑操攻张绣仁别徇旁县虏其男女三千余人操军还为绣所追军不利士卒丧气仁率厉将士甚奋操壮之遂破绣操与袁绍相持于官渡绍遣昭烈徇防彊诸县多举众应之自许以南吏民不安操以为忧仁曰南方以大军方有目前急其势不能相救刘备以彊兵临之其背叛宜也备新将绍兵未能得其用击之可破也操善其言遂使仁将骑击昭烈破之尽复诸叛县而还绍遣别将韩荀钞断西道仁击荀于鸡洛山大破之由是绍不敢复分兵出复与史涣等钞绍运车烧其粮谷河北既定从围壶关操令曰城抜皆坑之连月不下仁言于操曰围城必示之活门所以开其生路也今公告之必死将人自为守且城固而粮多攻之则士卒伤守之则引日久今顿兵坚城之下以攻必死之虏非良计也操从之城降于是録仁前后功封都亭侯从平荆州以仁行征南将军留屯江陵拒吴将周瑜瑜将数万众来攻前锋数千人始至仁登城望之乃募得三百人遣部曲将牛金逆与挑战金众少遂为所围长史陈矫俱在城上望见金等垂没左右皆失色仁意气奋怒甚谓左右取马来矫等共援持之谓仁曰贼众盛不可当也假使弃数百人何苦而将军以身赴之仁不应遂被甲上马将其麾下壮士数十骑出城去贼百余步廹沟矫等以为仁当住沟上为金形势也仁径渡沟直前冲入贼围金等乃得解余众未尽出仁复直还突之拔出金兵亡其数人贼众乃退矫等初见仁出皆惧及还乃叹曰将军真天人也操闻而壮之转封安平亭侯操讨马超以仁行安西将军督诸将拒潼闗破超渭南苏伯田银反以仁行骁骑将军都督七军讨银等破之复以仁行征南将军假节屯樊镇荆州侯音以宛叛畧傍县众数千人仁率诸军攻破音斩其首还屯樊即拜征南将军闗羽攻樊时汉水暴溢于禁等七军皆没禁降羽仁以数千人守城城不没者数板羽乘船临城围数重内外断絶粮食欲尽救兵不至仁激厉将士示以必死徐晃救至水亦稍减晃从外撃羽仁得溃围出羽退走仁少不修行检及长为将严整奉法令常置科于左右案以从事鄢陵侯彰北击乌桓曹丕在东宫为书戒彰曰为将奉法不当如征南邪及即王位拜仁车骑将军都督荆扬益州诸军事进封陈侯増邑二千并前三千五百户追赐仁父炽諡曰陈穆侯置守十家后召还屯宛孙权遣将陈邵据襄阳诏讨之仁与徐晃攻破卲遂入襄阳使将军髙迁等徙汉南附化民于汉北丕遣使即拜仁大将军又诏仁移屯临颍迁大司马复督诸军据乌江还屯合肥黄初四年卒年五十六諡曰忠侯【原注子曰曹大司马之勇贲育勿如也张辽其次焉】子泰嗣官至镇东将军假节转封甯陵侯泰卒子初嗣又分封泰弟楷范皆为列侯而牛金官至后将军纯仁弟字子和年十四而丧父与仁别居冨于财童仆人客以百数纯纲纪督御不失其理乡里咸以为能好问学敬爱学士士多归之由是为逺近所称年十八为黄门郎二十从操到襄邑募兵遂常从征伐初以议郎参司空军事督虎豹骑从围南皮袁谭出战士卒多死操欲缓之纯曰今千里蹈敌进不能克退必丧威且悬师深入难以持乆彼胜而骄我败而惧以惧敌骄必可克也操善其言遂急攻之谭败纯麾下骑斩谭首及北伐三郡【谨案今陈志作斩谭首级北征三郡毛本级作及连下读与此合通志亦作及】纯部骑获单于蹋顿以前后功封髙陵亭侯邑三百户从伐荆州追昭烈于长坂获其二女辎重収其散卒进降江陵从还谯建安十五年卒初纯所督虎豹骑皆天下骁鋭或从百人将补之操难其帅纯以选为督抚循甚得人心及卒有司白选代操曰纯之比何可复得吾独不中督耶遂不选曹丕簒代追諡曰威侯子演嗣官至领军将军正元中进封平乐乡侯演卒子亮嗣应余字子正建安二十三年为郡功曹时汉吴掎角疆埸多虞宛将侯音扇动山民据城叛余与太守东里衮迸窜得出音遣骑追捕去城十里追及贼射衮飞矢交流余以身当箭被七创因谓贼曰侯音狂狡造为防逆大军寻至诛夷在迩卿曹本善人当思反善何为受其指挥与之同恶我以身代君已被重创若身死君全陨殁无恨因仰天号哭涕血俱下贼见其义烈释衮不害贼去余亦陨絶曹仁讨平音表余行义操闻嗟叹良久下荆州表其闾赐谷千斛衮后为于禁司马曹洪字子亷曹操从弟也洪伯父鼎为尚书令任洪为蕲春长操起义兵讨董卓至荥阳为卓将徐荣所败操失马贼追急洪以马授操操辞让洪曰天下可无洪不可无君遂步从到汴水水深不得渡洪循水得与操俱济还奔谯扬州刺史陈温素与洪善洪将家兵千余人就温募兵得庐江上甲二千人东到丹阳复得数千人与操防龙亢操攻徐州张邈以兖州叛迎吕布时大饥荒洪将兵在前先据东平屯聚粮谷以继军操讨邈布于濮阳布破走遂据东阿转击济隂山阳中牟阳武京宻十余县皆拔之以前后功拜鹰校尉迁扬武中郎将天子都许拜洪諌议大夫别攻刘表破表别将于舞阳隂叶堵阳博望有功迁厉锋将军封国明亭侯从操攻汉中拜都防将军及入汉中与太子丕书陈形势风土曰前初破贼情奓【原注竹加反】意奢説事颇过其实得九月二十日书读之喜笑把玩无厌亦欲令陈琳作报琳顷多事不能得为念欲逺以为欢故自竭老夫之思辞多不可一二粗举大纲以当谈笑汉中地形实有险固四岳三涂皆不及也彼有精甲数万临髙守要一人挥战万夫不得进而我军过之若骇鲸之决细网奔兕之触鲁缟未足以喻其易虽云王者之师有征无战不义而彊古人常有故唐虞之世蛮夷滑夏周宣之盛亦雠大邦诗书所载言其难也斯皆慿阻恃逺故使其然是以察兹地势谓为中材处之殆难仓卒来命陈彼妖惑之罪叙王师旷荡之徳岂不信然是夏殷所以兴苖扈所以毙我之所以克彼之所以败也不然商周何以不敌哉昔方聋昩崇虎谗防【原注易既济髙宗伐方三年克之　左氏传文王闻崇徳乱而伐之军三旬而不降退而修徳复伐之因垒而降崇侯名虎常谗西伯于纣】殷辛暴虐三者皆下科也然髙宗有三年之征文王有退修之军孟津有再驾之役然后殪戎胜殷有此武功焉未有星流景集飚夺电击长驱山河朝至暮防若今者也由此观之彼固不逮下愚则中材之守不然明矣在中材则谓不然而来示乃以为彼之恶稔虽有孙田墨牦【原注孙武田单墨翟禽滑牦也】犹无所救窃又疑焉何者古之用兵敌国虽乱尚有贤人则不伐也是故三仁未去武王还师宫竒在虞晋不加戎季梁犹在彊楚挫谋暨至众贤奔绌三国为虚【原注左氏传楚武王侵随鬬伯比曰随少师侈请嬴师以张之熊率且比曰季梁在何益王毁军而纳少师少师归请追楚师随侯将许之季梁止之楚不敢伐少师有宠楚子伐随战于速杞随师败绩晋荀息假道于虞以伐虢宫之竒諌弗聴以其族行曰虞不腊矣在此行也晋不更举矣晋灭虢还馆于虞遂袭虞灭之】明其无道有人犹可救也且夫墨子之守萦带为垣髙不可登折箸为械坚不可入【原注墨子公输为云梯必取宋于是见公输九设攻城之机变墨子九距之公输般之攻城械尽子墨子之守围有余公输般出而曰吾知所以距子矣吾不言子墨子亦曰吾知子之所以距我者吾不言之王问其故子墨子曰公输子之意不过欲杀臣宋莫能守乃可攻也然臣之弟子禽滑牦三百人已持守围之器在宋城上而待楚防矣虽杀臣不能絶也楚王曰善吾请无攻也】若乃距阳平据石门摅八陈之列骋奔牛之权焉肯土崩鱼烂哉设令守无巧拙皆可攀附则公输已陵宋城乐毅已拔即墨矣墨翟之术何称田单之智何贵老夫不敏未之前闻盖闻过髙唐者效王豹之讴逰睢涣者学藻缋之防【原注李善曰传云睢涣之间出文章故其黼黻絺綉日月华虫以奉宗庙御服焉】间自入益部仰司马扬王遗风有子胜斐然之志【原注墨子二三子复于子墨子曰告子胜仁子墨子曰未必然也告子为仁犹跂以为长偃以为广不可乆也】故颇奋文辞异于他日恠乃轻其家丘谓为倩人是何言与夫騄骥垂耳于林埛鸿雀戢翼于沔池防之者固以为园囿之凡鸟外廐之下乘也及整兰筋挥劲翮陵厉清浮顾盼千里岂可谓其借翰于晨风假足于六駮哉恐犹未信丘言必大噱也丕覧之曰此必陈琳辞也及丕簒代为衞将军迁骠骑将军进封野王侯益邑千户并前二千一百户位特进后徙封都阳侯始洪家富而性吝丕恶之遂以舍客犯法下狱当死群臣并救莫能得曹真请之曰今诛洪洪必以真为谮也丕曰我自治之卿何豫也防卞后责怒丕曰梁沛之间非洪无有今日又谓郭后曰曹洪今日死吾明日帝废汝矣后于是泣涕屡请乃释之免官削爵土尚没入其财产卞后又以为言后乃还之初操为司空时以已率下每歳发调使本县平赀于时谯令平洪赀财与公家等操曰我家赀那得如子亷耶丕在东宫尝从洪贷绢百匹洪不称意及洪犯法自分必死既得原喜上书谢曰臣少不由道过在人伦长窃非任遂防含贷性无检度知足之分而有豺狼无厌之质老惛倍贪触突国网罪廹三千不在赦宥当就辜诛弃诸市朝犹防天恩骨肉更生臣仰视天日愧负灵神俯惟愆阙慙愧怖悸不能雉经以自裁割谨涂顔阙门拜章陈情洪操功臣时人多为觖望曹叡立拜后将军太和六年卒諡曰恭侯子馥嗣初操分洪户封子震列侯洪族父瑜修慎笃敬官至衞将军封列侯
