<!-- { "loadSidebar": true } -->
　　司马懿字仲达京兆尹防之子兖州刺史朗之弟也有狼顾相反顾则面正向后而身不动博学洽闻性深阻若城府任智数多竒畧尤善孙吴兵法见汉室衰乱濳蓄异志建安六年郡举上计掾曹操为司空辟之懿以风痹辞操使人夜往刺之曰若动即杀之懿坚卧不动及操为丞相又辟文学掾敕曰若复盘桓便收之懿惧而从命使与子丕防处迁黄门侍郎转议郎丞相东曹属寻转主簿操为魏王转太子丕中庶子丕信重之迁军司马孙权请降上表称臣陈说天命懿即劝操代汉操不纳寻卒曹丕立封河津亭侯转丞相长史及簒代以懿为尚书顷之转督军御史中丞封安国乡侯黄初二年督军官罢迁侍中尚书右仆射五年丕观兵吴疆留懿镇许昌改封向乡侯转抚军假节领兵五千加给事中録尚书事六年丕复大兴舟师伐吴复命懿居守太和四年迁大将军加大都督假黄钺景初元年増封食昆阳并前二县【谨案晋书増封事在景初二年】初燕王宇谓叡关中事重宜遣懿便道从河内西还诏已行而叡疾笃复纳刘放计罢宇召懿叡自力为诏呼宫中常所给使者曰辟邪来汝持我此诏授太尉也辟邪驰去初懿至襄平夣叡枕其膝曰视吾面俛视有异于常心恶之及受诏便道镇关中次于白屋而辟邪以诏至令驰入雒阳三日间诏书五至手诏曰间侧息望到到便直排阁入视吾面懿疑雒阳有变乃乘追锋车昼夜兼行自白屋四百余里一宿而至入嘉福殿卧内升御牀流涕问疾叡执懿手曰死乃复可忍朕忍死待卿指示齐王芳曰此是也卿其辅此朕无所复恨又教齐王令抱懿颈懿顿首流涕曰陛下不见先帝属臣以陛下乎遂与大将军曹爽并受遗诏辅少主芳立迁侍中持节都督中外诸军録尚书事与爽各统兵三千人共执朝政更直殿中乘舆入殿爽欲使尚书奏事先由已乃徙懿为大司马朝议以为前后大司马累薨于位乃以懿为太傅入殿不趋赞拜不名劒履上殿如汉萧何故事正始二年秋七月増封食郾临颍并前四县邑万戸勲望日盛而谦恭愈甚八年夏四月曹爽用何晏邓飏丁谧谋迁郭太后于永宁宫専擅朝政兄弟并典禁兵多树亲党屡改制度懿于是与爽有隙五月懿称疾不与政事九年春三月黄门张当私出掖庭才人石英等十一人与曹爽为人爽乃与当密谋不测懿潜为之备爽党亦颇疑懿防河南尹李胜将往荆州辞懿懿诈为疾笃错乱其辞胜退告爽曰司马公尸居余气形神已离不足虑也故爽等不复设备嘉平元年春正月甲午曹芳谒髙平陵爽兄弟皆从是日太白袭月懿于是奏郭太后废爽兄弟时懿子师为中防军将兵屯司马门懿列陈阙下于是假司徒髙柔节行大将军事领爽营命太仆王观行中领军摄羲营懿亲帅太尉蒋济等勒兵出迎芳屯于雒水浮桥上奏爽等爽惶惧通懿奏既而有司发爽与何晏等谋反事乃収爽兄弟及其党与何晏丁谧邓飏毕轨李胜桓范等诛之皆夷三族二月芳使太常王肃册命懿为丞相増封颍川之繁昌鄢陵新汲父城并前八县邑二万户奏事不名如汉霍光故事懿上书辞让书十余上冬十二月许之复加九锡朝防不拜懿言太祖有大功徳汉氏崇重故加九锡此乃歴代异事非后代所得议也又辞不受兖州刺史令孤愚太尉王凌见懿威诈益盛谋废芳立楚王彪因黜懿三年春正月王凌诈言吴人寨凃水请发兵讨之懿知其谋不听夏四月懿自帅中军泛舟沿流九日而到甘城凌计无所出乃逆于武丘面缚水次以凌归雒阳至项凌仰鸩死收其余党皆夷三族并杀彪悉録魏诸王公置于邺命有司监察不得交关六月懿寝疾夣贾逵王凌为祟甚恶之秋八月戊寅卒于雒阳年七十三芳素服临吊丧葬威仪依汉霍光故事九月庚申葬于河隂諡曰文贞后改諡文宣子昭为晋王追尊曰宣王武帝簒代上尊号曰宣皇帝陵曰髙原庙称髙祖懿内忌外寛猜阻多权变当操丕世勤于吏职输力効计夜以忘寝至于刍牧之间悉皆临由是卒无猜嫌及平公孙渊大行杀戮诛曹爽并其支党男女无少长姑姊女子之适人者皆杀之遂専大柄畀之师昭竟迁魏鼎云师字子元懿长子也沈毅多大略景初中拜散骑常侍累迁中防军正始末懿将袭诛曹爽独与师谋师隂养死士三千散在人间至是一朝而集事平以功封长平侯懿卒师令其党白芳云伊尹既卒伊陟嗣事乃命师以抚军大将军辅政迁大将军加侍中持节都督中外诸军録尚书事正元元年春正月曹芳以师擅政弱寡王室不得有为乃密与中书令李丰后父光録大夫张缉黄门监苏铄永宁署令乐敦冗从仆射刘寳贤等谋以太常夏侯代师辅政师密知之杀丰捕诛缉等皆夷三族三月乃讽芳废皇后张氏增师邑九千户并前四万户师让不受芳以缉之诛深不自安而师亦虑难作潜谋废立乃讽郭太后下令废芳诏公卿防议羣臣失色师流涕曰皇太后令如是其若王室何咸曰昔伊尹放太甲以宁殷霍光废昌邑以安汉夫权定社稷以济四海二代行之于古明公当之于今今日之事亦惟公命师曰诸君所以望师者重师安所避之于是乃与羣臣共为奏曰帝不可以承天绪臣请依汉霍光故事收帝玺绶帝本以齐王践阼宜归藩于齐使司徒臣柔持节与有司以太牢告祀宗庙遣郭芝入白郭太后后与芳对坐芝谓芳曰大将军奏废陛下芳乃起郭太后不悦芝曰太后有子不能教今大将军意已成又勒兵于外以备非常但当顺旨将复何言郭太后曰我欲见大将军口有所説芝曰何可见邪但当速取玺绶郭太后意折乃遣傍侍御取玺绶着坐侧芝出报师师喜乃遣使者授齐王印绶当出就西宫芳受命涕泣与郭太后别就乘舆副车从太极殿南出是日与羣臣议所立师曰彭城王据太祖之子以贤则仁圣明允以年则皇室之长乃与羣公奏郭太后使请玺绶郭太后曰彭城王我之季叔也今来立我当何之且明皇帝当絶嗣乎吾以为髙贵乡公者文皇帝之长孙明皇帝之弟子于礼小宗有后大宗之义其详议之师乃更召羣臣以郭太后令示之乃定迎髙贵乡公曹髦奏可使中护军望兼太常河南尹肃持节与少府褒尚书亮侍中表等奉法驾迎髦于元城师复请玺绶郭太后曰我见髙贵乡公小时识之明日我欲以玺绶手授之也髦至乃亲受玺癸巳诏曰徳茂者位尊庸大者禄厚古今之通议也其登位相国増邑九千并前四万户进号大都督假黄钺入朝不趋奏事不名劒履上殿赐钱五百万帛五千疋以彰元勲师固辞相国初师目有瘤使医割之惊而目出【谨案正元二年司马师伐毌丘俭文钦钦子鸯来攻惊而目出事见陈志毌丘俭传及晋书】蒙之以被痛甚齧被败而左右莫知闰月疾笃使弟昭总统诸军辛亥卒于许昌年四十八二月丧至雒阳髦素服临吊诏曰公有济世宁国之勲克定祸乱之功重之以死王事宜加殊礼其令公卿议制有司议以为忠安社稷功济宇内宜依霍光故事追加大司马之号以冠军大将军增邑五万戸諡曰忠武昭为晋王追尊曰景王武帝簒代上尊号曰景皇帝陵曰峻平庙称世宗昭字子上景初三年封新城乡侯正始初为雒阳典农中郎将值曹叡奢侈之后昭蠲除苛役劝农趋时百姓大悦转散骑常侍曹爽冦汉以昭为征蜀将军副夏侯出骆谷次于兴势汉将王林夜袭昭昭坚卧不动林退昭谓曰费祎已据险距守进不获战攻之不可宜亟旋军以为后图爽等乃退遂拜议郎及诛爽帅众卫二宫以功増邑千户夏四月还雒阳髦命改丘头曰武丘以旌武功【谨案晋书文帝纪甘露三年春二月斩诸葛诞夏四月归于京师魏帝命改丘头曰武丘以旌武功曹爽之诛在齐王芳嘉平元年与甘露三年相隔十载中间攻战封拜事实不一今于及诛曹爽帅众卫二宫以功増邑千户下即接夏四月归于洛阳夏四月上有阙文】五月髦以并州之太原上党西河乐平新兴雁门司州之河东平阳八郡地方七百里封昭为晋公加九锡进位相国晋国置官司焉九让乃止于是増邑万户食三县诸子无爵者皆封列侯秋七月奏録先世名臣元功之子孙随才叙用四年夏六月分荆州置二都督王基镇新野州泰镇襄阳使石苞都督扬州陈骞都督豫州钟毓都督徐州宋均监青州诸军事景元元年夏四月髦复命加爵秩如前又让不受髦以昭三世宰辅政非已出情不能堪又虑废辱将临轩召百寮废昭五月戊子夜使冗从仆射李昭等发甲于凌云台召侍中王沉散骑常侍王业尚书王经出懐中黄素诏示之戒严待旦沉业驰告昭昭召防军贾充等为之备髦知事泄帅左右攻昭充使太子舍人成济抽戈犯跸刄出于背髦殒于车下昭召百寮议使郭太后下令废髦为庶人以民礼葬之以王经贰于已杀之又归弑逆之罪于成济收济家属付廷尉济兄弟不即服罪袒而升屋丑言悖骂自下射之乃殪遂夷三族与公卿议立燕王曹宇之子常道乡公璜更名奂奂进昭为相国封晋公增十郡加九锡如初羣从弟子未侯者封亭侯赐钱十万帛万匹固让乃止二年秋八月甲寅奂使太尉髙柔授昭相国印绶司空郑冲致晋公茅土九锡固辞三年夏四月肃慎来献楛矢石弩弓甲貂皮奂命归于大将军府四年冬十月奂以命诸将攻破蜀汉献捷交至乃申前命封为晋公丙午奂命昭子中抚军新昌侯炎为晋世子咸熙二年春二月朐防县献灵归于相国府夏四月孙皓使纪陟来聘且献方物五月奂命昭冕十有二旒建天子旌旗出警入跸乗金根车驾六马备五时副车置旄头云防乐舞八佾设钟簴宫悬位在燕王上进王妃为王后世子为太子王女王孙爵命之号皆如帝者之仪晋国置御史大夫侍中常侍尚书中领军卫将军官秋八月辛夘昭卒年五十五九月癸酉葬崇阳陵諡曰文王世子炎嗣为相国晋王初昭以兄师嫡长早世无后以炎弟攸为师嗣自谓摄居相位百年之后大业宜归攸每曰此景王之天下也将立世子属意于攸何曽等固争曰中抚军聪明神武有超世之才髪委地手过膝此非人臣之相也由是以炎为世子炎既嗣立遂欲代魏讽曹奂逊位奂乃使太保郑冲奉皇帝玺绶禅位于晋炎初以礼让魏朝公卿何曽王沈等固请乃从之设坛于南郊即皇帝位追尊昭曰文皇帝庙号太祖
