<!-- { "loadSidebar": true } -->
　　末帝敬哀张皇后车骑军张飞长女也章武元年纳为太子妃建兴元年立为皇后十五年崩南陵张皇后敬哀皇后之妹也建兴十五年入为贵人延熙元年春正月策曰朕统承大业君临天下奉郊庙社稷今以贵人为皇后使行丞相事左军向朗持节授玺绶勉修中馈恪肃禋祀皇后其敬之哉炎兴二年随末帝迁雒阳【原注汉晋春秋云魏以蜀宫人赐诸将之无妻者李昭仪曰我不能二三屈辱乃自杀】议曰后妃之徳周室为盛太姜太任太姒至于邑姜【原注太姜太王妃太任王季妃太姒文王妃邑姜武王妃也】世嗣徽音自家刑国以至于有天下虽尧之明峻徳亲九族舜之烝烝乂观厥刑于二女无以尚已故文王演易重巽于离风自火出明内齐外名之曰家人其繇曰女贞吉孔子为之传曰女正位乎内男正位乎外男女正天地之大义也父父子子夫夫妇妇正家而天下定及其删诗以闗雎咏歌后妃推为正风之始盖夫妇人伦之本风化之原圣王所以修身而平天下者在乎是矣周室衰微家道日乖至秦而母后始与政外戚始当国【原注史记秦昭王立王少宣太后自治事任其弟魏冉为政威震秦国】及汉吕霍上官许赵丁傅王氏【原注吕氏上官事见昭烈纪　汉书孝宣霍皇后大将军光女也母显使淳于衍隂杀许后立其女为皇后光薨显与诸壻昆弟谋反伏诛孝宣许皇后昌邑许广汉之女也宣帝在民间时广汉以女妻之生元帝及即位立为皇后为霍药杀之其后封广汉为平恩候许氏侯者凡三人孝成许皇后大司马车骑将军平思侯嘉女也孝成赵皇后与女弟俱为倢伃既立为皇后而弟絶幸为昭仪帝未有继嗣凡后宫有子輙杀之平帝立王莽废后为庶人遂自杀孝元傅昭仪哀帝祖母也哀帝即位尊为皇太太后凡傅氏侯者六人平帝立王莽发其冡更以木棺代去珠玉衣掘平其冡周其处定陶丁姬哀帝母也易祖师丁将军之孙哀帝即位尊为帝太后兄明为大司马骠骑将军辅政侯者凡二人王莽亦发其冡更以木棺孝元王皇后凡十侯五大司马至莽卒簒汉云】至窦邓阎梁【原注后汉书章徳窦皇后夫司徒融之曽孙也杀皇太子庆母宋贵人及和帝母梁贵人和帝即位尊为皇太后临朝称制和熹邓皇后太傅禹之孙也和帝崩立殇帝太后临朝立安帝复临朝在位二十年安思阎皇后杀皇太子保母李氏废皇太子为济隂王安帝崩太后临朝以兄显为车骑将军定防立北乡侯懿北乡侯薨显又徴济北河间王子而中黄门孙程等立顺帝诛显废太后程等皆封侯号十九侯顺烈梁皇后帝崩立冲帝太后临朝冲帝崩复立质帝太后犹临朝后兄大将军冀弑质帝立桓帝而诛李固宦官多所封宠而天下大乱】専朝易主窃命移国闺闱内讧姻娅外溃牀第之间总为墙茨遂无正家之道无复唐虞三代风化之美矣其内官之制依仿秦旧帝母曰皇太后祖母曰太皇太后适曰皇后妾皆称夫人又有美人良人八子七子长使少使倢伃娙娥傛华充依昭仪等号以备内官各有品秩焉【原注汉书昭仪位视丞相爵比诸侯王倢伃视上卿比列侯娙娥视中二千石比闗内侯傛华视真二千石比大上造美人视二千石比少上造八子视千石比中更充依视千石比左更七子视八百石比右庶长良人视八百石比左庶长长使视六百石比五大夫少使视四百石比公乘五官视三百石顺常视二百石无涓共和娱灵保林良使夜者皆视百石上家人子中家人子视有秩斗食云五官以下司马门外】孝哀入继大统太后称尊号于是有恭皇太后恭皇后皇太太后帝太太后等皆乱制也【原注汉书哀帝即位髙昌侯董宏希指上书言宜立丁姬为帝太后师丹劾奏董宏懐邪误朝不道上初即位谦譲从师丹言止后乃白令王太后下诏尊定陶恭王为恭皇哀帝因是曰春秋母以子贵尊傅太后为恭皇太后丁姬为恭皇后各置左右詹事食邑如长信官中官嵗余遂下诏曰汉家之制推亲亲以显尊尊定陶恭皇之号不宜复称定陶其尊恭皇太后为帝太太后丁后为帝太后后又更号帝太太后为皇太太后称永信宫帝太后称中安宫而成帝母太皇太后本称长信宫成帝赵后为皇太后并四太后各置少府太仆】光武中兴称号惟皇后贵人其后置美人宫人采女等而无爵秩昭烈志期恢复不幸而与操遇用武无所奔走狼狈屡弃妻子晚末得蜀战争方始秪立一后内职不备亦可以观其志烈也甘后备尝险阻终享大号宜哉二张后皆车骑将军飞之女不忘佐命之义缔亲勲阀又可见末帝之贤也羣下劝昭烈纳穆后帝以同族为疑法正乃勉以辰嬴终玷大徳惜哉赞曰帝皇受命代资内徳娠圣承天自家刑国不有淑徽盍正壸范两君四后道隆先汉














　　钦定四库全书
　　续后汉书卷四下　　　　　元　郝经　撰
　　列传第一下
　　昭烈二王
　　鲁王永　梁王理
　　末帝太子六王
　　太子璿【弟瑶　琮　瓉谌　恂　防】
　　鲁王永字公寿昭烈子末帝庻弟也章武元年六月使司徒靖立永为鲁王防曰少子永受兹青土朕承天序继统大业遵修稽古建尔国家封于东土奄有防世为藩辅呜呼防朕之诏惟彼鲁邦一变适道风化存焉人之好徳世兹懿羙王其秉心率礼绥尔士民是飨是宜其戒之哉建兴八年改封甘陵王初永憎宦人黄皓皓既信任用事谮构永于末帝稍疏外永至不得朝见者十余年炎兴二年东迁雒阳拜奉车都尉封乡侯梁王理字奉孝亦末帝庶弟也与永异母章武元年六月使司徒靖立理为梁王防曰小子理朕统承汉序祗顺天命遵脩典秩建尔于东为汉藩辅惟彼梁土畿甸之邦民狎教化易导以礼徃悉乃心懐保黎庶以永尔国王其敬之哉建兴八年改封安平王延熙七年薨谥曰悼王子哀王嗣十九年薨子殇王承嗣二十年薨景耀四年诏曰安平王先帝所命三世早夭国世頽絶朕用伤悼其以武邑侯辑袭王位辑理子也炎兴二年东迁雒阳拜奉车都尉封乡侯
　　谨案目录此下有末帝太子璿传今阙
　　安定王瑶河西王琮新平王瓒北地王谌新兴王恂上党王璩皆太子璿之弟也琮以景曜五年薨汉亡谌自杀见死国传瑶等五王从末帝迁洛阳晋永嘉之乱祚絶灭惟鲁王永之孙奔蜀李雄封为安乐公以为末帝嗣桓温平李势入于晋不知其所终【原注陈志自太子璿外见瑶琮瓉谌恂防六人孙盛蜀世谱亦六人有璩而无防未知孰是孙盛曰永和三年讨李势盛参戎行见于成都】
　　议曰二帝无曹氏之寡恩孙氏之内乱而祚单寡生于衰末卒无有成寖防寖灭而璿复死于乱呜呼天不祚汉乃至此极乎
　　賛曰六孽分封【原注汉书髙帝八男吕后生孝恵帝薄姬生孝文帝齐悼王肥赵隠王如意淮南厉王长赵幽王友赵共王恢燕灵王建六王皆庶孽也】河山帯砺【原注汉书封爵之誓曰使黄河如帯泰山若砺国以永存爰及苖裔】磐石之宗犬牙相制庆自代来本支百世【原注文帝生景帝自孝武至光武昭烈皆景帝子孙也】中山峩峩涿水汤汤孤烟祥开复一髙光三起三灭【原注谓髙祖至平帝光武至献帝昭烈至末帝也】二帝七王缉熙汉道于戯不忘







　　钦定四库全书
　　续后汉书卷五　　　　　　元　郝经　撰
　　列传第二
　　宗室诸刘
　　【义例曰宠故诸侯王自焉以降皆汉室之胄为牧伯而不终者也陈夀以刘虞为魏诸僣虞以死拒山东之议而为公孙瓒所害何事于魏哉又以焉璋为蜀二牧与先主共为蜀书皆私意也焉璋亦汉贼尔岂得并兴复汉室之帝乎繇表汉之牧伯繇为孙策并灭表子琮降操则自汉臣也而以繇为吴之僣伪表为魏之僣伪皆非也故皆以为宗室而系之汉云若刘煜刘放虽亦帝室之胄乃佐操丕父子簒汉而终臣于魏故以为魏臣絶不为亲也】
　　陈王宠　刘焉【子璋　董扶任安　王商】　刘虞　刘繇【子基兄岱】刘表【子　琮　　蒯越　韩嵩刘先　傅防　王隽】
　　陈王宠明帝子敬王羡之后也羡始封广平徙封西平帝崩遗诏封陈食淮阳郡薨子思王钧嗣薨子懐王竦嗣薨无子立敬王子安夀亭侯崇是为项王薨子孝王承嗣薨宠嗣熹平二年国相师迁追奏前相魏愔与宠共祭天神希幸非冀罪至不道有司奏遣使者案验是时新诛勃海王悝灵帝不忍复加法诏槛车传送愔迁诣北寺诏狱使中常侍王酺【原注华峤汉书及宦者传诸本并作甫此云酺未知孰是酺音蒲】与尚书令侍御史杂考愔辞与王共祭黄帝老君求长生福而已无他冀幸酺等奏愔职在匡正而所为不端迁诬告其王防以不道皆诛死有诏赦宠宠善弩射十发十中中皆同处【原注华峤汉书宠射其秘法以天覆地载参逹为竒又有三防三小三防为经三小为纬经纬相将万胜之方然要在机牙】中平中黄巾贼起郡县皆弃城走宠有彊弩数千张出军都亭治兵自守国人畏之不敢离叛国相防稽骆俊素有威恩时天下饥荒陈独完富邻郡人多归之俊倾廪振赡皆得全活有众十余万献帝初义兵起宠率众屯阳夏自称辅汉大将军后袁术求粮于陈而俊拒之术忿恚遣客诈杀俊及宠陈由是破败【原注谢承汉书俊字孝逺乌伤人察孝廉补尚书侍郎擢拜陈国相人有产子厚致米肉达府主意生男女者以骆为名袁术使部曲将张闉阳私行到陈之俊所俊往从饮酒因诈杀俊一郡吏人哀号如丧父母】是时诸国无复租禄而数见虏夺并日而食转死沟壑者甚众夫人姬妾多为丹陵兵乌桓所略及曹丕簒代自封国已除灭者其余光武子赵孝王良后博陵王珪【谨案后汉书赵孝王良光武叔父此冠以光武子与东海恭王强等并列疑误】东海恭王强后汶阳侯羡沛献王辅后恭王曜子契东平宪王苍后顷王端子凯任城孝王尚后新昌侯子佗明帝子彭城靖王恭后孝王和孙祗梁节王畅后敬王元子弥章帝子河间孝王开后济南王康子某【原注后汉书称开不应与祖同讳故阙疑曰某云　谨案后汉书济南王康子赟赟为黄巾贼所害子开嗣此以开为济南王子疑误】皆降封崇徳侯颇食租赋而重禁锢不得迁徙仕宦晋泰始初始除汉宗室禁制谨案目録此下有刘焉刘虞传今阙又陈王宠刘焉当有议今亦阙
