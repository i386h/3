<!-- { "loadSidebar": true } -->
　　律吕者道之气数天地阴阳之所固有而人则之以为法者也凡奇偶方圆清浊轻重短长多寡皆是也自有气数即有律吕而乐在其中故蒉桴土鼔笙簧作于上古则乐律尚矣【原注礼运篑桴而土鼔犹若可以致其敬于神　古史宓牺作三十五弦之瑟女娲氏作笙簧神农作五弦之琴】然未见其制黄帝使伶伦自大夏之西昆仑之阴取嶰谷之竹窍厚均者断两节间长三寸九分而吹之以为黄钟之宫定十二律又以玉为律管长尺六孔为十二月之音于是有竹律玉律法制昉此而不经见虞书同律度量衡【原注律六律度丈尺量升斗衡斤两同均之也】予欲闻六律五声八音在治忽【原注在察治理忽怠也】声依永律和声八音克谐无相夺伦周官大师乐以六律六同五声八音六舞大合乐以致神太师掌六律六同以合阴阳之声【原注六律以合阳声六同以合阴声】阳声黄钟太簇姑洗防賔夷则无射阴声大吕应钟南吕林钟仲吕夹钟皆文之以五声播之以八音典同掌六律六同之和以辨天地四方阴阳之声以十有二律为之数度以十有二声为之齐量【原注度数广长也齐量侈弇之所容】礼运五声六律十二管还相为宫月令孟春其音角律中太簇仲春律中夹钟季春律中姑洗孟夏其音徴律中仲吕仲夏律中防賔季夏律中林钟中央土其音宫律中黄钟之宫孟秋其音商律中夷则仲秋律中南吕季秋律中无射孟冬其音羽律中应钟仲冬律中黄钟季冬律中大吕国语周景王将铸无射问律于泠州鸠【原注无射阳律第六戍之律也左氏传昭公二十一年春天王将铸无射泠州鸠曰王其以心疾死乎夫乐天子之职也夫音乐之舆也而钟音之器也天子省风以作乐器以钟之舆以行之小者不窕大者不□则和于物物和则嘉成故和声入于耳而藏于心心亿则乐窕则不咸□则不容心是以感感实生疾今钟□矣王心弗堪其能久乎二十二年夏四月天王崩此言王问律盖互见也故并録之】对曰夫六中之色故名之【原注六律之中色黄钟也】一曰黄钟所以宣养六气九徳也由是第之【原注六阳律皆刚辰左旋】二曰太簇所以金奏賛阳出滞也【原注金奏钟镈作之也】三曰姑洗所以羞洁百物考神纳实也四曰防賔所以安静神人献酬交酬也五曰夷则所以歌咏九徳平民无贰也【原注九徳水火金木土谷正徳利用厚生也】六曰无射所以宣布哲人之令徳示人轨仪也为之六间以沉伏而黜散越也【原注间者以阴间阳沈伏阴也散越阳也】元间大吕助宣物也【原注丑律为间之首故曰元皆柔辰右旋】二间夹钟出四隙之细也【原注夹于四阳之中为之间隙故曰四隙】三间中吕宣中气也四间林钟和展百事俾莫不任肃纯恪也五间南吕賛阳秀也六间应钟均利器用俾应复也于是法制见经之中而其义可言矣制律之初起于龠黍【原注龠状似酒爵】实中黍千二百粒于龠而无欠余贮之律管亦无欠余为黄钟之龠其多寡为龠合其长短为分寸其轻重为铢两其清浊为音声而积为度量衡钟以为律器【原注前汉书律厯志度者本起黄钟之长一黍之广度之九十分黄钟之长一为一分十分为寸十寸为尺量者本起黄钟之龠用度数审其容以子谷秬黍中者千有二百实其龠以井水凖其槩十龠为合十合为升权衡者本起于黄钟之重一龠容千二百黍重十二铢两之为两二十四铢为两十六两为斤国语律所以立均出度也古之神瞽考中声而量之以制度律均钟郑曰以中声定律以律立钟之均】范围道气推衍象数损益相生本于黄钟之管其长九寸参分损一下生林钟参分林钟益一上生太簇参分太簇损一下生南吕参分南吕益一上生姑洗参分姑洗损一下生应钟参分应钟益一上生防賔参分防賔损一下生大吕参分大吕益一上生夷则参分夷则损一下生夹钟参分夹钟益一上生无射参分无射损一下生仲吕以上生下皆三生二以下生上皆三生四阳下生阴阴上生阳始于黄钟终于仲吕而十二律毕矣皆不假作为而莫非自然所以为道之数又一生生之易也黄钟独无生之者道生天地万物而物不生道神生意言象数而数不生神惟其不生故能生生黄钟者道之所在神之所为犹易之有太极也以一具两皆起于中太极为阴阳之中阴阳建太极之中于是为运防之中气数之中声音之中故有一嵗之中四时之中一月之中一日之中一夜之中一辰之中故能成变化行神消息盈虚屈信往来不失其中此律吕之原也圣人酌天地之中考声音之中以调气数而归之中故量之以制纪之以三平之以六而成十二以其述气故谓之律如人之侣故谓之吕阳声为律阴声为吕独阳不生独阴不成一阴一阳然后为道故律吕之声必合而和易曰天数五地数五五位相得而各有合天地生成之数合而为五行律吕阴阳之声合而为五音故太师以律同合阴阳之声自形而下阳尊阴卑故言吕则先律自形而上阳先阴后故言阴则先阳阳气左旋故自黄钟顺至无射进之也隂气右转故自大吕逆至夹钟退之也【原注此言太师律吕之次也】自黄钟至无射皆阳自大吕至应钟皆阴阴阳之全体一大阴阳也黄钟为阳大吕为阴太簇为阳夹钟为阴一阴一阳相间如天一地二相错阴阳之作用一小阴阳也阳律为用阴吕为体长短有度多寡有数轻重有权广狭有量清浊有分髙下有等确然不易众理皆防以成其性为万法之原则其体大矣幽以逹天地四时之化深以通神祗祖考之情和以感四海兆民之心施之于礼乐刑政审之于治乱吉凶察之于死生存亡变通不已一气流行以正其命为万化之本则其用大矣故数用十二以象天体八八为位以象八方五上六下以象阴阳之中数上益下损以象阴阳之消长其上左以象日月之必东损益必以三以象三才之定位相生以象父子相继以象兄弟相合以象夫妇故律之资始如干吕之资生如坤律吕一阴阳阴阳一太极也天开于子而终于午地辟于丑而终于未人生于寅而终于申合为三统各统七律故黄钟林钟太簇律长皆全寸而无余分本然之三律之体也天之一三五七九至于夷则复归于一故终于无射之十一地之二四六八十至于南吕复归于二故终于应钟之十二皆太极之一奇一偶一阴一阳本然之数也天之中数五地之中数六而二者为合六为虚五为声周流六虚虚者爻律阴阳登降运行列为十二而律吕和矣太极元气以一具两行于十二辰始动于子参之于丑得一奇一耦合而三参之于寅得九至亥皆参因之得十七万七千一百四十七而气数周矣六律六吕阴阳合徳气钟于子化生万物故蘖萌于子纽牙于丑引逹于寅昌茒于夘振美于辰已盛于巳咢布于午昧薆于未申坚于申留孰于酉毕入于戌该阂于亥出甲于甲奋轧于乙眀炳于丙大盛于丁丰茂于戊理纪于己敛更于庚悉新于辛懐任于壬陈揆于癸以母统子运行于嵗月日辰合为六十当律之数六而又六之当期之日阴阳之施化万物之终始旅于律吕纬于日辰而变化之情见矣律之始于子者一阳复于地中天地生物之心造化之原也阳在阴中为坎故坎为法律之本太极之动而生阳乾元一画易之始也曰黄钟者黄阴中之色钟阳气之聚也阴聚之极则阳聚之矣阴止之极则阳动之矣故阴终于亥而阳始于子为冬至十一月之律以九倡六施种于黄泉蘖萌万物宣扬九徳六气也至寅为太簇者二阳居中见龙在田利见大人人与万物族生之时也入乎坎必出乎震小于否必大于泰阳气宣畅莫不凑集正月之律也至辰为姑洗者三阳成干火出礼备万物相见而洁齐故谓之洗然洗不可久故谓之姑犹有阴焉阳未纯也三月之律也至午为防賔者四阳方壮一阴已生入为之主故物始萎防而阳为賔矣五月之律也至申为夷则者五阳方盛而阴已渐长万物夷伤之时阳道尚饶阴道尚乏阴之夷物自未及申当为则而止不可过也过则惨矣七月之律也至戌为无射者六阳成干而五阴剥之故亢龙有悔律之辰终矣终则失之天行也故当敬而不厌徤而不息射厌也故曰无射九月之律也此阳之六律也阳道尽变以始物故每律异名阴体效法以顺承故止于三钟吕而已吕犹形之有吕吕具二十四节以应二十四气而气之所以通也钟犹器之有钟钟受六十四斗象易六十四卦而数之所以聚也通则行聚则止一行一止者阴之事故阴六之律一吕一钟而其序相间故又谓之六间以阴配合于阳故又谓之六同吕言其体间言其位同言其情也阳律亦谓之六始者始于阴之阴而倡之以阳干知大始也故律所以纲纪运行其气吕所以寄寓弇聚其形律犹天之包乎地吕犹地之凝于天中而聚天之气也故律处辰之阳而吕处辰之阴皆所以述阴阳二气而已吕之建于丑者地二为耦干之阳奇亦以阴为耦干主其下阴吕其上故谓之吕凡曰吕皆阴寓于阳而为之耦阳为主而阴为賔也亦犹阴入为主而阳为賔谓之防賔也以阴临阳故谓之大且丑之气冠六同而首之故谓之大吕六律顺而序之以生之序进之也六吕逆而序之以成之序退之也以生之序进之则子之气犹未离乎阴也故谓之黄钟以成之序退之则丑之功固已大矣故谓之大吕十二月之律也至邜为夹钟者阳生于子而终于午则邜为阳之中以二阴夹于二阳之中而正焉故谓之夹钟二月之律也至巳为中吕者三阴乗干而侣阳在二吕之中故曰中又春为伯夏为仲故曰宣盛阳之气于天地之中发散万物而使之相见故曰中吕四月之律也至未为林钟者万物发育至此而极众多林然四阴进而二阳遯将聚而成坤故曰林钟六月之律也至酉为南吕者五阴进而为剥收敛南方发育之功西成万物而凋剥之故曰南吕八月之律也至亥为应钟者六阴成坤应阳合干地道无成而代有终聚天之气应阳之命不倡而和故曰应钟十月之律也夹钟又谓之圜钟者以春主防言之也林钟又谓之函钟者以坤含光大言之也仲吕亦谓之小吕者阳大阴小对大吕为言也南吕亦谓之南事者能成南方之事也夫阳律统而言之则当干六爻黄钟为初九无射为上九阴吕统而言之则当坤六爻大吕为初六应钟为上六分而以当月气则冬至黄钟为初九四月中吕为上九夏至防賔为初六十月应钟为上六律吕之体用也黄钟律长九寸太簇长八寸林钟长六寸乃龠律相生之本数司马迁律书言九九八十一为宫则亦黄钟律之九寸也至论律数乃谓黄钟长八寸七分一为宫太簇七寸二为商林钟五寸七分四为角者以黄钟九九八十一之数故其长八寸七分一三分损一下生林钟之五十四故林钟五寸七分四林钟三分益一上生太簇之七十二故太簇七寸二分假律寸之分以生律数著作乐之三始【原注天地人之始】十二律之本末通变以立义不拘律制之长短也夫阳律生阴吕皆下生阴吕生阳律皆上生所谓律取妻吕生子也汉以来京房马融郑蔡邕皆至防賔重上生大吕夷则又上生夹钟无射又上生中吕以阳生阴而重上生防賔变徴穷下则反上适防为用之数非相生之正吹之变也泠州鸠所谓六间之道沈伏黜散越假之为用者也【原注黄钟长九寸其实一龠下生者三分去一上生者三分益一五下六上乃一终矣大吕长八寸二百四十三分寸之一百四太簇长八寸夹钟七寸二千一百八十七分寸之千七十五姑洗长七寸九分寸之一中吕长六寸万九千六百八十三分寸之万二千九百七十四防賔长六寸八十一分寸之二十六林钟长六寸夷则长五寸七百二十七分寸之四百五十一南吕长五寸三分寸之一无射长四寸六千五百六十一分寸之六千五百二十四应钟长四寸二十七分寸之二十其相生则以阴阳六体为之黄钟初九也下生林钟之初六林钟又上生太簇之九二太簇又下生南吕之六二南吕又上生姑洗之九三姑洗又下生应钟之六三应钟又上生防賔之九四防賔又下生大吕之六四大吕又上生夷则之九五夷则又下生夹钟之六五夹钟又上生无射之上九无射又下生仲吕之上六　晋书律厯志淮南王安延致儒博为律吕云黄钟之律九寸而宫音调因而九之九九八十一故黄钟之数立焉位在子林钟位在未其数五十四太簇其数七十二南吕之数四十八姑洗之数六十四应钟之数四十二防賔之数五十七大吕之数七十六夷则之数五十一夹钟之数六十八无射之数四十五中吕之数六十极不生又曰淮南京房郑诸儒言律厯皆上下相生至防賔又重上生大吕长八寸二百四十三分寸之百四夷则上生夹钟长七寸千一百八十七分寸之千七十五无射上生中吕长六寸万九千六百八十三分寸之万二千九百七】
