<!-- { "loadSidebar": true } -->
　　章武元年夏四月昭烈即皇帝位于蜀权闻曹丕称帝昭烈嗣汉呼问知星者已分野星气何如遂有僣意以名位尚卑无以厌众欲先卑而后踞之先卑则可以假宠后踞则必致讨致讨然后可以怒众众怒然后可以自大故深絶汉而专事魏自公安徙都鄂改名武昌【谨案水经注曰孙权自公安徙此改曰武昌县鄂县徙治于袁山东又以其年立为江夏郡分建业之民千家以益之】以武昌下雉寻阳阳新柴桑沙羡六县为武昌郡秋八月城武昌下令诸将曰夫存不忘亡安必虑危古之善教昔隽不疑汉之名臣于安平之世而刀劒不离于身葢君子之于武备不可以已况今处身疆畔豺狼交接而可轻忽不思变难哉顷闻诸将各尚谦约不从人兵甚非备虑爱身之谓夫保己遗名以安君亲孰与危辱冝深警戒务崇其大副孤意焉昭烈以权袭杀闗羽自将讨权权惧复遣使称臣于魏并送于禁等还冬十一月魏遣太常邢贞防命权曰葢圣王之法以徳设爵以功制禄劳大者禄厚徳盛者礼丰故叔旦有夹辅之勲太公有鹰扬之功并启土宇复受备物所以表章元功殊异贤哲也近汉高祖受命之初分裂膏腴以王八姓【原注楚王韩信梁王彭越九江王英布韩王信赵王张耳燕王卢绾长沙王吴芮越王无诸】斯则前世之懿事后王之元龟也朕以不徳承运革命君临万国秉统天机思齐先代坐而待旦惟君天资忠亮命世作佐深覩厯数逹见废兴逺遣行人浮于潜汉望风影附抗疏称藩兼纳纎絺南方之贡普遣诸将来还本朝忠肃内发欵诚外昭信着金石义葢山河朕甚嘉焉今封君为吴王使使持节太常高平侯贞授君玺绶防书金虎符第一至第五左竹使符第一至第十以大将军使持节督交州领荆州牧事锡君青土苴以白茅对扬朕命以尹东夏其上故骠骑将军南昌侯印绶防符今又加君九锡其敬聼后命以君绥安东南纲纪江外民夷安业无或携贰是用锡君大辂戎辂各一牡二驷君务财劝农仓库盈积是用锡君衮冕之服赤舄副焉君化民以徳礼教兴行是用锡君轩县之乐君宣休风懐柔百越是用锡君朱户以居君运其才谋官属任贤使用锡君纳陛以登君忠勇并奋清除奸慝是用锡君虎贲之士百人君振威陵迈宣力荆南枭灭防丑罪人斯得是用锡君鈇各一君文和于内武信于外是用锡君彤弓一彤矢百玈弓十玈矢千君以忠肃为基恭勤为徳是用锡君秬鬯一卣圭瓉副焉钦哉敬敷训典以服朕命以助相我国家永终尔显烈权羣臣议以为宜称上将军九州伯不应受魏封权曰九州伯于古未闻也昔沛公亦受项羽封为汉王此葢时宜尔复何损邪遂受之【原注孙盛曰昔伯夷叔齐不屈有周鲁仲连不为秦民夫以匹夫之志犹义不辱况列国之君参分天下而可二三其节或臣或否乎余观吴蜀咸称奉汉至于汉代莫能固秉臣节君子是以知其不能克昌厥后卒见吞于大国也向使权从羣臣之议终身称汉将岂不义悲六合仁感百世哉】昭烈大军东下至巫山秭归使使诱武陵蛮夷假与印传许之封赏于是诸县及五谿民皆反为汉权以陆逊为督督朱然潘璋等以拒之遣都尉赵咨使魏咨还言北朝终不能守盟誓劝称尊号权纳之曹丕遣使求雀头香大贝明珠象牙犀角玳瑁孔雀鬭鸭长鸣鸡羣臣奏曰荆扬二州贡有常典魏所求珍玩之物非礼也宜勿与权曰昔施尊齐为王客难之曰公之学去尊今王齐何其倒也子曰有人于此欲击其爱子之头而石可以代之子头所重而石所轻以轻代重何为不可乎方有事于西北江表元元恃主为命非我爱子邪彼所求者于我瓦石尔孤何惜焉彼在谅闇之中而所求若此宁可与言礼哉皆具以与之丕欲封权子登为万户侯权以登年防上书辞封遣西曹掾沈珩陈谢并献方物立登为王太子
　　黄武元年汉章武二年也春正月陆逊部将宋谦等攻汉五屯皆破之汉军分据险地前后五十余营逊随轻重以兵应拒自正月至闰月大破之临陈所斩及投兵降者数万人昭烈退走权使具上破汉所获印绶首级土地并表将吏功勤宜加爵赏之意于魏曹丕诏答曰老虏邉窟越险深入旷日持乆内廹罢外困智力故见身于鸡头分兵拟西陵其计不过谓可转足前迹【谨案今志注作转是宋本作转足与此合】以揺动江东根未着地摧折其枝虽未刳备五藏使身首分离其所降诛亦足使虏部众凶惧昔吴汉先烧荆门后发夷陵而子阳无所逃其死来歙始袭略阳文叔喜之而知隗嚣无所施其巧今讨此虏正似其事将军勉建方畧务全独克并遣报使致鼲子裘明光铠騑马又以素书所作典论及诗赋赐权初权外托事魏而诚心不欵魏欲遣侍中辛毗尚书桓阶徃与盟誓并徴任子权辞让不受魏羣臣奏曰臣闻枝大者披心尾大者不掉有国有家之所慎也昔汉承秦天下新定大国之王臣节未尽以萧张之谋不备録之至于六王前后反叛已而伐之戎车不辍又文景守成忘战戢役骄纵吴楚养虺成蛇既为社稷大忧葢前事之不忘后事之师也孙权防竖小子无尺寸之功遭遇兵乱因父兄之绪少蒙翼卵煦伏之防长含鸱枭反逆之性背弃天施【谨案今志注作天地宋本作天施与此合】罪恶积大复与闗羽更相觇伺逐利见便挟为卑辞先帝知权奸以求用时以于禁败于水灾方当【谨案志注作等当】讨羽因以委权先帝委裘下席权不尽心诚不【谨案不字志注作在】恻怛欲因大丧寡弱王室希托董桃传先帝令乗未得报许擅取襄阳及见驱逐乃更折节邪辟之态巧言如流虽重译累使发遣禁等内包隗嚣顾望之奸外欲缓诛支仰蜀贼圣朝含既加不忍优而赦之与之更始猥乃割地王之使南面称孤兼官累位礼备九命名马百驷以成其势光宠显赫古今无二以犬羊之姿横被虎豹之文不思精力致死之节【谨案精力志注作静力】以报无量不世之恩臣每见所下权前后章表又以愚意采察权旨自以阻带江湖负固不服狃【谨案今志注作狃挟宋本作狃与此合】累世诈为【谨案陈志注作诈伪】成功上有尉佗英布之计下诵伍被屈彊之辞终非不侵不叛之臣以为晁错不发削弱王侯之谋则七国同衡祸乆而大蒯通不决袭厯下之防则田横自虑罪深变重臣谨考之周礼九伐之法平权防恶逆节萌生见罪十五昔九黎乱徳黄帝加诛项羽罪十汉祖不舍权所犯罪衅明白非仁恩所养宇宙所容臣请免权官鸿胪削爵土捕治罪敢有不从移兵进讨以明国典好恶之常以静三州元元之苦丕遂决防伐吴刘谏不聼秋七月以孙邵为丞相九月丕命曹休张辽臧覇出洞口曹仁出濡须曹真夏侯尚张郃徐晃围南郡权遣吕范等督五军以舟军拒休等诸葛瑾潘璋杨粲救南郡朱桓以濡须督拒仁时扬越蛮夷多未平集内难未弭故权卑辞上书求自改厉若罪在难除必不见置当奉还土地民人寄命交州以终余年丕报曰君生于扰攘之际本有从横之志降身奉国以享兹祚自君防名以来贡献盈路讨备之功国朝仰成埋而掘之古人之所耻【原注国语狸埋之狸掘之是以无成功】朕之与君大义已定岂乐劳师逺临江汉廊庙之议王者所不得专三公上君过失皆有本末朕以不明虽有曽母投杼之疑犹兾言者不信以为国福故先遣使犒劳又遣尚书侍中践修前言以定任子君遂设辞不欲使进议者怪之又前都尉浩周劝君遣子乃实朝臣交谋以此卜君君果有辞外引隗嚣遣子不终内喻窦融守忠而已世殊时异人各有心浩周之还口陈指麾益令议者发明众嫌终始之本无所据仗故遂俛仰从羣臣议今省上事欵诚深至心用慨然凄怆动容即日下诏敕诸军但深沟高垒不得妄进若必效忠节以解疑议登身朝到夕召兵还此言之诚有如大江权遂改元黄武临江拒守冬十一月大风范等兵溺死者数千余军还江南曹休使臧覇以轻船五百敢死万人袭攻徐陵烧攻城军杀畧数千人将军全琮徐盛追斩魏将尹卢杀获数百十二月权既拒魏复欲与汉修好令作书聘汉曰前所以名西为蜀者以汉帝尚存故尔今汉已废自可名为汉也遂使太中大夫郑泉聘昭烈于白帝始复通也然犹与曹丕相徃来至后年乃絶是歳改夷陵为西陵将军孙盛据江陵中州以为南郡外援
　　二年汉建兴元年也春正月曹真分军夺据江陵中州城江夏山改四分用乾象歴推五徳之运以为土行用未祖辰腊【原注志林土行以辰腊得其数矣土盛于戊而以未祖其义非也土生于未故未为坤初是以月令建未之月祖黄精于郊祖用其盛今祖用其始岂应运乎】三月曹仁遣将军常雕等以兵五千乗油船晨渡濡须中州仁子防因引军急攻朱桓桓率兵拒之遣将军严圭击破雕等魏军皆退夏四月羣下劝权称尊号权不许曰汉家湮替不能存救亦何心而竞乎羣臣称天命符瑞固请权不许而谓将相曰往年孤以徳方向西鄙故先命陆逊选众以待之闻北部分欲以助孤孤内嫌其有挟若不受其拜是相折辱而趣其速发便当与西俱至二处受敌于孤为剧故自抑按就其封王低屈之趣诸君似未之尽今故以此相解尔照烈崩于白帝权使立信都尉冯熙吊祭于汉先是戏口守将晋宗杀其将王直以众叛降魏魏以为蕲春太守数犯边境六月权令将军贺齐督糜芳刘邵等袭蕲春生获宗冬十一月汉使中郎将邓芝来聘【原注吴歴蜀致马二百匹锦千端及方物自是之后聘使往来以为常吴亦致方土所出以答其厚意焉　谨案末帝纪建兴元年秋八月遣尚书郎邓芝修好于呉通鉴纲目作尚书邓芝芝本传于时正入为尚书此作中郎将盖沿陈志之讹】三年夏遣辅义中郎将张温聘于汉报邓芝也秋八月赦死罪九月曹丕出广陵安东将军徐盛令植木衣苇为疑城假楼自石头至于江乘聨亘数百里一夕而成又大浮舟舰于江时江水盛长丕临望叹曰魏虽有武骑千羣无所用之彼有人焉未可图也乃还汉复遣邓芝来聘重结盟好权谓芝曰山民作乱江邉守兵多彻虑曹丕乗空弄态而反求和议者以为内有不暇幸来求和于我有利宜当与通以自辨定恐西州不能明孤赤心用致嫌疑孤土地边外间隙万端而长江巨海皆当防守丕观衅而动惟不见便宁得忘此复有他图四年夏五月丞相孙邵卒六月以太常顾雍为丞相冬十月曹丕复至广陵临江观兵戎卒十余万旌旗数百里有渡江之志权严设守备时大寒氷舟不得入江丕见波涛汹涌叹曰嗟乎固天所以限南北也遂归孙韶遣将高寿等率敢死士五百人于径路夜要丕丕大惊获其副车羽葢以还十二月鄱阳贼彭绮自称将军攻没郡县众数万人
