<!-- { "loadSidebar": true } -->
　　兵以不用为武而攻为下策故善为国者不师善师者不陈善陈者不战用兵之法全国为上破国次之全军为上破军次之百战百胜非善之善不战而屈人之兵乃善之善故上兵伐谋其次伐交其次伐兵其下攻城攻城之法为不得已修橹轒輼具器械三月而后成距堙又三月而后已将不胜其忿而蚁附之杀士卒三分之一而城不防此攻之灾也故知莹投机荀偃亲当矢石而灭偪阳齐侯亲鼓士凌城而克龙田单励气巡城立于矢石之所援枹鼓之而下狄克之未足为武也如诸葛恪之攻新城死伤涂地不克而奔流曳道路顿仆坑谷获罪而杀身者则攻之灾也故曰攻为下策然而有据城叛君畧地逼国负固拒命不得已而必攻者则亦有道焉徳攻为上文王因垒降崇是也其次策攻晋悼公三驾服郑是也其次势攻孙膑趋魏都以杀厐涓是也其次术攻耿弇扬言破巨里出不意防临菑是也故必先夺以攻其心夭阏以攻其气避坚攻瑕避实攻虚避显攻隠避有备攻无备兵未尽集而乗之民未尽保而趍之津梁未发而渡之要塞未修而据之渠荅未张而逼之楼橹未具而登之计虑未定而溃之技巧未施而壊之激而怒诱而出挑而挠之则禽冦克敌不损兵力不废民命皆攻之术也咸无焉而一以力不足以语攻乃戮民之君杀兵之将也故城小而坚者不足攻攻之则或致丧败寻邑之于昆阳是也城大而彊则必攻克之则无反顾之忧高祖之于宛是也有致命以死攻秦伯济河焚舟是也有因间以袭攻韩信破厯下兵是也有背约以反攻高祖追项羽是也有以攻知守者韩信欲度阳夏而先攻临晋魏果守临晋是也有以守知攻者呉攻围东南而亚夫使备西北果攻西北是也有以攻为守者张辽守合肥逆击以挫孙权是也有以守为攻者王霸闭营不出以挫苏茂是也有因其分而攻者公孙述攻呉汉是也有致其聚而攻者曹操破闗中诸将是也有开之使出而攻之者朱隽彻宛围破韩忠是也有委之攻而之者皇甫嵩不救陈仓而走王国是也有攻其谋而胜之者陆抗破堰以却羊祜是也有攻其心而降之者冦恂斩高峻使军师皇甫文而峻降是也若司马懿之于新城兼道急攻直指襄平则缓不攻皆因事制宜以取胜者故敌未可胜则守待敌可胜则攻攻乃守之几守乃攻之防亦竒正相生如环之无端故攻亦多术矣顾所用之何如因势致胜其几无穷不胶柱而尽其变者皆善攻者也自晋人围齐焚申池之竹木楚执燧象以奔呉师于麋始见火攻之说其后田单纵火牛击燕杨璇烧布然马平贼周瑜走曺操曹操破袁绍陆逊败昭烈皆以取胜故兵家有火人火积火辎火库火队之法【原注孙子火攻火人焚其人也火积焚其聚也火辎焚其辎重也火库焚其府库也火队焚其队伍也】又有火兵火兽火禽火盗火弩之用【原注杜佑説】自呉防山之水而灭徐复有水攻之说其后三家围晋阳以灌赵汉兵水灌废丘韩信囊水斩龙且闗羽乗水禽于禁曹操堑水克邺城故兵家有絶水附水迎水背水之法又有流沫而待半渡而击乗流而攻阻水而守之用【原注孙子絶水必逺水客絶水而来勿迎之于水内令半渡而击之利欲战者无附于水而迎客视生处高无迎水流此处水上之军也又曰上雨水沫至欲涉者待其定也】然水之不测不若火之鋭也夫背水絶地也韩信之胜亦徼幸尔非正法也夫攻为下策出于不得已也故好攻战则必亡宋殇公立十年十一战民不堪命为华督所弑姜维仇国黩武战攻不已卒灭汉宗遵养时晦则时纯熙矣弗戢者必自焚也又凡攻战取胜易守胜难战胜而不自以为功益为外惧则胜之胜者也侈然谓莫之敌不能持满定倾则桀克有緍而丧其国纣克东夷而殒其身晋厉胜鄢陵而召弑呉夫差胜艾陵而致灭宋王偃克齐而灭宋齐湣克宋而亡齐则胜乃所以败也吁战胜攻取之君可不戒哉
　　兵守
　　兵之为守尚矣凡建侯树屏列之采卫皆以守卫中国分乡置遂赋之师旅皆以守卫京师设防防禁统之方伯皆以守卫列国邉徼则有戎役宫闱则有环列皆所以为守也故兵为天下之大闲谨其所守相为维扞则天下安且固矣孔子作春秋毎致责于守土之君以存天下之闲天子守天下者也有道则守在四夷至于出居于郑失其所守则不足为王城成周而所守愈隘不足以为京师是以礼乐征伐自诸侯出无以为闲也诸侯守国者也有道则守在四隣至于郓溃而居干侯失其所守则不足为公浚洙而中城所守愈小不足以为都邑是以礼乐征伐自大夫出无以为闲也且社稷人民天子所授祖宗世守故不敢授人而自弃彊暴侵夺力竭弗支死之可也固结其民去而复国避之可也故国君死社稷曰灭灭之者有罪灭者无罪而为义其国灭而书奔者托于诸侯有复国之道而为权齐侯灭纪不曰灭纪侯之奔不曰奔特书纪侯大去其国既不能死社稷又不能固结其民而复国特悻然蔑弃宗社去而不返尔故曰大去不当去也至于梁伯亟城而弗处民疲而弗堪为秦所取书曰梁亡自亡之也莒城恶恃陋而不为备一日而楚克其三都书曰楚人入郓自取之也此天子诸侯守土扞城之大法也若夫战攻于外则必有居守于内以为本根进有所恃退有所归股肱心腹相为表里故宣王外攘夷狄则张仲在内高祖战荥阳京索间则萧何镇闗中光武战河北攻洛阳则冦恂守河内昭烈保汉中争荆州则诸葛亮治成都曹操南征北伐则荀彧在许孙策转鬬江东则张昭在呉不有行者谁扞牧圉不有居者谁守社稷叔出季处古之制也然必得其人则根本彊固无反顾之忧茍非其人未有不覆巢偾国夫差任宰嚭以政使太子与老弱居守而逺争齐晋为越所灭关羽卑糜芳士仁以江陵围樊而逼许雒为呉所袭所以晋文得原而难其守萧何为万世之功也至于城守拒攻将之事也守心为上守气次之守兵为上守城次之心为气城兵为城城心固则气固兵固则城固静宻専安内外如一无隙无瑕以主待客虽画地守之可也况于城乎又必兵城备具薪粮足余进有郭圉退有停障逺有救援迩有间候啬力多暇明慎刑赏申饬教戒禁絶讹妄血视肉薄示之必死曹仁之守樊郝昭之守陈仓张特之守新城皆是也无入新兵共守隙开必败文钦是也无以敌缓纵食食尽必危诸葛诞是也无以激怒出战失守必败曹咎是也无以诳诱易动动必见欺郝普是也且夫守贵知变敌大则当战于外光武之于昆阳是也不出而致敌必败公孙瓒之于易京是也故善守者屹若山而不可移渊若海而不可测寂若无人而不可见应若无端而不可穷故攻为易守为难活地易死地难将将之君用人不可不慎也











