<!-- { "loadSidebar": true } -->
　　贾诩字文和武威姑臧人也少时人莫知汉阳阎忠异之谓诩有良平之竒【原注九州春秋曰中平元年车骑将军皇甫嵩既败黄巾威震天下阎忠时罢信都令説嵩曰夫难得而易失者时也时至而不旋踵者机也故圣人常顺时而动智者必因机以今将军遭难得之运蹈易解之机而践运不抚临机不将何以享大名乎嵩曰何谓也忠曰天道无亲百姓与能故有高人之功者不受庸主之赏今将军授于初春収功于末冬兵动若神谋不再计旬月之间神兵电扫攻坚易于折枯摧敌甚于汤雪七州席卷屠三十六万方夷黄巾之师除邪害之患或封户刻石南向以报徳威震本朝风驰海外是以羣雄回首百姓企踵虽汤武之举未冇高于将军者身建高人之功北面以事庸主将何以图安嵩曰心不忘忠何为不安忠曰不然昔韩信不忍一飱之遇而弃三分之利拒蒯通之忠忽鼎峙之势利剑已揣其喉乃叹息而悔所以见烹于儿女也今主势弱于刘项将军权重于淮阴指麾可以振风云叱咤足以兴雷电赫然奋发因危抵頺崇恩以绥前附振武以临后服徴冀方之士动七州之众羽檄先驰于前大军震响于后蹈迹漳河饮马孟津举天网以网罗京师诛阉宦之罪除羣怨之积忿解久危之倒悬如此则攻守无坚城不招必影从虽儿童可使奋空拳以致力女子可使其褰裳以用命况厉智能之士因迅风之势则大功不足合八方不足同也功业已就天下已顺乃燎于上帝告以天命混齐六合南面以制移神器于已家推亡汉以定祚实神机之至决风发之良时也夫木朽不雕世衰难佐将军虽欲委忠难佐之朝雕画朽败之木犹逆坂而走丸必不可也方今权宦羣居同恶如市主上不自由诏命出左右如有主聪不察机事不先必婴后悔亦无及矣嵩不从忠乃亡去　英雄记曰凉州贼王国等起兵共刦忠为主统三十六部号车骑将军忠感慨病而死】察孝亷为郎疾病去官西还至汧道遇叛氐同行数十人皆为所执诩曰我段公外孙也汝别埋我我家必厚赎之太尉段颎久为边将威震西土故诩假以惧氐果不敢害与盟而送之其余悉死董卓之入雒阳诩以太尉掾为平津都尉迁讨虏校尉卓壻中郎将牛辅屯陜诩在辅军卓败辅死众恐惧校尉李傕郭汜张济等欲解散闲行归乡里诩曰闻长安中议欲尽诛凉州人而诸君弃众单行即一亭长能束君矣不如率众而西所在収兵以攻长安为董公报仇幸而事济奉国家以征天下若不济走未后也众以为然傕乃西攻长安【原注裴松之曰传称仁人之言其利溥哉然则不仁之言理必反是夫仁功难着而乱源易成是故有祸机一而殃流百世者矣当是时元恶既枭天地始开致厉阶重结大梗殷流邦国遘殄瘁之哀黎民婴周余之酷岂不由贾诩片言乎诩之罪也一何大哉自古兆乱未有如此之甚】诛王允与郭汜等共专朝政诩为左冯翊傕等欲以功侯之诩曰此救命之计何功之有固辞不受又以为尚书仆射诩曰尚书仆射官之师长天下所望诩名不素重非所以服人也纵诩昧于荣利奈国朝何乃更拜诩尚书典选举多所匡济傕等亲而惮之【原注献帝纪郭泛樊稠与傕互相违戾欲鬬者数矣诩輙以道理责之颇受诩言魏书诩典选举多选旧名臣以为令仆论者以此多诩】防母丧去官拜光禄大夫傕汜等鬭长安张绣谓诩曰此中不可久处君胡不去诩曰吾受国恩义不可背卿自行我不能也傕请诩为宣义将军【原注献帝纪曰傕时召羌胡数千人先以御物缯防与之又许以宫人妇女欲令攻郭汜羌胡数来窥省门曰天子在中邪李将军许我宫人美女今皆安在帝患之使诩为之方计诩乃宻呼羌胡大帅饮食之许以封爵重赏于是皆引去傕由此衰弱】和傕等出天子祐防大臣诩有力焉【原注献帝纪曰天子既东而李傕来追王师败绩司徒赵温太常王伟卫尉周忠司荣邵皆为傕所嫌欲杀之诩谓傕曰此皆天子大臣卿奈何害之傕乃止】天子既出诩上还印绶是时将军段煨屯华阴【原注典略称煨在华阴时修农事不虏略天子东还煨迎道贡遗周急献帝纪曰后以煨为大鸿胪光禄大夫建安十四年以夀终】与诩同郡遂去傕托煨诩素知名为煨军所望煨内恐其见夺而外奉诩礼甚备诩愈不自安张绣在南阳诩阴结绣遣人迎诩诩将行或谓诩曰煨待君厚矣君安去之诩曰煨性多疑有忌诩意礼虽厚不可恃久将为所图我去必喜又望吾结大援于外必厚吾妻子绣无谋主亦愿得诩则家与身必俱全矣诩遂往绣执子孙礼煨果善视其家诩説绣连刘表诩南见表表以客礼待之诩归语绣曰表平世三公才也不见事变多疑无决无能为也曹操比攻绣一朝引军退绣自追之诩谓绣曰不可追也追必败绣不从进兵交战大败而还诩谓绣曰促更追之更战必胜绣谢曰不用公言以至于此今已败奈何复追诩曰兵势有变亟徃必利绣信之遂収散卒赴追大战果以胜还问诩曰绣以精兵追退军而公曰必败退以败卒击胜兵而公曰必克悉如公言何也诩曰此易知尔将军虽善用兵非曹公敌也军虽新退曹公必自断后追兵虽精将既不敌彼士亦鋭故知必败曹公攻将军无失策力未尽而退必国内有故已破将军必轻军速进纵留诸将防后诸将虽勇亦非将军敌故虽用败兵而战必胜也绣乃服操拒袁绍于官渡绍遣人招绣并与诩书结援绣欲许之诩显于绣坐上谓绍使曰归谢袁本初兄弟不能相容而能容天下国士乎绣惊惧曰何至于此窃谓诩曰若此当何归诩曰不如从曹公绣曰袁强曹弱又与曹为雠从之如何诩曰此乃所以宜从也夫曹公奉天子以令天下其宜从一也绍强盛我以少众从之必不以我为重曹公众弱其得我必喜其宜从二也夫有霸王之志者固将释私怨以明徳于四海其宜从三也愿将军无疑绣从之率众归操操见之喜执诩手曰使我信重于天下者子也表诩为执金吾封都亭侯迁冀州牧冀州未平留参司空军事袁绍困操于官渡操粮方尽问诩计焉出诩曰公明胜绍勇胜绍用人胜绍决机胜绍有此四胜而半年不定者但顾万全故也必决其机须臾可定也操曰善乃并兵出围击绍三十余里营破之绍军大溃河北平操领冀州牧徙为太中大夫建安十三年操破荆州欲顺江东下诩谏曰明公昔破袁氏今收汉南威名逺着军势既大若乗旧楚之饶以飨吏士抚安百姓使安土乐业则可不劳众而江东稽服矣操不从遂败于赤壁【原注裴松之曰诩之此谋未合当时之宜于时韩马之徒尚狼顾关右魏武不得安坐郢都以威怀吴会亦已明矣彼荆州者孙刘之所必争也荆人服刘主之雄姿惮孙权之武畧为日既久诚非曹氏诸将所能抗御故曹仁守江陵败不旋踵何抚安之得行稽服之可期将此既新平江汉威摄扬越资刘表水战之具借荆楚楫櫂之手实震荡之良会廓定之大机不乗此取吴将安俟哉至赤壁之败盖有运数实由疾疫大兴以损凌厉之锋凯风自南用成焚如之势天实为之岂人事哉然则魏武之东下非失筭也诩之此规为无当矣魏武后克平张鲁蜀中一日数十惊刘备虽斩之而不能止由不用刘之计以失席卷之会斤石既差悔无所及即亦此事类也世咸谓刘计为是即愈见贾言之非也　使操听诩计镇抚荆州绥缉岭表召璋入朝兼有蜀汉则昭烈孙权必不能成鼎足之势世期谓诩策为非赤壁之败归之天命非公论也】操后与韩遂马超战于渭南超等索割地以和并求任子诩以为可伪许也又问诩计策诩曰离之而已操曰解一用诩谋卒破遂超是时操子丕为五官将而临菑侯植才名方盛各有党与有夺宗之议丕使人问诩自固之术诩曰愿将军恢崇徳度躬素士之业朝夕孜孜不违子道如此而已丕从之深自砥砺操又尝屏左右问诩诩黙然不对操曰与卿言而不答何也诩曰属适有所思故不即对尔操曰何思诩曰思袁本初刘景升父子也操大笑于是太子遂定诩自以非操旧臣而策谋深长惧见猜嫌阖门自守退无私交男女嫁娶不结髙门天下之论智计者归之丕立以诩有徳于已故超诸勲贤首拜太尉进爵魏寿乡侯增邑三百并前八百户又分邑二百封小子访为列侯以长子穆为驸马都尉孙权闻诩为三公大笑之【原注魏畧文帝徳诩之对太祖故即位首登上司荀朂别传曰晋司徒阙武帝问其人于朂答曰三公具瞻所归不可用非其人昔魏文帝用贾诩为三公孙权笑之】丕问诩曰吾欲伐不从命以一天下吴蜀何先诩曰攻取者先兵权建本者尚徳化陛下应期受禅抚临率土若绥以文徳而俟其变则平之不难矣吴蜀虽蕞尔小国依阻山水刘备有雄才诸葛亮善治国孙权识虚实陆逊见兵势据险守要泛舟江湖皆难卒谋也用兵之道先胜后战量敌论将故举无遗策臣窃料羣臣无备权对虽以天威临之未见万全之势也昔舜舞干戚而有苖服臣以为当今宜先文后武丕不纳后兴江陵之役士卒多死诩年七十七卒諡曰肃侯子穆嗣歴位郡守穆卒子模嗣后为晋惠帝散骑常侍防军将军子弟龛从弟疋皆至大官【原注陈寿评曰荀彧清秀通雅有王佐之风然机鉴先识未能充其志也荀攸贾诩庻乎筭无遗策经逹权变其良平之亚欤裴松之曰世之论者多讥彧协规魏氏以倾汉祚君臣易位实彧之由虽晩节立异无救运移功既违义识亦疚焉陈氏此评盖亦同乎世识松之以为斯言之作诚未得其逺大者也彧岂不知魏武之志气非衰汉之贞臣哉良以于时王道既防横流已及雄豪虎视人懐异心不有拨乱之资杖顺之畧则汉室之亡忽诸黔首之殄矣夫欲赞翼时英一匡屯运非斯人之与而谁与哉是故经纶急病若救身首用能动于险中至于大亨苍生防舟航之接刘宗延二纪之祚岂非荀生之本图仁恕之逺致乎及至覇业既降翦汉迹着然后亡身徇节以申素志全大正于当年布诚心于百代可谓任重道逺志行义立谓之未充其殆诬欤又曰列传之体以事相从张子房青云之士诚非陈平之伦然汉之谋臣良平而已若不共列则余无所附故前史合之盖其宜也魏氏如诩之俦其比幸多诩不编程郭之篇而与二荀并列失其矣且攸诩之为人其犹夜光之与蒸烛乎其照虽均质则异焉今荀贾之评共同一称尤失区别之宜也　陈夀评彧婉而有章得其意矣世期讥之非也又谓诩不当与二荀同传诩与二荀皆佐操取汉之元恶也其同传宜矣】
　　议曰呜呼天欲亡人之国其祸衅必起于不虞一触其机横溃而不可止当王允诛董卓廓廓焉皆以为遂无事据关河临天下都咸阳复我髙祖之大烈有日矣一贾诩以救死之故复生数十百卓诛允而执天子流离奔播卒为大盗所有复叩其余智移汉与魏天固亡汉矣诩真倾危之士哉
　　赞曰文若英英龙孙鳯雏洞鉴知防跃渊择梧略包河山几先神仗义匡时匪人自凂帝师王佐与盗共窃偾掷失声碎此明月公逹贡筹保身之哲文和亿中甘为汉贼
　　钦定四库全书
　　续后汉书卷三十二　　　　元　郝经　撰
　　列传第二十九
　　魏臣
　　钟繇【子毓】　华歆【子表　博　周孙廙　峤　澹】　王朗
　　谨案钟繇传阙
