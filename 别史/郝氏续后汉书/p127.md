<!-- { "loadSidebar": true } -->
　　议曰古者造书契以代结绳至于六艺典籍绵世阅代书以传信而已初不计其工拙而以为学也秦始以代篆汉魏之际又以楷代以草代楷渐趋简易以为捷便蔡邕梁鹄钟繇独能存古法出新意遂为工师规矩书学之宗卫觊父子以书法传家恒遂著论推本所自至于二王尽古今之变书家之能事毕矣呜呼诗文至于汉晋字画亦至焉而后世鲜能及之岂其去古未逺气质浑厚天然太璞未至于刓欤
　　李康字萧逺中山人也性介立有崖防不能和俗着逰山九吟曹叡异其文起家为寻阳长政有美绩卒于官又尝着运命论行于世其辞曰夫治乱运也穷逹命也贵贱时也故运之将隆必生圣明之君圣明之君必有忠贤之臣其所以相遇也不求而自合其所以相亲也不介而自亲唱之而必和谋之而必从道徳同曲折合符得失不能疑其志谗搆不能离其交然后得成功也其所以得然者岂徒人事哉授之者天也告之者神也成之者运也夫黄河清而圣人生里社鸣而圣人出【原注易干凿度圣人受命瑞应先见于河水先清清变白白变赤赤变黒黑变黄各三日　春秋潜覃巴曰里社鸣此里有圣人出其呴百姓归天辟亡宋均曰社里之君鸣则教令行教令明惟圣人能之也呴鸣之怒者圣人怒则天辟亡矣汤起放桀时盖此祥也明与鸣古字通】羣龙见而圣人用故伊尹有莘氏之媵臣也而阿衡于商太公渭濵之贱老也而尚父于周百里奚在虞而虞亡在秦而秦覇非不才于虞而才于秦也张良受黄石之符诵三畧之说以防于羣雄其言也如以水投石莫之受也及其遭汉祖其言也如以石投水莫之逆也非张良之拙説于陈项而巧言于沛公也然则张良之言一也不识其所以合离合离之由神明之道也故彼四贤者名载于箓图事应乎天人其可格之贤愚哉【原注春秋考异邮稽之箓图参于太古　易坤灵图汤臣伊尹振鸟陵　春秋命厯序文王受丹书吕望佐昌春秋保干图汉之一师为张良生韩之陂汉以兴春秋感精记西秦东闚谋袭郑伯晋戎同心遮之殽谷百里子哭语之不知其泣血何益】孔子曰清明在躬志气如神嗜欲将至有开必先天降时山川出云诗云惟岳降神生甫及申惟申及甫惟周之翰运命之谓也岂惟兴主乱亡者亦如之焉幽王之惑褒女也妖始于夏庭【原注史记昔夏后氏之衰也有神龙二止于夏帝之庭而言曰余褒之二君也夏帝卜杀之与去之与止之莫吉卜请其漦而藏之乃吉于是布币而防告之龙亡而漦在夏氏乃椟而去之比三代莫之敢至厉王之末而观之漦流扵庭不可除厉王使妇人裸而噪之漦化为鼋以入王后宫童妾既齓遭之既笄而孕无夫而生一女子惧而弃之宣王之时童謡檿弧箕服实亡周国于是宣王闻之有夫妇卖是器者宣王使执而戮之于道而乡者后宫妾所弃妖子出于路者闻其夜啼哀而収之夫妇遂奔于褒褒人有罪请入弃子以赎罪弃子出于褒是为褒姒幽王废申后立褒姒为后后父申侯怒攻幽王遂杀幽王骊山下】曹伯阳之获公孙彊也徴于社宫【原注左氏传初曹人或梦众君子立于社宫而谋亡曹曹叔振铎请待公孙彊许之旦而求之曹无之戒其子曰我死尔闻公孙彊为政必去之及曹伯阳即位好畋弋曹鄙人公孙彊好弋且言畋弋之说悦之因访政事说于曹伯从之乃背晋而奸宋宋人伐之执曹伯阳以归杀之】叔孙豹之昵竖牛也祸成于庚宗【原注左氏传初穆子去叔孙氏及庚宗遇妇人使私为食而宿焉鲁人召之所宿庚宗妇人献一雉问其姓对曰余子长矣召而见之遂使为竖有宠长使为政田于蒲丘遂遇疾焉竖牛曰夫子疾病不欲见人使寘馈于个而退弗进则置虚器命彻叔孙不食卒】吉凶成败各以数至咸皆不求而自合不介而自亲矣昔者圣人受命河洛曰以文命者七九而衰以武兴者六八而谋【原注河洛谓河图洛书也文谓文徳即文王也言以文徳受命者或七世九世而渐衰防以武功兴起者或六世八世而谋也】及成王定鼎于郏鄏卜世三十卜年七百天所命也故自幽厉之间周道大壊二覇之后礼乐陵迟文薄之弊渐于灵景辩诈之伪成于七国□烈之极积于亡秦文章之贵弃于汉祖虽仲尼至圣顔冉大贤揖让于规矩之内訚訚于洙泗之上不能遏其端孟轲孙卿体仁希圣【谨案体仁文选作体二】从容正道不能维其末天下卒至于溺而不可援夫以仲尼之才也而器不周于鲁卫以仲尼之辩也而言不行于定哀以仲尼之谦也而见忌于子西以仲尼之仁也而取讐于桓魋以仲尼之智也而屈厄于陈蔡以仲尼之行也而招毁于叔孙夫道足以济天下而不得贵于人言足以经万世而不见信于时行足以应神明而不能弥纶于俗应聘七十国而不一获其主驱骤于蛮夏之域屈辱于公卿之门其不遇也如此及其孙子思希圣备体而未之至封已养髙势动人主其所逰厯诸侯莫不结驷而造门犹有不得賔者焉其徒子夏升堂而未入于室者也退老于家魏文侯师之西河之人肃然徳比之于夫子而莫敢间其言故曰治乱运也穷逹命也贵贱时也而后之君子区区于一主太息于一朝屈原以之沉湘贾谊以之发愤不亦过乎然则圣人所以为圣者盖在乎乐天知命矣故遇之而不怨居之而不疑也其身可抑而道不可屈其位可排而名不可夺譬如水也塞之斯为渊焉通之斯为川焉升之于云则施沈之于地则土润体清以洗物不乱于浊受浊以济物不伤于清是以圣人处穷达如一也夫忠直之迕于主独立之负于俗理势然也故木秀于林风必摧之堆出于岸流必湍之行髙于人众必非之前监不逺覆车继然而志士仁人犹蹈之而弗悔操之而弗失何哉将以遂志而成名也求遂其志而冒风波于险涂求成其名而厯谤议于当时彼所以处之盖有算矣子夏曰死生有命富贵在天故道之将行也命之将贵也则伊尹吕尚之兴于商周百里子房之用于秦汉不求而自得不徼而自遇矣道之将废也命之将贱也岂独君子耻之而弗为乎盖亦知为之而弗得矣凡希世茍合之士籧篨戚施之人俛仰尊贵之顔逶迤势利之间意无是非赞之如流言无可否应之如响以闚看为精神以向背为变通势之所集从之如归市势之所去弃之如脱遗其言曰名与身孰亲也得与失孰贤也荣与辱孰珍也故遂絜其衣服矜其车徒冒其货贿淫其声色脉脉然自以为得矣盖见龙逢比干之亡其身而不惟飞亷恶来之灭其族也盖知伍子胥之属镂于吴而不戒费无忌之诛夷于楚也盖讥汲黯之白首于主爵而不惩张汤牛车之祸也【原注汉书汲黯为东海大治召为主爵都尉又曰上以张汤懐诈面欺使使薄责汤汤自杀诸子欲厚葬汤母曰汤为天子大臣被恶言而死何厚葬为载以牛车有棺而无椁】盖笑萧望之跋踬于前而不惧石显之绞缢于后也【原注汉书前将军萧望之及光禄大夫周堪建白以为宜罢中书宦官应古不近刑人由是大与石显忤后皆害焉望之自杀又成帝立丞相奏显旧恶免官徙归故郡忧懑不食道病死】故夫达者之算也亦各有尽矣曰凡人之所以奔竞于富贵何为者哉若夫立德必须贵乎则幽厉之为天子不如仲尼之为陪臣也必须势乎则王莽董贤之为三公不如雄仲舒之閴其门也【原注汉书拜王莽为大司马又董贤代丁明为大司马　雄自序雄家世素贫嗜酒人希至其门又董仲舒为博士下帷讲诵弟子传以文次相受业或莫见其面】必须富乎则齐景之千驷不如顔回原宪之约其身也其为实乎则执杓而饮河者不过满腹弃室而洒雨者不过濡身过此以往弗能受也【原注桓谭新论子贡对齐桓公曰臣事仲尼譬如渇而操杯器就江海饮满腹而去又焉知江海之深也】其为名乎则善恶书于史册毁誉流于千载赏罚悬于天道吉凶灼乎神固可畏也将以娱耳目乐心意乎譬命驾而逰五都之市则天下之货毕陈矣【原注汉书王莽于五都立均官更名雒阳邯郸临淄宛成都市长皆为五均司市师也】褰裳而渉汶阳之丘则天下之稼如云矣椎紒而守敖庾海陵之仓则山坻之积在前矣扱衽而登钟山蓝田之上则夜光璵璠之珍可观矣失如是也为物甚众为已甚寡不爱其身而啬其神风惊神起防而不止六疾待其前五刑随其后【原注左氏传晋侯求医于秦秦使医和视之和曰是谓近女室公曰女不可近乎对曰天有六气淫主六疾六气曰隂阳风雨晦明过则为灾隂淫寒疾阳淫热疾风淫末疾雨淫腹疾晦淫惑疾明淫心疾今君不节能无及此乎】利害生其左攻夺出其右而自以为见身名之亲踈分荣辱之客主哉天地之大徳曰生圣人之大寳曰位何以守位曰仁何以正人曰义故古之王者盖以一人治天下不以天下奉一人也古之仕者盖以官行其义不以利冒其官也古之君子盖耻得之而弗能治也不耻能治而弗得也原乎天人之性核乎邪正之分权乎祸福之门终乎荣辱之算其昭然矣故君子舍彼取此若夫出处不违其时黙语不失其人天动星廻而辰极犹居其所玑旋轮转而衡轴犹执其中既明且哲以保其身贻厥孙谋以燕翼子者昔吾先友尝从事于斯矣
　　议曰萧逺之论谓治乱有运穷达有命而要归于任运委命而不及造运立命则未备也夫运固天之气数命为人之分定而治乱兴亡则不可以任运吉凶得失则不可以委命皆人为有以致之茍为有道匹夫而终为万乗茍为无道万乗而终为匹夫舜居深山之中与木石居与鹿豕逰及闻一善言见一善行若决江河必行而莫之御卒受天命以匹夫为天子纣为无道穷凶极侈滔天荏恶每称说天命谓我生不有命在天卒自断命以天子而为匹夫故孔子罕言命君相不言命君子存心养性以事天夭寿不贰以立命其亡国者则任运自暴者则委命欺天盗国者则自负运命故王莽谓天生德于予曹操谓天命在吾吾为周文王矣惟莫之为而为莫之致而致如孔子之无位顔渊之短命冉耕之恶疾孟轲之不遇能事天立命不违夫道而行使止尼始可以运命言之茍为有位而于道未尽皆不可以运命言也夫言之难立论尤难矧于运命天道之流行理之极致数之大归圣人所罕言者而遽立论驰骛于辞章之末可乎哉故萧逺之论则亦叔皮王命之流其任适两堕则老庄之余也非吾圣人所谓命也





<史部,别史类,郝氏续后汉书>
　　钦定四库全书
　　续后汉书卷六十六下下　　元　郝经　撰
　　列传第六十三下下
　　文艺
　　吴
　　左思　陆机【弟云　孙拯褚陶】
　　谨案左思传文阙止存议
　　议曰赋本诗之一义屈宋作而骚赋兴与诗别而体制异矣汉兴贾谊司马相如壮浪纵肆宏富髙古无以尚矣至扬雄班固模拟填塞虽工巧而不能穷神入圣于是自以为俳若张衡左思则又下扬班逺甚特圭撮事辞章之肆阓尔孟坚平子之两都二京归美当代未害于义若太冲之三都以晋继魏遂鄙蜀抑吴归美于魏统纪既谬又可与语义乎故文章先义理而后词藻本体制以定工拙悖理失正而夸多鬭巧不足以为文也故削而不録云
