<!-- { "loadSidebar": true } -->
　　天秉隂垂月径一千里太隂之精后妃之表大臣之象配日佐阳含光大而代终地道也妻道也臣道也其数十二一晦朔而与日会日行十三度有竒十二月而周天消息见伏百里为品千里立表万里连纪晦朔正终始为绳墨望成君徳春夏南从阳秋冬北复隂制节谨度以顺为正以谦为徳所以长众隂也典致地只人谓之素灵其体本黒受日之光而白为日之影分为二曜坤顺承天配为二仪也三五而盈三五而阙者月一靣受日之光如弹丸涂粉之半侧视之则才见如钩对视之则正圆如镜半侧半正则如上故月光常圆自人视之乃有偏正而为晦朔望非明魄羡生而有盈阙也故以人观象消长盈阙合夫八卦隂魄为主阳明为賔自然之数也晦而存神合朔而化三日而始见一阳之光于西方庚地坤之震也八日而上见二阳之光于南方丁地坤之兊也十五日望则三阳全于东方甲地坤为干也十六日下见一隂而生魄平旦没于西方辛地干之巽也二十三日见二隂之魄而下平旦没于南方丙地干之艮也三十日则晦而无所见三阳尽伏于西北壬地干为坤也于是周天会日而复见一阳月中有景者月金水皆受日星之光故皆能受物之景天包地外地在天中中间太虚日月徃来日随天而在地中则月随天而在天中日光从地四旁而上月乃受之以为光故月中之景即地之景其空明者地涯之水景也日行中道为黄道又为光道而月则有九道黑道二出黄道北赤道二出黄道南白道二出黄道西青道二出黄道东立春春分东从青道立秋秋分西从白道立冬冬至北从黒道立夏夏至南从赤道然用之一决房中道青赤出阳道白黒出隂道行中道则安宁和平若失节度而妄行出隂间多隂事外北三尺隂星多慢政北三尺太隂大水兵出阳间人主骄恣外南三尺阳星多暴狱南三尺太阳大旱丧以静虚卑逊为徳隂幽肃杀而主刑以厝而不用为道故防之六五隂乘阳尊则曰帝乙归妹以祉元吉归妹之六五则曰其君之袂不如其娣之袂良月几望吉隂不敌阳后不夷主臣不过君也故敌日则夺曜同度则无光伏而晦藏乃得其常晦而见于西方谓之朓朔而见于东方谓之侧匿朓则侯王舒侧匿则侯王肃小僣小毁大骄大灭君刑缓则行疾君刑急则行徐不当没而没不当望而望则破军杀将当出而不出当而不臣下懐奸刺则贼臣专政将臣不肃【原注刺光如刺出也】齿则后妃絶理赏罚不当【原注光如锯齿也】二三并出则中国乱亡乍南乍北则兵刑失理或进或退则外戚乱朝昼明则奸邪并作眀动则女主失行变色则将帅有殃虹贯则中宫僣位重轮则椒房有庆色青则主病人饥色赤则兵起大旱色白则其分有丧色黑则宫闱有贼色黄则其君有徳五星入则其君逐食五星没则其国亡五星环绕则王者恶之两角出则山河分裂三无魄则其望必食月傍受日光一面则圆而眀至眀中有闇虚望则与日正对为闇虚所射且至精不二受故阳胜隂火息水是以食皆君臣父子夫妇纲常之错乱故亦凶也必食于望者诛其盛也是以谓之常故食则修刑后妃理内政所以修隂也食既其分大将凶食戊巳则水旱丙丁则丰穰辰巳之方无麦午未之方无禾方战而食则主败食而云兴雨降有兵不战连月食后妃凶大臣忧外国易主
　　岁
　　木行之精苍帝之神震气之曜是为岁星径一百里于干为元于徳为仁于事为貎其位东方其日甲乙其时主春其色青其音角其性柔惠生物之星也日行二十八分一十八秒【谨按史记作日行十二分度之一】东行十二度百日而止逆行八度百日复东行岁行三十度十六分度之七其在四孟四季则岁行二舍四仲则岁行三舍岁歴一辰十二岁而一周天故谓之岁星取一岁之义命之也一曰摄提一曰重华一曰应星一曰星纪凡四名岁隂在寅正月岁星在营室是月日月亦会营室室为岁庙谓之清庙【原注甲乙为阳寅夘为隂歳隂太岁所在之辰也凡日月右转所会之次谓之辰五星亦右转与日月同会于其次之宿乃其星之庙也谓之庙者日月隂阳之精五星遇其会则乘隂阳之王气故谓之庙犹三光所会谓之帝庭帝座也按天官书与汉志岁星之出与所在之舍多不同天官摄提格岁岁隂左行在寅岁星右转居丑正月与斗牵牛晨出东方名曰监徳色苍苍有光其失次有应见栁岁早水晚旱汉志甘氏在建星婺女太初歴在营室东壁单阏岁岁隂在夘星居子以二月与婺女虚危晨出曰降入大有光其失次有应见张岁大水太初在奎娄执徐歳岁隂在辰星居亥以三月与营室东壁晨出曰青章青青甚章其失次有应见轸岁早旱晚水太初在奎娄大荒落岁岁隂在巳星居戌以四月与奎娄胃昴晨出曰跰踵熊熊赤色有光其失次有应见亢太初在参罚敦牂岁岁隂在午星居酉以五月与胃毕晨出曰开眀炎炎有光偃兵惟利公王不利治兵其失次有应见房岁早旱晚水石氏曰啓眀太初在东井舆叶洽岁岁隂在未星居申以六月与觜参晨出曰长列昭昭有光利行兵其失次有应见箕太初在注张七星涒滩岁岁隂在申星居未以七月与东井舆晨出日天音昭昭白其失次有应见牵牛甘氏在弧太初在翼轸作鄂岁岁隂在酉星居午以八月与栁七星张晨出曰长壬作作有芒国其昌熟谷其失次有应见危有旱而昌有女丧民疾甘氏在注张太初在角亢阉茂岁岁隂在戌星居巳以九月与翼轸晨出曰天睢白色大眀其失次有应在东壁岁水女丧太初在氐房心大渊献岁岁隂在亥星居辰以十月与角亢晨出曰大章苍苍然星若跃而隂出旦是谓正平起师旅其帅必武其国有徳将有四海其失次有应见娄石氏曰天皇太初在尾箕困敦岁岁隂在子星居夘以十一月与氐房心晨出曰天泉色甚眀江池其昌不利起兵其失次有应出石氏曰天宗太初在建星牵牛赤奋若岁岁隂在丑星居寅以十二月与尾箕晨出曰天皓黫然黒色甚眀其失次有应见参石氏曰天昊太初在婺女虚危汉志曰甘氏太初歴所以不同者以星赢缩在前各录后所见也其四星亦畧如此凡建寅之月日月会于营室天官书谓岁隂在寅星居丑正月与斗牛同出则不合度太初歴谓在营室则与日月同会为合故室为岁庙也】故曰察日月之行以揆岁星逆顺其精升为天帝降为太稷佐天为冡宰贵臣出震而首庶物体元居正有人君之象主发政施仁主福司人之徳主岁事为统首纪号令主谷及百果草木故又为大司农司肃典致时雨【原注肃时雨若】主岱宗于地则主齐鲁及东夷清润安静则天子夀昌天下安宁人民尚徳风雨时顺百谷丰登王者不仁慢神虐民而貎不防不能建元育物童山赭林穷极土木逆春令伤木气则岁星行罚缓则不行急则过分逆则占趋舍为赢退舍为缩赢则兵不复缩则国有忧兵败将死所去失地所居得地所在之国谓之得岁不可伐可以伐人对为冲岁国乃有殃赢缩之冲其殃尤甚乆守则福重逆行则祸起揺动人主怒无光仁道失又其星各有占岁星赤而角其兵张黄而沉其野穰青黑为疾为贼赤灰为丧为败顺角而战者胜逆则不胜乍小乍大其色数变王者恶之宜行赦令当见而忽亡野死之王周礼保章氏以十有二岁之相观天下之祅祥【原注相所见之相也】七政而祗以岁占故自左氏传天官书诸星家岁星之占为重以其居五星之首也故王者奉天必谨候歳星凡月食五星其国皆亡食岁星则饥后妃倾岁星入月其野有逐相袭月逮之臣逼君女主忧与它星遇而鬬天下大乱二星相近者殃大相逺则浅从七寸以内必之【原注必有祸也】岁星与土合为内乱饥主勿用战败填不避岁则后帝共政与水合则变谋更事火为旱为饥金为白衣会为水及大将死鬬则破军杀将水金在南为牝牡年谷大熟【原注水金隂岁阳故曰牝牡隂南阳北相交故谷熟】金水北岁偏无【原注隂阳不交故岁或有或无】凡三星合是谓惊立絶行【原注有兵丧故惊改主故絶】其国外内大乱有兵有丧民人饥乏改立公王四星合是谓大汤【原注音荡涤也】其国兵丧并起君子忧小人流五星合是谓易行有徳受庆改立大人奄有四方子孙蕃昌无徳受罚亡其国家五星皆大其事亦大皆小事亦小一星居舍四星就合为从所聚之国王天下从岁星其舍真人以仁致天下凡五星失次伏逆变而皆生妖星皆主兵丧大乱岁星之变为天棓天枪【原注楚行反】天猾天冲国皇天搀【原注音参】及登天根天荆真若天猿天楼天垣苍彗凡十有四星出以甲寅两青方在旁【原注京房集星章妖星皆见于日旁互有五色方云五星所生以五寅日出】天棓星一名觉星本星末锐长四丈出东北方西方则天下兵争天枪星长数丈两端锐出西南方不过三月必有乱君破国伏辜其余殃为旱饥暴疾天冲星如人苍衣赤首不动出则臣谋主兵变君死国皇星大而赤南极老人去地三丈如炬火出则内难兵丧大起天搀星长四丈本星末鋭云状如牛出西南方主捕制出则为兵为乱为丧为旱枯骨籍籍赤地千里彗星亦曰埽星本星末彗小者数寸长或竟天皆五星所变故其色各其星岁苍火赤土黄金白水黒体无光出必傅日而假其光故夕见东指晨见西指在日南北随日光而指顿挫其芒或长或短所出殃着所指殃发行迟殃深行疾殃浅皆为大丧大兵除旧布新易主革命偏指曰彗芒气四出孛孛然曰孛【原注音背】恶气之钟尤重殃甚于彗出与本星合或行及本星【原注如苍彗遇岁赤彗遇火】或合他星而行及之【原注如苍彗及岁之妖星合遇火土金水而孛之也】皆为客犯主臣犯君必有簒弑放废之祸大乱革命之事故凡妖星彗孛其首也妖星之变见诸星家者七十八名无象占其可攷者则各附本星之下岁星之有象占者凡六星
　　荧惑
