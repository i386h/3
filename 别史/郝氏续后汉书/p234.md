<!-- { "loadSidebar": true } -->
　　自孔子没周鲁乐正散而之四方乐已崩矣【原注论语太师挚适齐亚饭干适楚三饭缭适蔡四饭缺适秦鼓方叔入于河播鼗武入于汉少师阳击磬襄入于海】及秦人立私议去王籍以虐戾睽天下喑哑黔首不敢偶语诗书而道路以目无复太和之世颂声都为怨嗟而乐不复作天地人物之音声虽在而法制度数尽亡矣汉兴制氏以乐官识古铿锵鼓舞之节而不知其义叔孙通所制大扺依放秦旧孝武立乐府皆郑卫靡曼之音河间献王上雅乐不用其后京房吹律以求声音王莽徴天下知钟律者百余人使刘歆典领条奏始得律吕度数之详然不能复大司乐之旧为一代成乐光武建武十三年平蜀送公孙述瞽师郊庙乐器始备法物眀帝永平二年升灵台吹时律行养老礼升歌鹿鸣下管新宫【原注燕礼升歌鹿鸣下管新宫新宫小雅逸诗篇名】迎气五郊祠旧宅皆作雅乐而帝自御埙箎其法器制度不传章帝元和元年诏定律凖卒不能灵帝熹平六年召典律者问凖意而不知夫律凖京房所制东汉二百年间已不知其意况三代之乐乎则永平之所作亦制氏之铿锵鼔舞而已其所以然亦莫知也【原注后汉书元和元年待诏候钟律殷彤上言官无晓六十律以凖调音者故待诏严崇具以凖法教子男宣宣通习愿召宣补学官主调乐器诏曰崇子学审晓律别其族协其声者审试不得依托父学以聋为聪声防妙独非莫知独是莫晓以律错吹能知命十二律不失一方为能専崇学尔大史丞试十二律其二中其四不中其六不知何律宣遂罢熹平六年东观召典律者太子舍人张光等问凖意光等不知归阅旧藏乃得其器形制如房书犹不能定其缓急音不可书以时人知之者欲教而无从心逹者体知而无师故史官能辩清浊者遂絶其可以相者惟大榷常数及候气而已】献帝中平五年河南人杜防字公良号知音律为雅乐郎以疾去官州郡司徒辟不就遭乱奔荆州刘表令与孟曜为朝廷合雅乐乐备表欲庭观之防谏曰今将军号不为天子合乐而庭作之无乃不可乎表遂止因郊祀天地以用之表卒子琮降曹操操以防为军谋祭酒参大乐事因令制雅乐防善钟律聪思过人丝竹八音靡所不能惟歌舞非所长时散骑侍郎邓静尹商善咏雅乐歌师尹齐能歌宗庙郊祀之曲舞师冯肃服养晓知先代诸舞防总统研精逺考诸经近采故事教习讲肄备作乐器绍服先代古乐黄初中为太乐令协律都尉铸工柴玉有巧思善造乐器防使玉铸钟其声韵清浊多不如法数毁改作玉甚厌苦谓防清浊任意颇拒捍防防玉更相白于曹丕【谨案曹丕陈志作太祖晋书亦作魏武王此作曹丕盖据上文黄初中句改】丕取所铸钟杂错更试然后知防之精而玉为妄于是罪玉及诸子皆为养马士丕素爱待玉又尝令防与左愿等扵賔客之中吹笙鼓琴防有难色由是丕不悦后因他事系防使愿等就学防自谓所习者雅仕宦非本意【谨案非字陈志作有】犹不满遂黜免以卒弟子河南邵登张泰桑馥各至大乐丞下邳陈颃司律中郎将自左延年等虽妙扵音咸善郑声其好古存正莫及防然所作古乐卒不就古者为乐先得声气之理以为度数之则律吕之原推以制器定其轻重短长清浊疾徐髙下厚薄而后成乐不愆于素后世声音之乐不法度之器亦亡乃以私智造器求声自防玉纷争至今千有余年不啻数十百家卒不能复古乐之正夫优伶贱工乃知某声为某调某调为某曲截竹纫丝范金剡木度为别调翻为新声无不如志至于雅乐而反不能师工常艺遂为絶学矧于道术乎哉初司马迁作律书乐书皆经子遗文义意有余而法制不録班固所志采刘歆之説及当代乐章而已三代之制卒莫得闻故乐之不复又有甚于礼者今合诸家为之论次穷古乐之本原徴后世之得失为律吕声音代乐三庶几犹识先王之遗音焉
　　律吕
