<!-- { "loadSidebar": true } -->
　　○鸿胪寺右少卿翟瑛以母丧去任
　　○致仕南京礼部尚书倪谦卒谦字克让应天府上元县人己未进士第三人授翰林院编修满九载进侍讲改左春坊左中允兼侍讲进侍讲学士仍兼中允修寰宇通志成进左春坊大学士兼侍讲  英庙复辟改通政司左参议仍兼侍讲遣祭辽荆楚三府先王归进翰林院学士  上复正储位充讲读官岁己卯主考顺天府乡试举子有不中者掇拾谦阴事付行事校尉发之谪戍开平  上即位遇恩例放免明年谦上疏自陈得复学士闲住寻复入史馆修  英庙实录升礼部右侍郎监察御史陈选抗疏极言之  上为寝成命罢谦致仕后七年复起为南京礼部右侍郎未几进本部尚书以疾复致仕至是卒赠太子少保谥文僖赐祭葬如例谦生有异质体四乳目光突出自幼颖异善属文才气飘逸入翰林与钱溥齐名谦比溥稍庄重但好交匪人竟以是取败尝使朝鲜朝鲜人服其敏捷景泰中别选内宦之聪慧者数人俾谦教之后俱柄用谦踬而复起者此数人力也子二人俱登进士第岳今为礼部左侍郎阜工部主事
　　○乙亥南京太常寺少卿刘宣服阕复任
　　○升监察御史曹宏为狭西按察司副使协守环庆等处
　　○命故辽东三万卫带俸都指挥佥事张鉴子瀚袭父原职指挥使
　　○丙子命巡按湖广郧阳等府监察御史吴道宏仍旧巡按抚治地方先是都御史原杰处置荆襄以道宏才干老练奏令抚治新设府县二年至是已满官民累奏留之遂有是命
　　○丁丑命西宁候宋恺武平伯陈能富阳伯李舆成安伯郭鐄怀柔伯施鉴为正使中书舍人高峘刑部郎中林和吏部员外郎焦恕户部员外郎梁谨兵部员外郎李鉴礼部主事高敞为副使各持节册封唐庄王庶长子弥鍗为颍昌王第二子弥鎈为浙阳王第三子弥钳为文成王辽府宜城康简王长子豪坅为宜城王夫人杜氏进宜城王妃韩府襄陵庄穆王长子镇国将军范址为襄陵王夫人刘氏进襄陵王妃河南裕州同知王钦女为汤阴王妃蜀府镇国将军夫人姚氏进德阳王妃西城副兵马指挥韩俊女为沈府陵川王妃
　　○命大宁都指挥使常广子珍代父原职保定中卫指挥使
　　○戊寅擢理刑知县张淮徐节王绅瞿俊赵英孙弁易鹗吴泰胡汉李珉推官孙需为试监察御史
　　○命京营及各边将臣整饬兵备以俟应敌以大同宁夏甘凉等处各有边报故也
　　○庚辰巡按狭西监察御史劾奏行都司致仕都指挥佥事陈智守备镇番署都指挥使马昭互相讦奏事皆不实法当治罪都察院覆奏从之
　　○辛巳升南京大理寺署右寺正黄韶为江西按察司佥事专分巡吉安府地方从巡视江西南京刑部右侍郎金绅等言以吉安地广讼繁故也
　　○命户部主事李谅仍旧任谅山西泽州人以其从弟譞奏知州陈贤贪酷事贤遂讦谅侄玉为宣宁王府仪宾隐情入选得户部主事谅亦奏与玉别籍无服下布政司勘报报如谅言而都察院请如例谅调外任吏部言王亲不任京职非著令近岁因给事中萧彦庄劾尚书李秉事连给事中李冲主事鲍克宽始以王亲及护卫官舍调外任况谅与玉别籍无服亦与冲克宽异宜仍旧职从之
　　○壬午升湖广茶陵县知县俞荩为安陆州知州荩先以御史坐事谪降澧州判官寻升知县巡抚都御史刘敷等荐其勤能故有是命
　　○免万全都司所属卫所细粮一千五百余石并山西都司卫所子粒五千二百石有奇以去岁水灾也
　　○癸未免江西秋粮子粒一百三十二万三千九百石有奇以去年水灾也
　　○礼部奏朵颜卫指挥孛台因朝廷赐印特遣男猛可等来贡马谢恩而孛罗不花等亦具马从之来缘故例三卫入贡每岁定于十月一日开关今非其时然又不可阻回失其向化之心诏姑容其来后不为例
　　○增置广东阳春县乐安驿于茶水屯移置阳江县太平驿于蒲排屯
　　○乙酉命故万全都指挥同知祝雄子璋袭父原职蔚州卫指挥使
　　明宪宗纯皇帝实录卷之一八
明宪宗纯皇帝实录卷之一百八十九
　　成化十五年夏四月丁亥朔享  太庙
　　○遣内官祭司灶之神
　　○赐唐王芝北第四子名曰弥鈱第五子名曰弥鋿蜀府德阳王申銈第二子名曰宾灉宁府瑞昌王觐鐊第四子名曰宸潽
　　○太监李荣传奉  圣旨吏部听选官李孜省升太常寺寺丞孜省初为布政司吏受贿既历京考得冠带其事始发当为民以罪匿京师闻时所向在道法乃从人学雷法私托太监钱义梁方以符箓进宠幸寝加因与方等相表里为奸恶盖始于此
　　○己丑锦衣卫指挥佥事郭良奏其曾祖英洪武间起军初累封武定候爵永乐间以事停袭英庶长子振尚永嘉公主庶次子铭生子玹玹之姊为  仁庙贵妃特命玹袭爵宣德间永嘉公主奏其子珍为英嫡孙宜令袭爵  宣庙以先朝所定不敢更易授珍锦衣卫指挥佥事正统间玹故永嘉公主又以珍为请珍之子聪亦请袭乃以争袭不许止授聪锦衣卫指挥佥事天顺初诏武定候子孙仍袭候爵珍之子昌当袭弟昭争之不得昌袭未久而故臣为昌之长子当袭诏令俟年长以闻及长又为聪所争止得锦衣卫指挥佥事乞念旧勋仍俾臣袭爵不许后良累奏不已下刑部狱展转不服又下锦衣卫逮聪与对事多不实乃命锦衣卫会该部并科道官议尚书尹旻等言良租故后停爵年久今聪与良皆授指挥报功之典巳为过厚而乃兴词互争不已宜治如律诏曰武定侯既先年停爵有故良等若复来奏扰当夺其职仍命该科给事中记之
　　○巡抚湖广右副都御史刘敷以属府灾伤乞开中引盐存留解京银及听愿充承差知印者纳米以备赈济户部议以淮浙诸处盐课先巳奏准照新减则例开中三十一万引以济江西湖广河南灾伤之急今宜即其数内拨两淮七万引两浙四万引令委官会同巡盐御史处变卖银价领回俟秋成之日籴粮备用民间子弟愿充承差者纳米一百石知印一百五十石若米价腾贵每石折银五钱于米贱时收买应用其欲存留本处兑军折色米一十二万八千石折银七万四百两及成化十三年以前所逋京库折银皆系京储及边备之数难如所请议上从之
　　○夜土星犯上将
　　○庚寅命大理寺左少卿田景旸南京大理寺右少卿边镛翰林院侍讲李杰清理武职贴黄镛改通政司右通政
　　○辛卯治辽东守臣太监叶达都督同知欧信都指挥韩斌崔胜陈雄叶广罗雄文宁常凯白祥李宗定辽等卫指挥夏时王鉴张宏田俊刘旺石俊萧凯傅斌罪各降级罚俸有差而宥都御史陈钺太监韦朗都指挥周俊初达镇守辽东信斌克正副总兵胜充参将协守雄广罗雄分守备御宁凯祥宗时鉴宏俊旺石俊凯斌各听调遣守堡设伏钺巡抚辽东朗镇守开原周俊充参将分守虏贼屡入辽阳开原叆阳堡等处虏掠杀伤官军达等不能御为监察御史所劾时信斌已受代回京下都察院狱复命定西侯蒋琬刑部尚书林聪同太监汪直往按之各＜锍-釒＞其功罪以闻诏以斌等失机误事贻患地方论法当重治但各有微劳姑从轻处治斌降三级信达降一级俱闲住雄降二级胜广雄宁凯时鉴宏俊旺俊祥各停俸半年宗凯斌一年钺朗俊以功赎罪仍各赐敕切责之直等之征东虏也甫入塞而虏己随寇诸堡边将为直故匿不敢报及直等还朝受赏始以闻劾者亦不敢并言直直请与琬聪偕往勘冀掩其罪前此未有尚书随内臣出外勘事者聪不能辞而所勘复多徇直意故论者于聪独责备焉
　　○壬辰大理寺左寺丞虞瑶乞归省许之
　　○癸巳安南国王黎灏遣陪臣陈中立等来朝贡金银器及方物赐晏并衣服彩叚等物有差
　　○丁酉吏部奏国子监丞祝澜请给先任给事中敕命缘澜先以言事调安州判官非犯赃罪不在追夺之例宜从其请有旨澜先年特调外任何缘取任京职令吏部具状以闻至是奏上以事例既明命给与之
　　○命甘州左参将署指挥使刘文仍署都指挥佥事文自都指挥出镇寻因纠劾降秩至是都御史王朝远等言其品秩卑于所统难以钤辖故有是命
　　○戊戌户部臣言比者湘世子祁镛奏其父王于成化十四年正月十六日薨逝其岁给禄米自本月初一日起至薨之日止为数四百四十四石有奇例当补支而布政司妄引大明律秋粮十月开仓年终完足之说欲将上年所支准作今年之数本部查得德秀二王之国俱将本年秋粮派支禄米未有上年预派者宜行巡按湖广御史查勘补派命免勘凡所应得并扣除九千余石俱给本府以为丧费不为例
　　○免应天宁国徽州三府秋粮米五万九千六百二十余石草六万八百四十余包以去年水灾故也
　　○命故山西行都司署都指挥佥事李英子琦袭父原职大同左卫指挥使
　　○庚子赐太子太傅英国公张懋太子太保抚宁候朱永太子太保襄城候李瑾太子太保丰城候李勇太子太保定西候蒋琬太子太保左都督赵胜诰命
　　○命故后军都督同知钱雄子承宗为都指挥使于锦衣卫带俸优给
　　○壬寅  仁祖淳皇帝忌辰  奉先殿行祭礼
　　○癸卯升掌钦天监事太常寺少卿童轩为本寺卿仍掌监事
　　○改太常寺寺丞李孜省为上林苑监左监副监察御史杨守随等言自古帝王之御天下施政必由乎旧章用人必先于表行盖政由旧章而后人知遵守士修素行而后官能称职是以奸伪自止流品不杂我  祖宗鼎定天下凡百政事无不立为定法垂训后世如官人也或由进士或由吏员或因才干出身皆有一定之资格如祭祀也罪人不容供事刑官不令省牲疾病刑丧不容陪祀皆有一定之典则盖酌古准今历万世而不可易者近太常寺寺丞缺员  皇上特命听选官李孜省升补孜省先充布政司吏枉法受赂事觉逃匿来京实为未结之囚于例不宜出入坛庙以供祀事且其出身资格止该八品纵无前罪应合选用自有一定资格于例不宜超越四级骤迁在京堂上命下之日士论沸腾用此等奸狡赃秽罪人奉事  天地  宗庙赫赫之灵非徒不能昭格反为亵渎伏望  皇上追回成命或明正其罪或罢归田里吏科给事中李俊等亦以为言故改任焉
