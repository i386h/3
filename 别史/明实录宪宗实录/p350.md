<!-- { "loadSidebar": true } -->
　　○戊子直隶永平卫千户陈澍上章乞复原任锦衣卫事下兵部言澍往因其父兵部尚书钺犯法坐调今复夤缘干乞事宜究治  上曰陈澍既所犯不法且调卫已久不允○庚寅京师居人有犯屠禁者官校缉获以闻责令礼部自陈尚书周洪谟等具奏服罪  上曰汝部职掌礼仪祈祷日期不严禁约乃视为泛常怠慢殊甚于法本难贷既服罪姑宥之
　　○太子太傅吏部尚书尹旻有罪落太子太傅为太子少保其僚属停俸贬官有差时邹袭既为指挥使张旺等奏保复兵部郎中缉事官校又发袭旺交通事下锦衣卫狱鞫实给事中张雄等监察御史武清等劾奏旺尝以宿娼事觉袭庇之今为此举以复私恩而尚书尹旻侍郎耿裕黎淳郎中郑宏员外郎邵贤主事佟珍等以为出于公论徇私奏请俱宜究治  上命锦衣卫执宏贤珍鞫治之而责旻裕淳徇情玩法令具实以闻旻等上章言邹袭系济南卫军籍与旻同乡当避嫌今止据旺等奏保以为公论罪不容逭得旨旻典选不公曲徇乡情为袭罔奏复职法当执治姑宥罪而降其官裕淳阿附不能辩阻亦停俸半年既而法司以袭等狱词上得旨袭原籍为民宏降一级及贤珍俱调外任旺等调外卫差操宏云南道安州知州贤四川涪州知州珍湖广黄州府通判  辛卯  仁祖淳皇帝忌辰  奉先殿行祭礼
　　○壬辰南京吏部尚书陈俊九年秩满吏部以闻得旨令俊复职
　　○太监韦泰传奉圣旨儒士刘吴蹇弘仍取来及陶成袁浦俱令食粮中书科余丁高志等三十名俱依燕祥例于锦衣卫五所月给米一石光禄寺日支米八合俱送御用监办事供役
　　○命山东道监察御史陆渊提调北直隶学校
　　○进封汾川王贡錝为肃王贡錝乃肃简王庶长子王薨应袭封成化十七年坐事停袭革其半禄至是简王妃樊氏奏其改过自新欲乞进封  上从之命仍革半禄癸巳礼部臣奏长河西鱼通宁远等处宣慰使司以黎州大渡河寇发连年不能进贡至是未补三贡贡内开有新招抚名色缘补贡无例番方亦无新招抚者此四川都布按三司等官失于查究阻回今已觉举奏闻宜宥其罪而三贡方物俱宜受之以俯顺夷情其各赏赐别当斟酌请给从之既而拟奏正赏并折衣绢通减四匹各番复奏乞加赏有旨人加生熟绢各一匹今后令彼务依年例定数来贡毋得违越
　　○都督佥事刘宠卒宠字仲荣直隶临淮县人袭父鹏职为宁夏左屯卫指挥佥事天顺丁丑改绥德卫复调榆林城守堡屡以杀贼功升署都指挥佥事实授都指挥佥事都指挥同知都指挥使以红盐池劫营功升右军都督佥事寻奉敕镇守山西代州兼提督鴈门宁武偏头三关以老引退至是卒赐葬祭如例子忠袭其原职绥德卫指挥使
　　○甲午免南直隶江北凤阳等府县卫所去岁秋粮六十六万三千七百余石以旱灾故也
　　○乙未命户部清理畿内庄田时驸马游泰奏请武清县六道口苇地户部因奏勋戚势家所据太多且不纳税今请以先年赐予有文案可验者为准其无者悉从减轻则例纳税以充国用已经承佃起科者仍旧侵占民地者悉令给还从之
　　○赐故秦王公锡妃嵇氏禄米五千石本色三千石折色二千石时王初薨禄米一万石例应住支妃请全给以办丧事  上以狭西频年饥馑民力不堪故减半给之○丙申南京吏部尚书陈俊子叙乞为南京国子监生许之
　　○丁酉  仁祖淳皇后忌辰  奉先殿行祭礼
　　○赐百官扇
　　○赐晋府临泉王奇湒第三子名曰表桴崇王见泽第二子名曰祐樒第三子名曰祐椐
　　○戊戌巡抚贵州右副都御史谢曰□永等奏今年二月苗贼拥众万余杀掠人畜焚毁庐舍占据土田势甚猖獗盖自天顺四年以来据鹅浦等寨五十余处迫逐梅花等峒熟苗一百二十余寨不办粮差杀虏都匀清平丹溪等屯堡人畜不知其数累尝请讨蒙令调军抚捕因兵少敌众未能轻举恐日久蔓延用力愈倍乞量调四川湖广播州等处近卫官军土兵四万余人俟秋成之时因粮于彼协力进剿仍敕广西湖广邻境防其奔突以除后患事下兵部言蠢尔小夷殄灭为易但恐三军所至戮及无辜宜敕曰□永等且抚且捕如必不得已欲动调大军更为议奏乃敕曰□永镇守太监张成总兵官都督佥事吴经右参将都督佥事彭伦及巡按御史三司官曰尔等先奏清平都匀二卫苗贼猖獗已议调迤东龙里平越等卫屯操官军及迤西普定普安等六卫官军各二千五百人分令尔伦及都指挥李缙管领相机截杀又据清平卫安宁宣抚司各报苗贼高南苗老平等起调生苗千万余众及贼首重雪拜立不知姓名一人号为军师与恶龙洛道等约在三月内同劫舟溪等处欲为大乱今贼势滋蔓渐近城池事势甚急尔等又议调湖广四川附近官军土兵并贵州官军共四万五千各委都指挥指挥宣慰宣抚等官管领于今年八月内俱会于清平听尔节制调度大加剿灭以靖地方合用粮饷银叚等物俱已措备足用朕惟苗贼肆恶出师扑灭固地方至计但念前此亦尝兴师致讨屡以捷闻然率兵方出而贼觉即逃兵甫归而跳梁如故盖缘苗性叛服不尝又依险负固征之不得贪功之徒未免伤及无辜民愈受害朕意惟欲尔等严督见调官军悉心抚捕以全天地好生之德今又得奏兵部覆议谓若明白进兵则彼据险不出徒费粮运无益于事宜令尔等分布要处遥振军威仍招谕各夷谓尔久听抚化又复攻围抢杀是何堡寨军民与尔有讎明白诉告照依夷俗体例为尔处分如贼执迷不从即于贵州属卫并尔伦所辖卫所再调官军土兵一万密切计议或乘彼不备而捣其巢穴或据彼要害而绝其粮食务出万全勿堕贼计若畏威输服即仍抚定庶不滥及无辜亦免贻地方及邻境意外之患尔等其钦承之毋忽
　　○镇守福建太监陈道奏乞每州县佥拨皂隶二人事下兵部言内外守臣皂隶革罢未久近已有奏允者至如道奏计福建所属州县应得一百余人取旨裁处命所司佥拨六十名与之是时  上在位久左右多见信任中官恣横殊甚其在外者则纳格于内以固其任在内者则进言于上以庇其外由是内外夤缘凡有奏请无不允行然亦有  上意不得已而从之者人皆知其实而莫敢谁何也
　　○己亥户部覆奏先有旨命河南布政司以寄收兑军粮十二万石运至河南府待狭西官司发人接运三边以给军饷今狭西守臣奏由狭至河南道多险阻所运不偿所费且当农务方殷之时有妨民力请以前项粮准作河南是岁夏税以给王府及诸司官吏俸禄却于夏税内如数每石徵银六钱运送狭西布政司转发三边庶民不告劳而事亦有济奏入从之
　　○庚子免贵州布按二司及所属府卫州县官明年朝觐以镇守等官言边方有事也
　　○以汉阳府刘家隔税课局课钞给襄王三年时局钞岁办三万五百余贯王请给赐永为岁用户部覆奏局不在王封内且汉阳官吏折俸皆取给于此给王不便  上谓王既有奏听与三年以后如旧
　　○辛丑实授南京广东道试监察御史康厚为监察御史
　　○巡抚宣府右副都御史李岳等奏朵颜卫虏众屡于沿边出没称欲报事并乞求盐米等物计自今春以来已三十余次干扰无厌盖虏情桀黠阴蓄异图乞敕朵颜卫头目严加钤束为便事下兵部议宜如岳等言降敕往谕  上曰此虏既累称赴边报事止宜令各边堤备抚待不必沮之
　　○分守狭西凉州太监张睿右副总兵刘晟其部下千户何政王玉探望设伏不行严谨致虏犯境事闻都察院请俱逮治有旨睿晟姑记罪而执问政玉
　　○壬寅太仆寺少卿王曰□永卒曰□永字必照直隶灵璧县人成化丙戌进士授江西乐安知县留心民事乙未擢监察御史选为通政司右参议寻迁左升右通政先是李孜省以方技进为通政掌上林苑监事既而被劾落职寻复旧其升职在曰□永前而复职后曰□永朝会间曰□永处其上孜省谗之左迁太仆寺少卿至是卒曰□永治邑时声称甚著及居通政名颇减云
　　○癸卯狭西土番麦鹅等簇番僧朵只尖藏哈者等簇生番玉巴等四川长河西宣杂等寨寨官头目温目等各来朝贡马及佛像氆氇等物赐彩叚绢钞有差○夜南方流星大如盏自牛宿行至近浊
　　○是月河南蝗
　　大明宪宗纯皇帝实录卷之二百七十七
　大明宪宗纯皇帝实录卷之二百七十八
　　成化二十二年五月乙巳朔南京兵部尚书王恕等以南京武学试中官生答策中箭名弟来上兵部请降赏格有旨一次策可观又骑射能中至五六箭者赏钞百贯策可观并骑射能中至五六步射中至四者各半之学官及教射之人亦如例给赏
　　○丁未兵部尚书马文升等言故事各边军马数目地方图本三年一造册奏报恐其间消长参差卒然有警难以调度宜自今改议地方稍远者岁一报而边方多事之地岁再报奏报之法不须造册具名第以章奏具书见兵几何其中骑几何步几何任战者几何常操者几何冬操夏屯者几何有故者几何其岁再报者期以夏冬之季至部一报者期以冬季至部有后期及数目不明者奏请处治其三年造册画图则宜如旧兼行之上曰可○戊申巡抚大同左佥都御史叶淇等奏四月初谍报威宁海西有虏营二处骑可万许又脱靴城南山虏骑扫路广七十余步大灰河两岸营垒径可十里察其进止恐有大举入寇之谋事下兵部尚书马文升等请谕淇等及宣府镇守等官整兵备之且令宣府游击将军柳春领所部兵诣万全右卫屯驻副总兵江山阅精兵数千以备策应仍行东边守将整兵以备东寇京营总兵整点兵马以备调发  上是之既而保国公朱永言京营存操马仅三千六百匹余皆下场就牧今宜取官军万人马五千匹还京操候待报即发有旨仍敕谕三边守臣加谨堤备京营官军命永悉心练习牧马姑勿取还第时时遣人稽点勿令瘦损远去
　　○己酉端午节赐百官宴于午门
　　○辛亥巡按广西监察御史程春震奏正月中思恩军民府苗贼覃召管等攻劫柳庆等处青山等村堡领哨指挥戚琬等与战官军阵亡者十有八人事下兵部请移文两广守臣抚捕并行巡按御史逮琬等治失机罪从之
　　○壬子代王成炼奏乐昌王聪涓吉阳王聪注食禄一千石不供岁用请如旧制二千石给之户部覆奏  上曰山西地方连年荒歉诸王岁禄酌量已定不宜请增以重民困其已之  甲寅  太祖高皇帝忌辰  奉先殿行祭礼魏国公徐俌承命祭  孝陵
　　○乙卯虏寇入大同中分岭等墩杀军余数人按伏指挥谷振以兵追之为流矢所中至是守臣勘报守墩千户李安谭震总哨千户吴英曹钺皆坐罪逮问振坐追贼失利守备都指挥曹绅萧干太监左敬分守参将李杲太监石岩坐号令不严诏姑宥之
　　○丙辰  仁宗昭皇帝忌辰  奉先殿行祭礼遣驸马都尉蔡震祭  献陵
　　○给团营马万匹命各营倒失马遇例停追者仍亟为措置买补从兵部议也
　　○丁巳通政使司右通政陈政服阕复任
　　○戊午免江西被灾府县正官朝觐从镇守巡抚等官奏请也
　　○刑部右侍郎佀钟以母丧去任○己未镇守密云都指挥同知王荣坐罪降指挥佥事罢还密云中卫闲住而以武清卫指挥使张琼代之
　　○辛酉太监覃昌传奉  圣旨通政使蒋宗武升礼部左侍郎太医院使任仪胡廷寅张伦俱通政司右通政
