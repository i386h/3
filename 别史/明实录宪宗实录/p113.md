<!-- { "loadSidebar": true } -->
　　○诏狭西延绥开屯田先是巡抚延绥都御史王锐言榆林一带营堡原无额设田地一应粮草俱系腹里人民供给输运甚艰请待边墙筑完之后砦堡已立行令陕西三司督令营堡委官通将沿边田地丈量分拨官军耕种每岁秋收之后量徵谷草入官人田百亩徵草二束以万人计之可得草二百万数遇有丰收官司量其多寡依时价和籴行令腹里州县依此分数徵收价银解边收贮以备支用  上以其言有理命户部计议以闻至是户部覆奏从之
　　○兵部奏近给事中建言欲暂停止河南山东南北直隶灾伤地方亏欠马匹以待丰年追补  上曰京营各边阙马数多若必待丰年追补宁不误事兵部其行南北直隶并河南山东巡抚等官及南北二太仆寺分管寺丞将该俵马匹仍起俵备用孳牧寄养该追补者俱暂停止侯秋成追买还官
　　○甲午赐秦府保安王第五子名曰诚漖赵府洛川王长子名曰见渥二子曰见浛三子曰见＜氵联＞乐安王第五子名曰觐钟
　　○礼部奏狭西庄浪卫土军薛失加等七十三人征剿反贼满四等有功俱以贫乏不愿升授宜如例加赏从之
　　○乙未南京通政使司右通政徐世英服阕复任
　　○升湖广按察司佥事胡灏为贵州副使
　　○丙申巡抚延绥左副都御史王锐等奏虏寇入河套潜伏声言待耕种时来抢掠又于沙海子墩沙河山黑河山等墩不时出没事下兵部议此贼窥知陕西大同宣府游兵各回本镇意欲乘虚窃掠不可不为之备宜令延绥镇守总兵巡抚等官严督所属遇贼近边窥窃即调所在官军按伏截杀仍调署都指挥佥事王玺所领官军协同守战及令狭西镇巡等官摘调官军土兵一万人令都督白玉等统领驰赴延绥会合杀贼并令巡抚大同右副都御史王越督同游击将军范瑾许宁速整兵备并力战守以图成功从之
　　○丁酉命平乡伯陈政代陈锐出奋武营管操
　　○命前军带俸都督同知欧信理府事
　　○卜剌罕卫头目脱脱罕遣使臣知院忽鲁哥平章打兰帖木儿等二十八人来朝贡马赐宴并衣服彩叚等物有差礼部言其能遵奉敕谕不随迤北紏合而且进贡有时其在卫头目及正副使臣宜加赐以示优待之意其存留大同边境二百二十九人彩叚遣官赍送镇守总兵等官照名给赐从之
　　○戊戌乐安王奠垒奏祖父坟茔葬西山久缺祭扫  上命每岁清明许嫡子一人往祭
　　○敕署都督佥事刘清赴草场提督牧马
　　○命武成后卫带俸都指挥使李凯子聪袭父原职本卫指挥同知○兵部奏迤北虏酋阿罗出诱朵颜三卫自去冬乘冰渡河寇掠延庆等处今虽东归而阿罗出人马尚在河套潜住闻虏中来降达子言阿罗出紏众欲来抢掠有开原王者本是汉人欲来投顺互相猜忌缘此虏与开原王斡失帖木儿素为讎隙今潜伏河套者外惧讎敌恃黄河以为险阻内怀寇窃藉河套以为巢穴又紏集孛罗乃王穷寇相为声势正门庭之寇若非大挫其势必不肯轻退当此之时或为战攻之策乘其敝而击之或行间谍之计因其疑而离之否则分兵拒守以遏其侵犯请令廷臣集议可行者并简命总督总兵文武大臣以为战守之计从之
　　○己亥吏部尚书姚夔等言铨选考课之法俱有定制第缘年久或至乖违况近年仕路多岐人才壅塞奔竞偷薄之风益甚非因事厘正随事修革则弊日以滋政罔用又今取旧制及时宜利病请下申明禁约一旧制在外衙门大小官三年六年考满赴部考核九年通考以定黜陟近年多畏避考核或假以差占或就彼纳米以致考课之法废弛自今除边方军马钱粮紧急官员考满申请外其余务依例三考给由虽有专责差占及奉例纳米者三年六年之间亦须一次赴部考核托故者究问＜矢见＞避者黜降一旧例选授在外官随即领凭赴任近年选后多潜住京城一两月不辞朝出城或揭借财物置办衣装娶妻买妾又有枉道回家动经三五月者自今选后限五日赴科画字领凭除有敕人员并京官除外任者俱不得过一月其余若延过半月之上不辞朝出城者行鸿胪寺及各城门查出送法司问罪其有已辞出城复入城潜住者改降别用若过违凭限半年之上者虽有中途患帖照例问罪过一年之上者不许到任起送革职为民一旧例各处土官袭替该都布按三司堂上官体勘会奏近年各委官不行亲诣转委属官取勘迁延扰害非便自今各司原委堂上官务照例亲诣所在勘实具结本司缴奏不许转委属司本司亦不得朦胧具奏违者治罪一各处巡抚巡按官遇有司府州县等官告称老疾不堪任事者依例就彼放免本部无从稽考自今务要类奏以凭稽考一各王府官有过名者例改调缘王府官人不愿为多寻小故失错意图别用自今此等除事干重情者照例改调若失错小故免其问断止令罚赎还职庶奸诈不得藉此脱免一访得听选官吏监生人等中间贤智之士固多然亦间有无知不才之徒蝇营狗苟以图侥幸遂致小人窥伺乘机哄诱或假说浼托求讨某官某处巧捏情状诓骗财物幸而偶中需索无厌若或不成亦侵其半又有选后寻访好处官员凿空驾说勒取财物沮坏选法污累官府又有恣行无赖浪费已资囊箧空虚多方举贷拟约选后措还及选榜一出三五成群夺收文凭索要本利只得又于有钱之家立约借偿赎取文凭甚者被其拘留不得赴任又有一等京城小人专在部门打听举放官债临行债主同到任所以一取十少者累年不足多者终任莫偿今宜出榜申明禁约有假托姓名诓骗财物者事发问罪枷号部门三月发烟瘴地方充军若官吏监生人等倩托营求致被人诓骗财物者一体治罪其有借人财物费用及与债主同赴任所取偿者官与债主并发口外充军仍乞令锦衣卫密切访察挨捕所冀选法澄清宿弊禁绝诏悉从之○河南叶县知县宋玺九年秩满命再任三年以巡抚都御史杨璇奏举玺公勤慈爱善于抚理也
　　○云南芒市长官司遣舍人刀放彬头目卜刀等来朝贡马并银器等物赐彩叚钞锭有差
　　○分守延绥西路左参将都指挥同知钱亮奏贼在河套潜住恐草深马肥拥众入寇而我官军马少势孤卒难控制兵部请令狭西巡抚都御史马文升将见买茶马给与分俵无马官军如或不敷仍于所在官库支给银两易买送用从之
　　○庚子旌异山西按察司佥事胡谧保定府知府章律淮安府知府杨曰□永杭州府知府张僖凤阳府同知戴耀安州知州赵瑛徐州知州王叙南昌府通判虞良阜城县知县林恭吴桥县知县张铎馆陶县知县唐祯安丘县知县谢缜给与诰敕
　　○礼部奏郕府仪宾王宪宜给牙牌朝参其班次列二品都督佥事下从之
　　○巡抚延绥左副都御史王锐奏三月初虏贼入寇攻围沙海子墩不克遂至沙河山等墩往来窥伺臣同总兵官房能督领官军哨至黑木头沟遇贼交战既破走之翼日又与战于土门川贼溃而去前后生擒九人斩首四十八级获马一百一十有七弓刀等物三百有奇追回被抢马骡牛羊一千六十有奇  上嘉其功命奏捷者升一级
　　○巡抚延绥左副都御史王锐言榆林一带营堡俱系新设递年送到军器多不堪用请于榆林城立局起取延绥庆阳三卫局匠以便成造  上已可其请会镇守狭西左少监黄沁工科都给事中张璇各言起取不便事下工部计议竟如锐请
　　○都察院致仕右都御史罗通卒通江西吉水县人永乐中举进士历官至兵部郎中奉使甘肃整饬边务以贪淫谪广东东筦县河泊所官久之左军都督佥事曹俭荐通有文武才乞收置京师以备任使吏部言其不可用而止己巳之变急于用人通上战御之策兵部尚书于谦荐为本部员外郎往守居庸关寻升至副都御史提督本关军务时内阁大学士陈循通乡人也复以晓畅兵事荐之召还京参赞昌平伯杨洪军务景泰中转右都御史天顺元年  英皇复辟自陈预谋迎  驾功恐为石亨所掩未几得冒授其二子及家僮皆为所镇抚三年致仕归至是卒赐葬祭如例通小有才好谈兵事遇入辄喋喋不已以得时名初为于谦所荐既而欲反噬之每与人语其言缠绕不可晓然卒归于诡怪不经说者谓其挟诈以取功名非端人也
　　○辛丑夜东方流星如盏大青白色有光自天津东北行至近浊
　　○壬寅命抚宁侯朱永佩平虏将军印充总兵官都督刘玉刘聚充左右副总兵太监傅恭顾恒监督军务右副都御史王越参赞军务往延绥备虏时谍报迤北虏酋将紏众寇边甚急兵部会廷臣计议战守事宜太傅会昌侯孙继宗吏部尚书姚夔等议延绥地方阔漫贼出没路多各堡守备官军数少近虽调拨狭西腹里官军协守然多系舍余民壮而山西操候官军三千今亦未集宜添调京营并甘凉等处军马选委内臣一员为监督文职大臣一员为总督武职大臣一员佩印充总兵官二员充副总兵请给制敕往彼酌量事情调度官军相机战守然又必得军马精锐庶可克敌成功  上是之命京营选精锐骑步官军一万大同宣府各调官军五千命永等充总兵等官即给制敕与之仍令速启行毋缓敕曰自去冬以来虏酋阿罗出紏率丑类潜住河套时出剽掠延庆二府人民被害为甚今特命尔等至彼同心计议申严号令振作军威量度贼情事势运谋设策调度官军相机而行若贼人马疲敝有可乘之势即分布营阵各路出境刻期合剿如贼势尚强亦宜分兵据守要冲毋令突入凡一应军机事务悉从尔等便宜处置其狭西延绥宁夏镇守总兵巡抚等官并游击官军悉听节制调度尔等受兹简任体朕安边保民之意尽心所事以图成功仍戒约下人毋或骚扰居民重为患害用兵之际尤宜审密慎重毋或轻忽堕贼奸计必使贼寇殄除人民安妥斯副委任之重
　　○癸卯给长芦山东盐场官月俸先是长芦山东运司所属盐课司大使副使通五十五员俱无月俸至是巡盐御史林诚奏设官所以为民给俸所以养廉官既无俸可仰势必至于取民前官曾立支应名色科歛米肉布匹虽严防闲终非良法乞敕该部查照两淮两浙盐场官事例就于各场附近州县带支月粮从之
　　○录辽阳等处杀贼阵亡被伤官军九百六十二人功升赏有差○兵科给事中官荣言登闻鼓之设所以通下情而革诸司之蒙蔽也近年以来鼓下词状多有不与覆奏辩理致使小人冤抑控诉无所今后当与辩理者即行从公研审明白回奏不许一概立案其直鼓官亦要详看所告果系机密冤枉重情曾经他处具告不行者方与封进不许一概滥受如此则法有定＜矢见＞人知遵守矣事下刑部会官议以为当从之
　　○镇守狭西署右都督白玉等奏平凉土民马木等二百人其先于永乐间选调甘肃等处应援后留凉州分班与正军一体操备然近年以来屡遭边患妻子被虏资产破荡艰苦不堪宜以平凉卫每年靖虏备冬旗军二百人分为两班令赴庄浪操备兑回马木等令于平凉操守遇冬则赴靖虏备御从○夜木星留守轩辕
　　○甲辰赐卜剌罕卫使臣知院兀鲁格儿为指挥使平章打兰帖木儿升指挥使打孩帖木儿等一十人为副千户不忒革儿等十五人为所镇抚以其进番文求讨也
　　○南京太仆寺奏会官俵过应天并直隶凤阳等府滁和等州县成化二年分马骡并驹共七千八百一十八匹
