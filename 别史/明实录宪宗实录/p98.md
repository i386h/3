<!-- { "loadSidebar": true } -->
　　○升河南右布政使章绘为本司左布政使户部郎中马驯南京工部郎中何经刑部郎中王佐为布政司左参政户部郎中赵昌礼部郎中杜谦为右参政兵部郎中卢雍为左参议户科给事中黄缙兵部员外郎杜鈜工部郎中叚慎刑部郎中刘寅之为右参议监察御史潘稙南京吏部郎中夏寅为按察司副使刑部员外郎周正方御史侯由大理寺左寺副邵宗南京刑部主事张子言工部主事吴智保安州知州俞泽浙江寿昌县知县童轩为按察司佥事驯鈜子言四川经贵州佐广东昌雍稙福建谦正方浙江缙寅江西慎寅之由琮湖广智狭西泽轩云南稹专管银矿寅轩提调学校从御史戴用言吏部会在京三品以上见任官举之也
　　○复除湖广左布政使王允于山西右布政使刘钺于浙江○调刑部主事余志为广东广州府通判御史康永韶为福建顺昌县知县降御史冯徽为山西路州判官吴远为湖广夷陵州判官时朝廷以彗星见命吏部会官考察诸司既而永韶等言所考不当且言如志等素贪淫者亦幸免欲覆核之诏不许令候各官秩满具奏处分志以将满惧黜上章讼之且历诋永韶徽远奸利事永韶等亦讼辨不已俱下锦衣卫狱置对永韶等言志贪淫事风闻无左验志所诋永韶等奸利事皆涉虚妄又徽远尝与右给事中萧彦庄言朝廷欲自简除两京大臣我辈将其不便请仍归吏部彦庄劾尚书李秉遂及徽远至是并具狱取旨志永韶以妄奏调外任徽远积前衅故降之
　　○乙未升南京户部左侍郎陈翌为本部尚书
　　○礼部奏会试副榜举人听选历事及坐监五年以上者准其告辞教职坐监五年以下及年二十八岁以上者不准告辞其下第有愿就教职者照例送翰林院考试果通三场量为除授从之
　　○兵部右侍郎王伟以病去任
　　○丙申夜月犯木星又犯鬼宿
　　○丁酉遣户部尚书薛远祭京都太仓之神
　　○遣顺天府官祭宋丞相文天祥
　　○提调直隶学校监察御史陈炜奏原奉敕内生员考试不中者充吏臣惟生员吏典地位悬隔其不中者充吏以辱之是诚激昂振励之良法但其中顽愚不立者反幸此以为进身之阶以致年幼质敏者亦被移习仿效成风恬不知耻乞敕该部定议今后廪膳生员考退者不分年岁久近俱免充吏悉发为民礼部覆奏谓宜从所请  上是之命仍追其食过廪米
　　○山东济宁州老人李瓛奏外夷朝贡经过有司驿递被其扰害乞敕该部计议遣官伴送为便事下礼部覆奏谓不必遣官宜令原来伴送之人用心管束并行沿途官司严加禁约违者治罪如律从之
　　○己亥命锦衣卫带俸达官都指挥使赛弗剌子阿力迭必失袭父原职本卫指挥使仍带俸
　　○辅圣夫人魏氏卒赐葬祭如例
　　○庚子升户部郎中张遂南京户部员外郎朱稳为都转运盐使司运使遂两浙稳福建
　　○升内阁书办鸿胪寺序班陈经周璟为中书舍人各以九年秩满援例乞恩故也
　　○逆贼满俊等三百五十七人伏诛俊行第四平凉府开城县固原里土达曾祖巴丹也有众七百洪武中归附授正千户俊居三岔沟号满家营集众于六盘山行劫都督张泰有牛羊千余为虏所劫意土达张把腰等诈取之非虏也以告巡抚都御史陈价属按察佥事苏爕治其事把腰诬服与俊同劫官捕之俊逃去会参将刘清指挥冯杰皆虚喝俊求财物俊厌苦之时有李俊者亦以杀人行劫为人所讼词连俊因与李俊及马骥南斗大四咬哥满能等谋据石城为乱石城疑即唐吐番石堡城王忠嗣所谓石堡险固非杀数万人不能克者也山上有城砦四面削立惟一径可登中凿石为五井井各阔丈余以贮水先是贼掘地得前代行元师印遂以是都署与其徒谋设有不胜即遣人出境外约北虏毛里孩合兵期以六月十一日举事其谋泄平凉卫官遣人捕之贼遂集众拒捕尽杀补者其徒即日相率伪尊俊为招督王李俊顺理王散遣其众劫甘州群牧所等处旋攻固原千户所李俊先败死俊复紏隆德静宁会宁等处土达军民等男妇二万余累败官军朝命狭西宁远伯任寿宁夏广义伯吴琮合兵三万击之失利远近骚然乃命都督刘玉等统兵率京营及三边七郡兵八万余平之俊专守石城不亲督阵其党杨虎狸等听招绐之出战官军佯败俊来追伏兵四起遂擒之至是命官会讯俊等二百六十八人坐凌迟处死余九十一人坐斩
　　○癸卯南乐王祁鉷以内使苏买的儿酗酒纵肆乘怒杖杀之入奏请罪  上宥之仍赐敕戒谕
　　○升四川按察司副使王用为河南右布政使刑部署员外郎主事张悦方泌南京刑部署员外郎主事汪宽监察御史冯斐王埙李志纲南京御史王经顺天府宝坻县知县叶淇为按察司佥事悦江西＜宀十见＞湖广经四川整饬兵备泌广东斐埙俱狭西志纲云南淇广西从吏部会在京三品以上官举之也
　　○赐西僧阐教王领占坚参叭儿藏卜诰命
　　○命故金吾左卫带俸都指挥同知昌八十子得袭父原职指挥佥事
　　○海西塔麻速等卫女直都指挥阿木郎等忽失木等卫女直指挥炒剌兀者等卫女直都指挥阿都哈等益实左等卫女直都督三赤哈等毛怜卫女直都指挥阿辙等各来朝贡马及貂皮等物赐宴并赐服彩叚等物有差
　　○总督陕西军务右副都御史项忠言岷州番四散出没焚毁营寨杀虏军民边民被扰指挥佥事刘瑄都指挥韩春按察副使李玘巡守地方抚捕失职罪宜究治兵部议以边守方急瑄等宜令巡按御史逮问韩春李＜王巳＞姑宥其罪令严兵弭寇从之
　　○夜流星大如盏自西北行至井宿
　　○甲辰敕巡抚狭西右副都御史马文升等抚绥固安土达给之衣粮农具时满四平后其余党虽已宽宥然产业破荡反侧未宁须曲加抚治巡按御史江孟纶以为言故敕文升等抚安之
　　○赐秦府郃阳王第六子名曰诚蒙汧阳王次子曰诚浙○宥南京刑部左侍郎王恕工部左侍郎范理大理寺左少卿金绅等罪初南京科道因天变劾恕等及南京吏部右侍郎章纶越礼犯法等事  上命礼部右侍郎叶盛都给事中毛弘往按之俱得实奏请区处事下刑部尚书陆瑜覆奏章纶纵子冒籍入试事在革前宜行礼部改正王恕不顾名节范理行事欠谨金绅参驳失当伏乞宸断将各官或调用或罢黜逮问  上曰王恕范理金绅既事在革前姑宥之
　　○乙巳以边报渐息召都督佥事昌英统领京营守备古北口等处军士三千还京
　　○左春坊左庶子兼翰林院侍讲学士徐溥乞还乡省亲许之
　　○丙午狭西阶州知州杨冕升狭西按察司佥事专于固原高桥等处管理土民从总督军务右副都御史项忠等建议增设也
　　○丁未礼部以会试天下举人三场已毕奏请正榜额数  上命取二百五十人
　　○总督狭西军务右副都御史项忠奏狭西屯驻军马比之他处数常加倍然粮草有限供给不敷切见庆韩二王府俱临极边宗支繁盛转输为难乞将二府郡王迁移腹里地方以便供给事下多官议奏韩府襄陵王宜迁凤翔庆府直宁王宜迁庆阳从之
　　○赐广西田州府土官知府岑镛诰命先是大学士李贤等以编修丘浚条陈事宜奏准土官加陪起兵听调杀贼俟成功之日重加赏赉给以诰敕至是总兵官赵辅等奏镛能加陪起兵依期赴军谒诚尽忠领兵当先功勇可嘉宜如浚言给以诰命吏部移文核实覆奏从之
　　○戊申先是成化元年诏书内开两广地方贼情未息除授官员除府正外其余职事不拘乡贯就将本处相应人员除授侯地方稍宁仍如旧例至是巡抚都御史陈濂等奏土著之人自临乡里情弊非一今贼情稍宁请复旧制从之
　　○琉球国中山王尚德遣长史蔡璟等奉表来朝贡马及方物赐宴并彩叚等物有差
　　○云南千崖宣抚司土官遣副使刀思忠等贵州宣慰使司土官遣舍人安觉等各来朝贡象马及方物赐衣服彩叚等物有差
　　○己酉岷府仪宾夏隆坐侵盗官粮革职戴民巾至是愚赦岷王奏乞赐冠带从之
　　○庚戌辽府益阳王豪玑薨王安僖王之子也母妃郑氏正统戊午生景泰三年袭封益阳王至是薨年三十有二讣闻辍朝一日赐祭葬如制谥曰懿简○太子少保兵部尚书兼文渊阁大学士彭时等以衍圣公孔弘绪犯法得旨械至京理问上奏弘绪贪淫暴虐事已彰闻依法提问固所当然但弘绪为宣圣嫡孙宣圣乃万世名教宗师历代崇尚有隆无替待其子孙与常人不同今弘绪有罪处之亦宜从厚伏望  皇上念先师扶世立教之功免其提角□羊宽其桎梏之刑待取至京命多官议罪奏闻然后处置为当盖律有八议弘绪正系合应议之例如此处之于法而不碍于理为宜＜锍-釒＞入  上曰宣圣子孙朕素所优礼今弘绪自罹于法殊玷家声卿等欲俾其散行就逮虽非所以处弘绪而于待孔氏之道则得矣其颂系之
　　○辛亥命四方巡抚都御史等官免赴京议事以时多寇盗灾伤也
　　○壬子礼部臣领会试举人费訚等二百五十人陛见○癸丑  英庙德妃魏氏薨妃世为邳州人父忠锦衣卫带俸都指挥同知母张氏宣德丙午生正统壬戍选入内庭天顺改元册为德妃德妃性柔和为六宫所敬仰生子一徽王女二长封宜兴公主次殇亡未封至是薨年四十有四谥曰恭庄端惠  上辍朝五日自闻丧至掩圹丧仪祭葬如制
　　○甲寅秦王公锡以妃王氏薨奏欲于坟前立石镌录谕祭文并妃封册以昭恩命礼部覆议宜令王自备王料镌刻且戒不得生事扰人从之
　　○擢进士张廉李显为翰林院检讨教官李杰施靖为待言□石监生李晟施昂为中书舍人侍吉玉读书习字
　　○开中淮浙等运司盐课十八万引于荆襄南阳等处赈济两淮盐每引纳粳粟米小麦八斗两浙盐六斗长芦盐五斗山东福建盐俱四斗河东盐三斗五升○乙卯辽府辅国将军豪土□＜显-页＞隰川王府镇国将军仕垩仕＜土则＞交城王府辅国将军奇洸俱乞以仪从二十人易校尉五人命各易三人如旧
　　○夜南京大雨雷震山川坛具服殿之兽吻
　　○户科给事中彭序言五事一端身心以为治本二从俭约以厚民生三却虚名而务实行四劝节义以敦风化五临午朝以诹政理事下礼部覆奏  上曰所言有理系朕躬行者自有处置其余所司举行
　　明宪宗纯皇帝实录卷六十三终
　明宪宗纯皇帝实录卷之六十四
　　成化五年闰二月丙辰朔
　　○丁巳升四川按察司佥事沈琮为副使抚治松潘等处羌夷
　　○增秦府镇安王诚泳禄米本色二百石从秦王公锡请也
　　○戊午忻王将冠礼部上亲王冠礼仪注命如旧制行翰林院编修焦方谢铎乞还乡省祭许之
　　○设四川资阳县僧会司
　　○掌京卫武学事国子监监丞阎禹锡言三事一古者学必有庙受成献馘于中欲其先礼义而后勇力也今本学见有空堂数楹乞敕所司改为文庙庶使学者有所观瞻知礼先勇后之义一兵部事例内外武职舍余荐举至部试有弓马策略者署升官职今本学应袭子弟业文之余亦皆习闲武艺将来袭替之时乞如荐举事例亦试艺量升庶几俊杰效□而人知所劝一天下各府州县儒学生员学无成效者俱有为民充吏追粮之例今本学武生皆膏梁纨绮之裔玩愒岁月糜费廪者多潜心韬略思图补报者少乞敕所司每于岁终严加考试入学二年以上学无可取者计追食过廪米还官送营操练庶几不肖者有别而人知所警奏入下所司议行之
