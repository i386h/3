<!-- { "loadSidebar": true } -->
　　○庚午命故都指挥同知海全子洪袭父原职锦衣卫指挥使
　　○巡抚左佥都御史叶盛奏独石急缺料豆请如先年赎徒法将杂犯死罪以下一体定例纳豆其法死罪五十石三流三十五石徒三年三十石二年半二十五石二年二十石一年半一十五石一年一十石杖一百者六石九十者五石五斗八十者五石七十者四石五斗六十者四石笞五十者三石五斗四十者三石三十者二石五斗二十者二石一十者一石五斗户部覆奏从之
　　○靖虏将军抚宁伯朱永总督军务工部尚书白圭奏贼千斤刘成化二年三月十四日来犯南漳臣与佥都御史王俭等分兵四道夹击大败之斩首九百七十八级生擒四百九人获伪敕二道余贼遁去事闻  上降敕奖谕
　　○辛未卯时南方生白云气阔三尺余东西竟天徐徐北行辰时始散
　　○命三千营都指挥同知王福充左参将分守燕河营
　　○命五军营都指挥使冯庆守偏头关
　　大明宪宗纯皇帝实录卷之二十七
　大明宪宗纯皇帝实录卷之二十八
　　成化二年闰三月壬申朔复广东顺德县知县钱溥为翰林院侍读学士致仕从溥乞恩也
　　○晓刻西方流星如盏大青白色有光自即位西北行至近浊
　　○癸酉命宁塞营指挥使神英赴榆林城总领操军
　　○总督南京粮储右都御史周瑄言南京军民饥馑兼以四方未宁恐有奸人乘机窃发乞敕南京守备内外官操练马军固守城池其操江战船宜令工部作急修理不可因循误事又言凤阳淮安等府今岁饥荒特甚乞敕该部计议发淮安府常盈仓粮二十万石赈济凤阳及淮安所属州县发徐州水次仓粮二十万石赈济本州属县仍乞敕巡抚都御史林聪斟酌各府州县饥民下户许报五六口上户不得过十余口每口给粮一石以苏其困又言应天凤阳居民百倍他处预备仓粮数少乞不为常例移文江西浙江并南直隶儒学廪膳生能备米一百石增广一百五十石运赴缺粮处上纳者许充南京国子监生民人纳米一百石者于本处司府州县充吏三考赴京就与冠带南京各衙门三考役满吏于应天府纳米五十石者就于南京吏部给与冠带办事又言直隶凤阳河南汝宁山东曹州等处流民甚众时或抢掠粮饷乞敕各巡抚巡按官督率军卫有司善加抚恤密切防闲又镇江等府卫有不逞之徒招集亡命鬻贩私盐往来大江劫害行旅虽尝敕都督陈旺领军剿捕而旺等反与之通贿乞简命风力御史奉敕监督巡捕官军沿江剿捕敢有仍前交通畏缩者指实奏闻区处  上以所言皆救荒防患急务悉从之
　　○湖广靖州铜鼓五开武冈等处苗贼为患先已令巡抚都御史王俭督兵讨之而俭以奉敕会讨荆襄为辞至是兵部奏宜移文趣俭亟往讨贼毋仍延避以失机贻患诏可
　　○济州卫典吏乔昺上言朝廷以淮扬等处连年饥馑命官赈济而州县官多将原降银杂以铜铅粮和以糠土不堪贸易食用户部以昺所言深中时弊请移文巡抚巡按等官将作弊官吏人等通行究治械送京师官发边卫充军民发口外为民后有犯者一例解京处治从之
　　○夜南方流星如盏大青白色自亢宿行丈余光明烛地东北行入天市垣后三小星随之
　　○乙亥琉球国中山王尚德遣使臣程鹏等奉表来朝贡马及方物赐宴并衣服彩叚等物有差
　　○丙子停四川都指挥同知赵雄刘海俸令讨贼赎罪以雄等守备纳溪等县被贼入境不能防御也
　　○丁丑复置保定州判官五员吏目一员隆庆州判官四员吏目四员分管各营堡仓粮从巡抚都御史叶盛请也
　　○巡视淮扬等处民瘼右佥都御史吴琛奏赈济饥民用过银五万七千五百五十九两有奇金六两有奇铜钱四十一万六千文钞二百一十万七千贯米麦三十二万二千五百石有奇
　　○户部言在京仓豆数少宜定拟则例令各衙门办事吏办事一年以下纳豆一百石二年以下八十石三年以下六十石俱免考实拨当该其办事一年以下纳二百石二年以下一百五十石三年以下一百石俱免京考遂与冠带依资格挨次选用办事官该选正从八品者纳一百石正从九品者八十石杂职者六十石即依资格选用从之
　　○庚辰升大同后卫指挥使马钦孙钺陈志大同前卫指挥使王昇俱山西行都司署都指挥佥事昇钦佐军政志理屯田钺总操军
　　○改筑宁夏河西寨城于高阜之地以旧城为河水冲决故也
　　○巡视淮扬右副都御史林聪言凤阳诸处灾伤措置赈济别无余策查得两淮运司仪真批验盐引所见有没官盐二万余引已行召商定价卖银支用及淮扬二处该收船料钞亦行暂改收米以备赈济从之　○甲申升通政司左参议陈嘉猷为右通政转右参议何琮为左参议
　　○敕湖广总兵官都督同知李震讨靖州苗贼时靖州铜鼓五开等处苗贼为患兵部已奏准趣都御史王俭进讨俭乃上言苗贼之在靖州者其势方张而荆襄两广今俱奏捷其湖广兵调征荆襄者宜以属总兵官李震调征两广者宜以属左参将高端俾还赴靖州等处讨贼事下兵部请敕震等及移文端令度彼此事势调兵并劾俭前后依遣始则见荆襄已破之寇欲依人以成功今则惮靖州方张之寇又欲委人以任责并言其怀奸失机等事请别遣官往代从之  乙酉敕镇守陕西宁远伯任寿保障边城操练士卒巡抚□□都御史项忠循行边境调度方略且命举武臣有谋略者师兵于环县固原守御以兵部言虏贼毛里孩尚在河套窥伺也  丙戌提督仓场印绶监太监阮通奏先因漕运参将袁佑建言儹运事宜原定每石加耗米五升今臣等会同户部尚书等官张睿等将运到糙粳米平斛量出一石外加耗米五升晒晾半日止得九斗六升通折九升内亏正粮四升恐后愈加亏折累罪非轻户部覆奏命加八升收受
　　○丁亥升礼科都给事中王诏为通政司右参议
　　○郑州知州余靖奏本州灾伤乞暂将今年该纳税粮照依南方事例每石折纳银二钱五分户部覆奏从之
　　○广西田州府土官知府岑镛遣头目方显等四川酉阳宣抚司土官舍人冉云遣头目冯通文等各来朝贡马并银器赐彩叚等物有差
　　○都察院右佥都御史吴琛以罪下狱琛奉敕巡视淮扬民瘼不能禁革奸弊且擅作威福军民饿死道路嗟怨流闻京师  上命都御史林聪代琛还六科十三道交章劾其僣用导从动众劳民受赂妄荐属官事多违法遂下刑部鞫治拟罪当赎徒并请逮治所荐人知府杨曰□永驿丞吴彝及纵令作弊知州王显等奏上  上以琛情罪既当准拟曰□永等俱置之
　　○戊子兵部奏延安府知府王鉴言神木府谷等县堡以至安边定边等营塞相去千有余里巡抚巡按分巡等官罕有至者其边塞士卒为官旗侵渔虐使以致衣食不给垂首丧气战马不暇饲牧器械不得修整莫能防御虏寇欲令巡抚等官时常行边禁革奸弊其言深有益于边务宜移文巡抚巡按及按察司分巡等官行之诏可
　　○夜月犯心宿大星○庚寅巡按云南监察御史王祥言四事都察院谓其言禁治土官宜移文云南贵州湖广四川两广巡抚巡按按察司官今后土官有犯除投降归附随军征进得授土官及纳米等项武职并文职五品以上者仍照旧例奏请提问其纳米等项除授文职六品以下官员有犯照流官六品以下文职律例提问则律意不背土官知警其言崇重风宪宜移文各处都布按三司今后各司堂上官除公宴公事许令会饮商确或无故会饮游戏亵押因而容奸长恶有乖宪体者听巡抚巡按官参提则体统不紊贪暴知惧兵部谓其言推选军职谓武臣廉能谋勇者少贪污酷暴者多近以简选之例行颇知警厉然而掌印理事者后或放肆而妄为其带俸差操者后欲迁善而无路又有新袭职者亦欲治事而无由乞定三年五年一行简选量为进退以昭示劝惩今宜允其所言自成化二年为始以五年为期令各处巡抚巡按等官考选都司卫所军职或进或退必须合乎公论其言巡察夷情谓云南夷＜棘火＞杂居种类不一讐杀虏掠习以为常欲如旧例专设按察副使以时巡察而抚安其俗亦宜允其所言移文云南总兵巡按等官就于本司按察官内推举老成廉能干绰有风力者具名以闻议上皆允之
　　○辛卯升湖广按察使罗箎为都察院右副都御史代王俭巡抚湖广兼赞理军务
　　○命故都指挥陈亮子瑄袭父原职燕山前卫指挥同知○癸巳兵部奏监察御史孙逢吉言欲于狭西山西内地卫所州县简选军余民壮依正军例关支月粮给与马匹器械赴延安绥德庆阳代州四处操守备冬其言未审合于时宜与否宜移文陕西山西巡抚巡按三司等官详议以闻又言欲以沿边卫所军余有愿依正军支给月粮守备各堡者给与马匹器械分拨各堡操守是宜允其所言移文延绥镇守巡抚总兵等官召选训练遇警有功一例升赏诏可
　　○令额外给度僧道十五岁以上者五万名以僧录司右阐教道监等奏请也
　　○召河南清军御史周源还京暂停清理以灾伤故也
　　○夜月犯垒壁阵西方第二星又南方有流星如盏大青白色有光自天市西垣东南行至尾宿
　　○乙未升江西按察司副使吕昌为陕西按察使贵州副使刘敷为湖广按察使　○洮州卫陆圆等簇番僧伦竹领占等各来朝贡方物赐衣服彩叚等物有差
　　○右军都督府奏先是御史建言武职患病二年之上者住俸今广宁候刘安患病日久禄米当住支  上命仍旧给之
　　○定襄伯郭登奏神机营原有一十六司其各司兵伍多寡不同指挥萧英司二千七百人都指挥祁昇司仅九百人诸司亦各不齐且各卫士卒有一卫分隶十数处者凡遇征调工作请给军需籍记名目未免参错事无统一今欲以京卫官军分隶诸司头拨一千一百余人次拨九百余人其该属卫分各令归并一处军多者一卫分在两司或三司军少者或一卫或二三卫攒在一司就令本卫官员总领队伍又有原设前后二层刀手牌手相参布列亦为未便今以刀手作一层牌手作一层及将强弩一万张分与正伍人数收执待其放演枪铳事毕及其余不当牌者令其轮流操放别选头拨壮士专一教习骑射遇警与正伍马队神枪相兼出战事下兵部看详悉从之
　　○丙申命故大宁都指挥佥事左能子方袭父原职保定卫指挥佥事山东都指挥同知江浩子宣袭父原职济宁卫指挥使广西都指挥佥事韩瑄子铎袭父原职桂林卫指挥使万全都指挥同知梁泰老疾命其孙海代祖原职永宁卫指挥使
　　○丁酉晓刻月犯外屏西第三星
　　○发松江府粮十万石赈济淮徐等处饥民从巡抚都御史林聪请也
　　○设广西宣武县东乡贵县北山二巡检司广西守臣言东乡为断藤峡后门北山为峡右臂宜各设巡检司每司添设副巡检一员以土人为之其旧设周冲靖宁乡大宣乡大黄江口四巡检司亦宜置土官巡检以为之副事下吏部从其议
　　○修直隶凤阳府寿州安丰塘
