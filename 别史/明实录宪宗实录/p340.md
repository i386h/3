<!-- { "loadSidebar": true } -->
　　○遣内官祭  恭让章皇后陵寝○乙丑监察御史等官谢文等奏近者奉敕往清漕运宿弊如兑运民粮已有加耗近除正耗之外往浙江江西兑者每石各有过江耗米一斗过湖七升又有免晒加润等米每石或七八升至一斗四五升官军行粮随军兑支者亦有湿润加增之数计其所得耗米反逾正粮之外此兑运之弊也造舡亦有料价近每船一名或每十船减留一只或因无船尽数存留在家办银又有因浚河放回及因灾伤无粮兑运者定为上中下三等如徐州大河二卫共存留军余六千余名办银一万六千余两钱七十一万二千文其余卫所各有存留之数此办料之弊也又如行粮赏钞所以优恤运军今乃以在家军余粮钞概关卖银别用月粮所以餋赡运军家口今乃预为关给或临仓支出卖银偿债他如一所欠债尽以五所耗米偿之一卫欠债并以八卫耗米补之又如一卫粮船分派江西苏松等处兑运以江西所兑米每石止留加耗米在船其余并过湖加润等项准作苏松正粮之数止以一二贴补江西脚价余悉扣除每年总计侵克不知其数指称费用难以稽考军士困敝粮运稽迟正在于此今宜一遵旧规必得其人庶克有济其总兵平江伯陈锐在运年久贪声大著虽有微劳功不赎罪参将署都指挥佥事都胜守已虽可干事迂疏右副都御史刘璋党比陈锐依阿行事兼理巡抚才识有限俱乞罢黜别行简命奏下户部会议谓宜如文等所言治锐以罪或角□羊其漕运之寄胜虽才力无为持守可取宜仍共职璋兼二任才实不瞻宜专领巡抚之事议入命调锐管南京中府事璋抚治郧阳胜仍旧已而锐乞罢不许  广东电白县地震有声如雷
　　○夜月犯垒壁阵○丙寅  太宗文皇帝忌辰  奉先殿行祭礼遣驸马都尉周景祭  长陵
　　○陕西布按二司以属地连年旱荒公私窘乏条陈救荒备边十事内一事请暂停各夷并镇守等官年例贡献候岁豊举行礼部以各夷进贡诚所当停而镇守等官年例进贡惟  上裁处诏镇守等官暂停今一年
　　○命太仆寺以马八百七十九匹并马价银一万两分给代州将士从尚书余子俊请也
　　○丁卯升南京兵部郎中吴瓌为贵州布政司右参议
　　○命故湖广都指挥佥事张全侄埙袭为武昌卫指挥使
　　○都察院以监察御史巡按满回者考称上闻  上曰御史出巡往往有行事过当擅作威福不称任使者今后务严加考察不许徇情
　　○己巳南京掌国子监事太常寺卿刘宣奏近礼部奏准纳米监生自备薪米坐监两月放回依亲缘本监监生例不放回而户部查册该拨用数多乞令自备薪米坐监两月后仍留给薪米责令查册宜不分科贡纳米留其一千余皆放回依亲从之
　　○夜月犯昴宿
　　○太子少保都察院右都御史朱英卒英字时杰湖广桂阳县人正统乙丑进士授监察御史升广东参议进右参政丁内艰起复改陕西满四反以馈饷功升右布政寻迁左甫二载升右副都御史巡抚甘肃屡条上安边谋略皆中时弊会两广总督都御史阙佥谓英向任广东有声绩遂命以往英承韩雍侈用之后一切征需供馈之费务加蠲省节缩民甚便之既而与总兵官争坐次朝廷特升为右都御史使与之抗久之召入京掌都察院事至是以病疽卒年六十八赠荣禄大夫太子太保赐葬祭如例子守孚举进士官至刑部郎中英为人忠实俭约读书通大略亦善属文初佐广藩即有声称及总督军务颇留心边事但过于持重遇贼盗生发多务姑息说者谓韩雍虽过于费用然能令行禁止盗息民安视英不能制将领杀平民以徼功者则有间矣
　　○庚午礼部言今教坊司乐工奏中和韶乐者多不谐协而善弹瑟及箜篌击钟磬者殊少恐因循失传渐致大乐不备宜令乐官选其中子弟于本司演习每奏乐二十一色通用八十四人人加以四人共选三百三十六人如此庶大乐不致废弛制可
　　○辛未工部左侍郎杜谦奏奉敕修浚河南山东等处运道沁卫二水已经相度缓急修浚颇有次第臣今窃究其弊缘无大臣总理虽有管河官员多为亲临上司改委顾彼失此不得专于职务乞如侍郎王恕总理河道事例增设工部侍郎一员其沁卫二河之水经涉地远遇有旱涝人夫浚治无官管摄乞如山东泉源事例增设主事一员及临清以北至德州俱无管河官乞依临清以南事例增设管河判官主簿一员本部议覆  上曰侍郎不必增设余如所议
　　○壬申巡抚湖广都御史以都司火劾奏都指挥使谢雄等罪都察院请下巡按御史逮治如律诏可
　　○癸酉擢行人常新曹璘刘让许锐谢罃文瑞史简张王□赞推官包裕知县丁隆杨缙王宏欧阳复韩明吕炯陈毂郭资为各道试监察御史推官陈烓知县刘逊徐纲吴球为南京各道试监察御史
　　○太仆寺印马骡驹一万一千七百八匹南京太仆寺五千一十四匹
　　○甲戌升都察院右副都御史屠滽为右都御史大理寺左少卿冯贯右副都御史
　　○实授试监察御史汪宗礼王鉴之史瑛王传张晟宋汉吴道宁陈＜宀十见＞戈瑄为监察御史宗礼广东道鉴之江西道瑛河南道传浙江道晟陕西道汉福建道道宁＜宀十见＞云南道瑄广东道
　　○乙亥太监韦泰传奉  圣旨沂州知州朱义升南京工部郎中时太监梁方被旨往山东开银矿取丹砂义事之惟谨方还誉之于  上乃有是命  代府隰川王仕＜土遂＞薨王懿安王长子母袁氏正统乙丑生成化丁酉册封为隰川王至是薨年四十有一讣闻辍朝一日赐祭葬如制谥曰恭僖
　　○除吏部听选监生□良辅为礼部精膳司主事良辅以父致仕少保辂恩补国子生至是选用将及陈父旧劳乞量授京职故有是命
　　○初户部议陕西山西赈荒请贷太仆寺马价银十万两以周急至是以折粮银偿之兵部言其银视马价成色差不足请增一千两以补之上命如数收纳不必增加
　　○分守庄浪参将都指挥田广等守备不严致虏入境命巡按狭西监察御史逮治之
　　○丙子命山西都指挥佥事刘淮守备宁武关宁山卫指挥使熊冈守备代州从兵部尚书余子俊奏举也时子俊所举守备代州都指挥郭瑄已病废故请冈代之  丁丑周世子同金□尘奏成化二十年九月母妃王氏薨已蒙遣官营葬未及发引而父王继薨乞移文原遣官员量加工料如例造坟合葬  上允之
　　大明宪宗纯皇帝实录卷之二百六十八
　大明宪宗纯皇帝实录卷之二百六十九
　　成化二十一年八月己卯朔日食
　　○庚辰参赞机务南京兵部尚书王恕以年七十陈乞休致事下吏部看详言恕精力尚徤练达有为宜勿听其请诏如吏部议
　　○命镇守湖广都督同知王信充总兵官提督漕运仍镇守淮阳地方升巡抚辽东左副都御史马文升为右都御史总督漕运兼巡抚凤阳等处
　　○户部奏南京金川门草场火焚草三十九万八千有奇监收员外郎袁宏巡视郎中周郁御史张贯俱宜逮治从之
　　○升锦衣卫副千户梁顺为正千户管事顺太监梁方家僮也
　　○辛巳升江西建昌府知府秦夔为福建布政司右参政时吏部＜锍-釒＞礼部祠祭司郎中黄景及夔堪任内批留景在京用
　　○升钦天监秋官正吴昊为本监监副
　　○南京掌国子监事太常寺卿刘宣子秉常援例乞入为国子监生许之
　　○总督大同宣府军务兵部尚书余子俊奏大同宣府并偏头关等处欲大发兵夫修筑墩台计用粮共一十五万四千八百石防护官军马用豆共八万五千五十石银七万七千四百两盐二十五万八千斤请详议措置奏至户部会议军民转运疲敝未可再劳宜准已运宣府者除放支外见在者不必转运即补作宣府来年修边之数其大同亦尽见在者放支以侯来年会计子俊原拟于山东等处添派俾足前数其银以籴粮料内摘拨盐则于顺圣川煎办给用从之
　　○壬午太监萧敬传奉  圣旨升锦衣卫都指挥同知万达为后府带俸都督佥事副千户万祥为指挥同知正千户徐达为指挥佥事二人俱世袭舍人万安万泰王贤俱百户金吾卫小旗陈亮改锦衣卫食粮复其家既而达自陈先任锦衣旧有军校二十辈今官后府乞如例增拨军士二十自随而以前所给军校与其子安  上皆从之
　　○秀怀王兴济郡主归仪宾杨淳
　　○召赈济河南工部右侍郎贾俊还京
　　○甲申改抚治郧阳等处大理寺右少卿吴道宏于南京管寺事以亲丧服阕也
　　○命监察御史王鉴之王传分往顺天应天及南北直隶印记马骡驹
　　○乙酉命后军都督同知冯昇佩平蛮将军印充总兵官镇守湖广
　　○实授南京试监察御史李尚达李善为监察御史尚达四川道善广西道
　　○丙戌太监韦泰传奉  圣旨守备西宁都指挥佥事王义令协同田广管事守备临清都指挥佥事昌佐令守备仪真兼管扬州高邮等处既而命府军前卫指挥佥事孙庸守备临清王义仍兼西宁守备
　　○丁亥释奠先师孔子遣太子太保户部尚书兼谨身殿大学士刘珝行礼
　　○总督延绥等处边储户部左侍郎李衍奏陕西三边粮储不足乞发银济用户部请以见角□羊粜粮并僧道上纳银共七万两湖广江西今年该运南京粮共四十万石及加耗余粮俱折银运送衍支用  上许之
　　○戊子祭  太社  太稷
　　○孝慈高皇后忌辰  奉先殿行祭礼魏国公徐俌承命祭  孝陵
　　○巡抚甘肃右副都御史鲁能卒能字千之广东新会县人景泰甲戌进士授户部主事历升郎中成化癸巳升狭西右参议累迁右参政左右布政使能在狭西分守巩昌脩清水县废城城成而虏遁去寻被敕总理八府三边财赋会计纤悉人莫能侵而兵食足十年值狭西旱大饥人相食能多方区画尽瘁为民用是超拜右副都御史巡抚甘肃闻父丧还至关内道以疾卒讣闻遣官谕祭命有司归其丧而葬之能为人朴实勤慎遇事奉行惟谨所至无能名亦无废事云
　　○己丑遣户部尚书殷谦祭京都太仓之神
　　○遣顺天府官祭宋丞相文天祥
　　○升顺天府府尹刘潺为都察院右副都御史巡抚辽东
　　○赐锦衣卫带俸指挥同知万祥武清县地四十一顷五十亩初祥奏求是地命官往勘屯军以耕种岁久乃紏众敺伤祥家人下巡按御史勘实俱治以罪遂以其地赐祥
　　○辽府宁福县主寡居自诣巡抚官乞监利县空地回至监利不归辽王以闻诏以县主不遵礼法其兄长阳王宜令内使扃其门户昼夜防守辽王亦时遣人巡视之
　　○庚寅户部议覆御史等官谢文等所奏漕运事宜一兑粮各有原定水次近乃变更惟欲多得耗米还债不思远运之苦所兑粮往往湿润多不晒扬概令交兑及上仓亏折累军陪补况又指称使用情弊多端其京通二仓收粮亦有原定则例近多过收及百计勒银使不禁治人何以堪乞照漕运旧规并会议见行事例兑运如一省粮止许分派于本省官军有余方许派别省仍将各行事宜著为定例揭榜禁约及敕上司一体加意抚恤军士一军士负债岁多皆繇军官刻剥所致乞敕巡仓御史同管运官清理候运粮完日查筭有余剩耗米除本银外不分年月远近止许加利三分偿足若延迟不完以借者退回原卫陪偿今后管运官有借银至一千两以上者革去官带五千两者停俸一万者降一级革退闲住若果能抚恤军士早完粮运不负债六年之上者听总督等官具奏量加升赏以旌其劳议入从之
