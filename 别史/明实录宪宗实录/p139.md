<!-- { "loadSidebar": true } -->
　　○戊寅敕巡抚大同右都御史林聪代郑宁往来巡抚宣府宁以夏去也
　　○免军士采办黄穰苗马躏根薥秸十分之四以水患渰没苇场也
　　○己卯敕都指挥佥事李铭充右参将代赵源分守燕河营地方源以罪逮也
　　○庚辰升刑部郎中谢廉为河南布政司左参议
　　○辛巳命故浙江都司带俸都指挥佥事赵信子纲袭父原职临山卫指挥同知
　　○兵部奏近延绥宁夏屡报虏酋癿加思兰等贼众候使臣回还欲往迤西抢掠独石马营甘凉辽东等处又报达贼近边抢掠人畜杀夜不收及宣府又报了见外境达贼人马出没不时今冬寒河冻马膘弓劲又遇冬至正旦节在迩诚恐各边镇守总兵等官视常怠忽纵欲偷安致贼窥觇虚实乘隙入寇不可不预为防备请敕大同宣府独石马营辽东永平山海密云延绥宁夏甘凉偏头关等处镇守总兵巡抚守备等官计议方策督同各副参分守等官整饬兵备严加防御从之○参赞军务右都御史王越奏今年闰九月以来达贼二万余骑入黑土圪塔侵凉臣等议同总兵官朱永许宁镇守少监张遐右副都御史余子俊游击将军孙钺等统率官军分投追剿入高坡生擒一人斩首十三颗追至中山又斩首九颗获达马七十八匹弓箭盔甲等物共六百余事报至  上嘉其功降敕奖谕之
　　○直隶真定府知府田济等奏本府所属州县该追马二千五百九十余匹系遇例蠲免之数今以为例有隐匿不报逼令追买还官缘连年旱涝人民艰难请乞照例免追兵部覆奏马当追买民亦可恤宜令太仆寺通所属州县卫所凡马之隐匿不报者减其追买之数不分种马骡并驹每四匹折买儿骟良马一匹俱限次年二月以里解部验俵后不为例从之
　　○壬午  皇太后圣旦  上率亲王上寿受命妇朝贺赐百官宴于午门
　　○降分守燕河营等处参将都指挥佥事赵源官初源守燕河营坐守备不设致贼入境虏掠法司拟谪戍边方  上特降源为副千户
　　○甲申命故辽东都司带俸都指挥佥事宋璟子溥袭父原职定辽中卫指挥使  夜望月食是夜南方有流星大如盏赤色有光自天仓东北行至参旂后二小星随之
　　○乙酉直隶深州知州韩儒言臣闻人之荐举各以其类廉者举廉贪者举贪比年以来官多不职累廑明诏严于考察然而贪暴愈多奔兢滋甚是则荐举不公而然也乞谕巡抚巡按布按二司并南北直隶各府正官自今在外有司必待三年或六年之后政绩卓异民心悦服察之邻境如出一口方许荐举或历任未久偶有一事之善一行之长者不得輙举仍令吏部先察举主举主廉所举者政有实绩因而用之不必覆勘举主非人所举者虽有政绩亦必覆勘后或以奸贪败者连坐之如此则欢惩有道而庶官得人矣疏入吏部覆奏从之
　　○福建龙溪民丘弘敏与其党泛海通番至满剌加及各国贸易复至暹罗国诈称朝使谒见番王并令其妻冯氏谒见番王夫人受珍宝等物还至福建泊船海＜氵义＞官军往捕多为杀死已而被获巡按御史洪性拟其罪以奏命弘敏等二十九人依律斩之又三人以年幼可矜发戍广西边卫冯氏给功臣之家为奴弘敏所买番人爱没心等四人解京处治皆如性所拟时性又奏弘敏同县人康启道等二十六人通番并行劫海上亦命重审无冤决之  夜西方有星如盏大青白色有光自天津西南行至近浊
　　○丙戌  诚孝昭皇后忌辰  奉先殿行祭礼遣驸马都尉王增祭  献陵
　　○户部尚书杨鼎工部侍郎乔毅上浚通惠河旧道事宜先是漕运总兵官都督杨茂奏每岁漕运自张家湾舍舟陆运遇雨泥泞每车雇银一两仅载八九石其费皆出于军看得通州至京城四十余里古有通惠河故道石闸尚存永乐间曾于此河般运大木以此度之船亦可行先年曾奏欲于此河积水般运又有议欲于三里河从张家湾烟燉桥以西疏挑二十里湾泊粮船以避水患者二事俱未施行今此河道通流其水约深二尺不劳＜锍-釒＞挑惟用闸蓄水令运粮卫所每船二十五只造一剥船自备米袋挨次剥运如此则运士得省脚费而困惫少苏矣事下工部尚书王复同太傅会昌侯孙继宗吏部尚书姚夔等官议得古通惠河道闸座设若开通修砌可以泊船可以运粮诚有益于国计但地形水势高下并合用军夫物料俱难约度宜请旨简命户工二部堂上官各一员会漕运参将袁佑率识达水利官匠前往相度如果相应就将该用军夫物料修理事宜具奏会议定夺  上以命鼎毅谕以前元曾引西北诸水行船尤为便宜通行踏勘明白来闻于是鼎毅遂同参将袁佑等亲诣昌平县元人引水去处及宛平大兴通州地方三里河各河道将行船故迹逐一踏勘及据元史并各闸见树碑文所载事迹稽考回奏云闸河原有旧闸二十四座以通水道但元时水在宫墙外船得进入城内海子湾泊今水从皇城中金水河流出难循故道行船须用从宜改图除元人旧引昌平东南山白浮泉水往西逆流经过  祖宗山陵恐于地理不宜及一亩泉水经过白羊口山沟雨水冲截俱难导引外及勘得城南三里河至张家湾运河口袤延六十余里旧无河源正统年间因修城壕作坝蓄水虑恐雨多水溢故于正阳桥东南低洼处开通壕口以泄其水始有三里河名自壕口三里至八里始接浑河旧渠两岸多人家庐舍坟墓流向十里迤南全接旧河流入张家湾白河其水深处止有二三尺浅处一尺余阔处仅丈余窄处未及一丈今若用此河行船凡河身窄狭淤浅处必用浚深开阔凡遇人家房垣坟所必须折毁那移且以今宽处一丈计之水深二尺苦散于五丈之宽止深四寸况春夏天旱泉脉易乾流水更少粮船剥船俱难行使兼且沿河堤岸高者必须铲削低者缺者必须增筑填塞又有走沙急湍处俱要创闸派夫修挑傥水浅少又须增引别处水来相济若引西湖之水则自河口迤西直至西湖堤岸未免添置闸座若引草桥之水必须于  大祀坛边一路创造沟渠亦恐有碍况其源又止出彰义门外玉匠局等处马跑等地泉亦不深远大抵此河天旱则淤壅浅涩雨涝则漫散冲突徒劳人力卒难成功决不可开况元人开此河曾用金口之水其势汹涌冲没民舍船不能行卒为废河此乃不可行之明验也今会勘得玉泉龙泉及月儿柳沙等泉诸水其源皆出于西北一带山麓堪以导引汇于西湖见今太半流出清河若从西湖源头将分水青龙闸闭住引至玉泉诸水从高梁河量其分数一半仍从皇城金水河流出其余从都城外壕流转通会流于正阳门东城壕再将泄入三里河水闸住并流入大通桥闸河随时开闭天旱水小则闭闸潴水短运剥船雨涝水大则开闸泄水放行大舟况河道闸座见成不用增造官吏闸夫见有不须添设臣等勘时曾将庆丰平津通流等闸下板七叶剥船已验可行若板下至官定水则其大船亦可通行止是闸座河渠间有决坏淤浅处要逐加修浚较之欲创三里河工程甚省况前元开创此河漕运七八十年公私便宜后来废弛今若复兴则舟楫得以环城湾泊粮储得以近仓上纳在内食粮官军得以就近关给通州该上粮储又得运米都城与夫天下百官之朝觐四方外夷之贡献其行李方物皆得直抵都城下卸此事举行实天意畅快人心欢悦足以壮观我  圣朝京师万万年太平之气象也伏望  圣明早赐裁处乞敕各该衙门会计物料量拨官匠并在营见操官军人等自西山玉泉一带并都城周围壕堑及大通桥直抵通州张家湾一路河道分工遂一修浚如此则不惟省一时粮运之脚价实足以垂万世无穷之利益矣疏入命下于所司
　　○南京太仆寺印俵过成化六年分孳生陪偿马骡并驹七千二百七十四匹
　　○总镇两广太监陈瑄等奏两广自成化元年大军削平之后奏留南北二京达官每遇征剿藉其骑射之力当先破敌近日尽数取回休息今两广猺獞不时出没有警恐致误事乞将南北直隶山东浙江福建等处各卫安插达官旗舍军余内调选与臣等调用事下兵部议谓宜于南京选调年力精壮弓马熟闲者五十人浙江一百人福建并南直隶共五十人许携家属赴两广安插随住仍敕会同南京守备等官并督同各该都司卫所官依拟选调给与军装脚力量为犒劳仍严加钤束送赴广东分投安插听游击将军调度杀贼从之
　　○夜月犯井宿○丁亥赐镇国将军豪坅禄米折色内岁增实米一百石从豪坅援例以请也
　　○戊子朝鲜国王李娎遣陪臣李克培等奉表贡马及方物来朝贺  万寿圣节
　　○庚寅以狭西左布政使娄良为都察院右副都御史巡抚甘肃调右佥都御史徐廷章巡抚宁夏
　　○癸巳巡抚北直隶右副都御史杨璇奏顺天保定河间真定四府所属霸州固安东安大城香河宝坻新安任丘河间肃宁饶阳诸县累被水患盖由地势平坦水易潴积而唐河滹沱河白沟河上源堤岸不修或修而低薄每天雨连绵即泛溢漫流为此数处之患间有官吏能为民通利者又以上源下流地方隔远彼疆此界心力难齐不过决诸东西以邻为壑遂使彼此皆失地利岁累不登小民鲜食日望赈济而已且积储有限而请给无穷诚非经久之计请敕工部遣能干郎中一员督被水州县委官乘此泥水冻结遍历踏勘寻沟河之故道相地形之高下计工聚料随宜疏浚且以唐河滹沱白沟堤岸如卫河修筑则患可息斯民永赖矣事下工部覆奏从之仍命璇督其事
　　○巡按福建监察御史洪性等奏海贼驾船入三江口杀死千百户官军人等备倭指挥王福等临敌退缩其总督备倭署都指挥佥事武成及巡视海道右参政魏元副使辛访不行严加提督备御以致失机误事俱当逮问兵部请令御史洪性逮武成以下俱究问如律从之
　　○甲午命故大宁前卫带俸都指挥佥事麻斌子胜袭父原职指挥使
　　○宁夏副总兵都督佥事林盛等奏宁夏三路见统军马数少不精且贼将入寇乞令所司精选马队官军三千人总领调用兵部覆奏从之
　　○革广西阳朔县都乐墟巡检司以地方偏僻不当冲要也
　　○丁酉复设湖广滑石江巡检司本司于正统间裁革至是巡抚都御史吴琛言系紧要防夷之处故复设之
　　○延绥总兵官都督佥事许宁等奏虏寇七百余骑入榆林城黑山等墩窥伺统率官军截杀之贼众败走出境获其马驴十余收兵回还仍令多方防御事下兵部议谓此虏紏合丑类潜住河套日久因见我军严谨未得大肆剽掠今癿加思兰等又收并阿罗出部下残寇岂肯安处不可不为之备请令镇守总兵巡抚内外官计议方略督同副参官将整饬兵备分投按伏堤备截杀仍令宁夏并山西代州偏头关镇守等官一体整兵防御从之
