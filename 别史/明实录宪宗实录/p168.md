<!-- { "loadSidebar": true } -->
　　○乙亥京师雨土
　　○丙子  仁祖淳皇帝忌辰  奉先殿行祭礼
　　○升广西布政司右参议冯维为贵州左参政南京礼部主事沈钟为山西按察司佥事提调学校
　　○丁丑升湖广长沙府知府钱澍为狭西苑马寺卿
　　○命中府带俸右都督王镇照旧支俸镇以父殁往南京营葬停俸其夫人叚氏援例以请故有是命
　　○兵部尚书白圭等奏宁夏巡抚都御史徐廷章刚方有为未闲军旅湖广巡抚都御史吴琛曾历边方熟知兵务今宁夏多警而湖广无事乞彼此更调各尽其才  上不从
　　○赏榆林等卫指挥同知薛赟等二百五十七员名银五百一十五两布四百五十一疋以斩获达贼功也
　　○免是岁运粮官军带运德州等仓粮初以水浅运迟其粮寄收于德州临清东昌济宁天津等仓令今岁带运至是总漕右副都御史陈濂奏军多逃亡而舟亦少宜暂免一年从之
　　○戊寅秦康王妃陈氏薨妃西城兵马副指挥政之女宣德丙午册封富平王妃戊申进封秦王妃至是薨讣闻赐祭葬如制
　　○辽东总兵官都督同知欧信等奏福余等三卫虏贼结构海西女直屡犯边境又于义州广宁等要冲地方出没臣等议调官军征剿四月初三日副总兵韩赟等兵驰至兴中接战败之初四日追至小孤山再败之初五日追至麦州又败之前后斩首六十二获马一百一十三牛羊一千三百六十四器仗一千八百九十九空其巢穴而还是日都指挥崔胜等兵亦于南塔儿山遇虏斩首九获器仗二百一十八
　　上赐敕奖劳之所遣人赐衣一袭
　　○己卯命安远侯柳景驸马都尉周景遂安伯陈韶靖远伯王添定襄伯郭嵩伏羗伯毛锐为正使吏科给事中王瑞户科给事中张海礼科给事中成实兵科给事中郭镗刑科给事中黄澄工科给事中和逊为副使持节册封代府博野悼恭王长子聪泰为博野王代王第六弟成鉖为宁津王第七弟成釨为枣强王第八弟成鋈为饶阳王辽府益阳懿简王长子恩铜为益阳王通山庄简王长孙荣濠为通山王夫人赵氏进为通山王妃北城兵马副指挥张萧女为临湍王同钓妃南城兵马副指挥郭文女为堵阳王同鉣妃西城兵马副指挥杨胜女为汾川王贡錝妃南城兵马副指挥魏坚女为汝源王同铚妃
　　○司设监太监沈绘下狱拟斩罪绘恃宠稔恶后为  上所疎斥常怀怨望奉御贾祥因教其私造兵器使家僮演习以备不虞有畏祸者遂发其平日多盗内帑金银器物诸不法事并言其弟千户广贪淫邪伪不时出入披甲皇城莫测其意下法司推问皆实命绘祥斩广绂皆如所拟律仍下狱监候其党二十一人免赎送司礼监奏请处治
　　○夜金星犯五诸侯
　　○庚辰兵部奏宣府镇守右少监弓胜总兵官都督同知颜彪巡抚左佥都御史郑宁不严兵备致虏入青边口杀掠人畜请行究治  上以边务方急姑贷之
　　○辛巳仍增修理京城河道桥梁等役腾骧左等四卫石匠五百余人口粮月二斗
　　○诏修南京功臣庙殿庑门库房屋七十六间并祭器之不堪供祀者从南京守备参赞等官议也
　　○诛广东新会县民刘铭梁狗枭首示众旌表海康县民吴金童妻庄氏为烈妇初铭狗同往海康卖谷将还海康民吴祁与其弟金童以挈家避寇附舟至新会止于铭家祁既远出佣工铭狗见金童妻庄氏色羙屡欲犯之輙见拒二人乃谋与金童拏舟捕鱼夜缚金童斫其脑杀之投江中时江滨民有关道安者闻金童被缚叫呼欲趋救之不果而还及二人归绐庄氏曰汝夫溺死矣庄氏号哭不已自是铭愈欲犯之而拒益力居数日忽见尸浮至铭门适庄氏出汲识其为夫尸也哭视之斫瘢宛然始得其谋死状顾力不能报仇乃先投其幼女于水即自投水附其夫尸死焉已而三尸随潮上下旋绕铭门不去其乡邻李逢春辈异其事为买棺收葬铭又乘夜潜发其尸弃之大海中于是事寖传于人而吴祁亦自外至乃诉于官儒生李启李蕃及关道安等争述庄氏节义并士人吊哭诗章同上事既核实刑部员外郎冯俊以审囚适至谓其事关劝惩特为具奏  上曰赏善罚恶国之大政不可偏废今一事而二义兼焉其令有司即诛铭狗仍枭首示众而旌表庄氏后刑部尚书陆瑜等又奏李逢春辈收葬三尸诚为义举今已遭发掘宜命有司即其处立石而大书其夫妇姓名以志庶可垂示永久诏可
　　○壬午  仁祖淳皇后忌辰  奉先殿行祭礼
　　○亲阅骑射于西苑  上以武备懈弛乃御西苑命将官骑射敕谕总兵官抚宁侯朱永等曰朕亲阅公侯伯都督都指挥指挥坐营把总等官骑射于西苑其间中三矢者仅四人中二矢者二十三人中一矢者九十九人余皆全不能中间又有止发一二矢者甚至驰骤失节不能开弓发矢及堕弓于地者此皆尔等不严训练之过抑恐人才高下万有不齐其最下者虽加训终于无成使此辈总统部伍安能递教军士尔等其会议简别察其才力可向进者罢退随操以警将来既而永等会同请罢京营把总都指挥指挥李胜等四十六人  上人谕之曰此辈先皆尔等选补何不精若是自后有缺务宜精选以补之
　　○赐广德宜兴二长公主任丘县地九百顷有奇
　　○癸未故右都御史熊概孙埙左副都御史周铨子溥右副都御史贾谅孙继韩福孙景致仕兵部尚书王竑子纯故户部尚书张凤子悌李敏孙文渊右侍郎王质孙暐礼部左侍郎许彬子赴右侍郎钱习礼孙仁辅刑部左侍郎樊敬孙浚工部左侍郎吴政孙铨顺天府尹王贤子大素俱循礼部奏行例考试为国子监生
　　○命故中都留守司都指挥佥事陆祥子＜王巳＞袭父原职怀远卫指挥使
　　○巡按辽东监察御史王衡奏三月初六日广宁左卫西小台迤西被虏毁墙入寇杀伤官军一百二十八员名总兵官欧信御防失策及镇守太监叶达巡抚都御史彭谊俱宜究治事下兵部尚书白圭等言信等近有兴中小孤山麦州等处之捷方蒙赐敕奖劳今奏前罪乞裁处  上曰信等既有后功许赎前罪
　　○甲申赐鲁世子阳铸庶长子名曰当渍第三子名曰当沘第四子名曰当氵□昔安丘靖恭王已故长子阳鐆嫡第二子名曰当洄第三子名曰当沿第四子名曰当沂镇国将军阳鎜第三子名曰当渨阳钟庶长子名曰当泔乐陵王阳錧第二子名曰当渮第三子名曰当渿第四子名曰当氵□冉钜野王阳蓥嫡长子名曰当涵镇国将军阳鉥嫡长子名曰当氵□习阳锱嫡长子名曰当涧东阿王泰野长子阳镡嫡长子名曰当涂邹平王阳镗庶长子名曰当潩代府和川王成镘长子名曰聪潪第二子名曰聪淖第三子名曰聪泞晋府镇国将军钟鋠庶长子名曰奇洇韩府襄陵王冲沐子范土□列嫡长子名曰徵鍜范阶庶长子名曰徵錖
　　○中都留守司署副留守李谦等奏旧例凤阳惟内官一员奉事  皇陵近因灾异又命太监高廉协同守备今廉已故而地方无虞况有奉御林眼在  陆奉事乞如旧例  上命仍差一员奉  皇陵兼守地方
　　○赐翰林院侍讲学士江朝宗故母邢氏祭从其请也○丙戌命故赵州卫带俸都指挥佥事张智子永忠袭父原职指挥佥事
　　○兵部奏土鲁番速檀阿力并吞哈密已遣通事都指挥詹昇赍敕省谕今西番都督赤伯革等又奏此贼僣拟大号挟制邻境不可不为之备  上曰詹昇且不必往宜敕甘肃镇守等官悉心堤备仍敕赤斤蒙古等卫曰近者土鲁番速檀阿力悖逆天道欺凌哈密忠顺王母寡弱无嗣侵夺其城池抢杀其人民财畜又欲诱胁尔等归附暴虐僣妄莫此为甚且尔西番与哈密素为唇齿之邦世受朝廷爵赏为中国藩屏土鲁番虽来朝贡终系远夷尔等岂出其下哈密因无统属一时为彼侵据尔有统领何患于彼但唇亡齿寒不可不虑尔等宜于邻境互相结约各保境土遇贼侵犯即并力截杀勿听其哄诱抢劫若速檀阿力尚在哈密不去尔等尤宜量度势力会合精兵驱剿出境一以伸讨贼之义一以施睦邻扶弱之仁而于尔地亦免后患矣事成之日朝廷重赏不吝尔等其知之
　　○丁亥赐百官扇
　　○升监察御史王继刑部员外郎汪进李冕为按察司佥事继狭西进山西冕湖广
　　○升工科给事中张琳为狭西布政司右参议
　　○给靖江王府故奉国将军佐恭佐羙镇国中尉相颙相颜妻妾男女岁食米各五十石以男俱幼年未应请名女有残疾不能出嫁王以为请故也
　　○戊子太监黄赐传奉  圣旨营缮所正张忠所副陈礼所丞吴山文思院副使朱员保十六人俱升一级明日吏部拟升俸一级以闻诏从之
　　○己丑命辽府辅国将军恩金□出禄米折色内给实米五十石
　　○庚寅复除湖广按察司佥事江＜宀十见＞于山西
　　○免狭西西安府庆阳平凉巩昌四府逃亡并被掠人户是岁税粮三分
　　○命武骧右卫副千户左进福子敬袭职进福初自勇士小旗历升至千户皆从内降非军功例不世袭  上特命袭之
　　○四川长河西鱼通宁远等处军民宣慰使司功加等寨头目班兰藏等各来朝贡氆氇等物赐彩叚绢钞等物有差
明宪宗纯皇帝实录卷之一百一十六
　　成化九年五月辛卯朔
　　○监察御史聂友良以早朝雨紏朝参官少  上命锦衣卫鸿胪寺按门籍点阅朝退雨不止复降旨免之
　　○蓟州等处总兵等官都督冯宗等奏三月十三日抚宁卫军三人潜出境外采薪适虏寇突至被杀守关巡哨等官各失防御又隐匿不报及臣等号令不严俱当有罪事下兵部议如所言  上曰守关巡哨等官俱令逮问总兵等官姑宥之
　　○翰林院编修李杰省亲复任
　　○刑部奏刑科给事中赵良建言事谓在外司府州县官不亲理民间争讼以致里甲耆老夤缘作弊诚如其言宜通行禁约自后告户婚田土债负斗□斗殴等事有文卷可稽众证已白者官司当躬自问理如人命劫夺谋逆重情方委里甲耆老人等从公保勘不遵者并治以罪从之
　　○壬辰升南京大理寺左评事章懋南京监察御史张鸾俱为福建按察司佥事
　　○都察院司务顾祥奏山东地方人民饥荒之甚有扫草子剥树皮割死尸以充食者又有黑风之异思患豫防不可或缓谨陈救荒事宜以闻一招米商乞敕巡抚等官榜谕有米之家赴山东关领官银增价籴之一招逃亡民民因荒歉流移者多乞敕巡抚等官蠲免不急之务停徵一应税粮更发银米赈济一教耕种今之赈济有限饥民无穷宜乘民稍得食之时有司设法给以牛具种子以资耕种之本仍加劝课以作其怠一除盗贼山东民穷已极安能保无盗贼之患宜令有司申明旧法严督火甲人等盗贼生发随即擒获一广储蓄山东素无积蓄自今宜行朱文公社仓之法编定上中下三等人户每于豊年徵收之余劝令小户出粟五斗中户一石大户二石收贮官仓如遇荒歉足可赈济事下户部覆奏以为言宜从从之
　　○以旱灾免直隶凤阳府所属定远等七县并高邮仪真扬州寿州武平五卫去年秋粮四万一千七百八十余石谷草二万九千七十余包
　　○命山东都指挥佥事赵瑄子辐代父原职平山卫指挥使
　　○癸巳升广东肇庆府知府黄瑜为广东布政司左参政仍掌府事从总督两广军务兼巡抚右都御史韩雍奏也
　　○命山西阳和城管操都指挥使李镐充右参将分守大同西路地方
