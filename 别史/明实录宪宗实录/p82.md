<!-- { "loadSidebar": true } -->
　　○庚子太常寺奏  天地坛外墙风沙堆积几与墙等内坛及  山川坛周围盖瓦俱被风损坏宜速修治工部覆奏从之
　　○免南京鹰扬等十一卫无徵子粒一万四千五百五十四石有奇以去年夏秋旱灾也
　　○户科给事中李森言在京文官三品以上俱令子孙一人入监读书虽系议行事例臣以为各官子孙生于贵族鲜克由礼惟知骄傲是尚计以岁月得官若概将此等入监不无废学怠志宜停此例事下礼部请会官议  上曰先王之政仕者世禄京官仕至三品以上盖亦积历久而劳勣著矣朝廷录用一子入监固未为过矧  祖宗明有故事乎李森昧于古训持论刻薄不体朝廷忠厚之意朕所未谕但古者赏延于世所以报有功自今三品以上官非历任年久政绩显著者不许滥叙其子庶几人知所劝
　　○巡抚辽东佥都御史张岐以挟私生事酷害边军为军士所奏命给事中邓山刑部员外郎周正方往按之
　　○辛丑复以番僧都纲坚粲列为佑善衍教国师赐诰命
　　○壬寅荆王见潚奏臣弟樊山王见澋已受册封乞佥拨校尉以备使令  上命所司如例佥三十名与之
　　○癸卯福余卫都指挥可台遣指挥赤速等建州卫女直指挥因八等各来朝贡马及貂皮赐宴并金织袭衣彩叚等物有差
　　○四川盐井卫军民指挥使司土官副千户剌马能遣舍人你麻折等贵州宣慰使司上马桥等长官司长官方勇等遣头目方先等各来朝贡马赐彩叚纱锭有差○甲辰礼部尚书姚夔等言窃见今年自春徂夏天气寒惨风霾阴翳日色无光近一二日来黄雾蔽天昼夜不见星日况今四月中旬雷不发声考之传记各有徵应迩者北虏屡寇边境四方日报灾异人事如此天其或者仁爱  皇上有以警动之乎伏惟  皇上当春秋鼎盛之日正嗣续繁衍之时柰何震位尚虚切系人望天与  祖宗之意固自有待然臣等区区忠爱之私有不能已窃睹  英宗睿皇帝临作以来克遵  祖训以御家邦而  慈懿皇太后  皇太后贵妃宸妃以下皆有关睢之德螽斯之羙所以子孙众多本支隆茂伏愿  皇上修身养德感天格祖思国本之不轻思宗社之至重思圣体之当慎惜思圣爱之当均溥将见六宫奉职则百斯男九庙降祥本支百世实天下之大幸也然此在圣心一转移之间非求神奉佛之所能致若西山塔院劳民伤财所宜停罢阿吒哩之流惑世诬民所当斥回余如府库金帛皆民膏髓不宜浪以费用诸作匠役无大劳效不宜滥授官爵先儒真德秀有言人主修德讲学则天下安昆虫草木亦得其所诚为至论伏望  皇上奋发乾断痛自改省于每日视朝之后循  祖宗故事诣文华殿留心讲筵裁决政务开诚心布公道以来善言亲君子远小人以图治化虽一服食一言动之间皆遵成宪而行则天意可回而灾异可弭矣＜锍-釒＞上诏曰上天示戒实警朕心卿等所言足见忠爱内事朕自处置其政令之在外者当斟酌行之
　　○乙巳  仁祖淳皇帝忌辰  奉先殿行祭礼
　　○丙午  上谕礼部曰天久不雨兼以连日风霾朕心忧惧其以本月十八日为始致斋三日以答天谴仍禁屠宰三日礼部请遣大臣一员祭告山川之神因言湖广江西四川河南山东浙江直隶等处雨晹不时多有灾咎宜差人各赍香祝遣彼处巡抚布政知府等官祈告岳镇海渎及各境内山川之神  上从之遣英国公张懋祭告山川遣各堂上官分诣京城寺观庙宇行香
　　○命大宁前卫指挥使纪俊等代都指挥刘宽等把总三千营都指挥萧英等代指挥同知杨敬等神机营管操指挥使邓英等代都指挥使黄钦等五军营管操
　　○丁未浙江黄岩县民应昌俞楷等因私怨聚众各五百余攻斗有司执四十一人坐以徒巡按御史张敩谓情重法轻驳之既而知府阮勤议比强盗得财律敩具以闻事下刑部以为律有正条而敩等所议轻重失宜宜令重鞫必求至当从之
　　○戊申改工部左侍郎彭谊为右副都御史巡抚辽东时巡抚都御史张岐坐不法当逮问诏举堪巡抚者二人吏部举太仆寺卿郑宁大理寺左寺丞田景旸  上曰辽东巡抚官自王翱后累见更换甚不便可于在廷大臣中举二人于是吏部复举谊及邢部左侍郎曾翚诏用谊
　　○己酉提督四川军务兵部尚书程信等奏臣等奉命同总兵官毛荣等率统官军深入贼巢搜剿尽绝地方宁靖请令所统军马各还原卫  上曰贼寇既宁其班师还京
　　○罢修西山塔院遣番僧阿吒哩乘传回本土从尚书姚夔等言也
　　○庚戌赐提督两广军务兼理巡抚左副都御史韩雍诰命雍父贵年八十四雍乞恩欲其父得生被荣封诏特给之不为例
　　○安南国聚兵千余立栅挑堑占据广西凭祥县地方提督军务都御史韩雍等以闻  上敕雍及镇守总兵等官计议长策严督所属整兵防御○封西僧劄巴坚参为万行庄严功德最胜智慧圆明能仁感应显国光教弘妙大悟法王西天至善金刚普济大智慧佛劄实巴为清修正觉妙慈普济护国衍教灌顶弘善西天佛子大国师锁南坚参为静修弘善国师端竹也失为净慈普济国师俱赐诰命西僧以秘密教得幸服食器用僣拟王者出入乘棕舆卫卒执金吾杖前导达官贵人莫敢不避路每召入大内诵经咒撒花米赞吉祥赐予骈蕃日给大官酒馔牲饩至再锦衣玉食者几千人中贵人见辄跪拜坐而受之法王封号有至累数十字者
　　○升西番剌旺藏卜为都指挥佥事因其遣使入贡求请也
　　○辛亥  仁祖淳皇后忌辰  奉先殿行祭礼
　　○升府军前卫指挥同知董晟为指挥使晟以斩贼功当升有司失于铨注至是始改正升之○壬子户部臣言今年自春至夏亢旱不雨阴风昼夜不息其湖广山东河南并南北直隶军民所种二麦无收南京三月大雪盈尺凤阳诸处饿殍载道四川贵州用兵日费千金西北二边寇贼征剿未巳加以上年江西湖广灾伤馈运悉皆蠲免米价所在腾贵若非蚤为之所切恐贻患匪轻宜通行天下巡抚巡按官各督司府州县委官遍谕乡都村疃民庶善加抚恤曲为咨询其徵纳除粮草丝绢军需外自余一毫不许擅科一夫不许擅役禁富民勿取私债核饥户均受实惠如所赈不敷则从宜处置无令冒滥以干刑宪庶几忧先天下患弭未然从之
　　○昏刻金木二星合于井宿
　　○癸丑命右参将王安仍分守花马池营调署都指挥佥事丁瑄协同守备兴武营署都指挥佥事郑英同都指挥佥事袁政备御宁夏
　　○镇守兰县都指挥姜盛受所部毛褐事觉召其人还之巡按御史以闻置不问令自陈盛即首服遂宥之
　　○迁泸州卫于渡船铺增置江门水流崖洞扫等处关堡改大坝为太平川设太平长官司时提督军务尚书程信总兵官李瑾等以都掌蛮民素号难治非瓜分其地设官建治以控制之殊非久安长治之策事下兵部覆奏以为宜从之
　　○兵科给事中陈鹤言三事一民间畜马多无生息往往鬻产业质子女以买补及解至京有不中者又称贷增价别买以补之官司散俵军上骑操给与草料被其质钱私用以致瘦损倒死而又别给设有缓急何由得用请敕所司时行点闸验马肥瘠如有侵欺草料致马倒死者治以重罪一张家湾抵京城裁六十里不逞之徒往往肆行劫掠甚至京城内外暮夜亦有强盗突发明火持杖抢劫请敕所司计议于城外起至张家湾一路每五里置一铺每铺拨军十名守之每三铺设一官总之而以指挥更相轮替置铜锣军器时行巡逻其在城地方乞敕锦衣卫多拨旗校分管各城每城设千百户二员而总之以指挥一员亦更相轮替各随城方分守该管官员往来提督遇有强盗捕获一次者赏劳二次三次者升迁疏虞一次者罪罚二次三次者降黜如此则防御不懈盗贼自然知惧矣一宣府为北陲之重镇西距大同四百余里南距京城亦四百余里其独石马营等处天城洋河等口皆胡骑入寇之地然二镇之城彼此隔越节制不及乞于大同宣府仍各设都御史一员各自巡抚一或有警督兵而出人莫敢不用命矣事下兵部议谓宜命所司参酌举行上从之命会官推举堪巡抚宣府者以闻
　　○甲寅靖远伯王瑺以刑部皂隶有遇之不引避者瑺怒杖之八十为其人所告刑部乃逮行杖者治罪因劾奏瑺诏宥之仍停俸三月
　　○西宁侯家人陈刚及军舍刘斌等十三人常在京城内外白昼劫夺人财物或敺伤人为锦衣卫所执下都察院鞫之拟刚伤人法当死余悉杖徒例充边军者十人徒口外为民者二人大理寺详审以闻诏刚如律斌等仍枷项示众一月然后遣之
　　○乙卯秀王府长史刘诚赵锐以擅受词状为法司所劾下狱罪当杖王具奏为请  上皆宥之
　　○刑科给事中白昂以灾异上言六事其一谨命令以全大信  皇上即位以来首颁明诏罢土木绝贡献取回织造叚疋官员停追灾伤地方马匹然行之未久俱复如旧乞赐申明俾遵成命他如戒饬权豪不许中盐禁约势要不得乞地及禁京城内外不许修盖寺观是皆所以革奸去邪而保爱元元之意也伏望保此大信坚如金石信如四时不移于亲爱不易于近幸则法令严明而彰信兆民矣其二修治化以止流民即今河南荆襄附籍流民已有六万三千余户未附籍者犹不知数  皇上简任宪臣往彼抚治然而犹有仍前流往者盖因新收逃户既得赈恤复业流民又免粮差惟安土重迁始终不逃者每代逃户陪粮服役及不能存今宜严加禁约府卫州县务在敷宣德化抚恤军民使之各安其业不致流移可也其三禁科征以苏民困前者光禄寺下顺天府铺行买办诸物不即关与物价市廛小人富少贫多或典卖家赀或出息假贷竭尽艰苦方得完足又经月久未得价值资本既失无所经营多至失所乞裁省冗费俾百司度支量入为出仍责各处岁办诸物务要依期输纳以备供应其四专委任以革民奸今各处起解税粮军需等项有司多纵奸民谋充解户动经三五六年不得完纳供应不敷多由于此宜定立则例钱物多者必须委官督解或每府一员或每州县一员若物数少者亦令差吏管运俱要督令相应解户依限起解其五立期限以集庶物今天下官吏军民人等有因考满给由有因诉讼理冤事干在外提人照勘者在京各该衙门类行该司府卫令其勘报所司奉行既久视为泛常动经年载不即完报以致听候人难今后宜量其事情大小验其往来程途就于勘合劄付内定立期限违者罪之其六止虚伪以息刁风今各处军民人等来京奏诉词讼其中实少虚多刁猾之徒意欲竦动官府往往驾空捏词诉一事而添捏数端告一人而牵连数上以欺诳  朝廷下以冤陷良善今后一应词讼奏本宜定与计字则例或三百或四百词状字数亦宜依此有故违者通政使司省令改正然后接受或出榜晓谕使之知禁毋得纵其虚诞之词  上览奏下诸司处之
　　○巡按福建监察御史涂棐按泉州知府李宗学受财人命等罪宗学遂讦奏棐事词连南京翰林院修撰罗伦命锦衣卫差官逮棐宗学等伦适行取到京都察院奏留之待对既而棐宗学等至问虚拟罪有差伦复任
　　○丙辰命锦衣卫指挥佥事朱骥提督五城兵马缉捕盗贼
