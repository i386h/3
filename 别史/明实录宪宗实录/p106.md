<!-- { "loadSidebar": true } -->
　　○戊戌巡抚陕西左副都御史马文升奏致治莫先安民安民在择守令今之守令由进士举人出身者往往得人由监生除授者多不称职揆其所自监生出身年多五十之上志气昏倦虽有吏部考察黜退之例然送旧迎新徒为劳费以进士而任守令通晓古今且有精力他日或补内任或升藩臬辅世长民必有余裕是亦作餋人才之一端也乞敕吏部自今于听选举人不分年月远近及监生中年未老而资质英俊者通行考选学问老成文移颇通堪任正官者并观政进士相兼除授知州知县其进士到任之后果有廉名政绩昭著者不分三年六年仍以次擢用知州量升郎中员外郎知县量升主事御史评事或令巡按御史并布按二司官于所属官内廉名素著才能出众堪任知州知县者各举所知三五员具奏吏部定拟授职若有贪淫事发连坐举主事下廷议从之
　　○己亥增给南渭王音戴本色禄米一百石从其请也
　　○广东顺德等县民姚铭等七人渡海劫掠交阯永安州毁其民居巡抚等官鞫得其情以闻请斩之枭首钦州境上报可
○辛丑升通政司右参议王诏为工部右侍郎仍督理易州山厂柴炭
　　○升国子监助教李伸为监丞
　　○锦衣卫副千户杭昱子锦告袭父职兵部以昱系王亲非军功例无承袭请令原卫听继戎伍  上特命为所镇抚
　　○开灵州黄河东岸屯田七百余顷从巡抚宁夏右副都御史张蓥言也蓥言宁夏等处屯田多鹻薄收及滨黄河者又被水冲沙壅田废税存军士受累惟灵州黄河东岸花果园沙井等处有隙地六七百顷肥饶可耕如得浚渠以通水利开垦成田给与无田军士耕种以补陪纳之数庶公私两便从之
　　○壬寅刑部郎中彭韶监察御史季琮下锦衣卫狱初锦衣卫指挥周彧奏请武强武邑二县空闲地事下户部差主事戴玉会巡按御史黎福按视皆民所壅辟输赋者因据籍步之每亩百步之余皆没入为余田得七十四顷有奇彧不满复言于  上改命韶暨琮覆按韶往不复步田但以前占田赋不实罪其民并罪彧家僮之任其事者以闻因言田皆贫民恒产近在京畿之内不当动扰以失其心况土多瘠簿尤当使其得以岁代培餋地力岂可从而夺之且自劾不能步田之罪诏以田归诸民因责韶等邀名方命昧于大体命锦衣卫逮治之
　　○癸卯浙江都指挥佥事刘源以整点军器至海门卫指挥使李定安歛所部内银二十两馈之卫有前指挥李昇者先以罪充边军遇赦来归与军舍买三等八人常以兵众泛海为奸利定安不能制事觉遂及源受赂事巡按御史会三司鞫昇等以具狱奏且请逮源等都察院议拟以闻诏李昇买三依律处绞余六人徙充边军刘源李定安等十二人逮治如律
　　○大宁前卫旗军于得水等二十二人结为死党纵横近京东西二坝间以小忿輙欧人折其手足或毁撤庐舍掠夺财物恣肆无忌事闻命锦衣卫捕得水并其党下都察院鞫之具伏当死者二人余杖徒有差大理寺以具狱奏诏从所拟仍命项示众满三月然后断之
　　○甲辰复设河南邓州豊宁仓及嵩县仓二仓皆洪武中设后革令州县官带领至是从巡抚都御史王恕请复设之
　　○乙巳复除监察御史戴珊于四川道
　　○福建都指挥佥事王雄受所部赂听其与岛夷奸阑互市及领军出海遇番舶逗挠官军遂为所伤镇守巡按等官各奏其罪下巡按御史鞫之俱当绞例立功五年都御史林聪等言其情罪深重难以常例处分上以为然降指挥佥事徙广东边海卫带俸差操
　　○山西都指挥佥事罗俊有疾命其子绅代原职天成卫指挥同知
　　○戊申赠故湖广归州牛口巡检司巡检刘湍施南宣抚司经历赐之敕命录其子杞为国子监生先是荆襄贼石和尚等屯聚已东县之平阳坝湍率众拒战而死时提督军务尚书白圭等既核实至是杞复援例奏请故有是命
　　○己酉以明日十月朔遣驸马都尉石璟蔡震分祭  长陵  献陵  景陵  裕陵
　　○遣内官祭  恭让章皇后陵寝
　　○南京给事中常显御史王钥等奏劾礼部左侍郎章纶吏部左侍郎范理次当进  圣节表纶以给由理以妻服为解展转移文推避请究其罪诏令纶理自陈既而纶理上＜锍-釒＞服罪皆贷之
　明宪宗纯皇帝实录卷之七十二
　　成化五年冬十月辛亥朔享太庙奉  孝庄睿皇后神主诣庙享祀
　　○遣内官祭司井之神
　　○癸丑晋府临泉王钟鏶薨王庄简王之子也母妃耿氏正统辛酉生景泰三年袭封为临泉王至是薨年二十有九讣闻辍朝一日赐祭葬如制谥曰悼昭
　　○甲寅实授南京四川等道试监察御史邹儒吴禋王汉俱为监察御史以试职一年考称也
　　○占城国王槃罗茶悦遣使臣布沙帕婆罗始等奉表来朝贡象及方物赐宴并衣服彩叚等物有差仍命赍敕及罗叚文锦归赐其王及妃○乙卯代府定安王成鏻薨王隐王之第二子也母妃杨氏正统丁巳生景泰改元册封为定安王至是薨年三十有三讣闻辍朝一日赐祭葬如制谥曰悼隐
　　○丙辰褒城王范堮奏原定禄米一千石本色折色中半兼支食用不足  上命于折钞内改与本色米五十石
　　○增给岷王音垽本色禄米一百石从王请也
　　○湖广都指挥使汪泽奏臣以征山都掌有功升前府都督佥事愿辞新命仍守旧官以图补报不允时取泽来京带俸听用泽不欲行故上此奏
　　○戊午命故留守中卫带俸都指挥使陈善子云袭父原职指挥使
　　○己未靖江王孙＜矢见＞裕遣官奉表笺贺  皇太后圣旦及冬至节礼部言故事亲王世子未袭王爵表笺必先奏请今＜矢见＞裕未奏而进宜正长史不能辅导之罪诏贷之
　　○命故大宁前卫带俸都指挥同知董忠子智袭父原职指挥使
　　○复除福建按察司副使余洵于湖广以丁忧服阕也
　　○辽东总兵官赵胜等奏虏入平顶山墩百户詹胜并其子皆被执我军追之从墩西北坍塌处逸去其守堡指挥马兴等失于防御宜治其罪分守参将周俊号令不严亦当究治  上是之惟周俊姑宥其罪墩台不修令镇守等官具实来闻
　　○辛酉镇守福建太监吴昱奏处州流贼越过福安寿宁等县盗银矿杀伤民快镇守浙江太监卢永亦奏贼徒千余往温州泰顺等县坑场窃矿劫掠事闻上命昱等同巡按御史并三司等官会议抚捕方略及严谨守备地方
　　○癸亥命故南京留守后卫带俸都指挥佥事朱斌子辅袭原职指挥使
　　○甲子  皇太后圣旦  上率亲王上寿受命妇朝贺赐百官宴于午门
　　○丙寅升尚宝司丞李禾为本司卿
　　○戊辰  诚孝昭皇后忌辰  奉先殿行祭礼遣驸马都尉石璟祭  献陵
　　○命老疾金吾左卫指挥使锁住子福安府军右卫指挥同知寗海子玺俱代职
　　○旌异云南左参政路璧直隶松江府同知传恺开州知州谢凤真定府推官吴箎无极县知县石伦武邑县知县杨琇临城县知县张佐河南新安县知县魏恭山东按察司知事杨昇俱给以诰敕从巡抚巡按官奏其政绩卓异故也
　　○己巳国子监祭酒陈鉴奏南北两监官与在京诸司官迁叙事体末始有异然拘于发身限于秩满今两监官七十余员未拔一人激劝之典未漙乞命吏部询访称职者升补王府长史及府州正佐之缺以示激劝事下吏部覆秦从之
　　○辛未兵部尚书白圭等奏安远侯柳景豊润伯曹振永顺伯薛辅都督同知鲍政奉敕领军牧马提督无方纪律不严以致马匹倒失军士逃亡倘遇有警必误调用俱当逮治以戒将来  上曰柳景等姑置不问马匹令速买完具实回奏
　　○癸酉赐韩府广安王偕流米二百石
　　○擢进士佀钟许进何淳李芳沃頖王亿叶稠李敬屠滽魏富甄希贤沈浩李聪戴祐蔺澄万绣谈俊行人郑恭为试监察御史聪祐澄绣俊恭南京
　　○复除南京山东道监察御史林璧于南京浙江道以丁忧服阕也
　　○丙子秦宁卫都督脱脱孛罗等遣指挥把秃不花等来朝贡马赐宴并金织衣彩叚等物有差
　　○升狭西固原千户所为卫设经历一员增置西安千户所盈边仓隶布政司永宁马驿隶平凉府开城县
　　○调四川道监察御史传鼐为陕西同官县知县鼐母李氏诉鼐妾陵已法司坐妾不孝鼐罪当杖右都御史林聪言鼐辱及其亲有乖子道大节既亏难居风宪上曰鼐为风宪官既不能正己何以正人其送吏部调外任
　　○丁丑礼部奏  万寿圣节例赐百官宴  上令免宴赐以节钱钞
　　○戊寅灵丘王逊烇奏臣子三人仕□土□土殳□仕非□土仕＜壉-豕乎＞俱位镇国将军岁给禄米各一千石米钞中半兼支近人口渐增食用不给遇有婚嫁多于民间借贷乞将折色禄米五百石抵实米三百石或二百石以资用度  上命于折色内改支本色米五十石
　　○己卯朝鲜国王李晃遣陪臣尹岑等奉表贡马及方物来朝贺  万寿圣节
　　○开中两淮两浙河东盐于陕西兰县总八十万引有奇是岁狭西旱荒人民缺食巡抚都御史马文升奏请开中引盐召□于兰县缺粮仓分上纳户部定议淮盐每引米一斗麦五升
　　○命镇守代州等处署都督佥事王信守备偏头关都指挥使冯庆守备宁武关都指挥同知田春俱仍旧镇守守备地方以巡抚山西都御史李侃言信等可任故也
　　○初哈密王母并土鲁番速憻阿力王及瓦剌拜亦撒哈遣使二百余人入贡至甘肃守臣以闻事下礼部会吏部尚书姚夔等议外夷入贡已有定制今哈密土鲁番等使臣在京未回而各夷又邀结瓦剌遣使来贡既违奏定额数又非常贡时月若听其来京以后冒滥难拒若驱使空还又恐招怨启衅且瓦剌乃强悍丑虏今却依托残破小夷混杂来贡若非哈密挟其势以求利必是瓦剌假其事以窥边中间事机颇难测度宜令兵部详度庶不堕其奸计奏可于是敕镇守太监颜义等曰各夷朝贡俱有年限今非其时尔等其谕以朝廷恩威就彼宴赉遣回所进马驼郤还之听其自鬻以为已资其果有边情不得已起送三五人来京至是义等奏使臣马黑麻满剌秃力等谕遣之不听固欲亲见朝廷及哈剌忽思不受赐又云彼处兵扰道路不通亦无由归虽死于此可也礼部覆奏请每入十之一以安远人之心从之
　　明宪宗纯皇帝实录卷之七十二
　明宪宗纯皇帝实录卷之七十三
　　成化五年十一月辛巳朔钦天监进成化六年大统历
　　上御奉天殿受之给赐亲王文武群臣颁行天下
　　○以明日
　　万寿圣节遣驸都尉周景杨伟谒告
　　长陵献陵景陵裕陵
　　○壬午万寿圣节上诣奉先殿
　　皇太后宫行礼毕出御奉天殿受文武群臣及四夷朝使朝贺
　　○癸未官军赴教场争门而出有躏藉死者事闻  上以总兵官号令不严命杖把总官张勇等
　　○甲申命故金吾右卫带俸都指挥使吴信子成袭父原职指挥使
