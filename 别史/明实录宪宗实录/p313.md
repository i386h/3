<!-- { "loadSidebar": true } -->
　　○录宣府柴沟堡守战功太监简颙岁加食米十二石右佥都御史秦纮升左佥都御史分守监枪官右监丞张刚郑喜丘成奉御金广各升一级右参将署都督佥事孙素实授纪功监察御史程春震供给刍粮郎中汪洪各赏彩叚一表里当先被伤官军并督阵旗牌官五十五人升署一级三次当先七十三人加赏余升赏共九百三十五人时得首级九颗而已兵部以为虏酋小王子势方炽颙等乃能以寡敌众少挫其锋亦可嘉尚故升赏有加焉既而程春震上虞台岭功兵部以为功少人众名器可惜合为减杀诏是之为首斩获首级五人各升一级为从并领军官八人给赏余督阵并奋勇当先八十九人加赏给赏张刚孙素仍赏银二十两彩叚二表里
　　○巡按大同监察御史程春震劾总兵官许宁等夏米庄之败损折士马大多当时众寡不敌固当宥以殊恩而主将用兵失律亦当治以军法兵部亦言使宁等号令严明封守慎固虏岂敢长驱而入寔宜治罪  上曰宁等临敌轻率寡谋多丧士马法当究治但先已宽宥宜令戴罪杀贼将士有功者升一级阵亡者优恤其家参将庄鉴少监陆訚右监丞石岩所部士卒独完各赏银十两彩叚一表里  夜南方流星如盏大青白色尾迹有光自柳宿正南行至天稷后二小星随之
　　○甲寅吏科都给事中王端等言三载黜陟朝廷所以励庶官之典也今天下诸司除土官外无虑九千余处诸司官除阴阳医学僧道外无虑千万余员中间各官之贤否布按二司则据巡抚等揭帖其余诸司则据布按等官揭帖上之询访虽出于公心下之奏报多任其私意或假公以市恩或乘机以偿怨毁誉失真贤否同贯其他弊端不一而足乞谕吏部榜示各官凡揭帖所报失实者连坐之或有当黜而留者许本处巡抚巡按论奏又有当黜而妄者亦罪之  上曰天下诸司三年一来朝朕以黜陟之典付之吏部吏部以贤否之实寄之长吏使其所报实则黜陟不公贤否无别何以示劝惩于人是宜严连坐之其当黜而留与黜而妄者俱宜如所言
　　○丙辰命彭城卫带俸署都指挥佥事祝瑄子祐代父原职本卫指挥使
　　○给赐宣府各城旧守墪夜不收官军六千五百三人衣鞋  夜北方流星如盏大赤色光烛地自中天行西北至云中炸散
　　○赐韩府褒城王徵炬第五子名曰偕□氵上禾欠□秦府镇国将军诚漪嫡长子名曰秉＜木斯＞代府定安悼隐王长孙名曰俊桯镇国将军仕土□座第二子名曰成镯
　　明宪宗纯皇帝实录卷之二百四十六
　大明宪宗纯皇帝实录卷之二百四十七
　　成化十九年十二月庚申朔  上视郊祀牲
　　○癸亥给赐崇王河南嵩县地四十顷
　　○甲子都知监右监丞左敬山西都指挥佥事陈怀曹绅守备天城阳和等处坐不能御虏问拟戍边命俱宥之怀绅各降一级敬姑记其罪
　　○乙丑赠故礼科给事中林荣为本科都给事中行人司行人黄乾亨为本司司副赐祭并各录其子一人为国子监生荣充正使乾亨充副使往满剌加国封王航海遇风溺死同行者亦多死焉巡抚两广都御史朱英以闻且乞加恩典事下礼部覆奏故有是命其官军人等死者令有司于海边设位招□□鬼以祭给其家官各绢四疋米三石军民人等各布二疋米一石生还者各布一疋米五斗
　　○丙寅太监覃昌传奉  圣旨升道录司左正一吴道然阮永清为真人右正一刘绍仙王文彬右至灵戴景安俱高士太常寺寺丞顾纶本寺少卿太常寺寺丞连克彰提督城隍庙事
　　○丁卯腊节赐百官宴于午门
　　○太监萧敬传奉  圣旨升鸿胪寺序班包铭等七人为大仆寺主簿冠带儒士沈禄等五人俱鸿胪寺署丞喻经中书舍人见任张继孙玉与冠带中书科食粮御用监办事锦衣卫所镇抚张通百户画士李景芳等十二人俱锦衣卫所镇抚仍旧办事
　　○免靖远伯王宪还官米一百九十五石宪故父添预支禄米凡四月余法应还官宪既袭爵援例以请故有是命
　　○诏刑部都察院及锦衣卫以见监囚人除死罪并窃盗问拟如故余凡笞罪无干证者即释之徒流以下递减一等枷项示众者依例发遣
　　○戊辰云南总兵官黔国公沐琮等以复开新兴黄矿南安荆山等银场矿脉微细而课额近增至十万二千三百余两况矿洞愈深中有积水矿夫采取愈难因而致毙者不可胜数官司必欲登其岁额追迫陪补破产鬻子甚至自经而死况各场簿近交阯设有边患无以控御请如天顺二年或成化九年例办五万或二万余两庶人力宽地方无虞户部以琮等所陈宜从命不必减如额采办
　　○  上以一冬无雪命礼部以本初十日为始致斋三日仍禁屠宰遣英国公张懋等告祭  天地  社稷山川定西侯蒋琬等行香于各宫观寺庙
　　○壬申免顺天府柴夫四分之一以灾伤故也
　　○夜月犯五诸侯东第二星
　　○癸酉蠲直隶宁山卫去岁子粒一万五千七百余石以水灾故也
　　○辽东措置边储户部主事王佐奏近年文官迁转多拘于资格武官任使多出于请求是以污吏债帅比比而是乞命吏兵二部凡选内外文武官各会其长严于楝选以之各分为三等文官则以有守有为者为第一等不次擢用守有余而才不足者为第二等仍旧供职若仅能操守而偏执迂腐避事畏难者为第三等量加降调下此则罢之武官则以勇略优长者为第一等使之守边备御听调杀贼廉能公正者为第二等使之掌印管事守分不贪才力不及弓马不闲者为第三等使之守城守堡管工掌局下此则随伍调用如此则文武之用各尽其才矣然慎简乃僚各率其属又在乎大臣焉今内外大臣中招权纳贿者亦多有之是以用舍失当下官不职皆由于此乞命科道官劾其尤者以闻  皇上博访群论而黜之则赏罚明信百职自举矣然比来科道之选亦有可议者盖给事中止求之身言御史多取之郡县凡有敷紏劾皆不足以动  宸聪服公论观望缄徒取充位而已乞命吏部会都察院考选见任科道官而进退之仍于成化二十年新进士内以三分为率取一分言貌端正学识优长者半送翰林院改庶吉士读书半送都察院问刑科道有缺择而补之其知县行人中有可任御史者仍旧选任举人监生教官中有可任科道者亦选任之庶立贤无方而言路得人矣  上以所奏多泛言下吏部看详尚书尹旻等覆奏所言事俱有旧例大臣进退尝令自陈取圣断科道亦尝奏罢一二不职者佐奉使于外越职妄言驰骋虗文烦渎  圣听还朝之日可寘于法  上命锦衣卫即遣人械系来京
　　○升通事锦衣卫正千户王英为指挥佥事初英自陈尝随武靖伯赵辅征建州抚宁侯朱永征延绥有通译功升百户后以传奉升正千户至此复自陈其功且援都指挥武忠例乞升授兵部谓难再录命特升之不为例英即说汪直从事于辽东者
　　○甲戌太监覃昌传奉  圣旨升僧录司左阐教戒璇为左善世僧德端左讲经人匠尹旺等十一人俱文思院副使
　　○辽东铁岭卫军方贤乞免军役从之授御医致仕贤起医士夤缘至左通政骄恣贪黩以罪谪戍至是自陈旧为西厂百户韦英所构故得除籍
　　○乙亥蠲山西太原平阳府诸州县今年夏税九万三千五百余石以旱灾故也
　　○丙子升鸿胪寺司仪署署丞翟勉为本寺左寺丞仍旧办事
　　○命毛怜卫故指挥佥事喃失子买秃等六人袭职都指挥佥亦里合等十三人各升一级
　　○丁丑升翰林院修撰谢迁为右春坊右谕德以九年秩满也
　　○巡按广东监察御史徐瑁奏出使满剌加国使臣从行军民二十八人皆被风破舟漂至安南国国王黎灏给廪具舟遣使送回其咨文字画真谨辞语卑逊足见尊敬朝廷之意谨具以闻  上曰安南国王资送漂流军民回还诚敬可嘉速令广东布政司移咨令王知之
　　○降山西行都司都指挥佥事陈怀为云川卫指挥使曹绅为阳和卫指挥使坐虏入境杀掠人民守备不设也
　　○徽王见沛奏本府军校乞如崇府事例全支月粮七年户部覆奏河南官军月粮有一年半年未给者况蝗蝻为灾民困未苏难如崇府之例从之
　　○戊寅太监李荣传奉  圣旨升鸿胪寺主簿陈溥朱伟李銮为右寺丞文思院副使李聪等五人俱锦衣卫所镇抚漏刻博士房瑾五官挈壸正锦衣卫百户匡成副千户儒士李宗仁工部司务人匠林祥等二十人俱文思院副使工部主事孙佐都水司员外郎中书科食粮儒士金铎等十二人俱序班陈政等六人俱与冠带中书科食粮出身羽林前卫见任正千户曹锐转锦衣卫左所钦天监五官挈壸正杨忞升太医院御医御药房办事通录司左至灵宋志衡右正一右玄义杜永祺右演法道士刘得皞右玄义神乐观乐舞生陈守瑄太常寺司乐俱仍旧办事
　　○命太常寺带俸卿赵玉芝奔丧复任玉芝既得幸或有所陈奏辄用所赐图书封识以进又尝请注玉皇经未上会丁毋忧吏部言当守制  上曰玉芝所办事未竣其起复之后不为例
　　○诏哈密卫指挥同知马哈麻迭儿必失百户火只也先俱进一级时黑娄失剌思撒马儿罕把丹并羽奴思王遣使来贡狮子使者过哈密罕慎因遣二人伴送且为乞升授故有是命
　　○己卯洮州外夷劄来等簇番人头目郭＜此夕＞儿等卜立等簇番人渰班等凉州卫庄严等寺番僧作巴藏等各来朝贡马及盔甲等物赐彩叚绢钞有差○后军都督同知冯昇充游击将军率兵至鴈门关等处御虏中途遗失火药具奏服罪有旨火药为军机重务昇不能严谨以致遗失姑免究治罚俸一月
　　○庚辰太监怀恩传奉  圣旨升通政司知事张礼为锦衣卫副千户与世袭丘伦尚宝司司丞鸿胪寺主簿蒋钊陈蕡署丞叶琛俱光禄寺寺丞序班杨清等四人俱中书舍人儒士朱祚王＜王已＞钦天监五官司辰鲍应时李禄序班画士安夔舍人孙晟等八人俱锦衣卫所镇抚人匠张浩等五人俱文思院副使听选官伍王□赞熊璨命吏部郎依资格选出道录司右演法刘良辅左正一右玄义张守中左至灵李谷泉萧景清俱右至灵
　　○赐净修正觉定戒妙应辅国阐教灌顶庆善西天佛子大国师劄实坚锉等七人诰敕
　　○复驸马都尉马诚冠带禄米诚先坐罪命戴平巾国子监读书至是得宥其余驸马读书者俱免之
　　○毛怜等卫女直都指挥亦里哈等海西塔鲁木等卫野人女直指挥的儿嗒你等各来朝贡马及方物赐宴并衣服彩叚等物有差
　　○辛巳礼部奏正旦节例赐百官宴  上令免宴赐以节钱钞
　　○太监怀恩传奉  圣旨冠带舍人覃南升广西庆远卫正千户李季锦衣卫正千户萧泰福建延平卫正千户锦衣卫冠带总旗萧谅升百户俱世袭
　　○癸未朝鲜国王李娎遣陪臣李继孙等奉表贡马及方物来朝贺明年正旦节
　　○甲申敕湔除在京文武官过名仍命法司移文在外诸司
　　○赐蜀府南川王申锯第二子名曰宾灠淮王祁诠第四子名曰见沶宁府石城王奠堵第七子名曰觐铉镇国将军觐镝第五子名曰宸浐镇国将军觐鏂第二子曰宸淌晋府镇国将军钟锭第二子名曰奇濞钟鍑嫡长子名曰奇湜秦府已故庶人志堣孙名曰诚泃靖江王府镇国中尉相辚第二子名曰规霁镇国中尉相灿第二子名曰规怿
