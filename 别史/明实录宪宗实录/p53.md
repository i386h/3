<!-- { "loadSidebar": true } -->
　　○丙戌迤北瓦剌酋长阿失帖木儿遣使臣平章兀纳阿等贡马及貂皮等物赐宴并衣服彩叚等物有差时卜剌罕卫使臣打兰帖木儿等五十余人亦冒随迤北朝贡礼部会官议卜剌罕卫乃永乐年间所设天顺五年同朵颜使臣来朝始降与印信其部落宜视朵颜今虽称迤北阿失帖木儿所遣而文书不同印信文字又不明白事有可疑中间恐卜剌罕欲假以迤北名色贪得厚利朝廷虽不屑屑计其小费然朵颜与卜剌罕同类向朵颜随孛来使臣来朝处以别馆今若不与分别一概加赏非惟堕其奸计抑且有失朵颜之心各卫酋长闻之且谓自往则薄从彼则厚皆趋而归之是我反为虏益党也其迤北十六人如例给赏卜剌罕五十人仍从朵颜赏例仍请敕卜剌罕谕以大义谓尔果然顺天道尊朝廷自来进贡朝廷亦不尔薄何必依附他人来朝盖赏赐  祖宗自有常典不敢有所加损如此则有以破此虏之奸而朵颜等卫闻之心亦畏服不复附和强虏以要厚利矣从之
　　○太保会昌侯孙继宗等奏直隶寿州等卫京操官军失期不至皆因军政官纵容延住所致宜行法司逮治以警其余有旨此皆灾伤处所姑＜宀十见＞待之若秋终不至其再以闻○守备南京成国公朱仪奏旧例武臣自镇守而下不得听理词颂然南京为朝廷根本重地非偏方比凡词颂之大者亦宜听理以防范事机是亦守备之所当谨者奏上命仍旧规行之
　　○巡抚山西右佥都御史李侃奏太原等府岢岚和顺等州县七月殒霜杀谷苗粮草无从办纳  上命户部核实以闻
　　○整饬边备左都御史李秉奏广宁前屯卫备御都指挥裴显骁勇所守地方正临要害近因胡寇踰境抢掠坐罪请令停俸戴罪效劳以赎前愆事下兵部议如所言从之
　　○戊子太常寺少卿兼翰林院侍读孙贤乞归省许之给绎以行仍速其来
　　○命故河南卫带俸都指挥佥事陈昇子瑛袭父原职本卫指挥使
　　○己丑免山西太原大同二府秋粮二十万石有奇草五十四万束以苗稼灾伤故也○宁夏副总兵都督佥事张荣奏谍报胡寇拥众俱往高桥靖虏地方抢掠  上命沿边镇守巡抚总兵等官严饬边备相机剿灭以图成功
　　○辛未升登州府知府韩敏为狭西布政司右参政
　　○监督军务太监裴当等奏巡抚延绥都御史卢详自奉命以来申严号令振作兵威有处繁理剧之才今引年陈情致仕然精力未衰熟谙边务乞仍留巡抚以慰一方之望  上允之
　　○辽东总兵官武安侯郑宏等奏福余卫胡寇三千自黑岭等墩入境又有五百自他道入抢掠人畜杀伤官军其分巡守堡官军俱已如律治罪左参将曹广右监丞韦朗因循怠惰纵贼劫杀亦宜究治以为守边者戒事下兵部议宜行整饬边备左都御史李秉核广等失机误事罪仍行总兵等官整搠军马器械以固守边方  上皆允之○壬辰升锦衣卫镇抚冯珤正千户朱骥俱为本卫指挥佥事同都指挥同知袁彬协理卫事
　　○升刑部郎中陈蕙为福建布政司右参政监察御史陈贵施谦为广西按察司佥事
　　○乙未升游击将军都指挥同知秦杰为都指挥使时虏寇入延绥境杰会兵至小龙州涧等处与贼交锋贼众溃散遁出境外共擒斩二十六人获马骡二十八匹兵器盔甲弓箭共六百八十余事夺回被虏男妇三十四人马骡驴牛羊五千三百余巡抚狭西都御史项忠等上其功状  上命兵部详议以闻侍郎程信言杰功为最特升之
　　○光禄寺以供应不足奏添岁费礼部言正统间本寺鸡鹅羊豕之类岁费不过三四万天顺以来增至十六七万费用过多暴殄天物莫此为甚宜从元年正月诏例令本寺仰承  圣意裁节冗费岁用不得过原定之数庶不暴殄天物糜耗民财从之
　　○辽东总兵官武安侯郑宏等奏胡寇从庆云堡迤西入境大肆抢掠今仍屯境外未散又了见剌榆埚等墩十三处火光延袤数十里下兵部议请用整饬边备都御史李秉选将练兵酌量贼势调遣剿杀从之
　　○授迤北使臣兀纳哈等五十五人官职俱赐冠带以其进番文求讨也
　　○浙江都指挥佥事王谦老疾不任事命其子傃代父原职金乡卫指挥佥事
　　○丙申授皇第二妹淳安长公主册命锦衣卫军士蔡诚子震为驸马都尉锡以诰是日长公主下嫁于震○授皇第三妹崇德长公主册命锦衣卫指挥佥事杨容兄宏子伟为驸马都尉锡以诰是日长公主下嫁于伟伟故兴济伯善之孙也
　　○升户部郎中贾杰为河南布政司右参政监察御史冯昱为山西按察司佥事刑部主事何汉宗为广西佥事
　　○给云南老挝及车里八百大甸宣慰司金牌信符以原降者毁于火故也
　　○赤斤蒙右卫左都督阿卒速命其子瓦撒塔儿袭为左都督敕之曰尔父尊事朝廷荣受官职亦已有年今既云没尔能继志效忠特命尔袭左都督之职管束部落尔宜监守臣节图报国恩故谕○丁酉命整饬兵备都察院左都御史李秉总督辽东军务时秉奉敕整饬大同以东兵备从镇守太监李良请故有是命
　　○建州右卫女直指挥捏察等来报木里王遣使至三卫头目苦特令拥众六千分掠开原抚顺沈阳辽阳等处又闻黑龙江野人亦整备人马欲来边方抢掠兵部请敕令捏察等赍与本卫都指挥卜花秃等见其敬顺天道效忠朝廷之心仍令戒其部落毋通虏以犯我边  上从之
　　○戊戌以明日十月朔遣驸马都尉石璟薛桓分祭  长陵  献陵  景陵  裕陵
　　○遣内官祭  恭让章皇后陵寝
　　○赐伊王第四子名曰諟锊
　　大明宪宗纯皇帝实录卷之三十四终
　明宪宗纯皇帝实录卷之三十五
　　成化二年冬十月己亥朔享  太庙
　　○遣内官祭司井之神
　　○六科给事中十三道监察御史言事君以忠不忠者服上刑行师以仁不仁者有常宪迺者两广流贼猖獗荼毒生民  皇上轸念地方命都督同知赵辅统率大军往征小寇授斧钺以专其任赉金帛以感其心正欲其竭忠尽力使贼寇削平地方宁谧也夫何玩寇殃民夸功希赏大藤峡之报捷方闻浔州城之告败随至师旅既班旧患仍作蒙蔽之情既深欺罔之罪难逭宜下法司究治以警将来奏入有旨赵辅捣巢剿贼大功已成余寇复叛韩雍又进剿矣科道官如何妄劾不听○复徵湖广金沙洲江西九江船料钞旧制无收船钞例景泰中以国用不足始筭及每船百料纳钞十五贯后以钞法不行又与铜钱中半兼收近以岁歉商贾少通暂停其课至是从所司奏军士月粮折支不给复如旧收之
　　○庚子加贵州布政司左参政杨铎俸二级时贵州布政司官久缺铎独理司事公勤练达得民夷心巡抚巡按及镇守等官合章荐之故有是命
　　○升守备义州都指挥使施英为署都督佥事命充副总兵协同辽东总兵官理事巡守辽阳右参将孙璟充左参将镇守开原地方备御开原署都指挥佥事周俊充右参将分守宁远地方○虏入延绥东路右参将署都指挥汤胤勣率兵御之为所杀时达贼自惠村堡野蒌沟入境胤勣闻报即率指挥赵昱领兵追杀贼设伏桑家寺沟涧中以待胤勣至其地伏发为所害昱等奔还贼驱牛羊人口而去兵部劾奏参将湛清分守东路不发兵策应监督太监裴当总兵官杨信巡抚都御史项忠领兵在彼又不为堤备俱宜究治胤勣没于王事宜量加赠祭以励其余  上允之裴当等姑不问湛清令自陈胤勣信国公汤和曾孙寓居镇江自幼落魄不羁肆为大言无所顾忌周忱巡抚江南恐其生事送应天府学补生员甫七日不循学规为府尹所责弃去游京辅间以门地自负所至以气岸凌人好谈时事会朝廷命举有武略者忱因荐之至授试千户又升署指挥以会昌侯孙继宗荐升署都指挥佥事充参将守延绥东路胤勣为人小有才颇强记善词藻好谈兵然不习边事至是追贼部卒亟呼勿进不听卒以轻敌陨命议者谓胤勣平日大言无当其死也虽若伤勇然能死于国事亦可取云
　　○宥遭运总兵官杨茂参将袁佑罪先是浙江杭州右卫运粮指挥陈兴以他事得罪被黜所司既举指挥张祐代之管运都指挥陈文受嘱复举兴祐诣阙奏其故都察院抵文罪而劾茂等诏皆宥之
　　○总督辽东军务左都御史李秉奏开原地方虏寇屡入境抢掠人畜杀伤官军皆由太监李良武安侯郑宏等平日不能申严号令所致宜加究治为将来者戒有旨李良郑宏姑不究治令自陈以闻○辛丑升南京监察御史董琳为江西按察司佥事
　　○监察御史刘洁先于元年四月巡视京师南城有民家为盗所劫洁举奏兵马指挥之罪  上置不问而命洁同捕盗且令凡巡视者以半岁为期期满始代洁再满皆不听代责以必获盗至是获盗始令还道理事
　　○巡抚延绥右佥都御史卢祥用官库银造赏功号牌为巡按御史所奏  上以时方征剿虏寇置不问但令回奏既而祥回奏伏罪宥之
　　○癸卯平虏将军总兵官彰武伯杨信奏迤东红山儿墩炮火不绝暖泉山墩虏寇千余入境俱往迤南三眼泉等处抢掠臣与太监裴当都御史项忠总兵官房能会兵分讨其贼突至遂并力大战良久贼众奔溃生擒五人斩首五级夺获马匹衣甲器械以百计  上降敕奖谕之○中军都督佥事颜通下狱通奉命于草场牧马部下有受赂又纵军离伍而收其月钱者事发总兵官定襄伯郭登因劾通提督不严之罪下刑部狱论赎杖还职
　　○乙巳镇守威茂等处右参将都指挥佥事李文奏龙州石泉等处与茂州地方隔越大山一时有警猝难策护宜行总兵都御史等官佥议区画督令守备并分守等官练兵随宜抚捕及龙州宣抚司土兵别无调遣止守本处地方宜酌量调集在彼捍御免贻后患下兵部议如所奏从之
　　○丙午升南京刑部主事周澂为宗人府经历
　　○升狭西延安府同知刘瑄为按察司佥事分理边储先是巡抚都御史项忠等及布按二司议延绥边方东至府谷西至定边地二千余里凡为仓二十五处惟按察司副使白侃一人督之不能周且言瑄起进士历官御史佥事坐事为同知请量升宪职与侃分督边储庶克有济吏部覆奏从之
　　○兵部议以镇守威茂右参将都指挥佥事李文平日号令不严以致所属怠忽失机误事宜加究治为守边者戒  上命姑宥之
　　○丁未命安远侯柳景泰宁侯陈泾富阳伯李舆刑部右侍郎董方工部右侍郎李颙为正使尚宝司司丞蒋敌兵科给事中王秉彝刑科给事中萧彦庄工科给事中王诏兵部郎中王恕为副使册封岷王长子膺鉟为岷世子第二子膺铺为安昌王富顺县知县徐绮女为蜀王妃南城兵马副指挥张玉铭女为荆王妃南城兵马副指挥周伯昂女为楚王妃西城兵马副指挥马＜王巳＞女为石泉王妃南城兵马副指挥蒋贤女为汶川王妃比城兵马副指挥李晔女为庆符王妃楚府长史徐震女为东安王妃西城兵马副指挥王＜王巳＞女为襄垣王妃
