<!-- { "loadSidebar": true } -->
　　○壬子复设九江苏州杭州三府钞关以户部奏京库岁用钞不足故也
　　○分守怀来永宁等处参将都指挥阴杰等以虏寇窥边奏乞京营神枪军协守隆庆  上命即宣府兵暂调二百与之
　　○代府定安王长子聪潏居丧无礼多出狎游其母舅王让等实左右之教授叶宗显谏不从遂发其事下巡按山西御史会三司逮让等鞫得其实以具狱上大理寺详审以闻诏聪潏停封俟改过处置让徙充辽东边军
　　○大宁都司都指挥张雄闻故清苑县丞刘浚妾美而多赀欲取以为妾令其子勇强舁之勇掩为己有并攘其赀于是浚族人同女讼于朝下巡按御史鞠之具伏并得雄挟势受赂事雄坐杖徒勇坐绞以具狱上都察院以闻诏雄赎罪毕降官一级不得理军事勇如所拟
　　○癸丑命故金吾左卫带俸都指挥佥事周祥孙鼎袭祖原职本卫指挥使
　　○昏刻月犯井宿东扇北第二星○甲寅锦衣卫带俸指挥使万贵以老病乞辞俸  上特命支俸优养之贵贵妃父也
　　○乙卯以水灾免福建福安连江龙岩三县税粮一万五百余石
　　○命故羽林前卫带俸都指挥佥事郤福玉弟福山袭原职本卫指挥佥事
　　○丙辰靖远伯王瑺卒瑺字廷瑞直隶束鹿县人靖远伯兼兵部尚书骥之子天顺五年袭爵至是卒遣官谕祭命有司营葬子添嗣
　　○丁巳升河南右布政使王用为左布政使云南按察使庄歙为河南右布政使
　　○命故忠义后卫带俸都指挥同知张隆子钦羽林前卫带俸都指挥佥事刘通侄昇俱袭原职本卫指挥使金吾左卫带俸都指挥佥事巫敬子荣袭父原职本卫指挥同知○福建右参政陈蕙巡海至烽火门水寨备倭都指挥佥事王玉令所部钦银赂之事闻蕙已黜为民去归其乡都察院请行巡按御史先逮玉治罪从之
　　○建州三卫女直赵哈秃等十七人乞袭父都指挥等职  上命各降一级授之哈秃等皆董山余党也
　　○戊午命故南宁伯毛荣子文袭爵
　　○升福建按察司副使钱琎为云南按察使
　　○工部员外郎邵能先奉命往河南监修秀王府及王之国甫一年奏制度狭小且损坏脱落不堪居止事下工部诘能能委罪所司至是覆奏  上曰能初奉敕造府既不用心提督以致工程＜锍-釒＞略今又支吾文饰归罪于人违慢甚矣姑宥之而停其俸仍往修葺若再违慢必罪不宥○己未遣户部尚书薛远祭京都太仓之神
　　○遣顺天府官祭宋丞相文天祥
　　○录工部左侍郎王诏子恩为国子监生时三品荫子例非年久有政声者不许至是诏具奏乞恩乃许之
　　○庚申录延绥开荒川等处剿贼功升羽林前卫带俸都指挥使柯忠为后军都督佥事济阳卫带俸都指挥使刘能为中军都督佥事武成后卫带俸都指挥使高俊为左军都督佥事狭西都指挥使神英署右军都督佥事金吾左卫带俸都指挥使章能署前军都督佥事山西行都司都指挥使孙钺署后军都督佥事羽林前卫带俸都指挥使奚拜住署前军都督佥事
　　○辛酉守备宁武关都指挥田春弟暄为太原卫镇抚杀人山西按察司奏准逮治春匿之不能得因奏其状请逮春具请先治本卫指挥及署都指挥张泰邓亨故纵之罪都察院议行巡按御史逮治如律并责春追取其弟从之
　　○癸亥命试监察御史娄谦实授
　　○乙丑狭西都指挥佥事董缙求赂于所部得兰县土兵马十匹留石城征进官军得银三十两乃遣之又冒支官仓粮料为部下百户所发分巡按察司佥事孙逢吉劾奏其罪都察院请下巡按御史逮治如律从之
　　○丙寅命镇远侯顾淳驸马都尉蔡震平乡伯陈政安顺伯薛珤永顺伯薛辅保定伯孟昂为正使尚宝司卿杨＜道禾＞吏科给事中梁镛户科给事中杜峤兵部郎中刘洪刑部郎中刘本工部署郎中事员外郎项文泰为副使持节册封郑王长子见滋为世子靖江庄简王嫡长孙＜矢见＞裕为靖江王蜀王第三弟申凿为通江王第四弟申锯为南川王岷府江川恭惠王庶长子镇国将军音土□殳为江川王周王第五子同钓为临湍王第六子同鉣为堵阳王西城兵马副指挥李会女为代府山阴王妃
　　○放国子监愿回依亲监生赵恕等三百余人以工部员外郎于坦奏地方灾伤米价腾贵宜去冗闲以宽民食故也
　　○四川长河西鱼通宁远等处军民宣慰使司坚葛节等寺寨都纲头目人等巴旦言千等各来朝贡氆氇等物赐彩叚钞绢有差
　　○谪降前军都督佥事湛清于广东清镇守松潘未踰年求取于所部赃贿狼籍又冒用官仓粮料巡视侍郎黄琛廉得之以闻命刑部郎中王范等往按之具伏追赃得金二百七十两银五千两有奇马骡叚匹他物称是械清归京师三法司会官鞫于朝以具狱奏清坐监守自盗减死立功五年  上以清大肆奸贪情罪深重特削官三等降都指挥佥事注调广东廉州卫带俸差操
　　○晋府宁化王美壤薨王懿简王之子也母妃焦氏永乐壬辰生宣德己酉封镇国将军景泰壬申进封宁化王至是薨年六十讣闻辍朝一日赐祭葬如制谥曰僖顺○丁卯晓刻月犯罗堰星
　　○赐晋府故宁化王子钟炳全支一岁禄米时钟炳未受封晋王为之请故有是命
　　○擢都察院理刑行人阮＜王巳＞阎佐博士吴道宏知县宋宾为监察御史＜王巳＞浙江道道宏湖广道佐云南道宾南京狭西道
　　○后府署都督佥事刘清家宴用妓乐抵暮醉中俾火甲送妓怒其不听命杖之有伤明旦兵马司奏其事清亦自陈求宥语颇不实给事中因劾其罪下法司鞫之清坐杖徒例赎还职大理寺以闻诏以清纵酒肆暴不守礼法命带俸随操不得理军事
　　○戊辰改注南京都察院右佥都御史张鹏于都察院总督漕运兼巡抚淮扬等处
　　○升户部郎中孟淮为河东都转运盐使司运使
　　○工部请修筑芦沟桥堤岸拨官军五千以少监高通都督鲍政工部侍郎李颙董其役
　　○礼部尚书邹干奏臣父先臣济永乐中任少詹事事  仁庙于东宫二十一年卒洪熙元年追赠太子少保谥文敏再敕工部修坟立祠堂臣年十有五先蒙命补应天府学廪膳生后登进士授兵部主事历今官三年秩满请给诰命以封二代吏部谓臣父先已赠官不须再赠臣惟在廷文臣由进士监生或初任主事或御史给事中累官有至侍郎尚书者其父不限存亡皆得封赠如子之官今臣独不得推及于父况诸司职掌亦无父职与子相等不须更赠之例伏望  圣恩加赠臣父一级则臣父子存殁不胜感激之至＜锍-釒＞入特诏许之吏部议赠济资德大夫正治上卿礼部尚书诏加赠一级不为例遂赠荣禄大夫太子太保礼部尚书
　　○通政使司左通政杨檖乞归展祭许之
　　○夜南方流星如盏大青白色自轸宿西南行至近浊
　　○庚午督理狭西粮饷户部郎中谷琰奏近年岁歉兵兴转输不已狭西之民尤为困惫盖自毛里孩满四相继寇乱岁复饥馑供亿之费母虑数百万计民已不胜其苦矣既而阿罗出等聚众河套幸大军一出奔散出境臣以为凯旋之后民力可以少舒矣岂意狼子野心叛服不常乌合别部复举入寇于是复命将出师分驻截杀刍粮之费不得不取于民官司徵督急于星火父子兄弟络绎更代加以道路险阻不通车载肩负背任辛苦万状百姓怨咨逃亡过半况调来军马已经再冬士皆思归马多疲毙近有自虏逃回者具言虏以马瘦方散逐水草虽时或小掠不至大举本处士马亦足御之若久暴师则所掠者少所费者多乞下诏命前调来大同等处军马暂回各边休息待秋后有警仍复调来庶不老师费财而民可少苏矣盖自春末至秋初以数计之大较可省粮二万五千余石料六万七千余石草一百六十万余束足以供防秋之费户部覆奏令兵部议行从之
　　○夜南方流星如盏大自角宿南行至库楼○升湖广布政司左参议甯瑛为本司右参政按察司佥事应灏为福建按察司副使
　　○辛未开设湖广黄冈县中和巡检司
　　○南京大理寺卿夏时正乞致仕许之时正奉诏巡视江西为言者所劾故令致仕
　　○兵部右侍郎陈宜巡视边关还陈便宜三事一偏头关东北四堡乃通暖会贼路内捌柳树堡原守官军止七十七人老营滑石二堡旗军各二十六人西有黄河七堡尤切近贼境内得马营原守官军止二十二人焦义城唐家会黄甫川三堡旗军各十人防守力寡何以御寇宜于鴈门宁武关舍余内每处摘拨三百赴偏头关添守东西捌柳树得马营等堡二关各存七百人备御庶几防守有人边备不误一偏头等关堡防守官军数余一万代班之际多不依期以是夏秋无事墩墙不修冬春有警调用不足间又逃故疾弱数多军卫有司不与拨补况关内保德等仓粮草六七十万多被近仓豪猾包揽官攒侵欺积弊不可枚举盖由布按二司分巡官经年不到故人皆玩法边备废弛宜令巡按御史严督分巡官于夏秋无事之日常轮一员在关冬月有警之时俱常在关莅事庶几军政修举奸弊可革一偏头鴈门宁武三关俱通贼要路正统间官军每月支马草三十束料豆一石饲养景泰间樽节边储草既停关豆亦减少遇有征剿方许关草或至旬月又即住支军士到班未久随即赴操时值天寒无草可采是以军多弃而逃马多瘦损而毙傥遇有警何以御贼宜令巡抚都御史于三关军马每冬春之交俱支草束庶几军不负累马不瘦损＜锍-釒＞奏  上从之
　　○壬申万全都指挥同知杜俊老不任事命其子钰代原职隆庆右卫指挥使
　　○平虏将军总兵官抚宁侯朱永等以河套虏寇未退议上战守二策其略曰今虏贼数万在边我军堪战者止可一万而又分散防守何以御敌为今之计宜于京营大同宣府宁夏狭西等处量调军马数万期于三月内俱至榆林地方听臣等调度相机审势捣其巢穴此战之策也若军马馈饷一时未办宜慎固封守严督沿边居民无事则分哨耕牧有警则举号避藏仍令堤备官军各守城堡伺便会兵截杀此守之策也事下兵部尚书白圭等以马方瘦损供饷不敷势难进剿请命诸将慎为守御以图万全  上从之
　　○狭西行都司有舍人赍奏赴京王伏羗伯毛锐家右府经历莫愚责其违限杖之二十踰七日而死锐家僮为之讼于刑部部遣兵马指挥刘岳等检视锐以其不明责之岳遂殴锐锐因奏其事复下刑部于是三易人检视皆不明刑部竟坐愚因公过误杀人罪当杖徒而劾锐奏事不实及岳等九人检视不明之罪有旨锐及九人皆宥之
　　○癸酉左春坊左庶子黎淳乞归展祭许之
　　○国子监生刘泰等奏欲减历事月日事下吏部尚书姚夔等覆奏本部听选监生见在并给假八千二十名每年常选不过五六百名间遇例考察于常数外亦止加二三百名缺少人多大约十年方才选尽今刘泰等又以历事一年为多请减其半伏乞裁处诏令于重历九月之内特减两月
　明宪宗纯皇帝实录卷之八十九
　　成化七年三月甲戌朔
　　○乙亥开设福建汀州府归化县割沙县清流宁化将乐四县地隶之从巡抚都御史滕昭言四县之交险阻僻远故也
　　○增给贵州军粮总旗月八斗三升者给九斗小旗六斗八升者给八斗军有家室支五斗八升者给七斗无家室四斗八升者给五斗五升如粮不敷以银布折给
　　○丙子南京守备成国公朱仪请修理南京武学欲用往年造常平仓所余木植并各厂未支物料事下工部以为宜行南京工部覆实乃可如请从之
