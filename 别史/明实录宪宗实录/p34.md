<!-- { "loadSidebar": true } -->
　　○录四川官军平反贼赵铎功升都知监右少监阎礼为太监右佥都御史汪浩为左佥都御史参将都指挥使周贵为署都督佥事仍充参将俱赏以彩叚宝钞巡按御史曹英及为事官按察司副使刘清佥事陈僎严正布政司布政使郑宁参政陈述都指挥张瑛宰用复其官亦加赏民快孔伯玉授百户王志恭赠百户其余官军人等俱论功升赏有差
　　○壬午巡视淮扬等处右佥都御史吴琛奏赈济九事一见行纳米例凡军民人等给与散官监生吏典送部选拨缘事除名文职官员冠带闲住纳米者先因限以粳米艰于籴买今宜听其以杂谷如数抵纳每米一石麦增一斗豆增三斗谷一石筭米五斗俱于近便缺粮仓上纳一徐州洪往来之船因其所载官职大小货物多寡劝米赈饥方面运司府卫土官每船劝米一石州所县官七斗余官五斗客商民人载货物者上中下以是为差其人载则自七斗递减至三斗空者一斗至五升起八月至河冻可得米数千石又陆行骡车每辆劝米二石五斗牛车一石驴车五斗至年终亦可得千数石委徐州廉干官一员掌之以候赈济盖取之薄于彼无损而积之厚于此有益敢有恃强不与者究治之一荒年舍禁古人所行今诸处官湖河泊池塘山林物产甚多该徵课钞亦已例免其中鱼鰕菱藕柴草之利悉听军民采取食用一被灾军民户内百凡军需买办杂泛差役悉遵敕谕事理停免听其自在营生其该徵粮草候勘回日斟酌减免一盐场灶丁及诸人窃卖私盐除肩担背负其数不多止营口食者不究外他如豪徒聚众车装船载有犯盐禁者炤旧拏解一各学廪膳生员例米五斗会馔者暂令通将一石归赡其家俟明年成熟再举会馔其屠户膳夫供给之费亦各停止一邻境及别郡人民流移入境者所司善加存恤亦照例验口赈济抚令还乡其不愿还者听仍谕民有空房及庵观寺庙借与暂住有愿为佣者亦从其便一凡军卫有司查有在官余银不以多寡选差富民或五人或十人赍于收成地方籴买以助赈济船车之费官为办给本地有储之家官司劝借外仍劝发粜以济贫民其无储者劝令合赀于产有之处籴回发卖仍委公正里老人等督令均买无为豪强截买图利以病于民一淮安凤阳二府被灾尤甚今虽劝借米粮一处或得三数千石仅济目下两月之急恐后冬春之交愈益艰难今将淮安府大军东新二仓官粮坐拨邳州一万石宿迁一万石桃源二万五千石清河安东各二万石令其自俱船载回以安人心及海州沐阳盐城陆路艰运则以淮安官库赃罚等银每处各给二千两暂令备用且以板闸所贮解部颜料铜钱四十余万丈钞二百一十一万七千贯助之其凤阳地方给与巡按御史徐茂董俊所追赃罚银四千四百余两令其籴粮赈济奏上命户部知之
　　○甲申命诸司覆奏毋过五日时都院决囚失于覆奏检举请罪  上俱宥之仍谕六部臣曰天工人其代之若事当行而缓于覆奏是怠天工也其可乎自今各衙门一应奏题旨意即明白覆奏发落毋得稽缓五日不覆奏者该科劾之
　　○巡按广东监察御史陈相奏阳江等县流贼数千流劫乡村略无畏忌  上命兵部遣人驿报总兵官赵辅等速督所部兵用心剿贼以息边患○乙酉光禄寺署丞顾祯言往岁元宵端午等节赐百官宴尊俾有等近年乃有不当预而混入及越次上坐者乞命紏仪官劾奏从之
　　○丙戌礼部尚书姚夔会太保会昌候孙继宗等仪哈密乃西域诸番之要路祖宗待之特为优厚然朝贡有期遣使有数近年为癿加思兰残破其国人民溃散无所栖止不时来贡动以千百将瘦损驼马数匹名为进贡实则贪饕宴赐朝廷保小怀远之仁固不恤此然道路疲于递接府库竭于赏赐合酌量事体哈密使臣岁一入朝不得过二百人癿加思兰五十人其土鲁番亦力把力等或三年五年入贡经哈密者依期同来不得过十人宜敕陕西甘肃等处镇守总兵巡抚巡按三司等官抚谕夷民严加防范及敕哈密王毋弩温答失力收集流散保守土境依时来朝庶全朝廷始终优厚之意从之
　　○命故湖广都指挥同知孙兴子麟袭父原职荆州右卫指挥使
　　○丁亥赐安化王秩冬三孙食米一百石以王长子镇国将军邃墁病故食禄住支故也
　　○戊子  皇太后圣旦  上率亲王上寿文武群臣命妇入内朝贡赐百官宴于午门
　　○巡视保定等处工部右侍郎沈义奏保定等府水灾视他处尤甚而本处粟米比之淮扬粳米价直不同其纳米济荒事例宜加数上仓因具为条件以请一各处两考吏纳米免其办事考试即拨京考者原坐一百二十石免京考即与冠带办事者三百石在外直隶往拨本府三考即与冠带者二百石今各加三之一俱令挨次选用一各处军民舍余出米请给散官者原正九品二百石正八品二百二十石正七品二百五十石今各加三之一其请敕旌异者原一百石以上今加三百石文职缘事除名者原二百石今三百石准令冠带闲住一放回依亲监生坐监三年以上者原二百石今三百石未及三年者原三百石今四百石即与送部听选其听选给假回家者原一百石今二百石免其待次即与选用生员试不中者廪膳六十石增广四十石俱免光吏放回宁家事下户部覆奏从之
　　○己丑癿加思兰遣使臣平章察陆等来朝贡马及方物赐衣服彩叚等物有差
　　○赐哈密使臣哈的马黑麻等衣服彩叚等物有差
　　○太保会昌侯孙继宗奏外卫上操并京卫官军率多贫窘今令自备草束餧马恐难存活请量给之户部言言官军马例不给草  上悯军士贫窘命特与三月草不为例○巡按辽东监察御史张輗等言石塘岭营堡窄隘低洼河水为灾官军不堪守御请以顺天柴□□敞旧址高阜平坦改建为便事下兵部核实如所言从之
　　○庚寅户部奏景泰末宣府总督边储都御史李秉尝上言边城多有空地而守城诸役之外复有间旷军余请以宣府官银量支买牛给与耕种收其余粮入官易银给与贫军买马骑操时已准其言于亿万库支银壹万两买牛给军耕种矣后至天顺初有言劳军不便者备行都督杨能等官会议俱称且耕且守经国远图而大同宣府自罹兵变人畜荡尽幸而朝廷大发帑银差官于河南山东诸处买牛给军耕种收余银以买马由是边人稍得聊生此法安可轻废事遂仍旧今巡府宣府都御史叶盛等官复申奏先年原买官牛共五千有奇已多死者今渐设法买补又以余粮添买共分为一千八百余具给军耕种官田今年虽有旱乾亦颇收成往年官马亏缺俱青军买补军贫无措则朋合科歛甚至典鬻男女扣除粮料亦不能完今缺马二千六百有奇已买及一千余数俟秋收后再买补完官府不烦督责之劳军士不知买偿之苦此皆官田官牛之明效大验然立法非难守法为难伏乞  圣明申敕宣守臣恪守成规益加防范俾得久而不废庶贫军有赖边事克济其言宜从  上曰法既良便宜永遵行
　　○复除全智为四川布政司左参议
　　○免河间府该徵粟米一万九百一十八石有奇谷草二十四万一千三百四十余束因巡视侍郎沈义奏灾伤故也○辛卯巡抚山东河南陕西大同等处御史贾铨项忠王越等以灾异乞免不许
　　○致仕工部尚书兼大理寺卿赵荣奏乞以子玹送中书舍人处习字许之
　　○命故忠义前卫带俸都指挥佥事虎林不花侄伽蓝奴袭伯父原职指挥使
　　○金吾右卫指挥佥事陈聚有疾命其子俊代原职指挥使
　　○都察院右都御史陈泰致仕
　　○降辽东东宁等卫指挥使王裕为指挥佥事指挥佥事王春林胜俱为正千户裕等失机法司坐以充军  上特免之降二级
　　○壬辰  诚孝昭皇后忌辰  奉先殿行祭礼遣驸马都尉石璟祭  献陵
　　○升兵部左侍郎王复为本部尚书右侍郎程信为左侍郎○施州散毛等四宣府司忠孝等八安抚司贺册立  中宫表文久未至所司劾其不敬诏姑宥之
　　○甲午命署都指挥佥事王裕充右参将分守肃州地方  上命三法司见监轻重罪囚具录以闻刑部以  万寿圣节在迩请先将轻囚赎放从之
　　○乙未给宁化王府故镇国将军美坊美埇钟錤及靖江王府故奉国将军佐孝妻子米岁各五十石从各王奏也
　　○丙申  上以天气严寒特赐各营见操并皇城京城各门守卫旗军胖袄裤鞋
　　○巡抚山东河南镇守临清左副都御史贾铨奏河南裕州汝阳等州县连岁灾伤人民艰食乞停追马以苏民困  上是其言诏该追马俱候来岁豊稔补之○四川都指挥宰用参政姚翌参议王理先以失机戴罪杀贼而巡按御史曹英亦坐停俸至是获功巡抚都御史汪浩以闻用等皆获宥免英仍旧支俸
　　○擢盐山县知县林惟盛为太仆寺寺丞
　　○丁酉巡抚甘肃右佥都御史徐廷章奏甘凉孤悬境外边用急难措给近巩昌西安府县部领官银籴纳夏税数足其附余积出银物乞留边库以备急用户部覆奏从之
　　○戊戌山西行都司都指挥佥事钱能有疾命其子泰代原职朔州卫指挥使
　　○命乌思藏故指挥佥事巴哈思家儿家子卓嵬袭其父原职给敕谕照旧抚御番夷
　　○己亥命给官军马折料银凡三月每石银三钱以京仓料豆不足故也
　　○辛丑升吏部右侍郎兼翰林院学士彭时为兵部尚书兼职如故时辞谢  上曰朝廷升职自有公论卿久在内阁故兹升任何以为辞
　　○升吏部郎中萧彝为通政司左通政清理武选贴黄
　　○两广总兵官赵辅等奏臣等奉命统兵征广西大藤峡蛮贼师次全州适报湖广阳洞等处苗贼从融江出兴安等县劫掠已进兵剿杀生擒贼徒四十五人斩首五十四级其余遁入山箐死者不可胜数今岭北一带地方宁靖各处所调土兵俱集臣等会议广西山峒大藤峡最险为蛮贼巢穴而以修仁荔浦为之羽翼今大军压境首破阳峒军威大振拟欲乘胜长驱先剿修荔等县以夺其气因而直捣其穴巢先声所至彼已胆破不暇支持克期可以扑□□烕大藤峡既破然后分兵尽剿广东地方流贼庶几用兵有序大功可成奏上下兵部议请敕辅与监督军务太监卢永陈瑄赞理军务都御史韩雍等俱依所拟以行从之
　　○故昌平侯杨洪妻李氏奏洪累建边功封侯爵孙男珍因父俊以事坐罪谪戍广西切惟建功封侯非俊所致乞念洪平昔微劳复珍祖父之爵  上念洪在宣德正统间曾立边功授珍以京卫指挥使食俸不管事
　　○壬寅礼部奏爪哇国使臣梁文宣等来朝沿途恣肆贪暴骚扰驿递为有司所奏已蒙  皇上宽贷其罪今文宣等回乞降敕谕其国王自后遣使必择无若梁文宣者从之
　　○兵科给事中袁恺奏湖广荆襄等处流贼聚众自房县至南漳数百里间恣意抢掠攻陷地方深为民患镇守总兵官李震巡抚都御史王恕王俭并巡按御史王瀛都布按三司都指挥汪泽等官平时既无抚驭之方有警又无剿抚之策蒙蔽贼情坐视民患宜各究治以为人臣误事者戒事下兵部议拟以闻  上以王恕王俭大臣姑记其过王瀛汪泽等俱夺俸仍令同心协力平贼以弭民患
　　○巡按贵州监御史任玺奏普安州寄籍民余熲等十人唆诱土官隆赛为非意图不轨事下都察院坐以死罪  上宥其死谪充辽东边卫军
　　○癸卯复除赵京为贵州按察司佥事
　　宪宗纯皇帝实录卷之二十二
明宪宗纯皇帝实录卷之二十三
