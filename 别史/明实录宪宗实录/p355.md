<!-- { "loadSidebar": true } -->
　　○甲申监察御史吕璋等言致仕吏部尚书尹旻在任之时假窃名器滥开幸门是以无耻小人争先奔竞若刑部右侍郎侣钟以菲才骤升卿佐迩者丁忧还乡于沿途擅起人夫僣用军器民隐不恤孝心何在户部右侍郎奉纮先以御史谪调外任以何才能复迁今官大理寺丞刘瓛顺天府丞黄杰俱以亲旧夤缘迁擢御史刘璧于璧高辅皆素乏清誉而得滥升璧又升湖广按察司副使辅太平府知府礼部员外郎杨棨恃其妹婿尹龙声势靡所不为顷者棨丁父都御史浩忧居家指以丧葬科害乡人怨声满路翰林院编修王敕与龙往来甚稔出妻行酒丑声外闻刑部员外郎袁弼监察御史张鼐给事中马龙大理寺寺副苏秦又皆私相比附交通贿赂凡此辈于旻父子慕热手之炎威望风川骛仰薰天之势焰藉影星奔乞墦间之祭宁顾妻子之羞务穴隙之窥甘为国人之贱猿攀蚁附相依桃李之门声应气求同入鲍鱼之肆大坏士风殊伤清化况此辈但知为旻父子之恩岂知为  皇上之宠背德异心安可望其感德以效劳尽心以图报乞下钟等于狱明正其罪以抑奔竞之风吏科给事中王质等亦以为言  上曰钟等奔竞私门营求升职大坏士风钟杰已逮问纮等俱降一级在京者调外任时杰已以他罪降于是降纮为广西布政司右参政刘璧云南鹤庆军民府同知辅福建都转运盐使司同知调瓛广东连州知州棨福建漳州府通判弼陕西宁州知州于璧山西辽州判官鼐湖广郴州判官泰陕西秦州判官敕湖广夷陵州判官马龙陕西岐山县县丞纮初拟云南刘璧河东陕西都转运盐使司同知诏特改之时尹旻既去凡山东人之仕于朝者贤否虽殊与夫素所厚者皆为讐党所侧目是举殆一网尽之矣
　　○设湖广宜都县普通巡检司○乙酉遣户部尚书李衍祭京都太仓之神
　　○遣顺天府官祭宋丞相文天祥
　　○升太仆寺少卿吴原为本寺卿
　　○调监察御史李政为陕西洋县知县以奏谳狱状有遗漏字失于看详故也
　　○丙戌追封故武靖侯赵辅为容国公谥恭肃
　　○升顺天府带俸山东布政司右参议梁能俸二级仍旧译书九年秩满也
　　○灵台管事太监杨昌等奏钦天监冬官正朱纬五官司历刘玉将成化二十二年  御览颁行亲王及民历合朔日辰字俱差错有旨朱纬刘玉令锦衣卫逮问礼部钦天监堂上官俱令从实回奏于是礼科给事中杜明监察御史李隆等劾奏钦天监掌监事礼部右侍郎康永韶曩因罪恶而改调寻幸转迁继托疾病而乞归复谋起取冒膺三品之荣躐与六卿之佐居官废事行己不臧况历日乃朝廷正朔上以敬天时下以授人事所系甚重岂容不谨以致差讹乞寘宪典用彰天讨又言礼部尚书周洪谟左右侍郎徐溥谢一夔事涉统属视为泛常本监监副李华吴昊主簿方溥亦不合失于磨对  上曰康永韶既奔竞图谋任用却又居官废事行己不臧当寘诸法姑宥之革职冠带闲住李华吴昊职司历数不行磨对亦当究问俱宥其罪仍停俸三月方溥令锦衣卫逮问次日洪谟等回奏钦天监进呈  御览并颁行亲王历皆不经由本部其颁行各布政司民历式亦系本监印封送部转发  上曰康永韶等差错历书礼部系该管衙门何不行令详细查对及令回奏又不输情服罪法当逮治姑宥之永韶尹旻所荐之人也
　　○丁亥兵部言武学幼官武生久未选用贤否不分非作养初意请会各营总兵官择其策略弓马优者一二十人送各营各卫俟有坐营把总及掌印军政员缺以次补之其武生候袭代之日如例补用余十年以上不堪作养者宜悉黜之又自后官生累次逃学者量情究治仍追已给日廪依例送操而教授等官须下所司择颇通武经者用之果教养有效量加升用否则或降或黜如此庶教学者知所惩劝将来将材不至乏人  上是之报曰今后武学师生宜各尽心教习毋得怠惰其有实效者可如拟升擢选用
　　○戊子以九江府船料钞三分之二给荆王半年初荆王奏求德化县鹤问赛等河泊所课钞既许支二年至是王辞请以船料钞赐给其额数岁收四百六十三万二千九百余贯户部覆奏  上允所辞且曰船料钞乃供用国课又隔别省难令全给止宜拨与三分之一半年后已之
　　○巡抚山西右佥都御史叶淇奏平虏卫井坪所并大同城北地先因都御史余子俊建议召募军士屯种如例徵输盖欲充足边储但其地乃新设卫所而大同城北沙鹻苦寒必须安养抚绥方能固其屯戍今议大同城北亩可岁徵黄米一石折银三钱平虏等处亩可岁徵粮一石折银二钱其大同等卫所欲买补马四千六十余匹得银八万余两俱责令军士偿纳人情可矜宜以前所折银买补为便户部覆奏从之
　　○己丑升吏部左侍郎耿裕为本部尚书从会官推举也裕上章辞免诏曰卿佐理铨选有年特兹简用不允所辞
　　○陕西守臣请于临洮巩昌二卫各选指挥千户一员精壮官军四百人岁以十一月诣兰州靖虏新设墩台城堡按伏截杀至次年冰解之后遣还休息甘兰二卫仍摘拨军余百人百户二人分守各堡时加侦望又择洮岷河州及西安等卫原戍固靖骑步兵各千人委把总指挥二人亦岁以十月各诣兰靖要害会合所调临巩兵防御警急事下兵部覆请从之
　　○辛卯兵部奏养马郡县往年未偿备用马匹宜以十分为率令半输马价二十一年以后则仍令买马给散寄养庶马无亏欠之弊民免推剥之苦从之
　　○甲午六部都察院通政司大理寺科道官会举吏部右侍郎黎淳工部右侍郎贾俊可任户部尚书巡抚四川右副都御史刘璋巡抚大同左佥都御史叶淇可任户部侍郎右佥都御史张悦大理寺左少卿杨理可任刑部侍郎＜锍-釒＞乞简任  上曰朝廷付托尔等推举官员何乃如此轻忽所推未当其复推以闻
　　○升广西按察使孔镛为左布政使
　　○升湖广按察司佥事龚泽为本司副使户部员外郎史俊河南佥事
　　○云南孟密安抚司曩罕弄安抚思柄遣人贡象及金宝器赐宴并彩叚钞绢等物仍令赍彩叚表里回赐曩罕弄等
　　○赐晋世子奇源冠冕弁服以新所赐毁于火从晋王请也○镇守甘肃都督佥事王义奏曩尝承委赍文往觇土鲁番国势克复哈密有通道抚谕之功乞如例升赏事下所司看详兵科劾义擢用未久辄伐微劳贪得无厌兵部亦奏义本无擒斩功状而乃妄求升赏宜量加罚治  上数其罪而以边事方殷今姑宥之仍停其俸三月
　　○夜金星犯轩辕
　　○乙未升广东右布政使熊怀为左布政使
　　○丙申升漕运参将署都指挥佥事都胜为署都指挥使佩漕运印充总兵官提督漕运仍镇守淮安地方
　　○戊戌顺天府府尹吴＜王巳＞等以乡试小录内误写中式举人刘经为刘纶奏乞改正且待罪有旨科举重事何不详审查对以致差讹姑宥其罪令改正○遣监察御史邓庠兵部员外郎费瑄勘处贵州边事时贵州总兵官吴经巡抚右副都御史谢曰□永及巡按三司等官各奏烂土等处苗贼洛道等负险稔恶不听抚谕比纠众称王置造梯柜攻围舟溪杨安等堡敌杀官军十有余人又声言欲犯都匀清平诸卫其势甚炽非调兵剿之则其间熟服夷寨闻风扇动贵州一境难保无虞乞调辰沅等卫并参将彭伦所属轮戍官军八千永顺保靖并两江口镇溪茅冈等土兵九千播州土兵五千期今年九月内会合剿之事下兵部谓苗贼为恶果如经等所奏固宜讨之但详审各官近日奏词自三月以来苗所攻者不过一二寨所杀者不过一二人夺掠牛羊及烧毁庐舍俱不见数目实迹而传报苗语率皆无稽之言原其衅端特以天霸干筑立城堡之后互争田土夺掠人畜之故未尝远入侵犯而数年以来所司建请征剿章凡数上今宜遣官至彼按视审处抚剿之方于是命庠瑄往赐之敕曰比贵州守臣奏谓苗贼为恶欲增兵致讨事难遥制特命尔等诣彼访察为恶者何苗结构种类几何被害者何赛及在我有启衅之端与否若止鼠窃犯偷他无重恶尚可招抚即会守臣宣布恩威利害听其改过自新各安本业共享太平之福万一逆徒执迷不听抚谕非痛剿不可且剿之保无意外之患仍檄湖广四川镇守等官如数调兵刻期于清平合力共剿夫兵凶器也用之不可不慎尔等俱以老成受兹委任必秉公持廉上体朝廷好生之心下念生民烦费之苦广询博采审度事机勿据偏词轻调大兵以邀功启衅倘致偾事罪不轻贷尔等其慎之重慎之既而庠瑄至贵州亲诣都匀清平按视苗实无称王诸状第稍侵我边田土而守臣希觊升赏皆主用兵之议辄出危语以劫持之庠瑄不从遂招抚苗众众亦知朝廷无剿除之意各出听抚谕归所侵田土于是兵不果用后庠瑄还奏因举参将彭伦知谋老成乞假以阃外之权移守偏桥劾都督吴经太监张成守备都指挥王通不能抚驭之罪诏从其议停通俸三月仍敕责成经俾勿怠事
　　○兵科给事中等官高纶等清查府军等卫军伍多逃亡影射之弊劾百户等官聂霖等五十九员循私玩法署指挥使等官李端经历章绘等一百七十四员失于察举请治其罪  上曰朝廷岁费粮赏而军伍乃空虚如此耶霖等其鞫治之端绘等各停俸一月
　　○己亥命扬州总督备倭署都指挥同知郭鋐充参将协同漕运
　　○调工部尚书刘昭于户部升南京都察院右都御史李裕为工部尚书巡抚苏松等处右副都御史李嗣户部右侍郎巡抚云南左副都御史程宗刑部右侍郎贵州左布政使章律右副都御史巡抚云南
　　○升浙江布政司左参政左赞为广东右布政使
　　○吏科给事中王质奏事混入班行具奏请罪  上命锦衣卫执至午门前杖而释之
　　○降监察御史汪舜民为云南蒙化卫经历舜民巡按陕西具治狱状诏以其不详明难居风宪降外任
　　○免邳州徐州并所属县去年夏税十万四千二百余石邳州徐州卫子粒八千七百余石以雨雹灾也
　　○庚子以旱灾免保定府诸州县今年夏税一万石有奇
　　○辛丑掌通政司事太子少保礼部尚书张文质九年秩满命复任
　　○壬寅升潮州府知府吴绎思为浙江布政司左参政以九年秩满也
　　明宪宗纯皇帝实录卷之二百八十一
　明宪宗纯皇帝实录卷之二百八十二
　　成化二十二年九月癸卯朔升贵州布政司右参政吴中为本司左布政使
　　○南京兵部左侍郎马显乞致仕  上许之仍就显奏＜锍-釒＞批曰今南京米贵民饥尚书王恕参赞机务胡为坐视无一策拯济可见年老无为革太子少保亦令致仕盖恕屡有谏＜锍-釒＞忤旨留中不下故及之也
　　○锦衣卫指挥佥事杨纲等坐差官校押囚追赃途中纵令与人交接为东厂缉知以失于严谨被责问具奏服罪命姑宥之仍停俸两月
　　○甲辰命吏部尚书耿裕工部尚书李裕经筵侍班
　　○升江西左布政使王克复为都察院右副都御史巡抚苏松等处
　　○兵部臣奏举富峪卫带俸署都指挥佥事沈贵等总督福建备倭  上以命贵仍令今后推用武职照例于公举将材内具开举主职名以凭稽核
　　○命府军前卫带俸都指挥使吴王□赞总督扬州等处备倭
　　○停狭西行都司都指挥马麟等七十四员俸各三月坐隐漏诡报过关进贡倒死马匹从兵部奏拟也
　　○夜北方流星如盏大青白色有光自正北中天东北行至近浊
