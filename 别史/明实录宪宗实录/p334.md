<!-- { "loadSidebar": true } -->
　　○己丑南京吏部尚书陈俊合诸大臣应诏言二十事一技艺邪术逋逃之徒授额外文职者宜悉放回工医留者月俸一石勿与隶役武职非军功而升在锦衣卫者宜调各卫带俸原无俸者亦止与月俸一石悉令差操京官自杂流进者考满当升不得授六部通政司等堂上官之职一南京诸司属官除三年九年考满者赴京外其考六年者宜就南京吏部课第类奏一近闻太监梁方遣镇守梁山等乘传至两淮支钦赐官盐五万引令运司备包索船钱用银数多督迫殊甚亟宜罢给一宜令南京漆园棕园桐园军丁开漆剥棕及雇倩作油径送工部备用毋令各府差官拨夫及内官监视一南京兵仗局有特差内官四人督造朝仪所用兵仗五万七千余事三年未就不胜烦费今宜停止以待丰年一南京御用等监岁运竹木板枋数多川途劳费亦宜停止一二岁以后减半运之一两京寺院增加数倍宜严禁私建及请寺额一以言谪官如林俊者宜悉叙复左道惑众如继晓者宜悉捕逐一生员纳米入监者多有白丁钱虏临期妄报宜分送南北二监今自备薪米肄业勿放依亲学官悉心训迪务期成效一今南京龙江关差太监奉御六人大胜官内官内使七人皇城各门或十余人都城各门或五七人内府九库库或十三四人宜悉依正统间额数余并革之一南京钦天监天文生阴阳人太医院医士医生近多冒滥宜视旧额量减二分尽革其冒滥者以还原籍差役一内府针工巾帽二局岁遣内使二人押布绢等物至南京染色还京制成衣被巾帽以给内官给南京内官者复赍以来骚扰甚多宜令两京各自染作以给南北内官为便一南京冰窨挑冰扫窨军余民夫过多止充典守者私役悉宜革退止留百夫扫窨而令操军挑冰免致科扰一南京龙山厂所储楠木已尽仍占军余百人守视宜以厂地还民仍旧纳税令军余悉还原卫一两京武学读书指挥以下幼官各有本职俸禄不宜重给廪米一直隶苏州等府岁办罗绒金箔银朱生漆桐油铜铁锡等及四川岁办皮漆熟铁等物率赍价银于南京买纳中多奸弊宜令南京工部以前岁办物料委司属官会给事中御史及应天府官估计分派各府徵收价银解部送应天府库以备造作积有余银准作下年之数一南京法司有应议官子孙犯罪者宜依在京法司例除皇亲外余即提问奏请处分一南京江上芦场自安庆下至仪真等处俱是近境军民及巡司弓兵分佃采取各供税役今豪猾之徒妄称无主之洲投献势要攘夺民利宜令户工二部委公正属官往勘除成化十一年以前原收租者仍旧外凡近年投献者悉还本主复蹈前非者逮问谪戍一南京御马监岁运苜蓿种子至京皆南京养马军卫有司办纳今北方已种六七十年宜免运纳以省科扰一江西浮梁县景德镇有内官监造瓷器其买办供给夫役之费岁用银数千余两俱出饶州广信抚州之民计其所费已敌银器之价宜暂停三五年以苏民困一云南福建浙江等处银冶盗多民扰况镇守太监每于冬月自往各府监督煎银尤为劳费宜止令专理银场专委布按二司官岁督银课为便俊等既陈事宜复言灾异迭见皆臣等不职所致乞罢归田里别任贤能以回天意  上批答曰文武医匠等官取回支盐内官家人并禁造寺观降调官员已处置矣板枋免运一年大胜等关官军令南京守备太监定拟以闻成造军器坐监纳粟买办物料逮问应议子孙所司看详以奏造给衣帽起运苜蓿俱仍旧守厂军余量留二十人瓷器俟烧完停止其余俱如议行之陈俊等不允退休其令悉心供职
　　○南京工科给事中丘璐等应诏言十二事一天戒之临宜恐惧修省毋惑于容悦宽解之言以为天道玄远事过即休宽恤既行应天已毕诚宜麾远缁流摈斥方士使政务清明天休自至茫昧之神怪不足问也一几务当议经书有疑宜召大臣儒臣见于便殿面陈得失以广闻见一两京大臣若殷谦刘昭之鄙愎恣纵张鹏之才不胜任李本杜铭马驯之昏悖多欲马显刘俊之哀谬误事田景旸之处事糊涂吴道弘之狂滥不谨尹直之簋簋不饰于冕之慢职废事宜罢归田里或降谪别任以彰至公一传奉滥进之官悉宜革去以省廪费一近习之臣用事中外者宜审察忠邪裁抑冗滥罢革贡献一陕西山西河南山东及荆襄之境连年灾伤其镇守巡抚三司及各府官不能救焚恤患俱宜究治一南京守卫官军宜循旧制遣官点阅以革奸弊一南京织造内官烦费不可胜纪宜依苏杭事例暂行停免一南京军匠多为权要占役宜敕南京兵部都察院会同科道查究军令归伍匠令工作一浮梁烧造瓷器民困已极宜暂停免后令饶州等三府量出财力自造进京一南京芦场宜遣官勘处使豪强不得占据一应天乡试人才日盛宜增诗书二经考官各二人易春秋礼记各一人  上批答曰刘昭吴道宏于冕俱留治事余事多已行矣所司知之
　　○南京河南道御史邹霶等应诏言十事一大臣者  天子所与共天位者也今户部任以老懦无为之殷谦而南京则以依阿随世之李本兵部任以昏昧执滞之张鹏刑部任以奸私之张蓥而南京则以任情之张瑄工部任以奸滥奔竞之刘昭大理寺任以无识无为之田景旸俱宜黜免一近年文职不由铨选武职不由军功者悉宜革免一巡抚河南都御史赵文博坐视民患巡抚湖广都御史马驯昏懦无才亦宜免之一两京降调等官宜令吏部查究取用一近时各处盐法多为势要所坏而灶户芦场草场亦为富豪所据宜遣大臣覆究禁革奸弊一旧制抽分惟于两京近地自工部郎中蔡志请添设荆州芜湖杭州三处虽利国而实病民川贵湖广竹木下至荆州抽之至芜湖又抽之至南京又抽之芜湖之设初止抽停鬻者今又及经过者其初岁得银一二千两稍增至四五千两杭州亦然今芜湖增至万余两杭州至二万余两商旅何以堪之宜暂止抽分不然亦宜裁减定为则例且令巡按御史察其奸利一上元江宁二县民为织造内官科率烦扰宜依苏松例停止之一南京各卫军籍实计兵一十五万今操备者不过四万一千三百其在漕运者不过二万一千驾马快等舟者不过一万八千其余多为内外势要官私役纳贿支粮数多操备数少宜令兵部都察院及科道官逐一查核以清宿弊其内外总兵坐营等官依在京例拨与军伴余各遣归营伍  上批答曰所条时事多已行矣置之下其章于所司
　　○方山王钟铤以罪革爵晋王钟铉援赦条乞复之诏不允止岁给米五十石  昏刻月犯五诸侯星
　　○是夜广东番禺南海二县风雷大作飞雹交下坏民居庐舍万余间死者千余人
　　○庚寅河南布政司左布政使吴节奏河南大饥请许令本处并浙江南北直隶府州县生员二千名如例纳米入监其知印承差听缺者一百五十名或银一百五十两役满者八十石或银八十两送部办事听选其银米俱纳于缺粮处事下户部议但许一千名余如奏从之
　　○命御马监太监李良监五军营兼提督十二营操练
　　○卒卯工部奏山东境内郡王以下房屋工价已有等第惟奉国将军房价未定今宜依江西事例定与银四百五十两仍军三民七出办送府自行盖造勿再动扰军民仍以工完日为始算至五十年后除有仪卫司群牧护卫侍卫千户所者自备修理其无前项人力者听其具奏以俟勘实乃视初创之费量给其半仍请通行各府长史司著为令从之
　　○壬辰徽王见沛以长史董彝闻母丧为乞夺情起复上不允令彝终制就彼复任
　　○癸巳山东泰安州地震至十四日十九日连震
　　○甲午太子少保兵部尚书张鹏以星变奏老病日增妨误政务伏乞放归田里以终余年  上批答曰卿老成练达未及引年不允休致
　　○大理寺卿田景旸以星变奏乞休致景旸言臣生子不肖近有婢言其欲私于使女不从臣即遣使女还母家此子以婢妄言因杀婢臣召子诘责伤重以死臣不幸遭此亦以义断恩今言官风闻未实劾臣素行不谨乞容休致允之
　　○南京中军都督府掌府事成国公朱仪等应诏言事一各卫百户乃亲军之职旧制以其姓名注为所分印信传之子孙非有大故不轻改易欲其上下相亲信也迩来百户袭职拘于考选保勘所掌印信多令他官代管事涉纷纭有乖初意自后百户子孙承袭到卫乞免其保勘仍旧见任一工匠以充造作军士仍备操练此盖一定之制迩来南京内官监于各卫操军内奏取琉璃匠二百名筛簸匠一百九十八名乞退还操练事下兵部覆议诏可琉璃筛簸匠仍各留一百名
　　○诏借山东成化二十年及今年官盐易粮又令诸州县立社仓以备赈济从巡抚辽东左副都御史马文升奏也
　　○临川王府仪宾张仿初尚萍乡县主县主卒有司为造茔墓仿悉入其木石诸物之费自任其役费用殆尽而功竟不成事觉坐监守自盗者律追赃久之遇赦都察院奏请裁处有旨释之命革冠带闲住
　　○狭西洮州灵藏赞善王遣番僧展洋劄巴等尖占等簇簇头番人喃剌盻等各来朝贡马及铜佛像盔甲等物赐晏并彩叚绢钞有差  乙未清明节遣驸马都尉周景樊凯分祭  长陵  献陵  景陵  裕陵文武衙门各分官陪祭
　　○遣驸马都尉黄镛祭  景皇帝陵寝
　　○遣内官祭  恭让章皇后陵寝
　　○巡抚宣府都御史李岳奏狭西山西凡指挥镇抚千百户总小旗应比试并枪及府州县考满官俱令所在巡抚官酌量品级地方定拟纳米纳草免其赴京今宣府岁旱粮草缺乏乞令仿行此例以备荒歉户部议如所奏候有储积已之制可
　　○赏两广横贵灵山等处有功官军九百八十九员名共钞二十五万七千一百贯绢一千一百三十疋布六百六十五疋
　　○工部尚书刘昭奏西山密迩京城国家千万年风气攸系屡奉旨禁约不许开凿近年军民人等往往投托内外势要或开窑卖煤或凿山取石巡视者畏其声势莫敢谁何宜严加禁约且差官勘视如有开凿坑坎者姑宥其罪责令填平或年久审无证佐则量起火甲夫役填垫敢有仍前不悛者就将本犯枷项当地村市一月发边卫充军中间若有干碍应议及内外官员一体奏闻区奏庶奸顽知惧奏上  上曰应禁山场累有榜例晓谕不许凿石取煤内外势要何得故违都察院即出榜申明禁约有犯者如奏处治
　　○工部奏南京外罗城周围一百三十余里城门一十六座旧例俱属南京工部修理景泰六年守备太监袁诚始奏行应天所属上元江宁句容溧阳溧水五县暂借人夫兼用至成化九年府丞白昂又因二项人役推调以致经年不完建议自驯象门起八门属应天府修理沧波门起八门属工部修理其工料各备两无相关甚为便益今府尹于冕奏欲将本府该出工价以十分为率内八分改派苏松等九府缘各府俱有城池兼之差役有简有繁势难均一帷镇江宁国太平广德等府州原系国初恩例减免钱粮之处又与南京相近除太平已有抽分夫役宜令镇江宁国广德每年各出银六十两送应天府收贮以备分工修理从之
　　○锦衣卫军靳玺奏京城内外迩来奸恶之徒日滋月盛三五成群日则在街行□□凶害人夜则荒淫赌赙甚至占人妻女及为人报复私讐为害不可枚举强窃盗贼多起于此乞令巡城等官缉捕为便都察院覆奏  上谕之曰昔汉郭解一豪侠之雄耳武帝因公孙弘之言杀之以惩不逞论者谓其有关治体今群恶少相倚为奸恐将来效尤者无所不至宜榜禁之仍令保伍互相觉察有怙终不悛知而不告者各治以罪
