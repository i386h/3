<!-- { "loadSidebar": true } -->
　　○丙寅礼部上五皇子冠日及冠仪一择六月初六日行礼一冠所例在奉天门前东庑左顺门之北一习仪前期各执事官于冠所肄习三日一陈设前期鸿胪寺设节案五香案五于庑内之北正中设冠席五于东阶之上西向有座设醴席五于西阶之上东向亦有座光禄寺设司尊所一于东阶之下稍南设盥洗所一于司尊所之南内侍设帷幄五于香案之东冠席之后稍北俱西向帷中各设坐椅及案别设案五于东阶之南司尊所之北具翼善冠皮弁九旒冕各盛以盘覆以红袱凡五各置于案又具袍服皮弁服衮服圭带舄等物各盛以箱凡五置于惟中教坊司设乐于南一遣官持节至日早  皇上告  奉先殿具皮弁服御奉天殿传制遣官持节行礼文武百官各具朝服侍班如常仪一迎节内侍导皇子各先于帷幄中坐候节将至礼部官启皇子迎节乐作礼部官同鸿胪卿导皇子俱出阶下节至持节官捧节入置于北正案上乐止  皇子俱随节入持节官立于节案之东宾及宣戒敕宣祝等官序立于东南盥洗所之次礼部官鸿胪卿道  皇子俱诣香案前序立乐作同四拜毕乐止其持节官诏以命英国公张懋保国公朱永襄城侯李瑾庆云伯周寿新宁伯谭祐其宣敕戒宣祝官诏以命内阁臣万安刘吉尹直持节官即命以掌冠掌冠即礼所谓宾也一就冠席礼部官启  皇子就席乐作礼部官同鸿胪寺卿道  皇子以次诣冠席序立乐止内侍各二人侍立于  皇子左右一初加鸿胪寺鸣赞赞行初加冠礼乐作引礼序班引各宾同宣祝官诣盥洗所各搢笏以次盥手讫出笏乐止鸣赞二员稍南北向立各宾同宣祝官升自东阶稍西向乐作内侍揭盖袱各以盘捧翼善冠升各宾俱降阶一级搢笏受之宣祝官不降乐止各宾俱以右手执冠后左手执冠前同宣祝官诣皇子席前稍东向序立赞宣祝宣祝官祝曰惟兹吉日冠以成人克敦孝友福禄来臻祝讫乐作各宾及宣祝官俱跪各宾同进冠讫出笏宣祝官同复位乐止礼部官启易服  皇子以次入帷幄易新袍服出礼部官启复坐一再加鸣赞赞行再加冠礼乐作内侍揭盖袱各以盘捧皮弁升各宾俱降阶二等搢笏受之宣祝官不降乐止各宾同宣祝官诣前如前仪赞宣祝宣祝官祝曰冠礼斯举寔由成德敬慎威仪维民之则祝讫乐作内侍各释翼善冠各宾及宣祝官俱跪各宾同进皮弁讫出笏宣祝官同兴复位乐止礼部官启易服  皇子以次入帷幄易皮弁服舄出礼部官启复坐一三加鸣赞赞行三加冠礼乐作内侍揭盖袱各以盘捧冕旒升宣祝官不降各宾俱降阶三等搢笏受之乐止各执冠如前仪赞宣祝宣祝官祝曰冠至三加命服用章敬神事上永固藩邦祝讫乐作内侍各释皮弁各宾俱跪同进冕旒讫出笏兴复位乐止礼部官启易服  皇子以次入帷幄易衮服出礼部官启复坐一醮礼鸣赞赞行醮礼礼部官启  皇子诣醴席前乐作礼部官同鸿胪寺卿导  皇子俱降自东阶由西阶升醴席东向序坐乐止光禄寺各举醴卓置于前乐作引礼序班引各宾及宣祝官诣盥洗所各搢笏以次盥手讫各取爵诣司尊所酌醴由西阶升同诣席前立乐止赞宣祝宣祝官祝曰旨酒嘉荐载芬载芳受此景福百世其昌祝讫各宾同宣祝官俱跪各进爵鸣赞赞  皇子搢圭各受爵奠于案教坊司启乐奏喜千春之曲次启进酒皇子各举爵饮讫复爵于案各宾同宣祝官出笏兴少郤立乐止光禄寺官各进馔大乐作馔至案乐止各馔讫赞出圭彻卓宾复位一受敕戒鸣赞赞受敕戒礼部官启  皇子诣受敕戒位礼部官同鸿胪寺卿导  皇子俱降自西阶由东阶诣拜位以次序立乐作引礼序班引宣敕戒官至中西向立乐止称有制鸣赞赞跪  皇子俱跪宣敕戒曰孝于君亲友于兄弟亲贤爱民率由礼义毋溢毋骄永保富贵乐作  皇子俯伏兴俱四拜乐止鸿胪寺卿启礼毕持节官捧节出  皇子俱送节出门外节行至阶下内侍导  皇子各还帷幄中释衮冕具翼善冠服回宫一谒见是日  皇子各具冕服同谒祭于  奉先殿用乐行礼如常仪仍谒见  圣慈仁寿皇太后  皇上  皇后俱行五拜三叩头礼次谒  皇妃  东宫及  妃各行四拜礼皆用乐一持节及宣敕戒等官俱复命一次日早  上常服升金台百官皆常服致辞称贺行五拜三叩头礼朝罢司礼监请  皇子各常服诣  奉天门前东庑序坐百官亦常服行四拜礼
　　○擢行人林瑭张祯张文推官余畴知县马良玉欧阳旦吴裕冯玘张鸾李澄汪律陈振李文吴秀蒋勋李厚徐宪为各道试监察御史推官孙纮知县周洪余浚李端姜绾为南京各道试监察御史
　　○兵部左侍郎何琮等奏正统之李在京职官皂隶例于山东河南山西北直隶郡县佥泒共计六千五百九十二名后以额外新升都督等官张晟等增泒七百五十名以给之至是复升太仆寺官杨玘等一百十二员而前项郡县岁比凶荒民力困竭寔难增科宜令各处巡抚镇守等官俱于所部佥取而以其所遗留者分给玘等庶几民无重扰从之
　　○给御马监勇士并武骧等卫官军马九百余匹
　　○甘肃总兵官都督同知周玉等奏哈密都督罕慎译报虏酋瓦剌餋罕王率众七千在把思阔境屯驻大瓦剌阿沙太师与其平章把秃撒及阿力古多王兀麻舍王等分驻察罕阿剌帖儿等境欲入边剽掠而羽奴思王子锁檀阿麻王复侵夺察力失等四城野乜克力达子亦分屯失把力哈孙及禽山等处欲往甘肃剽掠今庄浪境外亦有烽火贼迹加之东西二路俱有警报虏若拥众犯边恐边兵不足备御乞预调狭西延宁等处官军并力戍守事下兵部言罕慎能遣使臣火者阿黑麻等驰报虏情累蒙恩遇抚谕再三且与赤斤罕东二卫同降敕旨量议赏赉正欲其知所感激计安边夷而火者阿黑麻等乃淹留累月恐误边事请先谕罕慎等令其戮力同心固守疆圉且所报虏情虽诚伪叵测但酋长既多部落必盛如使拥众寇边得利而去则关西之患方殷请敕甘肃狭西守臣申严边备仍移各边一体戒严遇警互为声援勿容偾事诏可仍译遣使臣速令就道
　　○升校尉黄涎为南京锦衣卫所镇抚涎南京守备太监黄赐家僮也
　　○丁卯兵部奉敕查京营倒死骑操马并民间买补四户马数计一万四千二百六匹奏上得旨倒死马系二十年者俱免进陪四户马免十分之二自一匹至十匹者俱勿追其已徵者许补未完之数不许因而侵扰
　　○戊辰调宣府前卫指挥都广守备广昌梁海守备顺圣川西城庞震守备张家口堡从巡抚宣府都御史张锦等议也
　　○铨注金吾右卫带俸都指挥佥事徐祥于湖广行都司管事
　　大明宪宗纯皇帝实录卷之二百九十
大明宪宗纯皇帝实录卷之二百九十一
　　成化二十三年六月己巳朔以灾伤免狭西西安等府州县临洮等卫粮一十八万六千四百八十余石草二十九万八千七百七十余束
　　○降万全右卫指挥同知宋昇为指挥佥事指挥佥事苏镇正千户坐守备新河口失机故也
　　○巡抚辽东都御史刘潺等连奏朵颜三卫为虏酋那孩等率众驱逐劫掠各携人畜入关避匿事下兵部言三卫夷人实为边蔽今其为虏迫胁不已不及时绥怀恐失其内向之心而坚其外附请敕辽东守臣严为战守之备仍遣译谕三卫听其暂驻近边虏退还收部落勿为虏所吞并且俱赐之敕俾知我绥怀之意兼移文各边咸知警备刍粮不足宜计处之  上是其议令潺急备刍粮赐朵颜三卫敕曰得辽东守臣奏今岁五月据尔夷人报称北虏那孩领三万人马至大宁金山并老河等处将尔部下伯颜等抢杀并掠去畜产万计尔俱挈家于近边藏匿又被北虏追逐有遗弃老幼不相顾藉者朕闻之心甚恻然盖北虏背逆无道累肆凶恶抢杀无辜此实神人痛愤上天之所不宥尔等皆受朝廷职事世修贡献颇效忠款朕特念遭此穷困已敕辽东守臣听尔等家属暂于近边寄居精壮头目人等仍在三四百里外驻劄防护其有伶仃孤苦者量给米布赈恤遗弃人口遇有亲人认领给还完聚待事宁之日尔等仍回原卫保尔家业收尔部落各守臣节忠顺朝廷若遇北虏再来寻杀朕已令沿边整搠军马遥振军威相机遏截尔等亦宜齐心并力奋勇邀击用雪讎耻毋或听其迫胁诱引心怀疑贰堕彼奸计其钦承之
　　○定西侯蒋琬以久病奏辞军务得旨卿疾未瘳宜勉进药物不允辞
　　○直隶徐州蝗
　　○庚午诏湖广均州盐钞农桑丝绢并皮张鱼油翎鳔折银悉留修理大岳太和山宫观从提督太监潘记请也
　　○壬申兵部奏试得京卫武学官生指挥焦洪等七员千户郑禄等七员武生曹鉴等十四名或策略可观或弓马闲熟屡居优列乞以洪等七人如例送补各营卫坐营把总掌印军政员缺禄等若以秩早概令回本卫所任事则与众无异无以激劝将来宜送亲军卫所擢用之曹鉴等他日亦如例补用复恐洪等旷时废事仍令洪等五日入学讲肄其李镗等六十一人宜黜回各营操练进王辅等一百六十余人于学教育之诏可郑禄等七员仍回本卫所补缺掌管军政
　　○癸酉擢进士蔡坤于宣为刑科给事中
　　○升南京吏部右侍郎黎淳为本部左侍郎支正二品俸九年秩满也
　　○掌太常寺事太子少保礼部尚书刘岌展祭违限吏部已先奉旨移文四川巡按御史察其病否至是岌还京以复任请  上以岌违限日久法当究治但既患病姑宥之令复任管事
　　○命吾金吾左卫带俸都指挥同知张英子永袭父原职为本卫指挥使
　　○南京兵部以二十二年按月试过幼官武生吴璧等对策并马步中箭等列具＜锍-釒＞以闻命给赏如例
　　○甲戌命释前广义伯吴琮宁家琮总兵宁夏失机充军至是其伯母王氏历陈先世节义与琮上变告曹钦谋叛之功且言二世列于皇亲乞敕所司除豁疏放宁家仍援都督李杲许宁失机降级之例以奏事下兵部参酌言琮充军一十九年虽与杲等例同乞自  圣裁  上谓琮既系皇亲充军年久其释之○乙亥掌太常寺事礼部左侍郎丁永中等奏往者尚书刘岌以祭扫去任奉旨令臣署掌寺印今岌已还宜付之岌时岌虽有复任管事之命未及入谢而永中等輙先奏请  上令具状以闻
　　○巡抚宣府右佥都御史张锦等奏镇西墩戍卒有被虏者请治守墩百户胡杰提调指挥李溥怠职之罪而守备指挥张广秦宣太监张成参将都指挥绳律太监杨聪等并宜治之诏杰溥姑勿治仍停俸一月余记其罪
　　○丙子朝鲜国王李娎遣陪臣柳洵等奏笺贡马及方物来朝贺  皇太子千秋节赐宴并金织衣彩叚等物有差
　　○礼部以自宫人三千余妄引敕谕事例在部告扰乞行禁处  上命巡城御史锦衣卫五城兵马司逐之以十日为限寺观并势要军民之家有容匿者治以罪○丁丑给太傅兼太子太师保国公朱永世袭公爵诰券
　　○戊寅宣府总兵官都督神英等以缘边有警乞选马三千五百六十余匹给用兵部请如英奏所与马一千三百八十余以太仆寺马价银一万三十七百两送边买补良马母概滥收违者许巡按御史劾奏从之
