<!-- { "loadSidebar": true } -->
　　○庚戌  孝恭章皇后忌辰  奉先殿行祭礼遣驸马都尉王增祭  景陵
　　○秦府保安王公鋉薨王悼顺王第二子也母妃何氏宣德乙卯生正统丙寅册封为保安王至是薨年四十有一讣闻辍朝一日赐祭葬如例谥曰庄简
　　○辛亥命河南陈州知州戴昕复任升俸二级州人言本州与军卫杂处旱涝相仍盗贼窃发昕劳来劝相盗息民安今秩满当去愿留之以慰人望会所属西华县知县陈嘉谟等亦以为言故有是命
　　○复设广西浔州府通判先是广西守臣以桂平等县兵燹之后人民死□请裁革同知通判知事检校四员至是兵事稍定流亡复业巡抚右副都御史吴琛请复置通判吏部覆奏从之
　　○壬子调四川万县知县徐熙于巴县中江县知县王宏于铜梁县从巡抚右副都御史张王□赞言二人才堪治剧故也
　　○癸丑升南京监察御史朱谦为江西按察司佥事
　　○升广东信宜县知县李时敏为化州知州巡抚右副都御史吴琛言化州地险恶流贼窃发实当要害比虽招抚向化然夷情反侧兼兵燹之后生业未就知州事者宜得其人茂名信宜等县夷民俱称时敏堪任下吏部覆奏从之
　　○调监察御史徐博为山东乐陵县知县博巡河道既得代久未还都察院劾其行事有乖宪体且枉道还乡故有是命
　　○金星犯左执法
　　○甲寅复除陕西按察司佥事孙逢吉于旧任
　　○擢知县杨谧熊翀为试监察御史
　　○升知县李恭王迪丁政张翔为太仆寺寺丞
　　○旌异贵州石阡府知府杨荣真定府晋州判官张纲善政赐以诰敕
　　○诏给四川叠溪千户所军士冬衣布花时叠溪因番蛮阻塞商旅不通其军士艰苦与松潘小河同而受赐独异巡抚都御史张王□赞以为言诏暂给之俟寇退之日仍旧
　　○以江南折纳粮草银四万两运赴陕西布政司作甘肃成化十二年拨运之数每银一两折米四石或粮草价贱乘时折籴从巡抚甘肃都御史朱英请也
　　○乙卯重阳节赐百官宴于午门
　　○文武群臣英国公张懋等上表请立  皇太子表曰兹以  天眷  皇明笃生圣子臣懋等伏望  皇上早颁册命正位东宫以承  宗社国家亿万年无疆之丕绪以绵天下生民亿万年之太平谨奉表陈请者臣懋等诚欢诚忭稽首顿首上言伏以  皇明抚运茂隆万世之昌图  列圣相承首建国家之大本  宗祧有托海宇攸归此古昔帝王相传之远猷实方今  皇明宜举之盛典也恭惟  皇帝陛下聪明睿智中正齐庄武烈奋杨俾华夏蛮夷之率服文谟丕显混车书文轨之攸同肆  天地储祥  祖宗委庆笃生圣子周固家邦矧其睿表殊常臣民交誉臣等重惟国家以储副为本储副以建立为先仰祈  圣慈涣颁  明诏俾少阳之位早定允符率土至怀  太极之尊永安并享齐天洪福臣等无任瞻  天仰  圣激切屏营之至谨奉表以闻  上赐敕谕之曰卿等忠于国家请建储贰揆之典礼固所宜然但皇子方在幼龄未允所请
　　○宁王奠培石城王奠堵交恶各讦奏人命妖书重情诏巡按御史杨守随勘之多诬守随请敕切责之乃降敕曰先因王兄弟累次讦奏未审虚实已令巡按御史三司官勘问今各官审实来闻谓宁王不合焚毁祖考有出宫人二尸及不修祖庙公姑子妇同案奉安于斋宫旁室祭献微薄并逼死郡主使女四人上亏孝道下伤人命咎实非细石城王恐前日事情不足以倾害宁王乃重构虚词诬其与仪宾孔永明同阅推背图有僣妄之语其设心不义戕害同气咎亦非小揆诸祖训皆为有违但念宗藩姑置不问兹特降敕切责王兄弟自今宜各加修省痛改前非谨祀先之诚惇天伦之好存恤下之仁庶乎可以长守爵位不失令名而于藩辅之道得矣不然  祖宗成宪具在朕于王兄弟可得而独私乎王等其戒之慎之
　　○丙辰文武群臣英国公张懋等再上表请立皇太子表曰伏以  圣主临轩开万年之  宝祚元良定位协四海之人心典礼当然古今盛事恭惟  皇帝陛下远符汤武近法  祖宗一诚上格于  苍穹七政咸齐于历数银潢衍润琼干分辉惟大本之既隆顾建储之宜早爰副  宸极用绍宗祧此乃万世帝王必行之大典也臣等合词上请未荷俞音微悃载陈冀颁纶命俯从众议涣宣金册之文大举盛仪敬睹前星之瑞永内安而外顺同地久以长天臣等无任瞻  天仰  圣激切屏营之至谨奉表以闻上赐敕谕之曰再览来章具悉忠恳但建储国之大事欲候年龄稍长进学成德徐议正名今兹所请未可俞允
　　○右副都御史李裕黄镐俱乞以其子为国子监生许之
　　○直隶淮安府知府远洁等奏故平江伯陈瑄永乐初督漕以给京师宣德间卒淮人相与立庙以祀乞赐庙额及纪功之石礼科给事中驳之曰瑄漕运有功己蒙朝廷祠祭今洁等为瑄之孙锐仍掌漕运又奏乞立碑赐额不过欲假朝廷之恩以售已谄附之私耳事遂寝
　　○丁巳文武群臣英国公张懋等三上表请立皇太子表曰伏以华夷一统胥仰戴于  皇仁  宗社万年宜茂隆于国本盖必储君之预建斯获天下之敉宁况彝典具存于古经而颙望莫切于今日此臣等所为惓惓再三陈吁惟冀  圣慈垂鉴而俯从也恭惟  皇帝陛下德本诚明道由中正乃文乃武功化聿昭乎八纮丕显丕承宵旰已勤于一纪肆  上天之眷顾兆圣子以祯祥属海宇之归心实邦家之庆幸臣等稽诸  祖宗之朝或一载或二期必睹前星之瑞据今臣民之众若大小若远近咸有后期之言是用恳渎  宸严屡具表请未蒙俞允益增战兢伏望  皇上思  祖宗创业之难念帝王传统之重早颁册宝涣降纶音俾主鬯得人元良之位崇则鸿业永安而兆庶之情悦斯诚千万世之大幸也臣等无任瞻  天仰  圣激切屏营之至谨奉表以闻  上赐敕谕之曰卿等请建皇储懋隆国本合词表上至于再三眷此忠诚理难固拒钦承  圣母慈训实同舆言兹特勉从所请其令礼部择日具仪以闻
　　○南京五府六部等官成国公朱仪等亦以请立皇太子奏曰臣闻诒谋燕翼周公所以咏丰芑豫定国本汉文所以重宗祧自古帝王君临天下未有不以蚤建为计者也肆惟  皇上嗣膺大宝十有二年于兹储位久虚前星未耀中外臣民固不能不为之惶惶也乃者特敕礼部翰林院议拟子名以闻臣等窃守南都闻兹盛事莫不欢欣踊跃以为国家之大本有托元良有继而  宗社万万年无疆之祉有在也今者涉月经时未闻明诏臣等敢集佥谋昧死以请伏望俯赐明断蚤行册礼上以重主器之托下以慰臣民之望时南京驸马都尉赵辉奏亦至上曰览奏具悉忠诚此事廷臣累表陈请已赐举行矣下其章于礼部
　　○免广西横州成化十年以前秋粮米一千八百八十余石以自景泰年后峒蛮流劫田多荒弃故也
　　○敕都督佥事白玉充副总兵镇守广西
　　○镇守密云古北口等处都指挥同知王荣奏今岁夏雨连绵山水泛溢冲塌古北口及密云一带关隘城垣命巡按直隶监察御史张玉等核实督工修缮之
　　○己未命广西荔波县属庆远府初荔波属南丹州土獞覃仕武苦夷法峻厉与知州莫必胜构兵累年讎杀至是总督军务都御史吴琛等乞以荔波属庆远以解其讎故有是命
　　○宥右副都御史毕亨翰林院学士钱溥罪初亨巡抚直隶时溥致仕家居令其子以官盐营利嘱亨檄苏州府派卖为巡按御史发其事刑部请并逮治  上命溥亨具实回奏至是服罪皆宥之
　　○壬戌选进士杨茂元等二十人于刑部问刑刑部尚书董方等言本部专理天下刑名非得通晓律例者无以称钦恤之意乞依正统间例选诸司办事进士同本部见任官问刑待半年后主事有缺以可用者叙补诏从其议
　　○增置山东济宁州永通广运二闸
　　○癸亥月犯毕宿右股北第三星
　　○甲子录故少保吏部尚书兼文渊阁大学士彭时子颐为尚宝司司丞
　　○丙寅礼部上册立皇太子仪注一钦天监择成化十一年十一月初八日巳时大吉一前期一日祭告  天地  宗庙  社稷遣大臣三员行礼用祝文至日早  上亲告  奉先殿用祝文一前期鸿胪寺设节册宝案于奉天殿册东宝西节居中设彩舆于丹陛之东教坊司设中和韶乐及大乐是日早锦衣卫设卤簿驾  上具皮弁服御华盖殿执事官行一拜叩头礼毕鸿胪寺官奏请升殿导驾官前导  上升座鸣鞭讫文武百官具朝服行叩头礼左右侍班引礼引正副使入就拜位赞四拜传制官跪奏传制俯伏兴执事官举节册宝案由殿左门出置御道中传制官由左门出称有制赞正副使跪制曰成化十一年十一月初八日册立皇子祐樘为皇太子命卿等持节行礼□俯伏兴又四拜礼毕执事官举节册宝置于彩舆中黄盖送至左顺门外正副使朝北立内官捧节册宝由正门入至文华门内侍引皇太子出迎至文华殿内官以节册宝置于案内赞四拜赞宣册赞诣册案前赞跪宣册内官立宣册宣讫赞授册捧册内官以册授皇太子受讫以册授内侍内侍跪受立于西赞授宝捧宝内官授宝如授册仪赞俯伏兴平身复位赞四拜礼毕内官持节由正门出至左顺门外以节授正副使得报持节复命一颁诏候册命起行鸿胪寺官即设诏案于奉天殿中唱颁诏翰林院官以诏授礼部官置于案奉迎至承天门开读如常仪一谒告是日皇太子受册宝毕内侍引诣  奉先殿谒告如常仪一谢恩是日皇太子谒告毕内侍引皇太子诣  皇太后次上位次  皇后前各行八拜礼毕回宫一次日文武百官具朝服上表贺陈设如常仪  上具衮冕御华盖殿执事官行五拜叩头礼毕鸿胪寺官奏请升殿导驾官前导进表行礼如正旦仪一同日文武百官庆贺  皇太后表文命妇庆贺中宫笺文在午门外请司礼监官捧进一同日文武百官上表毕进笺庆贺皇太子陈设行礼如正旦仪
　　○命故湖广署都指挥佥事庄铭子隆袭父原职长沙卫指挥使
　　○置陕西延安府归德堡仓
　　○降襄垣王仕＜土匮＞等为庶人初仕＜土匮＞负弟镇国将军仕埭银二百余两令与其婢景妙福通仕埭因欲得之而仕＜土匮＞索以重赀不果妙福遂缢死于是仕埭讦奏仕＜土匮＞与弟仕土□瓮子成银成金□赞渎乱聚淫并纵舍人萧杰校尉孙清白谅等通淫妃及宫人等事命官核实拘系至京诏令皇亲等官会审不诬遂降仕＜土匮＞仕埭仕土□瓮成银成金□赞为庶人仕＜土匮＞父子留居京仍敕太监罗祥送仕埭仕土□瓮归守墓妃及宫人责自尽杰清坐斩谅等五人绞命宥谅等死杖之百械送广西边卫永远充军家属随住
　　○戊辰命故中府都督同知张钦孙恂袭祖原职金吾卫指挥使
　　○己巳黜南京刑部署郎中事员外郎张同为民以南京吏部考其贪暴也
　　○庚午四川嘉定州南溪犍为诸县及威远诸卫地震
　　○辛未升翰林院编修倪岳为侍读仍支原升俸一级以九年任满也
　　○命运江南折粮银五万两赴辽东折籴粮草时辽东有警户部请于常数十万两外加给仍准作十二年拨运之数从之
