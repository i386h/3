<!-- { "loadSidebar": true } -->
　　○铨注义勇后卫带俸都指挥同知顾缘金吾左卫带俸都指挥佥事袁政彭城卫带俸都指挥佥事焦政于陕西都司○大学士李贤等言荆襄贼寇虽已遣将往征其间山林深阻流民积聚众多贼闻大军南下必邀劫流民以为党助其流民亦恐官军一概剿戮因而党贼偷生如此则贼势益众愈难扑□□烕宜降圣旨榜文开谕流民俾各安业有能擒斩贼首出献者比官军倍加升赏  上是其言谕兵部尚书王复等曰荆襄贼起命将徂征其间流民集众多有被贼驱逼扰害者恐其因此惊疑不得安生朕甚悯焉亟与出榜晓谕俾知朝廷出兵杀贼为百姓除害不必惊疑有能率众生擒贼首或斩首来献比军功加倍升赏其有被贼胁从走脱来首者免其罪有功一例升赏朝廷以至诚待人决不失信毋或生疑累及身家悔之晚矣
　　○戊申  上谕吏部臣曰荆襄用兵湖广河南陕西三布政司朝觐官考察过亟令回任○调提督四川茂州都指挥佥事吕昇提督坝州等处关堡
　　○以贵州永宁普安赤水三仓缺粮开中云南黑白安宁五井盐课七万引每引纳米六斗五升
　　○昏刻月犯外屏第四星
　　○十三道监察御史魏瀚等言自古戎狄寇边所以为之备者不过训练士卒选择将帅广储备固城池利甲兵而已迩者虏寇犯边拥众长驱动以万数而沿边被其杀掠残破不可胜计物情汹汹殊为可畏兵部乃以乏兵召募示弱于虏今京师军士不下三十余万间或占役于私家或借工于公府或买间而输月钱或随从而备使令其操练者大率多老弱不胜甲胄者也且马多羸瘠而不堪骑操器非犀利而不足以制胜使之折冲御侮安能婴锋而挫锐况今之为将帅者虽曰用勋戚取人望然未见其身任安危忘家徇国为  陛下治兵者安能固内御外而备不虞哉迩年以来各处粮刍率其积蓄府藏银帛亦复有限且水旱相仍连年蠲贷户部职司钱谷全无区画设或警急将何济用访得鴈门偏头一带关隘率多＜锍-釒＞略虏可长驱如入无人之境今边务方殷外患渐炽苟不痛惩前毙毅然必行未见其为安也伏望皇上特降敕旨切责总兵等官通将各营军士逐一点验勒归行伍如法操练仍简命给事中御史各一员不时点闸设有卖放占役等项就将该管头目通行参究其马料必湏支与本色其衣甲必务极其坚致仍乞节财省用凡一应内外浮冗之费无名之赏悉斟酌裁损遇有征进军士加倍赏赉作其勇敢更乞于鴈门一带关隘并山西地方添设风宪有才望重臣并智勇参将各一员在彼提督巡抚绥辑地方然所以选将练兵而内修外攘者其责尤系于兵部之得人今尚书王复质实有余应变不足以此之才处此多事未见其克济且右侍郎缺久宜慎选其人以充任则武备修而戎狄慑久安长治之法端在此矣  上是之但以王复升任未久难责近效余下六部都察院议行之既而议上有旨朝廷以兵备为重比因御史言命总兵等官于三营内选拨精锐官军十二万分为十二营团操以便调用柰何情毙多端转加废驰今后还归三营照旧分一等次等训练差给事中御史不时点闸若仍前作毙即参奏究治有容情不举事发连坐不贷所云费用赏赐朝廷自有斟酌
　　○己酉孟春享  太庙奉  英宗睿皇帝神主诣庙享祀○遣内官祭司户之神
　　○铨注留守左卫带俸都指挥佥事孙勖羽林前卫带俸都指挥佥事鲁俊金吾右卫带俸都指挥佥事卢钦于河南都司理事
　　○命巡抚贵州右副都御史李浩副总兵李安率师会四川军马征剿山都掌蛮贼
　　○詹事府少詹事兼左春坊左谕德孔公恂以言事下狱出为汉阳府知府公恂上言京师天下根本京师完固则四方安矣今四方多事内政不修将老兵弱何以应变北虏毛里孩数为边患今复寇鴈门等关密迩京师其志叵测兵部近又榜谕各处招募壮勇虽经御史论奏榜文尚在朝廷餋兵百年未有小警辄欲募兵似有示弱之意万一黠虏窥我虗实拥众南下不知谁可御之者顷以荆襄之变命京营总兵抚宁伯朱永徂征夫荆襄之地流民依山据险猝难殄灭况其轻重视京师有问如永之威望今总兵中一人而已岂可使之久用于外宜留永镇京师而别选人代之其提督军务工部尚书白圭谙晓边事常于陕西用兵有功亦宜转以兵部之职假以便宜行事使与代永者分往荆襄守其要害断其出入招徕抚绥迟以岁月彼乌合之众将不战而自败矣臣又见京师以南德州临清东昌济宁徐州正系朝廷喉襟要路除运粮操备之外守城不过疲卒二三百人间亦有空城者灾伤之处小有阻滞粮道不通请于德州直抵徐扬及真保定等处起集民壮分属军政官训练以备不虞更望  皇上退朝之暇延见三五大臣讲论治道审察事几务求万全诏下其奏于所司于是兵科都给事中岂恺监察御史陈炜等交章劾之谓荆襄用人已有成命朱永虽望重三军然虎臣布列岂无其比白圭既提督军务则节制自专何必转任民壮无异壮勇榜文既收又欲起集何其言之自相背戾也  上是科道言命下公恂都察院狱当赎徒还职诏免徒调外任公恂为人直戆与众不合初为给事中以宣圣后且衍圣公孔弘绪大学士李贤壻也遂不次用为少詹事已有嫉之者及  上即位改大理少卿寻自奏复少詹事至是上＜锍-釒＞谓总兵中止有朱永一人于是诸总兵哗然不平言官闻风劾之
　　○湖广总兵官都督佥事李震奏奉敕征剿荆襄流贼会都御史王恕等勒兵进至隘门关贼据险要战我师分从间道破贼夺关口贼溃斩首九十二级生擒十二人乘胜追及于大木厂又战败之斩首五十五级擒十三人又进攻分水岭斩首四十三级擒二十五人贼复据梯儿厓山险甚礧石乱下我师战不利乃分军出厓后攻之斩首六十五级擒二十二人百户朱广等四人战死既而贼侵潭头营杀死军十有六人臣等遣都指挥林深等将兵追及于马脑关破之斩首四十七级乘胜追及于梅溪贼巢众寡不敌都指挥陈昇等三十八人战死其贼首石和尚因败降于刘千斤奉千斤僣称王以僧允千峰为军师苗虎刘长子石和尚等二十人为将军仍屯梅溪分作三营其势益张官军数少乞取回湖广官军调征两广者更调京营官军及行守备汉中将士并力征剿庶可成功兵部覆奏以调征官军先已有旨勿取京营官军今已命大将统率一万往矣惟宜命汉中守臣与之掎角更乞降敕切责李震等轻进失机之罪从之
　　○庚戌命右参将都指挥佥事吴得充总兵官镇守蓟州永平山海等处
　　○户部言陕西庆阳府庆储库旧有库官革罢而令经历司带领今钱帛出纳数繁请仍设大使一员专理其事从之
　　○月犯天阴下星
　　○辛亥升武功左卫带俸都指挥佥事王信为后军署都督佥事镇守山西提督鴈门等关隘
　　○佥山东都司都指挥同知陈信守备沂州地方
　　○升太仆寺少卿李侃为都察院右佥都御史巡抚山西地方
　　○巡抚大同右副都御史王越劾奏参将李英右少监韦力转都指挥焦谦故违约束怠慢军机请治其罪  上命姑宥之○壬子以大祀  天地  上御奉天殿誓戒文武群臣致斋三日
　　○吏部奏黜浙江等十三布政司按察司南北直隶府州县来朝并在任官一千七百八员老疾布政使李瓒谢佑府尹王弼按察使曾蒙简周文盛夏裕等八百九十五员素行不谨布政使姚龙刘让运使王福等八十四员贪暴参议孙康等十六员罢软无为参议沈祥知府刘海等六百九十三员  上命老疾者致仕罢软无为及素行不谨者冠带闲住贪暴者除名为民瓒直隶山阳县人正统戊辰进士历官山东右布政使为人宽厚简静景泰中尝为给事中一时言官多乘机会报恩怨瓒虽随众佥名然心知其非视悻悻得志者不同佑直隶桐城县人正统丙辰进士历官广东右参政居官无大建明然政亦举脩弼江西鄱阳县人宣德癸丑进士历官应天府府尹宽厚和缓不事苛刻蒙简江西太和县人正统乙丑进士历官浙江按察使颇以文学书翰自负而于吏事不甚究文盛浙江临海县人由举人历官四川按察使居官无善状论少之裕福建福清县人正统壬戌进士历官贵州按察使斤斤自持无可称道者龙浙江桐庐县人与兄夔同登壬戌进士第历官福建左布政使才善治剧然少廉名时刘让为右布政让沧州人龙同年进士粗鄙暴戾多不循理二人同官每事恒相反龙兄夔为礼部尚书让吏部尚书王翱乡人也二人各有所恃龙来朝觐因吏部退官欲去让翱并龙去之福山西清源县人正统乙丑进士历官顺天府尹善奉承榷幸初颇有声后恃有奥援遂恣肆不法以结交近侍出为两浙都转运使海湖广人知高州府事天顺中广西徭贼大入高州境民挈家数十百里趋避府城海闭门不纳民进退维谷被害者以千百计民有入城者海系之狱徵宿负城外积尸数里城中犬食人皆肥腯海烹犬食之时有城中人食狗城外狗食人之谣海所为如此乃以罢软得冠带人谓简黜太宽云
　　○癸丑夜有星大如盏青白色尾迹有光自正西云中行至近浊
　　○甲寅立春顺天府官进春  上御奉天殿受之文武群臣行庆贺礼是日以斋戒免宴
　　○以上元节赐文武群臣假十日
　　○镇守陕西左少监黄沁奏虏拥众入庆阳环县境抢掠  上敕总兵官宁远伯任寿等相机截杀并敕太监钱喜大同总兵官杨信等会兵剿之
　　○辰时日左右珥赤黄色鲜明
　　○乙卯大祀  天地于南郊  上还宫谒  慈懿皇太后  皇太后毕出御奉天殿文武群臣行庆成礼
　　○丙辰免庆成宴
　　○朝鲜国王李瑈遣陪臣金磏等赍表来朝谢恩并贡马及方物续遣李孟孙献青文鱼赐磏等及贺正旦陪臣沈璇等宴并金织衣彩叚等物有差
　　○命守备清浪都指挥同知吴经充参将协同副总兵李安镇守贵州
　　○命镇守湖广贵州总兵官都督佥事李震专镇湖广贵州副总都指挥佥事李安专镇贵州以震奏湖广贵州相去地远事难遥制故也
　　○司设监奏本监住落各色军民工匠久逃者计四千五百三十二名乞行工部拘角□羊应役从之
　　○命都督同知赵胜等遣人往偏头关大同觇虏贼形势缓急然后率师击之　○丁巳兀者等卫女直都督察安察等考郎兀等卫女直都督撒哈良等忽鲁爱等卫女直都指挥斡哈等泰宁等卫都督佥事脱脱孛罗遣指挥朵罗干等各来朝贡马及貂皮等物赐宴并赐衣服彩叚等物有差
　　○戊午上元节以  英庙大祥免宴
　　○太保会昌侯孙继宗以老乞休致前后＜锍-釒＞凡五上有旨卿当勉副重托不允所辞
　　○吏部奏比以朝觐考察天下方面官俱已照例分为名目等则奏请处分各令致士闲住惟两广方面官多有贼情责为为事官者内布政使陈亹等九员或老疾或不谨亦在当黜之数缘今见为为事官未知合黜与否谨以上请诏如例致仕闲住
