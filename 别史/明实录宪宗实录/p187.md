<!-- { "loadSidebar": true } -->
　　○户部尚书杨鼎等奏自永乐间岁运东南粮四五百万石输之京仓其余沿河若临清德州淮安徐州皆置仓收纳各仓所积多至百余万石少亦不下五六十万盖以两京缺用俱可转运此  祖宗立法之深意也正统十四年以来但遇边卫缺粮郡县饥馑輙请借用故今诸仓皆匮兹欲设法以实诸仓谨议上事宜一直隶淮安扬州山东临清钞关钱钞及今  丰宜暂折收米麦每钞十贯折收米一斗或小麦一斗五升淮扬地方于常盈仓临清于广积仓上纳候明年四月终如旧一南直隶江北府州北直隶南四府并山东河南二布政司罪囚除死罪外杖罪以上俱照纳米事例各发附近水次仓上纳米少处准令折银送部转发籴米一淮浙山东长芦常股盐宜召□中纳一南北直隶并河南山东所属府州县递年办纳皮张收贮岁久多朽腐不堪近奏准折文武官俸欲行工部查扣今年在库皮张如足支用行令巡抚并布按二司官暂将成化十一年折银送淮安临清等仓转发所在官库收贮米贱则易米上仓米贵则折给漕运军士行粮候二年之后如旧一今年北直隶并南直隶江北山东岁颇成熟欲行巡按分巡官督并官吏将原借水次仓粮俱以十分为率斟酌徵收北直隶并江北所属上中户全偿下户七分山东上户偿五分中户三分下户则仍待次年一淮安等仓累岁所欠税粮其间被灾之处已如例减免不徵其成熟者尚多逋欠宜令及今秋成加意催督运送原定水次仓完纳岁终不完者停其俸令戴罪催徵＜锍-釒＞入从之
　　○丁亥释奠先师孔子遣户部尚书兼翰林院学士□辂行礼
　　○敕安南国王黎灏母轻调夷兵惊扰边境时云南镇守等官奏广南府富州与安南所属宣光等处接境今被以军民啸聚窃掠为词輙调夷兵万众越境攻扰边寨惊散居民  上乃降敕曰今得云南镇守总兵官奏王国所属宣光卫保乐州军民黄章马等啸聚为奸所司调兵追捕越过广南镇安二府境界因而攻劫边寨惊散人民已差官抚谕回还朕惟奸民草窃法本难容而越境为虐理亦当戒已令云南两广镇守总兵等官督同三司各守境土以备不虞若遇前贼投我边方即擒送本国毌得容隐王其体朕至意尤须切戒宣光保乐等卫州急捕前贼以靖地方不许輙调夷兵越境侵扰惊疑良民庶彼此生民各得安居无有后患王其钦承之毌忽
　　○命太监刘恒同都督赵胜简阅军马遇惊即行以虏寇癿加思兰近边也
　　○戊子祭  太社  太稷○己丑掌太常寺事礼部左侍郎万祺以母丧去任
　　○巡按陕西监察御史王毓奏自去年虏入平凉巩昌二府境内杀掠男妇四千二百七十七人掠去马牛等畜一十九万四百五十有奇守备狭西都指挥苗＜王巳＞宣府总兵官周贤宁夏右参将陈辉狭西都指挥袁政及守备指挥等官俱宜坐以失机之罪兵部覆奏言＜王已＞尝有斩获功不宜概论贤等俱宜停俸一年  上从之而宥陈辉周贤罪
　　○敕责贵州镇守总兵等官并四川镇守巡抚等官令抚捕苗贼以播州贼赍果等累岁为患也
　　○庚寅户科左给事中刘昊养病居衡州乡民陈忠奏昊与知府徐孚交构为不法事命锦衣卫千户吴绶往勘多诬独得昊受人投献田地及孚因公科歛罪  上以昊称病居家挟势妄为赎罪毕仍发为民孚降二级调别任忠发充边卫军家属随住
　　○辛卯赐防守潮河川古北口官军二千员名银人一两
　　○命太监刘恒覃平监督军务都督同知赵胜佩平虏将军印充总兵官领兵一万征剿虏寇
　　○致仕都察院右副都御史孙曰良卒良字良齐江西丰城县人永乐辛卯进上授监察御史时朝廷初复安南地欲得老成有风力者安集其民升知交州府居藩服下民夷杂处尤为难治曰良治甚有声正统初超升广西右布政使后丁外艰诏起复总督广西兵部未几丁内艰以北虏入寇起复升右副都御史镇守临清景泰二年以疾乞致仕弗得乃举都御史韩雍李匡辈十人自代章三上许之居家凡二十三年至是卒年八十七讣闻赐祭葬如例曰良豁达有雅度与物无竞历官中外所至有惠爱及人隐然有古循吏风自奉薄而急于义俸禄余赀恒以散宗戚之贫者家居足迹不一至公府乡人贤之
　　○壬辰  孝慈高皇后忌辰  奉先殿行祭礼驸马都尉赵辉承命祭  孝陵
　　○赏陕西延绥等处杀贼有功官军总兵官武靖侯赵辅等六千六十员名共银一万二千三百余两绢七百八十余疋布一万六百八十余疋○户科给事中张海言朝廷命将出师恐军令不严骚扰内地宜遣公正御史随军纪功并紏察诸军之犯法者得旨御史不必遣即令海随军纪功
　　○兵科右给事中章镒等奏虏酋癿加思兰侵掠边境彼知独石马营少备举众而南必经怀来永宁潮河川古北口等处兵部已奏遣都指挥于盛领兵二千往彼防御至今迁延未行宜给与军资督令亟往京营诸军调发之外所余二万操备者少各处工作宜悉停止俾复操练以备不虞奏上得旨于盛已有行期工作官军宜令亟完还营操练
　　○癸巳南京国子监祭酒周洪谟起复至京调国子监先是国子监缺祭酒有旨待洪谟起复以闻故有是命
　　○调尚宝司卿杨导于南京尚宝司从导以疾自请也
　　○命都督王义充参将往宣府分击虏寇从抚宁侯朱永等荐也
　　○升杭州右卫指挥使王泽为浙江署都指挥佥事
　　○宣府镇守等官奏报虏寇攻破墩堡杀伤军士事下兵部言守备指挥何胜张文宋昇等宜令戴罪杀贼右参将周贤都指挥孙素游击将军周玉副总兵黄瑄皆宜罪之得旨俱令戴罪杀贼待事宁后治之周玉黄瑄俱宥不问
　　○甲午升镇守辽东少监韦朗为太监都指挥佥事周俊为都指挥同知其都指挥以下升一级者十七人升署职一级者五人给赏者四百七十八人以朗等率官军击虏于创忽儿河有斩获功者
　　○命工部左侍郎王诏都督同知芮成董后府所属诸卫军千人修葺南海子行殿及围垣既而会昌侯孙继宗等言后府属卫军少乞行五府所属共拨千人从之
　　○命提督九门内官巡视城池且榜禁沿河居民毌得秽污从襄城侯李瑾言也
　　○乙未晋府永和王钟铗薨王昭定王之孙庶人羙坞次子也母刁氏正统甲子生天顺丁丑封奉国中尉成化己丑袭封永和王至是薨年三十一讣闻辍朝一日赐祭葬如制谥曰顺僖
　　○遣工部尚书薛远祭京都太仓之神
　　○遣顺天府官祭宋丞相文天祥○擢进士李暹董彝为翰林院检讨教官王言周鼎为待诏监生严良能金珙为中书舍人侍徽王读书习字
　　○戊戌祭太岁风云雷雨岳镇海渎山川等神
　　○遣旗手卫官祭旗纛之神
　　○宥镇守蓟州永平山海太监龚荣等罪先是荣等奏虏贼入境杀伤军人荣率建昌营官军击之都御史张纲来策应右参将李铭奉御李俊复追出关总兵官冯宗亦来策应既而巡按御史于大节奏贼入境时荣往迁安访张纲相去一百余里把总等官不能督兵防御致贼深入关内杀掠人众奏上得旨边报正急龚荣何以远离地方兵部其看详以闻尚书白圭等劾荣不能御贼而擅离所守且匿其所被杀掠谬为追击掩饰之词与冯宗张纲等同肆欺罔而李铭李俊亦不以实闻俱宜究治得旨荣等俱不问令用心调度杀贼赎罪
　　○宣府镇守等官奏报虏贼入德胜口关把总指挥倪文等率兵击之败死兵部劾奏都指挥王祥轻率骤进指挥舒清刘永不督军策应宜令戴罪杀贼镇守太监弓胜总兵都督刘清巡抚都御史殷谦各拥重兵未闻发一策以破贼俱宜罪之  上从其奏宥胜清谦令严督杀贼
　　○秦府临潼王公铭薨王康王之子也母周氏宣德辛亥生正统壬戌册封为临潼王至是薨年四十有四讣闻辍朝一日赐祭葬如制谥曰惠简○己亥大理寺右寺丞刘庆以父丧去任
　　○庚子命直隶博野县立祠祀宋儒程颢程颐博野知县裴泰奏宋程颢程颐二大儒其先博野人当宋太宗时五世祖羽为端明殿学士因家于洛阳本县程委社实其祖居也旧有祠堂圯坏近为修葺乞敕礼部定其祭品仪注令所司春秋致祭事下礼部覆奏故有是命
　　○辛丑升刑科都给事中虞瑶为大理寺右寺丞
　　○复设江西宜春县涧富岭巡检司
　　○壬寅升山西右布政使胡钦为左布政使贵州左参政吴诚为湖广右布政使
　　○癸卯南京吏部尚书崔恭以老疾陈乞休致  上曰朝廷正任用老成卿精力未衰所请不允
　　○升湖广抚察使李敏为山西右布政使贵州石阡府知府杨荣为布政司左参政
　　○给楚府镇国将军季城故嫡长子辅国将军均鎑并夫人沈氏所遗宫眷食米岁一百石从楚王均鈋请也
　　○命赤斤蒙古卫故都督佥事敢班子卜剌等各袭其父职
　　○甲辰升江西左参政王克复为湖广按察使
　　○起复丁忧尚宝司卿淩敏于文华门书办
　　○命都督佥事白玉坐显武营都指挥佥事王玺本营把总从抚宁侯朱永等荐也
　　○肃王禄埤奏父康王坟垣屡为水所渰圯今母妃陈氏薨欲迁父合葬于祖考庄王茔兆之傍事下工部以陕西连年兵荒之余迁葬未免劳民伤财  上特从王奏仍命所司给其费
　　○兵部奏宣府游击将军周玉斩获虏贼十一人宜降敕嘉劳从之
　　○巡按直隶监察御史洪性奏照刷南京诸司文卷自成化元年始至八年止刷出埋没赃罚等情弊不可悉数除遇赦以前官吏自掌中军都督府事成国公朱仪吏部尚书崔恭等三千三百二十三员名俱当究问其情弊不分赦前后俱当改政对款完销若其人犯赃显著者虽遇赦仍革去职后以警将来奏上命官吏皆宥之诸所当改正者悉行改正
　　○乙巳降宁国府知府杨礼等官各二级以督造岁办叚疋不如法也
　　○复给遂安伯陈韶全禄从诏请也
　　○命金吾右卫带俸都指挥佥事刘义子瑄代父原职本卫指挥使山西都指挥佥事张雄子玺代父原职宣府右卫指挥使故广西都指挥佥事李敬原子玉袭父原职湖广武昌左卫指挥使
　　○设沧州守御千户所析河间卫中千户所官军隶之以巡抚都御史阎本言沧州路当冲要宜用军卫保障也
　　○丙午旌异广东按察司副使孔镛佥事陶鲁林锦给诰命从巡抚都御史吴琛等奏请也旧制司府州县官政绩显著奏保旌异未有不经考称覆勘者镛等则以效劳边方特有是命○升监察御史董俊为云南按察司副使平阳府知府胡睿为江西布政司左参政
　　○命调用江西管粮参议叶颐颐先任参议以丁忧起复道经江西居久之会广积仓官吏虚出通关或称赂颐托以嘱巡按御史求免罪及事觉颐实不知也颐既复旧任继巡按者言颐事涉嫌疑难以治下故调用之
　　○丁未诛犯边虏寇火尼赤于市
　　○戊申复除山西布政司左参议孙敬于江西专理粮储
　　○庚戌升刑部主事毕瑜为山东按察司佥事提调学校
　　○辛亥升刑部员外郎周重为贵州按察司佥事
