<!-- { "loadSidebar": true } -->
　　○癸丑命武靖侯赵辅佩平虏将军印充总兵官统制诸路兵马与总督军务右都御史王越赴延绥等处击虏寇时吏部右侍郎叶盛行边既还总督军务右都御史王越亦赴京议事兵部尚书白圭请命文武大臣与盛越等面议攻守事宜乃会昌侯孙继宗吏部尚书姚夔等议谓虏酋癿加思兰等久居河套频年寇边荼毒生灵罔有纪极若不痛加剿殄边患终无宁日先后所调诸军已踰八万各路总兵彼此颉颃事无统一兵虽多而成功少今宜遣一大将佩印受敕与越赴延绥等处调度仍敕都御史马文升督狭西兵余子俊督延绥兵徐廷章督宁夏兵及各边总兵参将游击将军等官悉听大将节制则事权归一可责其克敌成功以息边患  上以命辅敕谕之曰近者虏寇侵犯延绥宁夏地方剽掠狭西境内三处官军互相推避不能并力截杀以致进輙失利为患不已今特命尔充总兵官与右都御史王越总制各路军马调度杀贼军中一应事情悉听便宜处置务在大挫贼势俾之度河远遁斯为上策若深入河套穷追远讨尤在量力审势不可轻忽且用兵以谋为先主兵以和为贵彼此协和谋无不成战胜守固何往不利尔等宜深体此意有功之日不吝升赏如或乖方误事罪亦不宥尔其勉之慎之
　　○巡抚大同右都御史林聪等陈边方事宜一大同宣府操备舍人俱先所募选今已编为队伍而止支以口粮军装家口无以办给请于上班时如操军例给月粮一石使乐于效用一大同府仓场粮刍山积奸弊甚多请如辽东例于山西按察司副使佥事分委一人专董其事二年乃代使事体归一一各处官军月粮例于月初关给守备官军行粮刍豆验日支给今守备者既给原卫月粮而行粮刍豆亦总支于月初遇有征调又随处支给费用无经今宜每月二次计已经之日与之著为令使公私两便户部覆奏从之
　　○兵部奏虏入狭西惟都指挥周敬斩获首虏十级夺回杂畜四千有奇其镇守靖虏等处参将周海纵虏杀死仓官人等被掠人畜动以万计分守西安州都指挥宋琪分守静宁州都指挥倪珍守备固原指挥使常谦亦皆不能防御虽曾夺回被虏人畜功不足以赎罪宜令巡按御史俱逮治以法诏可
　　○总督两广军务右都御史韩雍奏忻城八寨峒蛮出劫宾州永淳境内右参将都指挥张寿等已攻破八寨余孽遁入忻城等处者复进兵追剿前后斩获首虏五百六十二级夺还被掠男妇五百四十四人又奏山巢猺獞散入高廉雷肇浔梧等处剽掠者游击将军冯昇等分道进击前后斩获首虏四百七十一级夺还被掠男妇六百六十九人俱下兵部知之
　　○甲寅监察御史杨守随等言比于成化六年吏部得旨以御史初任老成者少命照宪纲不拘内外官但科目出身经三年考满者一体考选故凡御史有缺止于博士行人推官知县内考选而进士不得预窃观累年以来由进士任御史称职者十常八九未可尽谓之不老成也且进士出身俱拨各衙门支俸办事与博士行人等旧官相同非儒士材干等初仕可比若仍于进士内选送都察院或理刑或试职严加考察然后任用则宪纲所谓公明廉重老成练达者必有其人又南京都察院都御史罗箎致仕吏部具缺有旨中寝夫以南京根本重地都察院百司之筦辖必须求贤以充位不可缺人而废事亦乞断自  宸衷简除一员则风宪得人而朝廷之纪纲振肃矣诏选任御史只依宪纲行都察院掌印官吏部其推举以闻
　　○巡按直隶监察御史聂友良奏直隶崇明嘉定上海丹徒四县并金山守御千户所去年水旱及海潮泛涨覆实如诏蠲其秋粮十二万五千七百石有奇马草六万四千四百包有奇及赈济过饥民以户计者四万八千五百稻粮以石计者三万二千二百
　　○诏修淮渎神庙
　　○丙辰升浙江左布政使刘福四川左布政使胡拱辰俱为都察院右副都御史福总都南京粮储拱辰管南京院事
　　○吏部覆奏南京守备成国公朱仪等陈言修省乞召还前任给事中王徽等未敢拟议诏徽等降调已久已之
　　○丁巳革福建龙岩县主簿一员增漳平县主簿一员以布政司奏龙岩事简漳平事繁故也
　　○赏从征狭西官军银绢布有差在京锦衣卫并北直隶者给于内库山西狭西河南山东者各给于布政司
　　○占城国遣使臣乐沙来告急言本国与安南壤地相接累被侵夺近者遣人来索取犀象宝货欲使本国待其来人亦如奉  天朝使命之礼本国思与安南俱奉  皇朝正朔不肯屈从以此构衅成化七年二月内安南兵至攻破国城虏国王槃罗茶全及家属五十余人攘取宝印焚毁屋庐杀掠军民男妇不可胜计今王弟槃罗茶悦暂领国事伏听处分事下兵部尚书白圭等言成化七年因安南奏言占城越境侵陵欲悉敝赋以遏其虐臣等已度黎灏阴有吞并之谋阳为奏讨之举今果破其国虏其君矣若不有以处之非惟失占城归附之心抑恐启安南跋扈之意宜遣官赍敕谕灏俾以所虏占城国王及其家属印章等悉还其国毋致兵连祸结得旨不必差官待安南使臣至日以敕与之
　　○戊午哈密使臣毋撒法儿等土鲁番使臣哈辛等各来朝贡驰马及方物赐宴并服衣彩叚等物有差
　　○以擒获荆襄逆赋功升右监丞韦贵为左监丞右都御史项忠为左都御史右都督李震为左都督监察御史刘洁为浙江按察司副使检讨张＜宀十见＞为云南佥事都指挥以下从兵部所拟赏格斩获六人五人升一级加赏斩获四人及阵亡者升一级不赏斩获三人者升署职一级斩获二人一人及被伤者俱给赏不升计升而赏者五十二人升而不赏者一百三十人升署职者六百六十四人赏而不升者二千二百三十四人
　　○平虏将军武靖侯赵辅条奏行军事宜一请以京营都指挥骁勇敢战者李玙马俊吴玉孟原田广萧英邹伦七人自随一请选达官达军勇敢者一千人及神机营神铳手五百人从征一请随行官军赏给及沿途有司犒劳一请召募土兵一请将士有功能最著者即于军前加升临阵退缩者斩首示众一请副将参将不用命者悉听臣以军法从事奏上有旨命达官军人等如数预选待奏乃发神铳就彼取用银叚于所在官库关用余皆允之且命从行官军人赏银二两都指挥以下廪饩以民力不给减半支给沿途犒劳已之章下兵部尚书白圭等以为将士有功给赏加升皆宜如辅所奏其言副将以下不用命者欲以军法从事臣等议以副将参将皆同功一体之人若概以军法从之似有未当其不用命者宜参奏执治之其余自都指挥以下临阵退缩失误军机及攘取他人首级掩为己功者宜从王越核寔会赵辅印于军前斩百示众然后奏闻  上是之
　　○直隶定州卫把总都指挥使吴英奏臣祖父俱奉敕管领达官达军今臣亦领其事乞赐以敕从之
　　○升江西新昌县知县刘俊为太仆寺寺丞余干县知县陈颢为南京太仆寺寺丞
　　○吏部尚书姚夔等奏近南京阙督粮都御史臣等会举浙江左布政使刘福以闻特蒙升用今访得福先为织造事工部参奏逮问未结臣等会推之时失查当罪  上曰举用官员自宜详审何以坐事者拟奏本当究问姑宥之刘福仍改正别推堪任者以闻庚申赏延绥分守东路右参将署都督佥事神英彩叚时西讨虏无功惟英能斩虏首六级获马十匹兵部欲以激厉将士奏请先以彩叚即军中赏之
　　○命广西布政司咨安南国勘定疆界先是广西太平府上下冻州居民言安南国太源州人树立排栅占过上冻岗陇委村之田今已撤栅归田矣又龙州居民言与安南下思郎州接境中有山岗横亘为界山南石岭属龙州山北土岭属下思郎州今亦被交人植立排栅以那擃□木□方□其二村田及叫磨益奄三村田俱围占之巡抚都御史韩雍以闻且谓龙州与下思郎州各执一词非彼此会勘事终不白于是兵部覆奏宜令广西布政司移咨安南国王谕以大义令其保守故疆不许侵越召衅且令遣人来与广西三司官履勘明白设立界址永为遵守故有是命
　　○辛酉裁革湖广夷陵州儒学训导二员
　　○巡抚延绥右都御史余子俊奏虏贼拥众河套或近边侦伺或入境剽掠边报日亟一日已严兵相机战守谨以各边谍报上闻  上曰边事甚急其令赵辅王越克日启行毋得稽滞
　　○命军职先见任后坐罪带俸者至子孙袭代仍得见任从成国公朱仪等陈言事宜也
　　○壬戌赐唐府三城王芝垝承休王芝埌岁禄二千石米钞兼支从唐王琼炟请也
　　○命神机营都指挥等官领兵三千五百人缮修京城从兵部尚书白圭等议也
　　○升广西左布政使黄镐为都察院右副都御史总督南京粮储
　　○甲子升河南府知府彭烈为广西布政司左参政大理寺署右寺正陈琦刑部署员外郎戴宾为按察司佥事琦江西宾四川
　　○乙丑赐平遥僖靖王妃王氏食米岁一百石以妃奏其子平遥王幼土□量薨禄米停支而所遗家眷无以自给故也
　　○狭西都指挥黄缙以失机下巡抚都御史马文昇问状械系至京缙复上奏申理都察院重鞫以具狱闻  上曰缙既临阵先遁失陷军马乃复虗词掩饬本当处死但用人之际姑从＜宀十见＞典降三级令当先杀贼今后参问失机将领炤旧监候奏请处治不必角□羊京著为令
　明宪宗纯皇帝实录卷之一百五
　　成化八年六月丙寅朔增给修城军民匠四百九十五人口粮月一斗盐一斤
　　○徙湖广祁阳县永隆太平市巡检司于罗口营
　　○丁卯加封  慈懿皇太后生母陈氏为太夫人以其孙都督同知钱雄奏请也雄又言伯父钦为锦衣卫指挥使正统己巳与父钟俱扈从北征以殁钦无子臣袭其职升都督既以例赠三代恩及伯父矣惟本生父钟与母王氏未蒙恩典收昧死以请  上以钟殁于王事持允推恩为锦衣卫指挥佥事王氏封恭人不为例
　　○是夜北方流星如盏青白色光明烛地自奚仲东北行至紫微东藩后二小星随之
　　○戊辰提调北直隶学校监察御史林诚乞餋病许之
　　○浙江左右布政使余子俊刘福按察副使吕正湖州府知府刘杰等先以织造供用彩叚不如法为工部所劾时子俊已升副都御史巡抚延绥  上以边境用人特宥其罪命刑部锦衣卫差官往会巡按御史逮福等鞫之得匠人侵克状福等以阅视不详及首领局官等罪皆当杖刑部覆奏  上曰福等不用心提督织造虗费钱粮鸡循常例发落福正降一级杰降二级俱调用首领并局官调边远吏放为民匠作之长四人追陪完日充福建边卫军仍移文各府用为惩戒
　　○己巳增设庆阳延安二府通判各一员专理边储从巡抚延绥右副都御史余子俊请也
　　○诏云南银课止如旧例煎办光是镇守太监钱能奏各场矿脉微细军民陪纳甚艰乞暂停彩办以纾人力至是户部连引前□彩办数例以请故有是命
　　○庚午遣内官祭中霤之神
　　○晓刻金星入井宿犯西扇北第一星
　　○壬申授理刑知县叚正为监察御史
　　○癸酉右副都御史陈濂奏乞令制不许
　　○甲戌户部奏应天府库房被火其焚除库物宜令所司估价卖银以备赈济从之
　　○巡抚山西右副都御史雷复奏山西阳曲寺县近者派运代州草于府谷等场缘代州草毁于火改拨繁峙等县山路险远车载不通民皆倾赀买草一束之价或至三钱陪纳甚苦乞将所陪草准作成化八年地亩草数为便事下户部议以为宜从之
