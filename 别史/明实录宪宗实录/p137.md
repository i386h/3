<!-- { "loadSidebar": true } -->
　　○太子少傅广宁侯刘安卒安字文理直隶宿迁县人广宁伯荣次子也荣殁长子湍袭爵湍殁无嗣安袭焉正统十四年虏寇大同命安充总兵官镇守其地抚辑召募颇著劳勚  英庙被虏遮经过大同安挺身出见悉取库中所有金帛以进潜驰至京师具陈虏有悔过奉复之意时不知者劾其擅离城守左迁都督同知守备白羊口寻复其爵  英庙复辟念安旧劳进封广宁侯食禄千五百石赐敕有捐驱赴难徇义忘生之褒复以功加太子少傅命掌神机营兼理右军都督府事以疾赐禄闲住至是卒辍朝一日赠葬祭如例追封峄国公谥忠僖兄子瓘嗣
　　○庚辰升山西行太仆寺少卿周宣为本寺卿支正三品俸
　　○宥分守大同东路参将都指挥同知江山罪山初以指挥谈浩诬奏贪淫等状事下巡按御史鞫之止得山劝种地土轻罪请逮诣狱  上以山无重情宥之
　　○辛巳广东翁源县抚猺总人龙海亮等各来朝贡方物赐衣服彩叚等物有差
　　○开设狭西巩昌府阶州平落驿○授迤北来降达子帖木儿赤为副千户
　　○昏刻南方流星青白色光明烛地自牛宿东南行至游气后三小星随之
　　○壬午令广昌安僖王府故镇国将军钟金□御支遇禄米免还官时钟金□御岁得禄米除已支外余二百石未及支而故王生母刘氏奏欲并支以充赡恤户部议不准其奏且欲取其支过之数还官  上命免之
　　○昏刻金星犯房宿北第二星
　　○癸未总督漕运都督同知杨茂自陈老疾乞致仕许之
　　○命武靖侯赵辅提督官军修理玄武门城垣○命故广东都指挥同知安福子＜王巳＞袭父原职南海卫指挥使
　　○甲申遣怀宁侯孙辅恭顺侯吴鉴驸马都尉杨伟南宁伯毛文安顺伯薛珤永顺伯薛辅伏羗伯毛锐为正使尚宝司卿李木工科给事中韩文礼科给事中张谦户部郎中李岳兵部郎中沈敬刑部郎中刘恕工部员外郎于坦为副使持节册封庆康王长子平凉王邃＜雝土＞为庆王妃王氏进为庆王妃周府遂平荣靖王长子同鐎为遂平王唐王第二子芝垝为三城王第四子芝埌为承休王韩王第六子偕栾为高平王辽府蕲水靖和王长子豪坴为蕲水王夫人黄氏进封为蕲水王妃南城兵马副指挥赵伦女为辽府枝江王妃西城兵马副指挥程受女为沈府稷山王妃山东费县知县殷礼女为晋府河中王妃
　　○辽世子豪墭奏父辽王薨禄应住支而府中艰窘无措乞赐是岁禄米以治丧许之
　　○狭西都指挥使郑云守备灵州虏入寇退缩不能御巡按御史请究其罪时地方有警巡抚等官请待贼稍宁鞫治从之
　　○乙酉擢行人刘简太常寺博士方辂朱汉进士杨成为南京监察御史简浙江道辂河南道汉山东道成湖广道
　　○命河南按察司副使陈选提调学政
　　○复除湖广布政司右参议钱昕于山西
　　○巡视四川南京户部右侍郎黄琛奏成都前卫指挥使张楫越嶲卫指挥使陶亨奉公守法谋勇有为乞加旌擢以奖劝之兵部请行令四川布政司措办羊酒彩叚各二表里遣人赏劳之以旌其勤俟楫等果能不易所守或有擢用仍令镇守巡抚等官具陈来闻从之
　　○淮安府掌府事参政杨昶听漕运总兵杨茂参将袁佑嘱以造船木价银付民人傅诚买木剩银千三百余两有发其事者法司请并逮诣狱  上从之惟茂佑令具实回奏茂佑抵讳亦竟宥之昶等皆赎徒还职
　　○丁亥命广西按察司副使范镛整饬郁林州等处兵备
　　○延绥总兵官署都督佥事许宁等奏北虏开元王把哈孛罗率众累欲来降内惧朝廷见罪外惧阿罗出讎害彷徨瞻顾无所归依乞令抚慰以固其心事下兵部议谓此虏既欲来降宜令靖安伯和勇访平日与彼亲识之人送赴总兵官朱永处伺彼到边投降谕以朝廷恩威释其狐疑谓尔率众来降朝廷必重加升赏往者虽有小过亦不追究毋得心怀疑惧自取灭亡从之
　　○户部会官议巡抚漕运官所陈事宜一各处兑运粮米每石再加耗米七升该会支运米七十万石内减一十万石却将应天苏州松江该运淮安常盈仓米兑运一十万石准作支运之数每石加耗米三斗后俱不为例一瓜淮二处粮米听官军过江各就水次交兑每石除加耗外再加脚价米六升一常州府江阴县马驮东西二沙地在杨子江心原有坍江无徵税粮岁该米麦三千七百三十余石马草三千四百五十余包每年包陪于通县者合令岁折银布为便本沙既经奏准建立县治其旧添设收粮县丞则俟县治成新官到送部别用一山东兖州府钜野河起长沟至曹井桥三十余里水冲沙壅且为东西湖水所荡岸多坍决须官管理寿张县自沙湾至戴家庙仅一十八里地岸平实素无他患今宜改寿张县管河县丞于钜野县照旧管河东昌府堂邑博平二县河道南自梁家乡北至戴家闸相去十余里中多流沙旱则捞浅涝则筑灞殊为劳费今宜于土桥口设立石闸一座名土桥闸设官理之一山东登州府莱阳县马山阜巡检司去县仅一里曩因民人绑官始奏立今才二十余年廨宇颓塌官吏无所于栖且无盘诘擒捕之劳诚为虚设宜将本司裁革其官员印信送部弓兵五十名拨回宁家疏上诏悉如议
　　○总督两广军务右都御史韩雍等奏宾州八寨等处獞贼韦公童等二千余徒攻围大欧小欧古言三村烧毁居民房屋杀虏男妇九百余口劫去牛二百五十余只事下兵部请令两广镇守及总兵官与雍等严督守备官军设法抚捕从之
　　○镇守大同高阳伯李文先坐失机罪宥死降都督佥事调延绥等处立功至是以二次杀贼获功升授一级乞恩回京支俸餋赡诏免其立功回京闲住
　　○戊子开设云南太和县白羊市巡检司有司以其地偏僻强贼不时出没奏乞设巡司以保障地方故也
　　○擢进士李俊陈鲤郭铨王坦祝澜卢瑀刘昂为给事中邹骐吴杰为南京给事中俊吏科鲤铨骐户科坦礼科澜杰兵科瑀刑科昂工科
　　○敕都指挥佥事罗敬充右参将镇守宁夏东路地方
　　○命南京协同守备泰宁侯陈泾佩漕运印充总兵官总督漕运镇守淮安等处
　　○河南署都指挥佥事李瑾布政司左参政樊冕按察司佥事顾以山南阳指挥佥事吴钺等先以所守地方被贼劫掠皆夺俸戴罪捕贼至是以贼尽捕获命仍支俸管事
　　○夜月犯昴宿月星
　　○庚寅复除广东按察司副使吴＜王巳＞于狭西整饬岷州等处兵备
　　○辛卯升狭西巩昌府同知罗谕为延安府知府先是巡抚都御史马文升奏延安路当冲要且军兴事繁之际乞推择老成廉能官一人驰驿莅事吏部以谕先为巡抚都御史项忠及其合属官连章保荐遂奏用之
　　○壬辰狭西署都指挥佥事张顺老疾命其子弼代其原职西安前卫指挥同知
　　○户部议覆顺天府宛平县老人曹鸿等所奏事一甲字等十库夫多者一百二十名少亦三十余名及遇晒晾盘库则又起取民夫多或六七十少亦十五二十名而每库又有辨验试箭诸项名色虽云重复然辨试等役盖有不可缺者其余盘库晒晾乞视原数以三分为率去一用二事毕宁家如有不敷则于各库量取八九名彼此互相贴助庶一少纾民力一京城九门原收车辆及驴骡驮载货物钱钞佥点检钞夫役共四十四名每名一季雇人用银十两一年通计一千六七百两其银俱于大小铺户徵歛后虽裁减每门止留三名然歛括夫钱之弊尚在今照钱钞既难停收检钞夫役亦难再减则宜选佥殷实铺户令其正身应役不许歛钱雇清违者罪之一天财库先因烧毁不成张片钞贯大兴宛平二县共起夫一百二十名一年歛括夫钱银二千余两只今各处解到钞贯本部先已检验到库烧毁数多其人夫止宜留八十名其余四十名暂放宁家议上诏悉从之仍命各库各门内外官严加禁革违者不贷
　　○癸巳升广东按察司佥事张祚为河南副使
　　○甲午诏给宜川王弟故镇国将军公肆夫人郭氏食米岁一百石
　　○丁酉命都察院右都御史林聪巡抚大同时参赞军务右都御史王越奏臣奉命同抚宁侯朱永往延绥杀贼大同一应军务不能兼理乞推简有才识大臣一员代臣巡抚故有是命○兵部奏富阳伯李舆都督佥事昌英都督同知穆义署都督佥事李昶及其下把总管队等官都指挥吴让等领军牧马数月之间倒失被盗动以千计官军私骑马以逃亦以百数俱怠忽误事请治罪如律  上曰舆等姑宥之让等俱停其俸令督并追马还官
　　○戊戌免靖江王规裕还官禄米一千五百石有奇盖王祖庄简王于成化五年六月薨是岁并次年禄米各一千石俱以入仓用讫王以为请故特免之
　　○太常寺少卿凌信卒信字尚义直隶吴江县人正统初修  宣庙实录信以能书给史馆书成升中书舍人升尚宝司丞累官至太常寺少卿至是卒于官讣闻赐以祭
明宪宗纯皇帝实录卷之九十六
　　成化七年闰九月庚子朔命右军署都督佥事李曰□永暂署本府印
　　○命故河南署都指挥佥事吴迪子昺袭父原职彰德卫指挥使
　　○翰林院检讨李昊乞推封其亲时昊侍忻王读书秩未三载王为言于  上许之盖特恩也
　　○壬寅靖江王规裕以其父相承为长子时卒母夫人谷氏卒奏乞封谥诏追封相承为靖江王谥怀顺谷氏进封为靖江王妃
　　○设山东东昌府堂邑县土桥闸
　　○命故锦衣卫带俸都指挥使海荣子珍袭父原职指挥同知
　　○录驸马都尉石璟庶子宽为锦衣卫百户○癸卯命致仕都督同知杨茂子徽代父原职湖广沅州卫指挥佥事
　　○辽东都指挥同知董珍老疾命其子芳代其原职盖州卫指挥使
　　○免直隶凤阳庐州淮安扬州四府并滁徐和三州及所属州县官明年朝觐以地方被灾也
　　○甲辰开设直隶吴桥县僧会司
　　○召巡视四川南京户部右侍郎黄琛还任
　　○乙巳延绥总兵官都督佥事许宁等奏虏寇近边围猎窥伺又大众谋议待使臣回乘月明过河往宁夏花马池营等处摽掠事下兵部议谓今使臣已出境且秋高马肥正虏犯边时月不可不为之备请敕总兵官朱永右都御史王越并狭西延绥宁夏各镇守总兵巡抚等官严兵防御从之
　　○丙午吏部尚书崔恭起复至京改南京吏部尚书
　　○夜月犯罗堰上星
　　○丁未狭西凉州地震有声如雷
　　○庚戌敕辽东镇守总兵巡抚官太监叶达等今后建州毛怜等卫夷人来朝贡者先遣通事谕以利害祸福必赍本卫印信文书方许上京如有诡姓名者定行追夺赏赐别行处置
　　○辛亥开设直隶常州府靖江县时巡抚都御史滕昭言常州府江阴县马驮东西二沙地在扬子江心以里计广踰三十袤凡七十有余其间旧有里分五十图去江阴县治往回江面七十余里风涛不测乞于本沙旧土城内开设县治名靖江县并立儒学以训生徒会官覆奏如所言从之
　　○罢贵州守备兴隆等卫所都指挥佥事王聚以都指挥佥事赵晟代之
　　○壬子加吏部尚书姚夔为太子少保以九年秩满故也
　　○癸丑云南车里并八百大甸军民宣慰使司遣头目招扫等来朝贡象马并金银器等物赐宴并赐衣服彩叚等物有差仍降敕及文锦彩叚付招扫等归赐土官及妻
　　○敕辽东镇守总兵巡抚等官彼处备御京卫官军一千四百余人候明春无事尽遣还京如有虏寇侵犯军马不敷奏闻区处见在官军用心操习餋其锐气精其器械有警相机战守
