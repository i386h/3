<!-- { "loadSidebar": true } -->
　　○己巳有自宫求进者共二百六名礼部以闻上命姑宥其罪俱发回原藉当差不许投托王府势家潜住违者论死隐匿之家发边远充军仍出榜禁约后有自宫者一体治罪不宥
　　○定四川云南开中引盐则例四川盐课提举司盐课八万九千七百七十余引上流华池二盐课司每引纳米四斗五升通海新罗福兴三盐课司每引米三斗五升罗泉富义仙泉广福黄市涂□甘井永通郁山八盐课司每引米二斗五升大宁场盐课司每引米二斗雩安盐课司每引米一斗云南鹤庆军民府剑川州弥沙盐井盐课司并黑盐井盐课提举司共盐课七千二百九十余引弥沙盐井盐课司自天顺六年起至成化五年终止积有岁办盐课二千九百余引每引米四斗五升黑盐井盐课司天顺六年分空悬岁办额盐五千二百引每引米四斗五升时以镇守松潘都督佥事湛清奏边储不给故也
　　○右副都御史王越引兵还至偏头关  上遣敕止之使留备延绥虏警初兵部屡移文越等令俟延绥虏众远遁方还大同越寻已引还至偏头关而延绥警报不息兵部请责其擅回之罪  上曰罪不必究宜令越等就屯宿彼中密迩延绥有刍粮之处酌量虏势进讨勿辄退避致误事机○庚午巡抚山东右副都御史翁世资奏参政张绅马进监督辽东粮储当岁一交代二人互相推调迁延不行请究其罪  上俱宥之命该监督者即往如再延缓不宥
　　○辛未遣刑部左侍郎曾翚等循行天下考察官吏得失访求军民利病时兵部尚书白圭等言陕西延庆平凉等处人民累遭寇掠加以官府酷虐转徙流离困苦已极今东作将兴倘有不加意赈恤使得尽力耕农窃恐秋成失望民饥盗起况又四川疮痍未瘳两广盗攘未息疫疠大行于闽粤灾异迭见于淮南且连年四方旱潦相仍南北畿甸河南山东雨雪愆期二麦槁死而荆襄流民动以数十万计衣食所迫奸盗由之思患预防不可无策乞简命两京贤能大臣循行天下考核政事得失黜罢不才官吏询究军民利病便宜兴革其有巡抚官者就委施行务使人沾实惠以副委任之意  上谕圭曰恤民安边诚为急务卿与吏部即计画以闻于是圭与吏部尚书姚夔等议狭西山西山东湖广荆襄两广贵州南北直隶俱有巡抚都御史江西亦有抚民按察使赵敔云南多系土官衙门不必遣官惟河南四川浙江福建及直隶大名等府无巡抚官拟以南京户部右侍郎黄琛往河南南京右佥都御史吴琛往四川户部左侍郎原杰往浙江右副都御史滕昭往福建大理寺少卿宋旻往大名等府议入  上命刑部左侍郎曾翚往浙江而以杰往河南昭往福建琛往四川旻往大名令召赵敔还京待缺而命南京大理寺卿夏时正往江西召巡抚湖广都御史罗箎掌南京都察院事而以吴琛代之巡抚赐翚等敕曰朕自临御以来励精图治惓惓以保民为心而比岁水旱相仍民多艰窘所在有司默不以闻致下情不得上通上泽不得下施轸念及此良切朕怀今特命尔等巡视府县奉宣德意考政治得失问生民疾苦选委都布按三司各一员督令抚安军民禁捕盗贼民有流移未复者设法招抚饥窘无聊者量为赈济无牛具种子者悉为措给强暴害众者严加惩治冤抑未伸者即与辩理徭役可省者省之科徵可停者停之务使人受实惠不致失所仍考察诸司官员奉公守法廉明仁恕者以礼劝奖贪酷害民者为民老疾罢软误事者致仕冠带闲住须察民情好恶之公以为去留军职害军误事询察得实一体罢黜应问罪者四品以上参奏拏问五品以下并军民词讼俱送按察司巡按御史问理或尔就量情发落凡一应军务民情利所当兴害所当革者悉听便宜处置干碍地方重务宜具奏区处尔受兹简委务上体朝廷仁恤之意下念地方关系之重尽心所事俾盗息民安无意外之虞斯称所委如或施为苟且处置乖方事无实效责有所归勉之慎之毋自怠忽待秋成无事之后具奏回京
　　○郑王祁锳奏内使孟成不听约束且搜出私匿妖书等物请治以罪  上命所在官司械至京鞫之
　　○福建按察司奏琉球国使臣程鹏进贡方物至福州与委官指挥刘玉私通货贿俱当究治诏逮玉治之而宥鹏
　　○壬申敕谕文武群臣曰朕绍膺景运六载于兹夙夜靡宁图惟治理而自冬徂春灾异荐臻雨雪不降朕虑民生弗遂忧切于怀衣惟灾咎之徵必由人事感召岂朕德有不敏而政多鈌欤抑尔群臣分理庶政者因循怠缓弗克竭诚尽心以辅朕之不逮欤循省所自宜各任其责致交修之诚朕将亲率尔文武群臣于二月二十八日恭诣山川坛请祷先期致斋三日其各洗心涤虑乘诚敬以格神明励公勤以修职业务臻实效母事虚文六部三法司任政刑重寄宜公同计议凡政事未善刑罚失中可更张者并有惠利可兴举冤抑可伸理者悉条具以闻毋有所隐朕将举而行之庶几以此诚心实政仰答天心致休徵之应以福生民尔等其钦承朕命毋忽于是吏部等衙门尚书姚夔等官合奏臣等仰惟  皇上聪明仁孝格于天心致灾之由责在臣等顾乃重忧宵旰俯赐勉谕缅怀尸素实切汗颜伏望恕臣等不职之罪罢归田里别用才贤庶几爕理得人天意可回矣  上曰朕以旱灾特敕尔等修省今却连名辞职此岂应天以实之道不许事有当行者可速议以闻
　　○授进士徐霖张宽为翰林院检讨教官董亮王相为待诏监生独孤高胡深为中书舍人时忻王出合读书命霖等侍讲读也
　　○癸酉延绥总兵官署都督佥事房能等奏迩者河冰将解虏寇未退闻欲潜据河套度夏扰我耕农况延绥境土平衍无险可据堡多兵少防御实难请留都御史王越所统大同宣府官军及徵补西安等卫操戍之逃亡者更命镇守狭西都督白玉选精兵数千应援事下兵部言王越军已移文留之西安等卫逃亡军士计有八万余人摘守兰县靖虏延庆者亦万五千余况其地迩延绥易于调遣宜令巡抚都御史马文升等量于此数处选摘精兵万人令都督白玉参将周海统之分布延绥要害之地协助战守待寇宁之日取回从之
　　○韩府褒城王徵钜奏府中校尉有缺例须具奏补充展转迁延以致累岁乏用乞视乐平王奏准事例左营有丁欲捕者从之无丁则就于所司佥补兵部覆奏以所言为便准行天下王府知之岁终仍令各布政司类报永为定制
　　○甲戌乌思藏把尔丹撒失地面番僧锁南坚卒等洮州卫牙杓等簇番僧锁南劄等岷州卫剌节等簇头番人柒答节等各来朝贡马并佛像氆氇盔甲等物赐彩叚表里等物有差
　　○降辽东署都指挥佥事刘璇为义州卫指挥同知带俸差操坐备御失机故也
　　○以福建沙尤等县兵旅相□仓粮不敷开中本处转运司盐课二十万引每引米四斗
　　○河南鲁山县天鼓鸣
　　○乙亥六部三法司等衙门尚书姚夔等奏比奉敕谕命臣等条具政事未善刑罚失中可畏张者并惠利可兴举冤抑可伸理者以闻臣等愚昧无知谨会议如左一南京  祖宗根本所在接连荆襄控制江淮形势至重比来灾异多见于此乞谕守备内外官脩城池练军马并严整操江船不可视为故事仍时令给事中御史巡视之一天下诸司官多不职未能宣布德意以安生灵乞谕巡抚巡按并布按二司严为考察且裁革冗员以闻一两广并陕西固原等处兵革之后民多死徙闲田有人承佃者税粮即令代纳无人者免徵仍具数奏报勿得欺隐一河南山东北直隶土田洪武永乐年间许民开种永不起科高阜低洼处所听其采柴草鱼鰕以自给比来王府及势家多谓空地弃闲请为已业民无田者仍佃种之每亩纳谷二斗或三斗者人多怨咨自今可定其数瘠土纳五升沃土不过一斗仍谕势家勿得请闲田与民争利一在京卫所军职一卫指挥有二三十员者一所千户有七八员者每公移必一一佥押然后行之多事扰民乞自锦衣卫外俱视诸司职掌定额罢其老疾庸懦者每指挥缺员则令掌印并首领属吏保之千户令指挥保之俱要各循其序兵部仍具名以闻一南北直隶河南山东诸州县有民少马多者又有堪餋马州县原未餋马者往往奏不已请下巡抚督诸司并太仆寺丞审视为均其役或有盗去死亡者先令富家买补力不及者缓之一旧例诸官九年称职升二级比因会保之例多得骤迁者继今宜罢此例一两京法司系囚凡杂犯死罪以下即为分理或两造未备大辟可矜者奏闻区处一军职所犯非死罪以下三年中能改过自新才堪任用者在内兵部在外巡按御史并按察司具＜锍-釒＞以闻复起用之一先奉诏文武官以罪逃者俱罢其职著为令俱其问所犯不同自今罪重者罢之轻者论以常例一在外文武官坐事有赴于京者法司不为分疏或恐冤抑自今乞令别遣人覆视之一南京马快船往往利人雇直之赀所载官物无多而私货倍之沿途扰民其弊不一自今乞谕所司禁约巡河御史紏察凡所载如马槽之类止令工部自造罢南京转送一诸州县清角□羊军役间有亲老一丁者听于近卫著藉原伍除名里长亦不得因缘为奸一枷禁罪人私杀耕牛者半年违例匿税者或一月或三月禁锢日久恐至伤生继今乞枷半年者减为三月三月者减为一月庶全其生一官军并军余有诬人罪者就以所罪抵之或调边卫立功或遣极边瞭哨盖此辈多不识字状牒往往倩人为之误触刑章不得脱解乞视旧例令其运甎佣工赎罪庶为适中一诸州县岁造叚匹不中用者倍征之乞暂赐停免苏松杭嘉湖五府织造局止令各府掌印官提督原遣内官堂长等暂取回京一白河抽分竹木局去京三十里非□旅所由止抽细民柴炭间有至广积局重抽者乞罢白河之局一芦沟通州二抽分局积弊最多自今乞工部都察院各遣一官同内官抽分敢复欺隐者论之以法一各都司卫所岁造军器所用之物皆军民襍办之多逋负者乞暂免今年岁办及弓箭弦条之类以苏民困一在京巡逻官校访察阴事间有报复私讐中以飞语亦有为人诬连被掠首服者法司因而罪之乞自今一一详覆务得其情庶几冤抑得伸臣等惟  陛下一身宗社生灵所萃可忧之事殆不止此天下水旱灾伤干戈盗贼无日无之可忧也贤人或未用小人或未远可忧也正道或未脩邪术或未屏可忧也陛下欲一一闻之必询诸近臣而后得乞令内阁每五日一＜锍-釒＞天下事宜以闻  陛下时御便殿召问其所以处之之方无所疑者即下有司行之少有所疑退而审之而后行则于天下之事皆在  陛下照察之内乃若内庭之间处后妃则思恩爱之均御群下则思仁惠之漙宴乐必思其节赐予必思其当斋醮非内侍所当为库藏非盗贼所可入皆宜裁正而慎防之  陛下处内庭如此处外朝如此清穆肃雍恭已南面动与天游静与道会而人心不和天道不顺者无有也＜锍-釒＞入诏曰庄田子粒不必定数但不许多取军职坐事带俸差操并文武官有罪在逃及马槽清军等事循旧例行叚匹免倍征督造官取回一员堂长等留之白河抽分局不必革通州五处每处止遣主事给事中御史各一员内官罢遣其余皆如所议行之
　　○鲁府乐陵王泰＜礜-石土＞薨王靖王之子也母妃刘氏永乐甲午生宣德丁未册封乐陵王至是薨年五十有七讣闻辍朝一日赐祭葬如制谥曰恭惠
　　○丙子清明节  上遣秀王见澍祭  长陵  献陵  景陵  裕陵礼部奏每年清明节例遣驸马二员文武百官分投行礼今秀王诣陵百官宜随班行礼从之
　　○遣内官祭  恭让章皇后陵寝
