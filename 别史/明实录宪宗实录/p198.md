<!-- { "loadSidebar": true } -->
　　○命四川播州宣慰使杨辉子爱袭父职旧制土官袭职必先三司按实奏请而后许正统末苗蛮聚众寇边时辉父纲不任职朝廷因土官安抚犹恭等请特命辉越制袭职至是土官同知罗宏奏辉有疾欲援例令爱就彼袭职兵部以其夷人宜俯顺所请  上乃命爱袭职仍敕爱与宏率土兵从总兵官剿贼
　　○甲申英国公张懋合皇亲驸马文武大臣科道等官上言敬惟  皇子年已长成国家根本实系于此伏请早建大议正位东宫以慰天下臣民之望以绵  宗社无疆之福  上批答云览奏具悉卿等忠爱但储副事重姑俟皇子年龄稍长行之
　　○乙酉卯时日生左右珥重半晕背气皆青赤色鲜明
　　○命故宁晋伯刘禄弟福袭爵岁给禄米八百石米钞中半兼支
　　○丙戌遣内官祭中霤之神
　　○甘肃镇守总兵巡抚等官右副都御史朱英等奉敕议上边方事宜以为比年外番所进马驼虽有高下不宜简斥贾怨宜即其马印记上者进京次者给军下者入驿传驼亦即验收在官易马骑操可也又夷人入京近例止许什一而留边者多往往忿争构隙宜量宽禁例而倍其人数则夷情少慰矣事下礼部覆奏从之
　　○丁亥庆府安化王秩炵奏故长子镇国将军邃墁所遗诸幼无以餋赡请增禄米  上命岁与食米三十石
　　○奖谕襄陵王冲炑女清涧县主并孙辅国将军徵金□癸妇王氏孝行王奏县主以生母夫人病剧刲股肉啖之遂愈又孙徵金□癸病危妇王氏刲股二脔瀹汤灌之遂苏乞赐奖谕以为劝励礼部谓刲股之事恐致伤生例不旌表未敢擅拟  上持致书襄陵王曰承喻长女清涧县主割股以奉母孙妇夫人王氏剜肉以疗夫此诚曾叔祖平日躬行实践致慈感化孝义萃于一门良足嘉美特致书奖谕清涧县主并夫人王氏自今宜益敦孝行表励风俗实宗室之光也专此以报惟曾叔祖亮之
　　○命故羽林前卫带俸都指挥佥事尚都子福常袭父原职本卫指挥使
　　○己丑旌表节妇徐氏等五人徐氏江西余干县民刘守诚妻年十九而寡遗腹生一子清誓不他适餋舅姑以终其身来失里山后人济阳卫指挥同知杨智妻智坐事谪戍以北征死子方九岁誓不更适各旌其门曰贞节孙氏江西庐陵县民刘遂妻胡氏刘瀹妻胡氏刘润妻一门三妇俱早寡不贰聚处纺绩共餋舅姑年皆七十余并旌之曰三节之门
　　○辛卯命故中都留守司都指挥佥事何俊子麒袭父原职凤阳右卫指挥使
　　○壬辰赐周府镇平王子堠第二子名曰同铹第三子名曰同＜釒爵＞
　　○免庐州府之六安州舒城合肥县凤阳府之五河太和县扬州府之通州高邮州如皋兴化泰兴仪真江都县及和州秋粮豆共十一万四千七百余石高邮扬州仪真凤阳中右留守中左怀远凤阳长淮  皇陵等卫屯田子粒共二万九千一百石以水灾故也
　　○癸巳巡抚两广右副都御史吴琛等奏天顺八年诏广西土官袭职令三司委官保勘就彼冠带间有徇私者听巡按御史紏举比年保勘者惮其地方险恶且嫌于馈送之谤不肯亲临其三司掌印官亦因循不理甚至有十年未得承袭者人无统束事皆废弛自今保勘者乞限半年内定名会奏违者总镇等官劾之下吏部覆奏从其议仍行四川云贵等布政司著为令
　　○乙未镇云南金齿腾冲副总兵都督同知沐王□赞乞奔母丧许之
　　○丙申赐岷府江川王音土□殳岁于禄米折色内改本色一百石从其请也
　　○丁酉调河南都指挥佥事高福于湖广都司带俸差操坐犯奸贪罪也旧例军职宿娼调卫原奏止是指挥以下而无都指挥以上例至是兵部以请遂著为令
　　○迤西哈密卫指挥使伯颜儿孙米列乞癿加思兰都指挥使迭儿必失子满剌哈亦力把力指挥同知哈麻里丁子答儿月失朝贡来京奏乞各袭祖父原职  上皆许之仍赐敕遣还
　　○戊戌礼部言崇王奏选继妃已择陈州卫指挥李现弟巏之女乞赐册命冠服今拟如各王继妃旧例告  庙传制遣使册封或止如淮王继妃事例不遣册使听王遣官来领金册冠服命依淮王例行之
　　○岷王音垽奏其子安昌王膺铺蒙优诏褒嘉孝行欲父子诣阙谢  上致书止之
　　○巡抚宣府右副都御史殷谦等奏宣府迤西接大同边境系胡虏出没要害之处迤东怀来永宁等处皆近内地于势稍缓先是尝命左参将孙素分守东路右参将周贤分守西路但贤更事未久其于贼情边务未能周知而素生长万全备谙地利且其谋勇足以服下请命素于贤更代分守庶委任适宜兵部请如其奏从之
　　○调前府带俸都督佥事刘能管中府事
　　○大同总兵官彰武伯杨信等奏迤北虏酋满都鲁等各遣使臣桶哈阿剌忽平章等男妇一千七百五十余人备马进贡兵部以闻  上曰使臣许五百人来京马择其良者送京余给边军骑操仍敕太监覃平通事都指挥詹昇往抚谕之
　　○庚子敕南京右都御史林总不妨院事提督巡江并巡捕官军
　　○以行人宋经知县刘魁王曰□永为试监察御史
　　○擢进士丘璐为南京吏科给事中
　　○鸿胪寺卿杨宣右少卿施纯左寺丞李瑢孙軏因天雨阴晦奏事失序自陈请罪  上以宣等职典朝仪不行敬谨命锦衣卫于午门前各杖二十
　　○辛丑翰林院编修乔维翰乞归省亲许之
　　○敕云南按察司佥事翁遂兼理屯田先是监察御史董韬以云南屯粮各随屯堡惟任军职出纳故或指荒歉折银私家或在仓虚出通关及事觉畏法则托故袭替请专设按察司副使一员理之便户部议行诸守臣覆勘  上曰不必覆勘增官太冗宜敕见任风宪官兼理之遂有是命
　　○都督同知曹安卒安直隶定远县人袭父职大兴左卫指挥使调山西阳和卫正统十四年升都指挥佥事以功升都指挥同知掌阳和卫印天顺初领兵战于黑石崖磨儿山有功进后军都督佥事复有功于倚山墩进都督同知充总兵官镇守大同至是卒祭葬如例子绅袭指挥使仍注阳和卫
　　○癸卯  孝庄睿皇后忌辰  奉先殿行祭礼遣驸马都尉蔡震祭  裕陵
　　○太子少保吏部尚书兼文渊阁大学士□辂等言臣等闻  皇子之  母病已沉重若有不讳一应礼节须宜从厚仍乞即命司礼监官奉侍  皇子过宫问视及制衰服行礼  上是之先是  皇子  母病  上命内医日往视疗至是病剧汤药弗能进命司礼太监黄赐赴阁下议后事故辂等有此奏
　　○兵部右侍郎滕昭九年考满升左侍郎支正二品俸
　　○敕巡抚湖广右副都御史刘敷赞理军务
　　○甲辰南京太仆寺卿郑悠乞致仕许之
　　○免山西平阳府诸州县去岁被灾税粮二十八万一千二百石有奇
　　○湖广总兵官左都督李震等奏沅靖等边卫控制川贵广西诸种蛮夷顷见蔡溪清水江等处苗贼攻掠获利互相效尤蜂屯蚁聚千万成群杀掠无算虽已调兵捍御但众寡不敌卒难成功欲如正统景泰年间靖远伯王骥等事例统调京营及云贵四川南直隶官军期于八月会兵收剿殄灭使无噍类事下兵部覆奏以为非宜  上曰蛮夷猾夏自古有之要在边将羁縻得宜使不敢越境为乱而已曷尝以殄灭为快其令震等与四川贵州广西参将土官人等各督兵民分屯要害以御之仍相度事机彼或肆行拒敌则加剿杀或闻风畏威则加抚谕若将来贼势果炽必欲统调官军宜俟转输既足具奏裁处
　　○乙巳  皇子  母纪氏薨追封淑妃谥恭恪庄僖辍朝三日  上服浅色衣御奉天门视事命礼部定丧葬仪注
　　○丙午设狭西秦安县陇城镇巡检司
　　大明宪宗纯皇帝实录卷之一百四十二
大明宪宗纯皇帝实录卷之一百四十三
　　成化十一年秋七月戊申朔享  太庙
　　○遣内官祭司门之神
　　○省四川成都府广丰右中前后四仓成都原设广宁广丰并广丰右中前后六仓通收米一十八万三千余石而四仓所收不及三之一粮少官多巡抚右副都御史张王□赞请省四仓而增其二仓副使各一员户部覆奏从之
　　○定拟中盐纳米给湖广边方军饷事例一两淮成化六年分常股盐十万引引米三斗五升存积盐五万引引五斗两浙成化九年常股盐十万引引二斗存积盐五万引引三斗五升云南黑白井成化七年八年盐共五万引引八斗俱于缺粮仓分上纳一湖广江西民人舍余纳米三百石者给与正七品散官二百五十石者正八品二百石者正九品一百石以上旌门不满百石者立石五十石以下有司以羊酒劳之一湖广地方考满官员凡知府同知通判推官知州知县各纳米五十石判官县丞四十石主簿及府州县首领官司狱三十石俱免赴部给由一湖广江西贵州各卫所袭替官旗凡指挥纳米六十石千户卫镇抚四十石百户所镇抚三十石俱免比试总旗纳米三十石小旗二十石俱免并枪署总旗纳米五十石署小旗四十石俱与实授一湖广江西两考役满吏典纳米一百二十石送部免办事考试就拨京考三百石者免京考冠带办事二百石者就于本布政司拨补三考满日赴部冠带办事循次入选一湖广农民愿充承差者纳米一百五十石知印二百石听缺循次拨用一湖广江西举保阴阳医学僧道官纳米一百五十石径赴吏部查照入选免各该衙门投文考试是时镇远辰沅靖州俱有苗寇急缺军饷守臣以言户部覆奏从之
　　○庚戌晓刻金星犯天樽
　　○擢理刑知县王崇之陈鼎余金为监察御史崇之广东道鼎四川道金南京贵州道
　　○辛亥  仁孝文皇后忌辰  奉先殿行祭礼遣驸马都尉周景祭  长陵
　　○左佥都御史张纲巡抚直隶尝怒都指挥张英参谒独后欲笞之英遂奏纲酣饮及擅杖方面诸事命右通政程万里往勘万里还奏纲惟乘酒杖人当罪而英奏多诬请俱逮治  上宥之停纲俸半年英俸三月
　　○癸丑升通政司左通政刘俊为南京太仆寺卿
　　○甲寅岷州卫柒笼等簇簇头番人卜都等憨班等簇簇头番人官巴等罗家等簇簇头番人戎巴僧革等洮州卫哈谷等簇簇头番人喃着等鹊中等簇簇头番人郭由等四川威州金川等寺剌麻番僧阿结藏卜等各来朝贡马及氆氇佛像等物赐彩叚钞绢有差
　　○改南京通政司左参议方汉于通政司管理誊黄
　　○甘肃副总兵都督同知马仪奏狭西行都司都指挥使丁铎贪淫不法数事  上命锦衣卫遣官会巡按御史鞫之
　　○戊午锦衣卫指挥使万贵卒贵山东诸城县人充吏坐事谪编户霸州成化初以女为贵妃恩历升锦衣卫指挥使至是卒命有司给赙并葬祭视常例加隆贵处闾阎曾执役公门颇知礼法每受重赏辄忧形于色见其子骄侈过度则戒其毋妄费曰官家赐物皆注于历他日复来追汝无以为偿子三人喜通达而通尤恣肆
　　○己未午时日晕赤黄色鲜明○庚申钦天监掌监事太常寺少卿童轩言比者天下布政司官因事来京多以历日分送京官所积既多至于市中贸易诸物轻亵殊甚宜通行内外严加禁革从之
　　○朵颜等三卫夷人请开马市不许辽东总兵官都督同知殴信等奏三卫虏酋至边援旧例乞开广宁马市事下兵部议此虏为北虏满都鲁所驱离彼巢穴潜避近边故欲求市易以济其急宜令信等谕以不可且俾还故地  上曰马市久罢不许果彼为北虏所迫暂令于近边三四百里外屯驻虏退即还故地
