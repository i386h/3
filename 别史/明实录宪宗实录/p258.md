<!-- { "loadSidebar": true } -->
　　○甲子户部议巡视江西右侍郎金绅等所奏事宜一原拟以两淮两浙盐银分赈江西等三布政司近止两淮运司角□羊到银一万六千两赈济不给乞量拨淮浙存积盐数十万引就彼召商于缺粮府县上纳银米以备赈济一江西府县有缺阴阳医学僧道等官许令纳米二百石径送吏部入选免其考试一江西大小衙门官员当赴部给由者六品以下纳银三十两或米三十石八品以下十五两或米十五石于缺粮县分上纳免其纳由一江西文武衙门吏典承差役满者许于布政司纳银三十两吏典送南京办事承差送吏部免办事就令听选一江西舍余军民人等出银二百二十两或米二百石授以七品散官银一百六十两或米一百五十石授以八品散官仍乞通行浙江等处有如数输米者冠带旌异如例一九江钞厂已奏准折收米谷银钱留九江府卫及南康府赈济凡三越月得米六千余石尚未足用乞自本年七月至明年九月仍折收银米以终惠一方议入诏如议行　　○立罕东左卫于沙州初西宁所辖罕东卫番夷奄章因与诸簇相讎杀流落于故沙州卫地朝廷许其于此牧放岁纳茶马于肃州其后部落日蕃与罕东益不相统摄奄章子班麻思结既以功历升都指挥使而卫尚未立至是其孙只克请如罕东赤斤例降印立卫守臣以闻下兵部议以为西番诸夷密迩甘肃其安靖骚扰实系边方一带安危曩者土鲁番速檀阿力并吞哈密七八年间罕东诸夷各不相保边境亦为之不宁今虽译报速檀阿力已死而克伯速檀又欲占据其地大者亦速牙兰等尚相讎杀罕东赤斤苦峪又各有嫌隙设使沙州更无统摄又复如前则边方愈见多事今宜如所请于沙州立为罕东左卫令只克仍袭都指挥使以统之  上从其议○夜月犯垒壁阵西第五星
　　○乙丑户部尚书翁世资以子瀛已援例为国子监生而死再乞以子泗入监许之
　　○致仕右副都御史夏埙卒埙字宗成浙江天台县人景泰辛未进士初为御史出按广西福建俱以风采闻天顺初奉敕清军江西时镇守太监叶达怙势凌物三司官俱下之惟埙能与之抗尝条奏达不法数事以闻故达终埙按治时不敢肆天顺六年擢广东按察使转右布政使甚得民心寻迁江西人咸喜曰是能抗叶太监者未几升都察院右副都御史巡抚四川在四川虽不久而民夷畏服引疾求退章凡四上乃得请时年四十九归杜门养亲有过之者亦以疾辞不报又五年卒讣闻赐葬祭埙刚介廉洁不屈意于人推鞫得情所至无冤抑然性颇涉高亢且不耐事故卒以龃龉而不得尽行其志子鍭亦举进士
　　○夜火星犯灵台上星
　　○丙寅朵颜卫都督阿儿乞蛮弟影克帖木儿等来朝贡马赐宴并衣服彩叚等物有差
　　○云南缅甸宣慰使司贵州程番府金筑安抚司洪番长官司湖广施州卫金峒安抚司各遣人来朝贡象马并金银器西洋布等物赐宴并衣物彩叚等物有差
　　○太子少保刑部尚书林聪左侍郎杜铭右侍郎张蓥以在部赃银被盗具奏服罪诏宥之
　　○丁卯太监怀恩传奉  圣旨升太医院院判蒋宗武为院使
　　○巡抚湖广左副都御史刘敷以疾乞致仕许之
　　○庚午户部奏山西保德州仓成化十二年以来凡四被火前后焚草一百四十八万余束守备都指挥郭瑄副使蔡麟知州刘昌防范不严请俱逮治从之○命左府都督佥事白瑜管前府事
　　○夜月犯天囷南第二星
　　○辛未升湖广左布政使吴诚为右副都御史巡抚湖广
　　○户部议漕运巡抚等官所奏事宜一漕运船遭风失火例应所司给料成造近皆视为不急之务宜趣各该司府州县及清江卫河二提举司急为补造一卫河提举司造船人匠五百四十余名多逃故及不通匠艺者乞如清江提举司例每一名季纳银一两八钱官为收贮遇有工役支给佣工庀事一清江卫河二提举司造船木料三年两泒于各布政司府州买办近减其半军士连年陪补甚艰乞仍旧泒买或将浙江湖广芜湖三处抽分木植尽贸为银送二提举司支用一各处铁斛近为更铸乞将新斛给发兑粮司府放粮水次仓及把总等官遵用而尽收其旧斛一苏松常镇嘉湖杭七府民馈饷频劳财殚力屈乞敕两京内外管粮官随即收受毋或留难多收一南京光禄寺饭米官员所用者少而厨役人等日支十分之九乞自今两京祗待近侍官及使臣方许白熟粳米其余不分颗粒大小概为支给一苏松所属卫所俱沿海备倭之地合准二府起运米改留本府备用一常州府新设靖江县事务繁剧合准增县丞主簿各一员仍设阴阳医学僧道会司一南京金川门中和桥马草合准于直隶苏常等府每草一包折米四斗徵银三分为脚价纳南京各卫仓一汝宁府所属光州宜增同知一员西平遂平息县各增县丞一员一河南都司所属卫所旗舍有犯重罪例拨宣府沿边哨了相去三千余里类多逃窜况一人发遣役差军丁二名押解往回数月有妨差操宜令今后囚犯改发偏头紫荆等关哨了一四川成都城池坍塞合行都布按三司量役在城军快修浚一松潘东南二路番夷相杂粮饷最急宜令四川布政司将松潘仓粮每年加派一万余石计价收银以折官军月俸一顺天府顺义县土城坍塌合准起军民夫修筑一狭西华亭县三乡川顺天府三河县泥洼铺顺义县牛栏山宜各设巡检司一蓟州永平山海等仓倾坏宜令巡抚管粮官督官修理若因循误事即夺俸拟罪一各处仓驿收积粮料草束皆为备边之具近多亏折浥烂宜行该府州县今后各驿官吏各仓攒典代去者查盘起送若有前弊即如数追陪一蓟州等仓收受粮料近年通同收买为弊甚多宜行巡抚巡按及管粮官收买五石以上者重寘于法仍将原买粮尽没于官议入  上曰船料既不给再增木价银三千两南京光禄寺粳米计官员食用外厨役人等与次等未用余如议
　　○壬申辽府衡山王贵煘薨王简王第十九子也母夫人谢氏永乐辛丑生正统丁巳册封为衡山王至是薨年五十有九讣闻辍朝一日赐祭葬如制谥曰恭惠
　　○升吏科给事中李俊礼科左给事中成实吴原刑科给事中赵艮为都给事中授进士韦斌宋琮杜明韩重林荣孙博韩镐夏祚刘聪高纶陈瑞赵璧李王□赞马龙周纮刘玑吴道宁为给事中俊吏科实礼科原兵科艮刑科斌琮户科明重荣礼科博镐祚纶聪瑞兵科璧王□赞龙刑科纮南京吏科玑兵科道宁刑科
　　○命大兴左卫都指挥佥事刘宽子镇代父原职本卫指挥同知
　　○诏修南京内外河道先是南京监察御史何舜宾奏南京城内外河道淤浅宜发丁夫＜锍-釒＞浚下南京工部暨守备等官按视以为宜如所奏其工力于京民丁多而家富者量役之及江浙苏松等府大户运粮至京亦令量助仍令舜宾等管理听其设法以补不给从之
　　○癸酉赐辽靖王豪墭妃佘氏岁支米一百石
　　○甲戌南京守备成国公朱仪奏  孝陵大风扷木压损城垛且殿宇及明楼金门碑亭诸处岁久亦多损坏俱宜遣官修理  上曰风拔  皇祖陵寝树木天变岂无为乎朕祗畏天戒栗焉不宁其令朱仪具以朕意祭告  孝陵仍亟行南京所司凡城垣压损及殿宇之年久颓坏者修葺之
　　○乙亥太子少保礼部尚书邹干以疾乞致仕有旨卿历练老成朕所倚用宜尽心职务不允所辞干时年七十有一矣
　　○赐晋府故辅国将军奇洸夫人淮氏并宫眷岁支米三十石
　　○夜月犯天鐏上星
　　○丙子敕魏国公徐俌往南京奉祀  孝陵兼管南京左军都督府事时驸马都尉石璟乞还京养病也
　　○增给代王成炼岁禄本色一千石时王奏欲修造本府乞将折色禄米改支本色以供其费故也
　　○直隶无锡常熟二县地震有声
　　○夜西方流星如盏大青白色有光自天囷西北行至近浊
　　○戊寅赐锦衣卫带俸指挥使万通两淮余盐五千引从通请也
　　○宥巡抚宣府都御史张颐等罪时虏寇西高山台杀虏人畜事闻诏鞫治百户陈演指挥张琏胡玺不能堤备之罪而分守参将都指挥孙素右监丞张义镇守总兵官周玉及颐皆宥之○庚辰太监李荣传奉  圣旨升禅师结斡领占为国师冠带监生卢英为鸿胪寺序班
　　○调刑科都给事中赵艮为四川卢山县知县太监汪直奏艮先为给事中时上言不谨有失大体且行事轻浮难居言路命吏部调外任时礼科给事中王坦欲升刑科而以艮年劳居先不得如志坦山东人也直此奏盖出尚书尹旻学士刘珝之意云
　　○南京致仕兵部尚书兼大理寺卿程信卒信字彦实直隶休宁县人先世谪戍河间遂居焉登正统壬戌进士授吏科给事中虏犯京师信奉敕协守西城上言兵备五事多见采纳迁左给事中因灾异言固本十事时  英庙在南宫信首劝  景皇帝隆孝友之实以答天心之仁爱其余亦切时务升山东右参政以忧去更任四川天顺初奉表入贺留为太仆寺卿明年转左佥都御史巡抚辽东都御史寇深劾信轻听佥事胡鼎按都指挥夏霖事失实调南京太仆寺少卿踰年召升刑部右侍郎居母丧  上初即位起复为兵部左侍郎成化三年进兵部尚书提督四川贵州军务征山都掌蛮及九姓土獠事平加兼大理寺卿六年敕往南京参赞机务十一年以疾乞归居休宁者四年至是卒年六十三讣闻赠太子少保谥襄毅赐祭葬信性豪放历官中外三十余年多有劳效然强愎好胜所至与人不合每为言者所论而功过自不相掩云
　　○夜金星犯天江南第一星
　　○辛巳夜木星守井宿○壬午以明日十月朝遣驸马都尉周景杨伟分祭  长陵  献陵  景陵  裕陵游泰祭  景皇帝陵寝
　　○遣内官祭  恭让章皇后陵寝
　　大明宪宗纯皇帝实录卷之一百九十四终
　大明宪宗纯皇帝实录卷之一百九十五
　　成化十五年冬十月癸未朔享  太庙
　　○遣内官祭司井之神
　　○钦天监进成化十六年大统历  上御奉天殿受之给赐亲王及文武群臣颁行天下
　　○以冰雹灾免宣府前左右三卫并兴和守御千户所子粒细粮共一千四百四十余石谷草三千六百余束
　　○甲申肃府汾川王贡錝以府第被灾三丧未举请赐肃简王截支禄米凡六月以营葬事又伊府西鄂安僖王諟鈌妃李氏奏王以六月薨禄当截支缘男幼未封夫丧未举请俟年终停支  上曰朕于宗藩笃念亲亲之谊每事务从优厚今汾川王西鄂王妃俱乞给停支禄米以资丧葬之费览奏不觉怃然其悉如所请给之
　　○乙酉升南京鸿胪寺卿袁恺为南京光禄寺卿九年秩满也
　　○升礼科给事中王坦为刑科都给事中
　　○复除广东布政司右参政卓天锡为山西左参政
　　○缅甸求孟餋贡掌地不许缅甸宣慰卜剌浪等奏昔麓川思任发叛朝廷敕有能擒获者以麓川孟餋地与之后臣擒思任发叛其妻子以献而不蒙赐地今思洪发复欲夺贡掌地贡掌乃缅甸朝贡驻泊之所乞与缅甸且今所遣金齿卫军余李让乞今为冠带把事以备役使兵部尚书余子俊等以为思任发族属累经赦宥思洪发不闻有过岂可夺其土地李让中国人而与为把事是变于夷也宜勿许  上令兵部谕其使臣曰朝廷一视同仁无间华夷凡经赦不再犯者俱不复治孟餋贡掌是尔朝贡往来之所已诏边臣谕思洪发凡尔使经过不得阻滞李让听该管官司专遣伴送往还勿令奸人搀夺＜矢见＞利尔其体悉朕意毋得复有所望
