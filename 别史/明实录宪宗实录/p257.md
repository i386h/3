<!-- { "loadSidebar": true } -->
　　○庚辰升户部右侍郎殷谦兵部右侍郎张鹏俱为本部左侍郎巡抚顺天等处右佥都御史阎本为户部右侍郎巡抚大同右副都御史李敏为兵部右侍郎
　　○朵颜福余泰宁三卫虏酋各奏报迤北满都鲁癿加思兰已死且请从便途入贡并求开市兵部言三卫意在邀功希恩宜令辽东守臣即在边犒赏仍谕以朝廷恩威俾坚归附之心诏从之
　　○巡按辽东御史杨徽奏虏入抚顺蒲河边境虏掠人畜请治备御都指挥罗雄陈玺等失机之罪并劾副总兵吴王□赞镇守太监韦朗总兵官缑谦巡抚都御史陈钺亦宜究治得旨罗雄陈玺令戴罪剿贼余皆贷之
　　○壬午四川长河西鱼通本部儿思刚等处哈思牒等寨头目端竹巳等各来朝贡方物赐宴并彩叚绢钞有差
　　○癸未升河南左布政使孙洪为都察院右副都御史巡抚大同
　　○通政司右通政边镛以母丧去任
　　○漕运总兵官平江伯陈锐等奏左佥都御史李纲总督漕运兼巡抚凤阳等处廉明勤慎殁于王事例止得一祭乞特为赐葬  上从之命不为例
　　大明宪宗纯皇帝实录卷之一百九十二
大明宪宗纯皇帝实录卷之一百九十三
　　成化十五年八月甲申朔太子少保礼部尚书邹干乞致仕诏曰卿年虽老精力尚健宜勉副委任不允所辞
　　○旌异福建邵武府知府冯孜狭西陇州知州陈俊真定府宁晋县知县陆愉赐以诰敕
　　○赐永宁安惠王宫人王氏食米岁五十石
　　○乙酉升大理寺右寺丞冯贯为左寺丞监察御史佀钟为右寺丞
　　○丙戌宁夏地震
　　○丁亥释奠先师孔子遣太子少保吏部尚书尹旻行礼
　　○日生背气青赤色鲜明
　　○戊子祭  大社  大稷○己丑增宁阳侯陈瑛禄米二百石米钞中半兼支初瑛因争袭爵革其半禄至是自陈艰窘请如遂安伯陈韶例事下户部覆奏从之
　　○命故南京左军都督佥事窦显孙玺袭祖原职济阳卫指挥使
　　○辛卯增设贵州按察司副使一员整饬威清等处兵备兼理粮储屯种以监察御史何淳为之从巡抚都御史陈俨等议也
　　○南京大风拔  孝陵木
　　○调南京刑科给事中李鸾为狭西秦州判官先是鸾奏南京工部所属每年造船虚费官钱及匠作盗卖官料事下南京工部核鸾奏多妄故调之既而南京科道交章以为言官言事虽有不实无非为国乞宥鸾罪  上以事已处置不从
　　○癸巳  孝慈高皇后忌辰  奉先殿行祭礼驸马都尉石璟承命祭  孝陵
　　○靖远伯王添卒添字天锡直隶束鹿县人故靖远伯骥之孙瑺之子成化八年袭父爵至是卒赐葬祭如例子宪嗣
　　○甲午修理  天地山川坛  大祀太岁等殿
　　○乌思藏阐化王遣禅师都纲远丹坚参等朵甘宣慰使司遣番僧舍剌星吉等各来朝贡方物赐彩叚绢钞有差
　　○金星昼见于未
　　○乙未旌异桂林府知府金纯武昌府知府秦夔济南府知府王璟杨州府知府周源庐州府同知李弼太原府同知李凤霸州知州蒋恺广德州知州周瑛深州知州韩儒通州知州方璟六合县知县唐诏藁城县知县李兴阳曲县知县宋宾赐以诰敕
　　○命户部郎中裴慧万山徐虔员外郎李绅主事刘琼齐文陈蕙巡视山东河南南直隶徐州凤阳淮安北直隶永平河间等府州被水地方时户部尚书杨鼎等奏请差部属七员章内止书六员姓名又遗河间府有旨问其故鼎等自陈请罪  上命停鼎俸三月余悉逮问适所遣郎中万山坐罪以员外郎梁谨代之
　　○丙申太傅会昌侯孙继宗自陈年踰八十耳目昏聩乞罢府事休老于家且欲及今得见其子王□赞授官为幸诏曰卿年虽老朕所倚毗宜力疾莅事不许退休王□赞姑置之
　　○夜北方流星如盏大青白色有光自紫微西藩东北行至近浊
　　○丁酉南京都察院左副都御史胡拱宸乞致仕不许
　　○木星昼见于午
　　○己亥太子太保抚宁侯朱永自陈昔尝将兵南征荆襄北伐胡虏屡获克捷当时与臣同功者进爵至再至三而臣仅加一级乞申议之诏兵部参酌以闻兵科给事中驳其奏言论功行赏具有成宪况永前功已录历时已久今复奏扰有违成命兵部请自  圣裁上以永功既与王越同各许其一子世袭锦衣卫百户仍岁加永禄米六十石
　　○太子太保丰城侯李勇以疾请解兵柄乞往南京调治诏曰卿宜在京调治勉进药物不允所辞
　　○辛丑定永平等仓开中成化十三等年长芦存积盐七万引原拟引米五斗后减为四斗今减为三斗五升两淮常股盐三万引原拟引米五斗今减为四斗五升存积盐五万引原拟引米九斗今减为七斗二升两浙常股盐三万引原拟引米三斗五升今减为三斗二升存积盐四万引原拟引米五斗今减为四斗五升
　　○壬寅赐故周府镇国将军子土□寻宫人严氏并女食米岁五十石
　　○锦衣卫指挥使朱骥奏旧例锦衣卫差官于各处勘问俱由法司奏准移文本卫选差具名回报请给批文近牛循掌卫事始具名请旨点差乞如旧例为便诏今后差官勘问仍选官＜锍-釒＞名具奏
　　○韩王偕灊有罪革禄米三之一降辅国将军徵鍒为庶人初偕灊与徵鍒及弟徵鋗互讦奏不法事命官往按之得偕灊占地违例私纳赂遗及强娶部下已聘妻徵鍒搏人致死诬告兄以重罪徵鋗家法不谨状刑部请治罪故革降有差
　　○增置广东韶州府英德县主簿一员从巡抚都御史等官言其户口日繁故也
　　○甲辰赐沈王幼＜土学＞第二子名曰诠鉌第三子名曰诠鏋陵川王诠金□梦第五弟名曰诠鉼
　　○丙午右府带俸富阳伯李舆卒舆直隶舒城县人永乐二十二年父富阳侯茂芳坐事革爵命舆为指挥佥事天顺初诏复伯爵至是卒赐祭葬如例子钦仍袭指挥佥事
　　○丁未祭太岁风云雷雨岳镇海渎山川等神
　　○遣旗手卫官祭旗纛之神○戊申定辽东等仓中盐则例河东盐五万引引米五斗长芦盐七万引引米四斗五升两淮盐四万引引米一石三斗两浙盐四万引引米九斗
　　○命湖广都指挥同知田凤子祯代父原职蕲州卫指挥使
　　○己酉遣户部尚书翁世资祭太仓之神
　　○遣顺天府官祭宋丞相文天祥
　　○命恭顺侯吴鉴武进伯朱霖成安伯郭鐄丰润伯曹振彰武伯杨瑾清平伯吴宗为正使尚宝司司丞彭颐吏科给事中潘洪户科给事中齐章礼科给事中王坦刑科给事中邹骐工科给事中林元甫为副使持节册封襄府襄世子祁镛为襄王沈王庶长子诠钜为西阳王晋府交城荣顺王庶长子镇国将军钟金□处为交城王西城兵马副指挥张益女为交城王妃周府胙城荣顺王庶长子镇国将军同＜厥金＞为胙城王夫人齐氏为胙城王妃淮府永丰王见净夫人张氏为永丰王妃南城兵马副指挥苏真女为唐府颖昌王妃
　　○赐周府故镇国将军子壒宫人樊氏并幼男食米岁五十石
　　○庚戌命金吾左卫带俸都指挥使林宏子璋代父原职本卫指挥使
　　○中都留守司都指挥佥事冀晖以部下官军操备失期罪坐赎杖还职
　　○辛亥郑府河阳王见沩薨王郑王之子母韩氏成化乙酉生丙申册封为河阳王至是薨年十五讣闻辍朝一日赐祭葬如制谥曰怀简
　　○命遂安伯陈韶坐神机五千营○升署都指挥同知孙安为中都留守司署副留守
　　○壬子礼部奏今岁冬至在十一月朔旧例以是日颁历二礼难于并行请会翰林院定议  上命免议以十月一日进历
　　○太仆寺少卿吕雯将朝时于左掖门外廊下坐对仪仗为鸿胪寺序班所劾下法司问拟赎杖还职
　　○癸丑更调四川佥事李廷璋于松潘副使周正方于建昌整饬兵备以廷璋与守备都指挥陈云讦奏不和故也
　　○义勇右卫带俸都指挥佥事方昇初守备黄花镇役占及卖放军士所得不赀为部下指挥王翥所发昇亦奏翥求索财物俱下巡按御史核实刑部拟昇充军翥降二级带俸差操从之
　　大明宪宗纯皇帝实录卷之一百九十三
　大明宪宗纯皇帝实录卷之一百九十四
　　成化十五年九月甲寅朔户部奏江西府县卫所地方累岁水旱灾伤人民饥窘盗贼窃发宜为之计  上曰江西地方连年荒旱民穷盗起难保其无思患预防经国大计镇守巡视等官其加意区画赈济毋令失所
　　○乙卯夜木星犯井宿东扇北第二星
　　○太常寺卿童轩钦天监正田蓁陪祀失期诏停俸一月
　　○大理寺右少卿刘庆卒庆字本善直隶新城县人以乡举入监选授河南道监察御史成化元年有事两广命监征进官军还论功升大理寺右寺丞十二年迁右少卿至是以疾卒于官谕祭如例庆为人平易谨愿鞫狱尚宽虽无大过人者然亦无显过云
　　○丙辰运银五万两于大同籴买粮料以备军需
　　○命武成后卫带俸署都指挥佥事柳春守备居庸关
　　○丁巳  孝恭章皇后忌辰  奉先殿行祭礼遣驸马都尉游泰祭  景陵
　　○戊午太监怀恩传奉  圣旨授司礼监人匠刘能等十六人为文思院副使
　　○己未光禄寺卿艾福少卿秦玘寺丞顾祯杨惇胡恭以大祀牲为厨役所窃西厂校尉发其事福等皆下狱坐赎杖还职
　　○辛酉贵州黑苗赍果等叛命起致仕播州宣慰使杨辉会兵讨之先是辉因夭坝干既平之后即其近地湾溪奏立安宁宣抚司烂土诸夷恶其逼已至是赍果等既攻陷夭漂靖南城堡遂围安宁宣抚司时辉子爱袭宣慰未久力弗能支求援于川贵二镇各奏至于是兵部请起辉统播州土兵剿杀而以川贵二镇附近兵为助从之
　　○壬戌重阳节赐百官宴于午门
　　○升礼科都给事中唐章中书舍人胡恭为尚宝司司鸿胪寺少卿李瑢为左少卿左寺丞贾斌为右少卿右寺丞齐佑侯官为左寺丞鸣赞孙绳左宣为右丞寺
　　○降中书舍人黎昊为贵州布政司照磨先是昊奏近年该部凡遇例应请给诰敕官通候数多类总奏请撰写用宝经年颁给虽朝廷恩典所当慎重缘各官多有祖父母父母见存皆欲早沾恩泽以为生前之荣且制诰之文古今所重代言之选关系非轻今之诰敕除大臣外多照旧文书写因袭之弊已非一日又诰敕轴俱系南京织造宣德正统以前织造如法便于书写近年织造多不如法而工料所费不减于前乞敕吏部今后例应请给诰敕官不拘名数多少按季奏送内阁分散翰林院各官究实撰文仍送内阁总裁进呈发出书写请宝用毕每季颁给其轴亦乞敕工部转行南京该衙门令依宣德正统以前旧轴如法织造有不堪者究治之命下昊于狱坐奏事不实当赎徒还职有旨昊妄言变乱旧规降二级调外任
