<!-- { "loadSidebar": true } -->
　　○巡按狭西监察御史苏盛言边务三事一各边将士多遇贼不战询其故曰损失一军一马即坐失机之罪以此不敢对敌臣谓兵家胜负理势必然乞敕各边总兵等官遇贼入境务湏督军剿杀有能临斩擒斩者从公纪录如例升赏不许买夺功次万一不利亦令核实果曾率众对敌或因势孤援寡以致失利则勿加罪其有闭门坐视或见贼先退者始坐以失机重罪一狭西沿边一带台堡俱有守备官员迩者率多推奸避难务自保全见虏既退始出兵尾后以掩其罪虏习知其故肆无忌惮乞将各营堡守备官员公行查选平日剥削害军闭门保全者一体黜退仍于京营选补守备或于边卫推选更补一近年狭西百姓困于供馈若于秋成之后再起人夫铲削边山未免惊扰恐生他变乞暂止此役俟年豊无事然后量起人夫修理兵部请如其奏从之
　　○丁卯蜀府汶川王友土□詹薨王和王之第五子也母妃金氏正统甲子生天顺己卯册封汶川王至是薨年三十讣闻辍朝一日赐祭葬如制谥曰懿简
　　○戊辰徙云南赵州乾海子巡检司于本州海边
　　○己巳参赞军务右都御史王越等奏守御三边策其略曰以狭西计之平凉固原实为喉襟之地今以马仪从宜防守乃是一时之权若以臣等所举周玉岳嵩未堪擢用其都指挥佥事王玺累经战阵谋勇兼优近充宁夏副将而军马不足不过徒拥虚器乞假以总兵名目镇守统制一遇虏贼表里夹击可以成功以延绥计之地方险陡军民俱有崖窑可以藏避计本处马军土兵共二万一千今官马堪骑战者不及五千而土兵全不操习则名虽二万实止五千若令土兵一体操练足得精兵一万六千其山西游击官军三千宜令在灰沟营等处屯驻复还大同游兵三千在大同右卫或朔州操守互相应援以宁夏计之本处久无边警官军少经战阵所以遇虏不能捍御虏知其然輙肆侵侮宜责令总兵官范瑾游击将军祝雄等与镇守巡抚官简练军马遇虏深入与固原靖虏庆阳等处兵并力夹击三边备御之策无急于此事下兵部议延绥等处乃虏出没之路我师虽尝斩获而渠魁未曾授首所以入寇未已况连年荒灾及今数月不雨而延绥宁夏等处累报虏情殆无虚日虏或觇我无备后患叵测王玺已充宁夏副将难以輙易大同官军于灰沟营朔州屯驻相去动千百里卒有警急亦恐调度不前况前此三边镇守总兵巡抚等官陈奏不同俱无定见其宣府大同山西兵机亦难遥度宜行王越刘聚公同计议一在固原等处一在沿边往来调度剿贼仍会三边守臣将所奏事宜斟酌以闻议入  上命刘聚在固原王越在沿边调度余如所议
　　○壬申赐延绥榆林备御军士土兵银人二两总五万二千两有奇
　　○巡抚山西右副都御史雷复奏太原府属县民言预徵粮草改运狭西榆林山路崎岖俱赍银往买但草价既高不免借贷秋成偿还多至破产比之大同宣府价增数倍况今雨雪愆期米价腾踊饥民瘟疫流离其苦万状而粮草绫绢药菓等物该纳者不下万计即今人民救死不暇乞量与宽减仍加赈济为便今计其税粮差役科工之数盖虽东南富庶大藩未见若是之繁剧者伏望  皇上轸念边隅多事生灵疾苦以派至成化九年榆林绥德大同宣府被灾之处粮草物料悉依山东真定等府宽恤事例蠲免仍发京库银数万两籴粮赈济则民命庶几可全活矣事下户部议以为粮草布花俟勘灾伤分数宽减户口盐钞农桑丝绢药果诸料并递年逋负粮草宜依例免之京库银仍宜发三万两以备赈济议入  上曰山西民困已极其悉准议行
　　○漕运参将锦衣卫带俸都指挥同知袁佑卒佑直隶颍上县人袭祖职南京留守卫指挥同知天顺七年升都指挥佥事领漕卒运粮成化初充参将令锦衣卫带俸升都指挥同知至是卒平江伯陈锐言佑转漕十余年善抚士卒以死勤事乞赐祭葬礼部以为都指挥于例不当得  上特命与之祭子勋袭南京留守卫指挥同知
　　○癸酉月犯建星
　　○命贵州署都指挥佥事刘芳子武袭父原职普安卫指挥使忠义右卫带俸都指挥同知张忠从弟珍袭兄原职本卫指挥使
　　○乙亥遣内官祭中霤之神
　　○增设狭西宁州判官一员管运粮储
　　○录榆林宁夏等处征剿虏寇功纪功兵部郎中刘洪奏总兵官武靖侯赵辅宁晋伯刘聚等征剿癿加思兰等虏寇擒斩有功官军共六千七百五十九员名宜录其功以振士气事下兵部覆请命升刘聚世袭伯王越左都御史张遐左少监余子俊左副都御史神英实授都督佥事户部右侍郎陈俊兵部郎中刘洪员外郎张谨户部员外郎黎逊主事李炯然俱增俸一级其余如所拟升赏有差
　　○丙子开中淮浙二运司存积盐课三十万引于榆林命巡抚官定立则例召商上纳粮草
　　○丁丑太常寺卿兼翰林院侍读学士刘珝服阕复任
　　○升礼部员外郎谢宇为太常寺少卿仍旧内阁书办旧例员外郎九年秩满止升二级宇自陈劳绩故得加一级为少卿
　　○擢理刑知县洪冕孙缉康文为南京监察御史冕云南道缉广东道文福建道
　　○太仆寺奏在京在外卫所并直隶保定山东济南河南开封等府成化八年孳生并陪偿马骡驹共二万四千二百十四匹
　　○命故福建都指挥同知闵忠子贤袭父原职福州左卫指挥使
　　○己卯免狭西今年夏税及农桑丝绢绵花旧所负粮草以其地凶荒故也
　　○辛巳巡抚辽东右副都御史彭谊奏六月虏自义州境入寇署都指挥佥事常凯等督兵追之至东长岭连战三十余合虏乃败北斩首九颗获马九匹盔甲器杖一千三百有奇
　　○壬午旌表孝子何文＜王巳＞等三人节妇余氏等六人烈妇张氏等二人文＜王巳＞宣府左卫军余继母卒庐墓三年沈忠直隶归德卫军祖母疮发左乳肉溃生蛆忠忧恸取蛆咽之曰宁食吾心勿伤吾祖母咂去脓血疮遂获愈父患风疾吁天祈减己年一纪以延父寿及父卒计其时适盈一纪已而母亦继卒忠号痛几绝庐墓终丧史惠福建晋江县人襁褓失父赖母鞠育甫成童即知孝敬家无余赀而餋母极滋味母病甚医药弗效祈天以身代病遂愈母卒庐墓三年邻壤田禾累年豊稔人称为豊年山又有二白乌来集墓树人皆异之称为白乌墓俱旌其门曰孝行余氏浙江鄞县人徐协妻曹氏狭西岐山县民李锡妻郑氏河南杞县民楚锡妻于氏湖广江陵县民沈彦清妻高氏山西朔州卫军余雷顺妻魏氏四川合州民陈本初妻皆夫亡守节无玷旌其门曰贞节张氏直隶归德卫舍人孟伦妻夫亡哭曰夫既死生何为以夫衣带自缢吴氏河南封丘县生员彭仪妻夫亡母以年少无子欲改嫁之托以省夫墓自缢于墓树俱旌其门曰贞烈
　　○癸未升顺天府府尹李裕为都察院右副都御史总督漕运
　　○宥南京兵部侍郎马显罪初显巡视凤阳等府为御史刘城等劾去其所罢黜官命巡按御史马进覆勘有素称廉能之人扬州府知府周源徐州知州陈廷琏山阳县知县张淮为人诬告不能明辩奏上命凡为显所枉者悉复其官显处事乖错法当逮问姑宥之
　　○甲申刑科给事中王铨以刑部尚书陆瑜久患风疾奏乞暂免朝参欲于公署治事调餋劾其贪位恋禄不能引退宜罢归田里  上谓朝廷进退大臣岂因一人之言所奏不允
　　○乙酉  孝庄睿皇后忌辰  奉先殿行祭礼遣驸马都尉王增祭  裕陵
　　○丙戌镇守蓟州等处太监龚荣等奏六月十七日虏寇犯边与右参将李铭各率兵追剿失夜不收三人皆由分守奉御李俊总兵都督冯宗巡抚左佥都御史张纲失于严督请治其罪且俱自劾兵部言遣兵哨贼分所当为因而罪之恐后规避误事命姑贷之
　　○右参将都指挥佥事李铭犯隐匿军情等罪为巡关御史王浚奏发铭因奏浚挟私妄言命官推问拟铭降充总旗已而镇守太监龚荣等奏铭守边部下人多悦服命特宥之止停俸三月浚亦置不问
　　○丁亥升福建布政司右参政赵昌为山东右布政使
　　○戊子升湖广布政司右参议刘观为福建右参政工部郎中蔡志为河南左参议
　　○巡抚宁夏右副都御史徐廷章奏宁夏地方自五月以来凡三次地震皆有声自西北而来今宁夏城西北一带乃贺兰山距宁夏城仅一舍许山之外即胡虏畜牧之地夫地道宜静今乃数震且起自西北安知非天先示我以虏将入寇之兆乎况今天久不雨秋禾被霜夏麦无收人多疫死军士饥疲殊甚灾异示警殆必有在乞遣官致祭贺兰山之神庶几感格以安地方以弭灾异事下礼部覆奏谓境内山川岳镇不同不必遣官宜行镇守巡抚等官致祭从之
　　○己丑兵部奏山东河南并北直隶地方所畜马驹例当遣官印记但岁凶民困宜暂停止从之
　　○是月直隶河间府蝗广平顺德大名真定保定并河南怀庆府大雨水
　　明宪宗纯皇帝实录卷之一百一十七终
大明宪宗孝皇帝实录卷之一百一十八
　　成化九年秋七月庚寅朔享  太庙
　　○遣内官祭司门之神
　　○运户部折粮银并太仓银各十万两于狭西榆林城以给军饷
　　○开中淮浙盐课三十万引于狭西甘肃宁夏等处仓以给边储
　　○辛卯升浙江布政司左参政邢简为顺天府府尹
　　○升砀山县知县张梦辅为颍州知州巡抚都御史张鹏荐其端谨有为故也
　　○南宁伯毛文往应天并直隶凤阳滁和等府州县印记成化八年孳生马骡驹九千一百五十五匹
　　○南京盗因风雨夜入都察院狱劫死囚三人以去守备成国公朱仪等以闻右副都御史胡拱辰因劾提牢巡风御史郭经陈壮并司狱等官罪仍自劾刑部请差锦衣卫官逮至京鞫治  上曰有罪官吏就令南京刑部取问经壮仍令戴罪捕囚拱辰姑宥之
　　○壬辰升广东布政司右参议李田为浙江左参政
　　○敕遣都督同知李文右通政刘文往甘肃规复哈密城哈密既为土鲁番速檀阿力所并累求救援兵部言哈密实西域诸夷喉咽之地若弃而不救窃恐赤斤蒙古罕东曲先安定苦峪沙州等卫亦为土鲁番所胁则我边之藩篱尽彻而甘肃之患方殷设使河套之虏不退关中供亿愈难继矣  上命集廷臣议之会昌侯孙继宗等谓宜及今贼势未盛党与未成乘时遣使敕赤斤蒙古罕东等卫加之厚赏谕以大义俾知唇亡齿寒之势且速檀阿力今亦遣使进贡或有向化之心因赐之敕使悔过自新庶可以散其奸谋纵哈密不能自存亦足以坚各卫内向之志因举文等习知夷情宜委以使事议入  上是之乃敕文等曰朝廷设立哈密城池为西夷要路近因忠顺王无嗣被土鲁番速檀阿力欺凌王母寡弱攻劫城池复遣人招诱邻境意图吞并今特命尔等会同甘肃镇守总兵巡抚等官计议亲诣赤斤蒙古罕东等卫宣德布威抚安众情务令固守境土毋为所扇惑以自取罪戾仍遣人赍敕往谕速檀阿力令退还哈密城池速归本土已往之罪悉从宽宥若其畏威远遁尔等即将哈密人民安辑询访彼中头目兼察夷情或于安定别取亲族王子为王或别立大头目一人掌管若此虏冥顽弗悛仍前占据各卫果能合兵进剿宜从运谋设策随机进止务在计出万全毋或轻率寡谋堕贼奸计致生他虞其钦承朕命勉之慎之
　　○癸巳  仁孝皇后忌辰  奉先殿行祭礼遣驸马都尉蔡震祭  长陵
　　○调直隶来安县知县赵礼于清河县巡抚都御史张鹏等言清河当南北之冲政务繁剧而知县李洪不能治繁宜与礼两易之故有是命
