<!-- { "loadSidebar": true } -->
　　○旌表孝子史谏等三人节妇屈氏等八人谏直隶平乡县人充承差弟谊充生员刘济河南郏县人国子监生三人俱有孝行亲亡庐墓哀诚切至感有异瑞因表其门曰孝行屈行广东保昌县民汪佺妻张氏山东济宁州民李敬妻王氏浙江景宁县民陈骥妻闵氏乌程县民陈经妻袁氏桐庐县民王永孚妻陈氏民姚克诚妻王氏民吴克文妻徐氏举人张敞妻俱少寡守节终始无玷内闵氏断发截耳励节尤苦俱表其门曰贞节
　　○初太监郑同使朝鲜国还国王李娎遣陪臣许熙伴送熙还道辽东行至开州境建州虏骑二千乘夜邀之掠其从卒三十余人马二百三十余匹他所赍什物称是盖往年征建州朝鲜皆以兵来助故虏怀忿心伺隙窃发至是娎奏至愿敕谕夷虏追还所掠人畜且云欲令彼边将臣伺便攻之事下兵部请会府部诸臣议于是英国公张懋吏部尚书尹旻等议谓朝鲜奉藩惟谨今其臣为黠虏所邀固宜惩之第辽东连年用兵未可轻动宜降敕嘉娎忠敬及谕以不可用兵之意许令边将追其所亡仍命之养士恤民更乞赐敕谕我辽东守臣整饬边防及遣译者多方究其所掠期于必得报可仍以许熙率兵冒险给彩叚二表里银二十两慰之
　　○甲子朝鲜国王李娎遣陪臣孙顺劾等奉表贡马及方物来朝贺明年正旦节
　　○户部臣言京民上言前此京师钱价每银一钱易钱仅得八十文钱贵米贱军民安业比因伪钱盛行银一钱增至一百三十文钱贱米贵而又拣选太甚小民勤劳自朝至晡所得佣直不能养赡乞敕都察院出榜禁约如有拣选者每一罚十庶使钱法流通米价平减臣等请如先年事例除伪造并破碎锡钱不用外自余不问年代远近无得拣选违者治罪从之
　　○乙丑授翰林院庶吉士梁储张澯杨杰敖山刘忠于材徐鹏邓焲马廷用为编修刘机杨廷和杨时畅武卫为检讨陈璚汪藻王珦张九功孙圭张璞林霄刘允中为给事中荆茂李经谢文倪进贤为监察御史璚藻兵科珦九功户科圭璞礼科霄刑科允中工科茂经河南道文江西道进贤四川道○总督两广军务右都御史朱英等奏广西浔梧南宁广东高廉肇庆诸府境内猺獞不时流劫村寨杀掠军民臣等议剿之今已调两处汉达官军及两江土兵分为四路令副总兵白玉左参将杨广马义都指挥叚玉分领而令总兵官陈政统之期以十一月十日进剿木头等峒龙门等寨若有成绪则以渐移剿各贼巢穴奏下兵部会巡按广西御史戴中奏郁林州八月中地震有声实由两广将有兴师之举则＜釒夅＞刃之下难免害及无辜故人情疑惧而地道不宁也今宜令军兴之日严虏掠之禁重妄杀之令罪必加于真寇祸不及于平人庶地变可弭于是兵部议行英等慎重军务必使抚剿得宜报可
　　○丙寅加太子太保保国公朱永太子太傅岁增禄米三百石赐诰券封奉天翊卫推诚宣力佐理武臣特进光禄大夫右柱国保国公食禄一千五百石本身免二死子免一死仍追封三代
　　○北虏入大同命太监汪直监督军务保国公朱永佩平虏将军印充总兵官威宁伯兼左都御史王越提督军务太监傅德管神枪往击之时大同都督范瑾等奏十五日虏众从威远卫坟岭等墩入境即日遣游击将军朱鉴领游兵三千人副总兵孙钺等领兵三千余人瑾及太监韦正左副都御史孙洪等领兵四千余人起程继进仍调东路分守将官率阳和天城骑兵继后应援相机追杀奏入  上谓此虏累钞境内扰害边方命直等统原阅听征官军会兵剿之
　　○海西纳木等卫野人女直都指挥恰升等毛怜等卫野人女直都指挥老克等朵颜卫舍人影克夷人又哈乃等各来朝贡马及貂皮赐宴并衣服彩叚等物有差
　　○总督两广军务右都御史朱英等奏太平府知府何楚英龙州土官知州赵源凭祥县土官知县李广宁各报所得安南事情谓安南之攻老挝以去年八月兴兵八万开路积粟九月令其臣东正议领兵六万与战大败失兵二万至十月国王黎灏亲率兵九万至彼彼为满国兵所邀死者三万灏渐忿致疾十二月还国事下兵部请移文英等令以羊酒劳楚英等三人诏可且敕英等及云南总兵官沭琮等曰比闻安南国攻老挝丧师甚众彼悖理灭义自取攻衄理固有之尔等其勿以传闻之言谓边鄙无事遽生怠心宜严饬边备以防不测
　　○命故怀宁侯孙辅子泰袭爵岁给禄米一千石本色四百石折色六百石
　　○开设广东新会县东亭驿
　　○丁卯命故彭城伯张瑾子信袭爵岁给禄米一千石本色四百石折色六百石
　　○增置贵州布政司右参政一员巡抚等官会奏都匀黎平等处贼情未宁官少事繁故也
　　○户部右侍郎李衍乞以子鹤为国子监生许之
　　○狭西守臣奏十一月中番贼入洮州境攻劫寨门杀掠人畜宜治巡守等官失机之罪于是指挥冯洁千户王＜王已＞皆逮问镇守指挥徐昇命记罪杀贼□戊辰礼部奏正旦节例赐百官宴  上令免宴赐以节钱钞
　　○己巳镇守大同右都督范瑾等奏十七日以虏聚老军营领兵追剿至草川店斩首一级夺马八匹归被虏男妇三人牛羊千二百五十有奇虏遂遁去事下兵部议谓虏犯边顷已命将往征然卒不可至恐彼地守将谓虏已遁复生怠心宜以敕谕之并敕邻境宣府偏头关等处守将令其加谨防御报可
　　○庚午敕湔除在京文武官过名仍命法司移文在外诸司
　　○户部臣言山西闻喜县耆民王青奏本县岁输阳曲灵丘怀仁山阴四王府并各镇国等将军禄米每一石勒折银三两小民困苦乞如晋府等府止收本色为便臣等议以郡王禄米例许于本处亲藩收受无仓官者贮于有司后虽间许本府自收然终非通行定例至于折银虽亲藩亦未之许且山西米价一石仅直银三四钱今取至三两其间或收本色类亦数倍此外复有巧取之弊宜令自成化十七年为始悉依旧例收纳不许折银及倍收巧取违者许巡抚巡按布按二司参奏与者受者一体降级调用如复乞于本府收者俱不覆奏庶取民有一定之则而小民无侵渔之患矣＜锍-釒＞上从之
　　○顺义伯罗秉忠卒秉忠初名克罗俄领占都督困即来第三子永乐初以困即来来归立沙州卫命为指挥同知历都督卒长子喃哥袭都督佥事秉忠为指挥使协同理事既喃哥叛复内附令带俸平山卫寻卒秉忠嗣赐今姓名复往征辰沅等处苗升都督同知进左都督成化四年充游击将军征贵州苗有功封伯爵至是卒谥荣壮赐祭葬如例子珍注为锦衣卫指挥使带俸
　　○辛未户部臣言本部委官主事陈谟奏直隶天津等八卫采运秋青草束旗军除一百六十七名看守草场余三千三百三十三名每名岁采四百二十束共一百四十万束中间逃去五百六十二名岁负二十三万六千四十束无从区画其遗下草场多青县军民盗种尝令退地还官每亩追草三十束以补其数而盗种者乃言灾伤无草亩愿偿银三分得八百三十八两折草一十六万七千七百七十余束乞不为常例追完收贮此外所负宜行神武中等五卫以原逃并暂免无补军人人出银六钱七厘四毫以足之候官军关草依时价每三十束折银一钱五分给与谟言诚为两便以后宜依此而行从之
　　○壬申巡按广东监察御史袁祯等奏是年七月以来琼山县人畜多疫死至八月二十九日地震事下礼部覆奏宜移文所司务加修省预防从之
　　○命署都督佥事房能子骥袭父原职彭城卫指挥○御史陈遵毅盘粮贵州时失究仓官侵盗为指挥林雄所奏至是服阕就逮坐赎杖还职命调外任为遂平县知县
　　○癸未立春顺天府官进春  上御奉天殿受之文武群臣行庆贺礼复诣文华殿庆贺  皇太子免宴
　　○赐荆王见潚庶长子名曰祐柄第二子名曰祐欘都梁悼惠王长子名曰祐橺第二子名曰祐栭辽府奉国中尉豪埢第二子名曰恩鐇
　　○甲戌会昌侯孙镇以其名犯  英宗庙讳奏乞更名有旨孙镇既知犯讳先年胡为不改及袭爵后却来奏扰可即更之乃更名铭
　　○乙亥岁暮享  太庙
　　○遣太常寺官祭五祀之神
　　○遣旗手卫官祭旗纛之神○以明日正旦遣驸马都尉王增樊凯分祭  长陵  献陵  景陵  裕陵马诚祭  景皇帝陵寝
　　○遣内官祭  恭让章皇后陵寝
　　○户部上是岁京通二仓粮数米麦凡二千一百九十四万四千六百九十余石豆二十七万二百一十余石草一千二百五十四万二千一百四十余束折纳粮草银六十七万八千九百三十七两有奇
　　○是岁天下户九百一十二万七千九百二十八户口六千二百四十五万六千九百九十三口田地四百七十七万九千九百七十二顷八十亩有奇田赋米二千二百一十三万九千八百五十八石麦四百三十四万二千五百八十石丝九万二千七百七十七斤绵一十万五千两绢二十八万六千一百一十匹布八十二万五千一百九十四匹绵花二十五万九千七百一十二斤折色钞八十四万四千二百锭杂课钞二千八百二十六万一千五百九十二锭米三万三千九百六十二石麦二千三百八十六石布七百七十四匹盐课盐三百七十九万二千六百三十九引米五千七百八十七石布三万三千五十六匹茶课茶五十六万三千九百一十斤有奇屯田子粒三百八十二万八千三百九十三石采纳银四万六千七两水银二百四十七斤一十两有奇朱砂一十七斤一十两有奇漕运京师儧运粮三百七十万石各处运粮五百五十二万八千七百八十石有奇减免天下官田等项税粮二十万一千八十五石有奇
　　明宪宗纯皇帝实录卷之二百一十
　明宪宗纯皇帝实录卷之二百十一
　　成化十七年春正月丙子朔  上诣  奉先殿  皇太后宫行礼毕出御奉天殿文武群臣及天下朝觐官四夷朝使行庆贺礼毕群臣复诣文华殿庆贺  皇太子  皇太后  皇后免命妇朝贺
　　○丁丑文武群臣朝亲王于奉天门东廊
　　○平凉府开城县地震
　　○戊寅  宣宗章皇帝忌辰  奉先殿行祭礼遣驸马都尉王增祭  景陵
　　○吏部奏罢天下朝觐并在任老疾罢软不谨贪酷等官贵州左参政杨荣等一千九百九员得旨老疾者致仕罢软不谨者冠带闲住贪酷并为事在逃者原籍为民○己卯夜木星犯鬼宿积尸气  庚辰以上元节赐文武百官假十日
　　○给保国公朱永岁禄米本色一千石折色五百石初永禄岁一千二百石既进公爵增三百石
　　○辛巳升锦衣卫经历张璲为前军都督府经历仍旧理事璲先以御史坐事谪降驿丞吏部尚书尹旻推举为经历甫三年指挥使朱骥等又奏荐得升是职  壬午孟春享  太庙
　　○遣内官祭司户之神
　　○太监怀恩传奉  圣旨太常寺卿刘岌升礼部左侍郎仍理寺事少卿朱福铭升本寺卿寺丞顾玒丁永中俱升少卿福铭永中由乐舞生玒由庙祝欲得员缺故递升之也○癸未以大祀天地  上御奉天殿誓戒文武群臣致斋三日
　　○甲申昏刻月犯毕宿
　　○丙戌大祀  天地于南郊祀毕  上还宫谒  皇太后毕出御奉天殿文武群臣行庆成礼
　　○丁亥以大祀礼成  上御奉天殿大宴文武群臣及天下朝觐官四夷朝使
　　○戊子分守凉州右少监李瑄副总兵都督同知赵英以虏寇入境提督不严为兵部所劾  上宥之
　　○守备河州都指挥佥事刘琮以疾不任事罢之
