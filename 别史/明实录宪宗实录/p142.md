<!-- { "loadSidebar": true } -->
　　○壬午辽东镇守太监叶达等奏女直打隆加云近边山寨都督你赤宁哈答产察等欲纠众入寇开原章下兵部言你赤等连年入贡凡我边备道里悉为所窥传闻入寇固未可信第今适当朝贡而此虏尚无一人至边亦为可疑然宁哈答等顷以擒送犯边虏寇蒙降敕酬赏宜趣达等速送分守开原右少监韦朗参将周俊处令伺夷人到边计招宁哈答等至谕以国家恩意俾之效顺果招之不至饬兵备之遇警相机剿杀  上是之
　　○癸酉免扣除沁源王幼埼多支禄米先是王父恭定王岁支禄米二千石及薨沈王为言长子幼埼艰难请如故赐给许之既而幼埼袭爵系再封郡王合请减半支给本府失行全支如旧户部计其数几二万石请扣除还官  上特免之
　　○海西朵林山等卫野人女直阿真哥等弗提等卫野人女直都指挥佥事苦女等朵儿必河等卫野人女直都指挥兀里哈等兀者等卫野人女直都指挥使宋哈答等各来朝贡马及方物赐宴并衣服彩叚等物有差
　　○南京工部致仕左侍郎郝璜以建言为名令孙男赴京奏光州判官胡璋贪酷诸事刑部论璜事属违法但已经赦宜免其罪从之
　　○甲戌敕谕文武群臣曰乃者彗见天田光芒西指仰观玄象祗惧实深俯自省修罔知厥咎岂朕涉道尚浅烛理未明而刑政之不善欤抑用人有未尝而贤否混淆欤听言有不察而是非乖舛欤将用度奢侈赏赐无节妄费府库之财欤营缮频烦徵科无艺致伤军民之心欤有一于此悉朕之过而尔文武群臣皆居官食禄以辅朕者可不痛自修省欤其有背公徇私怠废政事者宜速改励以修庶政以匡朕之不逮凡时政得失生民利病有可张弛兴革者尔文武大臣并科道公同会议停当条举以闻务在切实可行庶几君臣上下同心协德尽交修之道则人心悦而天意回矣
　　○乙亥腊日赐百官宴于午门
　　○巡抚延绥右副都御史余子俊等奏十月以来虏众入孤山等堡臣与总兵官抚宁侯朱永参赞军务右都御史王越等分路进剿累败之凡斩首三十六夺马六十九器仗一千一百八十五牛羊四百二十六  夜彗星北行光芒渐著犯右摄提扫太微垣上将及幸臣太子从官
　　○丁丑设襄阳府南漳县金厢坪方家堰光化县左旗营均州黑虎庙荆州府兴山远安县金竹坪南阳府淅川县花园头嵩县没大岭八巡检司
　　○总督军务右都御史项忠镇守湖广右都督李震献荆襄俘李胡子等二十三人坐谋反论当淩迟鄂福名等五十三人坐谋叛论当斩家属杨伍儿等五十三人论给配功臣为奴刑部尚书陆瑜等会奏李胡子等聚众作乱死有余辜无足矜疑但其间亦有不得已而从之者宜察其情以从轻典为幸  上从其言发三十四人戍边一人给配妇女送浣衣局胡子名原河南新郑县人寓居叶县始与石和尚等啸聚为逆千斤刘等就擒原与其党蒋虎等遁免纠合残党小王洪石歪膊等往来襄阳之南漳南阳之内乡西安之渭南等县劫虏人民行旅聚众日多乃伪称平王而署其党为伪总兵先锋等名称又私立一条蛇坐山虎等号官军累捕不获荆襄南阳诸府为之骚然及忠等奉命征之驻军襄阳调集官军土兵分布山口截其要路颁给榜文招谕胁从者闻风涣散原等势孤潜伏山寨伺隙出劫至是督等官差按察副使余洵都指挥李震率兵追捕原等遇之于竹山县尽命拒敌为官军所擒
　　○守备偏头关都指挥使戴广奏十一月以来了见境外西北及霸王庙倒柳树诸处烟火不绝事下兵部言倒柳树诸处东北与偏头关及大同西路仅隔黄河意者贼欲渡河北去不窥偏头河曲必寇大同西路若能先机发兵乘困扑剿功必可成请敕大同镇守等官令谍者远瞷贼众所向如贼营渡河而东即令总兵官杨信等量选精兵往会西路官军酌量事体密遏贼冲或多方以诱其来或据险以扼其入或出奇以邀其归并势进剿用图成绩仍移文戴广整兵防御贼果北行则驰报大同守臣及抚宁侯朱永等堤备  上是之
　　○夜彗星北行五度余尾指正西其光益著横扫太微垣郎位星
　　○戊寅并广东石康县于合浦县从左布政使张瑄等县邻广西频年为猺贼杀掠民物稀少也
　　○巡抚延绥右副都御史余子俊奏延绥河套达贼久住军民供给粮刍膏血殆尽设动大众措置无术请敕户部以银十万两运五万于狭西变易五万于榆林准折仍行山西河南附近州县或借拨或儧运或买办料豆各万石谷草各一百五十万束俱纳榆林一带仓场庶不临期失措会督饷郎中谷琰亦以为言户部议遣官分运十六万两仍行山西布政司以明年分该运大同等边夏税内预拨五万石抵斗纳料马草五十万束河南仿此草加十万运纳延绥俱准该年之数又开中两淮存积盐课五十二万二千三百二十五引有奇每引料四斗草七束此外更有长策听各官区画从之○己卯夜彗星光明长大东西竟天自十一日北行二十八度余犯天枪尾扫北斗三公太阳
　　○庚辰太子少保吏部尚书兼文阁大学士彭时等言比者彗星见于天田西扫太微北近紫宫其谴告警惧之至即汉董仲舒所谓天心仁爱之意也  皇上优切于心戒谕群臣同加修省是能体上天仁爱之心而欲修政以弭之其时政得失生民利病文武大臣已条陈矣然德者政之本书曰惟先格王正厥事盖正万事必以正君心为本臣等备员近辅无以少裨实深愧惧谨采修德大端安民大要条陈如左一曰正心术夫天下之道正与邪而已正者帝王之道也邪者异端之教也邪正之间治乱系焉皇上聪明圣智岂不知所决择而颇留意佛事者聊以试之非诚信之也然闻者窃议以为内府一次修斋街市一次骚扰伏望  皇上留心圣学毋信异端减去内府修斋如遇节令止于在外寺观举行可也二曰谨命令夫命令之出不可不慎  祖宗以来凡传旨必专任人故责有所在事无虚假近来旨意行光禄寺内府各衙门者传奉不一政出多门人多诈伪将来之弊有不可言  皇上凡百事宜惟令司礼监官传旨庶几命出于一事有可稽而无弊矣三曰亲接见自古贤君及我  祖宗列圣未有不接大臣议论政事者君臣情通政是以和今  皇上视朝即退不一接大臣天下军民利病何由尽知伏望  皇上日御便殿召文武大臣忠直有职者面议政事而可否之则听览日熟而治道成矣四曰慎赏罚夫赏罚者人君治天下之大柄也慎赏罚莫先于循旧章守成宪近者道路传言谓赏典太滥近幸无故而受金帛者多工匠无功而冒官职者众用刑太深有法不该充军而充军者有罪不至死而死者此非旧章成宪所宜也伏望  皇上节赏慎刑惟旧典成宪是循是守则公道彰治法正矣五曰纳谏诤夫日有万几而事有万变非兼听博采何由一一当理伏望  皇上虚心屈己听受群言勿恶其切直勿忽其迂远苟有理当即赐施行如此则官赏政刑不至乖失而下情得以上通矣六曰励官守夫百司庶府各有所职承平日久事多因循大概主于奉  上而嫌于违覆所以事不便于军民者多矣识者徒能窃议而不敢公言谓目前苟安惧烦渎也岂知下人愁怨以致天变如此之甚乎  伏望  皇上戒励各官慎修厥职职股肱者凡遇事有不便宜再三执奏毋率意行下结怨于民司耳目者但遇事为民厉官为民蠹者即便举奏毋徇情容隐然后政善民安为可冀也七曰恤军民近者管军管民官员罔体朝廷爱养军民之心因公科歛弊出百端军民穷困苦此者天下皆然而畿内尤甚何也以差役烦重而又无所资以为生也旧日牧马草场积年开种田地今多为有力者侵占故马死而罪责治地少而衣食缺怀愤蓄怨非一日矣伏望  皇上命该部清理三营草场使军便于牧收减退势家庄田使百姓便于耕种其各处卫所府州县官有巧立名色掊刻军民财物者乞令都察院严行禁治则军民各得其所而邦国永宁矣凡此七者实出舆论伏望  皇上鉴除旧布新之象断自宸衷力行新政以正心为修德之本以余事为修德之助德修于上则群臣咸知效职而善政皆次第举行矣转灾为祥莫切于此奏入  上曰具览所言事皆切实朕自处置卿等宜勉力佐理以副朕怀
　　○彗星北行入紫微垣内正昼犹见历犯帝星北斗魁第二星庶子后宫勾陈下星北斗魁第一星勾陈第三星天枢三师天牢中台天皇太帝上卫星
　　○夜月犯井宿钺星及西扇北第一星
