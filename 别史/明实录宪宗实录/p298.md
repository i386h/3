<!-- { "loadSidebar": true } -->
　　○壬午詹事府詹事彭华为其乡人所讦诏宥其罪停俸半年华同县民伍沂者其祖故尝与彭氏构讼有世仇其家僮与彭氏之僮相殴华子勉政缚而笞之又沂弟欲充生员勉政以其无行言于官沮焉沂遂紏合县人与彭氏以田舍相贸易或有睚眦者十五人同讼之朝华族兄故少保时子颐官尚宝司丞适告假家居有高绘者老而徤讼因沂讼彭氏别紏四十一人讼之奏交至于是彭氏二家亦讦沂绘不法等事  上命刑部左侍郎张蓥锦衣卫指挥刘良往江西会镇守内官暨巡按御史都布按三司官杂治淂其本末狱所连几千人事多诬彭氏族兄弟并颐勉政各坐罪有差沂绘等以诬告十人以上法当徒例为民口外华及其兄郎中彦充并彭氏姻戚致仕左布政使路璧按察使刘釪封员外郎伍体祥按察司原问分巡官皆坐罪当逮蓥等还奏命下刑部都察院详议各以具狱覆奏淂旨沂绘等挟私逞奸合谋兴讼而事多不实有伤治化难循常例行遣俱发边卫充军路璧彭颐等及分巡官俱下巡按御史逮治华亲族妄为不能询察禁戒亦当治罪姑宥之其停俸半年余皆准拟
　　○癸未  诚孝昭皇后忌辰  奉先殿行祭礼遣驸马都尉蔡震祭  献陵
　　○甲申升吏部郎中黄孔昭为通政司右通政提督誊黄  以水灾免直隶隆庆州并永宁县粮三千三百九十余石草四万四千一百二十余束○乙酉守备辽东宁远左军都督同知王锴备御都指挥佥事鲁宁宁远卫巡边指挥宋英俱以去年七月以后虏寇入境不能御为巡按御史所劾兵部奏下御史验问法当充军都察院覆奏有旨锴宁英免充军各降一级
　　○署都督佥事刘清弟浩讼争财产浩发清手刃妻妾诸事下刑部狱验问多诬独杖死其婢一人坐赎杖还职
　　○丙戌太监覃昌传奉  圣旨免南京济川卫军章瑾役令回京瑾以人匠贩进宝石淂官盗关库银家财累钜万贿赂中官无所不至先坐罪充军至是复以幸还朝士无耻者或与之交及藉其资助焉
　　○丁亥镇守陕西署都督同知白＜王巳＞等奏岷州卫满松等簇番蛮既降复叛边民被害垂及五载按察副使叶淇并守备岷州署都指挥佥事刘琥等率军讨之斩首八十余级巢穴焚毁余党渐平命赐所遣赍奏者钞五百贯
　　○戊子太监李荣传奉  圣旨升太常寺丞张苗为本寺少卿仍旧办事锦衣卫镇抚司副千户方应旺正千户武功右卫所镇抚杨敬张庸赵观俱本卫百户人匠叶广等十四人俱文思院副使
　　○复除陕西左布政使戴珙于山东
　　○己丑礼部奏  万寿圣白节并冬至节例赐百官宴  上令免宴赐以节钱钞
　　○升锦衣卫带俸指挥佥事孙纯宗为指挥同知管镇抚司事纯宗  孝恭章皇后弟也上＜锍-釒＞陈乞故有是命
　　○壬辰命守备四川建昌等处署都指挥佥事陈云充副总兵官分守凉州以兵部言建昌等处已添设整饬兵备副使不必更以武官守备故也
　　○申命都察院自后公差还京御史务当从公考察不许徇私时监察御史周蕃等以巡按等事还都御史戴缙等考其称职请令复任从之因有是命
　　○癸巳晓刻月当晦不晦
　　○甲午太监怀恩传奉  圣旨升锦衣卫冠带总旗甯瓌为本卫世袭正千户瓌太监瑾弟也
　　明宪宗纯皇帝实录卷之二百三十三
　明宪宗纯皇帝实录卷之二百三十四
　　成化十八年十一月乙未朔钦天监进成化十九年大统历  上御奉天殿受之给赐文武群臣颁行天下
　　○以明日  万寿圣节遣驸马都尉周景游泰谒告  长陵  献陵  景陵  裕陵杨伟谒告  景皇帝陵寝
　　○南京协同守备修武伯沈煜卒煜直隶滁州人景泰三年袭祖爵成化十二年坐罪革冠带明年因自陈许冠带间住本年十月许朝参支半俸成化十五年许支全俸成化十六年因兵部荐南京守备至是卒赐葬祭如例子祺嗣
　　○丙申  万寿圣节  上诣  奉先殿  皇太后宫行礼毕出御奉天殿文武群臣及四夷朝使行庆贺礼
　　○丁酉以明日冬至节遣驸马都尉周景游泰分祭  长陵  献陵  景陵  裕陵文武衙门各分官陪祭
　　○遣驸马都尉杨伟祭  景皇帝陵寝
　　○遣内官祭  恭让章皇后陵寝
　　○戊戌冬至节  上诣  奉先殿  皇太后宫行礼毕出御奉天殿文武群臣及四夷朝使行庆贺礼群臣复诣文华殿庆贺  皇太子  皇太后  皇后俱免命妇朝贺
　　○己亥遣内官祭  恭让章皇后陵寝以是日忌辰也
　　○辛丑以水灾免陕西庆阳等六府十二卫所粮二十万一千五百余石草二十八万四千九百五十余束布一千七百三十余疋
　　○昏刻月犯垒壁阵○壬寅四川播州宣慰司湖广施州卫忠孝大旺高罗三安抚司贵州程番府小龙番长官司各遣人来朝贡马及方物赐彩叚绢钞有差
　　○  水旱灾免保定河间二府州县粮六万五千四十余石草一百一十五万四千六百七十余束
　　○甲辰复广东按察司佥事彭颀于旧任
　　○太监覃昌传奉  圣旨授听选仓副使高凤为工部司务钦天监阴阳人董旺胡瑄俱漏刻博士朱绅与冠带月支米一石生员刘贞等四人俱鸿胪寺序班锦衣卫冠带小旗李景舍人陈璋沈礼俱锦衣卫所镇抚儒士洪迪礼部司务唐辅等十三人俱与冠带中书科食粮仍旧办事又慈恩寺灌顶大国师劄实坚锉乳奴班丹俱升西天佛子赐诰命衣帽等物
　　○赐朝鲜国朝贺陪臣韩僴等宴并金织衣彩叚等物有差
　　○陕西临洮府地震
　　○广西布政司左参议唐盛分守梧州等处按察司佥事萧仓陈琏先后分巡其地自成化十六年正月以后猺贼数入境杀掠人畜巡按御史劾奏守备指挥张灏丁端百户王胜许铭不能御敌屡失军机因劾盛等暨梧州府知府陈棫不能督属堤备之罪都察院覆奏  上曰朝廷设布政按察官令分地巡守设知府令画境而治本以卫民保境也比年各边屡有失利罪止武臣而不及藩郡以故视为泛常恬不知戒盛等四人可下巡按御史逮治其罪若边将失机自有常典灏等四人俱如拟发边卫充军
　　○致仕兵部右侍郎吴宁卒宁字永清直隶歙县人宣德庚戌进士授兵部主事进郎中正统己巳擢为本部右侍郎北虏突入紫荆关侵掠遣宁北出德胜门会总兵官议方略及还门闭弗启虏骑充斥于途从者各惊散宁独立雨中区画卫兵及四来避寇男妇移时乃入因忧劳成疾景泰元年遂上＜锍-釒＞乞归家居三十余年至是卒年八十有四讣闻赐祭葬如例宁为人方介自守不事表襮安于恬退晚年优游田里为乡邦所重云
　　○乙巳诏禁诸王府不淂以亲属为婚姻巡抚河南都御史孙洪奏伏读律文凡外姻有服尊属卑幼不淂共为婚姻今王府婚姻多溷杂不分遂使尊卑失叙有乖伦理乞自亲王妃以至中尉夫人及郡主以下仪宾皆宜择良善之家并服属无碍者为之礼部会官议以为当  上曰婚姻人道之始礼之大者不可不谨矧藩府为朝廷亲属宜为朕遵行以先天下著为令
　　○丙午赐辽府故镇国将军豪墙妻郭氏靖江王府镇国中尉相彦妻白氏相质女善缘辅国中尉规嵩妻钱氏女妙善岁食米各五十石晋府辅国将军钟麻□金妻黄氏三十石周府辅国将军同绾母大杨氏同鍝母小杨氏各二十石俱从所请也
　　○丁未升兵科给事中张以弘为礼科右给事中吏部奏各科缺左右给事中请补之命＜锍-釒＞各科给事中以闻止升以弘并令补南京工科一员自是各科有缺多不升补见任者不及其半云
　　○实授南京试监察御史陈嵩朱守恕蹇霆黎鼎为监察御史嵩鼎广西道守恕浙江道霆山西道
　　○太监覃昌传奉  圣旨赐御用监太监刘通淮盐一万引
　　○□月犯六诸王西第三星
　　○戊申升湖广黄州府知府王霁为广西布政司右参政
　　○己酉太监覃昌传奉  圣旨升掌太常寺事礼部左侍郎刘岌为本部尚书仍掌寺事太常寺少卿丁永中本寺卿寺丞蒙以聪崔志端俱少卿通政左参议陈政右通政右参议毛伦左参议鸿胪寺右寺丞齐章本寺右少卿礼科右给事中张以弘本科都给事中
　　○复除南京吏科给事中丘璐于南京工科
　　○太监覃昌传奉  圣旨授太监韦兴义男韦钟为锦衣卫所镇抚兴梁方齐名淂宠者也
　　○命韩王偕灊分禄餋韩怀王妃初怀王薨无嗣悼王袭封寻薨亦无嗣二王遗妃岁各有米一百二十石彰化王进封韩王二妃之米皆停给韩王止餋悼王妃怀王妃遂至失所至是乐平王为请于朝  上曰朝廷以仁治天下民间孤贫者尚有餋济之典况在宗亲而可委弃耶彰化王既进封韩国二妃义当同餋其量分禄米餋怀王妃毋令失所
　　○庚戌赐朝鲜国成化十九年大统历
　　○太监李荣传奉  圣旨赐司设监太监王包淮盐六千引
　　○平江伯陈锐奏管洪主事费瑄深知河道勤于职事三年期满例应代还请留更历三年从之
　　○夜月犯五诸侯东第一星
　　○辛亥升大理寺右少卿冯贯为左少卿左寺丞侣钟为右少卿
　　○总督两广军务右都御史朱英乞归展墓许之命亟还任
　　○陕西巩昌卫指挥使王昶先为部下百户奏其侵盗旗军粮钞事下按察司分巡官未报巡按御史别劾曰□永罪逮治之昶奏申辩都察院奏移巡抚都御史委官按问坐昶监守自盗罪昶复令家人讼冤阙下差锦衣卫千户李珑往讯之淂实昶以公事杖杀人罪当徒他事皆诬珑还奏因劾各委官按罪失当淂旨俱下巡按御史治罪余悉准拟
　　○壬子赐巡江官军口粮沿途支给初官军无口粮之给而出巡动经旬月都御史白昂提督巡江以是为言事下户部议拟上闻始给之
　　○癸丑巡抚四川右副都御史孙仁等奏松藩东路自小河以下直抵龙州安绵石泉系蛮贼出没要地旧革罢协守参将兵备废弛仍宜增设事下兵部请令仁等举堪任者以闻至是仁等以四川都指挥使李镐名上  上曰边将必用本土之人庶知彼兵势地利易于成功而可用者亦惟其主帅能察识之耳可从仁荐用镐为左参将协守松潘东路
　　○甲寅录宝庆大长公主孙赵铠为南京国子监生
　　○乙卯太监覃昌传奉圣旨升鸿胪寺主簿高恮为本寺寺丞序班何洪儒士黄钺俱鸿胪寺主簿锦衣卫副千户徐甫正千户义官刘聪等九人俱序班文振王鉴俱与冠带中书科食粮画士王继先等六人俱文思院副使儒士李贶通政司知事道士张永和太常寺司乐俱仍旧办事
　　○丙辰夜月掩上相星
　　○丁巳以水灾免山西及潞州孝义等十二州县共粮六万八千一百九十余石草十三万六千三百八十余束其泽州及曲沃等十六州县卫所粮三万六千四百余石草六万七千九百六十余束于内免十之七
　　○戊午晓刻月犯亢宿
　　○太监李荣传奉  圣旨赐锦衣卫千户徐达淮盐三万引达万通之家人也
　　○是夜南京国子监火焚监生号房八十七间守备内官暨成国公朱仪等各奏其事因劾掌监事南京太常寺卿刘宣及典簿巡风诸人罪有旨宥宣余俱逮治之
　　○己未复除陕西按察司副使周鼐于福建
　　○庚申升翰林院编修董越为侍读以九年秩满也
