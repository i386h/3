<!-- { "loadSidebar": true } -->
　　○湖广总督军务右都御史项忠奏近诏臣抚谕流贼不必调土兵以扰民臣等议贼在万山之中据险为势敌杀官军复有流民从之将来之患诚不可测而分哨官军多未尝亲履行阵已行保靖土兵及河南诸路兵刻期俱会南阳且以诏旨谕其生路流民携扶老幼出山昼夜不绝计四十余万今若中止土兵恐流民闻之仍怀二心不去且王彪虽授首而元凶李胡子等鸟伏鼠窜设复再聚重调为难事下兵部尚书白圭言兵凶器也不得已而用之必须宥其胁从毋使玉石俱焚今贼首已得又招抚四十余万则李胡子虽未即诛亦且无能为矣宜行项忠等如土兵已到仍严约不得扰民其流民在山眷恋生业不至为非从宜区处诏曰可仍敕忠等用心设法抚捕以靖地方
　　○夜月犯南斗杓
　　○甲午封安远侯柳承庆卒承庆故安远侯溥之子溥卒承庆以足疾不任事子景袭爵诰封承庆为安远侯至是卒讣闻赐祭葬如例
　　○升南京翰林院学士王＜亻与＞为南京国子监祭酒
　　○乙未监察御史左钰言四事一易州等处柴厂采办柴薪以供惜薪司之用近运到者根株悉拔岁久山空若不预先措置恐日后无以应用今淮扬等处直抵通州河道两旁俱有闲地乞敕管河京官督同所司分立界限于春时令看浅人夫栽种榆柳候其长成剪伐堆积付来京船只顺带至张家湾交割以备官用庶于无用之地得不费之惠一卖官鬻爵古人所鄙比年各处凶荒许令生员吏典人等输纳粟马入监及免考冠带听选虽济急一时终非羙事乞于丰年及产马去处籴买粟马备用杜绝前例无令再举庶几国用可充而士气可振一近年以来有无知小人不顾礼法或因人礼貌疏简或怪人请托不从或忌人才德或嫉人富贵以至交接语默少拂其意輙造谤言及匿名帖子或撰诗歌以污蔑善良闻者不审皆为所惑妖言之渐端兆于此乞敕所司申明旧章及移文锦衣卫严加禁缉奏入下所司知之
　　○丙申襄府宁乡王祁鐄薨王襄王之第二子也母妃靖氏宣德庚戍生正统癸亥册封宁乡王至是薨年四十有二讣闻辍朝一日赐祭葬如制谥曰庄宪
　　○镇守宣府少监弓胜奏三月达贼屡入松林口等塞隤墙毁栅而进兵部言守备龙门指挥使吴昇等兵备废弛致贼出入如履无人之境宜命所司究治从之○戊戌召养病礼部右侍郎李绍赴京以山东左布政使雷复为礼部右侍郎翰林院修撰耿裕为国子监司业时有旨以侍郎祭酒司业缺员命吏部举学行老成者各二人于是尚书姚夔等举复与广东布政张瑄可任礼部侍郎绍与南京祭酒王＜亻与＞可任国子监祭酒裕与修撰郑环可任司业且言国子监储养贤才之地教化之原其责不为不重所以  祖宗立法至严择官尤慎如宋讷以硕德重望为祭酒刘崧以致仕吏部尚书署司业自是以后如胡俨陈敬宗李时勉俱师范可尊至今为人思仰近年人不以此官为重而居是官者亦不知所以自重以致监规废弛官属生徒放肆纵横殊无忌惮风俗教化至此已极诚不可不慎择学行老成之人以任其责伏乞  圣明留意命礼部申饬监规崇重祭酒司业俾之作新风化庶于贤才治道有赖焉诏更举各二人以尽一时之选然卒用复裕而驿召绍于江西命未至而绍已卒云
　　○命罕东卫故都指挥阿黑巴子仓儿加赤斤蒙古卫故左都督瓦撒塔儿子赏卜塔儿袭职
　　○平虏将军总兵官抚宁侯朱永奏今年正月以来北虏屡败烧野而遁且闻虏中人马多疫不敢近边大同宣府甘凉官军久戍边境跂足思归即使贼小入寇边军自己御之乞还官军以养锐气以节边储臣等亦暂还兵部言虏虽远遁尚未过河秋高马肥或伺隙而来不可不虑宜如永言散遣官军仍令永等在彼少待诏是之命永等仍在榆林调度备虏
　　○琉球国使臣蔡璟以织金蟒龙罗衣雇匠纫制时锦衣卫校尉有缉获市民与外国人交通者刑部鞫之疑其罗出于私交者皆不服及询璟固称为国王受赐于先朝者事闻  上命礼部稽旧籍有无礼部云无遂收贮内库仍敕谕其国王知之
　　○己亥巡抚辽东副都御史彭谊奏狭西辽东洪武永乐间俱立苑马寺系三品衙门各有所属监苑提督军人牧马盖以备东西二边官军征操之用近者官非其人军多逃亡马多耗损徒具墙壁而已宜有以处之事下兵部言今在边分给种马仍于各卫选余丁牧养宜行谊等斟酌定为则例或令三年或五年一更马有亏欠设法追陪如此庶马政修举从之
　　○庚子太常寺卿兼翰林院侍读孙贤升兼侍读学士詹事府少詹事兼翰林院侍讲学士李泰升詹事兼职仍旧
　　○壬寅免滁州全椒来安县秋粮一千二百三十五石有奇滁州卫屯粮七百六十一石有奇以旱灾故也
　　○赐周府故镇国将军子垌夫人杨氏禄米岁二百石米钞兼支
　　○狭西岷州卫西固城军民千户所靖卜等簇番僧七答等庙儿垭等簇番僧七竹吉等各来朝贡马及盔甲等物赐彩叚表里等物有差
　　明宪宗纯皇帝实录卷之八十九终
大明宪宗纯皇帝实录卷之九十
　　成化七年夏四月癸卯朔享  太庙
　　○遣内官祭司灶之神
　　○敕巡视边关监察御史边完翟庭蕙曰山海居庸关迤西一带大小关隘中间多有墙垣低薄及年久坍塌雨水冲决虑恐守关官员因循怠忽特命宪臣往来巡视督工修砌近闻尔等彼此怠慢岁一交替迄无成功今命尔不妨前敕会同镇守守备等官提调各该守关官军照依巡历地方将所在大小关隘逐一修理尔等须躬亲踏看何处墙垣低簿当增为高厚何处关口损坏当修筑坚完何处山坡平漫当铲削令其陡峻何处蹊径通行当垒塞令其坚固大抵守关官军御敌之日少空闲之日多尔湏公同该管官员清出见数编成班次选委廉干头目管领督令用工合用甎灰木石等料就令烧造采办应用其大小关口务在著实整理不许急遽苟且虚应故事未了之数听令接管巡视官员照旧用工尔交替之日须明白画图贴说开报已修未修关口并用过人工物料数目三年一次通行查究如或不实罪有所归其守关官军或投托卖闲不服调遣尔即拿问如律应奏请者具奏处治若镇守守备等官有背公徇私阻碍行事者听尔指实奏闻尔为风宪之官受兹委任尤须持廉秉公正已率下使边关巩固武备修举斯尔之能不然罪不轻恕
　　○监察御史苏盛言神机等营总兵丰城侯李勇素乏韬略右都督冯宗全无胆气命下之日士卒讥笑以为李勇于其妻尚不能制岂能总制三军冯宗昔在广东尚不堪岂堪总天下兵马事下兵部言勇宗皆会议佥举之人命令已出未宜轻改  上曰李勇冯宗既会官所举不必改已而勇与宗皆上疏乞退诏不允
　　○甲辰命南京守备成国公朱仪代驸马都尉赵辉岁时主祭  孝陵以辉有母服也
　　○重给弋阳王觐鐰印及冠服仪仗器物以其府尝经大从所请也
　　○升刑部署郎中事员外郎何衷为南京大理寺右寺丞  上以延绥边备废弛下镇守太监秦刚巡抚都御史王锐于狱时总兵官都督房能以病获免于是兵科给事中章镒等劾之曰国家之制边方以文臣巡抚以武臣总兵而内臣纲维之事体相须职位相等胜则同其功败则同其罪今延绥总兵房能在边方多事称疾求归其罪甚于王锐秦刚监察御史杨守随等亦劾之曰房能专持兵柄非持如内臣之总理文臣之兼督也自能守延绥胡虏出没岁无虚日而一筹莫措每与秦刚逞其私忿被虏者百不报十获敌者十常纪三及边事日急托疾而回况秦刚失机蔽贼多房能在边时事今秦刚王锐下狱而能安处于恐非大公至正之道诏并下能于狱刑部各拟合坐者律应谪戍为民  上念能等在边年久准纳赎俱与冠带闲住
　　○宥分守独石左参将都指挥使李刚罪刚为南和伯方瑛弟瑞讦其奸恶违法等事都察院请究其罪诏宥之
　　○辽东广宁备御都指挥佥事盛鉴等以失机下巡按御史勘问罪应谪戍  上命免谪戍各降一级带俸差操
　　○遣官谕祭净觉慈济灌顶大国师锁南领占命工部建塔葬之
　　○乙巳复除江西按察司佥事董琳于山东以丁忧服阕也○给冠带知县黎庸半俸就原任大冶县闲住庸交阯人坐赃罪罢为民后遇例冠带先后陈情凡二十余次故有是命
　　○丙午升中书舍人马麟为大理寺左寺副支从五品俸仍翰林院带俸书办
　　○命燕山前卫故指挥使刘旺弟泰徐荣弟华代职
　　○丁未昏刻月犯井宿
　　○戊甲擢理刑知县董纶为南京河南道监察御史
　　○选行人范锳知县王与易居仁王王□赞唐素于都察院问刑居仁王□赞素南京
　　○巡视四川南京户部右侍郎黄琛奏罢贪酷老疾及罢软官成都府仓大使谭澄等一百八十一员
　　○庚戌巡抚甘肃右佥都御史徐廷章言臣巡抚甘肃且七年人情稔熟事多掣手盖久于其任仇怨者多乞调别地庶事体更新  上曰巡抚官但行事公正何必论久近廷章所言乃适已自便不准令尽心所事不许推避
　　○辛亥中都督留守司都指挥佥事何俊以科歛所部操军财物坐罪赎杖还职
　　○壬子升淮安府知府杨曰□永为右参政仍掌府事曰□永以九年秩满当去任官民累保留之故有是命
　　○复除广东布政司左参议  澞于山东以丁忧服阅也
　　○户科都给事中丘弘以出使琉球国道经于闽乞便道展祭不许
　　○癸丑狭西右参政庞胜奏狭西连年用兵刍粮不给请于夏秋税粮运边常数外再量起存留粮一二十万石于榆林边仓上纳粮如足用抵斗纳豆或米一斗折纳草二束仍令所属问拟囚犯该杂犯死罪纳草三百五十束三流三百束徒三年二百五十束二年二百束一年一百五十束或急用料豆则每草百束改纳料十石杖笞罪每一十纳料一石俱于榆林管粮官处定仓上纳户部覆奏从之
　　○户科都给事中丘弘行人韩文奏凡使外国者例赐公侯服色自备钑花金带至其国则系之今臣等奉使琉球欲从众则事涉擅专欲遵制则官止七品服色不称乞赐镀金花带以壮国威事下礼部尚书邹干等覆奏以为无例而止
　　○乙卯升四川按察司郭纪为河南右布政使工部郎中蒋瑄为四川右参议
　　○免长芦运司水没盐课六万四百六十七引有奇
