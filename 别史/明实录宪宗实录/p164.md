<!-- { "loadSidebar": true } -->
　　○丙辰镇守淮安漕运总兵官平江伯陈锐奏漕运事宜一各都司运粮把总都指挥千百户等官多有不畏法律贪赃害军者乞皆退回原卫带俸差操别选廉干者代之自后凡借债者皆令停俸运粮候债完日支俸若年久不完及剥削害军者照例问发立功哨了其果廉干者依文职旌异例或量升署职以励后人一淮扬徐吕济宁临清一带河道浅涩以致船被冻阻军多逃亡乞从宽恤减运其阻冻之船量其地近可以不误领兑者促回兑运果地远有误及船或损坏者修艌坚完将兑运并下年支运俱于附近仓领纳却将各该官军下年兑运暂不为例令有司以正耗米卖银解京就给官军准作月粮一运粮军士费用多端至于交纳不完未免借贷岁久利息日加一卫一所有至本利七八千两者以此军士月粮行粮冬衣布花皆用偿债今欲以前所借银除加利不还外如本银全负暂以淮浙余盐给还或许本船回载北河盐于江南卖还一各府州县官通同粮里长滥收恶米及兑粮之际复发水和沙其河南山东等处米益不精领兑在船蒸湿浥烂难于上纳乞敕各处巡抚巡按等官严督所司痛革其弊违者究治一各仓收粮每斛例一尖一平近年俱摊薄晒晾数日又有五七人成行号为耕米往来躧践多年久空腐者半作灰尘及平米又淋尖踢斛外增官堆计收粮一石加耗三斗有余亏折甚多盖因前官得其积出羡余以为功迹是以递相做傚今不改正疲敝愈深乞敕管粮内外官员并巡仓御史严加禁约务遵旧制而收仍令旗军行概斛下余米尽还本军违者罪之庶使军困稍苏而粮获早完＜锍-釒＞入下户部议皆可行惟请官盐以偿私债为不可诏从之
　　○免广东海康等县秋粮三千石有奇以海溢故也
　　○丁巳礼部奏湖广施州卫所属金峒等七安抚司进贺冬至表文过期始至宜行巡按湖广监察御史治以不敬之罪  上以土人宥之
　　○戊午设浙江桐庐县桐江巡检司○命诸卫所余丁运粮者依正军例给饷从平江伯陈锐请也
　　○守备凤阳宣城伯卫颍等奏凤阳新城密迩  陵寝旧皆土筑城门损坏守铺倒塌皆由土性鹻卤随修随坏徒费工力其旧城亦临淮河连年为泥沙壅积反高于城一遇淫雨水无所洩今议东西门外原有护城土坝岁久陵夷未经修筑成化八年淮水暴至冲开东坝渰没城内居民至今城外淤沙未除城中积水如故乞包砌新城以护  陵寝修筑土坝以备水患事下工部请行巡视留守等官相度其切要者量加修理余俟丰年从之○掌内灵台事内官监左监丞苏奇奏成化九年中历后上朔日该注丁巳而钦天监司历陈旸误作辛巳事下礼部劾旸并监副田蓁等俱当究治  上命下旸锦衣卫狱而宥蓁等
　　○放肃州卫军张元吉还其乡元吉既免死谪戍至是其子真人玄庆奏乞放免且以母老子幼为辞上允其奏于是给事中虞瑶监察御史袭晟等劾之曰元吉擅作威福弃绝伦理改易敕书僣用器物奸收祖婢勒要人财挟讐谋死三十八人造意杀死一家三人罪当凌迟处死已有旨监候处决矣寻乃获宥杖一百押发肃州边卫永远充军时科道已交章陈谏未允今又念其母老子幼放归原籍涣命一出物议沸腾臣等以为刑罚之设本以究奸慝诛暴横实国家纪纲所系人心向背所关古之帝王所以与天下画一不以亲疏贵贱而轻重之也仰惟  祖宗酌古准今定为律令杀人者死万古不易内外臣工罔敢变乱以故百年承平上安下顺今元吉罪极恶深神人共愤显戮于市尚有余辜奈何既贷其死又放宁家殊与前日纶音不类愚昧小人未谕  圣意将谓许其杀人而不罪也若以元吉母老子幼可悯则元吉所杀四十余人其中又岂无母老子幼者乎其他罪囚亦岂无母老子幼如元吉者乎  皇上为万民父母天下臣民皆其赤子今独念元吉而不及他人殆非与天下画一之道也意者以元吉世嗣道教不以常例待之殊不知化外人有犯亦依律拟断况元吉本五斗米贼之后奉非道之教何功于国何益于世而乃蒙此非常之眷乎  皇上纵欲曲贷其罪其如  祖宗之法律何如朝廷之纪纲何如臣民之清议何设若此后有一愚夫犯罪如元吉母老子幼如元吉复援例乞恩以求宽宥  皇上亦将许之乎其事虽微关系甚重伏望念  祖宗之法律重朝廷之纪纲仍命元吉终于戍所庶几国法不亏人心有警  上曰元吉事既处置待其亲终仍令戍边
　　○己未太监黄晹传奉  圣旨升钦天监五官灵台郎马贵为秋官正漏刻博士贾信为五官司历天文生范英为漏刻博士
　　○总督漕运平江伯陈锐奏仪真瓜州运河原无水源全赖扬州雷公陈公二塘及高邮宝应邵伯等湖积水接济清河迤北至徐吕三洪则籍河南黄河凤池口金龙口沁河等处诸水济宁南北闸河则赖徂徕沂泗泰山曲阜等处诸泉源并昭阳南旺孙村等湖诸水近所司视为泛常不为＜锍-釒＞浚修筑是到水利不通粮运有阻揆厥所由盖因通州至仪真相离二三千里往来巡视非一二人力所能办宜酌量远近自通州至德州责令郎中陆镛专理自德州至济宁则责之副使陈善自沛县至仪真则责之郎中郭昇仍敕大臣一员总督其事庶事体归一而工力可成工部议以为宜从之
　　○庚申以秀怀王灵柩至自汝宁诏葬祭并辍朝礼仪悉如忻穆王例
　　○都察院右佥都御史李侃乞致仕许之
　　○调四川纳溪县知县樊瑾于彭山县以巡抚都御史夏埙言其才堪治剧故也
　　○辛酉秦府永寿王公铤薨王安惠王第二子也母妃胡氏正统戊午生戊辰封为长子成化壬辰册封永寿王至是薨年三十六讣闻辍朝一日赐祭葬如制谥曰康定
　　○升福建延平府知府盛颙为广西布政司右参政
　　○命顺天府分官赈济贫民督劝农桑时府尹李裕奏本府所属州县以去岁旱灾秋麦未种即今民乏农具种子田地益荒本府欲委通判等官设法措置或借官银易买分给耕种其逃移者招抚复业缺食者给粮赈济及督令广植桑枣多蓄鸡豚务俾人人服勤农事待秋成之后造册缴报＜锍-釒＞入  上曰赈荒劝农教民树畜皆王政首务其亟行之
　　○宣府协同分守都指挥孙素右参将蒋良左少监顾雄以虏寇入境杀掠人畜失于堤备兵部奏请究治命姑宥之
　　○狭西都指挥蔡瑄当参将钱亮师婆涧之败拥兵不救为亮所奏下御史勘实当瑄斩罪狱上诏宥死谪戍狭西边卫
　　○建州等卫女直剌哈等二十四名乞袭其父都指挥等职
　　上命依例降一级授之以其皆董山余党也
　　明宪宗纯皇帝实录卷之一百十二
明宪宗纯皇帝实录卷之一百十三
　　成化九年二月壬戌朔守备偏头关都指挥戴广奏虏入红沙烟臣会巡抚都御史雷复等调兵败之追至寺烟沟石人村再败之前后斩首一十九夺获马六十兵器皮袄等物二百三十六追还被掠牛羊马骡二百一十五事下兵部尚书白圭等以广等兵少无援乃能设谋取胜宜赐敕奖励从之
　　○免山西太原大同二府所属州县税粮二十八万四千余石大同等十三卫屯田子粒六万二千余石宣府等二十卫所屯田子粒五万九千三百余石以灾伤故也
　　○癸亥复除都转运盐使司运使延祥于两淮
　　○命锦衣卫带俸都指挥同知魏忠子昇代父原职本卫指挥使
　　○开中四川盐课十万五十八引上流华池盐每引纳米五斗通海新罗福兴四斗富义罗泉广福仁泉黄市洽□甘井永通三斗大宁二斗五升云安一斗五升时官军征剿松潘等处户部因守臣言为请开中以给军饷又以守臣擅拟盐课并劾奏其罪  上宥之
　　○乙丑给尚衣监民匠食米月三斗
　　○户部奏狭西军饷不足请于山西税粮内量拨豆七万石草一百二十万石布十万匹河南拨豆七万石草八十万束布十万匹运送榆林等处给用从之
　　○命府军前卫带俸都指挥佥事张瑛守备  天寿山
　　○守备龙门所奉御曹广分守独石左参将李刚左监丞刘祥以虏寇入境不能备御兵部请治其罪上命贷之
　　○丙寅命故狭西都指挥佥事朱原子赟袭父原职西安后卫指挥同知
　　○丁卯释奠先师孔子遣兵部尚书兼翰林院学士商辂行礼
　　○戊辰祀  大社  大稷
　　○遣顺天府官祭先农之神
　　○夜月与金星光芒相并
　　○升山西按察司佥事梁材为副使
