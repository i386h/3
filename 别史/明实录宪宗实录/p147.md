<!-- { "loadSidebar": true } -->
　　○皇太子薨太子讳祐极母贤妃柏氏以成化己丑四月二十八日生辛卯十一月十六日正位东宫至是薨年三岁  上召礼部臣谕之曰皇太子年幼丧礼宜从简天下王府并文武衙门俱免进香帛礼部因上仪注曰  上自发丧日为始服翼善冠素服七日而除发丧之第二日至第四日皆不视朝第五日至第八日  上御西角门朝群臣不鸣钟鼓祭皆用素食发引安葬之日皆辍视朝文武群臣闻丧素服乌纱帽黑角带第三日素服麻布经带麻鞋布褁纱帽诣思善门哭临一日而除第四日素服乌纱帽黑角带朝西角门行奉慰礼令内官监工部造铭旌明器坟茔圹志等数如制以书讣告天下诸王天下王府并文武衙门闻丧易素服于厅事再拜举哀复再拜次日服布褁纱帽麻鞋经带设香案举哀行礼服素服乌纱帽黑角带二日而除
　　○命给事中分点各营操练军马之数  驯象所所养象死者二  上以锦衣卫堂上官不能严督所司饲养命停都指挥袁彬等俸一月管象指挥佥事李信等俸三月
　　○甲子调钦天监监副许恪于南京掌监事时恪奏南京钦天监缺堂上官欲于属官内推选吏部以请  上遂命恪
　　○乙丑兵科给事中梁璟等分点五军诸营操练官军不至者一百八十有八人因劾坐营官新宁伯谭祐等约束不严提督官抚宁侯朱永定襄伯郭登兵部尚书白圭统驭无法而永圭及会昌侯孙继宗武靖候赵辅亦条列差占并逃故官军名数以闻  上曰朝廷以兵政付尔等依时训练方称委任今点闸不至者众乃复多方破调法当究治姑宥之自后宜尽心整饬再犯不宥
　　○漕运总兵官泰宁候陈泾自陈求代  上不允令勉图所事以副委任
　　○镇守宁夏太监王清等奏靖虏诸处虏寇犯边旋已出境势难邀击又有归自虏地者报云虏酋欲掠高桥儿诸处章下兵部言镇守总兵等官王清沈煜副总兵林盛东路参将罗敬游击将军张翊都督白玉参将周海徒拥重兵纵虏出没未闻画一计剿一寇乃明言虏寇出境难击其畏敌而不畏法可知宜命总督军务右都御史王越究清煜等拥兵纵寇之故及查玉海并守备等官获功失机与否以闻从之
　　○丙寅礼部奏天下诸司进贺立皇太子表笺尚有未至者请移文停罢从之
　　○丁卯南京十三道监察御史陈变等言切见孛彗告异光芒甚长天道人事实相流通必人事之失所致惟在知而改之尔愿  陛下睹兹灾变仰思天意而内自讼曰予之保民固已如赤子矣岂尚有困于徭役不得聊生者乎张师诘戎兵已备矣岂尚有将领卖放徒有虚数者乎忠言谠论固尝嘉纳矣岂尚有逆耳而拒之者乎正人君子固并用小人固已屏矣岂尚有邪枉未错而端士见斥者乎罔游于逸罔淫于乐身已修矣岂尚有戏怠之可戒乎乾施坤承家已齐矣岂尚有情爱比昵之私乎凡若此类傥有一焉已非天意况多有乎兹诚  皇上之与群臣相与有为转祸为福之时也惟  皇上审而择之当为者速为之当改者速改之仍乞敕大小群臣各尽心供事杜私意循公道庶几天意可回灾变可弭矣＜锍-釒＞入  上曰御史所言俱已有处置所司其知之
　　○南京六科给事中俞俊等亦上言五事一曰修实德二曰惜烦费三曰严守备四曰抚流徙五曰利漕运其严守备谓南京近年以来纪纲废弛如皇城各门虽有军士守卫悉多孱弱恣人出入而该点官员又往往夺其日食受其货贿不过纸上见数无人宿守甚至有杀人于铺迄今未明者以至教场操备有名无实该管官员私役跟随者有之受钱卖放者有之及内府撮工七千余人俱该操人数今罢工岁久不令复役守备不严率多类此乞敕内外守备重臣严加防御皇城各铺并京城各门时常差官点视内府撮工人数许令复伍操备以明军政  上曰所言事俱已处置其严守备臣申行禁约
　　○诏昌化王庶子镇国将军成釴等五人禄米折色内各改支本色五十石从其请也
　　○诏运山西代州新收榖草五十万束于榆林府谷县以备边需从户部郎中谷琰请也
　　○建州等卫都指挥佥事李斤山子斤昇及指挥同知等官凡察子逞家奴等三十二人乞袭代父职兵部臣言凡察等尝从故都督董山谋逆以罪拘死辽东其子袭代者例降一级  上命如例
　　○设罗汉洞关寨调抚宁卢龙东胜左三卫官军六十余人守之洞在永平府界岭口关西八里其外山势坦漫地连松林站大冲谷无险可恃镇守永平山海等处太监龚荣等以闻故有是命
　　大明宪宗纯皇帝实录卷之一百
明宪宗纯皇帝实录卷之一百一
　　成化八年二月戊辰朔以刑科都给事中白昂为应天府府丞监察御史丁川为顺天府府丞
　　○兵部言虏寇方出没宁夏游击将军都指挥佥事张翊短于野战仅可分守一方而分守西路参将都指挥同知祝雄谋勇老成请彼此交易则各当其才从之
　　○镇守永平山海总兵官东宁伯焦寿奏蓟州新开沽河淤塞一千二百丈粮运不通欲照先年奏准三年一浚事例于顺天永平二府及东胜等卫起拨军民兴工缘今灾伤人民缺食且农事将兴欲行巡按御史亲诣其地勘视勘量暂济漕运俟明年三月以后并工＜锍-釒＞浚庶于民力少苏边运亦济从之○夜东方流星如盏大自天津东南行至匏瓜尾迹后散
　　○己巳总督荆襄等处军务右都御史项忠奏臣才识肤浅不识时宜处事颠倒遂致公论莫容乞赐罢归田里诏卿宜尽心所事以副委任毋恤人言所辞不允
　　○镇守狭西太监刘祥奏去年十一月虏入固原海剌都至黄嵩坪杀仓官等五人十二月入通渭县杀民三百余人至稠泥河杀苑马寺圉长军余二十人掠官私畜产七百余以去今年正月又入固原直抵平凉白水诸处章下兵部劾宁夏总兵副参游击等官沈煜等守御不严右副都御史马文升佥事杨冕筹画无法罪当逮问第虏势方炽请令总督军务右都御史王越究其失机之故以闻又以河冰既解虏尚深入必无北遁之意恐其复寇平凉请令越同许宁等度贼所向令所司预备刍粟相机防御从之
　　○庚午升刑部郎中陆昹为福建布政司右参政
　　○兵部尚书白圭等以虏寇深入狭西州县恐镇守署右都督白玉不能独御请简武职大臣之骁勇者一人往协之又玉所统官军仅三千五百余人兵力单弱请敕镇守等官议募平凉临巩土达土人为兵复其赋役收附卫所督令操练以备警调诏可
　　○抚宁侯朱永言臣提督团营并督三千营复莅府事才小任重乞择人分理  上曰卿才识老成当勉副委任所辞不允
　　○忽石门等卫都指挥佥事等官你笼哈子都塞革等十一人乞袭代父职速答儿河等卫指挥同知等官哈答等三人乞升职  上从兵部议命都塞革等袭代而升哈答等各一级○辛未织染所永乐年间额设军民匠役七百五十八名后渐逃故仅存其半惟设大使一员管领及移本所于内府织染局带管止差内臣一员监督其后岁有添差监督二人因改别衙门莅事遂挟其原随匠役三十七名以往至是监督多至九员役占人匠益多至二百余名每作在不过五七人人少工多劳苦不息各匠连名奏乞如旧例止留内臣二员监督为便工部覆奏不允
　　○工部言襄王瞻墡奏第二子宁乡王祁鐄薨如例启故妃李氏坟圹合葬有水深六七尺欲择地自备工力并王妃迁改合葬从之王又奏祁鐄无后所遗校尉四十人乞以赐世孙见淑事下兵部臣言事非著令  上特许之
　　○壬申调钦天监监副贝琳于南京○诏给沁源王故弟镇国将军幼＜高攵＞□土所遗子女米岁五十石
　　○命都督佥事杨铭协同镇守狭西地方
　　○开设河南中牟县僧会司
　　○命岷州卫番僧锁南藏卜侄著肖藏卜西宁卫番僧锁南巴侄锁南＜人＞坚锉沙加星吉侄桑＜人＞加坚参各袭国师职
　　○癸酉命礼部左侍郎兼翰林院学士万安司经局洗马江朝宗为会试考试官赐宴于礼部
　　○府军前卫带俸都指挥佥事穆甯贵以老乞罢许之
　　○甲戌增置山西朔州应州草场副使各一员
　　○翰林院编修李东阳乞归展墓许之
　　○乙亥升户部郎中桂茂之为云南布政司左参议
　　○命永清右卫带俸都指挥同知王信掌府军前卫事卫辖二十五所旧统以都督侯伯一员近以都指挥统之辄为官军所持以致政务丛委兵部请仍简命侯伯有旨止于都指挥内举公廉者以闻信适自荆襄还遂有是命
　　○延绥西路左参将都指挥钱亮奏正月初虏众数万自安边营入境即引兵追之至师婆涧被围与战五日画夜不息都指挥蔡瑄等拥兵不救粮饷俱绝我军死者十三四都指挥柏隆陈英俱中流矢死止收余卒一百五十人而还事下兵部尚书白圭等劾亮寡谋丧师都御史王越余子俊少监张遐总兵官许宁等不能救援俱宜核实治罪且请敕户部于延缓要害诸处加积粮饷  上命会官集议
　　○宁夏总兵官修武伯沈煜等复奏虏众数犯边境且以粪土湮塞各墩井泉渴我士马不可不虑  上复命集议于是圭等会会昌侯孙继宗等上言御戎之道有备为先宜敕遣户部大臣一员驰赴山狭河南会巡抚等官区画粮草于师行要害之处且辇京库折粮银二十万两以助分给又预徵河南山西料豆各十万石草各五十万束以足狭西诸郡不继之数开中官盐如例举行仍简命大臣一员付以便宜往狭西诸镇详议战守之策副将以下不用命者悉听处治又请分敕甘凉大同宣府三处镇守总兵等官各整兵以备策应京营官军则严加训练待报辄行原拨修浚京城壕堑官军四万宜蹔停止从之
　　○丙子命户部右侍郎陈浚总督狭西军饷户部因奏区画粮草十事请以付俊一各处折粮并京仓粜粮银共二十万两宜运狭西布政司备用一淮浙存积盐宜定拟开中一今年山西河南该徵粮草内宜再预徵豆各十万石草各五十万束其狭西粮草听原委官斟酌预徵一狭西山西河南司府州县三年六年考满官宜量令纳草免其赴京考核一狭西河南四川山西山东并北直隶所属一考役满吏纳束一千束及两考役满吏纳草六百束者送部免其办事考试即拨京考纳草八百束者即于本布政司拨补三考满日赴部免考即与冠带办事纳草一千一百束者并在京各衙门办事及到部寄名吏纳草六百束者俱免京考即与冠带办事其在京各衙门见役当该一年以上者令家属代纳草三百束二年以上者纳二百束三年已满者纳一百五十束免其考试给与冠带俱照资格选用一文职为事为民者纳草四百束给与冠带闲住一军职坐事带俸差操者纳草一千束准令照旧管事一各处依亲及坐监监生坐监三年以上者纳草七百束未及三年纳一千束俱送吏部选用一狭西灵州盐课司盐每引召□纳草一束许令狭西地方变卖一狭西并各处军民舍余人等能自备草六百二十束者给正九品散官七百束者给正八品散官八百束者给正七品散官  上皆从之惟为事文武官及监生纳草者不许
　　○命吏部右侍郎叶盛往延绥等处议处兵事
　　○敕兵部官赍银二万两赴狭西西宁洮河诸处买马以给边军
　　○丁丑释奠先师孔子遣太子少保吏部尚书兼文渊阁大学士彭时行礼
　　○命抚宁侯朱永兵部尚书商辂捧册宝谥故  皇太子曰悼恭
　　○升户部郎中王冕为山西布政司左参议
