<!-- { "loadSidebar": true } -->
　　○巡抚宁夏右副都御史张蓥言近准给事中秦崇奏资长策以安边方令臣等各陈所见臣惟宁夏花马池及延绥以东最为西北要害近虏酋阿罗出率众潜住河套动以万计射猎以为生水草以为居无讐敌之夏有寇窃之利而贺兰山后穷寇潜伏若合为一边患不细窃见总兵官许宁久处边陲惯经战阵副总兵林盛谙晓虏情二人者皆宜假以重权各选军一万畀之榆林迤东有警则责之许宁迤西有警则责之林盛如虏势炽盛则并力进讨以安边御寇之略委之二人务令经画则虏寇可靖事下兵部尚书白圭等谓延绥已有抚宁侯朱永都御史王越总制调度事遂寝
　　○管理柴炭工部右侍郎王诏言惜薪等司诸项柴炭年增一年如今年坐派之数已运二千五十三万九千余斤未运者尚有二千二百五十余万斤俱候来年人夫补运然今顺天真定保定俱被灾伤而顺天为甚下民饥窘如此救死犹恐不赡焉能应役乞敕工部行文内外诸司自今合用柴炭预为撙节减省以节民力以副  圣心仍以三府灾重州县柴炭夫自明年正月起依例全免其灾轻之处减半徵解如此则民困少苏供应亦不至误也从之
　　○岁暮享  太庙
　　○遣太常寺官祭五祀之神
　　○遣旗手卫官祭旗纛之神
　　○以明日正旦遣驸马都尉石璟王增分祭  长陵  献陵  景陵  裕陵
　　○遣内官祭  恭让章皇后陵寝
　　○是岁天下户九百一十一万九千八百九十一口六千一百八十一万九千八百一十四田地四百七十七万六千七百二十一顷一十亩有奇田赋米二千二百四万八千五百七十八石有奇麦四百二十五万六千二百九十三石有奇丝九万二千六百八十六斤一十两有奇绵一十万五千两绢二十八万四千九百一十疋有奇布八十六万一千二疋有奇绵花二十八万三千一百二十斤有奇折色钞八十三万四千五百二十锭有奇杂课钞二千七百九十一万四千八十锭有奇米五万三千三百一十石有奇麦二千三百八十六石有奇布七百六十九疋有奇盐课盐三百七十九万一千三百五十引有奇米五千七百八十七石有奇布四万四千五百一疋有奇茶课茶五十六万三千九百一十斤有奇屯田子粒三百九十五万三千七百四十石有奇采纳银七万九百六十七两有奇水银二百四十七斤一十两有奇朱砂一十七斤一十两有奇漕运京师僣运粮三百七十万石各处运纳粮四百四十七万九千六百五十石有奇减免天下官田等项税粮三十一万二千六百六十石有奇
　　大明宪宗纯皇帝实录卷八十六终
　明宪宗纯皇帝实录卷之八十七
　　成化七年春正月甲戌朔  上诣  奉先殿  皇太后宫行礼毕出御奉天殿文武群臣及四夷朝使行庆贺礼  皇太后  皇后俱免命妇朝贺
　　○乙亥文武群臣朝亲王于奉天门东廊丙子  宣宗章王帝忌辰  奉先殿行祭礼遣驸马都尉石璟祭  景陵
　　○丁丑孟春享  太庙
　　○遣内官祭司户之神
　　○戊寅兵部奏成化六年冬虏入云州堡杀掠人畜守备指挥谢春等既不严督哨守又不速兵追剿请令巡按御史逮治而分守左参将李刚左监丞刘祥钤束不严镇守右少监弓胜总兵官都督颜彪巡抚都御史郑宁号令不振亦宜究治  上曰是内外总兵等官姑恕之
　　○庚辰立春顺天府进春上御奉天殿文武群臣行庆贺礼赐宴于午门
　　○辛巳赐唐王琼炟冕旒皮弁服王以原赐之服年久敝坏累以为请故命礼部重造与之不为例
　　○巡视关隘兵部右侍郎陈宜奏山西水泉营备御都指挥薛信软弱不堪七堡备冬都指挥邓亨偏强不协恐误边事访得山西都指挥高昇周能俱壮勇可任请以昇代信能代亨从之
　　○命故宁阳侯陈懋子瑛袭爵岁给禄一千八百石米钞中半兼支
　　○改南京通政使司左通政刘俊于通政使司提督誊写武官诰黄
　　○开中长芦官盐五十万引于北直隶狭西饥荒府县召商纳米保定府天津卫每引四斗河间府涿州三斗五升延安府五斗无米纳银三钱以备赈济
　　○都察院左都御史李宾言贤才屈在下僚上不见知无由自达乞敕在京文臣四品五品管事官及六科十三道官各举所知如知州缺则于州同知判官知县等官知县缺则于县丞主簿教职等官内各举一人该部再加详察遇缺除用仍各注举主职名日后犯赃连坐仍请通行各处巡按御史并按察司分巡官照依宪纲事理所至之处广询慱釆守令廉勤公谨六事克举备荒救荒有策者礼待之荐举之污滥奸佞六事废坠备荒救荒无策者戒饬之紏劾之务臻实效毋事虚文若巡按御史按察司官不用心访察颠例是非者俱坐以罪如此则善者知所劝而益修厥职恶者知所惧而勉于为善庶几守令皆得其人下民各安其生而兼流移失所者矣＜锍-釒＞下吏部尚书姚夔奏宜如宾言令六部都察院等衙门四品五品管事官及科道掌印者各举所知一人不为例既而宾又言御史巡按回本院别行稽考务臻实效如有不行用心访察以致贤否混殽者请究治其罪  上从之
　　○守备洮河岷等处都指挥使黄钦受河州仓官赂庇其罪为狭西按察司所奏都御史李宾等请下巡按御史逮治如律从之
　　○壬午命留守前卫带俸都指挥佥事张雄弟纪袭其兄职旧制都指挥系流官不世袭以雄战殁于延绥故录其功俾袭之
　　○赐朝鲜国朝贺陪臣禹贡等宴并金织衣彩叚等物有差
　　○癸未以大祀  天地  上御奉天殿誓戒文武群臣致斋三日
　　○甲申以上元节赐文武群臣假十日
　　○总督漕运兼巡抚淮扬等处右副都御史陈濂奏运河一带济宁居中而南北分流久不＜锍-釒＞浚蓄水不多况两京往来内外官多不恤国计不候各闸积水满板輙欲开放以便己私而南京进贡内臣尤甚以此走洩水利阻滞粮运今欲会同山东巡抚守臣计工挑浚且请旨禁约事下工部覆奏从之
　　○丙戌大祀  天地于南郊祀毕上还宫谒  皇太后毕出御奉天殿文武群臣行庆成礼
　　○免庆成宴
　　○夜月犯天樽星
　　○丁亥命都指挥使郑云代张翊提督守备云州地方
　　○戊子上元节免群臣宴
　　○兵部尚书白圭等奏狭西近年以来毛里孩满四及阿罗出等相继寇乱民遭荼毒有不忍言者  皇上命将出师为民除害而官军所至供馈輙之班师未几虏寇如故良由镇守三司等官纵弛偷安负朝廷之重托昧御侮之良图宜严加究治以警将来上曰所言良是即驰敕切责之以秦刚王锐在边年久废弛边备尤甚即召还京别推堪任者往代之
　　○宥都督佥事李昶杨铭罪  驾出  郊祀昶等率军列队正阳门外定襄伯郭登遣人阅视军多失伍者会兵部尚书白圭各劾把总领队指挥以下并昶等约束不严之罪有旨指挥以下付锦衣卫究治昶等令自陈于是昶铭具奏伏罪乃宥之
　　○怀宁侯孙镗卒镗字镇远其先东胜州人永乐中袭父林职指挥同知  太宗亲征迤北镗在军中正统中成国公朱勇荐其才升署指挥使久之迁都指挥佥事充左参将征处州至金华与贼接战射杀首恶伪杜大王余党悉平已复有贼万余人聚乌龙岭镗复进击败之用是升都督佥事分统京营兵马带刀侍卫己巳北虏犯京师升右都督将兵击虏初战于黑山再战于西直门外既而追虏战于涿州深沟虏遁出境而还景泰三年充副总兵镇守大同明年召还天顺元年冒迎复功封怀宁伯掌府军前卫事五年受诏西征师行会曹钦之乱镗以所领兵击捕之其子軏为贼斫死论功进侯爵赐诰券子孙世袭寻总神机营军事罢而复用八年太监牛玉以罪废科道因言镗与玉有连并数其贪黩状劾罢之成化二年复用所停之禄奉朝请至是卒年八十讣闻上辍朝一日追封涞国公谥武敏赐祭葬如例镗长身面黑起自偏裨致位大将己巳之变一时宿将多没镗崛起奋勇进战颇著劳勚曹钦反时夜已二鼓矣镗在朝房得报仓卒驰赴宣武街遣所亲号召西征将士之候门者绐曰刑部囚反狱获者大三级升赏众聚至千余人黎明始语以钦反率之东行钦闻自长安门退至东安门又自东安门退至其家领达兵迎敌至晡钦破灭镗临机应变有如此者后论南城迎复封爵者一切削去独镗以平钦功及軏死于难得世袭云
　　○庚寅  英宗睿皇帝忌辰  奉先殿行祭礼遣驸马都尉蔡震祭  裕陵
　　○辛卯以浙江左政使余子俊为都察院右副都御史代王锐巡抚延绥地方
　　○壬辰兵部尚书白圭等言兵凶器也不得已而用之先因荆襄等处流贼猖獗恐成大患特敕右都御史项忠往彼总督征剿今贼首王彪就擒余党分散势已销沮况其间多困于饥寒出于逼胁抚之则易迁而为善激之则愈变而为恶且所调永顺保靖等处土兵未免骚扰军民劳费供亿宜令项忠相度贼势不必调动土兵但会彼处巡抚总兵等官计议抚捕长策以靖地方  上是之
　　○平虏将军总兵官抚宁侯朱永等奏虏寇宁塞安边等处总兵官许宁等统兵追剿数与贼遇能以寡敌众前后多有斩获并追回被虏人畜事下兵部言丑类合势深入肆掠今虽少挫恐其侵犯未巳宜命益严备御从之
　　○癸巳掌太常寺事礼部尚书李希安三载考满吏部臣言希安年已七十之上例宜致仕诏令复职
　　○升狭西布政司左参政于璠为右布政使
　　○太常寺卿兼翰林院侍读学士刘珝以母丧去任
　　○调南京监察御史沈源外任初南京佥都御史高明言守备军士宜时令给事中御史阅视诏不从后竟从给事中徐鉴等言及源当阅视时队长受赂军伍多缺且守备官役占尤多源乃令各卫悉具名数并本军年貌按之将尽革其毙于是成国朱仪及太监安宁等不悦因上＜锍-釒＞言南京国家根本军机朝廷密务今源视为常事诘问名数且操练之时御史忽至则军士纷然出候使事体不专军机不密诚为非宜  上然其言以御史更易不常何乃更张扰乱如此命械源至问理仍命自今只令内外守备参赞官阅视著为令凡御史预军事者俱罢之至是源至下狱刑部拟罪以间有旨赎罪改外任源之被调也南京御史给事中交章论其事以为源既受委阅军宜究其数以革其毙不为漏泄仪等直以不便其私奏之若以此得罪则军政一毙日甚不可复革矣刑科给事中虞瑶等亦以为言  上以事既施行皆不听
