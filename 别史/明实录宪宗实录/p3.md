<!-- { "loadSidebar": true } -->
　　○丙子命内外衙门造  大行皇帝丧仪
　　○礼部奏兹者  大行皇帝丧礼成服已毕恭惟  皇上嗣登大宝之初万几所系宜少节哀情请于西角门视事  上不允曰朕不忍遽出待二月朔可也○己时日生负气青赤色鲜明至午渐散
　　○丁丑迤北马可古儿吉思王子及其太师孛来遣知院满都平章朵罗秃等来朝凡千人贡马三千有奇满都等七十九人乞授官职兵部言使臣名称有三等其称知院者如朝廷指挥使右丞如指挥佥事余悉具名议拟以闻  上命一等未授职者正使授指挥使副使授指挥同知已授职者升一级余各量其等升授有差
　　○戊寅礼部奏春二月该祭  大社  大稷遣官祭先师孔子故事祭社稷太常寺先期奏斋戒至日  上躬诣坛壝行礼释奠先师传制奏乐遣官行礼兹遇  大行皇帝丧礼礼曰丧三年不祭惟祭天地社稷为越绋而行事谓不敢以卑废尊以己丧废公祀也  社稷之祭请  上如礼行之释奠先师遣官如故免传制制可
　　○以  大行皇帝丧免天下王府及文武衙门进庆贺即位表
　　○广西都指挥佥事邢斌等奏天顺七年十一月柳庆蛮贼觇我大军俱会梧州乘虚拥众攻劫上林县村社四十余处杀虏男妇五百余人马牛财畜无算今桂林平乐等府荔浦富川等县贼巢遍地民不聊生虽有哨守分捕等官兵少猝难应御事下兵部请移文总兵官泰宁侯陈泾等严督所在官军固守城池仍选将调兵往彼征剿若广东贼已诛灭速旋师广西捕贼安民从之
　　○巡抚四川左佥都御史陈泰奏去年十一月二十七日夜盗入广安州毁公廨文卷劫狱囚四十余人杀知州柴良  上命该部议处之○镇守陕西少监黄沁等奏岷州管内熟番纠聚生番屡焚毁寨堡杀掠军民财畜乞调兵应援  上命巡抚右副都御史马昂督守备岷州署都指挥佥事韩春等率军抚捕之
　　○宥江西按察使张蓥罪奋制三司官奏＜锍-釒＞列名先都司次布政司次按察司天顺末蓥奏＜锍-釒＞误列布政司于都司之前为违制被执至京拟赎罪毕复职至是遇赦获免  己卯礼部奏  皇上嗣登大宝之初各处夷人朝贡集于阙下者咸鼓舞欣忭以为庆幸而旧例有钞锭之赐臣等议得钞锭非夷人之便请量赐叚匹绢布使远夷均沾实惠从之
　　○发广西为事右参政罗绮为民给还原抄没人口房屋绮河南磁州人景泰中任刑部左侍郎镇守松潘天顺初调左副都御史为科道所紏降广西右参政便道过家久不赴任会本州同知龙约还自京师过绮饮谈及朝政之失其县人有侍侧者窃听之奏发其事差官械绮并籍其财产人口至京命法司会问拟绮唱造妖言律斩监候处决所籍财产入官丁壮发充军妇女送浣衣局绮系狱者八年至是遇赦锦衣卫官奏请如赦例为民绮因引诏书有抄提人口律不该载放免之条具奏乞免都察院以闻命给还人口房屋
　　○庚辰襄王瞻墡奏近闻德王及重庆公主出居于外府第而郕府王妃尚参住其间往来朝谒恐有未便请迁别所为宜  上曰叔祖所言良是但郕王妃寡居孤女未嫁始自西内迁居外第盖  先帝盛德事也今若他徙无所于归其勿复徙○协同镇守宁远通州卫带俸都指挥佥事张俊坐赃谪戍  上宥之降为指挥同知调山西威远卫带俸差操
　　○宥辽东三万卫指挥佥事等官葛英等四人罪以失机坐死命俱降三级
　　○壬午先是天顺七年十一月十三日大藤峡贼夜入梧州城时緫兵官泰宁侯陈泾驻兵城中会太监朱详巡按御史吴璘按察司副使周璹佥事董应轸布政司右参议陆祯都指挥杜衡翟政土官都指挥岑瑛等于城中议调兵是夜三更贼驾梯上城泾等不之觉贼遂入府治劫官库放罪囚杀死军民无数大掠城中执副使周璹为质杀死训导任璩泾等拥兵自卫不敢发一矢随军器械并备赏银货等物皆为贼所有致仕布政宋钦时家居挺身出以大义谕贼为所害黎明贼声言官军莫或动动则杀周副使泾等乃遣人与贼讲角□羊晡时纵之出城贼既出乃纵璹还时官军数千贼仅七百而已至是掌都司事都指挥邢斌奏始至  上曰梧州蕞尔小城总兵守镇巡按三司俱拥重兵驻城中乃为小贼所篾视况遇大敌乎尔兵部其区处之钦苍梧县人  英庙实录有小传
　　○先是天顺七年十一月广西流贼夜入广东靖远卫城守城官军弃城遁贼毁城楼庐舍纵狱囚杀驿丞钟奎掠官民男妇及财畜凡三日始遁去时佥事王鼎都指挥佥事尹通在城中不能拒御至是清远县知县谢智等奏始至  上命兵部勘实罪之
　　○与玺局局丞王纶事上于东宫事多专擅一时群小希进用觊后福者多与交通而翰林侍读学士钱溥以尝奉命教内书馆纶尝受学焉时尚宝司丞朱奎以幼童陪读馆中相亲眤俱交厚至是  先帝不豫溥意纶必典机务预有入阁之喜密遣奎通纶于禁中纶因偕奎造溥家执弟子礼坐溥上坐饮至晡而去溥邻居内阁学士陈文知其事及  帝崩奎持晋州知州邹和所馈纶书以入或曰此溥密草遗诏也纶亦以例当柄用骄矜恣肆而司礼监太监牛玉恐其轧己玉侄春坊赞善牛纶所厚中允刘珝与溥有隙会  帝大殓纶衰服袭貂裘于外观望  上见而恶之玉因数其过恶劝  上执下狱又嗾人发其交通事并逮溥等法司依律拟斩以赦例特从轻典纶降内使发南京闲住溥降顺德县知县奎盐课副提举和云南澜沧卫经历凡平日与纶交通者因纶词供及皆降调外任于是兵部右侍郎韩雍降浙江左参政顺天府尹王福降两浙盐运使治中丘晟调福州府同知通政司右参议赵昂瑞州府同知南宁伯毛荣都督马良谪广西都督冯宗刘聚谪广东各听本处总兵官调遣杀贼锦衣卫掌卫事都指挥同知门达指挥同知郭英陈纲指挥佥事吕贵俱调贵州边卫达都匀英安南纲赤水贵平越皆带俸差操云○敕广西总兵官泰宁侯陈泾等曰今得广东守臣奏称贼势十分猖獗约会尔等进兵往主梧州久候不来显是尔等不以地方贼情为重迁延推托不肯会调军马以致贼势日甚重为广东祸患似此玩法偷安纵贼殃民本当重罪但今正系杀贼之日姑置不问敕至尔等即当洗心涤虑改悔前失督调官军土兵人等星驰前赴广东会合剿贼以靖地方以赎违慢之罪不许仍前延调致误事机决不轻宥
　　大明宪宗纯皇帝实录卷之一
大明宪宗纯皇帝实录卷之二
　　天顺八年二月甲申朔  上御西角门视事文武百官行奉慰礼
　　○敕礼部议  大行皇帝尊谥曰朕惟自古圣贤之君必有显号徽称用昭功德之隆垂之万世而不泯焉此国家之盛典也仰惟我  皇考大行皇帝仁同天地明并日月孝通神明泽被天下笃人伦之大道振治世之宏纲盛德之事不一而芝万几之系优于独断迈往圣之英武系四海之归心不幸奄兹  上宾顾予冲人继承大统明徵礼文必荐称号宜咨舆论务协至公庶昭我  皇考功德之盛于无穷尔礼部其集文武群臣定议  尊谥择日恭上册宝体予至怀钦哉毋忽故谕○礼部进上  大行皇帝尊谥议文仪注一初二日鸿胪寺官于西角门设谥议文案初三日  上具衰服御西角门捧谥议官立于阶之东文武官各具素服诣丹墀赞行四拜礼兴礼部奏进  尊谥序班二员引班首稍进前捧谥议官以文授班首班首受谥议文由中道进将至御前序班赞进尊谥议文  上起身行主谥议文案之北班首进谥议文置于案赞跪百官皆跪  上看毕召翰林院官至前跪  上以谥议文授翰林院官命撰谥册翰林院官受谥议文捧从中道出  上复坐赞俯伏兴班首与百官俯伏兴班首复位再行四拜礼毕序班彻案  上还宫
　　○丙戌  上始释衰服服素翼善冠素腰经仍御西角门视事○礼部尚书姚夔等上  大行皇帝尊谥议曰臣等会同公侯伯五府六部都察院等衙门官英国公张懋等伏惟  大行皇帝德性聪明天资英武曩在幼冲之岁夙承绍统之尊覆育法乎乾坤群生咸遂光华揭乎日月普照无遗隆孝餋而得  圣母之欢心溥爱诚而全宗亲之和气政修钜细惟成宪之是遵德懋始终故大纲之益正用人必询于众祀神务致其严虽细行而克勤于万几而独断文命敷于华夏信由协中而致和武功服乎外夷罔不革心而效顺先后在位二十有三年培邦基之巩固衍国祚于灵长方之古昔继体守成之君未有盛于  大行皇帝者也不幸奄兹遐弃恸切臣民必有羙称永昭功德臣等谨摭  圣神之迹用陈群议之公  大行皇帝尊谥宜天锡之曰  法天立道仁明诚敬昭文宪武至德广孝睿皇帝庙号  英宗臣等拜手稽首谨议
　　○营建  大行皇帝陵寝于天寿山荐名  裕陵敕太监黄顺吴昱抚宁伯朱永工部尚书白圭侍郎蒯祥陆祥督军匠营建
　　○丁亥敕谕文武群臣军民人等曰朕嗣承大宝已推仁恩覃及四海顾惟在京文武群臣军民人等昔奉  先帝多效劳勤宜加颁锡以隆恩典于是赐在京文武百官及军民人等白金绢布钞锭公侯驸马伯白金三十两一品二品二十五两三品十五两四品十二两五品十两六品八两七品六两八品九品四两杂职三两侯伯子孙幼未袭爵及无子孙而有母妻存者各五两优餋军官母妻见存者人各二两将军旗校军匠人等各二两操备及见营造官军官自一品起二十五两递降至襍职三两止旗军人二两优给幼官及鳏寡老疾军官自一品起八两递降至杂职二两止纪录幼军人一两会试中式举人办事官监生及天文生乐舞生医士顺天府学生人各绢一疋在京吏典知印承差坊厢里老及民匠厨子乐工人各绵布一疋在外听选并公差等项文武人员钞锭营造山陵官员军匠银两各有差
　　○释奠先师孔子遣吏部尚书王翱行礼免传制以  大行皇帝丧也
　　○戊子祭  大社  大稷
　　○遣顺天府官祭先农之神
