<!-- { "loadSidebar": true } -->
　　○兵部奏甘肃地方诸夷襍处反侧不常虽尝命都督同知李文右通政刘文赴彼区处莫克济事近又传说瓦剌癿吉帖木儿拥众驻近哈密傥与速檀阿力构结犯边则恐寄住安插夷人复为内应今土鲁番使臣哈只马哈麻等又私藏军器谋焚我积刍私逃出境不可不慎为之防虽有总兵巡抚官而名位稍轻恐未足以慑服安辑宜别推武职重臣才望素著熟知边务者一员往会处之  上以重臣未可轻遣乃敕镇守甘肃太监颜义总兵官都督同知鲍政巡抚右副都御史朱英曰近闻土鲁番差来使臣哈只马黑麻等密议欲侦察中国事情盗夷人马驼逃归报速檀阿力率众来寇边临行又欲焚城中草场切计腹里安插及寄住夷人动计千余狼子野心反侧不常近又传说瓦剌人马切近哈密地方驻劄万一速檀阿力与之构结扰我边境则腹里寄住等顷夷人未免因而为奸内外势合猝难防范敕至尔等即同副参等官熟思审处何法可以安其反侧何策可以消其后患务使枢机周密计虑万全外而夷人信服内而境土安静庶副一方重寄仍一一条具奏闻若尔等难于处置亦湏驰奏别为之处尔等其钦承勿怠
　　○宥陕西都指挥孙鉴等罪先是乌斯藏阐化王遣番僧锁南桑尔结等进贡还至西宁留丹等寺不复归又冒名进贡得朝廷敕谕并赐物皆匿之阐化王令其下三人者来趣之归锁南桑尔结闭之室中率其党缚二人手足剜去其目尽夺所赍器物一人得逸去诣鉴告鉴执诸为恶者寘之狱其徒行赂于鉴及西宁卫镇抚罗英求缓其事鉴等受之而竟以闻下巡按御史会官鞫实锁南桑尔结等四人罪皆当死其徒因发鉴等受赂事御史请并逮鉴等治之都察院覆奏且言事在赦前命俱宥之
　明宪宗纯皇帝实录卷之一百三十八
　　成化十一年二月庚辰朔南京参赞机务兵部尚书兼大理寺卿程信自陈久病不能任事  上命还乡调治赐敕慰谕之
　　○命塔木等卫都指挥同知撒哈塔等子纳儿乞卜等九名俱袭父职考郎兀等卫指挥使哥哈等四员各升一级
　　○建州左等卫女直额苦捏等七名乞袭其父指挥使等职命各降一级授之以其皆董山余党也
　　○辛巳命内官监左监丞张端工部右侍郎刘昭俟脩城毕以所督军夫修玉河堤岸
　　○更调守备阳和城都指挥同知田赋于大同右卫城守备大同右卫城都指挥佥事周珍于阳和城
　　○壬午改定淮安常盈仓并临清广积仓所中盐课则例先是二仓乏粮开中淮浙等处盐共五十八万引至是户部以米价增贵则例太高奏请更之两淮盐每引原拟粳粟米五斗两浙盐原拟粳粟米四斗今俱减五升长庐山东盐每引原拟粳粟米二斗五升今俱减三升
　　○西宁等处圆觉等寺番僧攀的藏卜番人板的官等各来朝贡马驼并佛像等物赐彩叚绢钞等物有差
　　○驸马都尉王增乞送母丧归葬从之
　　○癸未诏闭河南宜阳等县银洞先是兵科给事中郭镗言河南各县出有银矿乞开煎以备边用有司勘报言银洞在山谷中道路险阻矿脉细微所得不多徒费民力遂命封闭至是户部又言内府及边储缺用乞复开煎勘报如前  上命仍封闭之
　　○甲申申明酷刑之禁国子监祭酒周洪谟所言天下有司于百姓少有过失即用夹棍等刑具不胜苦楚请敕法司出榜禁约除人命强窃盗杂犯死罪湏用严刑其余止用鞭扑违者许风宪官察访录其酷暴以备考劾章下法司言近以都给事中白昂言已行禁约恐问刑衙门奉行不至请申明严禁为宜诏可
　　○乙酉命詹事府少詹事兼翰林院侍讲学士徐溥翰林院侍读学士彭华为会试考试官华以疾且有从子入场上＜锍-釒＞辞免遂改命侍讲学士丘浚赐宴于礼部
　　○丙戌免陕西延安绥德庆阳三卫成化九年屯田子粒三万一千一百余石以旱灾故也
　　○丁亥释奠先师孔子遣礼部尚书兼翰林院学士万安行礼
　　○戊子祭  大社  大稷
　　○遣顺天府官祭先农之神○翰林院侍讲学士杨守陈以母丧去任
　　○命故西宁侯宋谦子恺袭爵
　　○升刑科左给事中雷泽为本科都给事中
　　○命野儿定河卫都指挥佥事贾失虎子木克毛怜卫都指挥佥事乃塔子特列速俱袭父职
　　○己丑开设河南浙川县儒学
　　○庚寅复除浙江按察使刘釬于云南广西布政司左参政袁恺于原任山西佥事王预于陕西
　　○壬辰永清右卫带俸都指挥佥事仝斌老疾命其子辅代为正千户斌天顺初以迎驾功自千户越升指挥使例不世袭也
　　○宁阳侯陈瑛奉命统领官军下草场牧马马死者八十匹部下匿不以报而瑛亦不知武靖侯赵辅等廉得奏之下瑛刑部狱罪当赎杖还爵议上从之
　　○安乡伯张宁与旗手卫指挥孙良以小忿相讦奏下刑部俱以奏事不实坐徒当赎以宁擅笞良特诏停禄三月
　　○山西都指挥使朱鉴因公事杖二卒至死为巡按御史所劾都察院请命御史逮治如律诏可
　　○顺天府永清县民权义自宫其幼子欲以求进为怨家所告前此因自宫者众有旨自成化九年五月以后犯者本身处死全家发烟障地面充军至是刑部奏其事命发义充广西南丹卫军妻及幼子皆随住
　　○夜东方流星大如盏青白色尾迹有光东南行至尾宿后小二星随之
　　○癸巳后军都督府都督同知颜彪卒彪直隶盐城县人袭世职为真定卫指挥同知正统己巳之变举升都指挥佥事守备倒马关寻充右参将分守十八盘景泰中升都指挥同知领京营操卒会兵部奏分五军三千神机为十营团练以俟调发因荐升前军都督佥事坐营管操未几充右参将协守大同又充左参将镇守东路阳和等处天顺初召还治府事累出鴈门代州大同紫荆关等处防边御虏因两广弗靖命佩征夷将军印总兵讨之师还升都督同知又命佩镇朔将军印总兵宣府居十年以老不能御虏为兵部所论罢还莅事后军至是卒祭葬如例彪起自偏裨以至大帅无他才能因人成事两广之征冒功贻患宣府之守老不知止论者鄙之子玉袭指挥同知铨注旗手卫
　　○甲午命故左军右都督过兴孙继祖袭祖原职神武后卫指挥使陕西都指挥同知马聪子让袭父原职绥德卫指挥使
　　○乙未遣户部尚书薛远祭京都太仓之神
　　○遣顺天府官祭宋丞相文天祥
　　○夜月食免明日朝
　　○丙申开设陕西文县守御千户所
　　○土鲁番使臣赤儿米即等复奏与赤斤蒙古等卫素有讐隙乞差副总兵等官护送还国又言速檀阿力王虽得哈密城池止以物产充朝贡旋以自悔不暇今各愿留使臣家属于甘肃为质请敕归谕其王将所得哈密金印还献于朝以求通好事下兵部议以为赤儿米即等词多文饰且非出速檀阿力本意难以遽信然亦宜遣人护送出境  上曰速檀阿力若能退还哈密地方朝廷自有厚赏其使臣令甘肃镇守等官差人护送还国毋使失所仍敕速檀阿力曰近尔国使臣来朝多有愿留京师及近边居住者朕再三省谕之不听其留尔国使臣吐真情以谓迤西一带赤斤蒙古诸番俱于哈密有连为尔国破其城池虏其王母讐恨已深恐中国护送军马出境而回进至川中必为所害以此眷属赍装愿留甘肃朕思我  祖宗设立哈密城池本于中国无益实为尔迤西开通道路俾各处朝贡使臣往来得以驻泊有所恃赖今乃无故兴兵占据其曲在尔朕体天地之量不与深较但尔使臣所奏情词有可矜闵特俯从之兹其回降敕令赍以谕王敕至王能翻然改悔退出哈密城池送还王母金印令其照旧管理将见在委守头目牙兰取回已往之事朕一切不问听尔与哈密结为亲邻永相和好以后同差使臣朝贡朕当待之如初其甘肃暂留人货待事定之日差拨官军护送出境西番诸人知尔敬顺朝廷必释讐解怨使臣回还庶几可以保全此实尔国无穷之利比之据守孤城自阻道路其得失无难办者若或执迷不悛不从众议今尔处并迤西使臣俱不必差遣来京免致途中抢杀失所尔其图之毌贻后悔
　　○丁酉擢行人谢秉中徐镛陈遵毅周蕃何舜宾李珊邹霶太常寺博士李延寿知县张锐李纪王弼为试监察御史舜宾珊霶纪弼南京
　　○己亥酉刻日色赤如赭
　　○庚子升兵部左侍郎张文质为工部尚书仍掌通政司事以九年秩满也
　　○南京工部左侍郎李春九年秩满加正二品俸复任理事
　　○辛丑顺天府府尹邢简奏京畿自去岁三秋不雨一冬少雪今春仍不雨夏麦既不畅茂秋禾尤难布种请率僚属及京县官斋祷于都城隍庙从之
　　○壬寅清明节遣驸马都尉周景游泰分祭  长陵  献陵  景陵  裕陵文武衙门各分官陪祭
　　○遣内官祭  恭让章皇后陵寝○赐翰林院侍讲学士杨守陈母太孺人张氏祭不为例从守陈请也
　　○癸卯晓刻月犯牛宿大星
　　○兵部左侍郎李震卒震子用初顺天府宛平县人故礼部左侍郎嘉之孙举进士选充翰林庶吉士历官工科给事中通政司参议南京兵部右侍郎逾年秩满转左侍郎加正二品俸震性醇朴历官两京无废政然居侍郎两考几二十年弗及迁而寮长有缺多从他曹叙补至是以疡发于顷而卒时谓其不能无怏怏＜垂夬＞望云
　　○甲辰命辽府辅国将军豪土□＜显-页＞袭长阳王爵先是长阳王贵烚以罪降为庶人卒其子豪土□＜显-页＞天顺初封辅国将军累乞承袭不许至是辽王豪墭为之请且援戈阳永和二王例  上以其父被罪时豪土□＜显-页＞方幼故有是命方长阳以罪废印已进缴入内仍命有司遣赐之
　　○山东都指挥使冯庆署都指挥高通定州卫带俸都指挥何荣以把总京操所部官军多过期不至为总兵官所劾下刑部狱皆赎杖还职
　　○乙巳加都察院左都御史李宾太子太保仍掌院事命太子少保兼左都御史王越同理院事兼提督十二团营操练越上＜锍-釒＞辞免提督  上曰卿谙练军务特兹委用不允所辞时越既回京日夕谋进用  上以宾年资过越故用越而加宾太子少保云
　　○兵部奏前次红盐池等处有功将士间有斩获妇女幼小首级者例不当升已各定议给赏矣今镇守太监张遐等又为乞恩加升下情虽悦而名器太滥难从其请  上曰所言良是前所升赏已加厚矣何为又复陈乞今张遐等省谕诸将士务使用心杀贼以俟后功
　　○丙午唐府新野王芝城薨王悼怀王之子也母妃庄氏宣德癸丑生正统甲子册封为新野王至是薨年四十有三讣闻辍朝一日赐祭葬如制谥曰恭简
　　○礼部引会试中式举人王鏊等三百人陛见
　　○戊申升湖广布政司左参政唐瑜广西左参议彭烈为右布政使瑜山西烈广东青州府知府李昂为福建左参政山东左参议尹淳为右参政刑部郎中冯俊监察御史温琮浙江按察司佥事张悦为副使俊琮福建悦四川
　　○四川播州宣慰使杨辉贵州宣慰使安贵荣广西思恩军民府并田州等府龙州宣抚司土官知府岑璲等各遣人来朝贡马及银器赐彩叚等物有差
　　○命中府带俸都督佥事刘能管前府事调都督同知赵胜于后府
