<!-- { "loadSidebar": true } -->
　　○吏部右侍郎叶盛奏臣与镇守狭西署都督白玉巡抚都御史马文升等官会议御寇以守备为本攻战次之且以榆林以西虏入道路言之一则自宁寨入保安进入金汤川直抵鄜州一则自安边定边入环庆一则自宁夏花马池兴武营经盐池高桥萌城入固原自固原又分二路东则自黑水口入开城镇原平凉府等处西则自海剌都入会宁靖宁等处而沿边兵少力不能御故虏每长驱深入胡可弗备盖靖虏固原二卫官军合诸处调至备冬官军民壮仅八千人其间率多老弱能战者马军仅二千步军仅三千矧又分布海剌都西安州等处势分力寡卒不得用鄜州虽有备冬官军一千然俱缺马可守而不可战为今之计拟于秋初调取甘凉庄浪兰县所拟军马至边分守安定会宁靖宁俱临巩喉襟之地每留骑步兵二千守之环庆乃虏尝入钞之处宜再调兵一千人狭西在城三卫并本卫马步兵五千守之余则俱令暂屯固原平凉探虏出没随宜调用或调赴安边等营或分布萌城一带其固原平凉水草便利所屯军马俱令牧放俟九月初方给草豆或有警则不在此限其保安县去榆林不远宜会总督官临时定拨大同宣府调至官军至彼设伏以遏虏寇之入且以甘凉庄浪并狭西固原靖虏论之马凡万有五千马步军约二万二千满八月当用粮六万石自九月迄于明春二月当用草二百七十万束豆九万石今环庆固原会宁靖宁诸处粮豆颇给而草数尚少宜会总督军饷官画谋措办兵食既足或战或守随时处之若虏拥众来侵我则通调各路军马相机防御或彼众我寡势难轻敌我则坚壁清野弗与浪战俟彼剽掠而归气盈心惰则设伏以邀其前纵兵以袭其后使彼大遭挫衄庶可遏其侵暴之志其在边官军俟虏深入我境宜相机设策分遣精兵捣其老营若有所得仍将军马分布要害以邀其归是亦取胜之道若虏知我有备仍如往年近边屯驻我则号令军士分为数路各裹糇粮乘夜而进彼有妻子头畜卒遇我军势不敢敌乘胜急击势必成擒万一虏寇惧我兵众远遁套内不肯渡河我则挑选死士重加赏劳使之迫近虏营举火放溤□攵或阳为搜套之势或诈为劫营之举彼必心恐渡河而去剿贼方略恐不出此且境内靖宁会宁安定诸州县以无墩台传报烽火虏寇至门民始知之宜如环庆事例督所在官司凡居民团聚之所俱修筑小堡或据险崖穴□＜卸-卩＞及于要路设立墩台遇警立报令拘收人畜入堡虏至既无所得自然退归官军随处得以追袭截杀安民筹策亦或在此且调动军马易而供□粮草难狭西之民连岁转输罢敝已甚榆林东路车两不通□难区画非预为撙节必致缺乏各堡见草日给一束计其二十五束可足一月余五束令折银则半年之间可省草一百五十余万庶军民不至穷困又甘凉副总兵都督同知等官赵英马仪鲁鉴职位相等且去榆林二千余里移文往返恐缓不及事必得总督总兵等官一人往来其地庶事体归一不致颉颃而狭西都指挥佥事周敬指挥吴琮曾历战阵堪以领军至若克敌制胜之道分合进止之机则在主将临时应变非臣等所能预料也奏入  上命兵部知之
　　○降万全右卫指挥佥事曹翔左卫指挥佥事张显各为本卫副千户坐虏寇入境守备不严故也
　　○命故狭西署都指挥佥事施云孙范袭祖原职西安左卫指挥同知
　　○丙辰状元吴宽率诸进士上表谢恩○礼科给事中黄麟言国家旧制进士必办事于六部都察院大理寺通政司然后从吏部选用正欲其遍观政事识达治体以扩充其见闻初非谓观礼乐钱谷之政者不必晓兵刑观兵刑之政者不必知礼乐钱谷也夫何近年进士因内外兼除在刑部大理寺者则干□□免所司题称谙晓刑名专于本衙门任用是不过徇用己私曲顺人情而不知其启奔竞之端坏  祖宗之成法也夫刑部大理寺官必欲拘原办事之进士于本衙门任用然南京刑部大理寺之选惟依常例亦未闻其有用刑差错者也乞命吏部今后进士悉炤甲第先后以次取选各衙门不得紊乱选法假公道以树私恩诏下其章于吏部尚书姚夔等覆奏以为洪武永乐间进士分拨诸司办事半年吏部以次取选不分六部三法司随缺任用至正统间始有历刑问刑之例顷岁进士因内外选除不一以故多乐于问刑历刑得除京职其授外任者遂生疑怨诚有如麟所言者宜仍旧例从之
　　○丁巳状元吴宽率诸进士诣先师孔子庙行释菜礼  命张玄庆袭正一嗣教真人玄庆元吉之子元吉既宥死戍遣其族人光范者与玄庆争袭事下有司勘议以玄庆伦序居长至是始承袭
　　○镇守四川太监梅忠奏都指挥佥事马云等督兵缉捕荣犍等县强贼至赖河赖坝贼皆奔遁又追至嘉定井研界上已暂首五级生擒五十六人第原劫荣昌县贼未获云等仍留兵百五十人协土兵捕之事下兵部以为贼党未尽请移文忠等迹捕从之
　　○庚申授第一甲进士吴宽为翰林院修撰刘震李仁杰为编修分送第二甲第三甲进士邵贤等于各衙门办事
　　○沁水安惠王长子铨鐕奏王薨之后禄米停支请仍给赐许之赐晋府故镇国将军钟镴夫人白氏食米岁五十石
　　○吏部右侍郎叶盛及总督军务右都御史王越延绥巡抚右副都御史余子俊等会奏以为往年虏寇或在辽东宣府大同或在宁夏庄浪甘肃去来不常为患不久景泰初始犯延庆然其部落犹少不敢深入天顺间阿罗出进入河套不时出没尚不敢迫近居民至成化初以来毛里孩之众乃敢深入抢掠攻围墩堡盖以先年虏我汉人以杀戮恐之使引而入境久留河套故今日贼首孛罗合癿加思兰相继为患卒不可除臣等谨以增兵守险可责近效可保久安之事上闻一延绥沿边地方自正统初创筑榆林城等营堡二十有三于其北二三十里之外筑瞭望墩台南二三十里之内植军民种田界石凡虏入寇必至界石内方有居人乃肆抢掠后以守土职官私役官军招引逃民于界石外垦田营利因而召寇七年六月内因总兵巡抚官之议乃依界石一带山势随其曲折铲削如城高二丈五尺川口左右俱筑大墩调军防守以为一营永逸之计然未尝拟奏借役民夫而守备城堡客兵多不过千人不可供役乞敕所司申戒总兵巡抚等官严加禁约自后敢有仍于界石之外私役军民种田召寇者官必降调逃民即彼充伍仍乞念修筑边墙之利量起山西民一万狭西民二万于声息稍宁之时听延绥会官移文二布政司各选委堂上官于每年三月八日各一兴工修筑二三年间必致就绪此诚不战而屈人兵之计也一延绥西路旧守土门大兔鹘等堡并未守铁鞭锁圪塔五谷黑城子银州关等城俱宋时防守夏人所筑山势最险水泉甚便近年以来弃土门等堡乃守怀远威武等堡既无险可据又取水太远宜将今守怀远等堡官军仍守土门等堡其铁鞭等城亦宜渐为修补及于银州关隔河总要之处添筑一堡积贮粮草量拨守边额内官军于铁鞭等城操守以为官军截杀驻劄之所仍将内地鱼河堡官军移守添筑新堡又米脂以北直抵榆林乃顺川大路粮运往来居民商旅必经之地亦宜令本地军卫有司量其远近添筑小堡以备警急一成化二年以延绥官军数少敕监察御史李纲至延庆二府选取壮丁五千名为土兵相兼操守有功一体升赏寻以都御史项忠言土兵为边方头目科害乃令每年九月朔各于延安绥德庆阳三处操练次年三月朔罢之遇有警调则不拘时月近都御史马文升奏欲将庆阳土兵掣回本境防御而抚宁侯朱永等又奏欲如大同土兵例常年九月朔俱赴榆林城操练事久未决今边方有事宜如永所奏施行内地果欲防御则更为佥选方合增兵初意有益边备事下兵部尚书白圭等覆奏诏从其议惟修筑边墙其令本地官军以渐整理不须借役于民
　　○兵部奏京营轮操官军陈州等卫所千户沈英等二千四十人当去年秋班迄今不至请行各处巡按御史按名催督至京治罪罚操如例诏可令御史逮问限责诸队长管领赴京
　　○南京三法司与锦衣卫奏会审囚犯有问拟斩罪者六人皆情可矜疑命免死谪戍以星变修省故也
　　○辛酉命兵部左侍郎李震大理寺左寺丞汪霖翰林院侍讲徐琼清理军职贴黄
　　○命迁葬辽肃王并妃杜氏以世子豪墭言旧坟地太高故也
　　○壬戌授翰林院庶吉士林瀚为编修
　　○实授知县严萱王瓒郭经简嘉诰任英为南京监察御史
