<!-- { "loadSidebar": true } -->
　　○以水灾免直隶河间府沧州庆云等十一州县无徵秋粮七千六百余石榖草一十一万四千七百九十余束
　　○癸巳刑部郎中钟蕃等勘报巡抚云南都御史王恕所奏镇守太监钱能遣指挥郭景以玉带蟒衣并狗马私通安南国王又遣卢安苏本等与干崖孟密诸夷交通等事皆实都察院请逮能等至京治罪  上特宥能降敕切责之曰法司奏鞫尔违法事皆实及尔所奏巡抚官事皆诬罪状显著本欲械尔至京依律问拟但念尔在边岁久姑曲法宽贷尔须以镇守职任为务以地方人心为重严束下人母得于所属军卫有司骚扰况土官化外之人  祖宗以来但俾其以时纳贡羁縻之而己比之内地不同今后有事须与黔国公沐琮并巡按御史三司官公议委三司廉干官员抚谕勘问毌得任情擅遣无藉之徒仍前需索诈骗以起衅召乱万一有失咎将谁归尔其戒之慎之
　　明宪宗纯皇帝实录卷之一百七十四
明宪宗纯皇帝实录卷之一百七十五
　　成化十四年二月甲午朔
　　○乙未升吏科左给事中梁镛户部郎中孔宗显为布政司右参议镛浙江宗显福建
　　○降巡抚甘肃右副都御史宋有文为河南布政司左参议支正四品俸初有文委按察司佥事边完给边军折粮布布多粗短不中用军士中有不逞者先因乞粮不得怨有文至是益忿遂合千余人诣有文讼之鼓噪而入有文亟退避众因杂取瓦砾投之厅事前门璧器用皆毁己复往边完所亦如之行都司都指挥刘忠等嗛有文旧尝有所折辱不为禁止既而恐罪及图先发自解乃诬奏有文擅作威福凌虐官军事  上遣官案之得其状言忠等故纵所部为奸当抵罪有文事虽不如忠等所奏然不能御下尝因公事滥罚官智乞并责之有文寻取至京诏免逮问降二级俟各布政司有缺改用下巡按御史治忠等罪狱上复得旨忠等挟私朋谋嗾军士凌辱大臣有亏国体难视常例裁处各降一级调广西边卫带俸差操忠降都指挥佥事都指挥佥事王铸彭程指挥使署都指挥佥事马瑢马溥署指挥使甘州右卫指挥同知蒋忠等各降级有差
　　○丁酉释奠先师孔子遣太子少保户部尚书兼翰林院万安行礼
　　○戊戌祭  太社  太稷
　　○遣顺天府官祭先农之神
　　○庚子命礼部尚书兼翰林院学士刘吉翰林院学士彭华为会试考试官赐宴于礼部
　　○升兵科左给事中郭镗礼科右给事中唐章俱为本科都给事中
　　○免直隶真定府所属二州十县并真定等五卫所秋粮一万八百九十八石榖草一十五万八千三百五十余束子粒九千六百七十二石有奇以去年水灾也
　　○兵部以虏犯辽东叆阳堡杀掠甚众劾奏镇守太监叶达总兵官欧信赞理军务都御史陈钺方命罔上致副总兵等官韩斌等失机宜遣指挥吴俨赍敕督责仍令俨具所见边情军务缓急以闻从之
　　○巡按山东监察御史王崇之言辽东阻隔山海官军俸钞布花类皆取给山东河西诸卫今陆挽既难海运复废军士怨嗟恐贻意外之患乞敕山东布政司将原欠布钞折价赍银以纾目前之急又言辽阳东山土人专以采取人参榛松猎野兽为生数年以来官司指称进贡逼迫科扰土人不胜其苦乞敕供应人参等物暂且停免庶民力少纾诏下所司知之
　　○命都指挥佥事武瑛备御江西南赣二府从镇守太监刘倜巡按御史沃頖等奏请也
　　○辛丑遣户部左侍郎翁世资祭京都太仓之神
　　○遣顺天府官祭宋丞相文天祥
　　○升南京吏部主事周孟中为福建按察司佥事提调学校
　　○撒马儿罕速檀马黑麻王遣使臣写亦马速儿等来朝贡马赐宴并衣物彩叚等物有差其回赐速檀马黑麻彩叚表里及敕付使臣领回给与之
　　○狭西河州卫纾藏仰思多等处理仁寺番僧速劄思巴坚藏等各来朝贡马及氆氇等物赐衣服彩叚食茶等物有差
　　○壬寅怀柔伯施鉴立功贵州时支过南京禄米户部责其还官鉴奏乞以复爵后所得禄米照数抵还  上以为既已支费免还官
　　○巡抚辽东右副都御史陈钺以建州女直将谋入寇自言躬督官军驰往东州等堡及分遣将领于各边剿捕或设伏以邀其归路或乘隙  擒彼妻孥二日间飞报三至悉命兵部知之
　　○升锦衣卫指挥使万喜为都指挥同知指挥佥事万通为指挥使正千户万达为指挥佥事仍与世袭喜等俱  皇贵妃兄弟也
　　○癸卯夜北方流星大如盏青白色尾迹有光自紫微西藩东北行至近浊
　　○甲辰夜火星犯亢宿第二星
　　○乙巳巡抚四川右副都御史张王□赞乞免不许先是王□赞乞归省亲中道闻母丧诏夺情视事至是自陈兼请终制＜锍-釒＞入命用心抚剿番贼不听所请
　　○丙午命中外军政官五年一考选从兵部尚书余子俊英国公张懋等奏也
　　○管河郎中杨恭奏兖州汶上县直抵济宁运河堤岸冲决一百一十里今欲葺理每夫一名乞月支口粮三斗从之
　　○丁未钦天监奏观象台内原设测验晷景堂俱已损坏乞工修理事下工部言观象台所置浑仪简仪是皆测候观象之器一时匠作无谙晓者且本台之下原有圈券接连城墙难于移动乞敕内官监相度为便  上是其言命取简仪于内官监修理其余工部主之
　　○戊申  皇太子出合进学命太子少保户部尚书兼文渊阁大学士万安户部尚书兼翰林院学士刘珝礼部尚书兼翰林院学士刘吉提调各官讲读太常寺少卿兼翰林院学士王献詹事府少詹事兼翰林院侍读黎淳翰林院学士谢一夔右春坊右庶子汪谐司经局洗马郑环罗璟更番侍班学士彭华侍读学士江朝宗左春坊左庶子刘健左谕德桂敏政侍读周经修撰陆釴张昇张颐更番讲读经改左中允昇改左赞善修撰傅瀚兼校书太常寺少卿谢宇礼部员外郎凌晖兼正字通事舍人选除二员翌日改鸿胪寺序班耿宁纪本为之
　　○己酉敕南宁伯毛文往南京操江
　　○调宣府副总兵康永于甘肃以大同左参政江山代为宣府副总兵召甘肃副总兵马仪管南京左军都督府事时永与总兵官周玉忿争讦奏  上特调永而兵部言仪在甘肃亦与总兵官王玺不协故并调之
　　○增设云南按察司副使一员整饬临安兵备以监察御史何纯为之时总兵官黔国公沐琮巡抚都御史王恕等言其地近南安故也
　　○罢朝天宫工役命官军五千修国子监
　　○庚戌手敕改太子少保户部尚书万安为吏部尚书兼谨身殿大学士户部尚书刘珝礼部尚书刘吉各加太子少保兼文渊阁大学士安珝并吉考试毕各上＜锍-釒＞辞诏卿等辅导有年特兹加秩宜尽心所事用副委托所辞不允
　　○手敕加英国公张懋为太子太傅抚宁侯朱永襄城侯李瑾为太子太保吏部尚书尹旻户部尚书杨鼎礼部尚书邹干为太子少保旻鼎干辞免诏卿等办理政务积有岁年特兹加职不允所辞
　　○海西兀者右等卫野人女直都指挥满古捏等来朝贡马及貂皮赐宴并衣服彩叚等物有差
　　○免直隶凤阳府并中都留守司所属州县卫所及直隶寿州等卫夏秋税粮子粒十七万一千七百二十七石有奇草十万七百二十一包以去年大水故也
　　○壬子景皇帝忌辰遣驸马都尉杨伟祭  陵寝
　　○命府军前卫带俸署都指挥佥事周玺充左参将分守大同
　　○夜北方流星大如盏青白色有光自紫微东藩北行至近浊
　　○甲寅巡抚宁夏右佥都御史贾俊言动调军马必先粮草令宁夏三路官军三万六千五百有奇若再添调客兵及马一万则见在仓粮约量仅支一年有奇马料仅支二年有奇草仅支三年有奇其布政司送来粮草价银共止三万三千九百余两听候放支俸粮数亦不多恐有缺乏今宜以往年巡抚都御史马文升所奏区画事例预为斟酌举行户部议拟一囚犯赎罪狭西二城囚犯赎罪银两往时按季解发榆林者今暂悉收贮于布政司俟三边缺用赍送支用一纳银收充知印承差吏典宜令狭西山西河南三处知印纳银七十两承差五十五两吏典在外两考满凑补三考纳银五十两在京办事纳银四十两俱与冠带免考试其银俱收贮陕西官库三边有急径自取用一狭西府州县官纳银免其赴京考满四品以上纳银三十两五品六品二十五两七八品二十两九品以下十五两俱于本司收纳一欲将狭西布政司在库官银量送五六万两预备支给前此本部已送银十万两于本司收贮候有警之日于内斟酌取用议上诏如所拟行之
　　○太监怀恩传奉  圣旨升钦天监五官灵台郎康永韶为本监监正
　　○升锦衣卫指挥使牛循为都指挥同知仍掌卫事
　　○乙卯定东宫侍卫官校二千有奇
　　○丙辰夜月犯罗堰星
　　○丁巳礼部奏会试天下举人三场已毕请定名数  上命正榜取三百五十人
　　○免直隶徐州并属县夏税小麦六万七千一百五十八石税丝折绢三千二十五匹秋粮七万九千八百五十八石并徐州两卫夏麦五千四百七十四石秋粮豆二千七百三十六石有奇以去年水灾故也
　　○戊午清明节遣驸马都尉樊凯马诚分祭  长陵  献陵  景陵  裕陵文武衙门各分官陪祭
　　○遣驸马都尉游泰祭  景皇帝陵寝
　　○遣内官祭  恭让章皇后陵寝
　　○南京守备成国公朱仪上章请罪诏置之先是有妖人陈广平诈称游方道士至议家仪以子病询问方药寻遣之至是广平以妖言事露仪乃自陈请罪  上以仪询问方药失于觉察命置之仍勉其用心守备勿有疑惧
　　○湖广总兵官都督佥事王信巡抚左副都御史刘敷等奏湖广苖夷不时窃发且北接川狭南通交广逋逃所聚在在有之欲于靖州铜鼓五开天柱平溪清浪镇远偏桥等堡增城浚壕其大坡浪江黄茅等寨原无城堡者相度增筑以资守备事下工部议拟宜如所奏从之
　　○庚申赐山东按察司副使陈相凤阳府通判冯圭登州府通判袁玘开州判官林彦纲诰敕旌其善政
　　○总兵官都督同知欧信巡抚辽东右副都御史陈钺袭击建州三卫夷虏攻破虏寨五十三所焚毁房屋二百余间斩首二百级获马一百二匹并盔甲军器甚众以捷闻命赐敕奖励升奏捷人各一级
　　○辛酉礼部引会试中式举人梁储等三百五十人陛见
　　○赐故广西都指挥使岑瑛诰命并封其妻先是有诏土官能领所部兵杀贼有功者增秩赐诰以宠异之瑛初继父永昌知思恩州事频年领兵于外多所捕斩历升知府参政都指挥使年且八十尚在军中既卒其子鐩以诰请故有是命
　　○命中山武宁王徐达曾孙永宏为勋卫带刀侍卫
　　○未刻雨土霾
　　明宪宗纯皇帝实录卷一百七十五
　明宪宗纯皇帝实录卷之一百七十六
　　成化十四年三月癸亥朔遣抚宁侯朱永祭告  太庙以  皇太子将行冠礼也
　　○敕四川巡抚都御史张王□赞等督兵讨松茂诸蛮从兵部请也
