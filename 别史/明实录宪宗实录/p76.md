<!-- { "loadSidebar": true } -->
　　○丙子命益实左卫都督佥事木当哈子三赤哈撒剌儿卫指挥佥事兀不里子麦苦捏袭职升忽鲁爱等卫指挥佥事哈当吉等二十一人俱一级
　　○礼部奏各至节例赐百官宴  上令免宴赐以节钱钞○丁丑命南京左军都督佥事叶春子盛中军都督佥事戚斌子旺俱代父原职指挥使盛大同前卫旺金吾右卫
　　○朝鲜国陪臣工曹参判南伦卒于京师礼部以闻  上命给棺木遣官致祭并给驿送还本国
　　○升金吾右卫指挥使钱增署都指挥佥事以荆襄讨贼功也
　　○戊寅以明日冬至节遣驸马都尉石璟周景分祭  长陵  献陵  景陵  裕陵文武衙门各分官陪祭
　　○遣内官祭  恭让章皇后陵寝
　　○都督佥事杨麟奏今年九月分官军倒失马二百六十一匹兵部因劾麟提调不用心牧餋不如法宜下法司究治  上命姑宥之但罚俸一年
　　○己卯冬至节  上诣  奉先殿慈懿皇太后  皇太后宫行礼毕出御奉天殿文武群臣及四夷朝使庆贺行八拜礼时  英庙宸妃在殡礼部以前此未奏裁减庆贺礼仪至是始奏命从简行之  慈懿皇太后  皇太后  皇后免命妇朝贺
　　○辽府湘阴王贵煟薨王简王简王第十子也母妃吕氏永乐癸巳三月二十日生二十二年册封湘阴王至是薨讣闻辍朝一日赐祭葬如例谥曰安僖
　　○庚辰文武群臣朝亲王子奉天门东廊
　　○辛巳命故荆州卫指挥同知张翀子高清浪卫指挥同知赵政子麟俱袭升指挥使以翀政两广东苗杀贼有功也
　　○礼科给事中成实等奏钦天监监副周昉金吾右卫指挥同知高杰冬至节不赴  长陵景陵行礼吏礼二部俱无印信手本报名而属司官员亦多不赴宜行究治上付高杰于法以周昉奔丧宥之既而六科给事中魏元等复以其事连礼部尚书姚夔等并劾之  上以事既处分俱置不问
　　○壬午赐代府广灵王庶第三子名曰成鎋
　　○乙酉提督军务左都御史李秉靖虏将军总兵官武靖伯赵辅遣人来献建州捷俘
　　○召提督军务都察院左都御史李秉还京
　　○丙戌命狭西都指挥同知张杰子镛代父原职甘州左卫指挥使
　　○丁亥镇守靖虏等处参将刘清言靖虏卫城垣岁久坍塌欲计工修理从之○镇守四川太监阎礼奏大坝山都掌蛮贼复聚众为恶攻烧九寨上下罗计一十三寨杀死人民虏掠男妇甚众蹂践田禾抢杀粮夫势甚猖獗兵部覆奏宜行提督军务尚书程信总兵官襄城伯李瑾督四川贵州总兵巡抚等官速为剿灭之
　　○戊子赐朝鲜国王成化四年大统历
　　○己丑复兵部郎中沈敬官敬尝被权奸石亨等诬与少保于谦等迎取外藩构成其狱谪戍边至是其事始白
　　○海西呕罕河等卫女直指挥阿剌孙等兀剌河等卫女直指挥官音八等朵颜等卫女直指挥末那孙等各来朝贡马及貂皮等物赐宴并衣服彩叚等物有差
　　○庚寅赐故奉国将军佐真妻范氏食米岁二百石从靖江王请也
　　○辛卯命狭西带俸都指挥佥事韩英协同宁夏都指挥罗敬操备听调
　　○壬辰命  献陵卫带俸都指挥佥事邓斌子瑛代父原职指挥使
明宪宗纯皇帝实录卷之四十九
　　成化三年十二月癸巳朔  上视郊祀牲
　　○命湖广金沙洲江西湖口所收船料钞俱改收米以济饥民从巡抚右副都御史罗箎言也
　　○甲午贵州猺贼杨光显等五百余寇掠湖广武冈州苗寨巡抚都御史罗箎以闻命箎等督军捕之
　　○乙未南京司苑局副使韦父田等有罪命韦父田来兴降内使黄力远韦陆王迪充净军  孝陵种菜韦住降奉御守东华门俱坐纵家人窃  太庙并内府财物也
　　○丙申以四川右布政使郑宁为太仆寺卿仍支从二品俸○丁酉提督军务右都御史李秉等先奏于盖州复州广宁右屯三卫各摘二所官军戍守凤凰山等处关隘既而人情安土重迁多不乐从秉等复请于奉集通远各立城堡摘辽阳招集土兵官军守之且言守备抚顺城指挥萧旭义州城指挥楚凤皆贪懦不胜任乞以都指挥白钦代旭指挥徐珍代凤守备俱从之
　　○磔毛怜卫女直指挥同知苦女等三人于市以其屡犯边地
　　○戊戌吏部言各处巡抚巡按等官奏举广平府同知郭和等各有政迹已行覆实例应旌异请给诰敕进阶并封赠其父母及妻谨具职名以闻和及南宫县知县李聪邢台县知县邢珫平乡县知县王浚共四人诏可○国子监助教李伸言二事一谓我朝  列圣相承御制书籍如大明律大诰为善阴隲孝顺事实五伦书诸书皆化民成俗之道切于日用常行之实凡在臣民俱宜佩服乞敕该部行令天下有司每遇朔望谒学督令师生逐一讲说使在官人等悉得预闻大义不惟官吏通晓法律而人皆敦崇孝道修行善事以成丕变之风矣＜锍-釒＞上下所司议之
　　○己亥诏修  皇陵殿庑从中都正留守穆盛等请也
　　○升忽石门卫指挥使兀笼哈兀者右卫指挥佥事塔失塔木俱一级
　　○除河南按察司佥事宋荣名以受阳武县知县王佐馈遗也
　　○庚子腊节赐百官宴于午门
　　○命都指挥佥事牛玺守备顺圣川文宣守备蔚州○命故定远左卫指挥使张翔子俊袭升都指挥佥事以翔庆云堡讨贼阵亡故也
　　○礼部等衙门会议训导高瑶所奏追加景泰庙号事佥谓郕王继位六七年间行事具在实录其庙号非臣下所敢轻议请自  上裁左春坊左庶子黎淳奏曰正统十四年八月册立陛下为皇太子至九月群臣又奉郕王即帝位改元景泰缘  陛下为皇太子在前郕王即帝位在后事理有碍至天顺元年正月  英宗睿皇帝复位钦遵  圣烈慈寿皇太后圣旨仍复景泰为郕王诏告天下永为遵守然后人伦正天理得名正言顺而事成矣高瑶建言乃欲加郕王庙号臣惟朝廷既立皇太子则异时居天子之位乃皇太子也曾未半月群臣又立一亲王为天子则前时所立之皇太子将何为哉此景泰三年皇太子之废有由然也在当时虽曰主少国疑四方多事然周成王之时姬旦实有功之叔父何不遂取天位虽曰神器久虚不可无人然共和之际周召皆王国之懿亲何不共分姬室特以君臣有定分而不敢耳凡若此者皇太子为君亲王为臣天经地义民彝物则截然一定固不待智者而后知之今多官会议依违苟简略无定见犹欲烦渎圣听取自  上裁岂臣愚之所能喻哉  先帝明并日月此事处置已久人心已定今若误听高瑶之言一加郕王庙号必将祭告  太庙改易旧制而行祔庙承祧之礼焉必将迁启梓宫改造山陵而加珠襦玉匣之典焉必将追赠  皇太后皇后之称焉必当尽复当时所用之人所行之政焉且高瑶此言有死罪二一诬  先帝为不明一陷  陛下于不孝古之圣贤经史具在鲁隐公内不承国于先君上不禀命于天子诸大夫扳己以立而遂立焉是与争乱造端故春秋首书元年春王正月而削公即位正大伦也郕王之即位内承国于何君上禀命于何主不过群臣扳己以立而遂立尔律之隐公允合无异为人君父而不通春秋之义者必蒙首恶之名是故昌邑王既废未闻复为汉某帝更始既废未闻复为汉某王诚不敢悖逆春秋移不明之过加于先君而欲全孝道于子孙也  陛下昔为皇太子名正言顺谁得私议郕王乃敢废之易以己子至使  先帝久遭幽闭此非郕王所自为也当侍馆阁大臣陈循等贪图富贵密运奸谋从吏为之也至于天顺元年郕王有疾陈循自合迎请  先帝复位却乃率领群臣进本奏乞早选元良正位东宫当时皇太子见在欲选何人以臣愚见若非南城迎驾之功  先帝终无出路矣但此迎驾之人又皆贪国富贵之小人既效微劳气盈志满骄奢淫泆靡所不为是故高爵厚禄封公封侯所以尊显于元年者赏其迎驾之功也严刑峻法或斩或流所以诛戮于后来者罚其骄矜之罪也今流言国中必曰  先帝怒此诸人迎驾而罪之则万无此理而不足信矣  陛下即位之初有罪群邪寒心破胆及见取回商辂仍复旧职内阁办事然后欣然自以为得计又皆私窃效慕希求进用矣彼小人者但欲得官于己岂顾贻患于人臣以谓高瑶此举非欲尊礼郕王也特为群邪进用之阶也必有小人主使之者不然彼草茅疏远安敢妄言上诬  先帝之明使后世观之以为口实而今之议者亦岂可不察乎此隐忍曲从而犹欲烦  陛下之听哉＜锍-釒＞入  上曰景泰已往过失朕不介意岂臣下所当言显是献谄希恩俱不必行
　　○辛丑以都察院左都御史李秉为吏部尚书
　　○命故广东带俸都指挥佥事马贵子常袭父原职神电卫指挥使
　　○调翰林院编修章懋为湖广临武县知县黄仲昭湘潭县知县检讨庄曰□永桂阳州判官时以明年上元张灯命翰林词臣撰诗词懋等上＜锍-釒＞以为  陛下张灯之举或者  两宫皇太后在上欲极孝餋奉其欢心然大孝在乎餋志臣等伏睹  两宫母后恭俭慈仁之德著于天下坤仪贞静岂以张灯为乐哉况今两广弗靖四川未宁辽东贼情难测北虏尤当深虑江西湖广亢旱数千里民不聊生虽蒙优诏赈恤而公私匮乏计无所出可为寒心此正宵旰焦劳不遑暇食之时  两宫母后同优天下之日至如翰林之官以论思代言为职虽曰供奉文字然鄙俚不经之词岂宜进于  君上固不可曲引宋祁苏轼之教坊致语以自取侮慢不敬之罪臣等又尝伏读  宣宗章皇帝御制翰林院箴有曰启沃之言惟义与仁尧舜之道邹孟以陈今张灯之举恐非尧舜之道应制之诗恐非仁义之言臣等知  陛下之心即  祖宗之心故不敢以是妄陈于  上且知其不可犹顺而为之是不忠也知不可为而不以实闻是不直也不忠不直臣罪大矣伏愿采刍荛之言于此等事一切禁止疏入  上曰元宵张灯儒臣应制撰诗历代有之祖宗以来不废此典朕今视旧减省止存其概以奉  两宫圣母岂至妨政害民懋等不通典故妄言讥议难居文翰之职命杖之调外任
　　○太仆寺丞许颙刘进以早朝入班失次被紏命执送锦衣卫鞫之时鸿胪寺奉旨当整肃朝班违者许紏奏故一时于礼仪有所严慎云
　　○番僧法王劄巴坚参西天佛子劄实巴国师锁南坚参端竹也失禅师班竹星吉礼奴班丹以升职奏乞诰敕印章与之
　　○壬寅录故少保礼部尚书兼武英殿大学士杨溥孙泰为中书舍人
　　○以旱灾召江西清军御史杨琅还京命巡按御史兼理其事
　　○癸卯  上谕礼部臣曰京城内外居民辏集处所多有内外官员人等增修寺观庙宇礼部其严加禁约尚书姚夔等请揭榜禁约继今不许于原额外增修请额违者许巡街御史五城兵马司擒治仍行顺天府晓谕乡村一体遵行
　　○朝鲜国王李瑈遣陪臣朴萱等赍表文及方物来朝贺正旦节
　　○实授试监察御史罗明姚明江泝江孟纶梁昉刘瑀李大纲季琮邝文王哲邵智为监察御史刘镃以不谙法律改外任
　　○镇守辽东总兵官宣城伯卫颍奏谍报海西墩只剌河卫女直朵隆哥等言虏酋毛里孩紏合朵颜三卫头目欲举众分寇辽东  上敕辽东及诸边镇守总兵等官严为堤备
