<!-- { "loadSidebar": true } -->
　　○录威宁海子杀虏功加镇守大同太监韦正食米岁十二石升奉御孙胜韦敬总兵官都督同知范瑾副总兵都督同知孙钺右参将都指挥同知卢钦宣府副总兵都指挥同知江山游击将军都指挥佥事阎斌俱一级左参将署都指挥佥事周玺实授都指挥同知巡抚大同右副都御史孙洪为左副都御史支正二品俸纪功兵科给事中孙博为山西按察司佥事督粮山西右参政李岳为左参政其余有功官军人等二万八百余人内加升者二千九百八十六人给赏者一万七千九百二人各有差其应加赏者人再加绢一匹应给赏者官加绢一匹军士人加银一两共费银五万三千四百七十两绢五千八百二十九匹布三万三千二百九十二匹博之从直行也大被窘辱博亦曲为承顺及归又附奏誉直竟与同功受赏不复有所辨白云
　　○乙巳诏发太仓粟米三十万石平价以籴赈给贫民并预给在京官吏俸粮三月以京师米贵故也
　　○丙午增给修理城垣内官监工匠三百三十六人食米人月一斗盐一斤从太监黄顺请也
　　○升永清左卫署指挥使邹伦为署都指挥佥事命充右参将协守松潘等处
　　○丁未赐楚王均鈋嫡长子名曰荣＜氵戒＞辽府镇国将军恩钠嫡长子名曰宠淕镇国将军恩锌嫡长子名曰宠潧
　　○河南郾城临颖二县地震有声如雷屋宇皆摇
　　○己酉命给内库铜钱四百万文钞一百七十五万贯付光禄寺夏季分收买品物先是每季所支钱钞五十万余至是提督本寺太监杨鹏请减其数从之
　　○复录太监汪直所奏大同深涧及宣府龙门红崖儿等处擒斩虏贼功赏直及王越人银二十两纻丝二表里太监韦正总兵官范瑾副总兵孙钺奉御孙胜人银五两纻丝一表里宣府总镇太监廖亨银十两纻丝一表里升宣府总兵官都督佥事周玉游击将军李镐参将都指挥孙素署都指挥佥事杨伸俱署职一级巡抚右佥都御史张颐为左佥都御史奉御李穆左监丞吉英崔荣俱一级其余官军人等四百六十七员名各升赏有差以兵部尚书余子俊言大同宣府两处三次功少人多恩难概施宜酌量旧例定拟升赏故也
　　○命后军都督佥事朱鉴为大同游击将军
　　○庚戌夜有流星大如盏赤色光烛地自氐宿南行至近浊
　　大明宪宗纯皇帝实录卷之二百一
大明宪宗纯皇帝实录卷之二百二
　　成化十六年夏四月辛亥朔享  太庙
　　○遣内官祭司灶之神
　　○壬子命恭顺侯吴鉴怀柔伯施鉴成安伯郭矿永顺伯薛勋为正使尚宝司司丞李溥中书舍人罗麟户部员外郎高弼礼部员外郎吕＜常心＞为副使持节册封淮王祁铨庶长子见濂为淮世子荆府都昌惠靖王庶次子镇国将军见潭为都昌王襄府枣阳安穆王庶长子镇国将军见沔为枣阳王岷府江川惠恭王庶第二子镇国将军音垫为江川王进夫人唐氏为江川王妃南城兵马副指挥贺鉴女为沙阳王妃南城兵马副指挥张昇女为唐年王妃○光禄寺卿艾福等以庙祭俸胙官署丞金镛倾跌失仪引罪自劾诏皆宥之罚镛俸一月
　　○甲寅赐太子太保威宁伯兼都察院左都御史王越诰券封奉天翊卫推诚宣力守正文臣持进光禄大夫柱国威宁伯食禄一千二百石本身免二死子孙世袭仍追封三代
　　○命故富阳伯李舆子钦袭长陵卫指挥佥事钦曾祖让先为仪宾既授驸马都尉封富阳侯卒追封景国公子茂芳继之巳而失侯诏并夺让诰券焚之后永平公主正统时以为言得授茂芳之子舆为长陵卫世袭指挥佥事天顺丁丑诏天下复侯伯子孙革爵者内许富阳侯子孙袭伯爵舆袭富阳伯卒至是其子钦复以请吏部言诏书内不曾开有世袭  上令钦仍袭长陵卫指挥佥事
　　○赏广西左参将马义都指挥同知谢宁王玺白玉左布政使沈敬按察使张黼等人彩叚三表里钞一千贯以抚捕广西叛寇功也
　　○赐赵王见灂第三子名曰祐棌岷世子膺鉟庶长子名曰彦汰代府昌化王仕墰嫡长孙名曰聪浕周府内乡王同＜釒具＞庶长子名曰安漜镇国将军子珷第二子名曰同鏇庶第三子名曰同錍子切第二子名曰同铂子堨庶长子名曰同金□八子墆第二子名曰同金□阗子堤第四子名曰同鈌
　　○蜀府华阳王申鍷与其弟镇国将军申金□回坐罪革爵禄戴民巾闲住至是申金□回复摭兄事潜出诣京师讼之申鍷并镇守等官皆先以闻命锦衣卫百户赵瑄逆诸途遣人为上其奏而阻申金□回还既而下其奏覆按多诬独强取商人材木夺民畜产数事得实瑄暨巡抚巡按等官皆具本末上奏并劾沣州知州及守御千户等当申金□回潜出不能劝阻法当逮治都察院覆请从之仍下敕切责申鍷等
　　○乙卯免四川诸州县官吏并各府直隶州首领官朝觐以频年灾荒及各边军饷劳顿故也
　　○中书舍人徐墱等令监生代写官扇内有擦污截短者司礼监欲劾之墱等因自陈请罪命锦衣卫杖之二十监生杖一十皆释之
　　○丙辰命锦衣卫正千户刘璇袭封广宁伯岁禄仍七百石米钞兼支璇弟瑾为锦衣卫正千户璇瑾皆故广宁伯荣之孙广宁侯安之子先是璇与从兄瓘争袭  上命瓘袭荣爵而授璇为千户报安之功至是瓘卒璇瑾俱以袭封请下吏部议之故有是命
　　○命山西布政使司给晋庶人钟鋡银叚等物以为婚嫁之费从钟鋡请也
　　○丁巳升万全都指挥使孙素署后军都督佥事署都指挥佥事指挥佥事杨伸署指挥同知仍署都指挥佥事各充参将仍分守万全独石马营等处以擒斩虏贼功从兵部奏请也
　　○己未户部奏内库乏钞欲令九门并都税宣课司河西务临清淮安等处商税及天下户口盐钞俱徵本色一年以备赏赐支用从之
　　○以水灾免直隶宿州等五卫屯田米麦七千二百余石
　　○赐蜀府永川庄简王女新都县主食米岁二百石时主以痼疾未婚蜀王请给赐以终其身故也
　　○停兵部尚书余子俊侍郎张鹏李敏俸各一月下武选郎中宋讷邹袭员外郎朱绅主事彭纲等于锦衣卫狱坐奏请安定都指挥等官土墨秃等男却尔加等袭职误脱五字故也
　　○广西按察司佥事陈琳除名琳为浔州府知府史芳所奏命给事中刘清等往按之未至琳以考满行至京潜寓僧寺缉事官校执以闻下锦衣卫狱既而清等按事还奏琳多收罪囚纸价坐监守自盗论死例赎为民报可
　　○庚申平虏将军太子太保保国公朱永自延绥班师至京永至榆林仅三日奉敕遽还是行沿途有司供亿之费不赀而战马初去时一万七千余匹比回倒死者已五千余矣○辛酉琉球国中山王尚真奏臣伏读  祖训条章许臣国不时朝贡故自臣祖父以来皆一年一贡迩年巡抚福建大臣以臣国使有违法规利者令臣二年一贡此诚臣之罪也然臣祖宗所以殷勤效贡者实欲依中华眷顾之恩杜他国窥伺之患乞仍旧例上不允及其使臣马怡世陛辞乃赐尚真敕曰曩因尔国使臣入贡往往假以馈送为名污我中国臣工其实以为己利又不能箝束傔从以致杀人纵火强劫民财又私造违禁衣服等物俱有显迹故定为二年一贡之例朝廷富有万方岂为尔一小国而裁省冗费哉此例既定难再纷更特兹省谕王其审之
　　○锦衣卫带俸达官指挥使马玉坐多支俸粮当发沿海卫立功五年玉具奏得罪之由且自言夷人昧于法禁乞免发遣刑部为覆奏得旨免玉立功不为例兵部左侍郎滕昭卒昭字自明河南汝州人以举人授监察御史天顺中擢右佥都御史成化初巡抚辽东未几进右副都御史总督漕运巡抚江北淮扬等处岁己丑召还理院事又遣巡视福建民瘼未还命巡抚南直隶辛卯升兵部右侍郎已而转左昭莅官勤慎有所因援而起竟以劾去至是卒祭葬如例
　　○壬戌刑科都给事中王坦等言今顺天等八府并山东河南山西等处去冬无雪今年至夏不雨恐刑罚未平所致谨条具五事以闻一重大辟每年秋后会审重囚不当以一二时间但求毕事必从容详审务得真情其有词重鞫者不得拘于成案漫不辩明在外重囚请依近例差官审录一息词讼顺天等八府系畿内之地因皇庄及皇亲庄田侵夺民产累兴大狱请差公正御史同户部郎中踏勘原额疆界其内外官奏求者举以还民仍禁再后不得恃恩乞请一伸冤抑前监察御史张进禄郑已熊绣给事中李鸾毛志或除名为民或左迁外任论其得罪本无重情考其为人颇有可取请量加叙用一防盗贼北直隶并山东河南等处连年旱灾民穷财尽切恐盗贼生发酿成大祸户部原奏宽马政薄征徭既蒙俞允请尽如其议并乞蠲免税粮量加赈济一遵律例窃盗犯罪律有明条在京法司具有成案今在外问刑衙门于窃盗初犯再犯不论赃数多寡辄杖杀之请严加禁约俾刑罪均平＜锍-釒＞奏有旨重大辟防盗贼遵律例下所司议余二事罢不行于是所司议三事覆奏皆从之
　　○癸亥宥宣府镇守太监廖亨总兵官都督佥事周玉巡抚右佥都御史张颐等罪初西阳河堡及柴沟怀安诸处虏贼入寇杀掠人畜兵部请究治亨等失机之罪  上以边方有警特宥之
　　○甲子升户部郎中王臣为山东都转运盐使司运使
　　○申严马政之禁凡马非经管太仆寺丞等官印验者不收其通同作弊者治以枷项编戍之罪而折收马价之际必兵部官亲莅之仍交盘其存留者以数上闻从兵部暨太仆寺奏请也
　　○丙寅  仁祖淳皇帝忌辰  奉先殿行祭礼○赏在京并辽东官军一千四百八十余人银一千五百四十二两绢三百七十三匹布一千九百七十六匹以征虏功也
　　○兵部右侍郎李敏乞以子镠南京都察院右副都御史潘荣乞以子俭为国子监生从之
　　○己巳兵部臣奏辽东守将言谍报建州女直尝有怨言欲兴兵犯我边境以报十四年二月袭杀之讎请敕辽东镇守总兵巡抚等官严为之备从之
　　○庚午擢知县何珖刘纶朱钦褚祚宋德周洪俞俊陈孜李勤魏璋王弁孟俊黄荧田禋何瀞王璟刘凤翔吴文度刘铭为试监察御史荧禋瀞璟凤翔文度铭俱南京○辛未命安插哈密人四百于苦峪给与牛种以其尝被掠于土鲁番得回也
　　○斩虏寇卯斤于市卯斤乃脱罗罕阿剌忽知院部下也犯大同边为官军所获法司论当淩迟处死命斩之
　　○壬申  仁祖淳皇后忌辰  奉先殿行祭礼
　　○彭城伯张瑾卒瑾  诚孝昭皇后侄孙也正统三年袭祖杲爵中军都督府带俸至是卒讣闻辍朝一日赐祭命有司治葬子信嗣爵
　　○升赏大同宣府有功官军二百二十四人初大同镇守太监韦正巡抚都御史孙洪总兵官范瑾等以官军斩获虏贼之功及杀伤阵亡者具奏兵部请下巡按直隶监察御史查勘至是覆奏故有是命○癸酉都察院右佥都御史汪霖卒霖字润夫直隶六安州人景泰甲戌进士授监察御史征两广纪功还升大理左寺丞秩满升右少卿寻升都察院右佥都御史整饬蓟州山海等处边备兼巡抚顺天等府至是卒赐祭如例霖温恭俭素不立崖岸在大理时亦仅仅循常辙惟巡抚京邑时汪直势焰可畏所经行处守臣极力奉承之惟恐后屡往辽海道霖部内霖待以常礼直怒有不平语或以语霖霖待如初而不改其常直见其有常怒亦角□羊其后奉承者多因之以败君子以是多霖
　　○甲戌赐百官扇○乙亥湖广施州卫忠峒安抚司土官同知秦志虎忠建宣抚司长官谭显各遣舍人来朝贡马赐彩叚钞绢有差
