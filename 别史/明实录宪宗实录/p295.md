<!-- { "loadSidebar": true } -->
　　○辛丑  上命户部会官计议凡该追徵逋负暨一应差役当停止分豁者及应否差官赈济酌量以闻户部尚书翁世资会吏部尚书尹旻等上宽恤事宜一山西河南并顺天永平二府见有都御史巡抚而山东及真定等六府无之乞简敕在京大臣二员一巡视山东一巡视北直隶其已有巡抚者请敕二道责其用心抚安其真定等六府推选郎中等官每二府委一员分赈应劝贷赈恤事悉听便宜处置一被灾司府州县卫所该徵粮草子粒就令巡抚等官酌量灾伤轻重处分如有起运内府急用物料灾重之处改派灾轻州县若徵收不及原数以库银收买其半若犹不足差八赴部领太仓库银收买备用无徵粮草查勘明白就彼除豁其余丝绢绵花户口食盐钞贯五分以上者全免五分以下者减半徵收存留本处者尽免以纾民力一河南等司府州县卫所自十五年以前拖欠税粮马草子粒丝绢绵花户口食盐价钞门摊□税鱼课枣株等项课程钞贯已徵者存留以备赈济未徵者悉为停免一各处岁办药材宜命礼部行太医院查勘见贮者可备二年之用暂免一年一各司府州县孳牧寄餋马匹自十一年正月以后至十七年十二月以前倒死被盗亏欠埋没等项共二十万四千六百六十余匹俱系该追之数宜行所司查勘自十四年十二月以前一应拖欠马匹灾重地方尽行蠲免灾轻地方斟酌分数量为减免其余该追者不分年月久近俱候十九年夏秋成熟陆续追补一工部差官于各处开窑烧甎宜移文暂为停免又南北两京暨在外修理城池宫观庙学等项各王府起盖房屋造办仪仗俱系军卫有司措办物料起拨人夫凡不急之务宜悉停罢其在京见修工程将完者行令督工官员俱限闰八月以里完报一易州山厂采烧人夫原定山西山东并顺天真定保定三府共该一万九千九百余名每夫一名一季徵银三两一年共该二十三万九千一百余两宜将十八年冬季并十九年春季夫价减十分之三仍将光禄寺冬春二季柴炭俱坐台基厂递年积下附余内放支议入  上批答曰马匹自成化十三年十二月以前灾重地方悉蠲免两京修理限十月终完报供应柴炭照旧其余如议大臣不必差只敕郎中等官去各衙门议定事务尽心奉行毋得虗应故事今后不许将不急之务再来烦扰
　　○太监李荣传奉  圣旨钦天监五官灵台郎李华升监副冠带阴阳人郑垲赵华陈俊天文生董荣李璇刘云人匠张义漏刻博士阴阳人吴祥毛景章寿署漏刻博士舍余陈瀛张继陈简朱昂吴钦沈清李茂王宏俱冠带充天文生月支米一石
　　○壬寅兵部请自后京军遇警调发惟神枪礟铳等物徵车辆丁夫传送若官军行李兵杖宜二人共给一马负之庶军行不至稽缓民力不至烦费  上是之时以保安州民张旻言出军骚扰之害也
　　○癸卯遣户部尚书殷谦祭太仓之神
　　○遣顺天府官祭宋丞相文天祥
　　○甲辰命给乌思藏灌顶国师桑而结卜藏诰并镀金印等物
　　○丙午  孝慈高皇后忌辰  奉先殿行祭礼魏国公徐俌承命祭  孝陵
　　○赐赵府汤阴县地七百一十一顷四十亩并水鹻地七十顷四十二亩徽府安阳县地七十七顷九十九亩并彰德卫未纳粮地二百三十四顷一十一亩及荒芜地八十一顷六十八亩其余开州内黄等处地不系河南所辖未纳税粮子粒者俱拨与军民照例徵纳补换并争占者俱拨给与民○巡抚宣府右佥都御史秦纮等奏七月中虏寇掠杀边人守备西阳河堡指挥同知孙纲守了把总指挥使徐恺等设备不严宜治其罪事下兵部请行巡按御史覆案报可
　　○四川合州火焚官民居一千五百余区死者五十余人
　　○戊申夜月犯十二诸国周国上星
　　○己酉升刑科给事中李蕙为江西布政司右参议
　　○云南总兵官黔国公沐琮等奏指挥潘祺还自老挝死于孟艮所持宣慰怕雅赛缅字公文大意述交人侵略之事且诸往者委官许助兵力今已约会诸夷籍兵以待又谓车里欲附交阯乞遣人谕之先是车里亦报交兵数十万驻老挝界上八百亦报交人略老挝孟伴等处而祺所从军士杨旻乃谓前报今文皆不可信盖怕雅赛谋报父兄之讎觊云南发兵助之故也事下兵部谓夷言多诈固难俯从然远人赴愬亦当示以怀柔之意宜行琮等移文令老挝抚安疮痍勿启边衅令八百车里思念唇齿勿怀贰心又琮等自后差委湏择用廉慎之人无使贪利生事  上曰前代视蛮夷讎杀以为其党破坏为中国利朕甚不然交阯老挝诸夷服属中国有年朕视之皆如赤子救急角□羊仇此中国体也其令琮等遣人谕之俾各守境土睦邻保民为是而所遣者尤宜慎择其人如兵部议
　　○夜月掩火星
　　○庚戌赐西僧悟法宗化灌顶国师桑而结藏卜诰命
　　○给修紫荆关城垣墩台舍余一千九百人米人月三斗五升
　　○四川守臣言大坝山水都掌蛮夷猥多叙泸属县与之接壤指挥使韩雄今任提督名位稍轻难以约束僚属宜令守备莅事如都指挥为便事下兵部覆请从之
　　○辛亥云南守臣奏浪穹县民张平者率十余人群行卖卜自元江府白沙等营沿河间道窃出境外为安南水尾州土官陶崧等所执械送以来又以舟载其二人曰李甲杨保春者由水道进莫知所往其已至者论绞而未至二人复行本贯踪迹所在章下兵部请移文督之仍行诸关津慎固封守杜塞前所由间道  上是之
　　○壬子户部奏长芦运司角□羊到盐价银计一千四百两乞送承运库及后次盐价银一千八十两亦促令起角□羊之时内帑缺用故也
　　○命四川都指挥佥事杨纲掌都司事升成都后卫指挥使周凤为署都指挥佥事佐之宁川卫指挥朱廷建昌卫指挥使黄章俱署都指挥佥事佐理行都司
　　○铨注大兴左卫带俸都指挥同知马澄燕山前卫神策卫带俸都指挥佥事辛晟董良于福建都司澄掌司事晟良佐之
　　○癸丑敕遣郎中四员赈济灾伤地方陈清大名广平二府黄景保定河间二府杨绎真定顺德二府过璘山东
　　○乙卯河南自六月以来雨水大作怀庆等府宣武等卫所坍塌城垣共一千一百八十八丈漂流军卫有司衙门坛庙居民房屋共三十一万四千二百五十四间渰死军民男妇一万一千八百五十七漂流马骡等畜一十八万五千四百六十九
　　○晋府火凡三发至二十九日止延烧屋宇百五十间守臣以闻  上以王遇灾赐书慰之
　　○丙辰昏刻火星犯垒壁阵
　　○丁巳祭太岁风云雷雨岳镇海渎山川等神
　　○遣旗手卫官祭旗纛之之神
　　○夜西方流星如盏大青白色光烛地自渐台行至近浊
　　○戊午锦衣卫管象指挥同知王清等奏千百户同事者与之并坐联骑罔知体统因自署其衔曰提调管象事下兵部言旧无提调之名因劾奏清等纷更烦渎宜治罪诏数其罪而罢之
　　○己未以旱灾量免直隶九江卫去年子粒一万一千四百五十余石
　　○命给带俸官皂隶视见任官之半兵部臣言京官皂隶自正统十四年拟佥六千五百九十二人后渐加至七千一百四十人今民疲已甚带俸品官难视见任者概给故有是命
　　○辛酉赏大同塔儿山等处杀贼有功官军都督刘宁等一万三千五百三十员名银一万八千九百三十二两绢一千七百五十匹布一万五千二百四十二匹
　　○以旱灾免河南开封等七府宣武等十五卫所并直隶汝宁千户所去年夏麦四十四万一千六百五十余石丝二十五万四千一百九十余两秋粮子粒共三十四万七千八百九十余石草三十三万八千七百三十余束
　　○癸亥大学士万安等奏四夷馆翻译番文官署丞李华等十人译学少精在馆年深才可别用宜命吏部改升别任从之
　　○太监覃昌传奉  圣旨御医胡廷寅升太医院院判
　　○乙丑升南京刑部左侍郎张瑄为本部尚书以九年秩满也
　　○命唐山悼僖王岁禄减半支给王薨岁禄二千石例应住支以妃宋氏奏请故有是命
　　○南京尚膳监奉御董庆率官船载荐新品物行及沛县其下殴伤县人至济宁南旺湖复执人笞之悬于墙而死管河右通政杨恭奏其事命刑部郎中朱守孚等往勘因言恭与工部郎中顾余庆监察御史朱钦俱以巡河为职不能＜锍-釒＞通禁约皆当究治命宥之停其俸二月守孚等奏内误及御史赵英亦置不问
　　○丙寅复除按察司副使孙逢吉于狭西整饬固原等处兵备
　　○命监察御史戴仁提调北直隶学校
　　○命山东临清县岁春秋祭故平江侯陈豫临清军民奏
　　豫有立城之功请建祠祀之故有是命
　　大明宪宗纯皇帝实录卷之二百三十
　大明宪宗纯皇帝实录卷之二百三十一
　　成化十八年闰八月丁卯朔南京留守前卫百户高洪赵颙唐恺已用荐管事后谋管屯田事觉兵部言近例军政管事官不得辙行调遣请治洪等罪仍请通行南京各卫申明管屯官数惟全伍下屯诸所如旧其屯军百人以上者用百户一人三百人以上者用千户一人五百人以上用指挥一人领之官多无用者令悉还本卫所  上曰国家仿古屯田之法用戍卒耕守盖寓兵于农之意也地之给其人者各有定业官之治其事者亦有定员行之既久其法渐废戍卒多役于私家子粒不归于公廪管屯者有积蓄之利而无差操之苦所以启后来者之谋也洪等宜加究治自后当如尔兵部言官有滥设者悉退出差操
　　○戊辰狭西岷州外夷剌章等簇番人陆秀等答石等簇番人劄石革等哈古等簇番人昝卜等各来朝贡马及盔甲等物赐宴并彩叚绢钞有差
　　○己巳以水灾免直隶镇朔等三十三卫所去年子粒四万一千六百余石草一万九千六百余束
　　○庚午太监李荣传奉  圣旨升锦衣卫百户韦泉为副千户
　　○钦天监掌监事太常寺卿童轩与五官灵台郎马良弼讦奏怠事不谨诸不法事俱下锦衣卫狱推问以轩保举差委徇私欺公法当从重拟罪姑宥之仍停俸半年良弼抗上并轩所庇属官吴英杨忞亦免拟罪各停俸两月
　　○辛未代王成炼以隰川王仕＜土遂＞有违敕命乞革禄米之半以戒其后且令诸郡王奏事必关白而后发礼部以为山西诸郡王府散处不一难于关白宜仍旧例而爵禄予夺出自朝廷非臣下所敢议拟乞令巡按御史罪其辅道等官诏可特宥代王其所奏竟不行
　　○中都留守司指挥使郭玉等言中都守备内臣往往信用奴隶擅断公事诸司行事为之掣肘宜如旧勿设为便有旨凤阳根本重地内臣守备已久此曹何为辙欲更改所司其知之于是兵部论奏玉等请下巡按御史逮问仍请行左少监蓝蕙谕以前时守臣不能约束奴隶之故令知所戒报可
