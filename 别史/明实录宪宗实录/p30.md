<!-- { "loadSidebar": true } -->
　　○壬寅升鸿胪寺右少卿杨宣为左少卿刑科右给事中石澄为右少卿
　　○都察院奏湖广桂阳所千户樊珤坐失陷城池罪状分兵守城门被贼与居民避难者混入以致城陷父母亲属俱被害茶陵卫指挥佥事刘政系邻境不即救援珤罪律当处死政罪当充边卫军  上曰珤罪虽应死但父母俱被害其情可矜并政充军之罪俱宥之各降三级
　　○癸卯赐周府永宁王第六子名曰子土□壹七子曰子塸封丘王第七子名曰子墆八子曰子埚遂平王第三子名曰同锓
　　○乙巳  慈懿皇太后圣旦  上率亲王上寿免命妇朝贺
　　大明宪宗继天凝道诚明仁敬崇文肃武宏德圣孝纯皇帝实录卷之十八
　明宪宗纯皇帝实录卷之十九
　　英宗睿皇帝神主诣庙享祀
　　○遣内官祭司户之神
　　○祭历代帝王陵寝遣太常寺乐舞生赍香祝付所在有司行礼
　　○丁未狭西洮州卫大崇教寺番僧叁竹藏卜岷州卫剌答等簇番僧领占藏卜赏哈等簇番僧人癿丹端竹等各贡马及方物赐衣服彩叚等物有差
　　○金吾右卫带俸都指挥同知纪春老疾命其子荣代父原职指挥使
　　○复命都督佥事李震总镇湖广贵州震初领总镇之命既而兵部以震一人总兵而遥制二边未免展转稽误请命震专镇湖广而以副总兵都指挥佥事李安守贵州至是守备靖州都指挥同知庄荣又言黎平府十四长官司地连思州思南镇远铜仁石阡等八府其地虽隶贵州而经隔二十一驿密迩湖广五开铜鼓靖州清良等卫今将臣既分彼此则兵夷不相统摄遇有警急难为调度请因往年例仍命大臣兼统故复以命震
　　○筑江西安远县城以其地东连福建南抵广东也
　　○监察御史李志刚言近日四川两广盗贼纵横所经乡村城郭兵民之家需其酒食乱其妇女驱人负担或少留畜货与之稍拂其意多被屠戮迨贼既去有司追捕者从而检阅其家得所留与物辄以为窝盗分赃加之考讯鲜不诬伏虽有巡抚巡按临审但据成案无复致疑其被诬者惩于考讯之酷甘心速死罔敢异词所以受诬含冤而终莫能辩也彼真为盗贼者闻之必曰其人且尔吾属可知是以招抚之而不肯革心望敕各处巡抚巡按及分巡等官躬诣盗所经之地详审罪囚廉察情实于此等冤狱咸与伸理庶几良善获安而盗贼向化也章下都察院都御史李秉覆奏从之
　　○戊申广东都指挥桂福守备连州千户管贤歛所部银二百七十两馈之福阳未受而驭众益苛急旗军谭道坚率众逃避州城西山坡书黄旗为激变字令其党具状诉之巡按御史涂棐差人抚治之而劾奏福等罪命逮问福如律
　　○爪哇国遣使臣梁文宣入贡方物舶至广东广海卫有叚镇者常泛海为奸利识文宣因诱出其附余货物乾没之且导其舶泊潮州港指挥周岳受委封盘又私留其玳瑁百余斤巡按御史以闻命追问岳以镇为奸利日久发充大同威远卫军
　　○己酉  仁宗文皇后忌辰  奉先殿行祭礼遣驸马都尉周景祭  长陵○免天下军卫屯粮子粒十之三以各卫所官援诏免民粮三分例奏请也
　　○设四川邻水等四县邻水县隶顺庆府乐至县隶潼川州东乡县隶夔州府资阳县隶成都府时逆贼赵铎既剿灭镇守巡抚等官言古有此四县俱要害之地先年废革请因其故址复置县设官以抚治人民从之
　　○革羽林前卫指挥使等官苏景等二十五员所升职以其父祖俱冒迎驾功滥升也
　　○庚戌锦衣卫带俸指挥同知忽台为曹钦乱兵所杀无子至是命其从弟百户扯里赤袭其原职指挥使仍带俸
　　○命故广东都指挥同知耿全子斌袭父原职广州右卫指挥使
　　○永年王幼塨奏乞增校尉十名以备役使  上曰郡王既有校尉三十名不必增著为令○黜户科给事中童轩为寿昌县知县轩以天顺八年五月奉命抚捕四川盗贼贼降而复叛者再虽颇有斩获而未尽绝遂归复命且进露布自叙其功会镇守等官报贼势猖獗请兵剿捕于是兵部六科十三道劾奏轩纵贼殃民欺罔不忠之罪下法司鞫之狱具当罢职不叙  上以轩虽有罪亦尝效劳命调除外任
　　○辛亥赠广东按察司副使毛吉等官先治两广流贼数万劫掠阳江海康等县吉与知县王麒驿丞秦瑄随军杀贼奋不身皆死之麒以功升雷州府通判未闻命而死至是有司以闻赠吉嘉议大夫广东按察使麒奉议大夫雷州府同知瑄将仕佐郎雷州府知事仍赐诰敕以褒其忠吉字宗吉浙江余姚县人举进士授刑部广东司主事司辖锦衣卫惮其官校有缉访之权以罪逮至者率不敢加棰挞吉一惩以法略无畏忌时门达帖宠大肆罗织气焰薰天吉独不为之屈达百计求其过不得会以病误朝参下锦衣卫狱达乃拣卒之强忍者抡巨杖搒之十又五肉溃矣幸而不死众谓吉自此必改节及复任操法愈励升广东按察司佥事分巡潮会痛抑豪右武断吞并之币及朝当代民保留之程乡民有杨辉者招集贼党于闽广江右之交大四剽掠刻期将攻县治吉密集民兵七百人倍道捣贼巢禽斩千四百余人既而分巡海北时雷廉高三府人民为流贼所杀虏几尽数百里间无烟火吉慨然以平削为己任一时守将多闭门自守不复以地方生灵为念独海康知县王麒与吉同心适报贼至大体村吉移文守备将领出军击之皆畏缩不敢出吉即督麒领民壮抵贼所战败之斩首百余级夺回被虏财畜无数所司以平贼功来上  上嘉其劳特升吉本司副使降敕奖谕而麒亦升本府通判敕至吉益感激思报适新会县告急吉率指挥阎华掌新会县同知陶鲁合官军民壮几万人至大磴与贼遇战破之斩首二十余级乘胜追至云岫山去贼营十余里时二鼓矣吉号召诸将分为三哨约以鸡鸣蓐食黎明进兵合击之是夜无星月遂至后期三哨齐进贼败弃营走上后山军士皆自营门拥出贼自后进之与右哨指挥阎华遇吉命陶鲁往授鲁幸其败承命不赴华马踬为贼所剌诸哨遂奔溃吉勒马持刀大呼曰住劄住劄众以溃势不可缓从吏廖振等劝吉随众姑避之以图再举吉曰吾誓不与贼俱生今众多被杀伤而我独生全可乎汝等亟走勿顾我言未已贼七八人持枪趋吉吉且骂且敌手剑斩贼断一人臂力不能支遂被害是日雷雨大作山谷皆震动连日阴晦又八日始得尸面貌如生事闻赠广东按察使录其子科为国子生科今登进士为南京工部郎中麒字世祥云南太和县人丁卯贡士擢知海康县至官日以忠义激其民遇贼至辄率军奋击之多所杀获雷人赖以少安吉奏其有守有为同日升通判未被命而死于贼有司以闻朝命与赠吉者同日下赠麒雷州府同知录其侄昭为国子生吉死时年四十四方吉出军时以官帑白金千两充犒赏费委余文者司出入已用十之三矣文悯其死而贫无以为归费以所余金密授其仆使持归是夜仆之妇忽出中堂据正席举止如吉状顾左右曰请夏宪长来举家惊惶走告近居沈经历者沈报佥宪胡荣亟来视之瞪日视胡曰非也顷之夏至乃起揖而言曰某受国恩不幸死于贼固无余憾但余文所遣官银已付某家虽官府无所稽考某负污辱于地下矣愿亟以还官毋污我言毕忽仆地少顷始苏
　　○江西泰和县民奏其乡人监察御史康骥居丧在家时所为多不法法司请逮骥问理从之
　　○壬子南京兵部尚书萧维祯以灾异称疾乞致仕不许
　　○乙卯四川都指挥方斌提督坝州等堡卖放边军冒支月粮为千户刘演等讦发镇守松番副总兵都督卢能等以闻命能等会官究问如律
　　○丙辰守备遵化都指挥佥事蒋源以疾不任事命其子仁代父原职遵化卫指挥使○丁巳诏通钱法凡徵商税课程钱钞中半兼收每钞一贯折钱四文无拘新旧年代远近悉验收以便民用
　　○追录都指挥等官帖木儿等贵州两广等处功命其子孙袭职者各升一级
　　○直隶魏县民李堂等十一名自宫以求进命执送锦衣卫狱罪之发南海子种菜  祖宗以来凡阉割火者必俘虏之孥或罪极当死者出其死而生之盖重绝人之世不忍以无罪之民受古肉刑也景泰以来乃有自宫以求进者朝廷虽暂罪之而终收以为用故近畿之民畏避繇役希觊富贵者仿效成风往往自戕其身及其子孙日赴礼部投进至是以后日积月累千百成群其为国之蠹害甚矣
　　○狭西都指挥汪礼守备延绥东路虏贼入境不能备御巡按御史奏其失误军机罪当死上宥之发充大同威远卫军
　　○戊午命翰林院侍讲丘浚编修彭华为应天府乡试考试官
　　○赵府襄邑王祁锃薨王惠王第四子也母妃王氏宣德癸丑生正统甲子册封至是薨年三十三讣闻辍朝一日命有司祭葬如例谥曰恭定
　　○四川梁山县民谢高妻张氏一产三男命有司给钞米如例
　　○湖广总兵官都督佥事李震等奏获贼首苗虫虾  上命抚治其党勿因捷而弛防勿邀功而生事
　　○己未大理寺卿王概言旧例天下军民词讼悉由州县以达于朝廷违者罪之近来法司于凡代抱本状之人辄得宽贷遂致讼事益繁奸弊尤甚臣请除路之极远与事之迫切人之老若者依律问罪遣回听理外此则下之递运押解使不得逃匿庶几奸弊可革而讼事可简也从之○广西提督军务为事官佥都御史吴祯等奏桂林梧州平乐浔州等府郁林岑溪博白怀集古田阳朔临桂灵川桂平等州县屡被流贼劫杀  上命总兵等官赵辅等速进兵剿之
　　○庚申中元节遣驸马都尉石璟周景分祭  长陵  献陵  景陵  裕陵文武衙门各分官陪祭
　　○遣内官祭  恭让章皇后陵寝
　　○命抚治南阳荆襄右副都御史王恕赈济饥民及勘灾伤处所奏报定议以宽粮税
　　○辛酉监察御史李志刚言两广流贼入江西境功劫龙南县治依亲监生廖世杰躬率亲临与贼对敌杀获贼徒百十余夺回被虏老幼二百余马牛不计其数贼败而遁地方赖之为其不自报白故上司莫知其详请嘉褒录以励忠义  上命核实以闻
　　○大宁都司都指挥佥事赵瑄奏都司缺员请以京操都指挥张英补缺而以指挥尹文代领京操兵部请究其专恣夤缘之罪  上曰所举不允亦不罪
　　○壬戌狭西都指挥王荣在安边营把总操备虏贼入寇不能备御为总兵官所奏付巡按御史鞫之御史以荣与贼对敌所损不多颇获人畜具狱奏请  上命贷其死降官三级
　　○癸亥  太宗文皇帝忌辰  奉先殿行祭礼遣驸马都尉薛桓祭  长陵
　　○赐岷府南渭王庶第二子名曰膺金□只
　　○中元节群臣谒  陵还监察御史劾鸿胪寺少卿石澄都督王铨于斋房置酒会饮及指挥马骏赵普中道先归给事中梁璟萧彦庄不及行礼  上宥璟彦庄而命澄等自陈澄等言实未尝饮酒而骏普各陈有疾皆宥之
　　○甲子升监察御史谢＜火廉为两淮都转运盐使司运使
　　○敕南北直隶浙江河南巡抚巡按官赈济饥民是岁各处司府州县各奏久雨水潦麦既无收稻苗腐烂岁饥民贫户部尚书焉昂请敕各官赈济及措备粮储以俟支给从之
　　○丙寅巡抚狭西右副都御史项忠奏各边军马城堡图册岁再报官军户口文册岁一报未免烦费请并省之  上命自后三岁一报著为令
　　○丁卯故吏部尚书王直孙俅乞入中书习字允之
