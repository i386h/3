<!-- { "loadSidebar": true } -->
　　○升狭西布政司右参政余子俊为右布政使山东右参政陈云鹏为湖广右布政使○巡抚宣府左佥都御史叶盛言窃见故永宁伯谭广逮事  太宗皇帝功在漠北所统部曲时号谭家马  仁宗皇帝命守宣府二十余年儿童妇女皆知其贤功在朝廷泽存边圉其身仅有爵位其子不得袭封臣又因广而有所感焉姑以耳目所及举其一二如镇守广西都督山云浙江都督许亨宁夏都督张泰等皆有贤名又如文臣中尚书都御史卿佐等官纯诚朴忠如王直胡濙高谷清德正学如仪智薛瑄陈琏吴溥杨翥吴讷风节凝峻如钱习礼李时勉廉恭体国如师逵古朴顾佐王质鲁穆李棠杨信民轩軏王宇公勤才望如金忠张本魏源张骏罗汝敬刘忠敷邝野王佐王卺侯琎徐琦王士嘉李嘉叚民焦宏金问萨琦王恂张凤沈翼年富贾铨监学规模如胡俨陈敬宗他如魏骥陈泰李敏马谨亦有可称又有殁于王事尤足矜念如都御史等官邓棨等者洪惟我朝有道之长百年于兹矣仁贤辈出中外大小皆有其人臣寡陋不能悉知亦未暇悉言而涉嫌者又不敢指言乞特命儒臣繙阅累朝纪载或断自  宸衷定立程期大集廷臣溥求公议论其行能之大小劳绩之浅深历年之久近取众所共知名实昭著之尤如谭广王直者武臣或赠谥或别录子孙一人文臣或赠谥或荫叙录其子孙一人入监或俱令自陈取  圣裁将见汉晋之报功至及萧何羊祜之妻唐太宗特官屈突通张道源之子不得专美于前而百官臣庶观感激发为劝多矣  上善之下廷议吏部请下有司谕故诸大臣子孙各＜锍-釒＞其祖若父官资并行绩以闻诏从其议○刑部主事袁洁言自通州抵仪真沿河人民编定夫甲拽送官船每岁自冬月河冰之外昼夜不息民遭重困典妻卖子日就流离请自今沿河州县杂办正徭但出十分之二余氵□＜派-氵＞不当夫役之处则劳逸适均而民得安业矣户部覆奏从之
　　○庚午襄王瞻墡言第三子枣阳王祁钲为葬其母欲出城送殡乞容之以申人子之情诏从其请
　　○振威营把总都指挥佥事李璟纵指挥范暠私役军士事下御史吴璘问拟如律仍请枷暠示众  上命璟准拟暠免枷降二级谪辽东边卫立功
　　○辛未重阳节赐百官宴于午门○南京司礼监太监覃包等奏建庶人吴庶人自天顺初安置凤阳其带来帐幔鞾履岁久敝尽又其人口一十八名岁给布缣绵絮后死亡者五人因减给而今所买女奴六人俱无衣布应用宜量为修补以广恩待之意事下工部请仍命包等勘议给赐从之
　　○升永清右卫指挥使仝斌为都指挥佥事以斌解贼首刘千斤赴京献俘累援例奏请也
　　○上以湖广江西旱仓廪空虚民食不给特敕二处巡抚巡按官督令布按二司分投赈恤凡不急之务悉令停止文武官吏量减本色俸粮以济民急
　　○壬申命巡抚大同右副都御史王越兼巡抚宣府地方
　　○癸酉占城国王槃罗茶悦遣使臣臭勒贡象及方物赐彩叚袭衣有差并令赍锦绮等物回赐其王○户部会六部等衙门官议漕运总兵及各处巡抚等官所言事宜条奏一兑运成化三年秋粮三百二十六万石淮安徐州临清德州仓支粮七十四万石如有灾伤停免就令漕运官于淮安等仓照数支运一兑运粮米正粮每石两尖加耗平斛其加耗则例湖广江西浙江六斗五升江南直隶并庐州府五斗五升江北四斗五升徐州四斗山东河南三斗一兑运米以十分为率京仓收六分通州仓收四分支运俱通州仓收一官军儧运如遇风水坏船百里内府州县正官百里外所在官司视验申漕运官依例处分一运粮官军行粮浙江江西湖广江南直隶卫所并南京各卫俱于本处支米三石江北凤阳等八卫所并直隶庐州安庆陆安滁州泗州寿州仪真扬州八卫俱于淮安仓支米麦二石八斗高邮淮安大河邳州徐州徐州左六卫俱于徐州仓支米麦二石六斗遮洋船并南京水军左等八卫于南京各卫仓大河等五卫于淮安常盈仓山东于临清仓俱支米二石四斗德州天津等九卫于德州仓支米二石一南京有无籍之徒名为跟子遇各处起解粮草布绢到京先于舣舟处迎引赴官每米一百石草一千包索取歇家银一钱其歇家亦百端遮说取利事败法司罪如常例人无所惩请令南京法司如有犯此徒罪以上者枷号三月谪戍边方一南京各卫应纳屯田子粒已有定制近多拖欠不完者盖徵收之数少管屯之官多各假公营私屯军应差不能存业请自今有屯卫所但选老成廉干者一人总理徵粮之时不许差人及诣搅扰各卫仍照红牌例无得擅科差违者听巡仓御史举劾一南京英武飞雄广武卫初拨江北下屯该纳原额子粒一万四千三百六十九石八斗有奇除起运外存留者俱各卫收然既无监收之官又无收贮之仓故每月虽有俸粮文册而无扣支之数宜令本卫量修仓廒付经历收支岁遣主事一人监督一南京翰林院官吏及翰林院官员该支南京三分四分本色俸粮九百六十余石每岁俱于礼部关支不便请以本院空地修理仓廒每年会计粮数定拨收支庶事体归一一河南旧添注佥事一员提督中都留守司并安庆等二十八卫屯种近革于额内副使佥事岁轮一人提督事冗官少不便宜如旧添注佥事一王府婚丧大事每岁朝廷三五次遣官行礼馆谷赠遗未免浩费请自今亲王郡王并妃如旧差在京内外官行礼其将军县主以下应差京官者以命布政司官应差内官者以命本府承奉一朝廷设立仓粮预备赈济官吏放给之际多不用心里老书手夤缘作弊贫难缺食不得其济而殷实贿赂多得支给或假逃户以冒支或通舆皂以关用又有虚数侵盗插和沙土者以致小民不被实惠乞敕该部出榜禁约如有仍前作毙者不拘赃数多少概发口外为民事属枉法者充军一为事官赃证明白问拟罢职者往往捏词赴京妄诉摭拾原问官吏自今在外巡抚巡按并按察司问过有赃官吏赴京诉冤者原问充军者发极边卫分原问为民者发口外一济宁州至汶上县先因雨雪泥淖添置康庄驿设马二十五匹驴六十头寻以驴拨南城开河二驿改置站船而马仍留本驿宜革去之而以马拨谭城晏城刘普桃园四驿一山东所属宁海威海成山靖海大嵩鳌山灵山安东等卫雄崖海阳宁津奇山等所僻在海滨分巡分守提督把总官经年不至致军民被虐边备不修设或倭寇猝至为患非轻乞敕山东按察司管粮副使兼提督官军修城池缮器械禁科扰操军马以备不虞一直隶淮扬庐凤四府徐滁和三州地势卑湿不利畜牧致解官之马多以不堪退回乞如江南镇江等府事例每匹收价银十两类解则官民两便矣一徐吕二洪全藉河南脾沙冈等处水灌注接济运船先年设主事一员后又添设河南参议一员专理近乃罢去兼管于河南布政司分巡官以致上源淤塞水利不兴请如旧增置参议为便一济宁州小长沟至开河驿堤上接汶泗等河下通黑马等沟导引泉水以济粮运元时州之西蓄孙村南望二湖之水设减水闸十余座水大量为减泄小则流入官河甚利今久失修葺日就坍塌且每岁山水冲坏堤岸春时无水接济夏则漫流渰没田禾舟楫难行请如前修筑一仪真至通州俱系运道而淮扬一带水路各有专官管理惟自直沽至通州事多废坠请令张家湾收甎主事督同所在军卫有司委官提调各浅夫老以时采取摏草每春初粮运之时遇有水浅漫流如去筑置坝堰逼水归洪庶粮运无滞留之患一贵州土官袭职有例就彼冠带免其赴部乞照近年湖广考满官吏事例令土官五品以上者纳米三百石六品以下者一百五十石以备凶荒一京仓缺廒收受粮米先请盖造二百间工部已于大军仓内盖成六十间然犹未足闻工部所余木植尚多通州亦然请仍盖成原请之数  上皆准议行之
　　○贵州左布政使萧俨等言贵州府州县诸司并军卫首领官先以边境多事暂免考绩贼平今尚仍旧请自今诸司官在任三年六年各备牌册考语转达吏部待九年满黜陟之庶人知所警而政务脩举下吏部覆奏从之○甲戌巡抚山东右副都御史原杰乞便道归省许之仍速其赴任
　　○命故金吾右卫带俸都指挥佥事赵刚子震袭父原职指挥使
　　○丙子兵部右侍郎李震九载秩满升左侍郎食正二品俸
　　○升监察御史常振为山东按察司佥事南京刑部员外郎萧凯为四川佥事
　　○升云南按察使吕囦为云南左布政使山东按察司副使庄歙为云南按察使
　　○翰林院丁忧修撰王献乞终制许之时献闻父丧还乡守制有阴厚之者请于朝乞起复献内馆教书献不自安故也
　　○戊寅升锦衣卫正千户万贵为本卫世袭指挥佥事贵贵妃万氏父也
　　○赠永宁伯谥襄懿谭广为永宁侯锡诰命从都御史叶盛言也○己卯改进士余王□赞为翰林院庶吉士译字如旧王□赞以四夷馆译字官应试中成化二年进士随例放依亲至是奏陈例该改庶吉士仍于四夷馆译字吏部援例以请从之
　　○升浙江右布政使张清为左布政使
　　○命故山西都指挥佥事杜鉴子澄袭父原职云川卫指挥同知
　　○监察御史焦显巡按福建以病代归过家住久都御史林聪奏停其俸显至京诬聪贪婪等状聪愬辩甚详  上怒显狡诈诬陷堂上官诏三法司锦衣卫廷鞫之显伏罪命送吏部降杂职边远叙用寻授狭西庄浪卫红城子驿丞
　　○左春坊左庶子黎淳等奏臣等伏睹  祖宗实录并御制五伦书洪武初置东宫官僚俱命廷臣李善长刘基等兼领未尝别设其后礼部尚书陶凯请选人专任罢兼领之职  太祖高皇帝曰朕今以廷臣有才望勋德者兼东宫官非无谓也盖虑廷臣与东宫官有不相能遂成嫌隙其祸非细朕今立法兼职父子一道君臣一心庶无相构之患  太宗文皇帝曰  皇考之制东宫官率以廷臣兼之盖任使专一则嫌隙不生  仁孝文皇后曰此  先朝鉴戒往古之失诚良法也虽万世当守而行之自是  列圣相承凡东宫官僚自师保而下俱命勋戚及翰林院儒臣兼之未尝专设近者臣等先任翰林院侍讲修撰等官九年秩满及纂修实录进呈蒙圣恩升庶子谕德洗马臣等仰荷隆恩有如天地虽竭力捐躯尚恐有玷清职岂敢妄有所冀但念  祖宗东宫官僚俱系兼领今臣等独专职任非惟素餐可耻抑于旧制似有未合伏望  皇上断自宸衷命臣等仍兼翰之职庶上合  祖宗之制下免素餐之讥＜锍-釒＞入诏不许○庚辰升礼部郎中李和为河南布政司右参议专理徐吕二洪河道
　　○升监察御史刘敬为山东按察司副使
　　○增置河南按察司佥事一员提督屯粮以户部主事尹进为之
　　○辛巳免万全都司卫所屯田子粒五千八百四十一石有奇草一万三千八束以冰雹水旱之灾也
　　○录西番偏头关两广荆襄处州等处阵亡杀贼功升庄浪等卫千户甘瓛等九员各一级
　　○壬午升辽东三万卫指挥佥事佟昱为署都指挥佥事提督泛河懿路蒲河等处地方
　　○癸未诏德府禄米一万石内岁给苏州糙粳米一千石旧例王禄米皆给于所分封之地德王之国时奏山东不产粳米  上特赐苏州糙粳米三千石其原赐日用白熟粳米暂给一年至是王请并著为令故惟赐以糙粳米三之一余不许○命故武功中卫指挥同知张瑛子忠通州卫州指挥佥事王原弟刚俱袭职虎贲右卫指挥同知徐贵子贤代职
