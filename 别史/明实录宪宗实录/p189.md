<!-- { "loadSidebar": true } -->
　　○赐山东青州府知府李昂湖广按察司佥事尚禠浙江按察司佥事周正方河南河南府同知吉庆直隶真定府通判傅恕顺德府通判李观故城县知县杜中山西阳城县知县耿昇浙江钱塘县知县谢熲诰敕以旌异之从巡抚巡按等官覆请也
　　○丙戌增设山东布政司参政一员提督劝农
　　○庆王邃＜雝土＞奏先选群牧千户所副千户沉宏女为弟丰林王邃□土公儿□配后宏坐事立功其婚礼不敢擅举事下礼部覆奏选婚在坐事之前宜如例封沈氏为丰林王妃从之
　　○安顺伯薛珤奏所统舍人等营俱京卫都指挥以下应袭之子欲其操练以备任使近多逃逸乞令所司稽核各卫籍册凡成丁在逃者悉遣发操练违者俟袭代之时量加惩治庶人无懈志事下兵部议行之
　　○丁亥以浙江左布政使张王□赞为都察院右副都御史巡抚四川
　　○命金吾左卫带俸都指挥佥事宋友从子昱袭父原职指挥使
　　○戊子升团营掌号指挥使杜山为署都指挥佥事
　　○沈府陵川王佶煃薨王简王之第二子母吴氏永乐丁亥生二十二年册封为陵川王至是薨年六十有八讣闻辍朝一日赐祭葬如制谥曰康肃
　　○法司奏今岁死囚总九十一人奉旨会官审录于朝得情真无词者二十人余或诉冤并情可矜疑及父母告其子而复息词者皆具狱以闻诏情真无词者如律处决诉冤者许重鞫情可矜疑者减死充边军息词者杖而释之
　　○己丑命哈密都督罕慎暂管本处人民于苦峪城居住都督同知李文右通政刘文奏奉诏往征速檀阿力已会调赤斤罕东二卫兵马至卜隆吉儿川屯驻得累传报云亦郎骨俺奔白河儿酋那南奔等集骑四千欲乘二卫已发之后虏其家产臣等计罕东卫西连洛扯儿禅并曲先卫境南与安定亦郎骨人马接境驻牧使所报果然恐顾彼失此又报者云速檀阿力已调集洛扯儿禅等处人马协力堤备如此则虽进兵克复哈密而都督罕慎年幼力绵所部哈密及畏兀儿夷人数少且其城初无积聚必难固守莫若抚结二卫则可控制外寇使不敢侵入且足为甘肃西北之藩篱矣臣等为是已罢遣所调二卫兵令固守本境而哈密并乜克力畏兀儿夷人令于甘肃苦峪等处安驻种牧臣等亦还兵肃州分往西宁阿吉罕东羗咂等簇抚安番夷令无贰志章下兵部尚书白圭等请如文等所议且言哈密城池既未克复安定王子亦未必来彼地人民无统之者宜敕谕罕慎等令暂掌管又速檀阿力所遣使臣多系哈密之人反覆变诈先是暂留在后宜行文等审勘果土鲁番夷人即彼遣回若系哈密变诈之人则具闻处治  上皆从之遂敕罕慎曰今特命尔掌管哈密人民暂于苦峪等处驻劄仍令乜克力指挥脱脱不花等协谋守护蓄养锐气以图后功俟安定王至日更为处画若速檀阿力罔知改悔仍肆侵扰朝廷自有处分尔其钦承无怠
　　○庚寅赵府襄邑恭定王妃高氏启赵王见灂称长子见滃病故庶第二子镇国将军见沂孝行日薄庶第三子镇国将军见涎孝行日隆乞以见涎袭封襄邑王爵王以闻事下礼部覆奏袭封伦序已有定制宜切责见沂俾其遵守礼法以全子道保禄位仍移文赵府长史启赵王审核见沂孝否情迹且闻处分从之乃敕见沂曰得赵王奏尔嫡母妃高氏启尔不孝逞凶先在府时偕尔生母周氏忌妒陷害今又欺其寡弱时或侵侮事之有无虽未可知然有以致其言则尔之不能尽子道亦可见矣自今宜洗心涤虑痛改前非惇崇孝道以修子职庶乎禄位可以长保令名可以不失而于宗藩亦可以无忝矣尔其戒之勉之
　　○升山东布政司左参议唐澞为本司右参政
　　○贵州安顺州土官知州张承祖与所属宁谷寨长官司长官顾钟争地讎杀相讦奏事下巡抚等官逮治承祖遣入贡二马请赎罪礼部为覆奏许之都御史李宾等以承祖钟事重湏更详审请仍行巡抚等官体勘若所犯果轻宜从宽贷诏可
　　○辛卯兵部奏五军营泰宁侯陈桓奋武等营都督佥事柯忠把总都指挥方昇等牧马无方半年之间马死千有余匹追补之数十无三四官军盗弃马而逃者又数百余人宜寘于法有旨忠昇等且不问俱令停俸追马桓姑已之盖桓所损失独少故也
　　○给赐居庸关墩军百六十四人御冬衣鞋
　　○癸巳升山东布政司右参议尹淳为本司左参议复除四川右参议杜鈜于山东
　　○命故金吾右卫带俸都指挥同知阎聚子忠山西都指挥佥事袁刚子杲俱袭父原职指挥使忠本卫杲太原左卫
　　○甲午巡抚蓟州等处左佥都御史张纲等奏初以警报宁息权摘关军军二千余人屯田今边务方殷乞返其精壮者令其操守而以随军舍余补之事下兵部议可从之
　　○乙未甘肃总兵官都督同知鲍政等奏八月间赤斤蒙古卫左都督赏卜答儿等率骑一千入境往来云欲与阿年簇讎杀贻书欲责之事下兵部言此虽外夷自相讎杀然擅入我境当严其禁请移文政等仍遣人责以大义谕以恩威自今如他簇番夷果有夺掠之状宜赴愬于边镇不可擅集人马自取弗靖仍督缘边饬兵以防他虞报可
　　○丙申  皇太后圣旦  上躬率亲王上寿免命妇朝贺赐百官晏于午门
　　○调湖广带俸都指挥同知周俊都指挥佥事叚玉潘椿杨武于广东俊掌都司印玉椿武分守地方
　　○光禄寺火焚蓼花房九间白米万一千二百石有奇巡视御史许进劾奏卿周骙少卿艾福秦＜王已＞寺丞陈纲郭良及巡风官罪诏宥之各停俸三月
　　○戊戌吏部言兵部左侍郎李震以继祖母丧当守制诏兵部缺人理事令震奔丧安葬毕日还京既而震复乞终制不许
　　○浙江按察司副使史瓘前任江西佥事同参议黄缙会鞫狱囚失实大理寺劾其罪都察院请行浙江江西巡按御史各治如律从之
　　○己亥升中书舍人沈瑜为尚宝司司丞
　　○庚子  诚孝昭皇后忌辰  奉先殿行祭礼遣驸马都尉王增祭  献陵
　　○赐鲁世子当漎食米三百石以鲁惠王泰堪薨世子未封宫眷缺食故也
　　○给内帑钞三百三十一万贯有奇偿大兴宛平二县铺户买办物料之直近年内府缮造物料有缺多令二县铺户买办然无见直必积久乃得类支钞于内帑其后买办日多价直益贵而帑钞寖乏始于此矣
　　○宣府西路守备指挥同知张文等初以防守不严领哨都指挥王祥等不为应援致虏杀伤指挥倪文等分守参将周贤太监顾雄协同都指挥使孙素及镇守太监弓胜总兵官刘清巡抚都御史殷谦皆奉旨戴罪杀贼俟事宁处治至是兵部谓祥文等宜得巡按御史逮问令停俸杀贼贤等功不掩罪胜等才不胜任法亦宜治又指挥倪文死有可矜宜令谦等覆勘以闻  上是其议免贤等三人逮问各停俸半年而宥胜等
　　○辛丑朝鲜国王李娎遣陪臣韩致仍等奉表贡马及方物来朝贺  万寿圣节
　　○增设广东广西布政司右参议各一员按察司佥事各一员先是巡抚两广都御史吴琛等言两广军士逃匿缺人调用乞暂增参议佥事各一员专理其事事下兵部覆奏从之遂以户部郎中上泰为广东参议南京礼部署郎中杨寿为广西参议南京监察御史萧器用为广东佥事刑部员外郎章甫为广西佥事
　　○升户部主事吴玉为广西按察司佥事提调学校
　　○赐弘农王邃＜土典＞折色禄米内改支本色米一百石
　　○壬寅命故镇守云南右都督沭璘从子诚袭为云南左卫指挥佥事
　　○守备仪真等处指挥佥事宋纲言仪真杨州高邮三卫及泰通兴化盐城四所京操军士每遇放班休息有贩鬻私盐者不预禁之惧生他患乞行巡按御史严加约束军士有违及所司故纵同谋者具闻究治  上是之
　　○癸卯左春坊左庶子兼翰林院侍讲徐溥服阕至京诏升詹事府少詹事兼翰林院侍讲学士
　　○赐故临潼王公铭未封长子诚澯支所停禄米以办丧仪
　　○巡抚辽东右副都御史彭谊等奏近户部移文于辽东地方复开黑山碾砂淘金旧场访得父老言永乐十三年太监王彦等官督夫六千名于此开场淘金计工九十日止得金八两费多得少久已停止宜罢其役从之
　　○甲辰赐靖江王府故辅国将军相继妻李氏米岁一百石
　　○太常寺卿余谦卒谦字孟亨湖广宜都县人父任郎中随居京师正统初以善书与修  宣庙实录成授试中书舍人寻直内阁书办升吏部郎中顺天府府丞  上即位以侍书旧恩升太常寺卿至是卒赐葬祭如例谦朴厚诚实寡言笑平生与人无怨恶居馆阁中尤慎密字画遒劲亦通文艺士大夫多重之子翰学录为国子生授中书舍人
　　○致仕南京右府都督同知吴良卒良初名完者帖木儿女直人兄观童洪武间归附占籍东光县选充锦衣卫小旗兄卒良补其役以战功累升锦衣卫世袭指挥使天顺初升都督同知逾年调南京右府管事成化三年以年老乞闲子鉴袭指挥使至是卒年九十九赐祭葬如例
　　○乙巳礼部奏  万寿圣节例赐百官晏  上令免晏赐以节钱钞
　　○丙午复除监察御史何纯于浙江道叶稠于广东道吴真于南京山东道授理刑济南府推官黄杰宜兴县知县何鉴为监察御史杰福建道鉴山东道
　　○吏部言户部郎中卢茂兵部郎中刘任治兵科给事中萧璇中书舍人陈福通政司知事胡仲伦光禄寺监事谢定安鸿胪寺序班黄璨郭元黄中俱以部□省祭违限有逾二年者宜逮至京治罪从之
　　○改授上林苑监嘉蔬署典署邓瑗为南京大理寺评事先是瑗父颙任江西永丰知县值处州贼叶宗留反率兵御于上饶之高洲力战被执骂贼而死后巡按御史韩雍等上其事诏赠光禄寺少卿谥恭毅瑗先中乡试入常选得典署尝援例乞恩不报至是复奏始得改授
　　○丁未增设管理柴炭官四十四员直隶定州山西泽潞汾蒲山东泰安武定莒八州判官各一员藁城蠡唐满城博野榆次大谷文水太原阳曲高平阳城陵川长子壸关潞城襄垣屯留安邑闻喜稷山洪洞临汾曲沃翼陵翼城太平莱芜新泰章丘淄川沂水安丘寿光临煦乐安三十六县主簿各一员从总理易州山厂右通政程万里奏也
　　○升五军营掌号指挥使黄琮指挥佥事柳春俱为署都指挥佥事
　　○命五城兵马司月领火夫三百入光禄寺扫除三日月限一城以次流转著为令
　　○兵部奏各处解京备用马最为急务比有贩马之人遇江南解马至日輙以老羸者乘机求售欺取估直请著为例自今仍踵前弊者概问充军及行山东河南北直隶并南直隶江北产马之所必将本境孳生马择取解俵不得赍价至京临期收买庶马得实用报可
　　○戊申狭西洮州卫劄失官寺禅师桑节藏卜等来朝贡马及佛像等物赐衣服彩叚等物有差
　　○乙酉赐故隰川王逊火□翏妃袁氏全支一年禄米二千石以为丧费
　　○命守备归德等处署都指挥同知王杰掌河南都司事升河南卫指挥佥事许震为署都指挥佥事协同莅事京操都指挥佥事梁信令还河南督操
