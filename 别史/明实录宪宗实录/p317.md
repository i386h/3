<!-- { "loadSidebar": true } -->
　　成化二十年三月戊子朔  上御奉天殿亲策举人储巏等制曰朕闻治道之要有三曰立贤责任求贤古帝王心法相传理欲明辨建官分职贤俊毕登于斯三者无不至矣其君臣之间所以交相儆畏与其事功之详治功之盛可历言欤后世愿治之君孰不以唐虞三代为法然究其实不能无疑石渠讲经连屏书事崇儒有论鉴古有记立志笃矣何躬修玄默质任自然者治效独优欤公卿省寺两府台谏兼摄有宜总察有方责任当矣何日不暇给役己利物者功业独盛欤郡国公府皆得荐士四科九品随材甄擢举贤博矣何杖策相从躬驾枉顾者得人独异欤之数君者其所建立施为果皆本于儆畏所致抑亦随其才力所就而然欤迹其事功治化视唐虞三代可能企及否欤朕嗣守  祖宗鸿业夙夜祗勤惟恐制治保邦未尽其道期于大小庶官咸称厥任穷陬蔀屋罔有遗逸如古帝王熙皞之世果何修而致是欤诸生博通古今之学明习济时之务其参酌内外本末悉心以对毋徒胶于见闻而为故常之论朕将资以裨治焉
　　○晋庶人钟鐱奏男女长成艰窘不能举婚礼命有司人给银十两纻丝二表里猪羊各二口助之
　　○巡抚大同右佥都御史郭镗等奏虏众屯聚朔州至右卫城迤东四出抄掠游击将军都指挥使董昇御之于黄洋沟力战败之前后斩首二十级获马二十九匹并弓箭百余事西路参将都督佥事庄鉴邀其归路于土沟子等处斩首二级及京营游击将军都督佥事马俊等各斩获有差事下兵部乞加奖励  上曰斩获多者降敕奖励少者姑已之
　　○建州卫都督完者秃等累上书言建州左卫都督董重羊忠顺效劳实无反叛情罪谪戍福建乞宥之还兵部言成化十一年春重羊之妻伯吉尝入关愿乞其夫同居内地及建州头目人等累以为请情辞恳至但一时招诱发遣者七十余众非止重羊一人兼累有旨不允今完者秃复以为言取旨裁处诏不允取回  己丑清明节遣驸马都尉杨伟游泰分祭  长陵  献陵  景陵  裕陵文武衙门各分官陪祭
　　○遣驸马都尉黄镛祭  景皇帝陵寝
　　○遣内官祭  恭让章皇后陵寝
　　○广东南雄府大风扬沙拔木
　　○庚寅  上亲阅举人所对策赐李旻等三百人进士及第出身有差
　　○辛卯宴进士于礼部命定西侯蒋琬待宴
　　○调云南道试监察御史吴淑为四川德阳县知县淑当早朝侍外班误入内班被劾下狱  上以淑不谨难居宪职命吏部调外任
　　○光禄寺火掌寺事礼部右侍郎艾福等坐不能严谨被劾命宥之
　　○巡抚山西右佥都御史边镛等奏二月间虏逼边境四散钞掠分守代州兼提督鴈门等三关右参将都指挥使支玉与守备都指挥郭瑄率守关官军御之于滑石涧堡转战五十余里引还阵亡三十余人玉等轻率寡谋俱宜治罪事下兵部言玉等罪重功微但虏势未退宜停其俸令戴罪杀贼俟寇宁之日究问如律从之
　　○壬辰赐状元李旻朝服冠带诸进士钞各五锭
　　○四川播州土官宣慰使杨爱广西镇安府土官知府岑＜釒己＞等各遣人来朝贡马及金银器赐彩叚钞锭有差
　　○癸巳状元李旻率诸进士上表谢恩
　　○甲午命大理寺卿田景旸复任以丁忧服阕也
　　○旗手卫舍人徐珍妻郝氏一产三男命有司给钞米如例
　　○丙申授第一甲进士李旻为翰林院修撰白钺王敕为编修其余分拨诸司办事
　　○代府山阴王仕堸奏生母夫人林氏及妃李氏卒例该赐祭五坛治葬银三百五十两今久旱民饥乞免赐祭其治葬银亦乞止给二百两命仍照旧例行
　　○清勾兵仗局逃故军民人匠八千二百七十三石从工部请也
　　○南京刑部右侍郎陈俨卒俨字时庄江西庐陵县人景泰甲戌进士授刑部主事升郎中擢山东右参政进右布政使转左遂擢右副都御史巡抚贵州时贵州总兵吴经汪直党绶之兄也欲大举兵征剿苗寨朝廷以兵不宜轻动敕俨亟往议处机宜而俨畏绶之势过家迁延不去及去则经已报捷而俨随例差人亦以捷闻当道大臣知其事者深恶之居无何召为南京刑部右郎便道抵家而卒年五十八讣闻赐祭葬如例要其为人大概无足取也○致仕钦天监监正康永韶行取至京命升为太常寺少卿掌钦天监事
　　○壬寅南京留守左卫指挥同知袁勋龙江右侍指挥佥事汤瑄以应天府乡试巡绰与监试官南京监察御史杨荣刘铭各擿私弊相讦奏命锦衣卫官往会南京刑部究问事多诬  上以开科取士为朝廷重事勋等不和乃诬陷人罪妄奏烦扰难以常例处治俱免赎勋瑄调广东边卫荣铭调知广西边县荣天河县铭平南县
　　○甲辰江西新建丰城高安三县大风雨雷雹坏民舍宇千余间民多压死者
　　○乙巳琉球国中山王尚真遣使臣程鹏等来朝贡马及方物赐宴并彩叚布绢有差
　　○赠故太子少保户部尚书翁世资为太子少傅
　　○故太子少保工部尚书万祺子国子监生焘乞赠谥其父不允授焘为通政司知事
　　○丙午改钦天监监正田蓁掌南京钦天监事
　　○巡抚大同右佥都御史郭镗等奏虏二月已出境远遁其调集各城军马宜各遣还京营参将白全游击将军马俊移屯东路天城阳和候报回京庶省供给之费事下兵部言宜再行总督军务尚书余子俊勘议诏马俊白全所统官军即令回京
　　○裁革广东雷州府将军驿移英利驿于中路遇安营
　　○丁未以顺天府府尹谈伦为工部右侍郎总理易州山厂柴炭
　　○巡抚狭西右副都御史郑时奏狭西连年亢旱仓廪空虚人民饥馑凤翔平凉等府地震有声如雷百姓流移父子离散积尸暴野臣会同守臣并都布按三司招抚赈济将布政司见收赃罚等银二万八千八百五十两运送灾重粮少之处以备赈济奈今二月将半亢旱如前麦根乾死粟谷未种况地逼三边供亿甚夥若不预处恐致误事乞下该部议除年例银数外再运十数万石以备警急仍将狭西累年逋欠粮草尽为蠲免则贫困军民庶得苏息户部覆议狭西布政司尚有银四十四万六千五百余两宜令时并三司掌印分巡分守等官若遇警急量为支用但三边国家重镇将递年逋欠粮草原拨边仓者照数催纳以备边用其存留之数暂宜停止以俟秋成从之
　　○戊申复给应城伯孙继先岁禄一千石米钞中半兼支从其请也
　　○升掌锦衣卫经历司事前军都督府经历张璲为太仆寺少卿尚宝司司丞唐章为南京太仆寺少卿
　　○琉球国中山王尚真奏永乐年间所赐船破坏已尽今止存其三乞自备物料于福建补造下礼部覆奏宜听补造其一从之
　　○致仕太仆寺带俸少卿吴谦卒谦字益之浙江钱塘县人由儒士内府写经历鸿胪寺序班中书舍人礼部郎中天顺元年兼司经局正字  东宫侍书后升太仆少卿支正三品俸成化十三年致仕至是卒录其子荣为中书舍人荣乞恩祭葬诏特允之不为例
　　○己酉赐秦府永寿王诚淋长子名曰秉栵庆王邃塀第二子名曰寘銂
　　○兵部尚书张鹏等奏虏中逸归人言瓦剌虏酋克失欲与迤北小王子连和俟秋高马肥拥众入寇不可不备乞于京营总兵官预择一人佩大将军印充总兵官定拟调兵若干督同白瑜李俊原领军马待报启行及监督军务并监枪内臣均乞早为裁处更简命将臣一人往代白瑜备御密云兼提督黄花镇古北口一带关堡议入  上曰虏贼欲乘秋入寇诚宜预备尔等其将原选听征官军严加训练令太监张善监督军务定西侯蒋琬佩印充总兵官内官宋祥监枪待报往赴大同宣府与总督军务尚书余子俊同提调各路军马剿杀堪充右参将并备御密云等处将官再各推举以闻邻境应调官军仍令余子俊酌量其数及虏情缓急应否出师日期奏闻区处既而兵部复举左军都督佥事王义堪充右参将东宁伯焦俊堪备御密云俱从之
　　○庚戌  修  长陵神宫监
　　○擢行人汪舜民葛萱李善知县李兴钮清陈让余玑黄玹周宗桂镐吴珍李尚达金章为各道试监察御史萱善尚达章皆南京升知县施裕蒲钢为太仆寺寺丞
　　○兵科给事中高纶等查盘狭西宁夏灵州等仓粮料银草亏折数多管粮右参政吕正副使罗明失于关防巡抚右佥都御史贾俊失于提督请治其罪时正已致仕明升本司按察使俊升工部右侍郎户部具覆命逮治正明停俊俸三月
　　○壬子  上谕兵部曰迩来官军民匠多有奸顽之人逃伍缺工潜住京城内外已宽宥令一月内首役者免罪其有违犯不悛者令巡城御史锦衣卫官督同五城兵马挨捕初犯者杖七十再犯一百俱各还职役三犯者官军押发边卫差操工匠枷项三月复役地方邻佑容隐者一体治罪不宥其即出榜谕之
　　○朵颜卫都督阿儿乞蛮遣知院察歹等来朝传报夷情及贡马赐宴并衣服彩叚等物有差仍令赍彩叚表里回赐阿儿乞蛮
