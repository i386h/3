<!-- { "loadSidebar": true } -->
　　○巡抚湖广右佥都御史吴琛奏湖广起运南京粮每石加耗米至七斗五升民不能堪请量减其数王府岁禄俱徵晚稻米而湖广产少民以常米易于他州石加十之三四不胜疲敝请令概收常米庶使旱荒之后民困少苏户部议运粮加耗待勘报处之王府岁禄宜令暂收常米从之
　　○戊辰选行人刘肃林符于大节知县张蕙袁祯陈英刘浚杨峻翟瑄丘山于都察院问刑
　　○己巳禁山东河南及真定府起运京储不许折价时各处部运者以河漕费繁折银至京籴纳以致米价腾踊而银不足又累乞增补户部请移文禁之诏可
　　○壬申命榆林城等处夜不收官军朱受陆等一百九人应袭补者俱升一级以巡抚右副都御史余子俊等言其死于边事同阵亡例故也
　　○诛犯边虏寇把秃孛罗于市
　　○癸酉升云南右布政使路壁为福建左布政使
　　○镇守宁夏总兵官修武伯沈煜被召还京命带俸随操
　　○甲戌以顺天府旱减五府所属并亲军等卫采取秋青十分之三
　　○丁丑  皇太后圣旦  上率亲王上寿受命妇朝贺赐百官宴于午门
　　○敕广西按察司佥事叶淇专于宾州御寇以巡抚右都御史韩雍等言宾州猺寇经行要地宜委按察司官一员常居其地往来柳庆迁江上林南宁宣化等境防守故也
　　○平虏将军总兵官武靖侯赵辅复奏比传闻虏寇知我军马大集移营近河潜谋北渡迨今两月不来入寇意者其不战自屈乎但大军所至刍粮缺供况山狭荒旱众庶流移边地早寒冻馁死亡相继彼督饷者惟恐缺食典兵者惟欲足兵民事艰危所不暇恤曩所上攻守二策以今观之攻在所难盖议攻者或泥于兵法或狃于传闻不失之易则失之迂卒欲举行未见其可莫若姑从防守之策省兵节费安民三者俱便乞量留从征军士于各边要害就粮屯驻虏如北归即各遣还伍如复入寇就令彼处总兵等官并力拒之仍行各边巡抚等官乘春凿山筑墙以为久计臣等居此势既难行事殊无益亦宜暂且还京俟图再举章下兵科驳议辅等奉命讨贼不建寸功缪为不战屈人之言以自夸大今宁夏寇警未息正其效力之时乃妄乞旋师事属欺罔法宜究治参赞军务右都御史王越奏亦与辅同兵部言辅越七月间至榆林继至安边虏寇方入庆阳环县大掠略不遣兵少挫其势而宁夏延绥警报日至虏未退却可知且劳民馈运本为安民今乃坐耗边储无益于事方陈进攻之计又病搜套之难迹其所言自相抵牾纵使虏情少却亦当图为久远之防傥我军既旋彼复入寇失机误事责将谁归且请兵之奏甫行而班师之＜锍-釒＞继至欺君负国法不可容宜逮至京究治以雪边人之怨但给事中郭镗往勘未报姑俟其还且问区处仍行辅等悉遵本部前议留从征军马精锐者守边余皆量就便地其修筑边墙令各边守臣审度举行从之
　　○戊寅夜月食
　　○庚辰顺天府府尹李裕言本府所属宛平大兴二县多有玩法之徒诈称奉各衙门差遣往往挟势嘱托又有在外诈称内府差去催办公务遇吏胥人等需索酒食财物多被逼迫逃窜乞敕都察院悬榜禁约后有若是者无问真伪械送法司明正其罪庶使人知警惧奏下都察院议如所言从之
　　○辛巳  诚孝昭皇后忌辰  奉先殿行祭礼遣驸马都尉蔡震祭  献陵
　　○增设湖广常德府新店递运所
　　○壬午户部议覆巡视浙江工部右侍郎李颙等上言水灾事宜其一浙江岁办猪鹅麻铁之类皆内府岁例急用之物不可停止宜改纳于无徵之处年丰如旧一浙江原派兑军粮六十万石其被灾无徵五万二千二百七十石尝议折银者今无银可折宜免之一旧例杭嘉湖绍金衢严七府户口食盐官吏市民纳钞乡民并宁台温处四府概纳米寻诏俱纳钞今水灾纳钞不便宜令复旧一各处军民纳米二百五十石者给正九品散官每加五十石则增二级至正七品止一三司并各属吏两考役满纳米一百二十石者即拨京考三百石者免京考冠带办事民间子弟有愿充知印者纳米二百石承差一百五十石参三司吏一百石各府运司七十石各司府经历司及九品以上衙门五十石杂职衙门三十石举保僧道阴阳医官二百石军民纳谷五百石者请敕旌异为义民三百石者立石并给复其家议上从之
　　○癸未巡抚大同右副都御史殷谦奏大同边储事宜一先开中两浙盐每引纳大同云川场草五束朔州六束玉林威远四束河东盐每引纳大同云川场草一束六分朔州一束八分玉林一束五分今天旱草贵无上纳者请两浙减二束河东减其奇数一山西行都司并大同府卫自真犯死罪外其军职军民并文职官吏一应罪囚俱纳米收赎今粮颇足用而草甚缺请以纳米例改草徒至流自三百束始每等递加五十束杂犯死罪一千束杖五等自一百三十束每等递加三十束笞五等自二十束始每等递加二十束俱纳于大同左右威远三卫一山西十五卫所屯军应纳子粒除拣选官军操备及旗军免徵外其余应纳米者每石折草十束俱纳各卫以准该年屯田之数户部覆奏从之
　　○巡抚甘肃右副都御史娄良奏肃州南接羗戎北迩胡虏西通番戎最为要地守备都指挥佥事彭程乞降敕重其责任庶夷虏畏服从之
　　○乙酉云南署都指挥佥事范宗守备永宁纳部下赂遣御史逮鞫宗左右得实既而遇赦宥都察院请仍追原赃给主令还职带俸差操从之
　　○丁亥升云南布政司右参政俞铎为右布政使四川按察司副使高瑛为按察使
　　○朝鲜国王李娎遣臣梁顺右等奉表贡马及方物来朝贺  万寿圣节
　　○广西等道监察御史杨守随等以灾异边警上言九事一京师城隍沟渠久淤不浚夏秋雨涝公私庐舍多坏□明春调军浚隍而令居民自治沟渠一公侯伯率由荫补糜费厚禄请更于十二营内建一营令诸应袭子侄并武职之带俸者日习武艺踰年试其材而任用之一京师北迩边塞而永宁又其要地黑峪荆子村厄塞数十处兵多调遣西征其留戍者又率为将校私役致虏乘虚肆掠有直犯城下者请亟简都指挥一员暂益以兵往镇守之一京畿岁比不登民甚困乏请如上年例以京通仓储粜二三十万而保定等府县则急发公帑劝富室以广赈恤仍戒有收处母遏籴其牛具种子令有司给之一虏聚西陲守将各拥兵自卫畏缩难用而天下亦岂无将才未用者请诏兵部檄所司各察其官属之谋勇者举送试用其有抱文武全才堪大将者则明著其实以俟特擢一各处饥民或假名复讐借贷行劫所司多匿不以闻遂致滋蔓如满四刘千斤是已请通戒有司备御抚安盗发则则亟扑灭之毋养成大患一贪淫官吏迩因天变虑有枉抑许再诉辨遂致混渎幸而复官甚非常法请已许辨者毋得更辨已复职者勒令闲住一边将遇寇輙坚壁不出及出战又多夺兵士首功付其私人而怯懦将校亦往往有市首级以为功者请敕参赞等官苟其人畏缩失机即奏逮重罪之纪功官务审验其实毋令冒报一团营兵最号精选亦多老弱且其数不足此皆将校之弊请敕兵部严加校阅毋狥情作弊更密诏给事中等官时点视之庶兵足而缓急可用诏下所司议之
　　○平虏将军总兵官武靖侯赵辅以疾乞代兵部言辅自揣事情重大不克胜任以疾乞代恐虏酋知我主将衰病乘隙入寇或从所请选命将臣一人代之使还或仍留辅以终其事有旨赵辅不允代回仍令尽心调度杀贼
　　○戊子赏保定河间各卫从征狭西官军银人四两
　　○巡视京仓监察御史吴道宏奏京师米价腾踊实由官军月粮于通州支给且铜钱贸易拣择太过请自十月以后俱给京仓而严禁拣钱为便又总督漕运官不督所部纵其沿途留滞作弊多端漕法日弛请敕户部会官遴选黜其奸庸而进其才能者代之户部议仓粮铜钱二事宜如所奏其欲黜总督漕运官盖指都御史张鹏而参将袁佑亦尝为给事中俞俊所劾此皆文武大臣请自  上裁诏准议总督参将治事如故
　　○夜西方流星大如盏赤色有光自参宿西南行至狼星旁尾迹炸散后三小星随之
　　○己丑升通政司左通政杨穟为太仆寺卿
　　○开设福建永安县医学
　　○升南城兵马司指挥张宁为应天府治中以九年任满也
　　○镇守居庸关太监吴旺奏黄花镇地近已有都指挥邹宏守备其余如驴鞍岭隘口二十余处属居庸者道里隔越难于提督恐临事违误兼旧掌神枪火器在镇俱乞处分而宏亦言枪炮未敢轻用欲乞取回事下兵部言黄花镇迤东隘口宜令邹宏防御迤西令居庸关内外守臣防御枪炮则量留在镇余如宏奏  上曰枪炮不必取回仍遣内官一员同邹宏守备
　　○夜东方流星大如盏青白色光明烛地自女床行至天市垣东
　　○辛卯贵州总兵官都指挥同知吴经奏九姓长官司土官蒙存与其族人蒙理互相讐杀攻毁司治不遵抚治乞加逮问事下兵部言蛮夷讎杀恐因而煽惑为患宜行镇守总兵巡抚三司等官悉心抚谕如强犷不服逮问如律从之
　　○延绥游击将军都指挥同知祝雄奏虏入延绥镇靖堡杀千户黄琮执夜不收以去事下兵部言比者赵辅王越累称虏众远遁亟欲旋师今境内官军潜被杀掠必能觇我虚实大逞入寇之谋宜令辅等率兵追剿毋徒坐视以贻边患从之
大明宪宗纯皇帝实录卷之一百一十
　　成化八年十一月癸巳朔钦天监进成化九年大统历  上御奉天殿受之给赐诸王及文武群臣颁行天下
　　○以明日  万寿圣节遣驸马都尉周景王增谒告  长陵  献陵  景陵  裕陵
　　○甲午  万寿圣节  上诣  奉先殿  皇太后宫行礼毕出御奉天殿文武群臣及四夷朝使行庆贺礼
　　○丁酉遣内官祭  恭让章皇后陵寝以是日忌辰也
　　○宣府总兵官都督同知颜彪奏比者虏寇夜入迤东瓦窑屯杀掠人畜防边指挥使陈浚等追之不及其宣府指挥佥事赵勋史瑄等官俱系戍守边墩而陈浚复被调领军防御怠忽误事俱宜究治臣等亦皆有罪事下兵部言此虏得利而去未尝少被挫衄必将复寇乞令彪等严加防御勋等宜行巡按御史逮问如律且彪及都御史郑宁不能严督防守亦宜究治诏宥彪宁余如所拟
　　○戊戌定辽东开中盐米则例两淮运司成化五等年所中余剩并存积盐二十万引每引米一石二斗两浙运司成化三等年存积盐二十万引每引米九斗长芦运司成化七年存积盐三万一百六十一引每引米四斗河东运司存积盐二十万引每引米三斗以预备边储从巡抚都御史彭谊请也
　　○命南京文武官员折俸布暂改折豆先是南京户部奏各仓料豆约计足用十有三年以次支给恐多腐烂已尝有旨间作南京文武官吏旗军俸粮之数然官军俸粮每年两月兼支小麦四分一月兼支盐二分又两月折支绢布兹复间支料豆则用愈不给且库藏收贮赏赐军士布少而京官往往籴买马豆宜止将料豆准京官折俸布每年一次待支豆既尽折布如旧其吏典旗军月粮俱仍与本色为便事下户部覆议以为料豆除存留足支五年外余改折官员俸布自成化九年为始从之
