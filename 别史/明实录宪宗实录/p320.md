<!-- { "loadSidebar": true } -->
　　○壬寅大同总兵官都督同知许宁巡抚右佥都御史郭镗镇守内官蔡新俱有罪下狱降官时镗调辽东巡抚宁新被召还京  上以去年大同失机命三法司锦衣卫执宁新于午门前门状锦衣卫即遣人执镗以来于是给事中交章劾奏并劾副总兵周玺游击将军董昇等得旨宁新已下狱若辈如何复为言镗至三法司会鞫之以具狱奏有旨宁等俱受边方重托却轻率进兵折损官军致虏贼肆无畏惮剽掠边民情犯深重本当处死姑从轻发落宁镗各降官六级新到任未久降三级宁降羽林左卫带俸指挥同知镗降四川射洪县知县初宁与威宁伯王越更调镇守也郭镗送越行越曰许宁虽经战阵守己抚下然非充驭才朝廷重用之必坏事公其慎之宁至大同因与太监争坐不和每事违拗悻悻自用及闻虏警直纳众言欲出兵于边令偏裨分据要害按伏以待而已与宁屯重兵以遏虏冲宁不从镗曰今虏众必至凡战守机宜公当申明号令以一众志庶有备无患宁曰自古御虏兵无常势人自为战安可预图镗默然犹以其为宿将不知虑但以不和奏调汪直于南京既而虏酋小王子率众大至烽火日夜不绝宁乃遣刘宁董昇营于西山周玺屯于怀仁已与镗及蔡新等歛兵城守欲伺虏入掠势分各相机邀击之此固十年来边将邀虏报功之常态也是时虏酋驻边外犹惩往年之败惧不敢入及觇知宁无能为遂入大掠而代王以已庄所被害屡促宁出兵宁犹不听适有人自京来者服色颇异守门卒报云京师行事校尉来矣宁不得已乃与新镗出军去城二里许各率所统兵分为三哨虏见伏精兵于禾稼深处遣骑十余去营约五里角□羊鞍牧马以诱之新麾下见之果禀新驰往掩捕宁将士见之亦曰太监人已获功吾辈反出其后遂相率杨旗驰马而出宁不能禁既至虏骑四合大战将士死者千余人虏亦多死者横尸蔽野宁奔夏米庄镗新疾驰入城刘宁董昇闻兵败督众自守虏围之数重几不支军中火器有名大将军者昇亟今试之一发震天地落王子帐前人马辟易死者枕籍王子惧适周玺兵至遂引退虏众驱其所掠人畜弥野而去经过西路参将庄鉴等抄掠其余骑乃各以捷闻时当道者皆闻其败以新调汪直王越非计恐责有归所乃谬以调兵未集众寡不敌为辞请降敕奖励之而科道官亦无一人言及者冀宁勉图后效以掩前罪也而宁自夏米庄入城被阵亡之家其妇女号呼诟詈掷以瓦砾萎薾丧气不复有一矢之捷至是月久人心积不能平有以其实上闻者  上怒遂执而罪之并责科道官不早言镗既降道宁之事甚悉且越服之先见宁降后有举将才者每以宁为言欲再起用之甚至有以诸葛亮街亭败绩为比者要皆吠声之徒知慕其人而不知究其实者可叹也赖  今上圣明卒不用庶人心痛愤稍泄云
　　○山东黄县民李安逃居京师大兴县陈留村村民田政等四人各有子年十许岁皆倩安阉之以求进其欲自求进者安輙为阉之事觉刑部论安等法皆当杖因据近例自阉者本身处死全家充军以具狱上请有旨李安违例为人净身情实残忍重杖之百发辽东铁岭卫充军田政等四人减死发遵化厂炒铁三年其子俱发本县严督户长收管
　　○癸卯选顺天府寄餋备用马一千二百三十匹给辽东军士从辽东军士从辽东总兵等官缑谦等奏请也
　　○甲辰敕贵州按察司副使方中整饬兵备于贵州迤东地方贵州原设兵备副使二员俱在迤西至是巡抚都御史谢昶奏迤东龙里等七卫所思南等六府与四川湖广广西诸苗寨相邻欲专令副使一员往来提督故有是命
　　○乙巳升南京礼部郎中乙瑄刑科给事中刘吉和为布政司左参议瑄山西吉和湖广  遣吏科右给事中张晟充正使行人司行人充副使左辅捧诏敕礼物封故满剌加国王男马哈木沙为满剌加国王以先遣给事中林荣等舟溺不至也
　　○升监察御史娄谦为狭西按察司副使提调学校○复除山西布政司右参议郑铭于狭西以亲丧服阕也
　　○诏听征马四千五百匹四月五月每匹给料一石草价银二钱三分从保国公朱永等所奏也
　　○木星守亢宿
　　○丙午命大同宣府辽东延绥甘肃诸边关镇守总兵巡抚等官戒严仍选京营听征官军以俟而先遣游击将军马俊参将白全即日启行以各边报警急也
　　○狭西岷州大崇教寺番僧失劳尖卒等多扚等簇簇头番人卜肖等河州洪化寺番僧喃葛劄失等洮州劄纳等簇番人你卜秀等各来朝贡佛像驼盔甲等物赐彩叚绢钞有差○丁未赏四川松潘右参将傅泰彩叚一表里银十两升官旗四人各一级赏官军一十六员名有差以斩获巴猪等寨番贼功也
　　○戊申诏免故丰城侯李勇已支禄米还官
　　○己酉命惠安伯张王□赞管领将军侍卫
　　○庚戌赐义阳王子圪长子同镕夫人宋氏米岁三十石
　　○录故太常少卿戴庆祖孙愈为国子监生庆祖正统十四年扈从北征阵亡已录用其子昇累官刑部员外郎至是昇以年及致仕乃援例乞恩再荫其子愈礼部覆奏  上曰庆祖没于王事其孙仍准送南京国子监读书
　　○监察御史戴中刑部主事刘则和大理寺左寺正陈观俱有罪降调外任先是定国公徐永宁子勋卫世英令人讼其从叔勋卫永宏私送客至家湾饮酒宿娼事下刑部则和按问为诬世英以父素有心疾因假父名复奏以实其事永宏亦言世英赂邻人使证成已罪得旨移都察院下中重鞫中得其实以永宏诬告邻人受财罪当流因白都御史劾奏则和及郎中员外郎罪既奏乃送大理寺详审观以中不当先奏后审且引例非是驳之又语永宏曰汝坐此当免官矣中遂易狱词以合前所引律复送审又白都御史劾奏观及寺副评事罪于是观等亦奏中改易狱等罪有诏下锦衣卫狱问状三法司会审中等各坐罪有差  上批奏曰永宏奸宿娼妇革去勋卫发回原籍居住戴中引例差错改除招字刘则和问事不明陈观教囚翻异俱免赎罪各降官一级调外任中四川雅州判官则和广东化州同知观四川潼州州同知余皆如所拟
　　○壬子巡按山西监察御史以山西都司经历司火焚公廨及库藏军器劾奏都指挥同知周能署都指挥佥事张泰罪都察院请下御史逮治如律从之
　　○癸丑以南京通政司右通潘礼为太仆寺卿
　　○甲寅山西代州地一日七震俱有声  晋庶人美埝自陈三女长成不能聘嫁  上命有司给以财礼  总督大同宣府军务户部尚书余子俊奏大同西路新设平虏卫缺骑操马乞于顺天府寄餋马给一千匹以备战守从之  兵部尚书张鹏等奏乞命云南镇守总兵巡抚等官覃平等督令车里八百老挝等宣慰司孟艮元江等府各慎固封疆整饬武备以防交人入寇不得轻与文移咨衅纳侮从之
　　○兵部奏乞敕总督大同宣府军务尚书余子俊提督偏头延绥宁夏甘肃辽东紫荆等处严兵以防虏寇及差团营指挥一员往探虏情缓急以报  上从之指挥且不必差前所拟马俊白全亦待余子俊奏至始遣仍以监枪内官一人参知
　　○兵部奏请五府六部与南京各衙门及巡抚巡按等官各举将材一二员以备选用先尝奏请通行内外举者绝少故复申之  上允其请仍命两京军职曾经战阵才勇可耴因事闲住随操者亦在所举
　　○乙卯改锦衣卫副千户杨刚为卫镇抚与镇抚章瑾为理刑初兵部被旨推镇抚司理刑官尚书张鹏以千户李珑百户阮全名上不允命别推鹏知  上意在章瑾乃推瑾及千户金安遂以命瑾以及于刚瑾复阳辞不受  上卒命之
　　○以水灾免营州中屯右屯二卫粮一千一百六十余石草三百五十余束  升襄府仪卫司仪卫副王泰为署指挥佥事从王奏请也
　大明宪宗纯皇帝实录卷之二百五十三
　　成化二十年六月丙辰朔南京兵部右侍郎万翼奏乞改官在京以便餋亲许之翼大学士安之子也
　　○丁巳英国公张懋等奏各都司卫所京操官受制于在任军政官该操军士缺而不补乞于军政官外增二员协同军政官轮分班赴操管事庶军马有缺易于拨补事下兵部议官不必增但亏欠者照例逮问各军政官仍停俸追补从之
　　○命优恤大同阵亡官军袁广等一百三十九员名初大同开报阵亡官军五百八十员名重伤回营而死者一百六十四员名已家给银一两仍照例给米优恤有差至是再命尚书余子俊查勘其阵亡有关作在逃妨碍袭替纪录者子俊以广等闻兵部覆请量为降杀准署一级以全始终眷念官军死亡之意  上不许但命照例优恤之
　　○戊午诏东宁伯焦俊等所统听征马一万四千一百七十余匹六月七月草料豆照例支给以保国公朱永等请也
　　○己未复除浙江按察司副使胡荣于福建
　　○庚申诏天津等八卫十九年分秋青草三十三万二千五百余束暂准折银每分二束以旱灾故也
　　○总督大同宣府军务户部尚书余子俊以虏入张家口野狐岭诸处攻围墩台杀死官军参奏把总指挥王永守备指挥王永守备指挥董斌不能督军固守分守右参将孙素左监丞张刚提督无方之罪且言总兵官周玉内官孙振都御史秦纮亦宜连坐事下兵部议如子俊言  上切责永等待事宁治罪玉等仍阅实以闻
　　○辛酉录狭西丰乐川有功官军三十四员名阵亡者升一级余各给赏有差从兵部奏请也
　　○壬戌月犯左执法
　　○癸亥礼部奏云丘王钟鋋长女平陶县主欲选古并郡君仪宾殷辂侄绣为仪宾所司以县主与郡主同辈行尊卑失序礼难成婚诏令改选而王复累章陈乞不已  上曰婚姻礼之大节谨始正家之道莫先乎此王既为女择配其可不论尊卑顾礼义而强欲曲成乎有司已尝办奏犹不知改悔是盖违祖训而不畏清议也其可其依前旨改选勿仍执迷
　　○甲子分守靖州左参将都指挥佥事孟英于武冈州集民壮操备坐家僮受赂知州周肃亦歛物馈送为黎山王奏发其事下巡按御史验问劾英罪都察院请下御史逮治如律有旨英免问但停俸三月
　　○乙丑增倒马关迤西龙泉关诸处兵备以真定定州等卫官军舍余杂差内拨补之起十月初至次年二月中止人月给行粮四斗从巡抚都御史佀钟奏请也
　　○丙寅赐辽府蕲水王豪坴庶长子名曰思钜
　　○礼部左侍郎兼翰林院学士徐漙奏乞以其子元概循例入监  上念溥侍从春宫旧劳特官元概为中书舍人
　　○升锦衣卫所镇抚王瑾为本卫百户瑾故太监亨侄也
　　○戊辰  上谕吏部臣曰内阁万安刘珝刘吉事朕春宫及今讲读辅导效劳有年特各官其一子为中书舍人盖因元概恩推及之也安乃以孙弘＜王弁＞珝以子鈗吉以子韦应诏遂皆官之既而弘＜王弁＞鈗自陈年幼未能供职欲辞月俸不许
　　○录土沟子平山墩等处杀贼功升游击将军都指挥使董昇为署都督佥事赏副总兵周玺参将刘宁庄鉴少监孙圣陆訚等银各十两彩叚二表里游击将军马俊参将白全银各五两彩叚一表里其官军斩首阵亡及当先被伤督阵者俱从兵部议拟升赏有差
　　○己巳加赐晋庶人美埝月米三石绢布岁各三匹从之请也
