<!-- { "loadSidebar": true } -->
　　○甲子  皇太子行冠礼诏以少傅兼太子太师英国公张懋持节兼掌冠礼礼部尚书邹干赞冠太子少保户部尚书兼翰林院学士万安宣敕戒于文华殿行礼其仪注前期一日锦衣卫设幕次于文华殿之东序鸿胪寺设节案于殿内之北正中设香案于节案之南设冠席于殿内东南西向设醴席于西上南向内侍张帷幄于东序内设坐倚几案裀褥于幄中又张帷于序外陈袍服皮弁服衮服圭带舄等物各以厢盛置于帷中案上具翼善冠皮弁九旒冕各用盘盛以红袱覆之置于东阶之南案上光禄寺设盥洗所于东阶冠案之南稍东设司尊所于醴席之西南司尊者实醴于尊侧加勺幕设坫于尊东置二爵于坫进馔者实馔设于尊北诸执事者皆立于其所教坊司设乐是日早  上具皮弁服御奉天殿传制遣官文武百官各具朝服侍班如常仪制词曰朕皇太子祐樘冠命卿等持节行礼至期内侍导  皇太子先于东序帷幄中坐候持节将至礼部官诣东序启  皇太子迎节礼部等官导皇太子出迎于殿门外持节官捧节入置于案退立于节案之东礼部等官导  皇太子诣香案前乐作行四拜礼毕乐止持节官同宾赞并宣敕戒等官序立于东南盥洗所之次礼部官启  皇太子就冠席乐作礼部等官导  皇太子诣冠席内待二人夹侍  皇太子即席西南向坐乐止鸿胪寺鸣赞赞行初加冠礼乐作引礼序班引宾赞皆诣盥洗所宾赞皆搢笏以次盥手讫出笏乐止鸣赞二人稍南东西向立宾赞官升自东阶稍西向内侍揭盖袱乐止以盘捧翼善冠升宾降阶一等受之乐止宾右手执官后左手执官前进  皇太子席前北面立祝曰吉月令辰乃加元服懋敬是承永介景福乐止宾跪进冠兴复位赞者跪正冠兴立于宾后乐止礼部官启易服  皇太子入帷幄易袍服出礼部官启复坐鸣赞赞行再加冠礼乐作内侍揭盖袱以盘捧皮弁升宾降阶二等受之乐止宾右手执弁后左手执弁前进如前仪祝曰冠礼申举以成令德敬慎威仪惟民之式乐作内侍释翼善冠宾跪进皮弁兴复位赞者跪正弁兴立于宾后乐止礼部官启易服  皇太子入帷幄易皮弁服舄出礼部官启复坐鸣赞赞行三加冠礼乐作内侍揭盖袱以盘捧冕旒升宾降阶三等受之乐止进如前仪祝曰章服咸加饬敬有虔永固  皇图于千万年乐作内侍释皮弁宾跪进冕旒兴复位赞者跪簮结纮兴立于宾后乐止礼部官启易服皇太子入帷幄易衮服出礼部官启复坐鸣赞赞行醮礼礼部官启  皇太子诣醴席乐作礼部等官引  皇太子降自东阶由西阶升即醴席南向坐乐止光禄寺官进举醴案乐作引礼序班引宾赞诣盥洗所宾赞搢笏盥手讫出笏升西阶赞者取爵诣司尊所酌醴授宾宾执爵诣席前立乐止祝曰旨酒孔馨嘉荐载芳受天之福万世其昌毕宾跪进爵鸣赞赞  皇太子搢圭受爵置于案教坊司启乐奏喜千春之曲次启进酒  皇太子举爵饮讫奠爵于案乐止光禄寺官进馔乐作馔至案乐止馔讫赞出圭彻案宾赞复位鸣赞赞受敕戒礼部官启请  皇太子诣受敕戒位礼部等官引  皇太子降自西阶由东阶诣拜位乐作引礼序班引宣敕戒官诣  皇太子拜位稍东西向立乐止称有制鸣赞赞跪  皇太子跪宣敕戒曰孝事君亲友于兄弟亲贤爱民居仁由义毋怠毋骄茂隆万世乐作俯伏兴四拜兴平身乐止礼部官启礼毕持节官捧节出乐作礼部等官引  皇太子送节至殿门外引还东序内侍引还宫乐止当日  皇太子具冕服谒祭  奉先殿用乐行礼如常仪毕  皇太子仍具冕服诣  皇太后前谢诣  上前谢诣  皇后前谢俱行五拜三叩头礼俱用乐持节及宾赞宣敕戒等官复命
　　○乙丑以  皇太子冠礼成  上御奉天殿文武群臣行庆贺礼是日群臣诣文华殿行贺  皇太子礼
　　○丙寅十三道监察御史言窃见巡抚宁夏右佥都御史贾俊奏称边储无措欲将河南狭西山西北直隶两考吏典及在京各衙门办事未满者俱令纳银免其考试即与冠带民间子弟纳银许充知印承差府州县等官三年六年考满纳银免其赴部考续户部议为准拟诏旨许其通行稽之往年狭西一方偶有纳马纳草事例至今天下论之不以为是堂堂天朝富有四海供输贡入不可数计使能量入为出用一省官则边储何患不充军需何患不足而为此卖官鬻爵之事伏乞痛革前弊别为经久常行之策务使边备不乏名器不滥旧章不紊异议不生＜锍-釒＞上  上曰汉文帝从晁错备边之策令民纳粟拜爵后人惜其作俑迩者有司以乏边储又议行纳银事例后世又将谓何御史所言是也宜一切罢之勿行
　　○礼部言  皇太子冠礼已成每月朔望日文武百官于奉天殿朝参后合赴文华殿行礼  上命以四月朔日为始
　　○升户科给事中唐盛为广西布政司左参议
　　○夜东方流星大如盏青白色有光自织女东南行至近浊
　　○月犯天高东南星○丁卯以南京参赞机务右都御史王恕为南京兵部尚书仍参赞机务
　　○升两淮都转运盐使司同知田暠为狭西行太仆寺卿
　　○戊辰授进士张琛吏科给事中
　　○以水灾免河南开封南阳卫辉三府汝州属县成化十三年无徵夏麦二万七千七百一十余石税丝一万六千四十九两秋粮十九万二千一百九十五石草二十五万八千一百八十五束宣武颍川睢阳陈州四卫子粒六万一千六百五十余石山东济南等府州县卫所小麦四十二万七千四百八十二石丝绵并农桑丝折绢共四千二百四十五匹浙江杭州等府县卫所秋粮子粒二十三万七千八百二十五石草八千六百六十五包○录狭西岷州擒斩番贼功加镇守太监刘祥米岁二十四石升巡抚右都御史余子俊右佥都御史秦纮按察使吴玘副使左钰俸各一级都督佥事白玘为都督同知余如兵部议拟升赏有差
　　○妖言人陈广平伏诛广平山东济宁州民假以黄冠私习兵法遍秦汴楚蜀间伪为星象阵图惑人交结不逞之徒潜谋不轨至南京为都督府都事卜马翊诱获之执至京下都察院狱鞫之恐有隐匿奏请差官勘实  上命太监汪直锦衣卫指挥陈玺会南京守备内外官拘事干证佐者械至京并鞫之至是得广平奸恶罪状坐死监候听决都察院论其情犯比常妖言不同诏即诛之余坐累者罪各有差
　　○己巳授理刑太常寺博士戴仁徐瑁行人汪山唐鼐杨澄知县张泰马隆监察御史仁山西道瑁河南道山福建道鼐狭西道澄云南道泰浙江道隆胡广道
　　○总督两广军务右副都御史朱英总兵官平乡伯陈政等奏容县盗起将发兵讨之诏下兵部议行
　　○兵部奏定中外官军买补骑操马价从之
　　○中都留守司副留守赵忠先任皇陵卫指挥佥事进表来京与锦衣卫百户潘庸交通贷其金银以赂当道营升职乃克取部下财物以偿事觉下都察院狱拟罪如律例纳赎  上从之命革忠所升职庸降等俱调别卫差操
　　○庚午卯刻日色变白无光
　　○升都察院右副都御史张瑄为南京刑部左侍郎南京太常寺少卿李本为南京礼部右侍郎总督南京粮储右副都御史胡拱辰为南京都察院左副都御史管院事巡按贵州右佥都御史宋钦为南京大理寺卿
　　○命河南按察司佥事吴伯通提调学校
　　○辛未命禁安南国使臣多挟私货先是安南国王黎灏奏其国朝贡路经广西凭祥县及龙州所遣陪臣往往为土官李广宁赵南杰等索财阻滞其陪臣陈瑾亦以为言  上敕守臣体察奏称安南朝贡赍装甚多而边境民少不足运送以致构怨事下礼部议其国朝贡使人多挟私货营利殊为边境之苦乞严加禁约故有是命
　　○敕兵部左侍郎马文升等往辽东招安建州三卫夷人时巡抚辽东右副都御史陈钺同总兵官欧信等屡奏建州夷人犯边请益兵征讨有通事王英者密说太监汪直曰建州三卫系祖宗朝设立卫分世受官赏修职贡岂肯背叛止因近时侍郎马文升奏准差行人伴送禁其买卖心怀怨望故尔且都御史陈钺不务招安惟欲贪功生事近闻执其报事及投降之人禁锢凌虐欲寘之死以为功甚失远人心宜请于  上往彼抚谕及体察钺等所为革其情弊英愿备前驱直喜以闻  上命太监怀恩等至阁下议其事学士万安等力阻之曰直在京城尚动摇人心如此若令至边地陈钺必不能保全诚恐各边巡抚总兵等官从此闻风皆各忧祸及无复能尽心防守之事矣必欲差官宜遣大臣恩等曰然具以其语复命  上乃敕文升并通事都指挥詹昇曰尔等往辽东会同镇守总兵巡抚等官从长商确选委熟知夷情官员同通事径往三卫招其头目到边谕以尔等父祖及尔自永乐以来朝廷赐以近地开设卫分授以官职递年朝贡累受赏赐今却忘恩背义时来犯边己尝遣总兵等官领兵抵巢征剿聊示朝廷大法俾知警畏仍念尔父祖屡曾效顺部落中间有善有恶须令各卫头目明白开报其中有为恶犯边者  所虏人口尽数送还朝廷体上天好生之心悉宥其罪许其仍来朝贡照旧宴赏若招安之后犹稔恶不悛再来犯边朝廷必调大军问罪此时追悔莫及仍写番文开谕各卫头目一切边情尔等须从宜相度而行务在详审周密俾有成效不可轻率妄动致有他虞
　　○壬申敕新宁伯谭祐往南京协同成国公朱仪守备先是监察御史劾仪巽懦故命祐参之
　　○命英国公张懋男钦为勋卫带刀侍卫
　　○开设狭西榆林卫阴阳学
　　○癸酉升监察御史马震为湖广按察司副使○革广西横州陆答运表二巡检司并海棠桥递运所于州门水马驿
　　○驸马都尉赵辉卒辉直隶江都县人以荫授府军前卫千户直皇城内门  太宗皇帝偶见之奇其貌选尚宝庆长公主历事  六朝眷遇隆厚宣德间降敕有练达老成之褒正统间命掌南京左府事寻委奉祭  孝陵景泰初欲诣阙报效以杀丑虏以纾痛愤朝廷嘉其忠勤至是卒辍视朝一日葬祭如例辉人物修伟粗知文学好贤礼士然穷奢极欲而克享高寿或谓其有德于养生之术云
　　○礼部言驸马都尉赵辉卒  孝陵岁时祭祀缺官行礼  上以命驸马都尉石璟
　　○甲戌盗起福建上杭县敕镇守福建太监卢胜巡按御史戴用等督捕之
　　○丙子以太子少保吏部尚书兼谨身殿大学士万安太子少保户部尚书兼文渊阁大学士刘珝太子少保礼部尚书兼文渊阁大学士刘吉太子少保吏部尚书尹旻兵部尚书余子俊刑部尚书林聪工部尚书王复太子少保兵部尚书兼都察院左都御史王越通政使司掌司事工部尚书张文质户部右侍郎邢简大理寺卿宋旻詹事府少詹事兼翰林院侍读黎淳翰林院学士谢一夔侍读学士江朝宗充殿试读卷官
　　○诏月给故南和侯方瑛孙寿祥米十石赡其家寿祥母刘氏奏言寡居二十年家业已尽乞量赐食米以济饥急奏凡十二上吏部乃为覆奏而有是命
　　○特授重庆长公主男周忠为锦衣卫正千户
