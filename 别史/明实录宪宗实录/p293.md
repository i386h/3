<!-- { "loadSidebar": true } -->
　　○巡抚山西右副都御史何乔新言山西内迫京畿外控夷狄实西北重地比年旱涝相仍师旅数动仓廪多空军伍多缺人民转徙未归战马倒死未补皆急务也臣谨以抚民安边事宜列上乞赐裁处一减起运以纾民力山西所属夏税秋粮计二百二十七万三千一百六十七石洪武永乐间自存留外仅输给大同各卫并宴门偏头二关正统末年虏寇犯边乃以太原等府泽潞等州税粮输之宣府成化二年官军欲捣河套乃以各属税粮输之榆林自此存留数少豊稔之年仅仅自足遇有荒歉所收俱输宣府榆林而鴈门等关所派多无徵之数内地诸仓又全无派拨以致王府诸司禄俸不足加以转输边仓正粮之外又追余价困弊之民其何以堪况今内地仓廪俱无余积猝有师旅其何以给窃见宣府粮草旧系山东直隶属府给之榆林粮草旧系狭西给之乞俯念山西人民雕瘵公私匮竭敕所司自明年以后如旧坐泒而山西粮草止泒大同余存留三关并内地诸仓庶仓廪有积人民少苏一增军伍以实边卫山西所属卫所原额官军六万一千二十名实有三万七百三十五名其间操守大同等处者二万四千九百七十七名见在卫所仅五千七百五十八名而又多疲老兵备寡弱莫此为甚切惟国初以来山西人民编戍南方诸卫所去家远甚非其土性多致死亡诸卫所清勾不已彼无守御之实此有纷扰之苦乞自今年以前已清出应角□羊云南贵州广东广西湖广江西浙江福建南直隶卫分者俱留本处拨补缺军卫所仍行原卫所开豁籍册自后有所规避而逃者则仍前起角□羊原卫庶俯顺民情有益边备一折收税粮以抚逃民比年人民在在逃窜而山西州县为甚姑举其一二甚者言之若平阳之稷山县原额田地四千五百八十余顷纳税粮三万七千余石洪武间差官履亩检核凡山冈沟涧沙鹻不堪耕种之地概令起科共计量出田地二千五百五十余顷增税粮四万二十余石至今陪纳艰窘殊甚又如宁乡县山深土瘠自洪武以来逃移死绝人户一千六十有奇田地荒芜毁弃遗下税粮一万余石累及见存里甲其后每岁免徵十五折纳钞贯民少苏息至景泰间以边粮缺乏如旧全徵故此二县雕弊特甚逃移最多今宜如例每石折银三钱草每束折银二分俱角□羊布政司收候豊年发至边关就籴庶几流亡自归田野自辟一招募纳马以严边备偏头关最为要地近年以来原操马数倒死殆尽见马仅三千有奇其间又多瘦弱不堪征战倘遇虏寇来不能御去不能追诚为可虑乞以大同纳马之例推行山西至若官吏监生犯罪为民有能纳马六匹银六十两者亦给与冠带军职犯罪例该立功者有能纳马八匹或银八十两就令还职带俸差操如此则战马数多足以制虏一蠲坟地之税以利民山西诸王府亲王郡王将军妃夫人郡县主薨逝例于公家隙地营葬茔域广狭已有定规近年以来王府主丧者往往假以择吉为由夺据民间膏腴之地例应亩步若干则照亩筑垣其上垣外各侵数步以为马道其外又各侵数步以筑拦马之堤不循旧例多占亩数地利尽归王府额税仍及小民夫古之葬者必择不食之地所以为长远虑也乞究亲王以下坟地原系小民税地者即除其额税仍敕所司通行山西各王府自后凡遇造坟安葬如境内无可用官地照例领给官价拨买民地即如数豁其粮草毋得侵及小民如此则贫民可免包纳税粮之苦一广盐池之利以足用河东运司所辖盐户一万七千五百余丁岁办盐课三十万四千引每岁春月盐花生结则盐丁下池取之课足即止不过两月臣询之盐池周围百余里每年三月以后盐花不时生结盐户所取不过十二其余自凝自化置之无用殊为可惜乞敕所司议令山西问刑诸司将徒流以下罪囚俱发运司以廉干官一员领之每岁二月以后令之采取余盐不为定额随其多寡收贮易钱或以供给边用或以籴粮备荒奏入诏付所司议处之
　　○命故府军右卫指挥同知周刚子玉金吾右卫指挥同知孙通子麒袭职济州卫指挥使况清子玺府军左卫指挥同知徐亨子王□赞永清右卫指挥同知孙聪子昂羽林前卫指挥佥事姜胜子聚献陵卫指挥佥事顾能子本俱代职
　　○乙卯日晕随生抱气俱赤黄色鲜明良久始散
　　○云南总兵官黔国公沐琮等建水州拍敢石崖二山与宁远州通道黑脚百夷扰边率从此入宜俟边警稍息之后绝其地脉以杜后患又车人寨冠带火头龙政为众夷所服宜以为新设更山巡检仍与世袭从之
　　○丙辰升四川按察司副使周正方为浙江按察使
　　○抚治荆襄大理寺右少卿吴道宏为其故父乞祭许之○丁巳宁夏西路左参将都指挥佥事张翊坐不能御虏降署指挥使罢分守命狭西都指挥使陈辉充左参将代之
　　○戊午周府镇平王子堠薨王恭靖王长子也母李氏洪熙乙巳生正统壬戌封镇国将军成化癸己袭封镇平王至是薨年五十有八讣闻辍朝一日赐祭葬如制谥曰荣庄  免狭西被灾地方粮税十之八时巡抚右副都御史等官阮勤等奏狭西八府唯汉中府凤县灾轻外其余西安等七府有徵者不能十之五而延安西安左等二十二卫有徵者仅踰三之一其无徵夏税子粒欲尽除豁以苏民困事下户部以为狭西地临三边费出不测恐仓储匮乏急难措置兹宜于有徵者徵纳外其无徵之数凡五十二万九千九百余石以十分为率量免八分从之
　　○己未降南京监察御史方辂为狭西肃州卫经历辂丁忧居乡占其叔田夺寡嫂棺具且制中纵子作乐为族人所奏遣官勘治拟赎杖复职  上以辂违法方端难居风宪特降调之时吏部拟注广东南海卫特改狭西
　　○庚申太仆寺卿杨穟奏所属餋马郡县去年孳生追偿马骡驹之数凡二万五百四十有奇
　　○狭西都指挥佥事赵杰初守备甘肃时山丹卫指挥使郑仪提调迤北墩台失于瞭望致虏杀掠财畜杰即领兵追还所虏事下巡按御史鞫治至是＜锍-釒＞杰等功罪以闻俱降一级杰甘州右卫指挥使仪本卫指挥同知俱带俸差操
　　○辛酉调广东左布政使彭韶于贵州吏部尚书尹旻奏言司府州县官员才力不一者有例调用请调韶于贵州而调贵州左布政使朱绅于他所韶尝言事忤旨留中不下旻承风旨奏调之
　　○巡抚云南右副都御史吴诚奏云南楚雄等七卫银课自永乐三年开至宣德十年止天顺三年复开办银五万二千三百余两次年增至十一万二千三百八十两因采不足延至六年方足七年奉例停止成化三年又复天顺三年之数第年久矿微额恒不足官司拨摘军余以为矿夫月追人银一两二钱通计一年该银十有四两四钱不足则又扣卖军粮以益其数比因得请损为二万六千一百余两困苦方得少纾乃者仍有天顺六年之徵岁该办银十万二千三百两夫云南去京万里地力硗瘠五谷不备虽有银矿采取已尽则虽二万六千之数尚尔告急今又加倍徵纳人何以堪况丽江前岁山移大理鹤庆比年地震而交贼又萌窥觇之谋人心颇摇若非安内何以攘外伏乞仍依上年额数以苏人困事下户部以为银课取足固国计所急而疆土失宁尤安危所系吴诚之言诚为切当伏望俯念边方多事暂损为二万之数  上曰银课乃国家重务无容停止岁办之数止如天顺六年
　　○后军都督同知李恺卒恺河南开封府人景泰元年袭祖职为威远卫指挥使以沙窝功升都指挥佥事石佛寺有功署同知寻实授天顺元年二次攻黑石崖升都督佥事成化三年平滑石岭等处进同知至是卒讣闻赐葬祭如例子源袭恺原职指挥使
　　○壬戌遣内官祭中霤之神○命浙江都指挥同知陈通子杰代父原职为杭州前卫指挥使
　　○守备汉中都指挥谷祥卒命彭城卫指挥使王鉴代之
　　○癸亥  孝庄睿皇后忌辰  奉先殿行祭礼遣驸马都尉杨伟祭  裕陵
　　○升云南布政司左参议金酝为本司右参政仍旧管理盐课从巡抚都御史吴诚奏举也
　　○丙寅南京刑部右侍郎金绅卒绅字缙卿应天府上元县人景泰甲戌进士改翰林庶吉士预修寰宇通志授刑科给事中寻掌科事  英宗复辟踪迹一二大臣欲去之召绅为弹文时日已晡绅援笔立就奏上称旨有旨谕内阁大臣毋令外补  上初即位进都给事中率各科劾锦衣都指挥使门达擢南京大理寺左少卿进南京刑部右侍郎江西灾奉命巡视踰年复任卒于官年四十九讣闻赐祭葬如例绅少俊敏善测识人意平生行事惟劾门达时论快之然实希大学士李贤之意其所以骤致显位实基于此其巡视江西酿成毛凤之祸仅令罚俸厥后饶州有事起亦如凤在绅巡视之内绅闻而惧公退或报其卒人颇致疑然大臣所当得恩典无不沾被识者亦以为幸云
　　大明宪宗纯皇帝实录卷之二百二十八终
　大明宪宗纯皇帝实录卷之二百二十九
　　成化十八年秋七月戊辰朔享  太庙
　　○遣内官祭司门之神
　　○狭西镇守巡抚等官奏靖虏卫军伍不足艰于防守请自今诸司所问谪戍重囚与降调军职应发榆林者以其十之五分送本卫每岁遇河冻之时仍委调西安等卫旧戍固原官军至此协力防御从之
　　○锦衣卫掌镇抚司事指挥使季成等以囚人自刎不能严谨关防具奏服罪宥之
　　○己巳朵干卫都指挥使蓝葛监藏死命其子公葛坚粲巴藏卜袭职其入贡番僧又言本境求请有时与女直不同恳求旧敕许之
　　○庚午  皇太子千秋节文武群臣朝参毕诣文华殿行庆贺礼赐宴于午门
