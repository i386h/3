<!-- { "loadSidebar": true } -->
　　○大慈恩寺灌顶大国师端竹也失奏往狭西河州等处治公事乞以鸿胪寺冠带通事张志通偕行既得旨允之而本寺崇化大应法王劄实复奏狭西弘化寺乃至善大慈法王＜土答＞院岁久损坏乞敕镇守等官修筑城堡如瞿昙寺制又言天顺间寺僧五十五人月给廪米人六斗军民夫六十人守护今乞申严如例复允之
　　○左军都督府失囚都督同知王瑛等请罪守监千户并自劾诏可而特宥瑛
　　○乙未升武成县知县姚显为太仆寺寺丞巡抚都御史翁世资荐其廉明素著故也
　　○山西太原府地震有声如雷
　　○丙申直隶真定河间等处蝗
　　○山西都指挥周英备冬黄河正月初六日夜有虏寇二十余骑踏冰过河杀掠人畜以去巡抚都御史雷复以闻因劾奏守堡百户二人及英提督不严之罪下巡按御史鞫之英罪当杖百户当充军都察院以具狱奏诏英准拟百户降二级差操
　　○丁酉庆府安塞王秩炅薨王靖王之第六子也母妃魏氏宣德丁未生正统甲子册封安塞王至是薨年四十有七讣闻辍朝一日赐祭葬如制谥曰宣靖
　　○南京六科给事中劾奏掌南京左军都督府事应城伯孙继先贪暴无厌服用僣侈事下南京都察院兵部会鞫得其占役军余徵收月粮又索赂不足杖人几死至有卖女以赂之者其器用违禁若金饰床帐之类颇多乃逮继先坐受财枉法当绞例减死立功五年家僮孙弘等四人为之聚歛俱坐杖徒都察院以具狱请  上曰继先贪暴僣妄难再任用可夺爵闲住弘等俱发充广西边卫军
　　○戊戌赐赵王见灂彰德府税课司钞岁三万贯时王奏求税课全额计钞七万五千一百余贯户部言本府折色俸粮及诸公用皆取给于是故从减赐之
　　○羽林卫带俸都指挥同知姜盛镇守狭西兰县先以进兵后期为巡按御史所劾兵部奏令停俸杀贼赎罪既而巡抚都御史令率兵会宁防御部下官军三百人以辎重先行遇虏尽为所掠官军多死伤者兵科给事中复举劾之下巡按御史逮治俱伏坐斩都察院以具狱上请诏免死降官三级调榆林卫差操○己亥升山东莱州府通判徐盛等九人为兖州府同知等官并调莱州府知府钱源等八人于兖州等府县以巡抚都御史牟俸言也
　　○给司礼监并织染局军匠五十余人食粮月一石旧例诸司军匠月粮五斗近岁边军有结中贵以希用者被旨召入监局称其技艺精巧特优给之
　　○辛丑命封蜀王申凿生母王氏为蜀定王次妃从蜀王请也
　　○升南京户部郎中凌文为湖广布政司右参议
　　○南京守备成国公朱仪自陈多疾乞还京调治  上以仪安静有守正堪委任不允所辞
　　○壬寅升户部主事李炯然为郎中仍理狭西军饷先是户部右侍郎陈俊奉诏总督狭西军饷请炯然随行已而俊还朝炯然留狭西巡抚都御史余子俊荐其廉干且有年劳故有是命
　　○提调北直隶学校监察御史阎禹锡奏近例北直隶学廪膳生员考黜者俱追偿廪米为民今奉敕俱发充吏请停追廪之例礼部覆奏从之
　　○癸卯增设狭西延安府阜益豊盈广济永充广足永盈常积宏阜宁塞定边十仓大使常盈柏林砦神木清水富有永益巨积七仓副使新设永兴永济新兴三仓并广有库大使各一员
　　○故都察院副都御史陈泰男复奏乞为国子监生有旨令原学教养依例起送
　　○甲辰中元节遣驸马都尉杨伟樊凯分祭  长陵  献陵  景陵  裕陵文武衙门各分官陪祭
　　○遣内官祭  恭让章皇后陵寝
　　○乙巳升监察御史傅实为广东布政司左参议
　　○吏部奏在京在外卫府经历布政司都事副理问按察司知事州判官县丞九年秩满常例有升一等二等者有原任知县本等用者俱正七品内选用正七品之职知县推官俱简任不轻授人多缺少往往有壅滞之叹自今请令拟升正七品待缺者许就从七品之职仍支正七品俸从之
　　○升金吾右等卫带俸都指挥使白玉为中军都督佥事吴英为前军都督佥事李玙为后军都督佥事周贤为右军都督佥事李俊为左军都督佥事俱以延绥等处斩获虏贼功也
　　○命故凤阳中卫带俸署都指挥佥事曲恂子瑄袭父原职本卫指挥佥事
　　○丙午升刑部员外郎许盛大理寺左寺副聂元为按察司佥事盛四川元云南
　　○命故狭西行都司都指挥同知柳春子忠袭父原职甘州右卫指挥使
　　○改福建镇海卫后千户所为漳州卫中中千户所守御龙岩县地方
　　○丁未  太宗文皇帝忌辰  奉先殿行祭礼遣驸马杨伟祭  长陵
　　○己酉吏部尚书尹旻等言本部议奏天下诸司官有缺每五日内申所司巡按御史两月一次具奏各司府每三月类上本部而诸司乃有不如期奏报者有不列某官某人以某事去者有除官半年仍复作缺者有以某县为某县者有署印官夤缘为奸故不以上者以致选人壅滞不淂铨补自今乞下巡按御史并诸司令其一一如前所奏上之违者俱论以法诏从其议
　　○庚戌东直门火
　　○以水旱灾免应天池州安庆徽州四府所属上元休宁等十九县去年秋粮九万四千八百余石
　　○辛亥升监察御史刘谦为狭西按察司佥事
　　○壬子巡抚狭西左副都御史马文升等奏西安府蓝田等县流民四集而延安府属县尤多俱欲乘隙入山恐贻后患宜蹔随处安置令二府官仓各发粮五万石赈之待豊年遣回庶不所失户部覆奏延安密迩边徼供需甚急粮不宜轻发宜于狭西官库支银给与使自籴食其西安仓粮则宜如所请从之
　　○癸丑册  皇第六妹为隆庆长公主选东城兵马副指挥游杰男泰为驸马都尉授以诰命
　　○命故镇远侯顾淳从弟溥袭爵给禄米八百石本色三百五十石余折色
　　○复设苏松常镇湖五府并所属长洲等县劝农通判县丞各一员从提督河道佥事吴＜王扁＞请欲复永乐旧制且以杭嘉二府并所属见有旧设劝农通判县丞故也
　　○敕都指挥佥事傅岩协同分守宣府中路地方
　　○甲寅升狭西红城子驿驿丞焦显为定安县知县显先为御史以谴谪驿丞至是巡抚都御史娄良并巡按御史苏盛交荐之故有是命
　　○免河南彰德卫辉二府所属州县去年税粮十六万六千八百余石以旱灾故也
　　○平虏将军总兵官刘聚参赞军务右都御史王越等奏七月初三日虏寇榆林涧右副都御史余子俊署都督佥事许宁等督兵与战二十余合已而我兵闻援兵将至鼓勇而前贼遂败北生擒十人斩首二十九颗夺获马六十匹盔甲兵仗三百三十七件事闻  上赐敕奖谕聚等曰得奏杀败贼众虽许宁等谋勇所致亦尔等总制有力惟事无掣肘之嫌斯切有相湏之益良可嘉悦特兹奖谕尔等宜益殚智虑益竭忠荩以图殄灭此虏肃清边境庶副朕之委任钦哉
　　○巡抚狭西右副都御史马文升等上议置边备三事一靖虏卫迤东打剌赤之地城堡已完宜委本卫指挥一员领寄操官军五百人守御仍敕参将赵顺佥事杨冕往来提督一肃府甘州群牧千户所官军每冬于兰县操备者宜留固原及本所操守仍选临巩二府卫土兵民壮使于兰县把守河桥庶为两便一肃府并黔国公家人先皆归化土达今子孙渐众往往为非况居近固原率能骑射宜精选其精壮与固原官军操练或本堡防守兵部覆奏从之○乙卯升河南叶县知县宋玺为直隶泗州知州玺先知镇平县以才优调叶县治有善状九年将代巡抚都御史并守臣交荐之复留三年至是升之
　　○丙辰擢问刑知县刘瓒黄本徐博为监察御史瓒江西道本云南道博狭西道
　　○赏河南布政司参政孙洪等四十员彩叚六十一表里以荆襄杀贼功也
　　○镇守云南太监钱能奏金齿司委官指挥同知侯勇指挥佥事卢安等不避艰险抚退贡章等处讐杀夷兵而卢安屡取宝石入贡其劳尤著请量加升赏兵部覆奏  上可之特升安署指挥同知
　　○丁巳调河南太康县知县王恂于信阳县巡抚都御史杨璇等言信阳事繁而知县田畯宜于治简当与恂两易之故有是命
　　○浙江道监察御史阮＜王已＞陈言六事资大臣以裁庶政省妄费以足财用慎安危以严兵备明赏罚以驭边将验储蓄以防民饥严军功以杜幸食事下所司知之
　　○己未开设福建归化县道会司
　　○命故金吾左卫中所带俸指挥佥事周信子晟袭父原职指挥使
　　○命董卜韩胡宣慰使司都指挥使喃哩结者思八言千巴藏卜子绰吾结言干仍袭都指挥同知
　大明宪宗纯皇帝实录卷之一百一十九
　　成化九年八月庚申朔南京六科给事中汪直十三道监察御史吴禋等言侧闻  皇上起致仕侍郎倪谦侍读学士钱溥俱改南京人情惊骇物议喧腾夫礼部为典礼之司翰林又文章之府以谦明于典礼欤谦则疏狂不经何有乎典礼以溥长于文章欤溥则浮靡不实何有乎文章就使两人者明于典礼长于文章而德不胜才何足齿录况谦虽家居怙势黩货争告芦场而僧寺被其扰害溥虽家食乘时射利属托公务而官府莫敢谁何迹两人者之行若更进用其招权纳赂蠹政害事将无不至意者  陛下亦知两人在公论不可用姑起之于南京然南京  祖宗根本重地岂可用非人而玷之哉两人者意欲无厌必将自南而北以图柄用岂肯但已伏望  陛下收回恩命将谦溥放归田里以为奸贪者之戒则公论以昭物议以息奏入  上曰此事已处置矣
　　○巡抚浙江右副都御史刘敖等奏浙江连年灾伤财力困竭常赋尚多逋欠额外岂能陪纳今条上分豁事宜一奉化县广利等塘官民田河三十余顷山阴会稽萧山上虞余姚诸暨六县临海田地六百八十余顷共该税粮七千五百石有奇自永乐迄今被水不可耕种而税粮皆陪纳于民累奏勘实所宜蠲免一海宁县赭山汤镇税课局永乐中为海潮坍坏移置八都地方偏僻客□不通而所派税课俱令巡拦陪纳亦宜裁革一宁波府初设永宁广盈二仓寄收海运官粮近年各县粮税俱派纳于沿海广积等仓而二仓多空虚宜以永宁粮并于广盈收支而改永宁为便民仓以收起运粮则官民两便一杭州北新关岁有水面课钞八十三万五千九百余贯近户部委官复令木商纳钞遂增原数三分之一缘所贩之木城南税课司既已抽分而北新关又为纳钞合与停罢一湖州府安吉县铜山等乡籍没官地内原有栗树岁纳栗一百八十九石岁久树枯佃户逃亡而栗皆陪纳于民宜蠲其课以其地拨民承种纳税事下户部议以浙江税粮稽于诸司职掌所载已减四分之一今坍江倒岸并籍没田地概欲减徵则税粮视旧益少而内外供给何以措置除籍没者如旧其坍江请行勘实仍以新涨沙洲并附近荒田拨补或以税粮量为存留及该折银内角□羊纳其海宁税课局准迁于人烟辏集之处课钞如旧不许裁革宁波改革永宁广盈仓合如所奏杭州北新关纳钞宜行勘实处分如系角□羊京之数难从分免安吉县栗课系岁办供给内府请令所司如旧采办若有枯树具数奏闻处置议入从之
　　○命故福建行都司都指挥佥事仲荣子德袭父原职建宁右卫指挥使
　　○壬戌巡抚山东左佥都御史牟俸复以山东灾异乞罢  上命俸用心巡抚不允辞
