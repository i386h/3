<!-- { "loadSidebar": true } -->
　　○庚子礼部进上  慈懿皇太后  皇太后尊号仪注一告祭礼前期太常寺官宿于本寺次日具奏致斋三日至日遣官祭告  天地  宗庙  社稷  一前期一日  皇帝告  孝恭章皇后几筵  英宗睿皇帝几筵一先期礼部通行各衙门知会至日鸣钟鼓百官具朝服随班行礼一前期一日内侍官设册宝案二于奉天殿册东宝西设彩舆于丹墀内设香亭于彩舆前教坊司设中和韶乐及大乐设而不作是日早锦衣卫设卤簿驾如常仪一前期一日内侍官于  皇太后宫中设宝座陈设仪伏于丹陛上及丹墀内设册宝案皇太后御座左边西向立导引  上由殿左门入至香案前奏跪传唱亲王百官皆跪奏搢圭奏进册捧册官以册跪进于  上右  上受册献讫以授执事官执事官跪受置于案上之左奏进宝捧宝官以宝跪进于  上右  上受宝献讫以授执事官执事官跪受置于案之右奏出圭奏宣册执事官跪宣读讫奏俯伏兴平身传唱同奏复位导引  上由左门出至拜位奏四拜传唱百官皆四拜奏礼毕一谒告一是日上册宝毕  上具礼服奉  皇太后具冠服诣  奉先殿并  孝恭章皇后几筵  英宗睿皇帝几筵行谒告礼用祝文品物行礼如常仪一受贺仪一是日一于  皇太后宝座前又设香案一于册宝案前设  皇帝拜位于丹陛上正中亲王拜位列于后设女乐于丹陛上设而不作用内赞二人引礼二人一是日早  上具冕服御华盖殿鸿胪寺官奏请行礼导驾官导引  上出至奉天殿捧册宝官各捧册宝置于案鸿胪寺官举案由殿中门出导驾官导引  上随行至丹陛下捧册宝官取册宝置于彩舆内侍官举舆  上升辂随舆后导驾官退百官于金水桥南北向序立俟册宝舆至皆跪候既过毕兴皆随至思善门外桥南北向序立  上至思善门内降辂  皇太后具礼服女官诸  皇太后升座册宝舆由中门进至宫中丹陛上置于  上拜位之北册东宝西内引礼官导引  上由左门入至丹陛上左边北向立内赞唱执事官各司其事引礼官导引  上至拜位亲王具冕服就拜位奏四拜传唱鸿胪寺官赞百官皆四拜毕捧册宝官于舆内取册宝捧由殿中门入至  皇太后行谒告礼毕御宫中服燕居冠服升座仪仗女乐如前陈设内引礼官引皇妃公主及宫人各具礼服诣  皇太后前庆贺行八拜礼毕内官内使行五拜三叩头礼一次日文官四品武官三品以上命妇行庆贺礼用表文先期一日女官设御座于  皇太后宫中设香案于丹墀之内至日设仪仗于丹陛及丹墀东西设表案于殿东门外命妇侵晨于长安左右门西安门从便入俱由西华门进至宫门外候引礼官引入丹墀内东西相向立  皇太后服燕居冠服升座女官侍卫如常仪引礼官引命妇入班赞四拜赞跪唱进表执事官举表案由左门入引礼官引班首夫人随表案后行至拜位赞跪传赞皆跪俟举表案至皇太后前置讫赞俯伏兴传赞同赞复位引礼官引班首夫人复位赞四拜礼毕赞跪内赞官致词云某夫人妾某等恭惟  皇太后陛下尊居慈极永膺福寿赞俯伏兴赞四拜礼毕命妇出一次日颁诏行礼如常仪
　　○赐敕升太子少保吏部尚书兼翰林院学士李贤为少保兼吏部尚书华盖殿大学士礼部右侍郎兼翰林院学士陈文吏部左侍郎太常寺少卿兼学士彭时右侍郎俱兼学士詹事府少詹事司马恂兼国子监祭酒孔公恂改大理寺左少卿学士林文刘定之俱太常寺少卿兼侍读学士尚宝司卿兼修撰柯潜侍讲万安俱翰林院学士中允孙贤刘珝赞善牛纶俱太常寺少卿兼翰林院侍读侍讲王＜亻与＞编修兼校书徐溥俱左春坊左庶子兼侍讲以  上在东宫贤等尝侍讲读也○太监牛玉传奉  圣旨司礼监人匠姚旺升工部文思院副使
　　○甘州五卫修葺城堡营寨墩台计一百九十余处
　　○辛丑遣户部尚书张睿祭京都太仓之神
　　○遣顺天府官祭宋丞相文天祥
　　○降总督漕运署都督佥事牛循仍为都指挥佥事及前镇守临清金吾右卫都指挥同知聂□□思俱发广东听总兵等官调用坐贿嘱门达升用也
　　○召南京锦衣卫带俸都指挥佥事袁彬复任锦衣卫事初彬与门达同列达恶其不下已诬奏其受贿等事下狱调南京至是都察院言其枉  上复召用之○壬寅以即位遣太仆寺寺丞金湜为正使中书舍人张珹为副使往朝鲜国尚宝司卿淩信为正使行人司司正邵震为副使往安南国各赍诏敕及纻丝表里妆花绒锦赐其王及妃诏使正副各给以麒麟金织衣一袭俾服以行礼并路费钞百锭
　　○巡抚广西右佥都御史吴祯劾奏广西总兵官泰宁侯陈泾会兵广东捕贼却乃潜回广西闻贼屡陷城堡略不为意事下兵部方议移文趣之而泾亦奏自去冬以来山洞蛮贼啸聚纵横四出桂林等府境内乡村寨堡屡被焚毁杀掠又攻陷陆川县治杀死吏民如入无人之境盖此贼觇知官军俱会左江而右江一带空虚无备今宜令左参将范信等会兵东征右参将孙麒仍回宾柳保障○上以御贼事已尝降敕督责而泾奏词若是仍下兵部审处之
　　○命金吾右卫带俸都指挥佥事李胜子玙袭升都指挥同知以胜于滑石阵亡功也
　　○癸卯清明节遣驸马都尉石璟祭  长陵  献陵  景陵文武衙门各分官陪祀
　　○遣内官祭  恭让章皇后陵寝
　　○甲辰调金吾左卫指挥佥事赵能于锦衣卫管事  上以能笃实可用故任之
　　○吏部言云南镇守总兵官都督同知沐瓒等奏新除云南按察使吕囦未抵任道卒副使杜铭端谨佥事张凯刚正宜以次进补已从其请令铭试按察使凯升副使今云南按察司继言囦实不死瓒等轻听輙奏宜有罪然更赦宥免宜令铭还京师以俟别用从之○乙巳晓刻风起西北有声黄尘四塞
　　○吏部臣奏监察御史吕洪等建言谨天变以召和气欲将大臣不职者黜退而选正人以充其位谨具两京堂上官职名以闻  上曰两京堂上官且不动各宜修省以谨天戒
　　○丙午夜木土金聚危宿金木犯垒壁阵东方第六星
　　○戊申奉  旨升太医院御医施安郑全为本院院判金谅李平潘瑛俱升俸二级樊善名宫昇俱一级医士黄＜王扁＞李瑞方贤俱授御医沈海惠民药局副使仍旧办事
　　○礼部臣奏先是天顺七年春二月本部会试天下贡士有司不戒于火不终试移会试于是年八月试毕奉  英宗皇帝圣旨明年三月朔殿试今三月之朔适国有大丧有妨临轩策士请改定试期御批十五日殿试凡唱名筵宴并其他礼仪悉从简○己酉书复晋王曰承谕以予登宝位欲躬诣阙朝贺足见厚意但籓屏事重远途跋涉可不必来专此以复惟叔亮之自后诸王有奏请朝贺皆如之
　　○庚戌赞理军务巡抚湖广左佥都御史王俭奏先是苗贼占据赤溪湳洞长官司天顺七年十月湖广总兵官李震贵州副总兵李安率兵分道进讨十一月至赤溪湳洞长官司治所合兵攻之贼退守平坤寨败之追至清水江擒斩贼首飞天侯苗老底额等六百四十余名颗破其寨二百余处贼徒走死今已复长官司治而地方宁妥  上下其事于所司命计议之
　　○辛亥南京总督粮储都察院左都御史轩輗乞致仕  上以輗莅事公当虽老不允○赐南京参赞机务并各处巡抚镇守守备内外文武官白金彩币永康侯徐安泰宁侯陈泾成山伯王琮彰武伯杨信海宁伯董兴宣城伯卫頴都督同知沐瓒白金各三十两南京兵部尚书萧维祯左都督毛忠右都督李荣都督同知曹安张钦张歛张泰欧信都督佥事张瑀李杲刘玉李震卢能胡志白金各二十五两左副都御史轩輗王鈜贾铨胡本惠右副都御史刘孜王越项忠陈价左佥都御史李匡王俭陈泰右佥都御史吴琮叶盛吴祯都督同知盛广孙麒都督佥事张鹏张荣董□□良范信张泰都指挥使李刚朱荣赵英周责都指挥同知张怀鲁鉴管斌王宇张瑛都指挥佥事汪礼王安蒋玉韩春高端马荣吴得刘辅李安宋瑛左能刘端黄瑄钱能房能指挥使汪钊白金各二十两整饬松潘兵备四川按察司副使王用都指挥使柯楫都指挥同知陈逵石瑞阴杰冯纪蒋泰刘刚都指挥佥事叚昇石鐤张智吴玉谷登王荣李文李延指挥同知张顺白金各十五两太监王敏李秉王春王受王清蒙泰罗圭梅忠少监侯忠阮化州监丞龚荣门副王宣奉御张辁曹广等各赐白金有差以上彩币俱二表里其视廷臣加厚者以其勤劳于外故也边军每名二两
　　○壬子风霾昼晦既而隐隐有雷声
　　○山陵开土遣驸马都叔焦敬祭告  长陵石璟告  献陵薛桓告  景陵抚宁伯朱永告  天寿山之神尚书白圭告  后土之神○户部尚书年富以年七十乞致仕  上以富旧臣方倚任之不允
　　○户部预拟来岁光禄寺果品物料凡一百二十六万八千二百余斤俾于诸司府县给办其数增于旧额几四之一
　　○夜东方有流星如碗大光烛地自天市东北行至天津尾迹化苍白云气如蛇形丈余良久散又有流星起北方大如盏赤光照地自天厨北行至紫微东藩散
　　○改武成前卫为  裕陵卫以奉卫  英宗皇帝山陵
　　○癸丑夜南方有流星如盏大赤光烛地自轸宿西行至翼宿
大明宪宗纯皇帝实录卷之三
　　天顺八年三月甲寅朔尊  母后皇后为  慈懿皇太后  母妃皇贵妃为  皇太后是日早遣太保会昌侯孙继宗告  天地怀宁侯孙镗告  太庙太子少傅广宁侯刘安告社稷  上告  英宗睿皇帝几筵躬奉册宝诣  圣母皇后宫恭上尊号为  慈懿皇太后册文曰臣闻天地之经无踰于伦理帝王之道莫大乎尊亲盖启人心之所同而绵国祚之不替岂惟伸报  德之诚实图尽为则之孝恭惟  圣母皇后夙成厚德作配先皇隆至顺以著坤仪笃深慈而培震本亦若后妃之逮下克嗣太任之徽音中涉间关旋同光复善行远追于古昔让德益懋于今时详稽载籍之漙宜有盛称之举谨率文武百官奉金册金宝上尊号曰  慈懿皇太后伏愿诞膺大美增纳殊禧绵鹤筭于万年广燕□于亿世  天锡保佑不爽惟期臣诚欢诚忭稽首顿首谨言
　　○次诣  圣母贵妃宫恭上尊号为  皇太后册文曰臣闻立爱惟亲德教溥加于四海尊亲有道彝章式著于万年事与昔同礼由今盛恭惟  圣母皇贵妃淑慎柔嘉宽仁慈惠来嫔  皇考夙好天成坤德允协于  母仪阴教克隆乎化本严以相祀诚意格于  祖宗惠以逮人令誉彰于宫壸肆履吉独承乎休命而发祥寔在于眇躬仰赖勤劬底于成立至恩大德欲报未能属当继统之初宜举正名之典恪循古谊用抒至情谨率文武百官奉金册金宝上尊号曰  皇太后伏愿福绥  圣慈嗣徽音于有永庆延  仁寿享至餋于无疆庶竭诚孝光承慈训臣诚欢诚忭稽首顿首谨言
　　○减南北两京供用库及司苑等局岁用白粮豆麦茶蜡各十之三
　　○改直隶潼关卫仓为潼关仓隶河南阌乡县
　　○命总督扬州等处备倭都司佥事董□□良会巡抚都御史王竑等修筑江北一带沿海墩台自山阳县庙湾巡检司下滩墩至海州惠泽巡检司新坝墩凡二十二座每墩窝铺拨守了人夫以备倭寇
