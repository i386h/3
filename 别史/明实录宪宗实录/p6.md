<!-- { "loadSidebar": true } -->
　　○乙卯以恭上  慈懿皇太后  皇太后尊号礼成  上御奉天殿文武百官行庆贺礼是日颁诏天下诏曰朕惟大孝尊亲著于典礼是以自古圣帝明王之有天下者靡不以尊亲为重而亦未尝不致隆于所生传序在予祗循敢后仰惟  母后以坤德之懿配我  皇考昭宣化源而婴疾有年燕禖弗兆于时赞理宫闱相成宗祀与所以迓续  天休而隆邦本者寔我  母妃之功之德是赖内治雍睦  皇考鉴焉予一人躬承两宫训育至于有成嗣统之初敢忘图报天欲兼隆于至餋固宜各极于尊称是用率吁众心参稽古谊谨上册宝尊  母后皇后曰  慈懿皇太后尊  母妃皇贵妃曰  皇太后至情大义庶几两尽无违然孝既尽于尊亲仁当推以逮下所有恤典合行条示一亲王郡王生子请名不拘岁数当封者悉遵  皇明祖训旧制年及十岁即请册封亲王有长孙者授以世孙给一品寇服郡王长孙授以长孙给二品冠服一两京文武官员七品以上未关诰敕者若父母见在先与诰敕封之不为常例一文武官员曾授署职试职者诏书到日悉与实授一天顺元年七月以后至天顺八年正月止军官为事有调卫降调不系叛逆党类冒报功次失机人命者俱令复职回卫不愿回者俱令管事差操文职有因权奸排陷见在家为民者及因缉访问赃为民见在京伸诉者俱与冠带闲住一在京各卫带俸一员有愿出外卫者许赴部自陈注与相应地方卫所管事差操一将军侍卫二十年以上者不拘在役退闲俱以冠带以荣其身一文武官员以礼致仕五品以上者进阶一级若有廉贫不能自存众所共知者有司每岁给与食米五石以资餋赡一文武官员有因公干在途病故者所在官司即以礼棺殓递送还家若任所病故家小还乡者官司依律应付脚力送回违者罪之一两京文职有年近七十愿告致仕者听堂上官有离家年久欲照例给假回家省亲祭祖者许其省祭一吏部听选官员取选不到有愿告回家者不拘年岁俱令冠带致仕闲住一天顺五年七月以后至天顺八年正月止吏典犯罪问发重历者悉免重历在逃者诏书到日自首免罪一两京国子监生积滞数多今后各衙门历事考过勤谨者再历三个月送部听选其有愿告教职及杂职者听若有不能出仕愿告回家者俱与冠带闲住其放回四十以上监生有志科举者就许本处乡试一民以农为本有司时加劝督所陂塘宜用修筑以备旱涝至于耕牛所赖尤重不许军民宰杀买卖如有犯者枷号半年依律问罪若有司纵容私宰一体治罪不饶一自天顺元年以来抄没入官田地许令所在军民耕种炤例起科一各处小民有因衣食不给流移他乡者诏书到日各还本土有司务要加意抚恤无牛具种子房屋者即与设法措辨俾遂生业仍免粮草一年杂泛差役三年违者许巡抚巡按官究治一在京在外有游手好闲不务生业者所在有司即便记其姓名省令各务生业如不改者重加惩治其孤者残疾不能生业者即便收入餋济院照例给与衣粮毋令叫街乞食违者罪之一上林苑监餋牲人户自天顺七年十二月以前一应亏欠倒死等项牲口头畜悉皆蠲免一朝廷悯念小民凡事减省今后不差人出外买办采办物件有司不许仍前指以均徭公用为名科歛银两及因小故罚取财物因而克落入巳其司府州县官员亦不许额外多佥皂隶侵渔小民但有违者许巡抚巡按官体访参奏治以重罪一各处卫所军士月粮多被该管官员通同有司纳户作弊虚出通关致令仓廪空虚及有粮在仓又假以公用为名扣除克减以致军士不得全支餋瞻今后敢有仍前作弊扣减者许巡抚巡按及按察司官参奏拏问治以重罪一各边军士比之腹里劳苦尤甚为镇守总兵等官者不肯抚恤反行克害有财者占纳月钱有力者役使耕种其不役占者不免重差军士受害如此岂有锐气御寇今后该管内外官员务要改过自新不许仍前役占敢有违许巡抚巡按官指实奏闻治以重罪一朝廷置设军卫有司官员专为安餋军民中间多有不体朝廷之意百端生事剥削以致军民艰难困苦念后务要存念抚恤不许仍前生事剥削敢有违者许巡抚巡按及按察司官紏治若容情故纵一体治罪不饶一各处都布按三司有因公务差遣官舍承差吏典下卫所府州县干办因而索取财物扰害军民今后若非重务止许行移所属理办不许差人其卫所府州县官吏非因上司差委亦不许下乡扰民违者罪之一凡军民之家有五世以上同居共爨不分异者有司勘实奏闻旌表以励风俗有因贫乏婚姻过期未成者诏书到日有司量给礼物定与期限成之一各处僧人年二十岁以上无度牒者诏书到日即便还俗若有隐瞒年岁不肯还俗者事发并其本师一体治罪不饶一在外军民之家有为盗贼曾经问断不改者有司即书盗贼之家四字于其门能改过者许里老亲邻人等保管方与除之一各处有等刁泼之徒起灭词讼诬陷良善挟制官府者许府州县等衙门官指实姓名申达巡抚巡按并按察司官知会遇有犯者就发本处枷号半年治以重罪一府州县官有廉能公正抚字勤劳深得民心者上司以礼相待仍具其政绩奏闻以凭旌擢若有老疾罢软不能任事者从巡抚官考察无巡抚官从巡按御史考察就彼放回冠带致仕贪暴不才者挐问如律一今后御史公差回还照旧管事不必考核清军者三年一替听本院官奏差一云南贵州广西湖广四川土官袭职者该部行委三司体勘其委官多有徇私图利取勘不公以致互相争袭累年纷扰今后有告袭者委官务要从公体勘定名会奏该部行令就彼冠带袭职不必参驳中间如有徇私不公许巡按御史紏举罪坐原勘官员一凡朝廷政治得失天下军民利病许诸人直言无隐于戏餋以天下永惟二圣之尊福被后人茂衍万年之庆布告中外咸使闻知○是日礼部臣奏恭上  两宫尊号例该命妇朝贺  上奉  两宫命免之
　　○升福建布政司左参议李春为江西左参政河南按察司佥事王绍为广东副使监察御史吕益李胜南京监察御史葛渊大理寺寺正王祐俱为按察司佥事益陕西胜河南渊云南祐广东
　　○太子少保吏部尚书王翱奏乞致仕  上曰朕新即位卿老臣方隆倚任岂可求去弗允
　　○授理刑监生孔儒王钥薛谦李瓛为南京监察御史儒浙江道钥河南道谦山西道瓛狭西道
　　○丙辰卯时天气昬蒙日色变白无光
　　○赐安南国王黎灏皮弁冠服一袭红罗常服一袭纱帽犀带各一因灏遣陪臣请冕服  上不允而有是赐仍与所遣陪臣银百两○前军都督府署都督佥事王端卒端通州人袭父职为涿鹿中卫指挥同知景泰初以功升署都指挥佥事天顺初复以征倚山墩及蒋家屯功进署都佥事至是卒遣官祭葬如例子佐袭其原职燕山右卫指挥同知
　　○广西蛮贼入梧州北流等县杀虏人口
　　○丁巳少保吏部尚书兼华盖殿大学士李贤等言正月以来气候愆和冰释复凝风霾蔽天日黯无光臣等详此变异皆阴盛阳微之验夫日者人君之象君德刚明则其光辉惟  皇上敬以脩身正以御下刚以断事明以察微坚持此心行之不怠将天变自消而和气自至伏乞留意  上曰天道与人事相关而关于君身尤切朕当为卿等勉之○刑科给事中金绅上言八事其目曰持恒久以守新政勤接见以论治道纳忠言以致躬行举贤才以备任事择重臣以备边患明黜陟以行新政设学武以育将材用武勇以除寇贼  上以其言皆有理报曰前三事朕自行之后五事该部会议以闻
　　○升河南按察司副使张谏为顺天府府尹令乘传诣京
　　○戊午少保吏部尚书兼华盖殿大学士李贤等言皇上即位恩加四海政事清明然而天时有未和者盖由阴气太盛之所致也惟自宣德至天顺间选取宫人数多其中不无忧思怨嗟有伤和气而浣衣局没官妇女其情尤甚  皇上其弘  天地之仁特赐简阅留其有职务及不愿出者其余愿出并浣衣局妇女皆释放宁家此实前代圣帝明王盛德之举  上曰卿言合朕意其亟行之于是放出宫人中外欣悦
　　○十三道监察御史吕洪等言八事有曰人君一心万化之原一心既定则大本由之而立大化由之而成大位由之而安矣欲定此心于悠久尤贵致知而力行  皇上退朝之余即御经筵日与儒臣讲求至道则所闻者莫非正言而知无不致矣至于裁决万几亦必宣召文武大臣赐见便殿相与商确可否务求至当则所行者罔非正事而行无不力矣又曰天人感应之机捷于影响天道之乖和未有不关于人事之得失揆自去冬以来阴雾四塞日月晦冥雨雪愆期沙土迭雨盖由阴气太盛上干阳明且君为阳臣为阴君子为阳小人为阴中国为阳外夷为阴欲召阴阳之和可不谨于斯乎两京大臣所与共天位而亮天工者也无才德者冒居幸进老疾罢软者贪位固宠不惟不能爕浬阴阳抑且足以招致灾异迤北孛来屡侵朵领三卫去冬遣使来贡其实觇我虚实况其要求无厌难满其意此皆阴之盛也  皇上断自宸里将两京文武大臣严加拣择才德优赡者年老必留妨政怙宠者即时罢去仍敕守边文武重臣整饬边备来则击之去则勿追务使将士用命战胜守固则人可胜天而祸患自消天变自弭矣又曰曩因权奸欲肆谋逆设法箝制言官翰林院脩撰岳正监察御史杨宣各言吉祥石亨之奸连遭贬窜穷边之地又有御史周斌盛颙等十有三员同劾石亨罪恶亦被降调外用  皇上即位大赦天下犯私罪者尚沾雨泽况岳正杨宣等因言召祸众所共知伏望特降玉音取回岳正杨宣复其旧任褒其纳忠仍敕吏部通查原劾奸臣石亨言官周斌等奏请升迁以彰忠直则忠谠日至而圣德日修圣化日盛矣他如严黜陟以别贤否明赏罚以励功能汰冗滥以重名器审罪囚以伸冤抑慎刑狱以广仁恕亦皆根据切实堪裨治体奏上  上曰正君心去幸进奖忠直治体所先并其他严黜陟等事皆切治理御史所言良是所司其参酌施行
　　○占城国王槃罗茶全遣使臣贡金叶表文驯象方物赐正副使钑花金束带织金袭衣彩叚等物有差礼部因请以即位该赐国王王妃文锦二叚纻丝十匹纱縠各七匹付其使臣领归赐给从之
　　○升广东按察司佥事毛吉为本司副使先是广东总兵官欧信奏吉分巡岭东道程乡县境贼首曾玉杨四据石坑峒谢茔据龙归洞杨辉据上宝龙下宝龙累年纠合福建上杭江西安远等处贼流劫福建之上杭武平广东之长乐兴宁龙川等县境又攻破安远县治吉至调土兵募勇士躬抵贼巢破石坑峒斩曾玉擒杨四又破龙归峒及上下宝龙斩谢茔擒杨辉等计先后斩获共一千四百二十七级出奇制胜功有可嘉奏上下于所司久之至是又以剿广西流贼有功＜锍-釒＞上  上特旨升吉为副使且赐敕曰朕惟朝廷设置官司本为安餋斯民近两广贼寇猖獗民被荼毒而彼居官任职者往往坐视不救甚至以推奸避事为能朝廷虽知其故姑为宽容期收后效是以缓其诛责惟尔以佥事分巡地方累次督兵擒杀贼众功勤显著朕甚嘉焉使人人效力如此贼寇何患不平今特升尔副使之职仍赐敕奖谕尔其益加奋励用心杀贼凡有剿贼安民良策悉听尔公同守镇等官计议从宜施行事体重者具奏处置尔宜深体朝廷升用之意殚心竭力以平贼寇以靖地方功成之日别有升赏如或始勤终怠事无成功朕不尔贷其免之
　　○已未复樊英监察御史英尝以事除名至是以门达事败科道为白其枉故复旧官
