<!-- { "loadSidebar": true } -->
　　○兵部右侍郎马文升自狭西至京命管部事
　　○升户部郎中李＜亻与＞为山东都转运盐使司运使
　　○户部尚书杨鼎奏辽东缺粮宜召商中淮浙河东福建运司官盐总四十八万引其存积盐两淮每引米一石二斗两浙九斗常股盐两淮每引米八斗两浙六斗河东五斗五升福建七斗命如所奏行之
　　○己卯致仕太子少保户部尚书马昂自叙军功为子恕乞官  上允之命为锦衣卫百户
　　○狭西镇夷守御千户所戍卒夏澄贵尝为僧还俗闻乡人妄言见白龙绕其顶大星坠其家窃自喜因述异梦惑众众信之争出牲醴祈祷令其党具表拜佛自称天子将为逆事觉镇守巡抚等官各奏其事法司以所犯虽在赦前而情罪深重未可轻贷诏澄贵依律处斩其党治罪有差
　　○辛巳命故湖广都指挥使翟璥子銮袭父原职九溪卫指挥使
　　○壬午襄府枣阳王祁钲薨王宪王第三子也母夫人马氏正统丁巳生癸亥册封为枣阳王至是薨年四十讣闻辍朝一日赐祭葬如制谥曰安穆
　　○兵部奏成化十一年正月二月大同官军斩获首虏二十级今巡抚等官奏列领军督战奋勇当先并执旗牌等官军共六千二百四十三人功少人多不宜滥赏宜依例以斩首一级为首者十三人并阵亡者四人俱升一级斩首为从又阵伤者十人加赏阵伤者六十四人及斩首为从者九人给赏其余六千一百二十八人俱不宜升赏总兵官杨信等七人都指挥施英等五人俱量与赏赐从之
　　○夜月犯井宿
　　○甲申赐秦惠王第二子名曰诚河
　　○丙戌遣户部尚书薛远祭京都太仓之神
　　○遣顺天府官祭宋丞相文天祥
　　○手敕升户部尚书兼文渊阁大学士商辂为太子少保改吏部礼部尚书兼翰林院学士万安改户部俱兼职如故仍理内阁事辂上疏辞免  上曰卿职居辅导历事有年特兹加升所辞不允
　　○国子监祭酒周洪谟奏崇信伯费淮自岁首不赴监读书习礼诏以淮负教养其免冠带服儒巾习读仍减禄入之半
　　○丁亥  孝庄睿皇后母太夫人陈氏卒赐钞一万贯祭葬如例
　　○运太仓银于各边预备粮储宣府大同各五万两辽东再加五万二千陕西加五万八千榆林三万密云一万
　　○申时日生背气赤黄色鲜明
　　○戊子增设山西忻代石蒲绛泽潞沁汾九州判官各一员榆次阳曲文水太谷交城太原临汾翼城平陆襄陵洪洞稷山安邑曲沃临晋闻喜倚氏太平万泉阳城高平陵川沁水壶关屯留潞城襄垣长子黎城武乡平遥介休祁夏绛三十五县主簿各一员俱劝农
　　○命都察院榜示禁戢盗贼先是锦衣卫奏京城内外盗贼生发前后已捕获七百余人其中强盗多系僧人今岁例该开度如僧行道童不给有司文凭先期来京者缉出俱发边徼居住并罪其所主之家或四方无籍之人至京假名潜踪放恣为非者亦宜治之其军士达官含余因操练往回每肆劫掠自后非操练之日不许骑马挟兵群行途中又京城尤多恶少沿街索食号为化子夜遇盗贼招引即从劫掠并宜治之凡擒获强盗非应捕人宜分首从定其多寡量为升赏但以讎嫌妄指冒功图利者俱治以罪乞行都察院揭榜严禁奏上故有是命
　　○己丑代王成炼奏嗣爵已十余年请于今三月清明日亲祭扫祖简王墓暮即回府从之
　　○升守备倒马关指挥使薛瑛为署都指挥佥事从巡抚左佥都御史张纲等荐也
　　○兵部奏广西境内一年之间盗贼窃发前后五十余党杀掠军民男妇六百有奇所司虽称调兵捕之尚未宁息宜今总督都御史朱英等严督所属相机抚捕从之
　　○庆王邃＜雝土＞奏仪宾路昇以犯法革职深自修省今幸遇赦乞复冠带仍支禄米且俾长姊甘泉郡主得以养赡事下刑部覆奏从之
　　○工部言永平府暨通州等卫各奏原派＜锍-釒＞浚通惠河并直沽新开沽人夫地方各有远近欲淂彼此相易为便会保定等县亦言各县河岸冲决数多有妨耕种乞存留原派协济通惠河人夫以便修筑而本部委官徐九思等亦各言芦沟桥及直沽天津迤北南营儿耍儿渡中一带河道冲决淤塞有妨漕运比之通惠河尤急宜如所奏准其存留移易其直沽芦沟一带河岸道路亦宜酌量缓急暂拨通惠河人夫用工惟耍儿等渡则炤原定人夫不必更动为便从之
　　○夜月食
　　○庚寅代府灵丘荣顺王未封长子仕＜土臱＞以王禄米停支乞给千石以资养赡诏给与五百石
　　○辛卯免河南南阳彰德二府及颍川卫成化十年税粮子粒一万二千四百余石夏税丝一千九百余两草五千一百余束以灾伤故也○壬辰刑部尚书董芳等因覆奏庆王为仪宾路昇乞恩事误以天顺八年七月初三日旨意为  英宗皇帝圣旨被责问方等服罪命宥之以主事林和原掌行停俸三月
　　○增修  恭仁康定景皇帝陵寝殿庑斋房并祭器等物
　　○癸巳  景皇帝忌辰遣驸马都尉蔡震祭  陵寝
　　○申时日生背气青赤色鲜明
　　○甲午六科给事中以东宫辅导官未设上言乞遴选端方正直孝弟博闻之士铨注东宫官属以职辅导诏曰选用东宫官属朝廷自有处置○南京六科十三道各以南京正月阴霾蔽日地震有声上言地动不于他时而于岁首不于他所而于根本之地此天心仁爱著阴盛之戒阴霾之蔽日也亦然臣窃以小人夷狄盗贼皆阴类感必有所自变异未有虚发者但小人之祸未萌夷狄未见侵扰盗贼虽时出没而未甚纵横言及于此似乎无徵然祸福之来常相倚伏安当不忘危治当不忘乱不可忽于所无而不之谨自古国家所赖以维持者在公卿士夫公卿士夫所以能维持国家者在气节忠义今居位者率多徇私忘义偷安苟容间有能自激昂者复为众所怨憎夫平时既无气节临事敢望忠义上天垂戒意其在此乎自古中国所赖以尊安者在沿边将帅将帅所以能致天下之安者在防患于未然今守边者率多坐饫肥醲纵情歌舞武事不修备御无策倘有外警必至仓皇莫措贻害生灵上天垂戒意其在此乎自古祸乱之起多起于盗贼今南直隶庐州等府强盗群聚白昼劫掠地切京畿患生心腹虽驱逐之已散仍潜伏之当虞上天垂戒安知其意不在此也扩而言之朝廷之上天下之大类此尚多惟  皇上念  祖宗付托之重悯生民仰赖之至深思致灾之由务求弭灾之实特敕两京文武群臣各体  圣心同加警省务进君子以正朝廷务择将帅以备边鄙务设法制以弭盗贼仍行天下巡抚镇守及司府州县务省刑罚薄税歛拯济饥荒扑灭盗贼毋妄兴土木毋因公科扰如此庶内外有警可以转异成祥去灾生福矣诏曰南京根本重地灾异之来必有所自君臣上下务在同心修省政事缺失各衙门其即举行毋仍玩愒妨废职务
　　○闲住浙江按察司佥事陈兰有罪革冠带为民兰直隶江阴县人居家嗜利每以私债多取民财受状出批一如官府适巡按御史戴缙至民争诉之拘问具服缙以闻遂摘之
　　○乙未大能仁寺大悟法王劄巴坚参奏自货茶二万七百斤彩叚绢布一千五百余疋乞命沿途军卫有司供应转递往陕西临洮河州西宁等处熬茶施僧许之
　　○南京三法司奏会审斩绞罪犯十七人皆伪造印信私铸铜钱并强奸不孝假降邪神之类遇赦例应释放  上以其所犯情重不允○丙申军器鞍辔二局军匠二千九百九十二名诉月粮四斗食用不给乞如内府军匠例月加一斗署局事太监寗英以闻命如例与之
　　○丁酉设直隶庐州府道纪司
