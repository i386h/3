<!-- { "loadSidebar": true } -->
　　○顺天府府尹李裕以所隶州县灾伤陈宽恤三事一每岁  陵坟供祀薪炭皆顺义等县备给途远费多民甚不便乞令各陵守卫人户采办一大通桥至通州闸夫三百三十六人河久不通舟楫而应役如故乞量为减免一顺天府州县津渡之处每岁水涨及天气寒冱官司修造船桥以便往来近为无赖之徒冒贵戚名色私造渡船勒取往来人财物深为民害乞敕巡按监察御史严为禁止  上皆从之
　　○丁酉  孝恭章皇后忌辰  奉先殿行祭礼遣驸马都尉蔡震祭  景陵
　　○遣驸马都尉石璟往南京祭  社稷山川等坛以风雨坏坛垣将兴工修葺也
　　○戊戌占城国遣使臣乐沙弄来朝贡方物赐宴并衣服彩叚等物有差
　　○己亥复除广东按察司副使冯定于狭西
　　○安南国王黎灏遣陪臣裴曰良等来朝贡方物赐宴并衣服彩叚等物有差
　　○镇守宣府右少监弓胜奏比者虏入永宁荆子村等境内杀掠其地逼近  陵寝守备永宁指挥韩晟提督山口指挥周谨后昇等及分守参将阴杰守备永宁奉御吴海俱宜究问事下兵部议以方秋寇警须人防守晟谨昇宜夺俸一年令戴罪立功杰海则当究治  上是之而宥杰海罪
　　○庚子敕大同左卫管操都指挥佥事袁刚守备朔州
　　○壬寅江西雩都县学生员何京上御虏车制言其车旋转轻疾一人可挽上挂铁网前置拒马刃网眼可发枪弩进可冲阵退可殿后行则歛之宽止三尺战则展之广至六尺每五十车为一队用士三百七十五人或五百或千乘随宜创置辅以淬药弩矢中者必死遇敌众寡用无不宜兵部言今边境沙碛旷深溪涧险阻京所言车制未辨利否宜遣赴延绥军前与总兵官赵辅都御史王越等面议可否从之
　　○癸卯命宣府总兵官都督同知颜彪等支万全都司官库银五百两制银牌千面给赏有功官军时彪与镇守巡抚等官俱言往者师出无功由无赏罚之柄今欲选兵训练以俟调遣非用此给赏无以激劝众心故特许之
　　○甲辰敕左佥都御史张纲往蓟州永平山海密云居庸等处整饬边备兼巡抚顺天永平二府兵科都给事中梁璟等奏比者兵部拟遣重臣一员整饬蓟州等处边备而未得请但蓟州密云一带外临虏境内屏京师兵务废弛殊非细故且畿内八府境土广远饥馑相仍巡抚一人兼理边备卒遇有警恐误事机乞以河间保定以南六府专委都御史陈濂巡抚其蓟州密云直抵居庸一带边关并顺天永平二府属境乞更举重臣一员专督兼理巡抚之任诏报云畿甸内地恐任非其人徒为烦扰以此不用巡抚今尔等既以是为言其令该部即选才识练达者以闻于是兵部尚书白圭与吏部尚书姚夔举纲故特任之
　　○巡抚狭西左副都御史马文升奏虏寇自夏及秋深入环庆固原境内四散抄掠势日滋蔓署右都督白玉凉州右副总兵都督同知赵英各分兵邀击之前后擒斩六级追获被虏牛羊二十余时总兵官武靖侯赵辅亦奏延绥西路指挥孙鉴阎威各率军御之于半个城红寺儿等处追还牛羊千余延绥总兵官许宁军夜袭其营于境外鸭子湖杀伤甚众夺获其马百匹以还章俱下兵部言虏众犯边首尾三月赵辅王越师行已久今唯闻白玉赵英及阎威等略有捍御擒斩之功其余俱拥兵袖手欲从举劾但已遣给事中郭镗察访未报今且宜督责辅等力图后效其赵英白玉等曩缘失机立功赎罪今宜宥之使益加奋励从之
　　○宥通城王府仪宾郭成罪初成以父卒于宁远卫启王欲奔丧不从乃潜归湖广按察司劾其罪  上曰闻亲丧奔赴人子迫切至情有不容己者非有他过其宥之
　　○乙巳增设狭西西安府及同华等五州同知各一员咸宁等二十八县县丞各一员从西安府知府孙仁奏馈运方急故也
　　○丙午代府镇国将军仕堲既削冠带禄米逃往绛州灵丘王逊烇疏仕堲幼失学乞宥其罪礼部请命灵丘王促之还仍戒其毋再违法而逃复请敕襄垣王仕＜土匮＞宜除宿忿加礼遇尽友爱之情  上从之乃降敕谕仕＜土匮＞曰尔先奏镇国将军仕堲谋害违法等情巡按御史会都布按三司勘报止得其冒犯之罪亦在赦前其余皆诬尔不自惩复以前事举奏有不相容之意此岂待弟之道哉惟兄能友爱其弟则弟必敬顺其兄兄弟协和乃为尽道而交恶如此岂不有玷宗室耶朕已敕责仕堲俾尽弟道尔为兄者亦须笃念同气加之恩爱毋以小忿乖大义毋以一事之失而结终身之怨翻然改悔庶可保全令名王其慎之勿忽
　　○敕谕安南国王黎灏勿侵越占城境土灏遣使臣阮德贞上书自陈言往因占城侵化州地故举兵为援由彼国人自相叛亡以取败北耳  上乃令德贞赍敕归谕灏曰比者占城国奏称尔国于成化七年二月间攻破其城执其国王暨亲属五十余人并劫其印焚毁室庐杀掳老稚不计其数朕以卑词未可深信今得王所奏情词各异但王国与占城势力大小不待辩说若彼先启衅端是不度德量力固为不义若王无故乘彼小衅辄兴忿兵凌弱暴寡亦岂得为义乎敕至王宜略其小失益惇大义将所虏人口尽数发还戒饬边吏毋生事邀功兴兵构怨旋致报复自贻伊戚庶几天鉴孔昭永享令名钦哉
　　○丁未礼部言迩者太原地震有声如雷厥象为兵今狭西多虏患而山西壤地相接宜严饬守臣防御  上从之
　　○敕府军左卫带俸都指挥同知邹宏守备黄花镇昌平县知县吴迪言近以黄花镇委居庸关守臣带管镇虽属关而军士则属  长陵等卫事不归一况镇去山近关去山远以镇属关似以近就远比者山后烽警迭至应援为难乞仍令永安城守臣提督或别命一将臣专守事下兵部言居庸守臣不离关口  皇陵守臣止在永安两地兼掌俱未为便请举京营都指挥可任者既得旨遂荐宏用之
　　○戊申遣英国公张懋恭顺侯吴鉴驸马都尉杨伟遂安伯陈韶伏羌伯毛锐清平伯吴玺为正使吏科给事中梁镛户科给事中施纯礼科给事中黄麟兵科给事中俞泽刑科给事中王铨工科给事中张琳为副使持节册封韩王弟偕瀞为西德王通渭庄简王庶长子镇国将军徵銶为通渭王夫人高氏进通渭王妃南城兵马指挥胡铭长女为郑世子见滋妃秦府永寿安惠王长子公铤为永寿王夫人傅氏进永寿王妃鲁府乐陵恭惠王次子镇国将军阳錧为乐陵王夫人傅氏进乐陵王妃晋府宁化僖顺王次子镇国将军钟鈵为宁化王镇远府知府陈寔孙女为岷府充城王膺锟妃思明府通判刘颐女为黎山王膺鉖妃
　　○申处置荆襄流民之令初有旨荆襄流民仍旧附籍而总督军务都御史项忠复令遣还原籍且令各处有司招使复业湖广按察司佥事尚褫呈于巡抚都御史吴琛以为欲遵前旨恐附籍者多后将难处欲奉忠令复恐其散无所归患且不测请为裁处琛责其犹豫且以报忠忠乃奏褫掠羙市恩饰词避事及狭西等处副使等官梁觐王齐叚慎等不亟奉行之罪乞再下各处巡抚等官申明禁约惟流民愿附籍者听之应复业者仍遣之还毋得互相推托以贻后患户部覆奏诏可时忠既以编遣流民致多道死褫等故缓其事故虽为忠所劾而户部不为究治时议亦不以为非○巡抚宁夏右佥都御史徐廷章奏七月以来虏众近边日遣轻骑四散入花马池灵州等境内抄掠且填塞井泉攻毁燉堡势甚危急总兵官武靖侯赵辅亦奏宁夏总兵官都督同知范瑾逗遛不进宜治其罪事下兵部并劾瑾廷章拥兵坐视宜责令立功赎罪其总兵官赵辅并参赞都御史王越并膺重任莫效寸功亦宜移文督责从之
　　○改常州府江阴县马驮沙巡检司隶靖江县
　　○夜北方流星大如盏赤色有光自匀陈北行冲文昌后四小星随之
　　○己酉升广西按察使袁凯为广东右布政使刑部郎中王圭为湖广右参议
　　○太子少保兼吏部尚书姚夔言南京及浙江等处守臣各奏今年七月狂风大雷雨江涌海溢环数千里林木尽拔城廓多颓庐舍漂流人民溺死田禾垂成亦皆淹损夫南京根本之地凤阳王业所基淮浙财赋所出灾不虚发况自前岁妖彗示变四方多故水旱虫伤流移饿殍山东河南湖广尤甚加之胡虏猖獗暴骨千里兵疲于奔命民困于供亿万一奸人乘机扇乱祸将不测不可不预为之防请命廷臣共条所以安民弭患急务事下礼部于是尚书邹干会府部等衙门大臣议南京承平日久宜敕守备参赞大臣整饬兵备毋视如故常四方凶荒之处巡抚镇守者各练武事以遏绝盗贼临清地控京师凤阳境接淮汝俱不宜无谋勇武臣以总军政浙江福建东南大藩连山滨海私盗盐矿下番者时时有之近亦俱罹水患福建又土阜突生灾变非常亦宜简大臣巡抚其地又各处三司官多不勤政务民以急告辄相推避展转以至事滞民艰有如此者宜悉究治各处并海兵民多以鱼盐为生如＜马犬＞负贸易者概禁捕之恐迫饥寒啸聚成盗宜戒所司勿捕惟禁其驾舟挟兵者灾甚之地今年粮刍盐课颜料秋青草束俱令勿徵边关士卒率为主将私役宜悉究其弊议上诏皆允行
　　○福建福安县刘洋银坑矿脉已尽先以银课分派民户办纳至是有司请于新开上坪坑采办代纳其课从之
　　○庚戌户部奏定宁夏群牧千户所旗军月粮米钞兼支本色米六斗折色钞四斗如平庆等卫例先是本所粮米布中半支给有司言其别无征调虚费边储故请以钞易之
　　○复设狭西西安府常济库大使一员
　　○升番僧也舍坚粲崇教广化国师
　　○给大兴宛平二县餋济院贫民布一千二百余疋
　　○辛亥巡按狭西监察御史王哲奏虏寇久据河套出没无时自去冬至今年夏凡三入巩昌等府会宁等县境内杀掠人畜近于六月间益肆深入南至通渭秦安等县西至金县等境杀虏尤多窃恐此虏得利而归复图再举南必至秦州西必至兰县倘兰县有警则甘州西路梗塞秦州戒严则凤翔西安动摇况虏每入寇俱由安边花马池等境内往来其延绥宁夏守将徒拥兵自卫未闻少遏其锋近虽有总兵总督等官调兵分守延绥环庆固原等处但榆林固原安会境土相距二千余里彼此有警卒难应援且兰县甘兰二卫官军先已摘选一千五百赴延绥听调及甘凉原拨两班操备官军亦俱留在边守城数多不足防御兼之庆阳南通邠州去西安不远西安系关中重地庆阳系西安北门亦不可缺人防守今致仕吏部尚书李秉兵部尚书王竑俱年力未衰识达军屡立边功乞将近调官军分为二路东路令总兵官同王越专理西路令一副将或起竑或起秉专理而庆阳中路仍令都御史马文升等如旧屯守兰县摘去延绥听调官军则令掣回以足防守事下兵部言兰县防守宜令镇守巡抚等官勘议事情缓急具闻区处其欲起李秉王竑分理军务缘近已会议遣武靖侯赵辅充总兵官都御史王越参赞军务调军调讨及敕都御史余子俊马文升徐廷章等各督官军并副参等官俱听辅等节制恐将权复分难以别议  上批答曰既有会议事理仍敕辅等用心调度军马杀贼
　　○壬子分守万全右卫右少监顾雄右参将署都指挥佥事蒋良等奏虏贼剽掠小窟岑屯等处守备指挥吴信詹佑等误事失机法宜究治雄等亦自劾事下兵部言方系防御之际若概逮问恐缺人为用信等宜停俸半年令立功赎罪其守备奉御田真协同都指挥使孙素并顾雄蒋良等亦宜究问但雄等皆引咎取旨裁决命宥之
　　○夜月犯天关星
