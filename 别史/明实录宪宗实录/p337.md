<!-- { "loadSidebar": true } -->
　　○大理寺左少卿冯贯等以奏＜锍-釒＞违式被诘服罪且以刑部原文为解  上复以贯词涉文过欲加究治姑宥之并刑部堂上官俱停俸一月其执该司该寺属官鞫问如律
　　○庚寅降都督佥事慕勋为指挥同知勋以妄报功次冒升故革正之
　　○海西夷人引速哈来降命为正千户注广东广州前卫带俸
　　○辛卯太监覃昌传奉  圣旨内官监太监李荣镇守山东兼莅临清等处地方代太监韦焕还京既而复荣司礼监命往南京守备焕仍山东镇守○是日昌又传奉  圣旨升羽林前卫副千户杨玉为锦衣卫正千户御用监太监廖恭从子＜王巳＞为锦衣卫百户
　　○壬辰升户部郎中陈鼐为四川布政司右参议  直隶大名府开州并清豊县山东兖州府金乡县并濮州是日未申时忽黑云起自西北至半天杂以五色须臾黑暗如夜风雨雷电交作仆屋拔木雨雹伤禾稼
　　○癸巳顺天蓟州遵化县地震有声十四十五日复震城垣民居有颓仆者
　　○分守开原等处右少监蓝莹都督佥事巩寿坐不能严督备御致虏入境剽掠人畜有罪命姑宥之
　　○甲午翰林院编修于材服阕复任○乙未赐周府临湍王同钧第二子名曰安＜氵剽＞堵阳王同铉庶长子名曰安氵□驿宁府钟陵王觐锥庶长子名曰宸湤楚府崇阳王均镦第三子名曰荣濄  赵府临漳王祁鋆薨王惠王之子母王氏宣德辛亥生王统甲子册封为临漳王至是薨年五十有五讣闻辍朝一日赐祭葬如制谥曰恭安
　　○闲住兴宁伯李震请给诰券不许
　　○丙申增京通二仓太监军斗总督人三十名监督人二十名前此总督一百五十许留三十监督一百许留二十至是太监杨寅以役使不足请故有是命
　　○掌锦衣卫事都指挥同知朱骥等奏迩者兵部奏请考选各卫军职本卫见任官员乞照武骧等卫事例免考许之
　　○丁酉授进士韩鼎蔺琦王敞为给事中鼎礼科琦兵科敞刑科
　　○戊戌复广东市舶司提举江朝宗为翰林院侍读学士致仕朝宗坐累谪官累告休致巡抚都御史为奏于朝吏部覆请得旨朝宗既才学可惜累章乞休令复旧职致仕
　　○户部奏各边军储近屡告急前此巡抚延绥都御史吕雯奏准各学生员纳米送监事例道远少有应者续该本部左侍郎李衍奏准令生员于本部纳银廪膳二百五十两增广三百两应者亦才十四兹有附学生员愿纳者宜如增广银例令再加三十两亦许入监且仍通行各学召纳从之○守备独石都指挥绳律守备柴沟堡指挥杨瑄分守独石左参将朱谦分守西路右参将高昇俱以虏寇入境夺俸三月分守左监丞张刚守备右少监金广俱戴罪杀贼
　　○守备天城都指挥陈怀右监丞左敬分守右少监石岩以虏寇入境不能御命戴罪杀贼
　　○工部言浙江布政司右参政夏寅奏近议班匠令按月出银六钱解部甚为便益后因各匠违限年久罚班数多不能办纳愈加迟误遂令仍解本身今杭州等府人匠欲得仍旧解银其言未为不可但今人匠四年一班比之先年一年一班已减去其四之三遇有急用不免雇人其工食之费每人一日原拟解部数目止是二分今增至六分出办似乎太重依二分徵解未免少轻合定为三分一月该银九钱照数验收造册解部中间若有谙晓本势自愿应当者亦从其便其江西湖广福建三处该隶南京工部者亦宜照此例行从之
　　○辛丑太子少保兵部尚书张鹏再乞致仕辞甚恳切有旨卿重厚老成正当倚任但累以疾乞休特兹俞允赐敕给驿而还仍令有司月给米二石岁拨夫四名
　　○封辽靖王豪墭嫡长子宠涭为世子
　　○录辽东单塔儿等处斩获虏贼功赏守备都指挥王铭彩叚一表里其余将士三十人升赏有差
　　○壬寅陕西岷州撒藏寺番僧镇南班丹等河州弘化寺番僧星吉劄失等各来朝贡马及氆氇佛像等物赐彩叚钞锭有差
　　○朵甘思宣慰司以道远不能如新例一年一贡乞如乌思藏例三年一贡礼部请顺夷情从之
　　○詹事府詹事彭华子勉敷援例乞为国子监生从之
　　○癸卯赐镇远侯顾溥父母妻诰命
　　○甲辰工部奏先该唐宪王薨逝时已并造王妃合葬穴圹今王继妃焦氏薨于例止该开圹祔葬从之
　　○乙巳户部奏庄浪西宁二仓缺粮今宜稍如巡抚都御史鲁能言将两淮盐运司成化十九年太监梁方奏请住支见盐五万引并拨二十年存积官盐十万引行令巡抚都御史唐瑜斟酌时价定立则例召商中纳  上是其议惟梁方所请者姑置之
　　○丙午赠故南京户部尚书黄镐为太子少保
　　○总督大同宣府军务户部尚书余子俊奏大同宣府土著军民多积谷草但为权贵所挟不得报纳兹宜会官计议令其俱以入状日为始赴各场上纳视其地之远近纳之迟速以定其价之多少为是事下户部以为二处粮草诚急宜如子俊言召纳三十五万束每场多至七万束而止其所纳者每人至五千束而止不许过多作弊其防禁之法悉付子俊处治从之
　　○丁未户部奏山狭饥甚监生林桓请令知印等役纳银冠带出身今议知印历役一年以上纳银五十五两二年以上四十五两三年已满三十两承差未拨办事者七十两已办未一年者四十五两一年以上者三十五两其书算九年之数仅余二年者八十两余四年者六十两六年者四十两余八年者二十两通事未食粮未一年者一百四十两一年以上一百两二年以上八十两三年听考七十两食粮通事余一年者六十两二年以上五十两俱免办事就与冠带食粮天文生年深医生三十两未食粮者五十两亦与冠带悉免考试一依本等食粮资格事例取用在京在外商贾官民舍余纳银一百五十两者给授正七品一百两者正八品八十两正九品五十两者冠带俱散官悉赴本部告送太仓交收各处盐课成化元年起至二十一年止岁办存积常股及一应余盐除已卖支外其已未开中中剩无人报纳者一依时价定与则例召商卖银各于运司提举司收积解部以给山狭赈济从之
　　○有强盗席英先为达官指挥使犯法避罪达舍王永者亦杀人亡命以骁勇善射相结行劫于固安霸州诸处从之者复数人一日忽骑马露刃白昼入京城寻其仇不得去而愈肆锦衣卫指挥使陈玺令正千户赵承章捕之二人皆无谋率众遽往旗校二人为所杀  上怒降承章为副千户令玺等戴罪追捕继又降玺为指挥同知本卫带俸命指挥同知刘良代领其事通谕中外悬赏待捕英永欲走出关不果其党渐获势亦孤乃遁去久之不获后东厂太监罗祥缉知英有亲在河南差千户王英往迹之英永匿新乡县人唐庆唐恕家庆恕以报宁山卫指挥臧纶知县王素合兵擒之适隰川王逊火□翏亦遣校尉王彪往捕同以槛车械至命廷臣会鞫于朝  上以其罪恶深重非他盗比命凌迟于东西市三日不必覆奏籍其家妻子给功臣为奴父母兄弟流窜如谋叛律兵部议上获贼功状  上以书谕答隰川王赏彩叚四表里罗祥二表里河南镇守太监蓝忠巡抚都御史赵文博及王英各一表里王彪银五两唐庆唐恕升冠带小旗臧纶王素各俸一级
　　明宪宗纯皇帝实录卷之二百六十五
　大明宪宗纯皇帝实录卷之二百六十六
　　成化二十一年五月庚戌朔礼部右侍郎谢一夔孙骥援例乞为国子监生许之
　　○顺天府管河治中陈翼以巡抚都御史杨继宗累拒参见不加礼遇讦奏其平日诸过以为失大臣体及巡按御史邓庠擅停夫役有妨浚河皆当究治事下刑部奏遣官勘问得其事覆奏  上以继宗执性既偏处事过当难任巡抚调除外任翼讦奏风宪官事多不实降一级调外任庠恤民停役置不问于是继宗调云南按察司副使翼广东海北盐课司提举
　　○壬子户部奏宣府缺粮大同尤甚近虽多方规画然仅足主兵目前支费万一动调客兵必至失措宜如尚书余子俊请俟江南粜卖漕运支剩等粮并折粮草银至除原拟大同三十万两并年例五万两外再量拨银五万两内七分送大同三分送宣府备用从之
　　○癸丑升云南布政司左参政周正河南右参政蔡志俱为右布政使正本司志山西
　　○命锦衣卫带俸都指挥佥事传庆子聪袭为指挥使全俸优给聪太监传恭从孙也
　　○甲寅端阳节赐百官宴于午门
　　○赐代府隰川王仕＜土遂＞第八子名曰成鈊
　　○乙卯改大理寺卿彭韶为都察院右副都御史巡抚顺天等府韶巡抚南畿召为大理卿未至复有是命
　　○丙辰命守备延绥陕西都指挥李杲充左参将分守大同东路
　　○升广西都指挥使邢斌为右军都督佥事带俸
　　○丁巳升中兵马司指挥胡观为顺天府治中管理河道○巡抚陕西右副都御史郑时奏比因陕西荒歉敕许各处生员纳米送监大率许一千名明年三月终止今附近生员本年十二月初旬至者已八百余名其浙江江西福建湖广四川山东并苏松徽宁诸处自今年正月至者亦二千余名若拘名数则近者蒙惠远者独遗且各边腹里所在告乏虽蒙发银移粟不能救急而军民饥饿死者旬日之间动以万计其攫人以食盗贼恣肆又不可言已谨遵敕旨从宜处置以远方生员迟至者陆续收纳虽踰额之罪莫逃然所入之数已费乞俱容送监其四月至者仍乞再准二千名事下户部谓迟入千名本非敕意但地方既已危急而又费用无存亦宜俯从所处其再请二千名已有例停止宜勿复行  上曰既地方危急再准一千名
　　○广东左布政使陈选奏近奉诏例裁省贡献掌市舶司事太监韦眷先所奏乞均徭余户六十人添办方物者宜悉停免  上论户部臣曰广东近有风雹之变坏民庐舍死者甚多海隅之民良可矜念贡献方物既已裁省添办余户自今减半与之遂减六十人为三十人然人数虽减岁纳银十八两至是眷乃倍徵之人纳银五十两反为广人之害云
　　○升辽东管操都指挥佥事张钦为都指挥同知正千户王英等官军十人升赏有差录其河身台等处斩获功也
　　○戊午升监察御史汪奎为四川夔州府通判工科都给事中卢瑀湖广长沙府通判刑科给事中秦昇四川广安州同知工科给事中童柷湖广兴国州同知调工部主事张吉云南景东府通判刑部主事李旦贵州镇远府通判奎等俱以灾异言事至是吏部承密谕拟奏乃有是命吉＜锍-釒＞尤剀直留中不出
　　○命河南署都指挥同知王能守备归德武平等处
　　○巡抚辽东都御史马文昇等奏泰宁卫都督脱脱孛罗之弟搜失得数年以来屡能捍御北虏有所俘斩已而北虏诱之归附复拒而不从迹其忠顺似亦可嘉今宜因其求请量授一职以羁縻之兵部请如其奏  上曰中国人有能敌忾自效者皆不吝爵赏以酬其劳搜失得以夷人能敌杀北虏一心内附若褒赏不及何以为效顺者劝乎可授泰宁卫正千户使藉朝廷之威部署其下以为东藩之助
　　○己未  太祖高皇帝忌辰  奉先殿行祭礼魏国公徐俌承命祭  孝陵
　　○工部奏南京大风吹损  大祀殿及皇城各门兽吻且拔  太庙树木宜如守臣所奏择日祭告兴工修理从之
　　○辛酉  仁宗昭皇帝忌辰奉先殿行祭礼遣附马都尉蔡震祭  献陵
