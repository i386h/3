<!-- { "loadSidebar": true } -->
　　○狭西河州卫弘化寺番僧工哥端竹等岷州卫弘觉寺番僧三竹癿藏等慱谷剌拶等簇番人勇胖等剌答等簇簇头番人谷竹官等各来朝贡物及佛像等物赐彩叚钞锭有差
明宪宗纯皇帝实录卷之四十一
　　成化三年夏四月丙申朔享  太庙
　　○遣内官祭司灶之神
　　○命右军都督府署都督佥事李曰□永暂掌本府印
　　○命隆平侯张祐靖远伯王瑺都督佥事杨麟下草场牧马
　　○丁酉巳时西北风有声扬尘蔽天申时渐散
　　○升翰林院编修江朝宗为侍讲以九年任满也
　　○南京守臣奏太平门外地名小团山坍塌一处逼近  孝陵宜加修筑从之
　　○南京户部左侍郎陈翌乞终制许之
　　○命故长陵卫带俸都指挥佥事陶鉴子琮袭父原职指挥使
　　○命故浙江都指挥同知王政子泽袭父原职杭州右卫指挥使○命哈密故忠顺王脱欢帖木儿外孙都督同知把塔木儿为右都督摄行国王事赐印并金织衣一袭降敕谕之曰尔哈密地方自我  祖宗以来设立卫分世世为忠顺王给与印信管束人民以卫我边方今王不幸物故王母独存嗣续乏人人民失所朕以尔为忠顺王之亲又尝受我朝廷都督同知之职特准都督毋杂法儿并指挥只杭沙等奏保升尔前职别给印命尔掌管哈密城池尔其敬顺天道恭事朝廷管束人民辅佐王母保安境土捍御边方三年之后如果事妥民安国人亲信朝廷另行处置今赐尔金织衣一袭就令毋杂法儿等赍至至可领之尔其如敕奉行初哈密以忠顺王国绝请立把塔木儿继之而王母弩温答失力谓臣不可继君请以王之族弟阿儿察为继嗣尝命都指挥李珍往其国处置以阿儿察畏避不居而还至是都督毋杂法儿等率其国众交章复请立把塔木儿控诉哀切事下廷臣议佥谓扶弱保小王者至仁兴灭继绝朝廷大义宜权遂所请量升把塔木儿一级给以铜印假以威权待三年之久以观夷情向背果为王母所信托国人所爱戴具词来闻然后徐为封建仍敕弩温答失力谕以朝廷矜恤之意  上可其奏故有是命
　　○戊戌命锦衣卫百户林峦协同卫镇抚赵璟理刑
　　○开平卫带俸都指挥佥事申义老疾命其子宣代父原职指挥使
　　○敕万全都司署都指挥同知江山守备朔州地方○南京太仆寺俵过应天并直隶凤阳等府滁和等州天顺七年分马骡并驹八千九百九十三匹
　　○己亥升都察院右副都御史林聪为右都御史以九年任满也
　　○潼关卫百户罗锦奏襄垣王第三子夺其妹为妾且称为次妃  上降敕谕襄垣王曰王府娶妇事当奏请妻妾名称各有等第今王之子强娶人女为妾擅名次妃揆于礼法宁无碍乎此皆王不能严束所致王其切责之令还其女庶无后悔
　　○敕谕考郎兀等四十四卫都督撒哈良等曰尔女直卫分乃我  祖宗所设世授尔以官职积年朝贡所得赏赐亦已厚矣正当感恩图报以全臣节今乃背义忘恩纵其部下犯我边境边将屡请起调大军直捣尔境征剿朕念尔处人民俱是朝廷赤子中间有善有恶不可一概诛戮特广天地之量姑置不究仍降敕示尔尔宜敬顺天道深体朝廷好生之德戒谕部属令其革心向化改过自新即将原掠人畜一一送还以赎前罪自今各安生理依时朝贡永享太平之福若仍长恶不悛大军一出追悔无及矣尔其钦承朕命毋怠毋忽
　　○庚子修南京端门承天门损坏梁柱
　　○赐故左军都督府右都督追封大同伯谥武毅陶瑾诰命
　　○命羽林前卫带俸老疾都指挥同知刘源子雄代父原职指挥使故弘农卫带俸都指挥同知赵贵子清彭城卫带俸都指挥佥事朱震子琪俱袭父原职本卫指挥使
　　○调南京骁骑右卫指挥使徐福成于四川建昌卫李辉于广西奉议卫以福成等同僚不和也
　　○辛丑太子少保户部尚书马昂都察院右副都御史林聪等奏臣等同太监怀恩于五军三千神机营选过一等官军五军营得七万九千三百四人三千营一万四千八百六十人神机营四万九千七百四十五人共一十四万三千九百有九人俱系京卫外卫见在操练并放班之数  上曰一等官军数多仍旧分十二营操练兵部其会举坐营官以统领之仍推举文武大臣各一员总督其事务在得人
　　○命故留守中卫带俸都指挥佥事王淳子楷袭父原职指挥同知○壬寅礼部奏四川盐井卫所属沿边宁夷等堡及黑白二盐井马剌长官司直抵泸州屯自去年六月至今昼夜地震不时共计三百七十五次而十二月十四日夜震尤甚坏城垣房屋数多沿边军民惊疑不安请敕戒谕镇守总兵巡抚并三司等官  上从之仍命遣行人赍香帛祝文祭告境内山川之神以禳灾咎
　　○巡按直隶监察御史康永韶奏户部尚书马昂用计勒买民地昂亦奏永韶挟私枉断遣刑部郎中陈俨等勘问俨奏永韶凭委官妄报枉断地土而昂亦不避嫌疑輙自行下原籍官司勘问俱令治罪  上置昂不问并永韶亦贷之
　　○敕各处镇守巡抚等官通行查勘流民未复业并应给牛具种子及见在马匹粮储数少者各从长设法区画务使人民安业边备足用○癸卯兵部尚书王复等言今卫所因循日久奸弊愈滋以致军士有名无实有私役跟官者有办纳月钱者及闻上司查点輙开作守城把门看□□敞种菜当匠差操等项破调影射甚者新军角□羊到百计骚扰索要财物或逼迫在逃或随即卖放情弊非一故有司虽有清理之名而卫所无充实之效今各营军士已蒙查理而在京在外卫所亦当如之如有私役跟官办纳月钱索要财物逼迫卖放者该管官员革去管军管事若新角□羊军到逼迫卖放者十名以上降一级多者计数递降其不及十名者如常例发落在京卫分行令见委管理存恤军士本部员外郎给事中御史稽考递年各卫食粮文册要其某卫军士原数若干见在若干在卫差占并空闲各若干逐一查出将精壮者送营操备在外卫所两直隶行移巡按御史同所在知府十三布政司行移布政司同分巡按察司官查吊各卫食粮文册照例清出操练仍将清理之数造册缴部每年一次查考如有前项作弊情由一体参奏问罪如所拟著为例庶几有司不致烦扰军伍得清  上可其奏
　　○狭西行都司都指挥同知王能老疾命其子祚代父原职西安后卫指挥使
　　○镇守辽东太监李良等奏三月以来虏贼攻围通远堡抢掠人畜射伤土兵官军及懿路开原锦州等处虏贼二千余骑在边窥伺入寇  上敕良等整兵堤备仍命巡按监察御史覆实以闻○狭西岷州卫土番下节藏等簇簇头番人节陆地等并四川朵甘宣慰使司观龙等寨头目人等马哈孟等来朝各贡马及明甲氆氇等物赐宴并袭衣彩叚食茶等物有差
　　○甲辰罢镇守大同参将都督佥事李英命彰武伯杨信代之
　　○起复四川威州知州何渊仍管州事渊治威州得夷汉心以母丧去任夷人请留之巡抚都御史汪浩及内外镇守官合词以闻遂有是命
　　○赏平两广贼有功官军锦衣卫都指挥白全等一万六千六百五十八员名都指挥每员钞一千贯彩叚三表里指挥钞八百贯彩叚二表里千户卫镇抚钞六百贯彩叚一表里百户所镇抚钞五百贯绢三匹旗军土兵民快人等钞三百贯绢布各一匹亲临敌阵阅视纪功儧运粮饷官钞八百贯彩叚二表里其余知府宣慰使视指挥例同知知州视千户知县县丞主簿训导巡检驿丞仓大使河泊典史长官司长官并授七品舍人散官及省祭等官视百户监生吏典生员视旗军内奇功加赏者本赏外加一倍
　　○乙巳以天气炎热命刑部都察院审录见监囚徒从轻发遣于是徒杖罪以下悉从末减重囚情可矜疑者免死谪戍边卫○丙午升监察御史荆纶为狭西按察司佥事
　　○巡抚四川左佥都御史汪浩等奏勒都叠溪各寨番蛮自去冬以来累次于龙州石泉等处杀虏人民臣等随督官兵追剿杀死者二十余人余番闻之皆潜走回寨  上命镇守总兵官苪成等及松潘总兵卢能等仍调兵剿捕之
　　○迤北毛里孩等遣使臣咩勒平章等来朝贡马赐宴并衣服彩叚等物有差其回赐加赐毛里孩等金织衣彩叚等件并敕付咩勒等领回仍以彩叚表里酬其自贡马价其存留大同使臣人等赏赐令伴送指挥景春等赍付镇守总兵等官给与之
　　○追录荆襄两广等处杀贼阵亡功升锦衣卫达官正千户乃蛮子刘住儿乌撒卫正千户马青子瑛俱为指挥佥事○丁未命宣城伯卫頴佩征虏前将军印充总兵官镇守辽东
　　○升燕山右卫指挥使卢茂金吾左卫指挥使杨玉俱为都指挥佥事彭城卫指挥同知李济为指挥使锦衣卫正千户亦不剌甘州右卫正千户乃旺俱为指挥佥事先是茂等斩贼获功当升有司失于铨注今改正云
　　○宣府地震有声
　　○己酉命前军左都督喜信暂掌府事
　　○升南京吏部郎中黄霖为福建布政司右参议
　　○巡抚大同右副都御史王越奏应朔浑源三州山阴马邑怀仁灵丘四县大同城并东西二路天城阳和等处军马屯驻所在草束将尽存者浥澜数多请照山西都御史李侃奏例纳米冠带军民舍余改纳草杂犯死罪而下纳草收赎于是户部定议凡军民纳草一千一百束者给与冠带一千四百束者正九品一千七百束者正八品二千束者正七品俱散官赎杂犯死罪者一千束流罪者七百束徒三年至一年者自五束各递减五十束杖一百至六十者自二百五十束各递减三十束笞五十至一十者自一百束各递减二十束俟足用停止从之
　　○庚戌国子监生黄徵言其祖福历事  五朝官至少保兼尚书卒赠太保谥忠宣惟子孙未及录用乞如尚书夏原吉子恩例量授一职下其章于吏部格不行
　　○辛亥  仁祖淳皇帝忌辰  奉先殿行祭礼
　　○给伊王諟钒录麦岁二百五十石初王祖简王禄米岁定二千石寻特赐麦五百石简王薨麦住支请如前支给命给其半
　　○夜太阴色赤如赭
　　○提督两广军务左副都御史韩雍等奏广西蛮贼入浔州府城及北流容二县治四散流劫广东吴川等县乡村臣等督兵追剿之屡于鸡冠山寨等处擒斩首级七百四十五名颗夺回被虏并俘获贼属八百四十九名口又于瓦灶等处擒斩贼四百一十人夺回被虏并俘获贼属三百七十一人
　　上嘉其功降敕奖谕之
　　○壬子升鸿胪寺左少卿杨宣为本寺卿以九年任满也
　　○巡抚辽东右佥都御史袁恺以母丧去任○前军都督府左都督喜信卒信西域人先任锦衣卫指挥佥事累军功历进前军都督同知成化元年充左参将征荆襄事平升左都督寻命理府事未几卒辍朝一日赐祭葬如例信性倾险天顺中西番献狮子中道死而以其皮来献信使其人上书于朝求通使开西域俾其党得以射利恐同事者发其奸豫以危言惧之使不敢异辞其事虽不竟然其为人可知已
　　○癸丑重立十二营改工部尚书白圭为兵部尚书太子少保如故仍命不妨部事同定襄伯郭登太监裴当提督十二营操练复令太监刘永诚傅恭并五军三千神机营总兵每月三次赴团营会操遇有调遣公同计议
　　○改兵部尚书王复为工部尚书○降都督佥事曹广为都指挥同知广充右参将镇守辽东开原坐失机当斩  上宥其罪降二级仍于辽东听调杀贼
　　○命辽东开原备御右监丞韦朗左参将都指挥使孙璟同分守开原
　　○辰时金星昼见于巳
