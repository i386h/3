<!-- { "loadSidebar": true } -->
　　○狭西都指挥傅泰雷泽及指挥陈溥等俱以去年虏骑入寇行巡按御史核实至是御史言秦州安定会宁通渭秦安陇西宁远伏羗清水九州县俱被寇而通渭秦安尤甚通计杀掠男妇三千三百六十四人虏牛马等畜一十六万五千三百有奇焚毁屋庐四千六百二十余间食践烧毁收贮谷麦等物三十六万七千六百余束时泰泽以兵千九百八十人守备会宁溥及肃府仪卫正曹珍指挥徐昇宴彬千五百人守备安定指挥洪寿以兵三百人守备通渭百户陈海镇抚蒋彪以兵三百余人守备秦安皆不能防御失机贻患俱宜罪之事下兵部言泰等兵备寡少不能御贼情有可恕命各停俸一年
　　○巡抚淮扬右副都御史陈濂卒濂字德清浙江鄞县人由乙丑进士授南京刑部主事升员外郎转广东按察佥事专督屯粮进副使巡视海道寻升广东左布政使未几擢都察院右副都御史巡抚其地召还总督漕运兼巡抚凤阳奏留守穆盛害人事坐盛于法淮人快之丁内艰起复巡抚河南未几改巡抚北直隶适总督漕运缺吏部谓濂尝董其事复以命之寻卒赐葬祭录其子蘖为国子生濂貌端庄美髭髯心地坦夷不为崭绝之行在广东最久恂恂信实政平事妥上下安之
　　○癸未翰林院侍讲学士丘浚起复还任
　　明宪宗纯皇帝实录卷之一百二十九
　明宪宗纯皇帝实录卷之一百三十
　　成化十年闰六月甲申朔兵科右给事中章镒等劾奏太傅会昌侯孙继宗为国贵戚总司兵柄几二十年未闻展一筹以御夷狄树一勋以报国家尸位素餐怀禄固宠此其宜退一也近者太监覃勤提督营伍审核继宗私役军士千余虽朝廷置而不问岂可恬不知愧复总兵柄乎此其宜退二也食万钟之禄享八袠之寿子贵孙荣盛满已极此其宜退三也伏望  陛下解其兵柄赐之闲居则既不失始终优待贵戚之恩而继宗亦得以保全禄位矣修武伯沈煜镇守宁夏都督同知颜彪镇守宣府皆非统驭之才且乏清廉之誉虏寇内侵拥兵自卫夤缘请托得遂还京又复坐营管操坐府理事诬下罔上推奸避难原心定罪不忠之甚者也及都督同知芮成往年镇守四川与巡抚都御史汪浩专尚私忿不与协谋一有警报浩则设计追捕而成则束手无为既而交恶互奏俱逮至京浩坐酷刑谪戍成坐贪利降官故时议谓前日建功浩多于成今日抵法成轻于浩为之不平况浩竟死于边而成复得任事人情天理其可容乎伏望以沈煜颜彪芮成悉依白玉董□□良事例革其职任则幸门塞而舆论快矣得旨姑已之
　　○命灵丘王府故辅国将军成铳支过禄米免还官
　　○乙酉录故詹事府詹事兼翰林院侍读学士李泰子＜王弁＞为国子监生从其援例陈乞也
　　○丙戌监察御史聂友良奏京城内外多僧道聚集日犯奸盗等罪不可胜计乞为之禁事下礼部覆奏宜行巡城御史等官严加禁约  上曰僧道果游食为非者从实发遣其不为非者毋一概纷扰
　　○六科给事中章镒等言武靖侯赵辅自指挥使累升都指挥都督同知皆非军功初征两广骤升伯爵后征建州复升流侯其与宁晋伯刘聚之历正副千户左右都督与世袭伯爵皆以军功所致者自不侔也而辅妄引为例复得世袭宜可休矣今又奏保书办陈经得除吏目不畏国法不恤物议伏望  陛下慎重爵赏欲与世袭伯爵则革去流侯欲存流侯则勿与世袭而陈经所受职事并宜革去以杜侥幸奔竞之风十三道御史李钊等亦言昔仲叔于奚有功于卫辞邑而请繁缨孔子以为名器不可以假人曹彬下江南宋太祖厚赏之而不与使相欲其取刘继恩也古之重名器慎爵赏者类若此况流侯之子止袭指挥乃朝廷驾驭将帅观赏勋庸之大权  祖宗酌而定之使万世遵而守之辅也何人敢尔僣紊且又奏保陈经匿其前任革职之事其间必有受赇废法之情俱宜付之法曹明正其罪追寝世袭之命削去妄求之官以为人臣罔上之戒得旨陈经请托赵辅妄举罪皆宜治然事已处分俱宥之
　　○丁亥钦天监天文生杨昭奏本监监副张瑄自外官升用不习天文地里之术乞调别任以谨占验之防为幸进之戒诏曰朝廷用人凡有才能輙加升擢昭敢为此言法不可恕姑命锦衣卫杖之
　　○赐迤西镇鲁檀阿力子阿亻□＜人＞克锁鲁檀织金麒麟并绿纻丝各一从其奏乞也
　　○云南孟养曩罕岳思洪发母子遣陶孟刀板庆等来朝贡象马及金银器赐宴并衣服彩叚等物有差仍命赍敕并文锦彩叚回赐曩罕岳思洪发
　　○戊子巡抚甘肃右副都御史朱英奏上预计安边十事严赏罚以修武艺预徵发以备军饷补官长以统众心宽禁例以革避难均水利以兴屯种专委任以革奸弊申禁例以警奸贪严禁约以柔远人定名数以革占滥谨防闲以弭边患事下所司知之
　　○己丑命宁晋伯刘聚子禄袭爵岁支禄米一千石本色四百石折色六百石
　　○命故右都督王镇子源为都指挥使于锦衣卫带俸
　　○命右军带俸都督佥事王义前军带俸都督佥事吕英各于本府管事从抚宁侯朱永等荐也
　　○命狭西镇守巡抚等官督支榆林绥德二库银五千两于汉中等府买茶运送西宁茶马司令巡茶御史买马给军骑操候秋成日照价徵银还官从户部请也○辛卯太傅会昌侯孙继宗被劾辞免兵柄及府事  上批答曰继宗国之亲贤朕所倚重今恳陈老疾特允辞免兵柄仍理府事且赐之敕曰卿以戚畹之贤事我  祖宗多历年所曩因合谋成翼戴之勋遂膺简拔任军旅之重肆朕缵承大统深所倚注请老之章虽屡上而不许人之有言又何听焉兹卿年跻八十复恳乞休致朕闵劳以军旅之务宜辍五军营管操仍理府事知经筵国有大政时同会议卿其专精神近医药以副朕眷恋亲贤之意明日继宗复上章辞免府事  上不允仍免其奏事承旨
　　○壬辰遣成安伯郭鐄定襄伯郭嵩往直隶山东河南印马
　　○癸巳免在京济州神武后义勇左永清右燕山前及直隶涿州涿鹿左东胜右兴州后屯营州后屯保定中右前后十四卫直隶保定府所属高阳新安二县秋粮子粒共一万二千一百七十七石有奇马草二万三千一百三十五束以去年水灾故也
　　○夜月犯房宿
　　○甲午命府军左卫带俸都指挥同知邹宏子义代原职本卫指挥使
　　○乙未敕英国公张懋管五军营定西侯蒋琬同抚宁侯朱永管团营张懋上章辞免  上批答曰卿生长将门特兹简任不允所辞
　　○庚子命南京管操武安侯郑宏代蒋琬兼总操江兵科右给事中章镒等因言宏已掌南京后府事兼管操备今又令管操江以一人而兼三事且宏猷为弗著不可兼任宜举能者得旨郑宏管操止是协同朱仪以此就令兼管操江不必更任
　　○辛丑工部尚书王复九年任满命复任
　　○乙巳复除山东按察司佥事俞璟于广东
　　○户部言韩王薨其应袭庶长子旭桧生才三岁且府中连丧不举百需窘乏宜如襄陵王所请量给养赡命于王原禄三千石内岁给其半从之
　　○升锦衣卫正千户马俊为指挥佥事都督同知李文右通政刘文之规复哈密也俊实从行文等至甘肃遣俊及总旗王希恭回回通事指挥佥事哈林等赍敕往谕速檀阿力俾还哈密城及归王母时速檀阿力已留其妹婿牙兰守哈密而挟其王母以去俊至土鲁番城以敕开谕速檀阿力抗语不逊明日輙称有事远征率所部出城羁留俊等月余牙兰忽自哈密夜至报言朝廷遣二大臣调兵三万在甘州欲来攻讨速檀阿力乃还始以番礼宴劳俊等并舁王母至令与之语王母见左右皆番人不敢言其情但托言哈密城已残破不欲还矣至夜乃潜遣人来云幸为我恳奏  天朝多遣兵来收复哈密使后人好听我老寡妇虽死于此不足惜也明日速檀阿力遣使以番书及方物随俊等入贡复过哈密城旧土人及番人新戍者可千余土人窘甚潜从来归者五百人文等以闻于朝且言速檀阿力所部精兵不过三百马步兵不满二千与巡抚都御史朱英等议欲调官军一千出境会合赤斤罕东等卫番达并哈密都督罕慎及乜克力指挥脱脱卜花等诸部人马克期收复且乞升用俊等以为边方效力之劝事下兵部覆奏请敕文等相机从事诏可马俊等各升一级
　　○巡抚延绥都御史余子俊奏修筑边墙之数东自清水营紫城砦西至宁夏花马池营界牌止铲削山崖及筑垣掘堑定边营平地仍筑小墩其余二三里之上修筑对角敌台崖砦接连巡警险如墩台及于崖砦空内适中险处筑墙三堵横一斜二如箕状以为了空避箭及有警击贼之所及三山石涝池把都河俱添筑一堡凡事计能经久者始为之役兵四万余人不三月功成八九而榆林孤山平夷安远新兴等营堡尤为庄丽又移镇靖堡出白塔润口绝快滩河之流环镇靖堡之城阻塞要害其界石迤北直抵新修边墙内地俱已履亩起科令军民屯种计田税六万石有余凡修城堡一十二座榆林城南一截旧有北一截创修安边营及建安常乐把都河永济安边新兴石涝池三山马跑泉八堡俱创置响水镇靖二堡俱移置凡修边墙东西长一千七百七十里一百二十三步守护壕墙崖砦八百一十九座守护壕墙小墩七十八座边墩一十五座奏上令所司知之
　　○丙午  上以朝官少命鸿胪寺等官点视不至者五百三十一人患病者一百二十七人具名覆奏  上曰懒惰朝参法当究治姑悉宥之仍罚俸三月其患病者所司验实以闻
　　○升南京大理寺左寺正曹奇为狭西按察司佥事大理寺右寺副夏景为山西佥事○丁未山西都指挥使李镐充参将分守大同役占军士擅枷都指挥事多不法遣官同巡抚都御史鞫得其实坐赎徒还职
　　○肃康王妃陈氏薨妃东城兵马指挥宣之女宣德丙午册立为肃王妃至是薨讣闻赐祭葬如例
　　○戊申南京监察御史金忠初巡捕仪真等处发锦衣卫千户王兴巡捕纳赇罪法司鞫兴左右得实欲请旨执问兴遂诬奏忠俱械系赴京至是南京御史李聪等十五人以忠无罪奏请宥之不从且责聪等不知大体各停俸半年
　　明宪宗纯皇帝实录卷之一百三十
明宪宗纯皇帝实录卷之一百三十一
　　成化十年秋七月甲寅朔享  太庙
　　○遣内官祭司门之神
　　○免陕西州县正官朝觐从巡抚都御史马文升奏边报未息饥馑荐臻故也
　　○再赐掌太常寺事礼部左侍郎万祺诰命故事文武官诰命有失者不复给祺家所受诰敕为盗所焚乞再给命特与之
　　○巡抚延绥等处左副都御史余子俊奏臣母老病无人侍养而蜀道险远不能就禄乞放归终养事下吏部言子俊在延绥方以功进右都御史而延绥连岁被兵供输困极今虽稍宁尤当加意抚恤整饬边备非子俊不可不宜听其去从之
　　○免江西南昌等府秋粮八十六万四千一百七十余石九江等卫子粒二万一千七百八十余石以旱伤故也
　　○丙辰巡视江西户部左侍郎原杰奏郡邑盗息民安乞终母丧诏巡视事重不允俟秋牧毕还京
