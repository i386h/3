<!-- { "loadSidebar": true } -->
　　○命工部右侍郎胡睿提督官军修理京城
　　○庚申兵部言比因辽东守臣所报累次杀贼有功官军多所错误尝令核实其把总都指挥等官文宁等十一人以功赎罪例不升赏其都指挥使等官陈英等三十五人乞如例升赏从之
　　○命义勇后卫指挥同知靳清守备涿州等处○巡抚狭西右副都御史程宗奏虏贼从宁夏中卫深入靖虏会宁等处四散杀掠其沿边守御瞭望指挥千百户等官祝祯门启陈泰等弛备失机及分守宁夏左参将张翊镇守固原等处参将都指挥使田广守备署都指挥佥事甘泽整饬兵备按察副使王继等不能督属御寇乞治其罪事下兵部言祯等宜先作巡按御史逮问如律翊广泽继亦宜究治如事连太监覃平署都督同知白＜王已＞及宗并宜奏闻区处  上是之姑宥翊广泽继令用心杀贼
　　○巡抚延绥右副都御史杨浩奏比者虏贼拥众屡入府谷县境杀掠人畜清水营把总署都指挥佥事李杲弛备纵寇虽尝斩获贼级三颗罪重功微宜行究治事下兵部言方动调京兵讨贼用人之际宜姑令杲戴罪立功以赎从之
　　○命宁夏守臣遣兵五百护送庆怀王邃＜雝土＞之葬以王弟岐阳王邃塀奏王坟在韦州蠡山去宁夏三百里余俱系沙漠之地恐值寇警乞兵防护故也
　　○辛酉降监察御史李敬为贵州查城驿驿丞初敬自狭西巡按回京以疾未复命遣人赍奏启本投进久之疾愈随例入朝即奏劾都御史屠滽不法事奏留中不出时相传滽敬尝交恶故敬先发之而西厂及都察院前后举敬托疾不朝并酗酒无状请勘其罪诏不必勘降边远驿丞
　　○礼部奏定大同杀贼官军赏例二人共斩大首级一颗为从并阵伤千百户人银二两绢二匹旗军人银二两布二匹奋勇当先三次者指挥人银三两彩叚一表里千百户旗军如阵伤能斩大首级又被伤者倍之其二人共斩小首级一颗为首又被伤官银二两绢二匹旗军银二两布二匹为从又被伤旗军人银二两布一匹二人共斩小首级一颗为首不被伤官人银一两绢二匹旗军银一两布二匹为从不被伤官人银一两绢一匹旗军人银一两布一匹奋勇当先二次者指挥人银三两绢二匹千百户人银二两布二匹旗军人银一两布二匹一次者指挥人银二两绢一匹布一匹千百户银一两绢一匹旗军人银一两
　　○壬戌都察院右佥都御史屠滽奏臣近缘王越举荐蒙恩授臣今职今御史李敬以本院奏发其过降黜远方扬言欲陷臣于罪使臣有罪甘赐诛戮如敬诬罔亦当重加窜逐以警将来有旨敬已处治尔宜安心治事
　　○命南京工部修理  孝陵殿宇房屋九十八间
　　○癸亥遣户部尚书翁世资祭京都太仓之神
　　○遣顺天府官祭宋丞相文天祥
　　○升河间府富庄驿驿丞喻铭为鸿胪寺序班铭真人喻道纯之侄夤缘内侍故得更任也
　　○宁夏地震有声屋宇皆摇
　　○甲子开设四川忠州僧正司○户部臣奏贵州都匀等处欲征剿生苗及夭坝千黑苗请预开中云南白黑井并四川盐课共一十七万五千六百余引令贵州巡抚官定拟则例召商上粮中纳以备军饷从之
　　○工部奏修理南京棕殿例行应天府收买物料缘今见修  孝陵等处物料不下数百万虽称支纳官钱买办其实皆京民出备宜俟各处工程将完然后于各该局厂查会支用庶宽民力从之
　　○丁卯河间府知府滕佐等以御用监太监陈喜公干道其地而赈济于外不能供应为喜所奏命执赴京拟罪有差
　　○戊辰清明节遣驸马都尉周景杨伟分祭  长陵  献陵  景陵  裕陵文武衙门各分官陪祭
　　○遣驸马都尉黄镛祭  景皇帝陵寝
　　○遣内官祭  恭让章皇后陵寝○命后军都督同知冯昇督领官军一万二千人修理朝天宫既而兵部奏总兵官张懋等言在京操备官军除听调西征及修理郊坛都城等役且外卫轮班之数未到止余三万九千余人又应下场牧马军少役繁不足调遣今西北虏寇伺隙及贵州广西苗獠为患未息宜安不忘危练餋兵力为急  上曰朝天宫已择日兴工其修理天坛并城垣每处摘拨一千五百人三营三千锦衣卫拨官军力士一千人并工修理
　　○庚午夜有流星大如盏赤色有光自昴宿东北行至井宿尾迹炸散
　　○壬申朝鲜国王李娎遣陪臣鱼世谦等来献建州之捷赐宴于礼部初朝廷有事于建州也敕朝鲜出兵策应王遣其陪臣右赞成鱼有沼等率兵至满浦镇江以冰泮后期继遣左议政尹弼商节度使金峤等引兵渡江进捣贼巢斩首十六级生擒男妇十五人并获辽东被虏妇女七人及驱其牛马毁其庐舍至是乃以捷来上云
　　○镇守云南太监钱能奏成化十五年闰十月安南国遣夷兵八百余人越云南蒙自县境结营筑室称欲扼险以捕盗虽责令撤还然恐其反侧未安宜加禁制事下兵部言宜令云南守臣严兵备御徐观其所为奏闻区处从之
　　○命停浙江等处刷卷都察院奏内外诸司例应今岁差官刷卷但今灾伤处多而山西狭西又见用兵辽东边患才息宜止刷贵州两广直隶苏松等府并南北两京诸司其浙江等处及北直隶八府南直隶凤阳扬州二府乞暂停免候丰年如例而行从之
　　○癸酉免湖广武昌等府卫去年秋粮子粒米豆总七十五万二千余石以旱灾故也
　　○分守庄浪署都督同知鲁鉴奏镇守甘肃总兵官署都督佥事王玺官在其下文移往来制宜平咨今因听其节制反称呈行事体未便事下兵部言鉴官品虽高于玺然玺系主将若曰官高难于呈行宜从简便互行手本分守于镇守则曰合具手本垂脚佥名镇守于分守则曰合用手本不必佥名庶名分两得从之
　　○甲戌海西兀者前等卫野人女直都指挥都里吉等朵颜卫夷人迭革台等各来朝贡马及貂皮赐宴并衣服彩叚等物有差
　　○狭西扶风县义官王全以烧炼术游行于外所至多诓人财物及奸人妇女已而事发刑部奏近奉诏旨义官义民已给与散官及立石旌异者在外刑官多不论所犯轻重悉革去冠带追夺有孤旌劝之意自后除重罪外其余徒流以下止依所犯科罪不在除名追夺之限今全所犯情重若复令冠带玷辱名器有负恩典宜依律科罪后仍发为民仍通行天下凡义官义民犯罪情重如全者依此处治奏上从之
　　○乙亥升南京通政司右通政徐世英为左通政支从三品俸以九年任满也
　　○戒谕诸王及仪宾赴京陈情湖广镇守太监王定等奏辽府长阳王妹宁福乡君与仪宾杨纲擅出府城欲赴京奏事已令人劝阻回府近华阳王申鍷镇国将军申金□回又因小忿辄复赴京宜悉禁治仍敕各王府自后凡有应奏事情止许差人具奏下都察院以定等所言宜从仪宾赴京者许巡抚巡按并分巡官参奏从之
　　○总督漕运兼巡抚凤阳等处右副都御史张王□赞奏守备署都指挥同知王能等擅理词讼妄行参驳以致久禁囚人法宜究问仍乞通行禁约凡守备官自后所获罪犯宜转行问刑官断理照例呈详巡按御史处治命从其奏能姑宥之
　　○下朝鲜国所俘建州卫夷妇十人于浣衣局
　　○丁丑户部臣奏顺天河间保定永平等府连年灾伤其余他处米价腾贵军民缺食谨以救荒恤民事宜议拟以闻一停催徵乞将成化十五年该徵粮草子粒厨料黄蜡等项未完者并成化十六年户口食盐钞贯铜钱俱暂停止有司官吏或仍科扰害民者提问降用一宽马政乞敕兵部斟酌边事缓急暂以四户派买马停止候丰年买补如果急用乞以太仆寺见收马价银差官于产马处收买应用一薄征徭乞敕礼工二部以派买军需物料并柴夫差役各量宽减四五分其余亦候秋成送用一举赈济除顺天永平二府巡抚都御史汪霖见行赈恤外其保定河间二府宜遣在京堂上官一员前去巡视督同府县卫所正官遍历村落取勘缺食军民先尽本处预备仓粮验口赈济不足则于有粮州县移借或以长芦运司原卖救荒盐银酌量支领仍稽先年赈济官员成效长策以次举行事体重大者驰奏定夺其北直隶府州县等官久不考察其间贪酷害民者宜听巡抚并差去官员考察黜罢务使官得其人＜锍-釒＞入  上曰停徵准议宽马政薄征徭所司其斟酌以闻赈济事尔部中择官二员领敕以往考察姑已之于是命户部郎中冀绮林同往保定河间二府赈济而赐之敕曰河间保定二府连年灾伤军民缺食今特命尔督同府州县卫所掌印正官勘实赈给如预备仓粮给散不足即于长芦运司救荒盐银内支用毋令流移失所又湏使之及时耕种无牛具种子者给之以为嗣岁之计他如戢盗贼宽马限督察官吏有作弊误事者听尔责罚逮问事体重大者奏闻区处一应军需物料俱暂停止候秋成解纳此外别有长策听尔从宜处置务使军民得所地方安妥斯副委任若或处置乖方徒为劳扰罪有所归
　　○闲住云南按察司佥事张宽初从都御史项忠征剿荆襄杀戮既惨乡人御之及为佥事退黜居家有乡人发其违法诸事抚治郧阳大理寺右少卿吴道宏追捕甚急宽不胜辱使其弟宁击登闻鼓奏道宏挟讎等情事下都察院改行巡抚都御史吴诚巡按御史杨谧会官勘问于是诚等会勘宽僣用禁物强占田土刁奸友妾诸罪及道宏违制事都察院具狱以闻诏宽罪恶数多编发贵州镇远府为民道宏令御史逮问后镇守太监韦贵以地方多事请贷道宏罪从之命停其俸一月
　　○戊寅实授试监察御史刘俊王绅张淮徐节易鹗赵英孙弁崔俊姜昂为监察御史俊绅贵州道淮浙江道节福建道鹗广西道英湖广道并山西道崔俊广东道昂南京河南道
　　○巡抚辽东右佥都御史王宗彝奏定辽等卫逃亡事故及遇例释放官军所遗无名屯粮五万余石久累见在军士陪纳请除豁以苏边军之困从之
　　○赐故都督王镇妻叚氏中两淮官盐二万引先是以盐法废弛有旨禁内外官员之家不许占中至是叚氏以戚里之故据近例以两淮常股盐召商中卖为请许之○考郎兀卫都督同知撒哈良来朝贡宝物殊角并貂狐皮命加赐金织纻丝袭衣一银托里椀一余如例
　　○昏刻有流星大如盏赤色光烛地自天纪旁东南行至亢宿尾迹炸散
　　○己卯免广东广西所属府州县官明年朝觐以其地贼情未息也
　　○以朝鲜国王李娎奉敕讨建州虏寇有功遣太监郑同姜玉赍银币往赐之及其有功官军仍以敕奖谕之曰往年建贼背逆朕尝出师致讨而尔国先王瑈发兵来助用能克捷兹者贼犹稔恶不悛朕从廷议出师讨之王发兵来助始因江泮弗获与我师合势成功继而兵至乃亦抵巢攻剿得其所掠我边卫人口遣陪臣来献王之忠诚于先世可谓能继于朕命可谓无负矣今闻宁有穷已邪今遣中使赐王彩叚白金文锦西洋布其领兵官左议政尹弼商节度使金峤亦各如例有赐以旌劳勚王其钦承之
　　○怀宁侯孙辅卒辅东胜州人赠涞国公谥武毅镗之子成化七年以镗剿杀反贼功袭侯爵中军都督府贳俸至是卒讣闻辍朝赐祭营葬如例子泰嗣爵
　　○庚辰诏修阙里大成等殿及门庑房屋五百七十九间以袭封衍圣公孔弘泰奏也
