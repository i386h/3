<!-- { "loadSidebar": true } -->
　　○  皇贵妃万氏薨妃青州诸城县人父贵为县吏谪居霸州妃生宣德庚戌四岁选入掖庭侍  圣烈慈寿皇太后及笄命侍  上于青宫  上即位遂专宠皇后吴氏废实由于妃及  今皇太后王氏正位中宫每以厚德优容之妃亦机警善迎合  上意且笼络群下令觇候动静六宫希得进御成化丙戌生皇子一人  上为遣内官诣山川寺观挂袍行香以祈阴佑因封贵妃皇子未晬而薨妃亦自是不复娠育数年储嗣未兆中外以为忧言者每劝  上恩泽当溥然未敢显言妃之妒也惟给事中李森言及之而宠益甚初居昭德宫后移安喜宫进封皇贵妃服用器物穷极僣儗四方进奉奇技异物皆归之一门父兄弟侄皆授以都督都指挥千百户等官赉赐金珠宝玉无筭甲第宏侈田连州县中贵用事者一忤妃意辄遭斥逐而佞幸出外镇守内备供奉者如钱能覃勤汪直梁方韦兴辈皆假以贡献买办科歛民财倾竭府库而不恤委以行事擅作威福戕害善良弄兵构祸而无已皆由妃主之也甚至斋醮之滥费宴乐之暴殄靡有纪极  孝穆皇太后以妃之故孙居西内数年而崩至是  上郊祀回值天大雾人皆惊讶翌日庆成宴罢  上还宫忽报云妃薨逝矣  上震悼辍视朝七日谥曰恭肃端慎荣靖葬  天寿山西南凡丧礼皆从厚弘治初言者籍籍不已欲追废妃号籍其家毁其坟赖  今上仁圣卒置不究云
　　○  皇第五女薨赐祭葬号长泰公主命岁时遣祭如例
　　○壬子以上元节赐群臣假十日
　　○甲寅吏部奏黜浙江等十三布政司按察司南北直隶府州县来朝并在任官三千九百四十七员老疾左右布政使端宏戴珙阎铎左赞按察使李芳董俊等二千四百一十四员罢软无为左参政金酝等九百四十四员素行不谨按察使石渠右参议李谦等五百二十二员贪酷殃民推官钮鉴知县苏震等四十六员  上命老疾者致仕罢软不谨者冠带闲住贪酷者原籍为民宏字仲仁直隶当涂县人天顺丁丑进士授监察御史升浙江按察副使山东按察使至左布政使行事安静人不厌之珙字廷璧河南沔池县人景泰甲戌进士授监察御史历升按察副使按察使至山东左布政使外示质实疏于政理纵子为非人多疵议铎字文振陕西兴平县人景泰辛未进士历户部主事郎中擢河南参政入为顺天府府尹以京城乞食者多为科道面劾降衢州知府复起为参政至布政使铎颇有才用刑过当晚年在官日以养生为事亦善交纳虽屡为当道所誉而无实政赞字时翊江西南城县人天顺丁丑进士历吏部主事员外郎郎中升浙江左参政广东右布政使未抵任而罢性聪敏多艺能词翰颇为当时所称芳字德馨山东利津县人成化丙戌进士授监察御升江西按察司副使转按察使为人性坦率居官虽无能声亦不废事渠字汉卿直隶清河县人成化丙戌进士授刑部主事历员外郎升山东按察司佥事副使至按察使颇有才沾沾自喜终以不谨坐累俊字文英直隶南乐县人由举人擢监察御史升云南按察司副使九年秩满云南守臣奏留之时按察司无缺吏部拟仍为副使未几升按察使俊粗疏不学然居官亦能自守在云南为士民所喜云○万全卫军余武彪妻宋氏一产三男赐米钞如例
　　○宥驸马都尉樊凯罪十二日早朝凯以所领侍卫将军有入伍失序者劾奏管队百户袁祥等三人因亦自劾有旨樊凯平昔钤束不严致使失仪本当究治姑宥之祥等三人下锦衣卫治其罪
　　○戊午  英宗睿皇帝忌辰  奉先殿行祭礼遣驸马都尉黄镛祭  裕陵
　　○宥锦衣卫掌卫事都指挥使朱骥罪十六日夜骥入直有一校尉闭午门内不出骥劾奏百户王麒等四人罪有旨下王麒等狱责骥钤束不严本当究治姑宥之今后务当加慎
　　○己未天下朝觐官陛辞各赐以敕○庚申赐朝鲜国贺正旦陪臣柳子光等宴并金织衣彩叚等物有差
　　○十三道监察御史陈宽等言比者  皇上敕谕吏部会都察院严黜陟之典在外有司考察既定然京师四方之觐视台省百僚之仪刑欲端其本不可徒详于外而略于内也窃惟太子少保礼部尚书张文质户部左侍郎孙仁南京工部尚书胡拱辰巡抚两广右都御史宋旻贵州右副都御史谢昹湖广右副都御史马驯俱老懦无为工部左侍郎杜谦巡抚宣府右副都御史李岳管理河道右通政杨恭南京右通政徐九思俱奔竞无耻南京刑部尚书张瑄工部右侍郎刘俊管粮右副都御史袁恺巡抚河南右副都御史赵文博甘肃右副都御史唐瑜俱清誉无闻户部尚书李衍偏酷不合人情太仆寺少卿王禄升迁不协舆论是数人者德望不足以服群心才识不足以济庶政乞罢之以警将来六科给事中王质等亦以为言  上曰张文质孙仁胡拱辰谢曰□永马驯杜谦李岳李衍俱令致仕其余冠带闲住宋旻王禄仍留办事
　　○湖广荆州府地震
　　○辛酉以明日行  皇太子纳采问名礼遣驸马都尉周景告  太庙
　　○命南京右都御史屠滽往广东谕占城国王古来总督两广军务右都御史宋旻等奏古来在崖州坚欲入朝赴愬交趾侵虐之害且言其所还州县皆荒僻凋弊之区事下兵部覆议谓古来辞与安南国前所奏者不同命多官集议于是英国公张懋兵部左侍郎何琮等议以为两国事难遥度宜遣大臣一人往犒古来且谕之云朝廷悯尔委国远来劳于跋涉其勿入朝恐久暴露于外占据者渐有固志客处者各怀异心不如早归以安国人仍移文安南责以存亡继绝之义若果非王意宜遣使迎古来复其国以自解诏可遂命滽往
　　○壬戌行  皇太子纳采问名礼遣太傅兼太子太师保国公朱永为正使少保兼太子太傅户部尚书谨身殿大学士刘吉为副使持节行礼如仪纳采制曰  皇帝制谕鸿胪寺卿张峦朕惟经国之道必本于正家婚姻之礼必慎于择德兹  皇太子年及婚期须得贤淑以为之配今特遣使持节以礼采择问名制曰朕惟正始之道婚礼为先  皇太子之配宜选名家特遣使持节以礼问名尚俟来闻峦拜受毕于是以表授正副使曰臣峦伏承嘉命正使太傅兼太子太师保国公朱永副使少保兼太子太傅户部尚书谨身殿大学士刘吉重宣制诏问臣名族臣女臣夫妇所生先臣四川夔州府知事迪之曾孙先臣绶之孙今年十八谨具奏闻
　　○癸亥刑部尚书杜铭乞致仕  上曰卿刑名久练精力未衰宜勉副委任不允所请
　　○调应天府府丞杨守随为广西南宁府知府初守随为御史时尝论列传奉官太常寺丞李孜省改上林苑监副孜省衔之及守随来朝乃谗于  上陛辞日朝既退宣谕吏部上守随历任之由吏部言守随以御史升应天府府丞赴任中道闻母忧既而起复无缺添注管事奏入  上曰守随既系添注官可调除外任时守随已补丁忧府丞张达之缺矣
　　○降河南右布政使张谨为山西右参政山西右布政使蔡志为云南右参政山东按察使石玉为云南副使河南左参政于懋为广西右参议山东左参政刘道为四川右参议广西副使谢显为云南佥事谨等俱吏部会都察院考察不协人望故也
　　○山东沂州地震有声如雷
　　○甲子升尚宝司少卿李溥为通政司左通政仍旧办事溥自言历官曾效微劳援例乞恩故有是命
　　○乙丑赐故武靖侯赵辅追封容国公谥恭肃诰命
　　○以旱灾免直隶真定府所属州县并河间卫屯军去年麦一万三千八百六十余石绢六千二百余匹
　　○镇守狭西太监欧贤之奏虏入庄浪也已命边将戒严既而镇守甘肃太监覃礼亦来告急且欲调狭西官军备御兵部以狭西方有警兵不可撤宜令延绥策应仍令大同游击将军董昇驻清水营以为延绥声援宣府游击将军柳春驻宣府境上以为大同声援俟河开而罢有旨董昇柳春只于本处操备延绥令镇巡官严加堤备有急始调昇至是巡抚甘肃都御史唐瑜等复奏虏大众聚境外日遣轻兵掠边声言也先儿速台王阿尔端帖木儿丞相引虏三万将入寇其势甚炽宜有以御之  上命京营指挥使颜玉赴边会镇巡等官体量虏势缓急以闻且令所司选士马具粮饷以俟
　　○工部议覆南京守备太监钱能等奏南京兵仗局已造完摆朝盔甲陆续起解赴京止有明钢甲叶工费不多亦已就绪其各衙门借拨人匠宜俱放回雇工银俱宜停止从之
　　○丙寅太监韦泰传奉  圣旨升锦衣卫中所正千户王荣为指挥同知舍人王钦为正千户僧善清为僧录司左觉义
　　○命山西行都司故都指挥佥事滕瑾侄钺袭原职为本卫指挥同知
　　○丁卯升南京翰林院侍读学士徐琼为南京太常寺卿掌南京国子监事
　　○停掌太常寺事礼部侍郎丁永中等俸两月坐奏对不谨也
　　○戊辰升巡抚凤阳等处都察院左副都御史李敏为户部尚书致仕都御史余子俊兵部尚书南京吏部右侍郎王＜亻与＞户部左侍郎工部右侍郎贾俊本部左侍郎南京都察院右副都御史白昂南京兵部左侍郎通政司左通政陈政工部右侍郎右通政黄孔昭南京工部右侍郎
　　○升狭西左布政使吴槚广西左布政使孔镛云南左布政使罗明广西右布政使刘城大理寺右少卿张锦俱为都察院右副都御史槚巡抚湖广镛贵州明甘肃城河南锦宣府山西左布政使李益为南京都察院右副都御史总督南京粮储
　　○升国子监司业费訚为左春坊左谕德仍管司业事以九年任满也
　　○户部议覆巡抚大同都御史叶淇所奏天城阳和大同等卫所沿边守哨官军行粮加添之数多为滥费请裁革之以省边储命行粮添支一石者革去五斗
　　○己巳升翰林院侍讲李杰为侍读学士仍旧清黄以九年任满也
　　○以旱灾免狭西西安等八府西安左等卫所去年夏税子粒五十六万三千一百五十石有奇
　　○建州卫女直都督完者秃等建州左卫女直都督剌哈等海西顺民等卫女直都指挥牙忽奴等泰宁等卫头目那孩等各来朝贡马及貂皮赐宴并衣服彩叚等物有差
　　○镇守狭西都督同知白＜王巳＞等以去年冬虏二百余骑入合家坝遣都指挥同知廖珷等击败之珷分士马为五追至锁黄川虏还迎战官军发矢毙其一酋虏遂奔北珷先令千户陈善指挥李鉴伏兵于野鹊沟虏至火箭礧石齐发共斩首一十八级获马三十五匹刀箭器械甚众余虏号哭而去＜王巳＞与太监欧贤等以捷闻  上以贤等能调度士马追虏出境其功可嘉赐敕奖励报捷舍人赏钞一千贯
　　○庚午以明日行  皇太子纳徵告期册封礼遣驸马都尉王增告  太庙
　　○升翰林院编修杨守阯为南京翰林院侍读故事编修等官秩满无改升南京者时李孜省既构守阯从兄应天府丞守随因并及守阯云
　　○调江西左布政使侯英于广西吏部会都察院考察以英才堪治简故也
　　○靖江王府故辅国将军相纬妻舒氏故镇国中尉相＜禾资＞妻霍氏各奏夫亡乞米养赡  上命岁给舒氏食米三十石霍氏则令其庶长子辅国中尉＜矢见＞图供养
　　○以旱灾免湖广所属长沙等府州县岳州等卫所去年秋粮九十一万九千三百余石
　　大明宪宗纯皇帝实录卷之二百八十六
　大明宪宗纯皇帝实录卷之二百八十七
