<!-- { "loadSidebar": true } -->
　　○命四川行都司故都指挥同知崔昱侄英袭为羽林前卫指挥使
　　○守备凤阳太监李棠奏故吴庶人姊年八十六岁近卒于高墙内乞令所司为营葬域  上闻之恻然命礼部移文所司营葬如例
　　○辛卯召赈济狭西户部郎中冯续等六员还京
　　○礼部奏成化二十二年例该度僧道两京神乐观该度道童计五百五十六人近因山西狭西救荒预度七万人准作该度之数而两神乐观止度一百六十人数实不足临期恐难再请而僧道录司亦称在京寺观俱无田粮银无所措宜移山狭所遗空牒六千均之两京及天下名山两神乐观共增以六百五十人俱免纳银余皆分与僧道录司及凤阳大龙兴寺五台太和龙虎三茅四大山银已纳解部未纳减作五两制可银未纳者俱免之
　　○狭西守备靖虏都指挥戴珷并提督巡哨各墩千户徐暄百户李芳及守堡指挥吴铎刘鉴坐守备不谨致虏入境杀掠人畜下御史治罪例当充军都察院以具狱上有旨各降官一级珷照例纳粟赎罪还职
　　○壬辰韩王偕灊奏群牧所千户朱政曾祖信年一百八岁而终祖全一百二岁父庸八十二岁俱正千户致仕一门同享高寿古今稀有诚世之上瑞国之休徵非特朱氏一门之庆乞赐褒嘉以敦养老之礼以表气化之盛  上曰老寿之人礼所宜厚矧在一门尤不易得有司宜劳以羊酒进全阶为宣武将军赐米二石布二疋○癸巳夜西方流星如盏大青白色光烛地自天津约行丈余发光如椀大西北行至近浊尾迹炸散
　　○甲午户部奏都御史崔让建议今年宁夏例于狭西庆阳府灵州花马池等处盐池中盐其则例纳上马一匹者给六十引中马五十引内地纳银者每引一钱八分于西安等八府贸易以济边饷从之
　　○初巡按狭西监察御史朱王□赞奏固原靖虏洮岷河兰等处北通胡虏南近番夷实西北要冲之地每河冰冬合虽曰调兵防守至春复还猝难策应宜令总兵白＜王已＞专驻固原等处兵部行陕西守臣议可否巡抚都御史郑时等言王□赞所奏诚备边远虑但终南汉中距陕西千余里僻居西南万山之中流移啸聚关系匪轻亦难无备宜令＜王已＞先冬而往春尽始还兵部覆奏＜王已＞居陕西道里适均可以节制终南等处若僻守固原靖虏脱内郡有警咎将安归况屯兵既众饷馈难继不若仍旧为便  上是之命白＜王已＞如旧节制防守
　　○乙未岷府安昌王膺铺薨王顺王第二子也母妃汤氏景泰乙亥生成化丙戌册封为安昌王至是薨年三十有一讣闻辍朝一日赐祭葬如制谥曰怀僖
　　○以云南左布政使吴＜王已＞为顺天府府尹
　　○丁酉祭太岁风云雷雨岳镇海渎山川等神
　　○遣旗手卫官祭旗纛之神○监察御史赵英周洪以祭山川监礼入坛后期鸿胪寺序班举奏之俱下锦衣卫狱既而各杖之十释之
　　○夜西方流星如盏大青白色光烛地自河鼓东北行至紫微垣北尾迹炸散后七小星随之
　　○戊戌礼部请行给度僧道七万定数于天下大率僧不过五万人道二万人如道数不足即补以僧僧道录官无得纷扰两京神乐观并僧道录司及天下名山共七千八百人十三布政司共五万二千人浙江湖广江西四川山东河南山西陕西各五千贵州一千云南二千广东广西福建各三千南直隶共六千九百苏州七百应天常州松江凤阳扬州淮安各五百镇江徽州宁国庐州安庆各四百太平池州各三百广德州二百滁州徐州各一百五十和州一百北直隶共三千三百顺天真定各五百河间保定永平各四百大名顺德广平各三百五十隆庆州五十诏可
　　○乙亥监察御史王相有罪逮下刑部狱降调边任相巡盐两淮性暴急好重杖人以立威又制木为掌系短杖端用批人颊或折其齿尝导从出行有一人引避稍迟及一千户以公事见应对少误各杖其足踝击其面数十至是怒守备仪真指挥宋纲求其罪劾奏之纲遂讦奏相罪逮下刑部狱按问纲死于途相坐奏事不实罪当徒有旨相擅作威福执杖平人又挟讎妄奏有伤宪体降二级授云南南宁县县丞
　　○庚子庆王邃塀奏为郡王时每岁许买茶六百斤应用今蒙进封王爵乞岁许增买一千斤礼部以增买岁买皆非例苟缺用仍湏奏请从之○壬寅陕西岷州地震
　　○监察御史史瑛奏狱辞中误书襄邑王府为襄仪命自陈状瑛服罪有旨宥其罪执诣锦衣卫杖二十释之右都御史屠滽等大理寺掌寺事工部尚书杜铭等亦各上奏服罪皆宥之
　　○癸卯巡抚江西右佥都御史闵圭奏罢素行不谨罢软老疾官吉安府通判张通等二十六员
　　○命锦衣卫带俸指挥同知杨辂等十二员支全俸先是辂等以传奉官遇灾异陈言减半俸至是夤缘乞请复有是命
　　○甲辰增给保国公朱永岁禄五百石本色折色中半兼支从永请也
　　○乙巳命南京通政司左通政徐世英复任以亲丧服阕也
　　○赏太监陈玹两浙盐一万引
　　○命济州卫指挥使魏启专驻汝宁守备从崇王请也
　　○丙午命恭顺侯吴鉴保定侯梁任镇远侯顾溥永康侯徐锜阳武侯薛伦豊城侯李玺武安侯郑瑛应城伯孙继先怀柔伯施鉴遂安伯陈韶修武伯沈祺为正使尚宝司司丞胡恭中书舍人陈绮吏部员外郎毕亨户部郎中冀绮员外郎王问礼部员外郎杨棨兵部郎中张忱员外郎彭纲刑部郎中倪镛员外郎潘祺工部员外郎罗麟为副使持节册封唐王庶长子颍昌王弥鍗为唐世子进妃苏氏为唐世子妃庶第四子弥鈱为偃城王庶第五子弥鋿为卫辉王楚府江夏悼顺王嫡长子均鋷为江夏王沈王庶第二子诠鏋为宜山王淮王第二子见淀为清江王荆王庶第三子祐槢为虞城王庶第四子祐橙为洛安王庆王庶长子寘錖为洛交王崇王庶长子祐桓为瑞安王周府镇平荣庄王庶长子镇国将军同弥□金为镇安王进夫人刘氏为镇安王妃赵府洛川靖懿王嫡长子见渥为洛川王进夫人王氏为洛川王妃西城兵马副指挥栗俊次女为沈府西阳王妃南城兵马副指挥萧晟次女为宁府建安王妃东城兵马副指挥周昱次女为德府泰安王妃
　　○丁未掌太常寺事太子少保礼部尚书刘岌奏乞还乡展墓许之
　　○命赈济陕西余米十八万二千石俱收贮河南诸仓
　　○封满剌加国副使行人司行人左辅奏正使吏科右给事中张晟至赣州病死今海舟已具择十月内开洋若候再遣正使恐风信过期诏报既欲趁风信正使不必遣令辅即广东选七品以上能干有司官一员同往
　　○戊申南京吏部尚书陈俊奏乞休致诏曰卿年未衰老不允辞
　　○赐故革爵华阳王申鍷妻许氏岁加食米三十石
　　○以旱灾免直隶宁山卫并湖广郧阳卫前千户所夏麦一万四百五十余石
　　大明宪宗纯皇帝实录卷之二百六十九终
明宪宗纯皇帝实录卷之二百七十
　　成化二十一年九月己酉朔
　　○庚戌升大理寺右少卿杨理为左少卿左寺丞张锦右少卿光禄寺少卿杨惇本寺卿尚宝司卿张谦南京太仆寺卿户部郎中白玢南京尚宝司卿中书舍人刘称尚宝司丞
　　○命故忠义后卫带俸都指挥佥事房春子琦袭父原职为指挥使
　　○辛亥南京大理寺右寺丞屠勋以父丧去任
　　○壬子  孝恭章皇后忌辰  奉先殿行祭礼遣驸马都尉游泰祭  景陵
　　○襄王祁镛奏郢梁二王宣德正统间薨逝无嗣其寝园唯奉祠及军校等守之乞命本府长史司带领庶得以时修其祀事  上曰二府奉祠及军校皆  祖宗设立与长史无预不可从
　　○钦天监奏本监公差宜止用监官由阴阳人出身者占候官并天文生出身及传奉者不许谋求出差欲定为例允之
　　○锦衣卫千户安贤公差辞朝失仪紏仪御史俞深刘让序班望＜王已＞皆不举劾东厂官校发其事深等始请罪上命锦衣卫各杖二十释之
　　○癸丑敕户部员外郎郑炯总理宣府粮储
　　○运京仓银六万两于宣府以备军储
　　○甲寅赵府汤阴王祁＜釒芮＞薨王惠王之子母王氏宣德壬子生景泰庚午册封为汤阴王至是薨年五十有四讣闻辍朝一日赐祭葬如制谥曰庄僖○故礼部左侍郎兼翰林院学士刘定之子稑援例乞为国子监生许之
　　○都督佥事王义卒  之先应里州贺兰山人祖脱脱不花永乐时随忠义王于京师授指挥佥事食禄锦衣卫赐姓王父俺克帖木儿世其职正统间讨兀良哈有功进指挥使义代其职天顺丁丑  英庙复辟论迎驾功升都指挥使辛巳诛逆贼曹钦升佥左军都督府事寻命佐理前府至是卒讣闻赐祭葬如例子琮嗣其原职指挥使
　　○乙卯命后军都督佥事刘清子缙代父原职为金吾右卫指挥使
　　○丙辰命永顺伯薛勋都督佥事庄鉴坐果敢等营
　　○广东廉州府广西梧州府俱地震有声以后连震至十六日方止
　　○丁巳重阳节赐百官宴于午门
　　○戊午命中都留守司指挥同知聂端莅南京锦衣卫事府军卫指挥使施理注中都留守司理漕运时南京漕运都指挥佥事徐昇以病免其下共举端可代兵部言中都与南京漕运俱欲得人岂可重此轻彼恐其或有情弊命端改任南京而以理代之
　　○己未江西左布政使王克复右参议讷及知府知县等官总三十一人俱以成化二十年兑运军粮后期为漕运总兵官所劾下巡按御史逮治言罪在正月赦前有旨释之
　　○辛丑南京礼部尚书李本卒  字立之四川富顺县人正统戊辰进士改翰林院庶吉士历官检讨编修侍读预修一统志  英庙实录久之升南京太常寺少卿礼部侍郎遂升尚书至是卒赐祭葬如例本性质直不为诡异之行然慷慨尚义闻有义举则忻然倡率为之其文章平实类其为人平生不拘小节晚年在礼部颇自纵言官劾其与世浮沉然非定论云
　　○庚申太监韦泰传奉  圣旨鸿胪寺带俸主簿万爚通政司知事万焘俱升中书舍人
　　○赐周府鲁阳王同铌庶长子名曰安泳第二子名曰安滞胙城王同＜厥金＞第二子名曰安活
　　○初虏数寇偏头关分守山西参将都指挥佥事支玉等与互有胜负巡按御史周洪劾玉及都指挥郭瑄陈钟指挥千百户俞通等斩虏首一十五级得虏马九十六而官军阵亡者四十二被伤者一百五十九功少过多当逮问玉自陈与虏大小百余战褁疮洒血万死一生对敌之际而保士卒无伤虽孙吴有所不能又自陈十九年大同守将俱丧师失律独于鴈门遏绝强虏山西一带赖以无虞乞免后罪有旨令兵部议玉功过以闻兵部言玉功仅可赎过命免逮问停其俸半年
