<!-- { "loadSidebar": true } -->
　　○旗手卫军曹铭奏午门门官内使员数繁冗不严门禁惟事贪求巧立网巾煤炭名色逼取守卫军士铜钱本卫以一岁计之共为钱十一万二千八十文卫所将领顺承科歛月粮直米粜卖无余门禁关防全不整肃事下兵部请禁治之有旨守门内官俱处治矣自后官军敢有似前科歛贿送侵克者官降一级军调边卫仍通行各门守门守卫内外官军人等遵守
　　○昏刻月犯灵台上星夜又犯上将
　　○丁卯钦天监奏是夜月当食不食礼部并六科十三道劾掌监事太常寺少卿康永韶春官正李宏等推算不精请加罪诏宥永韶停宏等俸一月
　　○戊辰升翰林院侍讲焦芳为侍讲学士以九年秩满也
　　○己巳诏山东张秋镇并济宁州东昌府临清会通等税课等司商税课钞每一贯折收米一升以备赈济俟麦熟如旧从巡抚都御史盛颙请也○诏四川募人纳粟给散官从巡抚都御史孙仁请蓄积备荒也
　　○庚午置云南腾冲军民指挥使司儒学腾冲旧无儒学从指挥同知陈鉴请置止除教官一员
　　○分守万全右卫等处右参将都指挥同知高昇左监丞张刚守备右少监金广以虏寇入境失防御令戴罪杀贼
　　○夜月犯角宿
　　○辛未  景皇帝忌辰遣驸马都尉杨伟祭陵寝
　　○实授南京山西道试监察御史杨琎为监察御史
　　○代王成炼奏先以妄请封庶人子女革支禄米一年今遇恩诏乞赐复给  上命自三月始给之
　　○命故狭西都指挥佥事李隆子潮袭父原职洮州卫指挥使
　　○命故山西行都司都指挥同知徐赞子恺袭父原职朔州卫指挥使
　　○  长陵卫千户王刚奏  长陵神宫监宣德正统间原设太监等官不过二三员今增至十二员多役守陵旗军或办纳月钱或种田养马岁无休期人多逃窜乞照旧制量为去留以苏军困事下兵部尚书张鹏等请敕司礼监查例奏请有旨  祖宗陵寝所在亦须用人管理设置既定俱不更动但查各人役使旗军数目以闻
　　○壬申巡抚辽东左副都御史马文升应诏言十事一各部郎中等官及给事中御史或以言事过实或以执事失仪或以原问囚人捃摭或以原籍词讼诖误致调外任宜令巡抚官察其政绩著闻者达之吏部不次擢用以励庶职一辽东二十五卫自成化十年以来借预备苍粮一十九万五千余石俱未偿官已为徵收规画仅得五万余石按洪武间每卫遣一百户军隶山东运司煎盐以供各卫后以辽东盐贱多不往支常为典守者所私今宜移文各卫盐场以成化二十年所煎者易粮入本卫预备仓计可得粮十数万此外更为区画数年非惟可足原数尤可以为凶荒之备一各府州县当如古社仓法复正统初年之制随处置仓以时歛散令有司会计以杜侵盗一直隶山西山东狭西河南赋役烦重而畿内之民尤当优恤欲于南方各布政司取有余以补不足使天下之赋役得均畿甸之民困少苏一辽东岁用粮料九十余万石止以本地屯田所入及户部折银所籴给之岁支常少三十余万欲按河南屯田旧额究有侵匿不税者计亩税银或于各处市集之所量增商税及九江扬州淮安临清船料俱收折银或府州县有给引多处折钞收银或于江南田税除苏松常镇四府粮多外余皆量增折银分数或于前代曾有铜场之所差官铸钱或于天下户口食盐钞俱收折银通计一年亦可得银百万余两角□羊京给还辽东岁支可无缺乏一辽东旧有积蓄近因南方商人多携罗叚易米中盐以致俗尚奢侈滥费钱谷宜依狭西叚疋不许过关事例移文山海关主事讥察禁遏违者没入之则辽东一年之费亦可省银万有余两“一辽东行太仆寺成化元年尚有马一万余匹二年征东取马五千至十二年止存一千五百臣常奏取种马一千益之今本寺马不及三千比之十二年数止增四百余匹又报亡失马二千五百余匹盗卖之弊已著今宜听巡抚官按季查究如有亡失即令追补
　　○一今镇守太监总兵及分守内臣等官多占役军士有二三百名者宜定与军伴名数数外占役者依例五名以上降级有差一宜令各边总兵等官操练军马振扬威武毋事虚文一内府及光禄寺所用柴炭旧皆北直隶山东山西等处采办近又派及狭西河南有一州县出柴夫银千余两者各处人夫岁用柴价银不下数十万两加以擡柴等夫用银尤多宜令湖广有司佥夫于沿江山林采办令递运所马船及商舟带至扬州转发官民诸船顺带至京奏至命所司议行之
　　○山东泰安州地震
　　○夜顺天府遵化县地再震有声如雷
　　○阳曲王钟鍑夫人邓氏与道士张德山通事露自缢德山坐斩  上以钟鍑闺门不肃有玷宗室致书晋王令面责之
　　○降四川都指挥同知尧彧千户唐卿百户金裕各二级彧等以守备不设累被番人犯境虏掠事觉下巡按御史鞫问都察院坐以充军命宥而降之
　　○癸酉擢进士邵諴李濙方向王琳为南京给事中諴吏科濙向俱户科琳刑科
　　○山西平阳府地震声如风
　　○夜月犯心宿○乙亥顺天府管河治中陈翼建言二事其一真定府抽分厂木植原有人匠免其上班存留运送张家湾石厂交收磁州烧造器皿亦有雇直给付大户运送工部交纳近来管厂内臣乃役及沿河人夫递驿车辆不知前项存留人匠何处用使原领雇直何处支销其二言顺天府河道自通州至天津三百五十余里管领夫役虽各分于有司卫所然俱统于工部委官事体归一近年本府又添该管河通判一员管辖民夫兵部又添委千户一员管辖军夫人夫虽可分管地方实难分工及炤通州以上庆丰等八闸五十余里内止是每岁六七月间拽送南京马快等船带来竹木今以主事一员管理诚为事少官闲宜以通州至天津三百余里河道尽付管闸主事管理而取回添设通判等官下工部议运送磁州器皿已有节次奏行事例其抽分木植宜如所言行令真定顺德大名广平四府将原有班匠运送不许扰害沿河递驿人夫其言取回管河官员先因军民杂处不能统一乃各设官况庆丰等闸密迩京畿竹木所经亦须专理所言窒碍难行宜令照旧为是俱从之
　　○丁丑以狭西去岁旱灾免夏税六十四万四千六百余石
　　○己卯召大同备冬都督杨玉马俊领军还京以边情稍缓故也
　　○庚辰巡抚宣府右副都御史李岳等奏连岁兵荒军民因极今东作方兴恐言者仍以修边为事未免动众妨农乞暂停止以待丰年事下兵部尚书张鹏等以为差官修边已有成命请自  圣裁有旨边务不止此仍令余子俊至彼酌量处之
　　○辛巳巡抚山西右副都御史叶淇等奏垣曲等县地方灾伤人民饥甚遂致啸聚为寇今分遣布按二司等官招抚擒捕除捕获首恶祁鉴等六十余名问理外招抚饥民共一千五百八十余名其有未听抚者仍行各官招抚奏至  上命加意抚之
　　○诏各边将士操练军马从巡抚辽东左副都御史马文升奏也
　　○都督同知陈逵卒逵应天府六合县人初荫授忠义左卫指挥同知景泰初被荐升都指挥佥事镇守通州等处督捕盗贼赂结中贵累进都督同知寻改命守备倒马关通州军人保留之至是卒赙敛葬祭如例逵为人况鸷有谋正统初有诏五品堂上官举将才学士李时勉荐之时出入其门下闻所未闻故莅军行事多有可取其督捕盗贼用刑虽过于惨刻然强横敛迹居民按堵后之继者多不如之其最可称者天顺初于谦被诬遭极刑是时群凶气焰可畏乃独收谦尸以敛葬君子多其义云
　　明宪宗纯皇帝实录卷之二百六十二终
明宪宗纯皇帝实录卷之二百六十三
　　成化二十一年三月壬午朔泰安州地再震声如雷泰山动摇后四日复微震
　　○甲申四川朵甘宣慰使司三呆劄叭并新招抚五蜡等寨生番头目三竹等各来朝贡珊瑚氆氇等方物赐宴并衣服彩叚等物有差
　　○免万全都司所属卫所子粒细粮七万一千石有奇以去岁旱并霜雹灾伤也
　　○丁亥庆王邃塀以母妃老疾乞赐药品命给与之
　　○戊子大名府大风霾自辰至申红黄满空俄晦黑如夜已而大风雨沙至十六日方止
