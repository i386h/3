<!-- { "loadSidebar": true } -->
　　○癸巳命太保会昌侯孙继宗为正使少保吏部尚书兼华盖殿大学士李贤为副使持节行纳采问名礼制曰兹奉  圣母慈懿皇太后  皇太后命选中军都督府都督同知吴俊女为皇后命卿等持节行纳采问名礼制御中军都督府都督同知吴俊曰朕承天序钦召鸿图经国之道正家为本夫妇之伦乾坤之义实以相  宗祀之敬协奉养之诚所资维重今遣使持节以礼采择故谕又谕之曰朕惟夫妇之道大伦之本正位乎内必咨名家特遣使持节以礼问名尚伫来闻钦哉故谕于是中军都督府都督同知吴俊奏曰臣俊伏承嘉命正使太保会昌侯孙继宗等重宣制诏问臣名族臣名族臣女臣夫妇所生先臣赠昭勇将军羽林卫指挥使贰之曾孙先臣昭勇将军羽林前卫指挥使旺之孙臣女今年十七谨具以闻
　　○乙未给哈密大小麦种子一百石时哈密中顺王毋累奏为癿加思兰所侵禾苗无种乞赐赈济故给之
　　○丙申赏官舍李让等十四人银币有差以其尝往癿加思兰公干也
　　○丁酉礼部尚书姚夔等进经筵仪注先是言者奏请开经筵  上命少保吏部尚书兼华盖殿大学士李贤等会议推举讲读官以闻且赐敕谕勉励之曰朕恭膺  天命继承  祖宗鸿业君临亿兆负荷良艰永惟自古圣帝明王未有不资学问而能致天下于太平者朕鉴于兹将以八月初二日御经筵命尔太保会昌侯孙继宗与少保吏部尚书兼华盖殿大学士李贤知经筵事吏部左待郎兼翰林院学士陈文吏部右待郎兼翰林院学士彭时同知经筵事太常寺少卿兼翰林院学士刘定之詹事府少詹事兼国子监祭酒司马恂大理寺左少卿孔公恂翰林院学士柯潜万安侍讲学士李泰太常寺少卿兼翰林院侍读孙贤刘珝牛纶左春坊左庶子兼翰林院侍讲王＜亻与＞徐溥兼经筵官贤文时安泰贤珝纶日待讲读翰林等衙门儒臣分直侍讲夫帝王之道具载经书茍非讲明何以措诸行事况朕临御之初先务莫急于此卿等宜端心竭诚相与讲论务精其极毋隐而弗彰毋曲以徇好庶几会而通之理足以溉朕心举而措之泽足以被天下如此朕斯无负  上天之命  祖宗之托而卿等亦无负于朕之所望矣钦哉又以太子太保吏部尚书王翱太子少保兵部尚书马昂户部尚书张睿礼部尚书姚夔刑部尚书陆瑜工部尚书白圭都察院右都御史李宾通政司通政使张文质大理寺卿王概侍班翰林院修撰王献刘宣黎淳编修李本尹直讲书修撰曹恩童缘王一夔编修江朝宗丘浚杨守陈彭华陈秉中展书太仆寺卿余谦礼部郎中吴谦员外郎林章陈纲谢宇何暹中书舍人温良凌晖书讲章并起止至是礼部进仪注一会讲礼仪每月初二十二二十二日会讲前期一日于文华殿内设御座又设御案于其东稍北设讲案于东稍南至期司礼监官先陈经书各一册于御案上讲案同皆书东经西是日早朝后常服御文华殿升御座将军侍卫殿外如仪鸿胪寺官引知经筵及侍班讲读执事侍仪等官于丹陛上行五拜三叩头礼毕以次上殿依品级东西序立侍仪御史给事中各二员于殿内南分东西向北立序班二员举御案于御座前二员举讲案置御座南正中鸿胪寺官赞进讲讲官二员出讲案前稍南北向并立鸿胪寺官赞鞫躬拜叩头兴平身翰林院执事官一员诣御案前跪展书毕起退立于讲案之东讲官一员进讲案前讲四书毕讲官少退立执事官于案前跪掩四书毕退就班执事官一员又诣御案前跪展掩跪展掩经书如前仪毕退就班鸿胪寺官赞讲官鞠躬拜叩头兴平身退就班序班四员举御案及讲案俱置殿东原所鸿胪寺官赞礼毕  上还宫一每日进讲常仪于月讲外别敕大学士李贤学士陈文彭时率学士万安李泰侍读孙贤刘珝牛纶每日侍班进讲不用侍卫侍仪执事等官侍班讲读官入见行叩头礼东西分立先讲四书次讲经或史书不进讲章惟依文直说直解必须义理明白易晓句读字音正当讲读毕侍书官侍书各官叩头退
　　○辛丑给驸马都尉焦敬禄米一千石米麦中半兼之
　　○以剿平蛮贼功赏在京及两广等处官军钞币布绢有差
　　○壬寅  裕陵成其制金井宝山城池一座照壁一座明楼花门楼各一座俱三间香殿一座五间云龙五彩贴金朱红油石碑一祭台石一烧纸炉二神厨正房五左右厢房六宰牲亭一墙门一奉祀房三门房三神路五百三十八丈七尺神公监前堂五间穿堂三间后堂五间左右厢房四座二十间周围歇房并厨房八十六门楼一门房一大小墙门二十五小房八井一神马房马房二十歇房九马桩三十二大小墙门六白石桥三甎石桥二周围包砌河岸沟渠三百八十八丈二尺栽培松树二千六百八十四株经始于是年二月二十九日至是成
　　○癸卯夜东方有流星大如盏其色赤尾烛光地自室宿南行至羽林军又有流星起自南方亦如盏大青白色有光南行天中
　　○甲辰礼部以  上嗣登宝位请置卤簿大驾从之
　　○晋王钟铉保升承奉副张泰等二十员为承奉副正等官皆预定其职以闻  上不允仍以书戒王曰得奏欲以承奉副等官张泰等二十员升授承奉正等职既以定拟职名复何奏请且升除王府内官出自朝廷若遇员缺只宜具实并开相应者奏知以凭升补王乃擅自定职泛滥升除是何理也此必下人拨置今皆不准亦不究问特书戒王王宜自省今后行事当遵  宗祖法度毋得任情妄为庶可保全令名王其戒之慎之
　　○乙巳以抚宁伯朱永总管神机营军马升都督佥事赵辅为都督同知理军务
　　○丙午赐辽王嫡第四孙名曰恩钾沅陵王豪塶长子名曰恩铈次子曰恩金□乍韩王徵钋第三子名曰偕灊四子曰偕＜氵横＞五子曰偕＜氵旋-方＞六子曰偕滦代府昌化王仕墰次子名曰成镌第五子曰成镊灵丘王仕＜土臱＞长子名曰成鈠次子曰成金□亶荆府都昌王祁鉴第二子名曰见潭楚府镇国将军季墋第二子名曰均钵三子名曰均金□事镇国将军季埒长子名曰均金□卒辅国将军均鋀次子名曰荣瀍庆府镇国将军邃墁第三子名曰寘钨
　　○故崇信伯费钊庶男溥欲夺嫡承袭讼不已钊先取刘氏继甯氏以罪出乃娶朱氏生子淮尚幼溥执言朱氏与己母俱妾而己长当袭久不决法司奏欲重罪妄争者  上以朱既受封则淮为嫡命之袭爵而亦不罪溥
　　○丁未礼部言恭上  慈懿皇太后  皇太后徽号礼成各王府及天下五品以上衙门凡遇  圣旦及冬至正旦节俱合进表庆贺乞令翰林院撰定表式颁行俾遵依誊进从之
　　○礼部奏赐官军人等银钞绢布总数文武衙门官旗军匠人等银一百七万七千九百五十四两五钱摆队官军银四万四千九百五十八两吏部等衙门官吏监生人等钞一十六万七千二百八十锭绢四千六百九十三疋绵布三万九千五百三十匹
　　○沈府广宗王幼土□术薨王康王之第七子母妃韩氏正统己未生景泰甲戌册封至是薨年二十七讣闻辍朝一日赐谥曰怀靖赐祭葬如例
　　○戊申赐正一嗣教真人张元吉诰命改封体玄悟法渊默静虚阐道弘化妙应大真人加封其母高氏为慈和端惠贞淑太玄君初元吉封冲虚守素绍祖崇法安恬乐静玄同大真人母加封太玄君俱赐诰命至是元吉乞加母封号为六字改太玄君为太夫人并增已封号事下吏部吏部言故事无改封太夫人之例奏上凡元吉所请皆从之独太玄君如故○巡抚宣府右副都御史李秉奏顺圣川所牧马已取回其粮刍宜量留所在支用请运其余赴宣府收贮原仓官吏送部别用从之
　　○辛亥  慈懿皇太后圣旦  上率亲王上寿免命妇朝贺赐百官宴于午门
　　大明宪宗纯皇帝实录卷之六终
大明宪宗纯皇帝实录卷之七
　　天顺八年秋七月壬子朔享  太庙奉  英宗睿皇帝神主诣庙享祀
　　○遣内官祭司户之神遣太常寺乐舞生赍香祝付所在有司祭历代帝王及先师孔子陵墓故事三年一祭于八月内行礼故先期遣之
　　○癸丑给靖江王府故奉国将军佐常宫眷食米岁二百石
　　○命故锦衣卫带俸都指挥佥事阿木儿火者子哈赤袭父原职指挥使南京锦衣卫指挥佥事乃头木子喜儿袭父职俱仍带俸
　　○甲寅复辽府仪宾魏王等官先是玉等以不谨罢职至是辽王贵＜火受＞援诏赦为其恳请复之○乙卯  仁孝文皇后忌辰  奉先殿行祭礼遣驸马都尉焦敬祭  长陵
　　○命福建都指挥佥事赵钢子仪代父原职福建福州左卫指挥使
　　○安南国宁远州头目剌孟剌羡率黑脚白夷寇掠云南临安府罗梅等村知府周瑛匿事不报既而安南以男妇阿寨等八十余人来归瑛复掩过邀功总兵官都督同知沐瓒等以闻都察院请行巡按御史逮问从之宁远州本中国地国初属云南布政司宣德初黎利叛朝廷予之故地乃并宁远州及广西太平府之禄州为所占当时有司失于检察今遂陷于夷
　　○丙辰巡抚甘肃右佥都御史吴琛奏黜老疾庸懦官陕西行都司经历刘洪等十三员
　　○命广东都指挥佥事孙旺子铭代父原职广州左卫指挥使
　　○录两广阵亡将士功指挥等官范敏等十五员袭其职者各升级○湖广施州卫忠峒等安抚司峒长人等田文真等来朝贡马赐彩叚钞锭有差
　　○戊午命怀宁侯孙镗充正使太子少保吏部尚书王翱兵部尚书马昂充副使持节行纳吉纳徵告期礼其纳吉制曰  皇帝制谕中军都督府都督同知吴俊大婚之卜龟筮卿士协从敬循礼典遣使持节告吉钦哉故谕其纳徵制曰  皇帝制谕中军都督府都督同知吴俊卿女有贞静之德称母仪之选宜共承  天地宗庙特遣使持节以礼纳徵钦哉故谕其告期制曰  皇帝制谕中军都督府都督同知吴俊岁令月良吉日壬申大婚惟宜特遣使持节以礼告期钦哉故谕
　　○山东布按二司奏阙里大成庙御制碑楼奎文阁四角楼并周围墙垣岁久不葺先以奏行修理奉诏停止虚弃前功请毕其役会衍圣公孔弘绪亦以为言从之○己未命彰武伯杨信子孙世袭初信以功授奉天翊卫宣力武臣特进荣禄大夫柱国彰武伯食禄一千石给诰券免一死但未明言流与世袭至是自陈封伯之后又击贼首努木赤于黄河岸擒之败鬼力赤平章等于半陂墩获驼马牛羊二万余斩平章阿孙帖木儿于金鸡峪又追杀伯颜哈等于响海子皆有功乞世袭伯爵兵部核实以闻故有是命
　　○庚申甘肃总兵官定襄伯郭登奏边军倒死马匹陪补艰窘甚至鬻妻卖子乞敕楚庆肃三王府借马各千匹边官酬其直从之
　　○命故通州卫带俸都指挥佥事王贵子尔□土袭父原职本卫指挥使广西都指挥佥事刘清子政袭父原职桂林中卫指挥使
　　○辛酉南京礼部右侍郎章纶言钦奉英宗睿皇帝遗诏嗣若继承为重百日外有司请行婚礼臣惟先帝天地父母之心于命固不可违但山陵尚新元朔未改而于心有所不忍况  皇上君临天下之初以孝治天下以道率臣民三纲五常实原于此伏望谕臣下俟来春议行于为宜于心为安＜锍-釒＞上人多善纶言然大婚业已行之不能止矣
　　○壬戌申严边将侵渔军士之禁用给事中孙敬言也
