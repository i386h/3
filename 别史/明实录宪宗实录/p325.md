<!-- { "loadSidebar": true } -->
　　○甲寅以明日十月朝遣驸马都尉杨伟游泰分祭  长陵  献陵  景陵  裕陵
　　○遣驸马都尉黄镛祭  景皇帝陵寝
　　○遣内官祭  恭让章皇后陵寝
　　大明宪宗纯皇帝实录卷之二百五十六
大明宪宗纯皇帝实录卷之二百五十七
　　成化二十年冬十月乙卯朔享  太庙
　　○遣内官祭司井之神
　　○丙辰太监覃昌传奉  圣旨授医士张有庆许英吴煜邹智陈瑛俱太医院御医御药房办事
　　○巡抚山西右佥都御史叶淇奏山西岁歉民饥而平阳尤甚其廪增生员有愿纳粟人监者令巡按并提学官考中仍定则例令于本处输纳为便礼部覆奏平阳一府有限乞令山西各府并天下生员随亲仕宦及游学山西者俱许纳粟如狭西则例以五百名为率奏上制可既而淇复奏人数少所得粟不足赈饥命仍以五百名益之
　　○给空名度牒一万纸分送山西巡抚都御史叶淇狭西巡抚都御史郑时募愿为僧道者令诣被灾处输粟十石以助赈济给度之
　　○命大宁指挥佥事何荣领属卫并直隶河间真定等卫秋班官军操备
　　○潼关卫奏境内旱甚野无青草旗军饥死逃移者众本卫戍兵应偿马者宜暂停免而逃移者亦宜示以期限令自归复役贷其本罪事下兵部议移文本卫及通行狭西山西河南守臣令榜谕逃卒两月内赴卫自归如期行戍有不首者治之报可
　　○命羽林前卫带俸都指挥同知刘山子玉代父原职为指挥使
　　○南京工部尚书胡拱辰奏本部四司分督江西湖广福建三布政司工匠每四年一季赴部应役近勘合底册为火所焚无由稽考奸顽之徒因而避役请敕工部移文清军御史令有司清理凡失班者皆系送赴工仍造籍册送部为便从之
　　○取各布政司内府逃匠一千三百四十七人从工部奏请也
　　○丁巳赐故南京刑部尚书周瑄赠太子少保谥庄懿诰命
　　○刑部员外郎林俊以言事降云南姚州判官俊言太监梁方招权黩货贡献淫巧引用妖僧继晓以左道惑  上建永昌寺倾竭府库贻毒生灵请诛二人以谢天下命下锦衣卫狱狱具  上曰俊不守本职分外泛言杖之三十降边方州判时欲建寺西市逼买居民数十家工役甚钜而二人势方炽无敢言者俊上此章闻者壮之
　　○停总理河道通政司右通政杨恭俸三月以漕河浅涩运船多过期不至为户部所参奏也
　　○降分守开原右参将都指挥使周俊为都指挥同知分守如故辽东都指挥佥事李洪吴琮为指挥使辽海卫指挥同知沈英为指挥佥事三万卫指挥佥事周铨为正千户辽海卫副千户朱鼎为百户俱坐守备失机故也
　　○戊午晋府河东王钟鏸薨王宪王之子也母邵氏宣德乙卯生正统己巳册封为河东王至是薨年五十讣闻辍朝一日赐祭葬如制谥曰昭靖
　　○巡抚山西右佥都御史叶淇奏今山西狭西河南岁歉民饥各王府有王妃薨逝俱乞免差内官令本府承奉代之诏可丰年仍旧例
　　○命羽林前卫指挥同知魏文子景金吾右卫指挥使张祥子振代职故金吾左卫指挥使张琮弟＜王已＞指挥佥事颜忠弟恕金吾右卫指挥同知李通弟达羽林前卫指挥同知王玺弟昇燕山卫指挥佥事王文熹弟宣袭职
　　○己未赐征南将军黔国公沐琮加授太子太傅诰命
　　○升江西按察司副使李芳为按察使
　　○调监察御史周蕃为湖广湘阴县知县刘王□赞山西襄垣县知县先是蕃王□赞早朝侍班鸿胪寺序班引见外任官所引者失仪而蕃等乃误紏引之者俱下锦衣卫狱狱上命杖之调外任
　　○巡抚保定等府兼提督紫荆等关右副都御史佀钟奏浮图谷实要害之所宜以保定中左前后四卫秋班次等步军各摘百人分番往戍为便奏请从之
　　○巡按广西监察御史荆茂覆勘太监顾恒右都御史朱英平乡伯陈政等剿杀廉州等府猺獞功凡擒斩二千七百八十有奇夺回被虏男妇四百四十六人因奏谓此功已踰三年官军人等存亡不齐其间妄冒诸弊皆莫能验升赏之典未可概施事下兵部议上赏格惟阵亡官军人等三十九人升秩一级余官军自擒斩六人以下者凡一千二百有八人皆给赏赉又官军二千七百九十有五人以功薄人多不论恒等亦以近尝进禄已之○宥行人司左寺副张瑾死谪戍广西边卫瑾以使占城国擅封提婆苔论斩五上奏辩至是审录宥其死谪戍之
　　○庚申太监覃昌传奉  圣旨授儒士钟宏孙王□赞为工部司务王栻等四人俱鸿胪寺序班军人赵秀锦衣卫所镇抚儒士陈福与冠带中书科食粮左至灵陈崇仁左演法道士张通信史宗信左玄义宗师法信僧录司右觉义僧信理左觉义
　　○录故太常寺少卿黄养正孙文理为国子监生从养正子荣祖援例陈乞也
　　○辛酉狭西西安府地震
　　○壬戌设四海冶守御千户所隶永宁卫从总督军务户部尚书余子俊等议也
　　○癸亥追封河中王奇溶宫人陈氏为夫人仍赐祭以晋王奏王薨陈自经以殉故也
　　○甲子朝鲜国王李娎遣陪臣韩致亨等奉表贡马及方物来朝贺  万寿圣节
　　○礼部右侍郎丘浚子敦通政司何琮子钢内阁书办太常寺卿林章子应祥俱乞为国子监生允之
　　○复赐宽河卫故千户王忠及妻岳氏祭永乐中忠以千户从征死于阵妻岳氏守节其子都督佥事信乞恩已得赐祭至是复请命所司立祠以春秋祀之礼部以忠止是阵亡不当庙食  上命再赐与一祭
　　○给宛平大兴二县养济院贫民布五千五百匹有奇
　　○甘州守臣言哈密都督罕慎欲遣朝使往土鲁番索金印并王孙女夷情狡诈未必见还且瓦剌诸酋屯牧哈密旁地使臣经彼恐为所执皆不可不虑宜谕来使令罕慎自遣人索之事下兵部覆奏诏可
　　○降备御开原等处辽东都指挥佥事陈受指挥千百户严灏等七员各一级先是虏再入开原境内掠官军九人以去受等不能御为巡按御史所劾并及分守右参将都指挥使周俊右少监蓝莹游击将军都指挥同知罗雄  上宥俊莹雄令戴罪杀贼而命逮治受等至是皆降之○丙寅云南守臣奏老挝八百各具缅书称交阯已还兵本国但恐诇报夷情者得之传闻翻译夷文者成于傅会难以为据宜令缘边有司一体防守事下兵部请如其议且言八百老挝去云南甚远万一交人佯遁乘隙复来则二境必先受害宜仍行守臣下令诸夷各饬兵备兼督内地加谨防御而临安府卫尤宜约束我民使不得出境以启边衅讥察彼民使不得入境以来轻侮从之
　　○戊辰  皇太后圣旦  上率皇太子上寿命妇朝贺赐百官宴于午门
　　○命户部尚书殷谦掌部事仍旧总督仓场
　　○己巳太监覃昌传奉  圣旨升百户冯宇沈达为副千户文思院副使张旺叚抚俚钱曰□永为百户小旗贵宗浩匠人钱通朱名董亮号保谭浦为所镇抚俱锦衣卫匠人金宁崔端魏鉴李政张礼熊能张兴李福贾盛孟善阮安孙礼何全为文思院副使冠带儒士孙聪为礼部司务于中书科办事道士方绍端阎得昱崔永宣为右玄义住持僧定保为右觉义色长樊安为右司乐
　　○运太仓银十万两通州仓米五万石赴大同以给边储
　　○以云南南甸县径隶武定军民府县附府郭乃外隶和曲州县民以为不便巡抚右副都御史程宗为之奏请故也
　　○庚午命锦衣卫带俸都指挥佥事李昺子应祺代为指挥使昺世为银工于御用监供事祖效良历升指挥同知有宠子  宣庙父荣升指挥使昺升副千户皆出自内批及荣老昺应代指挥使兵部格以例未几特许之既而又以内批特升都指挥佥事至是乞老遂有是命
　　○辛未命宁夏甘肃榆林镇守等官加意抚安流民以巡抚狭西都御史郑时言流民万余俱往彼处采取草实野菜为生恐其啸聚为非也
　　○复云南嵩明州旧治先是罢所属杨林县迁州治居之至是以所司奏民情安土不便命复其旧
　　○总督大同宣府军务户部尚书余子俊等言虏酋小王子今已远遁调发兵马所费不赀且米价踊贵其京营参将杨玉及游击将军马俊所部精强宜各留骑兵一千五百于大同备冬而所余骑步兵三千及都督白全李俊王义白瑜等兵俱回京明春有警仍令白全领兵往代杨玉李俊代马俊延绥参将郭镛都指挥李杲刘清所获军马各以时罢遣又分守万全怀来等处右参将孙素宋澄俱老不任事宜择人代之又顺圣川等处山川空旷田土沃饶兼有盐利游民无算旧用正军三千三百九十余人屯种公田给以种食得不偿费顷己选壮丁易之数满千人宜添设参将一员给太仆寺寄养马四千匹就以罢遣京军之甲胄弓矢给其用更乞命都察院榜谕大同宣府偏头关等处守臣尽心防虏凡游民潜至境内交通外夷扇惑军民盗耕田地强据盐场者觉谪戍广西边卫遇赦不原又行户部检核正军旧屯田地即令编户代耕如例徵税而盐场亦勘处灶籍令之煎煮量取其税其或所司故纵俱以枉法论罪武职亦调发外卫如此庶边储可省奸冗可销  上悉是之报曰官军留遣者已敕令处分矣刘清李曰□永所领兵马各罢遣之
　　○命山东莱州卫带俸百户牛绶还锦衣卫绶南京太监玉之侄以玉罪被调至是乞还许之
　　○江西武宁奉新二县盗起守臣以闻事下兵部言分巡副使过璘及巡捕照磨龚相守备千户葛能等宜令停俸跟捕仍请移文守臣亟令于布政司委官分守于都司委官督捕约两月不获一体停俸又湖广浏阳平江等县与南昌诸府接境劫盗往往由此往来亦宜行彼处守臣令督属禁捕  上可其奏命各官姑免停俸限以三月必获乃已
　　○壬申  诚孝昭皇后忌辰  奉先殿行祭礼遣驸马都尉周景祭  献陵
　　○调后军都督府经历张黻为云南师宗州知州黻以员外郎林俊言事下狱上＜锍-釒＞言今三边未靖四方灾旱军民愁苦万状凡有禄位者惟恐  陛下不得尽闻时事不能尽言耳使言之而反得罪则远近相传以言为讳岂朝廷之福哉乞察俊愚直恕其僣越使士气益张谠论无隐诏责其回护并逮于狱法司拟赎杖还职命杖之三十调外任吏部拟山西石州再命调远方故改师宗
　　○赐广西故左布政使沈敬祭录其子镛为国子监生先是田州夷相讎杀敬犯瘴疠往剿之因得疾卒至是其子锜援例以请  上以敬既有功又其死有可悯者许之
　　○虏入宣府新开口等堡执逻卒以去守臣以闻命治把总指挥使等官倪镇等罪分守右参将孙素左监丞张刚守备都指挥佥事张俊约束不严皆宥之○宥都察院右都御史朱英左副都御史屠滽罪时本院枷项囚人脱逃有旨命英等回奏至是服罪俱宥之而戒其后务加谨钤束
　　○癸酉罢云南元江等府磨迺于浮明光教化密只等处银坑以所司奏其地远矿微故也
　　○乙亥升户部右侍郎李衍为本部左侍郎巡抚宣府左佥都御史秦纮右侍郎巡抚甘肃左佥都御史侯王□赞兵部右侍郎狭西左布政使鲁能山西右布政使李岳俱右副都御史能代瓒岳代纮
　　○太监覃昌传奉  圣旨画工杨鉴等二十八人于锦衣五所食粮月一石送御用监供事
　　○命山西等处都指挥同知高昇盛忠都指挥佥事杨彪俱充右参将昇分守万全右卫等处忠分守永宁怀来等处彪分守顺圣川等处
