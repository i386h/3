<!-- { "loadSidebar": true } -->
　　○升刑部署员外郎赵弘南京刑科给事中俞俊大理寺署左寺副聂蒙昌为按察司佥事弘山西俊广东蒙昌贵州
　　○升狭西朝邑县知县郭良为光禄寺寺丞
　　○丙申旌异湖广岳州府知府吴节福建延平府知府盛颙浙江金华府知府李嗣江西瑞州府知府史宗礼山西平阳府知府胡睿通判李杲直隶永平府知府王玺宿州知州刘槃山东历城县知县沈瑀河南商水县知县罗楫直隶广平县知县何琮灵寿县知县冀贵饶阳县知县张干盐山县知县武震满城县知县刘翥新河县知县萧智安平县知县王瑾景州判官王佐山西潞城县知县杜彪十九员俱给诰敕从各处巡抚都御史及巡按御史覆请也
　　○命故河南署都指挥同知林深子洪广袭父原职宣武卫指挥佥事
　　大明宪宗纯皇帝实录卷之一百一
　大明宪宗纯皇帝实录卷之一百二
　　成化八年三月丁酉朔实授行人柳淳樊莹熊绣黄钟知县刘必贤毛鸃为监察御史知县吴贞推官章颙及试御史徐完为南京监察御史
　　○抚宁侯朱永奏延绥前后杀贼官军有当先者有被伤者有当先又被伤者有赍执旗牌督阵者有把总领军者所司论功止于给赏致人角□央望又通事都指挥佥事詹昇署指挥使杨铭主簿马玉谙晓夷字所镇抚王英署丞徐亮俱效勇军中宜如例升之谙晓兵法吏目文会占候天文生朱广杨昭从征书办掾史姚崇典吏方胄刘芳俱宜量升听用而右府带俸都事胡涌亦累督战宜升为本府经历章上  上命兵部检核功册以闻尚书白圭言永等二年之间擒贼十一名斩首二百五十七级阵亡官军六百六十四人论功升者已一千六百三十有奇赏者已一万六千七百有奇其数非少今永所欲升者又三千一百二十人并都指挥詹昇等五人业已给赏难以改拟但其中把总都指挥同知田广指挥同知马能署指挥同知矫端及都事胡涌俱未升用广能宜升署职一级端与实授涌则移吏部升之余皆无例  上是之
　　○命都督佥事刘能高俊都指挥佥事袁纲等于耀武等营把总管操
　　○戊戌总督军务右都御史王越言延绥罢遣戍卒近以兵部请遣官来议方略仍令留驻朔州孤山诸处第今虏退日久边境稍宁且士卒衣装尽坏马死过半请如前罢遣休息令治装听调臣与所遣官俱暂还京面议边事已乃命官同臣往征期在今冬驱虏渡河以毕其功  上曰边境既稍宁其即移文谕越令与叶盛会议毕乃还余如议
　　○庚子山东临清县至德州昼晦有黑气自西北来移时方散
　　○监察御史叶廷荣奏乞养病许之
　　○申处置荆襄流民之令从总督军务右都御史项忠言以流民先多遣归原籍复业者宜令所在巡抚等官照例抚恤优免粮差未复业者仍招抚复业罔俾失所以贻后患
　　○壬寅悼恭太子发引  上不视朝文武百官素服送至西直门外仍分送官至坟所
　　○甲辰清明节遣驸马都尉石璟杨伟分祭  长陵  献陵  景陵  裕陵文武衙门分官陪祭  遣内官祭  恭让章皇后陵寝
　　○巡抚宁夏右佥都御史徐廷章奏分守花马池参将都指挥罗敬素非统驭之才虏至輙拥兵不出而副总兵都督佥事林盛才优望重乃使于宁夏城守乞罢敬而以盛代之事下兵部言宁夏实三路总镇而花马池乃其迤东一路不宜罢副参以为分守第虏情未息宜仍命林盛领兵于花马池防御且令总督军务右都御史王越究治罗敬误事之罪更以能者代之诏可
　　○镇守狭西太监刘祥奏狭西三边有警连岁饥馑而巡抚副都御史马文升以奉命往守环庆顾彼失此乞令署都督白玉专环庆兵马文升仍还狭西为便事下兵部言狭西固所当恤而环庆为虏要冲尤不可轻宜令文升视边警绥急往来巡视从之
　　○丙午葬悼恭太子于金山
　　○命河南署都指挥同知萧敬子义袭父原职为怀庆卫指挥佥事
　　○大同前卫百户张恕以奏捷三次乞加升命升一级
　　○丁未命太子少保吏部尚书兼文渊阁大学士彭时兵部尚书兼翰林院学士□辂太子少保兼吏部尚书姚夔户部尚书杨鼎太子少保兼兵部尚书白圭工部尚书王复都察院左都御史李宾礼部左侍郎兼翰林院学士万安刑部左侍郎曾翚掌通政司事兵部左侍郎张文质大理寺卿王概左春坊左谕德兼翰林院修撰王献为殿试读卷官○礼科都给事中霍贵言命令乃人主大柄国家治乱安危所系不可不慎近日朝廷命令多有才下未踰月而輙更改者命令不信则下人不知所遵守伏愿  陛下自今以后凡处置一切事宜当熟思而审处之必事出万全而无后悔然后出令降敕其臣民上言利害务俾文武大臣并科道官集议如某事可为经久之制方许颁行某事止济一时之变不可即止其小有异同非蠹政害民者不得数有更易如此则国有常格法存一定大体不失而足以取信于民矣事下礼部覆奏  上曰朝廷政事难于执一在随宜处置以便下情所言未当不允
　　○协同分守万全右卫兼守柴沟堡署都指挥佥事张顺卒敕守备万全左卫都指挥使孙素代之
　　○庆府弘农王遂＜土典＞信用小人占居公署事多不法为庆王奏发法司以王所为皆其下助成法宜推究仍请降敕切责王令安分循礼从之
　　○命妇人犯法纳钞赎罪广东按察司奏妇人犯笞杖并徒罪者例俱单衣的决但其间所犯多缘连累且素怀廉耻之人一被刑辱终身莫雪甚为可悯乞依在京纳钞事例为便奏下法司议以其言宜从仍通行在外刑官并巡按御史自后妇人所犯除奸盗不孝并审无力与乐妇的决余悉纳钞赎罪著为令
　　○戊申五军三千神机三营选补团营官军已毕兵部奏上  上曰团营官军名数自后须每季具籍以闻
　　○镇守威茂等处左参将都督佥事宰用等奏正月间黑虎寨贼首之卜等声言欲紏鸡公等寨番贼劫掠粮运兵部请移文仍令用相机抚捕报可
　　○己酉升守备龙州城指挥佥事岳嵩为署都指挥佥事充左参将分守延绥西路时参将钱亮失机待罪故以嵩代之
　　○广东按察司奏军职犯法为人告发者必俟得上然后推问故皆治事如常及后追摄复托差遣不即就狱往往岁久不能结案今欲于所告之事审其证佐已皆不诬即便停俸不得治事庶彼不得遂其奸计奏下法司会议军职犯法宜自退避如已众证明白照出参奏者惟不许治事仍令支俸但得旨后不就狱者始治其罪从之
　　○庚戌命都督佥事刘端子琦代父原职济阳卫指挥使
　　○辛亥  上御奉天殿策试举人吴宽等制曰自古帝王继体守文克弘先业致盛治者多矣而史臣独以成康文景并称何欤其致治本末可指言欤朕光绍  祖宗丕图政令之行悉遵成宪期臻至治比隆前古然夙夜祗勤于兹八载而治效犹未彰著何欤岂世有古今故效有深浅欤今天下田野辟矣而贡赋供于上者每至匮乏学校兴矣而风俗成于下者益至浮靡兵屯以制外者谨矣未能使夷狄畏却而不敢侵刑罚以肃内者严矣未能使奸顽惩艾而不敢犯凡若此者其弊安在如谓政在用人则方今百司庶府文武具足而科目之选拔军功之序迁者又济济其众何官有余而政不举欤无乃承平日久习安逸而事因循者多欤兹欲严以督之则人情有不堪宽以待之则治理有难成何处而得其中欤夫治必上下给足风俗淳美外夷服而中国安底于雍熙泰和之盛斯朕志也何施何为而可以臻此殆必有要道焉子大夫讲习经济之学久矣其参酌古今明著于篇朕将釆而用之
　　○致仕南京兵部尚书萧维祯卒维祯江西庐陵县人初名肇以字行宣德庚戌进士授刑部主事正统初有旨汰冗官维祯在遣之尚书魏源奏留之尝录囚直隶等处全活甚众未几升郎中又升大理寺丞扈驾北征土木师溃维祯得间亡归时溃卒多未复者有令过期不首罪之维祯言方今人心汹汹招徕之犹恐不至若反罪之是遏其归路也从之是年冬升少卿明年进卿有尚宝丞杨寿棰死家奴刑部坐以死维祯曰杀奴而死则杀平人者何以加之遂得释壬申加太子少保明年升都察院右都御史  英庙复辟调南京遂升南京刑部尚书已而调兵部参赞守备机务成化元年以病致仕至是卒赐祭葬如例谥文昭维祯精敏强毅有才干读书通大略其掌宪度尤持重僚属敬惮之参赞留务镇静知大体为时所称
　　○壬子遣官奉册宝行忻穆王谥礼
　　○癸丑南京大风雨  太庙  社稷坛  孝陵木为所坏者三十株
　　○上亲阅举人所对策赐吴＜宀十见＞等二百五十人进士及第出身有差
　　○甲寅赐进士宴于礼部命武靖侯赵辅待宴
　　○乙卯赐状元吴宽朝服冠带诸进士钞各五锭
　　○复除四川布政司右参议袁芳于原任
