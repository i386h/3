<!-- { "loadSidebar": true } -->
　　○庚子赐德王岁用米盐等物王累奏本府日用白熟粳米食盐及内官内使每月柴米并养马料草俱在内府关支今将之国一时难于措办乞敕有司仍旧关用候庄田成收日停止  上允王奏令今岁拨与白熟粳米二百八十三石有奇食盐岁与一百引马草料到府日为始给五阅月内官内使于所在官仓每月人给米四斗以资食用五阅月而止
　　○升翰林院修撰刘宣为右春坊右谕德以九年秩满也○吏部奏十三道监察御史吴远等言兵部尚书王竑练达边务缓急可用今家居养病宜速起之以慰群望事下臣等议今正用人之际宜从所言内批王竑不体朝廷升用之意推病避难既去如何再用就令致仕
　　○都察院左副都御史贾铨等奏云南楚雄卫军有奏指挥李嵩等擅开银场聚众为奸利者云南县民有奏知府李逊知县郭凯受赇枉法者事下云南按察司关委洱海金沧二道问理二道分巡官不亲临按问转委镇抚知县鞫之且狱词多不明按察司亦不驳正但据成案呈覆云南道御史觉其失请皆治罪仍通行天下布按二司遇有委任必须躬理不许转委从之
　　○辛丑升南京尚宝司少卿夏瑄为本司卿以九年秩满也
　　○命协同镇守凉州都督同知赵瑛镇守甘肃右都督李荣所统延绥等城守御官军仍还甘凉宁夏各卫防守时甘肃总兵蒋琬等奏虏寇逼近宁夏贺兰山警报日至山后与甘凉等境平旷相连虏易冲突今甘凉军马除调与都督赵瑛李荣率往延绥庄浪等处杀贼者共一万三千存留无几万一此虏觇我无备乘机入寇城孤援寡贻患实深会凉州守臣亦以为言兵部议以河套既少寇警延绥军马俱应遣还而瑛等亦可令归旧镇庶不顾此失彼  上从之仍谕兵部移文延绥守臣勿以虏众既遁而弛备　○命都指挥杨玙原领协守大同京军分遣二千守紫荆关从守关都指挥张英言关口数多守备官军不敷也
　　○大同总兵官修武伯沈煜等奏虏寇四散攻毁大同朔州墩堡杀掠官军财畜分守大同西路参将范瑾遣都指挥使马仪毛永周永指挥滕瑾张英等率军分道御之惟马仪破走贼众获其马骡诸物滕瑾张英力战而英身中七矢然被杀伤士马数十毛永周永策应迟误范瑾指受失宜俱应究问兵部言英被创不败功可掩过余若瑾等可罪但恐逮问展转有误边守  上宥范瑾毛永等令俱戴罪杀贼自效
　　○召镇守兰县都指挥同知管斌还京停俸闲住以廷臣议其不职也○壬寅设直隶枣强县僧会司
　　○分守肃州右参将都指挥王裕成化二年七月行取赴京求赂于所部挟重货以行既升职复之治所所挟犹有余至甘州为逻者所发有司执其子及家僮鞫问并得在道淫滥状于是镇守巡抚等官连章劾奏都察院请逮至京廷鞫之诏可
　　○癸卯命巡抚大同右副都御史王越赞理军务兼纪功赏巡按御史常振止于杨信军前纪功盖初已命振总纪功赏至是从抚宁侯朱永等之请并委越焉
　　○升武成后卫正千户刘忠为指挥佥事不为例忠德王妃父时王将之国为忠陈乞也
　　○赐沁源王府故镇国将军幼□土□□□夫人宋氏食米岁五十石
　　○兵部奏曩巡抚狭西都御史项忠都督李杲张荣等俱以失机被劾后杲以怀奸避事问发充军荣召还闲住忠等待边境宁后具实以闻今虏寇东遁西师角□羊严忠等宜有所处  上曰虏寇尚未尽宁边事委用方急项忠等仍记罪不问
　　○湖广都指挥翟璥先征进荆襄时掠民人与人为奴至是为被掠者所告都察院请付巡按御史治其罪从之
　　○甲辰国子监祭酒邢让等奏国子监  祖宗以来钦降敕谕学＜矢见＞所以钦崇劝励之道罔不周备历岁绵远恐致遗失今本监原有磨成石碑乞将学＜矢见＞募工镌石树立太学中门外使师生人等永远遵守从之
　　○兵部尚书兼翰林院学士彭时归省还任
　　○总督辽东军务左都御史李秉言建州虏寇因结海西女直抄掠边境今海西虏使在京者审译之皆云部内惟呕罕河兀者肥河三卫附近建州党比为寇遂降敕切责并付武忠往谕之
　　○命太子少保户部尚书马昂右副都御史林聪左给事中潘礼陈钺清理京营军士时六科给事中言边城既屡有警京师根本重地尤当戒严其京营军士强壮可用者多为权势役占乞敕刚正大臣一员检册清理训练听用庶虏寇闻风知惧而民心可安  上允其奏下兵部具大臣衔名上请  上以命昂聪等又命擢刚正给事中二员佥以潘礼陈钺应命于是礼部尚书兼翰林院学士陈文等言五军三千神机三大营总统内外官军计数十万顷缘虏贼小警遣将分兵二万援之号召旬日不能具数因命昂等大阅壮勇一十五万人以俟继举然今承平日久卫所空虗军士多为权豪势要之家占恡私役按月纳钱必得内臣刚方练达者与昂等共事然后可以刬除宿弊命司礼监太监怀恩为中外所服宜敕令同昂等协力奉行庶几有济  上从之乃敕昂等曰朕以在京五军三千神机等营军士大率有名无实视其名则案牍充盈究其实则队伍空虚关粮之际填塞仓衢受赏之日溢满禁涂及至欲收集部曲往赴边鄙累旬日不能得数万盖总兵等官纵之归休役之私用接受货贿买闲者有之应付权豪占用者有之其弊甚多难以枚举今特命太监怀恩会同尔等按籍查考除已调之数不与即将见在军士点闸且以十五实数来报其有仍蹈前非隐蔽不报抗拒不服听尔等会议处治重则奏闻拏问削夺清理之后仍别立为良法以备调用夫朝廷劳天下之民以养兵而耗天下之兵于奸弊兵民日困奸弊日深及至有事之时尔等付之长叹息而已则曷若今日尔等不避怨怒尽搜其弊源而窒塞之以复我  祖宗时兵制之盛乎简任惟笃期于见效尔等其钦承朕命故敕
　　○直隶新城县县丞邢政上言刑狱者国之大事也轻重毫厘之间死生所系不可不慎切见各都布按三司及各府俱有断事理问推官等官专理刑狱所以少有冤抑惟各州县因无刑官几有囚徒互相推避间有理者情伪罔察及议拟罪名多凭吏典或写发之人任意出入中间或追无赃仗或证佐逃亡或同犯未获止凭文具鍜炼成狱及至呈详又因招拟未明驳回再问经年累岁不能断结桎梏终身死而后已其情重当死者固不足惜但情轻诬死者岂无抱恨卫所罪囚冤滞尤甚伤天地之和召水旱之灾多在于此乞敕法司计议直隶地方行移巡按御史布政司所属行移按察司分巡官或推委在京法司官分诣各处将见监罪囚人卷逐一详审情轻者即与发遣情重无冤者候呈详情可矜疑者奏取  上裁如此则天意可回灾异自弭奏入下所司议行
　　○乙巳四川马湖府泥溪长官司遣舍人王懋富等施州卫施南宣抚司遣头目刘度等各来朝贡马赐彩叚宝钞有差
　　○宥彰武伯杨信罪信为总兵官先在大同私役边军伐木营利为巡按御史所奏诏令自陈至是信具陈伏罪宥之
　　○丙午  英庙昭妃武氏薨妃顺天府大兴县人锦衣卫百户宽之女宣德辛亥生八年选入内庭天顺改元册为昭妃小心敬谨深见信重至是薨年三十有七谥曰端庄  上辍朝三日自闻丧至掩圹祭葬如制
　　○总督两广军务左佥都御史韩雍等奏猺贼攻陷北流县杀虏男妇五百八十余人守城百户率兵御之不克而死左参将夏鉴等追捕至野狸山等处屡战败之擒斩二百四十余人收获被虏男妇四百余口宜治都指挥林聪守备失机夏鉴避敌玩寇之罪但鉴颇立功自效兵部言广西贼势横流不已其抚治不职弛备失机恐不止聪等二人宜并督责雍等使尽心剿贼从之
　　○丁未遣户部尚书张睿祭京都太仓之神
　　○遣顺天府官祭宋丞相文天祥○降敕奖谕大同都指挥马仪马钦李恺千户蔡瑄以仪等于大同西路擒斩虏寇功也
　　○命广宁前屯备御都指挥同知裴显充副总兵分守辽阳时总督军务左都御史李秉奏辽东重镇旧有总兵一员副总兵参将各二员镇守其地今左参将孙璟镇守开原兼镇辽东道里广远应援不周广宁都指挥同知裴显可充副总兵令分守辽阳而璟专分守开原事下兵部覆奏从之
　　○昏刻金星犯娄西星
　　○戊申复御经筵
　　○赐征虏官军都指挥齐整等二万六百二十八员名银人二两时虏寇侵近大同命抚宁侯朱永统官军征之故有是赐
　　○己酉德王见潾将之国诣  长陵献陵景陵裕陵辞
　　○升狭西按察司佥事李＜王巳＞为副使整饬兵备○命河南署都指挥同知刘清充参将镇守靖虏等处初御史谭庆言靖虏境土广远乃虏寇出没之路欲于其地立帅府增设总兵一员左右参将分守之其军伍则于河南山西附近狭西卫所选补及三布政司应谪戍囚徒以充事下兵部移文巡抚都御史项忠等会勘谓靖虏去狭西不远设两总兵似为烦扰止宜添设参将一员令于平凉固原等处选调军余番兵训练防守上命举堪任参将者以闻时清方把总京操众拟其可用故命之
　　○壬子德王见潾祭告  奉先殿是日命文武百守诣府辞
　　○论平刘千斤功升湖广总兵官都督同知李震为右都督右副都御史王恕为左副都御史山西右参议王俭为左参议右参将都指挥佥事王信为都指挥同知御史孙珂邓本端俱俸一级从征将士各升赏有差兵部言顷以擒叛寇刘千斤捷闻总兵官朱永等俱已升进永复上章言荆襄系中原要害之地非两广偏方之比从征军士多效劳勚劝功之典乞稍加厚已尝会礼部尚书姚夔等议宜稍从其请以劝来者例除擒斩二名颗以上应与升赏其或一人自擒斩二名颗又有奋勇当先冲入贼阵阵伤督阵等项二次与二名颗或奋勇三次及一人自斩首一颗又奋勇当先及冲入贼阵并阵伤者俱不为常例量升一级不赏其余二名颗一名颗又奋勇当先等项而无擒斩名颗者比常稍加优厚酌量赏赉以酬其劳  上是之于是有功官军受升赏者八千余人因论震等功故有是命○户科给事中丘弘言七事曰勤学问以崇  圣德广咨询以防壅隔损无益以节财用理冤枉以平刑狱举才能以任将帅整兵戎以固根本严警备以息盗贼  上以所言皆已尝施行者但谕该部知之
　　○大慈恩寺灌顶净脩弘治国师结列领占蒙遣剌麻著旦领占等乌思藏公干回各贡氆氇等物以彩叚钞贯等物给赐之
　　○都指挥佥事骆忠奏见领官军一千五百九十三员名往辽东备御内多系真定等卫下班人数乞照征进官军给赏  上曰下班官军遣去备边人情不堪其各赏银一两不为例
　　○乌思藏木目等寺番僧三丹坚昝等来朝贡佛像马匹等物礼部奏其故违三年一贡之限輙由他道以来所给彩叚等物宜减常例以示戒从之
　　○赠辽东阵亡署都指挥佥事邓佐为都指挥佥事遣官谕祭○夜月犯角宿南星
　　○癸丑德王见潾之国陛辞  上御奉天门早朝毕文武百官稍退立  上降宝座后座王冕服由左顺门内引二人朝服前导由第二桥上奉天门至  上前行五拜礼  上赐王酒王饮讫叩头毕  上兴送王至东陛王复叩头下  上目送王出午门乃还
