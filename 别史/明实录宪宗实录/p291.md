<!-- { "loadSidebar": true } -->
　　○乙丑南京户部奏两京工部所属营缮所文思院官员南京俸粮类无一定之数成化十四年官一千八百五十四员支俸一万五千九百七十石十五年一千九百九十九员支俸一万七千四百六石十六年二千二百五十七员支俸一万九千三十七石以十七年度之大约合用二万四千余石而户部豫会米数止依一万八千之额又各官该支俸帖率多卖与富□积至数年米贵方来关给以是粮每不足欲将各官俸粮照在京各卫经历等官事例改拨南京卫仓照数支给其俸册到部一年之上收买俸帖之人不来告支者不准作数事下户部以为官无定员俸难豫拟宜行两京工部自成化十八年八月初一日为始凡两京带俸匠官该支俸粮四季类造文册缴送南京户部定拨南京卫仓支给其俸册到部阅十五月无人告支者将米扣除不许待价占廒从之○丁卯翰林院编修王鏊服阕复任
　　○工部奏楚府江夏王季号□土初为镇国将军时其夫人陈氏卒已知制造坟今王薨例合差官启圹合葬但既封王爵比初封将军坟茔制度不同宜令加增合葬从之
　　明宪宗纯皇帝实录卷之二百二十六
　明宪宗纯皇帝实录卷之二百二十七
　　成化十八年五月己巳朔升广西按察司副使孔镛为按察使监察御史林符为副使
　　○庚午太监李荣传奉  圣旨太医院院判张福兴施钦升院使御医张徵章渊俱院判医士李熊钱钝授御医仍旧供事
　　○太监覃昌传奉  圣旨升冠带舍人王臣为副千户王完王钊及文思院副使姚敬为百户俱锦衣卫带俸臣完钊世袭四人后皆从太监王敬差往江南臣跛一足人呼为王瘸子
　　○襄王祁镛奏右长史吴宏密居官公勤辅导称职乞如左长史韩弼事例俾食正四品俸诏从之后不为例
　　○辛未夜西方流星如盏大赤色光烛地自西南行西北云中后三小星随之
　　○癸酉端阳节赐百官宴于午门
　　○甲戌晓刻火星犯垒壁阵
　　○乙亥免直隶保安州税粮六百八十余石榖草八千九百三十八束有奇以去年大风雨雹也
　　○甘肃总兵官王玺等请以庄浪卫指挥同知徐澄总领本卫操兵以秦州等卫指挥使吴钟路昭分番总领秦平二卫戍兵从之
　　○丙子命故保定侯梁傅庶次弟任袭爵
　　○南京光禄寺卿李木服阕复任
　　○命山西都指挥同知袁宝子軏代父原职大同后卫指挥同知
　　○丁丑复除狭西布政司右参议张琳于福建调山东按察司试佥事王璇于河南令实授
　　○戊寅  太祖高皇帝忌辰  奉先殿行祭礼魏国公徐俌承命祭  孝陵
　　○升监察御史张晓南京监察御史宋宾刑部员外郎蔡肃南京刑部员外郎吴倬为按察司佥事晓湖广宾狭西肃倬贵州
　　○故刑部右侍郎林鹗子薇援例乞为国子监生  上令礼部通查旧例以闻奏上  上不允薇入监仍谕礼部曰荫叙大臣子孙朝廷所以崇德报功示激劝也其间或有容身保位无益于时者恩典何可泛及今后在京三品以上官果政绩显著许一子自陈试其能通经书大义乃许入监否则发回原籍毋容一概滥扰
　　○己卯命都察院右佥都御史王浚抚治郧阳等处
　　○升南京兵部右侍郎马显为左侍郎仍支从二品俸以九年任满也
　　○周王子埅以宜阳王有坲汝阴王子土□奄私收自宫人二十余乞容本府供役  上不允命所司解京
　　○庚辰  仁宗昭皇帝忌辰奉先殿行祭礼遣驸马都尉蔡震祭  献陵
　　○辛巳升南京太常寺少卿刘宣为本寺卿掌国子监事寺丞牛纶为少卿
　　○提督永平山海等处粮草户部署郎中事员外郎官廉奏直隶蓟州等二十二卫旗军冬衣每岁该支绵布十一万二千余匹绵花九万八千余斤其绵布蓟州仓见在仅二万七千六百七十余匹大润库所贮亦止一万一千六百八十余匹而遮洋运粮官军岁于德州常盈库顺带十万匹之数十不万四况大润库之布又该备给东胜左等卫官员折粮之数兹宜预有所处庶得不误赏给事下户部以为前布既于赏格不足缘本部亦无他布可补宜令廉转行诸卫将成化十八年该赏绵布先据见在并上年临赏扣下之数其不足者即具回送部转送太仓银库将折粮等银每匹关与二钱五分其该二匹三匹者亦只与一匹余皆与银从之
　　○云南老挝宣慰使司土官舍人招赛四川龙州宣抚司土官佥事王鉴各遣人来朝贡马及方物赐彩叚钞绢等物有差
　　○狭西岐山县地震
　　○壬午巡抚四川右副都御史孙仁等奏松潘垒溪茂州空心恶劄等寨番贼多据要途劫掠粮饷臣等欲以计抚之如不听则当发兵剿捕事下兵部谓松茂二路番寨猥多仁等已尝剿其甚者今又欲用兵于空心等寨于计非宜  上曰兵犹火也不戢将自焚松潘贼已尝剿戮其渠魁亦知警矣若又纵兵恣杀彼番寨猬聚岂能悉灭乎贪功以启边衅诚非计宜令仁等乘兵威方振之余遣人抚谕果负固不服乃用兵剿之未晚也
　　○灵兵王府有将军三人擅出平阳府于佛寺止宿言欲赴京奏事巡抚山西右副都御史何乔新等以闻礼部覆议灵兵王既不钤束又不举奏宜降敕切责  上曰擅出王府朝廷累有明禁将军辈乃故犯之若诸府效尤何可复制其本府教授并守城官令巡按御史究治其罪以戒其余
　　○以江西新昌县恶党毛凤等既诛宥镇守太监刘倜罪停巡视侍郎金绅俸一年降浙江按察司副使叚正为广西柳州府同知福建右布政使钱琎甘肃行太仆寺卿江西按察司佥事沈锐云南广西府通判布政司左参政祁顺贵州石阡府知府佥事朱谦云南嵩明州知州襄阳府同知董循四川汉州知州临江府同知谢凤云南禄劝州知州袁州府通判高圭四川合州同知正先为巡按御史琎为按察使谦顺锐为分巡分守官循以南昌府通判为勘问官皆坐不能辩理冤抑谢凤署府事圭署县事又不力为擒获恶党及左布政使王克复参政黄缙按察使陈炜副使李芳都指挥叚晟等十四人俱尝为分巡分守及原问等官刑部郎中奚昊锦衣卫千户潘旺巡按御史熊翀劾其皆合坐罪下都察院言昊旺翀独不劾倜及绅亦有罪今昊已病故余请并治有旨宥倜停绅俸降正等各二级顺等各一级克复等亦停俸一年旺翀命锦衣卫执问复以刑部锦衣卫差官不当令具状以闻俱宥其罪都察院堂上官停俸三月该道御史刑科给事中失于参驳混同容隐各杖二十仍命备行天下镇守巡抚巡按三司府州县官凡有强盗人命重事务即从公问断毋似江西各官坐视不理酿成民患有伤治体时正已升副使琎升布政使循升府同知皆去任吏部言其坐罪在升秩之先有旨依后任降用于是拟正辰州琎河东狭西盐运使锐永州顺襄阳诏特改降边远云
　　○甲申设四川洪雅县以守臣言夹江县洪川等六乡去所治远山林险恶流民猥多难于禁捕故也
　　○赐番僧妙智通悟国师永隆坚参巴藏卜诰命
　　○免山东济南等五府九十一州县小麦十九万九百余石粟米四十五万九千一百六十八石马草九十二万二千六百一十余束绵花一千余斤并济南等二十一卫所小麦一万四千一百七十余石粟米一万四千八百四十余石以去年水灾也
　　○夜月犯南斗魁第三星
　　○乙酉太监李荣传奉  圣旨道录司左玄义来弘善升左演法右玄义陈宗然右演法
　　○以旱灾免应天府江宁等七县并直隶当涂县秋粮七万四千三十余石马草八万六千一百七十余包甘州等五卫山丹永昌凉州镇番庄浪西宁古浪十二卫所屯粮八万五百二十余石马草二百五万三千九百九十束
　　○命守备青州都指挥佥事马愉及分守左参政王璟分巡佥事袁端等官仍旧支俸初有盗四十余人攻劫日照县居民停愉等俸捕之至是盗获故有是命○丁亥给山西行都司舍人毛武等三十余人口粮人月三斗
　　○宁王奠培乞春秋出城祭扫祖茔  上命于今秋祭之后不许
　　○特旌贵州慕役长官司故长官礼福海妻适由女土官贞节之门时长官司奏适由年二十二以夫死于非命守节五十余年而死欲乞旌表以励夷风  上曰适由以蛮夷之妇而能守节盖渐染中国礼义之化所致虽其人已死难拘常例其特与旌表以为诸夷之劝
　　○戊子增设山西代泽二州同知各一员专理粮草从巡抚都御史何乔新奏请也
　　○己丑命南京后军都督佥事王受协同管操
　　○巡抚四川右副都御史孙仁奏三月内盗百人入石砫宣抚司杀宣抚马澄及隶卒二十余人焚其庐舍掠其财物事下兵部言石砫地邻酆都县以互争银场屡相奏告有司不为处治故酿成前患宜移文仁等通究连年巡守等官如例停俸责其捕贼仍审处所争银场报可
　　○庚寅先是太监汪直奏各边镇守总兵巡抚并分守守备官员不肯尽职姑息废事请令巡按御史岁究其所行事迹来上察其勤怠以行劝戒至是巡按湖广御史柳淳以镇守湖广及抚治郧阳等处内外官所行事迹来上  上以章付所司命自后考察毋及内官
　　○降庆成王府革职镇国将军奇涧为庶人先是奇涧坐罪革职至是不悛抗拒父命杖死平人事觉下敕降之仍命看守祖茔戒毋再犯
　　○辛卯太子少保礼部尚书兼文渊阁大学士刘吉奔丧居家以不允终制复驰奏曰臣惟人子之事亲必致爱而致悫人臣之事君当慎始而敬终夫爱亲而不致诚悫则孝为有亏慎始而不能敬终则忠为未尽斯臣子之所当审而不可苟者也臣质本庸愚学非经济误蒙  皇上简用俾居禁密获效微劳迩因亲丧蒙赐臣父祭葬又赐臣斋粮麻布宝钞银两表里等物为丧礼费臣父子存没仰戴天恩殊常踰望臣虽碎首殒身何能补报于万一惟终制之事臣两具＜锍-釒＞陈情未蒙见允臣之私情实有未遂者臣闻先贤有云养生者不足以当大事惟送死可以当大事释者谓人子于亲丧凡附于身附于棺必诚必信勿使有悔今臣苫块居忧正致爱致悫勿使有悔之时也臣自历仕途迄今三十五年夙夜忧惭惟恐才不称任以至于老尤慎始敬终之日也臣于斯时若不砥砺名节以礼自处不几于爱亲无诚悫事君忘敬慎而贻讥取笑于今与后乎况又亲葬浅土坟事未完臣之私情诚不忍离伏乞允臣所奏俾仍终三年之制不惟见  圣明之朝大臣不敢冒宠而忘亲抑使天下后世闻之知朝廷待臣下必恩与礼之兼厚斯实臣之至愿也奏上诏曰葬事既毕卿宜还京就职图务公义岂可昵于私情又求终制不允仍赐玺书遣鸿胪寺官赍往趣之曰卿丧事已毕亦可少输人子之情而何念念私恩力求终制至于再三乎传不云无私恩非孝子无公义非忠臣今卿受直密勿之地非他百职事比敕至须束装来京公尔忘私以勉副委任故敕
　　○复除山东布政司左参政国泰于江西○壬辰太监覃昌传奉  圣旨升锦衣卫所镇抚梁德梁顺为百户舍人梁敬梁海为所镇抚德仍与世袭皆太监方家属也
　　○癸巳改礼部左侍郎俞钦于兵部先是钦以亲丧去任将服阕会吏部言兵部侍郎缺员诏命移文取之
　　○今改湖广署都指挥佥事臧廉子拱辰袭父原职河南南阳卫指挥同知
