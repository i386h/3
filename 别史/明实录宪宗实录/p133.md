<!-- { "loadSidebar": true } -->
　　○都察院等衙门会议江西按察使牟俸奏江西人民健讼往往虚捏情词告讦乞将洪武年间榜文及前后议奏事例再行斟酌参详出榜于通政使司门外常川张挂以革刁风时监察御史任玺亦奏近例以四川路远军民赴愬于京者免其递角□羊给引照回听理以此告讦者多乞不分远近一体递遣都御史李宾等议合如所言  上从之
　　○致仕户部尚书张睿卒睿字志通河南鄢陵县人宣德庚戌进士授吏科给事中升都给事中未几拜户部右侍郎提督内外仓场粮草正统己巳达贼犯京师奉命般运通州城外粮草入城如未尽而贼至听悉焚之既而声息愈急众即欲举火睿厉声叱之曰第悉力般入贼至焚之未晚以是粮草获全景泰庚午丁内艰命奔丧复任转本部左侍郎仍理前事天顺中升本部尚书莅任七载引年致仕至是卒赐祭命有司营葬睿为都给事中遇太监王振于道跽之振喜其貌伟而礼恭适有户部侍郎之缺乃命所司举睿睿为人质直不事表襮虽无大建明然亦谨慎自持以守其职云
　　○太仆寺卿张谏卒谏字孟弼应天府句容县人先世谪戍贵州之赤水谏由进士授行人擢监察御史景泰中提督北直隶学校天顺丁丑调官于南京寻升河南按察司副使甲申召为顺天府尹累上＜锍-釒＞请减征料以苏民困成化丙戌与巡按御史黄王□■互相奏讦遂俱降职谏山东莱州府知府王□■浙江常山县丞谏居莱二年有治绩复召为太仆寺卿至是卒于官赐祭葬如例谏为人矜持详雅而笃于孝道历官中外勤于政务克举厥职时论多之
　　○己丑命故怀宁侯孙镗子辅袭爵岁禄一千石米钞兼支镗先封伯以南城迎驾功也至是吏部引迎驾授封革世袭例为言  上以镗有灭反贼曹钦功特准辅侯爵
　　○巡抚延绥右副都御史余子俊等奏西安左等卫旗军调拨榆林卫轮流操守盖因胡寇久居河套拘留防御已越三年士无完衣寒苦特甚请运胖袄鞋裤各二万五千一百余副分给优恤诏从其请如数给之
　　○夜月犯牛宿下西星
　　○庚寅开设四川蓬州僧正司
　　○升南京吏部郎中车宁为湖广布政司左参议云南按察司佥事曹景为副使
　　○辛卯狭西阶州等处燕子等簇番人桑儿吉领占等折石等簇番人劄石吉等俱以招抚来朝贡马赐彩叚钞绢等物有差
　　○旌表孝子王宾等三人节妇沈氏并烈妇梁氏烈女卢氏四十一人义民韩锦等二人宾河南罗山县人母病日夜号泣吁天竹忽生冬笋取以供母病随愈母丧庐墓有芝生墓侧高紫潼赐云南姚州土官通判母病目甚以舌餂之愈又病疮痛不能禁以口吮之亦愈咸以为孝诚所感李振民山西高平县人父母卒相继庐墓朝夕哭奠哀毁殊甚人称其孝俱旌其门曰孝行沈氏应天府上元县民陈金妻蔡氏民朱今保妻韩氏顺天府怀柔县民刘真妻葛氏直隶武进县民薛希贤妻吴氏滦州民王弘妻宋氏山西潞城县民李芳妻朱氏民史广妻叚氏黎城县民刘志纯妻党氏民李辉妻阎氏沁州生员刘庆妻王氏陵川县民赵源妻苏氏民和宪妻李氏民张真妻王氏高平县民张友让妻李氏民王子章妻郝氏生员李韶妻李氏民郝庆妻璩氏民邵深妻李氏生员陈凤妻李氏民邢琰妻王氏辽州民乐俊妻王氏民李纲妻曹氏民韩干妻赵氏福建古田县民曾缙妻梁氏广东南海县民邵康惠妻孙氏山东莱阳县生员杨芳妻张氏蒙阴县民毛信妻田氏朝城县民郝荣妻裴氏河南陈州生员赵璧妻李氏狭西鄜州民王让妻冯氏甘泉县民郑旻妻齐氏江西进贤县民鞠秋华妻倪氏贵溪县民杨士荣妻李氏南城县民江仕崇妻刘氏湖广衡阳县民汤思文妻万氏民刘添清妻康氏武昌护卫军陈泼看妻俱父亡守节奉养舅姑抚育孤幼旌其门曰贞节施氏云南太和县人同知杨和妻张氏和弟谦妻夫皆早亡守节不贰旌其门曰双节梁氏山西石州生员阮福妻夫亡自缢卢温柔河南陈州民卢安女许嫁常友未行友亡自缢旌其门曰贞烈韩锦李昇俱山西潞城县人六世同居长幼和睦旌为义门
　　○太傅会昌侯孙继宗等奏五军三千神机等营官军赴工内官监者五千人修理芦沟桥岸者五千人修盖养济院者四百人趋事日久乏人更替况值炎夏灾疫盛行请令轮班更替以苏人力  上谕兵部曰各处赴工官军姑暂停止修理堤岸官军令轮流更易务在亟成
　　○壬辰太子少保吏部尚书兼文渊阁大学士彭时以疾乞致仕  上谕之曰卿年力未衰正宜尽心辅朕未可言去既前疾未愈暂免朝参每日进内阁供职所辞不允○癸巳礼部言今年十一月初二日恭遇  万寿圣节是日又遇冬至节乞照例二礼并行所宣冬至节表文内加忻逢  圣旦等语在外祝寿礼今兹冬至下加恭遇  圣旦等语预行各王府及天下文武衙门知会从之
　　○升太仆寺少卿章璠为本寺卿
　　○甲午罢吏科给事中毛志官先是志上言处分荆襄流民  上即令志往招经年未有奏报既而都御史项忠往甫半载而流民多归复业乃差锦衣卫官执志来京下狱诘其罪六科给事中虞瑶等言志亦有招复人户但比忠差少耳况志之与忠其事虽同其势则异志止以招复为名而忠则有剿杀之权忠之威名位望加志百倍不待设施足以慑服流民之心宜忠之招复多且易也使其易地而处则今日功罪亦未可知若辄加之罪在志固不足恤窃恐天下传闻不谓责其误事而谓责其进言其余盛治未必无少累也臣等所言亦皆本之舆情参之物议不敢以同官避嫌以坐负  上之罪伏望曲贷志罪俾还旧职  上以志方命误事发遣为民责瑶等朋比饰词回护欲治其罪姑宥之
　　○平虏将军总兵官抚宁侯朱永等奏迤北癿加思兰同孛罗太子共遣使臣兀马儿平章等三十人备马四百三十匹入贡到边兵部覆奏  上曰头目内令三十人来京余皆留款大同马验堪中者进不堪者就彼给军骑操仍遣通事指挥杨铭往大同审录馆伴赴京
　　○乙未召翰林院学士柯潜于家先是国子祭酒缺员吏部以养病侍郎李绍南京祭酒王＜亻与＞名闻  上命再推二员复以洗马杨守陈江朝宗并上  上命召绍未至而卒至是又命吏部推举乃以侍读彭华尹直名上内批即行文召潜时潜守制家居也
　　○丙申升兵科都给事中秦荣为太仆寺卿
　　○老挝军民宣慰使司印被贼焚毁遣官验实铸给之
　　○己亥礼部言袭封衍圣公孔弘泰奉命在国子监读书习礼一年今已届期乞遣归奉祭命仍留之
　　○镇守密云署都指挥佥事王荣挟私妄执平人违式盖造三门役使军余占种民田为教谕赵迪所奏下巡按御史勘实都察院请治其罪  上特宥荣命违式者改正之
　　○庚子实授南京试监察御史万绣为监察御史
　　○召户部左侍郎原杰还京杰巡视顺天永平河间保定四府被灾州县赈恤饥民抚安流移至是奏称自三月至今人民平复乃召之还杰又奏赈济余银二万三千余两宜给顺天保定河间三府及时籴买小麦送各预备仓收贮以备赈济从之
　　○安南国王黎灏遣陪臣郭廷宝阮廷英等来朝奏臣国与占城密迩自前时见侵淩宣德年间升华思义四州遽为沦没自是屡被攻围化州使一方之人疲于奔命窃惟臣之人民土地受于朝廷传之祖宗永作藩屏今倏弃礼悖义方命欺天＜兰＞藉边民殆无宁岁臣欲饬兵与战恐违  圣德诲谕之勤欲隐忍不校亦负  君亲恩义之重进退之际濡尾曳轮谨遣陪臣诣阙陈奏章下兵部议以灏贪心罔极阴谋吞并乃阳为奏请宜赐敕戒谕以杜其奸  上乃降敕曰尔安南与占城俱受朝廷爵土世修职贡为中国藩屏岂可构怨兴兵自相攻击春秋责备贤者尔宜安分循理保守境土解怨息争先尽睦邻之道仍禁约守边头目毋启衅端生事邀切假此为吞并计恐非尔国之福尔宜慎之慎之占城事情侍彼使来详察得实别有戒饬朕代天理物一视同仁不忍尔两国人民横罹兵祸特兹戒谕庸示至怀尔其钦承毋忽
　　○辛丑蜀王申鈘薨王定王之长子也母妃蒯氏正统戊辰生天顺甲申袭封蜀王至是薨年三十有四讣闻辍朝三日赐祭葬如例谥曰怀
大明宪宗纯皇帝实录卷之九十二
　　成化七年六月壬寅朔
　　○癸卯命故辽东都指挥佥事李端子玉袭父原职卢龙卫指挥使
　　○戊申南京右佥都御史高明奏乞养亲许之
　　○修筑芦沟桥东西堤岸之被水冲决坍塌者
　　○己酉命故武成后卫带俸都指挥同知柳英子春袭父原职指挥佥事
　　○翰林院修撰彭教服阕复任
　　○巡按直隶监察御史翟廷蕙奏分守右参将都指挥佥事赵源堤备不严致胡寇入上林站五指山杀死架炮军人事属失机请逮治之以为误事者戒  上命逮源治之○山西左布政使叶冕奏宁武鴈门等关轮班操守民壮总其大目五万有奇中有私役误事者有老疾不堪者请如巡海官事例敕布政司官一员往来各关专一提督多方奖励作兴锐气则兵有实用而民不虚劳矣章下兵部议以冕所言深切事务但各关相去甚远一人不能遍历请行山西布按二司在边董理粮储等官往来兼理提督训练为宜  上从之
　　○庚戌命故靖远伯王瑺子添袭爵岁禄一千石米钞兼支
　　○赐安南国陪臣阮廷英等宴并赐彩叚钞绢等物有差廷英回特赐其国王黎灏禁国人毋越境为寇先是广东廉州卫奏有交人驾使双桅大船越过海面偷捞球池劫掠客货及滨海琼雷等府亦各奏海贼不时登岸杀掠人畜  上已敕灏询访国中若有为恶之人须依法惩治仍戒部属今后务守礼度毋容下人侵犯边境至是灏因遣陪臣来朝贡乃上奏云臣伏听  玉旨仓皇罔措即差人遍询境内拘集海堧官吏里老究问但言部内百姓罔敢愆违未始有驾船出海窃珠夺财者但臣国清华等卫尝报有海贼三十余船潜来海岸欲图劫财杀人边吏督船剿捕彼即扬飘远遁今广东所奏如此臣恐惧之际弗敢自知又云臣国僻在海隅民以渔网为生间有恃风涛而乘危觑巡逻之无备伺隙鼠窃难保其无至如窃珍珠之异物容强盗之行奸臣之至愚尤克自省伏望  圣天子明见万里俯赐恩怜特垂矜察至是乃复降敕付廷英赍回谕灏云　　○壬子遣驸马都尉石璟奉敕戒谕郑王祁锳曰朕惟  祖训有曰王国文武官有能守正规谏助王保全其国者毋得轻易凌辱朝廷闻之亦以礼待况长史居辅导之首其所劝谏自当听纳岂有责辱之理且人之大伦莫重于君臣父子夫妇尔溺爱不明追咎前妃遂恶其子因长史等官劝谏屡行责棰是又悖  祖训违朝命其于三纲何如朕笃于亲亲尚虑尔一时过失未必终身迷谬特遣驸马石璟赍敕戒谕尔宜深自警省痛改前非教肓世子尽慈爱之道不可偏听谗言以摇夺之仍与选婚俾有继嗣则藩国永固福莫大焉如执迷不改致世子不能保全不惟败名失德而于爵位抑恐难保尔宜深思熟虑毋贻后悔王捧敕忧惧乃上章服罪请与世子择配  上以王既改悔置不问○癸丑福建都指挥仲荣等奏浙江处州贼胡吴清等五百余徒越境至建宁府寿宁等县银坑屯聚一千余徒强采银矿随督府县民兵剿捕于马头渔溪等处与贼交战十余合擒斩贼首周择斌等八十余徒众遂溃去窃计此贼不乘时剿灭必旋踵复来乞行浙江都布按三司严行府县巡矿官员相机擒捕以靖地方事下兵部议如所言从之
