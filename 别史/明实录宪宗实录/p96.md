<!-- { "loadSidebar": true } -->
　　○四川龙州宣抚司土官副使李胤实奏蛮贼三百余累掠大荫旧州诸乡本州四临贼寨原额土兵一千五百永乐以来止守备本土景泰中提督松潘左侍郎罗绮奏分土兵为二班更戍松潘以致要害关隘鈌兵防守始为贼所侵劫请以松潘备冬土兵留守地方保障居民仍乞令总兵等官率兵剿灭为恶番贼以息民患事下兵部覆奏番贼为恶宜移文总兵官芮成等督军扑灭其欲以松潘备冬土兵存留操守地方宜令总兵巡抚等官覆实以闻从之
　　○癸丑旌表福建上杭县故民邵缙绅妻陈氏弟缙缨妻黄氏贞节同安县故民叶秉乾忠义巡按福建御史涂棐言正统十四年邓茂七作乱攻上杭缙绅兄弟俱避难遗二妇奉姑胡氏时陈氏年二十黄氏年十九同匿金山岩穴间为贼所执欲犯之二妇绐曰幸存残喘过河人家可从贼信促之行二妇附姑耳语曰我等宁死不受辱因洒泪各抱儿行至梅溪渡俱投水死越三日二尸浮出儿尚在抱人咸痛之又同安亦有贼陈敬德攻县治掠乡村秉乾募义兵千余人从主簿蔡遴御之民赖以安海贼张秉彝等围永宁卫中左千户所秉乾率兵却之贼退再犯高浦所复率兵与战擒贼首郑尾仔等十余人斩首数百级两城俱保无患贼怒其捍已乃合众围之时兵寡无援为贼所获寘营中欲胁以从秉乾詈曰死即死岂从贼奴反邪贼愈怒遂分其尸当此抢攘之时而二妇及秉乾皆能死于节义宜旌异之以励风俗礼部以闻诏表陈氏黄氏门为双节秉乾门为忠义
　　○乙卯岁暮享  太庙奉  孝庄睿皇后神主诣  庙享祀
　　○遣太常寺官祭五祀之神
　　○遣旗手卫官祭旗纛之神
　　○以明日正旦遣驸马都尉周景王增分祭  长陵献陵  景陵  裕陵
　　○遣内官祭  恭让章皇后陵寝
　　○是岁天下户九百一十一万三千六百四十八户口六千一百六十一万五千八百五十口田地四百七十五万五千三十一顷七十二亩有奇田赋米二千二百四万七千九百七石有奇麦四百六十一万六十四石有奇丝九万二千五百九十六斤有奇绵一十万五千两绢二十八万四千四百七十六匹有奇布八十六万二千七百三十七匹有奇绵花二十八万一千一百二十八斤有奇折色钞八十三万四千五百二十一锭有奇杂课钞二千六百一十三万六千五百七十九锭米五万三千二百六十石有奇布七百六十九匹有奇盐课盐三百七十九万一千三百三十三引一百九十斤有奇布四万四千三百一十四匹有奇茶课茶五十六万三千八百二十八斤有奇屯田子粒三百八十九万九千八十四石有奇采纳银八万八千七百五十两水银二百二十九斤朱砂一十六斤八两漕运京师儧运粮三百三十五万石各处运纳粮四百二十六万三千八百四十石有奇减免天下官田等项税粮一百一万五千八百七十九石有奇
　　明宪宗纯皇帝实录卷之六十一终
　明宪宗纯皇帝实录卷之六十二
　　成化五年春正月丙辰朔  上诣  奉先殿  皇太后宫行礼毕出御奉天殿文武群臣并天下朝觐官及四夷朝使行庆贺礼  皇太后  皇后俱免命妇朝贺
　　○丁巳文武群臣朝亲王于奉天门东廊
　　○夜有流星大如盏青白色光明烛地自星宿西南行至近浊
　　○戊午  宣宗章皇帝忌辰  奉先殿行祭礼遣驸马都尉周景祭  景陵
　　○六科十三道官具本认罪  上宥之先是给事中沈珤等及监察御史刘璧等陈言公荐举事奉旨命吏部考永乐以后敕旨除授并宣德以后保官事例来闻既而吏部覆奏  上责＜王卸-卩＞等令回话于是＜王卸-卩＞等言臣等伏睹纶音措躬无地仰惟  皇上德同尧舜纳谏如流迩因修德弭灾爰命臣等勉于修职臣等感激思欲仰副  圣心少露犬马之诚乃以公荐举事会本具奏实出众情今  皇上欲遵  祖宗简贤任官旧＜矢见＞举而行之盖所以图治理也但  宸里渊默非凡庸所能仰测况学识肤浅昧于典故辄陈迂言冒渎  圣听臣等不胜战栗待罪之至  上曰尔等违  祖宗旧制欺诳朝廷本当逮问但既引罪姑宥之仍各停俸三月
　　○辛酉孟春享  太庙
　　○遣内官祭司户之神
　　○壬戌以大祀  天地  上御奉天殿誓戒文武群臣致斋三日
　　○左军带俸督都佥事  夏霖奏乞仍在辽东操备辽东都司亦奏留之兵部言都督乃在京武职重臣况已注左府带俸宜令来京差操诏可  乙丑大祀  天地于南郊祭毕  上还宫谒  皇太后出御奉天殿文武群臣行庆成礼
　　○夜月犯五诸候南第一星丙寅以上元节赐文武群臣假十日
　　○以郊祀庆成  上御奉天殿大宴文武群臣及天下朝觐官四夷朝使
　　○丁卯南京吏部右侍郎章纶都察院右佥都御史高明会各衙门掌印官考察庶官奏罢老疾罢软贪污官户部郎中潘孟时等九十六员  上曰既会官考察何以各掌印官不同佥各事有未当宜令侍郎叶盛都给事中毛弘将今次考过官再从公体勘应否来闻时盛弘奉敕往南京按他事因以命之纶又言会官考察时惟南京六科给事中王让等不赴考察夫给事中虽曰职掌紏劾然铨选考满皆属吏部况朝廷设官各有攸司吏部有不公不法等事别行紏劾自不相妨盖缘王让等平日藐视公卿旧例法司会官审囚给事中皆傍坐而让等乃与公卿并列上坐不顾名分妄自尊大以此羞与庶官为伍不来赴考让等开之亦与御史李英等奏纶素不知人乘考察之权为报复之举乞明正其罪别选公正大臣重覆会官考察诏俱下吏部尚书李秉等请亦付侍郎叶盛等通勘覆奏从之纶又言迩者命三品以上官举廉能公勤屈在下僚者量为升擢臣窃见南京吏部郎中车宁刑部郎中章格工部郎中何经礼部司务项麒礼科给事中常显监察御史顾以山等二十五员年深绩著堪以举用其南京刑科给事中王徽等五员先以建言调各边州判官原其本心终是爱国今尚屈在下僚亦乞举用之诏所举大泛不许纶又言项会官考察具考退之中若户部员外郎蔺谐年六十三郎中潘孟时年六十四锦衣卫经历关亮年六十平日廉能公勤精力壮健今概作年老黜退人材可惜又访得其当退而未退者若左府经历吴宣之贪淫酷暴监察御史方进户部郎中方朝宗署员外郎沉晖之行止不谨兵部司务张琰郎中黄鉴之年貌衰惫刑部郎中传韶主事张同之贪暴刑部主事计礼大理寺左评事戴昇之贪淫监察御史李瓛陈爕洪楷刑部郎中黄绂署员外郎王霁之暴吏部司务孙譓郎中刘春刑部郎中廖俊员外郎李牧主事戴宾郎中黄会之贪明有实证众所共知其各堂上官或初任或含容当会考时多不从臣言而右佥都御史高明刚愎自用于凡应考官员六十以上者不分贤否衰壮一概黜退六十以下者虽贪暴酷虐亦多容留且其所属十三道御史中岂无一人可退者哉高明心怀不公黜陟不当难居都宪之职而臣柔懦不立居铨衡之任不能进贤退不肖愿与高明俱罢  上曰纶所所言亦令叶盛等从公体勘是否来闻于是吴宣等各上章自辩为纶所诬诏俱下吏部以俟时高明亦言迩者奉命考察已会奏讫然明于考人不可昧于自考臣年近五十精力衰迈妨贤误事臣为之魁幸遇朝廷有许堂上官自陈致仕之例乞降大恩令致仕无任至幸诏不许
　　○巡抚贵州右副都御史陈宣奏少监郑忠南宁伯毛荣各带京官舍人随行纵其役占军伴办纳月钱奴辱有司营求货赂大为军民之害顷者太监钱能出镇云南道经贵州从行官舍怙势横行需索百端民吏骇窜道路如此属境可知且云贵居民半系蛮獠威刑所迫恐致惊疑宜将忠等所带官舍悉取回京兵部因言近奏准镇守内外官许带随从人皆有定数在云贵者五人惟钱能十人乃特旨所定难以取回宜行令二处巡按御史严加禁治不许数外多带及禁约勿使仍前恣横为害从之
　　○戊辰吏部奏黜浙江等十三布政司按察司并南北直隶府州县来朝并在任官布政司左参政邓义等官二千五百六员命老疾者致仕罢软无为及素行不谨者冠带闲住贪暴者为民
　　○己巳赐朝鲜国朝贺陪臣张进中等宴并金织衣彩叚等物有差
　　○夜月入鬼宿犯积尸气
　　○庚午立春顺天府官进春  上御奉天殿受之文武群臣行庆贺礼赐宴于午门
　　○命辽东分守义州等处右副总兵都指挥使林宏分守宁远前屯等处左参将都指挥杨玙还京备御沈阳等处都指挥李贵武振李玺李俊李英还广宁俱带俸差操时赞理军务左副都御史彭谊等劾宏等七员庸懦贪滥难以委任故有是命既又命谊择辽东都指挥之有勇略者二人代宏玙守备而以谊所举都指挥孙能周容刘璇江福指挥杨政代贵等五员备御○夜月食既
　　○辛未南京吏部右侍郎章纶请罢职任诏下其章于吏部先是南京给事中朱清监察御史杨智等劾纶之子玄应冒籍入试妄举贪滥兵马陈瑛为应天府治中行事僣儗考语不公及纵下人卖土墼荷叶诸细故纶上奏自辩且言给事中御史诬指之由实以南京吏科给事中王让三年考满本部考其初任言官亦能言事称职是与犬体宜知盖因其藐视公卿遇审囚日并列上坐不知大体也又南京浙江道监察御史孔儒三年考满本部考其清军为职酷民有声宜考平常乃合众论盖因其浙江清军无故棰民多有致死也夫言官风闻言事要在得实果系大奸理当紏劾不宜怀私灭公诬指排陷毛举细事烦渎  圣听臣敢再乞罢职庶免玷污名节奏上士论多不直让等○壬申  英宗睿皇帝忌辰  奉先殿行祭礼遣驸马都尉杨伟祭  裕陵
　　○命晋府奉国中尉钟铗袭封永和王钟铗奏臣永和昭定王济烺之孙臣父羙坞行逆降为庶人臣父得罪之日臣方幼龄未有知识尝以此情上奏伏蒙  英宗睿皇帝悯念宗亲赐臣今职然臣尚念臣祖生受王者之爵死不得享王者之祭日夜忧惶伏见  皇上自即位以来屡赦天下凡有罪犯俱蒙宥免文武官员降调者多复旧职近时弋阳王亦以罪废其子觐鐰陈奏许令袭爵谨援例以请  上特允之
　　○礼部奏湖广容美宣抚司及五峰石宝长官司土官田保富等遣人进贡方物秤较不足盖其所遣之人侵盗宜停其赏以赎其罪仍移文布政使司俾惩其后从之○癸酉天下朝觐官陛辞赐以敕
　　○南京守备成国公朱仪等奏南京英武等卫屯田旱灾无收其地与凤阳府相连今凤阳饥民皆获赈济军民同体亦乞给粮拯救从之
　　○甲戌命署都指挥佥事都胜镇守仪真并提督扬州通泰等处军马时兵部因锦衣卫指挥佥事冯＜王卸-卩＞言沿江上下诸郡宜置武臣  镇守行令南京守备内外官安宁等举可任者宁等言沿江巡视各有官守惟仪真控临长江为四方□旅之会寇盗出没之区宜得人往镇时胜方总南京诸卫漕运佥谓胜廉介有守都御史滕昭尝举镇其地用胜为宜议上从之
　　○乙亥巡抚南直隶右佥都御史刑宥以陈言弭灾例乞罢不许
　　○设河南确山县僧会司○韩王徵钋薨王靖王之子也母妃彭氏正统庚申生景泰改元袭封韩王至是薨年三十讣闻辍朝三日赐祭葬如制谥曰惠
