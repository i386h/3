<!-- { "loadSidebar": true } -->
　　○丁丑  上御奉天殿亲策举人梁储等三百五十一人制曰朕闻昔者三代圣王之化成天下各有所尚夏忠商质而周文也享国已久其迹可指言乎生民以来称至治必曰唐虞三代今止言三代而不及唐虞者然则唐虞独无所尚乎史谓三代之道若循环终而复始春秋变周之文从商之质岂时然乎质法天文法地果然否乎汉损周之文夏之忠有所据乎唐宋二代历年亦久有定尚乎我  太祖高皇帝肇造洪业变夷为夏重修人纪载整衣冠有功于  天地大矣  太宗文皇帝纂绍大统中靖家邦  列圣相承益隆治教百余年来海内渐涵仁义之泽厚矣其所尚可名乎若名曰忠民情犹变诈而多讼非忠也若名曰质民用犹奢靡而踰分非质也若名曰文民俗犹粗鄙而鲜礼非文也名既不可然则今之世其如唐虞之无所尚乎朕欲移风易俗去其所谓忠敬文之弊悉囿斯人于皇极之中行之自何始子诸生明经待闻久矣兹咸造于廷详著以献朕将亲览焉
　　○巡抚辽东右副都御史陈钺以前袭击建州女直官军功次奏乞升赏下兵部议行之
　　○戊寅巡抚辽东右副都御史陈钺复奏建州女直入寇发兵击破之斩获甚众
　　○己卯  上亲阅举人所对策赐曾彦等三百五十一人进士及第出身有差
　　○南京西华厂火焚竹木等料南京工部左侍郎李春以提督不严自陈请罪宥之
　　○定狭西秦庆肃韩四府郡王以下府第工价则例工部言狭西镇守巡抚等官议奏四府先年皆以有护卫凡郡王以下出合营造府第未尝役军民后因支庶日繁奏请有司营造迁延勒逼民甚苦之今后宜令有司备料价夫匠与王府自造凡郡王府第合造前门中门各三间五架前殿后殿各七间七架前后东西厢房各五间五架典膳所书堂各三间五架其在狭西以内者料价银五百两在宁夏平凉兰县者价银三百五十两俱与夫千名匠五十名限一年有半成之郡主前门三间五架前后房各五间七架左右厢房各三间五架价银二百两夫三百名匠三十名一年成之今详各官所议甚当但夫匠亦宜给与价银每夫一名与银一两匠亦如之庶免劳扰军民凡府第既成必五十年后乃许奏请修理从之
　　○巡抚山西右佥都御史秦纮言修筑边方必因山为垒则用力少而成功多欲自偏头关长林起南至宁武关羊房口止计二百里内除八十里山势陡峻人马不通不烦用力其余有川口宽平所当设备者有山势颇平所当铲削者会计可用人夫六千一月可办其人夫亦不必别起止将三关操备下班并代州崞县太原等卫住种军民相兼修理此功一成则永远有赖事下工部议行镇守巡按三司等官相度勘议从之
　　○庚辰宴进士于礼部命抚宁侯朱永待宴
　　○辛巳赐状元曾彦朝服冠带诸进士钞各五锭
　　○封闭乌撒卫天生桥稻田坝奈章场等处银峒以矿脉微细且密迩夷境恐生边患从巡抚都御史张王□赞请也
　　○升驸马都尉石璟子锦衣卫副千户宽为正千户从璟奏乞也
　　○壬午状元曾彦率诸进士上表谢恩
　　○免大宁都司并直隶天津等四十四卫无徵子粒三万四千四百余石草一万八百余束山西平阳大同二府吉州乡宁大同三县秋粮一万九千一百八石草三万四百六十五束以去年水灾故也
　　○癸未赐沈府沁源王诠钟长子名曰勋溱第二子名曰勋淑
　　○礼科给事中黄麟等奏甘肃洮岷河州诸卫所粮料布匹秕烂者多欲各照分数加给稀纰布以匹计折三为二短小破坏者各计丈尺足之且言前此巡抚都御史娄良朱英马文升并司府管粮官俱合坐罪户部覆奏得旨粮料布匹皆如所拟马文升免问朱英宋有文罚俸三月余问如律○甲申赐妙悟弘觉静修宗智阐范翊教灌顶善济西天佛子大国师锁南坚参等诰敕
　　○宥都督佥事周玉都指挥使康永罪初玉充总兵官镇守宣府等处永充副总兵各以私忿讦奏事多违法下巡按御史核实都察院以闻  上以玉永受朝廷重托乃违法忿争法当治罪但边方用人之际姑宥之
　　○乙酉授第一甲进士曾彦翰林院修撰杨守阯曾追编修第二甲第三甲进士分送各衙门办事
　　○给驸马都尉石璟禄米原支小麦内于在京折支米五十石不为例
　　○命魏国公徐俌弟佐为勋卫带刀侍卫从俌请也○岷州土番柒笼等簇簇头迷东等来朝贡马及盔甲赐彩叚钞绢有差
　　○丙戌选进士梁储张澯陈璚杨杰敖山刘忠孙圭于材王珦刘允中张璞徐鹏汪藻邓焲林霄江澜张九功陈邦瑞马廷用荆茂刘机李经谢文张芮倪进贤杨廷和杨时畅武卫改翰林院庶吉士读书绩文命学士王献谢一夔教之大学士万安等提督考校务令成效以需他日之用命所司给纸笔饮馔灯烛如旧例
　　○诏复开辽东广宁等处马市巡抚辽东都御史陈钺奏永乐间辽东设马市三处其一在开原城南关以待海西女直其一在城东五里其一在广宁城皆以待朵颜三卫夷人正统间因漏洩边事已罢其二惟开原南关市独存近者朵颜屡请开市朝廷不许今朵颜穷迫潜结海西转市于我而海西藉彼马力数犯我边甚为非便若许复开则有以收朵颜之心撤海西之党而中国并受其利事下廷臣会议报可仍下巡抚等官区画事宜严革私弊命巡按御史觉察之
　　○起都察院右佥都御史高明巡抚福建兵部言福建上杭县强贼生发乞推举风宪官一员巡抚以靖地方于是吏兵二部以明先乞终养而父母俱亡服制已满实堪此任诏起用之
　　○丁亥免浙江府县收买花木先是巡按监察御史张锐等言浙江为东南大藩朝廷供需较之他处实为繁剧况连年水旱相仍饥馑荐至宁绍台等府灾疫流行盗贼滋蔓乞暂停收买花木以苏民困事下礼部覆奏故有是命
　　○江川王音土□殳薨无嗣岷王奏保其弟镇国将军音垫袭爵王妃刘氏不欲乃谋于内使陈诰等令宫人王氏伪为遗腹密取异姓小儿入府养之又赂岷王为奏报音垫奏发其事下镇守巡按会三司官勘问未报音垫輙出城欲赴京诉之至是勘至刑部具始末以闻  上以刘氏听人拨置抱养异姓之子紊乱宗支尔既遣人具奏自合听候诏旨顾乃辄逞私忿擅开门锁出城欲自赴京观尔所为是不有  祖训不有国法本当究治但念亲亲姑从宽宥自今以后尔宜深自省悔谨守礼法慎于出入毋蹈前愆以保禄位不然成宪具在朕不敢私
　　○戊子命驸马都尉周景掌宗人府事
　　○安南国王黎灏奏占城头目波笼阿麻先与臣国通好成化十一年得琉球国海船漂风之众遂率以侵掠为臣国边兵所败今陪臣黎弘毓回自  天朝恭奉敕谕责臣占夺占城地方改为州邑此臣不能不沥血陈辞而保其必无也夫占城提封全非沃壤家稀蓄积野绝桑麻山无金宝之收海乏鱼盐之利止有象牙犀角乌木沉香而臣国产多用稀乌足为贵得其地不可以居得其民不可以使得其货不足以富得其势不足以强而臣守之甚艰利之甚浅损多益寡祸实名虚此臣不占夺占城土地改为州邑之故也今朝廷又谕臣复其土宇使不至殒其宗祀诚恐天使急遽之际缉访难详而占城避乱之人与臣国讐言不足信伏望特遣朝使申画郊圻兴灭继绝使占城上下辑宁臣国边陲休息以蕃中国以康远人此臣之大愿也谨遣陪臣阮达济以闻  上下其章于所司
　　○辛卯辰刻日色变白无光
　　○太监汪直言高邮邵伯宝应白马四湖每遇西北风作则粮运官民等船多彼堤石桩木冲破漂没宜筑重堤于堤之东积水行舟以避风浪工部议合行漕运总兵巡抚等官相度增筑从之
　　宪宗卷之一百七十六
明宪宗纯皇帝实录卷之一百七十七
　　成化十四年夏四月壬辰朔享  太庙
　　○遣内官祭司灶之神
　　○甲午太监覃昌传奉  圣旨太医院医士施钦张复兴曾濂徐德美丘钰俱升御医
　　○给衡山恭惠王继妃陈氏食米岁一百二十石从辽王请也
　　○巡抚四川赞理军务右副都御史张瓒等以破松垒等处夷寇上章献捷言臣与副总兵都指挥尧或等调兵五万始以成化十三年十月徂征十一月次松潘垒溪等处分哨并进直抵巢穴尽锐攻之先后破贼二十二寨斩首一千七十级贼首撒哈等俱已诛灭  上命即降敕奖励之所遣奏捷者升一级○乙未吏科都给事中赵侃等言州县守令亲民之职也不宜以待次监生一切序补之恐任非其人复为民害乞谕吏部取发身科目在部听选并曾经考勤者选授之下吏部覆奏以为先年大学士李贤请选监生有仪观学识者授知州知县等官至今行人夫以岁贡监生中亦有才识可用者固难以科目拘也自今犬选可比旧严试之其于府同知知州知县有缺则不拘常选仍视李贤所奏为便诏可
　　○丙申命金吾左卫带俸都指挥佥事顾玺坐立威营管操
　　○监察御史汪山蒋昺先后侍班会都察院令进实封转相稽延致属吏揉摺有纹本院请治山等罪诏锦衣卫执问之
　　○丁酉以水灾蠲山东所属府州县卫所盐课司并辽东都司定辽左等卫及直隶扬州府卫所去年夏麦四万四千一百余石秋粮一百四十六万五百五十余石草二百五十一万九千四百三十余束绵花一万六千七百二十余斤盐五万四千六百余引
　　○夜东方流大如盏赤色光烛地自左旗东南行至虚宿
　　○戊戌命驸马都尉石璟同隆平侯张祐理南京左军都督府事
　　○设广东高明县移高明巡检司于太平都为太平巡检司
　　○赐荆王故弟都梁悼惠王妃何氏及子女宫眷岁支食米三百石
　　○南京监察御史谈俊言四事一旧例岁贡生各随地方以入南北二监举人皆入北监而愿就南者听之今北监人多学舍不能容而南监人少常缺人历事宜以新旧举人各随其地以分二监一南京操练军马有名无实宜如在京各营例令给事中等官时至大小教场按籍点阅一仪真瓜洲等处宜增兵戍严教阅以备不虞一沿江巡检宜选年力疆壮者授之以备缓急之用奏上下所司知之
　　○己亥赐晋府襄阴王奇瀴嫡长子名曰表椅鲁王阳铸第五子名曰当湄乐陵王阳錧第五子名曰当涻
　　○太傅会昌侯孙继宗以老疾辞免府事  上曰卿朝廷倚重府事可不必辞
　　○庚子命恭顺侯吴鉴宁阳侯陈瑛镇远侯顾溥西宁侯宋恺成安伯郭鐄武进伯朱霖怀柔伯施鉴崇信伯费淮丰润伯曹振宁晋伯刘福为正使尚宝司司丞李璋户部给事中童柷礼科给事中冯义兵科给事中萧显刑科给事中马中锡工科给事中王珩中书舍人杨泰户部郎中裴慧吏部员外郎阎仲实署员外郎事主事郑宏为副使持节册封楚府江夏康靖王庶长子镇国将军季号□土为江夏王鲁府庶长子当渍为滋阳王第三子当氵□昔为阳信王周府永宁安惠王庶长子镇国将军同金□牙为永宁王蜀府汶川懿简王庶长子申销为汶川王宁府瑞昌恭僖王长子觐鐊为瑞昌王南城兵马副指挥张星女为辽府辽世子妃西城兵马副指挥武昭女为晋府晋化王妃西城兵马副指挥黄铎女为临泉王妃南城兵马副指挥张瀛女为赵府襄邑王妃南城兵马副指挥袁宏女瑞昌王妃
