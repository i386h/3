<!-- { "loadSidebar": true } -->
　　○丁巳  上以天旱不雨特降旨法司监问囚犯恐有冤枉宜从宽恤遂命司礼监太监徐浩公同三法司堂上官详审之其重囚并情罪有可矜疑及见枷号者命具录来闻徒流以下减等就便发落于是罪当死而情可矜疑者枷号而期限未满者皆得充军徒杖以下皆递减一等即放遣之
　　○以太仆寺卿郑宁为都察院左佥都御史巡抚宣府地方
　　○刑科给事中虞瑶言比者承运库奏称赏赐叚疋不足令浙江福建及应天府存留税粮支买一万赃罚等银倍买足之夫税粮与银所以为赈济之资不虞之备今乃悉归措买之用设再旱涝将何以为赈济乎又言浙江处州府处于万山之中地险民悍易于生变往年陈鉴胡叶宗流之徒实为明鉴近数年间帖然无事正以银场不开有司无扰故也近者太监卢永承命往闸银课由是有司不恤民艰乘时射利剥削无已寇盗复兴或争铆而杀人或出境而行劫意外之事不能保其必无也织造已有常数税课亦有定额若  陛下量入为出节而不费岂有不足之患哉伏望念天下之多事悯小民之艰难体大易制节之理以万方惟正之供叚疋银课暂且停止太监卢永即行取回则民困以苏国用自足矣事下户工二部户部覆奏以为京师及各边费用不给所出银课恐难停止宜敕浙江布按二司选委廉干官从轻采办其取回太监卢永宜如所言工部亦以为欲如所拟恐岁用不敷宜于本部原派买办彩叚共三万疋内减其半议上诏卢永不必取回银课依减轻则例采之其买办叚疋亦如议减半
　　○太子少保礼部尚书兼文渊阁大学士陈文卒文字安简江西庐陵县人正统丙辰进士及第授翰林编修充经筵官己巳升侍讲景泰庚午考顺天乡试是科广举子解额得人为多辛未用少保高谷荐擢云南右布政使政尚宽平民以为便天顺丁丑迁广东左布政使以母丧不果赴戊寅驿召还京师拜詹事府詹事癸未擢礼部右侍郎兼翰林院学士入内阁参预机务甲申  上嗣位改吏部左侍郎兼职如故同知经筵事修  英宗实录充总裁官乙酉升礼部尚书丁亥实录成加太子少保兼文渊阁大学士尚书如故至是卒赠荣禄大夫少傅谥曰庄靖遣官祭葬官其子璋为中书舍人之体貌魁梧风采峻整早负重望其在云南士大夫冀其必进用及入掌宫端乃好行鄙事为春坊官使势者所侮慢恒歛容逊避人颇致疑逮晚遭柄用与李贤同事事皆处分于贤辄怀愤挠之贤卒首秉国钧遂恣意径行不顾大体尤不能诲子纵其仆隶大通贿赂名望大损人皆叹其不如素料云
　　○戊午命万全都指挥佥事文宣守备蔚州
　　○复置宁夏卫大沙井驿
　　○户科给事中贺钦言今年自春徂夏灾异迭作或风霾累日或黄雾障天或狂风怒号始恒阴而少晴继久旱而不雨顷者礼部尚书姚夔等建言请修内外之政以为消弭之图伏蒙纶音奖其忠爱且曰内事朕自处置外事便斟酌行此诚  陛下遇灾而惧应天以实之盛心也是以命下之日阴曀顿开既而又以久旱为忧躬率群臣斋戒吁祷则于次日微雨即降天人感应其速如此然而自是以来风霾复作旱势日增岂  陛下应天之心勤于前而怠于后抑群臣徒事虚文无以为  陛下助耶不然何今昔感应难易不同如是也伏望  陛下念天变之可畏忧民命之将绝省公责已下诏求言绝游宴之乐止冒滥之赏严君子小人之别通君臣上下之情于宫闱则正名溥恩以繁本支于经筵则延访缉熙以通治道以至一政令云为之顷一起居出入之微举无少愆动罔或悖如是则有以笃格天之实心修格天之实德行格天之实政矣夫然后责群臣怠事废职之罪示之以悔过自新之途惩其虚文勉其实效其或弗修黜以为警如是则君臣上下同一应天之实心矣将见天心之应必如成汤之祷桑林周宣之诉云汉不转灾而为祥易旱而为丰未之有也蒙＜锍-釒＞上旨未及下同科给事中胡智亦以应天以实为言  上批答曰言路未尝沮塞修省亦未尝敢慢朝廷凡事俱已从省矣君臣上下仍须同加修省以回天意继今言官有＜锍-釒＞其参酌众议以闻不可各执己见钦等乃复上章自劾云臣等滥居言路平时缄默取容以致灾害荐臻旷职之罪无所逭矣伏愿  皇上将臣等放归田里庶几在位诸臣知所警惧修改以回天意是臣等庸缪始于冒进虽无补于明时终于勇退尚少愧夫流俗  上不允
　　○己未早朝鸿胪寺序班奏朝官数少命阅籍得不朝者九十二人俱送锦衣卫鞫之
　　○命故辽东都司带俸都指挥佥事刘庆弟恕袭庆原职府军前卫指挥同知
　　○镇守延绥总兵官署都督佥事房能等奏旧设忽都伯颜堡北去榆林城二十八里南去鱼儿河堡六十五里远近不均遇警难于应援欲将此堡改名归德堡移于地名九股水筑立庶道里适均易于防守事下兵部覆奏从之
明宪宗纯皇帝实录卷之五十四
　　成化四年五月庚申朔升南京太常寺少卿陈俊为户部右侍郎掌光禄寺事礼部右侍郎李春为工部左侍郎
　　○命后府都督佥事张鹏子远代父原职大同左卫指挥使
　　○兵科给事中陈鹤言礼部奏准天下郡县学校廪增生员俱照旧额而革去附学生员夫地有广狭所生之才有多寡犹十指然不能以一律齐今一概拘以定额不无遗才自今附学生员宜考其文学不必拘其额数民间子弟取其俊秀不必拘其年岁借曰今之入学者图优免其家差役则不与优免可矣又况提调已有官而又令布按二司兼督之则委任不专何以责其成效事下礼部言古者十五而入大学岂可不拘年岁其大府州县人才众多之处可于原拟增广附学之外量增三二十名以备补缺至若提调学校之官一时巡历未易周遍若不许布按二司官提督劝勉学政不无愈废及言生员不与优免差役亦非旧制俱难准行从之
　　○辛酉升四川按察司佥事颜正为本司副使整饬泸叙边备时山都掌初平提督军务兵部尚书程信等建议设卫所增营堡及长官司衙门故令正统领泸州等卫并戎珙等县官军民快往来调度修护城池清理河道整理屯种诸事
　　○壬戌升光禄寺署寺事右通政刘琏为本寺卿
　　○辽东副总兵都指挥使裴显分守开原虏寇入境不能御罪当充军山东都指挥石端镇守涿州受人嘱托罪当杖法司会审以闻显降指挥佥事原卫带俸差躁端罢镇守随操京营皆以宽恤恩也○癸亥升京营把总署都指挥使韩忠为右军都督佥事充参将统理四川永宁等卫所军马从提督四川军务兵部尚书程信等请也
　　○礼部主事陆渊之奏刑罚虽严可警于一时爵赏虽重不及与后世惟羙恶之谥一定则荣辱之名永远不朽我朝  祖宗尤重谥法虽以亲王勋臣苟无善行亦不轻与之以羙谥比年以来故官子孙往往以私求而得羙谥上之予之也既无所择下之得之也不以为荣迩者太子少保礼部尚书兼文渊阁大学士陈文卒奉  圣旨谥曰庄靖庄靖羙谥也陈文何足当此迹其平生所存所行贪德彰闻污风大著纵子为恶灭裂义方缪居调元赞化之任素乏经邦济世之才生既逃于重罚死又窃夫羙名殊失古人劝善惩恶之典乞敕廷臣会议削其美名更以恶谥以服天下之心以为将来之戒设谓大臣之恶不可暴之天下后世恐伤朝廷礼遇之意则止而不谥于义亦可奏入  上曰陈文在时不闻人言其过恶没后循例加以恩典事已施行如何方来讦奏不准
　　○甲子端阳节赐百官宴于午门
　　○乙丑山西按察司提调学校佥事胡谧请颁大明一统志于天下礼部乞于司礼监关领原本付福建布政司下书坊翻劾印行从之
　　○昏刻月犯轩辕左角星
　　○丙寅命南京守备太监安宁成国公朱仪尚书李宾会同三法司审录狱囚时南京亦久不雨应天府府尹毕亨以缓刑弛力为言故有是命
　　○升莱州府知府张谏为太仆寺卿
　　○监察御史李杰有罪除名先是杰巡按山西市所部狐裘等物而不归其直巡抚都御史李侃与杰以公事相恶遂发其杰亦摭侃事讦奏之命刑部员外郎孙瑜等往勘逮杰等至京杰屡冤并讦侃事不已至是因宽恤会审杰遂定罪除名仍命给事中萧彦庄等往按侃事
　　○丁卯工部右侍郎兼翰林院学士刘定之以久旱上言四字一曰求天地之心夫天气下降地气上升则阴阳和而雨泽降今久旱风霾天地之气不和而致然也臣愚以为  皇上犹天  中宫正后犹地岂非正后礼遇稍疏而天地示戒若此乎由正后而及于妃嫔其进见先后悉循其序此诚古帝王修身正家之要道  太祖皇帝垂训之成法  圣嗣由是而藩昌  宗社由是而永固惟  皇上其动念焉不可以为细故而因循不改恐有后时不及之悔也其二曰体  祖宗之意自  太祖皇帝以来  列圣垂统本支百世子孙千亿谅  祖宗在天之灵莫不仁爱慈惠之欲其存全也是以  英宗皇帝深体此意出远年所幽建庶人等俾其配偶生聚今郕戾王妃女虽以蒙宽恩有素臣愚以为其女若已及笄  皇上宜命礼部依宗室诸王女例为之婚配此诚  祖宗列圣所望于  皇上者也先王仁政使民内无怨女况于宗室亲近乎无怨旷亦和阴阳致雨泽之理也其三曰圣学宜法乎切近臣见伊傅之告□嗣王必以汤为法旦奭之告周嗣王必以文武为法下至汉唐贤臣之告其君必以高祖太宗为法何也以其取法九切近也我朝  太祖皇帝德业隆盛超越商周之先王汉唐之先帝远矣臣愿  皇上取其御制诸书及史臣所纂述宝训与大学衍义贞观政要相间进讲既览于古又法于近若必待衍义政要终篇而后御览及此则在数年之后太迟晚矣书曰德日新万邦惟怀其可待数年之后乎其四曰圣治勿惑于异端  皇上自居东宫即留心于圣经贤传今日以之制治保邦无不用此至于佛老异端初无所用既未能尽辟去之于  祖宗时有寺观塔院姑存其旧勿增广可也诚以天下太平日久民生日众物产不足以供民衣食而内奉朝廷外给边境其所用日增月盛若复糜费于异端民将何以堪之乎臣既读儒书则知侈奉佛老之教为非知而不言则负欺君之罪惟  皇上其俯察焉＜锍-釒＞入留中不下
　　○戊辰遣隆平侯张祐镇远侯顾淳驸马都尉石璟丰润伯曹振为正使尚宝司少卿杨导兵科给事中萧璇刑科给事中虞瑶吏部郎中倪辅为副使持节封郑世子祁锳为郑王肃康王庶长子洵阳王禄埤为肃王赵府襄邑王嫡长子见滃为襄邑王秦王庶长子诚泳为镇安王
　　○礼科给事中成实言京畿之内天下□贾百货之所聚近因内帑暨光禄寺缺罗叚猪鸡等物和买于市人甚苦之夫以天下之供为朝廷之费殆无不继乞节浮冗之费使则用常充或有急缺亦宜依时价收买则天下之商皆悦而愿藏于其市矣又言近礼部奏称该年岁贡生员若已行起送遇有事故或过一年之上者并不许补贡夫以堂堂国学虽纳马纳粟者皆得肄业其中何独于此数人不能容哉况其人遇有事故皆出于不得已乞自今不分年月久近准令次贡考补庶使人材无所阻滞  上命所司议多从其言但岁贡生已到部而遇事故及遇事故而过三年之外者俱不听补贡○己巳  大祖高皇帝忌辰  奉先殿行祭礼驸马都尉赵辉承命祭  孝陵
　　○日本国遣使臣居座寿敬等来朝贡马谢恩赐宴并袈裟彩叚等物其存留在船通事从人各赏有差
