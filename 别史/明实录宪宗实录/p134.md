<!-- { "loadSidebar": true } -->
　　○甲寅遣兵科给事中官荣使琉球国先是以户科给事中丘弘为正使赴琉球封王弘至山东病卒故复遣荣偕副使行人韩文以往
　　○酉刻日生背气青赤色鲜明良久散昏刻木星犯左执法夜北方流星如大碗青白色光明烛地自正北云中东北行至近浊
　　○乙卯擢理刑行人李勋孙敬知县方中潘瑄王浚俱为监察御史勋福建道敬狭西道中河南道瑄浚俱江西道○丁巳命延绥等处阵亡官员指挥同知杨钰等二十六人子弟袭其职者俱升一级
　　○己未升狭西按察司副使宋为按察使
　　○庚申太医院院使施安卒其子钦乞恩赐祭下礼部覆奏从之不为例
　　○命征进两广达官阿讨剌等俱还京时讨剌母冯氏等言其夫男从征克敌驻劄广东今越三年艰苦万状请还京以听调用许之
　　○太仆寺少卿宋祯等奏在京北直隶河南山东成化六年孳生及陪赏马骡驹共二万四千九百七十一匹
　　○辛酉录辽东宁远等处斩贼将士功赏总兵官殴信从厚守备都指挥崔胜等俱升赏有差
　　○调监察御史苏庆为山东利津县知县庆自广西巡按回京复命失仪为鸿胪寺所纠也
　　○壬戌周府镇平王有爌薨王定王之第八子也母妃周氏洪武庚辰生壬午册封镇平王至是薨年七十有二讣闻辍朝一日赐祭葬如制谥曰恭靖
　　○甲子巡按直隶监察御史梁昉言四事一涿州良乡等县密迩京师其民迫于科差困于饥寒往往隐下税粮虚卖田地产业已尽征科犹存是以田野多流亡之民里甲有代偿之扰宜令有司查勘归户以清赋税一近者畿内饥荒米价腾贵诏发京储百万之粟平价以粜而济民艰然惠泽既已溥施仓廪不可不实今里河一带官民之船宜免其带甎附运粮米以补京储一水旱之灾自古不免今各处虽设预备仓而无储积之实凡遇赈济未免动费官储设或连遇荒歉公私皆困何以仰给宜专设官守以理荒政一狭西延绥等处先因地方有警暂起民兵守御许以事毕放免后遂留役调与军无异非所以示信于下也宜处置民兵以全大信  上下其章于所司
　　○乙丑遣内官祭中霤之神
　　○哈密忠顺王母弩温答失力等遣使臣火只哈三等来朝贡马驼赐宴并衣服彩叚等物有差
　　○太常寺卿兼翰林院侍读学士孙贤致仕贤以皇储未立上章请立  皇太子并上章陈情乞休致诏听其致仕而建储之章留中不出盖贤尝侍  上于春宫讲读至是以国本大计欲有其功而又恐人议己并乞致仕非其情也
　　○丙寅夜流星如盏大赤色光烛地自危宿东南行至羽林军
　　○丁卯  孝庄睿皇后忌辰  奉先殿行祭礼遣驸马都尉周景祭裕陵
　　○庚午免狭西所属州县官明年朝觐以巡抚都御史马文升奏狭西旱伤且边事未靖故也
　　大明宪宗纯皇帝卷之九十二终
大明宪宗纯皇帝实录卷之九十三
　　成化七年秋七月壬申朔享  太庙
　　○遣内官祭司门之神
　　○祭历代帝王陵寝遣太常寺乐舞生赍香祝付所在有司行礼
　　○代府潞城王逊＜火宁＞薨王简王之第三子也母妃徐氏永乐丁亥生甲辰册封为潞城王至是薨年六十有五讣闻辍朝一日遣官赐祭葬如制谥曰僖顺
　　○甲戌复徙平夷清平镇靖三堡于旧城时巡抚延绥右副都御史余子俊言响水白洛塞门三堡往者兵部尚书王复行边徒置黑河山等处易今名今军士皆言平夷水脉顿涸清平镇靖又去水大远其旧堡响水等城尚完好可居乞仍旧处其新堡量兵护守遇警暂时按兵于此巡哨兵部议可从之　○乙亥  仁孝文皇后忌辰  奉先殿行祭礼遣驸马都尉石璟祭  长陵
　　○巡抚延绥右副都御史余子俊奏延庆边疆山崖高峻乞役山西狭西丁夫五万量给口粮依山铲凿令壁立如城高可二丈五尺山坳川口连筑高垣相度地形建立墩堠添兵防守八月兴工九月终止工役未毕则待来年庶几成功一劳永逸事下兵部言往因巡抚右副都御史王锐建议欲于川空之处修筑高垣已尝取旨令会议举行余子俊等复欲凿山设险为策固良但缘边之民频年以来不遭杀虏即困徵输丧乱逃亡淍敝已甚今湏极力抚安难以重加劳役况延绥境土夷旷川空居多浮沙筑垣恐非久计凿山之事宜伺寇警稍宁督令边城军卒以渐图之兵力不足止可量调附近兵民为助上曰然设险守边兴工动众当审度民力姑缓之
　　○镇守宁夏东路右参将都指挥佥事王安值虏寇边畏怯逃避致杀伤官军二百有奇为百户陈昇奏发并及其娶娼女事下巡按御史核实都察院请治其罪从之
　　○丙子徙固原巡检司于开城旧县时狭西守臣奏固原已增设军卫县治其开城旧县地近六盘居民行旅每遭寇掠请移巡检司治于彼处防御为便允之
　　○迤北孛罗忽并癿加思兰遣使臣完者都贡马赐宴并衣服彩叚等物有差其回赐在彼头目彩叚表里视旧例有减以尝犯边也
　　○通政使司左参议何琮以母丧去任
　　○丁丑巡抚狭西左副都御史马文升奏延绥兴庆阳俱系边卫而两处军士月粮则例不同乞定为一例下户部覆奏以为当如庆阳卫例总旗月支粮一石五斗本色八斗折色钞七斗小旗一石二斗本色六斗折色钞六斗有妻军人一石本色六斗折色钞四斗
　　○平虏将军总兵官抚宁侯朱永奏今贼退军回别无调度事宜乞暂回京及右都御史王越亦乞暂回大同兵部尚书白圭言大将受命以出必务成功而还今虏众虽闻其自相攻击且遣使入贡然变诈不测恐乘秋复来何以御之  上曰不然此时去秋暮尚遥京师至大同不远无顿兵日费供亿亦非良图宜准永等言今且移驻大同宣府侯有警仍调去杀贼
　　○戊寅命后军都督同知马仪充甘肃副总兵以都督李荣老疾乞代也○己卯湖广按察司佥事尚褫言五事一选择风宪期在得人今之司选择者每以三十岁以上五十以下旧例是拘而于实行为略臣请自今凡内外官但发身科目果才而贤者虽破例亦进之庶几风纪得人一今制京官七品以上三载考称外官七品以上九载旌异者例给诰敕以荣其亲顷年京官有以直言敢谏而遭谴罚者外官有以秉正不阿而未获旌异者又有方面官虽以治行扰异考居上等未经御史奏保旌异者诸如此类乞一体封增其亲一在外藩臬各有所司近布政司官有因劝课行部辄侵越理刑之职滥受民词顾于所谓农桑学校钱谷出纳之职一切略而不举宜敕都察院通为禁约勿致侵越庶使官有常职而事体归一一凡钱粮军储等项洪武宣德间应本色者徵本色应折色者徵钱钞顷来凡遇徵输动辄折收银两然乡里小民何由得银不免临时展转易换以免逋责有司收纳既重其权衡以多  及其交官又杂铜鈆以为伪民既受其言而官又受其弊臣请自今凡本色折收之例一遵旧典一大统历我国家正朔所系近在外两司官视为家藏之书滥作私门之馈纸费动以万计航运钜如山积无非藉以结权豪求名誉而图升荐也士风之坏此其一端臣请敕礼部条议为令今后务使纸数有常印造有额而私馈者有罚疏入  上命所司知之
　　○庚辰迤北使臣平章完者秃等赍奏文乞仓粮事下户部覆奏言虏以射猎为生不资粮饷且其情谲诈未易测度若从其请恐彼需索不止渐  衅端宜勿许从之
　　○狭西民李奉先等四人以妖言伏诛初奉先为僧张通考以星命推其后当极贵于是刘葫芦王牛家二人助之遂造妖言集强悍之人同谋作乱行至商县事发按察司械奉先等送法司议拟如律诛之
　　○辛巳命司经局洗马杨守陈翰林院侍讲徐琼为应天府乡试考试官
　　○壬午改授罕东赤斤蒙古等卫夷舍仓儿加敢班昆藏三人袭其父阿里巴等职为都督佥事初兵部以三人求袭代时无敕可据止授以阿里巴等旧任都指挥佥事等职至是甘肃总兵官定西侯蒋琬言阿里巴等实尝任都督佥事今无故降夺恐启争衅故改授之
　　○虏酋孛罗忽等上书乞还其俘获族属兵部言虏寇边被我军所擒者多道死无可给还今此虏并癿加思兰累来请乞计或藉此为衅宜行令通事詹昇等省谕虏使归语其主索罗忽等使知此意从之
　　○癸未狭西都指挥佥事马聪坐守怀远堡为部下军人讼其役占军士侵克月粮及纳赂等事巡按御史鞫得实请逮聪于狱从之
　　○丙戌中元节遣驸马都尉周景杨伟分祭  长陵  献陵  景陵  裕陵文武衙门各分官陪祭
　　○遣内官祭  恭让章皇后陵寝
　　○丁亥兵部奏去年八月虏入辽东锦州乱石山堡通巡指挥佥事王端按伏指挥王真等失机守备义州都指挥王锴不能严督皆宜究治但寇警方急须人防守取旨裁决诏从所议而姑宥王锴
　　○戊子以江西按察使牟俸为太仆寺卿
　　○升吏科都给事中程万里为通政司左参议
　　○监察御史等官周源等奉敕赈济饥民源赈济顺天府大兴等四县饥民二十一万九千八百余口吏部员外郎王玺刑部主事邢谨赈济真定府所属州县十五万八千二百七十口礼部员外郎曹隆兵部署员外郎张谨大理寺正刘瀚共赈济河间府所属州县三十九万八千七百一十口
　　○复除江西按察司佥事赵铭于浙江
　　○己丑  太宗文皇帝忌辰  奉先殿行祭礼遣驸马都尉周景祭  长陵
　　○升福建按察司佥事游明为副使仍提调学校时巡视都御史滕昭等奏保明提学有方九年既满乞量进其职俾仍旧提调吏部覆奏从之○山东都指挥佥事陈忠男陈彰荒淫无度屡娶淫妇且欺奸妻属幼女事露坐罪不悛赎娶鲁府仪宾赵瑄婢所生之子女为妻屡加棰骂且幽闭之不容其亲属往来赵氏逸出抵湖州私配舍人王升赵氏兄钧与彰皆莫知其所向彰疑钧匿之具奏以闻钧亦疑彰杀之遂唆母诸城郡主赴京奏愬事下巡抚等官久而获之刑部拟罪以彰累恶不悛法难轻贷  上命谪戍延绥边卫
　　○庚寅南京刑部右侍郎林鹗以母丧去任
　　○辛卯文武群臣英国公张懋等言  天眷  皇明庆钟  圣子伏望  皇上早颁册命建立  东宫以承  宗社之统以隆  国家以万万年之福谨奉  表陈请者臣等诚欢诚忭稽首顿首  上言伏以  皇明启运垂  统绪于无疆  列圣继承建  元良之有自斯古昔帝王相传之要道实当今  圣明合举之盛仪恭惟  皇帝陛下  德配乾坤  明同日月  恢弘武烈有奄甸八荒之心  丕显文谟有维持万世之志荷  天地储祥于  圣子斯臣民属望于  正名臣等重惟  君国以建  储为先人心是系建  储以立长为重  天序攸存伏望  皇上俯鋻舆情早颁  纶命遂正  少阳之位永扶  太极之尊于以隆  国家景运于万万年端在此矣臣等无任瞻天仰  圣激切屏营之至谨奉  表以  闻  上览表赐敕曰览表具悉建储国之大事关系甚重卿等所请固出忠诚顾今幼龄讵堪负荷其安之
