<!-- { "loadSidebar": true } -->
　　○壬寅周府仪宾刘宣先因勒取夫匠财物及侵用官料坐罪革职闲住至是妄引事例擅自冠带又越奏以所停禄米乞仍支给都察院请行巡按御史问拟如律诏令赎罪毕仍革职闲住
　　○癸卯升兵部郎中林凤礼部郎中吕＜常心＞俱为南京太仆寺少卿
　　○甲辰太监韦泰传奉  圣旨御医庄元升太医院院判锦衣卫副千户叚瑁升正千户冠带总旗张纲升百户管事银作等局人匠胡济等六人升文思院副使
　　○敕广西按察司佥事李辙专居赣州提督捕盗巡抚江西右佥都御史闵圭等言赣州与福建广东湖广境流贼攻劫分巡等官责任不专事多牵掣乞专委按察司官一人专居赣州分巡岭北道提督捕盗事下兵部言宜如圭议敕分巡佥事李辙专任其事并行三省附近卫所有司俱听调遣从之
　　○中都留守司都指挥同知梁瑄河南山东都指挥佥事徐鼐王麟各领所部官军赴京营操练内有逃避者俱以钤束不严坐罪下刑部狱赎杖还职○乙已敕巡抚山西左佥都御史叶淇巡抚大同右佥都御史左钰巡抚山西协守甘肃左副总兵署都督同知鲁鉴佩靖虏副将军印充总兵官镇守延绥分守西宁都督佥事王义充左副总兵协守甘肃守备平凉都指挥佥事哈振分守西宁仍协同庄浪田广管事时兵部会举淇与鉴等代余子俊并岳嵩之缺而左钰王义哈振之命并从中出也
　　明宪宗纯皇帝实录卷之二百七十五
　明宪宗纯皇帝实录卷之二百七十六
　　成化二十二年三月丙午朔巡按狭西监察御史汪舜民劾奏镇守甘肃太监覃礼总兵官左都督范瑾监枪奉御屈杰分守甘肃右参将李俊俱号令不严备御无法致虏入境杀掠又轻举丧师内俊职专分守情罪尤重欲行究治都察院具闻  上命执俊鞫之礼等姑记其罪
　　○山西平阳府蝗
　　○丁未户部臣奏沿边墩台守了囚徒多系盗贼问发人数旧例每名月支口粮四斗后因太监王直奏增一石今巡抚宁夏佥都御史崔让奏各边仓廪空虚宜从旧例庶边储不至妄费从之
　　○戊申太监韦泰传奉  圣旨肃州右参将署都指挥佥事李俊凉州右副总兵都指挥使刘晟俱升都督佥事仍旧分守
　　○降锦衣卫百户罗谦为山海卫总旗谦东厂太监罗祥家人假为祥书挟势遣人于两淮中盐事觉也
　　○庚戌太监韦泰传奉  圣旨大德显灵宫真人王应＜礻奇＞兼本宫住持高士陈应＜衤盾＞刘绍先俱升真人左演法陈崇仁左至灵邓思诚俱升高士右至灵杨云纲升左演法左至灵景德暹升右演法右至灵韩文富杨应祐俱升左至灵左玄义张道本刘云徽俱升右至灵右演法张通玄左至灵臧守中右至灵吴仲芳李谷泉萧景清左玄义常复成张崇礼刘德昇右玄义槐用贤尚德潪苗云崇钱云山□吴左文亮阎本庸蔡宗白陈良福柏尚宽俱管道录司事右演法刘洞虚升左演法右至灵刘应梁升左至灵左玄义张用仁升右至灵道士李守诚升右玄义僧录司左讲经定任德端左觉义定玉智遂右觉义祖能定汰德鲁常钦真定俱令管事仍兼住持永安寺住持僧宗鍷升左觉义大隆善护国寺禅师班麻扎失升灌顶大国师觉义端竹罗卓升禅师剌麻竹麻扎失星吉班丹汪秀坚锉俱升都纲
　　○宁夏地震
　　○辛亥发内库钞十五万贯铜钱三十万文市祭祀果品从太常寺官请也
　　○分守庄浪西宁等处左参将都指挥使田广奏曩缘虏贼袭杀赍奏使人被劾当逮但臣时方统兵在外追捕乞从＜宀十见＞宥  上曰田广戒谕不严事宜逮问但边方用人姑宥过一次仍停俸三月
　　○壬子升山东曲阜县知县孔爕为兖州府通判仍管县事后不为例爕宣圣五十七代孙以衍圣公弘泰等荐知曲阜九载有政绩县民王奉等赴吏部告保巡抚副都御史盛颙亦为移文请加秩治事故有是命
　　○命锦衣卫逮治秦府等府自宫人李有儿等一十七名从礼部奏请也
　　○癸丑太监韦泰传奉  圣旨义勇后卫前所副千户吴林金吾前卫前所百户霍政金吾左卫中所百户王永安俱转锦衣卫带俸旗军苏志等九名画士牛琰等一百四十五名人匠龚礼等七十六名俱令于锦衣卫五所人月支食粮一石光禄寺人日支粳米八合俱送御用监上工
　　○太监覃昌传奉  圣旨朱骥督率官军缉事有劳升都指挥使仍掌卫事副千户覃缘升正千户百户叶广副千户
　　○命镇守代州等处右副总兵都督佥事周玺充总兵官仍居代州先是玺言比奉敕镇守代州已应预太监巡抚会议但带右副之衔仍听节制兼专居偏头一关去山西道远遇事乖隔难于协处乞改除旧号移居山西为便事下兵部言周玺已令镇守不受巡抚等官节制但右副之名犹仍旧尔且山西守将曩缘离边太远移致代州比以偏头视代尤急奏移于此取旨裁处故有是命
　　○升考郎兀卫都指挥使阿古哈为都督佥事以其贡白海青援例陈乞也
　　○都察院以是言年应差官照刷天下诸司文卷而有灾伤处例为停免具奏  上命灾伤处户部查勘轻重处置以闻至是奏上且言天下灾伤轻重不一若概停免恐日后贪婪官吏埋没作弊必定以等级庶知警省诏以灾伤五分以上者免照刷
　　○辽府长阳王弟豪坨既坐罪降为庶人又强夺民马擅出城外辽王以闻都察院行巡抚等官勘实覆奏  上以豪坨先因犯罪谪降令其改过今复纵意为非有违  祖训敕辽王严加约束
　　○甲寅南京工部尚书胡拱辰年七十奏乞致仕事下吏部覆奏得旨拱辰历官清慎不允休致令悉心治事
　　○户部尚书殷谦侍郎秦纮等以奏拟中盐失误请罪  上曰盐课重事若等何以处置差错法当究治姑从宽恕罚俸一月该司官吏俱逮问如律○河南南阳府雨雹大如鹅卵
　　○乙卯赐唐王芝北折色禄米内改支本色一千石唐府自永乐二十二年以来岁止支禄米二千石至正统天顺中始增给折钞米三千石至是复奏婚丧费重又值年荒故有是赐
　　○巡按狭西监察御史汪舜民劾奏提督操守山丹都指挥同知孙玺闻敌畏怯又隐匿贼情不报山丹卫指挥佥事郑能等各不用心防御致虏入境杀掠都察院请仍行舜民逮玺等鞫治从之
　　○月犯轩辕星○丙辰总督漕运左副都御史李敏总兵官都督同知王信会奏僣运粮储旧例俱是民人运至淮安徐州临清德州水次四仓交卸官军支领交纳斛面一尖一平两无亏损后令官军就民兑运已自为难虽有外加耗米仅足以充盘剥雇觅之费及临仓上纳官攒人等又兢以多收斛面积出羡余为能致将正粮亏折累军借债补纳虽屡经奏议得旨俱用平斛听旗军刮铁行概每石耗米自五升加至八升近年各仓官攒每石既明加八升之外又不容刮铁行概每斛务令加至三四指高斛下余米号为官堆俱收入廒甚至额外罚米以此羡余虽积而正粮实亏累军借债陪纳若不申明禁革切恐窘迫不已因而逃亡有误漕运大计乞敕该部转行京通二仓收粮内外官员巡仓御史严加禁约自成化二十二年为始俱依钦定八升事例听令旗军刮铁行概两平收受不许外加斛面及罚米官堆敢有故违并听御史参问仍乞将改兑粮米免其二分上京俱于通州仓上纳永为定例＜锍-釒＞入  上命户部知之
　　○戊午实授南京狭西道试监察御史缪樗为监察御史
　　○复邹袭为兵部郎中仍停俸三月袭既坐司吏盗卖敕书降德安府同知留通州未行蔚州左等卫署指挥使等官张旺等一百二十三员奏乞留之吏部为覆奏称其奏保出于公论上许复袭官而停俸三月且责吏部曰黜陟朝廷大柄尔等何以知奏保出于公论事当究治姑宥不问盖旺等之奏袭与其谋尚书尹旻乃袭乡人其子翰林院侍讲龙与之素厚因为成其事朝廷稍闻之故以此责吏部后诸司坐黜罚者甚众盖始于此云○太监韦泰传奉  圣旨锦衣卫副千户弓聚令复职管事礼部司务李宗义升锦衣卫百户鸿胪序班姚通升锦衣卫所镇抚儒士毛廉于錞沈钟王佐梁鼎钱庆严辅杨昊历事监生许宗俱令中书科月支食粮一石照例出身太仆寺主簿杨源鸿胪寺序班杜恒鲍怡中书科冠带儒士刘瑭高琦杨浩儒士郑潮宋贤监生李浦俱取来照旧送御用监办事
　　○己未增给文思院匠官周安等仓月米五斗安等一千二百九十二员俱以传奉裁省支半俸至是奏诉艰窘复命月支五斗不为例
　　○兵部臣言大宁都指挥佥事常珍奏称初任保定中卫指挥使见任管事援例纳米升授大宁都指挥佥事带俸仍乞任用窃见去年秦州卫指挥王文等亦缘纳粟升都指挥等官仍于京卫管事如旧夫救荒固以权宜为务而驭下实以名器为先都指挥乃方面重职非军功不升今此辈授以职衔已为冒滥加之任用恐失士心乞通行内外纳粟进升有所镇抚千百户授指挥等官指挥授都指挥以上品秩者止令于原卫所管事如旧其间真有廉能谋勇过人堪以委用者听所司从实推举  上是之曰见任指挥纳粟升都指挥者仍依王文等例原卫旧任管事
　　○庚申免永平府抚宁县今年秋粮八百余石草九十余束及民壮屯种子粒豆三百四十石有奇以蛊蝗故也
　　○免万全等卫城堡旗军成化二十二年扒搂草八十八万余束从巡抚副都御史李岳请也
　　○复设四川合州税课局○辛酉守备灵州锦衣卫带俸指挥同知马俊奏所属操守指挥数多品秩相埒难于约束乞视守备等官近例升授都指挥佥事以便统率事下兵部言顷俊授命以往常许以都指挥体统行事责任匪轻今无功求进乞加逮问以为奔兢之戒  上曰马俊自乞升职事宜逮问姑宥之
　　○壬戌免狭西诸州县官朝觐以巡抚都御史郑时奏其地有灾伤及番虏出没故也
　　○命彭城伯张信管围子手官军带刀侍卫
　　○巡抚狭西右副都御史郑时奏今年正月虏贼深入临洮金县杀掠军民三十余人牛羊畜牧以万计守备兰州太监蓝蕙署都指挥佥事于昇弛备召寇畏缩歛兵俱属有罪事下兵部言兰州等处自去冬以来累有虏警尝令巡按御史核蓝蕙于昇罪今虏复深入所过杀掠又不知其几千万数而两月之间不闻边将遣一人一骑少遏其锋宜行巡按御史并加勘究自兰州安定一带被虏之地失误提督守了墩台等官悉从逮问守备太监蓝蕙等亦系失机而都指挥于昇情罪尤重俱宜究治且兰州自黄河迤北西至良州庄浪东接宁夏中卫相去三百余里为虏贼屯牧之场河南自州界东连靖虏亦三百余里俱缺墩堡守了宜行令镇守巡抚等官督属按视某处可设城堡屯聚兵粮某地可修筑台窑拘收人畜凡一切御虏安边之策驰奏举行  上是之曰于昇情罪尤重可逮问蓝蕙令载罪杀贼兰州安定地方务令通查失误之人究问明白以闻勿有所狥未几时复言虏自去冬十一月乘冰渡河先遣黠酋伪为僧窃入兰州觇我无备是以深入兰州安定境内杀掠军民男妇及马牛羊畜一万三千有余去而复来无复畏忌提督哨守千百户等官李春等十六人俱闭门自守漫不经意罪宜究治因复劾蓝蕙于昇既不能慎固封守防诘奸细又不能整饬兵备捍御生民时昇蕙已得旨裁处兵部谓李春等十六人俟核实安定失机之人俱宜并问如律从之
　　○命故山西署都指挥佥事张泰子云袭父原职为太原左卫指挥同知
