<!-- { "loadSidebar": true } -->
　　○壬午吏科都给事中赵侃等言迩者直隶苏松等处缺官巡抚  皇上简命参赞机务南京兵部尚书王恕改兵部尚书兼左副都御史以往而起致仕户部尚书薛远改南京兵部尚书代之巡抚之责委之王恕固无容议参赞之任付之薛远则公论未惬远清名少著远近所知往年科道交章纠劾荷蒙  圣恩令其致仕远亦已升辞还乡而乃潜住京师夤缘复用且南京根本重地参赞军国重务远昔总京储尚孤委任今赞机务岂能济事乎况又以奔兢而起臣等切恐天下效尤而来者必接踵矣乞仍罢远致仕别选贤能以付参赞之任监察御史王浚等亦以为言  上曰朝廷以薛远才识老成特起任用若等何得为此言弗从
　　○命山东都指挥佥事赵敬从孙贤代祖原职为德州卫指挥使
　　○命故辽东东宁卫指挥使刘聪子宗武袭升辽东都指挥佥事聪于叆阳界杀贼阵亡录其功也
　　○癸未升河南卫辉府知府刑表为山东布政司左参政　○以去岁旱灾免安庆池州府所属县秋粮十三万一千八百余石草二十一万七千七百余包  甲申停徵武清县今岁黑土课米五百四十石
　　○丙戌追赠故詹事府少詹事兼国子监祭酒司马恂为礼部左侍郎从其子垚请也
　　○命晋府永和王奇淯于折色禄米内改支本色三百石从王请也
　　明宪宗纯皇帝实录卷之一百八十六
明宪宗纯皇帝实录卷之一百八十七
　　成化十五年二月戊子朔
　　○己丑海西亦儿古里等卫野人女直都指挥必里你等建州右等卫女直都指挥当哈等各来朝贡马及貂皮赐宴并衣服彩叚等物有差
　　○锦衣卫带俸指挥使马玉坐宿娼调万全永宁卫带俸
　　○庚寅以湖广去岁旱灾免秋粮米麻豆七十九万二百石有奇
　　○广宁伯刘瓘卒瓘直隶宿迁县人广宁伯江之孙江有二子曰荣曰安荣嗣江爵卒叙当瓘嗣时方九岁祖母金恐安有他意遂匿瓘不报而以安嗣荣爵安卒瓘始出与安之子璇争袭奏上下所司究其实乃以瓘袭祖伯爵至是卒讣闻赐祭葬如例瓘无子以从弟璇嗣
　　○辛卯哈密都督罕慎等遣使臣指挥火者马黑麻劄罕沙并失哈三等来朝贡马驼谢恩赐宴并衣服彩叚等物有差
　　○壬辰升狭西布政司右参政赵文博为山东右布政使
　　○癸己赏辽东官军八百六十三人共银五十余两绢一千五十余匹布六百九十余匹以辽阳等处讨贼功也
　　○给狭西凤翔巩昌汉中等府所属流民户由为户一万一千七百有奇从狭西诸守臣奏仿都御史原杰处置荆襄流民例也
　　○诏内官监右少监张志等督官军三万人修筑芦沟桥堤岸道路计二千七百五十余丈
　　○甲午总督粮储户部尚书翁世资奏京城内外各草场奸弊多端请命巡视御史同户部委官监收已得旨许之巡视御史蒋昺因言收受钱粮实户部之事巡察奸弊乃御史之职宪纲事例具有成规若与同收不惟日不暇给抑且有失大体都察院覆奏  上曰粮草出纳乃户部职掌旧例御史巡视所以纠察奸弊也若令御史同事奸弊谁从而革之户部所言殊乖事体前奏可寝不行
　　○乙未增置湖广华容县北河巡检司
　　○丙申夜月犯井宿
　　○丁酉释奠先师孔子遣太子少保礼部尚书兼翰林院学士刘吉行礼
　　○戊戌祭  太社  太稷
　　○遣顺天府官祭先农之神
　　○罢镇守通州等处都督同知陈逵闲住时通州地方多强盗劫财杀人逵不能捕乃饰辞推避兵部请治其罪故罢之
　　○命广东都指挥同知周俊守备连州等处都指挥佥事杜洪守备高雷都指挥佥事杨武守备钦廉
　　○己亥升河南按察司副使顾以山为狭西布政司右参政升南京刑部郎中徐贵户部郎中孙义两淮都转运盐使司同知白行中俱为运使贵两浙义山东行中两淮
　　○太监怀恩传奉  圣旨中书舍人仲兰御药房办事
　　○升刑部员外郎李茂南京监察御史郑恭为按察司佥事茂狭西恭四川
　　○南京工部主事毛科奏臣父吉任广东按察司副使死于贼虽蒙赠以按察使而未得谥乞如死事知县邓颙赐谥例诏谥忠襄
　　○以辽东各卫所水灾免折细粮一十二万六千一百石有奇
　　○诏运两淮盐给湖广官军俸粮时巡抚左副都御史刘敷以湖广水灾请免所派南京贵州广西庐州安庆京库本色折色粮以苏民困户部议从其言惟京库绵布折银仍以有徵者补之然湖广有徵之粮止九十七万余石除王府禄米并兑军京库折银之类留给官军者惟四十三万余石计其岁用犹欠十分之五请以两淮常股盐二十三万四千引给之每引折米二石  上允其请
　　○庚子总督两广右副都御史朱英奏近监生徐友坦言欲以宜山县地方属思恩府者复隶于县而革忻城县土官缘宜山峝民时常作耗故以思恩土官辖之盖以夷治夷也然其田粮户口仍旧属县赋役不便今宜并归于府不必复还旧县忻城土官初以猺獞劫掠不服流官故举宜山土官千户莫敬诚抚治后因猺獞向化授敬诚以世袭土官知县今归服已久实难更动户部议如其奏从之
　　○旌表孝子窦文真等四人节妇刘氏一人文真直隶定州学生父没躬负土成坟狐兔驯扰陆洪浙江奉化县学生父没苦无石甃坟感梦得石千余结庐墓侧朝夕泣拜不避风雨虎狼杨茂国子监生山西大同县人母命危吁神愿代以身及子翌日母苏后三十余年母没庐墓常有群乌白狼飞绕王允山东历城县人任湖广布政使早丧父极哀毁为按察使时母没闻讣痛哭几绝躬负土修冢亦致乌集兔驯之异俱表其门曰孝行刘氏狭西邠州民曹刚妻少寡守节无玷表其门曰贞节
　　○命金吾左卫带俸都指挥佥事顾玺分守通州等处
　　○辛丑升通政司左参议方汉为南京太仆寺卿
　　○壬寅广西守御太平千户所获安南国谍者七人系之镇抚司狱中有民人与之识者走报其家赂守狱卒皆脱其械使亡去事觉民及狱卒俱坐罪死镇守等官各奏其事并言守御千户赵邦防范不严之罪法司覆请重惩之有旨赵邦守御不谨赎罪毕降官二级本卫差操
　　○甲辰都督佥事杨麟卒麟麟山后人袭世职历升都指挥使天顺间从征大藤峡获功升都督佥事寻改掌南京后军都督府事至是卒赐祭葬如例
　　○乙巳以去岁湖广荆襄德安府卫所属水灾免夏秋税二十二万三千石有奇
　　○增设四川松潘仓茂州广备仓副使各二员威州安远仓副使一员
　　○夜月犯氐宿
　　○丙午  景皇帝忌辰遣驸马都尉周景祭陵寝
　　○命户部尚书翁世资祭京都太仓之神○遣顺天府官祭宋丞相文天祥
　　○丁未诏以两淮常股盐五万引并官库银一千二百余两赈济山东兖州府贫民从郎中林孟乔请也
　　○太监汪直奏迩来京畿截路强贼多系各屯堡安插达官达舍往往潜踪出入事发纠众拒捕宜命三千营严督分管屯堡都指挥等官统来擒捕从之
　　○戊申申禁自宫以求进者时自宫者至二千人群赴礼部乞收用诏此曹数违禁例巡城御史锦衣卫官督同五城兵马期十日内尽逐之京城内外寺观及豪势之家敢潜容者并地邻火甲俱究治以罪自宫者枷项一月杖一百押回原籍如仍来京必重罪其父兄不宥礼部其速出榜谕之
　　○夜月犯南斗杓○壬子免广东广肇高雷廉五府通租以总督都御史朱英言贼寇灾伤故也
　　○夜月犯垒壁阵
　　○甲寅命南京工部修开国勋臣坟墓开平王常遇春岐阳王李文忠宁河王邓愈东瓯王汤和郢国公冯国用黔国公吴复虢国公俞通海蕲国公康茂才梁国公赵德胜济国公丁德兴蔡国公张德胜越国公胡大海靖海侯吴祯江阴侯吴良诸勋臣坟墓俱在南京城外文忠曾孙萼等以岁久颓坏为言南京礼部具奏其事  上曰崇德报功国之重典开国诸勋臣出万死以辅成大业而爵土弗嗣已可悯念今坟墓颓废而有司不加之意其可乎工部其即命工修治无子孙者复其墓邻一人守护之
　　○浙江总督备倭都指挥佥事张勇以老疾致仕命武功中卫带俸都指挥佥事黄琮往代之
　　○乙卯给辽东守哨军士布人三匹半其半匹折钞初宣府沿边守墩并夜不收军士共三千二百有奇岁人赏布四匹至是巡抚都御史张颐以墩军岁久不代及自守城摘拨更番守哨者二千六百余人请概给以布户部议边方守哨者多而征输布花有限况新拨守哨者既得番代则与城守劳逸相等视长充夜不收例不同宜于守城给布三匹折色一匹例内稍为增益给布三匹半折色半匹从之
　　○免沈阳中护卫及宁山卫沁州平定州千户所屯田子粒一万六千四百石有奇以去岁水灾也
　　○命军职纳粟应募升授无嗣者许亲从依例承袭
　　○丙辰调监察御史胡璘为湖广潜江县知县璘于山西巡盐以勘事差错逮问赎杖还职至是回京都御史王越考核弗称故调之
　　○夜东方流星大如杯青白色光烛地自正东云中西南行至近烛
　　明宪宗纯皇帝实录卷之一百八十七
　明宪宗纯皇帝实录卷之一百八十八
　　成化十五年三月丁巳朔驸马都尉周景乞归河南安阳县省视母疾既而母卒复乞暂留营葬允之
　　○命金吾右卫带俸都指挥佥事孙贤子英代父原职本卫指挥使仍带俸
　　○巡抚陕西右副都御史程宗等奏洮州铁藏等番簇攻围寨堡劫掠人畜请调兵征剿从之
　　○戊午升监察御史张玮为陕西按察司副使复除山西副使胡谧于河南
　　○辛酉录辽东鹻河忒失等处擒斩虏贼功官军人等六千一百一十二人升赏有差
　　○壬戌赐赵府南乐王祁鉷庶长子名曰见澜郑世子见滋嫡长子名曰祐枔韩府褒城王第二子名曰偕涆
　　○癸亥清明节遣驸马都尉蔡震黄镛分祭  长陵  献陵  景陵  裕陵文武衙门各分官陪祭
　　○遣驸马都尉杨伟祭景皇帝陵寝
　　○遣内官祭  恭让章皇后陵寝
　　○甲子夜木星犯天街
　　○乙丑命辽东定辽后卫带俸都指挥佥事李宗子杲代父原职指挥使
　　○丙寅免贵州都司所属卫所屯田子粒七千七百石有奇以去岁旱灾也
　　○吉安府知府黄景隆坐故勘人至死比律罪当斩巡按江西监察御史沃頖为所讦亦被逮至京坐奏事不实当徒刑部具拟诏景隆如拟頖赎罪毕调外任为河南内乡县知县景隆竟死于狱初知府许聪之死景隆任同知有力焉至是景隆坐罪一如聪其死也尸腐至流蛆满地犹不及收付或以为有阴报云○戊辰赐赠礼部左侍郎兼翰林院学士孙贤诰命
　　○夜月犯上将及土星又西方流星大如盏青白色自井宿西北行至五车尾迹炸散
　　○庚午两浙巡盐御史李延寿奏运司余盐旧例皆逐岁放支缘江南卑湿兼夏秋阴雨多致亏折请按季变易时价为便户部议宜照长芦直沽余盐例每数至千引则易价解部从之
　　○礼部奏近例郡王薨小祥大祥并除服命本布政司官致祭今灵丘交城二王除服布政司官皆不亲往止委知府学官负朝廷礼待宗室之意乞行究治从之○辛未夜月犯亢宿
　　○癸酉升吏科都给事中赵侃为通政使司右通政提督誊黄礼部郎中于冕为南京太仆寺少卿
　　○甲戌琉球国中山王世子尚真遣使臣李荣等迎封册来朝并贡方物赐宴并衣服彩叚等物有差
　　○广东广州韶州二府地震有声
