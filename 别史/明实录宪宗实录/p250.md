<!-- { "loadSidebar": true } -->
　　○戊寅文武群臣朝亲王于奉天门东廊
　　○庚辰赐朝鲜国成化十五年大统历
　　○辛巳复南乐王祈鉷爵先是王以罪削爵为庶人至是其妃王氏屡请于朝  上命冠带治事今后若再犯法不轻宥仍赐敕谕之
　　○壬午升户部郎中韩文河间府同知赵锐南京刑部郎中朱贞俱为布政司右参议文锐狭西贞四川刑部员外郎庄恭为江西按察司佥事户部奏定辽东开中淮浙河东盐课则例两淮存积盐七万引引米一石常股盐八万引减三斗两浙存积盐五万引引米七斗常股盐五万引减二斗河东盐十万引引米三斗
　　○免顺天府所属州县并涿鹿等四十六卫秋粮子粒共七万一千四百五十余石狭西州县夏税子粒共八万九千七百余石以是年水旱灾故也
　　○癸未敕后军带俸都督佥事李玙充副总兵协守宁夏
　　○兵部右侍郎张鹏乞以其子弦为国子监生许之
　　○总镇两广太监顾恒奏往者梧州总府列坐臣居中总督两广军务右副都御史朱英居左总兵官平乡伯陈政居右今政因兵部定议凡镇守总兵巡抚等官列坐总兵系伯爵以上者居左巡抚系佥都御史以上者居右遂欲据左而朱英称系总督军务与巡抚事体不同争论未决事下兵部言总兵巡抚列坐累有奏行事例但成化二年间敕令总督提督军务等官职自佥都御史以上俱坐于总兵官候伯之左列名于前已有定制今朱英系总督军务而总兵官陈政争坐以紊成规宜令序次如旧  上谕曰朱英止令巡抚两广改敕与之
　　○甲申升陕西按察司佥事王继为副使整饬固原等处兵备
　　○命故定襄伯郭登孙参世袭指挥使从其乞请也
　　○乙酉南京内官监太监覃力朋进贡还有马快船百艘多载私盐役民夫牵挽且遍索州县驿递得银五百余两钱帛称是至甲马营巡检司申报武城县县遣典史率人盘诘力朋以其众拒击典史折其齿射一人杀之伤者甚众内官汪直廉得以闻逮力朋等治得实刑部坐以私盐拒捕律当斩从之其后力朋竟以幸免
　　○丙戌广平侯袁瑄卒瑄凤阳寿州人广平矦容之子也容自仪宾升驸马以靖难功封侯容卒子稹袭稹卒而瑄袭  英宗以容尚公主故得封侯以瑄公主薨后庶生不许袭授长陵卫世袭指挥佥事  英宗复位大诏天下复功臣失爵者数人瑄与焉得袭侯爵至是卒葬祭如礼孙辂嗣爵○丁亥升山东石州知州齐经狭西延安府同知王璇为山西按察司试佥事兵部奏辽东边务废弛已久山东按察司可增置佥事二员于府州正佐官内推服勤练事者量升试职请敕听巡抚官节制整饬东西两路兵备凡边墙墩堡一切事宜皆从镇守等官规画已定候明年春暖边境宁谧次第为之期于久便不限岁月三年后有成绩者实授之吏部覆奏诏可
　　○宥南京神策等卫并甘肃行太仆寺属卫一十七处比较管马官吏亏失马匹罪俱令停俸责限追补
　大明宪宗纯皇帝实录卷之一百八十五
　　成化十四年十二月戊子朔  上视郊祀牲
　　○己丑发太仓银三万两赈兖州府饥民仍命本府以是岁该运口外军需米四万二千四百余石每石折银六钱豆五千九百石每石折银五钱通计所省转运之费以足赈济从户部奏请也
　　○庚寅巡抚福建右佥都御史高明奏先后擒获上杭县贼首鲁宗邓嵩等三百一十三人其贼首三十六人已得旨会官鞠实就彼枭首示众余多瘦死内黄端等一百二十人皆胁从者情有可矜上请裁处诏贷其死各杖一百发充广西边卫军家属随住
　　○明又奏言上杭县太平溪南金豊豊南四里去县治三百余里地界接连江西广东山深地僻人民顽梗盗贼屡发职此之由今宜即其地析为永定县而以兴化乡太平及三层岭三巡检司隶之诏可
　　○壬辰命河南是岁转运德州临清二处粮米二十三万石每石折银八钱以其地频年水旱省民转运也
　　○癸巳授进士王盛章玄应南京给事中盛户科玄应礼科
　　○升巡抚两广右副都御史朱英为右都御史仍总督军务兼理巡抚并赏镇守太监顾恒总兵官平乡伯陈政等兵部尚书余子俊奏比因英政争坐事议上被旨令英止巡抚两广窃见英等俱奏自两广兵革之后招抚猺獞逋逃复业之人共为户四万三千六百丁口一千五万科复田粮一万五千有奇又建立永安州治边徼靖安方欲以英等及部下勤劳官属请旨论功行赏且两广夷民杂处叛服不常往缘镇守巡抚等官颉顽不一设立总督之称使上下协和易于控制英代居其任悉心所事渐有成功今忽角□羊去总督之柄恐诸夷轻视及侧复生兵备一隳难于再举奏入  上曰国家悬爵赏以待有功诚所不吝但不可以冒滥而得顾恒朱英陈政既有招抚劳效边徼靖安英升右都御史仍总督两广军务兼理巡抚恒政各赐彩叚四表里银三十两降敕奖励既而子俊复言恒等往奏参将都指挥同知杨广都指挥佥事王辅署都指挥佥事马议孙震左参政袁恺右参政黄埙车宁副使陶鲁范镛张敩林锦孔镛右参议谢绶佥事罗明赵弘都指挥佥事潘椿梧州府知府吴中高州府通判陈纲等俱奉宣德意招抚安辑效劳官属内鲁镛敩中纲辅震等冲冒瘴厉涉历险阻功勤尤大窃见英比已进秩恒及鲁等更乞裁处升赏以为后劝命俱赏彩叚二表里鲁等仍加银十两
　　○甲午巡抚福建右佥都御史高明乞仍归养病诏许致仕  上谕户部臣曰今岁北直隶水灾殊甚闻说紫荆关水门被水冲其门扇至涿州则吾民之渰没禾稼漂流人畜灾困甚矣其田税应免者可悉免之于是免直隶河间府所属州县并沈阳等四卫是岁秋粮子粒三万三千六百余石及大名广平顺德保定四府大宁都司属卫秋粮子粒共十六万九千余石
　　○兵部左侍郎马文升奏比者建州海西犯边诸夷俱已听抚效顺盖辽东边祸起自海西马牛撒赤哈等数人或因不淂官职敕书或欲入贡被守关指挥等官索钱诟辱参将周俊知之既久不与转达处分及谋已成又不能抚安解息以酿成大患俱宜逮问仍行辽东守臣九传报夷情有所陈乞不平者即宜招徕首恶之人开谕释怨或具闻区处从之
　　○乙未腊节赐百官宴于午门
　　○增置太常寺司乐二员本寺言供祀官少故也
　　○巡按江西监察御史叚正言流贼三十余人攻破新昌县治释放狱囚劫掠财物拒敌杀人事下兵部言新昌壮邑势足保障乃被贼三十余徒纵横如此其镇守巡按三司等官俱视常怠忽匿不奏闻宜降敕切责之使督令所司责限缉捕其应停俸戴罪者行令巡按御史如例施行从之
　　○丙申赏辽阳等卫杀贼有功官军白金彩叚等物有差○丁酉命大同都指挥使朱鉴守备大同右卫城都指挥同知施英守备大同左卫城威远卫带俸指挥同知张俊守备阳和城云川卫指挥使陈怀守备应州城其指挥俱视都指挥行事从巡抚大同右卫都御史李敏等奏举也
　　○戊戌太监黄高传奉  圣旨升鸿胪寺卿施纯为礼部右侍郎仍旧任事
　　○辛丑前太常寺少卿兼翰林院侍读牛纶奏臣起进士擢编修累至前官以臣叔太监玉有罪夺职闲住今玉蒙恩复任乞念臣讲读旧劳量授一官与玉相依以终余年＜锍-釒＞入命为南京太常寺寺丞
　　○赐冲虗渊默凝神守素翊化演教广济普应弘道真人昌道亨崇真悟法静虗高士戚道珩诰命
　　○福建长泰县民朱如玭等七人为妖言揭榜聚众谋叛知县刘铎率众掩获之巡抚都御史高明请枭首警众都察覆奏从之
　　○壬寅右少监刘祥左参将都督佥事李刚同分守宣府独石马营等处六月以后虏寇数入境掠夺守墩卒衣粮射死逻卒一人皆匿不以闻为宣府总兵等官所奏兵部请逮下都察院狱鞠治祥等诉办不服都察院请遣锦衣卫官往重勘之有旨不必再勘刘祥降奉御李刚降义勇左卫正千户闲住未几刚自陈原任指挥使乃其父所遗世袭旧职命复本卫指挥使
　　○癸卯夜月食
　　○乙巳免直隶永平府卫所属秋粮子粒一万八千余石以水灾故也
　　○丙午贵州丰宁长官司土官副长官杨泰奏峰峒寨蛮贼陆光翁等紏聚烂土等处苗头及广西荔波等县流贼杀掠人民财畜道路阻塞乞调贵州广西两处汉土官军并剿之事下兵部言比于安庄等处用兵未毕难更动调宜行两处镇守巡抚等官严督所司多方抚化之如其负固不服具闻区处从之
　　○丁未朝鲜国王李娎遣陪臣李坡等奉表贡马及方物来贡贺明年正旦节
　　○海西益实左等卫野人女直都督佥事三赤哈等兀者等卫野人女直都督佥事察安察等泰宁等卫都指挥脱脱孛罗遣指挥苦出兀儿等各来朝贡马及貂皮俱赐宴并金织衣彩叚等物有差
　　○敕辽东镇守官自明年十月始凡各夷入贡人数悉如旧勿得朦胧冒赏仍降敕于会同馆谕各夷遵守之从礼部臣请也
　　○云南总兵官黔国公沐琮等奏比调都指挥佥事吴瑢右参政姚旭佥事邹儒等率军分赵并剿石屏州昌明里夷寇屡战败之生擒八十四人斩首四百三十六级余党悉平事下兵部言顷缘石屏州寇盗未息累责所司停俸戴罪抚捕今宜行令支给如旧杀贼功次俟勘报定拟从之
　　○戊申擢知县吴哲姜昂刘俊奚铭贺霖刘宇王辅刘璧俱为试监察御史
　　○己酉辽东都指挥同知吴玉乞回京许之玉自陈本山后虏人而辽东乃女直海西建州等夷入贡往来之地乞避嫌疑故也
　　○命浙江分巡分守及捕盗等官复职支俸如旧以兵部臣言浙江属境群盗渐平故也
　　○总理辽东粮储户部郎中王宗彝以成化十三年三万卫仓火会巡按御史逮仓官斗给治罪因劾备御都指挥吴琮及指挥等官不能力救并宜逮治从之
　　○以水灾免直隶真定府并定州等五卫秋粮子粒七万六千三百余石
　　○庚戌礼部奏正旦节例赐百官宴  上令免宴赐以节钱钞
　　○掌府军前卫事伏羗伯毛锐奏本卫幼军二万八千自天顺八年正月二十二日诏令有故者不必佥补今十四年之间逃亡疏放之余止存八千六百余人凡京营操备内府监局等处应役及采办秋青草束军去役存乞为开豁或如旧佥补事下兵部言府军前卫幼军系永乐间佥役以补  宣庙为  皇太孙时随侍之数五倍他卫今锐言例止佥补军去役存无从别议宜令所司清理开豁从之
　　○申在外武官私役军士之禁先是户部郎中刘道以公干至大宁都司地方还言茂山保定等卫官私役军余或有至百人者乞量品给定额数及行四方都司属卫悉禁约之事下兵部尚书余子俊言此例已定于京营山海等处凡都指挥六人指挥四人千百户二人带俸者不在此例私占五人以下者降一级五人以上者降二级甚者除名谪戍宜通行天下都司卫所如例举行从之
　　○湖广总兵官都督佥事王信等奏湖广行都司都指挥使柴政卒乞以带俸都指挥事钟正代之及荆襄二府境内连络川汉两江绵亘千里流泒数多为水陆盗贼出没之区往者巡抚都御史杨璇尝奏令都指挥二人于两江巡守深有裨益其川江与荆州一带宜令守备施瞿夷陵署都指挥佥事吕钟通为防守汉江上自郧阳下至德安等属境亦宜令署都指挥佥事臧廉往来守备事下兵部覆奏称便从之
