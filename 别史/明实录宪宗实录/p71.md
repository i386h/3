<!-- { "loadSidebar": true } -->
　　○太仆寺卿赵昱致仕昱交阯人以归顺为太学生授光禄寺署正历升兵部员外郎太仆寺少卿景泰五年升卿至是以年老乞致仕许之昱自陈远人无所于归乞赐常禄得给卿禄之半昱历官四十余年勤慎寡过颇好清致居京师至十三年卒赐葬祭如例
　　○癸巳命都督佥事王瑛充副总兵都督佥事王铨充游击将军都指挥使黄钦协同游击统兵赴辽东会总兵官赵辅等征剿建州虏寇
　　○湖广麻寮千户所土官舍人向世英等贵州上马桥等长官司头目方良彬等四川永宁宣抚司土官舍人王钺等天全六番招讨司舍人杨朝等各来朝贡马赐彩叚钞锭有差
　大明宪宗纯皇帝实录卷之四十五
　　成化三年八月甲午朔
　　○乙未命龙骧卫带俸都指挥同知陈善守备山海关
　　○夜火星犯垒壁阵东方第一星
　　○丙申南京监察御史李英等奏伏见今年六月雷震南京午门椽瓦脱落金柱损坏窃惟南京根本之地午门正朝之所变不虗发必有其由况比年南北几甸水旱相仍四川辽东地震不已今灾变复见于阙廷之上譬之人身手足之疾未瘳而心腹之疾继作其为可畏尤甚臣观自古风雷地震之变不一而夷考其由或因君心未悟或因王政不纲或因宫闱预政或因内侍擅权或因强臣跋扈或因夷狄侵陵应虽不同其为阴盛阳衰之象则一方今承平日久庶务因循时政之弊固非一言可尽而天地之变亦非一事所致自非君臣上下同加警省务修实德以行实政则何以答天谴而慰人心耶况今中外臣僚忧国奉公者少纵欲偷安者多姑举一二大臣以例其余如南京守备不可不严也而成国公朱仪才识闇弱惟务谦抑而乏守备之方兵部尚书李宾事体生疏滥膺重寄而无参赞之实太学贤关不为不重也而祭酒刘俊性资粗暴学问荒疏尝因醉坐肩舆过君门而不下信才嬖妾殴正室以成伤他如应城伯孙继先建平伯高远之贪暴剥削都督同知吴良都督佥事戚斌之老疾罢软此皆纵欲偷安不能弭灾而且致灾者也臣惟南京文武大臣不过数员其间尚有非才如此则在廷大臣之中恐亦未必皆才南京守备尚不得人如此则各处镇守巡抚恐亦未尽得人古之大臣遇灾或修德或避位今之大臣遇灾则优游自安全不介意而所谓修省者皆虗文耳伏望  陛下察致灾之由求弭灾之效节宴游省浮费罢贡献以绝谄谀广延纳以来忠谠仍敕两京文武群臣及在外镇守巡抚等官痛加修省各陈所见以匡时政以弭灾异其有贪暴不才及旷官误事者量加谴斥以彰天罚更选贤能以亮天工则人事可修天变可弭而太平之业可保无穷矣奏入  上曰所言有理该部即议以闻修德弭灾朕自当加勉也
　　○巡按江西监察御史赵敔奏江西税粮浩繁官少不能催徵以致逋负数多请增设司府佐贰官各一员职专督理事下户部以为宜于布政司增参政一员南昌吉安抚州袁州临江瑞州饶州七府各增同知一员专一管粮不得别有差委从之
　　○丁酉释奠先师孔子遣礼部尚书兼翰林院学士陈文行礼
　　○英庙和妃宫氏薨妃锦衣卫百户纯之女生于宣德庚戌岁甲寅选入内廷天顺改元册为和妃深见信重至是薨年三十有八谥曰恭安
　　○戊戌祭  大社  大稷
　　○改南京国子监祭酒刘俊为南京通政司左通政俊质朴少文累被科道论列故特改任
　　○巡抚苏州等府都察院右副都御史宋杰自陈老疾乞致仕许之
　　○开设直隶枣强县河南光山县僧会司
　　○己亥监察御史刘敬等以雷震南京午门之异实因人事不修所至劾奏成国公朱仪南京兵部尚书李宾才识凡庸不称守备参赞之任户部尚书张睿工部左侍郎霍瑄南京礼部左侍郎俞纲南京工部左侍郎郝璜巡抚都御史李浩卢祥太仆寺少卿张弘俱年老有疾不称任使  上命姑举堪代朱仪李宾者以闻余皆致仕
　　○升南京兵郎中刘谕为广东布政司左参政监察御史吴＜王巳＞为广东按察司副使大理寺左寺副王预为山西按察司佥事
　　○命河州卫指挥同知何英镇守洮州地方
　　○免贵州屯粮一万二百余石时山都掌蛮贼入境焚掠军士屡被其害故也
　　○户部会官议巡抚狭西右副都御史项忠所奏事宜一西宁洮州河州俱有茶课司市易番马以给甘肃宁夏延绥三边征戍之用旧制每岁再遣行人巡视今势家及射利之徒往往交通守备官私贩入番于是茶马之政遂坏行人职卑言轻难以禁制乞依巡盐事例暂遣风力御史一员往督其事俟茶马既通之日仍准旧制行之一金州西乡石泉汉阴四处自宣德十年至今岁办茶课积有六十余万斤岁久浥烂者过半乞验其堪用者贸易银布之类不堪者给民肥田变易钞贯并今岁办者折收银两丝绢等物俱送布政司收贮以备日后收买茶课之用俟西番平定用茶之日仍旧令民输办本色庶官私之间两得其便一临洮府所属兰县广积仓粮一岁运至十余万出纳之际多为势豪并奸猾军民所扰仓官职微力不能制乞于本府增置同知一员专理其务庶可以革奸弊而足用度奏入诏从其议
　　○庚子升翰林院侍读学士周洪谟为南京国子监祭酒
　　○召巡抚狭西右副都御史项忠署都察院事
　　○调浙江按察司副使严洤于湖广抚荆襄流民○镇守广东太监陈瑄等奏贼入化州城杀知州黄智掠官民男妇二百五十四人牛马八十七头劫去州学印记及官银钱钞焚毁册籍房舍守备指挥黑晙等避贼失机  上命巡按御史究治之
　　○靖虏将军总兵官武靖伯赵辅等奏奉命拘留董山等于广宁谕令先遣家属数人还告部落归我所掠人口毋再犯边已各遣还至七月二十七日取山等一百一十五人至帅府宣敕旨戒谕未毕山等即逞凶肆詈袖出小刀刺伤通事人等臣等见其势恶即令甲士擒捕之其在驿夷人哈＜土答＞哈等一百一人闻知亦各持刀乱剌馆伴兵卒臣等俱即擒捕当时格杀二十六人余皆囚之以俟命征剿之势必不容已奏至命速副总兵王瑛等统兵赴之仍敕毛怜海西以离其党敕曰祖宗以来设立建州三卫俾其近边居住管领部属为我藩屏授之爵秩锡以冠带及其朝贡屡加宴赏朝廷推恩于彼亦已厚矣乃者都督董山等忘恩悖义輙率丑类侵犯我边杀掠人财不可胜计朕体天地之量不即加诛遣使招谕令还所虏人口赴京谢罪与其自新彼来朝贡待之加厚岂期各虏阳为顺从阴怀不轨与其党类意图内外应援侵扰边方为恶愈甚似此谲诈反覆神人共怒天地不容朕不得已遣将率师往正其罪重念尔等素守臣节今又遣人随都督武忠来朝朕甚嘉悦自今建州三卫逆虏或使人诱引尔等为恶或奔窜尔处藏匿尔即尽数拘执送来若能统率尔众与我大军相应彼此夹击克期剿灭则朝廷大加赏赉必不尔吝尔等其省之图之故谕
　　○辛丑赐征辽东达舍军余银人三两凡一千三百四十四人○广西都指挥同知孙震以罪降指挥同知初震充参将分守浔梧等府不设备为流贼攻陷城池杀虏男妇坐失机当斩  上宥其死降三级令就彼听调杀贼
　　○癸卯  孝慈高皇后忌辰  奉先殿行祭礼驸马都尉赵辉承命祭  孝陵
　　○晓刻金星入轩辕
　　○升户部左侍郎薛远为本部尚书总理京储
　　○河南为事按察使吴中奏愬阳武县为事知县王佐诬其赃私该问御史陈相偏入已罪命三法司锦衣卫为中辩理至是中赎杖还职佐坐监守自盗赎斩为民
　　○甲辰升工部郎中章琬为湖广布政司右参议
　　○乙巳遣户部尚书薛远祭京都太仓之神
　　○遣顺天府官祭宋丞相文天祥
　　○命通政司右参议王诏管易州山厂○丙午诏于南京官库运钞绢布往赐征进四川将士之有功者钞三十三万八千六百余贯绢九百余疋布一千五百九十余疋
　　○擢掌苏州府事浙江布政司左参政邢宥为都察院左佥都御史巡抚苏松诸处并总理粮储
　　○丁未升云南左布政使陈宜湖广左布政使王锐俱为都察院右副都御史宜巡抚贵州锐巡抚延绥等处地方
　　○戊申巡抚延绥右佥都御史卢祥奏近者整饬边备兵部尚书王复议移府谷堡于巴川旧城而巴川旧城水泉枯涸难聚人马别有地名清水川正当冲要颇有水泉可立城堡宜更移筑从之
　　○己酉礼部上进  英宗睿皇帝实录仪注前一日设表案于奉天殿丹陛之东设实录案于丹墀中教坊司设中和韶乐及大乐如常仪设宝舆香亭于史馆前是日早锦衣卫设卤簿驾史官具服至馆捧实录置宝舆中  上御华盖殿具衮冕鸿胪寺官导迎实录宝舆用鼓乐伞盖从东廊北行由左顺门外引由桥南中道行史官后随至奉天门阶下由左门入至丹墀案前捧实录置于案俟香亭宝舆退鸿胪寺奏执事官行礼赞五拜奏请升殿导驾官前导  上御奉天殿鸣鞭史官入班文武官各具服诣丹墀分左右侍班鸿胪寺官奏进实录序班举实录案以次由中道升班首由左陛升至殿门外  上兴序班以实录案置于殿中班首跪于案前赞史官皆跪内侍官举实录案入内殿置于中  上复坐赞俯伏班首及史官皆俯伏兴平身班首复位赞鞠躬赞四拜兴平身赞进表序班举表案置于殿中赞宣表赞众官皆跪鸿胪寺官展表宣讫赞俯伏四拜兴平身进实录官退于东班侍立文武百官入班鸿胪寺官致词毕赞鞠躬赞四拜兴平身赞有制史官仍入班赞跪宣制毕赞俯伏兴平身赞搢笏鞠躬三舞蹈赞跪山呼万岁三赞出笏赞俯伏四拜兴平身礼毕
　　○庚戌祭太岁风云雷雨岳镇海渎山川等神
　　○遣旗手卫官祭旗纛之神
　　○后军带俸都督同知季铎都督佥事脱孙俱以老疾命致仕
　　○召前兵部右侍郎王伟至京俾复旧官伟在  先帝时为权奸石亨等所诬罢为民榜示中外后累有诏旨为白其枉至是  上特召用之且命  回所揭榜
　　○黜都给事中黄甄左给事中董振右给事中纪钦给事中王秉彝俟祥御史魏瀚滕霄曹英姚绶于外任时巡抚延绥都御史缺员吏兵二部以甄瀚二人名上请旨点用一人十三道御史联署劾甄行止不端瀚浮浅奸贪难居重职  上曰二人既不堪任各官如何滥举主之者谁其具实回奏于是吏部侍郎崔恭等上章认罪  上命降瀚一级与甄俱调外任且曰科道言官其中岂无行止不端如二人比者令各紏举来闻敢有互相隐蔽者罪之于是御史紏振等四人给事中紏霄等三人下吏部具拟甄与霄等三人俱知县甄湖广宁乡霄云南富民英湖广邵阳绶江西永宁瀚与振等四人俱判官瀚四川潼川州振狭西秦州钦邠州祥乾州秉彝湖广澧州
　　○辛亥命成国公朱仪仍旧守备南京泰宁侯陈泾协同守备
　　○命署都督佥事武忠充参将同总兵官武靖伯赵辅杀贼
　　○壬子江西都指挥佥事周泉老疾命其子棨代父原职天津卫指挥同知
　　○惠安伯张琮卒琮河南永城县人嗣祖昇爵奉朝请未尝有失至是卒讣闻辍朝一日赐祭葬如例
　　○甲寅升钦天监五官灵台郎周昉吕庆为本监监副
　　○乙卯赐郑世子第三子名曰见氵□＜艹匆＞
　　○丙辰命署都指挥佥事韩斌充游击将军往辽东会兵剿贼
