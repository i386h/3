<!-- { "loadSidebar": true } -->
　　○录克复哈密功升哈密卫右都督罕慎为左都督仍掌卫印总理国事赏彩叚十表里银一百两其余协助擒斩阵亡昇攻城有功官舍夷兵都督佥事昆藏等一千六百九十余人升赏有差镇守太监覃礼总兵官王玺巡抚都御史侯王□赞俱赏彩叚二表里银十两左右副总兵都指挥使康永刘晟监枪奉御屈杰巡按御史李经俱彩叚一表里银五两初甘肃总兵官王玺等奏哈密克复之后其下无所统属右都督罕慎以忠顺王外孙能雪仇复国夷心归附乞俯顺其情或加封王爵或量授重职俾统驭之今土鲁番之众亦革心向化与王孙女称臣纳贡又与罕慎讲和乞乘时赏劳或因抚取王孙女并金印归国令随王母掌行国事而哈密夷众亦上书乞封罕慎嗣忠顺王后事下兵部会官议处皆谓罕慎虽为国人所服然王爵之封遽难轻议止宜量加崇秩重其名号使仍掌卫印总理国事俟其奉职效诚诸番日附通国举奏别为处分王孙女并土鲁番夷众俱宜赏劳并降敕奖谕罕慎并赤斤罕东三卫头目  上从之乃敕罕慎曰淂甘肃守臣奏尔差头目舍列夫丁等进贡谢恩通事译审说称尔国虽有忠顺王女阿黑察见在土鲁番居住安定王累取不来别无应继亲属惟尔系王壻把塔木儿之子有根基力量克复哈密收捕剌木等八城人民俱已归向瓦剌小列秃并土鲁番头目亦各差人递马讲和乞将尔封王掌管地方朕念哈密自  祖宗朝世授封爵藩捍西陲近因嗣守乏人被土鲁番欺凌夺占遂至残破尔罕慎率领余众欲近边屯种朕特加恩令守臣安置赒给保全今尔果能抚辑散亡报雪讎耻保境睦邻功业可嘉所据王封朕非尔吝但境土新复人心未固金印未获未可轻议今特升尔为左都督仍掌卫印总理国事给赐尔银两彩币尔尚勉奋忠义敬事朝廷抚恤下人结好邻番保固边境待后果淂国人爱戴诸番亲附听从合国举保朕自有处置尔其钦承之
　　○命伏羗伯毛锐往南京协同守备
　　○南京工部火
　　○辛未手敕升太子太保吏部尚书万安为太子太傅兼华盖殿太学士太子少保户部尚书刘珝为太子太保兼谨身殿大学士太子少保礼部尚书刘吉为太子太保兼武英殿大学士尚书俱如故安等辞谢以为人臣尽心于当为犹恐无补其或宠禄之过分宁免忧惭兹者伏蒙  皇上不以臣等非才滥叨重寄宽其尸素之责加以望外之升既进保傅极品之官又兼内殿清贵之职臣等自揣愚昧奚敢祗承虽  天恩雨露不择物而皆施奈言□剪才樗栎于咎戾其何逭伏望  圣慈收回成命俾臣等以旧职供事图报称于万一不胜感戴之至  上曰卿等辅导有年尽心厥职特兹加升用副委任所辞不允○升詹事府詹事兼翰林院学士彭华从二品俸少詹事兼学士王献为太常寺卿兼侍读学士侍讲学士杨守陈少詹事仍兼旧职侍读倪岳学士时文华大训书成华等以采辑有劳故也
　　○杖监察御史于璧刘规于朝先是一男子行东阙门酒醉号呼璧等执以闻有旨送锦衣卫狱以御史但当紏奏何淂檀执人令自陈状于是璧等服罪复有旨阙门号呼当令守卫官军拘执御史何为轻率自执本当究治姑宥其罪杖而释之
　　○石城王奠堵子镇国将军觐钏与南昌卫千户侯俊相亲厚俊妺王妃弟妇也早寡数入觐钏家与为奸淫俊妻亦与觐钏通王知之屡杖侯氏不能禁因锁留府中觐钏赂俊令讼王冀脱侯氏王闻释之奏其状于朝并诬以他事敕镇守内官会巡按御史等验问淂实都察院覆奏有旨侯俊交通觐钏纵引妻妺与之奸宿又枉法受财情犯深重可发广西边卫充军侯氏重杖一百释之觐钏大肆奸淫倩人讦告其父有伤伦理革去将军闲住石城王亦下敕切责之
　　○壬申腊节赐百官宴于午门
　　○以水灾免山东东昌等三府所属州县并直隶德州等四卫所粮十六万七千八十余石草三十一万六千一百九十余束棉花三千五百九十余斤
　　○癸酉日赤如赭
　　○升顺天府府尹杜谦为工部左侍郎
　　○乙亥四川泸州及长宁等县地震有声如雷
　　○丙子以水灾免万全都司所属怀安等九卫所粮七千一百四十余石草一万三千三百余束
　　○旌表节妇侯氏等五人侯氏山东馆陶县人赠光禄寺少卿郭惟贞妻以子良贵封太宜人桂氏海豊县民王贵妻罗氏广宁前屯卫署都指挥佥事叶兴妻张氏陕西朝邑县民韩显妻靳氏民王亨妻皆以夫亡守节表其门曰贞节
　　○丁丑实授试监察御史刘恺于南京浙江道
　　○命锦衣卫带俸都指挥使吴玉协守宁夏西路广武营地方陕西署都督同知刘永协守宁夏东路兴武营地方
　　○夜月犯五诸侯东第二星○戊寅顺天府府尹谈伦服阕复任
　　○赐德王见潾章丘县白云湖地一千三百二十余顷因免民人水利课钞岁二千余贯
　　○开设广西庆远府河池县儒学
　　○江西鄱阳县民王莹十二以多田横恣乡里间民有程戍宗曹晶七者与为仇敌莹十二数陵轹之每岁俟其种莳既成輙率众蹂其田其后程曹二家亦聚众追斗王氏死者四人讼数年未决会上司遣千户姜辅陈奎捕盗乡中程族人故有被人告强盗者莹十二令人绐千户以众往捕身率子弟僮仆间从攻程氏入其家杀十有四人且赂千户以强盗拒捕报上司程氏讼冤于巡按御史下分巡佥事逮捕莹十二等皆亡去令家人诉冤阙下命刑部郎中冯兰锦衣卫千户杨义往会巡按御史等官即讯莹十二等捕淂皆服并淂其平日贼杀人以十数他所犯小法不可胜纪当莹十二罪凌迟处死余当斩绞及徒杖有差因劾镇守太监刘倜先巡视南京刑部侍郎金绅已故及巡按御史叚正熊翀都指挥叚晟张泰布政使王克复参政黄缙参议宋纳陈迁按察使侯英佥事叶稠黄诏及知府推官知县等皆承行迟误或失于觉举俱有罪都察院以具狱覆奏有旨王莹十二及莹七等十八人俱依律处决姜辅陈奎并从者三人俱发贵州边卫充军黄缙承行未久并刘倜免之失于觉举者黄诏宋讷张泰叚正熊翀叚晟王克复侯英俱停俸六月余悉坐罪如律
　　○定僧道犯公罪不还俗之令巡抚南直隶兵部尚书兼左副都御史王恕奏言律法僧道犯罪曾经决罚者并令还俗而江南僧道多因被人侵占田土负欠租粮诖误致罪者请同常人收赎法勿令还俗都察院会六部议覆奏从之著为令
　　○己卯录延绥宁夏杀贼有功官军七十二员名升赏有差以兵部言延绥二路参将岳嵩郭镛宁夏参将张翊等部下官军各于东路清水营西路深河堡宁夏马鞍山等处获功共九百余人因查审未结久怀愿望但三次杀贼止获九级功少人多难概行赏乞将斩首一颗为首者九人并阵亡者二人俱升一级二人共斩首一颗为从者九人并阵伤者五十二人俱量给赏庶无冒滥从之
　　○申明犯罪充军不勾丁补役之例监察御史姜昂言天下官民犯罪充军者宣德十年诏令止终本身今有司遇凡逃亡事故率多勾丁补役殊失罚弗及嗣之义并违旧制章下兵部言比因巡抚陕西都御史阮勤之言已尝如例禁止今宜再加申明通行天下从之
　　○庚辰朝鲜国王李娎遣陪臣李克增等奉表贡马及方物来朝贺明年正旦节
　　○赐弗提卫都督同知塔失祭及香币以都督撒哈等奏请也
　　○辛巳录兵部左侍郎李震男江为锦衣卫所镇抚江援其曾祖礼部左侍郎嘉父兵部左侍郎震并兄宁各有军功乞恩授官特允之
　　○岷世子膺鉟居父顺王丧不循礼日与伴读钟宁并群小博戏饮酒会新除承奉刘忠到府见世子多过失屡有所禁制世子积不能平他日自外醉归遇忠遂摔其首痛殴之锁之膳房二旬谋于校尉万义隆并钟宁等敺杀之仪宾夏隆先尝启请释忠为世子所怒至是奏之朝并发其毁坏金册奸淫诸事命太监萧敬大理寺丞张锦锦衣卫指挥刘纲往会镇守巡抚巡按等官杂治淂其状奏之都察院以具狱覆奏有旨膺鉟狎信群小谋死职官奸父妾母毁坏金册有违  祖训革去冠带不许请封仍下敕切责万义隆故用凶器加功敺死平人即斩之钟宁等拨置陷害杖一百发原籍为民知杀人而左右之者一人同博戏者四人俱发广东边卫充军夏隆奏事不实准拟敕萧敬等如旨施行
　　○壬午黜河南按察使陈相巡按御史戴中劾奏相素无清誉晚益贪淂令其子韶冒管内新郑县户籍欲举为周府教授其他所行多不法者乞罢之且自劾乞罢  上曰陈相冠带闲住戴中既自劾勿问
　　○癸未立春顺天府官进春  上御奉天殿受之文武群臣行庆贺礼复诣文华殿庆贺  皇太子赐宴于午门
　　○甲申海西成讨温等卫野人女直都督康尼等益实左卫野人女直都督三赤哈等各来朝贡马及方物赐宴并金织衣彩叚等物有差
　　○命府军左卫致仕指挥使张玹男傅仍于锦衣卫带俸玹  诚孝昭皇后侄孙袭其伯祖旭职为锦衣卫指挥使因随侍东宫改府军左卫至是乞复原卫从之
　　○夜月犯进贤星○丙戌南京大理寺卿宋钦以疾乞致仕不许
　　○太监李荣传奉  圣旨授神宫监太监尚亨弟兴为锦衣卫所镇抚
　　○丁亥礼部奏正旦节例赐百官宴  上令免宴赐以节钱钞
　　○以巡抚贵州右副都御史陈俨为南京刑部右侍郎南京通政司右通政万翼为南京兵部右侍郎
　　○赐达官都指挥同知王政等一十三员祭
　　○甘肃总兵官右军署都督同知王玺等奏比因虏寇于境外莱伏山杀掠哨望军马即与分守右参将李俊率军三千余赤斤夷兵百人往击之至狼心山黑河西擒斩二十七级夺获驼马牛羊等畜八百余兵伏辎重共一千九百余虏大败遁走奏至  上降敕奖励之
　　○戊子致仕南京户部左侍郎马谅卒谅字子谅直隶和州人宣德癸丑进士为行在吏科给事中正统九年升山东右参议景泰时入为应天府府尹天顺初进南京户部左侍郎以母忧去位服除莅事户部复改南京户部满九载将叙迁为言官所劾因请致仕至是卒年七十有七讣闻赐祭葬如例谅体貌豊硕性通敏究心吏治所至能举其职云
　　○己丑敕湔除在京文武官过名仍令法司移文于在外诸司
　　○加授征南将军黔国公沐琮太子太傅先是在廷文武大臣皆进太子保傅等官琮在外独不与至是上＜锍-釒＞自言其功且以为请  上以琮守边年久故特加之
　　○监察御史刘乔照刷在京各衙门文卷自成化十二年正月至成化十五年十二月凡埋没违错失错等项几八千事因劾奏承行等项文武职官太子太傅英国公张懋等总六千有二人有旨埋没钱粮军丁数多者逮治其罪数少者责取招收停俸一月其余违错稽迟等项俱宥之
　　○庚寅升河南右布政使吴节为左布政使
　　○升美峪千户所带俸指挥杨荣为万全署都指挥佥事管理屯田巡捕盗贼
　　○辛卯通州右卫军余金凤等总三百九十一人自宫以求进下都察院治其罪中百三十四人俱未及十五岁法当收赎五十九人才十岁以下乃其父兄教令为之者当坐教令之人因奏凡自宫者本身处死全家发烟瘴地面充军乃近日禁例犯者益众于是大理寺议拟并援例上请有旨俱贷其死金凤等百九十八人枷项示众满一月仍杖一百并年幼者俱如拟皆发原籍原卫收管
　　○壬辰赐荆王见潚第五子名曰祐椫
　　○升剌麻锁南锉为国师
