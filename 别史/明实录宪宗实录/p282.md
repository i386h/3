<!-- { "loadSidebar": true } -->
　　○南京守备等官奏近奉敕旨审录罪囚其死罪情真罪当者依例监候听决情罪有可矜疑者会奏处置徒流以下减等但其中有枉法满贯监守自盗常人盗犯该杂犯斩绞罪又有略卖人口诓骗财物阬陷纳户等情该徒杖罪名例应充军恩例俱不该载乞裁处之下法司议以前所犯情重旧例俱不减等惟依例发遣为是奏上从
　　○己巳
　　孝庄睿皇后忌辰  奉先殿行祭礼遣驸马都尉周景祭
　　裕陵
　　○升刑部右侍郎张蓥为左侍郎狭西左布政使盛颙为右侍郎
　　○直隶宿州民张珍妻王氏脐下右侧裂生一男子
　　○庚午升刑部主事毛伦为通政司右参议
　　○辛未诏改浙江本年分存留食盐价钞徵米时两浙仓俱乏粮户部会计以请故有是命
　　○癸酉筑辽东凤凰山等处城堡初朝鲜国使还路经凤凰山为建州野人所掠奏乞于旧路以南新开一路以便往还诏下守臣议至是巡抚辽东都御史王宗彝等奏凤凰山前后实虏寇出没要途距辽阳三百余里其间土地广漠旧无烽堠请自山之东北至叆阳间筑墩台一十三座自通远堡东南至沿江间筑墩台二十二座距山之西北一十五里旧有古城遗址于此筑立一堡名为凤凰城屯驻军马一千距城西六十里曰斜烈站筑立一堡名镇宁堡距站之西北六十里曰新通远堡之南筑立一堡名宁夷堡各屯驻军马五百以为凤凰城声援如此则自辽阳直抵朝鲜烽堠联络首尾相应一以拒虏贼东南之窃掠一以便朝鲜使臣之往来奏下兵部请改镇宁堡为镇东宁夷堡为镇夷余悉如所奏从之
　　明宪宗纯皇帝实录卷之二百十六
　明宪宗纯皇帝实录卷之二百十七
　　成化十七年秋七月甲戌朔享  太庙
　　○遣内官祭司门之神
　　○免苏州府去年秋粮米十四万九千九百五十余石草三万三千七百包松江府秋粮米八万五千三百余石草一万四千余包镇江府夏税麦三万二千九百七十余石苏州卫屯田子粒一千七百九十石镇江卫一千四百三十余石以水旱故也
　　○乙亥巡抚大同右佥都御史郭镗奉命筑老军营妳河堡二城以军匠后期物料不备劾奏都指挥袁宝徐文梁鉴周琮并守备指挥千户十一员法当逮治都察院覆奏请停俸督工或通行逮治有旨宝等且勿治令镗责以期限催促军匠赴工
　　○丙子  皇太子千秋节文武群臣朝参毕诣文华殿行庆贺礼○丁丑  仁孝文皇后忌辰  奉先殿行祭礼遣驸马都尉黄镛祭  长陵
　　○戊寅参赞机务南京兵部尚书陈俊乞致仕  上曰朝廷正用老成人可尽心供职不允所辞
　　○升江西按察司副使侯英云南副使章格俱为本司按察使处州府知府熊祥云南布政司右参政
　　○升监察御史徐英叚正为按察司副使户部郎中林同为布政司左参议南京户部员外郎任彦常为佥事英四川正浙江同江西彦常福建提调学校
　　○己卯开中两淮两浙长芦福建山东五运司官盐四十万余引于山西从巡抚都御史何乔新奏也
　　○命山西右参政吴槚专理粮储
　　○辛巳铨注金吾左卫带俸都指挥同知白俊于山西行都司掌司事○壬午分遣监察御史印记南北太仆寺孳生并买偿马骡驹共一万六千九百二十四匹
　　○暂免山西府州应输物料岁办药材及停徵户口盐钞十分之四以巡抚都御史何乔新言连年霜旱民多流移故也
　　○乙酉兵部尚书陈钺自陈历事之劳乞再以其从子淮为国子监生许之
　　○丙戌升工部员外郎潘璋南京大理寺左寺正潘祯俱为按察司佥事提调学校璋四川祯山东
　　○南京大风雨  社稷坛及  太庙殿宇有损坏者守备成国公朱仪请命有司修葺从之
　　○丁亥河南布政司右参议于懋按察司副使胡谧怀庆府知府倪颙河南府知府刘本俱以迟误兑军粮为总督漕运都御史张王□赞所劾都察院请下巡按御史逮治如律从之○戊子中元节遣驸马都尉杨伟樊凯分祭  长陵  献陵  景陵  裕陵文武衙门各分官陪祭
　　○遣驸马都尉游泰祭  景皇帝陵寝
　　○遣内官祭  恭让章皇后陵寝
　　○己丑巡抚湖广右副都御史白行顺致仕
　　○宣府总兵官都督同知周玉等奏宣府左卫指挥同知朱勇守墩副千户陈全不能堤备致虏入境杀掠人畜法当究治事下兵部并劾分守右监丞李穆左参将朱谦及玉命执勇全鞫治穆谦姑宥罪玉且勿问仍赐敕切责之敕曰宣府为古上谷实用武之地朝廷聚精兵于此以遏虏冲非他处比使主将号令不严则偏裨必不用命而兵威损矣玉受边寄已久而虏出没其地视若无人之境欲辞其责得乎第念边方多事之秋并穆谦姑置不问俾图后功勇全其执问之如律
　　○辛卯
　　太宗文皇帝忌辰  奉先殿行祭礼遣驸马都尉杨伟祭  长陵
　　○升狭西右布政使鲁能为左布政使
　　○赐大同邵家堡按马官军都督宋澄等八千二百五十七人绢四百六十七疋布七千八百五十八疋从太监汪直请也
　　○致仕太常寺卿兼翰林院侍读学士吴节卒节字兴俭江西安福县人宣德庚戌进士选为翰林院庶吉士授编修秩满升侍读景泰
　　初升南京国子祭酒满九载加从三品禄  上初即位修  英庙实录以节尝预修  宣庙实录知典故召为副总裁既至改太常少卿兼侍读学士书成进本寺卿兼官如故未几丁母忧赐祭葬服除诣阙谢恩遂乞致仕时年已七十余既得请家居十余年卒年八十五讣闻遣官祭葬节为人平易质直信人不疑为文如其为人初治春秋学与同学刘球齐名又同入翰林学春秋者多师二人而节之徒尤众后进宗之安福春秋遂擅名于天下其为祭酒承陈敬宗之后敬宗师道严甚流为寡恩节矫之以宽士类悦服久之流于纵弛然声望远不逮敬宗云
　　○壬辰命故湖广都指挥佥事尹曰□永子洪袭父原职镇远卫指挥使老疾贵州都指挥佥事许昂子佐代父原职赤水卫指挥使
　　○甲午命太监汪直总督军务威宁伯王越佩平胡将军印充总兵官征剿北虏赐制敕曰近者北虏屡犯边境特命尔等统京营精兵分路征剿所在镇守总兵巡抚等官俱听尔节制其剿获贼级俱送纪功官验实不许妄冒敢有临阵退缩不遵号令者听尔等以军法处治然后奏闻
　　○升太仆寺少卿秦崇为南京光禄寺卿○升工部员外郎萧奎为云南按察司佥事提调云南贵州学校
　　○升刑部主事侯方大理寺左寺副张谷南京监察御史戴祐南京刑部员外郎沈瓌俱为按察司佥事谷广东祐福建方湖广环云南管银场
　　○命金吾左卫带俸署都指挥佥事傅俑子智代父原职为指挥使
　　○乙未赐岷府黎山王子名曰彦氵□射充城王嫡长子名曰彦氵□曩
　　○升四川左布政使马驯为都察院右副都御史巡抚湖广兼赞理军务
　　○华阳王申鍷先以有罪革爵复强取妇女三人法当遣还其家申鍷自言皆尝生子并有娠者不当遣下镇守湖广内官按验皆妄申鍷惧始遣出事闻都察院论其罪请下敕切责之制可○丁酉暹罗苏门答剌二国使臣朝贡还舟人教其途中买贫民子女多载私盐且为诸不法事至淮安有告其事于巡抚都御史张王□赞者会押送行人亦以为言王□赞因遣官同行人按验得实赎子女还民治舟人罪因奏请敕谕诸国使之择人为使务遵礼法并请明定罪例出榜禁约都察院覆奏从之
　　○戊戌实授试监察御史吴文度为南京山东道监察御史
　　○宥掌鸿胪寺事礼部尚书施纯鸿胪寺少卿贾斌寺丞孙绳罪有序班赵鉴者奏请本寺习礼门当以朱红涂饰其门亭损缺亦当修理得旨习礼门有旧制鉴何不呈堂具奏而輙烦扰所司其看详以闻纯因言门亭并无损缺鉴妄言当罪诏锦衣卫执鉴问状以纯等平日不能钤束亦当究治姑宥之○己亥升四川右布政使谢昶为左布政使
　　○汾川王贡錝奏求书籍  上以劝善书为善阴隲孝顺事实与之
　　○开设四川石棚镇巡检司
　　○开设云南纳更山巡检司铨土官巡检守之初宁远建永二州俱隶临安府后宁远为安南所陷其所辖黑脚百夷岁尝越境侵扰车里村寨诏守臣图上边界以闻至是巡抚都御史吴诚等言石崖拍敢二山乃二州交界黑脚百夷率由此人境扰边宜凿断其要害之处以绝往来水路以蛮汪寨沿河为界昔□人由此贩货往莲花滩与交人互市宜于此设巡检司而官其土人为便事下兵部请如所奏从之
　　○雷震郊坛东天门脊兽○庚子四川乌思藏如来大乘法王遣都纲头目独蜗儿坚灿等来朝贡方物赐衣服彩叚等物有差仍命赍敕并彩叚表里回赐其王
　　○命广东广州府岁春秋祭元封天妃宋林氏女庙从奉使占城国给事中冯义等奏也
　　○赏大同旗军银布有差以朔州黑哨村等处斩贼功也
　　○辛丑升吏部带俸郎中王璚为太仆寺少卿同少卿韩定提督四夷馆以久年任满也
　　○赐四川按察司佥事余谅四川保宁府同知赵宗继福建都转运盐使司副使胡缙诰命俱以考满称职吏部移文核实故也
　　○遣礼科给事中林荣充正使行人司行人黄乾亨充副使封满剌加国故王苏丹速沙子马哈术沙为国王
　　○壬寅国子监生李春奏保云南故镇守副总兵沭王□赞子诚才猷超越宜代其父充副总兵官镇守云南  上以春等不事本业出位妄言下所司议兵科给事中参春等情出请托兵部覆奏命下锦衣卫鞫治之
　　明宪宗纯皇帝实录卷之二百十七
　明宪宗纯皇帝实录卷之二百十八
　　成化十七年八月癸卯朔
　　○甲辰监察御史谢秉中巡按浙江岁满当代杭州府卫军民诣镇守内官告愿更留一年内官具奏于朝都察院为覆请从之
　　○乙巳命中都留守左卫带俸都指挥使冯庆子钟代父原职指挥佥事
　　○升四川布政使司左参政黄绂狭西左参政余洵俱为本司右布政使刑部郎中李士实监察御史王锦湖广按察司佥事萧祯浙江佥事万礼俱为按察司副使锦江西祯本司礼云南士实浙江提调学校○满剌加国遣正副使端亚妈剌的那查等来朝贡象及方物赐宴并衣服彩叚等物有差仍以织金彩叚文锦等物付使臣归赐其国王及妃端亚妈剌的那查等乞赐冠带与之
　　○丁未释奠先师孔子遣太子太保吏部尚书兼谨身殿大学士万安行礼
　　○戊申祭  太社  太稷
　　○晚刻西方流星大如盏赤色尾迹有光自正西行至西南云中
　　○己酉复除狭西布政司左参政梁璟于本司升嘉兴府知府徐源为四川左参政
　　○韩王偕＜灒-贝鬲＞奏臣曾叔祖乐平王冲烋年逾七袠博览群书一言一动必仿古先诚可为宗室矜式乞特赐玺书褒崇庶有所激劝章上  上从王言致书奖谕之曰凡宗室中将军中尉苟有一言一行可取朕闻之犹且喜庆况曾叔祖笃志好学老而不倦嘉言善行非止一端增光天潢为法宗室足慰朕怀者哉兹特赐书奖谕王尚当始终如一壮老一致俾诸为恶获罪者景范变化悉归于善非但可以宽朕之心而  祖宗在天之灵亦可以少安矣惟曾叔祖亮之
　　○庚戌升河南布政司右参议王铨河南府知府刘本为左参政礼部郎中赵缮徽州府知府王勤为右参政铨缮河南本贵州勤浙江
