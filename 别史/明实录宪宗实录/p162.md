<!-- { "loadSidebar": true } -->
　　○巡视淮扬等处南京兵部右侍郎马显奏一凤阳府并寿州正阳镇往来商船甚众宜照淮扬二府收料事例暂收钱米以备赈济一淮扬府卫州县地方间有水旱灾伤宜令该徵税粮半收杂粮以苏其困一巡获私盐扬州等府州卫所角□羊赴仪真批验所淮安凤阳徐州等府州卫所解赴淮安批验所各照今定事例收受与本所已掣余盐一体支用一凤阳淮安扬州三府缺粮宜照浙江纳米近例召人上纳二百石者给与散官正九品二百五十石者正八品三百石者正七品五百石以上者请敕旌为义民仍免本户杂役二年二百石以上者立石旌异免差役一年一百五十石给与寇带户部覆奏以为可行惟税粮以存留折半而起运之数仍收本色诏如议
　　○癸丑晓刻木星犯钩钤
　　○应天府府尹彭信卒信字中孚浙江仁和县人举景泰辛未进士改庶吉士授御史成化改元升顺天府丞八年升应天府府尹至是卒信为御史府丞皆久次而为府尹仅七阅月皆循常守职无甚可纪者既卒其子乞祭葬礼部尚书邹干言在京三品例有祭葬而顺天府尹王贤致仕卒惟有祭今信卒于任未敢定拟  上命止与一祭
　　○免直隶顺德府邢台等九县秋粮二万四百四十余石草五十四万五千四百四十余束以旱伤故也
　　○甲寅直隶束鹿县民王仕华以其父文尝任少保吏部尚书兼谨身殿大学士被诬而死援例乞为国子监生许之
　　○定拟成化九年户口食盐实徵事例在京文武官吏随住人口纳钞关盐南京官吏亦折半纳支如例其余诸处司府州县该徵钞存留起解各从所拟惟浙江杭嘉湖绍金衢严七府官吏市民纳钞中半存解其乡民并宁台温处四府民每口纳米四升三合一勺存留备用从户部请也
　　○巡抚辽东右副都御史彭谊等奏九月间虏寇掠定远堡境内右参将都指挥周俊等率军追之虏弃所获牛畜三十余以去旬日复紏众二千余入寇俊复与都指挥马成等分兵四路拒之追至亮子河转战二十里共斩首八级获其马四匹并盔甲弓箭以还今辽阳锦州等处境外虏众屯聚往来不绝而海西女直亦屡传报朵颜三卫谋入寇宜预为设备巡按辽东监察御史徐英亦奏虏贼入寇射伤官军九人马五匹指挥董源等被调守堡分巡按伏及备御开原都指挥俞隆俱失于防御律宜究治章下兵部言获功官军宜核实升赏董源等既尝率军拒敌追获俘虏宜令戴罪杀贼以赎且传闻此虏近边抄掠之谋未已宜仍行总兵官欧信并谊等严加防御从之
　　○丙辰广德长公主下嫁驸马都尉樊凯礼仪如常公主  上之第四妹也
　　○丁巳命巡抚北直隶右副都御史陈濂总督漕运
　　○命给紫荆关操守舍余口粮月三斗于该操日给之
　　○戊午升通政司右通政刘昭为左通政左参议陈万里为右通政右参议潘礼为左参议
　　○给鲁府乐陵恭惠王故长子阳鎏夫人贾氏米岁一百石从鲁王阳铸请也
　　○赐辽庶人豪坨长子恩铩米一百石以给婚费从豪坨请也
　　○命减光禄寺成化九年分供应鱼果等物共十一万一千五百斤光禄寺奏岁计鱼果等物一百三十五万八千余斤近已尝量减十三万今收积尚多恐久而浥坏而比岁水旱饥馑民力不堪乞再减其数从之
　　○辛酉借给运粮官军口粮两月月三斗是岁漕舟滞浅及输毕冻不能归军士多先陆回领兑而留一二人守舟月久缺食或弃而逃漕运参将袁佑以为请户部因言粮宜借给于来岁行粮扣除以偿许之
　　○命礼部左侍郎刘吉子申为国子监生
　大明宪宗纯皇帝实录卷之一百一十一
　　成化八年十二月癸亥朔  上视郊祀牲
　　○都督佥事戚斌卒斌之先金山人伯父察罕台洪武二十年归附永乐初为金吾卫正千户卒无嗣以弟完者秃子北斗袭北斗者即斌也正统六年以招汉贼寨功升指挥佥事复以麓川功升指挥使九年以古城氊帽山功升都指挥佥事十四年升都指挥同知寻以彰义门功升都指挥使景泰初以紫荆关等处功升中军都督佥事天顺四年以老疾谢事至是卒
　　○甲子升吏科都给事中李和为通政司右参议
　　○命故泰宁侯陈泾子桓袭爵岁支禄米一千石米钞中半兼支
　　○给宁夏及凉州庄浪调征延绥军士三万一千七百八十一人银一两俾自办冬衣　○乙丑宥宣府总兵官都督同知颜彪罪初虏贼入青边口堡虏掠彪以足疾不能出但遣将士往御之至是具奏伏罪事下都察院行巡抚等官核实命宥之仍令尽心调度杀贼
　　○丙寅升山西布政司左布政使叶冕为都察院右副都御史巡抚河间等府
　　○定襄伯郭登无子以侄嵩为后命袭登爵岁支禄米七百石
　　○宁晋伯刘聚奏都指挥等官李杲张杰周海并充军钱亮俱骁勇过人久谙边事乞令从征杀贼事下兵部言四人者俱因充总兵参将等官失机降谪之人但使功使过兵家常事宜准令带赴军前杀贼俟有功之日一概升赏从之
　　○免山东山西并顺天直隶保定真定三府成化九年春夏季人夫柴价十分之三以其地俱罹灾伤也
　　○庚午命建州右卫都指挥使察哈答子歹山降袭都指挥同知歹山入贡求袭父职兵部言其父察哈答系董山逆党难允求袭但其子悔过来朝宜视赵哈秃事例降袭为都指挥同知从之
　　○以旱灾免直隶真定府所属并河间卫粳粟米七万七千一百九十余石谷草一百二十九万三千四百七十余束绵花五十二万八千二百一十余两
　　○巡抚山东左佥都御史牟俸奏救荒事宜一借粜官廪以平米价济南府仓有米四十五万余石欲依京师上年平粜之法借支十万于各州县每粮一石粜铜钱三百文或银三钱五分候丰年籴买新米还官一折收船料以备赈济东昌府临清县钞关所收船料钞角□羊京库者欲依近例每钞五贯折收米麦三升以备本县赈济下户部覆奏从之
　　○辛未赐灌顶广善大国师乃耶室哩祭葬
　　○虏贼可失干等四人寇边被获法司俱坐以凌迟处死内二人尚幼大理寺以闻命未出幼者发充广西梧州所军
　　○壬申重给开平卫儒学印以其印为虏入寇时失之也
　　○工部主事谢敬理吕梁洪事会庆云伯周寿过吕梁令家人馈敬仪物欲多挟客船过洪既而为官船阻塞不遂所欲寿遂与敬互殴致伤寿至京讦敬在洪时赃事以闻下都察院鞫问得实敬坐除名其各从者罪有差
　　○癸酉升户部郎中李宽为通政司右参议管理蓟州等处粮储
　　○赏巡抚四川右副都御史夏埙等及官军民快彩叚楮币有差以擒斩保宁府广溪沟流贼功也
　　○赈京城乞食饥民光禄寺寺丞郭良迩来近京饥民比肩接踵丐食街巷昼夜啼号冻饿而死者在在有之有司虽有养济院而人多不能遍济奉行者亦不经心乞敕户部行顺天府及各司府州县勘丐食人数酌量多寡出米作粥食之暮则安置寺观温暖处所傥有死者即令火甲收瘗之户部覆奉诏曰京城乞食者无处内外州县其令巡视该管官籍其名数人给口粮四斗凡外县民俱令回原籍其有疾不能去并在内无依倚者收入养济院存恤毋得违误以负朕意○南京监察御史戴琥以灾异言九事一国家粮饷全倚江南漕运今管河管运各委一人事多牵制宜令一人兼理之一安民之本惟在任人近者以民之未安由官之不才欲行沙汰既黜之于巡抚巡按复黜之于朝觐给由法网愈密遂使小吏身未之官而已心怀去计为奸日甚是则名为安民而实病民乞如旧制以三载九载为准一江南漕运军民交兑之处虽有各官监催原无统属乞敕管运都御史严立兑完起程过坝日期所司各委官一员提督催儧违者治罪一将者三军之司命不可不择乞于勋臣内择其才力壮健者量授以兵仍以经事久者参之使听节制一江淮南北民多流亡山东尤甚乞丐不足必行攘盗乞敕所司招抚赈济一北虏侵扰河套朝命武靖侯赵辅总大兵以击之辅既奏益兵以搜套随称虏遁以班师廷臣斥论其诈而辅乃称有疾朝廷又许其代回则其罔上之计得行何以劝惩来者臣以为赵辅不可代回但当视其疾以全君臣之恩责其失以彰君臣之义一江北浦之口为南京藩篱镇江建阳二卫实上下流门户曩因征进麓川各卫官军遂有贴操之例今遵为故事遂使各卫缺人乞将贴操者放回操备一我朝遇施恩例虽正赋亦尝减免岁办之类无不蠲除但岁办者非徵在官则入里胥之手而小民实无与也小民所苦者丁夫盐钞耳夫丁夫役作有时盐钞徵收无极今里胥不徵钞而徵银用一取十其弊多端然不过用以折俸而已乞将成化九年钞出于民者停徵折于官吏者停给诏下其奏于所司
　　○夜西南赤气一道如枪形名曰天锋○甲戌授知县江弘济为狭西道监察御史弘济先历刑半年以招拟欠详再历半年至是都察院考称授之
　　○复除广东按察司副使唐彬于山东
　　○西宁侯宋让卒让故西宁侯晟之曾孙驸马都尉追封郓国忠顺公瑛之孙天顺丁丑袭祖爵至是以疾卒辍朝一日赐祭葬如制子恺嗣
　　○丙子升山西布政司右布政使王育为左布政使
　　○命故狭西都指挥佥事陈英子瓒袭父职为西安卫指挥使
　　○平虏将军总兵官武靖侯赵辅奏比奉敕会同参赞都御史王越镇守总兵巡抚等官余子俊马文升等勘议所上攻守之策及修筑沿边墙堡皆以为搜套之计用兵一十五万姑以两月为期共费粮料四十余万石输运夫卒十一万有奇深入虏境事难万全若精选从征军马就粮内地如庆阳鄜州延州清涧等处权宜退守使虏进无所掠退惧邀遮事无大害或可为其铲山筑墙并修理铁角等城用力不多为计甚远镇守等官奏欲动调人夫五万优免徭役支费官钱俱乞允行事下兵部言赵辅等既覆议以搜套为难则向者乞兵十五万之言欺诳可知今乃以守为良便欲量留军马就粮内地以省输运之劳但比者传闻孛罗忽为小石所杀癿加思兰顺何亡走傥此虏渡河而西越至镇番则甘凉必有侵轶之患其甘凉调征军马宜遣还操守铲山筑墙及修铁角等城众议既协宜令及时兴举俱允之
　　○戊寅升山西布政司右参政钱昕为右布政使
　　○巡抚宣府右佥都御史郑宁等奏比者虏众远遁初调京兵一万三千余人供馈浩穰乞量留五千命一人统领防守余悉掣回事下兵部议令游击将军刘清统领分守其太监张琳总兵官赵胜等宜率余兵以还奏入命官军止留三千人令刘清统领防守
　　○锦衣卫千户吴宁等奏巡捕京城千户屠洪百户王果因失盗事觉逮问窃见近例许带锁夺俸责限一月不获者降秩一级但比者廷臣会议四方灾伤盗起其分巡分守等官止令夺俸戴罪缉捕得获者免与京城巡捕论拟不同今洪等乞准此例从之
　　○朝鲜国王李娎遣陪臣贝达中等奉表贡马及方物来朝贺明年正旦节
　　○南京户部尚书陈翌卒翌字翀霄直隶虹县人正统丙辰进士授户部主事进郎中历升山西右布政使再升右副都御史巡抚宁夏进南京户部左侍郎丁母忧服除召拜南京户部尚书至是卒年六十九赐祭葬如例翌质直浑厚不务皦察所至以干治称其在宁夏以镇静为治边人安之及掌南京户部属官贪污者众翌首劾退其太甚者而荐清谨者数人贪风为之少戢
　　○庚辰内官传奉  圣旨起复丁忧尚宝司卿朱奎光禄寺寺丞顾本儒士杜昌于内府写书
