<!-- { "loadSidebar": true } -->
　　○户部议总理辽东粮储屯田户部署郎中毛泰所奏事宜一请于辽东每卫置立屯田簿籍二本每季一易以备查考一辽东官军俸粮请以秋冬收成之时给与折色春夏米少之时给与本色以济其急一辽东诸仓米豆查盘不堪者法当折罚追陪请令所司趣督偿纳一卫所军吏出纳作弊者请监追完日发戍极边后俱如例一请令顺天永平二府及卢龙等卫官吏军民犯罪者发运山海卫仓米于广宁辽东有犯者发运辽阳城米于东五堡以备支给一金复盖州三卫所运料豆于辽阳广宁城者请依折粮事例每豆四石收银一两诏如议行之
　　○四川乌撒军民府土官知府安伯关遣人贡马乃十七年正旦该贡者礼部言过期已久况今又及朝贡之期所遣人亦过期不至乞照例减赐钞币之半仍请禁其迟误从之
　　○甲子命詹事府詹事兼翰林院学士彭华左春坊左庶子刘健为会试考试官赐宴于礼部
　　○乙丑升南京吏部郎中刘宪为布政司左参议工部郎中舒清南京户部郎中陈潭杨遵俱右参议宪狭西清河南潭浙江遵云南
　　○诏京营听征马四月五月加料豆一斗草价银三分
　　○丁卯释奠先师孔子遣太子太保吏部尚书兼谨身殿大学士万安行礼
　　○设河南宝丰县阴阳医学僧道会司
　　○戊辰祭  太社  太稷
　　○遣顺天府官祭先农之神
　　○广西安隆长官司上下冻等州县四川岳希蓬等长官司贵州宣慰司金石番长官司湖广容美宣抚司各遣人贡马及方物赐彩叚绢钞有差○兵部尚书张鹏等言迩者大同守臣奏今年正月以后虏骑万余入境于黄花岭等处屯聚有旨命臣等会总兵官英国公张懋等计处以闻窃议虏势猖獗沿边兵力恐不能支如俟临期奏请缓不及事乞于京营总兵官内简命一人佩大将军印充总兵官统领官军五千人会兵往剿仍照先次分兵按伏事宜令都督同知冯昇充游击将军署都督佥事杨玉充左参将冬领军三千于鴈门关朔州等处各按伏听调及原留备冬游击将军马俊右参将白全等俱听总兵官节制赞理军务都御史郭镗近调辽东乞别简命及凡户部遣官总督粮饷兵部遣官纪功宜俱如例举行从征军士宜厚加赏赉以作其锐总兵官以下亦须刻期遣行庶无误事  上曰总兵等官且不必遣先令都督同知白瑜充游击将军率指挥阎斌鴈门关等处按伏署都督佥事杨玉充左参将率指挥王宣朔州等处按伏仍听大同总兵官节制十日内启行官军人赏银一两仍令廷臣会举文职大臣堪任总制大同宣府军务者以闻
　　○是日兵部复言宣府总兵官署都督周玉等奏臣已分兵六千往大同应援恐此虏声东击西不免顾彼失此欲留其半以备西路其言虽失缓急之宜但二边势为唇齿彼此俱不可缺人顷者大同有警尝令都督同知李俊充游击将军率官军三千往宣府按伏防守今宣府军马俱已动调仍乞敕遣李俊率兵往备为便  上从之且命从征军士亦人赏银一两  庚午以旱霜灾免狭西延安庆阳平凉临洮巩昌五府并延安绥德榆林庆阳临洮巩昌靖虏洮兰岷秦平凉固原安东甘州十五卫去年夏税二十七万一千九百石有奇
　　○以虫潦灾免山西寿阳县去年夏税二千石有奇秋粮二万一千九百七十石有奇草四万三千九百四十束有奇
　　○辛未遣户部尚书殷谦祭京都太仓之神
　　○遣顺天府官祭宋丞相文天祥
　　○应天府民张成等代人充后湖库役累受人财改洗黄册事觉南京户部因奏国初以天下版籍为重令有司十年一造黄册于后湖不通人迹之处建库收贮其后法制渐备特设给事中主事二人总理其事及巡视防守之人更番不缺凡天下军民奏告户籍不明者于此查验其库锁钥藏于内府有开船过湖者赴内府关领事毕交收法至周密近岁怠忽以致小人乘机为弊是宜寘之重典比盗制书不分首从皆斩律后有犯者并依此例处罪仍揭榜禁约为便事下都察院以所奏宜从既而以成等具狱上  上命即诛之仍枭首示众
　　○壬申命太子少保户部尚书余子俊兼都察院左副都御史总督大同宣府军务兼督粮储时廷臣奉旨举文职大臣以子俊名上  上乃命之赐之敕曰大同宣府兵政钱粮近多废弛虚耗加以去秋虏寇大同兵民疲敝今特命尔总督两处军务仍督粮储各该总兵巡抚并京营参将等官悉听节制尔须随宜驻劄以时按行两处边方及延绥接界之处凡军马甲兵关隘粮草等务听尔便宜施行总兵以下官员不胜任者奏闻区处都指挥而下不堪领军者罢黜更代应挐问者送巡按御史及问刑衙门理问文职有犯方面官参奏处治余即挐问如遇贼情紧急尔即调度各路将官或调取邻境延绥等处官军相机战守临阵之际但有畏缩不前不听号令者以军法从事然后奏闻
　　○壬申兵部臣言大同守臣复奏虏贼入边潜伏三日觇我有备而去复闻有众二万已往东行乞斟酌前议行令游击将军白瑜操习所调军马待报启行杨玉李俊所领官军宜止令各领二千仍于原地战守指挥王宣听玉调遣庶不致重劳兵力虚费粮饷仍通行迤东密云古北口及永平山海辽东一带镇守总兵等官严加堤备  上曰虏寇虽退仍须严加堤备令杨玉统领马步官军各一千五百听调
　　○癸酉运京仓银十一万二千二百三十五两于辽东以备粮储
　　○哈密都督罕慎等遣使臣舍列夫丁等来朝贡马驼谢恩赐宴并衣服彩叚等物有差仍令赍敕并彩叚表里回赐罕慎等
　　○酉刻日赤如赭
　　○甲戌升大理寺右少卿佀钟为都察院右副都御史巡抚保定等处兼提督紫荆等官改南京刑部右侍郎盛颙为都察院左副都御史巡抚山东时户部奏畿内顺天保定等八府与山东山西河南俱近宣府大同二边常年军需多仰给于此顺天永平二府并山西河东俱有巡抚大臣而山东与保定等六府独无保定旧有安置达官人等比因惊扰居民遣大理少卿佀钟往抚安之未久召回今东作方兴畿内及山东诸州县与夫近边之地皆宜豫为之处乞复设巡抚官各一员许以便宜从事用责成效故有是命
　　○命加赐撒马儿罕等处速檀阿黑麻王所遣正副使银五十两从人十五名银各五两并前所赐即给与之且促其去初其国贡狮子等物  上特赐王及使臣加厚至是使臣以道路阻远奏求不已故加赐之
　　○命摘拨京营军士二千人修理居庸关楼橹墩台以地震倾圯故也
　　○建州等卫左都督等官你哈答男尚古等四百五十七人入贡乞官职兵部言内查都指挥同知等官奴奴帖等三百八十人无敕可据兼授职年浅例难升袭其尚古等七十七人俱赍有授职原敕尚古等九人宜准令袭父原职兀鲁罕河卫都指挥佥事等官火秃等六十六员已满二十五年之例宜升一级从之
　　○丙子  景皇帝忌辰遣驸马都尉黄镛祭陵寝
　　○建州卫女直都督完者秃等海西弗提等卫野人女直都督亦把哈等亦迷阿等卫野人女直都督捏克等各来朝贡马及貂皮赐宴并金织衣彩叚等物有差
　　○礼部言近例副榜举人除历事外其坐监依亲年三十五以上新举人年二十五以上当授教职俱不听告然其中又有愿就职而不得者乞命会试考官多取副榜其不愿者不以年岁为限命仍如上科例行之
　　○广东清远县雨雹大如拳○丁丑山西阳和等卫草场火凡焚草四万余束巡按御史参奏总理粮储户部郎中高弼巡视不谨巡抚右佥都御史郭镗提督不严之罪命弼付巡按御史究问镗姑置之
　　○己卯礼部以会试三场已毕具考试官所取文卷奏请名数诏令取三百人
　　○辛巳南京都察院奏南京沿江上下多凶恶之徒为道路患乞如旧例禁治下都察院议以旧例两京城内外并通州等处有称剌虎等名者犯笞杖罪如常处罪徒罪以下初犯免枷项军发边远民发口外原系边军边民杖一百发极边常年守哨其职官议拟奏请定夺若出犯累次抢夺及再犯累犯者枷项一月各发充军为民守哨今南京沿江上下之人有犯依此禁治为是奏上从之
　　○壬午代府昌化王仕墰薨王戾王第二子也母夫人黄氏永乐丙申生宣德庚戌封为镇国将军正统戊辰进封昌化王至是薨年六十有九讣闻辍朝一日赐祭葬如制谥曰温宪
　　○巡抚大同右佥都御史郭镗复奏成化十九年冬虏入三尖山墩等处杀掠军民财畜把总指挥义志张淮等提督不谨守备左卫城右少监邹玉都指挥马昇朔州城奉御王喜都指挥滕瑾等废弛误事俱合逮问及分守右少监陆訚参将庄鉴号令不严亦宜有罪事下兵部言指挥等官义志等宜行令巡按御史俟边警宁日鞫问如律马昇等姑记其罪俱从之
　　○癸未治尚铭党都指挥使刘福指挥使尚镛张傅千户尚璘孙仁王宪李季百户汪宪镇抚李凤及军民叶刚于成田广杨浩周冕王俊林凤等皆附铭为奸利事发执送锦衣卫鞫之刑部拟罪奏上  上以此辈倚恃铭势侵盗官物揽纳钱粮害人肥己情犯深重难依常例处治刚成广浩各杖一百押发贵州福宪仁宪镛冕俊凤押发广西俱编戍边卫家属随住璘革职妇女十六人递发原籍不许在京潜住季降百户带俸傅赎罪还卫余悉如所拟○乙酉礼部引会试中式举人储巏等三百人陛见
　　○守备紫荆关大宁前卫带俸都指挥佥事李麟卒命武成后卫带俸署都指挥佥事鲁广代之
　　○命停革汉中守备武臣以狭西守臣言事妥民安故也
　　○丙戌以太子太傅吏部尚书兼华盖殿大学士万安太子太保户部尚书兼谨身殿大学士刘珝太子太保礼部尚书兼武英殿大学士刘吉太子太保吏部尚书尹旻掌通政使司事太子少保礼部尚书张文质掌鸿胪寺事礼部尚书施纯兵部尚书张鹏刑部尚书张蓥工部尚书刘昭都察院右都御史李裕户部左侍郎潘荣大理寺卿宋旻太常寺卿兼翰林院侍读学士王献翰林院侍讲学士李东阳充殿试读卷官
　　○巡按辽东监察御史张西铭勘报成化十九年三月虏入定远堡境杀掠人畜指挥千户等官俱宜鞫问如律备御都指挥佥事李洪参将周俊少监蓝莹按伏都指挥吴琮王泽游击将军罗雄俱弛备玩寇复相为隐匿并镇守太监韦朗总兵官都督同知缑谦前巡抚右佥都御史王宗彝亦各失于防察奏报不明俱宜论罪事下兵部言李洪等宜逮问蓝莹系内臣罗雄亦尝领军追寇乞降敕切责韦朗缑谦等情罪亦轻取旨裁处  上曰蓝莹罗雄令戴罪杀贼韦朗缑谦王宗彝等姑宥之余如所拟
　　○广东清远县大雷电雨雹
　　○调镇守延绥太监陈政于大同宁夏太监韦敬于延绥宣府太监简颙于宁夏命太监孙振镇守宣府蔡新回京
　　○丁亥赐晋府西河王钟鑅第二子名曰奇溯
　　明宪宗纯皇帝实录卷之二百四十九
　明宪宗纯皇帝实录卷之二百五十
