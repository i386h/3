<!-- { "loadSidebar": true } -->
　　○南京河南道监察御史吴禋奏南京两法司处决重囚或一次止决一人或二三人俱要原委决囚御史主事并锦衣卫官三员同赴京复命水陆应付民力艰难乞将该决重囚仍旧会官处决止令御史一员复命或具＜锍-釒＞来闻庶免下人劳扰  上以处决囚人数少只具奏闻如十人以上仍如旧例行  丁丑  车驾诣南郊山川坛祷雨免百官早朝令先诣坛所俟驾是日早阴云四合若将雨状未几大风扬沙天地昏暗竟日始息
　　○河南开封府昼晦如夜黄霾蔽天
　　○戊寅免铁岭卫指挥使马兴指挥同知李显充军各降二级兴为指挥佥事显为正千户带俸差操坐守备失机罪也
　　○巡抚广西左佥都御史张鹏奏赈济梧州浔州桂林南宁庆远各府所属州县饥民凡二万六千八百八名口
　　○湖广应山县雨粟
　　明宪宗纯皇帝实录卷之七十七
　　成化六年三月庚辰朔免河南汝州粮三万七千六百石有奇草四万八千余束以去年旱灾故也
　　○命燕山前卫指挥同知孙友于鼓勇营把总管操
　　○调浙江都指挥佥事刘源于福建都司湖广都指挥同知黄贵浙江都指挥佥事脱英于福建行都司命福建署指挥同知郑贤掌都司事升泉州卫指挥佥事武成为署都指挥佥事同理司事
　　○平江伯陈锐奏臣奉命充总兵官镇守两广乞选原征达官舍余三百人并京卫官旗二十四人随听调杀贼  上命选征东达官舍余一百人与之锐复援例请给赏人各赐银一百两○镇守四川太监梅忠等奏曲山关等处蛮贼紏众出没杀虏人民守关兵少难以防御兵部请令忠会巡按三司等官量拨成都五卫见操官军协助候春水泛涨回卫差操仍令镇守松潘等处都督佥事湛清督同参将守备官速兵抚捕从之
　　○兵部奏辽东定边中卫军十二人夜出境外捕鱼遇贼执之使分引入长静等堡地方杀略人畜烧毁屯房总兵官都督赵胜以闻其守堡指挥王宣等纵军出境巡视都指挥文宁等备御无策副总兵韩斌号令不严俱宜寘诸法  上曰宣等令巡按御史如律究问斌姑记其罪令停俸杀贼以赎
　　○辛巳翰林院编脩陈音言餋德之要莫先于讲学讲学之功莫切于好问今  陛下虽日御经筵然势分尊严上下相隔  上虽有所疑而未尝问下欲有所陈而不得尽愿  陛下退朝之余择一二儒臣有学行者引至便殿从容赐坐有疑輙问务使  圣心涣然如天开日皎则以之正心正家正百官正万民而亿万载太平之业基于此矣异端者正道之反害治之大者也当今号佛子法王真人者无片善寸长可釆名位尊隆赏与滥溢伏愿降其位号杜其恩赏继今凡有请脩建寺观者悉置于法永为定制则妖妄绝正道明而民兴行矣事下礼部覆奏  上曰此事累有人言俱已处置矣佛子真人名号系  祖宗旧制如何輙更
　　○命故陕西都指挥佥事张熊侄真袭熊原职山丹卫指挥使
　　○京师雨霾昼晦陕西宁夏大风扬沙黄雾四塞
　　○癸未昏刻月犯金星○甲申发内库银四十万两分送辽东狭西宣府大同四边以备官军俸粮支用
　　○升监察御史涂棐为广东按察司副使提督兵备分守琼州府地方时巡抚广东都御史吴琛等奏琼州孤悬海外所辖州县凡十有三原设海南一卫及在外儋州等六千户所去广城二千余里分巡分守官经年不一至遇有警急猝难驰报乞专任副使一员提督兵备防御倭寇兵部为之覆请故以命棐
　　○免湖广各府卫及土官衙门去年秋粮二十八万石有奇以夏大水故也
　　○免山东青州等府去年秋粮三十九万九百石有奇草七十万八千九百余束以水旱灾伤也
　　○赏太监郭闵右都督李震都御史罗箎各钞二千贯彩叚六表里领军都指挥高端吴经各钞一千六百贯彩叚四表里都指挥各钞八百贯彩叚二表里指挥钞六百贯彩叚一表里千户长官钞六百贯绢三匹百户所镇抚吏目钞五百贯绢二匹冠带头目总小旗舍余千百夫长洞长民壮老人监生民兵人等钞三百贯绢布各一匹以湖广靖州贵州赤溪等处杀贼功也
　　○六科给事中潘荣等言兹以雨雪愆期灾异迭见  皇上降诏自责躬行祈祷复令大臣尽言以新时政  皇上敬天勤民之心如此其至是宜上天感格雨泽应期今乃连日风霾累作天道晦□□具妖沴之气赤而复黑灾变至此识者寒心上天之意盖必有在岂应天以实之道犹有所未至欤夫人君一身动与天准欲应天以实在敬天尽其道不独在于齐戒祈祷而已凡政令不宜下民失所非敬天也崇尚珍玩费用不节非敬天也处后宫无序施恩泽不均非敬天也爵或滥及于匠役赏或妄加于非分非敬天也伏望  皇上思  祖宗创业之难思上天谴告之切思天下生民之苦于前数者常加省察仍乞日御便殿召内外大臣极言得失凡利可兴则兴弊当革则革事当变更无事因循无惮难处务求敬天尽其道应天有其实庶几天意可回灾异可消而国家基业可长保于无疆矣十三道监察御史丁川等亦合词上言大略乞召见群臣亲决政务以防壅弊禁僧道番僧出入皇城以弭惑乱审内外刑狱以伸冤滞复吏部推举方面官以杜奔兢严考察以别贤否免九门拣钞夫以革奸弊罢皇庄及内外贵戚官庄定子粒之数停各处进鲜河南山东直隶追补马匹及福建浙江徵采银课以苏民困免南京造马槽送京及灾伤之处成化五年分年例买办采办以纾民力以银折内外官俸而存其米以备赈济复四川贵州松潘军士旧减月粮及优与宣府等处官军折俸以恤边人纳一应军需物料于内府者户部工部先与办验堪中委官领纳以便征输疏放阴阳毉生厨役之类及免勾补以减冗食定在外约会听讼之例以免人难且言巡抚永平都御史阎本素乏善誉南京都御史罗箎老疾无为松潘都督湛清立心险诈宣府都督颜彪延绥都督房能备倭都督董□□良俱老懦不振乞罢之以警不职山西等处布政使王允张斌参政万旬魏琳按察使黄溥副使郑敬俱衰惫不堪四川等处布政使杨文琳参政马进参议李和山西按察使程鉴俱清誉无闻乞罢之以励士风奏上诏皇城各门已有禁例仍令守卫人严加关防各处解来军需物料令户部工部辨验堪中者委当司官领纳户送内府交收拣钞夫照旧不许人承揽勒取银两追补马匹守边官军俸粮并巡抚镇守方面文武官令所司计议斟酌来闻其余已有处分及泛言者已之于是吏部臣以都御史阎本罗箎兵部臣以都督湛清颜彪房能董□□良俱大臣请  圣裁诏本等俱留管事待有误事朝廷自有处置湛清令巡抚官询察其堪否任用以闻颜彪房能近有旨勘报不必动董□□良待勘报处置
　　○养病兵部尚书兼大理寺卿程信因灾异求言条陈兵政之未善而可更张及兵弊之失中而可伸理者九事大要谓延绥两广宜推文武大臣有威望及老成持重者总制边计使图其成荆襄流民宜择人＜矢见＞画京营军马宜操练有法及其他功次升赏袭替欠当等项语皆侵尚书白圭于是圭等覆奏以为今狭西有都督白玉都御史马文升延绥有都督房能都御史王锐两广有平江伯陈锐都御史韩雍见在各边镇守总督巡抚地方荆襄有参将王信都御史杨璇侍郎原杰分守巡抚巡视今信奏要推文武大臣如古之诸葛亮范仲淹李牧赵充国者往狭西两广又要推举文武大臣于荆襄整饬地方以为经久之计诚为有理但其历举兵政之弊数事俱有文案备载始末事由均乞  圣裁  上曰事既处置明白其已之
　　○乙酉命丰润伯曹振忻城伯赵溥协同丰城侯李勇等管领将军直宿侍卫　○工部以德胜门东坍塌并坼裂城垣共一百一十六杖宜即时修理其皇城内西北廊房并东西短连房屋工可稍缓乞赐年丰  上曰皇城内亦系切要一体修理于是工科给事中高斐言去冬无雪今春少雨麦苗枯槁谷种未播赤地千里人心恟然近又黄雾障天阴霾累日  上天垂戒正  皇上与群臣同加修省之时今乃兴土木之工摘拨官军动以万人费用物料动以万计伏望皇上惜军士之劳悯黎元之苦可工部之奏先修其急切之不可已者其可以已者暂停止之以待秋成之日庶可上回  天意下慰民心＜锍-釒＞入  上以成命已定不从
　　○丙戌革湖广荆州府城东马驿移荆南驿及递运所于沙市从巡抚都御史杨璇等请也
　　○戊子改赵府左长史雷霖为金华府同知霖不安于王府官佐赵王笞辱彰德府邢表等欲启衅以求改秩于是王与府官互相奏讦诏逮表及霖等至京事白表改任卫辉而霖以例难居辅导得改官
　　○己丑吏部奏科道陈言乞将山西等处布政使王允张斌杨文琳参政万旬魏琳杨铎马进参议李和按察使黄溥程鉴副使郑敬罢其任用事下本部计议斟酌以闻合准所言行令允等致仕  上曰近有敕各处考察仍令从公体实果不堪仕遣致仕
　　○庚寅翰林院编修陈音言国家养士百年求其可用者亦不多得一二可用者又未尝用如致仕吏部尚书李秉侃侃公忠忘身徇国虽小过不能无而大节则可许养病翰林院修撰罗伦编修张元祯皆抱经济之学困不得施故托疾引退以免素餐之耻新会县举人陈献章所学醇正所养光大臣愿  陛下起秉复为吏部尚书起伦元祯复置侍从徵献章寄之台谏则贤才得用治效日臻矣又言朝廷虽置言官多缄口不言者以有摈斥之辱也臣愿取回判官王徽及评事章懋等复其旧职以彰  陛下天地之量事下吏部具秉致仕及伦元祯养病徽懋等改官之由取旨且言献章乃科目铨选之人不系山林隐逸之士查无徵聘监生事例诏徽等改任已屡有成命秉被劾罢辄欲取用伦元祯告病结勘明白却言托疾引退音偏见妄言俱不许
　　○辛卯巡抚延绥等处左副都御史王锐陈言边事其一增兵以守地方谓延绥榆林城镇羗安边二营堡俱系要地城堡草创军马单弱难以御贼宜于榆林城添设三卫于镇羗安边二营各设一卫增兵防守其二设险以备边患谓榆林一带营堡其空隙之地宜筑为边墙以为拒守其墙于墩外修筑址广一丈杀其上为七尺上为垛口五尺共高丈八尺上积礧石于墩下各筑小堡可容官军护守虽暂劳人力而得以永为边备其三团堡以卫民生谓榆林一带地方既添兵以分守又设险以御寇然其军民所处多临边塞乞敕所司就于居民所聚之处相度地宜筑为砦堡务为坚厚量其所容将附近居民聚为一处无事之时听其耕牧遇有声息各相护守则寇盗无从剽掠地方可保无虞事下兵部议如所言  上曰添筑城堡正系守边急务其令镇守等官参酌举行务期成功
　　○虏贼万余骑分为五路南入延绥地方抢掠杀死男妇四十二人虏去者数亦如之巡抚都御史王锐王钺等令游击将军许宁都指挥陈辉等率兵追之前后生擒十月一人斩首三十二颗获其马骡驴六百五十余匹旗号刀弓等物七百六十有奇贼溃而出锐等遣人驰奏且劾把总守备指挥龚震防备不严致虏入境罪当究治并上其擒获功次  上曰功可赎过特宥之令用心杀贼以赎前愆
　　○壬辰开设直隶东光县僧会司
　　○免直隶苏松常镇四府苏州太仓镇江三卫去年秋粮二十四万八千余石屯粮七千一百余石以水旱灾伤也
