<!-- { "loadSidebar": true } -->
　　○安南国陪臣裴山等将还奏言来时沿途留难今乞遣官护送礼部覆奏谓宜遣通事送至南宁府  上允之且命慎择通事之能者送之毋令失所○乙丑命万全都指挥佥事傅岩子纲代父原职保安卫指挥使狭西都指挥同知蒋玉子昂代父原职河州卫指挥使
　　○丙寅端阳节赐百官宴于午门
　　○免徵辽东药材二年辽东都司岁贡人参三百斤五味子一百五十斤连年贡未至巡抚都御史陈钺奏药材产于凤凰山叆阳等处距辽阳四五百里密迩虏巢时被侵掠不得采取乞暂停免俟事宁之
　　○采办如例从之
　　○户部右侍郎邢简卒简字居敬狭西咸宁县人少力学有志尚登甲戌进士第授刑部主事擢真定府知府真定畿内剧郡番汉官军杂处勋戚豪右占据民田哗讼纷沓简处之有道上下安之以荐升浙江左参政寻转顺天府尹京邑供亿繁重简力为裁省十去五六升南京大理卿寻徵拜户部侍郎至是端午侍  驾阅武于万岁山之阳忽疾作急扶归抵家而卒简为人廉介有守莅政强明与人交坦然无矫言饰行卒之日囊无余资士君子惜之者无间言
　　○己巳升江西按察司副使洪性为按察使
　　○庚午升南京通政司右参议边镛为南京大理寺右少卿辽东苑马寺少卿樊英为长芦都转运盐使司运使
　　○辛未  太祖高皇帝忌辰  奉先殿行祭礼驸马都尉石璟承命祭  孝陵
　　○巡抚大同右副都御史李敏奏臣少受业于教谕顾昌昌善教后以府同知致仕居长洲县年老而贫臣乞照分俸养亲例以南京俸米月分二石行长洲县官仓给之终身事下户部知之
　　○壬申以河南左布政使杨浩为都察院右副都御史巡抚延绥尚宝司少卿戴缙为右佥都御史管院事时巡抚延绥都御史丁川以丁忧角□羊任吏部拟左布政使杨浩孙仁二人名闻  上以命浩而内批及缙
　　○癸酉仁宗昭皇帝忌辰  奉先殿行祭礼遣驸马都尉樊凯祭
　　献陵
　　○升詹事府少詹事兼翰林院侍读黎淳为吏部右侍郎都察院右副都御史张王□赞为户部左侍郎殷谦为右侍郎
　　○都察院囚越狱刑科都给事中杨理等劾奏兵部尚书兼左都御史王越右佥都御史李纲巡风御史马隆李寅及经历等官罪有旨宥越等停俸三月隆等命锦衣卫收鞫之
　　○西方流星大如盏赤白色有光自正西东行入云中
　　○乙亥命故湖广都指挥佥事李震子节袭父原职荆州卫指挥同知江西都指挥同知王贵子麒袭父原职南昌左卫指挥使
　　○丙子以狭西左布政使孙仁山东左布政使陈俨俱为都察院右副都御史翰林院修撰张颐为右佥都御史仁巡抚四川俨贵州颐宣府
　　○丁丑命宁阳侯陈瑛总领将军宿卫
　　○戊寅翰林儒臣编辑
　　御制诗集成凡四卷五百八十九首
　　○己卯兵部尚书余子俊等议上武举科条时太监汪直用事欲以建白为名然素不知书附之者多为作奏草至是吴绶为撰草奏请武举设科乡试会试殿试欲悉如进士恩例得旨兵部即集议以闻于是子俊会英国公张懋等文武大臣暨科道官议之众皆心知其不可亦不敢违遂议上科条大略欲选武臣嫡子就儒学读书习射乡试以九月会试以三月初场试射二场试论判语三场试策殿试以四月一日赐武举及第出身有差恩荣次第录名勒碑亦如进士科制初令会议时学士万安窃计曰汪直所言出吴绶建白可听而不可行然沮之必有祸何也武举选材其号则美非不可也宜有以处之及奏上内批武举重事未易即行令兵部移文天下教养数年俟有成效巡按提举等官具奏起送处之
　　○庚辰赐辽府益阳王恩铜长子名曰宠淄
　　○南京国子监祭酒王＜亻与＞奏本监事宜其一南方依亲举人有曾告入南监而未经送至者亦有愿入南监而未经陈告者宜令南京礼部移文原籍起送入监其二监生旧无依亲事例后以减省廪食暂放依亲当时在监者以数千计今监生依亲及告就教职杂职纳米入选冠带闲住者甚多各班坐堂不过数十辈诸司历事每至乏人以致诸生视太学如传舍以教条为余事朝廷仓廪之富岂惜养贤之费宜自成化十五年为始不分岁贡举人应入南监者俱留作养永为定例其三依亲复班监生宜照丁忧事例须令坐堂及差诸司办事半年满日方许以次拨历其半年已满次第未及者仍依常例待拨其四旧例本监每年收光禄寺官猪寄养年终应用近年监生数少停止会馔责令膳夫餧养以致瘠死陪偿乞停寄养其五书板缺坏宜行工部修葺遣匠模印其六庙学损坏宜行工部修造事下所司知之
　　○户部奏本部郎中郝冕往辽东计议粮储上言辽东沿边旧草已尽新草未收乞从宜区画欲行辽东二十五卫凡有囚犯除笞罪及真犯死罪外杂犯死罪以下俱定则例纳草赎罪又言各卫所调去叆阳等堡战守官军骑操马匹有老病伤损者乞敕守臣验看发金州等处牧放待肥息仍给边用事皆可行诏从之
　　○命金吾左卫带俸都指挥同知张刚子钦代父原职指挥同知
　　○辛巳升刑部郎中武清监察御史李芳江西按察史佥事侯英为按察司副使清湖广芳英俱江西
　　○致仕左佥都御史张纲卒纲字大振山东长清县人景泰甲戌进士初拜监察御史迁江西按察司副使寻迁湖广按察使用荐入为左佥都御史饬兵备边关遂奉敕巡抚顺天诸郡未几以疾赐告就药京师不愈遂乞致仕抵家未踰年卒赐祭如例纲为人谨愿尽心吏事所至循理守法虽风力稍欠然不著贪污之声且能知止求退不失为良吏云
　　○甲申辽王豪墭薨王肃王之子也母妃杜氏宣德己酉生正统癸亥封为世子成化癸巳袭封辽王至是薨年五十讣闻辍朝三日赐祭葬如制谥曰靖
　　○升监察御史叶稠刑部员外郎胡恭大理寺右寺副柯燉南京监察御史郭经任英刑部员外郎罗睿大理寺右寺正龚泽俱为按察司佥事稠江西睿山东经泽湖广恭燉河南英福建
　　○锦衣卫带俸指挥吴俨奏辽东军士冬衣布花出自山东民间每粮一石折布一疋岁由海道以达辽东多为风波漂没民被其害而军不沾实惠乞敕该部议将十四年以后每粮一石收银四钱于陆路角□羊送边方以给军需庶免漂没而军民俱便事下户部议以为辽东地无布花若令折银恐后难继然既岁久数多宜暂准所言俟后仍如旧例从之
　　○丙戌狭西商州大水人多渰死者
　　○南京监察御史唐素王王□赞陈言时事礼科参其不宜用印命南京刑部执治如律
　　○吉王见浚奏本府长史司等衙门及官吏军校俱无止息之所乞依崇府事例令所司营造居室事下工部议俟府第告成之日就令所司如例营造从之王又奏长沙府地西临大江水势汹涌岸无回曲往来客舟湾泊多为风涛所损闻府外西南原有通江一港年久淤塞不便舟楫今左少监唐宏员外郎刘琛奉敕于此营造府第工完之日宜令督工＜锍-釒＞通之工部议以宏琛事完即当复命其＜锍-釒＞浚河道宜移文巡抚等官核实令有司行之  上曰事果无碍当从所请
　　○戊子减成化十二年辽东开中河东盐米数每引止纳米三斗五升先是开中时引拟米五斗五升后减作四斗至是又以米贵盐贱减之
　　○升钦天监监副田蓁为监正
　　○己丑巡按山东监察御史王崇之奏辽东自本年正月以来累有虏贼从鸦鹘墩等处入境杀掠居民残破地方副总兵韩斌右参将崔胜都指挥李宗等既累失机都御史陈钺总兵官欧信太监叶达亦俱误事并宜治之下兵部看详谓钺等累奏捷音今御史乃言贼屡入境会无一人御之则钺等罔上饰辞冒功掩罪甚明宜从究治但今侍郎马文升奉敕招抚若遽易诸将不免致彼疑惧待事宁之后通核各官功过以定赏罚报可
　　○庚寅夜南方流星大如盏青白色光明烛地自天市东垣西南行至氐宿
　　明宪宗纯皇帝实录卷一百七十八
明宪宗纯皇帝实录卷之一百七十九
　　成化十四年六月辛卯朔
　　○壬辰命直隶扬州卫带俸都指挥佥事徐清孙恭代祖原职指挥同知
　　○癸巳敕各边镇守总兵等官严兵备虏时大同宣府辽东俱有警已命定西侯蒋琬率师待报因敕边将严饬兵马预计粮草以备虏寇果有警急星驰以报听征官军即令启行
　　○禁京城内外强夺人财及口称圣号者时金吾左卫军余张昭犯是罪坐充军都察院请以其事榜示禁约从之
　　○甲午设广东肇庆府恩平县先是广西流贼侵轶广东其路率由阳江县恩平巡检司总督两广都御史朱英请于其地设立县治从之至是始析肇庆之新兴阳江广州之新会三县地为恩平县而徙巡检司于那虔峒
　　○都督佥事刘清初充总兵官镇守蓟州等处妄受词讼擅辱军职又用刑酷暴人多怨苦部下发其事命官核实法司请治其罪
　　上姑宥之
　　○乙未巡抚大同右副都御史李敏奏先因大同各城草豆不足开中长芦河东盐引至今无人上纳乞敕户部差官分往二处以盐赏银收买草豆为便事下户部谓宜如所言从之
　　○丙申免直隶镇江苏州太平池州四府太仓镇江二卫去岁夏税三千一百六十余石秋粮子粒共五十五万三百六十余石草一十九万二千二十余包以水旱雹灾故也
　　○四川赞理军务右副都御史张瓒等以平夷寇班师上奏云臣等先已破白草坝西坡禅定诸大寨奏报后又移师叠溪茂州等处所遇诸夷悉就招徕惟曲山三寨负固不服进兵复击破之斩首二百一十八级又攻破白草坝余寇斩首九十余级余党悉平自叠溪抵茂州道路桥栈被贼毁坏者悉缮修拓展茂州城池保卫居民以免后患增筑各处城堡以屯戍兵量地险易远近分委都指挥等官巡守使责有所归东路自龙州铁索桥至松潘望山关于小河及三令驿驻兵自平夷堡至平定堡于镇平堡驻兵自永镇堡至新堡子于叠溪驻兵自实大关至七星关并东路土地岭至石泉堡于长宁堡驻兵自龙州以东至安绵石泉于石泉县驻兵自威州堡至保县堡于坝州驻兵仍令副总兵等官时行巡视臣等以四月二十七日班师计前后破灭夷寇五十二寨招纳降夷一百五寨增置墩堡九处新筑茂州城一所条列以闻命兵部知之
　　○英国公张懋等奏天气炎烝国子监工役军士告劳乞暂停止  上曰工程已有次第董工官刻期促成令官军回营休息
　　○丁酉旌表孝子支俭等三人节妇郑氏等七人俭直隶沐阳县人国子生二亲继没庐于墓侧王安山东聊城县人父没庐墓有二兔驯扰之异吕盛江西永丰县人南京刑部郎中父葬遇雪祷之而霁庐于墓有白鸟巢林俱旌其门曰孝行郑氏直隶宝应县民仲旺妻今太医院使兰之母王氏福建仙游县民张琳妻林氏莆田县民黄子厚妻王氏狭西秦州民吴从道妻俱早寡不嫁抚成其孤沈氏河南光州民郝昇妻夫亡邻人说其更适不从引斧断左手一指以自誓遂守节抚孤子以老俱旌其门曰贞节陈氏浙江永嘉县民潘洪瑶妻邵氏洪瑶弟洪琭妻陈氏夫亡时年二十六舅姑许改嫁邑民林存陈不从截发破面乃不敢夺其志邵氏夫亡时年二十五邑民徐生求聘邵闻之亦破鼻流血誓不更适一门共爨娣姒一节始终不渝旌其门曰双节
