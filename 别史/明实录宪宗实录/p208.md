<!-- { "loadSidebar": true } -->
　　○监察御史薛为学等言近者虏酋满都鲁自称可汗癿加思兰亦自称太师逆谋已著窃虑一旦大举入寇仓卒之间难于制驭况今灾异屡见南京地震阴霾榆林天鸣如炮流星陨于城中有声大抵皆兵象也乞敕在廷文武大臣及科道等官详议兵备行伍空虗何以实之战马瘠损何以肥之兵甲不备何以备之粮刍不给何以足之偏箱鹿角榨若诚可用必计料而预为之外至辽东山海大同宣府及榆林等处关塞将官不称任使者必罢黜之古北口潮河川及龙王峪平郊旷野贼或深入最难防御宜以附近密云营州等兵调拨策应之其近京漷县固安顺义三河等县环拱京师先无城郭贼尝侵扰宜敕巡抚等官修筑城堑以保障之其他守御良＜矢见＞攻战长策责在京营总兵及在外各边镇守巡抚等官各陈所见以俟  圣断则在我者先有其备以战则胜以守则固矣若不先时而虑患至而后图之不曰将才难得则曰军士不足不曰器械不备则曰粮饷不给失机贻患可胜道哉奏上  上命所司详议以闻○命故狭西署都指挥佥事费澄子梁袭升都指挥佥事以澄于固原州杀贼阵亡也
　　○戊寅工部奏修理京通二仓原拨官军三千近以大臣议一切工役窃惟粮所以餋军仓所以积粮二者不可相无本部人匠但能各执艺事而已至于土木搬运非假人力曷能济事  上曰仓廒重事仍照旧数拨军相兼修理俟工完日具奏处分
　　○庚辰兵部议覆英国公张懋等陈言修省欲免旗军餋牛种菜事臣等移文得报尚膳监所畜牝牛取乳者见存一千八百五十二只牧牛官三员卒四百人牧羊卒二百二十人司苑局种菜卒一千四十三人藕户四十人其餋牛种菜二役各卫所每诉劳扰今后取乳牝牛宜依尚膳监见存之数永为定额牛死陪偿每牛定价银二两五钱以十分为率卫所出七分餋牛者出三分种菜之卒多有逃亡而名役不除卫所陪纳工价甚为窘迫今宜清理拨补其逃亡工价亦宜减半庶公务下情两为利便诏可
　　○兵科都给事中章镒等言方今灾异屡见边方多事若癿加思兰始而侵犯河套既而退处沙漠合满都鲁之众攻破朵颜等卫及朵颜请和又还其所掠慑之以威而结之以恩所志非小若朵颜为彼向导一旦突自内寇将何以御之又如速檀阿力阴通哈密叛臣吞灭其国虏其王母金印虽朝廷遣使经略迄无成功哈密遗种寄附我边日增月益在在有之脱有不逞之徒传漏事机招引边衅为患非小亦不宜置之度外为今之计莫先于选将练兵若镇守甘肃都督同知鲍政年力既衰智谋亦寡镇守辽东都督同知欧信操守有余精力不逮分守怀来都督佥事周贤谋勇未闻贪黩已著宜选谋勇兼全威望素著者代之京营诸将亦有年力衰惫声誉无闻者皆不可以不更任至于十二团营初选精锐之兵以备警急调用或者事故次拨选补自成化二年精选以来少者已壮壮者已老亦无桀黠之卒记故退居次拨者其次拨之兵初选十三万有奇今私役者多一闻差拨多方推调奸弊日滋兵政日弛乞敕大臣于团营之兵再行简阅使兵皆精锐次拨之兵宜令所司各具见在差占逃故实数户工二部遣官揭查月粮文册以革奸弊仍申命将帅悉心训练则可以弭无形之变消未至之患矣至于各边事宜虽难遥度岂无一二便利者所宜举行缺失者所宜更张而巡抚等官卒无一人言者今宜如成化二年事例简命大臣巡行边境凡诸事宜悉听区画奏请施行奏入  上命所司看详以闻
　　○辛巳升大理寺右寺丞虞瑶为左寺丞左寺正刘瀚为右寺丞
　　○升江西按察司佥事张鉴为山西副使改四川副使王齐于浙江先是巡抚四川都御史张王□赞风闻新除副使张悦丁忧以蜀方有事急于用人遽言于朝吏部以齐代之而悦实不丁忧王□赞自引咎乃改用齐
　　○宥镇远侯顾溥罪停禄三月初溥家奴有私银为其妇弟所窃锦衣卫巡逻者执其人徵赃于家漙遣人取赃并其人留之不以属吏锦衣卫官以闻事下刑部尚书董方等因劾奏溥有旨令漙自陈漙具奏伏罪方等言其故犯不当＜宀十见＞宥诏姑宥之而仍停其禄
　　○壬午增运银十三万两于辽东狭西宣府榆林给军需以户部言各边多事岁运刍粮不足故也
　　○命勘广西斩获流贼军功并调靖江府护卫兵击贼时广西镇守等官以蛮贼方炽请益以靖江王府护卫军讨贼而总兵官陈政乃以斩获流贼一百八十余级报捷兵科参驳以为报捷在正月间而请益兵在二月终显是贼势尚张而政妄报以掩罪况斩获之数较广西所失者百未及一纵有功不足以赎罪兵部亦言请兵报捷之奏继至彼此自相抵牾虗实不言可知政所报功次不必查勘宜从镇守等官所请敕靖江王简阅精锐千人俾与桂林等卫官军练习听调击贼得旨允之仍令勘实功次以闻
　　○癸未鸿胪寺左寺丞李瑢九年任满升右少卿转右少卿施纯为左少卿
　　○南京太常寺少卿刘宣以母丧去任
　　○降山东按察司副使郑铭为山西布政司右参议松江府知府白行中为两淮都转运盐使司同知南京刑部主事张衎为四川保宁府推官先是松江有义民张漙犯罪事连衎铭行中诏巡抚南直隶右副都御史毕亨鞫之亨奏衎初授刑官不守礼法枉道回家私嘱公事铭先任御史不知法律用人书办以致主文者阴受人赂行中决问罪囚不究明白以致吏胥欺谩官府俱坐赎杖还职诏衎降二级铭行中降一级至是吏部乃拟奏之
　　○甲申赏山西破房儿等杀贼有功官军总兵官彰武伯杨信等九十六人共银二百三十余两绢二十疋布一百六十疋俱于大同府官库给之○丙戌兵部议覆兵科都给事中章镒等所言癿加思兰及土鲁番吞并哈密等事本部累行区画岂敢置之度外其言都督鲍政诚已老疾宜代欧信周贤尚皆可用其言拣选团营宜候清理有军之日行之其言团营记故退回大营者宜令官月支米一石余俸减半军月支米止三斗庶使人知儆惧其言查勘次拨官军户部已委官勘理待报处分至欲遣大臣巡行边境宜出  圣断得旨团营退回官军俸粮仍旧果有托故者依拟减支辽东宣府大同狭西宁夏等边止敕巡抚都御史俾整肃兵备各以实报乃赐之敕曰今闻朵颜三卫为癿加思兰胁为向导议者咸欲再遣廷臣巡视整饬朕以尔等巡抚一方付托已久岂可临事转委他人敕至尔等各宜遍行所属逐一按视何处军马缺乏所当选补何人兵甲损坏所当修理何处关口严密保无他虞何处路通宜增戍守墙垣高厚与否壕堑深阔与否墩台牢固与否城堡坚完与否粮草足给与否或修或补督令务实用工或增或益不许虗应故事他如鹿角拒马可以防其冲突设险制伏可以击其惰归皆须预为措置不可坐失事机其管军官自都指挥以下或有贪懦无为占役军士以致操守不严备御无法者指实奏闻以凭区处事应与镇守总兵等官计议者须公同计议允当而行务使以守则固以战则胜地方安妥庶副委任若因循误事责有所归候整饬毕日通将边务事情一一具实回奏尔其钦承朕命勉之慎之
　　○丁亥命以军人民匠乐工厨役及各项余丁与民人犯徒者兼充仪从军伴旧例在京公候驸马伯仪宾及侍卫将军官旗有仪从军伴俱民犯徒罪而力不能赎者充之至是定西侯蒋琬将军千百户束铭等皆以缺人役使为言三法司因为会议改拟奏可著为令
　　○戊子复代府镇国将军仕堲爵禄以代王奏其与兄襄垣王仕＜土匮＞不睦今仕＜土匮＞罪状已著其曲直可见故有是命
　　○礼部言南直隶府县岁贡生员考中者例送南监景泰间因北监充拨数少暂留今宜仍旧例从之
　　○升镇守宁夏副总兵都指挥同知王玺为署都督佥事佩平羗将军印充总兵官镇守甘肃命大同游击将军都督佥事缑谦充副总兵镇守宁夏
　　○镇守甘肃都督同知鲍政免
　　○己丑  仁祖淳皇帝忌辰  奉先殿行祭礼
　　○庚寅夜山西太原府地震有声
　　○辛卯朵颜等卫都督阿儿乞蛮等遣指挥歹都等来朝贡马赐宴并衣服彩叚等物有差其回赐阿儿乞蛮等彩叚表里付歹都等领回给与之
　　○壬辰初礼部奏行度天下僧道一凭有司文册以杜冒滥至是僧录司右善世道坚等以僧行来京路遥日久乞但有僧司文凭者听六科十三道劾道坚等不遵成命请加之罪礼部亦以为言  上宥之
　　○哈密指挥同知阿的纳等三人来降给赏如例
　　○昏刻火星犯上将夜犯建星东第二星
　　○癸巳四川朵甘宣慰使司番僧温卜官竹星吉等长河西鱼通宁远等处军民宣慰使司番僧瀼达等狭西岷州卫好地平等簇番人七癿等青石山等簇番人癿受等各来朝贡氆氇盔甲等物赐衣服彩叚等物有差
　　○甲午昏刻金星犯井宿东扇北第一星
　　○乙未  仁祖淳皇后忌辰  奉先殿行祭礼
　　○升监察御史王钥为江西按察司佥事
　　○勒令狭西布政司右参政王育致仕巡抚都御史余子俊言育以左布政使调降而来每分巡所主闭门静坐若无官守虽白昼强盗杀人重事亦置不问请黜之以为怠事旷职者戒吏部覆奏遂勒令致仕
　　○巡按福建监察御史叶稠及都布按三司奏市舶提举司专理琉球一国贡物事务不繁内官施斌既卒宜勿更差而兼属之镇守太监卢胜庶民不扰  上不从即敕内官韦查以往
　　○狭西泾阳朝邑及金县兰县雨雹水涨河决漂溺人畜无筭
　　○锦衣卫校尉小旗杨俊盗御用金罐逻者获之下狱鞫实得旨并逮常直千户张端马伯友百户李远及旗校五人治罪刑部以俊盗内府财物论斩例工后五年端等皆以守视不谨当杖有旨俊情罪深重难同常例可如律斩之端等八人免赎罪俱调京卫差操
　　○丁酉兵部会文武大臣及科道等官英国公张懋等议监察御史薛为学等所言事窃见在京十二团营近选马步官军三万人见留马一万五千匹若遇密云山海等处警急即欲启行宜令户部会计草料量为支给又居庸以东关隘甚多虽频年修筑一遇秋雨輙坏守备等官私役戍卒田作不胜疲困宜令巡抚都御史严督官军于关隘颓缺者修筑之于私役卒者执治之又所言鹿角榨乃今军中所常用者偏箱车但宜于平原旷野不利于涉险乘危宜令工部如式制造试可而后用之又大同宣府独石马营龙门并山西朔州偏头代州辽东广宁开原辽阳等处俱临边境北虏各部人马自去岁进贡之后远离边墙恐有奸计沿边将官多拥兵自卫互相推托难以责成宜令各边镇守总兵巡抚等官定议如偏头有警延绥东路大同西路虽非统属必须策应朔州威远代州有警偏头宁武南路宣府中路虽非管摄随当掩袭大同宣府辽东广宁辽阳开原有警本处左右前后副参等官互相邀截即将出城人马总数及将官职名奏闻又山西繁兴岢岚等处切近朔州辽东海盖金复等处逼近辽阳恐虏众紏合三卫沿边窃掠无有所得必驻营要地散入各境宜令代州宁武辽阳等处镇守总兵守备等官严督操练使随处有备庶免后艰  上从其议
　　○命大同右参将都指挥使李镐充大同游击将军以金吾右卫带俸都指挥使康永代镐充大同右参将
　　○戊戌赐周府沈丘王同第二子名曰安汻永宁王子埸第七子曰同镔代王成炼第四子名曰聪注宁府弋阳王觊鐰第三子名曰宸汭○朝鲜国王李娎遣陪臣朴仲善等奉表笺贡马及方物来朝谢恩赐宴并金织衣彩叚等物有差
