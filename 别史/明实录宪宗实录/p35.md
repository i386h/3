<!-- { "loadSidebar": true } -->
　　成化元年十一月乙巳朔钦天监进成化二年大统历  上御奉天殿受之给赐亲王文武群臣颁行天下
　　○以明日  万寿圣节遣驸马都尉石璟周景谒告  长陵  献陵  景陵  裕陵
　　○赐靖江王府故镇国中尉相登□见相＜禾资＞妻子米岁各五十石
　　○湖广德安府旱
　　○四川总兵官都督同知芮成奏臣与都御史汪浩等率四川兵由江安县进至戎县攻箐前等寨贵州副总兵李安等率贵州兵一路由青冈关进一路由绂车青进俱抵金＜鸟＞池驻劄合攻大坝等寨令都指挥周琥等分守上罗计等堡指挥孙泰督芒部等府土兵截贼后路永宁宣抚司土兵守落敖路口贼计穷潜引各寨蛮兵千余伏近山箐今阿圭等三十七人诈来投顺意欲偷劫营垒阿圭等至谒臣即擒之圭果袖出小刀戳伤军士官军乱砍杀之臣遂发兵一万五千分四路围入山箐各蛮起伏对敌官军奋勇斩获贼首五百八十七级镖枪四百五十二事弩二百三十五张分兵攻烧其三十余寨又斩首一百七十三级擒男妇大小六十七人  上命兵部移文成等与安协谋并力刻期灭贼毋彼此推调致师老粮匮以贻后患
　　○丙午  万寿圣节免行庆贺礼  上御奉天殿朝群臣止行五拜三叩头礼
　　○赐宁府乐安王庶第四子名曰觐鑉○丁未升南京刑部右侍郎廖庄为刑部左侍郎先是南京监察御史郑安论庄自处不严法律生疏至是庄以进表来京上章自辩且乞归老  上以庄在景泰间敢言大节可取不允其去特升用之
　　○升东昌府知府徐琅为山东布政司右参政
　　○户部以所议漕运参将袁佑上言便益事宜覆奏  上曰律条明开收受税粮听令纳户亲自行概平斛交收比来收粮者作蔽多端且每石加耗米一尖不过五升今军官愿明加一斗可见官攒人等侵害过多今后收粮俱用平斛听令旗军行概每石耗米五升二十斛加与一石落地余米旗军自收不许随斛上仓亦不许官攒人等勒要囤基财物仍命张睿等严加禁约敢有仍前作蔽许令巡仓御史参奏究问○戊申朵颜卫镇抚猛古赤遣指挥猛该等福余卫平章赤劳温遣头目总挨等各来朝贡马赐衣服彩縀等物有差
　　○宥漕运总兵官杨茂参将袁佑罪先是南昌左卫官军中途盗卖兑运正粮八千一百七十石有奇户部发之逮其人鞫治并劾茂等不职  上特宥之
　　○己酉遣内官祭  恭让章皇后陵寝以是日忌辰也
　　○保定永平二府所属十六州县水免其粮一万八千六百六十石有奇
　　○辛亥升户部郎中黄英为山西布政司右参议
　　○广西猺贼夜入广东廉州高州二府城劫去守珠池内官敕书并府印库物兵部劾奏把总都指挥张浩指挥许祥知府饶乘鉴等失守城池罪并劫巡按御史陈相  上命逮张浩问如律陈相罚俸一年
　　○壬子升故羽林前卫正千户丑儿子福宽为指挥佥事以贵州东苗杀贼功也
　　○命巡抚河南副都御史王恕督都指挥林琛等充领南阳等六卫下班官军三千员名诣湖广荆襄等处会同总兵等官杀贼且督都指挥高福徐启守备南阳地方
　　○工部右侍郎沈义奏臣奉命巡视民瘼顺天等府俱被水灾孳生马匹当徵者数多乞暂停俟来岁豊稔补徵从之
　　○南京户部左侍郎陈翌言弭灾救荒三事一户口食盐钞洪武永乐间徵纳虽多不分软烂正统十四年虽遇恩例减免一半俱用生钞民间无从得之往往以米易换纳官以致逼民逃窜乞自成化年为始更加减免以苏民困一南北直隶等处民间领餋孳牧马有倒死走失亏欠者俱责民追陪未免逃移乞自成化元年以前悉加宽免向后有倒死者俟豊稔之年追陪一南北二京重囚每年霜降后俱会官审录而天下司府州县见系囚犯多有冤抑以致感伤和气乞照正统间事例简命素有名望谙晓律法御史郎史寺正等官分历天下将一应轻重罪囚从公审录＜锍-釒＞入  上览之曰陈翌所言俱有理所司其详议以闻
　　○癸丑分守延绥东路右参将都指挥同知郑时奏谍报虏贼拥众入柴关墩境内自一更行至三更方尽又有在黄河西岸及黄甫川等处抢掠并突入中山墩下者且称虏众甚盛有毛里孩部下人马俱在四柳树木瓜园等处安营  上命兵部移文总兵官都御史整搠军马相机战守内推一员统领精锐军马星驰策应毋或拥兵纵寇重贻边患
　　○甲寅给孔颜孟三氏学印仍许三年贡有文行者一人入国学从衍圣公孔弘绪请也
　　○乙卯升陕西苑为寺少卿朱圭为本寺卿
　　○丙辰升刑部郎中余洵为福建按察司副使
　　○免直隶凤阳庐州扬州三府粮草宿州等七卫子粒从巡视佥都御史吴琛奏也
　　○巡抚南直隶右副都御史刘孜上言六事其一直隶滨江府县民户原种官田俱被江湖坍没无存而徵税如故欲乞蠲免其二苏松杭嘉等府佥补富户见今连岁灾伤人民艰窘乞暂停免其三南京城内外廊房铺店其间有年久颓敝不停商贾者欲将该纳钞锭各与减免其四应天龙江里外河泊所原有网户办课采取鲥鱼荐新后因数内网户缘事充军课额未除乃于上元江宁二县佥取农民补数所居去江隔远非其素业乞行疏放其五应天府都税司及江东等门宣课司原额税钞数少后因节次增加今客商鲜少以致巡拦陪纳艰难欲乞量行减免其六常州等府江阴等县临江冲坍及硗确荒芜田土每岁各户陪纳税粮困苦万状欲为照例悉与分豁诏以刘孜所言皆便民事宜户部其定议以闻既而户部条陈复下五事于孜令其核实从宜处置惟免佥富户如其请
　　○巡抚南直隶右副都御史刘孜奏六合浦江二县原领餋官种牛每岁必追一犊三年一命印烙而种牛有老不生犊者有犊生而风雪冻死者有被盗走失者每年按数追取人民买补艰难况印过小犊未及一岁不能成种遽追其犊民实不堪乞今后种牛追犊照依孳牧种马事例二年一犊及俵散种犊定验长成三岁之后方许追犊著为定例庶为民便  上是之下该部核实以闻
　　○丁巳升巡抚南直隶右副都御史刘孜为南京刑部尚书
　　○以湖广右布政使宋杰为右副都御史巡抚南直隶松苏等府
　　○铨注京卫带俸都指挥同知黄钦滕汉于广东都司指挥使王瑄指挥同知白清指挥佥事党敬于廉州卫时都指挥等官张浩等坐失机下狱缺官任事故命钦等驰驿往代之
　　○升广东连山县知县孔镛试高州府知府灵山县知县林锦试廉州府知府先是二府为流贼攻陷而廉州府印为贼所毁知府饶秉鉴等弃城走巡抚都御史叶盛及广东三司累＜锍-釒＞言镛等才力精健且熟知地方贼情宜加旌擢至是两府陷贼报适至吏部遂请以镛为高州知府锦为廉州知府别铸印以给之故有是命
　　○省广西武缘县县丞主簿各一员以户口逃亡数多也
　　○己未升山西沁水县知县陈奎为泽州知州奎起进士为知县以廉能闻巡按御史艾福贾俊前后论荐故擢用之
　　○庚申后军都督府都督同知季铎出使朵颜三卫归偕其所领官校献马四十七匹  上以季铎奉命往谕边夷不能宣布朝廷德威乃求马来进本当逮治但事在赦前姑宥之却其马
　　○辛酉命宁远伯任寿充总兵官镇守陕西地方
　　○哈密使臣卜鲁罕虎力等来朝贡马赐彩叚等物有差○壬戌巡按河南监察御史赵敨奏荆襄叛贼扰攘人民饥馑请以南阳等府原泒起运京仓税粮四万二千余石存留本处以备赈济军饷之用从之
　　○癸亥命宣城伯卫頴掌前府都督事后府带俸右都督刘聚管本府事中府带俸都督佥事鲍政管左府事前府带俸都督佥事王铨管右府事聚铨仍坐营管操
　　○刑部臣奏比者南京户部左侍郎陈翌因灾异言审录重囚乞照正统间事例差官请敕分往各布政司并直隶府州会同巡按御史审录见监罪囚事下臣等议窃见是年各处司府州县例该起程赴京朝觐广东广西湖广四川贼情未息南北直隶并浙江等处水旱灾伤分官赈恤事务烦冗若再差官审录不无劳扰欲通行各处问刑衙门见监罪囚轻罪从宜发落重罪会官详审不许淹滞隐匿违者许巡抚巡按并按察司官严加究治仍候时年豊稔地方宁靖会议差官审录则事有条理狱无淹滞矣  上是之
　　○左军都督府右都督过兴镇守广西召还道湖广祁阳县怒知县李翰接应夫船□时令子得隆率部卒拽翰及其子钊搒掠无完肤俱死河下而兴以疾死于道翰妻入愬于朝事下法司差官勘实得隆伏罪其母击登闻鼓称冤  上以其妄愬不听命即诛之
　　○甲子复云南临安府同知刘文为吏部验封司郎中仍提督四夷馆译字文初以吏部郎中提督译字冒迎复功升右通政会石亨事败黜外任至是大学士陈文等言四夷馆提缺人遂召用之
　　○以宣府马队管操都指挥文瑄代周隆守备怀安等卫城○乙丑承天门成遣太保会昌侯孙继宗定襄伯郭登工部尚书白圭祭告  天地  宗庙司工之神
　　○礼部奏冬至节例赐百官宴  上命免宴给以钱钞
　　○免南直隶池州等府县采办芦柴夫一年以苏其困从巡抚都御史刘孜言也
　　○夜月犯太微垣上将星
　　○丁卯命大兴左卫带俸都指挥佥事刘宽补三千营把总管操
　　○怀仁王逊烠奏臣子镇国将军仕墝例有仪从二十名今发来应役者俱系囚犯不久即逃实难使用乞敕该部照臣第四子仕在事例仪从二十八人抵换校尉五人从之
　　○以明日冬至节遣驸马都尉石璟分祭  长陵  献陵  景陵  裕陵文武衙门各分官陪祭
　　○遣内官祭  恭让章皇后陵寝
　　○戊辰冬至节  上诣  奉先殿
　　慈懿皇太后宫皇太后宫行礼毕出御奉天殿文武群臣及四夷朝使行庆贺礼  慈懿皇太后  皇太后  皇后俱免命妇朝贺
　　○己巳赐朝鲜国王成化二年大统历
　　○后军都督府右都督刘聚奏臣蒙恩后府事管操缘臣叔太监刘永诚总督京营理宜回避  上曰刘聚既自陈准其回避
　　○辛未乌思藏白当等寺寨番僧赏初领古等岷州卫巴离等旌番人捏剌节等各来朝贡马及方物赐衣服彩叚等物有差
　　○后军都督府带俸都督同知季铎奏臣奉命赍敕往朵颜三卫责问犯边之故至泰宁卫见大头目兀南帖木儿等开敕宣谕责问彼云我三卫人自  祖宗以来受朝廷大职金衣美食自合出力补报岂敢犯边此盖迤北毛里孩与孛来相讎杀其人马分散在边搅乱且三卫是我一人把总其朵颜卫都督朵罗干往开平围猎福余卫大头目可台往海西趁食今雪大难行请以敕与我转差二卫头目赍付朵罗干等臣依所言与之今兀喃帖木儿差三卫头目知院奄台等一百十八人随臣谢恩服罪奏下兵部劾铎赍敕使虏只见兀喃帖木儿一人而朵罗干可台皆未见之况彼自称是三卫把总而又云朵罗干等各领人马围猎趁食盖必假此为名犯我边圉铎正当责其奸言责问尔既为三卫把总柰何容二卫人犯边即谕令遣使追还朵罗干等宣敕戒谕庶副朝廷简命之意今既不能乃信其欺罔擅以敕付之及至还朝延至三日因朝廷责问始以兀喃帖木儿之言朦胧具奏似此奸诈不忠宜正其罪以为将来之戒上曰铎奉使不职当寘于法但念其远劳姑宥之
