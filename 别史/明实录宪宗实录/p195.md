<!-- { "loadSidebar": true } -->
　　○己酉命少保吏部尚书兼文渊阁大学士彭时户部尚书兼翰林院学士商辂礼部尚书兼翰林院学士万安吏部尚书尹旻户部尚书杨鼎兵部尚书项忠刑部尚书董方工部尚书王复太子少保兼都察院左都御史李宾王越通政使司掌司事工部尚书张文质大理寺卿宋旻翰林院学士王献侍读学士彭华侍讲学士尹直为殿试读卷官
　　○守备永宁等处奉御莫海以失火焚毁敕书符验兵部请治其罪  上贷之
　明宪宗纯皇帝实录卷之一百三十九
　　成化十一年三月庚戌朔  上御奉天殿亲策举人王鏊等制曰朕惟人君奉  天子民治道所当先者餋与教也餋民莫重于制田里广树畜教民莫大于崇学校明礼义今兹二者行之既久而实效未臻于极何欤岂任用未尽得人而督劝作兴之道有未至欤唐虞三代田分井牧之授学谨庠序之训当时民有恒产士有恒心所以餋之教之者备矣其良法羙意皆后世所当讲者可历举而言之与若汉唐宋愿治之君未尝不留意于斯而治效之成卒不逮古岂分田制产兴学崇儒之意视帝王为有间欤朕承  祖宗大统抚临亿兆于兹有年夙夜兢愓弗遑宁处期于家给人足教行刑措礼乐行而风俗羙跻斯世于雍熙泰和之盛果何道以致之欤子诸生积学待用必有至当之说明著于篇朕将亲览焉
　　○兵部以守备大同右卫城都指挥周珍守备朔州城都指挥宋澄右少监陈政分守右参将李镐太监韦正镇守太监覃玑总兵官彰武伯杨信不严备御致虏入境杀掠人畜请究治其罪命俱贷之
　　○四川左布政使杨文琳右布政使马驯左参议吴槚右参议李衍俱以属府税粮课钞累年不完为巡抚御史所劾时文琳已去官衍升河南右参政都察院请所随在命巡按御史逮治如律从之
　　○壬子  上亲阅举人所对策赐谢迁等二百九十七人进士及第出身有差
　　○癸丑赐进士宴于礼部命英国公张懋待宴
　　○甲寅赐状元谢迁朝服冠带诸进士钞各五锭
　　○敕南京吏部尚书崔恭参赞机务仍理部事
　　○命神武右卫指挥使陈经提督真定顺德广平三府地方巡捕盗贼
　　○大宁都司都指挥张英统领官军赴京操备所部多后期不至为总兵官所奏下刑部狱赎杖还职
　　○乙卯状元谢迁率诸进士上表谢恩○命刑部左侍郎杜铭往山西提督边备赐之敕曰迩因山西偏头关等处累报虏寇而各关镇守守备等官彼此不相统今特命尔往山西地方严督鴈门偏头宁武等关镇守守备等官俾各操练军马整搠器械振作士气遇贼侵犯或据守要害以逸待劳或临机决策以遏深入或互相应援以壮军势其城垣营堡或有倒塌墩台壕堑或有缺损遇声息颇缓设法脩理仍令沿边近贼境界通贼要路即将人畜迁移免致仓卒惊扰及督并三司官员商确会议调遣军马支费钱粮足用与否如有不足足为区画此外别有御寇安边长策悉听尔从宜处置其官军人等有能奋勇败贼及擒斩获功者审实具奏升赏其有不遵号令畏缩怯懦及欺公玩法隐匿贼情扰害平人者轻则量情责罚重则奏闻区处镇守守备等官敢有违误军机者指实参奏一体究治俟彼处贼情宁息地方无虞尔即具奏回京其钦承毌怠
　　○赐古北口王海屯杀贼获功官军人等彩叚银绢有差
　　○守备涿州都指挥康锐违例受理讼牒刑部请逮治其罪命姑宥之
　　○昏刻月犯井宿东扇南第一星
　　○丙辰状元谢迁率诸进士诣先师孔子庙行释菜礼
　　○蜀怀王妃徐氏薨妃西城兵马指挥绮之女成化丙戌册封为王妃至是薨讣闻赐祭葬如制
　　○丁巳改南京都察院右副都御史胡拱宸为南京兵部右侍郎
　　○增赐晋府庶人羙埝等岁给米六百石绢二十疋布四十疋至是以子女渐多衣食不足为请故增赐之
　　○戊午授第一甲进士谢迁为翰林院脩撰刘戬王鏊为编脩其余分拨各衙门办事
　　○免凤阳庐州二府并徐州所属成化十年税粮四万六千余石马草六万二千余包以水灾故也
　　○应城伯孙继先既得罪夺爵复连章奏办不已至是给事中参驳其妄奏之罪都察院请逮治如律诏宥之
　　○己未琉球国中山王尚圆遣使臣程鹏等来朝贡方物谢恩赐宴并金织衣彩叚等物有差
　　○暹罗国遣使臣柰英者捧沙等奉表来朝贡方物赐宴并赐冠带金织衣彩叚等物仍令赍敕并文锦彩叚归赐其国王及妃
　　○宁府仪宾孔永明以石城王奠堵奏其兄宁王奠培与阅推背图有僣妄语赴京奏办其诬都察院论永明越关之罪请付与按御史以前事并治之诏可
　　○工部尚书兼大理寺卿赵荣卒荣子孟仁其先西域人寓福建闽县初姓王氏其母舅□□阝□□琦为编脩荣从来京以能书秀才选任中书舍人己巳之变虏众奉  上皇车驾至土城邀大臣出迎会官议遣官众相视无肯行者荣毅然请行遂升大理寺右少卿充鸿胪寺卿与右通政王复出城朝见进羊酒等物还改太常寺少卿景泰初升工部右侍郎与都御史杨善同使瓦剌奉迎  圣驾回京录功转左侍郎理部事天顺初升本部尚书曹钦作乱督军杀贼降敕嘉奖命兼大理寺卿  英庙常与大学士李贤论及其事称其忠寻患风病辞职有旨令餋病至是卒赐祭葬如例荣体貌豊伟有才干能应变而不事纷扰陈汝言常言于  英庙谓荣不学无术及汝言败命多官鞫于廷荣诘汝言曰尔有学术顾乃为如许事耶汝言默然
　　○辛酉大同总兵官彰武伯杨信等奏虏自尖山墩西空入寇右参将都指挥使李镐游击将军都督佥事缑谦等统兵剿御至圣儿山迤西败之追至响水河及尖山西空又败之前后斩首九颗获马十二匹器仗二百四十六事奏至兵部请敕奖谕之  上从其请
　　○壬戌命都督佥事李玙坐神机营左掖管操
　　○命金吾左卫带俸老疾都指挥佥事韩礼子玉代其原职为指挥佥事
　　○宁晋伯刘禄卒故宁晋伯聚之子成化十年袭父爵至是卒弟福奏乞如例祭葬  上以禄幼袭爵不久惟赐祭不予葬且免辍朝谕有司著为令
　　○癸亥诏顺天等府州县岁欠税粮待秋成输纳时水旱相仍频年逋欠户部奏差郎中林孟乔催徵督责甚急民不堪命十三道监察御史薛为学等以为言  上是之遂令停徵
　　○甲子守备西宁都指挥赵英部下指挥受委巡茶有私贩者馈之以马事连英子鏻巡按御史请逮英及鏻等并问诏以英不知情特免之
　　○乙丑赏延安绥德二卫夜不收旗军五十四名银布以境外白山墩哨探追杀功也
　　○丙寅锦衣卫百户史玉奏乞令其子端代职  上特允之玉佐圣夫人弟也
　　○丁卯开设湖广枣阳县陕西文县僧会司
　　○戊辰命监察御史胡敬等十一人分往各布政司清理军伍时英国公张懋言京营官军逃亡数多乞敕兵部通行内外卫所严限清勾以备操练兵部覆奏请视正统天顺间旧例分遣御史于江西等布政司及南北直隶严督司府州县官依例清角□羊本部核其功实以十分为率能清三分者为最不及数者为殿具奏黜陟  上然之于是命胡敬往江西杨俊湖广黄杰陕西马震山东杨山□徽山西徐完河南何纯四川丘山广东广西陈琏应天并直隶苏州等府州樊莹直隶淮安等府州王衡顺天并真定等府州其浙江福建贵州云南先有受命而往者故不及
　　○己巳免顺天保定真定三府所属秋粮一万四千余石谷草五十余万束并在京济州直隶营州等卫屯田子粒二万三千六百余石以水灾故也
　　○旌表孝子马敬等三人节妇张氏等四人敬顺天府豊闰县民母殁庐墓饥食菜叶草实负土益墓高二丈许朱颢直隶长洲县民父殁负土成坟庐于其侧暴雨坟裂哀恸恳切明日复平王兴河南新乡县民母殁庐墓不食盐虀哭泣无已有群鸟栖林青蛇绕墓之异俱旌其门曰孝行张氏浙江鄞县民严永顺妻胡氏江西临川县民甘自光妻宋氏河南新乡县民罗珫妻戴氏锦衣卫校尉小旗褚谅妻俱夫亡守节无玷旌其门曰贞节
　　○辛未命工部员外郎张敏督工脩砌京城至张家湾粮运道路先是漕运总兵官陈锐言每岁漕运京粮至张家湾陆运至京遇夏雨连绵道途泥泞车辆难行脚价增倍皆运军办给艰苦不胜请暂拨京操旗军兼用随路火夫脩砌以便往来  上下廷臣会议英国公张懋等咸以为宜且具陈用工事宜故有是命
　　○少保吏部尚书兼文渊阁大学士彭时卒时字纯道江西安福县人正统戊辰进士及第授翰林脩撰己巳被命入内阁预典机务母丧乞守制不许升侍读景泰初赐金带及五品服复力请终制许之然因是亦忤旨迨起复命于翰林院办事遇易储迁左春坊大学士脩寰宇通志成升太常少卿俱兼侍读  英宗复位命仍入内阁改兼翰林院学士  上嗣位升吏部右侍郎同知经筵事成化元年冬进兵部尚书学士俱如故二年乞归省给驿遣中官护行暨抵家手敕随趣之还朝以四川宣府辽东地震言十事赐麒麟织金衣总裁  英庙实录成进加太子少保兼文渊阁大学士  慈懿皇太后崩诏大臣集议山陵时上言请如汉文帝葬吕后宋仁宗葬刘后故事  上重违  母后意不从时乃率文武群臣伏文华门号泣以请期在必得上感动卒从之秋彗见又上言乞正宫闱以绵  圣嗣且言专宠者年日以迈宜子者恩或未逮宜更新以回天意盖人所难言者是冬改吏部尚书赐玉带五年冬无雪言三事因及
　　景皇帝女固安郡主处西内年及笄遂得下嫁太监刘永诚以军功谋欲封伯引成宪阻之或言宋童贯尚封王伯何足惜时折之曰童贯封王在徽宗末年此何等时邪遂不果封是年正月满考升少保踰月疾复作遂卒年六十赠太师谥文宪遣官谕祭命有司营葬给驿舟归其丧仍官其子颐为尚宝寺丞时为人端严谨密外和内刚居家孝友莅官慎职守不妄交人平居无惰容立朝三十年非有疾未常不在公公退未常语子姓以朝廷事其学本经术而文章纯正恪乎儒者也既柄用每朝廷有大政事大议论时持正居多虽不立赫赫之名然其所成就隐然一代人望云
　　○壬申赏河间等卫达官旗军一百五十余人绢一百四十疋布二百二十疋有奇以前征两广功也
　　○癸酉命故保定伯孟昂子达世袭京卫指挥使达曾祖善以靖难功封保定侯子孙世袭善卒子瑛袭爵以罪充为事官宣德十一年遇赦命于京卫世袭指挥使瑛卒子俊袭职天顺初元诏复失爵侯伯子孙降保定侯为伯命俊为保定伯俊卒子昂继之成化八年卒达时年十三其母请袭封诏待出幼时言之至是吏部覆奏故有是命
　　○甲戌晓刻金星犯外屏星西第二星
　　○朝鲜国王李娎遣陪臣玄硕圭等贡马及方物来朝谢恩赐宴并金织衣彩叚等物有差
　　○乙亥开中云南黑白等井盐课十七万七千余引于贵州每引纳米六斗时将征剿蛮贼守臣奏粮饷不给故也
　　○命浙江都指挥佥事牛循于府军前卫带俸循初自锦衣卫调浙江总督备倭寻升署都督佥事充漕运总兵官坐锦衣卫指挥门达事谪调广东杀贼至是自陈乞恩召还京遂有是命
