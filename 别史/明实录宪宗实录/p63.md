<!-- { "loadSidebar": true } -->
　　○甲申礼部尚书姚夔等奏修明学政十事请榜谕天下学校永为遵守一国家设学校陈教条本末具而体用周是即三代六德六行六艺教人之法也柰何近年以来师道不立教法不行学者因循苟且不知用力于身心性命之学惟务口耳文字之习此人才所以不古若也自今各处提调学校官务湏躬亲遍历督率教官化导诸生选择子弟年十五六以下资质聪明俊秀者方许入学先教之以孝弟忠信礼义廉耻俾存其心餋其性语言端谨容止整肃次教之以四书本经熟读玩味讲解精详俾义理透彻徐慱之以历代史鉴究知夫古今治乱之迹又次教之以律令筭法兵法射艺与夫农桑水利等事仍置三等簿籍考验其德行优文艺赡治事长者列上等簿或有德行而劣经义有德行经义而欠治事者列二等簿经义虽优治事虽长而德行欠缺者列三等簿岁课月考验其所进循次而升之非上等二等不许科贡如有放肆妄诞嗜酒挟妓赌慱窃盗出入官府起灭词讼说事遇钱包揽物料挟制师长不守学规者悉皆黜退照例充吏为民若提调学校官不行躬亲遍历严加考选审置等第勉励成效者听巡按御史紏举拏问奏请降罚一旧制选民间俊秀子弟入学而倡优隶卒不与焉所以别贤愚明贵贱也近年以来有司不加精选教官务求多得豪猾大户营充以避役鄙猥庸流泛收以备数用致贤不肖混为一区虽有聪明特达之才溺于见闻无蓬麻相扶之益有苗莠相乱之病比者本部已尝奏准量郡县大小依额存留裁减冗陋而提督官不行严加考选姑容不肖者尚多请行各处巡按监察御史逐一查考学校如有不依本部原拟裁革事例仍纵容不肖生员冗滥在学隐射户役者即将提调学校官参奏挐问如例有司学官一体究治一学校端本澄源之地所以大学拳拳于正心诚意之学孟子切切于义利之辨诚恐学者利蠹其心也近年学校生员听令纳马纳牛纳米纳草入监殊非教餋本意且前代虽有纳粟补官之法令而不用以补士子为士子者知则利可以进身则无所往而不谋利或买卖或举放或取之官府或取之乡里视经书如土苴而苞苴是求弃仁义如敝屣而货财是殖士心一蠹则士气士节由此而丧他日致用何望其能兴治有补于国家哉自今伊始虽有边事紧急艰难之处亦不许以监生生员纳粟纳马等项出身若再以此例开端者许该部六科十三道紏正之用以端士心而美教化一卫学之设盖欲令武士习读武经七书俾知古人坐作进退之方尊君死长之义然中间亦有聪明拔伦之士能通经书有志科目者听于科目出身不使其有遗才近大学士李贤奏准各处卫学军生照县学例岁贡彼见岁贡易得行伍难当将纷然舍彼就此则行伍缺而武备弛矣况又有以原籍弟侄亲族冒作舍余投入卫学者宜定与则例除两京武学外在外卫学四卫以上军生不得过八十名三卫不得过六十名二卫一卫不得过四十名若所在舍余无堪教餋不及额数者不必足数其生员二十五岁以下考通文理者存留二十五岁以上不通文理悉皆退回营伍仍听巡按御史并提调学校官严加考选精别去留若果无堪贡之人不必起贡原无卫学之处不许添设有司儒学军生寄名读书者听与民生一体考选食廪挨次岁贡亦不得过二十名一各处府州县官中间留意学校者固多漫意不加省者不少差徭不如例优免廪膳不如法供给学舍不加修理庙祀不加明洁朔望行香升堂而退生徒勤惰略不究心教官奉承者礼貌违忤者折辱以致学校不兴人才艰就是皆有司提调不得其人故也宜行各处巡按监察御史按察司官凡按临之地首先巡视学校遇有前项弊政轻则从宜惩治省令修举重则拏问如例应奏请者奏请今后有司官务要用心整理学校勉励生徒用图成效一各处巡按监察御史布按二司官凡学校之政法当提督整治近年以来为有提调学校官职专其事遂皆置之不问其提调学校官有一年巡历一遍者有三二年一遍者所以教官生员肆无忌惮学校之政废于往时欲人才成就愈难矣今后巡按御史布按二司官所在学校俱要用心提督整理其进退科贡等项仍从提调学校官主之若提调学校官苟延岁月有荒学政及布按二司官推调不理者听巡按监察御史紏举挐问一教官例于副榜举人除授近年皆不肯就以拘例太窄故也一就教职终身不展人岂肯乐为之夫人才相去不远教官中岂无宏才硕学奇杰异能之士苟拔而用之得其道人将鼓励而兴争趋而赴矣洪武永乐洪熙宣德正统年间教官有学行者多简任京职如胡俨陈山张瑛魏骥年富王来等皆其选人今后教官考满宜命吏部严加考选如有年貌相应功迹不亏学行超越者内而风宪近侍等官外而有司衙门照例量才擢用若在任有奇才异能卓出群表九年将满者听巡按御史会同布按二司具实奏闻吏部行取一体考验擢用如此则师道光荣而人人乐就模范可以得人矣一云南贵州等处选贡生员国初以其远方特示优容之意其后宣德正统年间已尝考贡天顺年来又复选贡今国家文运百年于兹道化旁洽岂远近有间比年云南贵州科举进士往往连名有足徵者宜自成化四年为始仍照正统年例一体考贡若他处人冒籍边方学校岁贡科举者械系解京治罪所司纵容者以赃论一各处岁贡生员以廪膳食粮数多者起送其食廪月日除考科贡准作实在其余开除月日俱作虗旷系见行事例近该给事中刘昊奏称丁忧人子大节不与准作食粮日期于情未安除会议外宜令今后廪膳生员丁忧除二十七个月正服准作食粮之数如已服阕在家无故迁延及餋病侍亲一切并作虗旷其该年岁贡除到部外若已行起送不分在家中途遇有事故或过一年之上者并不许补贡如有营充补贡所司经该官吏俱治以罪一南北直隶旧例御史二员提调学校近各保升按察司副使仍前提调缘按察司官于直隶府州县上下既不统摄行事未免乖舛宜令吏部将二副使于别按察司铨用另行会官推举有学行政事御史二员照例请敕提调南北直隶学校为便是时学教废弛生徒苟容幸进者多夔上此奏  上是之皆准行
　　○初置湖广远安守御千户所襄阳府远安县在万山之中去军卫远编户止一里半流民数多易为变乱巡抚都御史等官请以荆州卫带管护卫多余军立千户所故有是命
　　○乙酉海西速温河卫野人女直都指挥八只奴等兀者卫指挥亦里答等来朝各贡马及海青貂皮赐衣服彩叚等物有差
　　○琉球国中山王尚德遣长史蔡璟等来朝贡马及方物赐彩叚等物有差○封左都督毛忠为伏羗伯给禄岁一千石米钞中半兼支赏其征西之功也
　　○命故速温河卫都指挥使失剌答子亦里当哈袭为都指挥佥事升兀者卫指挥使亦里答为都指挥佥事
　　○丙戌升尚宝司少卿杨导为本司卿以九年任满也
　　○丁亥升御马监把总都指挥使李玉为都督佥事
　　○戊子晓刻金星犯外屏西第二星
　　○哈密来朝使臣闪思丁奏本土饥寒男妇二百六十余人随来在边乞食不能回还命人给绵布二疋米六斗以遣之
　　○遣官谕祭已故司礼监太监舒良良景泰中给事司礼监天顺初石亨辈诬以迎立外藩坐死谪其弟玉戍口外至是玉上疏为良雪冤得复旧职故赐祭云○夜月犯十二诸国代星
　　○己丑迤北齐王孛鲁乃黄岑王毛里孩遣使臣咩勒平章等二百八十一人来朝礼部奏使臣入大同境宜令镇巡等官如例宴待陛见日例赐衣帽皆从之
　　○钦天监监正谷滨受赇滥举其属为人所发下刑部拟罪当杖徒除名特命赎罪降漏刻博士给事中毛弘等执奏以为当从刑部所拟  上以事既施行不从
　　○磔虏寇帖留帖木儿等十人于市从毛里孩犯边者也
　　○庚寅封兵部尚书兼翰林院学士彭时父毓义如其子官常制京朝官满三年方赐诰敕时任尚书未三年以毓义年七十有九恐不能久待荣命具疏以请许之○升湖广左参将都指挥佥事高端为都指挥同知以两广杀贼功也
　　○命南京操江遂安伯陈韶扬州备倭都督佥事董良各督所属巡视缘江一带擒捕盐徒盗贼韶自镇江仪真至九江良自常州孟渎河至通泰州
　　○湖广总兵官都督同知李震奏广西猺贼越境流劫桂阳等州县杀虏人财官军剿杀之生擒一百余人斩首三千八百六十颗
　　○辛卯革右军都督府同知盛广理府事以通政司奏其公文稽误也
　　○辽东副总兵都督佥事施瑛虏寇屡入境不能御且违总兵官节制失误军机巡按御史劾奏其罪诏执送京师治之
　　○贵州总兵官南宁伯毛荣奏三事一贵州都司原设旗军一十六万一千八百余名今止有二万八千八百余名乞行清军御史通行天下有司禁约今后有人附籍者必行原籍官司查勘无碍方许寄籍若系避役逃军就问发极边远充军其作弊卖放及容隐里老邻佑俱一体发遣一旧例月粮总旗一石五斗小旗一石二斗军一石近都御史王俭奏准俱三分折色七分折钞因贵州库无积钞俱于湖广四川二布政司关支差官往复动经年岁不得关用乞敕该部计议贵州与极边去处旗军月粮原支本色者与本色原折银布者折银布三常德府迤西上至辰州府马驿大路六程辰州府上至沅州罗旧堡马驿大路四程俱无站堡每遇递送进贡方物赏赐军需皆由陆路以行常德府夫送至辰州辰州府夫送至沅州往回跋涉动经旬月民力不堪洪武年间辰州府下至常德府桃源县原有界亭马底二堡上至沅州原有麻溪十里中河三堡每堡甲军二百名俱于辰州卫多余军内拨守又全调一所军人分拨各堡就彼开种田地专一接递就令守御地方直抵云南一路站堡程程相接民无劳力后因征交阯暂取调用因而废弛况彼处蛮人不时出没深为地方之患乞敕湖广巡抚等官会勘洪武年间原设各堡去处照旧于辰州卫摘拨多余军人摆堡常川接递每堡立百户二员管军如或本卫军少乞以内外法司问发充军囚犯发遣补辏疏入  上以所言有理命兵部参酌举行
　　○升弗提卫指挥佥事阿卜塔杨书忽鲁爱卫指挥佥事斡合里俱一级
　　○壬辰升礼科都给事中樊冕为河南布政司右参政山东按察司副使张穆为浙江右参政○追录两广及贵州斩贼死敌功命故锦衣卫指挥使卜答赤子陈永袭升都指挥佥事大兴左卫指挥同知苪斌子凯袭升指挥使
　　○巡按直隶监察御史边镛等印过应天并凤阳等府滁和等州县天顺八年并成化元年孳生陪偿马骡并驹共一万九千三百六十七匹
　　○磔反贼打郎哥色都二人于市皆从女直都指挥李款赤入东宁王湖等处杀掠人畜者也
　　○癸巳  上以北虏毛里孩等遣使朝贡敕太监顾恒抚宁侯朱永统官军一万驻代州仍命左参将刘聚领官军五千驻大同右参将鲍政领官军五千驻宣府遇有警报悉听朱永调度俟虏使还核其情实奏闻以凭区处
　　○达贼入辽东东山抢虏人畜及海西野人建州等卫夷人俱欲入境抢掠报至上命辽东镇守总兵巡抚等官整饬兵备严谨堤防仍命监察御史核实以闻
　　○甲午命在京三品以上官子孙各一人入监读书先是国子监助教李伸上言欲荫大臣之子事下廷议以为爵以待贤理不可滥教餋之法义不可阙宜如旧制三品以上官子孙方听一人入监读书礼部为上其议故有是命
