<!-- { "loadSidebar": true } -->
　　○国子监助教刘翔奏今日  郊庙乐章皆  太祖高皇帝祀  仁祖淳皇帝配天时享之事  皇上奉  列圣配天时享郊庙乐章别当有作章下礼部会内阁并群臣集议言我朝  郊祀乐章歌颂报称可万世通行惟享  庙迎神乐章有曰助我眇躬开基建功终献乐章有曰承前人之德化家为国母曰予小子基命成绩乃事创业之事  仁庙初巴易助我眇躬为致我祖宗又易后四句为惟前人功德肇膺天历延及予小子爰受方国于词于义皆当其余亦皆推原  祖宗积庆发祥衍及无穷之意可万世通用不须别有改作从之
　　○己亥命故锦衣卫带俸指挥同知孙绍宗子玹袭父原职本卫指挥使仍带俸
　　○辽东总兵官武安侯郑宏奏谍报孛来拥众三万余紏合朵颜三卫残寇欲来侵边  上敕沿边诸将曰即今秋深草枯正宜烧荒以便瞭望尔等可如年例分遣官军出境乘风举火凡贼经行出没之处尽行烧了以破其潜伏之计仍先遣夜不收之警敏者四远哨探相机进止务在密切毋致误事慎之慎之○升衢州府知府王高为河南布政司左参政
　　○复崇安县县丞吴玘为监察御史以玘谪官非贪淫罪用赦例复之
　　○翰林院检讨邢让居丧以纂修实录召至京乞终制不许
　　○庚子命定襄伯郭登充神机营总兵官兼理中军都督府事抚宁伯朱永专总三千营
　　○升鸿胪寺司仪署丞刘绶为右寺丞
　　○南京都察院右佥都御史高明言  陛下即位以来罢献贡革宿弊宜天道无不顺者今南京自春徂夏气候愆和阴晦霪雨洪范五行传曰阴气强积生雨水之灾臣请以理推之君为阳臣为阴恐权下移欤朝廷为阳宫禁为阴恐女谒众欤君子为阳小人为阴恐佞人多欤外官为阳内官为阴恐阉宦盛欤又闻今年三月扬州人民无故惊疑扶老携幼俱南奔两日方定此亦异之大者也乞修人事以回天意事下礼部尚书姚夔言  皇上即位以来万机独断庶政修明而犹有阴雨之灾如明所言者实臣下失职所致乞敕两京文武群臣各加修省兵部尚书王竑亦言明所言扬州人民惊疑老稚南奔虽曰虚惊亦非羙事且扬州密尔南京升平日久居安思危而武事不可不讲乞敕南京守备等官修饬武备以防意外之虞专官巡视以究军政之弊  上皆从之
　　○甲辰复大理寺左少卿孔公恂为詹事府少詹事仍命兼左春坊左谕德初公恂任礼科给事中用大学士李贤荐超擢少詹事得侍  上于青宫  上即位推恩宫臣改大理寺少卿而心不悦至是自陈系出宣圣之后累世儒家不通法律乞复旧职故有是命○立武举法凡天下贡举谙晓武艺之人兵部会同京营总兵官于帅府内考其策略于教场内试其弓马有能答策二道骑中四箭以上步中二箭以上者官自本职量加署职二级旗军舍余授以试所镇抚民人授以卫经历月支米三石能答策二道骑中二箭以上步中一箭以上者官自本职量加署职一级旗旗军舍余授以冠带总旗民人授以试卫知事月支米二石俱送京营总兵官处赞画方略量用把总管队以听调遣后果能运筹奋勇克敌见功仍听各该领军总兵等官核实请命升擢从太仆寺少卿李侃言兵部折衷覆奏以为取士之法也
　　○太常寺卿夏衡卒字以平松江府华亭县人幼补郡庠生永乐中学士沈度以善楷书荐授中书舍人内阁书办累官至太常寺卿  太宗北征  宣宗讨武定州皆预扈从尝病医云得琼玉膏可愈语闻  英宗命以赐衡天顺初  英宗复位吏部以朝臣名上阅及衡名曰此尝受朕赐琼玉膏者耶衡莅事内阁最久谦厚缜密未尝泄禁中语一时同事者多假内阁势张皇于外有所干求衡廉静寡欲公退闭门独坐泊如也至是卒年七十有三讣闻循例遣官谕祭命有司营葬事
　　○乙巳会昌侯孙继宗吏部尚书王翱等议奏自古抚驭外夷来则嘉其慕义固不厌其多而拒之亦不病其少而招之今野人女直僻在东荒永乐间相率归附时月有期名数有限近年络绎不绝动以千计彼所贪得者宴赏之优厚而豺狼之心亦何厌之有哉若不限其来数中国劳费实多限之太狭则失其向化之心合酌量事体建州毛怜等卫卫许百人海西兀者等卫卫许三五人不得重复冒名审验然后入关从之
　　○复定州判官耿裕为翰林院检讨裕先以父都御史九畴为权奸所诬调官至是言官白其诬故令复职
　　○复监察御史张鹏官鹏先以效石亨谪戍广西南丹卫至是言官白其诬乃复任
　　○丙午朝鲜国王李瑈遣陪臣郑中硕等奉表贡马及方物来朝庆贺  万寿圣节
　　○戊申升南京国子监祭酒吴节太常寺少卿兼翰林院侍读学士仍支从三品俸改注南京翰林院侍读周洪谟于翰林院二人俱以纂修实录召至京也
　　○以击贼功升广东海康县知县王麒为雷州府通判仍命听调杀贼
　　○己酉巡抚陕西右副都御史项忠奏黜老疾庸懦贪暴官平凉府同知王圭等四十三员
　　大明宪宗纯皇帝实录卷之十终
　明宪宗纯皇帝实录卷之十一
　　天顺八年十一月庚戍朔钦天监进成化元年大统历  上御奉天殿受之给赐亲王文武群臣颁行天下
　　○以明日  长陵  献陵  景陵  裕陵
　　○永平山海等处总兵官修武伯沈煜奏臣所辖自苇子谷寨至刀山关为关寨者九为墩台者三十二而松棚谷一关无水难守切见苇子谷寨北去关九里地名洪山口西至舍身台一路山形险峻少有空缺请将苇子谷等九关寨军士外徙于洪山口创设关寨者三使之并力守御可减旧设关寨墩台三之二事下兵部请行巡关御史勘议可否从之○复立福建上杭县兴化乡巡检司其地界漳潮二府间洪武中旧有巡检司后移于太平里改称太平巡检司至是里民请复立于故处巡按御史以兴化太平俱上杭要地势难偏废请复立兴化乡巡检司于故地而仍留太平如故从之辛亥  万寿圣莭诏免行庆贺礼并宴  上御奉天殿朝群臣止行五拜三叩头礼
　　○南京户部侍郎陈翌奏南京文武官吏军士每岁俸粮兼支麦十分之一故出给者少收入者多以浥腐不可用请于兼支之例仍加一分户部覆奏从之
　　○壬子赐朝鲜国王成化元年大统历
　　○朵颜卫平章忽兰台等遣指挥失白等贡马赐衣服彩叚等物有差○守备代州兼提调鴈门关山西都指挥同知张怀奏御边三事一御寇在于练兵宜选少壮为头拨常加训练有警则先行仍立五人为伍一人有功五人同赏一人退缩五人皆罪恩威并加使其畏将而不畏敌则可以克敌制胜矣二安边在于持重当选将练兵餋威蓄锐谨烽堠严递报乘高以拒敌据险以遏其进贼若大至沿山一派突入我兵力寡不能抗御则坚壁清野设伏截邀或夜劫贼营出其不意攻其无备如此则无轻举之失矣三堤备在于屯重兵沿边军兵数少如臣所守鴈门关一带一十九口东西四百余里其中斜径小道百十余皆可通人马实京畿之藩篱山西之保障今本关并各口分守官军见在二千五百六十二员名民壮三千九百三十五名各口大者军壮一百名小者五十名其间径道不过二十人或十人而已修堡砌墙挑壕铲崖及操练无时休息拨措实为不敷益兵守备则无不虞之患矣  上纳之仍以五人为伍之法敕各边守将通行之
　　○癸丑  孝恭章皇后禫祭命德王诣  景陵行礼
　　○升工部员外郎刘子钟为湖广布政司佐参议专抚治荆襄汉阳流民从巡抚都御史王俭之请员外置也
　　○调山东按察司佥事夏时于湖广
　　○巡抚狭西右副都御史项忠奏泾阳县瓠口郑白二渠旧引泾水溉田四万余顷至元犹八千顷其后渠水日就浅滞利回以废宣德初遣官修凿军民复亨其利亩可收四石今河湮塞而水不复通渠旁之田遇旱遂为赤地间或得收每亩所获视旧仅十之二泾阳抵醲泉三原高陵临潼五县皆患苦之七年十月已奏于泾水上源龙潭左侧兴工疏浚止于旧渠之口寻以诏例停止今军民复言宜毕其役庶旧利可复事下工部覆奏以＜锍-釒＞通水利国家省务请移文项忠会布按二司踏勘果有利与军民俟春暖边方无事之时遣有才干官数员督工相宜修理从之
　　○升四川都指挥使何洪为右府都督佥事仍守地方洪以征东苗功升都督佥事巡抚都御史汪浩奏四川地临极边盗贼见今流劫洪素勇敢军令严明诸将无能及者乞敕兵部填注府分仍于四川支俸操练军士捕盗安民从之
　　○甲寅遣内官祭  恭让章皇后陵寝以是日忌辰也○宣府右副总兵都督佥事张瑀包种田地隐匿税粮私役军人为千户陈宣所奏下巡按御史吴＜王扁＞核实以闻都察院请究其罪  上以瑀初犯宥之第命御史责其罪状令即改正
　　○赐朝鲜国陪臣郑中硕等宴及□金耳戈□糸织衣彩缎等物有差
　　○乙卯诏伊简王支过禄米免还官王于天顺六年薨其禄米所司一向支给至是户部请如例扣除而王妃谢氏奏已费尽乞赐免户部覆执前议并参奏其官吏失行罪  上曰官吏罪之当矣王禄米既费尽宜准妃奏免还官
