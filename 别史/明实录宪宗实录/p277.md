<!-- { "loadSidebar": true } -->
　　○庚申改命云南布政司提督银场参议金酝专理黑白安宁等井盐法初巡抚副都御史吴诚奏各井盐课经年不纳贩卖私盐略无忌惮欲请提督银场参议金酝佥事翁遂二员内改委一员专理其事禁革假盐封闭私井户部覆奏故有是命
　　○旌表宽河卫千户王忠及妻岳氏忠节之门忠子信以后军署都督佥事为湖广总兵官奏称先臣忠死事迤北臣生未及期母岳十八岁守节鞠臣以至成立臣分守荆襄时母随任病故就彼营葬伏望  圣明念臣父效忠母秉节而死俯赐旌表忠节之门  上特允之
　　○辛酉免山西太原等三府泽潞等五州并太原左等十二卫所去年夏税七万三千四百余石秋粮子粒四十万一千九百余石草八十六万五千三百九十余束以水旱霜雹等灾故也
　　○壬戌调国子监丞祝澜为云南广西府经历澜上言欲天下府州县学文庙皆如南京国子监制为木主得旨文庙制体已定何复紊乱旧章礼部看详以闻于是侍郎周洪谟劾澜轻率妄议宜究其罪  上是礼部议命吏部调澜外任
　　○户部覆奏巡按云南监察御史樊莹所言云南司府官妄费官银致库藏空虚恐他处亦然宜通行天下守臣督同司府掌印官查盘递年官库赃罚之物以收贮支用及存积之数造册缴报果有侵欺借贷之弊重寘宪典从之
　　○监察御史毛鸃照刷南京诸司文卷劾奏魏国公徐俌隆平侯张祐应天府府尹鲁崇志等八十二员差错等罪请逮治  上俱宥之命责俌等罪状其余违错稽迟者各停俸一月
　　○癸亥  景皇帝忌辰遣驸马都尉游泰祭陵寝
　　○四川播州土官宣慰使杨爱贵州土官宣慰使安贵荣各遣人来朝贡马赐彩叚钞锭有差仍令赍文锦彩叚回赐土官
　　○朝鲜国王李娎遣陪臣韩名浍等贡马及方物且奏继妃尹氏失德废置外第奉承宗祀不可久缺乞继封副室尹氏从之赐其陪臣宴并彩叚袭衣遣太监郑同金兴往封尹氏为朝鲜国王继妃赐以诰命冠服并纻彩罗叚西洋布等物
　　○甲子徽王见沛将之国诣  长陵  献陵  景陵  裕陵辞
　　○道录司左玄义刘绍仙奏乞中盐户部以为非例请究治其罪  上特宥之
　　○乙丑狭西河州弘化寺番僧星吉劄失等岷州湫日等簇及青石山等簇簇头番人岳古等各来朝贡马及盔甲等物赐彩叚钞绢有差
　　○太监李荣传奉  圣旨尚宝司卿仲兰令同左通政蒋宗武等管太医院事
　　○辽东巡守柴河堡指挥沈清戴让以虏寇入境人马被伤命戴罪立功
　　○丙寅朝鲜国王李娎奏本国三方受敌近又数被野人侵扰兵备不可疏缺每岁许买弓角五十副不足于用乞依先年事例收买不拘额数  上许每岁增买百五十副
　　○命后军都督同知陈瑛管中府事
　　○丁卯昏刻金星犯太阴上星
　　○大宁都指挥佥事蔡英初领五军营操备以部下军士操练失期坐罪赎杖还职
　　○免应天并直隶徽州等五府广德上元等三十五州县去年夏税麦七万七千二百九十余石以水灾故也
　　○戊辰赐代府宣宁王仕嬴第二子名曰成钴和川王聪潪第四弟名曰聪泶
　　○己巳礼部奏考试官徐溥等考得试卷文理平通者三百卷文理颇通者五十卷  上命正榜取三百人
　　○降辽东都指挥同知史敬为都指挥佥事于三万卫带俸差操治其失机罪也
　　○庚午改户部尚书陈钺于兵部命总督粮储户部尚书翁世资掌部事升户部左侍郎殷谦礼部左侍郎周洪谟俱为本部尚书谦代世资总督粮储太常寺卿兼翰林院学士徐溥为礼部左侍郎
　　○改鸿胪寺寺丞侯官于南京
　　○礼部引会试中式举人赵宽等三百人陛见○朵颜卫都督阿儿乞蛮等遣夷人帖木儿等报事及贡马赐宴并衣服彩改等物仍令赍敕并彩叚表里回赐阿儿乞蛮等
　　○辛未升礼部仪制司主事兼司经局正字凌晖为山东布政司左参议顺天府带俸仍于内阁书办以九年考满乞恩加升也
　　○开设河南伊阳县阴阳医学僧道会司
　　○壬申命陕西都指挥陈辉施清总领官军分番往延绥备边
　　○辽东都指挥使白祥东宁卫指挥王英等初督守清河等堡被虏犯境杀掠人畜下都察院讯命降二级本卫差操
　　○癸酉巡抚云南右副都御史吴诚奏乞令土官衙门各边应袭子于附近府分儒学读书使知忠孝礼义庶夷俗可变而争袭之弊可息仍禁约学校师生不许索其束脩馈送礼部覆奏以为益风化事在可行如地远年幼者督令开一社学延邻境有学者以为之师仍听提学官稽考  上曰然云南土官世修职贡无敢违越但争袭之弊往往有之盖虽由于政而未化于教也其令土官各遣应袭子就学如巡抚官及尔礼部所言使蛮貊乖争之风潜消而华夏礼义之化远暨顾不美欤
　　○甲戌清明节遣驸马都尉蔡震杨伟分祭  长陵  献陵  景陵  裕陵文武衙门各分官陪祭
　　○遣驸马都尉樊凯祭  景皇帝陵寝○遣内官祭  恭让章皇后陵寝
　　○特赐太常寺少卿顾玒父母诰命并谕祭其母玒以巫进传奉自庙官累升少卿至是丧母宦未三年乞诰祭  上皆从之且从吏部尚书尹旻请并赠其父以免再给
　　明宪宗纯皇帝实录卷之二百十二
明宪宗纯皇帝实录卷之二百十三
　　成化十七年三月乙亥朔
　　○丙子以南京总督粮储南京都察院右副都御史潘荣为户部左侍郎
　　○升南京大理寺右少卿白昂为南京都察院左佥都御史兼督巡江
　　○丁丑徽王见沛将之国诣  奉先殿辞
　　○诏有司建徽府社稷山川旗纛及备礼乐器服如制
　　○诏文武百官诣徽邸辞
　　○开设四川荣县僧会司
　　○锦衣卫囚越狱指挥使朱骥等具奏服罪有旨不问特命骥等严督缉捕必获乃已
　　○秦王公锡奏伯父怀王薨逝时未有合葬事例今王妃张氏薨宜如例差官添圹合葬  上从之寻又以享堂未立乞如例构造亦从之
　　○戊寅徽王见沛之国陛辞仪如常○遣英国公张懋保国公朱永襄城侯李瑾祭告  天地  社稷山川祈祷雨泽以久旱恒风从礼部请也
　　○己卯太监怀恩传奉  圣旨太子太傅英国公张懋太子太傅保国公朱永经筵侍班
　　○升山西按察司佥事汪宽为本司副使专理屯田时宽已九年考满巡抚都御史何乔新奏留之故有此命
　　○升四川按察司副使潘稹为按察使监察御史翟庭蕙为狭西按察司副使整饬固原等处兵备
　　○庚辰命户部尚书翁世资礼部尚书周洪谟经筵侍班礼部左侍郎兼翰林院学士徐溥仍为讲官
　　○昏刻火星犯昂宿月星
　　○辛巳赐袭封衍圣公孔弘泰母王氏祭葬从弘泰请也
　　○壬午户部奏今年正月以来雨雪愆期二麦未秀米价踊贵军民艰食欲将在京文武官员该支南京十七年俸其公侯驸马伯仪宾各支二十石文职三月分本色俱于通州仓关支武职二月三月分俸银各扣两月每石扣银五钱俱在京仓支仍除南京该支米数如此则米价自平矣命官员俸禄准支粳米七分粟米三分
　　○癸未酉刻金星昼见于申
　　○甲申以南京光禄寺卿袁恺为南京都察院右副都御史总督南京粮储
　　○乙酉海西成讨温等卫野人女直都督佥事康尼等来朝贡马及海青兔鹘貂皮赐宴并金织衣彩叚等物康尼等奏乞金带帽子与之
　　○复除按察司佥事高铨于浙江丘俊于云南冯宁于四川
　　○升中书舍人杨泰为礼部精膳司主事书办如故泰为故少保溥之孙援例乞恩故有是命
　　○升刑部署员外郎陈忠刘源南京监察御史易居仁大理寺署左寺正廖德徵南京刑部署员外郎沈璐俱按察司佥事忠狭西源山西居仁云南德徵湖广璐贵州
　　○丙戌复除两浙都转运盐使司运使朱木□□于福建升狭西平凉府知府王文湖广长沙府知府周钝为运使文两浙钝狭西河东
　　○以水灾免山东济南等府六十六州县平山等二十卫所秋粮子粒共二十七万九千一百余石草五十万三千四百七十余束绵花三千四百八十余斤
　　○戊子赐周府故镇国将军同铔夫人李氏并子女食米岁一百石
　　○命太子太保吏部尚书兼谨身殿大学士万安太子少保户部尚书兼文渊阁大学士刘珝太子少保礼部尚书兼文渊阁大学士刘吉太子太保吏部尚书尹旻太子太保威宁伯兼都察院左都御史王越户部尚书翁世资掌鸿胪寺事礼部尚书施纯兵部尚书陈钺太子少保刑部尚书林聪工部尚书刘昭通政使司通政使何琮大理寺卿宋旻詹事府詹事彭华为殿试读卷官
　　○乌思藏阐化王辅教王各遣番僧失劳癿等来朝贡马赐彩叚等物有差仍令赍彩叚表里回赐其王
　　○  上御奉天殿亲策举人赵宽等二百九十八人制曰朕祗奉丕图究惟化理欲追三代以厎雍熙不可不求定论焉夫三代之王天下必有纪纲法度然后可以言治而议者乃谓三代之治在道不在法岂法无所用乎圣王立法必有名以表实然后可以传远而议者乃谓三代之法贵实不贵名岂名非所先乎治不在法则继以仁政之说似戾法不贵名则必也正名之说似迂二者将何所从也嗣是称治者莫过于汉唐宋汉大纲正于父子君臣之道盖得矣而其治何以不能继夫周七制之君知重道者孰优乎唐万目举如田赋兵刑之法近实矣而其治何以不相远于汉三宗之内能守法者孰贤乎至宋则大纲正万目未尽举似于唐不及然又谓其家法有远过汉唐足以致太平者八事而并指其君之贤其说又何所据也夫法不徒行名不苟立古之人必有处乎此者而后世获效之不同如彼何也兹朕于道必欲探其精微之蕴于法必欲参其制作之详于所谓名与实者必欲考求三代之所以相须而治汉唐宋之所以不相须而治不古若者庶几取舍明而跻世雍熙可期也诸生学古通今出膺时用必审知之矣其各殚心以对母略母泛朕将采而行焉
　　○命都指挥佥事徐文守备浑源城
　　○庚寅赐唐府新野王弥镉第五弟名曰弥鈘
　　○辛卯  上亲阅举人所对策赐王华等二百九十八人进士及第出身有差
