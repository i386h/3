<!-- { "loadSidebar": true } -->
　　○工科右给事中陈峻等使占城不果入而还以原领诏敕及镀金银印彩叚等物进缴初峻等使占城封国王槃罗茶悦航海至占城新洲港口守者拒不容进译知其地为安南所据而占城王避之灵山既而之灵山则知槃罗茶悦举家为安南所虏而占城之地已改为交南州矣峻等遂不敢入然其所赍载私货及挟带□人数多遂假以遭风为由越境至满剌加国交易且诱其王遣使入贡至是归奏安南占据占城具奏满剌加国王以薪米供馈礼意甚备事下所司礼部言宜候满剌加入贡使还降敕奖谕其王兵部亦言安南恃强并吞封国所系非小宜下公卿博议于是英国公张懋等以为安南强暴固宜声罪致讨第帝王之于夷狄以不治治之且今未得占城所以灭亡之故不可轻动而安南明年期当入贡宜俟陪臣至日令译者以其事审之始可区处又云南广西及广东琼廉与之接境宜行镇守总兵等官督属固守以防侵轶之患  上俱从之
　　○宁夏镇守太监王清等奏自十一月以来虏寇累入榆林沟等地虽未得利而去恐有复入之谋兵部议行清等令副总兵王玺与游击将军祝雄领兵往会参将守备等官于花马池高桥儿等处设伏扼险又行延绥守臣督属防御报可
　　○丙申升金华府知府李嗣为浙江布政司右参政
　　○土鲁番使臣都指挥佥事满剌马哈麻赤儿米即奏其主速檀阿力初无叛意欲请遣朝臣往彼通道事下兵部言速檀阿力已夺哈密城今其所奏乃文过之辞宜令译者谕指令归说其主务为敬顺不可悖逆天道自取祸亡从之
　　○戊戌巡抚陕西都御史余子俊乞归餋疾诏谓边方用人之际不听所请既有疾可遣医往视之
　　○云南按察司佥事童轩以召至命升太常寺少卿掌钦天监事监副张瑄为监正
　　○命万全都司学训导张升复任先是学之诸生言升善于训迪多所成就今将代去愿留之以终惠后学巡抚都御史殷谦以闻故有是命
　　○兵部右侍郎滕昭言癿加思兰潜于河套构患边方顷始渡河北遁吾民稍有息肩之渐而延绥宁夏累有警报必此虏复入以图寇钞虽数行守臣御之然逮其大入始为之谋则缓不及事宜敕谕延绥宁夏镇守巡抚总兵等官严督参属加意防范仍遣侦卒察其入寇丑类果癿加思兰与否或是其余党仍宜敕谕陕西镇守巡抚等官令预为计议若虏已在套宜令都督白玘都御史马文升量调官兵往屯固原环庆会同参将赵顺运谋据险有警则并力图功仍行偏头关代州等处镇守守备等官各饬兵堤备又行大同守臣令遣游击将军缑谦统领游兵于大同右卫境上屯聚行宣府守臣令遣游击将军周玉整兵以备警调  上皆是之
　　○兵部尚书白圭子镔自陈其父累立军功乞量授武职诏授镔锦衣卫百户
　　○升广西柳州卫指挥佥事孙震桂林中卫指挥使鲁绍俱为广西署都指挥佥事听调杀贼以镇守太监黄沁举也
　　○己亥户部奏先已奏令顺天府及五城兵马司拘审乞丐贫民有亲可依者送发依亲无亲者收送餋济院其地方流来者待春暖遣回然今京城内外乞丐者如故宜仍下所司拘审人给米三斗且命巡城御史访察奸弊诏审其见数即给以米不许每日拘审致令失所
　　○庚子湖广容羙宣抚司土官向镇遣舍人来朝贡马赐以钞绢
　　○后军署都督同知王信卒信直隶定远县人宣德十年袭世职彭城卫千户正统中累功升指挥使景泰初署都指挥佥事成化二年升都督佥事征红城子有功升同知至是卒讣闻赐葬祭如例子鉴袭授指挥使注彭城卫
　　○辛丑立春顺天府官进春  上御奉天殿受之文武群臣行庆贺礼赐宴于午门
　　○授理刑知县张镛梅江雍泰为监察御史镛湖广道泰山西道江南京贵州道
　　○朝鲜国王李娎遣陪臣金之庆等奉表贡马及方物来朝贺明年正旦节
　　○命山西都指挥同知刘谦子钰代父原职大同前卫指挥佥事
　　○改甘凉右参将都督佥事白全为左参将命前宁夏副总兵都指挥使刘晟充右参将分守肃州兼管镇夷天仓毛目等地都督同知李文等言肃州孤悬境外当诸夷要冲虏寇易于出入官军艰于应援而镇夷天仓毛目又贼入之道宜增设守将故有是命
　　○太子少保兼兵部尚书白圭卒圭字宗玉直隶南宫县人正统壬戌进士授御史从  驾北征土木之陷十三道御史得生还者仅二人圭其一也时京师戒严简廷臣分出选兵勤王圭得泽州虏退还升山西按察司副使景泰中升浙江右布政使天顺二年升右副都御史巡抚湖广贵州苗贼作乱圭帅师讨平之未几召为兵部右侍郎时北虏孛来寇庄浪命圭往赞军务获虏二十辈追战花马池等处又连捷虏角□羊去升工部尚书成化二年荆襄贼千斤刘通啸聚势甚猖獗  上命抚宁伯朱永总兵征之而以圭提督军务千斤刘就擒献俘京师适值父丧还葬明年加太子少保升从一品俸兼兵部尚书驿召至京又令提督十二营操练寻赐玉带宝刀织金麒麟服以宠异之九年以母丧去位起复视事至是卒年仅五十六讣闻赠少傅谥恭敏赐祭葬赙恤子镔以圭军功为锦衣百户仲子钺进士及第今为编修圭伟仪状有才识历官中外数从军旅之事累有劳效而荆襄之功为最人称其能然乏清誉既没而诸子以分财不均阅讼闻者嗤之
　　○壬寅英国公张懋言京卫官军于三营操练有失伍者旧例令当卫掌印官月赴诸营比较拨补近停此例止令兵部转移各卫挨取凡事故官军俱隐匿在卫或受赂改差或私役取利今诸营见缺官军凡六万一千五百有奇而补者百无二三宜仍如旧例行之事下兵部言近已议奏凡各营老疾事故诸类官军本部每月以朔望查理各卫督令将袭代并补役首逃官军以渐补送其中改差者一切送操今懋所建白于事未便  上命仍如近议施行但不许卫所迟误作弊
　　○虏入马营齐家沟赤城袁家墩等处宣府游击将军署都督佥事周玉率兵败之斩首十有一级兵部言宣府万全累有虏寇总兵诸官未闻擒斩一人而玉领兵不过三千乃能追贼出境其功可嘉请升赏之报可遂实授玉为都督佥事获功阵亡当先官军升一级者十有一人升一级又给赏者二人升署职一级者二十有九人给赏者二十有五人
　　○癸卯升广西桂林府同知孙期为庆远府试知府以巡抚巡按并两司守臣荐也
　　○给山西喜峰口等关守墩架炮夜不收军士三千六百七十七人胖袄裤鞋
　　○锦衣卫官奏执自宫者五十四人命枷项于礼部前并各大市街示众前此自宫者甚众日赴礼部喧诉求进尚书邹干等以为言有旨锦衣卫执之已而皆逃匿五十四人者犹喧诉不已因执以闻乃有是命
　　○甲辰礼部奏明年正旦节例赐百官宴  上令免宴赐以节钱钞
　　○升鸿胪寺右寺丞孙軏为左寺丞鸣赞侯官为右寺丞时鸿胪寺卿杨瑄谓宣赞缺人以鸣赞侯官杨显姓名上请诏升官为右寺丞显为本寺主簿而特批孙軏为左寺丞且诘少卿施纯独不署奏之由纯自陈缘官显常被退用未敢举荐服罪命姑宥之
　　○免直隶各卫分成化九年屯田子粒东胜左卫三千九百石永平卫一千九百石卢龙卫一千九百石兴州右屯卫六千三百石各有奇以是年水灾故也
　　○乙巳初虏入赤城将军庙三岔口等处协同分守独石马营都指挥佥事孟玺领兵御之斩首三级至是论功玺从厚给赏调兵官右少监刘祥等以近已升职量给赏其余有功官军一百七十四人升赏有差
　　○兵部左侍郎李震奔丧还命掌兵部事
　　○云南丽江军民府土官知府木嵚奏鹤庆军民府千夫长赵贤累紏群贼越境困围九和等里杀掠人民乞调旁卫所官军擒剿之  上命兵部移文云南守臣覆按区处
　　○丙午敕湔除在京文武官过名仍命法司移文于在外诸司
　　○改刑部尚书项忠于兵部召巡抚大同右都御史董方为刑部尚书
　　○国子监祭酒周洪谟上言其一正统景泰间除官远者动经八九千里近年以来比昔稍便而犹或有远者自今可限定其地俱取四方相近不越邻境布政司之外其一洪武间王府官九年秩满例升外用今动经数十年不再转迁直待致仕然后得归淹滞既久则怠心作而嫌疑生宜有以处之事下吏部覆议谓选法若如洪谟言则四方之人可以通除者皆有限隔况人与缺不能一一相当是使每选之中人多而缺少者必湏留人以待缺缺多而人少者必湏留缺以待人限之非便王府官僚若如洪谟言则亦非洪武之制盖旧制各王府并护卫首领官终身供职不在给由之限至今不变间有年深奏保者就本府升转又有坐事及裁革者改调外任今一旦更张之非便诏如议
　　○命浦江县复立郑氏孝义之门先是金华府知府李嗣奏浦江民郑永朝一门自宋迄今三百余年世敦行义国初旌其门曰孝义近年被毁乞为重建以励风俗事下礼部覆奏从之○赐大慈恩寺佛子端竹也失都纲者著坚参等诰敕及印从所请也
　　○五军三千神机等营军士于团营操练者凡逃故四千一百有奇提督十二营总兵官定西侯蒋琬以闻  上曰团营官军专为备调而设今逃故数多该营何乃不为拨补其亟如数补之
　　○丁未赐周府故镇国将军子塯夫人洪氏女阳城郡君食米岁一百石
　　○国子监祭酒周洪谟奏今之神铳固为利器未若药矢之便于用昔者汉将耿恭以五百骑为胡骑数千所围乃以药矢射贼其肉如沸而死宋将熊本征西南夷以药矢射贼贼皆惊溃于是武都诸夷日附此古人用之而已效者矧今南人以此射虎豹中者即死若虏寇犯边以射其马其马必毙则彼无所恃何战不克事下兵部请移文各边镇守总兵巡抚诸官计议制造报可
　　○升掌锦衣卫事都指挥同知袁彬及副千户等官孙贤等十四人各一级赏擒获妖贼功也
　　○命成山侯王通孙镛袭封成山伯食禄岁一千石本色四百石折色六百石
　　○贵州都指宋晟先以罪罢任间住子雄袭毕节卫指挥使父子所为多不法服舍器用僣侈部下卒有怨之者欲奏之朝雄有故授业师因饮酒慢之遂窜改晟雄所作诗为悖逆语教卒入奏中奏上命锦衣卫差官往会巡抚等官按之得其实俱械至京重鞫都察院拟罪晟坐服舍违式当杖雄坐监守自盗当死俱赎罪罢职卒以诬告悖逆徙边远奏上诏从所拟
　　○免顺天府明年易州山厂柴夫八百六十六名从府尹邢简请也
　　○戊申升辽东都指挥佥事陈玺为都指挥同知以兴平东长岭杀贼功也
　　○己酉泰宁等卫都督脱脱孛罗等遣都指挥哈失帖木儿等来朝贡马赐宴并衣服彩叚等物有差时脱脱孛罗附奏乞如旧加赐礼部以闻从之○庚戌岁暮亨  太庙
　　○遣太常寺官祭五祀之神
　　○遣旗手卫官祭旗纛之神
　　○以明日正旦遣驸马都尉周景王增分祭  长陵  献陵  景陵  裕陵
　　○遣内官祭  恭让章皇后陵寝
