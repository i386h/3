<!-- { "loadSidebar": true } -->
　　○调兵部武选司郎中姚璧为广西思明府同知璧已故尚书夔之子也夔素与尚书尹旻不协及璧父忤旻意欲注边郡恐人议己乃拟徽州近地知  上必不从果得旨璧浙人何得处以近地其查两广狭西员缺除补遂有是命璧竟以瘴疠不能赴任居广西数年以病归卒于家
　　○乙卯代王成炼奏臣曾祖简王坟正统间毁于虏近修造将完欲于七月望率诸王将军等诣坟行落成礼事下礼部言无旧例  上重王尊祖之意许同郡王出城其余不许
　　○丙辰兵部奏临清为京师喉襟之地旧有文武重臣巡抚镇守近皆改命他往惟存太监刘倜一人今岁凶民饥宜仍备巡抚镇守之职以防后患  上曰巡抚镇守俱不必置其令刘倜往镇江西
　　○丁巳太子少保吏部尚书兼谨身殿大学士□辂奏乞休致诏曰卿历练老成朕方倚任但自陈衰朽力求退休特兹俞允以遂优闲升少保仍赐敕给驿还乡辂上章辞免少保之职诏复谓卿辅导有年今乞休致特有此擢不允所辞
　　○顺天府官以天久雨妨农奏乞祈晴礼部议宜于二十六日遣官祭告  天地  社稷山川之神  上以孟秋时享斋戒在迩免行
　　○巡抚大同右副都御史李敏等奏报大同三路计修边墙壕堑墩台共九万三千七百七十九丈
　　○命南京工部修理南京国子监文庙两庑厨库共八十六间从祭酒王＜亻与＞奏请也
　　○辛酉  孝庄睿皇后忌辰  奉先殿行祭礼遣驸马都尉周景祭  裕陵
　　○追封永安王荣澹父均金□粟为永安王母高氏为永安王妃均金□粟先封长子高氏先封夫人俱早逝至是因荣澹袭爵奏请故有是命
　　○湖广德安守御千户所舍人朱亮奏发千户赵威阴事都察院拟遣刑部官一员会巡按御史勘问诏不从特命御史戴缙缙初为太监汪直所知故有是命○壬戌户部尚书杨鼎奏乞沐致诏曰卿历任年久练达老成宜勉修厥职所辞不允
　　○内阁书办太常寺卿林章以父丧去任
　　○南京监察御史王王□赞言南京操练惟大寒暑则止余月皆每日长操非所以节餋其力况军士之茕独者衣食俱由己办辛苦万状若又长操恐不免逃移之弊请照京军上操歇操及遣官点闸例行之又言南京操练及漕运军士其贫者仅有幼丁亦被勾扰差遣常劳而不息富者虽有壮丁又得营求遮庇终逸而无事差役不均怨声盈路请令南京给事中御史及兵部主事各一员会同各卫堂上官一一清理每卫置印信官簿三本一送守备一送兵科一留本卫凡遇有差遣一循次序明白开注每年类送给事中等官通行查考事下兵部言操兵一事宜令南京守备参将等官区尽奏报余如所议从之
　　○是岁南北二太仆寺所属府县孳生并部偿马骡驹共三万七千一百四十四匹
　　○乙丑太子少保户部尚书兼翰林院学士万安户部尚书兼学士刘珝礼部尚书兼学士刘吉俱自陈乞罢免诏曰卿等职居辅导朕方倚任宜尽心干济所辞不允
　　○户部尚书杨鼎九年秩满命复任
　　明宪宗纯皇帝实录卷之一百六十七
　明宪宗纯皇帝实录卷之一百六十八
　　成化十三年秋七月丙寅朔享  太庙
　　○遣内官祭司门之神
　　○祭历代帝王陵寝遣太常寺乐舞生赍香祝付所在有司行礼
　　○丁卯太子少保兼都察院左都御史王越奏乞休致诏曰卿司风纪兼理兵政当勉修厥职不允所辞
　　○吏部尚书尹旻户部尚书薛远礼部尚书邹干工部尚书王复掌通政司事工部尚书张文质俱自陈乞休致诏曰卿等宜尽心供职所辞不允○吏部右侍郎黄镐户部左侍郎翁世资兵部左侍郎滕昭右侍郎马文升刑部左侍郎杜铭右侍郎张蓥工部左侍郎王诏右侍郎刘昭大理寺卿宋旻通政使司左通政何琮右通政潘礼左参议方汉右参议李和霍贵俱自陈乞休致不许
　　○刑部尚书董方太子少保都察院左都御史李宾自陈衰老乞休致许之
　　○戊辰敕巡抚湖广左副都御史刘敷兼抚治郧阳地方
　　○己巳  仁孝文皇后忌辰  奉先殿行祭礼遣驸马都尉石璟祭  长陵
　　○户部右侍郎程万里礼部右侍郎周洪谟俱乞休致不许命万里改南京工部太仆寺少卿宋祯亦乞休致许之
　　○内阁书办太仆寺少卿吴谦自陈致仕许之
　　○户部覆奏监察御史戴缙陈言内一事欲免顺天等四府杂泒物料宜行巡抚巡按官勘报区处诏可
　　○庚午兵部主事陆容六年考满监察御史张蕙时掌河南道职考核因私忿考容平常有两京从仕公不胜私之语容不能平亦奏蕙心术阴险伦理有亏及其他事下吏部容竟从考称
　　○辛未诏翰林院会内阁自核其官属时考核诸司官属俱听吏部都察院会核而独翰林以文学侍从为职故听其长自核马
　　○命左春坊左庶子刘健翰林院侍读周经为应天府乡试考试官
　　○壬申诏两京堂上官五品以下者从吏部依例会官考核时太常寺丞吴道亮亦自陈休致  上恶其僣吏部因通举诸司五品以下官为诸遂有此令
　　○赈恤京都民之被水患者京城霖雨连旬坏民居室  上敕给事中御史勘实凡二千二百余家命户部赈恤如例
　　○癸酉定辽东军士冬衣布花折色则例时户部奏辽东三万仓粮被雨浥烂所司请以折军士冬衣之赐  上命布一疋准米豆兼支二石五斗绵花一斤兼支四斗无得侵欺妄费
　　○命南京前军都督府管府事定襄伯郭嵩专督操江先是宣城伯卫颍代武安侯郑宏操江仍协同大教场操练兵部言教场距江口一舍余而练兵操江同时非一人所能兼理请于两京武职大臣内专敕一人操江因以命嵩  上以边备多弛命兵部议防边事宜左侍郎滕昭等因会总兵官英国公张懋等详议条列以闻一各边城池及军马刍粮当预为之计宜行总兵等官筹画奏请一居庸关黄花镇喜峰口古北口燕河营密迩京师先尝奏选团营马步官军一万五千委都指挥五人分统操备但辽东与山海等关接境设或有警缺人策应宜令团营添拨官军五千委都指挥二人令伏羗伯毛锐都督佥事李玙驻永平密云分督诸镇俟有边报与边军相兼战守一大同宣府东西二路乃虏入寇之处请敕镇守巡抚等官选练精锐以备调遣分委副参等官各率所部遇寇截杀仍于交界之处彼此策应会同攻剿一山西代州鴈门宁武偏头三关画地分守遇有警急互相推调请敕镇守代州都督刘宠兼守三关仍敕风宪重臣一员整饬兵备兼巡抚山西内郡专居代州与宠同事则事体归一可责成效一凉州镇番庄浪贺兰山迤西从雪山过河南通靖虏直至临巩一带俱虏入寇之路秋冬贼必西往贺兰山西扒里沙河屯聚入寇临巩恐靖虏固原士马不能独支请敕狭西镇守巡抚等官选调狭西在城官军五千及甘凉下班临巩秦平河州洮岷官军俱调安定会宁一带操守遇警并力截杀其甘州军马定委副参一员统领精兵五千于凉州或庄浪屯驻虏若侵犯临巩庄浪彼此策应或入河套甘州官军即往安定会宁听调其延绥宁夏军马防守如故一各边将臣多有朘削士卒致令预借月粮鬻卖妻子困苦万状又不操习武艺遇虏輙遁宜行镇守巡抚等官禁止科扰严督操练一边务莫急于马迩来边将徇私多致瘦死而鞍辔之类亦不齐备宜行各边总兵等官逐一躬视督令餧养整备什物先以所部马原额见存及堪骑操者倒死及续领者具数以闻一调兵以刍粮为先宜行户部查筭各边粮刍之数其于防边见在军马及后所增拨足给几时若有缺乏预为区画必使完是一克敌制胜率赖神枪永乐宣德间操演得法最为虏贼所惧正统以来视为泛常及诸器械多不堪用宜行各边总兵等官点视操演不许怠忽一山西大同暨偏头等关更番协守民壮多为将官朘削逃窜缺人防守请敕巡抚巡按三司等官通究各处原系在边轮操者督令赴班老疾者拣选户丁替补消乏者别为佥替仍复其家二人以资军用敢有仍前朘削者究治之一辽东宣府山西狭西各处沿边军民之家类多旷丁若设法召募俱堪操用宜揭榜召募果有材力愿在边立功者官给鞍马兵伏粮饷协同官军操守剿贼有功一体升赏老许退闲死求勾补中有愿隶军籍者听一各边军士及守墩巡哨官军中多贫苦管军头目不为存恤冬衣布花多不支给请敕各边巡抚等官严核所部官军今后给赏务臻实惠其巡守墩台者人给衣鞋以优恤之一边官于部下军人多卖放私役图营私利厚于自奉迩来希求升赏纳赂权门习为故事请敕俾各改过自新勿蹈前非问有稔恶不悛者如法惩治奏上俱从之
　　○工部覆奏监察御史戴缙陈言内一事欲免顺天等四府擡柴夫宜于易州山厂柴炭夫借拨一年仍量于别处无灾之地泒办以足其数诏可
　　○夜月犯罚星
　　○甲戌辽东总兵官都督同知欧信等奏朵颜三卫夷人扣边谓为北虏所逼逃避于此事下兵部言北夷势已穷迫若我边将乘其敝而逐之海西女直亦不相容彼必顺从北虏是撤藩篱以资外寇请敕信等＜矢见＞画战守之宜察其情伪因而抚顺戮逆仍请敕二道晓谕开原海西女直朵颜三卫酋长一则启以睦邻之义一则示以保全之恩使彼协力御虏勿为我患自取殄灭从之
　　○乙亥诏禁山西揽纳粮草者从巡抚大同右副都御史李敏奏请也
　　○命南宁伯毛文清平伯吴玺分往南北直隶府州县印记马骡驹
　　○巡抚云南右都御史王恕等劾奏镇守太监钱能罪及其从行指挥卢安等都察院覆奏差刑部署郎中钟蕃往会三司官按其事并逮能还京通治之诏能果有罪奏来处分初能遣指挥使郭景奏事京师以安南国有捕盗夷兵犯境为劫掠者请敕国王戒约之朝廷因命景赍敕以往旧制使安南者道必由广西而景乃取道云南能以玉带宝绦蟒衣罗叚犬马弓箭鞍辔诸物附景私遗安南王遂由云南至其国受馈遗甚夥及还诱其贡使仍道云南至中途绐以他语先行及贡使至云南边境守者阻之不容入边民以为安南人入寇相率惊疑欲避之总兵三司官遣人谕贡使至再四其人始还朝廷未之知也后三年有一男子自安南来归言尝见一指挥从三十余人至安南以犬马诸物馈王诏下巡抚巡按官究问盖景自安南还后能屡遣与指挥卢安苏本百户杨能等遍历诸夷干崖孟密等宣抚司求索景获其宝货至逼淫曩罕弄孙女许以开设衙门治事还至金齿被逮遂投井死于是恕同巡按御史鞫景同行者得其本末始奏于朝云
　　○丙子吏部都察院会府部长官核罢老疾罢软及素行不谨官后军都督府经历李纮等三十三员诏老疾者致仕罢软素行不谨者俱冠带闲住
　　○戊寅命内阁考核左右春坊司经局官时遇例考核右庶子汪谐等以为请  上命大学士万安等考之
　　○吏部会都察院核奏太常寺丞吴道亮太医院使金谅院判汪智钦天监副宋徽老疾宜令致仕命仍留治事
　　○己卯敕谕各边镇守巡抚等官朕惟武备所以折冲御侮卫国保民自古有国家者莫不恃此以安兹者各处地方灾异迭见加以戎虏逼近边陲敕至尔等从宜计议彼处弭盗安民之术选将练兵之方凡可以裨补军机重务者悉条陈以闻务凿凿可行毋泛而不切
