<!-- { "loadSidebar": true } -->
　　○戊戌礼科都给事中张谦等以南京灾异奉旨修省上言自去年以来四川地道失宁福建瘟疫盛作兹者南京又有地震阴霾之变必不虚生而应天者必举其实近考课之法率严于外而忽于内两京官贤否混淆宜饬吏部都察院通考察之苟徇私不公听科道劾奏山东临清等处曩因岁凶民流恐变生不测特设内外官以镇抚之今岁粗豊民粗安宜悉召回使军民不扰僧道司官定额八员僧官今几四倍道官今几三倍异端太盛名器太滥甚者为朽骨造塔院因病死修斋醮假祈禳以冒厚赏皆糜费不赀近复许番僧熬茶陕西等处沿途供廪甚为骚扰今后宜不得更增僧道官祈禳等事一切罢去及熬茶勿令劳费有司古者天变多策免大臣今两京大臣岂一一皆贤宜各令自劾而罢其乏清誉老不堪事者监察御史张进禄等谪戍边独不以赦原人君当奉三无私以劳天下进禄等无贪酷状宜免戍复其官妖言等狱近多枉如谈经念佛皆愚民之惑于异端者其情可恕宜命法司会官廷鞫得实乃行刑狭西戍卒劳甚边将多役以耕种牟利或月输以钱宜申敕巡抚巡按官必举罪不贳理刑官近多不以正律务深刻法外輙增参语宜戒以止遵律及见律例科断京班诸匠专以应兴作之役近多为主者贿放反以官军代役致废武艺耗锐气宜令工部痛革其毙福建江西水旱疠疫民物凋耗已极死者不可胜计兼以地震有声宜加意抚恤蠲其今年秋夏二税凡诸科泒量与减免各处清军官多拘诏例以清出数多者为能致冤抑不可胜言宜严戒之毋但图己利不恤人冤在京养牛种菜之卒因拨于各卫随补随逃宜定以一卫专其事则责有归而卒不逃矣＜锍-釒＞入诏曰大臣不必自劾山东镇守官朝廷自有所处熬茶造塔已有成命刑狱止以律断余悉付所司处之○监察御史冯贯等亦以脩省上言伏睹去冬天道愆阳无雪今春  郊禋狂风大作兹南京科道复各陈灾异夫南京重地新正阳月地道不宜震动有声阴霾不宜蒙日不角□羊灾青如此  陛下诚宜先几预虑奋扬刚健以答天戒至于庶僚时政之得失天下人情之壅蔽臣等谨条成十事以陈一今京官冗员太多升擢太骤乞敕吏部详定凡幸位窃禄者悉削去其大臣有老而无为贪而无耻者悉行罢黜一各处沙壅水啮田地荡无丘亩而二税横征力役兼并民不聊生虽屡有陈诉所司輙沮以粮有定额乞敕户部今后悉与行勘果有实即除豁之以苏民命一流民啸聚荆襄朝廷已诛其元恶而驱之出境然其地连络狭西之汉中河南之南阳旷远肥饶趋利者易于往守隘者难为防万一屯结如前患害非细乞敕才干大臣一员驰驿往视无惮深入设人众势大即博访舆情区画长策以闻一国家兵政承平久弛军伍多有不足乞敕两京兵部公同内外总兵提督等官按户部兵士食粮之籍清勾训练以备不虞敢有私役及纳月钱者奏罪之边将之无谋勇老病贪懦者别简智勇有为者代之毋误边计一各处水旱相仍仓廪多空寇贼不息而师旅之行无以为饷乞敕各处巡抚巡按等官申行户部奏准预备事例务尽心计画使廪有余积其边仓尤须加意关防以杜侵渔之毙一近日京畿以至于闽蜀三广河南诸处民穷盗起大肆劫掠焚公廨劫官库杀官军有司惧停俸戴罪往往匿不以闻乞于无巡抚官处分遣两京大臣暂行抚捕仍申敕各处巡抚巡按等官严督所部盗发即以闻而扑灭之否则或停俸或革冠带酌其轻重加罪务责以盗息民安一足国在节用用不节则财不足卒有水旱兵戎何以待之乞  陛下惜内帑之积念天下兵荒财赋有限凡无名之赐不急之费一切罢去一御史朝廷耳目当选用老成然新进士二三百人岂无老成者不宜因近年初仕二三浮薄狂妄遂抑不与选乞敕吏部遇御史员缺公同都察院选进士之性资凝重学问纯正人物端庄并年三十以上者兼博士行人推官知县补用仍试职一年留其称而改用其不称者一近有旨军民非讼谋逆不得至京法司亦不得輙请差官提扰今法司奉行未至多怵于刁讦之徒危言诡计仍有差提之请乞申成命非特旨勘提不得輙请其依律断罪及禁番僧熬茶二事与给事中奏同诏曰慎爵赏节冗费朝廷自有所处番僧事已行但戒其沿途毋得扰害违者许巡按御史指实以奏余悉付所司处之
　　○己亥五府六部等衙门英国公张懋吏部尚书尹旻等以南京灾异奉旨修省上言臣等伏念  皇上践阼以来十有三年励精政务宵旰靡遑孝敬仁诚歆于
　　○郊庙宜乎四时顺序诸福毕臻柰自去年以来当寒而燠天不雪河不冰福建大疫延及江西死者无筭今春应暖而寒川泽复冻当三阳交阳而南京地震当  南郊将事而昼夜烈风仲春朔望日月皆食阴阳戾而灾变频兹岂无因惟天人一理君臣一体宋仁宗尝言人君惧天而修德犹人臣畏法而自新臣自新则君怒角□羊君德修则天意回  皇上念  祖宗创业之难体天心仁爱之至崇正黜邪以安静宫禁亲贤远佞以慎惜名器不任好恶以喜怒不徇喜怒以赏罚选将练兵平狱理冤停不急之工节浮妄之费去侈丽之观却奇巧之献庶有司不疲于供给赋役不至于烦兴民苏财阜和气协应而灾变可弭矣谨条政务兴革之宜以闻一自古遇灾策免大臣今灾异迭见皆臣下不职所致宜罢黜两京大臣一二以回天意其在外司府州县卫所官员害虐军民者巡抚巡按官不行紏察一体黜罢一自古遇灾沙汰冗员近内府诸艺役之官至五百余滥名爵糜廪禄自今止宜赏物毋輙与官其京职有事简员多者亦宜令各司自陈裁减之以节冗食一承平日久南京兵备寝弛  祖宗重地当思患预防宜敕守备参赞诸重臣共议弭灾之术各致修省恤贫困缉奸宄严门禁训兵士用戒不虞其防微杜渐有至计其亟以闻一光禄寺岁买牲口果品数多近大宴俱免宜有积余而供办常苦不足乞上供并各宫日用如例其余时节之费量省之以苏民困苟有不时之需必由司礼监传旨供应使政令归一一内帑金帛皆取之民以资国用备缓急  祖宗非大事不苟用近内府造作及修斋醮写经咒并不时赏赉费耗甚多宜特加爱惜使府库不虚一朝廷斋醮各以时节僧则大兴隆等寺道则朝天等宫各有一定之所近禁中不时斋醮恐烦则渎宜据礼停罢惟严恭寅畏以答天心一朝廷每有喜庆内外总兵镇守诸重臣輙进马以贺科扰之害非惟在部曲抑且及沿途宜一概止之一各边总兵巡抚副参游击掌握兵权安危所系中有老迈精力衰惫者宜令其自陈裁处之其分守副将参将协同游击等有老疾者听镇守总兵巡抚大臣奏代不许徇情一  奉先殿祭器并日用器正统天顺间岁换不过八九千损坏者仍付出修用成化以来两京岁造六万三千三百视前十倍光禄寺犹屡以缺少奏损坏者亦不如例付出此皆假修斋宴会弃毁侵盗自今宜岁令工部造一万新故兼用每斋宴毕即如数并损坏者付回光禄寺收贮一光禄寺柴炭岁例一千三百一十三万四千斤成化七年以来定借下年之数今成化十二年未及三月预借又将尽矣惜薪司柴炭岁二千四百万斤御马监岁二百万斤每万斤领买者价银二十两比送纳輙数倍称收致鬻卖田产子女以偿又军士例纳杂柴近必索柴之顺者杂柴随地可采顺柴须歛银买之艰窘特甚宜敕光禄寺并惜薪司务撙节支用称收公平毋仍加增军士听纳杂柴一交阯既侵龙州边境又欲假道云南窥觇我道路况已并占城志骄气满虽曾分＜锍-釒＞然谲诈难保不可不虑宜令云南两广镇守总兵巡抚诸臣严守备缮城池训军马申通番之禁有警亟驰奏然亦不得生事启衅一兵民服色器用已有定制近在京多犯越服用则僣大红织金罗叚遍地金锦骑坐则僣描金鞍＜革占＞减银鞦辔首饰则僣宝石珠翠下至倡优亦皆僣侈今四方丝贵金少岁织办不充率坐此宜令礼部榜禁而巡城御史并兵马司严加巡视违即重罪而没入之一供用库粳米岁止输四万六千石今新增四千石光禄寺果品厨料岁止供一百二十二万八千余斤今增派三万一千五百斤宜量与除免一番直官卒多老弱兵伏多损敝东西长安门禁亦皆不严宜令兵部选少壮以易老弱其衣甲亦易以鲜明仍敕二门守卫官军每早先入常朝并见辞等官然后验牌放进各监局匠役人等敢仍搀混者即奏罪之一各卫卒直操杂差月粮俱一石景泰间始暂减杂差者月二斗后遂以为常惟杂差烦重视直操者尤劳宜仍一体支给以苏其困一京卫余丁岁采秋青草束以给勇士然军营素无草场各以已赀市草给之而勇士每草三十束必索其银六七钱至八九钱宜如户部定与骑卒草价例每三十束折银三钱卫所备其数送兵部给与之一各处驿递差奏人员数多苦于供应而南京马快舡尤为劳扰宜申前例镇守总兵参将等有重务各具本共差一人驰奏常事必积至五六类差一人王府亦如例重地驰奏余亲王乞恩诸事岁春秋各差一人郡王将军中尉岁春秋启本府亲王与类奏南京守备内外官进物务酌定柜杠舡数给事中御史如例阅视必满载乃发兵部仍具数以闻往还俱不得私载盐货违则俱重罪之其言别立一卫以养牛羊及停止京军役与给事中奏同诏曰卿等所言皆为国为民之事策免大臣先已处置其供应传旨惜府库修斋醮朕自有处光禄寺等柴炭厨料供用库粳米养牛月粮草价官军工役所司更定议之进马仍旧余俱允行
　　○辛丑升翰林院编修陈音为侍讲仍支原升俸一级以九年任满也
　　○复除福建按察司佥事杨德于陕西山西佥事赵弘于广东
　　○命监察御史炤刷天下诸司文卷都察院奏成化九年尝遣御史刷卷以在京南直隶两广河南山东山西狭西等处岁荒停止后奉旨自后三年一次炤刷不许违例今当其时欲仍遣御史分行炤刷其文卷多而难理处宜专委御史一人少处宜令巡按并清军御史兼管今拟在京一人山东河南共一人山西陕西共一人广东广西共一人南直隶及两淮运盐司共二人北直隶并长芦运盐司共一人其文卷自成化元年为始至十一年止炤刷南京曾经刷过较之在外事务尤繁仍宜一人如浙江福建江西四川湖广云南贵州各有清军御史俱可兼管辽东都司并行太仆寺苑马寺万全都司隆庆等州虽有清军御史地远不能遍历其巡按御史事务颇简可以兼管其文卷自成化九年为始至十一年止照刷带去监生人吏量为增减其余事宜依例施行奏上悉如所拟
　　○壬寅命给狱囚药饵时法司囚人患病医者自备药饵每致缺乏及误治疗刑部尚书董方等言囚人无衣食者旧例从太仓及官库赃罚内支给惟药饵无所于出诚宜处置乞令内外有司量给官钱置买或惠民药局给与其衣食仍于各仓库取给庶囚人疾病饥寒皆不失所从之
　　○癸卯降四川按察使滕佐为河间府知府佐方起复以在任移支官钱应用事觉下狱坐赎徒还职命吏部降调别任
明宪宗纯皇帝实录卷之一百五十一
　　成化十二年三月甲辰朔
　　○丙午四川朵甘思宣慰使司遣都指挥阿叱等董卜韩胡宣慰使司遣番僧桑儿结星吉等狭西洮州卫劄来等簇番人劄答等岷州卫节藏等簇番人板宗等念班等簇番人朵只肖等多吉等簇番人迁卜等寨中等簇番人柒竹尖等各来朝贡马及氆氇盔甲等物赐衣服彩叚等物有差
