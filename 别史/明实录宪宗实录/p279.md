<!-- { "loadSidebar": true } -->
　　○十三道监察御史黄杰等以灾异陈时政十事一京师各处修理动调各营官军不分隆寒盛暑并工服役人力不堪又因砖料少将永乐间窑座重立烧造饥窘之余民不聊生乞将见兴工役及造甎暂行停止一近因出师调取附京州县寄养马其间倒死者多百姓买补已甚疲敝而又令买补四户马督并甚急远近骚动乞将四户马暂免买补一近年各色工匠及各营跟随书办人役往往夤缘輙得带俸官职积历日久又与正额官员一体循次升用冗员日多此等官员俸禄宜量减其半后虽升用亦照例减支仍乞自今有妄求恩典者查有微劳止与冠带其书办人役仍依资格听用一两京及都会之处官员军民之家衣服饮食器用穷极奢靡以至婚姻丧葬越礼僣分乞申明  累朝榜例奏行禁约犯者置诸重法一北直山东河南等处连遭水旱而差役佥解买办催徵无异常时乞命该部遇有奏报灾伤即行巡抚巡按等官从实踏勘回奏减免毋似先年往返行勘失误事机民不沾惠一致仕尚书李秉立心正大都御史高明操履端方皆人望所属今退休林下精力未衰宜复起用国家政务必有裨补又近年朝官多有因事谪降一遇摈斥不复起用使才能之士虽欲自新其道无由乞查无赃私者或复其旧官或量升别任以责后效一今各处灾伤盗贼窃发皆官失抚字民不安生所致也福建江西浙江并直隶河间等府往年旧有都御史巡抚地方仍乞添设抚民捕盗一前代遇灾必策免大臣修举庶职今两京堂上官多有旷职者宜听其自陈各衙门官宜命两京吏部各会同都察院考察如有不公听科道官纠举在外有司虽经朝觐考察不能无遗如布政马驯年力衰惫参政王常余洵府尹鲁崇志罢软无为参政周正参议黄澄按察使陈相知府王范刘本山西行太仆寺少卿李温素行不谨皆宜罢黜别选贤能以充其任一两京衙门指以公用为由滥罚纸笔朱墨烛木柴炭之类甚至假称修理折罚银两京师且然何以责备天下乞行禁约违者事觉依在外科罚民财事例坐以赃罪一乞诏在廷文武大臣各将本衙门及天下政务得失从公计议某事可行某事可止何利可兴何弊可革凡有益于治体有利于军民者一一条上断自  圣里而行之六科都给事中成实等亦言十一事一山东等处并顺天等府连年水旱民间力殚财尽乞将惜薪司擡柴人夫及各山厂该徵夫价量为减免一各处有司遇有荒歉多将仓廪所积赈济之粮冒支民不蒙惠乞令布按二司管粮屯田官南北直隶各府堂上正官兼督其事务使歛散有方凶荒有备一在监罪囚淹禁日久不无滥及无辜致伤和气乞令有司速为问拟发遣一乞令各边镇守武职自总兵副参以至守备分守等官如有老疾怯懦贪虐者听其自陈休退一自成化十七年传奉文思院副使及千百户镇抚等官此曹素无出身阶级徒以一才一艺夤缘进用止宜赐以金帛不可轻授以官爵一山东山西河南北直隶皆旱恐民贫盗起祸生不测乞量免赋税并令有司设法赈济一近年言官间有语言过激自取罪谪者遂使天下之人以言为讳乞一一查取回京复其旧职一今年当天下诸司来朝已行考察罢黜其未尽者应天府府尹鲁崇志广西右参政王常罢软无为四川左布政马驯狭西左参政余洵年老有疾河南按察使陈相左参攻阎铎云南左参政周正青州府知府刘钊河南府知府刘本延平府知府王范山西行太仆寺少卿李温皆素行不谨乞悉行罢黜其欲令大臣自陈及考察京官停追四户马皆与御史奏同  上以其所言事皆已行及已处置者下其章于所司
　　○庚戌南京十三道监察御史陈金等言南京地震有声白毛顿长猛虎近城伤人害物且当春阳和煦之时而寒风凄雨有类秋冬臣惟根本重地灾异于此独甚皆大臣不职所致若不去其甚者何以上回天意转异成祥南京工部右侍郎刘俊粗鄙无文昏懦废事兵部右侍郎马显执缪任情无材少识礼部右侍郎李本与世浮沉有乖大体国子监祭酒王＜亻与＞物论沸腾有干清议乞罢归田里别选贤良以充厥任而南京六科给事中周纮等亦以为言且及南京掌后府事宣城伯卫颍都察院左副都御史胡拱辰鸿胪寺卿李瑢章下吏部覆奏进退大臣当出自朝廷得旨俊等俱留治事
　　○户部议上巡抚山西都御史何乔新所言救荒积粮事宜一山西所属户口户口食盐多年未支者欲令照数赴河东运司支出变易银米赈济但山西积年未支数多河东额数有限且三边所给全仰于此止宜以十四年至十六年未支者量给灾重地方变易银来赈济一各衙门六年吏典例该赴京者输粟百五十石许于本处再历三年准作京考就令冠带办事三年者百石免办事就拨当该农民愿充吏役者通吏一百石三司令史书吏八十石三司典吏七十石府吏五十石州县吏三十石听令以次察补宜如所拟举行一各卫所指挥输粟十二石千户卫镇抚十石百户所镇抚八石免赴京比试总旗五石小旗四石免赴都司并枪及比试违限例该纳米九石赎罪者俱宜暂行俟丰年停止其言军民舍余输粟百石者授将仕郎百二十石者迪功郎百四十石者承事郎止宜召募平民富商及舍余人等若许正军则富者或得就易避难而边方之军伍缺矣议入从之
　　○壬子命广东按察司佥事罗经提调学校
　　○临泉王府仪宾孙恕盗支仓粮事发拟罪毕巡按御史奏上命纳米完日革去冠带
　　○癸丑复除福建布政司右参政徐贯湖广右参政王诏于旧任
　　○乙卯升巡抚河南左副都御史孙洪为右都御史巡抚如故先是洪巡抚大同与总兵官范瑾同以失机戴罪太监汪直报捷上其功且为请录之命各升一级故洪得右都御史
　　○丙辰命故南和伯方毅子寿祥袭爵毅先坐奸淫事革爵寿祥应袭尚幼至是年十五矣吏部以闻得旨勘旧例革爵子孙应否承袭来闻于是吏部勘故昌平侯杨俊亦以奸淫事革爵其子珍承袭与寿祥例同诏许袭爵□狭西同州地震有声
　　○升前军都督佥事袁彬为都督同知仍旧莅事彬自叙旧劳乞量加秩故有是命
　　○丁巳狭西洮州灵藏灌顶国师赞善王下服节端咂劄纲寺剌麻番僧章牙劄巴等河州山外隆卜簇土尔干沟正宗寺番僧劄思巴坚锉等并舍藏族清修戒定国师也失尔坚藏等各来朝贡马及方物赐衣服彩叚等物有差
　　○工部奏成造年例供应器皿并预备修理物料固当依数分派但今各处人民疲敝已甚乞减三分其余七分别行分派为便从之
　　○己未遣户部官赍银二万两送永平府预备边储
　　○夜月犯东咸南第二星
　　○庚申  仁祖淳皇帝忌辰  奉先殿行祭礼
　　○敕谕文武群臣曰朕嗣承  祖宗大统十有七年恒宵旰图治求以上格穹苍下安黎庶无负付托之重奈自去冬以来阴阳愆期雨泽少降朕心忧惧已尝斋心露祷祭告神祗又遣官清理刑狱用弭旱沴然而连日狂风大作尘霾蔽空岂朕与尔在廷文武群臣修省有未至邪凡事有关朕躬者朕自究循而行之不怠尔等佐予治理中间能脩职者固有而旷职者岂无为勋戚辅导者或忠荩未殚猷谋未尽欤司铨衡钱谷者或黜陟未当徵歛不时欤典礼乐兵戎者或不能以和神人息边患欤与夫掌刑罚工役任风纪言责握将帅戎柄以及钜细官守之寄者岂各称安任而无窃禄者欤有一于此亦足以召灾自今以后务须痛加修省革其欺公徇私之弊警其因循懈惰之习固其廉慎不私之节庶乎各举厥职以辅朕不逮而政事修举灾沴可弭矣尔等其钦承之并赐秦府辅国将军诚灏夫人程氏食米岁五十石
　　○辛酉六科都给事中董旻等以灾异奉敕脩省自劾旷职乞罢归田里得旨朝廷戒敕臣下正欲同加脩省各尽职业以回天意尔等乃避难求退不允自今诸司宜尽心理事不得奏陈烦扰
　　○辰刻日生左右珥半晕赤黄色随生背气青赤色俱鲜明烛地良久渐散
　　○壬戌命会昌侯孙铭彭城伯张信安乡伯张宁惠安伯张王□赞为正使尚宝司司丞李溥中书舍人徐墱兵部郎中刘大夏户部员外郎白玢为副使持节册封庆府岐阳王邃塀为庆王进妃张氏为庆王妃郑王庶第七子见泿为信阳王宁王第四子觐鋉为建安王襄府奉祀曹誉孙女为枣阳王妃
　　○兵部奏宣府镇守太监廖亨总兵官周玉巡抚都御史郭镗分守右监丞张纲右参将孙素不能防守以致虏寇入境宜究治之  上贷亨玉镗命记纲素罪
　　○癸亥光禄寺少卿秦＜王已＞九年考满加俸二级○兵部尚书陈钺等奏锦衣卫官校环卫殿廷典掌禁狱岂可滥容奸诈粗鄙之徒且锦衣五所千百户所镇抚总小旗俱有定额例不得妄图转调搀夺迩来不遵旧制任情告补每所正副千户多至二十余员百户旗役增加数倍一遇有缺纷纭争补至如各边总兵等官及内臣文职子弟亦多妄冒铨注奔竞成风莫此为甚自今各所有缺宜从本卫照例于病故官旗应继子孙推选相应开缺奏补果有不足方许别推多余带俸之数其余新除添除员缺不必一概顶补原在七所镇抚司不许调补锦衣五所其内外文武官员子弟及充家人舍人等有功升授职役止许仍报本处卫所或注在京别卫不得冒注锦衣卫其在前冒注者俱令首改如此则体统正而奸伪绝矣＜锍-釒＞奏不允
　　○甲子诏南京文武衙门折俸胡椒改给运司折盐钞时南京户部奏各库胡椒不足岁支故有是命
　　○命故金吾前卫指挥同知刘玉子宗袭职羽林前卫指挥同知卢安子政代父原职指挥佥事
　　○命修天地坛  太庙及  社稷山川坛国子监神乐观乐器损坏者
　　○乙丑开设福建永定县阴阳学
　　○命虎贲卫指挥同知朱鉴守备靖虏卫地方丙祀丙寅  仁祖淳皇后忌辰  奉先殿行礼
　　○广西田州府土官知府岑溥等太平府万承州土官知州许瑢等四川芒部军民府署府事舍人陇慰等各遣人来朝贡马以过期减例赏钞币之半
　　○丁卯升礼部主客司郎中汪景昂为太常寺少卿仍在文华殿东耳房书办初景昂以书办累官至尚宝司卿求改任得郎中大失望至是复自陈尚宝卿多升太常少卿郎中多升参政乞添注京职或铨除外任吏科论其未经考绩先叙升授不达大体清议难容事下吏部覆奏不敢定拟诏特升少卿书办如故
　　○命故中军署都督佥事韩忠子永袭父原职旗手卫指挥使
　　○戊辰命太监怀恩会三法司审录罪囚毕因敕谕法司曰朕承  祖宗鸿业为天下万民主惟法天道用刑以防奸慝以安民生特简命尔等典司刑狱冀各尽心职业用辅朕之治理奈何中间有等或听断苟且而鞫问不明或议拟迎合而比附不当或任意妄为出入或徇私恣为重轻以致人罹冤抑淹禁岁久是以怨讟繁兴有伤天地之和朕念及此情甚恻然已敕司礼监太监怀恩同尔等审录清理之夫既往者悉不追究将来者岂可不痛自警省乎今后尔大小官员务以钦恤存心明慎用狱不可轻忽不可淹滞可矜疑者即与辨析有冤枉者即与伸理毋过于姑息毋失于惨刻庶几刑罚得中人心惬服足以副朕治理用召天地之和矣倘不此之虑使刑罚枉滥害及无辜则国有常典罪可逃邪尔等其钦承之
　　○诏魏国公徐俌禄米折色钞改南京库支给从其请也
