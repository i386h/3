<!-- { "loadSidebar": true } -->
　　○宥辽东广宁卫指挥使王全死降二级全坐诱杀朵颜三卫达子之乞盐米者以为功事下巡抚等官核实拟以斩罪兵部覆奏其情可矜  上特宥其死降之○己丑开中云南黑白等井盐课提举司成化十二等年盐十二万引每引银五钱
　　○庚寅户部定拟巡抚云南都御史吴诚所言救荒则例一保任阴阳医学僧道官者纳米一百石或银一百二十两承差知印者米八十石或银一百两一各衙门问拟有力赎罪者每杖一十米五斗或银七钱徒一等米二石五斗或银三两一军民舍余客商纳米给授冠带散官者米四十石或银五十两给冠带米五十五石或银七十两与从九品米六十五石或银八十两正九品米七十石或银九十两从八品米八十石或银一百两正八品米一百石或银一百二十两从七品米一百二十石或银一百五十两正七品一军职并总小旗纳米免赴京比试并枪指挥米四十石或银五十两卫镇抚千户米二十四石或银三十两所镇抚百户米一十六石或银二十两总小旗米八石或银一十两其役满土吏例不叙用者纳米五十石或银六十两则给冠带议上从之
　　○辛卯赐庆怀王邃＜雝土＞母孟氏并所遗宫眷米岁二百石
　　○壬辰  英宗睿皇帝忌辰奉先殿行祭礼遣驸马都尉周景祭  裕陵
　　○赐朝鲜国贺正旦陪臣孙顺效等宴并金织衣彩叚等物有差
　　○有旨朕弟徽王之国凡诸合行事宜所司详具以闻越二日礼部悉如吉王例条列具奏报可
　　○癸巳赐宜兴长公主武清县塌河水甸地一千八十顷徽王将之国奏辞所赐庄田因言塌河甸七里海水洼二处乞拨与宜兴长公主王与公主同母故也事下户部覆奏公主已有庄田八十余顷难概拨给  上以王奏尽赐之○礼部言二月初九日会试天下举人合用同考试官旧例易春秋礼记三经各二员书诗二经各三员缘今书诗二经试卷加多乞每经各增一员  上曰科举取士务在得人使鉴别不精宁免其无滥进者乎今诗书卷比前科加多而额数有限可每经增同考试官一人庶得详于校阅而人才无遗也
　　○甲午以水灾免顺天等府所属州县并镇朔等卫成化十六年秋粮子粒一万二千八百五十石有奇谷草二十一万五千八百三十束有奇
　　○免辽东辽海三万二卫成化十六年子粒三千余石以旱雹灾伤故也
　　○乙未降敕切责真宁王邃垿削禄米三之一仍罪其府教授先是庆怀王薨弟岐阳王邃塀袭爵邃垿以其父秩荧乃庆靖王长子奏乞查勘处置于是怀王母妃孟氏奏邃垿紊乱宗派谋夺封爵等情事下礼部言靖王子康王秩煃虽云第四系嫡出真宁庄惠王秩荧虽居长乃庶出当时一日同受封爵及各子承袭已定正统四年庄惠王奏夺封袭英宗睿皇帝已尝降敕切责乞遣敕谕王宜遵  祖宗定规永保禄位  上是其言既而邃垿复奏前事礼部乞行所司转行该府教授启王遵奉先次敕谕毋再陈奏觊觎非分诏如所议行之未至而邃垿又奏岐阳王冒伯作父不无背义于是礼部言自康王论之则岐阳王以子继父自怀王论之则岐阳王以弟继兄揆之于义皆无不可奏入  上以康王传序已定而真宁王累次奏扰故有是命其教授不行谏止命巡按御史逮问
　　○天下朝觐官陛辞各赐以敕
　　○云南大候州土官知州奉吉利法奉送法遣头目人等来朝贡马及银器赐彩叚等物有差仍令赍敕并文锦彩叚回赐土官及妻
　　○命故四川永宁宣抚司宣抚奢贵子鑨袭职
　　○四川守臣奏越嶲卫及威州灾异礼部覆奏考之传记夷狄犯华小人道长阴盛民劳则淫两伤稼寒不以时地震有声盖地道为阴雨雪寒气皆阴之属夷狄小人亦阴之类四川乃坤维之首越嶲卫为羗夷边方自成化十六年七月至八月初旬雨雪交作寒气若冬苗秀不实是时不当寒而寒八月初十日地震七次声响如雷至十五日昼夜不时通震二十余次是地不当动而动况又合卫军民染患瘴厉灾异示戒莫此为甚其威州地方亦于本年九月二十四日地震二次有声揆厥所由皆人事不修所致乞行四川所司上谨天戒下修人事凡时政有害于军民者即改革之有利于军民者即举行之仍广储蓄饬边备抚绥夷民以戒不虞从之
　　○停刑科给事中王坦等七人俸一月以所收＜锍-釒＞状不谨致损坏故也
　　○丙申太子少保兵部尚书余子俊以母丧去任子俊以参陈钺隐匿失机及用兵非宜为钺所衔钺百计构之于汪直且谓其为牟俸乡人与万学士连姻直欲陷之而不果以有解之者故也子俊栗栗危惧至是守制去人以为不幸之幸云
　　○升河南右布政使徐英江西右布政使王克复四川按察使郑时为左布政使湖广宝庆府知府方逵为布政司左参政广西梧州府知府吴中为右参政狭西按察司副使王继为按察使监察御史吴文元刑部郎中吴琮狭西佥事曹奇为副使英克复俱本司时湖广逵广西中奇贵州继山西文元浙江巡视海道琮四川整饬安绵石泉等处兵备
　　○丁酉升礼部署郎中杨莹为布政司左参议兵部署郎中宋讷户部署郎中梁谨工部署郎中刘宾南京户部署郎中莫昌为右参议莹四川讷江西谨宾昌俱狭西讷宾专理粮储
　　○泰宁等卫都督脱脱孛罗等遣指挥讨均等来朝贡马赐宴并金织衣彩叚等物有差仍令赍敕并彩叚表里回赐脱脱孛罗等既而讨均等复进番文乞青红布红缨鱼网等物命量给之
　　○戊戌太子少保礼部尚书张文质以母丧去任
　　○升徽府左长史董彝右长史严良能俱正四品俸从王请也
　　○保定侯梁傅卒傅河南汝阳县人袭父珤爵为保定侯至是卒辍朝祭葬如例
　　○己亥光禄寺卿艾福乞以其子玺为国子监生许之
　　○壬寅刑部主事赵兰上言囚人犯该已徒而又犯徒律该决讫所犯杖数总徒四年有大诰及遇恩例通减二等今止减应决杖数仍总徒四年则与常例无异矣乞照三流同为一减律例减徒一年为便下法司议如所言从之
　　○癸卯命甘州中卫指挥同知万瑛行都指挥使分领骑兵操练
　　○甲辰海西斡南河等卫女直都指挥忽失秃等木兰河等卫女直都指挥劄里吉等塔木等卫女直都指挥纳儿乞卜等各来朝贡马及貂皮赐宴并金织衣彩叚等物有差
　　○革灵丘王府仪宾谢森冠带禄米森僣用服饰且收占乐妇强买官民妻女大肆淫乱为本府内使发其事故也
　　○夜东方流星如盏大青白色有光自太微西垣东北行至角宿
　明宪宗纯皇帝实录卷之二百十二
　　成化十七年二月乙巳朔升顺天府漷县知县高安为宛平县知县从府尹杜谦等荐也
　　○丁未释奠先师孔子遣太子少保礼部尚书兼文渊阁大学士刘吉行礼
　　○戊申祭  太社  太稷
　　○遣顺天府官祭先农之神
　　○实授试监察御史俞振才于广西道
　　○太监李荣传奉  圣旨儒士华岳周干陈狱张伸董昂欧阳鈇孙完覃王□赞刘谦陈清刘王□赞悉与冠带中书科食粮仍旧办事三年照例出身时内府各监局及在外诸寺观皆有书办人员传录道书佛经及词曲小说所至有近幸内官一二人领其事书成上进侑以珍玩随其轻重輙得恩典○定拟开中成化十年以后两淮盐引则例淮安凤阳并徐州所属仓常股盐五万一百九十引引米七斗或银三钱五分掣割余盐二万引引银九钱存积盐二万五千引引米一石或银五钱
　　○己酉升江西饶州府知府吴忱为狭西行太仆寺卿狭西苑马寺少卿师宗文为本寺卿
　　○庚戌以水灾免浙江杭州等五府钱塘等十九县并湖州守御千户所成化十五年秋粮子粒二十四万六千六百四十余石草六万二千四百五十余包
　　○分守庄浪左参将署都督同知鲁鉴凉州协副署都指挥佥事李俊以虏寇入境劫掠不能御命戴罪立功
　　○辛亥命太常寺卿兼翰林院学士徐溥詹事府少詹事兼翰林院学士王献为会试考试官赐宴于礼部
　　○命怀宁侯孙泰统领五军将军带刀宿卫
　　○南京太常寺少卿夏瑄卒瑄字韫辉湖广湘阴县人赠太师谥忠靖原吉之子年十三以父荫为尚宝司丞后以母老乞就养改南京尚宝司天顺戊寅升少卿秩满升南京太常寺少卿仍掌司事至是卒年六十四讣闻赐以祭瑄少颇豪放喜议论亦颇能属文大臣荫叙子能问学者惟瑄及杨士奇子＜道禾＞子崇文举进士为南京吏部郎中
　　○壬子命羽林前卫带俸都指挥同知李顺子聪安乐州住坐三万卫带俸达官都指挥佥事马成子云俱代父职为指挥使
　　○癸丑守备徐州归德等处河南署都指挥同知王能坐贿求选用命罢任带俸差操
　　○命狭西行都司都指挥佥事杨礼子莹代父原职永昌卫指挥使锦衣卫带俸达官署都指挥佥事金雄子珍代父原职本卫指挥使
　　○谪乌撒等卫带俸都指挥佥事管立蔡英充广西边卫军立等初守备安庄卫等处失于防御致蛮贼入境杀掠人畜财物数多会添调官兵平贼而立等因有功至是都察院＜锍-釒＞其功罪以闻  上以其功不足赎罪宥死谪戍家属随住其所部指挥等官降革有差  甲寅以水灾免顺天府蓟州玉田县并大宁都司营州中屯等十一卫所成化十五十六年秋粮子粒共七千四百三十余石草六千四百四十余束
　　○应天府凤阳庐州淮安扬州和州山东兖州河南开封等府州县同时地震
　　○乙卯云南大候州土官知州奉吉利法等乞仍降阳文信符礼部言大候州在云南极边一万二千余里原降与阴阳文信符二面三年进贡以符缴换成化六年本州遣人进贡缴符本部因其旷贡一十五年又不具每年差发银两足否以故止给与阴文符一面经今十年方来进贡乃奏称因阳文符存留不降致欠差贡夷人谲诈恐自后因此得以籍口宜从旧制给与阳文信符赍回责以催办银两依期奉贡从之
　　○丙辰遣户部尚书翁世资祭京都太仓之神
　　○遣顺天府官祭宋丞相文天祥
　　○丁巳提督上林苑海子太监蒋琮奏乞修海子行殿房屋桥梁墙垣得旨摘拨官军差委内外官员提督而琮又言先拨官军人匠用工急遽不能坚固乞发法司徒杖囚犯相兼应役遇有倒塌即为修葺工部请命锦衣卫堂上官一员同本部委官及管海子官提督用工先修墙垣完日然后会官会计物料修理殿宇桥梁  上是其言命指挥孙王□赞不妨卫事与琮提○免直隶凤阳等三府徐州等三十八州县并中都留守司等二十三卫所两淮盐运司吕肆等三十盐课司成化十六年大小麦共二十一万九千五百余石丝一万九千八百余两草九百五十余包以旱灾故也
　　○海西兀者等卫女直都督察安察等哥吉河等卫女直都指挥扯克等各来朝贡马及貂皮赐宴并金织衣彩叚等物有差
　　○戊午户部以京城内外私钱滥行旧钱阻滞是致钱轻物贵不便于民虽尝奏请禁约犯者枷项示众然愚民贪利鼓铸私贩者益多请严加禁治且定银钱通融则例  上曰今后只许使历代并洪武永乐宣德钱每八十文折银一钱能告捕私造者量赏及私贩者官校用心缉捕有知情容隐者咸究问见今拣钱枷项监问者姑宥之
　　○己未分守开原右参将周俊右少监蓝莹备御都指挥郭通以虏寇入境失于防御为兵部所劾  上贷之
　　○夜土星犯进贤
