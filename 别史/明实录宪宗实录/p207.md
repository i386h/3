<!-- { "loadSidebar": true } -->
　　○兵部覆议英国公张懋等所言修省止京营官军工作事谓修理营建有缓急大小若一概拨动官军必至劳人挫锐宜令工部遇有内府工作及修理城垣事不容已者仍旧奏拨军士其余止用工匠修理若工作甚殷匠不足用然后具实奏拨诏可
　　○丁未清明节遣驸马都尉石璟王增分祭  长陵  献陵  景陵  裕陵文武衙门各分官陪祭
　　○遣驸马都尉马诚祭  景皇帝陵寝
　　○遣内官祭  恭让章皇后陵寝
　　○南京监察御史邹儒炤刷南京光禄寺并竹木局夏秋二季文卷以一岁间御史与监生两至京师复命积以岁月计乘传食廪之数劳费甚多况灾荒相仍奏乞一岁共委御史一人炤刷岁终复命不允
　　○戊申琉球国中山王尚圆遣使臣梁应等奉表贡马及方物来朝谢恩赐宴并金织衣彩叚等物有差
　　○庚戌故礼部左侍郎兼翰林院学士刘定之生母封太淑人留氏卒其孙中书舍人称奏乞葬祭诏止与一祭
　　○吏部覆议都给事中张谦等所言修省内二事欲考察两京官及放免充军张进禄等宁家复诸调官者还旧任监察御史冯贯等所言内一事欲选进士与博士行人推官知县兼为试御史请俱从其议  上曰两京官有见行事例不必考察充军官非贪淫酷暴者法司具＜锍-釒＞姓名罪案以闻改调者不允所请御史只遵宪纲除授
　　○辛亥侍班监察御史薛为学张诰纠刑科给事中黄麟奏事差错有旨麟杖而释之为学诰不即面纠退朝乃奏亦当罪姑宥之
　　○都督佥事刘端卒端河南中牟县人都指挥佥事刚之子永乐二年刚阵亡端袭授指挥使正统中以营造工完历升都指挥同知未几充右参将镇守辽东以杀贼功升都指挥使十四年进右军都督府都督佥事景泰初授骠骑将军仍旧参将天顺六年擒获达贼人马至京受赏赉成化初以老疾闲住至是卒讣闻赐祭葬如例子琦袭授济阳卫指挥使
　　○宥都督同知陈逵罪逵镇守通州等处有告发军卒魏镇罪恶者逵严刑讯之镇竟死其子具奏诉冤  上以镇守官遇狱讼当如敕旨会巡按御史同治逵乃任情酷刑如此及加诘问又不服罪欲逮治之但此为公事姑从宽宥仍停俸一年
　　○壬子命减内府供用物并定军士粮草户部奏近以南京灾异命诸司议政事当兴革者建议者以为内供用库旧例岁用白熟粳米四万六千石光禄寺岁派果品一百二十二万八千余斤后以用度不足米增四千石果品增三万一千五百斤欲悉除新增之数今宜各减其半俟豊年复旧又军士月粮旧支米一石后止支八斗议者欲复其旧但京储有限宜仍支八斗勇士所支秋青草束议者欲给以银宜每草三十束折与银三钱令自买用奏上悉从之惟果品止减一万斤
　　○都指挥王源弟清等与庆云伯周寿从弟礼以私忿构讼既而源母叚氏具奏服罪  上以源  后族释不问仍以两家当谨守礼法戒之
　　○命兵部左侍郎滕昭兵科都给事中章镒简选五军三千营宿卫官军
　　○癸丑敕巡抚四川右副都御史张王□赞抚捕播州苗贼起播州致仕宣慰使杨辉暂管事先是辉等奏所属大坝干地五十三寨及重安长官司湾溪等寨屡被苗蛮占据乞令湖广贵州移军征之事下兵部请敕镇守巡抚等官勘报至是报至如辉等言但辉已致仕其子宣慰爱年幼不堪重寄请起辉俾选调本司土兵俟湖广贵州征剿诸苗之际相机夹击兵部覆奏以为辉土官难独任宜敕右副都御史张王□赞亲至播州  理其事并敕辉暂起土兵振扬威武遣人谕贼俾还占据之地若不从命进兵讨之调度方略悉听王□赞裁处从之○法司覆议都给事中张谦等所言修省事欲以妖言等狱于午门前鞫问缘午门为群臣会朝之地非奉特旨未敢于此问囚止宜令所司辩理勿致枉抑可也又请非大罪不得拟奏差官勘提宜如所言申明旧禁从之
　　○甲寅顺天府府尹邢简以灾异修省条陈本府事宜一分豁重役本府所属州县人民除粮差及借倩车两外每年户礼工三部派买榛栗猪羊鸡鹅并栌木等料非止一端虽称给与官钱实民间出钱买纳况累民添设夫役数多及太常寺坐派荐新祭祀品物俱系重务又有别项供应出自一时急用者比之在外府县科差百倍民甚苦之乞敕该部量派在外司府州县买办供用一比例便民内府各监局并各部光禄寺颜料纸劄等件岁以万计俱坐宛平大兴二县并通州各项铺户预先买纳然后估价领钞铺户之贫者不免称贷应用比及关领利归富家民受侵损虽经议奏令随即关与缘钱钞俱在内库关领甚难况用脚价陪补益多今在外司府俱有官库收贮钱钞以备公用乞于本府亦设官库铨除库官二员掌管出纳每年就拨本府所属户口商税等项钱钞于此上纳数若不足则令户部别行拨补遇有买办随价支给具数呈部以防侵欺下户部议以所奏有便于民从之
　　○刑部左侍郎杜铭巡边还籍其所阅兵马及所修城堡之数以闻偏头关官军民壮共九千三百八十四人马三千二百七十八匹修筑城堡及增设墩台墙垣坑阱等共四十三处代州官军民壮共四千八百八十四人马一千五匹鴈门关官军民壮共一千五百三十八人马三百九十匹修增石墙等二十一处宁武关官军民壮一千四十三人马七百四十七匹修筑墩堡四处
　　○乙卯升前军都督佥事马昇吴英俱为署都督同知锦衣卫带俸达官都指挥使白瑜王刚俱为都督佥事瑜左府刚右府俱带俸皆以两广军功斩首六级以上升一级也
　　○丁巳民府江川王音土□殳薨王恭惠王之长子母张氏正统庚申生景泰乙亥封为镇国将军成化辛卯封江川王至是薨年三十有六讣闻辍朝一日赐祭葬如制谥曰庄僖
　　○晓刻木星犯垒壁阵
　　○命守护  陵寝旗军月粮仍支一石先是  长陵等四卫军自景泰六年裁减月支粮八斗至是守备太监李良奏各军贫苦乞全支如旧从之
　　○唐府舞阳王芝址奏欲遣官于太岳太和山设醮追荐父唐宪王母妃宋氏礼部言醮荐事虚无不可信苟欲尽此心之诚即本处庙观亦可何必于太岳诏特从王请
　　○巡按陕西监察御史许进奏河西十五卫地方东起庄浪西至肃州绵亘几二千里所种田苗全资灌溉近年水利多为势豪所夺所司不能禁乞炤各处屯田事例专设佥事一员理之事下工部以为官多民扰宜敕屯田佥事兼理  上是其议
　　○戊午命都督同知赵胜工部尚书王复统五军三千神机三营官军五千十二团营一万五千修京城先是有旨拨三大营官军四万修理京师九门城垣总兵官英国公张懋等言三营官军内除上直及差占工作事故外五军营次拨官军八万八千一百二十人止存旗军二千八百一十九人三千营官军九千三百七十八人止存旗军一千一十四人神机营官军一万八千二百六十六人止存旗军四百七十一人不及四万之数故以团营军益之
　　○强盗宋全伏诛全武骧左卫勇士善骑射膂力绝伦以山后女直人故又称宋达子与都指挥滕云相结为盗往来京城外劫掠人财物多所杀伤并强奸妇女道间传闻行者相戒数年官校莫能捕后云竟被获全恐人识更削发为僧状为盗如故于是法司揭榜于市督捕益急全知不可免将北走虏地已而为千户李端等所获  上以其积恶已甚命内官临斩仍枭首示众
　　○己未琉球国使臣梁应等因立  皇太子奏乞如朝鲜安南例赐诏赍回礼部以琉球与日本占城皆海外国例不颁诏  上是之命降敕并以文锦彩叚付使臣归赐其王及妃
　　○庚申升山西布政司右参议张宾为本司左参政
　　○辛酉朝鲜国王李娎遣陪臣郑效常等奉表笺贡马及方物来朝贺立  皇太子赐宴并金织彩叚等物有差
　　○凤阳县奏近奉旨修凤阳城而本县正当岁歉重以工役民实难堪乞暂停其役以待豊年事下工部请行巡抚守备等官勘议从宜处置从之
　　○壬戌遣驸马都尉石璟庆云伯周寿安乡伯张宁定襄伯郭嵩成安伯郭鐄成山伯王镛为正使兵部郎中刘大夏刑部郎中吴琮工部郎中陈仲舒吏部员外郎陈宾户部员外郎孔宗显礼部员外郎赵缮为副使册封鲁世子阳铸为鲁王妃张氏为鲁王妃成都右卫百户陆昇女为蜀王妃秦府郃阳惠恭王庶长子镇国将军诚泓为郃阳王永寿安惠王庶长子镇国将军诚淋为永寿王周王第七子同镛为河清王安丘靖恭王嫡长孙当澻为安丘王曲阳县县丞王恭女为襄阴王妃南城兵马副指挥李洪女为昆阳王妃东城兵马副指挥韩璠长女为安丘王妃
　　○湖广总兵官左都督李震等破靖州苗贼报捷震等统兵次靖州右副都御史刘敷太监王定左右参将高端彭伦都指挥刘斌各领一军分为五道而进三月之间凡破寨六百二十一擒贼四百有奇斩首八千一百二十二级获贼属男女一万六百七十余其堕崖溺水死者不可胜计捷至  上命遣敕奖谕之升赍奏者各一级  昏刻水星犯昴宿
　　○癸亥南京大理寺右评事高铨奏优致仕申比附广收赎三事谓老疾致仕官支过俸粮旧例俱免还官今则问拟常人盗仓粮罪仍行追还其情可矜及推问罪囚有律无明条援引比附多偏执己见以出入人罪宜详审情犯务使适中又老幼废疾之人杂犯死罪俱宜依徒杖罪收赎为便法司会议以前二事皆可行其不可行者广收赎一事盖律初无真犯杂犯之分于例俱应处决后姑令杂犯者以工役运纳赎罪此实从轻处治之典若复依徒杖例则法令愈轻人将易犯矣议上从之
　　○甲子镇守甘肃总兵官都督同知鲍政奏哈密右都督罕慎也克力指挥脱脱卜花等为土鲁番所驱在苦峪城暂住罕东卫头目盻卜等为其族兄剌儿加所驱在阿丹城暂住已久各诉困乏乞衣粮种子牛羊等物臣等恐其饥寒切身或生他变已将肃州预备仓附余米麦八百石俾运回本土均分接济奉工命所司知之
　　○乙丑调山西平定州知州许珙于绛州巡按御史刘璟等言洪才堪治繁而绛州知州林士弘宜治简故两易之
　　○丁卯申荆襄等处流民入山之禁时巡抚湖广右副都御史刘敷等奏比年荆襄流民复聚且有外郡安置回回达达结合成群假以贩马为名侵扰道路宜令提督太岳太和山监丞韦贵兼抚流民防奸戢盗兵科给事中以敷等欲推利害于人参驳之事下兵部尚书项忠等承望内旨覆奏以为荆襄诸山连接陕西河南四川各境缘彼此不相统摄故敷等欲以贵兼理意在责成一人以近就近易于遍历虽其词似乎推利害于人终是防微杜渐之意宜从所请令贵分守湖广荆襄二府所属州县兼管附近南阳所属浙川内乡二县之境制可
　　○庚午户部尚书杨晣奏各处仓场缺草支用乞开中二百万束召□上纳每草百束＜氵旱＞石桥等仓给价二两二钱坝上南北各仓二两六钱坝上仓二两八钱东直门中房仓三两其银俱于太仓库支给从之
　　○昏刻金星犯昴宿月星
　　明宪宗纯皇帝实录卷之一百五十一终
明宪宗纯皇帝实录卷之一百五十二
　　成化十二年夏四月甲戌朔享  太庙
　　○遣内官祭司灶之神
　　○丙子升监察御史龚晟为贵州布政司左参议
　　○擢理刑太常寺博士李延寿行人谢秉中周蕃陈遵毅徐镛知县陈英邓杞张锐瞿俊为监察御史延寿河南道秉中广东道蕃云南道遵毅四川道镛山东道英狭西道杞福建道锐浙江道俊广西道
