<!-- { "loadSidebar": true } -->
　　○丙戌赐晋府镇国将军钟＜釒贯＞第四子名曰奇湮第五子名曰奇况辅国将军钟铛长子名曰奇溁辅国将军钟鈌长子名曰奇瀛代府镇国将军仕土□□第二子名曰成鑺庆府镇国将军寘金□羗长子名曰台潜
　　○以旱灾免真定府诸州县夏税一万四千一百石有奇
　　○太监汪直言近日累获盗贼多四方逋逃军民潜住京师者诈冒投托游荡为非无所不至因无籍贯难以查考欲令官校访执未免惊疑扰众乞敕都察院移文该管官司听其一月之内赴官首告者仍发原卫所州县著役免究其罪若隐匿不报缉访得出迁发极边罪连所主之家果有贫难不能还乡者审其来历无碍编注京卫军食粮使其得所诈充内官家人游荡无籍之徒听所主之家及邻佑人首报都察院议其所言当理乞通行晓谕从之
　　○丁亥赐正一嗣教真人张玄庆正一嗣教保和养素继祖守道真人号并母吴氏封志顺淑静玄君诰命二道从玄庆请也
　　○戊子  上以天下诸司官吏朝觐至京奸诈之徒或缘私讐妄相告讦吓骗财物及阴构以事中伤善良大伤治体其朝觐官贤否不同朝廷黜陟自有常典亦不许与京官往来交通贿赂营求作弊命都察院揭榜通行禁约违犯者概治以罪
　　○革爵应城伯孙继先奏乞贷前罪都察院具闻  上曰继先贪暴僣妄法所难宥但念其祖勋劳令冠带闲住给禄米之半
　　○己丑增置狭西榆林卫学训导二员以学初设止教授一员从巡抚都御史丁川等请也
　　○命都指挥同知崔胜为广宁中路参将时海西虏酋纠建州三卫入寇叆阳言往年受朝廷厚遇今无故添一官人伴送我行饮食之如犬豕禁制我市买使男无铧铲女无针剪因是入寇巡抚辽东都御史陈钺等议建州夷虏始居斡木河与七姓野人为仇奔依朝鲜不受因而来贡朝廷令居辽阳迤东苏子河为东北藩篱成化二年悖负国恩累寇辽阳  天威震怒诛元恶董山等仍命进师捣其巢穴当时总兵者为谋不远少有克捷遽尔班师物论至今惜之使此虏当时痛遭挫衄于今岂敢轻犯为今之计非大举代之不可遂请添设游击召募土兵且言胜可任故有是命按钺至辽东未几此奏己有贪功妄举之意执政者多疑之谓  太宗设此三卫为东北藩篱或有鼠窃狗偷当慎固封守遏之而已今欲大举灭之恐非计且未必能尽灭也
　　○有盗窃光禄寺掌醢署物料少卿秦＜王巳＞当直宿以防范不谨坐罪下刑部赎杖还职
　　○致仕太常寺卿兼翰林院侍读学士孙贤卒贤字舜卿河南杞县人景泰甲戌进士第一授翰林院修撰修寰宇通志成升侍讲天顺初改左春坊左中允侍  东宫讲读  上即位进太常少卿兼翰林侍读修英宗实录成进太常卿兼侍读又进兼侍读学士时成化庚寅岁也逾年请立  皇子为  皇太子且引疾乞致仕以示无希觊意章并上  上皆允之皇子立是为  悼恭太子贤回家愤愤不乐而难于言至是卒年五十四讣闻赠礼部左侍郎兼翰林学士命有司祭葬如例贤起诸生不十年至通显然无大过人者性刚急人或劝之学艴然怒曰今人皆一般孰为程朱孰为韩柳护短忌才不能容物其轻于举动尤为人所哂云
　　○庚寅朵颜卫指挥帖木儿等毛怜等卫女直都指挥速苦等海西考郎兀等卫女直都指挥哥哈等各来朝贡马及貂皮赐宴并衣服彩叚等物有差
　　○锦衣卫指挥同知赵能卒能字邦彦其先直隶迁安县人袭世职为金吾左卫指挥佥事领禁兵兼隶三千营典中军旗纛每退朝侍卫前导  英庙目熟焉天顺辛巳以营籍从征西广行至九江被召而还甲申用兵部荐改锦衣卫管事久之迁同知卒命有司谕祭子鲁袭为本卫指挥佥事带俸
　　○辛卯户科都给事中张海言漕运数事一国家岁漕江南米四百万石以给京师有兑运有支运其兑运若有灾伤减免则为改补务不失原额但每岁各司出给通关惟据各该仓分开报收数此足彼欠莫能周知遂致夤缘为弊请自明年为始行令总督漕运官每岁以所运粮具兑运支运及改补漂流之数造册奏缴令户部各司以出给过通关赴科注销庶有稽考一所运粮多扺换搀和以致亏损请行所司辨验其有犯者除徒流以下常罪俱不分官军谪戍边卫一运船漂流粮米岁多于旧良由船不坚固人不协力乞行总督官禁约官军不许离船慎选舟师教习操舟仍行提举司及造船卫所务令修造坚固其有漂流虽经所司勘实亦必加罪若漂流粮至万石以上者罪及总督官一漕运官军以到京馈送为由多方科歛请行所司禁约京通二仓收粮官吏不许留难需索仍行总督官禁管运官科歛及行巡河巡仓御史内外纠察违者罪之一运粮官军无升赏之格以故人不知劝请自明年为始有漕运三年船无损失粮不漂流及不违限者官量升俸军加行粮或将该赏钞锭加折铜钱其受赏之后无功者即以所加俸粮截日住支下户部议谓其言可行从之
　　○乌思藏阐教王遣剌麻番僧领占朵儿只等洮州卫他笼等簇簇头番人喃剌节等各来朝贡马及方物赐衣服彩叚等物有差
　　○升武成后卫署指挥使鲁广为署都指挥佥事充右参将守辽东锦义二城
　　○宥太仆寺卿杨穟罪有揽纳官马者穟不察为吏所欺事觉以约束不严奉旨自陈伏罪命宥之戒毋再犯
　　○壬辰总理辽东粮储户部郎中王宗彝言辽东边饷委官往往稽缓请自后有误者听臣参奏提问又各卫频年凶歉军余衣食不足转运甚艰请自后但调运粮豆出百里之外及隆冬大寒青黄不接时许以各卫收贮赃罚银人给二钱或布一疋以资衣食之用下户部议宜如其言诏可○宣府柴沟马营葛峪堡开中河东盐各十万引其则例柴沟葛峪者每引米豆二斗马营者减五升以各边粮豆少积从管粮郎中马孝祖请也
　　○后军都督佥事柯忠以例当代自陈血气未衰乞效死图报  上令忠带俸朝参
　　○癸巳命镇守宁夏都督同知范瑾佩征西前将军印充总兵官镇守大同
明宪宗纯皇帝实录卷之一百七十三
　　成化十三年十二月甲午朔  上视郊祀牲
　　○夜金星犯垒壁阵
　　○乙未命分守延绥东路都督佥事神英佩征西将军印充总兵官镇守宁夏
　　○申时金星昼见于未
　　○丙申赐江川庄僖王妃刘氏食米岁二百石
　　○户部郎中李炯然奏凤阳诸府州民被水灾官无储蓄今凤阳府广济关寿州正阳镇及亳县俱滨河客商聚集舟行不绝请令所在各委佐贰官于此量收税钞每钞一贯折米一升仍给帖互照不许重税俟仓廪有三年之蓄而止又凤阳府州县赎罪米岁当输淮安仓今本府荒歉可移纳于本处缺粮县分又凤阳建吴二庶人初家眷十八口月给米二十五石今已故太半而所供如旧请量减之事下户部议其言可从  上曰庶人所用乃  先帝钦给之数岂可轻减宜移文镇守等官查审可否具奏处分
　　○甘肃总兵官署都督佥事王玺奉敕陈边备三事下工部议谓玺言更军器以苏贫困凡军器破烂宜令官军类送各卫所杂造局于岁造军器内照数兑换其不堪者依例修理加陪折算准作季造之数又言增火器以备战守除神枪系内府机密重器在外不许成造其手把铜铳宜以不堪者改造每卫增一百每所增五十及兵车亦止造二百九十余辆以稍补其数其言修兵车以遏勍敌谓兵车各边俱无定式但火器俱在车尾向后设置必须下营巳定旋转方用设使擡营结阵且行且战必左右前三面受敌何以制御今日甘肃与宁夏车式稍为增益中立管心木安置转轴上设神炮试验颇为便利合名为火雷车玺言可用宜令斟酌改造议上从之
　　○丁酉给户部尚书兼翰林院学士刘珝礼部尚书兼翰林院学士刘吉应得诰命时珝父昺年七十七吉父辅年八十六珝等自陈其父景逼桑榆朝难保暮愿给三年应得诰命以荣生前则存没有光不胜感戴诏特许之
　　○命榆林守备都指挥佥事郭镛充右参将分守延绥东路
　　○夜月犯金星
　　○己亥顺天府治中吴衡九年秩满升山东布政司右参议仍于御药房办事
　　○庚子巡抚两广右副都御史朱英大同右副都御史李敏各以灾异乞免不许命用心供职
　　○巡抚两广右副都御史朱英奏罢广东左布政使周铎按察司佥事诸正广西佥事邵智广州府知府高橙以铎衰老正等俱不谨也
　　○监察御史吴文元照刷南京诸司文卷多埋没迟错情弊劾奏建平伯高远都督佥事奚显窦显王铨杨麟尚书周瑄侍郎王恕府尹鲁崇志府丞白昂等罪并逮治其首领属官都察院具闻诏宥远等余问如律○彰武伯杨信卒信字文实昌□侯洪之从子洪击虏于兴州一虏出阵前耀武信趣马生擒之每战必先士卒初授镇抚升副千户进指挥佥事正统己巳升都指挥佥事守柴沟堡是岁虏大举犯京师信率兵入卫升都指挥同知景泰改元守怀来升都督佥事历左右参将协守宣府甲戌充总兵天顺初升都督同知总兵镇守延绥辛巳移镇守大同己酉进伯爵复征延绥虏既遁召还总督三千营虏复据河套为患佩平虏将军印总制诸路兵虏平复守大同至是卒讣闻赐祭葬如例赠彰武侯谥威毅子瑾嗣信骁勇善骑射在边近四十年镇以安静人乐效用所向成功亦可谓一时名将但营营规利颇为勋犹之累云
　　○辛丑腊节赐百官宴于午门
　　○给建平伯高远半禄时远理南京都督府事以年踰七十徵回随朝闲住户部以其原支禄米一千三百石罢支与否为请遂有是命
　　○更定京军月支京通二仓粮例旧例每岁官军俸粮间月于二处支给至是太监汪直以春夏雨水泥泞而官军又多差役往通州支不便宜更定其例户部遂议自三月至八月支于京仓余于通州从之
　　○癸卯礼部奏大能仁寺都纲舍剌藏卜并静修弘善大国师镇南坚参等奉命往临洮等处回各献马驼等物都纲等如讲经例给赏其国师查无赏例今议拟加赏彩叚一表里上等马每匹加赏纻丝一疋驼只如回回例每只彩叚三表里从之
　　○甲辰以水灾免顺天府诸州县秋粮二万三百余石草九十八万五百束有奇
　　○兵部言建州卫夷人累犯边宜预为设备请给赏召募土兵儹运各边粮草户部奏赏募土兵以折粮银一万两给之俟其果能出力仍每月给口粮三斗无事住支其粮草缺乏则运用于附近有积之处若有赃罚等物俱量支收买制可
　　○夜南方流星大如盏赤色光烛地自翼宿东南行近浊后三小星随之
　　○乙巳命前军都督佥事王义管左府事
　　○巡抚辽东右副都御史陈钺言建州三卫夷虏虽名为屏蔽而叛服不常得利则朝失利则寇又与海西女直联络杂处最难防御若非大挫其锋则虏益猖獗兵连祸结何时能巳莫若舍经而从权诡道以制胜召募土兵选立骁勇并力讨之今辽东土人屡经残掠含怒切齿思报其仇出令募之必远近响应然后声罪致讨捣其巢穴亦足以雪边人之耻诏是之敕钺等戒严进讨时汪直权倾中外既兴大狱欲立边功钺揣知其意故屡建征讨之议云
