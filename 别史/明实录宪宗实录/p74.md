<!-- { "loadSidebar": true } -->
　　○兵部尚书白圭等奏辽东建州等卫贼寇犯边已命监督军务太监黄顺提督军务左都御史李秉总兵官赵辅等率兵征剿今九月将终正系进兵时月第恐因循迟疑老师费财请移文秉等克期抵巢剿杀仍将进取方略及所定日期来闻从之
　　○调监察御史祝祥为沁水县知县以奏对失仪故也
　　○移置广东电白县于神电卫巡抚都御史韩雍议高州府电白县城内居民仅三五十家瘴疠毒甚岁调守官军十亡四五损军费粮其所治德善上下保宁三乡皆滨于海而神电卫城适当县中请以电白县移置神电卫城而以茂名县地下博乡隶之其旧城则置原设平山巡检司居守山乡附郭等里改属茂名庶粮无虚费而城池民差两便从之
　　○命停徵江西湖广有灾税粮从工部侍郎兼翰林院学士刘定之言也定之奏曰天年有丰歉圣人裁成天道歉则蠲以惠民丰则徵以供国取与随时伸缩由已乃能使民常足所谓仁术也今京师积蓄数多而仓廪俱满乃至并支月粮摒空仓以收贮而又添盖新仓预以为嗣岁之计户部之为国计可谓有余矣而湖广江西两处遭旱之民枵腹忍饥张口待哺救死无计况环湖广江西之境其西与南则夷獠弗靖其北与东则盬徒出没湖江饥民处乎其间诚恐计穷事迫易动难静可为寒心乞敕户部量减徵粮以纾民困民安矣则纳粮之本固在也今年歉而免之明年丰而徵之万岁千秋长供国赋何必为此损下益上损不足益有余之危策乎奏上  上曰定之言是故有是命
　　○甲申升工科左给事中张璇为都给事中
　　○海西兀者等卫女直都指挥脱因帖木儿等各来朝贡马及貂皮等物赐宴并衣服彩叚等物有差
　　○乙酉南京济川卫署都指挥佥事杨榘言三事一造战船以御折冲谓巡江之备必须造多桨船有风则众帆齐举无风则众桨并发旁立遮洋中有敌台暗设伏兵于内而使外人不能窥伺谨具图式进呈乞敕廷臣议行南京守备内外大臣并工部等官如法成造五七十艘给与巡盐官军领驾如此则遇警可以团集杀贼无事可以沿江操习矣一制利器以振威武扬子大江盐徒纵横出没非得犀利兵器不足以御之今南京内府兵仗局收贮飞枪碗铳实皆破贼之神器一不如法鲜不误事乞敕守备等官辩验堪否应用仍置八头担竿等件给与操江官军领用如此则盐徒知警而贼风日息矣一选精锐以备策用南江操官军仅有万余人分为二班昼操夜守其间逃亡老弱者多今欲往来擒捕必得精锐士卒请于江淮济川等卫拣选平昔久便行船谙晓风波稍水旗甲军余人等兼同官军驾使巡捕仍于各卫选拨官员钤束如此则功必易成而事无废弛矣  上命兵部行南京守备内外官斟酌所言事理行之
　　○丙戌旌表节妇沈氏等十七人沈氏应天府江宁县民方敬妻陈氏民罗平妻盛氏民曹宗道妻龚氏民张纯妻钱氏生员徐昱妻张氏上元县民叶阿僧妻魏氏民邓顺妻顾氏民蒋忠妻柴氏南京锦衣卫军潘贵妻孙氏浙江钱塘县民吴怡妻徐氏仁和县民霍镛妻张氏鄞县民吕瑛妻刘氏狭西富平县民惠敬妻张氏湖广辰州卫官舍王泰妻丘氏云南都司官舍刘琛妻俱年少丧夫守节无玷诏旌其门曰贞节上元县民沙仕隆弟仕容俱早死其妻张氏吴氏俱守节克尽妇道诏旌为双节之门
　　○荆州石首县民王宗义自远祖钧至孙男伯龄五世同居共爨内外雍睦诏旌其家为义门
　　○命减四川盐引纳米则例时湖广贵州云南四川官军日用粮草万计兼以旱灾减免税粮巡抚都御史汪浩请用四川上流等盐课司成化二年三年应徵一十七万九千五百一十二引量减则例召商于叙州戎珙各县用粮仓分上纳以给军饷户部遂减定上流华池盐引米八斗通海新罗福兴六斗富义罗泉广福黄市仙泉□氵合甘□井郁山五斗大宁云安四斗永通三斗从之
　　○丁亥升户部郎中庞胜为狭西布政司右参政
　　○复除湖广按察司佥事赵铭于江西以丁忧服阕也
　　○己丑中军都督府带俸都督佥事颜通有疾命其子英代原职羽林前卫指挥同知
　　○户科给事中彭序言湖广江西水旱相仍岁派诸色物料及抄造纸价买办闸办诸物料请暂停止事下工部议宜令各布按司勘实灾重郡县暂止之灾轻处否诏可
　　○礼科给事中侯祥等奏济南等府所属州县管马官多有委靡无为及太仆寺分管寺丞亦有经年不至所隶者致令马政日益废弛请敕吏部自令除授管马官务选有作为设施者俾调习牧餋及敕法司访有不用心马政者逮治如律事下兵部议如所言上曰马政务在得人今太仆寺丞员缺吏部宜慎选有司廉能者授之
　　○庚寅升兵科右给事中寗珍为浙江布政司左参议
　　○靖远伯王瑺都指挥王信等领军牧马于草场纵军潜回原卫为兵部所劾事下刑部请究瑺等罪  上命宥瑺停其禄三月信等俱赎杖还职
　　○参赞机务南京兵部尚书李宾乞致仕  上以其年未老不许谕令勉修厥以副委任
　　○辛卯命镇远侯顾淳隆平侯张祐广平侯袁瑄武安侯郑宏阳武侯薛琮为正使尚宝司司丞李木户科给事中彭序工科给事中张琳吏部郎中张寰刑部郎中陆曰□永为副使封鲁世子泰堪为鲁王妃赵氏进封为鲁王妃世孙阳铸进封为鲁世子夫人张氏为世子妃荆王弟见澋为樊山王周王庶子同＜釒朵＞为上洛王同铌为鲁阳王永宁靖僖王长子子场为永宁王兵马指挥李福女为赵王妃长沙卫指挥使武英女为岷世子妃民李庆女为永宁王妃
　　○修筑延安卫城东石垣并护城堤岸
　　○辽东总兵官宣城伯卫颍奏广宁宁远义州锦州等处官军选调二万九千余员名前去征剿建州贼寇近广宁等处节报毛里孩人马出没不常墩空烟火不绝诚恐此贼窃知各卫官军起调乘虗入寇以为边患乞将广宁等处人马量留三分之一以御北虏事下兵部议以为东征官军已难更易宜将在京团营内官军拨一万往广宁山海等处应援保障  上从其议命拨扬威营官军七千令原坐营内外官谭平等统领赴之
　　○以明日十月朝遣驸马都尉石璟周景分祭  长陵  献陵  景陵  裕陵
　　○遣内官祭  恭让章皇后陵寝
　明宪宗纯皇帝实录卷之四十七
　　成化三年冬十月癸巳朔享  太庙
　　○遣内官祭司井之神
　　○赐辽庶人豪坨食米岁一百石
　　○升女直忽鲁爱卫指挥佥事失塔哈朵林山卫指挥佥事扯餋加为指挥同知从肥河卫都督孛里格等奏请也乙未山西都指挥同知毛永有疾命其子富代原职云川卫指挥使
　　○禁豪强搅扰商税者宣课司官奏税课不足皆由权豪奸恶之徒挠之其弊多端不可胜计乞行都察院揭榜禁之都察院请如所奏仍委巡街御史及兵马司官巡察犯者枷项示众满三月处罪  上从之故有是令○通政使司右通政陈嘉猷卒嘉猷字世用浙江余姚县人景泰辛未进士授礼科给事中改刑科时朝鲜国王私授建州董山官命嘉猷赍诏往责之瑈惶恐伏罪未几使满剌加国封王航海值风舟坏得不死归治舟再往竣事还升通政司左参议寻升右通政丁父优夺情起复未几卒年四十七遣官赐祭嘉猷仪观丰伟善于敷奏因宣弹文音吐洪亮尝为  英宗属意云
　　○丙申命南京工部修  孝陵殿及懿文太子灵殿
　　○特赐工部右侍郎兼翰林院学士刘定之太常寺卿兼侍读学士吴节诰命定之等奏言久窃禄位不能显扬其亲所望考满幸给诰命然退自念臣定之近六十岁有母将八十岁臣节已七十岁有母过九十岁以垂白之子守垂白之母旦夕难期深为可虑伏望圣恩及今颁赐俾其没逝父祖得蒙泽于漏泉老耄母亲获延光于暮日戴天地之大德遂犬马之私愿  上命即给之
　　○丁酉追赏天顺六年擒获江西长河峒贼朱绍纲等功镇守太监叶达巡按御史吕洪都指挥余春乐昇冯广布政使黄琛按察使张蓥副使余复知府顾＜日隺＞及军士彩叚楮币有差以巡按御史勘实奏至也
　　○戊戌革营州中屯卫知事一员以卫在平谷县地僻事简故也
　　○云南都指挥使张广有疾命其子雄代原职蒙化卫指挥使
　　○己亥复除狭西布政司右参政张绅于山东
　　○庚子湖广施州卫施南宣抚司遣头目向福旭等四川盐井卫土官舍人刘马贤等云南孟艮府土人陶孟怕宋门等贵州餋龙坑长官司头目蔡林等各来朝贡马赐彩叚钞锭有差○癸卯金吾左卫带俸都督佥事滕鬼里赤老疾不任事命其子全代父原职指挥同知
　　○丙午  皇太后圣旦  上率亲王上寿受命妇朝贺赐百官宴于午门
　　○命四川户口食盐钞暂改收米每口钞六贯为米一斗以兵部尚书程信言兵饷不足故也
　　○丁未诏为秀王妃行纳徵发册礼以太傅孙继宗为正使太子少保礼部尚书陈文为副使戊申通政使司右通政刘昭复任以服阕也
　　○韩王徵钋言臣国临西域风土苦寒久患寒疾地无药物伏望轸念亲亲赐与川广药材以保余年诏择王所宜用数品与之
　　○海西亦儿古里等卫女直都指挥色令革等兀野吾等卫女直都指挥撒赤哈等阿伦等卫女直指挥伏羊古等各来朝贡马及貂皮等物赐宴并赐衣服彩叚等物有差
　　○擢翰林院庶吉士宋应奎李杰章懋黄仲昭商良臣为编修庄曰□永为检讨刘钰等十五人送吏部除授在京科道部属钰与陆渊之毕瑜钟曰□戊王俊石淮俱主事翟瑛章镒施纯俱给事中谢文祥李瑢张诰邵有良郑已何纯俱监察御史
　　○庚戌  诚孝昭皇后忌辰  奉先殿行祭礼遣驸马都尉石璟祭献陵
　　○巡抚淮扬右副都御史胜昭言建庶人吴庶人等俱置凤阳城中官军巡护警拆声闻  陵寝恐或未安况城池不修或有不逞之徒一时事出不测猝难防御臣愚以为徽煠徽焟盘熚三庶人宜还置湖广江西以近就餋建吴二庶人送置有军卫城池处或凤阳旧中书省严加防范庶亲亲之意不失而防守之虑亦严事下礼部会官议以为诸庶人皆朝廷亲属俱以有过谪守  陵寝  英宗时敕中都内外官防守供给至为周备不可轻易其或城池未备自可修筑坚完以为经久之计上曰然安置已定不必动
　　○命故金吾左卫带俸都指挥佥事高铭子昂袭父原职本卫指挥使
　　○朝鲜国王李瑈遣陪臣郑门炯等赍表贡马及方物来朝贺  万寿圣节
　　○癸丑申明禁盐事例时私盐类多越境货卖官盐不通而盐法遂为所坏两淮巡盐监察御史左钰奏今后夹带兴贩官私引盐越境者经该官司擒挐追门买食者依律问断盐至二千斤者问发充军民终本身军舍余丁腹里者发边卫沿海者发辽东铁领卫庶几奸弊革而盐法通从之
　　○巡抚山西右佥都御史李侃等奏橐莲台修筑城池将完本城官军民壮每班三千员名人支月粮四斗五升岁支一万六千二百石马一千一百一十九匹每岁冬春二季该支料豆六千七百一十四石草二十万一千四百二十束合行山西布政司氵□＜派-氵＞派拨户部覆奏以为宜如所请唯草止给十万束余令官军自备餧餋从之
