<!-- { "loadSidebar": true } -->
　　○戊戌西番安定王领南俄些儿遣番僧朵＜人＞只领真等乌思藏都纲剌麻番僧也失藏卜等董卜韩胡宣慰使司弥陀寺番僧剌瓦劄思巴等各来朝贡马驼方物赐宴并袭衣彩叚等物有差
　　○敕兵部左侍郎马文升及赞理军务右副都御史陈钺等会议招抚夷寇先是文昇奏臣偕大通事都指挥詹昇招抚建州海西女直已于四月终招来建州左右二卫掌印都指挥脱罪卜花秃等一百九十五人及被剿家属指挥卯哈等四十八人继又招至建州卫掌印都指挥完者秃偕贼首赵得路等二十七人俱以敕谕抚慰遣还俾归所掠仍令入贡然诸夷以不得大通事入境遍谕尚怀疑惧事下兵部尚书余子俊言詹昇见今与文升偕行入虏可否事难遥制得旨令文升等相度事势务在成功适文升奏再至言五月间臣至开原又招出海西兀者等卫都督等官察安察等三百七十五人亦以敕谕抚慰遣之彼言海西二百余卫若不得大通事遍历抚谕亦不信服子俊言文昇欲令大通事入抚虏境已再上章而总兵巡抚等官略无抚安一语奏报或恐谋议不协卒难成功宜敕文昇及钺等会议可否行之既报可是日文升又奏虏寇拥众从清河入境钞掠因言建州女直叛服不常往年已招降都督董山等而又杀之已为失信近复捣其巢穴概杀无辜故彼讐恨不服变诈难信招抚征讨伏候处分子俊等言今推诚抚安事将就绪若欲加兵则抚安成命不足为恩适足为讐无以示信况六月兴师兵法所忌宜令总兵巡抚等官按兵境上以戒不虞仍与文昇等协和定议以抚安为主少苏边困果有深入为寇方许征讨奏上从之盖是时陈钺方欲捣巢贪功而文升奉敕招安故钺违拗不协而文升为所苦累有奏请也
　　○庚子金木二星俱昼见○钦天监以孟秋将享  太庙致斋六月小尽误奏二十八日为始掌监事太常寺卿童轩等检举待罪得旨宥之其夏官正胡璟等俱下狱治罪
　　○辽东赞理军务右副都御史陈钺奏五月虏入大水峪境我师击之连胜共斩获首虏一百四十七级以捷闻章下兵部知之
　　○金吾左卫带俸都指挥同知赵杰坐揽纳河南民官草不完下刑部问拟赎杖还职仍责限追完如不能办罄其家产变卖陪纳谪戍边方诏可
　　○辛丑遣内官祭中霤之神
　　○兵部奏两广自成化十年十二月至十一年十二月斩获蛮贼军功俱不及升职之例宜以三等给赏从之
　　○壬寅升司经局洗马郑环为南京太常寺少卿尚宝司卿李木为南京光禄寺卿
　　○癸卯命太监汪直领通事百户王英往辽东处置边务赐直敕曰朵颜三卫自其父祖以来作我藩篱近宣府走回人口报称虏酋满都鲁人马东行去彼寻杀倘其为贼所袭实乃撤我藩篱尔与镇守等官议照上年事例许令将家口辎重近墙住牧以避戕害其贫甚者量给米物以结其心尤须督令沿边将官整搠军马昼夜堤备毋令乘机入寇建州三卫达子被我官军征剿之余不得安生已令马文升等往彼招安其余仍复犯边虽被官军杀戮彼犹不从抚谕尔与镇守等官并文升及通事詹昇等量度事机或令王英等赍敕赴彼开言□赏晓谕俾知朝廷体上天好生之心不忍加兵殄戮仍来听抚悉宥其罪许其革心听其朝贡倘或执迷不悛即严督兵马分据要害俟其入寇夹攻邀击俾大遭挫衄不敢复犯此外别有长策听尔便宜行事会奏裁处海西各卫女直附近者已听招安窎远者令王英等遍历各卫招出晓谕俾知世受朝廷厚恩不得为他寇所诱为我边患尔为近臣受兹委托须与镇守等官及马文升等用心计议务使边情妥贴地方宁靖斯为尔能毋偏执己见有坏边事构患地方责有所归尔其勉之慎之初王英谋欲往辽东抚谕诸夷会遣马文升不得遂至是闻文升等招安功垂成复嗾直而佐之行其意谓建州虽安朵颜三卫宜抚欲因是以为己功且沮詹昇之进后英竟得升千户而文升之祸肇于此矣
　　○甲辰英国公张懋等奏京营军马所以威服天下安危所系迩来有所营造须工程有不可已者然后拨用盖一时之权宜也今大圆通等寺乃当此天热连雨之日动拨官军修造下情不堪况今边报迭至正宜养锐蓄威以备非常乞暂止工役以休养士卒为便  上谕工部曰懋等所言有理但寺乃朕  皇祖考所建年久倾圯已命内官监修理料物具备惟假人力一运工程至秋可成不必止也
　　○乙巳礼部言西番安定王所遣使臣朵儿只领占等奏欲依永乐宣德旧例差人熬茶通道其实贪利图赏以遂私意况夷性悍诈西鄙重镇不可不为之防宜下镇守甘肃总兵等官申严边备报可
　　○升户部郎中王道南京户部郎中陈迁工部郎中郭昇宁国府同知刘诚俱为布政司右参议道山东迁江西昇狭西诚湖广
　　○丙午升鸿胪寺左少卿张谦为尚宝司卿尚宝司司丞李璋为本司少卿刑科都给事中杨理为鸿胪寺左少卿
　　○丁未大慈恩寺禅师喃渴领占等乞给银印礼部言先以大学士商辂奏准番僧受职不系本土管事者不与印信未敢擅拟有旨与之
　　○庚戌太仆寺卿杨穟奏成化十三年正月至十二月孳生马骡驹共二万二千六百九十九匹
　　○命定辽左卫达官都指挥佥事高名子亮代父原职指挥使
　　○辛亥山西临晋县天鸣陨石于县东南三十余里有声入地三尺大如升其色黑
　　○福建镇守等官以平上杭盗奏捷降敕奖励俾以所获贼徒鞫其倡乱者诛之其胁从者奏闻处置
　　○壬子升武功左卫指挥佥事王宣为署指挥使宣常治经业举乡贡既袭父职巡按御史以将材举之兵部会总兵官校试合格遂援例奏请升署职二级○兵部奏近者校阅马政其弊多端在京锦衣等卫所南京及在外寺监卫所佥书官吏应究治者三百四十七人应追补马驹九千四十二匹事连新宁伯谭祐得旨马政军国重务何以致弊若此佥书官吏俱宜寘之法姑宥之谭祐已别任置不问见在比较官吏俱停俸责限追补若更稽违必罪不宥
　　○癸丑监察御史林堉巡视内库因言收折粮布尺丈斤两俱有定则凡拣退十匹以上者追陪问罪今官司角□羊纳多纯薄不中用其角□羊户又多过期亦或因而逃回宜行究问以其人逃日为始官吏停俸又承运库收丝绢每丝二十两或十八两折绢一疋亦有定则其被拣退逃回再纳者有司徇私故纵仍不中用宜申明定则治以故违之罪又各库收受钱粮物料其铺户俱系大兴宛平二县佥充已满三月不依例代去而候缺者贿嘱佥补乞严行禁约许巡库御史指实拟奏治以重罪＜锍-釒＞下户部议以为可行从之
　　○贵州普定等处蛮贼劫掠总兵官都督吴经等欲大发湖贵云南兵击之兵部以经乃吴绶之兄避势欲准其奏  上曰兵凶战危岂可轻动蛮夷为患自古有之但在防御有术而已若大发兵恐首恶未得徒伤无辜况贵州山箐茂密纵使兵至岂能得志乎其敕巡抚都御史陈俨亟往相度事情缓急应否调兵征剿奏来处置
　　○甲寅都察院左佥都御史丁川卒川字大容浙江新昌县人天顺甲申进士授监察御史升顺天府府丞＜锍-釒＞荒政十五事多见采纳未几升都察院左佥都御史巡抚延绥卒于官讣闻赐以祭川为御史有才名善于趋时故骤致道显云
　　○丙辰  孝庄睿皇后忌辰  奉先殿行祭礼遣驸马都尉蔡震祭  裕陵
　　○丁巳巡抚甘肃左佥都御史王朝远奏上边方事宜一狭西行都司宜循故事增都指挥三员一员总领庄浪卫操军提督各营堡警备二员总领秦州平凉二卫戍兵更番赴边及督各卫修补军资马匹一行都司所隶在城五卫正军拨充局匠及杂役私占者多至二千三百人臣以例悉革去之及行山丹等卫革去私役正军二千余人俱令着伍操备量以余丁充役今宜申严禁例正军不得杂役敢有私取役钱者处以枉法赃罪一今边将有以都督为右副总兵都指挥反为左副总兵者有以都指挥为右参将指挥使反为左参将者如遇公会序坐副参以左右为次而官职失次矣又同一副参或称分守或称镇守名位相轧嫌疑滋生今宜以官职高下定副参左右其副参等凡受人节制者止称分守协守革去镇守之名庶名分以正争论自息一甘肃凉州等仓储奸弊甚多宜于狭西布政司专除参议一人以理之一行都司旧设造纸房用以糊炮岁科甘州等卫麻筋等物动以数万复以正军充纸匠数亦不少臣见都司断事及各卫镇抚所问囚犯例纳纸劄及卫学生员批过仿纸俱堪送本司作糊炮之用或有不足以本司赃银支赴西安凤翔产纸之处买给亦可臣今已行各卫停徵麻筋等物其钞纸正军亦已退还本伍操备宜革去纸房以绝去科歛之弊一西宁洮河茶马司宜复旧例差御史巡督收买官茶严禁私贩招抚外番易马以给边用奏上下所司知之
　　○襄世子祁镛奏今年四月中旬久雨江涨漂流居室冲决堤岸水几入城惊惶无地乞敕所司同议修筑俾无后患事下工部议以水患急务宜移文巡抚巡按并三司分守等官核实修筑务在高广坚厚以为久计诏可
　　○戊午海西兀者等卫都督都指挥等官察安察等各遣都指挥等官把孙等来朝贡马谢恩赐宴并袭衣彩叚等物有差
　　○己未海西肥河等卫野人都督同知剌哈等兀者等卫野人都指挥佥事把奴等俱来朝贡马谢恩赐宴并彩叚等物有差
　　明宪宗纯皇帝实录卷之一百七十九
明宪宗纯皇帝实录卷之一百八十
　　成化十四年秋七月庚申朔享  太庙
　　○遣内官祭司门之神
　　○朝鲜国王李娎遣陪臣金永坚等奉笺贡马及方物来朝贺皇太子千秋节赐宴并金织衣彩等物有差
　　○设湖广郧县郧阳均州均阳光化县酂阳三水驿
　　○辛酉兵部尚书余子俊奏宣府送来降虏乃买忽至译知虏酋满都鲁癿加思兰等事情不一缘此虏占据河套退遁未久又与瓦剌干失帖木儿猛该等讎敌远处沙漠亦非本心今闻孛罗忽己为癿加思兰所杀干失帖木儿已死则其所部不附猛该必奔满都鲁癿加思兰今朵颜三卫从之者半而又役属他种精兵万余党众僣号亦势所必至今传闻二酋有衅固为中国之利若彼或连和入寇分钞诸边则戍兵不能互救而京军远不可致纵使调发而战马瘦弱衣粮无备重为可虑宜移文各边守将及京营提督重臣画谋防御勿谓事出传闻不以为意其乃买忽宜以远地卫所管军头目授之命乃买忽授锦衣卫带俸所镇抚房屋等物如例颁给
　　○壬戌  皇太子千秋节文武群臣朝参毕诣文华殿行庆贺礼
　　○癸亥  仁孝文皇后忌辰  奉先殿行祭礼遣驸马都尉杨伟祭  长陵
　　○劄肥河等卫指挥使等官亦黑哈等十七人乞升职益实卫指挥同知锁罗哥秃乞更敕书兀者等卫指挥同知等官木当哈等八人乞给敕书葛称哥卫指挥佥事罕加乞袭父职弗朵秃河等卫都指挥佥事等官申克捏等二人乞兼给敕书印记诸夷皆兵部左侍郎马文升等奉敕招徕者兵部言旧例年深者始升职其中查无授职之因者宜谕遣之但今诸夷入贡本非常期特广其自新之路以释彼疑惧之意耳其欲升职者宜各升一级其欲袭职并敕书印记者宜各从所愿为便报可
