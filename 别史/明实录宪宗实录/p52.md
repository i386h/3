<!-- { "loadSidebar": true } -->
　　○丙寅锦衣卫官校副千户安顺等奏臣等从少监金鉴缉事屡获妖贼并妖书乞依例升用命升顺为正千户试百户董璋为副千户总旗李贵李信俱所镇抚小旗张远等三名俱总旗校尉杜旺等六名俱小旗十名各赐衣一袭钞一千贯
　　○监察御史谭庆奏十事一务正学二重公议三久守令四固边疆五严内备六＜宀十见＞民力七备旱涝八弭奸盗九谨几微十慎封守
　　上览奏命所司议可行者以闻
　　○丁卯命谕祭故少保兵部尚书于谦复其子冕为府军前卫副千户时冕累奏其父谦历事  列圣颇效勤劳正统十四年多事之秋亲督大军奋身出战守护京师敌退强虏保安国家之功天下共知止以平素奉公不阿致怨权奸被石亨等诬害以死伏望圣恩悯念量与祭祀以谕先臣之冤仍加优恤使臣得延喘息以奉先祀则存没幸甚章上  上曰于谦有劳于国与众不同翰林院其撰文遣行人往祭其墓其文曰卿以俊伟之器经济之才历事  先朝茂著劳绩当国家之多难保社稷以无虞惟公道而自持为权奸之所害在  先帝已知其枉而朕心实怜其忠故复卿子官遣人谕祭呜呼哀其死而表其生一顺乎天理厄于前而伸于后允惬乎人心用昭百世之令名式慰九泉之□□具漠灵爽如在尚克鉴之谦有功于国而死于非命人久为之冤愤至是少慰释云
　　○以兵科都给事中袁恺为都察院右佥都御史巡抚辽东地方
　　○命大宁都指挥同知陈瑄子恭贵州都指挥佥事孙礼子能俱代父原职为指挥使恭保定前卫能新添卫
大明宪宗纯皇帝实录卷之三十四
　　成化二年九月己巳朔升五军营把总武成后卫指挥佥事周海三千营把总彭城卫指挥佥事祝瑄俱署都指挥佥事掌理中军提调操练
　　○中都副留守王昶疾不任事命其子俭代父原职德州卫指挥佥事
　　○宁夏副总兵张营奏今年七月内有女子自虏中逃回者言胡寇欲选精骑抢掠狭西候雨雪时又掠兰县地方右参将都指挥佥事王安亦奏有男子自虏中逃回言胡寇将以十月自环县直抵平凉抢掠  上命沿边镇守守备文武大臣量度虏情缓急随宜出奇截杀毋致误事○庚午南京锦衣卫为事指挥同知刘敬奏臣以事唑罪谪边方立功五年但以年老遘疾不能往谪所请援例纳马赎罪事下兵部以为无例  上特许之
　　○敕右军都督府署都督佥事林盛充副总兵协同广义伯吴琮镇守宁夏
　　○辛未命署都督佥事李昶管左军都督府事宰用鲁鉴俱管右军都督府事
　　○壬申  孝恭章皇后忌辰  奉先殿行祭礼遣驸马都尉石璟祭  景陵
　　○录锦衣卫擒获妖贼功升都指挥佥事袁彬为都指挥同知官旗校尉田广等十七人给赏有差
　　○命故大兴左卫带俸都指挥佥事杭敬子宣袭父原职本卫指挥同知
　　○癸酉命万全管屯都指挥佥事张寿兼提调拒敌等屯堡六百余所○镇守宁夏太监王清等奏七月三十日虏众过沟入境抢掠官马总兵官李杲统指挥苏谅等官军三百余往与交锋斩获贼首又调指挥顾缘等官军二百余并力剿杀贼奔溃得其辎重报至兵部议以此贼深入腹里虽曾剿杀未足以摧其锋宜移文沿边内外大臣严饬武备相机战守以图成功从之
　　○甲戌赐故户部尚书王佐兵部尚书邝野谥礼部尚书姚夔言佐操存正大经略宏远野存心端介处事谨严皆伟然一代名臣也正统己巳俱随驾死土木之难险夷一节宜加谥号以激劝将来诏可赐佐谥忠简野忠肃
　　○提督湖广兵务工部尚书白圭等奏贼首石和尚奔走明通井扒山声言出狭西汉中仍还荆襄竹山房县等处旧巢事下兵部议宜移文总兵官朱永及圭等协心运谋剿灭此贼以靖地方制可
　　○乙亥命故四川天全六番招讨使高崧子文林袭职
　　○丙子命右都督刘聚都督佥事窦融专练所选官军以备调用
　　○户部会官议南京管粮都御史及漕运总兵等官所言事宜一各仓收粮旧例一尖一平但南京地卑湿米易浥烂亏折守支官攒往往因之得罪原其所自盖因收受耗米多寡不同旧例收粮尖斛约有五升平斛三升以备折耗其后收受之际擡斛军斗有钱者则斛面减少否则加增今后每米一石尖平通筭耗米八升俱令平斛收受纳户亲自行概一南京各仓并象马草房设立冷铺差拨军余看守遇有疏失一例问罪缘军余无有月粮昼夜在官艰苦多端衣食不给以致多逃今后余丁半年一换每月支口粮三斗一江北应天横海龙虎沈阳右四卫仓廒各有四五十间前此修理止令军夫自行办料军夫虽有九十余名中多老幼残疾不能措办仓廒损坏今后修理仓廒除沈阳右卫止收本卫岁支粮米照旧自行修理其应天等三卫于龙江瓦屑二坝抽分竹木局支领应用一南京各卫仓场相去或远或近巡视官不能周遍往往被人偷盗旧例巡捕官军捉获贼犯呈送总督粮储官处审实通将监收官员并官斗人等拏送法司究问近各卫巡捕官军輙将所捕获者于私家拷打诓骗官斗纳户财物送与者私自疏放不与者竟送别衙门问理以此事体隔越粮储难于查考今后获犯贼如旧例送总督粮储官处审实究问不许别衙门干预巡捕官军敢有仍前擅行考打私自诓骗者事发到官军照常例发落官照边卫立功守哨满日回卫不许管军管事一南京三法司衙门俱在太平门外其收粮仓廒并在钟山坡下去其衙门颇远仓廒年久倾斜不堪收贮况三仓共连一处地方窄狭无地安囤筛晾看得法司衙门东西及后俱有空地堪以盖造仓廒将三法司板仓各折移本衙门修盖一南京各卫差拨运粮并驾使马快船只官军例应支与行粮今各卫委官不候户部唑放先将官军行粮减价豫卖得银费用其后买粮之人通同委官人等冒名赴仓关领以致军士往来缺食逃故者多今后关支官军行粮务差公正廉干官员带领官军赴仓关领不许通同私卖违者听巡视仓场监察御史等官挐问一兖州府城东旧有京口坝蓄水接济运河每遇山水泛涨輙冲决费工修筑宜将济兖二府原设泉夫秋冬空闲之时采石磈包砌前坝一临清造船厂官军旧例每月人支口粮四斗自景泰年间暂掣运粮天顺三年仍复回厂造船口粮至今未支乞照旧例支给一运粮旗军多有畏避逃回营求别差将老幼军余补数中途又复逃回致误儹运今后似此者宜令督运官将受嘱官吏并营干别差军余通行参送理刑官究问一通州直抵仪真瓜洲一带河岸坝堰闸座近年多有坍塌损坏盖沿河军卫有司官不遵旧例以时修筑遂致河道淤浅阻滞船行乞各委堂上佐贰官专一修理以便漕运议上俱从之
　　○丁丑重阳节赐百官宴于午门
　　○戊寅升曲阜县知县孔公锡为衮州府通判仍掌县事从衍圣公孔弘绪请也○朵颜卫右都督朵罗干遣使臣传报夷情具奏求印信帐房等物更乞差来使臣不须限定五十人事下礼部会官议  祖宗设置朵颜泰宁福余三卫为东北藩篱每年朝贡宴赐特厚而乃背逆天道随虏贼毛里孩犯边今遣人来朝虽称奏报边情不过挟势求索今宜量加赏赐仍乞降敕责以大义用警其奸宄之意  上赐之敕曰尔三卫皆我  祖宗所立授以官职卫我边境尔之前人岁时朝贡无有二心尔等正当继体前人之志感恩图报却乃随从毛里孩为非抑不思昔有从也先作歹者也先今安在哉今尔等年年来朝受赏赐升官职谁与尔邪今既改悔差人来朝并奏报事情特从＜宀十见＞贷仍赐表里以答尔意并准尔所奏岁时差人朝贡每卫许放百人须以本卫印信文书为照尔等今后宜以也先孛来等作歹自取灭亡为戒体念朝廷优待之意不可仍听外人哄诱为非须效尔前人所为各守境土防护边疆勉于为善竭诚报国庶几享太平之福钦哉
　　○己卯云南车里并老挝八百大甸宣慰司遣头目来朝贡象马赐衣服彩叚等物有差
　　○升滦阳等营把总东胜右卫指挥使李迪为署都指挥佥事时整饬边备左都御史李秉奏开州中屯兴州前屯等四卫修筑城池久无成功迪老成堪用也
　　○庚辰降都察院左佥都御史王俭为山西右参议俭巡抚湖广贵州兼赞理军务蛮贼入境屡败衄匿不以奏为科道所劾及召还而寇适平俭复以为己功且以前日之败归罪于都御史王恕下法司鞫问皆诬拟赎罪罢职特从轻典免赎降调外任○后府都督同知董斌卒斌山东宁阳县人袭世职为指挥使正统间累功升都指挥使掌万全都司事景泰初升后府都督佥事天顺初以大同磨儿山等处功升都督同知充右副总兵寻以老疾家居至是卒葬祭如例子鉴袭其原职金吾左卫指挥使
　　○辛巳兵部左侍郎程信奏守备固原指挥使哈昭没于战阵宜量给赠祭以励其余从之
　　○禁边卫官不许假贷罔利时巡抚宣府都御史叶盛言先时巡抚官以军士因假贷贫困奏允榜示禁约今此弊如故加以旱雹为灾人多缺食而岁久榜亡宜申明旧例禁止从之
　　○先是镇守宁夏右参将都指挥佥事王安等奏达贼拥众入境  上命文武大臣各陈方略于是太保会昌侯孙继宗少保吏部尚书兼华盖殿大学士李贤等会议以为毛里孩久居河套惧瓦剌阿失帖木儿与之讐杀不敢渡河而北窃料黄河既冰之际必从宁夏中卫及靖虏兰县地方越入甘凉等处抢掠宜预为区处会兵剿杀近虽已命总兵官彰武伯杨信等统调官军在彼征剿恐兵力不敷顾此失彼宜敕右都督刘聚充副总兵统调京营官军一万往庆阳邠乾等处要害地方驻劄遇贼入境即会信等剿杀及请敕甘肃总兵官蒋琬巡抚都御史徐廷章将甘肃等处选调官军一万令右参将李荣统领至凉州庄浪兰县地方驻劄遇贼渡河越境即会信等邀截仍行守备西宁都指挥孙鉴将所在官军操练以候调遣所属番簇土宜兵从设法调用有功一例升赏其遣将出师足食为先宜行所司设法整法粮草毋致临期失误及各边墩堠烽炮务要审实贼势多寡严立举放之数仍于总要便于瞭望之所如数举放彼有一二人至百余人举放一烽一炮五百余人举放二烽二炮一千余人举放三烽三炮五千余人举放四烽四炮一万余人举放五烽五炮其了报得宜以致克敌者依奇功升赏违者必处以军法如是则边方可固而丑虏可服矣＜锍-釒＞奏  上皆允之
　　○四川戎县夷首阿见九姓长官司夷首会来等来朝贡马自称我戎獠出没为恶者已蒙大军剿杀阿见等俱农民蒙赐敕招抚不胜畏威怀德故贡马谢恩赐彩叚绢钞有差
　　○壬午赐封工部尚书白支谅葬祭友谅工部尚书圭之父也
　　○癸未升保宁知府李正芳为山西右布政使
　　○南京御用监火守备成国公朱仪以闻下法司究问火起之由○宥刑部尚书陆瑜等罪以刑部主事冯银等鞫狱受赂瑜等上章认罪故也
　　○敕镇守湖广太监唐慎提督军务尚书白圭总兵官抚宁伯朱永速将贼首石和尚剿捕殄灭仍具贼势多寡强弱状以闻
　　○甲申敕右都督刘聚充副总兵统领京营官军一万往驻狭西庆阳等处地方官军人赐银一两
