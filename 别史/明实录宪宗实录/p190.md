<!-- { "loadSidebar": true } -->
　　○襄垣王仕＜土匮＞居山西蒲州多强取民间女子充宫人其长子镇国将军成银亦因选婚强夺民人所聘妇仪宾方露等五人并其妃父兵马指挥王＜王已＞皆左右之为非仕＜土匮＞又与其弟镇国将军仕堲不和因诬奏其收藏妖书等事  上命锦衣卫官往会巡按御史暨三司官按之具得始末都察院议拟覆奏上从之以仕＜土匮＞成银罪重俱下敕切责令改过自新仕堲送回大同居住敕仕＜土匮＞曰得御史三司奏勘得尔所奏事情皆虚显有诬陷之意凡尔身所自蹈者为兄则不仁为父则不义违法败伦有玷宗室揆以  祖宗大法本当革爵闲住但念尔一时迷误或出小人拨置姑从宽贷特减去岁支禄米三之二薄示惩戒自后宜痛自改悔躬率尔子各守礼法毌纵欲以乖人道毌徇私以狎小人毌捏词以陷同气毌恃恩以慢国法庶可保全令名永享王爵如或不听法有必加虽悔何及戒之慎之
　　○南京刑部都察院会官审录死罪囚总十有三人其二人殴詈父母余十一人以杀伤人及故纵强盗抵罪情可矜疑者俱具狱上请诏以殴詈父母者罪恶深重宜如律诛之余悉减死充边军
　　○辛亥兵部右侍郎滕昭言虏寇每因冬寒入边钞掠恐诸边守将视常怠忽或私役军士出境樵猎致虏乘虚入寇宜敕诸边整兵防御从之
　大明宪宗纯皇帝实录卷之一百三十五
　　成化十年十一月壬子朔钦天监进成化十一年大统历  上御奉天殿受之给赐亲王及文武群臣颁行天下
　　○以明日  万寿圣节遣驸马都尉蔡震杨伟谒告  长陵  献陵  景陵裕陵
　　○太监黄赐传奉  圣旨升锦衣卫百户李克宣为世袭副千户
　　○是日赐又传奉  圣旨升高士喻道纯为真人左演法胡守信为左正一神乐观提点聂彦良为右正一
　　○癸丑  万寿圣节  上诣  奉先殿  皇太后宫行礼毕出御奉天殿文武群臣及四夷朝使行庆贺礼
　　○甲寅礼部奏冬至节例赐百官宴  上令免宴赐以节钱钞
　　○灵州大沙井驿地震先是十月十五日地震有声如雷自后昼夜屡震至是一日凡十一震城堞房垣多倾圮者
○乙卯以明日冬至节遣驸马都尉蔡震杨伟分祭  长陵  献陵  景陵  裕陵文武衙门各分官陪祭
　　○遣内官祭  恭让章皇后陵寝
　　○丙辰冬至节  上诣奉先殿  皇太后宫行礼毕出御奉天殿文武群臣及四夷朝使行庆贺礼  皇太后  皇后俱免命妇朝贺
　　○命守备凤阳宣城伯卫颖兼管徐州归德州等处
　　○丁巳文武群臣朝亲王于奉天门东廊
　　○戊午分守万全右卫右参将周贤等奏所属士马数少有警輙调发他兵不惟糜费边储而势亦不能久住今选属卫所舍余千人其中膂力过人者多乞听支月粮一石给以盔甲器械令兼原操官军团操则上下同心事克有济又副总兵黄瑄所部从征官军一千四百五十有奇乞留操守本境事下兵部请行镇守等官议处之诏可
　　○镇守大同太监覃玑奏十月虏入师婆寨射伤墩卒二人守备偏头关都指挥使戴广亦奏十月上旬以来了见境外烟火非一事俱下兵部右侍郎滕昭等言比者朵颜卫使臣传报满都鲁孛罗忽西行进川癿加思兰则往东胜境上盖东胜切近大同偏头关等处今详玑广所奏则癿加思兰实引丑类在彼屯聚况朔州抵偏头关地方散漫恐乘虗而入不可不虑而河套乃此虏久处之所甘凉迤西亦其故巢今河冰已合皆所当备  上以为然遂敕玑广及镇守代州都督佥事刘宠并延绥宁夏甘凉庄浪等处镇守总兵巡抚等官整兵防御
　　○庚申复除江西按察司副使闵圭于广东
　　○土鲁番使臣之自朝贡还也初议留暂处甘凉后恐其泄漏事情复议候李文还自哈密日方许出关其留甘州者十余人乘隙逃去甘肃镇守总兵巡抚等官太监颜义等以闻兵部言义等防范不严俱当究治又请行巡按御史令究甘州北关通事千户哈只马黑麻等罪  上是之而宥义等不治
　　○辛酉升监察御史费臻为湖广按察司副使
　　○壬戌运太仓银三十一万两以给边需陕西七万大同宣府各五万榆林三万辽东十万密云一万
　　○免浙江杭州卫严湖二所成化九年屯田子粒共九千一百五十石有奇嘉兴府嘉善县秋粮一万六千三百石有奇马草六千四百余包俱以水旱故也
　　○泰宁卫都指挥安塔木儿等进贡内挟朵颜卫夷人一名纳哈出锦衣卫官校缉知之以闻事下礼部覆奏镇守巡抚参将并守关等官太监龚荣等失于督察俱宜论罪  上曰荣等俱宥之自后务严谨关防毌得轻忽
　　○赐朝鲜国朝贺陪臣韩致仍等宴并金织衣彩叚等物有差
　　○甲子太监许安传奉  圣旨升锦衣卫官带总旗宋敬为本卫百户
　　○赐唐府舞阳王芝址折色禄米内改支本色二百石
　　○守备南京成国公朱仪等奏南京旗守等卫正军数少故其余丁概应差役今南京锦衣卫奏以例不勾丁校尉力士厨役所遗子男并各卫所丁多无用军余人等令充其卫军役故各卫余丁之无赖者輙弃原役诡作无用多丁觊图粮赏乞下所司处之于是兵部请移文稽核自校尉力士厨役所遗子男之外凡诸司舍余已告充锦衣卫军余者俱还原卫补伍不得滥收仍究所收若已满千数即寝其例报可
　　○镇守通州都督同知陈逵以私忿杖杀人为其家所讼逵遂诬奏其人以罪受杖后病死事下巡按御史王亿亿转委官按之以具狱奏因劾逵以公事杀人诏逵免问但追银十两畀死者家为棺葬费
　　○丙寅追赠朝鲜国王李娎故所生父世子暲为朝鲜国王谥怀简母韩氏为王妃给赐诰命冠服从所请也
　　○丁卯改都察院左都御史项忠为刑部尚书忠＜锍-釒＞乞辞免诏卿历练老成特兹简任不允
　　○免长芦都转运盐使司利民等一十八场盐课本色一万八千四百余引折色布六千余疋以被水故也
　　○分守广西浔梧等处左参将都指挥同知夏鉴卒敕广西署都指挥佥事马仪充左参将代之
　　○戊辰崇王见泽妃余氏薨妃南城兵马指挥信之女成化辛卯册立为崇王妃至是薨讣闻赐祭葬如制
　　○己巳南京都察院右都御史林聪＜锍-釒＞乞辞任诏不许命悉心理事
　　○升镇守古北口都指挥佥事王荣为都指挥同知官军人等升二级者一人升一级者十一人升一级给赏者四人升一级加赏者一人给赏者三十七人以杀虏功也
　　○庚午赐吉王河间府地土一百顷
　　○命者府义宁王奇渶折色禄米内改支本色五十石
　　○镇守广西太监黄沁等奏去年七月以来南丹州土官莫必胜率众攻劫荔波县杀民人二千七百有奇虏男妇三千六百有奇累趣右参将及分巡守臣查核事久未报稽于具奏又贼首韦万什等二十余党流劫天河怀远桂平罗城义宁雄县武缘柳城岑溪古田等县杀虏人民烧毁庐舍夺掠财畜不可胜计俱左右参将所守地方亦已累督相机抚捕章下兵部右侍郎滕昭言彼地贼势旁午而沁及副总兵署都督佥事夏正未闻出一策剿之顾乃归罪参属又其奏视三司所奏不同中多隐匿且盗起踰年而总镇太监陈瑄总督军务都御史吴琛总兵官平乡伯陈政亦无一言闻奏有负重寄宜以敕切责瑄沁等俾合谋剿贼仍详处莫必胜兴兵事情奏闻区处参将等官失机与否之故则宜行巡按御史核勘从之
　　○忠义前卫指挥使丁固宗奏比者诸卫属官人等往往不安分守专断公事凌虐长官稍有奉公特立者輙从而谋糵其短至于法司鞫讯之时往往畏怯诬服无由自白以致善人受枉乞下兵部通行禁约自后奸人诬告所司而法司廉知其状即究谋主及以身奏告之人不分官与旗军俱发边卫差操守哨庶使官得尽心所司罚不滥及无辜从之
　　○辽东都司都指挥吴俊私役军卒或致死者有卒妇色羙逼通之为其夫所奏并发诸受贿不法事下巡按御史按问得实请逮治如律都察院覆奏从之○辛未有自宫者三百一十四人先已奉旨谪戍皆逃至京师复希进用礼部以闻上曰锦衣卫其逮至重杖而讯之今后似此辈者所司无得擅收具奏仍严加禁约
　　○四川大宁县驿丞萧彦庄署县事逃民张蓬头者有罪罚其银百两蓬头聚众突入县中杀彦庄彦庄被六枪及一僮皆死巡按御史以闻事下都察院都御史李宾援前后敕旨禁戒有司擅罚财物事例请行各处巡抚巡按等官申明榜谕严加禁治仍行四川巡按御史督捕蓬头等戮之示众诏可彦庄先任给事中多讦人阴事中复私忿因言事不实谪官至是不得其死众论快之
　　○壬申命南京太常寺祠祭署祀丞刘雄奉祀汪琨并为奉祀子孙依例承袭初洪武七年置祠祭署于凤阳典  皇陵祀事以里闬旧恩授汪文为署令刘英为署丞已而改署令为奉祀署丞为祀丞久之汪伦有罪以刘氏为奉祀汪氏为祀丞中问汪氏为祀丞者曰吉刘氏为奉祀者曰镛曰京曰谨凡三人至景泰中各复其旧汪吉为奉祀刘京为祀丞天顺中吉子金□耑京子雄各代之至是金□耑卒其子琨得代雄亦请复奉祀  上谕吏部两氏子孙争袭不明可具＜锍-釒＞洪武三十年并以后诏旨上之吏部＜锍-釒＞如前故有是命
　　○礼部尚书邹干等奏今秋少雨至冬无雪乞命大臣祭告  天地社稷山川之神  上命禁屠宰三日遣英国公张懋保国公朱永襄城侯李瑾祭告
　　○虏寇之入独石马营也分守左监丞刘祥左参将都指挥使李刚率兵败之生擒四人斩首六级夺获旗马器械等物兵部请升赏有功官军以励其余  上从之降敕奖谕升祥为右少监刚署都督佥事及官军升者二十七人赏者八十六人
　　○陕西显庆弘化舍藏等寺番僧汪束藏卜等四川乌思藏大乘法王遣番僧都纲剌瓦藏卜等各来朝贡马及佛像等物赐宴并彩叚等物有差
　　○乙亥定襄伯郭嵩奏印孙成月记过直隶保定等府并山东河南等处成化八年分马骡凡四万二千七百余匹
　　○致仕兵部尚书孙原贞卒原贞本名瑀以字行江西德兴县人举永乐乙未进士授礼部主事迁郎中正统中升河南参政进浙江左布政使时闽浙群盗虽更赦罢兵尚未帖服原贞度其必反图上方略请为备御未几贼果叛发兵征讨命参议军事乃督兵深入擒其贼首捷闻升兵部左侍郎参赞军务镇浙江进尚书奉命考福建吏治遂留镇焉复与都御史刘广衡平浙江贼五年仍镇浙江天顺初以老命致仕上即位诏进阶一级至是卒年八十七讣闻遣官祭葬如例原贞居官以清慎自将多著劳效令终寿考亦世所难得云
　　○丙子免河南开封等府夏税麦三十四万一千余石丝一十九万九千余两秋粮六十万二千余石马草七十二万余束以水旱灾故也
　　○召协守潮河川等处都指挥同知于盛领兵还京以宣府虏警既息故也
　　○赐朝鲜国王成化十一年大统历
　　○丁丑命陕西河州卫指挥使徐昇镇守洮州地方
　　○徙广东归善县驯雉里巡检司于本县古名都
