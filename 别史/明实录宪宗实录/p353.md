<!-- { "loadSidebar": true } -->
　　○庚子命太子少保户部尚书殷谦致仕时有盗盐引勘合者事觉谦自陈罪状  上曰谦司国课而盐引勘合尚被人盗何以总理部事姑宥其罪令致仕○礼部奏苏门答剌国遣使进贡广东布政司因无印信勘合奏准将本国所进表文寄贮广东官库省令各夷回还内借拨番人斤荡等三名管送贡物来京每人量赏生绢一疋绵布二匹胖袄及鞋以酬其劳从之
　　○兵部言江西连年清军文册后期不报且所清军伍徒有解报之名而无其实其二司承委官宜停俸三月布政司掌印官宜停俸一月仍请通行天下自后清册至日即为督属清解有后期者一切停俸治罪报可
　　○工部右侍郎谈论奏乞以过继子入国子监读书  上曰近已申严旧例三品以上官年久有政声者方许送子入监伦辄以过继子乞恩不准今后似此并远年者所司毋得覆奏
　　○夜金星犯井宿○辛丑升吏科给事中潘洪为福建邵武府知府时洪以九载秩满吏部拟升本科都给事中特命升除外任吏部言给事中升外任者或参议或佥事事例不一未敢定拟  上以吏部职司铨衡安得以两可之辞来奏令具状以闻且令升洪知府于是左侍郎耿裕等上章待罪宥之命锦衣卫执考功郎中白思明等杖于廷而洪竟得邵武
　　○癸卯户部奏拟狭西甘肃开中盐课云南盐四万引四川广东福建盐各二万引先是甘肃止命开中两淮盐十万引而淮盐价重商贾不集于是更以四处命所司斟酌行之
　　大明宪宗纯皇帝实录卷之二百七十九
　大明宪宗纯皇帝实录卷之二百八十
　　成化二十二年秋七月甲辰朔享  太庙
　　○遣内官祭司门之神
　　○祭历代帝王陵寝遣太常寺乐舞生赍香祝付所在有司行礼
　　○以湘阴县河泊所课钞赐吉王见浚三年时王奏请湘潭县税课局河泊所并湘阴县河泊所课钞户部覆奏湘潭无税课局而二所岁课钞不下二万贯余皆官军俸给攸系故诏止与一所
　　○命广东都指挥佥事李瑛子盛代父原职广州右卫指挥使
　　○兵部议覆凤阳府知府章锐陈言内一事欲将本府民间所养牛除南京岁用外量留三千供应孳牧余皆变卖银米以备赈济已下巡抚都御史李敏勘实可行从之○乙巳命都督庄鉴会广宁伯刘璇阅霸州牧放马军从保国公朱永等言也
　　○丙午降永宁卫指挥同知方铎为指挥佥事万全右卫指挥佥事蔡洁为正千户坐失误军机罪也
　　○贵州铜仁府大万山土官长官杨显祖犯法奏乞纳马赎罪以图自新下都察院议以化外人犯法者并依律拟断今显祖所奏乃近例也难擅处治命许之
　　○丁未  仁孝文皇后忌辰  奉先殿行祭礼遣附马都尉蔡震祭  长陵
　　○戊申升南京刑部员外郎刘资厚南京监察御史胡汉俱为按察司佥事资厚狭西汉山西
　　○升户部郎中张祯叔为光禄寺少卿○升兵部郎中朱瑄为河南布政司左参议户部郎中汪洪山东右参议
　　○己酉靖江王＜矢见＞裕奏乞桂林府税课司课钞户部以所奏课钞不下五万四千余贯皆为本处折俸之需诏弗许
　　○云南腾冲卫余丁刘通欺取曩罕弄金宝等物且诱之兴兵讎杀事觉论谪戍辽海卫而事在赦前当宥兵部言宥之恐复逃入诸夷启衅贻患宜不拘常例并其家属械送谪所有旨即遣人解京发遣之
　　○庚戌宁府石城王奠堵薨王宁惠王第四子也母夫人赵氏宣德丁未生正统壬戌封镇国将军景泰辛未进封石城王至是薨年六十讣闻辍一日赐祭葬如制谥曰恭靖○监察御史刘俊王弁早朝纠仪侍立近前上章自劾  上以御史纠仪立有常所今离立向前何以观察命于朝门外杖而释之
　　○工部右侍郎谈伦有罪革职为民伦素以谀佞获美官又进羡余得幸尹龙之被鞫也＜锍-釒＞其所亲昵独不及伦至是东厂官校缉其侵欺官钱诸事特降旨黜之
　　○辛卯楚宪王妃傅氏薨妃本府致仕典簿凤之女正统戊午册为武陵王妃己未进册楚王妃至是薨讣闻赐祭葬如制
　　○命湖广老疾都指挥同知铁坚子钧代为平溪卫指挥使故大宁前卫带俸署都指挥佥事杨通子能袭为本卫指挥使万全都指挥使李英子贤袭为本卫署指挥使
　　○掌通政使司事礼部尚书张文质等以封进奏＜锍-釒＞内有差讹者失于参駇服罪命姑宥之仍停俸一月
　　○壬子调太常寺带俸少卿刘淳为广西柳州府知府淳与尚书尹旻子龙友好龙事败为东厂官校所缉有旨刘淳不守职分奔兢私门难居京职命吏部调外任
　　○云南孟琏长官司头目麻郎等四川东川军民府小土官安杰等各来朝贡马赐彩叚钞锭有差
　　○癸丑诏募各处吏民纳粮草于兰州等仓场给冠带并选用收役时巡抚狭西都御史郑时奏狭西荐罹兵荒粮草匮乏所宜预储户部议从其请也
　　○赐晋府故镇国将军钟金□蝱夫人徐氏食米岁三十石
　　○礼部奏直隶大名县附学生员王鋐等三名赴山西纳银入监审出各生不系在学生员宜革退  上曰违例诈冒入监本当革退但既纳银赈济矣姑容本学为增广生读书年二十以下者八年二十以上者五年满日有司重给文移赴部送监仍行各处提学官从公清审类此者如例行之
　　○乙卯命羽林右卫指挥使任安子聪指挥同知刘宣子玉济阳卫指挥佥事李雄子谨代职
　　○丙辰命右春坊右庶子汪谐左春坊左谕德程敏政为应天府乡试考试官
　　○铸午门端门承天长安右东上南北东中东西安北中北安并内府北安门照出入大小铜关防印子三十七颗以旧木石印子缺坏也
　　○太子少保工部尚书刘昭自言尝被谤毁即合辞退缘方督造灵济宫而止今工程已毕敢请休致  上以昭年未衰老既自陈何得引人谤毁工程完备为词不许仍命悉心办事
　　○复黄谦为太医院御医谦先任工部主事坐赃免官久之夤缘传奉为御医寻遇例革职为民至是又营求得用
　　○丁巳升南京刑部员外郎伊乘刑部员外郎廖中俱为按察司佥事乘四川中山东
　　○命锦衣卫副千户叶广韩璟同指挥杨纲于镇抚司理刑广用兵部会荐璟出内批也
　　○巡抚大同左佥都御史叶淇以前巡抚山西不能察访潞城县知县王浚残酷不仁具奏服罪命姑宥之仍停俸半年
　　○戊午中元节遣驸马都尉周景游泰分祭  长陵  献陵  景陵  裕陵文武衙门各分官陪祭
　　○遣驸马都尉杨伟祭  景皇帝陵寝
　　○遣内官祭  恭让章皇后陵寝
　　○巡抚甘肃右副都御史唐瑜等奏黠虏寇边岁久知我虚实近觇山丹兵备单弱拥众突入杀虏军民五十余人后见甘州大兵追近輙弃所掠人畜而遁官军出追不复与战及我军马分屯永昌山丹等处则又乘隙潜至甘州迤北伏兵边外故遣轻骑入内诱我远追逐杀指挥姚英柳济百户杨泰及旗军等十有七人伤指挥朱玉等四十二人掠男妇六人以去请治提调墩台千户等官融春等失机之罪而录英济等战役之功事下兵部议行巡按御史勘处因劾瑜等节制无方亦合逮治  上曰甘肃境内被虏杀掠者数矣今总镇处所又亡失数多守边者当不职如是耶待瑜等自陈至日其并上总兵焦俊罪状处之
　　○己未诏以云南黑白安宁五提举司盐课三万四千一百余引召商中纳以备兵荒之需其则例每引银四钱五分从巡抚都御史程宗之请也
　　○降山丹卫指挥佥事郑能为正千户坐失机罪也
　　○辛酉  太宗文皇帝忌辰  奉先殿行祭礼遣驸马都尉周景祭  长陵
　　○太监覃昌传奉  圣旨太常寺寺丞萧崇玉奔丧事毕仍来办事
　　○增设狭西汉中府宁羗州辖略阳沔二县改宁羗卫儒学为州学先是巡抚都御史郑时等奏宁羗卫地连四川重山叠涧幽峻险阻流民所聚出没不时若非有司何以钤制宜立州治为便至是吏部覆奏从之
　　○致仕少保吏部尚书兼谨身殿大学士商辂卒辂字弘载浙江淳安县人宣德乙卯乡试又十年始登进士第乡试会试殿试俱第一初授翰林修撰丁卯岁  英庙命选讲读以下十人进学东阁辂与焉己巳之变  英庙北狩  景皇帝即位召入内阁参预机密升侍读是时北虏方炽而闽浙盗又起奏牍填委辂悉心参佐劳效为多景泰庚午升学士  英庙至自虏庭  景皇帝遣辂至居庸关奉迎还壬申升兵部左侍郎兼学士并左春坊大学士赐以居第丁丑  英庙复辟石亨等嗾言官劾之坐除名成化丙戌召起复原任仍参预机密首言八事皆切时政戊子  慈懿皇太后崩辂率群臣上＜锍-釒＞定祔葬之议从之是岁升兵部尚书仍兼职如故癸巳内官监皇庄者害民辂言  天子以天下为家何以庄为  上嘉纳之改户部仍兼旧职修续资治通监纲目成兼文渊阁大学士丙申加进太子少保改吏部时幸臣有欲于掖庭建玉皇祠每岁以内臣执事如郊祀仪祭之者辂力言止之宫门灾工部请差内外官徵材湖广等处辂言  上天垂戒宜少缓修葺以存警戒从之丁酉命兼谨身殿大学士时汪直开西厂行事大肆罗织屡起大狱势焰熏灼人不敢言辂偕同列上＜锍-釒＞极言之会六部大臣亦以为言遂革西厂由是见憾于直会故大学士杨荣曾孙晔有罪不就逮赴京避罪为直所发语连辂辂遂乞致仕诏进少保赐玺书给驿以归至是卒年七十三讣闻赠特进荣禄大夫太傅谥文毅遣官谕祭命有司营葬域辂体貌修伟风神雅秀文章典实不事华藻为人平粹简重宽厚有容登第甫六年即入内阁预机务侪辈多有异议而辂处之自如尤与钱溥不相能溥至为秃妇传讥之亦不与之较其再起也黎淳以景泰中易储事专归咎于辂上章攻之辂待之无异平时君子谓其有大臣之量云子良臣中进士为翰林侍讲次子良辅孙汝谦皆以荫得官良辅刑部主事汝谦尚宝司丞
　　○壬戌赐靖江王府故镇国中尉相积妻俞氏岁食米三十石
　　○守备镇夷甘州右卫指挥苏洪率兵追虏死于战阵事闻  上命遣官祭之
　　○增设江西吉安府推官一员理刑从知府张锐奏请也锐以江西多大家往往招纳四方流移之人结党为非如吉安一府健讼尤甚囚犯监禁常累至千人缘官少不能决断多致瘐死今宜增设推官一员专理词讼不得以他事差遣法司以其言宜从从之
　　○癸亥旌表孝子张瑞等三人节妇汤氏等十三人烈妇王氏一人瑞山西大同县学生黄表张伦山东兖州府曹州学生俱以父丧庐墓旌表其门曰孝行汤氏南京金吾前卫千户彭观佑妻张氏江西铅山县举人费珣妻吴氏福建莆田县民黄文广妻王氏万全都司蔚州后卫舍人邹清妻孙氏山西洪洞县民卢敬妻郑氏民南珍妻王氏绛县民陈铭妻李氏山东济阳县民张刚妻沈氏浙江仁和县民王敬妻向氏海盐县民费达妻毛氏河南太康县民师玙妻武氏磁州学生梅王□赞妻刘氏湖广靖州卫指挥陈俊妻俱少寡守节无玷旌表其门曰贞节王氏山东曹州学生李健妻健卒悲号八日不食而死旌表其门曰贞烈
　　○命永清右卫带俸署都指挥佥事姚昇总督山东备倭○都察院右都御史屠滽等以御史李政问刑文卷内字多不谨被责问服罪  上以都察院职司风纪纠劾百僚今政错误如此不能参驳当重治以罪姑宥之仍停俸两月
　　○乙丑命山西老疾都指挥同知麻鉴子溥代父原职大同前卫指挥使
