<!-- { "loadSidebar": true } -->
　　○庚午光禄寺卿艾福户科给事中田景贤巡视光禄寺御史倪进贤等七员坐提督光禄寺太监杨鹏以预备酒麴擅给行户钞一百五十万贯依阿不为可否事觉诏令自陈皆服罪  上曰尔等职司出纳凡百钱榖宜悉心经理乃敢朦胧顺从法本难容姑从宽宥其各停俸一月
　　○开设云南孟密安抚司径隶布政司以夷妇曩罕弄子思柄为安抚巡抚都御史程宗等奏曩罕弄与木邦讐杀已久势难再合已抚谕诸夷示以朝廷宥其罪恶开设衙门之意令还其所侵土地皆踊跃奉命又谕木邦亦以听服乞遂行之兵部尚书张鹏等议孟密本木邦所辖曩罕弄母子背叛宗主残害地方罪不可贷而朝廷以不治治之宗等亦能祗承德意以消边患宜从其议仍敕曩罕弄毋恃恩肆志再肆侵陵敕木邦美其听命以慰其意诏可时木邦为孟密所侵兵力积弱不能报复虽屡尝奏愬而孟密方据宝井之利资为结纳当道者力主开设之议故其事竟不直云
　　○壬申以水灾免淮安府州县并淮安等九卫所粮十七万四百四十余石
　　○试监察御史许潜巡视西城监察御史戴仁家乳妇其夫数来仁家厌之拒不使见夫怒号于门有恶言仁遣家僮讼于潜以其人为逃民私嘱潜令惩之潜逮其人及责所主者高兴藏匿逃民罪皆不服因杖兴二十遣归归三日死行事校尉廉得其事以闻命下潜仁锦衣卫狱问状刑部拟潜故勘平人至死罪斩仁嘱托且诬告人罪徒狱上有旨潜减死发口外卫分充军仁免赎发原籍为民
　　○月犯十二诸国代星
　　○癸酉遣内官祭中霤之神
　　○乙亥提督鴈门等关兼巡抚山西都察院右佥都御史边镛以父丧去任
　　○录故尚宝司少卿淩寿孙鹤为国子监生寿子山东参议晖以寿没于王事乞恩故也
　　○宥右都御史李裕右副都御史屠镛罪调裕南京下御史于壁锦衣卫狱先是行人司副张瑾以奉使擅封下都察院狱坐死屡从狱中遣家人讼冤命依律监禁待占城国使至奏报处治至是占城使至瑾复遣家人击登闻鼓言状有旨瑾在狱何由知外事必该道御史漏言李裕等其勘详以闻瑾移锦衣卫狱于是裕等劾奏御史于壁及司狱官吏且上奏服罪  上以裕滽职专刑宪不能严加防范致狱囚以在外事情陈诉本当究问既服罪姑宥之裕调南京壁等俱送锦衣卫同瑾对问已而宥壁
　　○巡按山西监察御史周洪等奏山西平阳府等州县自冬徂春雨雪不降风沙漫野播种良艰军民阻饥饿莩流移者甚多乞敕所司以今年柴炭银绫绢户口食盐岁办等料俱暂行停止以苏困苦事下工部覆奏从之
　　○丙子命京营游击等官马俊白全等所领官军人给银一两与监枪内官纪能先往大同宣府緫兵官定西侯蒋琬等仍待再报警急乃行以总督军务户部尚书余子俊奏也
　　○丁丑召緫督两广兼理巡抚都察院右都御史朱英掌院事升湖广按察使张悦为右佥都御史
　　○戊寅加赏大同宣府征进官军四千八百六员名人银五钱选补二百八十五员名人给一两共银二千六百八十两有奇
　　○徽王府校尉李还政等从承奉李佑指使敺人至死佑以其人故自杀启王王为奏于朝命刑部郎中同锦衣卫官往会官验问实还政杀之王信佑前语复奏言所问非实状下巡抚都御史重鞫不诬得旨还政依律处决李佑并长史俱令巡按御史逮治其罪于是王复上奏请贷还政死并请免承奉长史罪都察院具本末覆奏有旨既王奏请宽恤各犯李还政减死重杖一百发狭西榆林卫充军李佑听王从重处治长史董彝严良能各停俸二月
　　○己卯朝鲜国王李娎遣陪臣金坚寿等奉笺文贡马及方物来朝贺
　　皇太子千秋节赐宴并金织衣彩叚等物有差
　　○泰宁等卫都督脱脱孛罗等遣指挥讨斤等各来朝贡马赐宴并衣服彩叚等物有差其回赐加赐在彼头目彩叚表里付讨斤等领回给与之
　　○以水灾免狭西庆阳等五府所属州县并延安等十六卫所粮六十一万五千二百五十余石草八十三万六千一百余束
　　○庚辰升大理寺卿宋旻为都察院右副都御史总督两广军务兼理巡抚
　　○升吏科都给事中王瑞刑科都给事中邹骐俱为布政司右参议瑞湖广骐四川
　　○西宁靖宁寺妙胜慧济灌顶大国师锁南领占遣僧徒锁南奔等赍敕往谕灵藏赞善王至是复命及贡铜佛槖驼等物赐衣服彩叚等物有差
　　○升监察御史尹仁为贵州按察司佥事实授  天寿山守备署都指挥佥事杜山为都指挥佥事从太监黄顺奏保也
　　○辛巳  孝庄睿皇后忌辰  奉先殿行祭礼遣驸马都尉樊凯祭  裕陵
　　○阳曲王府房山县主仪宾王镗前与县主忿争县主自经死王执镗杖而锁之镗惧入银二百两得释以病死闻至是王府因乞餋异姓子相讦奏遂发镗事下山西按察司分巡官验问不诬镗罪当徒都察院以具狱覆奏有旨王镗与县主不和致令自经又行赂求免违理殊甚免赎罪下镇守内官杖八十革仪宾职
　　○南京户部尚书黄镐奏乞休致诏赐之赐敕给驿还乡命有司月给米二石岁给夫役四人
　　○赐狭西行都司剿寇有功官旗三十三人钞并布帛有差
　　○壬午荆王瞻堈妃周氏薨妃西城兵马指挥义之女宣德丁未册立为王妃至是薨讣闻赐祭葬如制
　　○金星犯右执法
　　○癸未夜北方流星大如盏赤色光烛地自紫微东藩约行丈余发光益大婉东行北至天船尾迹炸散
　　○甲申云南太和县地震
　　大明宪宗纯皇帝实录卷之二百五十三
　大明宪宗纯皇帝实录卷之二百五十四
　　成化二十年秋七月乙酉朔享  太庙
　　○遣内官祭司门之神
　　○兵部臣奏泰宁等卫夷人欲从辽东开原入贡兼报虏情缘三卫入贡之路旧例俱从永平之喜峰口无自开原入者况今大同宣府屡报虏势东南此地正其入寇之冲难从请宜令辽东镇守官谕之俾循旧例从之
　　○丙戌宣府镇守等官太监孙振等奏大白阳守墩百户杜永提调指挥单英不严瞭望致虏入寇及委守指挥白振俱各有罪事下兵部遂并劾近日镇寇墩亦尝被虏其管千户强勇提调指挥潘＜王已＞及委守指挥张广不行应援罪与永等同乞先逮问永等仍追究永等失误之罪从之　○丁亥  皇太子千秋节文武群臣朝参毕诣文华殿行庆贺礼
　　○命调下场正马一千五百匹驮马五百匹赴京听用从保国公朱永奏请也  调宣府总兵官周玉于宁夏以神英代之时尚书余子俊建议脩边墩玉颇违拗不实用力又与巡抚都御史秦纮不协且起家宣府人情稔熟号令不行子俊遂具奏更调之
　　○戊子  仁孝文皇后忌辰
　　○奉先殿行祭礼遣驸马都尉蔡震祭  长陵
　　○己丑升礼科都给事中张以弘兵科都给事中马孔惠俱为布政司左参议以弘湖广孔惠福建
　　○南京户部尚书黄镐奏乞休致诏许之赐敕给驿还乡命有司月给米二石岁给夫役四人
　　○赐陕西行都司剿寇有功官旗三十三人钞并布帛有差
　　○设山西井坪守御千户所初总督军务户部尚书余子俊奏偏头关东路地名井坪堡北至平虏六十里南至朔州五十里于此设千户所不惟与平虏朔州声势连络而乃阿老营等堡有急亦可相援事下兵部议从之
　　○庚寅赐西番僧清心戒行灌顶国师锁南坚锉诰命
　　○巡抚狭西右副都御史郑时等奏狭西连年亢旱至今益甚饿莩盈途或气尚未绝已为人所割食见者涕流闻者心痛日复一日恐生他变乞将岁物料暂为停止以苏民困事下工部覆奏  上曰关中屡值□荒民多死徙妻子兄弟尚不相保况望其供赋税以资国用乎粮草逋负者既皆宽贷其岁办物料宜暂停徵疮痍之民庶可少纾矣
　　○辛卯巡抚保定等府右副都御史佀钟奏直隶保定府真定河间广平顺德大名六府去冬无雪今年春夏不雨秋成未卜乞令所属三年六年考满官纳米以备赈济免其赴京仍以所逋马及柴夫□税盐钞派物料量为宽免章下户工二部请如所奏并从之
　　○敕占城国王古来抚谕提婆苔令纳原降占城国王印宥其受安南国伪封之罪仍令为头目本国居住
　　○赐都察院右佥都御史边镛父永祭葬永未授封三品例不得葬时镛守边回  上以其御虏有劳特允之
　　○壬辰敕辽东镇守太监韦朗总兵缑谦巡抚都御史马文升等严督分守副参游击等官练兵防虏并行蓟州永平山海密云古北口黄花镇居庸等关共为堤备京营提督总兵等官练兵俟调及安顺伯薛＜王卸-卩＞东宁伯焦俊听候启行以辽东广宁西路边报日急从兵部奏请也
　　○癸巳赐故韩府辅国将军徵鑖夫人杜氏食米岁三十石徵鑖聘杜氏未婚而卒朝廷已给诰命冠服至是其祖乐平王冲烋请加养膳以全其节故有是命○赐故革爵华阳王申鍷妻许氏食米岁仍五十石
　　○试监察御史向荣提狱有狱卒受赂为囚人传言者事觉坐荣失于防范下刑部议拟如律赎杖还职
　　○甲午敕总督大同宣府军务户部尚书余子俊曰闻尔于大同宣府修筑墩台开掘壕堑今已兴工此诚御夷良策军士勤劳宜加优恤尔即督同镇守等官于本处官库给银赏劳人各五钱除京军外每人口粮月再加一斗事完仍旧子俊等如敕给散以闻凡给官军五万九千八百余人计银二万九千九百余两保国公朱永乞恩休致欲以男晖代爵  上不许未几永复求角□羊兵柄  上以其精力强徤军旅务重正当尽心竟不允
　　○云南大理府佛涧水涌如雷冲激巨石倾覆屋宇人畜多死伤
　　○刑部都察院以天下死囚已成狱者共一百六十二人今秋后在迩宜覆奏处决然其间有情真罪当输服无词者有称冤异词不肯服罪者亦有情可矜疑者奏闻处治  上命会官从公研审情真罪当者诛之翻异称冤者仍与辩理情可矜疑者奏闻处治
　　○乙未大监覃昌传奉  圣旨锦衣卫带俸都指挥佥事昌佐守备临清
　　○以水灾免山东成化十九年秋粮二十一万五千余石草三十八万三千五百余束绵花三千二石余斤
　　○承休王芝埌唐王继母妃焦氏出也妃溺爱之每入宫与母坐食相对不为礼又尝因节旦唤乐妇于内戏笑王启母妃欲责之妃置不问芝埌自宫出王诘之语甚不逊王忿恚以头触之芝埌出恶言詈王又棰王侍从者妃夤夜至王寝所用铁槌击王门王闭门不出妃弟璟与芝埌遂谋诬奏王殴骂继母意图不轨王亦奏芝埌淫乱事命刑部差官按之皆不实都察院具闻  上以芝埌狎戏乐妇亲近群小慢毋詈兄诬奏重事命革其爵妃溺爱其子同恶相济王奏事不实写敕切璟罪处死其余连坐坐罪有差
　　○丙申巡按四川监察御史谢纲奏四川都司右布政司及行都司文卷收贮不谨俱被雨浥烂无凭照刷欲究都指挥杨纲崔昱左布政使刘潺罪时潺已升任顺天府府尹都察院具闻  上命执纲昱鞫之停潺俸两月
　　○丁酉命监察御史陈纪提调北直隶学校
