<!-- { "loadSidebar": true } -->
　　○壬辰松潘等处副总兵署都指挥同知尧彧奏西坡禅定等寨番贼屡抚复叛毁断桥道复阻过修葺官军致远近槅越不通指挥谢琳等执其通事聂儿昂等三十七人为质番簇聚众亦执巡哨百户史雄沈琳等及突入新桥堡劫掠仓粮势益猖獗寻遣抚夷崇化禅师子瑺率军往谕之取史雄等众以还事下兵部言彧所奏不具被虏官军人数必多隐匿之情并史雄等失守之罪俱宜令巡按御史勘问如律仍督责彧等严加抚捕从之○癸巳升守备马营等堡开平卫指挥使郑祥尹昇朱谦俱为万全都司署都指挥佥事协理司事
　　○甲午巡抚甘肃右副都御史宋有文等奏土鲁番速檀阿力复遣其使赤儿米即等入贡且致书镇守总兵等官饰其攻灭哈密之罪谓王母已死城郭人民与金印俱存须朝廷遣使往谕之即献纳然虏性狡狯实无还意其赤儿米即等宜许令赴京抚慰遣还事下兵部言速檀阿力蕞尔小夷夸诈无惮屡遣使臣游说构乱宜先究治其使然后徐兴问罪之师以彰兴灭之义但自古中国之驭夷狄视若禽兽不足与较况哈密夷众流亡之余存者无几纵使得其城池及印卒难兴复宜暂用羁縻之术以俟可乘之机乞行甘肃镇守总兵巡抚等官○癸巳升守备马营等堡开平卫指挥使郑祥尹昇朱谦俱为万全都司署都指挥佥事协理司事
　　○甲午巡抚甘肃右副都御史宋有文等奏土鲁番速檀阿力复遣其使赤儿米即等入贡且致书镇守总兵等官饰其攻灭哈密之罪谓王母已死城郭人民与金印俱存须朝廷遣使往谕之即献纳然虏性狡狯实无还意其赤儿米即等宜许令赴京抚慰遣还事下兵部言速檀阿力蕞尔小夷夸诈无惮屡遣使臣游说构乱宜先究治其使然后徐兴问罪之师以彰兴灭之义但自古中国之驭夷狄视若禽兽不足与较况哈密夷众流亡之余存者无几纵使得其城池及印卒难兴复宜暂用羁縻之术以俟可乘之机乞行甘肃镇守总兵巡抚等官拘集土鲁番前后所遣使者晓谕之谓赤儿米即欺狂无信朝廷念尔小国之臣曲加涵贷免其角□羊京量加犒劳遣人护送出境仍倍加谨饬以戒不虞诏可已而礼部复言宜俯顺夷情许其入贡而限其名数不许过多复有旨每十人内许一人来贡
　　○乙未祭太岁风云雷雨岳镇海渎山川等神
　　○遣旗手卫官祭旗纛之神
　　○丁酉南京监察御史陈宣进士董安俱守制家居侵占乡民田产索取财物事未露宣已复任安亦授浙江余姚县知县既而为讎家所讦事下刑部请差官按之得实时福建清军御史尹仁与安同年四川布政司参政郑时先任福州府知府俱坐累刑部各拟罪如律宣安俱坐赃除名仁时坐杖遇赦各免赎还职安家居时忤中贵人执政者迎合其意遂外补意犹不满乃因事中伤之宣与安同乡俱坐免士论为之不平
　　○戊戌初哈密都督罕慎等自苦峪城差使臣阿儿加等以驼马来贡礼部因奏罕慎等既系苦峪住坐比与原地来者不同其赐彩叚等物宜递减诏可至是阿儿加等复奏欲仍旧给赐事下礼部覆奏诏令每等加绢一疋俟后复还本土仍旧赐之
　　○己亥升狭西右布政使程宗山东右布政使陈俨俱为左布政使
　　○诏镇守大坝署都督佥事韩忠还京以边警宁息也
　　○先是四川荣经县知县倪彻言县境迤西路通番界虽有瓮溪飞水二关不据要害其番罗每从大坪隘口出没肆行劫掠无所控制宜革罢二关于大坪立一关堡仍于大渡河千户所调军一百户所以为防御事下兵部行令镇守巡抚三司等官勘议覆奏以为瓮溪飞水二关系洪武间所立一可裁革大坪隘口宜增筑关堡以为保障从之
　　明宪宗纯皇帝实录卷之一百五十六
明宪宗纯皇帝实录卷之一百五十七
　　成化十二年九月辛丑朔升致仕四川左参将都督佥事宰用按察司副使沈琮俱一级仍旧致仕都指挥佥事等官庞福李镐等三十六人亦俱一级又给赏者十一人以成化九年平四川三姐巴猪等寨蛮夷功也
　　○壬寅升监察御史叶茂为河南按察司佥事
　　○癸卯升狭西布政司右参政孙仁为右布政使复除右布政使赵昌于山东
　　○户部会议各处巡抚漕运都御史等官所陈事宜一工部以各卫遭风失火粮船多因旗军侵盗惧罪或遇别船有此故自焚溺以觊免罪欲令本卫旗军备料造船以革此弊然风火之起众所共见若令军自造船恐误京储请如旧例有司并提举司相兼修造为便一漕运指挥等官年六十者例许更代而代者率多少年不谙漕务请自今虽有年及六十筋力精健公勤办事者听总督漕运官审验仍留在运一九江镇江安庆等卫自永乐年来屯军皆自耕自食后以选征麓川逃亡者多乃以运粮旗军拨补每田三十亩纳子粒六石身既运粮又纳子粒每月又赴各仓支粮诚为不便请各军月粮一石止关本色二斗折色二斗其六斗存积至一年则有七石二斗以六石抵纳子粒余为加耗各都司仿此一狭西＜执皿＞厔县司竹局额设官吏各一员岁纳课钞后竹枯死而课钞均摊办纳今佃户俱属有司官吏仍旧虚设又正统时新设靖虏卫除收粮经历一员是卫直隶布政司既岁委有司监督出纳经历亦为虚设请俱革之一军士运粮近例每石有耗米七升以备盘剥雇直之用近因修浚河闸并造剥船已摘取其半而各军运送本色赴仓并各船所带修通惠河砖石雇直全资于此若将七升之数一例扣除则军士愈困今宜斟酌每石只加四升后不为例一洮河岷三卫该解广南永昌武清等卫军近清军御史等官如例拘解缘土人习性与番人不相远恐致激变请各就附近编于三卫当军一固原卫迤北葫芦峡口并魏王城俱有古城一座通宁夏韦州计周围数百余里内为土达居住之巢穴外为虏寇出没之喉咽今狭西该解福建广东广西云南军一万一千余名而各处该解狭西卫分军亦六千四百余名请以南北军顶兑顺其水土之性免其跋涉之劳仍修理魏王城设平虏守御千户所其葫芦硖口设镇戎守御千户所俱隶固原卫其闲地则为屯田且耕且守五年后方令纳粮平虏千户所仍听宁夏总兵官节制一褒城县鸡头关沔县白马关旧于汉中宁羗二卫月差百户率旗军守之而各军惟刻剥□贾纵放军囚有害无益请各设巡检司置官吏署之一和州含山县旧有斫办芦柴弓兵寻以芦场水冲困于陪纳令每柴一束纳米四升共该八百石有奇俱纳本县仓至天顺间以三分之二起运于州每石盘运加耗多至一石四五斗请仍存留本县以省加耗一凤阳府广储等仓每岁约支中都留守司及各卫所官吏粮二十三万九千二百余石缘本仓岁收各处粮俱为停免兼起运未到故支者岁增而纳者岁减恐将来供给不足及南京金川门中和桥二草场所积草足用五六年恐年久腐烂请以明年河南有粮州县实徵米麦添拨凤阳仓上纳又以凤阳淮安扬州三府实徵南京马草量为折米亦纳于此候有蓄积已之一南京应天横海龙虎三卫俱在江北卫各有仓岁收锦衣等卫屯种子粒不过十一万二千一百余石而所支三卫并武德河阳江淮各卫官军俸粮乃用十三万九千三百石有奇往往取足于南京在城仓各军月支不便宜以应天府所属江北县分并直隶沿江府州每年夏税拨于应天等三卫仓以足每岁各军之用一南京各卫仓粮初以地湿浥烂每石议一尖一平收约余八升寻以粮长纳户作弊从都御史周瑄请每石明加八升正耗米俱平斛甚便近因建议者复令如旧今欲令凤阳及南京江北卫分并五府以下诸司收粮则皆如旧其在城各卫仓仍如周瑄所请例＜锍-釒＞入  上曰遭风失火船令依旧例军民兼造增添耗米准加五升新议千户所准开设南北军人准顶兑其南京在城各卫仓耗米仍如周瑄奏例余皆准议
　　○山东三司以水灾请免本处府卫税粮子粒户部议近天下有司不计国用多妄报灾伤概图免徵故粮饷缺乏官军无所支给况京师所费每增于旧若仍旧弊何以供给请行巡按御史督同按察司凡有灾伤会同布政司都司官亲诣其地勘实奏免若水不成灾虽成灾而非税粮地悉如旧徵纳制可
　　○甲辰  孝恭章皇后忌辰  奉先殿行祭礼遣驸马都尉王增祭  景陵
　　○升兵部郎中刘洪为广东布政司左参政户科都给事中邓山为狭西右参政
　　○乙巳命狭西都指挥同知顾缘子土□□代父原职为西安后卫指挥使
　　○丙午抚治荆襄右副都御史原杰奏地方事宜初巡抚河南都御史张瑄请于荆襄南阳如旧添官总理于信阳添设守备都指挥于光州添设守御千户所兵部以为不可行有旨令杰会官审处之至是杰言信阳固始等州县南抵蕲黄西接荆襄东连凤阳霍丘等处山势绵亘河流四达盗易出没官难防御且凤阳陈州等处近皆被灾流民载道盗入霍丘劫掠帑藏执缚县官民庶骚扰诚宜思患而预防之今兵部既云光州不可置所则汝宁所属信阳等一十三州县宜令工司巡守官各为亲选讥察一人兵牌五十人令自备器械马匹以缉捕盗贼而选委府州县佐贰首领官一人督之不得累以他役致妨缉捕又信阳州地方军民杂处奸盗尤众宜调守备南阳河南署都指挥佥事李瑾更守地方而以署都指挥佥事许震代守河南南阳俾得专御盗贼禁治银洞仍还指挥臧廉于本卫又□城县南接六安州二百余里四野旷漫而金刚台巡检司乃在县北今宜迁置县南马头山使便于巡逻奏入诏如议行之
　　○云南鹤庆军民府雨雪雹其色青红大者鸡鹅卵
　　○丁未升应天府府丞白昂为南京大理寺右少卿尚宝司卿蒋敌为南京太仆寺少卿
　　○镇守密云等处都指挥同知王荣违例受军民词讼刑部请治其罪诏宥之
　　○戊申命监察御史林荣提调北直隶学校
　　○命故四川行都司都指挥佥事官恒子勋袭父原职会川卫指挥使
　　○湖广金龙坪峒长田始杵遣头目恼打送等广西思同州土官知州黄志灏遣族人黄志顺等广东惠州府归善县抚猺把总陆仕通等各来朝贡马及方物赐彩叚绢钞有差
　　○辽东总兵官都督同知欧信等奏八月以来朵颜泰宁福余等卫虏骑近边出没传报多端其情叵测分守独石等处署都督佥事李刚等亦奏八月下旬平戎等墩了见境外烟火不息事下兵部言三卫酋长今见遣部下猛革帖干等五人入贡通报北虏事情但夷习谲诈其言无实边将习故安常恐怠事弛备又京营总兵等官尝取旨推举都指挥奏坐职名分拟信地庶遇警易于启行今已一月未闻行遣近日如此况边方辽远岂肯留心边事宜通行二边守臣严督堤备伺察虏情相机战守  上曰所言良是京营总兵等官既会奏推举将材何为迁延至今其令亟为整理不可违误
　　○己酉重阳节赐百官宴于午门
　　○升南京太常寺少卿潘荣为南京户部右侍郎户部郎中万翼为南京通政司右通政仍支原升俸一级
　　○命河南都指挥佥事孙勖子瓛彭城卫带俸都指挥同知陈善子涌俱代父原职为指挥使瓛宣武卫涌本卫
