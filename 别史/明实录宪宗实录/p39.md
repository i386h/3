<!-- { "loadSidebar": true } -->
　　○己未礼部上  英宗睿皇帝神主祔庙仪注一前期十五日太常寺奏斋戒备祭物一十七十八日俱免朝遣亲王诣  太庙行祭告礼是日午后于  几筵殿行大祥祭礼如常仪一十八日侵晨设酒果于  几筵殿设御辇一并册宝二于殿前丹陛上  上服浅淡服行祭告礼如常仪毕司礼监官诣  几筵前跪奏请  神主升辇诣  太庙奉安奏讫内侍二员捧  神主内侍四员捧册宝俱由殿中门出安奉于御辇及彩亭册宝亭前行内侍擎执伞扇侍卫如仪  上随行至右顺门御辇稍缓行待  上易祭服升辂后随至午门外仪卫伞扇前导至庙街门内仪卫伞扇分列于  太庙南门外之右  上降辂司礼监官导  上诣御辇前奏跪  上跪司礼监官跪奏请  神主奉安  太庙奏讫奏俯伏兴  上俯伏兴导引官前导内侍二员捧  神主内侍四员捧册宝前行  上后随由中门入至  寝庙奉安上叩头毕诣丹陛祭祀如时祭仪文武官依常仪具祭服随班行礼毕诣  奉先殿安奉  神位一预先择日于奉天门写  神主写毕令内臣捧诣武英殿装漆完备置于殿中彩亭内待  太庙祭祀毕  上仍具祭服升辂诣武英殿前降辂升殿奉迎  神主用内侍八员舁前行由中门出  上升辂后随由思善门入至  奉先殿门外  上诣神位亭前奏跪  上跪司礼监官于  上左跪于神位亭前奏请神主奉安  奏先殿奏讫奏俯伏兴  上俯伏兴导引官前导内侍二员于亭内捧  神主前行  上后随由中门入至  奉先殿安讫  上叩头兴就位用酒果行祭告礼用乐用祝文一俟  神主御辇出  几筵殿内侍即撤去  几筵帷幔等物送至洁净处焚化○赐晋府云丘王嫡长孙名曰奇灡赵府襄邑王嫡长子名曰见滃
　　○陕西都指挥林盛言谍报毛里孩欲来犯边先遣九人入境探缉事情乞行巡按御史等官备榜晓谕有能访察擒获者量加升赏虽或误擒亦不坐罪若故藏匿许人缉报一例升赏容隐者事发坐罪事下兵部通行陕西山西大同宣府辽东永平山海等处严加督察从之
　　○守备偏头关都指挥佥事钱能奏官军过白石厓遇贼交锋斩首三级获马四十匹及器械等物贼遁去寻又过河守备阳和等卫都指挥罗俊等伏兵于青水川遇贼于白石厓官军奋勇冲入贼阵斩首三级贼溃追至邑川堡等处七十里贼拒敌转战一十余合获马四十匹及器械等物夺回所掠男妇十一人及牛马等畜事下兵部请将所获贼马兵械给有功官军其首级发贼出没处枭以示众从之
　　○庚申  英宗睿皇帝大祥  上诣  几筵行祭礼遣驸马都尉薛桓祭  裕陵
　　○虏犯环县境指挥佥事周普百户刘英等击之获兵书器械等物
　　○辛酉  英宗睿皇帝神主祔庙
　　○是日早命德王告  太庙午后  上诣  几筵奉  英宗神主诣庙行礼群臣陪祀如仪
　　○天下朝觐官陛辞各赐以敕曰朕嗣承大统抚驭万民必庶官得人乃克有济兹当天下诸司官员述职来朝能否勤惰已加简别尔等既以勤能在选尚其体朕至意各共乃职帷廉以律己公以莅政忠以事上仁以抚下庶几无忝厥职如或始勤终怠因循度日以妨政误事则法所必加朕不尔私其勉之慎之
　　○壬戌  皇长子长母曰万氏
　　○巡按直隶监察御史崔让言居庸关抵龙泉一带关隘备御军少请于附近卫分暂拨官军益之俟声息宁靖之日复还原卫诏曰可
　　○宁夏总兵官都督佥事李泉奏延绥参将韩斌不与宁夏参将王安计度轻出击贼以致宁夏策应官军被贼伤死遗失马匹器械等物事下兵部请正斌等失机罪仍请敕沿边镇守巡抚等官访贼所在会兵剿除从之
　　○癸亥命辽东管粮官三年一更先是山东布按二司分官往司辽东钱谷率岁一更代以故不能周知仓库利病吏卒得以夤缘为奸无所稽核巡抚左佥都御史滕昭言其毙故有是命　○定襄伯郭登上言军务一增骑兵今近京卫分保定真定等三十四处远者不过千里近者三五百里分班上操共五万六百余员名各军户下多有余丁乞差文武大臣并科道官亲临各卫于丁多之家选一丁壮健者为马军优免二丁津贴给与中上马匹并军装什物委总兵官都御史专一往来提督就彼差操不必轮班赴京仍于本卫推举指挥一二员升职把总降下战阵图式俾之悉遵京营号令每三六九月一次令把总官率领赴京比较不出十日遣还仍令科道官暗行访察有纵私者惩治之则近畿可得精骑数万一整步伍每见官军出征分派有司备车以为赍载而各营军士亦舁鹿角随之以行人民不胜劳扰军士先受疲毙今拟每步队制造人推小车六辆比今街市所用者稍加宽大每辆可载九人资装止用二人推挽其七人散行更番相代行则为阵止则为营上以铁索钩连下立木桩支拄车前张布为盾画为猊首远望则如城垒近攻以固人心一旧例每队五十五人弓箭手三十叉枪手各十旗枪手三人各具腰刀一今队伍中军器自取便利请复旧制而增损之步队用神枪手十弓箭手十牌刀手各五药箭强弩手十司神炮及舁火药者八杂用者七自古长技无过强弓劲弩近来营阵止有弓而无弩夫弩之为器自古以为中国长技其用比弓为易每队仍用药箭强弩手以复古制一举将才今武臣中定西侯蒋琬彰武伯杨信修武伯沈煜遂安伯陈韶皆年富力强才识可取驯致老成必为伟器其次有如守凉州都指挥赵英肃州署都指挥王裕漕运参将都指挥袁祐陕西都指挥林盛仇胜马昭或屡经战阵或久任边方或知夷情虗实或识兵家利钝乞敕多官计议将琬等量加升擢或管府事或典戎机卒有缓急使之防御仍敕在廷文武大臣各举所知如非其人连坐举主一去奸民大盗之起常隐于小奸小奸不除必至于大盗今有不逞之徒农不能力勤稼穑商不能懋迁有无士不能习句读工不能精技艺依凭佛教假名善友绘画无形质之像讲说无根柢之言愚人易惑而难晓邪说易入而乐从男女聚观蛊惑人心致使军士习于见闻溺于流俗手执干戈而口诵经咒一人唱佛众人齐和有酸楚凄惋之声无刚强敢勇之志近者荆蜀叛逆皆此辈为之乞行禁约以作士气以除奸人上曰登所言皆切时务有为国之心该部其即会议以闻○甲子命修武伯沈煜于五军营协同管操
　　○乙丑允英国公张懋辞免三千营坐司管事仍在营随操
　　○南京守备太监王敏等奏近委把总都指挥丁玉等将兵分投巡捕盐徒缘巡船修造未完欲借马船一十六艘暂以充数从之
　　○赐闲住怀宁侯孙镗禄米原额之半时镗坐事停禄自陈历军始末且言衰老无以自赡  上念其有旧勋特赐之
　　○以虏数犯边命各边关修复屯堡壕堑
　　○直隶丹阳县为民典史孟浩捏造妖言诬陷人罪  上命即诛之不必覆奏
　　○湖广强贼攻围房县掠竹山上津等县输运官粮
　　○丁卯晓刻金星犯牛宿
　　○命太常寺少卿兼翰林院侍读学士吴节署詹事府事
　　○复除云南按察使杜铭于贵州以服阕也　　○礼部奏设科取士期得真才以资任用然每岁会试虽有禁约旧例而行之日久不能无毙臣等更议事宜条示申明敢具以请一旧例考试等官于初八日早入试院一日之间事务多端整顿不及宜预于初七日早入院为便一旧例就试之日举人黎明入场黄昏纳卷有未毕者给烛三枝烛尽文不成者扶出今士子比昔倍蓗中间多有故意延至暮夜请烛之时钞写换易或有弃烛于席舍中而他出因而误事者最为可虑宜于四更时搜出黎明散题申时初稿不完者扶出若至黄昏有誊真一篇或篇半未毕给与烛一举子入场务要严加搜检放入就舍坐待题目文成二篇之上者方许如厕随即还舍不许交接讲论若有怀挟及浼托官军夫匠人等夹带文字入场埋藏钞誊并越舍与人互换者搜寻捉获得出并发充吏其官军夫匠人等夹带文字纵容怀挟及容越舍互相钞写不行觉察捉拏者问罪军调边卫官罚俸一年夫匠发口外为民一巡绰搜检看守官军止于在营差拨其曾经差者不许再差若他人冒顶军名入场看守者民发充军军调边卫一提调监试官不许私自入号务要公同往来巡视其巡绰官止于号门外看察不许入号与举子交接违者听提调监试官参奏拏问一举人入场之后墙外例该五城兵马指挥等官率领火夫弓兵分地看守以防不虞近年各城兵马视为泛常或致误事今后各城务委的当官率领火夫弓牌各带什器环墙四面严加防守不许摘离怠慢误事违者参奏拏问一每场誊录红卷送入帘内考试候三场毕考试红卷文字已定方许吊取墨卷送入帘内于公堂比对字号不许散入同考各房诚恐收拾不谨遂致疏漏一誊录生员务要用心逐字真正对写不许差讹失落字样潦草不真对读所亦要对读明白不许含糊苟且若誊录差讹失落字样潦莫不真及对读不出者生员发充吏役该管官送问一誊录对读收卷等项官旧例用京官近行吏部取听选官充之缘中间多有年老眼昏及无行止不堪任使今后务要精选四十岁上下五品至七品官有行止者令各执事庶几事可责成一供给饭食顺天府官多有造作不精供给失节士子嗟怨合无本部另差官一员专一提督供给奏上  上是之
　　○唐王琼炟奏近闻襄阳南漳等县贼势猖獗官军遇贼力不能敌南阳城池空虗军多调遣护卫军士亦调守邓州府中无人护守夙夜惊惶乞敕该部即为区画选将出师作急前来剿贼复乞将臣护卫原选操官军一千二百名存留南阳操守仍乞修理城池以备不虞事下兵部尚书王复等以为南阳府城已调附近卫所军士协守其护卫军士调守邓州者事难数改而荆襄未靖已遣总兵官朱永等率师讨之恐王未知也宜以此意敕谕王以安其心从之
　　○戊辰铨注府军前卫带俸都指挥同知柳春于陕西行都司管事
　　○己巳  上谕吏部臣曰今布按二司缺员数多令六部通政司大理寺三品以上堂上官各举所知二三员不限中外各具才行实迹并注堪任二司正佐移文吏部仍会同内阁从公定与职事日后坐赃连坐举主以后仍炤旧例推举于是礼部尚书姚夔等各举所知广东按察司副使等官陈濂等五十二人堪任布政使等官会同大学士李贤等定拟职任按察副使陈濂右参政王锐俱布政司左布政使锐贵州濂广东参政张斌雷复陈安郎中刘钺副使张清俱右布政使斌福建复山东安湖广钺山西清浙江监察御史李敏张鹏副使郭纪刘福俱按察司按察使敏浙江鹏福建纪四川福陕西佥事黄镐知府张瓒郎中桂山都给事中姚昶俱左参政镐瓒广东山广西昶江西郎中吴诚副使余复知府杨浩余子俊姚堂佥事刘漙俱右参政诚四川复福建浩山西子俊陕西堂广东溥浙江监察御史唐彬吴绰戴珙张黼郎中高瑛俱按察司副使彬广东绰广西珙黼湖广瑛四川郎中叶颐翁世用章表罗淮俱左参议颐江西世用贵州表广西淮四川郎中谢瓌冯维谢绶李衍严宪吕铎给事中袁芳崔忠俱右参议瓌贵州维广西绶四川衍河南宪陕西铎山东芳福建忠狭西给事中柳瑛监察御史张珩员外郎汤清武齐梁材王事陈善李述左评事黄箎陈骐行人陈方府同知应颢知县胡谧尚禠教授伍福俱佥事瑛河南珩广东清方颢禠湖广齐箎广西材谧山西善山东述贵州骐江西福陕西方福谧三人提调学校
