<!-- { "loadSidebar": true } -->
　　○癸丑命故左都督刘玉子文袭升父职锦衣卫带俸指挥使时玉妻自陈文已自立功为指挥同知乞以其次子武袭父职兵部议旧例不许重职故仍以命文
　　○巡抚延绥右副都御史余子俊等奏虏寇自成化五年以来相继犯边累次调兵战守狭西山西河南供馈浩繁今边兵共八万之上马亦七万五千余匹略计今年运纳之数止可给明年二月且今山狭之间旱雹所伤秋成甚薄每银一钱止籴米七八升豆一斗买草七八斤财力困穷人思逃窜倘不预为计虑恐后患复生如此虏今冬不北渡河又须措备明年需费姑以今年之数计之截长补短米豆每石俱作直银一两共估银九十四万六千余两每人运米六斗共用一百五十七万七千余人每草一束直银六分共估银六十万两每人运草四束共用二百五十万人往回两月约费行资二两共费八百一十五万四千余两脱用牛驴载运所费当又倍之盖自古安边之策攻战为难防守为易向者奏乞铲削边山一事已尝得旨令于事宁之后举行窃计工役之劳差减输运战斗之苦欲于明年摘取狭西运粮军民五万免徭给粮倍加优恤急乘春夏之交虏马罢弱不能入寇之时相度山界铲削如墙纵两月之间不能尽完而通寇之路已为有限彼既进不得利必当北还稍待军民息肩兵食强富则大举可图其宁夏等边又在守将各陈方略倘以所见未合仍事战守须预备刍粮以防不给如虏能悔过入贡乞听辅等遣使招徕之事下兵部言供馈事乞移文户部措置铲削山势恐虏已近边难于兴作宜令辅等勘议可否施行如虏能效顺入贡速具以闻  上曰修筑边墙乃经久之策可速令处治虏酋如不来入贡亦不必遣人招之
　　○甲寅升礼部右侍郎刘吉为左侍郎太常寺少卿俞钦为右侍郎
　　○复除浙江按察司副使王璘于河南
　　○肃王禄埤汧阳王公鏳奏求药品与之
　　○命监察御史翟庭蕙复巡视边关一年庭蕙巡视已及二年当代镇守蓟州总兵等官仍奏留之故有是命
　　○乙卯秀王见澍薨王  英庙第五子也母淑妃高氏景泰壬申生天顺丁丑册封为秀王六年九月之国于河南汝宁府王孝反温和言动不苟至是薨年二十有一讣闻  上甚哀悼之辍朝三日赐祭葬如礼  上念王乏嗣不忍遐弃遣中官奉迎灵柩归葬于京城之西山谥曰怀
　　○以巡抚山东右副都御史翁世资为户部左侍郎太仆寺卿牟俸为都察院左佥都御史巡抚山东
　　○以福建左布政使刘敷广东左布政使张瑄为都察院右副都御史敷巡抚浙江瑄福建
　　○升广西按察司副使吴绰为按察使
　　○改给沁源王禄米折色内一百石为本色从王请也
　　○巡抚狭西左副都御史马文升等奏虏贼孛罗忽于六月内乘我大军未集拥众深入固原安定会宁环庆等处盖以道路平夷居民富庶寨堡疏远戍守乏人不入则已入则必获厚利窃计其入寇之路自安边定边花马池兴武营进至萌城盐池约三百余里自萌城韦州分为三路东则自东打狼山至镇原平凉中自胡卢峡至固原静宁西自雪山呜沙州至安定会宁远近广袤四方千里路远地偏兵分势寡实难应援窃观兰县系甘凉之喉襟固原为平巩之屏蔽而平巩又关狭之藩篱平巩有警则关狭震惊而固原一带尤不可无备且天顺间毛里孩入寇之时曾遣将统兵于此战守乞以初拟调征榆林京军二万命将分遣万人会甘州兵并守固原而以马仪所统花马池军五千分布会宁等处及都指挥姜盛所统疲兵千人归守兰县俟春深搜套之时并遣以往事下兵部言狭西属卫军余数多尚堪简集为用京兵未宜轻动马仪姜盛诸军宜令总兵赵辅勘议缓急便宜区画仍行刘祥等招募义勇或舍余人等给以月粮教练操守从之
　　○复设宝源局大使
　　○巡抚狭西右副都御史马文升奏虏寇犯边势将深入比命议调大同宣府甘凉诸军征剿今年四五月间此虏出没榆林左右六月初复大掠花马池安边营境内其大同游击将军范瑾方充宁夏总兵使能闻命即趋率兵至高桥屯驻延绥总兵官许宁闻贼西行率军至安边营按伏虏众知我有备岂敢长驱直至巩昌而瑾延至八月方抵宁夏宁徒拥重兵深居清平堡内虽受总兵赵辅督责终不能到安边及分守庄浪都督同知鲁鉴凉州副总兵赵英都指挥姜盛甘州副总兵马仪或遇虏退避不战或率师逗遛不行太监刘祥右都督白玉并臣等俱不能镇抚致此寇攘请先将臣等治罪仍令科道官备劾宁等六人重加刑宪庶警将来事下兵部言许宁与白玉等先已令戴罪杀贼今边务方殷难概更易宜并行给事中郭镗访察闻奏其太监刘祥不总兵务难以责备马文升不能防患御寇及见事不能支方纠举诸人并引咎自解不为无罪宜行文升令与白玉等合谋御寇务图成功勿更疏虞以罹宪典奏入从之
　　○山西按察司佥事贾俊奏偏头宁武鴈门三关俱边塞要地偏头突出二关之外西近河套东接东胜尤为要害守关马军三千既皆以大同步兵代去狭西听调及代州宁武马步官军亦尽调西征况三关地势相联而守备将臣不相统摄且久处承平失于训练往岁大同有警命大同宁武代州三路合兵进剿然总制无人号令不一临事却顾卒难成功今虏众一据河套迤西一据东胜迤东似有谋约必须预防倘河冰一冻两虏势合恐三关不教之众难以当之乞遣一大将假之重权使总制三关兵马仍乞选马军量给各关及时训练以备战守事下兵部言鴈门宁武二关已有镇守代州都督王信提督难更增设惟偏头去代稍远宜令都指挥戴广专守一关与二关互相保障及敕巡抚山西右副都御史雷复至冬兼督三关至春仍理巡抚从之
　　○巡抚狭西左副都御史马文升奏比奉旨招募义勇五百土达四百余俱乏马乞于河南山西近狭州县选马四百给之事下兵部言山西近亦缺马宜止于河南近属州县选给从之
　　○丙辰镇守靖虏固原等处参将都指挥周海分守都指挥宋琪倪珍及指挥常谦以守备不设致虏入境剽掠事下巡按御史鞫问例应谪戌  上命宥之各降三等调边卫带俸差操
　　○丁巳免定边神武通州三卫采运秋青草一万三千二百余束以军多逃亡故也
　　○狭西都指挥使郑云守备灵州累被虏贼入境杀掠人畜隐匿不报事觉下巡按御史鞫问坐罪发边卫充军
　　○戊午命襄城侯李瑾代祀南京  天地坛及  孝陵以风雨坏坛陵垣将兴工修葺也
　　○命宣城伯卫頴守备凤阳赐之敕曰朕惟凤阳乃  祖宗陵寝所在其地至重近来水旱灾伤人民饥馑虑有他虞今特命尔守备地方防御贼寇其凤阳等九卫所并附近寿州等卫官军悉听尔提督操练遇有贼寇生发相机扑灭及督各卫所巡捕官军用心缉捕如官军数少量选精壮余舍每月给与口粮三斗相兼操守俟年丰之日奏请定夺其抚恤流移赈济饥荒督令军卫有司设法整理凡有弭寇安民长策听与彼处巡抚等官计议斟酌而行事体重者具奏处置务俾地方无虞用副委任
　　○海西兀者前等卫野人女直都指挥都里吉等来朝贡马及貂皮赐宴并金织衣彩叚等物有差
　　○庚申升监察御史张敩为广西按察司副使
　　○巡抚辽东右副都御史彭谊等奏八月间虏众杀掠剌榆埚并核桃山等处修筑边墙军士一百六十余人都指挥邓钰王昇等不领军防护副总兵韩斌亦失躬亲巡督致误事机俱宜究治事下兵部言钰等宜行巡按御史逮问韩斌论法亦宜究治但恐此虏乘胜复来缺人防守宜行令戴罪杀贼以赎而太监叶达总兵官都督同知欧信及都御史彭谊等擅兴工役不严守护罪亦难宥取旨裁处  上曰韩斌叶达等姑宥之修筑边墙守边要务今后用工之际务严谨防护不许轻忽
　　○辛酉改除苑马寺卿熊王□赞为狭西行太仆寺卿以丁忧起复也
　　○命进进赵英等一百二十四人归省
　　○升都指挥同知王信为署都督佥事镇守临清地方
　　○壬戌北虏孛罗来降贡马八十五匹命为广州前卫副千户
　　○癸亥以明日十月朝遣驸马都尉周景王增分祭  长陵  献陵  景陵  裕陵
　　○遣内官祭  恭让章皇后陵寝
　　○擢进贤县知县吕声为太仆寺寺丞
　　○平虏将军武靖侯赵辅参赞军务右都御史王越等奏虏寇被我军追奔出境日夜东行今方秣马厉兵思与一战窃恐此虏虽内惧剪戮不敢迩边而外避讐敌不能北渡迁延河套又复经冬老我师徒弭患无日夫御戎之策不过攻与守而已今欲攻之必须搜套缘河套之内延袤二千余里而从征军士止余二万所选近边精兵亦然调遣不足须得京营山狭精兵十五万分道并进庶可成功应用刍粮宜区画以待进攻之策大略如此但今议者皆云延绥兵祸连结供馈烦劳国赋边民穷竭甚矣重复科徵恐生内衅倘念边务之劳暂为退守之计宜即散遣从征军马量留精锐就粮鄜延等城以便防守沿边军民悉令内徙山崖旧堡深藏避寇其寇经之路多设坑堑密置钉板蒺藜以为险阻山头多置烽火以相传报仍从都御史余子俊所奏凿山筑墙以为保障其宁夏花马池高桥儿境内沙漠平漫难于修筑宜令都御史马文升徐廷章等于萌城盐池诸处量度形势浚壕筑墙虏必不敢悬军深入而甘凉被调诸军亦且量留精锐就粮固原等城以为狭西藩屏退守之策大略如此此外或移城就水拓地据河等策非一须及事宁区处事下兵部尚书白圭言辅等统兵七八万众未闻有一矢之捷乃称追奔出境务为夸大且既膺阃寄或攻或守宜定计以行何乃依违陈乞首鼠两端自揣事势不支欲推避之计请令文武大臣会议可否  上从之于是议者皆谓此虏深入边疆二千余里单人匹骑驱我人畜数千边臣守将俱拥兵自守莫敢婴其锋及辅等兵已至边虏复大掠延庆不能少御益兵攻剿事将谁欺且既欲进攻又称险远方张声势遽愬艰虞两可其词聊且塞责其言退守内地欲量选精兵分屯边堡少苏民劳似为得计然大敌在前我军退却恐亦非宜但军中事机理难遥制宜敕辅越会同三边巡守统兵之臣量度事情具陈方略  上曰设险守备宜速为区画虏贼不退须发兵搜剿仍令赵辅等会议以闻
　　明宪宗纯皇帝实录卷之一百八终
　大明宪宗纯皇帝实录卷之一百九
　　成化八年冬十月甲子朔享  太庙
　　○遣内官祭司井之神
　　○丙寅升兵部郎中范文为广西布政司右参政
　　○巡抚宁夏右佥都御史徐廷章等奏八月以来东路兴武花马池虏众出没屡入灵州永隆墩境内杀掠守备署都指挥同知卢茂于欢喜岭追袭败之事下兵部尚书白圭言卢茂失误事机然能奋勇追逐仅可赎罪且总兵官赵辅都御史王越比奏此虏已被追奔出境今宁夏守臣复奏虏每犯边显是辅等大言罔上而游击将军祝雄徒拥虚号不立寸功宜令辅等并宁夏巡守总兵游击等官各议方略务在成功从之
　　○兵部奏比者延绥宁夏虏寇不息而宣府独石古北口诸边警报迭至辽东亦被杀掠筑墙丁夫虽尝取旨戒饬但今冬寒正虏马强弓劲之时又恐冬至正旦将近各边守臣耽溺宴游或私役军士出境樵猎以启边衅更乞降敕谕令倍加防守从之
　　○丁卯升刑部员外郎诸正监察御史胡靖南京监察御史余谅为按察司佥事正广东靖江西谅福建
　　○停佥南海子贴助海户一年以顺天府尹李裕言也
