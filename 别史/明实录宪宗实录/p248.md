<!-- { "loadSidebar": true } -->
　　○己巳给散宁晋伯刘聚铁券封奉天翊卫宣力武臣特进荣禄大夫柱国宁晋伯子孙世袭食禄一千石聚以都督往延绥有功封伯爵已得勋号未尝受券而卒其子福以请故给之
　　○裁革浙江钱塘富阳临安于潜昌化新城桐乡安吉八县劝农县丞
　　○礼部尚书邹干等奏顷者有事山川文武官失于陪祀幸蒙  圣恩宽宥乞立为条约俾知遵守自今应陪祀官有故不与者先期于本部委官处开报其公侯驸马伯都督及见任指挥故为推托者听其首领官状闻凡失仪并来迟者听紏仪并礼官劾举庶祀典祗肃人知警惧奏上报可
　　○前延绥参将钱亮坐失机谪戍怀来卫至是其母王氏＜锍-釒＞陈年老乏人侍餋而亮叔故太监僧保茔域亦乏人展祭乞调亮编伍京卫为便从之
　　○庚午授都察院问刑博士罗鹍南京福建道监察御史
　　○以直隶深州民地一百二十四顷有奇赐锦衣卫千户邵宗
　　○命羽林前卫带俸指挥佥事贾能子浚代父原职本卫指挥使
　　○辛未毛怜卫都指挥老佟差都指挥主张哈等贡马及貂皮赐宴并金织衣彩叚等物有差先是建州贼犯顺毛怜族类在建州者多从之老佟等遣使朝贡且谢其不知犯边之罪于是巡抚都御史陈钺等言建州贼实籍毛怜海西以为声势今毛怜既悔过款附使归之日乞赐敕老佟等以慰其效顺之心从之
　　○有牧马于郊坛者多至百余匹事觉诏以太常寺堂上官提调不严姑宥其罪各停俸三月牺牲所官两月仍令刑部出榜禁之
　　○壬申增置万全都司儒学训导二员从巡抚右佥都御史张颐奏也
　　○建州等卫指挥使等官早花等二十七人各升一级都指挥同知等官脱罗等七人以在边有传报擒送之功各升二级弗羊古等十五人以赴京之后家人为官军剿杀各加赐绢布都指挥佥事等官塔失子迭革等六人袭职指挥使等官速哈失等三人更与敕俱从其请也
　　○癸酉宥成山伯王镛大理寺少卿刘庆罪镛庆邻居因争地斗殴互相讦奏  上以二人失大体法当执问姑宥之
　　○监察御史李勋有罪为民勋巡按贵州容乡人至公署往来其人挟勋名多得财物事觉以勋有乖宪体命革职
　　○给鴈门偏头宁武三关守墩夜巡官军七百五十九人衣鞋
　　○甲戌狭西阶州地震有声
　　○乙亥调监察御史郑昱为湖广京山县知县昱自狭西巡按回复命失仪故也
　　○居庸关边墙墩铺为水所毁守臣以闻请发卒二千人往缮兵部议从其言命发外卫操军巳至者如数遣之仍行守臣拘取原阅冬班舍余三百余人以九月中旬赴关协役并工修缮
　　○广西按察司按察使张黼以朝觐毕便道过家久不还任巡按御史劾奏广西极临边境流贼比年为患而黼久旷职有负委任宜治罪如律从之
　　○丙子宣府东西二路虏寇近边出没巡抚右佥都御史张颐等报至  上命兵部会总兵等官议于是议委都督佥事刘能为游击将军领原阅听征骑兵三千给驮马衣物往御之仍遣指挥鲁惠往探虏势缓急以为战守方略  上命能领兵操候衣物之类俟临期给授惠不必遣仍谕颐等遣人哨探奏闻处画
　　○法司奏据大理寺评事周茂建言凡会审重狱之时止有原问官在而无原审官宜查囚人姓名开报原审官执赴会审以备询考其言亦详慎重狱之意自后原问原审并接管官仍各持文卷诣彼遇囚人称冤即按卷陈其始末从众参详从之
　　○丁丑免山西大宁等都司直隶定州等卫所明年岁输柴炭黄穰苗马躏根薥秸十分之五以其地灾伤故也
　　○戊寅镇守蓟州永平山海等处署都督佥事刘清以疾辞镇不听仍命尽心守土
　　○命金吾右卫带俸都指挥同知王玺广西都司掌印管事
　　○己卯升兵科给事中张善吉刑科给事中赵杲为本科左给事中
　　○改设郧阳县马山巡检司于雷峰垭以其地为河南狭西流民入山要路也
　　○命大同前卫指挥同知汪礼守备鴈门关十八隘口以镇守代州等处兼守三关都督佥事刘宠言鴈门地旷宜添设守备故也
　　○建州右卫指挥使剌哈既乞升为都指挥同知至是其同类复奏言故都督剌郎哈职无人继袭而剌哈其诸父也为众所服宜令袭职剌哈亦自尝有擒送叛卒之功事下兵部议宜俯从其请遂命为都督佥事赏锦衣卫指挥使朱骥新钞二千贯其下正副千户百户所镇抚旗校覃泰等递升一级以骥与泰等累年捕盗有功故也
　　○免被灾囚人纳纸巡按直隶监察御史王亿言真定等处俱被水灾军民缺食乞免囚犯纳纸以苏困苦都察院议亿所奏亦救荒之一端但今天下如顺天保定河间淮安凤阳徐州山东河南湖广江西亦皆被灾宜通行宽免自后除官吏并害民里老群长揽头刁头旗校纳纸如故其余军民人等不分有罪无罪原被告俱暂免纳俟秋成之后依例施行从之
　　○辛巳设直隶沧州守御千户所吏目一员
　　○壬午南京总督粮储户部右侍郎潘荣奏凤阳仓储支给官军俸粮不足户部议请开中两淮运司存积盐五万引召□纳银兼米支给从之○户部议管粮通政司参议李宽等奏于永平等处开中引盐以足边储宜以淮浙运司官盐一十五万引召□上纳其常股盐两淮一引米五斗两浙三斗五升存积盐两淮一引米九斗两浙五斗从之
　　○癸未初有敕参将游击等官各领兵三千操习备用而大同东路左参将周玺以所部不足因奏留游击将军李镐原选游兵千人至是大同守臣言镐所领兵兵将相知难遽更易宜于大同三路各选兵一千令玺练之报可
　　○甲申命济州卫故带俸都指挥使卢宁子懋袭父原职本卫指挥使
　　○锦衣卫副千户张庆自陈为故太监裴当之侄当累效军功尝荫授臣弟荣为百户今荣死乞以荣职并升与臣遂命升庆二级
　　○乙酉户部奏荆州等卫运粮官钱贵等十七员漂流数多虽巳补纳于例亦当治罪  上曰粮既完其皆释之勿问
　　○镇守云南太监钱能为指挥姜和李祥乞恩免罪从之初能在云南数使其下往孟密等处索取金宝等物为巡抚都御史王恕所奏命官勘实  上既宥能罪止罪其下九人而和祥尤怙势潜匿不肯就逮有旨令巡按御史就彼追问至是能复为二人求宥称其不避艰险有劳边方且以恕等诬陷为词竟从其奏
　　○丁亥户部奏开中广东海北二提举司官盐一十四万引广东一引米三斗二升海北二斗八升行巡抚等官召□于广西仓分上纳有愿折银者听先是湖广每岁拨粮三万石石折银三钱五分赍送广西备用至是湖广水旱为灾故请留以济急而中纳盐粮以足广西之数从之
　　○戊子以明日十月朝遣驸马都尉游泰马诚祭长陵  献陵  景陵裕陵杨伟祭  景皇帝陵
　　○遣内官祭  恭让章皇后陵寝
明宪宗纯皇帝实录卷之一百八十三
　　成化十四年冬十月己丑朔享  太庙
　　○遣内官祭司井之神
　　○庚寅罢山东布政司右参政唐澞都转运盐使司运使李玙俱致仕从巡按监察御史许进言也
　　○壬辰云南总兵官黔国公沐琮等奏广西府土官知府昂贵与弥勒州千夫长龙判等互相讐杀累遣官抚捕负固不服  上谕兵部臣曰贵等构乱之初使守土之臣因俗而治必不稔恶至此顾乃推托隐弊以致边夷效尤莫能禁止宜移文并勘凡其境内讐杀事情如此类者降敕镇守巡抚等官分委官属躬亲处画不竟者毋辄更代三司府卫以下职官未停俸者俱令停俸
　　○广宁伯刘瓘署都督同知冯昇都指挥汤成阎斌俱奉命督军牧马马多死者给事中御史点阅之得其实因劾奏瓘等及各营把总都指挥指挥何全等总三十九人都察院奏请逮治有旨瓘昇成斌俱宥之但停俸一月余悉逮治如律寻皆赎杖还职
　　○癸巳升礼部郎中倪辅四川布政司右参议黄绂俱为左参政兵部郎中张谨狭西右参议鲁能广平府知府熊怀俱为右参政辅湖广谨河南怀广东绂能俱本司
　　○通政使司右通政潘礼以亲丧去任
　　○两广总兵官平乡伯陈政右副都御史朱英等各奏获后山强贼黄梨检等八十三人请以便宜处决枭首示众都察院覆奏从之
　　○甲午总督漕运兼巡抚凤阳等处右副都御史李裕以亲丧去任
　　○户部奏旧制文武官吏月粮一石岁计米五万二千五百七十余石皆苏松常三府岁运至京临时分泒各衙门上纳今多过期不至亏损粮额请自今定为常例某府出粮若干于某衙门收纳先期移文令其差官运送庶使事体归一而奸弊可除从之
　　○巡抚湖广左副都御史刘敷奏王府丧礼礼部所定祭品已有常数而王府听群小言辄于常数外巧取费用不赀且不依葬期以致所遣人员久候费民供给而因之违限得罪乞敕该部移文所司自后祭品毋多科增设而有司亦不许阿顺奉承从之
　　○乙未命南京羽林左卫署都指挥佥事都胜充参将协同漕运于锦衣卫带俸
　　○升户部主事董龄为河南按察司佥事专理屯田
　　○丁酉朝鲜国王李娎遣陪臣韩致亨等奉表贡马及方物来朝贺  万寿圣节
　　○升都察院右佥都御史李纲为左佥都御史总督漕运兼巡抚凤阳等处
　　○戊戌敕彭城卫带俸署指挥同知郭鋐于杨州等处总督备倭
　　○庚子给宛平大兴二县餋济院贫人布三千五百余匹
　　○总兵官英国公张懋等奏密云古北口居庸关等处边关营堡被水冲塌欲调外卫秋班京操军士二千人协助修理但京营军士所以保卫京师非有警急不遣况今边报日至正宜操习以防徵调宜就令边军并量起有司民丁应役事下兵部言懋等所言固探本之论但关隘外接边徼内拱畿甸  陵寝所系甚重恐边军自防御之外所余无几而民丁亦因岁饥役重卒难徵发  上是之命仍摘遣京军协助修理
　　○贵州总兵官署都督佥事吴经等奏西堡狮子孔等处羯獠蛮贼四散屯结不下万余分道攻劫杀伤官军道路梗塞先议调云南守备贵州官军八千协助战守闻云南亦有寇盗恐难远调乞借湖广清浪沅州附近诸卫军士五千应援事下兵部请从所拟降敕贵州湖广总兵巡抚等官调官军土兵如初拟调之数并力攻剿仍敕云南守臣谨饬边界以防奔突从之
　　○辛丑巡抚辽东右副都御史陈钺奏宜复调军捣其巢穴以除边患事下兵部尚书余子俊言建州海西诸虏比蒙恩谕多巳改悔今钺以传闻之故复请加兵恐起旧衅乞令钺等严敕所部如侦了虏众犯边情状不妄则击之出境既远可勿穷追倘卜剌答等服罪入贡及朵颜三卫被满都鲁等讐杀避难近边俱宜曲加抚慰毋贪功妄杀失朝廷怀柔之意诏可
