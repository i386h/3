<!-- { "loadSidebar": true } -->
　　○南京守臣奏请修理  太庙殿宇廓庑厨库宰牲房井亭并  社稷坛殿宇厨库宰牲亭之颓圮者
　　○升广东布政司左参政张王□赞为浙江右布政使山西左参政王育湖广左参政王让俱为本司右布政使
　　○命金吾左卫带俸都指挥使余兴子胜袭父原职本卫指挥使
　　○癸丑诏临潼王公铭禄米于本府收支旧制亲王及郡王以下禄米俱本府收支寻以狭西右参政余子俊建议改郡王以下禄米收支于亲王府仓而将军以下则于有司官仓至是临潼王以月给不便日用甚艰请仍如旧从之
　　○巡按辽东监察御史费臻奏辽东杀贼有功官军五百八十八人俱蒙给赏其镇守等官太监叶达都督同知赵胜右副都御史彭谊平昔训练防御岂得无功及都督同知欧信因奉敕往代中途遇贼调遣官军按伏夹击遂以取胜俱宜赐赉以示奖劝  上允之赏达等白金彩叚有差
　　○赏贵州阵亡土兵王四等十八人钞币有差
　　○乙卯镇守狭西太监刘祥等奏盗入汉中府西乡县纵狱囚杀虏官民财畜兵部言汉中地与四川湖广接壤比闻流民潜伏犹众恐群盗越境诱胁易于动摇宜令守备汉中都指挥佥事钱兴等速为擒捕及湖广守臣严加防守从之
　　○丙辰遣官祭太岁风云雷雨岳镇海渎山川等神
　　○遣旗手卫官祭旗纛之神
　　○遣乐舞生赍祝币往命所在守臣祭历代帝王陵寝
　　○丁巳升狭西按察司佥事胡德盛为本司副使
　　○戊午免两淮富安等二十三场盐课司折盐夏秋税二万八千二百五十二石有奇草四万四千五十六包有奇计折小引盐六万五千三百九十五引有奇以去年夏秋水旱故也
　　○巡抚狭西左副都御史马文升等以吏部侍郎叶盛建议欲诸边将佐各陈马政利便于是上言今日边军之苦莫甚于陪补马匹是以马不及偿人已逃伍虽尝给钱贴助惠不能周惟今屯田军士有田多丁少而不领马者有田少丁多而反领马者欲概均其田事体未易但每人见所给田百亩约获五十余石以六石输官之外所存尚多可令每岁纳银一钱一卫计田三千五百顷可得银三百五十两足以贴助买补欠马军士虽有消长而屯田则无增减事可常行若屯军积银既足其用又可分诸边城贴买如例然复恐专恃买补不肯用心饲餋亏损反多宜按领马军丁名册豫为审勘分上中下三等凡买马一匹上等出银三两中等二两下等一两余价不足方以田银给之是亦古者以田赋马之意也事下兵部议以为宜从之
　　○己未遣户部尚书薛远祭京都太仓之神
　　○遣顺天府官祭宋丞相文天祥
　　○庚申升太医院院判方贤为院使御医寗瓒常观汪智金谅潘瑛俱为院判
　　○翰林院编修李杰乞归省亲许之
　　○巡抚狭西左副都御史马文升奏茶马国之要务其所遣御史宜视巡盐事例降敕与之使可内督三司官属外服番夷事下兵部议可从之
　　○礼部尚书邹干等奏旧制公侯伯都督及在  文职一品二品父母妻并三品父母亡故者赐祭并造坟四品父母故者止赐祭然必其父母妻曾受本等封赠者方许近来臣下虽例不该祭葬者往往陈乞荷蒙特恩不为通例而中间有品级略相等者輙援例希求不已不惟烦渎宸听又且事不归一臣议自今除前项官父母并妻曾受本等封赠亡故照例请行若生前虽已受封不系本等品级如子见任三品官其父母受封四品亡故者止有祭又有子见任四品者其父母止受封五品六品七品者亡故祭葬皆无如此则庶几恤典一定礼制无更矣从之
　　○尚宝司卿朱奎奏臣母谢氏殁乞念先臣孔易历事先朝微劳赐祭葬以光泉壤许之不为例于是都给事中霍贵等劾之曰朝廷设官各有名分而恩典所宜具在典礼今奎何人论其分既非大臣本其行又无可录当其母殁自合循例乞祭可也而乃妄言希葬则非分矣乞夺回恩命不惟销群议于已往抑可杜觊觎于将来不听盖奎侍书于内而中贵学书于孔易者又多当道故也
　　○辛酉以南宫无极二县今岁夏税丁桑绢九百五十匹为明年之税时顺天河间真定保定四府以人民缺食俱免夏税而二县先期徵解户部奏请准为来岁之税从之
　　○罢遣行人四川禁茶旧制以茶易马于西戎岁二次遣行人于狭西四川宣谕禁约私贩者近狭西以都御史马文升建言改命御史而四川犹差行人如故至是给事中王铨乃援例以请下户部议以为行人权轻御史事繁宜任按察司分巡官为便从之
　　○癸亥延绥总兵官署都督佥事许宁奏臣先于宣府充游击将军旧统官军见调延绥征进内百户李兴等二十三人果勇可用乞暂留听调待延绥军士知遵约束及虏警稍息遣还本镇兵部言行师贵乎将士相识易于成功宜从宁请诏可
　　○镇守云南太监钱能等奏初缅甸宣慰卜剌浪奏称贡掌孟餋二地旧为所辖欲争据之寻奉旨往勘贡掌系木邦陇川分治孟养系思洪发所掌非缅甸地难从所请事下兵部议宜令云南守臣移文戒饬诸夷从之
　　○陕西按察司副使邓本端先以镇抚张普诬奏不法事情  上命三法司官至彼会问至是本端坐不应律赎杖还职
　　○东方流星如盏大色青白光明烛地
　　○甲子升衢州府知府唐瑜为湖广布政司左参政赣州府知府谢曰□永为四川左参政
　　○乙丑开设浙江太平县阴阳医学
　　○四川整饬兵备按察副使沈琮奏双马等寨番寇拥众连日攻围实大关门守关指挥佥事张勋等力战御之乃引去所镇抚张深等二人被创死守备威茂都指挥佥事庞福及守关指挥佥事章钦等俱失防守致陷官军事宜究治兵部议行巡按御史逮问从之
　　○丁卯诏给致仕南京吏部尚书魏骥月米三石监察御史梁昉言切见绍兴府萧山县致仕南京吏部尚书魏骥学行醇笃心术正大且明于世故而达于国势德望素著人所景仰白首一节略无少疵景泰初始以老得请时年七十有六归即杜门教子孙以耕读动循礼法为乡邦模范天顺八年奉诏特进阶一级今年九十有八而福履康宁近代罕有诚盛世之人瑞也臣尝见古之人有以归老赐禄米终身者有以安车蒲轮召致者有赐杖延年封公爵者如骥者岂下古人伏望俯从臣言特加优礼或下安车之召而问以治道或遣存问之使而访所欲言必能有所裨益实圣时一盛事也  上览奏嘉之特谕礼部曰尚书魏骥年及百龄兼有德望朕甚嘉悦其即遣行人奉敕存问并赐羊酒仍敕有司月给米三石赡其终身以表朕优老之意
　　○广东整饬海南兵备按察副使涂棐奏儋州黎寇攻毁村寨乞诛首恶以警其余兵部请行总镇总督总兵等官勘议可否随宜举行从之○己巳刑科给事中白昂等言大理寺以审录罪囚参详罪名盖欲刑归有罪不陷无辜良法羙意具载诸司职掌者至为详密比者大理寺审录有词称冤人犯驳回再问者多行移调问者少及巡按巡抚官并在外衙门详议所属申详囚犯内有情弊者亦皆驳回再问致被偏执己见不与辩明多用非法重刑鍜炼成狱囚人虑其驳回必加酷刑虽有冤枉不敢再言今后乞命在内法司使遵诸司职掌事例行之在外者参审所属申详囚犯中间如有问招不明拟罪不当及有词称冤者俱听改调相应官员问理不许鍜炼成狱违者虽无赃亦依律问罪送吏部改调别用如此则刑罚适中人无冤枉而酷暴者知所警矣奏下三法司议如所言从之昂等又言畿内州县并山东属境淫雨为灾秋成失望军民鲜食艰苦可怜其各卫轮番京操军士乞暂放还本地既得少苏困弊亦可节省京储俟来岁稍丰轮操如旧事下兵部以昂等所言固为通变之术但京操军士自永乐至今六十余年实  祖宗居重驭轻之制未敢更议况山东属卫共三万二千五百余人河间并大宁都司所属共六万四千四百余人一时放免事亦非便命如旧轮操不允免放
　　○守备洮河岷州等处都指挥黄钦受贿事觉巡按御史问拟律绞例立功五年从之
　　明宪宗纯皇帝实录卷之九十四
　明宪宗纯皇帝实录卷之九十五
　　成化七年九月庚午朔命灵丘王逊烇孙成鈠成金□亶岁禄折色内各改给实米五十石以王奏长子仕塝居嫡无禄而二孙已长婚礼无措且山西钞法不通故也
　　○辛未巡按云南监察御史温琮奏强贼王庆阿利普晟等紏集五百余徒出没临安青花等路抢劫人财杀虏旗军守备都指挥佥事吴瑢及巡捕指挥佥事戎俊不能防御贻患地方宜寘诸法兵部请行琮究问如律仍令镇守等官作急捕贼从之
　　○壬申云南孟艮府土官舍人招禄遣头目板新等来朝贡马及方物赐衣服彩叚等物有差
　　○广东都指挥同知焦用老疾命其孙琮于武成后卫支指挥使俸优给
　　○监察御史张进禄山西潞州知州孙珂判官冯徽俱以罪谪充边卫军初珂徽抵任时沁源王宴之酒半索女乐侑欢及进禄巡按至沈王留宴以珂徽旧为御史亦与席间因论及朝政得失他日珂申王府教授孙达纳赇达遂举珂宴饮事以奏诏旨未下而珂恃进禄之旧遂讼达于进禄收而杖之王因通奏以闻命官会鞫得实问拟如律  上以进禄等三人宴饮王府放肆狂言及索女乐蔑弃礼法难照常例处罪遂皆谪之○癸酉  孝恭章皇后忌辰  奉先殿行祭礼遣驸马都尉石璟祭  景陵
　　○沈府沁水王幼塐薨王悼怀王嫡长子也母妃郑氏宣德壬子生正统丁卯袭封沁水王至是薨年四十讣闻辍朝一日赐祭葬如制谥曰安惠
　　○乙亥升吏科右给事中李和兵科右给事中梁璟工科左给事中王诏俱为都给事中户科给事中邓山为左给事中吏科给事中徐英户科给事中彭序兵科给事中吴原俱为右给事中
　　○巡视四川南京户部右侍郎黄琛言故翰林院学士承旨宋濂  太祖高皇帝龙飞初首以布衣召置左右军国重务裨益良多开创之初凡一应制度文章多出濂乎  圣朝开国文臣濂诚第一告老后累谪死于蜀非其罪也蜀献王已为葬之华阳县东惟  圣朝凡群臣之有才行勋业没皆赐以赠谥在前代者亦为之建葺祠墓复其子孙此最盛德事臣敢为濂请  上下其章于礼部
　　○丁丑增置湖广常德府新店递运所先是有司以常德桃源直抵辰州沅陵水陆程途窎远而递运人夫往来劳苦宜于中途新店驿增设递运所摘拨慈利石门二县人夫接递为便从之
　　○狭西凉州镇番卫地震有声如雷
　　○命故万全署都指挥佥事李绂子稽袭父原职宣府前卫指挥同知
　　○户部请以太仓库银平籴漕军纳余粮米每石给价五钱其米就临船兑与京卫官旗作十月分俸粮之数如米不足照价给银漕军不卖者听但不许私粜及通同客□收买载于米贵处粜卖违者治罪从之
　　○戊寅重春节赐文武群臣宴于午门
　　○升户科左给事中李森为河南怀庆府通判时各科缺都给事中吏科各以本科资以当补者列名上请  上皆如所拟惟森以左给事中当升本科都给事中特命升外任吏部拟森福建兴化府知府内批有通判缺除去至是拟森怀庆府通判从之
　　○己卯内官监太监黄顺奏请以团营次拨官军一万赴西湖景城壕等处采办芦薪烧造砖瓦以备修理之用从之
