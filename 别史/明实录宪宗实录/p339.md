<!-- { "loadSidebar": true } -->
　　○甲午太子少保户部尚书杨鼎卒鼎字宗器陕西咸宁县人正统已未会试第一廷试进士及第授翰林院编修诏简讲读以下有才器者十人进学东阁鼎居其一修五伦书预校勘十四年北虏犯顺命慎选诸司有治才者分守要地鼎改御史莅兖州振励有法事平复旧职升侍讲兼左春坊左中允同考礼部会试寻升户部右侍郎天顺改元升左侍郎中贵牛玉谕旨欲转江南折粮银入实内帑而以他物充武职俸鼎从容开谕乃已牛马羊房草缺议欲徵什二鼎具以民艰沮之成化戊子升尚书延绥用兵议欲预徵边饷鼎言黄河汉唐漕运故道其间虽稍险然三门而上小河可达延绥者尚在苟贮粮水次溯流徐运何所不济＜锍-釒＞上且请身督之竟龃于议不果进太子少保居数年因言者乞致仕许之降敕给驿舟仍月给米二石岁拨夫四名应用终其身大臣致仕恩典若是者自鼎与礼部尚书邹干始至是卒年七十七赠太子太保谥庄敏赐祭命官营葬鼎隽异不群清修苦学善谈论初试礼部不第例入监闻南监学规整肃独请就之大为祭酒陈敬宗所敬礼在翰林逈然欲自异于人以大有为及迁户部颇不乐掌国计最久然性颇执泥不尽合于时宜前后僚属多不厌服云子五人时畅亦登进士今为翰林院检讨时敷领乡荐今为兵部司务○乙未复庆成王钟镒原削禄米二分之一从王以艰窘请也
　　○丁酉升户部郎中刘琼南京户部郎中孔举俱为布政司右参议琼陕西管理粮储举浙江管理银场
　　○己亥故少詹事兼国子监祭酒司马恂孙公革□申以恂常侍东宫讲读乞恩荫叙诏于中书科习字三年照例出身
　　○调南京锦衣卫千户张臻于福建永宁卫管事不世袭臻乃南京守备太监张本之弟以恩得官至是本殁乞还福建原籍以便祖茔祭扫从之○命故后军都督同知陈逵子珦袭父原职为旗手卫指挥同知
　　○庚子升福建布政司右参政徐贯为右布政使
　　○辛丑南京都察院右副都御史袁恺继子克忠援例乞为国子监生许之
　　○壬寅锦衣卫舍人沈震援例奏请纳粟补官不许初大学士万安议令山西陕西所在军民舍余人等纳粟补武官者听巡抚官定拟卫所既而巡抚大同都御史左钰奏今在京河南山东北直隶人俱许纳粟补官以实大同边储户部议在京除锦衣卫外余如钰奏行之时工部尚书刘昭镇守陕西内官欧督都督同知白＜王已＞下舍人刘绮欧山欧全白珍俱于陕西纳粟补锦衣卫千百户等官至是震乃援绮等例自陈愿纳粟补官锦衣卫  上命所司看详以闻户部言刘绮等官由兵部定拟乞自  圣裁  上谓锦衣卫乃近侍遂不许震户科参称户部所奏纳粟补官事例最为著明刘绮欧山欧全不应补官锦衣白珍隶籍锦衣不应纳粟今皆越例补官事属蒙蔽使震得以藉口宜从紏正于是兵部左侍郎阮勤等言万安所奏山西陕西纳粟事例日月在前左钰所奏不许锦衣卫纳粟事例在后且止是大同一处况绮等纳粟实在陕西初非越例蒙蔽且依违其说欲调绮等于别卫  上谓绮等铨注已定不必调其余不许
　　○灵藏赞善王数遣番僧入贡礼部言其违例赏宜从减仍请移文赞善王使知之诏可  乙巳  孝庄睿皇后忌辰  奉先殿行祭礼遣驸马都尉游泰祭  裕陵
　　○免河间府被灾十七州县夏税小麦一万一千三百余石
　　○置宁羗州于陕西宁羗卫城编户四十里并辖沔略二县以地广而险流徙多聚为盗从都御史郑时请也  上林苑监奏蕃育署自天顺八年至今欠鸡鹅鸭计九万九千八百四十六良牧署自成化九年至十八年欠牛羊猪共二万三千二百四十三乞减免分豁诏鸡鹅鸭自成化八年牛羊猪自成化十五年俱免之余如数补纳
　　○太仆寺奏成化二十年真定山东河南等处孳生马骡驹计一万一千一百五十余匹
　　○丙午赐宁府上高王觐钧庶长子名曰宸濠沈府陵川王诠金□梦第二子名曰勋洌
　　○命广西都指挥同知王玺充右参将分守柳庆等处以都御史宋旻等奏举也
　　○致仕太子少保工部尚书王复卒复字初阳顺天府固安县人正统壬戌进士初授刑科给事中升通政使司右参议寻转左也先入寇时选能使虏迎驾者复请行遂充礼部右侍郎与中书舍人赵荣同往还升右通政再转左丁继母忧夺情起复踰年升通政使遂迁兵部左侍郎命清武职贴黄成化初擢本部尚书以陕西多事命出巡边得便宜行事凡所建置多合时宜言者谓复居兵部非宜改工部久之加太子少保已而乞致仕从之赐敕而行仍令有司如例给夫米终身至是卒年七十赠太子太保谥庄简赐葬祭如例复重厚寡言雅志冲澹遇人不设城府临事审处绰有条理与人言未常有矜异色一时公卿有大臣体者惟复人不尽知也且好古嗜学廉约自守不事矫亢故能以德量保其禄位而终近时大臣殁而得谥者多出于同年当道子居显位惟复以公道得之
　　大明宪宗纯皇帝实录卷之二百六十七
大明宪宗纯皇帝实录卷之二百六十八
　　成化二十一年秋七月己酉朔享  太庙
　　○遣内官祭司门之神
　　○庚戌命陕西庆阳卫指挥使黄泽守备环庆地方以巡抚等官言其谋勇兼著故也
　　○镇守湖广太监开泰奏乞定皂隶名数事下兵部言镇守内官旧无皂隶成化年间始间有之迩因灾异陈言会官议奏革去未久而泰首先违例奏请宜勿许  上令所在官司拨四十名给之
　　○抚治郧阳等处都察院右佥都御史王浚卒浚字克深直隶威县人成化丙戌进士授监察御史以都御史王越荐升南京都察院右佥都御史未抵任改都察院奉敕巡抚甘肃等处丁内艰服阕复奉敕抚治郧阳等处至是卒于任年五十五讣闻赐祭如例浚斤斤自守以与王越同乡故为所荐近世选任堂上官多出吏部推举越恃宠特越常例荐四人者用之公私相半而于浚尤不厌众心云
　　○辛亥  皇太子千秋节文武群臣朝参毕诣文华殿行庆贺礼
　　○礼部言成化十二年度过天下僧道一万三千三百四人近陕西山西饥荒已预度七万人人银一十二两准作二十二年该度之数视前加至数倍恐各处僧道行童仍前行来京夤缘嘱托乞行沿途关津严加盘诘而在京巡街御史严督五城兵马察捕诏如所奏但不许一概混逐  壬子  仁孝文皇后忌辰  奉先殿行祭礼遣驸马都尉樊凯祭  长陵
　　○召赈济山西刑部左侍郎何乔新还京
　　○分守代州等处兼提督偏头等关都督佥事周玺奏偏头关距山西往还千里猝有边警俟听镇守巡抚节制而行恐致误事请改分守为镇守事下兵部言代州分守之名相承已久玺以官为都督耻受节制故有此奏今边将分守受节制者亦多都督职名玺所请宜勿许  上以偏头等关虏贼要冲与他处不同特从之
　　○癸丑掌光禄寺事礼部右侍郎艾福再上章乞致仕许之
　　○宥都察院右副都御史屠滽罪下监察御史刘洪锦衣卫狱都察院狱中有妇人投井而死者滽以洪提牢并司狱等俱劾之亦自劾得旨宥滽而逮治洪等○甲寅升带俸吏部员外郎刘淳为太常寺少卿仍旧内阁书办
　　○运太仓银十万两于陕西三边以备军储
　　○守备龙门卫都指挥同知王珏并指挥王玉百户潘洪坐虏寇屡入境杀掠不能御下巡按御史治罪例当充军有旨各降官一级
　　○广西都指挥佥事王玺守备庆远指挥程瑄卖部下月粮并歛银馈之瑄每遣军护客□出境取其货及贼入境杀掠复不能御为巡按御史所劾验问得实俱坐受财枉法罪后更赦玺当免罪带俸差操不得理军事瑄犹以失误军机当充军都察院具狱覆奏诏可瑄降官一级
　　○乙卯德王见潾为庶长子泰安王祐木□匆庶次子济南王祐木□寻请封其生母王氏为夫人并赐以冠服礼部谓封号有例而冠服则无诏俱从王请不为例○都察院左副都御史盛颙子龙援例乞为国子监生许之
　　○湖广施州卫高罗东乡五路二安抚司遣冠带峒长把事田洪等各来朝贡方物赐彩叚绢钞有差
　　○丙辰湖广安陆州民王越上奏自陈诬枉章下刑部具始末覆奏得旨越前事已经多官会议朝廷既从轻行遣所奏置之
　　○丁巳夜月犯心宿
　　○戊午升荆襄总兵官署都督佥事王信为都督同知时巡抚湖广都御史马驯等奏襄阳重地副总兵都督佥事周贤宜留操守且贤与参将彭伦俱实授都督佥事而总兵官王信却署都督佥事品级及亚于副参宜量升信秩下兵部参酌言贤事宜如所奏而信无军功乞自  圣裁诏特升之○镇守蓟州等处总兵官署都督佥事李铭等以六月久雨山水暴涨鲇鱼口一带关口墩堑城垣冲决颓圯请起倩各营军士脩治从之
　　○江西按察司奏获流贼龚法非等三十四人都察院以具狱上有旨即如律决之枭首示众
　　○己未诏靖江王府故辅国将军规＜礻耑＞相纬临桂柳城县君兴德乡君已支禄米俱免还官以其各奏有丧事而所遗家属且多故也
　　○赐秦府故辅国将军公弥□金夫人张氏诚浙夫人李氏米岁各三十石从秦王奏请也
　　○庚申降辽东都指挥使郑雄为指挥同知都指挥佥事皇甫纲指挥使指挥同知褚凤指挥佥事指挥佥事王浚正千户坐守备不严失报边情罪也○辛酉复除山西按察司副使汪＜宀十见＞于四川湖广佥事徐辉于山西＜宀十见＞整饬泸叙等处兵备
　　○升山西按察司佥事雷霖为副使仍提调学校
　　○壬戌总督大同宣府军务兵部尚书余子俊奏去岁受命行边即以曩在延绥曾修边墙事宜建议闻奏蒙赐允行适岁歉而止今会大同山西宣府一带边关内外文武守臣随方经略躬率士马遍历边境登高履险凡四十余日度地定基东自四海冶起西至黄河止长竟一千三百二十里二百三十三步旧有墩一百七十座内该增筑四百四十座每座高广俱三丈宣府二百六十九座宜甃以石每座计用六百工六日可成大同一百五十四座及偏头关一十七座宜筑以土每座计用一千工十日可成总计宣府人四万共二十五日大同人四万共三十八日偏头关人六千共二十八日俱可毕工大约今年八月始事明年四月可以告成工人八万六千每人月给粮米六斗银三钱盐一斤共粮一十五万四千八百石银七万七千四百两盐二十五万八千斤马六马三千匹于草青时月每马给料升半共八万五千五十石视昔延绥修边之费虽曰有加迹已然而验之将然实一劳永逸之功也告成之日仍遣科道官阅实墩给手把铜铳十铁炮二且请敕户工二部议处粮料银盐铜铁等物以给前费  上下其奏于所司兵部言子俊前在延绥曾收明效故今于宣府大同偏头关一带边方不惜勤劳亲历艰险画图具说筹筭详明盖欲必成未毕之功期收将来之效也  上然之即敕所司预备器物俟明年四月即工然是奏子俊欲以筑墩责成于边臣而以阅实付任于科道但计成筭数目言之可听而行之惟艰且自欲还京盖不近人情者是后物议諠然不平怨谤之来岂无所自云
　　○癸亥中元节遣驸马都尉周景蔡震分祭  长陵  献陵  景陵  裕陵文武衙门各分官陪祭
　　○遣驸马都尉黄镛祭  景皇帝陵寝
