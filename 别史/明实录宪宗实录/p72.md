<!-- { "loadSidebar": true } -->
　　○丁巳  上御奉天殿监修官太保会昌侯孙继宗总裁官礼部尚书兼翰林院学士陈文等率纂修等官行礼进  英宗睿皇帝实录  上起立受之继宗等上表曰臣闻往圣在天盛德必宜垂于后嗣君御宇大孝必当显其先万世攸同六经可考是以尧帝之典舜帝命史以成篇文王之诗武王命臣而秉笔然后与二仪而并久共两耀以齐光钦惟  英宗法天立道仁明诚敬昭文宪武至德广孝睿皇帝绍  五祖之宏休缵三宗之洪庆一岁而正  青宫之位十年而履  紫极之尊  玄贶早归苍生普戴  重闱母后安其养四表臣庶被其恩  礼教比云汉之昭  义威侔雷霆之烈  乘龙驭以览八极因而跃因时而飞  改凤历以建两元得天之宠得天之顺始自乙卯终于甲申享国之福长矣抚世之功大矣恭惟  皇帝陛下  夙主震器  高握乾符  乃圣乃神乃文乃武若华勋之协德  克长克君克明克类若丰镐之承谟甫在谅阴命修  实录敕臣继宗等稽金匮石室之秘载汇青琐黄门之封章参以京都百署之所陈证以寰宇九域之所报研精覃思千百余日而其事完自首至尾三十多年而其迹具书  君上之言动得其要断臣下之善恶以其公至于附景泰以见  先帝居常处变之有道集  宝训以彰  先帝贻谋垂统之有规岂惟仰禀于  圣裁抑且悉遵于旧制恭成  英宗睿皇帝实录三百六十一卷  宝训十二卷合目录凡例三百七十五册谨缮写上进臣继宗等若绘乾坤之覆载得其圆方而生成之玅岂易言若纪  日月之运行得其次舍而照临之大岂易测伏惟详览乙夜  默契  宸里龟鉴无穷岂但取武成二三之策鸿图有永端期衍  皇极万亿之年臣继宗等无任瞻  天仰  圣激切屏营之至谨奉  表随  进以  闻宣表讫文武百官英国公张懋等致辞曰恭惟  英宗睿皇帝神功圣德纂述成书光华万世群臣欢忭礼当庆贺制曰  英宗睿皇帝功德配天纪述详实朕心欢庆与卿等同之礼毕赐宴礼部是日赐监修官太保会昌侯孙继宗总裁礼部尚书兼翰林院学士陈文兵部尚书兼翰林院学士彭时人白金八十两文绮四表里罗衣一袭鞍马一副副总裁太常寺少卿兼侍读学士刘定之吴节人白金八十两文绮四表里罗衣一袭纂修官翰林院学士柯潜万安侍讲学士李泰太常寺少卿兼翰林侍读孙贤刘珝左春坊左谕德黎淳右春坊右谕德童缘刘宣翰林院侍讲江朝宗杨守陈修撰王一夔彭教编修尹直徐琼陈秉中李永通郑环刘健汪谐张元祯吴釴罗璟检讨耿裕周经纂修兼校正官侍读刘吉陈鉴侍讲丘浚编修彭华人白金三十两文绮三表里罗衣一袭催纂官吏部验封清吏司员外郎韩定中书舍人马麟焦煸李溥稽考参对官翰林院编修李东阳倪岳谢铎焦芳陈音程敏政检讨吴希贤人白金二十两文绮二表里罗衣一袭誊录官太仆寺卿余谦等十四员人白金十五两文绮二表里罗衣一袭收掌文籍官冀舞等二员人白金十两文绮一表里誊录译字官并监生胡清等二十二人人白金五两文绮一表里其纂修侍读学士周洪谟白金三十两文绮三表里罗衣一袭修撰邢让王献人白金十两文绮二表里纂修庶子王＜亻与＞徐溥侍读李本并誊录中书舍人刘珙署丞潘致中序班梁俊人白金十两文绮一表里誊录员外郎谢宇中书舍人温良序班周璟人白金五两文绮一表里以洪谟等各升擢忧制去任久近不一故赐赉有差总裁少保李贤以物故副总裁侍郎李诏以致仕纂修修撰岳正以事故皆不与赏
　　○戊午以修英宗睿皇帝实录成监修会昌侯孙继宗加太傅总裁礼部尚书陈文兵部尚书彭时俱加太子少保兼文渊阁大学士尚书如故副总裁太常寺少卿兼翰林院侍读学士刘定之升工部右侍郎兼学士太常寺少卿兼侍读学士吴节升太常寺卿仍兼侍读学士纂修翰林院学士柯潜万安侍讲学士李泰俱升詹事府少詹事各仍兼旧职太常寺少卿兼侍读孙贤刘琳升太常寺卿俱兼职如故侍读陈鉴刘吉升侍读学士侍讲丘浚升侍讲学士左春坊左谕德黎淳升左庶子右春坊右谕德童缘刘宣俱右庶子修撰王一夔升右谕德侍讲江朝宗杨守陈俱司经局洗马编修彭华尹直俱侍读修撰彭教编修徐琼陈秉中李永通俱侍讲检讨耿裕编修郑环刘健汪谐吴钺罗璟俱修撰检讨周经升编修稽考察对编修李东阳倪岳谢铎焦芳陈音程敏政检讨吴希贤各升俸一级催纂吏部员外郎韩定升郎中中书舍人马麟焦＜王扁＞李溥升俸一级誊录太仆寺卿余谦升太常寺卿山东布政司左参议林章升太常寺少卿礼部郎中吴谦加从四品散官并俸员外郎何暹叶攻陈纲吏部员外郎王琼俱郎中中书舍人凌晖蔚瑄黄清刘询俱升俸一级其余进秩出身有差○巡抚延绥右佥都御史卢祥奏前此烧荒多于近边虗应故事虏因河冻得以过河住牧为我边患今宜令迤西各边总兵等官每岁烧荒之时务督将士直抵河岸尽焚野草则寇粮常绝边境自宁矣  上命兵部议行之
　　○庚申命太学生高峘入翰林院习字出身垣既以其父谷恩例乞入太学至是又援例上请故有是命
　　○四川长河西鱼通宁远等处军民宣慰使司杂道长官司穿云等寺  番僧畜吉星宜等董卜韩胡宣慰使司领占令等寺寨番僧劄思巴等感藏等寺寨番僧绰思吉言千等狭西岷州卫圆觉等寺番僧班丹劄石等著咂等簇簇头番人坚东肖等巴藏等簇簇头番人捏捏等各来朝贡马及佛像氆氇铁甲等物赐宴并赐彩叚表里等物有差○赏延绥有功官军彰武伯杨信等一千四百三十九员名白金彩叚钞绢有差
　　○行人司行人李麟陈边备事宜一居庸迤东古北喜峰等关口外无藩屏惟恃山川为险请敕镇守等官量增军马广储饷葺墙堡严禁边军私出伐木者迤西紫金倒马等关外连代朔内近京畿最为要害请选才能武臣一员充总兵官增置巡抚都御史一员赞理军务修筑一带关口务在坚完则守备严而边患息矣一山西狭西辽东行太仆苑马寺一寺养马不过三四百匹而皆老弱瘦损不堪骑用近京顺圣川土地肥饶水草便利宜以山东河南孳生马驹量拨行太仆苑马寺收养查覆顺圣川原养马数差官牧放则马蓄而兵有所资矣一近日辽东贼犯开元邓佐出军对敌施英坐视不救遂至损军败将边境不宁请敕各边总兵等官今后一路有警互相策应若或仍前坐视罪同失机如此则兵势振而虏骑不敢深入矣一夷狄入贡各有常路去岁北虏使臣不由居庸旧路乃自喜峰口入使得窥我远近觇我虗实甚非所宜请敕诸关守备等官今后遇有虏使入贡明白指引必自旧路而入若仍因循故纵重罪不贷如此则关防严而外夷不敢启侮矣奏上命兵部参酌行之
　　○后军都督府致仕都督同知季铎卒铎山后人袭父职升金吾右卫千户译字四夷馆出使罕东瓦剌历升指挥使己巳之变通问虏廷回升都指挥同知未几升都指挥使复使于虏适虏奉驾还至土城外廷议迎驾以大臣遂升通政王复为尚书中书舍人赵荣为少卿往迎  英庙询二人衘名铎以旧衘新升为对致虏不信还下锦衣卫狱降福建千户天顺改元会赦铎欲还京所司不敢遽释铎衘之既而有旨召还即扬言曰铎至京面御将若辈必奏黜之所司惧赂遗盈橐而还升都督佥事仍供职四夷馆后道遇襄王不下马为言官所劾命禁锢旋复释之五年升都督同知至是卒铎直戆恣肆无所忌惮  英庙复辟自恃曾使虏庭多所求索大学士李贤以事调出遽奏乞其私第既而不果调又因岳正去官乞其所居二家所有储蓄器物书籍之类悉为所有云
　　○辛酉移置河南汜水县成皋驿于获嘉县改为亢村马驿
　　○命赏大同滑石岭等处有功官军都督佥事张瑀副都御史王越等九百三十五员名计彩叚三十八表里银一千八百九十余两绢一百一十余疋布八百六十余疋
　　○壬戌升山西按察司佥事朱瑄为副使
　　大明宪宗纯皇帝实录卷之四十五终
明宪宗纯皇帝实录卷之四十六
　　成化三年九月癸亥朔升礼部左侍郎邹干为南京礼部尚书
　　○升狭西布政司右布政使娄良湖广右布政使陈安各本司左布政使
　　○授理刑进士方昇黎福吴文元杨守随张进禄戴缙王浚程宏张玮刘仁魏秉王宾张杰林诚董韬翟庭蕙王继戴用陈惠王相萧苍李锦监生马进申刚刘谦陈廷玉毛存诚彭颀为两京试监察御史
　　○弗提等卫都督得塞兀等遣指挥歹扎哈等因抚谕来朝自陈守法畏威未尝犯顺兵部谓今用兵建州可因彼效顺量加赏赉令其遄归不惟示我怀柔之意抑且绝彼构结之谋既而兀者等卫遣指挥兀黑纳等兀者前等卫遣指挥兀令加亦因抚谕来朝礼部议如前诏皆赐宴及加赐彩叚表里遣之回
　　○甲子巡抚宣府右佥都御史叶盛陈边务事宜一凡虏中走回男子例送御马监验充勇士不堪者发回原籍所司不知怜恤致其生悔复走虏中为孽间有挟虏马来者例该进奉然其马或走伤或倒死负累公私今后发回原籍者免其杂差所挟马听其自卖如此则被虏之人非为闻风感慕而亦可以保无他虞矣一诏书凡民年八十以上者所司每岁给与布绢绵米酒肉九十以上者给与冠带荣身每岁宴待一次此旷古所无之盛典但今军卫高年之人未蒙遍及且宣府边城一方有九十以上者十九人内九十八岁者一人乞准同一例凡九十以上者无分军民一体冠带如此则天下之老均沾朝廷之恩典矣＜锍-釒＞入  上曰中国人不幸陷虏中既而来归其情义可嘉民年至于八九十王政所当优者奚有军民之间盛言有理所司其详议以闻
　　○丙寅  孝恭章皇后忌辰  奉先殿行祭礼遣驸马都尉薛桓祭  景陵
　　○升吏部左侍郎崔恭正二品俸以秩满九载也
　　○南京刑部尚书刘孜乞致仕不许
　　○丁卯户部奏江西南昌等十三府九江等五卫湖广荆州等十一府沅州等十四卫今岁四月至六月不雨田禾尽枯而二处岁徵税粮起运绵布皆系供给京储今京通二仓所储有限而费用无穷若概蠲免恐误国用请令各布按二司官重为审验奏闻区处从之
　　○戊辰召巡抚宣府左佥都御史叶盛为礼部右侍郎
