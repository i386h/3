<!-- { "loadSidebar": true } -->
　　○戊午遣驸马都尉焦敬石璟成山伯王琮富阳伯李舆吏部左侍郎崔恭为正使大理寺右寺丞乔毅礼科给事中霍贵兵科给事中陈钺刑科给事石澄工科给事中纪钦为副使持节册封荆靖王嫡长子见潚为荆王蜀定王嫡长子申鈙为蜀王庶弟友墂为庆符王宁王庶长子觐均为上高王南城兵马副指挥吴文女为兴平王妃广有仓大使王岩女为南乐王妃
　　○河间府野蚕成茧
　　○命山西行都司都指挥使徐珍子赞代父原职朔州卫指挥使
　　○伊府洛阳王勉塣薨王简王庶长子母任氏宣德辛亥生正统癸亥册封至是薨年三十四讣闻辍朝一日赐谥曰安惠祭葬如例
　　○己未重阳节赐百官宴于午门
　　○庚申清平伯吴英子玺袭爵户部请定其禄米之数  上命禄米一千石本色折色中半兼支故事侯伯禄米有定数近例凡袭爵者必取旨定夺本色折色多寡不同禄食之家至是有不足用者矣
　　○免漕运军士应输耗粮四万六千石有奇初黄州安庆南昌宁波衢州诸卫所运粮赴京值天旱运河浅涩盘剥费用耗米无存户部累奏追徵至是又以为言  上曰军士漕运遇天旱水涸盘剥艰难所亏耗米其免之勿追总督及亻□赞运官员亦免其罪
　　○辛酉增京畿府州县儒学生员廪米先是各生月支本色米六斗余并折钞今加增二斗从提调学校御史陈政言也
　　○壬戌镇守独石马营等处右参将都指挥佥事黄瑄等奏胡寇出没不常近据谍报孛来领众六万往征瓦剌回则欲寇我边事下兵部覆奏请移文各边镇巡等官佥议御寇方略及整兵以固边方守备从之○山东青州卫指挥康荣故勘平人致死都察院议如律  上宥其死谪戍辽东边卫
　　○癸亥以纂修  英庙实录起复翰林院修撰刘吉至京吉上＜锍-釒＞乞终制不允
　　○都察院以续获福建政和县反贼叶堂妻女例应给配  上命释之宁家
　　○甲子复翰林院修撰岳正官预纂修  实录
　　○以纂修  实录赐监修总裁纂修等官太保会昌侯孙继宗少保吏部尚书兼华盖殿大学士李贤等宴于礼部命抚宁伯朱永尚书王翱姚夔待□
　　○乙丑迤西癿加思兰与其妻奏求蟒龙等服诏不允以红绢及氊衫与之
　　○丙寅命广西参将都督同知孙麒子瑜为指挥使领兵剿贼先是广西总兵官泰宁侯陈泾言瑜膂力过人累立战功可用及巡抚巡按官交章荐之故有是命○丁卯赐岷世子子名曰膺鉖  戊辰郢府南漳郡主奏乞录其子周堈入监读书  上曰南漳郡主系宗室之亲其子周堈既有志读书其令入监照例出身
　　○己巳巡按福建监察御史魏瀚奏福建行都司都指挥同知曹敬指以公务索取所属银两请究其罪遂命瀚逮治之
　　○庚午命故大兴左卫带俸都指挥佥事冉辅弟玉袭兄原职本卫指挥使
　　○太保会昌侯孙继宗少保吏部尚书兼华盖殿大学士李贤等上言  皇后上配  圣躬恭承  宗祀表正六宫母仪天下系国家根本之重其位不可久虚伏望  皇上遵依  先帝遗命册立贤淑正位  中宫  上曰卿等言是但此事且当从缓
　　○辛未升翰林院修撰刘俊为南京国子监祭酒○哈密忠顺王母弩温答失力遣使贡马诏赐彩叚表里并赐其使臣有差时哈密人民溃散无所依归数以进贡为名一年至者三次惟求衣食图栖止而已至是人数多至千二百余礼部言若不审量事机听其自来自往费扰实多今后宜审验相应者方许放入诏从之既而弩温答失力复奏讨衣药及保其僧人阿必答儿麻失里为国师诏止与衣药
　　○壬申革湖广武昌护卫仓时各王府仓廒悉已裁革惟存本仓巡抚都御史王俭以为言遂革之
　　○癸酉迤西倒剌欠哈敦奏求九龙文绮锁鲁檀阿力王奏求盔甲弓箭等物诏以琵琶筝弦苏木绣线等物与之余不与
　　○甲戌太保会昌侯孙继宗少保吏部尚书兼华盖殿大学士李贤等复言天必有地为之配阳必有阴为之对君必有后以为之配对者顺天地阴阳之道也况  先帝拳拳之命不可有违伏望  皇上体  先帝之心顺天地阴阳之义俯从臣等所请早命所司涓吉具仪册立  中宫以慰天下之望  上曰中宫不可虚位卿等所言固为有理但朕不幸遭此变故不欲遽行其缓之
　　○乙亥故谷庶人赋□□欣母缪氏自陈年老无依诏加月粮薪炭仍岁加绢布人二匹
　　○吏部奏黜老疾官工部员外郎张旭等二十二员令致仕罢软庸懦官光禄寺署正宋璇等二员持身欠谨贪酒怠政户部郎中卞荣等七员俱冠带闲住先是户部议退主事夏忠忠奏本部考察不公指言郎中卞荣员外郎雍顺俱当退而留之下法司究问至是吏部乃并以老疾退顺不谨退荣云荣字华伯常州府江阴县人第进士历官户部郎中才思敏捷有工诗名然无检束为士论所薄一时能诗与荣齐名有张楷聂大年大年尤精粹为时所称
　　○丙子太保会昌侯孙继宗少保吏部尚书兼华盖殿大学士李贤等复言曰窃惟自古圣人处人道之变若汤武之于君臣周公之于兄弟皆断以大义而不泥于私恩他如汉光武宋仁宗号称贤主亦不免废后更立  陛下处此岂得已哉然义有所必断礼有所必行按礼天子正六官以听外治皇后正六宫以听内治君后合德万化乃成人伦之攸始王化之攸基而可缓哉伏望鉴古圣贤处变之道遵先帝遗命之重俯从臣等所请早建贤淑共图治理将见乾坤定而阴阳和万物育而祯祥应矣  上曰朕成婚礼固奉  先帝遗命但深省前误不欲遽行今卿等再三陈情义正辞切朕难固拒仍遵  先帝成命特准所奏待敕礼部举行
　　○工部尚书白圭奏各局军器正统天顺间例于成造完日遣科道官各一员同本部正官按季试验务在鲜明坚致不如式者罪之尔者诸局因循以往年边陲急用兵器未经试验为角□羊解恐玩法之徒遂无所惧非惟器不足用而财役亦为虚费请申明旧制造完仍令本部会同科道验之凡器用不精及侵渔物料私役卖放工匠者必寘之法则人知所畏而器得其精矣  上曰军器战守所资诚为重事今后敢有似前造作不精及侵渔物料卖放工匠者必重罪不宥○丁丑陕西延安卫指挥使王琮言本卫南北门护城堤岸以水溢而崩者余八十丈城东石垣以久雨而崩者凡十五丈宜及时修筑以防边警事下工部覆奏从之
　　○戊寅  敕谕礼部臣曰朕之婚礼  先帝在时已选定王氏育于别宫以待期矣不意太监牛玉偏徇己私朦胧奏请将选退吴氏复选为皇后朕既察知其非请命  皇太后废黜吴氏明正牛玉之罪将以正家诚有不得已者朕方自省前误心尚未宁而文武群臣再三陈请谓中宫正位不可久虚义正辞切朕难固拒今勉从所请仍遵  先帝成命册立王氏为皇后所有合行礼仪尔礼部会同翰林院斟酌举行仍先择日以闻
　　○己卯太仆寺少卿李諐言帝王治道虽非一端莫切于赏罚劝惩二者请言激劝四事一激劝武艺以收豪杰国家承平日久人不知兵宜于无事之时豫为选将练兵欲选将练兵而武举之科不可不设乞敕该部开设举场先行天下各举通晓兵法武艺绝伦者一人礼送至京与两京武臣子弟通试于文武群臣内举通兵法武艺者为考试官揭榜锡宴亦如文场之制然后进之大廷以奉大对出身品第有差如此则人皆争先效用豪杰将由此而进矣一激劝土民以守关口夫边关京师之藩篱也藩篱固则京师安京师安则天下安矣今沿山关口多无人守御少有边报四方惊疑其近关土民生业坟墓父母妻子皆在边地宜行所司核取土民丁口多寡地里远近蠲其徭役使之分班轮守则生业坟墓得以自保父母妻子赖以自安人各尽心而藩篱可固矣一激劝夷人使自攻击广西猺獞为官府所侵扰不得聊生相聚为盗经年征讨不克成功宜行边方揭榜谕之收其夷人中之豪黠者以为用内以利诱之使自相攻击外以众攻之使不得剽掠将不待征讨而涣散矣一激劝武臣以恤军士夫防奸御侮在于强兵强兵在士卒之有锐气也迩者内外都司卫所官员罔知礼仪惟有贪墨军士饥寒一不暇恤是以逃匿者日多在伍者日少宜移文天下察其廉能者擢用之贪墨者罢黜之使贤者益知自勉不肖者亦皆自修军政各得其人而士卒各奋其勇矣  上取其言命所司斟酌行之
　　○户部郎中庞胜上言边务其略曰文武并用古今通义国家之于文三年一大比而武举独未行古之名将若赵充国郭子仪皆由此出今天下之大岂乏人才但拘于世袭限于资格虽有异才无由自见乞敕在京大臣及在外方面各举所知不分见任闲住或谙晓韬略或明习战阵或长于骑射或膂力过人或有克敌应变之才或有守土安边之策具以名闻会官考试庶武备不隳而真才出矣诏下其奏于所司
　　○复致仕陕西右参政许彬为礼部左侍郎仍致仕先是彬为侍郎兼翰林院学士预内阁机务坐事调南京后改参政致仕  上即位之初其子越诣阙陈情故有是命
　　○以明日十月朝遣驸马都尉薛桓周景分祭  长陵  献陵  景陵  裕陵
　　○遣内官祭  恭让章皇后陵寝
大明宪宗纯皇帝实录卷之十
　　天顺八年冬十月辛巳朔享  太庙奉  英宗睿皇帝神主诣  庙享祀
　　○遣内官祭司井之神
　　○壬午升翰林院修撰刘吉为侍读以吉尝侍  上春宫讲读也
　　○命故魏国公徐承宗子俌袭封魏国公给禄岁五千石本色二千石折色三千石
　　○乌思藏几剌等寺番僧长逐等洮州陆圆等处番僧领占坚作等岷州剌答等簇簇头番人坚东等各贡方物赐彩叚衣茶等物有差
　　○癸未敕授金吾左卫指挥使王镇为中军都督府都督同知以将册立  中宫也○巡抚延安等处右佥都御史徐廷章总兵官署都指挥佥事张杰互讦奏不法诸罪  上命刑部锦衣卫各委公廉官核实以闻
　　○甲申巡抚辽东左佥都御史滕昭奏定辽广宁等卫十一仓粮储多者仅支一岁少者数月猝有警急难于供饷请以边库见贮折粮并赃罚市马银共六万一千两各色布绢一万二千六百余匹籴粮收贮并折官军俸粮仍乞长芦淮浙在官盐课计五十五万六千余引给散诸仓召□中纳以备缓急支用从之
　　○三法司会官审录重囚先是  英宗皇帝有旨自天顺三年为始每岁霜降后该决重囚令三法司会多官审录永为定例至是三法司官尚书陆瑜等循岁例于霜降后奏请会太保会昌侯孙继宗吏部尚书王翱等审录重囚得情真罪当无词并有冤枉情可矜疑者以闻  上命情真罪当者如律处决情可矜疑者杖一百发充边卫军
