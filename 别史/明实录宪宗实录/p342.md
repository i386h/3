<!-- { "loadSidebar": true } -->
　　○致仕都察院右佥都御史李侃卒侃字希正顺天府东安县人正统壬戌进士授给事中进都给事中己巳之变一时言官奋发言事侃居其间多所建明景泰中尝面紏户部尚书金濂格诏徵歛罪有旨宥之侃膝行近前厉声言濂罪不可宥遂下濂狱易储议下侃与林聪等初不肯署名既而不得已乃署选宫僚以侃为詹事府丞聪司直郎时史馆欲采宋元事实仿朱子纲目例续其书奏选文学之士克纂修官侃与焉书未成而  英庙复辟改太常丞丁外艰改太仆丞进少卿未几升右佥都御史巡抚山西兼提督鴈门等关首奏巡按御史李杰不职杰坐除名贪墨者望风歛避有生擒虏酋小石爱子者虏备驼马来赎侃请归之以结其心从之时边方无事侃于固圉广储选将厉兵之外专以变化风俗兴起人心为政时时有所建请施为多合人情惟欲令吏胥服儒巾以变革其心颇近于迂寻以丁内艰解任军民拥留至不得行服除再陈休致如所请至是卒年七十有九讣闻遣官谕祭常例外特赐葬侃气节方刚论议持正无所回挠好学嗜书平居手不释卷性尤孝友事亲备极孝道虏犯京畿二亲在容城请告冒白刃迎之人以为难晚年家居贫甚死之日几无以为殓子二人中进士德恢今为严州知府德仁刑部员外郎
　　○辛酉赐代王成炼敕符簿并宗支谱以成化十九年毁于火故也
　　○延绥总兵官署都督佥事岳嵩巡抚都御史吕雯镇守内官韦敬左参将署都指挥佥事陈云把总都指挥郭鍧杨泰王纲及领军指挥十一人以年例率兵出境烧荒遇虏众各部人马多被杀掠雯敬因劾奏嵩等失误军机之罪兵科参雯与嵩事体相同罪亦当治兵部请下巡按御史问状得旨俱不问待边事稍宁以闻及明年虏众再入境嵩等会游击将军董昇御敌战于单塔儿地败之斩首三十四级获虏马兵器以闻朝廷下敕奖励于是兵部以边事既宁请治嵩等前罪命置嵩雯敬而下陈云等狱巡按御史各坐罪有差都察院覆奏且言嵩等三人及郭鍧俱有后功然亦不足以赎前罪请下巡抚陕西都御史郑时逮治之有旨若等既有功韦敬免之岳嵩停俸三月吕雯一月陈云王纲及指挥二人损军数少并郭鍧亦有后功俱赎米复职杨泰等六人损军多者各降官一级指挥二人损军尤多降二级余如御史所拟
　　○夜月犯外屏西第二星
　　○壬戌复除四川按察司佥事郑恭于山东○升南京锦衣卫中所百户殷王□赞为副千户仍世袭王□赞左监丞忠侄也
　　○癸亥升大理寺右寺副周启刑部员外郎李元镇南京大理寺右寺正罗九鼎南京监察御史邹霶俱为按察司佥事启元镇广东九鼎江西霶浙江
　　○甲子实授山东道试监察御史李复贞为监察御史
　　○礼部奏道录司缺左正一请以右正一宋志衡升补  上曰道录司官钦升已定礼部何得擅拟升补必有情弊不允司印令高士刘良辅掌之
　　○太子太保户部尚书兼谨身殿大学士刘珝致仕珝奏书曰官不及私昵惟其能爵罔及恶德惟其贤臣不贤不能谬叨重职供奉  皇上垂三十年未有寸长上裨  圣政心切忧畏昼夜不宁然而尚不知止久妨贤路矧今年已六十精力衰惫疾病交侵乞赐休致还乡不胜大愿  上曰卿朝廷旧臣方隆委任今以疾乞休情词恳切特兹俞允赐敕给驿还家有司月给米五石岁拨人夫八名珝又奏臣子鈗为中书舍人才十岁钫礼部司务故多疾二子皆虚糜廪禄无益公事乞令还乡随臣读书以图将来报效许之敕曰卿始以文学事朕春宫讲论经史积有岁年逮朕抚临天下图任旧臣复以才识擢居内阁赞襄治理顾委任之方切奈以疾而乞休重违卿志特赐俞允遣敕谕意并赐白金楮币金织袭衣仍给驿送卿还乡令有司月给米五石岁拨人夫八名听役用全朕优礼旧臣始终之谊卿之归也上慰老亲下教诸子暇则与故人耆旧徜徉丘园展契阔之深怀道朝廷之盛事高风雅望足以厉乡而敦俗则卿讵不永有誉哉初珝侍  上春宫讲读久及即位屡进清秩入内阁任益崇重至是前一日申刻太监覃昌传旨召学士万安刘吉赴西角门珝欲往召者止之安等至昌出纸一缄其上朱书一封字乃御笔也启视则人讦珝阴事者曰刘珝嗜酒贪财好色与太监某认亲纵子奸宿乐妇纳王钺银谋与复爵朝廷若不去珝必坏大事等语安等惊曰此即匿名文书告言人罪者律有明禁朝廷何不火之召安等看何为且珝在内阁与安等同出入暧昧之事何由而明其子之过虽珝或有不知也惟冀太监扶持为幸昌曰某扶持久矣向科道官劾汪直本  上已讶无其名今  圣意坚不可回二先生若不作计处明旦行事本发出则无及矣安等曰必不得已珝亲已老俟其亲终守制而回何如曰不能待也曰不然令珝自陈休致厚加恩典以为儒臣遭际之荣以全君臣始终之义昌曰  上意正如此可达刘先生以亲老为辞速进本来遂各退翌日珝进本  上怒无养亲字命昌问安等曰此本乃珝于四月间闻人言其过失于  上而预先撰就者昨因仓卒不暇改写遂填月日以进昌回奏  上意解特允之加恩从厚盖  上圣度汪涵笃念旧臣于珝曲赐保全如此匪直珝感恩无穷凡为大臣者苟无大故终  上之世信任无间其或有故不得已去之多从轻典无不感激云
　　○丙寅刑部都察院以会审死罪囚数奏上得旨情真当决者六十七人中不孝二人造伪印者姊壻骂其父而敺杀之者各一人及有词十一人皆留狱重鞫可矜疑三十四人中三十二人悉杖之发充边军不孝七人中四人枷项于门满一月杖之俾归养余悉决之合都察院十二人为七十五人
　　○赐太监潘牛仪真官盐一万引○丁卯都察院奏本有误字实监察御史瞿俊据书吏所录以呈堂者于是书吏会律检举都御史屠滽等以闻有旨堂上官姑宥之瞿俊锦衣卫执于午门前杖二十书吏杖三十释之误字令改正
　　○致仕南京都察院右佥都御史高明卒明字上达江西贵溪县人景泰辛未进士授监察御史出按郡县绰有风裁擢大理寺丞成化初擢南京都察院右佥都御史一时政令清肃皆称得人尝以淫雨为灾＜锍-釒＞言阴盛阳微宜修人事弭之扬州盐寇作奉旨督捕擒获殆尽他宿弊以次刬削而江淮间遂无事以二亲老乞终养去久之亲没不起适有闽寇特命往捕诛首恶者以余多胁从悉减其罪因奏析上杭溪南里置永定县抚治之事平称疾不入报自谓平生有三宜退请复致仕朝廷察其恳诚许之卒年六十四既谕祭如制其子诣阙请谥不与命有司为营葬明廉约清峻所至整肃恬于仕进为世所尚但规模颇隘不能有容休致归其父大不悦晚年女已聘人改适宗室为乡人所薄云
　　○庚午赐故太子少保户部尚书杨鼎赠太子太保谥庄敏诰命
　　○工部右侍郎谈伦有罪下狱当赎诏免赎复其官伦管理易州山厂厂多积弊伦至稍有所更革立法召商人入柴炭而令各府归其直收其脚脚价迨各商柴炭大集则减原价市之未一年奏有羡余几二万两遂致众怨有于秀者久衣食厂中犯法为伦所按因摭厂中事讼伦于朝徵下锦衣卫狱秀所讼多诬刑部论赎杖有旨秀党三人挟持官府诬罔刀泼于在京柴厂门枷项示众满三月押发辽开原卫分充军伦免运灰令复职仍管厂
　　○辛未户部会官议总督漕运右都御史马文升等所奏事宜一运军月粮止得本色六斗余皆折钞合依京卫例全关本色一石一两淮盐场灶丁有州县发来者号为乡户不谙煎烧宜每年出银四两完役一山东地广宜添设佥事一员专管屯种一曲阜县合添设县丞一员协同孔氏知县理事一迁东阿旧驿于县北门德州太平驿于恩县城内一登州等卫所军器朽坏宜于岁造数内兑换以壮军威一济南等府州县俱有易州山厂柴夫每名徵银三两部角□羊者违限六月不完究治其罪包揽之徒三月不完悉发边远充军一直隶宁山卫虽设于山西泽州其军余俱在河南屯住请仍隶河南管屯官带管岁纳子粒获嘉滑县以便放支一伊阳县学缺官教诲宜添设训导二员一汉中府褒城沔县略阳汉阴石泉平利白河七县并西安府镇安山阳二县各添主簿一员一革略阳县硖口驿一裁减州县儒学生员不及额数者止选学正教谕一员学官年六十以上学行平常者类奏罢归田里一革河州庆安库改为递运所一桃源县三＜氵义＞镇宝鸡县虢川口渭源县分水岭镇原县平安寨各添设巡检司以防不虞一迁衡山县岳津镇巡检司于茶陵州雷家埠一革郴州丰济仓副使一员以省俸给一湖广金沙洲收受船料钞例给贵州各卫官俸者宜送武昌府收贮年终申报本布政司行贵州布政司选差人员领回以充本年各卫官员俸给一蓟州永平山海等处三屯等营官军骑操马三月支豆十月折草一直隶兴州右屯等二十二卫所十九年以前逋欠子粒宜折纳杂粮或折收银兑支与各卫军士月支粮料免其上仓脚价以苏困穷议入命漕运军余月粮本色通与八斗其余俱如议行
　　○夜月犯灵台中星
　　○壬申升陕西按察使罗明为云南左布政使
　　○癸酉命保安王公鋉岁禄折色内改支本色三十石从秦王请也
　　○命增给锦衣等卫带俸指挥等官柳纯三等百四十二员月米五斗纯三等皆内府工作糜费不赀以灾异减俸至是夤缘乞请故有是命
　　○甲戌以乌思藏法王差来剌麻劄失藏卜领占五人为灌顶大国师灌顶国师禅师都纲赐诰敕印帽袈裟等物
　　○宥锦衣卫指挥同知刘纲罪四川布政司解生漆当输御用监纲家人代输因入水漆中内官验却之遂劾奏纲诏纲对状纲上奏自言不能钤束家人服罪有旨纲本当逮治既服罪姑宥之
　　○乙亥命太监潘记同督均州官军操守初记主太岳太和山香火至是自陈权轻不能服人欲兼提督正伍官军操守城池兵部言操守之任已有太监韦贵及总兵都御史宜命记专焚修无以他事分其志诏特许记请
　　○命金吾右卫带俸都指挥同知郭瑄子鋐代父原职为指挥使  丁丑以明日十月朝遣驸马都尉周景蔡震分祭  长陵  献陵  景陵  裕陵杨伟祭  景皇帝陵寝
　　○遣内官祭  恭让章皇后陵寝
　　明宪宗纯皇帝实录卷之二百七十
　明宪宗纯皇帝实录卷之二百七十一
　　成化二十一年冬十月戊寅朔享  太庙
　　○遣内官祭司井之神
　　○己卯升陕西按察司副使孙逢吉为按察使广东南雄府知府江璞为广西布政司右参政
　　○太监韦泰传奉  圣旨鸿胪寺主簿徐生医士曹源常行陈公贤俱升太医院御医
　　○守备凤阳太监李棠奏近例各处驿传必令所司验实挂号而后行但凤阳岁贡时新及陵寝急务恐因此迟滞事下兵部请如所奏其非时新急务者仍令验实有旨俱不必验但不得一概滥给关文仍移文各处镇守守备分守内外官知之
　　○庚辰赐鲁府邹平王阳鎕第五子名曰当浈代府灵丘王仕＜土臱＞第十二子名曰成鏒
　　○朝鲜国王李娎遣陪臣韩儧等奉表贡马及方物来朝贺  万寿圣节
　　○故南京刑部右侍郎陈俨子曰□永援例乞为国子监生不许且敕所司今后大臣子孙乞恩入监须审其父祖历任久而政声著者方许奏闻
