<!-- { "loadSidebar": true } -->
　　○巡按广西监察御史端宏言赏罚明信则人人力于事功如赵辅等讨贼破峡之功固当行赏其妄言贼尽民安之罪尤当加罚况统兵大臣俱冒赏过分守城小将尚被罪未除今贼衅渐萌流毒愈甚不罪辅等无以示戒仍宜责辅终任其事辅亦上＜锍-釒＞自陈其功且言守将欧信忌功纵寇故毁成绩乞治信罪事下兵部言初辅等捕贼实未尽殄所司欲留稍屯重兵以镇抚之而辅不从今宏所奏切中其病辅乃不思自咎反欲咎人殊乖大体宜治如法况辅见贼势未靖众论交攻亦愿率兵自效或且止移文韩雍等令合谋御之  上曰残寇只令韩雍调度官军督同和勇等会兵剿杀辅不必去
　　○庚寅升苏州府知府邢宥为浙江布政司左参政仍掌府事赐以敕曰国家之政重在安民比岁田野之民鲜得其所究其所自盖守令匪人惑恣肆贪刻剥削无厌或阘葺庸懦坐视民患相为蒙蔽默不以闻致下情不得上通上泽不得下施今以尔在府年久有守有为庶民感仰特升前职仍付以郡寄夫方千里之民安危皆系于尔宜体朕心以保养为务必使其衣食有资礼义有教而察其休戚均其徭役兴利除弊一顺民情毋徒玩愒毋事苟且毋为权势所胁毋为奸吏所欺凡公差官员人等有违法害民者即具实奏闻所属官员人等作奸害民尔就提下差人角□羊京尔亦宜奉法循理始终不渝庶副朕之委任宥治苏州公廉有为以儒饰吏豪横敛迹民甚安之巡抚都御史宋杰及其所属累秦荐于朝遂有是命
　　○调刑部主事洪清为山东登州府通判监察御史刘俊为江西新昌县知县先是小直沽获强盗任刚及赃送官俊嘱清以刚非盗清出之而刚复行劫被获事觉清坐失出人罪俊坐嘱托公事皆调外任
　　○巡按广东监察御史潘稙奏广东为事都指挥石鐤领军千人追捕灵山流贼观望不进贼众大合复还灵山下东乡攻掠甘源流峒等村势益炽鐤失机致寇宜逮问如律事下兵部言鐤固宜罪若都御史韩雍都督和勇太监陈瑄者俱以重臣出镇流贼攻劫匿不以闻其罪尤大  上是之令韩雍和勇陈瑄具实自陈兵部复言曩因巡按广西监察御史端宏等屡劾总兵等官赵辅都御史韩雍等妄奏邀功旋师太早致余寇陆梁攻掠浔州等处参将孙震弛备失机与知府孙暲等隐蔽罪不可宥但辅等被劾已得旨裁处而孙震孙暲等尚宜究治如律以为后戒  上曰然赵辅卢永陈瑄韩雍和勇既经裁处不必问
　　○设四川资阳县儒学阴阳学医学僧会司
　　○宁夏副总兵都督佥事林盛成化二年二月破虏于庆阳环县之石硖口上功首虏不相应纪功郎中杨琚发其事巡按御史奏之命治罪如律
　　○巡按直隶监察御史康骥奏长垣县丞宋鉴主簿李谦因失盗一事之疑故勘三人致死一人废疾今遇恩宥幸免重刑亦宜编之军伍为残酷苟免之戒且乞法司通行禁约以为著令都御史贾铨等议以朝廷恩例虽宽而鉴谦酷暴特甚诚有不当原者  上曰鉴谦残酷杀人数多其各杖一百发大同边卫充军家属随住
　　○致仕通政使司通政使栾恽卒恽山东齐河县人由监生宣德间授兵科给事中进左给事景泰中累官至通政使天顺初言者劾其昬耄尸位寻命致仕至是卒讣闻赐祭葬如例恽善于敷奏虽无他才能然亦循谨无大过失云
　　○辛卯辽东左参将都督佥事曹广分守开原以虏寇屡入境杀伤官军剽掠人畜不能御下巡按御史按之罪当斩法司具广功罪奏上诏从御史所拟
　　○壬辰升福建按察司佥事牟俸为副使以福建三司及所部军民儒吏合荐其廉明才干也
　　○敕京营总兵官太保会昌候孙继宗等曰毛里孩渡河而东以侵大同声言欲求入贡然偃蹇桀骜似无诚心今欲选一宿将统御团营精兵五万以俟调遣果孰可任其事者其所选兵五万果可足用与否卿等世受高爵首总兵枢岂但优游宠乐不与国同忧耶其为朕摅忠画策从公推让孰可居中以调度孰可以领兵以靖边咸惟卿等所欲自效伫俟来闻于是继宗等言虏酋毛里孩久住河套近于大同西路一带屯住欲称入贡踪迹诡秘莫测其奸传闻其与阿罗出阿失帖木儿自相讐敌所以不敢北还沙漠欲东入大同复惧我加兵佯为款塞或言其欲肆陆梁而未得其便假好辞以缓我俟得衅而长驱二者之言未知孰是但事当预定兵贵先人今京师重兵未易轻动而彰武伯杨信等初领京营及大同宣府等处搜套官兵俱在榆林偏头关等处今虏众既东急宜遣还代州屯驻其京营五万之数宜调二万赴代州以会信兵更调三万由宣府至大同接应其两路领兵之人可于中推一副将至如总兵主将请自  圣裁令信等诸军悉听节制庶事体归一大功可成  上谕兵部即参酌所议施行
　　○镇守狭西总兵官宁远伯任寿奏洮岷管内诸番作乱纵火焚冷地峪并平定关等寨堡杀掠军民财畜守御军旗数少猝难应敌事闻  上谕兵部移文镇守总兵提督军务等官合谋严兵抚捕之
　　○甲午河南沔池县知县王宽九年秩满命再任三年以巡按御史闵圭奏举宾处事公勤人民乐业也
　　○丙申制谕抚宁侯朱永佩平胡将军印充总兵官右都督刘聚充左参将都督同知鲍政充右参将率京营马步官军征剿虏寇先是巡抚山西都御史李侃等言虏酋毛里孩拥众入境深为可虑乞将原议调搜套官军命总兵官杨信等统领并大同偏头鴈门关等处精兵分为五路一路偏头关一路大同右卫其余三路分布威远朔州及八柳树堡各城设伏按候闭营休士以强示弱彼若再举入寇必以精锐者深入老弱守营势分力散我军乘隙袭之使威远等三路官军截其归途偏头关并大同右卫二路兵急捣巢冗彼腹背受敌成擒必矣太保会昌侯孙继宗等亦应诏上陈方略事下兵部请会廷臣杂议谓此虏初假和好以缓我师旋拥大众以压我境枭獍之心实未可测虽有杨信等军恐兵少贼强猝难应变非调京军征讨恐贻后患抚宁侯朱永谋勇可任宜令挂印充总兵官都督刘聚鲍政可充左右参将领京营马步官军三万以往仍乞敕杨信等与永会合及大同宣府等军马俱听永调用敕巡按山西御史常振往来纪功革弊上曰虏酋毛里孩虽云欲来朝贡其实欲缓我师兵备不可不严朱永宜令率官军二万以往在京各营人马宜速整十五万听调策应各管军头目毋得因循旧习亏损国威如违  祖宗之法具在朕不尔宥
　　○武靖伯赵辅奏辞封爵诏不允时辅征两广还京六科十三道劾之故上此奏
明宪宗纯皇帝实录卷之三十九
　　成化三年二月丁酉朔释奠先师孔子遣太子少保户部尚书马昂行礼
　　○是日日食
　　○宁夏副总兵署都督佥事林盛奏边事凡数千言大要谓近因榆林宁夏一带有警调京营及各处军马久顿边城分屯就粮各堡虏酋乃安处河套则似以逸待劳彼反为主我反为客势成倒置虏若大举入寇调集之军亦与城守者无异今狭西西安洮河秦巩等卫军伍约有十万之数简阅精壮兵可得四五万人脱有寇警就令镇守等官酌量缓急分调平凉固原环庆鄜延等处表里应援则战守有备既不远烦师旅亦可少省刍粮如果贼势甚张方许乞师为援盖今之边兵多不足用弊岂在他古之为将者赏罚诚信号令严明故士卒畏将不畏敌今则反是以修明军务为立异以徒事姑息为老成平居乏驭下之威故临事多犯令之卒败军误国职此之由向此虏冲突边疆我军未能捍御今其远居河套安可穷搜但使我能练兵储粮坚壁清野使被进退失利虏可以不驱而遁套可以不扫而清且今边卫贪官狡卒紏结成风卖富役贫抽强配弱是以甲仗非素习之器队伍无共难之心养士虽多无益国计乞敕各边守将遴选所部官军为二等年力精强骑射熟闲者为一等以备冲锋破敌其次为二等以备战守策应老弱不堪者令守城屯田应役每二千名委都指挥一员总督指挥二员分督训练调遣则全队而行不使分散官旗当先率领小旗殿后催督进退俱有节制罪责各有攸归庶几不费有限之粮而畜无用之兵事下兵部请以其言付镇守总兵等官会勘可否施行从之
　　○虏酋毛里孩三上书求入贡遣通事詹昇赍敕奖谕之敕曰朕  天命承  祖宗大业为天下主内华外夷皆朕赤子也弗率循沾化者有怒之而无终拒绝焉服则舍之且待以仁恩尔毛里孩昔年尝来廷矣昨者忽扰我边陲今又悔过归诚累次求来朝贡在边诸将俱厉兵秣马以待奏功在廷文武亦谓宜从边将之言朕以天覆九有为心特允尔来命通事指挥使詹昇赍敕谕尔敕至尔即领率部落退处边外戒令守法安静住牧所遣朝贡使臣无得过三百人亦须戒令遵依我边将约束无得在途恣肆夫好生恶杀者天之道朕之所奉以子民也尔能仰体朕心朕将锡福于尔俾永享太平之乐岂不美欤
　　○戊戌祭  太社  太稷　○遣顺天府官祭先农之神
　　○巡按狭西监察御史侯英奏洮州番蔟数寇边指挥使汪钊守备不职宜逮问兵部言钊屡以失机被宥且复行勘未结今番寇方炽守御乏人宜俟勘报并治从之
　　○命原调大同宣府偏头关等处搜剿河套官军一万三千人仍留各城守御以虏酋毛里孩渡河入大同界也
　　○南京户部左侍郎陈翌以母丧去任诏起复之
　　○己亥以浙江布政司左布政使黄琛为南京户部右侍郎
　　○毛怜卫女直都指挥戳乞纳等来朝贡马及貂皮等物赐宴并衣服彩叚等物有差
　　○加德府左长史屈祥右长史吴辚正四品俸王以祥辚随侍读书年久奏乞进秩  上特允之○总督辽东军务左都御史李秉等奏海西建州等虏入鸦鹘关抄掠佛僧洞等处副总兵施英等分兵御之遣都指挥邓佐率军五百前哨至双岭遇伏战死一时陷没者余百人时英亦次树遮岭与参将周俊兵合去佐不远不能应援致损士马挫军威罪不可宥事下兵部言施英向以启衅要功被劾令立功自赎今复行师失律致陷佐等诚宜逮问但兵兴之际用人方急  上是之曰施英姑不问仍令杀贼赎罪
　　○先是乌思藏等处番僧朝贡数多敕镇守洮州指挥汪钊选游僧三人赍敕往谕灵藏赞善王禁约诈冒至是还礼部请每僧量赏彩叚等物以酬其劳从之
　　○镇守独石马营内官进保奏守备赤城都指挥刘政托疾不会议边事刑部尚书陆瑜等请行巡按御史究治其罪从之○总督辽东军务左都御史李秉奏双岭之战随征官军署都指挥邓佐达官指挥使李刚等九十八人阵亡请以辽东都司官库绵布人给四疋以备丧具从之
　　○致仕户部尚书沈固卒固字仲威直隶丹阳县人弱寇领乡荐初授山东沂州同知时有建言州西宝山社产银丱者诏下有司劾实固执奏谓费多而得少恐劳民且致变事得中止民甚感之未几以安养军民事徵入为户部员外郎寻进郎中擢山东左参政督饷给军迤北洪熙间命以本官于大同总兵官武安侯郑亨处书办边方兼用文臣始此正统初进户部右侍郎己巳之变车驾北狩幸大同偕守将出见奉命括官库金帛以犒虏酋或以为不可固尽所有以献事闻户部请下吏较勘然事卒不竟其年以城守劳进右都御史寻以却虏功转左都御史言者攻之不已遂乞致仕  英庙复位石亨荐为户部尚书宠赉日隆三年复休致至是卒赐祭葬如例固体貌魁梧性直率不拘细行历官五十余年虽无大建明然在边二十七年深达虏情上下安之
