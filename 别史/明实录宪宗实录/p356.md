<!-- { "loadSidebar": true } -->
　　○乙巳以雨雹灾免河南诸府县卫所今年夏税子粒共四十一万九千九百余石丝二十二万九千四百三十两有奇
　　○命逮问真定等卫埋没马匹并弃册在逃指挥千百户等官丁勋等其佥书官吏悉宥之
　　○丙午  孝恭章皇后忌辰  奉先殿行祭礼遣驸马都尉游泰祭  景陵
　　○丁未左春坊左谕德林瀚乞归展祭许之
　　○南京大理寺卿宋钦子廷佐乞为南京国子监生许之
　　○掌太医院事礼部左侍郎蒋宗武院判董璨有罪下狱命宗武冠带闲住璨为民宗武与璨监收天下解纳药材每使折银侵分入已及有司起送医士至京将授医学官辄以修葺公署为名复罚银私用宗武柔奸外示清谨人多为所欺不数年遂致通显素谄事吏部尚书尹旻数为工部侍郎谈论请记升官伦感之尝以其居第酬谢至是为缉事者所发推问皆不诬并璨免官
　　○戊申诏天下有司徵税毋取余价○太监韦兴奏灵济宫重建已成旧额庙户二十户老弱不堪洒扫乞令佥易而原赐田地亦别拨佃户十户给复其家使专守庙户部议行顺天府如奏佥点从之
　　○兵部奏请敕陕西镇守总兵巡抚等官太监欧贤等每岁预选洮岷河三卫精锐马步官军三千分布安定会宁兰州诸处协同各该守备冬等官以防河套之虏仍行大同宣府延绥宁夏镇守巡抚等官相为策应不得临期误事从之
　　○逮广东左布政使陈选来京卒于途太监韦眷监管广东市舶司事以番禺县知县高瑶发其遣人下番贸易事恨之因奏瑶违法事事连选初选既革眷役夫余户且事多与忤眷已不堪及瑶发眷事选复为具奏眷以为选阴庇之也积怨益深至是命官会勘竟坐瑶以赃罪得选不当擅革役夫并秦灾失实罚物赈济等情余皆诬狱成俱械赴京选卒于江西瑶初拟为民特命编戍湖广而眷镇守如故
　　○赐蓟州永平山海诸处守墩夜哨官军民舍四千二百四十三人衣鞋
　　○庚戌免广东广州等府卫所二十一年分夏麦秋粮共一十一万六百余石以水灾故也
　　○宥致仕吏部尚书尹旻罪初山东济南府同知牛盛以刚暴为旻所黜奏诉者数四不得复官至是以旻坐其子龙累致仕乃复击登闻鼓陈尹氏过恶命官往勘得旻弟昌宿娼与龙尝请托事及参政唐澞阿附昌意营建华山道院费官钱物并前巡按御史梁泽失于参究俱拟罪奏上  上以旻职任大臣溺爱子弟纵容妄为但既致仕宥之泽澞令执问余皆从所拟
　　○辛亥重阳节赐百官宴于午门
　　○四川成都府所属州县地或五六震或七八震俱有声次日复震
　　○隆平侯张祐坐其妻徐氏奸淫罢管都督府事徐氏与祐从弟南京江阴卫指挥祚通数盗与家财恐祐与其姑黄氏知之令道士行魇魅术又以侍婢将泄其事遂杀之以灭口祐初为祚所愚后竟觉徐氏愧赧乃自缢死至是黄氏始以其事告发法司勘问俱实命祚依律处决以祐帷簿不修有玷名爵故罢之
　　○壬子调司经局洗马罗璟为南京礼部员外郎时璟起复吏部以复任请有旨罗璟丁忧日久吏部何不补缺必侍璟服满方奏璟不许复任调南京部属耿裕等可自陈状裕等引罪命姑宥之故事洗马非常选官不当补缺以璟与侍讲尹龙有连故责及之然亦由其乡人欲谋侍东宫讲读而璟适至嗾李孜省为之也
　　○命户部运银一万两于蓟州折支官军俸粮巡抚顺天等府都御史彭韶奏喜峰口刘家口界岭仓并建昌新营仓粮皆无余积时当无事可以拨军支于蓟州傥有不虞应难远给乞今年再量运银二万两分拨喜峰口等处候来春米贱间有折支每银一两准米三石每米一石折银三钱支给关营官军其一两内剩银一钱积为雇车之费转运蓟州所省粮于各边户部议以为宜从之
　　○江川王音垫奏岷府自从顺王薨逝世子膺鉟缘事藩邦无复纲纪蒙命安昌王膺铺暂主祭祀未几病故臣见膺鉟自带冠带至今四年悔悟自新略无过犯乞赐恩宥复其冠带统率臣僚俾得奉守藩国下礼部覆奏江川王及岷府长史教授等官自成化二十一年至二十二年已十＜锍-釒＞乞复岷世子今江川王所奏情词迫切请自  圣裁  上以膺鉟既悔悟自新命复世子管理国事降敕谕之曰先该司礼监太监等官萧敬等会奏尔混同群小狎戏酣歌谋死职官奸淫无度毁坏金册又指以进贡勒要乐舞生校尉银两以出城祭扫挟令守备官拨军摆路等因事下法司议得尔所犯情罪匪轻揆之  祖训本当降为庶人但念亲亲特从轻典革去冠带不许请封薄示惩戒降敕切责俾尔循省洗涤前愆用图自新计今四年而尔母岷顺王妃汤氏及江川王并长史教授等官前后数次奏称尔自革冠带以来悔悟自新略无过犯乞复冠带令管府事夫人有过贵乎能改以迁于善兹允所奏遣司礼监左监丞郭敬赍敕来府复尔冠带令尔仍管理府事而今而后尔须正大持身毋恣肆淫泆礼遇官属毋轻易戕害仁惠爱下毋假公科扰  祖宗遗物毋视常弃毁凡府中一应事务必本天理合人情遵循成宪而行庶几禄位能保藩邦可无他虞不然祸不旋踵又逮尔身斯时尔追悔已晚矣其勉之慎之
　　○敕福建按察司佥事杨峻专守汀州上杭兼管漳南道事以其地邻江西广东寇盗屡作从福建镇守等官奏请也
　　○夜月犯十二诸国代星
　　○癸丑  上谕礼部曰皇太子年既长成婚礼宜举礼部其会翰林院查议以闻
　　○升江西右布政使侯英为本司左布政使湖广布政司右参议林迪为贵州右参政浙江按察司佥事张玉为福建副使
　　○调监察御史刘俊为福建光泽县知县先是成化八年赐江西巡按御史敕书一通催徵绫纱纸劄留之公署巡按者更代岁久稍损皆未及以闻时兵部盗敕事露御史张鼐因发之命追究自鼐以前巡按者俊二十年曾按江西故罪之
　　○以旱灾免顺德府属县今年夏税麦六千三十余石绢九百余匹
　　○甲寅命巡抚山西右佥都御史边镛理院事以丁忧服阕也
　　○升湖广按察使徐怀为江西右布政使
　　○升太常寺协律郎布自云为本寺寺丞九年秩满也
　　○陕西岷州地震有声如雷
　　○兵部奏蓟州辽东陕西甘肃宁夏四川云南贵州各边夷人进贡马匹存留给军之数岁令各总兵巡抚官造册类报以凭稽考从之
　　○兵部参奏延绥宁夏榆林把总领马都指挥千百户等官陶祯周全等七十八员平日不能严督军士餧养坐视倒死又不依时督令买补以致边方缺马有妨征战俱合逮问  上以防秋事重姑宥之倒死一千以上者降一级四百以上者停俸一年二百以上者半年一百以上者三月以下者一月
