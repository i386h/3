<!-- { "loadSidebar": true } -->
　　○癸巳故工部尚书谨身殿大学士高谷子峘习字期满授中书舍人
　　○巡抚宣府左佥都御史郑宁等奏朵颜卫千户奄可帖木儿传说十月间欲与毛里孩讐杀  上命沿边镇守巡抚官整饬边备以防之
　　○甲午赐大兴宛平二县餋济院孤贫四百五十人白绵布人一疋　　○丁酉太子少保吏部尚书李秉等奏近虽两奉诏旨国子监生有不能出仕愿告回家者与冠带闲住柰何监生之中甘于恬退者少本部记名听选者见有八千余名而逐年各衙门送来者尤多于每年所选之数以致积滞数多贤否淆混其间衰老者锐气已消庸懦者素志不立加以待选年久度日艰难一旦授以府州县官不免渔猎于民以为家计欲有司得人而民受其福难矣兹欲将该选监生考选年貌精壮文理平顺行移通晓写字端正四事俱可取者居优等选用或三事或二事可取者量才授任其三事俱无可取而年貌衰老者依诏书例令冠带闲住则任用得人而不才不得以幸进选法＜锍-釒＞通而人心不至于壅滞矣从之○己卯毛怜等卫女直都指挥亦里哈王苦赤等各来朝贡马及貂皮赐衣服彩叚等物有差
　　○吏部以修德弭灾考察内外听选官为三等主事杨绍等六十九人给升授散官致仕郎中钟成等二百六十五人致仕驿丞邬枨一人行止不端给冠带闲住枨后更名存敬以异端夤缘入内府历官近侍云
　　○巡抚山东右副都御史原杰乞罢归以弭灾异诏杰年未衰老不准罢归宜勉修政务以副委任
　　○赠四川夔州府通判王祯为府同知赐诰命以祯率民兵拒襄阳流贼于大昌县没于阵也
　　○庚子  皇太后圣旦  上率亲王上寿受命妇朝贺赐百官宴于午门○辛丑兵部右侍郎王伟奏患病三月未愈乞赐骸骨还乡或容住俸在京调治命在京调治俸不必住
　　○壬寅魏野龙加麻剌麻都纲著思吉坚参等三十九族来朝贡方物又管民万户舍人阿哈来朝贡方物自称其祖合丹思叭所辖地方十七其印犹元至正间所授乞换印袭职开设衙门礼部会议以远人贡献固慕义而来而换印袭职开设衙门则夷情边务所系事虽遥制宜移文四川镇守等官遣官出境勘其地方与何地相邻原系何人管辖自洪武至今百有余年何今日方来贡献合丹思叭既有前元符印授以万户国初何不归附即今阿哈与合丹思叭是何亲属缘何才要换印袭职所袭是何职事所设是何衙门都纲著思吉坚参既于正统间授职何二十余年不来贡献而与阿哈同来或是近边军民旧与乌思藏及长河西鱼通宁远等番僧混同来贡近因有禁例不得似前滥进冒赏遂搜寻前元旧印引诈冒生番又开一路进贡以为冒赏之阶务令勘议明白回奏不得徇私不实以启滥放之弊亦不得非理沮抑以失远人之心从之
　　○三法司会官审录重囚刑部都察院各奏年例于霜降后会公侯驸马伯五府各部通政使司大理寺锦衣卫及科道官审录死罪重囚有旨称冤有词者即与从公辨问毋令受枉于是刑部尚书陆瑜等会魏国公等官徐俌等于承天门外审录之刑部得情真无词者五十六人情可矜疑者十三人都察院得情真无词者二十六人情可矜疑者一人勘辨减死者一人前后各以具狱上请  上览狱辞于情真罪当者俱令处决情可矜疑十四人中减死充军者十二人杖而释之者二人一系妇人又有一人当辩者准辩
　　○癸卯定襄伯郭登奏臣年力衰惫不堪任使乞退居闲地以餋余年  上曰卿才智老成朕所简任不允退闲
　　○甲辰  诚孝昭皇后忌辰  奉先殿行祭礼遣驸马都尉周景祭  献陵
　　○命协同分守大同东路参将都指挥佥事张瑛充右参将分守大同西路地方
　　○琉球国中山王尚德遣使臣读诗等来朝贡马及方物赐衣服彩叚等物有差
　　○满剌加国头目八剌思通事无沙等来朝贡象及龟同等物赐八剌思无沙冠带并番伴人等衣服彩叚等物有差
　　○狭西岷州卫剌答等簇番人相中等铁立等簇番人烟班等□□心由等簇番人豁陆等西卜等簇番人尖班等各来朝贡马及明甲赐彩叚钞锭有差
　　○吏部尚书李秉侍郎崔恭尹旻户部侍郎杨鼎陈俊礼部尚书姚夔侍郎万安叶盛兵部尚书白圭侍郎李震工部尚书王复侍郎李春李颙六科给事中及刑部大理寺官俱于左掖门外侯午朝期已久以为尚早误不及入侍联名上奏待罪诏尔等常以勤政为言及朕视午朝却有怠慢论法本当逮问既引咎姑悉宥之
　　○监察御史刘仁傅鼐劾奏尚书李秉等于午朝不及入侍之罪  上以李秉等已区处御史后时始劾命锦衣卫杖之
　　○大同参将都指挥使秦杰卒杰寿州蒙城县人父晖任千户阵亡杰袭升指挥佥事寻迁指挥同知进指挥使天顺元年征倚山墩蒋家屯三家村诸处进都指挥同知八年用荐为大同左卫参将成化二年敕充游击将军征延绥事平升都指挥使至是卒赐祭子恭袭其原职大同后卫指挥使
　　○乙巳赐靖江王府故奉国将军佐诚妻女餋赡米岁一百石从王请也
　　○慧星出天市垣其体渐小
　　○丙午巡抚宣府左佥都御史郑宁以灾变自陈乞致仕诏不允命用心整理边务
　　○提督松潘等关四川都指挥佥事马云因督兵护送给粮旗军至北定关为守关指挥郭英款饮醉归被番贼掩袭杀虏军夫骡马时浦江关亦被番贼抢劫杀伤旗军云隐蔽不报俱为总兵官所劾奏下御史鞫治赎杖复职
　　○丁未朝鲜国王李瑈遣陪臣权格等奉表贡马及方物来朝贺  万寿圣节○吏部以修德弭灾考察京官年貌衰惫不堪任事致仕者户部郎中边永等十二人操行不谨冠带间住者刑部郎中高闰一人
　　○贵州宣慰使司土官宣慰使安观等遣把事王源等四川天全六番招讨使头目舍人柳智等各来朝贡马赐彩叚钞锭有差
　　○戊申赐晋府宁河王第五子名曰钟金□屈六曰钟陂□金七曰钟金□蝱八曰钟铏九曰钟镂
　　○山东德平县民张中因游食临清遇民人孙荣善说佛法得金锁洪阳大策等妖书遂剌左右肩臂各二龙左右手掌山河二字更于左臂剌排王计三字自号白毛祖师四散绐诱得瓢氏为妻复诱民王聪言其四外招集已有万余人欲伺秋冬攻河南城池聪知其诈奏闻捕获都察院问拟坐斩至是遇赦复请区处  上以中情犯深重命禁锢之余党从轻发落中寻死于狱
　　○庚戌礼部欲清理番僧及中国冒充者法王劄巴坚参引永乐年间事例陈请诏曰中国人先习番经有度牒者已之无度牒者清出今后中国人不许习番教非僧道食米者皆住支
　　○云南按察司提学佥事刘伦正初携家住云南时误援事例乘传食廪道遇乡人挟以抵任俾充龙里卫学生应贡御史黜之伦正惧且觉其传食之误遂依律检举纳米入云南仓以偿而贵州驿适有发其事者巡抚等官以闻  上命巡按云南御史按治之坐常人盗仓粮律当绞除名伦正愬辩其误复命御史之代巡云南者再鞫之乃坐赎杖还职伦正安福人其得脱罪也所亲侍读彭华盖有力焉
　　○辛亥詹事府少詹事兼翰林院学士柯潜奏比以灾异敕吏部都察院会同各衙门掌印官公同考察所属官员本院属官俱以文翰为职侍读等官彭华等见在经筵讲读及纂修实录其带俸郎中等官吴谦等并四夷馆译字官俱在内阁书写诏敕翻译外夷文字无事绩文案可考乞如天顺八年考察官员事例止令本院学士公同内阁学士考察诏从之于是华等一百二十六员俱照旧任事四夷馆带俸官二人以素行不谨冠带间住时尚宝司左右春坊及六科给事中亦援此考察取旨诏皆留任事云
　　○癸丑敕升兵部左侍郎兼翰林院学士□辂为兵部尚书工部右侍郎兼翰林院学士刘定之为礼部左侍郎俱兼职如故仍旧办事辂定之俱上奏辞免  上皆不允且曰卿等辅导有劳特兹升用何以辞为
　　○给致仕礼部右侍郎倪谦诰命从其子编修岳之请也岳三年考满例得推恩吏部持之不行岳上奏自陈诏下其章于吏部尚书李秉等言谦先任学士时曾犯赃罪充军原授本身并封父母妻诰敕俱已追夺焚毁后虽遇赦陈情复职又升任致仕闲住终系犯赃之人于例难以推封  上曰谦已升任致仕因子推恩亦何不可其与之不为例○吏科给事中毛志言迩者京师地震妖星示警监察御史康永韶等奏称两京大小衙门官员果系老疾无为贪淫素著从公考核黜退以消天变奉旨有堂上官者还会掌印官公同考察为大臣者当念上天谴告之重分  陛下宵旰之忧同心协虑务去取合乎众论却乃朋奸欺罔虚应故事且如户部郎中边永以六十有五被黜而年过于永素行不端如兵部员外郎萧继者尚留工部郎中钟成以有疾被黜而久病旷职清誉无闻如本部郎中彭盛者尚在于公论何如也至于主事陈瑾行人马桓之贪名素著员外郎欧贤徐敏之清誉无闻皆所当黜此而可恕人将效尤乞将五府六部等衙门堂上官曾与考核者明正其罪以为大臣欺罔之戒仍敕吏部会同都察院再行公同考核庶几事归一体贤否昭明士风丕振灾眚可消诏考察事已处置矣但今后诸司官考满者吏部都察院务遵成法严加考核不必一概纷扰
　　○甲寅礼部奏  万寿圣节例赐百官宴  上令免宴赐以节钱钞
　　○升户部左侍郎杨鼎为本部尚书
　　○赐楚府辅国将军均镒夫人沈氏米岁二百石均镒故夫子及幼子其衣食不给楚王以闻故赐之
　　○诏免辽东沈阳等卫屯粮一万三千石有奇以成化三年夏秋河水涨溢所漂故也
　　○慧星犯天屏西第一星
　　○乙卯太常寺少卿孙广安寺丞朱福铭以九年考满诏复任各升俸一级
　　○监察御史康永韶等言近者地载不宁星象生慧臣等陈言请考察庶官荷蒙采纳命吏部会各衙门掌印官考察不意各官心怀顾忌止将丁忧在家并各卫首领官聊退数员虗应故事见任部官惟退年老郎中边永一人如陈瑾马桓彭盛余璞余志孙瑜贪淫素著侥幸被留欧贤刘珙酷暴已露夤缘不黜庸懦似汤懋赵继先犹有縻禄罢软似朱璲冉信尚且尸位乞敕吏部会同都察院严加复考果有如陈瑾汤懋之类悉宜黜罢若再不从公严考仍听科道紏举其考退官敢有捏词摭拾者俱问罪如律则责有所在事体归一庶政修举灾异自弭矣吏科都给事中沈珤等亦以为言诏既已会官考察不必覆考有不当者待考满日吏部具实奏请处置　○命燕山右卫指挥使张能子兴金吾右卫指挥同知苗贵子凤彭城卫指挥佥事杨诜子真俱代职
明宪宗纯皇帝实录卷之五十九终
明宪宗纯皇帝实录卷之六十
　　成化四年十一月丁巳朔钦天监进成化五年大统历  上御奉天殿受之给赐亲王及文武群臣颁行天下
　　○以  万寿圣节遣驸马都尉周璟蔡震谒告  长陵  献陵  景陵  裕陵
　　○提督两广军务左副都御史韩雍奏蛮贼拥众攻劫峒心巡检司营寨杀死男妇千余虏去者倍之事下兵部覆奏以都指挥李玉梁泰指挥张瑛分守地方不能督军御贼宜行巡按广西监察御史逮问都御史韩雍张鹏总兵官欧信左参将夏鉴不能严督所属亦宜究治但地方未宁姑记其罪令剿贼自赎从之○戊午  万寿圣节  上诣  奉先殿  皇太后宫行礼毕出御奉天殿文武群臣朝服行五拜三叩头礼以有国恤礼从减杀也
