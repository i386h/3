<!-- { "loadSidebar": true } -->
　　○庚申敕吏部朕自继统以来治道钜细亦惟我  皇考攸行是循矧尊亲而崇其所自其道可不以次举之哉赠庆云侯周能夫人甄氏实我  圣母皇太后父母朕念圣母餋育恩德昊天罔极虽尝推本所自而褒宠之然尊崇之意尚歉然于怀兹循旧章加赠能为奉天翊运推诚佐理武臣特进光禄大夫庶有以昭重庆源而隆尊亲之谊矣时庆云侯周寿以进封三代请故有是命并赐寿勋阶诏券封推诚宣忠翊运武臣特进光禄大夫桂国庆云侯食禄一千二百石本色八百石折色四百石子孙世袭本身免二死子免一死其余照例封赠
　　○命威宁伯王越佩征西前将军印镇守大同仍与太监汪直提督京营宣府各路军马防御虏寇时大同总兵官孙钺病故兵部请代者故有是命
　　○恭顺侯吴鉴以家奴藏匿军丁曲为隐蔽坐奏事不实罪赎徒还爵
　　○辛酉海西渚冬河等卫野人女直都指挥松吉答等罕东左卫都指挥只克遣千户阿黑纳等各来朝贡马驼  及貂皮赐宴并金织衣彩叚等物有差
　　○壬戌秦怀王妃张氏薨妃陕西都指挥麟之女宣德丙午册立为王妃至是薨讣闻赐祭葬如制
　　○赐番僧万行清修真如自在广善普慧弘度妙应掌教翊国正觉大济法王西天圆智大慈悲佛领占竹等十四人诰命
　　○密云城门铳被盗去巡关御史李经劾奏镇守左监丞许常都指挥同知王荣钤束不严请究其罪命宥之
　　○癸亥转湖广布政司右参议凌文为云南左参议
　　○定云南户口□税等课钞法时所司奏云南乏钞请折收海＜贝巴＞户部定拟十分为率三分仍徵本色其七分以海＜贝巴＞一索折钞一贯至三贯有差从之
　　○甲子赐秦府临潼王诚澯庶长子名曰秉欆蜀府南川王申锯庶长子名曰宾忽氵□匆
　　○实授试监察御史谢纲程春震刘忠器罗赞为监察御史纲贵州道春震浙江道忠器云南道赞山西道  孝陵神厨火焚毁宰牲亭南京守备太监安宁劾奏神宫监太监韦清等提督不严及南京太常寺少卿刘宣寺丞牛纶失于提调刑部覆奏请各究其罪命俱宥之
　　○乙丑敕湔除在京文武官过名仍命法司移文于在外诸司
　　○设四川大宁县袁溪巡检司通江县蒙坝巡检司
　　○改在京文官并公侯伯明年俸禄折银时巡抚南直隶兵部尚书王恕奏苏松常三府被水禾稼不登请以米一石五斗折徵银一两以给俸禄从之
　　○免南京水军等十八卫成化十四年子粒二万七千五百余石以旱灾故也
　　○丙寅太子太傅英国公张懋太子太保定西侯蒋琬请散官勋级事下吏部覆奏言诸司职掌凡公侯伯授封必奏请封号爵禄等级其袭爵子孙非建奇功异能生死只依本爵又文武流品官给散官勋给俱定拟以请今懋等虽加太子太傅等官与文职流品官历俸考满之例不同其所请盖诸司职掌所不载者奏入
　　上曰公侯勋号诸司职掌既有定制不宜轻议文职考满进阶常例又非可施于勋臣者懋等所请于二义皆无所当其已之
　　○戊辰旌表烈妇王氏及节妇邹氏等三人王氏南京锦衣卫百户黄宾妾宾病侍奉无间昼夜宾死累日不食欲自尽以殉屡为家人所救后竟自缢旌其门曰贞烈邹氏直隶常熟县民钱景旸妻饶氏江西临川县民邓鼎安妻李氏德兴县民万进杰妻夫亡守节无玷俱旌其门曰贞节
　　○己巳岁暮享  太庙
　　○遣太常寺官祭五祀之神
　　○遣旗手卫官祭旗纛之神
　　○以明日正旦节遣驸马都尉周景杨伟分祭  长陵  献陵
　　景陵  裕陵黄镛祭  景皇帝陵寝
　　○遣内官祭  恭让章皇后陵寝
　　○是岁天下户九百一十二万八千一百一十九户口六千二百四十五万七千九百九十七口田地四百七十七万九千九百八十五顷七十亩有奇田赋米二千二百一十三万五千七百六十石有奇麦四百三十四万五千九百八十六石丝九万二千七百七十七斤绵一十万五千两绢二十八万六千二百二十五疋布八十二万五千一百八十六疋绵花二十五万九千八百一十斤有奇折色钞八十四万四千三百锭杂课钞三千八百二十六万二千一百三十锭米三万三千九百六十二石麦二千三百八十六石布七百七十四疋盐课盐三百七十九万二千六百三十九引米五千七百八十七石布三万三千五十六疋茶课茶五十六万三千九百一十九斤屯田子粒三八百十三万七千六百一石采纳银四万六十七两水银二百四十七斤朱砂一十七斤漕运京师儧运粮三百七十万石各处运纳粮五百七万八千二百九十石减免天下官田等项税粮九十三万七千一百石有奇
　　大明宪宗纯皇帝实录卷之二百二十二
　明宪宗纯皇帝实录卷之二百二十三
　　成化十八年春正月庚午朔  上诣  奉先殿  皇太后宫行礼毕出御奉天殿文武群臣及四夷朝使行庆贺礼群臣复诣文华殿庆贺  皇太子  皇太后  皇后俱免命妇朝贺
　　○辛未敕狭西宁夏延绥甘凉镇守等官戒严以边报警急故也
　　○壬申  宣宗章皇帝忌辰  奉先殿行祭礼遣驸马都尉杨伟祭  景陵
　　○甲戌赐淮王祁铨第三子名曰见湁第四子名曰见氵□郡郑世子见滋第二子名曰祐檍
　　○乙亥以两淮运司成化十七年存积盐五万引赐御马监太监梁方方最宠幸进献宝石奇玩通同无赖估价盗府军银以数十万计不足又以盐给之真国之大蠹人虽为之切齿而莫如之何也
　　○升锦衣卫带俸正千户邵宗为本卫指挥佥事
　　○夜月犯外屏星
　　○丙子以狭西广积库茶价银易茶给番僧时灵藏灌顶国师赞善王下番僧章牙劄巴等二百六十三人劄巴监昝等一百四十九人等每人茶五十斤共二万六百斤例给赐于狭西茶马司而所司无存积者故布政司请以茶价易茶给之
　　○丁丑孟春享  太庙
　　○遣内官祭司户之神
　　○戊寅立春顺天府官进春  上御奉天殿受之文武群臣行庆贺礼复诣文华殿庆贺  皇太子免宴
　　○己卯以大祀  天地  上御奉天殿誓戒文武群臣致斋三日
　　○庚辰以上元节赐文武群臣假十日
　　○命怀宁侯孙泰权管锦衣卫将军
　　○壬午  大祀  天地于南郊毕  上还宫谒  皇太后出御奉天殿文武群臣行庆成礼
　　○癸未以郊祀礼成  上御奉天殿大宴文武群臣及四夷朝使
　　○甲申上元节免文武群臣宴
　　○太常寺少卿丁永中寺丞蒙以聪崔志端在  大祀殿东神库门限上背神帛祝文位南向坐内官宗秀缉访以闻诏俱罚俸一月
　　○乙酉赐朝鲜国贺正旦陪臣李克期等宴并金织衣彩叚等物有差
　　○丙戌  英宗睿皇帝忌辰  奉先殿行祭礼遣驸马都尉王增祭  裕陵
　　○朵颜等卫都指挥肯帖该等泰宁等卫都督脱脱孛罗遣头目拱吉剌歹等海西益实左等卫女直都督三赤哈等肥河等卫女直右都督剌哈剌考郎兀等卫女直都指挥恼纳等亦迷河等卫女直都督佥事捏克等各来朝贡马及貂皮等物赐宴并衣服彩叚等物有差
　　○户部议巡抚宣府都御史秦纮所奏边备事宜一宣府有马官军于沿边按伏既已关支官草其余丁所采秋青草束宜令查照抵收入场以备有警支用一先镇守太监廖亨奏借官草候秋成补还缘是草皆官员侵用今万全右卫军马按伏数多而收积草少请令改拨徵纳以济急缺一宣府往年以银易粮其势要官多诡名冒领人不下三四千两今经年既久犹有未纳者请令每银二分折徵草一束纳于独石马营一镇守分守守备内外等官多通同各仓官攒揽纳粮草宜禁其毙且令各官按伏巡行所在应支粮豆草束务挨陈支给不得挟私凌虐官攒违者听巡抚巡按官参奏一宣府各城堡势要官房族多招逋逃占种庄田虐害军民而宣府军余则困于征役无以为生请行万全都司查勘自钦赐功臣家人及军官亲男外凡房族并投闲之人俱挨报在官如遇边患缺乏粮草则量起车牛借债儧运若挟势隐匿并不服者依律充军房族角□羊原籍当差议上从之
　　○丁亥升礼科都给事中齐章为鸿胪寺右寺丞
　　○戊子发两淮盐价银五万两赈济凤阳等处饥民时巡抚都御史张王□赞以凤阳淮安等处饥荒奏乞徐州淮安二处仓加耗并余粮及京库支银十万两籴粮赈济事下户部议京库银用充边费而徐州淮安仓粮乃官军支运者俱不可动今两淮运司原卖存积盐银未到者一十一万余两宜以五万两给王□赞分拨极饥州县赈济候丰年还官其二处仓除正耗如有余粮亦从量发急缺军粮卫分为官军月粮诏可
　　○己丑延绥镇守总兵等官奏清水营诸处虏将入寇  上申命严兵备之
　　○庚寅太子少保礼部尚书兼文渊阁大学士刘吉父封礼部尚书兼翰林院学士辅卒吏部以闻有旨令吉奔丧安葬毕日复任礼部奏请祭葬皆宜如杨溥李贤父例从之仍命给驿归丧赐赙甚厚
　　○设四川马湖府宁戎巡检司除土人为巡检从镇守太监梅忠等奏也
　　○辛卯鬻两淮河东盐引给宣府粮储巡抚都御史秦纮奏先因大同宣府屡有边报粮草不足所司奏以河东两淮盐百万余引召商上纳而各商乘时射利始则不报以要轻价终则缓纳以待时丰本欲济急而实缓不及事乞遣官以二处盐引各诣本处变易时价运于宣府籴买粮草为便从之
　　○辽东游击将军罗雄失机兵部劾奏其罪  上宥之令戴罪杀贼
　　○宥锦衣卫掌镇抚司事指挥使季成朱远罪先是庆成宴紏仪御史刘＜矢见＞等劾达官指挥李实等十六员諠争失仪下锦衣卫治罪其中三员先已出征成等不察皆报作与宴之数至是自陈请罪  上宥之停其俸两月既而＜矢见＞等亦请罪  上亦宥之停其俸一月
　　○壬辰太子少保礼部尚书兼文渊阁大学士刘吉奏臣父辅受封礼部尚书兼翰林院学士病故有旨命臣奔丧葬毕复任办事臣闻命惊惶不胜忧愧切思臣子立身惟忠惟孝而孝又忠之本也臣本非才叨居禁密夙夜祗勤犹未免尸素之咎况于寝苫枕块之际悲号擗踊五内崩摧纵欲勉竭驽钝何能有补于万一今忽蒙  圣谕留备使令臣若钦遵靦颜朝著不惟有亏孝道抑且无益明时臣区区犬马愚衷伏望  圣恩容终三年之制少尽人子之情异时服阕凡臣未死之年皆图报之日也得旨朕以卿辅臣特令奔丧葬毕即来供职不准终制
　　○命南京粜常平仓粮时岁饥米价踊贵而常平所储粮八万六千余石南京户部请减价粜以济民候秋成平粜还仓其粜于民多不过五斗务使贫民得蒙实惠奏可○命靖江王府故辅国将军相练妻门氏岁给食米五十石从其请也
　　○土鲁番使臣皮剌黑麻等来朝贡马赐宴并衣服彩叚等物有差○南京给事中王让养病居家有乡人告其遇  万寿圣节不随府县行礼且贱买田地与其兄违禁取利强夺人产业诸事命刑部员外郎陈洵等往勘得实应赎徒还职  上以让废礼贪利难居近侍降一级调外任
　　○癸巳中府都督佥事白玉卒玉山后人袭父职指挥同知正统十四年守西直门有功升指挥使后征罗山荆襄荒川并延绥俱以功累升至都指挥使成化九年从征双山获功进中军府都督佥事十二年镇守广西至是卒赐祭葬如例子玺嗣原职金吾右卫指挥使
