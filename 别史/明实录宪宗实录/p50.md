<!-- { "loadSidebar": true } -->
　　○谪山东都指挥佥事钱能戍辽东边卫能守备偏头关虏人黄甫川杀死官十三员军一百三十四人掠去马五百三十七匹兵部奏令巡巡按御史核实下法司拟罪临阵先退者律斩宥之谪戍边
　　○南京锦衣卫指挥同知刘敬侵克军士行粮又数诈取人器物其子鋹尤奸贪纵恣所为多不法为御史董琳等所劾至是法司推问拟敬斩罪立功鋹赎徒奏上命如所拟
　　○宁夏东路花马池伏羌等墩  寇入境报至敕总兵官杨信驰赴宁夏调兵应援
　　○镇守四川太监阎礼奏泸州地方被蛮贼聚众杀掠民财命总兵官芮成等发兵剿捕之
　　○壬辰命广平侯袁瑄平江伯陈锐统三千营将军直宿守卫　○敕给事中监察御史阅视三营官军多不在营操练者具数以奏命悉杖之其管队官停俸一月
　　○兵部奏辽东花儿营等处虏寇入境按伏指挥张斌分巡指挥毛钦守堡百户胡荣防守失策备御都指挥裴显督属不严而镇守太监李良总兵官武安侯郑宏巡抚都御史滕昭不能申严号令俱请治罪如例命皆治其罪李良郑宏滕昭姑贷之
　　○夜西方有流星如盏大赤色有光自正西中天行西南至近浊
　　○罢南京后府右都督陈旺闲住旺先镇守广西御寇无功督兵巡江不能捕盗及任后府所为多不法至是为给事中所劾奏命赎罪毕复其官不治事
　　○癸巳命守备马营指挥佥事蒋良署都指挥佥事充右参将分守万全右卫地方　○镇守宁夏右参将王安奏虏入寇境而境外又有虏寇拥众窥边  上敕总兵镇守巡抚等官整兵防御之
　　○甲午命广义伯吴琮佩征西将军印充总兵官镇守宁夏地方
　　○顺天保定河南开封山东青州四府大水
　　○国子监学录黄明善奏四川山都掌蛮寇累岁出没杀掠良民景泰元年都御史李匡尝往招抚不旋踵又复出没天顺六年都督许贵再往招抚甫及班师愈加猖獗近者贵州总兵官李安又奏行委永宁宣抚奢贵赴大坝等处招抚欲顺夷情就属本司管辖旷日持久招抚未效臣窃料之若照匡贵招抚事例则玩寇餋患有损无益若照李安所奏事情则奢贵平日所辖土獠羿蛮尚不能钤束以致近日攻烧屯堡杀掠军民况能钤抚都掌之众乎借使招抚已从亦难凭信又恐佯为听抚意在复讎则边衅愈开为祸不已今宜因大军之众早为定计庶几安民而除害不至老师而费财命兵部下其议于总兵等官审处之
　　○宁东伯焦亮卒亮故东宁伯礼之子以嫡方拟承袭风疾作竟不果后以例得诰命封今爵至是卒  上念其先世功祭葬一如例
　　○乙未狭西花马池等营报虏寇拥众窥边  上命提督军务都御史项忠游击将军都督赵英速发兵御之
　　○丙申升河南按察司副使项璁为湖广按察使
　　○戊戌巡抚山西右佥都御史李侃奏臣前奉敕具陈边务六条其筑橐莲台城堡查捏故民壮蒙赐准行矣自余事宜未蒙俞允臣窃思山西为京师之右臂而橐莲台黄河七堡皆山西之要冲此两地者既已宿兵而又各得一良将则山西无外寇之患京师无西顾之忧矣臣前所举都指挥田春指挥王玺皆习之边事可用统兵徒以其见管屯种恐误边储夫屯田之与御寇固有轻重缓急之殊诚不可以彼而防此也又前所议斩砌边墙修筑城堡自非众力何以成功谓宜取泽潞辽沁汾五州军民义壮暂调应用至于所需军马器仗粮刍等事亦皆臣等会众定议而兵部尝议当行者乞敕依前议拟并赐施行  上命田春提督橐莲台操守升王玺署都指挥佥事统领七堡兵
　　○北虏毛里孩拥众入寇固原都指挥林盛统精兵千余与贼遇被围于群牧营堡虏又深入散掠报至  上敕总兵等官杨信及诸边将速发兵御之
　　○宁夏副总兵张荣等奏虏贼毛里孩小石王子哈答卜花等拥众寇边敕诸将协心防御○己亥是月山东兖州府东阿峄二县久雨水涨坏民居七百九十余所溺死男妇百五十一口牛驴等畜五百四十有奇
大明宪宗纯皇帝实录卷之三十三
　　成化二年八月庚子朔
　　○辛丑给事中丘弘言十一事其一畏天戒臣惟人君天之宗子语默动息天应若响顷者水旱相仍天变屡见  陛下果能如成汤以六事自责或征科不息政多阙失或盗贼四起民多流移或土木渐兴财用不节或赏罚过当请托肆行或内嬖不尽守恭靖之道左右不纯简正直之人有一于此愿痛为裁抑将见圣德修天心格不必设无益之斋醮而灾自弭矣一容直言书曰木从绳则正后从谏则圣  陛下嗣位以来屡诏求贤臣下相庆咸欲罄一得之愚少裨至治之万一顷来直言者未见褒嘉忠谏者渐见斥逐于是忠臣丧气而谗夫日昌臣愿  陛下辩谗受直以来天下之言将见圣德隆而事无过举矣一精选法臣闻官不必备惟其人自乡举里选之法废而行循资拘年之法致使贤才淹困臣请敕吏部广博咨诹察其才德卓异者官品虽卑必以不次擢之政誉无闻者资历虽深亦必于法外抑之一抑奢僣臣惟民俗奢俭国脉盛衰所系臣愿陛下远珍奇绝玩好痛自裁抑为臣民先仍令有司申明旧制颁降品式以示天下一通钱法比者京师钱法不行贸易不便宜申令两京文武官员俸钞军官俸银俱各与钱中半兼支一贯为钱四文银一钱钱八十文非历代旧钱不收非破缺新铸必用违者问如法一息纷争凡词讼难辩莫甚于田地其间刁诈之状变幻不一有恃豪势而强占者有因连界而吞并者有已卖与人而重卖者有见其耕荒而成熟争取者有贿嘱牙保而称虗钱实契者有将他产献势家者甚至聚众相杀图赖人命蓦越告宜出榜禁约军发极边哨了民发口外为民其景泰以前已经过户管业者不许讦告听理则争端息而词讼简矣一广储蓄迩者山东岁歉叠来报奏宜将淮安府库赈济银四万两内拨二万两分遣公正官员召商籴米于临清济宁德州及凤阳淮安徐邳等处储积委官监临收放仍行各府州县分遣委官量为储积以时歛散一悯穷民比者明诏之颁首言孤寡残疾不能生业者即便收入餋济院照例给与衣粮柰何有司视为虗文餋济虽有院而残疾不收案牍虽可稽而衣粮不给以致叫街盈耳乞食载途宜敕该部行移在京在外府州县正官将餋济院特加修理无者量于空闲官地设立凡遇穷民不能生业即收入院依时给与衣粮一革弊政切见国朝立法凡一应大小科差皆论民贫富佥点既因土俗复顺民情故永乐宣德间民生富庶至有老死不识官府者其时未有均徭之名而政无不平盖民以十户为甲以十甲为里向者均徭未行但随时量以户立差一年之中或止用三四户而足其余犹得空闲以俟后差贫者出力富者出财各随所有听从其便故竭一年之劳犹得数年之逸今也均徭既行以十甲之人户定十年之差徭官吏里书乘造册而取民财豪富奸狡通贿赂以避重役以下作上以下为存殊不思民之贫富何尝丁之消长不一只凭籍册漫科差孤寡老幼皆不免差空闲人户亦令出银故一里之中甲无一户之闲十年之内人无一岁之息士夫家皆当皂役致仕官不免襍差甚至一家当三五役一户编三四处富者倾家破产贫者弃祖离乡宜严加禁革今后民间差役仍如旧例责付府县正官其排年里长则尽数通拘其各里人户则详加重勘考诸籍册参以舆情贫富品第三等各自类编丁粮消长三年一次通审别为赋役之册以为科差之则挨次定差周而复始务在远近相等劳逸适均如此则差役均平人得休息矣一饬边备各边镇守巡抚总兵参谋等官多未得人宜访察更代乞敕五府六部法司科道官公议得失奏请更代一公赏罚各处虏寇犯疆草贼生发巡抚摠兵等官必湏乘时扑灭不得畏惧贼势多寡劫掠轻重务须从实奏报不得互为蒙蔽宜通行禁约户礼兵三部覆奏  上从之惟钱法行之未久不必更张
　　○升刑科都给事中金绅为南京大理寺左少卿○调南京兵部左侍郎李震于兵部
　　○南京吏部右侍郎章纶九年考满仍命复职
　　○敕广东署都指挥佥事王瑛充参将分守肇庆等处地方
　　○命天津右卫指挥佥事吕岩署都指挥佥事掌神机营号头
　　○兵部以调发缺马奏上区画事宜一骑操孳牧马匹旧有牧放草场多被豪强侵耕马乏刍牧之地是以孳生者不蕃骑操者日损今宜于餋马地方分遣给事中御史会同分管寺丞通行查勘丈量各照原额界至顷亩依旧牧放一各处孳牧种马所生之驹顺天七年成化元年亏欠者连遇事例停追今秋收在迩例合买偿但所买驹止可充数而已急难得用宜依上年事例有司四匹军卫五匹折买堪操马一匹备用一旧例种马一匹两年课取一驹若两年育两驹者许令贷与欠驹人户补作正数近奉恩例三年止取一驹亏欠必少其有服勤人户而三年生三驹或两驹者所余之数宜令报官用议和钱收易另给空闲人户领餋一法司问拟罪人有襍犯死罪及徒流杖罪愿纳马者宜依运甎纳豆等例改定马数听其赎罪一狭西各边屡奏缺马访得酌宁至甘州番簇多产马之地彼所缺者茶与青稞若与互市则善马一匹不过用茶百斤青稞十五石以银计之所费五六两价直既轻较之京师关领又免路途瘦损今宜查取狭西官茶就彼互市茶如不敷又籴买青稞银宜行户部暂借折粮银五万两发甘肃总兵等官照彼时估买易骑操数足而止一例后倒失等项马驹宜行太仆寺查筭每□□□马一匹转发寄餋备用一南京餋马地方岁取余马来京备用间多选退往复人难或有收价来京买纳则又被官吏群医人等作奸媒利不惟马多不堪虗累给餋况又累年角□羊补追取不完今宜于不堪不敷之数每匹徵价十两类解官买以给骑操一在京在边官军累岁关领马匹骑操动以万计一关之后既不能以时调餋倒失数多又不随时报官设法追补展转迁延惟望＜宀十见＞宥是以马数愈亏民户彼累今宜戒饬将官严束军士关领务须核实调餋无或失宜及行巡马管马等官时常巡视一体禁约一在京在边骑操马匹必须专敕太仆寺少卿一员无太仆寺地方从巡抚等官时常往来较阅倒失等项报官限偿把摠管队等官隐匿不报者递加谴责务使官军知警马数不亏一照上年纳马冠带事例宜行两京内外凡有富实之家愿纳马者即与冠带以荣终身候地方稍宁马数既足而止一延绥等处累奏缺马虽尝行令区画大叚出于民间今宜不为常例听客商于延绥宁夏大同宣府辽东巡抚等官处告报纳马中淮浙长芦等处盐引依彼时估定数中纳不拘资次关支一勇士关领马匹刍粟取给于各卫及其倒死又免追偿任情驱驰视若敝踪马政亏耗亦其一端今宜令该管卫所并管操官旗备造关马日月文册缴送部寺备照初关倒死照例免偿足示朝廷恩典如其二次倒死照例追补庶使人知戒畏一马政旧例一年一驹其后改为二年一驹近又改三年一驹盖所以＜宀十见＞民力而恤民艰也然使管马官员得人则生息自蕃国用自足矣定例固不敢轻易劝惩亦贵乎有方今管马官员以一县种马为卒三年考满为期一年一驹额内不亏者称职额外每马又生一驹者奏请旌异额外又生二驹者不次升擢其不及额数者递为降罚太仆寺分管寺丞亦宜以额数亏盈递为黜陟有旨马政多近废弛今所区画悉宜准行刍牧地在京三营者须急清理
