<!-- { "loadSidebar": true } -->
　　○大理寺左少卿宋旻奏赈荒八事一大名顺德广平三府人民稍遇水旱辄称饥窘盖由民无远虑略收即用不思积蓄虽丰年田禾甫刈室家已空况于凶岁臣今设法措置每里辏足粮米多者五百石少者三百石倘有不足或支官银籴买或令囚犯上纳务足前数委能干官职掌明立簿籍于各里中选拣殷实大户仗义乡官量与多寡责令举贷岁收其利三分于预备仓上纳或随民便收贮年终具数申缴以凭稽考待后数及千石拘收本米入官不再举放如此则储积可广而荒岁少济矣一大名顺德广平三府流民虽已复业然先遗下房屋已被人拆毁田地被人占种财畜荡然一空而又官钱拖欠私债未还常时逼取无以安生必至复逃乞敕有司加意抚恤免其税粮及一应杂役凡官钱私债不许追逼待三年后然后当差则人有固志不轻流徙一大名顺德广平三府境内有宁山潞州彰德等卫官军在中近年以来守城官军多去屯所隐住四散立营占夺民地或置立庄田不纳子粒或窝藏逃民朋助作恶及事发行提又庇又出官乞敕能干官亲临屯所拘集军卫有司逐一清理验其丁口田地审其所纳子粒归并一营不许四散居住仍沿门置立粉壁编成火甲十家为伍互相觉察不许窝藏逃民仍令所在官司掌印并巡捕官时常提督点视倘有盗贼及与民争讼就率领火甲人等擒挐究问敢有似前曲为回护不出官者不分徒杖罪名俱调发边卫官带俸差操军常川守哨余丁编发充军一沈阳中护卫官舍军余人等俱在广平府威县等处屯种而子粒及军人月粮俱往潞州官仓上纳关支缘屯所距潞州六七百里又兼路不通车上纳子粒则以米易银赴州倍价买纳及关支月粮每军止得八斗若老幼妇女止得五六斗不勾往回路费以此军人多不往支而在卫官旗军吏人等得以恣意侵欺盗卖乞敕该部将本卫该纳屯粮改拨广平府威县官仓上纳在屯军人月粮亦就彼关支庶粮不虚费军得实用一广平府清河县先年德府奏讨地土共七百余顷中间多系民人开垦成熟并办纳粮差地亩被奸民妄作河滩空地投献本府奏准管业夏地每亩折收银七分四厘秋地每亩折银五分查筭该纳人户止有三百五十家每岁出银四千余两况其县止有八里地多沙鹻民极贫难又纳粮餋马差役浩繁臣始至其境老幼悲啼塞路告乞减免乞降敕旨令本府照官粮则例每亩不得过五升折银不得过三分著为令有司依期送纳不许差人下乡催扰实足以纾民困一顺德府钜鹿县先年都督钱雄祖母陈氏奏讨地一千三十余顷缘其间多民人祖遗田产被奸民妄作退滩荒地献与陈氏奏准管业人民累年奏告不已况其家人招集流民佃种日益众多俱无籍贯稽考亦恐别生他患乞降敕旨量存一二百顷或三四百顷令雄家人管业耕种不许招集逃亡余地行令本府掌印官逐一丈量拨与无地贫民耕种照例起科办纳粮差仍明立封堆不许再相侵夺争扰一直隶大名等府州县官仓并预备仓或收纳之未当或放支之过时又有私置斗斛容情私粜等项其弊非止一端乞敕该部转行各府掌印官亲临逐一查盘见数多余者作正支销亏欠者依律追究俱于各仓收贮不许别处顿放及用私置斛斗出纳并粜卖银两别用仍辩验其陈腐不堪食用者扣筭足勾五年之用待来年米贵之时或赈济贫民令其抵斗还官或减价粜卖银两收库待后丰年陆续买补一大名等府州县儒学师生俸廪正统初年教官俸粮月支二石廪米一石生员廪米亦一石至正统十四年减教官俸粮止一石师生廪米止六斗后因户科给事中李侃奏准浙江等布政司并南直隶等处俱复旧例惟北直隶未复况其所省教官岁费不过四十余石无大损益乞行大名等府凡教官生员俸廪俱令复旧例＜锍-釒＞入下户部议多从之
　　○癸亥赐礼部右侍郎刘吉诰命先是吉自陈父辅年七十九岁祖父母及母俱已没世自受编修封赠久未获加恩典况臣父老病日侵朝不保暮人子至情实为迫切乞照学士刘珝未及三年请诰事例均施洪恩诏特赐之时珝吉俱兼经筵日侍讲读故恩礼特异
　　○降顺天府府尹阎铎为浙江衢州府知府铎以岁饥坐视民患不能赈济为户科劾奏命降二级调外任府丞彭信治中丘昂及巡城御史杨溥沃頖叶廷荣马进徐英等俱犯与铎同停俸半年通判范贤等停俸三月
　　○南京礼科给事中常显奏近例凡指挥等官其军士逃亡十名以上者递降一级今查考南京诸卫军士新解未及一年而逃窜者一百三十余人其指挥杨荣等宜降级如例既而守备南京太监安宁等官奏近例立法太严乞以律科治事下兵部言近年主兵者多克削军士逃亡递降所以杜其侵渔之渐也然法贵得中太宽则废太严则人不堪若逃者十人而递降一级恐逃者无穷而官职不胜其降也指挥杨荣宜以律治之如受赂则以例降从之
　　○甲子总督两广军务右副都御史韩雍奏罢老疾罢软贪酷官广东按察司副使徐海等一百九十七员都指挥方盛等六十七员
　　○乙丑升兵部郎中王恕为广东布政司右参议
　　○巡视福建右副都御史滕昭奏罢老疾罢软贪酷官左布政使张斌等二百二员都指挥刘胜等三百二十二员
　　○命毛怜等卫都指挥佥事亦里哈子出山等五人袭职有差
　　○狭西纪功郎中范文等奏五月二十一日虏寇康家岔都督刘聚率兵追至黄草梁境外虏伏兵四起我一军据阜乘高击贼多所杀伤一军为虏所冲死者四十六人聚被伤下颏犹召他兵来援虏乃败退六月初十日又寇双山堡都指挥康永率兵六百趋之彼众我寡永拒敌力战指挥盛铭战尤力伤甚重适指挥李铭将兵来援贼遂溃寻又寇青草沟聚令都督范瑾等分路进兵与战斩虏全胜而还七月初六日虏数万自双山堡分五道入寇总兵官朱永太监顾恒都御史王钺调诸路兵分哨刻期并进都指挥孙钺西至开荒川遇虏数千钺令军下马布阵以待会永率大军继至贼冲阵合战数十乃稍退官军乘之杀伤甚多余贼弃甲马而遁聚瑾东至寺子川指挥郭胜迎敌战死都指挥马仪等率众继之并力鏖战贼败去七月二十四日都指挥王玺等败贼于孤山堡八月二十九日把总指挥陈云又败贼于酸剌海子此皆臣等所亲验虽擒止四人斩首仅百余级然永等奋勇屡战皆捷边方以为近年所未有也继得永报九月十三日都指挥孙钺率师至波罗堡遇虏数百与战未决而虏众大至四围之钺几不得脱幸都指挥许宁率师救之虏分众御宁钺得间遂率众提刀跃马突围而出矢伤其喉且多所丧亡然竟脱归而宁犹未至堡被虏遮阻乃据高阜立营相持阅三昼夜指挥刘江来援至可可墩虏亦围之永又调指挥周贤援江道遇虏擒斩各一人遂解江围时飞尘四起炮声震天宁围亦解钺与宁下官军死者四百七十六人伤者六百五十九人斩虏首仅十二级虽宁钺浅谋轻进然饮血裹疮出万死得一生其罪与功臣等未敢议也事下兵部议升赏生擒斩首当先阵亡等官军共一万二千八百六人当升且赏者三十三人当升者一千四百七十二人当赏者一万一千三百一人宁与钺虽有罪然其劳亦当赏且言太监傅恭秦刚都督房能参将神英俱临战阵统调兵部郎中范文主事章甫纪功户部郎中万翼员外郎谷琰督粮储参政庞胜副使王朝远随军供给副使宋有文参议严宪运刍饷俱有功  上是之命傅恭顾恒岁加米二十四石朱永与世袭刘聚进右都督王越右都御史秦刚房能厚赏范瑾升都督同知神英署都督佥事范文章甫万翼谷琰俱升俸一级庞胜王朝远宋有文严宪俱加赏
　　○鸿胪寺卿周颙卒颙字如圭河南安阳县人初冒秦姓永乐癸卯举乡试历赵城教谕河间教授历国子助教正统己巳用刑部侍郎耿九畴荐擢监察御史天顺丁丑升山西右参议  英庙召至文华殿亲谕遣之赐宝镪万缗辛巳以子景尚重庆公主进鸿胪卿食禄不视事至是卒景为乞葬祭诏特与之颙为人和厚清谨未尝疾言遽色子贵不改其常士夫重之子晟官至江西左布政冕为苏州府同知景驸马都尉
　　○丙寅诏狭西右布政使李裕为顺天府府尹
　　○敕湔除在京文武官过名仍命法司移文于外诸司
　　○戊辰湖广都指挥佥事武瑛以欺隐田粮求索贿赂令下巡按御史逮治如律
　　○己巳免广东广西府州县官明年朝觐以两广岁荒民饥且会兵剿贼也
　　○南京工部右侍郎萧彝奏李造军器应用切铁生漆等料原派应天府买给臣查得南京丁字库收有切铁生漆数多请支用以造军器勿烦民间输买从之
　　○庚午户科都给事中丘弘等言近来京城内外风俗尚侈不拘贵贱概用织金宝石服饰僭儗无度一切酒席皆用簇盘糖缠等物上下仿效习以成风民之穷困殆由于此其在京射利之徒屠宗顺等数家专以贩卖石为业至以进献为名或邀取官职或倍获价利蠹国病民莫甚于此乞严加禁革如有仍前僣用服饰大张酒席者许锦衣卫官校及巡城御史缉捕及将宗顺等倍价卖过宝石银两追徵入官给发赈济以警将来＜锍-釒＞奏命有司详议以闻于是刑部尚书陆瑜上议以为弘等所言深切时弊宜申明旧制备榜禁约并逮宗顺等数人各治其罪追其所得价利以充赈济庶足以革蠹弊而示劝惩有诏宗顺等姑置不问所言诸事皆备榜申明禁约犯者不宥
　　○礼部奏户科都给事中丘弘等以京师岁歉米贵而四方游僧多聚在京蚕食不下万数奏乞行五城兵马逐还原籍庶不虚耗粮米宜如所请禁约从之
　　○辛未免顺天府成化七年惜薪司柴夫四百五十名
　　○癸酉户科等科都给事中丘弘等奏五事一乞在京再行粜粮三十万石辏今发三十万自十二月至明年五月每月发粜十万石使相接绩仍于京通二仓斟酌多寡出粮十万令发粜官员督同五城兵马及大兴宛平通州正佐官从公取勘各该地方不系食粮贫难下户及一应无力买粮者每月给米二斗庶贫富皆有所济一奉诏旨流民送回原籍乞丐者收入养济院所司不克奉行乞行侍郎叶盛严立程期限以十日督并五城兵马及顺天府大兴宛平二县官亲历京城内外审勘流民人支粮一斗官给批文差人分投送回原籍赈济务要彼处官司回文销缴乞丐者收入养济院或本院不能容许于寺观间便去处收住具数逐月照口给粮五斗养赡一访得顺天真定保定所属劝借粮米官府不分贫富概行分派以宽目前之忧虽有纸上之粮全无入仓之数及至差官赈济所司方才追徵百姓怨嗟益伤和气乞行赈济官从公查审民仅足自存者即与停徵不得拘于成案逼迫人难赈给之际尤须致审务使无告之民得沾实惠毋容在官厮役之人乘机冒领一见任官员分俸养亲止于在京其在外官员并无分俸事例中间有朦胧分回原籍关支者在任或有事故住支彼此隔绝无可查考以致冒支数多今后宜禁止在外官员不许分俸已行者改正还官敢有仍前分俸支者放者悉以赃论一在京虫蚁房并清河寺等处餧养鹰犬狼猴豹及各色虫鸟日逐支应鱼肉粮豆等料数多虽曰旧有定数然皆出自民间即今荒歉百姓乏食多致馁死而鸟兽支费粮肉日逐不缺夫百姓国之本鸟兽无用之物以百姓之食为鸟兽之食诚所谓率兽而食人者也伏望  皇上重念百姓将此鸟兽量行释放以省虚费事下户部议如所奏  上曰虫蚁已减省矣其余悉依议行
