<!-- { "loadSidebar": true } -->
　　○辛未赐周府沈丘王同第四子名曰安□沈府稷山王诠鋈嫡长子名曰勋氵□丘唐山王诠铍第二子名曰勋濴沁水王诠金□替嫡长子名曰勋氵□临第二子名曰勋渗
　　○巡抚顺天等府都御史李田以疾乞致仕不允命调治平复速往莅事
　　○以水灾免直隶永平府滦州粮五千八百余石草四万三千余束
　　○给大同马价银一万三千余两并顺天府寄餋马二千匹从大同守臣言也
　　○壬申  仁祖淳皇帝忌辰  奉先殿行祭礼
　　○乙亥遣监察御史十员清理南北直隶并浙江等处逃亡军役总兵官定西侯蒋琬等言京营逃亡军士二万余人乞行清解事下兵部言曩所差清军御史成化十三年因四方灾伤止留福建四川云南贵州两广共六员余各停罢令巡按御史兼理俟年丰之日举行今边务方殷而总兵等官复以军伍缺乏为虑其所停罢之处仍宜选差十人严督所司清解为便从之
　　○丙午右副都御史李田卒田字舜耕湖广嘉鱼县人景泰甲戌进士授户部主事升郎中成化丁亥征四川山都掌夷寇以田督馈饷寇平升广东右参议进浙江左参政升右布政使转福建左布政使未几升右副都御史整饬蓟州山海等处边备兼巡抚顺天永平等府居数年以病乞免未允至是卒赐祭葬如例田为人有操执为政不苛刻然亦无卓然可称述者于承恩中进士为南京主事
　　○丁丑以水灾免顺天府蓟州及玉田县并蓟州等五卫粮八千八百三十余石草二万三千四百余束
　　○赐徽王见沛汝州税课局岁办课钞从王请也
　　○戊寅  仁祖淳皇后忌辰  奉先殿行祭礼
　　○土鲁番等处王孙女阿黑察等遣使臣亦撒等来朝贡驼马镔铁刀银鼠皮玉石等物赐衣服彩叚等物有差仍令赍敕并彩叚表里回赐阿黑察等
　　○南京吏科给事中周纮等言今春初旬自京师至于大同宣府诸路同日地震坏城廓覆庐舍裂地涌沙伤人害物诚可谓非常之变异也臣等考之天居上为阳地居下为阴君阳也臣阴也中国阳也外夷阴也往岁夷虏入寇掠杀军民今虽远去安能保其不来  陛下已严敕守臣密修兵备深为御戎之策矣但两京大臣岂无以私胜公怠事玩法如  圣谕所指者乞皆罢归田里别选贤能以充任使则天意可回而灾异可弭  上以所言事皆已行又无指实而朦胧泛说姑宽其罪
　　○盟津王见濍有罪革爵见濍郑王第三子也以年长出府别居因窃世子金册以去他日复入宫欲取宝郑王数使索册不得已归诸宫中自是不复朝王凡朝廷庆贺大礼皆废尝乘轿皆叔父泾阳王门见叔父不下妹广宁郡主及笄府中制卧床奁具率人击碎焚之且詈王又强取良家子为宫婢多占军校至三百余人所为多不法郑王不能制奏之遣刑部郎中王俨等往会镇守内官暨巡抚巡按等官杂治得其状以闻有旨盟津王毁骂父王侮慢亲叔进贺表笺皆不行礼又贪淫酷暴违法多端革去王爵令戴平巾读书习礼郑王不能教子各写敕切责省谕其左右之情犯深重者六人各杖一百发充榆林卫军余十七人杖一百发遵化火□刍铁三年教授单元等解京余悉准拟
　　○己卯宁府仪宾夏瑛以杖杀家奴为巡按御史所奏下狱法当杖徒例赎狱上报可
　　○庚辰晓刻月犯垒璧阵东第三星
　　○辛巳赐百官扇
　　○壬午升浙江按察使杨继宗为都察院右佥都御史整饬永平山海等处边备兼巡抚顺天永平二府
　　○癸未改南京参赞机务兵部尚书陈俊为南京吏部尚书巡抚南直隶兵部尚书王恕于南京兵部参赞机务升南京礼部左侍郎李本为本部尚书南京吏部右侍郎尹直为南京礼部左侍郎南京都察院左副都御史胡拱辰为南京工部尚书南京大理寺寺丞虞瑶为南京右佥都御史兼管巡江令南京右佥都御史白昂掌院事
　　○甲申以贵州左布政使彭韶为都察院右副都御史巡抚南直隶苏松等处总理粮储
　　○诏浙江江西湖广所属金华等十四府州原泒补运粮十一万八千四百六十余石折银初漕运总兵官陈锐等言十八年灾伤额运粮数不足户部拟于附近有司拨粮二十三万八千余石补运至是锐等以金华等处河路僻险不便舟楫请以补运之数折银从之
　　○乙酉命江西贵溪县重建宋儒陆九渊兄弟象山书院九渊裔孙崇奏先祖九韶九龄九渊生宋渡后并以道学名世当时建象山书院祠之元季祠毁于兵至国朝景泰三年巡抚都御史韩雍复为兴建寻废乞命有司重建春秋致祭下礼部覆奏以九渊兄弟有功名教宜照乡贤祠例令有司即象山书院故址重建岁一致祭从之
　　○升锦衣卫百户章瑾为卫镇抚署经历司印瑾既夤缘免戍复卫复以赂结用事者而得是官经历司乃文资其署印亦非旧例时论骇之
　　明宪宗纯皇帝实录卷之二百五十一终
大明宪宗纯皇帝实录卷之二百五十二
　　成化二十年五月丁亥朔命山东临清县税课局课并船料钞每贯折米一升以备赈济从巡抚都御史盛颙等会议也  都察院经历李晟言边务五事一尊强中国谓祖宗起东南一隅能尽扫腥膻于四海今举天下之全力而不能制虏于一方是岂虏真不可制哉盖兵精将谋食省马肥皆制虏之急务缺一不可者今宜募土兵选军余询智臣拔骁将严课广屯田择牧餋以为内修外攘之本以绝四夷窥视之心国家千万年承平之基端在是矣二处置三卫谓朵颜福余泰宁三卫世受国恩为我藩篱人皆土著可以耕稼比之北虏势实不同今外逼于虏而莫之救内依于我而莫之恤亦为怪其不叛我而从虏也哉苟当其叛服未决之际为之覊縻为之应援彼之怀我之思畏我之威不至从虏为逆以益重三边之患矣三封固哈密谓西域诸夷哈密为重  祖宗时尝封为忠顺王以障我西鄙比因失国来依于我其臣罕镇乃能复其土地之旧是宜封之故号使世为我藩弭西戎东窥之心断北虏南通之臂此上策也顾乃靳一册封但授以都督之职岂非惜虚名而失实利也哉四通拟诸虏谓夷狄之中北虏最强比年以来兵民俱困师讫无功况东夷自被征之后每欲报怨瓦喇在也先之时已尝犯边万一众丑相扇宁不益重三边之忧且榆林一带去京师四五千里供馈浩繁州县纷扰不惟外患难支抑恐内忧或起苟事不预图机不早决有不胜意外之忧者矣五按视河套谓河套土地广阔水草深密秋高冰坚虏恒恃为窟穴宜及盛夏虏退之时遣人按视图其山川之俭夷道路通塞何处可以驻劄何处可以掎击遍示诸将庶出师之时得以相机合变而无所迷惑亦地利之一助也事下兵部独取其用心三边与精兵将谋食省马肥之说而已募土兵选军余之策为窒碍以内忧起机事动之言为无稽若朵颜之恤哈密之封河套之图为未可猝举  上卒从兵部议晟又言兵机五事其变化古法二事止言大略至于纵横聚散法有妙用迟速远近动有机巧能壮人心能助火器若得万人另为一营大小相参虚实相应可一举而定虏矣亦下兵部议寻令团营提督总兵等官会同验试而所谓变化巧妙秘谋难行纸笔者卒亦无闻焉盖晟于兵书尝涉猎偶有所见遂自矜肆所谓敢为大言而不惭者也
　　○降狭西镇番卫指挥佥事戴英姚钟为正千户指挥同知王源为指挥佥事以虏寇失机从巡按御史罗赞奏劾也
　　○狭西岷州地再震其声如雷
　　○己丑赏大同等处获功官军保国公朱永等二千一百六十六员名有差共银六千一百六十余两绢一千二百六十余疋布三千七百五十余疋
　　○兵部请申命辽东甘肃守臣戒严边备及令抚治郧阳都御史等官安辑流民禁捕盗贼  上命亟移文谕之
　　○辛卯端阳节赐百官宴如午门
　　○壬辰致仕南京刑部尚书周瑄卒瑄字廷玉山西阳曲县人由举人授刑部主事正统己巳扈  驾北征还升署郎中超升本部右侍郎尝奉敕赈恤顺天河间二府灾条奏便民八事多有施行戊寅升左侍郎癸未以本官掌工部事寻又掌都察院事乙酉升右都督御史总督南京粮储宿弊顿清＜锍-釒＞上南京城守八事多有可采者是岁升南京刑部尚书屡乞休致仕不允以考满诣阙上章恳辞乃许卜居南京寻以疾失明至是卒年七十八赠太子少保谥庄懿赐以祭命有司营葬域于江宁县瑄纯实简澹浑厚有容同列或以贤知相高略不与较尢留心事务久掌宪刑深于法比属利不能为奸其治狱也一以宽恕为主不失于刻云子二人俱登进士长经今为礼部右侍郎鋐今任南京光禄寺署丞
　　○甲午  上复谕三法司曰见监重囚累诉冤枉者再照例多官会审果情罪有可矜疑者毋据成案开具来闻还移文南京法司一体审录至是刑部都察院会公侯驸马伯五府六部官审录得情可矜疑者二十九人又十二人屡审情真而诉冤有至二十四章者又六人父母告其不孝而复息词者皆以具狱上请得旨减死充军者二十人留狱重鞫者十七人不孝六人各于其家门枷项满一月杖之百俾归餋妇人以奸罪当死者四人释之
　　○中书舍人徐庄奏欲依先年中书陈彝训钟子勤等例擢参议知府及诸司推举之例吏部议以彝训历任十八年之上始擢参议子勤历任二十余年始擢知府近年中进考满科贡出身者俱升员郎主事等官已为著令庄乃妄引远例为言今欲于科目出身历任年久才识超卓政务通达众所推服者不拘常例量奏请升用一二激劝将来诏曰中书由科目监生出身有才堪政事者如例惟举
　　○命荆襄等卫原留漕运旗军一千九百二十八名内止存一半在卫防守余皆仍旧漕运以荆襄流贼渐平从巡按御史吴哲等奏请也
　　○乙未宥宣府分守左监丞张纲参将孙素令戴罪杀贼先是纲等尝四次失机皆获宥免至是兵部劾其罪难再恕  上竟宥之
　　○丙申  太祖高皇帝忌辰  奉先殿行祭礼魏国公徐俌承命祭  孝陵
　　○升兵部左侍郎俞钦正二品俸以九年任满也
　　○命守备葛峪堡万全都指挥佥事孟玺管本都司事从兵部奏请也
　　○旌表孝子朱辉等二人节妇张氏等七人辉直隶永平府学生蔡清徐州沛县吏父母没庐于墓并旌其门曰孝行张氏直隶庆云县民刘泰妻左氏泾县民吴绍芳妻吴氏民王清安妻司氏山东禹城县举人马騘妻李氏山西临县民韦泰妻甯氏狭西泾县民刘钊妻萧氏广东番禺县人卫经历陈瑺妻七人俱守节无玷并旌其门曰旌贞节
　　○广东番禺县有大星坠东南声如雷散为小星十余既而天地昏晦良久乃复
　　○丁酉命监察御史徐节等清理天下军伍节顺天并直隶永平等府州胡汉应天并直隶苏州等府州陈嵩直隶淮安等府州朱守恕浙江许斌湖广从都察院奏三岁例差也○戊戌  仁宗昭皇帝忌辰  奉先殿行祭礼遣驸马都尉蔡震祭  献陵
　　○己亥起致仕兵部左侍郎马升为都察院左副都御史巡抚辽东先是巡抚辽东佥都御史郭镗有罪逮诣京吏兵二部会举二人以闻诏以辽东累有边报必得历练边务众所推服者以往遂特起文昇用之
　　○赐都昌怀顺王妃茆氏并幼子岁米百二十石
　　○以分守湖广行都司太监韦贵侄绍为湖广均州千户所百户从贵奏乞也
　　○庚子命羽林前卫指挥佥事朱辉幼官营把总燕山前卫指挥同知包玺十二营把总从英国公张懋等奏举也
