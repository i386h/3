<!-- { "loadSidebar": true } -->
　　○兵部奏近狭西镇守等官报虏贼毛里孩等深入为寇势甚猖獗总兵官杨信等调征官军猝未能到而近边军马调用不给所宜斟酌区处偏头关大同宣府辽东密云山海等处俱邻虏境寇或乘隙亦不可不为之备请敕狭西宁夏延绥甘凉等处总兵等官各整兵策应偏头关大同宣府辽东山海等处总兵等官各严为防御仍敕杨信等酌量缓急随宜调度毋致疏虞其都御史项忠所奏副总兵张荣参将王安游击将军赵英各领兵退托不肯效力俱宜惩以国法有旨诸将处俱已降敕更移文速之张荣王安赵英姑纪其罪
　　○申奸淫居及丧宴乐之禁时京师淫风颇盛居丧之家张筵饮晏歌唱戏剧殊乖礼法给事中丘弘言欲将奸妇枷号示众禁约居丧者不许非礼宴乐下法司议法司以为居丧之禁宜如弘言惟枷号淫妇非律意盖示众必于市然使监守者与之昼夜混处欲其知耻而愈不知耻矣惟宜行五城兵马及巡城御史官校缉捕为宜从之
　　○壬寅户部请以各处折粮银四万两命官平籴米粟以实临清德州水次仓从之○以偏头关官军见修城堡免其岁采秋青草一十万束
　　○癸卯命广东都指挥佥事郑伦子皓代父原职廉州卫指挥使
　　○乙巳归州守备都指挥吉世英瞿塘卫指挥曹能柴成以纵贼违法命巡按御史究治之
　　○丙午命镇守贵州参将吴经兼督湖广平溪等四卫
　　○昏刻月犯星宿东星
　　○丁未释奠先师孔子遣太子太保兼吏部尚书王翱行礼
　　○赐代府襄垣王第三子名曰成鋜四子曰成鈌
　　○擢进士马诚梁翰为翰林院检讨教官何璧周谨为翰林院待诏监生罗麟孙迪为中书舍人侍崇王读书习字
　　○戊申祭太社  太稷
　　○命兵部尚书王复都察院左都御史李秉整饬边备升山东左布政使原杰为右副都御史户部郎中阎本为右佥都御史巡抚地方时兵部尚书王复等以西北虏寇深入条上边防事宜  上命文武大臣会昌侯孙继宗大学士李贤等会议一各边兵备近多废弛虽巡抚有官而任久人玩今边务方殷宜及时整饬请于在京尚书都御史内简命二员一员自大同抵辽东一员自狭西延绥抵甘肃巡历边关凡军马甲兵等事务为审处总兵等官臧否具实奏闻都指挥以下随宜黜陟与凡边境事宜悉听区处一侯伯都督中练达老成可系人望者甚少今多事之时设有调遣临期乏人请命文武大臣及科道官于都指挥及指挥中不拘内外各举所知一二员有智谋材勇可统兵者授以署职送营领操以备警急调用不称连坐一蓟州永平山海密云乃京畿屏蔽河南山东临清俱地当要冲今河南已有副都御史王恕抚治流民宜令就彼巡抚山东蓟州等处宜增巡抚重臣而临清一方就令山东巡抚官兼理一狭西被寇山西邻近泽潞等处原有操备放回义壮请敕巡抚都御史李侃取回操守彼处民人壮勇可御敌者就令随宜招集以备调用狭西内地亦多壮勇之人而监察御史李刚即今在彼招募土军请就敕纲于彼招集选官统领操守听调无事之日放免归农一狭西洮河岷等卫所俱有土军即今平凉地方虏寇出没请敕狭西巡按并都布按三司官分往诸卫所招集调赴总兵官杨信处随征所得财畜悉给予之有功依例升赏一密云右北口怀来永宁国之北门地当冲要往年虏寇从之突入而今独石等处边报不绝不可不备请于京营选拨官军四千委都指挥二员一员赴密云古北口一员赴怀来永宁各同彼处镇守守备官防御候明春无事回营密云镇守指挥王荣名位尚轻难于行事宜量升署都指挥佥事仍旧镇守一京师根本之地居重驭轻尤所当急今京营官军调征数多宜以原选保定左等二十三卫放回餋马官军二万员名取回京营仍旧操捕一各边总兵巡抚参将等官俱受重托而间有庸懦无为怀奸避难者宜会官访察斟酌更代近给事中丘弘亦陈此议已蒙允行今议得镇守辽东右参将都督佥事刘端巡抚延绥右佥都御史卢祥俱年力衰老镇守宁夏副总兵都督佥事张荣镇守兰县都指挥同知管斌大同随同总兵官行事都督佥事张鹏镇守蓟州等处总兵都指挥佥事吴得俱才不胜任宜皆召还都指挥使孙璟见充参将守备宁远请敕就代刘端其吴得张荣管斌卢祥员缺兵部另会官推举张鹏乃随行同事官员彼既有总兵副总兵等官不必再推若都指挥佥事赵英原镇庄浪而巡抚都御史徐廷章近又奏保都指挥使鲁鉴镇守未免颉颃合敕赵英别赴红城子守备庶几允当一在京番将及军多有空闲舍余善于骑射乐于效用者合出榜招募送营操备就于本卫给粮遇警听调有功依例升赏一南京根本重地旧有守备及协同官员而今止付成国公朱仪恐遇有警缺人调度请仍推选廉能武职重臣一员协同守备一潼关乃狭西河南要冲而今狭西地方虏寇深入不可不虑宜增设谋勇都指挥一员守备令其操练军马控制险要以备不虞议上皆允行之命复赴延绥迤西秉赴大同迤西整饬边备原杰巡抚山东阎本巡抚蓟州等处地方
　　○己酉  孝慈高皇后忌辰  奉先殿行祭礼驸马都尉赵辉承命祭  孝陵
　　○命都察院左副都御史贾铨署院事
　　○命发内帑银于甘肃市马以给官军其大同宣府辽东缺马则以河东运司盐三处各开十五万引每上马一匹中盐百引中马八十引召商中纳转给
　　○庚戌祭太岁风云雷雨岳镇海渎山川等神
　　○遣旗手卫官祭旗纛之神
　　○以浙江左布政使李颙为工部右侍郎
　　○辛亥以浙江按察司副使张岐为都察院右佥都御史巡抚延绥地方
　　○敕右府署都督佥事郭贵充参将守备贵州迤西永宁等处地方贵初任都指挥领军贵州岁久颇稔夷情至是有功迁秩诸土官交章奏留之故有是命
　　○命监察御史白中行随整饬大同边备都御史李秉专理刑名
　　○宥参赞机务南京兵部尚书李宾罪初指挥黄鉴妄言军士所支月粮不满量宾与成国公朱仪信之遣人持量往较则概之平户部员外郎范奎时监仓以钱谷例不许势要干挠因执其人送右都御史周瑄鞫问宾惧托兵部侍郎李震求解事既寝而宾怨奎不已阴使尝所遣人诬告奎出纳诸弊下法司得宾挟怨状  上置仪瑄震不问谓宾任参赞而挟诈如此甚失大臣体令科道官看详于是科道交效宾  上以宾罪当治姑宥之戒母再犯
　　○以两广蛮寇平命总兵参将三司及巡按御史等官戴罪立功者悉复其官给俸如故
　　○周府原武王子埘薨王简王之子也母妃孟氏永乐甲辰生正统辛酉册封原武王至是薨年四十三讣闻辍朝一日赐祭葬如例谥曰安懿
　　○壬子遣户部尚书张睿祭京都太仓之神
　　○遣顺天府官祭宋丞相文天祥
　　○命都督同知马良协同守备南京都指挥佥事姜盛镇守兰县地方
　　○河南固始县知县薛良九年考满命升正六品俸复任以巡抚都御史贾铨奏举良持身廉正抚字勤能也
　　○敕给事中刘昊纪钦分历南北直隶及河南等府州县清理牧马草场
　　○进士周鉴以避选王府官问遣为民时崇王将出就学诏吏部选进士等官侍讲读鉴在选中称病觊免尚书王翱奏鉴怀奸不忠付法司罪之遂坐除名
　　○淄川人赵亮以妖书惑众为缉访者发其事坐斩○癸丑后军都督同知艾义卒义高邮州人永乐初袭父涣职为大兴左卫指挥佥事宣德间升都指挥佥事正统三年以征兀鲁乃功升都挥指同知寻升都指挥使十四年以老成谙练为当道者荐为都督佥事景泰初升都督同知至是卒遣官谕祭命有司给棺营葬如例子俊袭为大兴左卫指挥使
　　○右军都督佥事孙广卒广山东利津县人起蔚州卫百户以功升副千户正统六年从攻蛮贼刀招军以奇功升指挥佥事复从攻思任发升指挥同知十四年芦沟桥德胜门霸州杀贼累功历升都指挥同知天顺中从攻曹钦升都指挥使是年固原川黑城儿擒贼升右军都督佥事八年奉命掌府事至是卒赐葬祭如例孙贵袭原职蔚州卫指挥使○甲寅敕东宁伯焦寿充总兵官镇守蓟州永平地方狭西都指挥使林盛署都督佥事事充副总兵协同镇守宁夏
　　○乙卯复除江西布政司左布政使黄琛于浙江升户部郎中叶鸾为贵州左参议夷陵州知州李芳为右参议监察御史李曰良为河南按察使副使大理寺右寺正王璘浙江副使
　　○命狭西行都司指挥同知刘刚镇番守备都指挥同知马昭分守肃州右参将署都指挥佥事王裕俱署都指挥使仍例旧任
　　○设直隶无为州黄落河巡检司
　　○修高梁桥及闸
　　○丙辰升尚宝司卿凌信为太常寺少卿
　　○丁巳升礼部郎中周骙为山西政布司左参政彰德府知府李寯为右参政
　　○命都指挥佥事魏彬守备潼关地方
　　○虏寇入宁夏边都指挥焦政等遇贼战殁指挥仇理杨铨等以临敌畏怯命巡按御史逮治之
　　○诛高邮卫指挥毕英英手刃伤其父因焚毁居室被甲执刃驰突出城多斫伤人已而被获巡抚都御史林聪奏英恶逆械赴高邮依律处决示众
　　○日生左右珥色赤黄
　　○戊午夜月犯五车东南星
　　○己未乌思藏桑卜等番剌麻番僧昆各伯等南林吒等寺剌麻番僧头目汪匹巴等各贡氆氇方物赐衣服彩叚食茶等物有差
　　○以虏使入贡命京营及诸边将臣整兵慎防之
　　○庚申以苏州等府地方灾伤召还清军御史
　　○辛酉升绍兴府知府彭谊为山东布政司左布政使○命故山西行都司都指挥佥事焦谦子润袭父原职大同右卫指挥同知
　　○南方流星大如盏赤光烛地自天苑西南行游气中尾迹炸散
　　○壬戌升翰林院修撰邢让为国子监祭酒
　　○癸亥定纳马赎罪例法司从兵部奏会议每徒二年与二年半者纳马一匹徒三年与流罪二匹杂犯死罪三匹余银不及市马一匹者俱送兵部会太仆寺收积用之著为令
　　○定州守臣奏是年五月至六月积雨坏城垣墩台垛口共一百七十三处请加修缮从之
　　○乙丑太保会昌侯孙继宗太子太保吏部尚书王翱等推举都指挥等官李昶等六十六员堪任将官  上命兵部参酌以闻升李曰□永等三十员各署职一级余待缺升用○兵部言狭西守臣屡报河套虏贼深入平凉固原静宁隆德开城华亭等处攻县治掠民财杀都指挥知县等官当其入寇之时惟都指挥林盛独领一军与战虽损失军马亦能生擒寇贼功可掩过其总兵参将等官李杲张荣王安韩斌赵英等既不能出奇剿截于其来又不能据险邀击于其去惟以贼多军少为词请命整饬边务尚书王复会同巡按御史究治之都御史项忠奉命往来调度亦不见运一筹策以摧丑虏俱宜参究  上是之
　　○南京光禄寺卿蔚能卒能狭西朝邑县人以吏员授光禄寺典簿累升本寺卿进礼部右侍郎后以忤旨调南京光禄寺卿卒赐祭葬如例能虽出自吏胥然有执持尽心职任每朝廷有宴会輙躬自检视品尝之必豊必洁否则责其职掌之人自能去任所后用多科贡士然皆以清流自居不屑细务每岁时宴飨及廷赐饮食輙粗恶不中口为外夷所嗤能在光禄三十余年未尝私持禁脔还家其尤为人所称道者能偕同僚联名上疏请查入内供应器皿有旨下禁狱问所由能私谓少卿辈曰  上怒不可测某老矣独任之诸公方骎骎进用毋相累也既而独受责降官调南京未尝有后言论者以是多之
