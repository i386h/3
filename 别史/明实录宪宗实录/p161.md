<!-- { "loadSidebar": true } -->
　　○己亥户部奏岁漕京仓米四百万余石今年将尽尚有未到者一百一十余万石请贮于天津等五处水次仓以俟支运又恐粮数既多收贮难久宜令在京官吏旗军原该通州仓食粮者悉于天津仓预支明年正月五月俸粮石与脚价银五分＜锍-釒＞上命俱与假半月令自往支仍禁沿途粜卖以绝他弊○庚子赐朝鲜国朝贺陪臣梁顺石等宴并金织衣彩叚等物有差
　　○敕都督同知鲍政佩平羗将军印充总兵官镇守甘肃
　　○辛丑镇守宁夏总兵官都督同知范瑾奏比闻虏酋癿加思兰外畏阿罗出讐杀内惧我兵攻剿待河冰一合欲西走甘凉而宁夏孤城是其归路乞及今河冰未合之前行令总制各路军马总兵参赞暂分一员防守西路或至冰合之际将原调赴河东官军掣回城守仍乞如侍郎叶盛所议以凉州庄浪军马悉调萌城抵高桥一带协守事下兵部请行令赵辅王越会同范瑾徐廷章等酌量缓急临事区画从之
　　○壬寅命给辽府故辅国将军豪打夫人樊氏食米二百石樊氏嫡长子恩镑已封奉国将军而幼未给禄乞以所赐米二百石内免折钞故有是命
　　○户部奏御马等仓缺草请将太仓折草银召人中草粜粮银召人中豆其坝上诸仓榖草计一百八十一万五千束束价三分黑豆六万二千八百九十五石六斗石四钱碾熟榖草五万五千束束三分二厘菉豆一千五十石石六钱＜氵旱＞石桥诸仓榖草七十一万八千束束二分五厘黑豆三万三千六十石石三钱八分菉豆四千二百二十石石六钱＜锍-釒＞上从之
　　○兵科给事中郭镗奏总兵官武靖侯赵辅风疾未痊恐误边务宜别选将臣代回章下兵部以辅尝乞代不允取旨裁决  上批答曰辅初称病恐有推避故不允今镗奏既实其即推堪充总兵者一人代之
　　○甲辰以明日冬至节遣驸马都尉周景蔡震祭  长陵  献陵  景陵  裕陵文武衙门各分官陪祭
　　○遣内官祭  恭让章皇后陵寝
　　○己巳冬至节  上诣  奉先殿  皇太后宫行礼毕出御奉天殿文武群臣及四夷朝使行庆贺礼  皇太后  皇后俱免命妇朝贺
　　○巡按山东监察御史徐英奏八月间虏贼千余分道入懿路迤西剽掠人畜备御都指挥佥事佟昱率军五百追至猪儿山与战斩首一级获其马八匹被伤官军七十余人阵亡者三人昱备御不严宜究问但以寡敌众兼有斩获微功事下兵部言镇守总兵等官俱尝奏昱功欲量与赏劳但以被虏人畜并阵伤军士数多兼隐匿贼情久而方奏其功仅可赎罪从之
　　○丙午文武群臣朝亲王于奉天门东廊
　　○丁未巡抚山西右副都御史雷复奏比奉敕选调山西属卫守城屯田军士协守偏头关但墩堡数多分守不给乞令三关下班官军俱暂赴偏头并力防守守备偏头关都指挥使戴广亦奏近获虏中人言虏酋小石有众二万欲入边剽掠事宜预防章俱下兵部言此虏今居东胜逼迩偏头入寇之计恐不虚传本关马军三千先因赵辅等以大同步军五千易去今步军之数虽存但便于守城而不便出战宜令辅等即以所调马军三千遣回守关其三关下班官军则令协守从之
　　○巡按狭西监察御史苏盛奏今年六月虏众入平凉靖虏等境前后杀掠一千七百六十人马骡牛羊十万五千七百余以去指挥黄庆陈泰等失于防御罪宜究问章下兵部言庆等固宜究治但虏方入寇兵力不敌宜姑令停俸戴罪立功以赎从之
　　○巡按狭西监察御史王哲奏镇守兰县都指挥同知姜盛率军赴延绥听调至车道岭被虏劫掠兵仗辎重并马牛一百三十杀伤三十余人宜加逮问事下兵部言盛方用事军前宜暂停其俸令戴罪杀贼以赎从之
　　○命宣府召人纳马四匹或价银四十两者给冠带以巡抚宣府左佥都御史郑宁言缺马故也
　　○戊申工部右侍郎李颙以疾乞致仕许之
　　○复除监察御史郑昱于贵州道
　　○己酉升南京太仆寺少卿鲁崇志为应天府府尹
　　○命宁晋伯刘聚佩平虏将军印充总兵官赴延绥代武靖侯赵辅
　　○命总督漕运右佥都御史张鹏专巡视淮扬等处初鹏督漕兼巡抚后以力不遍及命南京兵部右侍郎马显暂代巡视而鹏专督漕至是御史刘城等奏显擅执军职及五品以上官其所罢黜不分贤否变法坏事贻患地方因命显还南京复改鹏巡视而令户部别举堪督漕运者以闻○赐朝鲜国成化九年大统历
　　○兵部尚书白圭等议覆御史杨守随等陈言事一荐举将才宜申明太仆寺少卿李侃奏准例一军官应袭之子宜送舍人营带俸官属宜送五军等营俟训练有成举用一冒功失机之人宜严加禁治从之
　　○定延绥东路镇羗堡清水营等处擒斩虏贼有功官军二百七十四人升赏有差
　　○兵科给事中郭镗自狭西军中还奏自今年六月以后虏众取道花马池深入平凉巩昌临洮等府州县境内一月间劫四千余户杀虏人畜三十六万四千有奇时分守庄浪署都督同知鲁鉴分守凉州副总兵都督同知赵英守备兰县都指挥同知姜盛俱被调驻安定内止鲁鉴曾一出兵余皆闭门退避虏去始行而姜盛防护辎重军士遇寇莫能救援其分守靖虏等处参将周海分守延绥西路参将岳嵩协同都督佥事杨铭宁夏都指挥韩英游击将军祝雄虽间有擒斩追夺惊扰虏营之功仅足赎罪七月以后虏众纵横出没于庆阳境内都督白玉都指挥张瑛及鲁鉴等出军追袭而延绥总兵许宁屯驻宁塞漠若无闻至若总兵武靖侯赵辅参赞右都御史王越已至榆林复逡巡旬日不肯即到花马池定远等处控制诸军并力攻剿致部将遇敌輙以不得号令为辞徒重兵虚费输运方且撰为战书诬下罔上余若白玉已老甘州副总兵马仪宣府大同副总兵孙钺黄瑄赵英鲁鉴姜盛及总兵范瑾等俱有弛兵玩寇之罪而赵辅王越其罪尤深俱宜逮赴法司究治以为臣子误事不忠之戒章下兵部言总兵参将等官拥兵自卫玩寇殃民皆宜究治内惟岳嵩承钱亮丧败之余军马单弱亦尝擒斩有功庶可赎罪其余欲一概逮系恐战守缺人宜令戴罪杀贼以赎前过白玉虽老而善抚士卒惟杨铭贪暴事觉姜盛失机罪大宜遣人往代其赵辅王越互相推倚明肆奸欺不正二人之罪恐众怒不角□羊边事益隳  上是之曰赵辅已取回不必问王越仍降敕切责令速调度杀贼赎罪
　　○镗又奏比于边境访察之余博采群议酌量事宜条画以上一赵辅等所陈退守之策盖因刍粮不继兵难久留于兵食之计犹在战守之间或及军需尚充边兵四集先声鼓勇乘间亟攻此战亦可分调军马就粮内地以逸待劳俟隙邀遮此退亦可今势当全盛之日手提万众之师蕞尔小夷莫敢攘却脱复退守亦岂能为其入愈深退将何地且边臣将佐富贵已极骄惰偷安视军民荼毒为寻常以闭门避祸为得计盖兵凶战危人孰不惧今赏功之典奉行如例而失机之罚无从轻减兵势不扬奸人得志职此故也古称赏罚明信则人人力于事功乞自今厚之以赏如当先阵亡阵伤者俱量加一级严之以刑凡败军偾事之人无问大将小官必行诛窜庶法令一新人思戮力一每遇虏警以边兵不足动调诸路彼料我客兵难久粮饷为艰或缪传渡河或扬言款塞或相持不战或声东击西比我师方旋彼已深入寻复调集势已难为春去秋来堕其智数今欲全军留戍则供馈实难欲从便班师则此患可虑窃见平巩固原靖虏等境戍兵单弱地势宽平比之延绥无险可守且外与花马池相连虏骑便于冲突今平凉精兵二千四百有奇屯驻环县明春宜勿放还悉留战守仍留甘凉统兵将佐一人分兵数千就粮要地俟彼乘我空虚我亦出其不意先人有备必中事机一关狭之民材力坚疆兼精骑射每能扼虏夺其所俘募以防守可纾兵力但闻前时所募义勇民壮俱永编行伍民间赋役不获蠲除各顾身家谁肯应者又旧令遇冬迁民避寇但城堡狭隘人畜难容不若就令所司于近村便地或古寨深崖百家相依共修一堡无事则四散耕物有警则入堡歛藏仍推举二丁立为总甲得相号召保障一方杀获功次如例升赏止属有司拊循不许军职干预一今边将遇警不分众寡惟事闭门俟其大掠而回徐图追蹑或收拾弃余为夺获之数或乞买首级为擒斩之功传报寇警以少作多畏避贼锋彼前我却奸谋罔上积弊已深是以黠虏轻视我军肆行无忌虽参赞巡按等官得相紏举然责任不专玩怠如故乞如旧制仍命方正御史二员特居军前督军杀贼紏察奸弊章下兵部言镗所条列俱中时弊宜如议举行但赏功之典已有近例败军之罚如把总等官以下退缩无勇者听总兵参赞以军法从事而总兵等官听巡按御史紏闻究治督军杀贼已有巡抚及参赞都御史又增御史督军恐多掣肘但乞敕遣二员随军紏察以杜奸欺议入  上允之惟御史不遣
　　○镗又奏宁夏灵州之地土达错处虏贼入掠之时往往互相答问边情虚实岂无漏洩且其徒多贫乏见外寇剽掠得利岂无羡慕乞敕有司加意抚恤或多添军马镇慑其心或安置便地以散其党或收召豪勇以尽其力庶几防微杜渐之意又言狭西边境累岁用兵士卒死于锋镝不可胜计此皆奋勇当先忘身徇国之人中间得与阵亡之赏者少而摈弃不录者多身膏草野而人不知父母无依而人不恤寡妻孤子情事可怜顷至庆阳夜闻哭声满耳问之于人皆云多系前日师婆涧阵亡官军妻子臣一闻之不觉堕泪况其同类宁不感伤然朝廷虽有存恤之典行之既久人以为常乞令巡抚等官重加抚绥务令得所仍乞遣官亲履边城备勘累年阵亡将士名数勿遗一人尽收其骸骨赐予一祭非独以报死事亦足以激劝众心章下兵部言灵州军马数多不必添置土达安居已久无事迁动恐致他虞宜行巡抚都御史徐廷章加意抚恤其豪勇可用者宜从招募施行阵亡军士理宜矜怜乞行巡抚都御史余子俊审勘名数抚恤其家并收葬给祭从之
　　○詹事府詹事兼翰林院侍读学士李泰卒泰字文通顺天府香河县人正统戊辰进士改庶吉士授编修景泰间进左春坊左司直郎兼编修再升右春坊右中允  英庙复辟改尚宝司丞兼编修既而以侍  东宫讲读升侍讲  上即位升侍讲学士兼经筵官寻侍文华日讲修  英庙实录成升詹事府少詹事兼侍讲学士未几进詹事兼职如故至是卒年四十三赠礼部左侍郎赐祭葬泰继伯父太监永昌后永昌在正统中掌章奏泰初应乡试京尹进录  英庙问左右李泰中否见其名甚喜及官翰林颇向学矜已自足不事华侈但生长富贵性狷僻与人寡合而所与者则相朋比汲引士论以是薄之
　　○东宁伯焦寿卒寿之先山后人曾祖八思台洪武中归附授蓟州卫指挥佥事祖礼累功至东宁伯卒父亮有疾寿代嗣其爵成化初命镇守蓟州山海等处八年充总兵官镇守甘肃至是卒赐祭葬如例无子弟俊嗣  祖宗旧制不许番将掌兵虽卫所亦然天顺初始亦恭顺侯吴瑾掌府事成化初又用广义伯吴琮为宁夏总兵遂成例
　　○辛亥晓刻木星入房宿犯北第一星
　　○赐封都督同知王凤祭葬凤都督同知镇之父也
　　○户部奏扬州府白塔河巡检司为巡察私盐而设旧隶两淮运司后改属扬州府府官以为盐非所职运司以为官非所辖两不经意奸弊日生今运司副使柴秀以为言事下本部行巡按御史佀钟勘以为宜属运司令其严督稽考为便从之
