<!-- { "loadSidebar": true } -->
　　○户部会官议覆漕运巡抚等官所言事宜一睢宁县所管运河北自徐州南至宿迁二百余里水多浅涩宜添设管理河道官一员其通州仪真一带管河官止令专理河道不许别有差委一南京各卫所运粮储数多宜添差官员分投催督一江浦县地方北城圩旧有古沟河一道北通滁河其浦子口城东亦有黑水泉古沟一道南入大江两沟之间中有冈垄截断若因其旧迹去其冈垄开城河道旱则可引江潮以资灌溉潦则可杀水势宜行令巡视屯田御史督同应天府及浦子口横海等五卫军民开通务责成效一南京锦衣等四十二卫屯田多在江北久不清查宜移文南京都察院会同南京户部各委庑干属官悉照先年御史张绅郎中丁震清理文册计丁拨与其积年作弊不纳税粮者改正起科原系民者给民管业多余者召人承种通候清审事完造册奏闻一南京仓场官攒或因守支年久或惧钱粮亏折追陪问罪往往诈称丁忧今复守支官攒遇有丁忧者必须原籍官司印信文移方许照例守制一浙江江西湖广三布政司虽设有管粮参政参议俱不肯亲部到京惟是岁报所属管粮职名塞责是致迟误请自今总部南京粮草除正官外其管粮兴见任额设佐贰官挨次轮差一南京及各都司卫所屯种子粒年终不完及经一年之上都司卫所佥书首领官及按察司管屯官俱有住俸事例然行之既久不能无弊今后管屯并掌印官年终不完者于次年正月住俸若年终或次年新委及新到任未经手者免之一南京各卫屯种子粒一十三万四千九百二十余石先年奏准委都指挥佥事钱贵提督又专差南京御史一员巡视今宜将钱贵取回别用其各卫所屯田悉依旧制各推选指挥千百户管理听巡视屯田御史提督总督粮储都御史总制一各处仓粮近年因有灾伤借用赈济即今秋田有收民食稍给宜照数催完督令原委官运赴原借仓还纳一直隶永平府并蓟州等处军民词讼繁多宜行巡按巡关御史就近提问审有力者照例纳米以助边储一蓟州仓粮颇多宜添设判官一员监督收放不许上司他委＜锍-釒＞入悉从其议
　　○掌太常寺事礼部左侍郎万祺过继子焘故都察院右副都御史雷复字尧臣俱乞为国子监生许之
　　○壬子礼部尚书邹干乞以其国子监生焕侍养终身许之
　　○总督两广军务兼理巡抚右副都御史吴琛奏广东布政司左参政刘昌专理粮饷以公事赴京久不还任事属旷职合治以罪从之
　　○刑部尚书王概卒概字同节江西庐陵县人正统壬戌进士任刑部主事历员外郎郎中升湖广右参政调河南每行部有疑狱不能决者概立决之升按察使时囚系满狱概讯鞫数日狱告空天顺初为逻校所诬下狱概之在湖广也襄王素才之及是襄王入朝河南民老幼为概诉及见  上则以状白遂得复任进升都察院右副都御史巡抚狭西入为大理卿升刑部尚书未几卒赐祭葬如例谥恭毅概为人隽迈刻厉有才负气尤熟于刑名好面折人过汲引官属至有与为同列者然自恃凌物刚愎猜忌人莫能当吏部尚书李秉之去外议谓弹稿由概所为及刑部尚书陆瑜致仕概谋代其任左侍郎曾翚其乡人也以资望不服遂称疾抗＜锍-釒＞而去士论惜焉
　　明宪宗纯皇帝实录卷之一百三十二终
　大明宪宗纯皇帝实录卷之一百三十三
　　成化十年九月癸丑朔日食免朝
　　○上以虏警稍缓谕兵部臣曰近遣都指挥孟英阎斌领团营军往守蓟州永平山海等处关口宜暂停止俟报乃行复敕镇守等官俾督所在见兵严加操守勿弛边备
　　○甲寅南京吏部左侍郎章纶以母丧去任
　　○保定侯梁传救护日食时后至以便服匿礼部旁舍为御史劾奏命锦衣卫执问
　　○乙卯免直隶苏松常镇四府所属吴江等一十四县并苏州卫秋粮子粒共四十三万四千六百石马草一十六万九千八百九十余包以水灾故也○丙辰  孝恭章皇后忌辰  奉先殿行祭礼遣驸马都尉周景祭  景陵
　　○代府隰州王逊火□翏薨王简王第十子也母徐氏宣德己酉生正统壬戌册封为隰川王至是薨年四十有六讣闻辍朝一日赐祭葬如制谥曰懿安
　　○户部奏四川泸州卫新迁于大坝都掌所设仓宜径属布政司管辖不许该卫干预年终布政司以粮数造册缴部从之
　　○升光禄寺署正周暠为南京光禄寺寺丞
　　○授监生林载为中书舍人载自陈其父太常寺少卿兼侍读学士文年老致仕居家冀乞量授舍京秩得分俸以餋  上念文侍从年久特授载中书舍人
　　○丁巳总督漕运都御史李裕以督兑江西袁州等府粮运乞便道归省其亲许之
　　○己未命故金吾左卫指挥同知孙显弟颙武功左卫指挥同知王能子良府军前卫指挥佥事王俊子昶俱袭职
　　○庚申命保定侯梁传恭顺侯吴鉴泰宁侯陈桓镇远侯顾淳驸马都尉王增蔡震杨伟樊凯马城游泰靖远伯王添崇信伯费淮武进伯朱霖宁晋伯刘禄于国子监读书习礼传因日食救护后至下狱  上以传初袭爵礼仪粗疏既宥之因令侯伯新袭及驸马年少者悉送监读书习礼
　　○巡按云南监察御史董韬言按察司佥事敖和以进表归家聂元升职一年俱未赴任请究治之事下吏部覆奏和可移都察院究问元于原任并原籍覆实果以病废当令致仕如诬夺职从之
　　○辛酉重阳节赐百官宴于午门
　　○巡抚辽东右副都御史彭谊乞致仕不允命尽心整理边务
　　○升江西按察司副使陈炜为按察使
　　○壬戌升监察御史洪性为江西按察司副使
　　○升国子监监丞黄明善为云南按察司佥事提调云南贵州学校
　　○癸亥户部以淮安徐州临清德州诸水次京储措拨已尽宜及时措置以备不虞遂定拟开中盐引随纳米麦则例临清广积二仓两淮盐十万引引粟米五斗麦则五斗五升两浙盐十万引粟米四斗麦四斗五升长芦山东盐十万引引粟米二斗五升麦三斗常丰德州二仓两淮盐五万引引粟米五斗麦五斗五升两浙盐五万引引粟米四斗麦四斗五升长芦山东盐四万引引粟米二斗五升麦二斗淮安常盈仓两淮盐十万引引粳粟米五斗麦五斗五升两淮盐十万引引粳粟米四斗麦四斗五升长芦山东盐八万引引粳米二斗五升麦三斗徐州广运仓两淮盐十万引引粳粟米五斗麦五斗五升两淮盐十万引引粳粟米四斗麦四斗五升长芦山东盐八万引引粳粟米二斗五升麦三斗得旨从之
　　○甲子总兵官都督同知赵胜等奏虏已远遁北边无警今欲全师驻守虑边饷告穷欲悉师还京恐戎心叵测宜量留京兵三千令将官一人领之屯于宣府西路俟有警会所在兵剿之余兵可令悉还事下兵部请仍敕胜等详处  上曰兵出未久且不必回须虏远遁果无声息胜等奏闻处画
　　○乙丑裁减广东廉州府学训导一员
　　○辽东总兵官都督同知欧信等奏虏入抚顺境剽掠人畜射伤官军四人而其部下亦斩贼首一级夺马三匹因劾百户袁昇等守望不严都指挥佥事田玉堤备不谨请究其罪而赏被伤及斩获者事下兵部言玉等宜行巡按御史并问仍核其有功者以闻诏可
　　○丙寅岷王音垽奏镇国将军音垫以兄江川王迁居宝庆府乞仍留武冈州守故父恭惠王坟茔事下礼部覆奏  上不允坟茔令岷府主之
　　○丁卯赐刑部右侍郎林鹗生母并妻敕命鹗奏臣先为监察御史以年劳赐敕封父纯并嫡母赵氏而生母程及妻王俱未受封今臣嫡母已亡乞如诸司职掌所载例赐母敕命吏部覆奏诏并其妻封之
　　○升刑部郎中周鼐为狭西按察司副使
　　○戊辰降协守宁夏东路署都指挥佥事仇理为指挥同知宁夏左屯卫指挥同知杨铨为指挥佥事初理为指挥同知铨为指挥佥事二年秋从都指挥焦政御虏政死兵败不能救援为兵部所劾而前后守臣累言边警方殷未宜逮问故至是始结其罪兵部又谓理尝于小盐池获功升指挥使又用荐升署都指挥佥事协守宁夏铨亦于山口铺获功升指挥同知宜以功赎罪命削其功升之秩使仍旧职管事差操
　　○镇守蓟州永平等处右都督冯宗等奏虏骑三百余入青山口正关外等地逻卒被伤者五被虏者二兵部因劾宗等不能擒获之罪请移之督责之报可
　　○闲住后军署右都督白玉卒玉宁夏塔塔里人祖忠洪武中内附以靖难功由护卫卒累官至指挥使玉嗣父职累功升都督同知成化五年升右都督命守狭西至是卒赐祭葬如例玉生长边地深达虏情其镇狭西适多事之秋区画有方而又廉谨不肆共事者多誉之子鉴袭原职腾骧左卫指挥使
　　○己巳守备偏头关指挥使载广奏九月朔以来境外烟火去边不远而本关备冬士马较之大同宣府十不及一请调鴈门宁武二关骑兵于此操守事下兵部言鴈门宁武亦不可乏人今二关原调延绥征进游兵已还宜令广会镇守朔州署都督佥事王信守备宁武关署都指挥佥事邓亨熟议果偏头有警则以此兵协守之诏可
　　○云南鹤庆军民府自寅至申地震十五次有声如雷坏廨舍民居伤人畜
　　○庚午赐武靖侯赵辅诰券封奉天翊卫推诚宣力武臣特进荣禄大夫柱国武靖侯食禄一千石子孙世袭伯爵本身免一死
　　○给赐石城王奠堵禄米折色内本色一百石从王奏也
　　○癸酉南京刑部尚书周瑄九年考满上章乞致仕  上以其精力未衰不许
　　○戊寅四川播州宣慰使杨辉奏准赴京朝贡巡抚都御史夏埙等会议播州地连诸夷辉专守土难以远离辉复具请事下礼部覆奏  上曰既巡抚官议留不必朝贡
　　○四川播州宣慰使司遣长官张渊等石砫宣抚司遣舍人陈刚等贵州宣慰使司金石番等长官司遣头目吴永总等广东龙川县抚猺人黄潮忠等各来朝贡马及方物赐彩叚表里等物有差
　　○辛巳升通政司左参议潘礼为右通政
　　○五军左掖坐营官泰宁侯陈桓近奉旨送国子监读书习礼英国公张懋等言桓自委任以来公勤端谨宜免送监仍留管操有旨当操之日令桓赴营余日仍赴监
　　○给赐大兴宛平二县养济院孤老贫人二千九百六十六口布人一疋
　　○壬午以明日十月朝遣驸马都尉石璟周景祭  长陵  献陵  景陵  裕陵
　　○遣内官祭  恭让章皇后陵寝
　　○升礼科都给事中霍贵为通政司右参议　○巡抚延绥都御史余子俊言延绥庆阳三卫见在榆林一带备边军士月粮有在原卫关支者有就边仓官支者其在原卫者每军一名月支本色六斗折钞四斗在边仓者不分本色折钞每石折银二钱五分其间有去家五五百里者每月关给往返为难而折钞之支又动踰年岁况穷边沙漠虽得折银亦无从籴买所以军士仰给惟在四斗行粮然调发无常不能全赖请自今后俱于边仓月支本色六斗其余折钞四斗照例折与银一钱如无征调行粮住支如此则公私两获其便矣户部议其言可行从之
　　大明宪宗纯皇帝实录卷之一百三十三
大明宪宗纯皇帝实录卷之一百三十四
　　成化十年冬十月癸未朔享  太庙
　　○遣内官祭司井之神
　　○封庆王邃＜雝土＞母夫  孟氏为次妃从所请也
　　○甲申楚王均鈋奏祖父坟园已如例每春一祭乞再赐秋祭  上曰秋祭准三岁一行
　　○巡抚四川右副都御史夏埙再乞致事许之
　　○乙酉太常寺寺丞瞿珍服阕复任
