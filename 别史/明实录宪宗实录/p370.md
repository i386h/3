<!-- { "loadSidebar": true } -->
　　○丁未兵部议上辽东都指挥使邓钰所奏备边事宜言自永乐中罢海运后筑边墙于辽河之内自广宁东抵开原七百余里若就辽河迤西径抵广宁不过四百里以七百里边墩堡寨移守四百里虏若入寇彼此易于应援及欲降敕责谕朵颜三卫夷人远离边墙三五百里驻牧不如约者听边将出兵扑灭其言固皆有理但边墙筑久未可轻动必相度地形时势而后处之其三卫夷人为我藩篱比北虏不同使加驱逐则失其心或事姑息亦纵其恶此在守臣制驭何如耳如为北虏追杀不免听其近墙避匿无事谕令远去驻牧为是钰又言召募军士已调抚顺千户所补伍其余卫所欲皆就近须酌量使人心乐从可也至言缘边巡视守了官员遇贼入境即举炮火比之失于警报者其情可矜似宜免罪但职守墩台之人正欲其登高望远使虏已至始觉虽举炮火于事何益今遽欲矜免则凡偷惰者巧于＜矢见＞避仍宜治之如律  上命如议行之
　　○命故山东都指挥佥事陈忠孙塘袭祖原职济宁卫指挥同知
　　○戊申以英国公张懋保国公朱永襄城侯李瑾庆云侯周寿新宁伯谭祐为正使少傅吏部尚书万安少保户部尚书刘吉太子少保礼部尚书尹直吏部尚书李裕户部尚书李敏为副使各持节册封第二皇子祐杬为兴王第三皇子祐棆为岐王第四皇子祐槟为益王第五皇子祐楎为衡王第六皇子祐橒为雍王前期鸿胪寺设节册宝案于奉天殿中册东宝西节居中设彩舆于丹陛之东教坊司设中和韶乐及大乐内执事设香案于殿中之北设香案一册宝案五于香案之南是日早锦衣卫设卤簿驾  上具衮冕服用牲醴祝文以册封祭告  奉先殿毕  上御华盖殿具皮弁服鸿胪寺奏执事官行礼毕奏请升殿导驾官导  上升坐文武百官各具朝服入班行叩头礼毕侍班引礼官引正副使入就拜位鸣赞赞行四拜礼传制官跪奏传制执事官举节册宝案由殿左门出置御道中传制官由左门出称有制鸣赞赞正副使跪传制官宣制鸣赞赞俯伏兴四拜礼毕执事官举节册宝置于彩舆中用黄伞及大乐送至右顺门外正副使朝北立仍用内乐迎彩舆至仁寿宫门外节册未至各王先具服候节册宝将至内导引引王出迎于宫门外内执事捧节册宝由正门入先行各王以次随行至殿正中各置于案每案册东宝西节居中内执事导各王各就拜位赞四拜乐作兴平身乐止赞有制赞各王跪宣制内官立宣制曰朕以尔诸子长成谨遵  祖宗成宪以金册金宝封尔第二子祐杬为兴王第三子祐棆为岐王第四子祐槟为益王第五子祐楎为衡王第六子祐橒为雍王其各进学修德忠君孝亲母侈毋骄永保富贵以屏翰皇家尔等钦哉宣讫赞各王诣册案前赞跪宣册内官各取册立宣封兴王册曰仰惟  祖宗君临天下必法古帝王封建诸子非徒笃恩爱之情俾膺茅土崇贵于一藩实奇夹辅之托屏翰皇家于万年也訏谟振古如兹典礼于今宜举咨尔第二子祐杬天资奇伟气禀清纯特封尔为兴王子子孙孙世守封邦安享富贵于不替于戏惟究经史可以进学惟修仁义可以成身惟行孝弟可以厚天伦惟尚节俭可以立风教尢念虑克警乎怠荒庶令闻永保于悠久尔惟钦哉封岐王册曰帝王之统天下必封建众子俾其世世为王非惟笃亲恩亦以固屏翰而绵  宗社于无疆也朕承  祖宗大业廿有四载景念成宪敢忘祗循咨尔第三子祐棆姿性端良动止恭慎宜分茅土以锡显称兹特册尔岐王传爵尔后有隆无替夫忠孝所以事君亲诚敬所以奉祭祀学须明理以正心政在节用而爱下必恪守礼义崇尚俭约斯德厚而庆长行高而誉远增光藩辅永固邦家尔惟敬哉封益王册曰自昔君天下者欲固邦家保盛治则必广封建以王诸子俾其隆藩辅以壮鸿图此古今不易之定理也朕遵  祖宗宪典纤悉毕行矧兹大猷奚容少逭咨尔第四子祐槟资质清淳气宇轩豁宜锡芧土以受荣封兹特册尔为益王传爵尔后永世无斁夫仁义恭俭德之先孝友雍睦行之懿明善诚身学之大正已率下政之至尔尚谨思慎行以笃福祐于尔躬以耀声光于来裔斯无忝于朕命尔其钦哉封衡王册曰朕惟自古圣帝明王享国长久历世治安岂有他哉盖封建诸子所以维  宗社无疆之庆植邦家不拔之基理固然也朕躬嗣  祖宗之丕图远鉴帝王之令典眷念盘维之重寔资茅土之封咨尔第五子祐楎岐嶷恭庄粹清聪哲宜锡分茅之宠以昭立爱之亲兹特封尔为衡王世守爵土永树亲藩于戏亲之欲贵爱之欲富朕惟父子之主恩禄不期侈位不期骄尔尚恭俭之惟德志毋或耽于逸乐学有缉熙于光明庶永终誉克绥遐福朕命惟允尔钦哉封雍王册曰朕惟古先哲王崇树亲藩所以捍  宗社分封诸子所以贵本支此历代之令典也朕诞抚多方聿臻康乂盖荷  上天之垂祐承  列圣之隤休锡美有光贻谋攸永乃稽旧典庸建新封咨尔第六子祐橒年龄英妙德器夙成宜昭封建之恩以植盘维之固是用封尔为雍王显颁册宝俾世袭封于戏燕及皇天朕既克昌于其后自贻哲命尔则尚慎于厥初无怠无荒而学以日进惟忠惟孝而德以益隆庶有光于训词以克绥于寿嘏钦哉宣讫赞受册捧册内官各以册受王王受讫各以册授内侍跪受立于西赞受宝捧宝内官各以宝授王王受讫各以宝授内侍内侍跪受立于西赞俯伏乐作兴平身乐止赞各王复位赞四拜乐作兴平身乐止赞礼毕内导引引各王送节出门外内执事捧节出各授正副使报礼毕正副使持节复命各王授册宝毕内侍引各王以祝文谒告  奉先殿文曰兹奉恩命授以册宝封祐杬为兴王祐棆为岐王祐槟为益王祐楎为衡王祐橒为雍王恭诣告谢伏惟鉴知谨告告毕内侍引各王诣  圣兹仁寿皇太后前行八拜礼毕复诣  皇上  皇后前俱行八拜礼毕复诣母妃前各行四拜礼毕回宫十二日文武百官常服致词称贺行礼毕司礼监官请各王具常照俱诣奉天门前东庑序坐百官常服行四拜礼
　　○南京户部右侍郎李和卒和字本中河南安阳县人天顺丁丑进士授吏科给事中进都给事中累升通政司右参议左通政成化丙午升南京户右侍郎踰年卒赐祭葬如例和质实宽厚未尝议人短长父光道以疾废行和负之出入久无惰容至亲执亵器其居官虽无大建明然亦无废事云
　　○己酉加赐兴平安僖王妃吴氏食米岁三十石王薨无嗣已岁给妃米七十石至是援例以请故复赐之
　　○命岷世子膺鉟袭王爵膺鉟以罪不许袭爵后改过已复世子至是乞封王爵乃有是命
　　○命榆林城把总都指挥使陶祯充右参将分守东路地方以延绥守臣言其才武堪用故也
　　○守备凤阳太监李棠等奏幽闭庶人磐熚所遗老稚妇女王氏等一十人乞释之以从其便  上从之王氏等自称己生子女抚育成人虽居囹圄得遂天伦不忍分离愿乞完聚  上复许之
　　○文思院匠官三十员教坊司司乐二十六员先以例减支半俸至是复乞全给俱许之
　　○壬子中元节遣驸马都尉蔡震杨伟分祭  长陵  献陵  景陵  裕陵文武衙门各分官陪祭
　　○遣驸马都尉周景祭  景皇帝陵寝
　　○南京太常寺少卿牛纶等以南京神乐观藏贮古琴多烧毁破损失于查盘有罪命宥之俱停俸两月
　　○癸丑致仕右副都御史谢曰□永奏请初考诰命吏部言诰已先具曰□永以礼致事者宜在可与  上命与之且谕吏部今后诰敕须以奏允岁月填写免致前后抵牾
　　○给辽府奉国中尉豪土□内二女食米岁各十石
　　○以旱灾免狭西绥德卫去年屯粮一万三千一百余石草一万七千一百余束
　　○夜月食
　　○乙卯  太宗文皇帝忌辰  奉先殿行祭礼遣驸马都尉蔡震祭  长陵  上以朝官少命锦衣卫鸿胪寺按门籍点阅之文武官不至者一千一百一十八员奏上得旨此辈不畏礼法懒惰朝参当治以罪姑从轻处之三品以上者运灰五千斤四品以下者三千斤九品以下者一千五百斤有病者仍查验以闻独英国公张懋以自请罪免罚已而锦衣卫鸿胪寺以患病病痊及无病者名上  上以注病者多不实姑宥之病痊及无病者俱运灰如例
　　○太保兼太子太傅昌宁伯赵胜卒胜字克恭少继父再兴为永平卫指挥使正统己巳率兵出西直门与虏战有功擢前府都督佥事曹钦反以功升都督同知成化四年镇守辽东时建州毛怜并海西诸夷数寇边胜招谕之遂复来贡七年召还典京营操十三年莅后府事佩印充总兵官北征还进后府左都督兼太子太保十九年封昌宁伯加太保兼太子太傅二十三年奉命治贵妃葬事于天寿山行崖石间坠马而卒赠昌宁侯谥壮敏赐祭葬如例胜体貌修伟逈出众表为都督时与李杲齐名杲后以事败胜独能保全始终然其封爵不以军功颇为功论所诮
　　○丁巳太监韦泰传奉  圣旨序班孙绍祖令复职升听选官张深为序班冠带医士汪辂御医锦衣卫所镇抚黄秀百户冠带舍人王宣匠人孙文俱所镇抚
　　○直隶歙县学训导周成陈治安备览四策且自言＜矢见＞模正大条目详备关于治道不浅  陛下试行其一则有一益于军民行其十则有十益于军民行其百则有百益于军民且有资于文武之初仕武臣之失学者非悦目怡情嘲风弄月无益于人心身之书所可比臣忠爱所激不能自己伏望  皇上采择则宗社国家幸甚＜锍-釒＞入  上以言多鄙俚谬误且敢妄自夸大不足为用命礼部归其书而遣之
　　○戊午刑部奏今岁天下犯凌迟斩绞重刑者计二百五人例应秋后审决其浙江等处宜委三司官各一员北直隶本部遣官一员惟南直隶限于江南北且死囚倍于往年本部宜遣官二员俱与巡按御史会审  上从之仍戒所遣官并御史当用从公其情真罪当者依律处决番异称冤及可矜疑者具实奏闻毋致诬枉
　　○己未少傅兼太子太师吏部尚书华盖殿大学士万安以一品官满九载诏升少师兼职如故仍兼支大学士俸降敕奖谕之安上章辞免略云少师乃古弘化之官而二俸兼支又  先朝优礼重臣彝典臣愚何人可以膺此念臣自入内阁殆经廿载今以七十衰年犹日勉强事事不即自引乞休者以义在委身事君不汲汲去国怀乡为自安计耳误蒙进阶三孤之首兼支五品之禄叨此望外之荣伏望撤还新命庶弭众口妄冒之讥  上批答云卿才识老成朕所倚毗兹以年劳升秩加俸宜勉就职不允所辞
　　○加赐辽府故辅国将军恩镣夫人赵氏食米岁二十石恩镣卒已岁给夫人米三十石至是援例以请故加赐之
　　○户部请运京库银八万两于宣府以备边储  上曰籴买粮料务于缺乏仓分上纳毋徇情容令取便拖延妄费违者令巡按御史纠治之
　　○庚申暹罗国王遣正副使坤江悦等捧金叶表文来朝贡方物赐宴并金织衣彩叚等物有差仍以敕并文锦彩叚付使臣归赐其国王及妃
　　○赐追封大理寺左寺丞钟同谥恭愍从同子通政司知事越奏请也
