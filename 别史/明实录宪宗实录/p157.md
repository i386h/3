<!-- { "loadSidebar": true } -->
　　成化八年八月乙丑朔命署都督佥事刘清于奋武营都督佥事柯忠于敢勇营俱坐营指挥佥事赵真于奋武营马本于立威营俱把总管操
　　○丁卯释奠先师孔子遣礼部左侍郎兼翰林院学士万安行礼
　　○巡抚山东右副都御史翁世资赈济济南青州等府饥民并复业人口一百六十二万五千余口凡用预备等仓粮五十四万余石给闲地一万九千余顷种子五万七千余石具籍以闻
　　○戊辰祭  太社  太稷
　　○升浙江右布政使张瓒山东右布政使董昱四川右布政使杨琳广东右布政使何宜俱为本司左布政使
　　○革漕运理刑主事以扬州府知府周源奏岁旱民艰官多政紊故也
　　○己巳加赐晋府故镇国将军钟金□御夫人杨氏食米岁二千石从其请也
　　○宣府镇守等官奏报七月虏数入境摽掠兵部请行总兵官颜彪等严兵防御其失机内外官左监丞刘祥奉御曹广左参将李刚及守备指挥陶洪等俱宜治罪诏祥广刚姑宥之令严备击贼余皆逮问
　　○庚午户部左侍郎原杰以母丧去任
　　○命宁晋伯刘聚掌中军都督府事
　　○兵部奏巡抚狭西都御史马文升奏虏贼屡入靖虏平凉会宁静宁等州县杀掠宜移文武靖侯赵辅都御史王越等调度军马相机剿杀毋徒拥兵自卫坐耗边储制可○辛未擢翰林院庶吉士尹仁吴祚为监察御史仁浙江道祚江西道
　　○壬申复除按察司佥事林杰于浙江
　　○命巡抚淮扬等处右副都御史陈濂巡抚京畿八府兼理永平山海边务徙右副都御史杨璇巡抚河南璇初巡抚京畿继又兼理边务以地方广远难于兼理兵部请以璇专抚京畿而别遣大臣理边务有旨举材干老成者代璇兵部会举二人以闻皆不称旨特以命濂而徙璇于河南
　　○癸酉命凉州卫都指挥佥事赵英守备西宁地方
　　○金吾右卫带俸都指挥同知刘振群饮夜行为逻者所获下狱赎杖还职
　　○甲戌  孝慈高皇后忌辰  奉先殿行祭礼成国公朱仪承命祭  孝陵
　　○乙亥兵科都给事中梁璟奏近以延绥有事预徵山西粮草及儧运边储已经数次今又行摧预徵草豆起解秋青草束每夫科银多或至二十两岁旱民饥计无所出屡尝陈奏户部无所可否止行侍郎陈俊处分代州等州县振武等卫所军民逃移道路者无日无之若太原一县五日内至有三百八十余家人心惊惶地方可虑乞发官银六七万两补买草束或摘拨边军随地采打而尽停前役以苏民困事下户部议以为山西所发内帑已多难于再给宜仍令陈俊随宜区处军民逃移者令都御史雷复督三司官勘实处之诏如议
　　○丁丑升尚宝司司丞蒋敌为本司卿以九年任满也
　　○遣户部尚书薛远祭京都太仓之神○遣顺天府官祭宋丞相文天祥
　　○敕兵科给事中郭镗赴延绥等处咨访行军事宜兵部以西征将士未见成功议遣廷臣一人往勘之  上以命镗赐之敕曰比因虏贼入寇朝廷已命将出师闻此虏六月间又来剽掠临洮巩昌平凉之境时赵英鲁鉴等率兵俱到安定会宁等处适逢其会乃拥兵坐视致令得利而去今七月间虏复从花马池入大掠环庆等处其时赵辅王越统军已到花马池而马仪赵英鲁鉴姜胜白玉杨铭等亦驻兵境上许宁范瑾等又各领兵沿边防御使总兵等官果能运谋设策并力夹攻必可大捷傥又失此机会纵虏出入如蹈无人之境则边患何时已乎朕念地方骚扰生灵荼毒宵衣旰食不遑宁处特命尔星驰以往逐一访勘地方虏情若何总兵参赞及统兵等官调度若何勇怯若何何人逗遛不进何人坐失事机何人竭忠效力真有为国为民之心何人推艰避难专为畏首畏尾之计今宜设何长策作何处置其博采群议星驰来闻
　　○戊寅升南京工科给事中翁信为湖广布政司右参议
　　○兵部尚书兼翰林院学士□辂等奏今岁旱伤之处较之上年尤多而山东饥馑之民比之他处尤甚即今秋收之际尚闻扶老携幼弃家流移冬春之间不言可知虽有巡抚等官在彼赈济然地广人众储积有限兼之税粮军需马政夫役等项此催彼并未见优容而欲民受实惠免于流移不可得矣乞敕该部会廷臣同巡抚都御史计议安民良策某府某州饥荒最甚某县某乡赈恤宜急税粮军需何者当停何者当免马政夫役何者当宽何者当减何处官粮可以借贷何处官钱可以借支纳米冠带之令或有可行召商中盐之法或有可举其他事无钜细凡可以为赈恤之助者斟酌以闻仍令巡抚官宣布德意慰安人心严督所司赈济招抚务使军民安生地方宁妥臣等又闻漕运粮船尚未过牐济宁一带河道浅涩或未能尽数到京依期回卫及至天寒冰冻或弃船逃归或折船变卖似此情弊势所必至乞敕大臣驰往济宁上下趣令来京庶来岁运粮不致稽误  上可其奏遂命吏部左侍郎尹旻往督运船其纳米中盐凡可预备赈济及赋役所当宽减停免者悉命诸司议行之
　　○赐征进延绥达官军舍都指挥于盛等五百三十九人人银四两沿途仍给米食日二升五合
　　○己卯兵部言巡按狭西监察御史苏盛奏报临洮巩昌等四府境内虏贼深入杀掠人畜不知几十万计言之可为痛心其征西将士都督佥事杨铭止领兵七百余累战夺还八畜七千有余以寡敌众功足掩过都督同知鲁鉴领兵三千婴城坐视贼退方遣兵塞责功不足以赎罪副总兵赵英都指挥姜盛皆闭垒不出副总兵马仪右都督白玉俱逗遛不进宜令英盛仪玉鉴俱戴罪杀贼以赎前过奏可
　　○设湖广平江县长寿巡检司
　　○辛巳祭太岁风云雷雨岳镇海渎山川等神
　　○遣旗手卫官祭旗纛之神
　　○升广东按察使甯良山东左参政王汝霖山西左参政王俭四川左参政马驯为右布政使良浙江俭广西汝霖驯俱本司
　　○命宣城伯卫颍管后军都督府事
　　○狭西宁夏地震
　　○宥分守延绥左参政都指挥使钱亮死谪戍边卫亮分守延绥西路以师婆涧失机械至京下狱坐斩至是上奏分柝法司以闻  上曰亮轻率寡谋法当坐死但其初志本欲成功比与闭门不出者不同特宥死发边卫充军
　　○壬午巡抚山东右副都御史翁世资乞以其子瀛为国子监生许之
　　○巡抚湖广右佥都御史吴琛奏都指挥佥事胡璇提督马政视常怠忽滥支官廪辄回原籍私营家计都察院请行巡按御史究治其罪从之○癸未升钦天监秋官正杨瑛为监副时钦天监夏官中官冬官正及五官灵台郎挈壸正漏刻博士俱缺员吏部具本监长贰所举堪任者拟其名以闻原奏无瑛名既而内批出皆如所拟而升瑛为监副
　　○命都督同知赵胜佩镇朔将军印充总兵官亟赴宣府击贼时虏寇宣府总兵官颜彪以病不能出战兵部请别命将代之故也
　　○甲申翰林院编修董越乞归省祭许之
　　○广东按察司佥事陈贵免为民先是贵奏总兵官平江伯陈锐玩寇纳贿诸不法事锐亦奏贵贪酷不听节制数事都察院详议以闻  上宥锐而下贵事于法司令俟勘问处治至是巡抚都御史韩雍等勘贵事多实遂坐免
　　○乙酉狭西榆林城地震有声如风涛○鸿胪寺序班魏完奏先臣致仕南京吏部尚书骥以今年正月卒于家蒙  皇上遣官祭葬但先臣临终语臣母曰我即死朝廷赐葬必须辞免又尝以手书遗臣谓沐  六朝厚恩阶一品之荣乏分寸之报死后甚勿以葬事累乡里今者  皇上念  先朝老臣特加优恤而臣于先臣遗命不敢弃违故敢昧死以请章下礼部言辞葬固魏骥谦已之诚心赐葬乃朝廷恤终之盛典惟  上裁处  上曰大臣不幸云亡朝廷赐恤典以为尽忠者之劝非但为死者也今骥临终遗言乃尔身之将死犹恐有劳于民可谓纯臣矣览之良用恻然重违其志特从之
　　○敕蓟州永平山海密云等处镇守总兵及居庸紫荆倒马鴈门等关守御诸将各严兵备虏时虏寇宣府兵部尚书白圭等虑其深入奏遣大臣经略蓟州等处并令居庸等关戒严奏上有旨大臣不必遣当敕镇守等官严备其移文巡抚都御史陈濂亟往经画之
　　○丙戌命云南景东府土官知府陶瓒子洪袭职
　　○丁亥升广东右布政使周铎为左布政使按察司副使吕洪为按察使
　　○都督佥事徐恕以罪谪充辽东边卫军恕先充副总兵镇守大同尝杖杀人用财买免为讐家所发一时称冤受害者二十余家巡抚都御史林聪以闻命官往会巡按御史勘实械送至京法司覆审坐斩至是恕母吴氏乞恩请贷故有是命
　　○戊子抚宁侯朱永奏延绥击贼时有旗牌官都指挥等十人颇有劳效乞量升用事下兵部看详覆奏命各升署职一级
　　○己丑更金吾左卫带俸都指挥佥事开平姓名为王英金吾左卫指挥使奴儿为张友燕山前卫指挥同知脱脱不花为柏英武城后卫指挥同知白汉为崔昙锦衣卫带俸都指挥使阿讨剌为白瑜指挥使爱牙思为张永阿力迭儿必失为马玉指挥佥事别吉为王玉俱以达官遣赴延绥击贼乞更姓名故也
　　○庚寅擢进士黄琏郑宏李鸾臧琼为南京给事中琏户科宏兵科鸾刑科琼工科
　　○升浙江台州府知府阮勤湖广武昌府知府程宗为布政司左参政狭西凤翔府知府侯瓒为右参政勤山东宗四川瓒山西
　　○辛卯命守备南京成国公朱仪祭告  太庙驸马都尉赵辉祭告  孝陵南京工部左侍郎李春祭  后土以南京  天地坛及陵庙尝为风雨所坏将兴工修葺也
　　○命故广东都指挥佥事徐昇子珍袭父原职广州右卫指挥使福建都指挥佥事桂福孙宗代祖原职镇海卫指挥同知贵州署都指挥佥事屠昇子玺代父原职都匀卫指挥使
　　○南京守备等官奏上南京锦衣等卫见在内府工作旗军余丁共七千一百九十九人欲依前敕令其复伍操练而诸司造作未完请旨处分诏仍旧工作
　　○肃王禄埤奏虏入会宁县境大肆杀掠原设护卫官军今选调甘凉备御及延绥征进者共二千四百五十余人虑贼乘虚侵犯缺人城守乞以甘凉备御之兵存留操守事下兵部请行巡抚等官勘实定议以闻诏可
　　○壬辰升广东石城县知县陈纲为高州府通判纲潮阳人以监生授知县有恩信及民且善捕盗总督军务都御史韩雍及镇守巡按官联章奏荐遂擢用之俾随副使孔镛抚治夷民
　　○赐总兵官都督同知赵胜所领从征虏寇官军都指挥黄钦等七百二十人银人一两
　　○癸巳旌异湖广长沙府知府钱澍常德府知府杨宣江西建昌府知府谢士元直隶隆庆州知州李鼒湖广靖州知州蒋淇浙江温州府通判余鼎实直隶保定府推官郑杰湖广长沙县知县艾旻福建瓯宁县知县乔铭俱给诰敕从巡抚巡按官奏请吏部移文核实故也
　　○翰林院编修李东阳展墓还复任
　　○修筑淮安抵仪真瓜洲湖河堤岸冲决者一十五处
　　明宪宗纯皇帝实录卷之一百七
　明宪宗纯皇帝实录卷之一百八
　　成化八年九月甲午朔
　　○丙申命中都署正留守徐显隆祭  皇陵署副留守李谦祭后土之神以风雨坏  陵垣将兴工修葺也
　　○擢监生鲍椿彭鏦黎昊为中书舍人
　　○秀王有疾命御医赍药饵驰往疗之
　　○运银六万余两于狭西等处以给边储从户部奏也
