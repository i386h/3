<!-- { "loadSidebar": true } -->
　　○甲辰赐秦府临潼王子名曰诚泩岷王第五子名曰膺刨○巡按江西监察御史赵敔言近往南昌九江南康等属县巡历乡村埸圃寸草无积所至百姓成群拦拥诉告备说今岁旱伤特甚米价高贵幸荷朝廷宽悯今冬可保无虞来春必难度日必须多积粮储庶免临期有误臣谨具所见以闻乞敕户部定议一成化三年兑军粮米户部坐氵□瓜四十四万余石然有徵者不过十九万石尔其他存留折银等米并无颗粒可徵请将有徵兑军米容留本布政司六十九县仓分上纳以备赈济而各卫所运粮官军遇此凶荒宜暂休息一年少苏困苦一每年徵收户口盐钞多被包揽刁徒贿嘱吏胥里老先将己钞扣数代纳然后带同里甲下乡照册多收监禁拷打将贫民子女牛畜田地房屋准折变卖往年有收尚且无还今遇饥荒愈加无措受逼不过不免逃移请将今年盐钞通行停免户部覆奏俱从之○乙巳命金吾左卫指挥同知任礼子忠代职武功前卫指挥使丘能子玺永清右卫指挥同知徐春弟泰义勇右卫指挥同知芮钟子端羽林左卫指挥同知周源子刚府军卫指挥佥事王铭子玉俱袭职
　　○丙午镇守宁夏总兵官广义伯吴琮等奉兵部奏准事例分拨官军修完宁夏三路墩台二十二座关墙沟堑三百七十三处共二万二千一百三十七丈三尺至是具实以闻
　　○丁未礼部左侍郎兼翰林院学士致仕许彬卒彬字道中山东宁阳县人以举人选入翰林译字中永乐乙未进士改翰林院庶吉士历任检讨编修修撰正统丁卯礼部因福建请乡试考官奏命彬往明年丁父忧夺情起复岁己巳之变升大理寺少卿寻以四夷馆译书乏人提督转太常寺少卿兼翰林院待诏提督译书景泰初  英宗自虏地将还奉使迎驾归升本寺卿  英宗复位彬以尝迎驾且素与石亨善得入内阁进礼部左侍郎兼翰林院学士亨初与徐有贞同事既而交恶因挤之而波及于彬调南京礼部既行降狭西参政至则乞致仕许之成化初命复其官仍致仕至是卒年七十六彬性坦率无拘检广交游而不择人一时放荡之士多出其门吟诗饮酒以为乐议论斖斖而不切于用晚预机务方欲闭门谢客而平昔旧游恶其变态率多腾谤云
　　○戊申旌表孝子蔡廷瑹等二人节妇金氏等十七人廷瑹浙江建德县人父病笃露香吁天愿以身代遂愈母病盲乃竭产并妻奁具易谷以赒贫者为祈福于天后母目复明乡人以为孝感骆森狭西泾阳县学生父志仁母达氏相继没哀恸几绝躬负土为坟庐于侧三年俱表其门曰孝行金氏直隶休宁县民谢德琛妻史氏当涂县民涂增妻周氏民胡顺贰妻曹氏武进县民白珵妻钱氏江阴县民沈颐妻淩氏常熟县民蔡克温妻王氏定州卫官舍施安妻高氏南京金吾后卫军丘忠妻刘氏水军左卫军余胡海妻刘氏福建闽县民李岳妻沈氏浙江建德县民涂宗贤妻王氏江西安福县民戴去别妻丁氏丰城县民熊焕妻吴氏民黄季逊妻李氏狭西泾阳县民张福妻刘氏直隶盐山县民崔祥妻张氏云南前卫副千户鲁忠妻皆蚤寡守节孝餋舅姑为乡里所称俱表其门曰贞节○保定侯梁珤卒珤字惟善河南汝阳县人保定伯铭之子宣德乙卯袭爵正统己巳福建邓茂七反命充副总兵往征之既奏捷旋师而余党复作言官劾珤欺罔下狱论罪当斩命降为事官景泰二年韦同烈聚众寇湖贵命珤充总兵往征之湖贵平三年进爵保定侯天顺改元充总兵镇守狭西二年虏寇凉州珤单骑薄虏阵大军乘后击虏走之珤在狭凡七年召还管左府事至是卒讣闻辍朝一日遣官谕祭命有司营葬赠蠡国公谥襄靖珤天资平恕数总兵柄未尝妄戮一人其子弟从征以功授官职珤皆辞而不受人颇以为知足云
　　○辛亥升兵部郎中赵谧为江西布政司左参议户部郎中郑和为云南右参议
　　○升福建布政司左参政柳春为浙江右布政使○哥吉阿等卫女直指挥色冲哥等海西屯河等卫女直指挥瓦里哈等泰宁等卫指挥卯答儿等各来朝贡马及貂皮等物赐衣服彩叚等物有差
　　○壬子辽府奉国中尉豪墇生母郑氏奏故夫远安王贵爕以罪降为庶人岁仍给米一千石夫故以后住支家口无以餋赡乞如先年给赐庶人贵烚妻曹氏例仍赐食米千石  上命与六百石米钞兼支
　　○诏免云南诸州县及长官司朝觐各府首领官有公事者亦免之时云南连年灾荒师旅数兴守臣以为言故有是命
　　○升莱州府知府熊王□赞为狭西苑马寺卿
　　○升兀者卫指挥使锁里必为都指挥佥事○癸丑诏给驸马都尉薛桓停支禄米五百石桓以失朝住俸半年常德大长公主为其陈情言俸禄先已关过本府人众食用艰难乞仍赐给  上允其情
　　○锦衣卫奏旧例凡各处械送囚犯至京者岁终例于良乡通州等处停止待新正朝贺毕入京然自永乐二十二年有旨不必停止特送两法司待大祀后问理后天顺四年改镇抚司请如例仍送两法司为便从之
　　○甲寅以河南左布政使杨璇为户部右侍郎詹事府少詹事兼翰林院学士万安为礼部左侍郎河南左布政使曾翚为刑部左侍郎山东左布政使彭谊为工部左侍郎○乙卯命故神机营管操署都指挥佥事吕岩子昂袭父原职天津右卫指挥佥事
　　○丙辰先是监察御史康骥言京卫军士在营操备者少官府私役者多乞命官清理  上允之命兵科给事中崔仪监察御史温琮等任其事至是仪等以所清军士数目覆奏且请逮治神武左等卫指挥使杨道真等役占罪  上曰道真等作弊多端诚宜寘于法姑宥之继今有踵前弊者重罪不宥时军士多为中官役占卖闲故骥虽言之而道真等竟蒙宥也
　　○丁巳敕湔除在京文武官过名仍命法司移文于在外诸司
　　○升户科给事中丘弘为左给事中刘昊为右给事中礼科右给事中魏元为左给事中给事中霍贵为右给事中兵科给事中秦崇为右给事中工科给事中高斐为左给事中○礼部奏正旦节例赐百官宴上令免宴赐以节钱钞
　　○升山东右布政使雷复为左布政使江西右布政使孙遇为河南左布政使
　　○增置山西布政司经历司都事一员督理泽潞汾沁辽五州柴炭
　　○升乌程县知县翁经为南京鸿胪寺左寺丞施秉县知县李圭为光禄寺寺丞
　　○巡抚四川右副都御史汪浩奏四川重庆等府泸州等州所属水旱相仍人民死徙兵食不足皆臣失职所致伏乞罢归田里  上谕以军需宜从减措置所请罢归不允
　　○御马监太监叶达奏臣先以征江西长河峒有功蒙赐宝钞币帛臣愿辞还乞升臣兄锦衣卫千户叶成官事下兵部以为前无此例宜勿许  上特从达请升成原卫指挥佥事
　　○壬午升山东布政司左参政叶冕为右布政使江西按察使林鹗为江西右布政使○朝鲜国王李瑈遣其陪臣高台弼等来奏所获建州贼属  上命厚赐瑈并台弼等且敕瑈曰董山等世受国恩以卫藩卫近者阳为朝贡之名阴行盗边之计朕宥之而愈肆不得已用兵致讨惟王世守礼仪忠于国家王宜闭绝关隘以杜其奔迸之路更能遣兵相应伺便而感之则彼之授首尤易而王之功愈茂忠愈彰矣朕岂无以报王哉勉树勋名时不可失故敕
　　○分守荆襄右参将都指挥同知王信奏川江汉江广阔相距各千余里附近郡邑今岁荒旱民多流寓于此有为饥寒所迫潜起为盗者恐聚集既众酿成大患请以守备指挥佥事高璘原守远安县都指挥同黄贵兼巡二江剿捕盗贼从之
　　○己未朵颜泰宁二卫欲于边地市牛及农具鞍辔等物礼部奏惟许市牛及农具从之○庚申乌思藏剌观等寺寨番僧头目畜吉星吉等狭西岷州卫憨班等簇头番人失落肖等各来朝贡马及氆氇盔甲等物赐衣服彩叚等物有差
　　○辛酉岁暮享  太庙
　　○遣太常寺官祭五祀之神
　　○遣旗手卫官祭旗纛之神
　　○以明日正旦遣驸马都尉石璟王增分祭  长陵  献陵  景陵裕陵
　　○遣内官祭  恭让章皇后陵寝
　　○是岁天下户九百一十一万一千六百八十八口五千九百九十二万九千四百五十五田地四百七十七万八千七百六顷二十一亩有奇田赋米二千一百九十五万六千九百二十一石有奇麦四百五十五万三千一十石有奇丝九万九百五十五斤一十两有奇绵一十万五千两绢二十七万一百八十七匹有奇布八十二万七千五百十四匹有奇绵花二十八万五千九百一十八斤有奇折色钞三十一万三千五百五十二锭有奇杂课钞二千六百七十九万六千四百五十锭有奇米四万五千九百二十二石有奇麦二千三百八十六石有奇布七百六十九匹有奇盐课盐三百七十九万一千三百三十三引米五千七百八十七石有奇布四万四千三百一十五匹二丈有奇茶课茶五十三万七千六百三十八斤一十二两有奇折色屯田子粒三百八十七万六千一百九十三石有奇采纳银六万九千二百八十二两有奇水银二百二十九斤朱砂一十六斤八两漕运京师儧运粮三百三十五万石各处运纳粮四百二十二万三千七百九十石有奇减免天下官田等顷税粮一百二十万五千五百八十石有奇
　　大明宪宗实录卷四十九终
大明宪宗纯皇帝实录卷之五十
　　成化四年春正月壬戌朔  上诣  奉先殿  慈懿皇太后  皇太后宫行礼毕出御奉天殿文武群臣及四夷朝使行庆贺礼  慈懿皇太后  皇太后  皇后俱免命妇朝贺
　　○癸亥文武群臣朝亲王于奉天门东廊
　　○甲子  宣宗章皇帝忌辰  奉先殿行祭礼遣驸马都尉石璟祭  景陵
　　○命都指挥佥事冯晋等分督奋武等营训练军马
　　○召湖广清军御史吕璨还京以境内旱荒暂停止也
　　○乙丑立  春顺天府官进春  上御奉天殿受之文武群臣行庆贺礼赐百官宴于午门
　　○丁  卯孟春享  太庙
　　○遣内官祭司户之神
　　○以山东寿张等县闲地四千一  百余顷赐德王府从王请也　○戊辰赐宁府庶人奠埨食米月三石仍命江西布政司给房屋以居之
