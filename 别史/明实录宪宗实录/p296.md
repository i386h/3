<!-- { "loadSidebar": true } -->
　　○壬申停通政使何琮等俸时武成后卫仓副使应时用建言六事谓□船往还九江两以纳钞停泊每遇暴风輙遭沉溺自后还者乞免纳钞以少停泊致溺之患又谓饶州烧造御器必命内臣监督自后宜止降式委诸有司以免供给之费又谓都昌县赤石小矶山二处湖水广阔贼盗多所藏聚今棠阴柴棚二巡检司相去止五里宜迁柴棚于此以为防守之计又谓江西诸司多滑吏役满者宜查究角□羊京发遣重历无令居乡为害又谓州县官不以国储为重滥收官粮致红腐而不可用马快船止以私货为急苦役挽卒致冻馁以死宜皆赐区处为便奏上命锦衣卫执问之以通政司官不行参驳令自陈于是通政使何琮等七人皆服罪停其俸三月既而锦衣卫坐时用以希求进用罪且谓御器为供用之物内臣为遣差之人安敢妄言及此加以欺公玩法等语法司拟以赎杖还职命调任甘肃
　　○楚王季淑妃杜氏薨妃南城兵马指挥贵之女正统己巳册立为楚王妃至是薨讣闻赐祭葬如制
　　○昏月犯天江西第一星
　　○甲戌免云南左等十卫所去年米谷三千八百七十石有奇以水灾故也
　　○大理寺卿宋旻等奏章内有误书囚名偏傍者自劾失于查对  上谓审拟囚犯关系人命旻等不谨如此俱当究治姑宥之特停俸二月
　　○丙子兵部奏虏入柴沟堡等处执军丁数人守备都指挥佥事王祥指挥佥事王琬守了把总副千户彭玉管墩百户师杰崔玉坐失机逮问而守备奉御金广分守右监丞张纲右参将孙素俱约束不严亦当并治命姑记其罪
　　○昏月掩女宿代星
　　○丁丑镇守大同太监汪直奏副总兵朱鉴私役守卒于近边采草以致虏寇入境杀三十四人以去宜治其罪以为后戒而鉴部下都指挥马谦指挥甯钺私以官军阿其将领且不能追剿小寇守备都指挥马昇把总指挥贺通等或守了失职或约束不严宜并罪之事下兵部请逮鉴至京处治余行巡按御史鞫问如律从之已而逮鉴至下锦衣卫狱法司坐斩罪鉴上奏自办诏宥其死降都指挥佥事原卫差操谦钺亦各降一级
　　○己卯升尚宝司卿程洛为太常寺少卿仍旧内府书办
　　○庚辰升大理寺卿宋旻正二品俸以九年秩满也
　　○复除山东布政司左参政杜鈜于河南
　　○辛巳升监察御史许进湖广佥事李冕俱为按察司副使进山东冕福建
　　○广东保昌县有盗数百流劫江西大庾县居民事闻  上曰广东蛮寇窃发屡劳剿捕数年来其患稍息今复踰岭行劫以惊扰吾民使之不得安居乐业奔窜山谷朕甚怜之两省守臣其急发兵追击毋令滋蔓勿谓小寇不足虑也
　　○壬午总督两广右都御史朱英等奏安南国事情谓钦州报缘边界上绝无外警而龙州及凭祥县则报交人整兵恐有异谋又谓交人之亡命入境者言其王吞老挝徵发甚急二处所报不同莫得其实盖彼自受敕之后亦尝遣使陈谢而我已谕遣之矣使今所报果实必以来使未还怀忧惧罪然我边土官素与外夷有隙今所报矛盾其间情伪亦可知矣宜复以敕责谕其王使之角□羊怨释疑以保境息民事下兵部言比者云南勘报亦以为夷言多诈玺书未可轻降今宜通行云南两广守臣令严督所属整饬边防果外夷犯顺则相机战守兼遣人奏报其广西守臣仍戒约龙州等夷谨守封界勿招亡纳寇以启边衅报可
　　○守备宁州署都指挥同知卢茂以老乞罢命锦衣卫指挥同知马俊代之
　　○甲申晓月犯天街上星
　　○命闲住都指挥同知郑时子铎代父原职怀远卫指挥同知
　　○乙酉夜月犯六诸王东第三星
　　○丙戌升河南布政司左布政使徐英为都察院右副都御史总督漕运兼巡抚凤阳等府地方
　　○巡抚狭西右副都御史阮勤等奏洮州满松等簇番贼阿卜肉等比数纠众出没夺掠人畜杀死吏士惟分巡指挥冯洁陈文率军败之斩获守级夺还所掠而委守地方指挥张翰分巡指挥张王□完策应指挥杨坤千户包福等皆怠忽事机宜究其功罪而赏罚之事下兵部请移文巡按御史逮翰等治罪籍洁等功次仍行阮勤等亟督官军剿捕  上曰御将之道惟明其功罪而行赏罚军旅之间人心自无不服者番贼纠众杀掠为将官者使皆如洁文辈勇敢御敌贼何足灭而翰等怠忽误事如此兵部宜稽其籍务使赏罚明信以为劝惩其贼党方盛仍令巡抚大臣调兵剿杀无缓
　　○命狭西署都指挥佥事雷泽守备洮州先是洮州守臣止用指挥等职至是巡抚狭西都御史阮勤等言其名位稍轻难以统驭僚属因举贼可用从之且命自后守备者虽他官皆听以都指挥体统行事
　　○戊子工部尚书刘昭等奏章内有误字以失于查对服罪宥之停俸一月
　　○庚寅太子少保刑部尚书林聪卒聪字季聪福建宁德县人少颖敏举进士授刑科给事中进都给事中时承平日久言路久塞土木变后聪感激论天下事无所讳一时士大夫矫厉言事聪为之倡景泰易储下廷议众皆唯唯署名奏牍次至六科聪独难之事虽不能沮而忠鲠之称翕然未几设东宫官属即用聪为右春坊司直郎旋复以内阁臣言六科不可无聪仍用补吏科都给事中食司直俸甲戌会试聘同考礼卷留心人才汲汲然惟恐失一事所得多知名士吏部臣选注未当或徇私请托辄指斥改易无所避当事者外虽示敬惮而中实衘之嗾御史劾聪甥为教官因聪言得善地文致其罪以专擅选法论当死尚书胡濙闻之即移疾不出朝廷遣使问之曰濙本无疾闻林聪被害心悸不安耳  帝始知聪为人所诬构竟释之左迁国子学正  英庙复辟超拜左佥都御史赈贷山东饥民全活甚众还升右副都御史往治江淮剧盗擒获渠魁数人余党悉角□羊寻以母丧夺情起署院事曹钦之乱锦衣官校报复仇怨凡钦之姻识无干者一切指为逆党逮系纷然人虽知其冤而度必无免理聪力为辩出之成化二年江淮旱饥人相食奉敕驰往抚之贷漕运及江南余粮数十万以给民民德之如山东三年转右都御史久之出巡抚大同寻以疾乞致仕言官交章留之不可归二年言者谓聪已愈复徵起掌南京都察院事又三载召为刑部尚书寻加太子少保至是卒年六十六赠荣禄大夫少保谥庄敏聪平居恂恂不为崭绝之行遇事则正色谠言确不可夺景泰中论谏之臣以聪为称首及居显位持大体秉公论为治不严而肃盖亦一时之名臣但晚年与汪直鞫辽东守臣之狱不能无遍徇责备者颇有异议云
　　○辛卯赐喃葛坚粲巴藏卜袭西番赞善王
　　○宥各处京操管队官旗罪故事操军不至管队官坐罪至是以水灾宥之
　　○壬辰晓刻木星犯左执法
　　○调威宁伯王越镇守延绥都督同知许宁镇守大同时汪直与王越既俱留镇大同内阁大学士万安等议恐直为越所诱以求复用乃言于  上调越以宁易之
　　○太监李荣传奉  圣旨命锦衣卫正千户杨瑛掌所事升鸿胪寺序班金銮周惠畴李銮为主簿生员盛旸儒士冯泽钱惠姚宁钱亨为序班金铎宋让李庆于中书科食粮办事○癸巳下太常寺带俸少卿周庠于锦衣卫狱庠先为光禄寺少卿内府书办尝自陈其劳授从四品散官例不该支俸而庠支之比满九年得擢太常妄引旧例乞递升从三品俸吏部奏庠贪冒无耻且朦胧支散官俸宜寘之法而光禄寺官吏又漫不可否辄给与之亦宜究治诏可且令光禄寺卿艾福等具状以闻既而宥福等停其俸一月
　　○升锦衣卫百户顾＜王巳＞为副千户＜王巳＞太监雄之侄以军功授百户至是雄言赏不足以酬功故升之
　　○甲午镇守蓟州等处太监赵永奏北虏二十余骑入拏子谷关夺掠人畜事闻下兵部覆奏命移文巡按御史治把总指挥等官吕荣等罪分守参将阮兴守备奉御高孜皆戴罪杀贼惟永及总兵官李铭寝不问仍命行京营提督重臣悉心练习以备调发
　　○大同镇守太监汪直等奏八月中虏三骑入黄土坡墩伤夜不收一人又三十余骑入牛岭墩杀掠军丁三人请治守了所镇抚等官李宽等罪而牛岭墩杀掠之数分守参将卢钦右少监陆訚隐匿不发罪亦难贷  上谕兵部臣曰虏入境内再肆杀掠才数十骑耳宽等尚不能御使彼拥众而来其将何以制之不寘于法无以示戒钦訚宜即服罪顾隐匿不发冀以幸免是重其罪也尔等其行巡按御史俾究问其故彼将何说以自角□羊乎
　　○狭西西安府及徽州地震守臣以闻  上曰地道失宁实由人事不修所致藩臣边将皆佐朕以奠安坤维者狭西重地且逼近边陲而地动若此夫岂无所感召欤其令各官殚心修攘以答灾谴毋得视为常事
　　○乙未升户部郎中李衍为四川布政司右参议
　　○朵颜卫夷人革克台来降言北虏亦思马因与三卫阿儿乞蛮等彼此劫夺既而互相媾和欲至我边抄掠事闻  上谕兵部臣曰亦思马因纠众沙漠雄长诸部日夜谋画欲来犯边久矣比复与朵颜三卫角□羊仇结党其志非小秋高马肥入寇之事难保其无纵彼不资他人兵力彼独不能寇乎其勿以传闻之言为不可信宜戒缘边守臣务相严谨兵备无或少怠堕其计中以自取失律之罪
　　○巡抚山西左副都御史何乔新劾奏按察司佥事尚敬刘源避事旷职延滞词讼致知县王徵等事无结断宜问如律仍乞通行天下巡按御史凡二司官于词讼延滞半年之上不即结断者悉奏请执问  上曰刑狱重事也周书曰要囚服念五六日至于旬时特言未得其情者详审不苟如此苟既得之不即结断桎梏缧绁拘系其身往往有瘦死狱中者矣夫其人罪不至死而死是刑官杀之也故律特著淹禁罪囚之条乔新劾奏甚当其即究治其人仍令天下刑官皆知所谨以副朕钦恤之意
　　大明宪宗纯皇帝实录卷之二百三十一终
　明宪宗纯皇帝实录卷之二百三十二
　　成化十八年九月丙申朔
　　○丁酉太监覃昌传奉
　　圣旨升羽林前卫副千户李通为正千户锦衣卫百户李贵全吾右卫百户王良俱副千户文思院副使周昂等六人俱大使人匠张大肚等十四人俱文思院副使灌顶国师著癿领占为灌顶大国师觉义达哩麻悉提为讲经都冈班麻劄失端竹劄失为觉义剌麻公葛巴锁南巴三竹领占公葛汪秀领占巴俱为都冈寿安寺住持僧悟然僧录司左觉义仍兼本寺住持
　　○唐王芝北妃辛氏薨妃西城兵马副指挥璟之女景泰壬申册立为舞阳王妃成化戊戌进封为唐王妃至是薨讣闻赐祭葬如制
　　○己亥  孝恭章皇后忌辰  奉先殿行祭礼遣驸马都尉杨伟祭  景陵
