<!-- { "loadSidebar": true } -->
　　○升锦衣卫正千户徐安为指挥佥事安锦衣卫军匠正统己巳为虏酋也先部下虏去也先死复从孛罗太师时汾州民武子宁者亦为孛罗部众所掠遂与安同居久之二人各挈其妻孥来归道为泰宁卫虏酋短台拘留二十二年安因朝贡来京传报虏情辽东守臣以闻  上嘉之升安泰宁卫副千户且谕以他日果能携家来归尤当优待至是安偕子宁各携家属颜猛可脱脱忽等十三人并马牛羊畜入关事闻以安等居夷已久乃能慕义来归升安正千户子宁授所镇抚俱锦衣卫带俸猛可脱脱忽俱收充勇士既而安复自陈当  先帝北狩时与都督袁彬等同效劳乞如彬等例加升兵部言安言无凭而其义可取且朝廷爵赏所以劝忠义况安备谙虏情用之未必无补宜如所陈以示优异故从之
　　○辛亥  仁宗昭皇帝忌辰  奉先殿行祭礼遣驸马都尉周景祭  献陵
　　○诏有司月给致仕南京吏部尚书钱溥米二石人夫四名命其子岌为国子监生从溥请也
　　○以旱灾免狭西镇番卫去年秋粮一万二千五百六十余石草二十万束
　　○铨注府军前卫带俸都指挥同知高俊于湖广都司掌印管事
　　○壬子工部尚书谢一夔奉敕代杜谦督造大永昌寺以病予告至是上章言臣虽病不能趋朝而勉强督工未尝敢废近力疾往视致病增剧今在告已过三月乞如例停俸俟病痊供职  上曰卿虽病犹不废提督工程宜安心调理俸不必停
　　○命故四川行都司署都指挥佥事黄章子鳌袭父原职建昌卫指挥使
　　○癸丑升知县管昌为太仆寺寺丞
　　○礼部尚书周洪谟以文移有误为礼科所劾有旨令回奏命锦衣卫执该司官吏鞫问之
　　○监察御史杨谧照刷南京诸司文卷参奏失错等官太子太傅成国公朱仪等计二百八十三员有旨免执问失错者取招伏违错者停俸一月稽迟及差错者两月
　　○乙卯以亢旱遣廷臣赍香币分祷天下山川礼部尚书周洪谟天寿山吏部侍郎刘宣北岳北镇礼部侍郎黄景东岳东镇兵部侍郎吕雯中岳北海济渎淮渎太常寺少卿蒙以聪中镇西海河渎詹事府少詹事刘健西岳西镇掌太常寺侍郎丁永中大小青龙
　　○山西代州天再鸣声如炮
　　○铨注彭城卫带俸都指挥佥事房骥于福建都司管事
　　○丙辰敕谕文武群臣曰朕以凉德嗣守鸿图夙夜忧勤期臻治理奈上天示戒亢旱踰时田苗枯槁民庶惊惶朕甚悯焉己曾宽恤刑狱遍祷神祗而雨泽未降岂冤抑未伸财用未节困苦未苏而致然欤抑尔百官奉公守法之心懈而罔上厉下之私胜欤兹朕省躬自饬节减用度疏放宫人及条示合行事宜令内外衙门从实举行尔等其各体朕心痛自修省尽心职务致实效以回天心以苏民困以纾朕忧悯元元之意一该部查在京文武官员罚俸住俸缘由奏闻处置一在文武官发充军为民缘由法司查究以闻一两京重狱情有可矜疑者再审以闻一各处内外镇守官贡献除常例外其余不急之务暂且停止一在京官员军民之家一应斋醮及冠婚丧祭服食毋得奢侈僣用违者罪之一各处轮班京操官军有因灾伤来迟者俱免问罪送营补操一净身人发各处充军者该卫起送至京发南海子种菜一各营官军倒死骑操马并民间买补四户马所司俱查数以闻
　　○诏礼部择  五皇子冠日及冠仪以闻
　　○赐餋病太子少保礼部尚书兼翰林院学士彭华诰命时华已得请还家于途次闻朝廷上  皇太后徽号加恩臣下两京文武官三品以上俱与应得诰命遂具＜锍-釒＞援例为请与之
　　○给太子少保兵部尚书兼翰林院学士尹直等二十三员诰命直等未满三年不当给诰以上  皇太后徽号推恩故特从诏例给之而四品以下不与焉
　　○升大理寺带俸左寺正丁原为太仆寺少卿原起译字官后充通事先后办事五十余年至是九年秩满吏部奏原年几七十以例不得入选可令致仕诏特升之令仍旧通事
　　○升太仆寺少卿李温为本寺卿大理寺右寺丞李介本寺右少卿
　　○鸿胪寺左少卿张俊奏乞归省许之
　　○改绍兴府知府袁清于郧阳府先是清为刑部员外郎勘事浙江陵轹藩臬比还得绍兴惧不敢往奏乞改任至累章不已  上令吏部看详以闻吏部奏清侧媚狡谲张狂妄诞旁若无人由郎署而骤迁牧守已踰涯分今乃假以微嫌希求改调请付有司治罪遂下清锦衣卫狱既而有旨清不必拟罪准调别用乃调郧阳先是清阿附学士万安通同太监郭闰挟势造言谗害良善吏部尚书李裕因其公差特奏选绍兴而清不欲往累干安及闰嘱裕欲准其奏裕不从安乃邀尹直为援直嗾李孜省为之及下狱方致疑匆□心得旨调任直扬扬言曰报道是龙人不信果然夺得锦幖回其意盖盛赞孜省之得君也
　　○兵部奏巡抚宣府右副都御史李岳等所劾管墩百户袁彪提调指挥同知尚锐怠于警备致贼入境杀掠而守备都指挥张俊指挥梁海宜并治罪时以缘边有警诏勿问今边境已宁请宜裁处命执彪锐鞫之俊停俸两月海三月
　　○丁巳河南开封府州县黄河水溢渰没禾稼
　　○命锦衣卫带俸达官正千户伯滢袭伯父八里颜原职为指挥佥事以八里颜无子也
　　○辽东总兵官缑谦等奏海西黑龙江等夷人闻欲率众入境窃掠朵颜三卫夷人屡报被北虏追逐求入边墙避匿且译称北虏遣人求与三卫连和事下兵部言夷人窃掠乃其常态而朵颜三卫脱使与虏连和则撤我籓篱为彼乡导不可不虑请速移文辽东守臣筹度彼若附虏则设间以携贰之或紏聚入寇则画策以阻遏之复遣译原加抚谕令其坚守臣节勿为虏诱仍移文各边守臣俾知虏情而严设边备且请敕京营将臣一体戒严用备警急从之
　　○戊午巡抚大同都御史叶淇等奏四月二十六日守墩百户王瑀为虏射死请治把总千户张英之罪而分守太监石岩参将都指挥使李杲守备太监左敬都指挥佥事萧干宜并治之  上命治英罪杲干停俸二月岩敬姑宥之
　　○月犯木星
　　○工部尚书谢一夔卒一夔字大韶初冒王姓江西新建县人天顺庚辰进士第一授翰林院修撰修  英庙实录成升左春坊左谕德又预修续资治通鉴纲目成进学士未几擢礼部右侍郎升工部尚书年六十三以疾卒于位赠太子少保赐葬祭一夔为人和易平实与人交久而益亲尤笃于友义为文章不奇峗雕刻其为谕德时尝陈五事言颇剀切佐礼部则惟务交好而不重操执旧制三品妻死无祭葬一夔妻丧乃夤缘乞恩得之议者谓其身居掌礼之官而自坏  祖宗之制其政事徇情处必多矣初巡抚江西都御史闵圭以江西盗贼多京宦大家佃户遣人捕之占恡不发乃奏欲并及其主者之罪谪戍边方下所司议一夔与兵部侍郎尹直恐其家被人罗织汲汲欲沮圭奏而所司不然以为巡抚奏事必有所见宜从其言但重治其罗织者罪自不敢犯矣议入  上竟寝其奏不行调圭于广西执政有疑之者一日言及一夔曰闵圭之谬得吾李孜省进密本才止之不然几为吾乡人害自是人始知朝政纷更颠倒不一者皆李孜省之为也故一夔升尚书之骤力疾督永昌寺之役清议不无鄙薄云○庚申命故大兴左卫带俸都指挥佥事韩英孙俊袭祖原职为本卫指挥使
　　○广东番禺新会等县地震
　　○辛酉升监察御史杨澄为大理寺右寺丞右通政元守直张璞俱左通政左参议陈琬右通政时吏部惟奏大理缺寺丞拟澄上之而不及通政司守直璞琬三人乃内批以出盖李孜省之力也
　　○升湖广按察使萧祯为河南左布政使
　　○掌尚宝司事左通政李溥奏事失仪诏令回奏溥服罪命停俸一月复以侍班御史朱王□赞常新不即紏劾命锦衣卫各杖之十释之
　　○壬戌调监察御史吴珍为江西永新县知县先是珍巡盐河东有讦其受乡人馈者坐赃当除名珍上章诉  上命三法司锦衣卫勘问仍坐赃罪既而珍诉枉不已令法司详勘以闻乃调外任
　　○命故山东署都指挥佥事陈裕子仲和袭父原职为临清卫指挥同知
　　○癸亥赐秦王继妃稽氏岁禄如故王薨禄例住支妃以为请故特与之
　　○命守备涿州指挥同知靳清回原卫差操以金吾左卫带俸指挥使周鉴代之清先为巡抚都御史彭韶所劾停俸捕盗至是三月不获韶复言其才略素短故有是命○甲子大同总兵官都督同知王玺等奏工役修筑之数凡边墙壕崖共三万九千二百三十二丈六尺水口十关门一墩台七
　　○乙丑礼部于报讣精微批文失用印押字命停尚书周洪谟俸两月时左侍郎兼翰林院学士徐溥已转吏部亦停俸一月
　　○命故四川都指挥佥事刘芳子山袭父原职成都中卫指挥使
　　○镇守两广总兵官安远侯柳景等奏郁林陆川等处贼首黄公定胡公明谢彦举等伪称大小总管率众三千余徒所至杀掠人畜臣等调集两广汉达官军土兵令参将欧磐按察使陶鲁等分兵五路进剿共攻破贼巢一百三十八处生擒九十三人斩首一千九百八十五颗夺回被虏男妇二百九口俘获贼徒八百二口并器械一千六百九十二件奏至  上命驰敕奖谕奏捷人赏新钞一千贯
