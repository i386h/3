<!-- { "loadSidebar": true } -->
　　○癸丑升广西布政司左参政章律为右布政使福建右参议陈渤山西左参政兵科给事中李谦湖广右参议提督太岳太和山
　　○实授南京试监察御史陈金于山西道
　　○尚宝司少卿李璋奏在京诸司续黄写本监生或一年或半年俱得附选吏部本司办事监生六人每以半年一更不得久于其事乞视诸司例书办一年亦令附选从之
　　○巡按直隶监察御史黄杰奏应天府府尹鲁崇志昏懦不职池州府推官李廉目昏东流县知县杨王□赞贪污太平府检校高洁重听俱乞罢之事下吏部覆奏廉等宜罢崇志大臣宜移文核实以请裁处从之
　　○敕诸边巡抚总兵等官严谨边防以虏警未息故也
　　○命故会昌侯孙继宗孙銮袭为锦衣卫指挥使带俸初继宗为锦衣卫指挥使生三子长琏嫡出次王□赞次珍俱庶出后继宗袭父伯爵以琏袭其原职指挥使琏故以其长子镇俟继侯爵而以次子铠袭之铠故无子仍令镇袭至是继宗故镇进袭侯爵而王□赞亦以荫别授指挥矣会琏妻汤氏奏欲以珍子钺袭职行锦衣卫勘报王□赞自以己为庶长所生子銮伦序在先遂用计袭之然皆非琏之正泒也
　　○昏刻月犯垒壁阵
　　○甲寅升大理寺左寺丞冯贯为本寺右少卿
　　○实授试监察御史吴哲为云南道监察御史
　　○乙卯升詹事府少詹事兼翰林院侍讲学士徐溥为太常寺卿兼学士仍旧视事
　　○开中河东运司余盐一十万引于蓟州等处每引草十束或豆四斗米三斗蓟州永平各四万引一万中草三万米豆山海二万俱米豆限本年十二月内完足否则每引加草二束或米豆各一斗以巡盐御史奚铭奏是岁池盐倍收课足逋完其数有余也户部以蓟州永平山海各缺边储宜于其地开中奏上从之
　　○户部臣奏京师米价腾贵请以通州仓该支本年十一月分粮于十月预放其十二月与粳米十七年正月与小麦俱于十二月内放支马料则自今年十月以后俱于通州坐放不足则于京仓补支庶几民不艰食麦豆不至陈腐＜锍-釒＞上从之
　　○命辽东都指挥同知陈玺子钫代父原职义州卫指挥使○丙辰升大理寺右寺丞佀钟为左寺丞刑部郎中张锦为右寺丞
　　○南京十三道监察御史徐完等劾奏户部尚书陈钺巡抚辽东时为御史强珍所劾有旨止停钺俸一年此固  皇上好生之仁然钺有大罪三乃王法之所必诛而不可赦焉者其始不守隘险致虏侵掠贻患地方其罪当诛一也继而坐视边患不行遏彼归路还我良民其罪当诛二也终而匿不奏报避罪邀功其罪当诛三也臣等伏读律文飞报军情之条有曰隐匿不速奏闻因而失误军机者斩则是钺之罪当斩矣今止停俸夫失机者至重之罪停俸者至轻之罚原情定罪钺为首恶今罪重罚轻何以示戒六科给事中章玄应等亦言钺存心阴险制行憸邪惟知掠美于已贾祸于人玩寇殃民冒功希赏恣犬羊之吞噬忍鸿鴈之哀鸣附势招权植党害正中外交章论列  皇上曲赐保全诚恐益肆奸欺积成厉阶有不可胜言者矣乞将钺明正典刑以为人臣不忠欺罔之戒  上曰钺等失机隐匿事情前日科道官紏劾不实已责之矣何为又泛言搅扰本当执问姑宥之仍各罚俸半年
　　○丁巳开设四川嘉定州道正司
　　○给靖江王府故奉国将军佐善妾苏氏食米岁一百石以夫子俱亡无禄养赡从王请也
　　○守备德州并河间等处指挥使戚旺领官舍十有五人合景州等处机兵捕盗至武强县境遇盗三十余人旺先走机兵多死伤者事闻兵部请移文巡按直隶御史究旺等罪且督之尽心捕贼  上是之仍令御史从实查究以闻○太监汪直奏九月朔虏众二万入开原境烧毁关门营堡分守少监蓝莹参将周俊镇守太监韦朗总兵官缑谦都御史王宗彝俱隐蔽不以实闻当治其罪事下兵部看详得旨数俊等罪而贷之仍降敕切责
　　○戊午太监汪直奏九月中逆虏获我屯卒纵之使还令报我边守将勿与朵颜三卫通和交易否则至冬仍至边讎杀虏情若此而开原兵备单弱乞敕廷臣议处方略事下英国公张懋吏部尚书尹旻等议谓辽东守将已多第恐马多耗损请选顺天府寄养马千匹给之仍支马价万两给新选游兵买马千匹又请敕京营提督大臣再阅听征骑兵五千俟东西二边有警即令启行又请行辽东巡抚官整治城堡粮草又言辽东出战骑兵贫窘已甚请给赏赉作其锐气  上俱从之命出战骑兵人赏银一两时太监汪直狃于战伐而王越等附之每有奏请廷臣心知其非而莫敢驳议云
　　○己未升翰林院编修尹龙为侍讲检讨张泰为修撰俱以九年秩满也
　　○庚申  皇太后圣旦  上率  皇太子及亲王上寿命妇朝贺赐百官宴于午门
　　○给赐辽东官军五万五千五百四十人衣鞋从太监汪直请也
　　○壬戌晓刻月犯六亲王星
　　○癸亥给赐居庸关沿边守墩夜哨军士百六十三人衣鞋
　　○命故四川都指挥佥事马云子勋袭父原职成都右卫指挥使
　　○甲子  诚孝昭皇后忌辰  奉先殿行祭礼遣驸马都尉王增祭  献陵○秦王公锡奏永寿王府辅国将军公鐼女会宁县君选民人胥钦为配乞授仪宾职事礼部奏旧例王府子女必年十有五方许选婚今会宁县君年甫十二未经奏请辄擅选婚乞降敕戒谕秦王永寿王及公鐼今后宜遵成宪仍行所司逮问长史教授等官如律从之
　　○宥太子少保刑部尚书林聪左侍郎杜铭右侍郎张蓥大理寺卿宋旻右少卿冯贯左寺丞佀钟罪先是宛平县民褚福钦等强占民田殴死平人下刑部鞫问乃以计嘱知见人及死者之父隐情妄供原问官失于推究朦胧成狱大理寺亦审允以闻为刑科给事中参驳调都察院鞫治始得其情俱议拟定罪且劾聪等亦当究治  上从其拟谓人命重事刑部大理寺何不详审堂上官姑宥之佥书官停俸一月原问原审等官俱逮问如律○乙丑太监李荣传奉  圣旨升高士戚道珩为真人左正一王道昌为高士
　　○月犯天樽星
　　○丙寅太监李荣传奉  圣旨锦衣卫指挥同知倪端张＜王已＞指挥佥事宛亮正千户周全副千户袁林刘俊李璈百户赵福府军前卫指挥同知殷偕百户殷顺金吾右卫百户董永昌俱递升一级序班许旸升锦衣卫百户文思院副使毛祥刘节蒋茂升大使舍人倪钺张锦袁俊马赟升锦衣卫镇抚董继宗王鍚升金吾卫所镇抚儒士陈蕡邬存敬授序班庙官顾伦升太常寺博士带俸儒士沈禄授冠带于中书科食粮人匠杜林等八名俱文思院副使
　　○户部总理辽东粮储署郎中金迪奏辽东每岁粮草以本部运送银及开中引盐于本处收籴年丰银一两可籴四石歉则二石至于边堡或止八九斗者用是收入数不及半况又除豁无名屯粮五万余石原系岁用额数且又新添各墩守哨及修筑边墙军夫一年支米共七万石此皆出于常数之外者而运送银未尝加多其各城堡马草亦止官军采取积于野外比以建州虏贼出没未得盘运入城脱再有警何以为备宜敕该部增送或别为措置事下户部以为辽东边报未息见选官军五千员名操练待报启行而储积不多诚如所虑兹欲以卖盐银五万两发于屯兵要地支籴或相兼折与官军买用事宁兵止则准作成化十八年之数此外自十七年为始每岁额外添送银二万两年丰粮贱则送如旧额并两淮及山东运司见在额办盐课开中一十九万引内两淮成化十五年存积盐四万三千引引米七斗豆五斗十年常股盐九万二千引引米五斗豆三斗山东成化十五年盐五万五千引引米一斗豆二斗召商上纳庶得有济＜锍-釒＞入从之然自兵兴费耗粮饷边境骚然有司愈难为矣
　　○命故府军右卫指挥同知秦鉴子文袭职
　　○贵州陈蒙烂土等长官司长官张镛等奏四月以来山苗贼首赍果等紏聚九姓丰宁并广西荔波县等处蛮贼万余攻毋投等寨苗民死伤甚众乞调兵剿之事下兵部言比尝两敕贵州四川广西守臣区处抚捕今镛等奏至而贵州守臣未闻驰奏非土官欺罔必守臣偷安宜仍行贵州四川并两广总督重臣如前敕亟行抚捕兼行户部查究粮草虗实设法措置及行贵州巡按御史查究毋投等寨有无被杀事情奏闻处画报可　　○晋府方山王钟铤有罪革爵并削故镇国将军钟鏕封号初钟鏕无嗣夫人张氏与其父瑁及母孙氏谋收弟妇之有娠者入府生子以为己子钟鏕亦与其谋方山王为扶同奏请赐名奇漺已而得封至是为人发其事且及王近狎乐妇杖死无辜暨纳赇等罪命太监尚亨及刑部郎中张锦等会官核实下都察院具狱以闻命革钟铤爵钟鏕已故削其封号瑁及孙氏皆斩张氏奇漺赐自尽余皆坐罪如律仍下敕切责钟铤曰  高皇帝封建藩屏政欲子孙相承永享富贵柰何尔身居王位贪淫酷暴又甘与异姓为骨肉得罪  祖宗贻羞宗室廷议佥谓紊乱宗支难以轻宥兹特革尔王爵禄米尔其怨天乎尤人乎尚其悔悟之仍录其事遣书遍示诸王　　○庆成王府镇国将军奇涧奇潡钟錎奸占乐妇夺人财产钟鈌钟铛钟鈅钟钘钟鍎钟钥奇洤奇漠侵害夫役邀夺粮马巡抚右佥都御史秦纮劾之庆成王钟镒奏为奇涧等饰罪且诬奏纮诸违法事并行太监尚亨刑部郎中张锦等会官核实下刑部具请裁处各拟罪有差  上以各将军不遵  祖训恣意非为奇涧等三人革官职禄米钟鈌等八人革禄米一年庆成王以不能教子又隐情妄奏革禄米三之二仍下敕切责之杖所收乐人送晋府幽闭所生男女随住永不许请封余准拟纮亦坐所奏有不实者赎徒还职○丁卯户部臣言梁庄王女宁远郡主男张澜奏父母继故赖庄王夫人抚养今夫人又故革去禄米别无赀产仰给且无以承庄王之祀乞以承奉司收贮王薨之后夫人所得禄米及所贮租课银给赐十一使得生息以奉王祀事下覆奏命府中所贮银物其以十二给之
　　○万全都司言本司旧与游击将军移文往来皆由经历司转达顷游击将军都指挥刘宁輙用劄付则都司必当具呈于事未当兵部议行宁等并各处偏将如旧施行因言镇守内臣并总兵巡抚等官于副参游击将官俱宜待以僚佐之礼从之
　　○僧录司左觉义继晓奏欲赍所赐护持敕至湖广九峰寺沿途乞给驿马官船廪饩丁夫家僮三人亦乞行粮脚力俱从之
　　○戊辰朝鲜国王李娎遣陪臣韩僴等奉表贡马及方物来朝贺  万寿圣节
　　○升云南右布政使何经为左布政使
　　○四川松潘恰列等寺剌麻多惹等长河西鱼通宁远等处杂道长官司甘藏等寺寨净条禅师头目舍剌星吉等各来朝贡佛像氆氇等物赐宴并彩叚等物有差
　　○夜火星犯垒壁阵
　　○己巳加光禄寺带俸少卿周庠从四品散官庠文华门东耳房书办者先是同尚宝司卿任道逊等官写资治通鉴将上以忧去官道逊等俱进朝列大夫至是庠援例以请故有是命
　　○命故南京吏部尚书崔恭子璇于中书舍人习字三年后授官因璇乞请也
