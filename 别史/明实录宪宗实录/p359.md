<!-- { "loadSidebar": true } -->
　　○户部会官议覆漕运巡抚等官所陈事宜一漕舟遭风漂流粮米所在官司勘实者宜令出给执照径自开奏随其多寡之数将京粮省于通州上纳以其脚价补之一四川所属盐课司凡十有五处地方隔远及所司运纳茶课给赏番僧易买番马者事皆有弊宜添设按察司佥事一员巡视督办一四川利州卫在保宁府广元县去都司几二千里巡守官罕到兵备废弛宜增设守备都指挥一员仍升广元为州一四川金石井盐场界于嘉定州荣犍两县之交地僻多盗宜置金石井巡检司隶嘉定管辖一石泉县曲山旧关乃茂州羗人出没之路宜移置马坪口巡检司于其处一狭西平凉府所属平凉华亭二县有地名塌庙儿暨马铺岭乃四达要地其间山林深阻亡命窃据宜置马铺岭巡检司一汉中府税课及大有库宜复除大使各一员一茶马市易与番人所进马务选四岁以上六岁以下躯干高大者方令收受分送各边其种马于五六月解寺发苑收养其有仍前以老弱之马充数及纵容不举者罪之一万全都司顺圣川新城马房宜增设仓副使一员新河口堡宜别设仓大使一员一都指挥同知盛忠为参将于永宁都指挥佥事绳律专守备于独石久居其地熟知地形险易边情缓急今乃彼此交易宜俾各仍故地一湖广平溪等八卫仓粮俱官攒收支作弊多端宜令沅靖二州判官分理镇远偏桥铜鼓五开复设判官二员于沅澧二州带俸分理平溪清浪九溪永定仓粮一武冈州有蓼溪石门紫阳三处路通苗峒宜各选流官一员往治之一郧阳府所属竹山房县宜增设佐贰官一员操练民快巡捕盗贼一荆门州宜增置巡检司于望乡村之仙居口竹山县宜移尹店巡检司于白土关一曲阜县古有鲁周公庙宜重加修茸春秋致祭一泰安州有宋儒孙复石介祠后为岳庙僧寺所并宜于城内择地建祠命有司春秋致祭一兖州府城内郡王将军仪宾及王亲比皆滥收家人厨役往往假威诈旨肆为不法事觉则隐匿于府宜行令山东布按巡守官严督该府长史等清查许令自首归宗违者官坐枉法其人俱发戍边一临清地方路当冲要宜乘今编佥驿传行令布政司查属多余地亩量编上中马各五匹下马十匹驴三十头改清源水驿为水马驿兼理水陆接递一南京水军右等一十二卫掌印佥书首领管屯官因逋欠屯粮停俸年久宜自文书至日为始将所停俸通计若干用抵屯粮逋数候催徵扣抵完日照旧支俸一苏松常三府存留预备仓粮积至三年者听易银本府收贮间月折充官军吏役俸粮庶不至年久腐坏一苏松常镇四府坐派瓜淮兑军粮米宜令官军过江兑支每石于加耗外再别增米一斗二三升一应天府句容县因无驿递马驴前此俱令见年里甲共置马驴四十六匹缘本县先年编佥东葛驿驴六头江淮驿驴一十四头龙潭驿马五匹驴五头今三驿各处编发马驴数已足用宜将前项马驴掣回并将本县废云亭驿今为仓基者仍因旧名置驿益马为十五匹不足则于溧阳溧水民粮数内添佥铨官管理一蓟州仓每年该收河南山东兑运粟米二十四万石边军亲支道远不便宜暂将明年该纳粟米量准八万石每石折银七钱送蓟州仓相兼收放愿领银者石与二钱五分一直隶徐州宜增设管粮同知一员扬州府朝宗二闸宜增设闸官一员一凤阳府亳县与武平卫错处阶品不敌事多龃龉宜以县五州使势位稍等易于行事一庐州府六安州之麻埠和尚滩及凤阳府霍丘县之丁塔店高塘店宜各立巡检司一江西因灾伤行召银米赈济事例俱限今年夏熟年限虽满召纳不多宜再行一年一永平属县税粮宜改于永豊山海二仓顺天州县税粮宜令于古北口诸仓输纳此外诸府及各布政司派运顺天府各仓税粮除愿纳本色外余俱暂从民便每石折银七钱角□羊送蓟州每两摘三之二给官军月粮石折三钱省米于仓其一用充脚费支运所省仓米赴古北口各仓交纳一三河县公乐驿宜革去之而移夏店驿于县治南关与递运所并列为二一永平诸卫比年泒贡鸡兔虽官给与银未免增价买办宜如近例停免一蓟州地方类多升调云南及两京官军遗寄人户暨外郡流逋久住成业隐避科差宜令于所在官司报籍带管其愿回原籍者明与发遣一河南地方新增大梁一道宜增设副使或佥事一员一蓟州官库比岁发贮折漕备边银两一万六千八百有奇宜设库官一员专理其事议入  上曰卿等言是利州守备广元亳县升州官多民扰姑置之四川茶盐但令巡守官严加禁治佥事不必设绳律盛忠准更调分守召纳赈济再行一年永平鸡兔仍旧支官价收买余悉如议
　　○庚寅调吏部尚书耿裕于南京礼部改工部尚书李裕礼部左侍郎徐溥于吏部溥仍兼学士升掌大理寺事工部尚书杜铭为刑部尚书礼部右侍郎谢一夔工部尚书左通政黄景礼部左侍郎兵部右侍郎何琮本部左侍郎南京太常寺卿刘宣吏部翰林院学士倪岳礼部巡抚延绥右佥都御史吕雯兵部俱右侍郎右佥都御史边镛左副都御史右副都御史冯贯改大理寺卿
　　○太监覃昌传奉  圣旨锦衣卫百户王敖升本卫指挥同知仍旧致仕是日昌又传奉  圣旨升西宁卫瞿昙寺灌顶大国师班卓儿藏卜西天佛子
　　○辛卯  英庙安妃杨氏薨  上辍朝五日具浅淡服于奉天门视事其初丧及祭葬礼仪悉如例
　　○宥刑部尚书张蓥罪杖给事中李王□赞赵竑吕献于朝时军职有犯死罪者刑部会审误书其卫名王□赞等劾奏蓥蓥自陈服罪宥之又以王□赞等三覆奏后囚已赴市曹始举其事失于详慎本当逮治既服罪亦宥之令各杖二十
　　○夜月入鬼宿犯积尸气
　　○壬辰罕东左卫都督佥事只克等遣指挥伯牙思虎郎等来朝贡马驼赐宴并衣服彩叚有差仍令赍敕并回赐只克等三人彩叚表里各一以其先与瓦剌对敌有功也
　　○癸巳申广西备御官军失班之禁初总镇两广太监刘倜奏湖广长沙等卫领军指挥张钰等过期不到欲照例罚班仍扣违限月日停支俸粮及追究各卫所掌印官不行促代之罪事下兵部议宜如倜言故有是命  夜月犯轩辕左角星
　　○甲午礼部奏  万寿圣节例赐百官宴  上令免宴赐以节钱钞
　　○太监韦泰传奉  圣旨锦衣卫带俸百户施仁韩全俱升本卫正千户仍与世袭
　　○命甘肃失机官未逮问者且领军杀贼已在问者亟为结正以边报警急从兵部奏请也
　　○大理寺卿冯贯既到任奏事于朝  上以其不奏请輙用印诘之贯因具奏服罪宥之
　　○己未赐刑部尚书张蓥母太夫人吴氏祭葬
　　○丁酉太监覃恩传奉  圣旨锦衣卫致仕指挥同知王敖令带俸正千户施仁韩全俱令管事
　　○升湖广左布政使黄绂为都察院右副都御史巡抚延绥
　　○中书舍人梁荫有罪除名荫本市井小人以进奉得官多结权幸倚其声势比数夸于人言尹旻父子之去已实发其事且言其党犹有当黜者缉事官校廉得之下荫锦衣卫狱刑部比律论罪当死有旨荫妄言惊惑人心本当重治但系比律姑贷其死发原籍为民
　　○复建大永昌寺先是寺建于西市已有成绪及国师以星变被遣寺亦随废至是太监梁方请更择地建之乃令工部左侍郎杜谦等相度地基得故广平侯袁瑄宅时瑄家已失侯瑄妻因请以宅献而托方请袭侯方言于  上而许之既又市其旁民居数十家大兴工役视旧寺益加广矣
　　○戊戌太监覃昌传奉  圣旨升灌顶大国师班麻扎失为佛子灌顶国师答儿麻悉提大崇教寺兼住禅师绰藏领占为灌顶大国师禅师端竹札失端竹罗卓为国师○己亥手敕加英国公张懋保国公朱永太傅兼太子太师襄城侯李瑾定西侯蒋琬新宁伯谭佑昌宁伯赵胜太保兼太子太傅大学士万安升少傅兼太子太师刘吉少保兼太子太傅尚书大学士如故侍郎彭华升礼部尚书尹直兵部尚书俱加太子少保仍兼学士安等三人上＜锍-釒＞辞谢时华以病在告亦辞  上优诏答之不许
　　○太监韦宁传奉  圣旨升大慈恩寺灌顶大国师喃渴领占星吉藏卜为西天佛子禅师参加班丹星吉扎失都纲南渴扎失锁南藏卜觉义舍剌扎失为国师○礼部主事龙腾霄乞更名寿许之仍谕在京文职似此奇名异字者并改之
　　○山西平阳府地震有声
　　○辛丑泰宁卫都督撒因孛罗等朵颜等卫都督阿儿乞蛮等各遣头目扯扯干等来朝贡马赐宴并衣服彩叚等物有差
　　大明宪宗纯皇帝实录卷之二百八十三
　大明宪宗纯皇帝实录卷之二百八十四
　　成化二十二年十一月壬寅朔钦天监进成化二十三年大统历  上御奉天殿受之给赐文武群臣颁行天下
　　○以明日  万寿圣节遣驸马都尉周景蔡震谒告  长陵  献陵  景陵裕陵游泰谒告  景皇帝陵寝
　　○癸卯  万寿圣节  上诣  奉先殿  皇太后宫行礼毕出御奉天殿文武群臣及四夷朝使行庆贺礼
　　○乙巳户部奏大同仓库俱缺粮储郎中戈孜言欲得京库银十余万两并量开淮浙二十一二年存积盐二十余万引召□于大同上纳粮料缘京库所储有限淮浙存积盐数亦不多宜量摘江南折粮银三万两并两淮存积常股盐各五万引两浙存积三万引常股七万引召□中纳有旨银准送五万两余如议○丙午遣内官祭  恭让章皇后陵寝以是日忌辰也
　　○太监覃昌传奉  圣旨升大能仁寺灌顶国师锁南加讲经领占竹为灌顶大国师觉义公葛舍剌都纲结敦领占为禅师剌麻罗丹扎失伦竹坚参沙加锁南领占坚锉公葛扎失罗竹坚参公葛领占你麻坚参公葛绰乳奴班丹领占扎扎失朵只领占绰舍剌札失锁南伦卜领占汪秀参竹坚参劄实远丹锁南巴藏藏卜领占藏卜舍剌为都纲
　　○丁未命故广平侯袁容孙辂袭爵岁禄一千石米钞兼支容以靖难功封侯卒子祯代之卒弟瑄改袭长陵卫指挥佥事天顺初诏许瑄代侯卒其弟琇仍袭指挥佥事至是瑄妻请命瑄弟瑾之子辂袭侯爵事下吏部议上命如诏书例袭之
　　○升河南左布政使吴节为都察院右副都御史巡抚山东
　　○直隶龙门千户所地震有声
　　○命已革传奉官锦衣卫副千户孙通复职管事通太监清侄也
　　○魏国公徐俌有从兄仪奏其违法侵占房产诸事俌母亦讦仪事奏之事下南京三法司俌家僮有当逮者皆匿不出事踰二年不得决仪复奏于朝命锦衣卫指挥使季成同刑部郎中杨光溥往会南京三法司杂治得其始末事下刑部以具狱覆请有旨仪赎罪毕令迁滁州庄所居住俌免逮治停禄两月成光溥因劾奏南京刑部尚书张瑄侍郎阮勤右都御史李裕副都御史白昂佥都御史虞瑶大理寺卿宋钦少卿吴道宏寺丞翟瑄俱以仪事久不决不为奏请皆当治罪时裕已迁吏部尚书矣刑部覆奏请先逮裕有旨裕等俱宥之其余行巡抚苏松等处右副都御史王克复逮治如律
　　○戊申太监覃昌传奉  圣旨升大能仁寺禅师公葛坚参为灌顶大国师都纲桑加星吉谨敦坚锉为国师剌麻端竹坚锉星吉藏卜参丹札失为禅师
