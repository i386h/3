<!-- { "loadSidebar": true } -->
　　○故太仆寺卿张谏子恢乞为国子监生许之○朵颜卫都督阿儿乞蛮遣指挥逞吉台等毛怜卫女直都指挥亦里哈等建州卫女直都指挥完者秃等各来朝贡马及貂皮赐宴并金织衣彩叚等物有差
　　○辛巳升大同府知府郝渊之为山西布政司右参政
　　○壬午宥掌锦衣卫事都指挥同知袁彬指挥同知焦寿佥事赵能朱骥罪初本卫千户高安奉命往按内官张庆家人张伦杖杀大使索赂罪俱实械伦还京伦至芦沟桥而遁安惧罪自经彬等以病死闻  上命官检阅彬等伏罪宥之
　　○甲申升两淮都转运盐使司运使谢＜火廉＞济南府知府白行顺为布政司左参政保定府知府章律为右参政＜火廉＞广东行顺山西律云南○旌表孝子李杰等六人节妇陈氏等十三人杰直隶平山县人任光禄寺署丞父病亲视汤药衣不角□羊带父没庐墓三年且能孝事继母井澍邢台县人母卒负土培冢若冈阜朝夕不离墓侧者三年李忱山东莘县人父卒三年不离墓所筑成三世坟冢植树千株孔昭亦莘县人母卒鬻女以营葬卧草枕块于墓三年负土成坟王弘恩县人以吏役于京告回养亲亲终竭力营葬结庐墓傍刘祥湖广监利县人父没夜庐墓旦归事母比母没仍庐墓三年俱表其门曰孝行陈氏应天府上元县民匠杨阿庇妻鲍氏直隶曲阳县民高俊妻严氏无为州民王用妻李氏石埭县民桂智妻王氏民陈恂妻陈氏宿州民方亮妻滕氏山东邹平县民韩杰妻温氏馆陶县民高资妻徐氏浙江淳安县民项文兴妻王氏山西汾州守御所舍人谢得妻陶氏湖广靖州卫舍人史斌妻胡氏江西新喻县民张和祯妻王氏民周达理妻皆丧夫守节孝养舅姑抚育孤子为乡里所称俱表其门曰贞节
　　○乙酉晓刻月犯氐宿东南星
　　○敕靖江王规裕戒约各将军以王奏辅国将军相绍等不遵礼法赌博游荡故也
　　○赐达官指挥同知完者秃所镇抚丁麻定祭如例
　　○狭西都指挥佥事黄瑀守备宁夏东路虏入境剽掠失于堤备罪当谪戍命降二级差操
　　○丙戌晓刻月犯咸下星
　　○兵部奏南北直隶并山东河南等处今年秋季倒失被盗马例应岁终比较决罚但大学士彭时等以四方灾伤已尝奏令停止俱宜如例从之○昏刻金星犯垒壁阵东第六星
　　○戊子巡抚延绥右副都御史余子俊等奏虏入定边营境内杀掠运粮民夫六十余人并车牛粮米以去防护粮道指挥李晟失于堤备罪宜究治事下兵部请令巡按狭西监察御史逮问如律从之
　　○右府带俸保定伯孟昂卒昂山东海丰县人天顺四年袭父爵以是年奉命往应天府公干卒于道讣闻辍朝一日赐祭命有司营葬域
　　○己丑大同总兵官彰武伯杨信等奏往因威远城极边军士数少奏调山西太原府属县壮勇二千六百余人轮番御冬今过期累趣而布政使叶冕阻遏不遣况烽警日急恐误边备乞行令巡按御史严督并逮冕等究治事下兵部言宜如所奏但叶冕比升右副都御史巡抚保定等处先已去任取旨裁处  上曰冕既去任其令具实以闻
　　○辛卯立春顺天府官进春  上御奉天殿受之文武群臣朝贺免宴
　　○岁暮享  太庙○遣太常寺官祭五祀之神
　　○遣旗手卫官祭旗纛之神
　　○以明日正旦遣驸马都尉石璟杨玮分祭  长陵  献陵  景陵  裕陵
　　○遣内官祭  恭让章皇后陵寝
　　○命锦衣卫带俸都指挥同知赵顺充参将镇守固原靖虏等处地方济阳卫带俸署都指挥佥事刘瑛镇守兰县地方
　　○降西安前卫指挥使胡镛为本卫指挥佥事带俸差操镛操备镇羗堡以失机坐罪例应谪戍边方特宥而降之
　　○是岁天下户九百十一万九千九百七十户口六千一百八十二万一千二百三十二口田地四百七十七万八千九百五十顷七十亩有奇田赋米二千二百七万五百六十石有奇麦四百三十一万三千六百一十石有奇丝九万二千六百九十斤有奇绵一十万五千两绢二十八万五千二百一十疋有奇布八十七万九千一百疋有奇绵花二十万二千一百八斤有奇折色钞八十三万四千三百三十锭有奇杂课钞二千七百九十六万一千三百锭有奇米五万六千二百石有奇麦二千三百八十九石有奇布七百二十疋有奇盐课盐三百七十九万一千有奇折色米五千七百九十石有奇布四万四千七百疋有奇茶课茶五十六万三千九百一十斤有奇屯田子粒三百九十五万七千三百九十石有奇采纳银七万九千九百六十两有奇水银二百四十七斤一十两有奇朱砂一十七斤一十两有奇漕运京师儧运粮三百七十万石各处运纳粮四百五十万一千石有奇减免天下官田等项税粮八十一万五千石有奇
　　大明宪宗纯皇帝实录卷之一百一十一终
明宪宗纯皇帝实录卷之一百十二
　　成化九年春正月壬辰朔  上诣  奉先殿  皇太后宫行礼毕出御奉天殿文武群臣及四夷朝使行庆贺礼  皇太后  皇后俱免命妇朝贺
　　○癸巳文武群臣朝亲王于奉天门东廊
　　○甲午  宣宗章皇帝忌辰  奉先殿行祭礼遣驸马都尉杨伟祭  景陵
　　○命故彭城卫带俸都指挥佥事李让子翱袭父原职本卫指挥使狭西署都指挥佥事柏隆弟钦袭兄原职延安卫指挥使
　　○丙申宁夏总兵官都督同知范瑾等奏成化八年十二月虏入兴武营等处随调官军截杀至沙井儿与虏交战而都御史徐廷章所调官军亦前后夹攻虏众方退追至沙窝遇虏伏兵并力来战彼众我寡臣等督励官军下马步斗自辰至申凡十余合虏大败而遁生擒二人斩首八颗获马一百三匹兵器什物八百九十并追还被掠牛羊驴骡一千一十有奇奏至  上以宁夏近年以来止有此捷然警尚至可见虏患未息敕诸将慎为堤备以收全功
　　○丁酉孟春享  太庙
　　○遣内官祭司户之神
　　○戊戌赐朝鲜国贺正旦陪臣具达中等宴并金织衣彩叚等物有差
　　○巡抚贵州右副都御史秦敬以疾去任
　　○己亥降狭西署都指挥佥事黄瑀为宁夏右屯卫指挥同知坐守备宁夏兴武营失机也
　　○清勾兵仗局逃匠四千五百三十七名○庚子夜月犯天街下星
　　○辛丑升狭西布政司右参议严宪为按察司副使监督延绥东路边储从巡抚都御史余子俊奏举也
　　○壬寅以上元节赐文武群臣假十日
　　○升河南按察使宋钦为都察院右佥都御史巡抚贵州
　　○南京刑部覆奏御史吴禋劾右副都御史毕亨擅入南京内府已鞫其从人得实当治亨罪亨亦具＜锍-釒＞自陈以咨访盐法误入内府伏罪且以禋奏其素有贪名自辩其枉  上宥之
　　○甲辰以大祀天地  上御奉天殿誓戒文武群臣致斋三日
　　○命燕山前卫带俸都指挥佥事李信守备南京浦子口
　　○乙巳泰宁等卫都督脱脱孛罗遣都指挥哈失帖木儿等建州卫女直都指挥释家保等建州左等卫女直都指挥脱罗等建州右等卫女直都指挥剌哈等海西亦儿古里等卫女直都指挥必里你等哈儿分等卫女直指挥伯思哈等各来朝贡马及貂皮赐宴并衣服彩叚等物有差
　　○丙午上元节以郊祀斋戒免宴○丁未大祀天地于南郊祀毕  上还宫谒  皇太后出御奉天殿文武群臣行庆成礼
　　○戊申  英宗睿皇帝忌辰  奉先殿行祭礼遣驸马都尉王增祭  裕陵
　　○是日以忌辰免庆成宴
　　○山西太原府地震有声如雷
　　○庚戌升户部郎中鲁能为狭西布政司右参议管理粮储
　　○赐大慈恩等寺法王札实巴灌顶大国师端竹也失班著尔藏卜国师乳奴班丹加纳失哩诰敕金印等物
　　○辛亥巡按直隶监察御史娄谦言漕河自通州直抵临清多淤浅请于通州一带各设管河官一员及委军卫官相兼管理＜锍-釒＞通并令捕盗事下总理河道侍郎王恕议以为当工部遂请移文吏部于顺天河间淮扬四府各添设管河通判一员通州等州各设判官一员各该卫所俱推选廉干官相兼管理仍行总理管河等官往来提督奏上  上曰河道只仍旧委官管理不必添设
　　○壬子赐晋府宁化王钟鈵镇国将军美坊子名钟钜靖江庄简王庶长子名曰相承次曰相继曰相绍曰相纯
　　○升南京户部郎中金酝刑部郎中李澄为布政司左参议南京刑部郎中金礼礼部郎中吴森为右参议酝礼云南澄福建森浙江
　　○巡抚两广右都御史韩雍奏罢老疾官平乐府照磨冯余等二十五员
　　○锦衣卫罪囚越狱掌卫事都指挥同知袁彬指挥同知焦寿佥事赵能朱骥具奏自劾及劾守监百户刘勇等不谨  上命执勇等下都察院鞫问彬等皆宥之
　　○癸丑升福建按察司副使何乔新为河南按察使佥事黄隆为四川副使
　　○升礼部郎中吴谦为太仆寺少卿仍于内阁书辨谦九年任满吏部援例言其年已过六十五之数命特升之
　　○平虏将军总兵官武靖侯赵辅以疾自延绥代还辞免营府事  上曰卿未衰老尚堪任事所辞不允
　　○巡抚四川右副都御史夏埙奏黑虎寨贼首夜合等攻劫关堡官军尝剿杀之近聚众报讐右参将都督宰用兵备副使沈琮等督兵驰诣松溪堡遇贼败之斩获夜合等乘胜追入贼巢前后共斩首三十六下兵部知之
　　○免湖广武昌等府秋粮三十一万八千六百余石直隶广平府秋粮三万一千六百余石草六十万五千六百余束绵花一十八万二千七百余斤俱以旱灾故也
　　○甲寅赐故晋府镇国将军钟銆生母王氏妻姚氏食米岁五十石
　　○六科十三道都给事中梁璟等劾奏武靖侯赵辅先征两广贼未殄而遽班师继征建州功甚微而报大捷滥膺侯爵骤历崇班迩以虏寇延绥复命总制征讨而辅犹怀故诈专饰虚文始欲以精兵十五万直捣贼巢寻复称地方数千里难于搜剿贼屡入境未闻少挫其锋事未就绪輙欲还京自便曩兵部奏其怀奸罔上方命误事竟得代还力疾朝见竟图复莅营府安亨富贵乞正明其罪以戒将来  上曰尔等所言良是但辅自陈有疾已代还矣姑置之令自调治于是兵部尚书白圭等亦言京营总兵比之边方尤重如辅者用于一方且不可大军之总岂病人所堪请罢其兵柄  上曰辅既旧疾未痊姑令调治
