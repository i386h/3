<!-- { "loadSidebar": true } -->
　　○庚申命岷王音垽岁禄折钞者改给以米王在  仁庙初全支本色米一千石正统中屡奏日用不给又加以本色米二百石折钞三百石后因王请欲如各亲王例支米万石不从又于折钞三百石内改给实米百石而折钞者仅有二百石兹复有请乃许之
　　○灵丘王逊烇奏嫡长子仕＜土臱＞有禄米闻綘州绝户民田四百四十七顷乞与管种依例纳粮户部勘覆请量为赐给俟仕＜土臱＞支禄时就以其地所出之租准作本色禄米正数从之
　　○壬戌给韩府故辅国将军徵金□耆夫人范氏及生母丘氏等食米一百石以乐平王冲休□火奏徵金□耆无子宫眷无以餋赡故也
　　○巡抚河南右副都御史杨璇奏盗入裕州劫掠印信粮银戳伤兵隶寻捕得四十余人时南阳府城亦有揭匿名文书言欲功劫唐王府谋作乱者已遣三司官严捕未获事下兵部请敕责璇及三司等官不能弥盗安民之罪并令分巡分守等官俱革去冠带停俸追捕从之
　　○癸亥南京礼部左侍郎章纶以疾乞致仕  上以纶年未老不允
　　○狭西都指挥使田广坐夺部下所获首级冒功赎□还职
　　○宁晋伯刘聚卒聚直隶清豊县人太监永诚之侄从永诚出征得锦衣千户历官至都督充副总兵征河套进宁晋伯后虏合众大入寇代武靖侯赵辅充总兵官克捷得世袭至是卒谥威勇祭葬如例子禄嗣其爵聚虽以势家子冒报功籍得升伯爵然亦屡经战阵黄草梁之战尝为虏所厄势危其赖家僮及麾下数十人极力捍卫得脱于难云
　　○甲子命太常寺少卿孙广安复任以丁忧服阕也
　　○南京协同守备定西侯蒋琬奏比奉命总督操江所统官军永乐间初置八千宣德间增至一万二千调逃亡之余止遗六千九百天顺初复调建阳卫官军五百镇江卫官军七百轮番操习今俱散逸乞令所司追补旧额镇江军士素习水战乞仍与建阳军士调用从之
　　○刑部尚书王概上处置条例十事一在京军民人等有告官吏者及具奏提问或彼此逃匿贻累证左久不得释宜令原告逃者被告免提已提亦令复还职役惟提原告治罪若被告逃者即系告实亦令原告复还职役惟擒被告治罪一本部见问军职多因告争俸粮财产等事其有服之亲因兵部奏有败伦伤化革职事例欲谋官职往往诬奏殴骂等情及收鞫对多有柔弱及畏惧逼迫不得已而招承者遂致革职受屈无辜宜令伯叔父母兄姊及伯叔祖同堂伯叔父母兄姊奏告弟侄人等殴骂者俱照义父母继母嫁母告子不孝事例以众证为实依律问断若有诬枉即与辩理一本部罪囚纳纸已有定例近例该操官军旗校人等多以在逃罚纸各因贫窘久不完纳或行原籍追理甚为扰害宜照逃军逃民事例免纳一在逃该操军官旧例本部问拟赎杖还职捕操近例有以犯三次者发边方立功五年回卫差操且军职犯法问拟斩绞罪者尚得援例立功五年今逃官亦与同罪似为太重宜令逃三次者俱发边方立功一年回卫差操一子孙殴骂祖父母及妻妾殴骂夫之祖父母父母坐斩绞罪后祖父母父母或告息词奏蒙决杖发回餋亲不孝之徒恃此以免灭伦败俗莫此为甚宜令初犯许准息词再犯虽有息词不与奏请其中若有执私故害者不拘数次亦与辩理一在京军官多因乏用借贷于人约以俸米银绢偿之至关领之际以所负太多避匿不出及债主自领反诬以盗关之罪辄坐常人盗仓库钱粮赎绞立功甚乖律意宜止问杖罪一军职有犯监守自盗常人盗仓库钱粮受财枉法不满贯与求索科歛诓骗等项除杖罪以下照依常例还职管事外其犯徒罪但系杖六十徒一年以上俱照运甎等例完日还职带俸差操及旧例军职犯赃问该徒流罪者俱照常例发落复职管事今以近例致将受银不及一两钞不至百贯钱不满千文者俱令带俸差操未免轻重失伦宜令犯前项重罪计赃满贯问该流罪减等至杖一百徒三年者照旧运甎等项完日还职带俸差操不许管军管事其余减等徒罪俱依常例发落原系管事者或系带俸者照旧行之一文职官吏有为事问发为民者或已结未结往往赴京奏辩或令家人抱先例俱行原问衙门或调别衙门鞫理近例但有问过招由在卷及不亲赍奏＜锍-釒＞者俱置不问以致累不已或有冤枉不申宜依先例仍与辩理如果无冤发原籍为民若再奏扰从重处治一三犯窃盗并强盗人命等罪囚有累冤枉及情可矜疑或蒙饶死编充狭西榆林等卫军本处为无关隘多逃回为盗及获止问徒杖的决递发本处巡哨著役随发随逃有至五六次者自后宜各杖一百调发极边卫分守整哨了若犯窃盗掏摸人命等项充军逃回者亦杖一百调发辽东边卫徒罪照徒年限守哨杖罪著役其各边无关隘处但系问发充军逃回者俱照此例一军职奸宿军妻乐妇例革职并调外卫其中有指奸者依律勿论拟坐赎杖完日送兵部收查发落缘有通奸招伏多革职为民切详律内非奸所捕获及指奸勿论虽奸妇亦不去衣受刑似此问断有乖律意自后指奸及非所捕获止坐不应杖罪者仍拟还职为是奏上从之
　　○乙丑调山东乐陵县知县方暟于章丘县巡抚都御史牟俸言章丘事繁知县李璨材宜治简故请易置之
　　○命唐王琼炟嫡次子舞阳王芝址代王理府事先是王奏世子芝土□尔早丧臣今六十三岁倦于治事欲乞改封舞阳王为世子事下礼部言无例故有是命○丙寅以去年旱灾免山西太原平阳二府无徵秋粮八十二万五百七十七石马草一百六十四万一千六百三十八束
　　○增云南乡试举人五名先是总兵官黔国公沐琮等奏云南贵州虽在边鄙久沾  圣化人才渐盛往往与中州之士联中甲科故事乡试止取四十名云南二十四名贵州十六名人才淹滞教官亦难迁转乞量增额数故有是命
　　○己巳直隶东光县民刘通等四人以妖言谋反诛命都察院书其罪状榜禁天下
　　○庚午  仁祖淳皇帝忌辰  先光殿行祭礼
　　○南京六科给事中言南京去冬燠而无冰今春寒而多雨乃正月震雷二月连大雨雪凡有知识莫不忧惊其为大臣于此者尤当检身修省自讼其所以致灾之由顾乃恬不为怪而欲消伏变异不亦难哉事下礼部覆奏宜敕南京内外重臣恪遵成宪痛加修省从之
　　○乌思藏如来大宝法王葛哩麻巴奏成化五年遣人朝贡蒙回赐彩叚表里等物过厚欲遣其徒进贡谢恩礼部议拟取旨诏许遣四五人来京
　　○赏都督佥事吴英等并定州卫都指挥吴政等官军一百五十九人彩叚表里绢布有差以征进两广功也
　　○南京协同守备定西侯蒋琬以灾异上章乞辞解机务且言血气尚壮愿领边寄逐胡虏以自效  上批答曰览奏知卿有志事功但今守备事重宜勉修职任不允所辞○南京守备成国公朱仪奏去岁南畿之地灾异叠见感召之故非所敢知但职居守备责在兵戎餋士蓄兵本图捍卫今京城工役繁兴营伍军士暮释畚锸朝负戈矛奔走疲劳众皆嗟怨凡不急之务乞暂停止常操军士视京营事例分班更代并乞简命练达大臣代守备容臣回京以奉朝请  上批答曰朕知卿堪膺重寄所辞不允宜勉尽勤诚以副委托工役操练之事所司审处以闻于是兵部尚书白圭以仪言诚切宜令守备参赞等官会工部减免工役以苏兵力使得专事操练其轮番之例太监覃包已尝奏允一岁止操五月隆寒盛暑俱得休息若京营官军虽寒暑之际亦令十日一操惟十二营军马以数多许得轮操事体少异取旨裁决复命南京守备内外官定议以闻
　　○壬申调南京礼部主事林孟和为狭西庆阳府通判先是孟和言本部右侍郎倪谦屡为两京科道所论及观其到任以来贬法徇情市恩钓誉臣坚以理法执请谦姑为信从迹其所行诚有如前所言者矧臣立已未固而为谦属吏朝夕相接恐久而与之俱化伏望调臣别用或罢归田里贬窜荒域使再居前职实非臣所愿也诏林孟和以属官不知大体摭拾虗辞毁辱大臣可调边方
　　○给安塞宣靖王妾王氏食米岁五十石以王薨乏嗣宫眷无所餋赡故也
　　○致仕都察院左副都御史宋杰卒杰直隶定兴县人登进士授兵科给事中升光禄寺少卿进狭西布政使擢左副都御史参赞甘肃军务天顺元年左迁山东右参政改湖广寻升右布政使成化初仍左副都御史巡抚苏松等府未几致仕至是卒讣闻赐祭葬如例杰性和易质实而量有容景泰中御史多暴横杰在甘肃有巡按者见之不下轿杰略不介意在浙西行其无事人以镇静称之盖平生履历虽无能名亦无怨声不失为君子云
　　○癸酉复除起复知州周正于滁州正先知滁州巡按御史屡上其廉能之状既而以忧去至是服除适滁守缺州人咸欲请正复任巡抚都御史张鹏以闻从之
　　○巡按广东监察御史魏富奏去冬泷水猺寇杀伤指挥夏晟并旗军六人其分守参将都指挥同知杨广分巡按察佥事陶鲁等守备失机罪宜逮问事下兵部言近都指挥姚英奏称夏晟遇害时因众寡不敌而富亦尝奏杨广等追捕斩获有功可以掩过宜从轻典乞俱停俸半年使立功赎罪从之
　　○乙亥升监察御史罗明为狭西按察司副使分守汉中抚治流民
　　○巡抚山东左佥都御史牟俸奏山东连年灾伤而临清德州寄收粮米见有四十余万石及河南该运蓟州仓粮正耗米共十一万七千三百石石折银五钱共该银五万八千六百两乞借临清德州二仓米二十万及存留蓟州折价以济民饥事下户部覆奏止于临清德州二仓借拨六万石住麦熟住支从之○兵部奏南直隶并山东等处京操军士轮番休息俱缘灾伤稽延过限累督不赴者一万有奇其领操领队官旗及属卫掌印军政等官容匿不遣俱宜逮问命姑宥之其掌印军政等官仍停俸三月
　　○丙子  仁祖淳皇后忌辰  奉先殿行祭礼
　　○巡视江西户部左侍郎原杰复奏罢老疾罢软不谨官南安府推官陈鉴等二十四员
　　○宜春王觐鐏奏王府嫡长子孙例无禄食今臣子孙俱长禄不足给乞于岁禄折色米内量拨实米以分给之命增给本色米百石
　　○丁丑升狭西同官县知县傅鼐为秦州试知州巡抚都御史马文升言秦州地僻番汉杂处犷悍难治鼐先任御史廉慎有才力寔优为之故有是命
　　○免凤阳淮安扬州卢州四府所属州县及两淮运司安豊等场邳寿庐扬四卫秋粮子粒米豆共一十九万五千一百六十余石马草三十万五千四百四十余包以去秋水灾也
　　○命逮中兵马司指挥并巡城御史锦衣卫官校于狱令法司议罪以闻以街渠污秽壅塞为工部劾奏也
　　○戊寅赵府襄邑王见滃薨王恭定王长子也母妃高氏天顺戊寅生成化戊子册封为襄邑王至是薨年十有七讣闻辍朝一日赐祭葬如制谥曰怀简
　　○驸马都尉马诚乞禄其兄诰为国子监生有旨许之不为例都给事中霍贵等言国学乃首善之地教化之原惟科贡之士及大臣子弟得肄业其中马诰身非科贡父非大臣而马诚为之乞恩入监自  祖宗以来未闻弟为驸马而兄得录用者也诚之狎恩蠹政诰之夤缘求进俱当论罪诏以既准其入监已之
　　○巡抚狭西左副都御史马文升等奏岷州番贼入境劫掠人畜分巡千户包景御之被害整饬兵备副使吴＜王巳＞并分巡官属俱宜逮问事下兵部请行文升等速加抚治＜王巳＞所辖洮河等处境土广远难遽逮问分巡官属亦宜俟事宁之日稽其无功者罪之诏可
　　○己卯赐百官扇
