<!-- { "loadSidebar": true } -->
　　○工部奏本部工匠自景泰间编填勘合颁给至今年久逃亡事故及遗失遇例分豁等项者多今宜重编颁给欲行浙江等布按二司并顺天应天南北直隶府县各委堂上公正官揭册通查有旧系住坐复当轮班者有旧系轮班不该住坐者有旧系一户分作民籍者有旧系各户匠役＜矢见＞作一户者有先为赘婿餋子而后不归宗者有旧报丁少而今丁多者有先幼小纪录而今出幼者勘实赴部奏闻以凭重编颁给从之
　　○甲寅兵部奏协同镇守凉州都督同知赵英乞回京管事实有避难偷安之意宜行法司逮治以为人臣不忠之戒  上命姑宥其罪仍令协同镇守移文使知之
　　○定拟橐莲台新设万亿仓开中淮浙官盐粮草则例两淮天顺七年存积盐五万五千引中米五万引每引米六斗五升豆二斗五升通九斗中草五千引每引三十束两浙天顺八年存积盐五万五千引中米五万引每引米三斗豆一斗五升通四斗五升中草五千引每引十五束以前此所氵□＜派-氵＞山西粮草未即上纳故也
　　○提督辽东军务左都御史李秉奏臣同武靖伯赵辅征剿建州虏寇所统官军分为左右哨掖九月二十四日从抚顺关出境历贼张打必纳等寨俱空二十九日了见贼约百余众俱在薄刀山屯聚急麾兵进贼占大山□□处险迎敌官军奋勇功退贼众比暮屯兵贼复乘机来袭又用神枪攻打贼退次日督兵追袭贼俱在五岭及迤东密林隘口阻截官军当调都指挥柯忠等选精奇三千径趋贼屯处所至十月初四初五日抵巢功剿贼先将妻子藏匿而以精壮二百余众□□处险迎敌忠等随督官军奋勇与贼连战数十余合贼溃生擒二十七人斩首五十六级俘获男妇二十四人夺回被虏男妇二百五十二人并获其牛马器械烧其庐舍及左哨右监丞韦朗等各统官军亦抵戴咬纳等寨于九月二十九日四散冲击贼见势盛奔入深山官军粘踪袭至朗家等寨连战十余合贼败生擒六人斩首一百二十五级俘获男妇五十四人夺回被虏男妇二百四十七人又获其牛马器械并烧毁贼舍左掖副总兵王瑛游击将军王铨等督兵由浑河口出境历贼嘹哈等寨俱空贼聚深山迎敌是月三十日至次日追至五岭等处与贼交锋攻战二十余合贼溃生一十八人斩首六十四级俘获男妇二十八人夺回被虏男妇二百一十八人又获其牛马搜出敕书朝先国帖文及番书器械等件贼舍俱焚之捷至  上命赐敕奖谕○乙卯升刑部郎中寗良为浙江布政司左参政
　　○丙辰赐韩王第七子名曰偕瀞
　　○戊午  英庙宸妃万氏薨妃锦衣卫正千户聚之女宣德辛亥生八年选入内庭天顺改元册为宸妃贤仪淑德宫中敬仰生三子长德王次吉王次忻王女二淳公主广德公主至是薨年三十七谥曰靖庄安穆  上辍朝五日自闻丧至掩圹丧仪祭葬如制
　　○己未礼部奏  万寿圣节例赐百官宴  上令免宴赐以节钱钞
　　○命羽林右卫老疾指挥佥事周斌子昱代职
　　○诏暂闭四川密勒山银场时有旨闸办银课巡抚都御史汪浩奏官军征剿都掌未息兹复役占矿夫六百七十余名兼以供亿之烦民不堪命乞暂封闭以俟地方宁靖照旧采办从之○巡按贵州监察御史周源奏贵州士子赴云南乡试登涉险远动二千余里而解额止十人且贵州与广西俱为荒服而广西取士至五十余人乞照广西增解额诏所司议之
　　○庚申命定襄伯郭登兼总神机营兵  辛酉南京司礼监内官家人阮权盗南京  太庙神御珠冠金盆等物事觉伏诛
　　○巡抚山西右佥都御史李侃奏黜老疾罢软  职官隰州同知王文等二十员
　　○巡抚山西右佥都御史李侃上言五事一蠲税粮以留逃亡近者巡抚湖广都御史罗箎奏徵天顺元年至今拖欠税粮责与限期管粮官吏纳户人等不依限完者问罪枷锁住俸追徵户部奏准一体施行缘山西所属拖欠税粮自天顺元年起至八年止不下数十余万皆是前任官吏畏惧违限之罪虚文倒解虽遇宥免户部以为已徵在官之数不在免例积历岁多纵使尽民田产子女亦不得完伏睹元年诏书凡民间税粮课程拖欠年久追赔未完者自十一月以前悉皆宥免乞如诏宥免以苏民困一倡勇敢以抑强寇古人有倡勇敢之说盖以天下之将三军之众怯者恒多勇者恒少两军相对莫敢先动而三军之士属目于一夫之先登一夫倡于前虽怯者亦莫不鼓行而进虏见我军有如此之勇必相惊惧而自退矣今如宣府游击将军许宁大同游击将军秦杰偏头关守黄河七堡署都指挥佥事王玺奋勇杀虏人所共知此三人者今边将中之勇敢者也  皇上诚用此等之将阴厚而激发之时加慰勉彼将感恩思报而凡将士中有勇力者莫不思效法而兴起而贼不足平矣余如去贪暴以安民生举正抑邪以进贤才减逸乐以忧边患几五事奏入诏下廷臣议之
　　○壬戌提督军务左都御史李秉靖虏将军总兵官武靖伯赵辅等奏征剿建州虏寇已将左哨官军之捷具奏其右哨于九月二十九日历宋产八李款赤马木冬李古纳等寨与贼大战三十余合官军奋勇夹攻斩首九十七级生擒一十人获贼属男妇二十六人夺回被掳男妇一百三十七人并获牛马器杖等物次日至十月初七日连日官军四散搜捕直至摩天岭松林子等处遇贼斩首三十七级生擒二人获贼属妇女三人夺回被掳男妇五十八人烧毁贼寨房屋千余间副总兵都指挥同知裴显等统兵于二月二十九日攻耿冬火你赤王马伐苦如等寨与贼交锋转战数十合生擒十有四人斩首一百三十八级俘获男妇十有一人夺回被掳男妇二百五十三人又自十月初一日连日各率官军分搜剿捕袭至张赤升哈黑松林山等处贼拒险迎敌随督官军并力攻战杀败贼众生擒十七人斩首一百二十一级俘获男妇五人获其牛马器仗无数焚其巢寨房屋一空虽有残孽各奔深山藏匿捷至因请班师兵部尚书白圭言贼虏虽为我军征剿克捷然其丑类多有奔窜山谷者若遽班师恐其余党复起请移文秉辅会议分立为经久之计然后班师  上曰虏寇既已殄灭其敕辅等将边务处置得宜然后班师还京
　明宪宗纯皇帝实录卷之四十八
　　成化三年十一月癸亥朔钦天监进成化四年大统历  上御奉天殿受之给赐诸王文武群臣颁行天下
　　○以明日  万寿圣节遣驸马都尉石璟谒告  长陵  献陵  景陵  裕陵
　　○命南京把总操江成山伯王琮自仪真至九江巡捕盐徒盗贼
　　○巡按湖广监察御史王玺劾巡抚延绥右副都御史王锐前任湖广布政使时纵吏违例收折粮价及事发又不推问仍用其所收余粮补亏缺之数请逮治之  上命锐且不逮令具实自陈
　　○甲子  万寿圣节  上谒  奉先殿  慈懿皇太后  皇太后宫行礼毕出御奉天殿文武群臣及四夷朝使行庆贺礼时  英庙宸妃万氏在殡贺礼宜从减节而备仪如故人皆咎礼部失于举奏云○免万全都司保安右等卫屯田子粒一千七十四石有奇马草二千一百五十一束有奇以夏秋冰雹之灾也
　　○丙寅敕辽东巡抚右佥都御史张岐赞理军务仍兼巡抚
　　○辽东左参将都指挥使孙璟卒璟河南新乡县人袭世职为辽海卫指挥同知累以擒达贼功历升都指挥使奉敕充左参将分守开原铁岭等处至是以征剿建州虏寇感疾卒璟为人骁勇善战夷狄知名虏寇畏服呼为莽孙
　　○置山西崞县宁武关万亿仓
　　○伊间王妃谢氏薨妃北城兵马指挥真之女宣德四年册立为伊王妃至是薨讣闻赐祭葬如制
　　○丁卯遣内官祭  恭让章皇后陵寝以是日忌辰也
　　○命右军都督府带俸都督佥事脱孙子脱兴代父原职羽林前卫指挥使○朝鲜国王李瑈遣陪臣南伦等来朝贡方物谢恩诏赐伦等及庆贺  万寿圣节陪臣郑门炯等宴并金织衣彩叚等物有差
　　○召永平山海等处操守都督同知张钦领兵还京
　　○建州俘虏董阿兀等十人反狱逃匿事闻兵部请逮治监守官军并劾镇守太监李良总兵官宣城伯卫颍号令不严之罪  上曰李良卫颍且不问令戴罪捕贼不获不宥
　　○提督军务左都御史李秉奏建州三卫结构诸夷剽掠边方朝廷已命将出师捣其巢穴苟不乘胜立为经久之计恐班师后逃遁余贼复为边患臣今会总兵官赵辅等议得辽阳迤东自凤凰山北抵奉集堡四百余里山险林密而辽阳城去凤凰山仅五日程守备官军止有千人兵寡力弱乞取回往年调去广宁二千四百人操守地方则虏则畏威边境无虞矣又辽阳迤东凤凰山鸦鹘关抚顺所奉集堡诸处皆通虏大路往因无事不为设备今贼既探知虚实为寇请相地远近筑立千户所城堡以腹里盖州复州广宁左屯三卫各摘二所官军每所推指挥二员统领诣彼操守仍增置驿道墩台以便往来以通边报则边方有备遇警无虞矣又开原极临虏境三面受敌辽阳密迩建州地里广阔须分守副将得人则缓急之间庶不误事今左参将孙璟病故副总兵都指挥同知裴显生长开原游击将军署都指挥韩斌累经战阵乞敕显代璟分镇开原铁岭诸处斌代显分镇辽阳沈阳海州诸处操练军马整饬边备则委任得人边方宁静矣  上曰秉等所拟良是其悉从○戊辰升守备大同右卫指挥使缑谦为都指挥佥事天顺四年六月内达贼十二骑入寇谦率官军五十骑追及于净水坪与战斩获其十一骑至是始论功升之其余有功及阵亡官军升赏有差
　　○增设直隶江阴县县丞一员于本县马驮沙分理县事
　　○致仕太子太保吏部尚书王翱卒翱字九皋直隶盐山县人永乐乙未进士时  太宗始试士北京得翱畿内人居二甲第一甚喜改翰林院庶吉士授大理寺正左迁行人受知杨士奇荐为监察御史正统初升左佥都御史镇守江西寻又理盐法于浙江督兵务于松潘寇平镇守狭西移辽东适边事起累以功升副都御史左右都御史景太壬申回理院事寻奉敕往两广总督军务大臣总督军务自此始自两广还拜吏部尚书英庙复辟眷待加隆天顺辛巳曹钦反加太子少保  上嗣统进太子太保以年老命朝朔望丁亥疾作乞致仕不数月卒年八十四赠特进光禄大夫少保谥曰忠肃翱性方严心平易寡耆欲质直不尚文艺久在边方莅下处事一惟镇静人重其名及典铨衡不通干谒权幸有所属虽或从之然不假以辞色历仕五十三年第宅服食未尝加侈身后家无余赀人谓其始终清白名节不失视古大臣无愧云
　　○庚午狭西岷州卫落藏等簇簇头番人欢竹等出牙等簇簇头番人劄答等各来朝贡马及明甲等物赐彩叚表里等物有差
　　○辛未移直隶武进县小河巡检司于孟渎河口
　　○壬申升户科给事中潘礼为通政司右参议
　　○移狭西咸宁县乾祐巡检司于三岔改隶镇安县○癸酉代王成炼与其弟定安王成鏻以私忿相干奏命驸马都尉薛桓刑部左侍郎董方往勘之得其所奏皆诬  上不忍论以法但降敕切责罪其下构恶尤甚者二人充辽东边卫军
　　○甲戌贵州左布政使等官萧俨等奏云贵二布政司儒学共五十余所而科额共三十名而贵州止得十名宜量增名数以励士风礼部覆奏准乡试举人量增十名贵州六名云南四名
　　○乙亥封都督同知周寿为庆云伯
