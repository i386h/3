<!-- { "loadSidebar": true } -->
　　○户部议奏巡抚湖广左副都御史刘敷等所言积粮事宜一湖广所属河泊所水利羡余准买银米赈济一贩盐水客分包转卖者许令首官验实每引上米一升一原拨官军折俸准盐二十三万引变卖支用阴阳医生僧道吏典照例纳粟免考入选军民舍余许其冠带立石旌异其见任阴阳医学僧道官有衰老不才者照例革罢别举可用之人如例纳粟一各衙门囚犯纸劄量留二分公用其余准令折米赈济被灾者全为宽免从之
　　○丁巳衡山恭惠王妃陈氏乞以衡阳庄和王次子镇国将军豪封为继嗣且欲进袭王爵诏曰  祖宗旧制王爵至重前此未有以从子袭封者朕何敢专且豪邽即系衡山王侄同气至亲只以将军承继宗祀管理府事何不可乎若从其请则是衡阳之子有二王矣违祖训而徇私情朕不为也其已之
　　○山西左布政使白行顺奏平阳太原二府地里平衍人民颇给辽沁二州地土硗瘠民多贫窘宜以近日添泒辽州柴夫六名改平阳沁州五名改太原又山西属地往者佥派柴夫秪以州县概论不分人民贫富地里多寡轻重不均民多逃窜请敕所司移文臣等酌量增减庶徭役适均民不困毙从之
　　○戊午宥锦衣卫指挥佥事赵璟卫镇抚李琏罪时内官蒋琮管海子尝潜留私宅者二日东厂太监尚铭发其事命执付镇抚司鞫问璟等以琮情罪覆奏铭参其徇情复命璟等从实回奏于是璟等言稽东安门籍琮出入尚多而覆奏不之及宜有罪  上曰璟等职专理刑乃不用心妍审法当究治既伏罪姑宥之
　　○庚申火星犯进贤
　　○辛酉升河间府知府贾忠为狭西苑马寺卿
　　○直隶宜兴县水○癸亥增设甘肃等处六仓管粮参议一员
　　○乙丑巡抚南直隶兵部尚书兼右副都御史王恕乞致仕  上曰朝廷持任尔巡抚未久胡为屡以疾辞可尽心治事不允所请
　　○吏部奏本部听选官及监生人等无虑四万余先因员多缺少请令诸待次于部者给假省祭于家行之既久弊日以滋有其人已故而或冒其名入选者有坐事为民而所司一概起送者有家贫不能就选而以所领文移鬻诸人者有罢职污吏诈丧冀幸复任者有匿丧移易日月转他处求文移起送者岁贡生员冒名冒籍因而授官者有称贷于人初领文凭即为债主所夺无以为赎輙捏诉所司幸得赴任者乞行天下巡抚巡按等官周悉防范仍听本部榜示禁约诏可
　　○赐辽府益阳王恩铜成化十五年禄米折色内改本色米二百石从其请也
　　○命新宁伯谭祐掌前军都督府事
　　○丙寅太监李荣传奉  圣旨升中书舍人仲兰为尚宝司司丞仍于御药房办事医士李思勉周经徐鏔章渊孙泰俱为御医
　　○录大同葫芦海子等处战功赏镇守太监韦正总兵官范瑾巡抚都御史李敏及奉御王喜参将卢钦彩叚表里有差监枪奉御罗振副总兵孙钺俱升一级余一千一百二十四人升赏有差
　　○云南按察司副使陈骐忤镇守太监钱能意能因镇抚俞铨奏其不法从而挤之且以巡按御史陈斌与骐交通为奏遗刑部员外郎徐霖等勘问俱诬仍坐骐尝笞死人并珷听其请托罪事下都察院覆奏得旨发铨广西边卫立功骐既酷刑赎罪完日原籍为民俟珷代还执问如律
　　○丁卯降宁夏中卫指挥使杨志刚为指挥佥事副千户张弘汤鉴为总旗坐守备不设致虏入境罪当戍边诏止降二级
　　○戊辰夜月犯鬼宿
　　○庚午南京吏部左侍郎钱溥以进庆贺  万寿圣节表文至京因上章乞致仕  上曰卿历练老成事朕春宫及今有年正宜委任但屡乞休老特允所请升本部尚书致仕给诰命仍赐敕给驿舟还乡溥辞免尚书之命不许
　　○乌思藏辅教王阐化王并牛儿寨行都司指挥佥事班卓儿坚参等以朝廷遣僧录司觉义绰吉坚参往赐诰敕礼物各备佛像等物遣剌麻掌结等附绰吉坚参入贡各赐衣服彩叚鋗钞有差
　　○辛未华阳王申鍷并镇国将军申金□回居丧无礼弃母缺养凶暴贪淫戕害人命所为不法互相讦奏遣锦衣卫百户杨纲会镇守巡抚等官勘实命革爵戴民巾闲住申金□回妻陈氏妒忌杀人革其封号及母妃杨氏亦多罪过俱降敕切责府中人连者坐罪有差
　　○壬申初汪直朱永之讨建州也兵部尚书余子俊等建议诸夷有来朝不犯边者勿令惊疑至是直等以其所拟示弱损威乃遣使招诱建州夷人郎秃等四十人来贡欲寘之死且言建州三卫法当殄灭若今日纵还明日复为边患欲进兵征剿恐兵部复以为杀来朝者家属俟进止诏曰郎秃等既招诱来贡且拘留于边仍敕汪直等便宜行事至是直等械郎秃等至遂令都察院锦衣卫禁锢之
　　○癸酉朝鲜国王李娎遣陪臣韩致礼等奉表贡马及方物来朝贺  万寿圣节
　　○致仕太仆寺带俸少卿吴谦乞以其子荣为国子监生许之以谦尝在春宫侍书也
　　○甲戌命毁刊行会定见行律条巡抚南直隶兵部尚书兼都察院左副都御史王恕奏律乃治天下大法我  太祖高皇帝斟酌历代律条定为大明律凡四百六十条颁示天下而名例律有曰凡律令该载不尽事理若断罪而无正律者引律比附应加应减定拟罪名近在京书坊刊行大明律后有会定见行律一百八条不知何时而会定者内之法官老于刑名者必不依此比附但恐流传四方未免有误新进之士略举其兵律多支廪给条及刑律骂制使及本管长官条皆轻重失伦不可行于天下乞以其板毁之至是法司会议宜以恕言通行内外法官自后断罪悉依大明律并奏准见行事例敢有再称会定律条比拟出入人罪者以故出入人罪论仍行书坊即将所刻本烧毁违者并治以罪从之
　　○乙亥礼部奏  万寿圣节例赐百官宴  上令免宴赐以节钱钞
　　○命修神机营神旗庙
　　○夜东方流星如盏大青白色有光自毕宿行至天苑后四小星随之○丙子太监李荣传奉  圣旨升鸿胪寺主簿王哲为中书舍人仍旧办事儒士周惠畴张烈中书科食粮大慈恩寺国师乳奴班丹为灌顶大国师觉义绰吉坚参为国师大隆善护国寺灌顶大国师班卓儿藏卜为佛子国师著癿领占为灌顶国师
　　○丁丑  皇第五子生母曰德妃张氏
　　○戊寅授监生孙廷臣为中书舍人余翰学中书科书办三年照例授官廷臣太常卿兼翰林院侍读学士贤之子翰学太常卿谦之子也
　　○巡视江西南京刑部右侍郎金绅等言江西频年水旱民饥盗发今一欲有所为动拘于旧制不敢有所张弛臣以为地方无事当处之以经有事当处之以权因言今日救荒必须专委巡守官分投抚恤简任干济官分守巡捕然后严明赏罚以劝惩之庶事克有济乞敕该部不拘常例许臣等以权宜济事安民诏许之
　　○己卯兵部推举指挥同知詹钦于中都留守司管军政既而西厂管事针工局副使宗秀访钦素行不谨且短视诏令子俊等回奏子俊上＜锍-釒＞待罪言钦乃会官所举将材而＜锍-釒＞误用印  上怒其不谨且以将材虽会官所举而选用之际不加详察侍郎以上俱停俸一月命锦衣卫逮治所司官吏罢詹钦以大兴左卫指挥同知高伦代之
　　○夜月犯建闭星
　　○辛巳以明日冬至节遣驸马都尉周景蔡震分祭  长陵  献陵  景陵  裕陵文武衙门各分官陪祭
　　○遣驸马都尉杨伟祭景皇帝陵寝
　　○遣内官祭  恭让章皇后陵寝
大明宪宗纯皇帝实录卷之一百九十七
　　成化十五年十一月壬午朔冬至节  上诣  奉先殿  皇太后宫行礼毕出御奉天殿文武群臣及四夷朝使行庆贺礼群臣复诣文华殿庆贺  皇太子  皇太后  皇后俱免命妇朝贺
　　○以明日  万寿圣节遣驸马都尉周景蔡震谒告  长陵献陵  景陵  裕陵杨伟谒告  景皇帝陵寝
　　○癸未  万寿圣节  上诣  奉先殿  皇太后宫行礼毕出御奉天殿文武群臣及四夷朝使行庆贺礼
　　○甲申以冬至节文武群臣朝亲王于奉天门东廊
　　○乙酉参赞机务南京兵部尚书薛远被劾乞致仕  上曰卿起用未久宜尽心职务用副委任不允所辞
　　○丙戌遣内官祭恭让章皇后陵寝以是日忌辰也
　　○吏科给事中王瑞言尧舜为治必通天下之志然后能成天下之务盖一人之识见有限众人之知虑无穷合众人之长而用之是乃所以通天下之情也今天下布按司进表官皆方面重臣其所部庶官之贤否政务之得失生民之利病钱谷之盈缩年岁之丰凶盗贼之出没事无巨细凡有关地方之安危者皆身历其地目睹其事心知其悉非若京师口耳传闻之不真也乞令各陈所见如某事当兴某事当革善者行之言或不切亦优容之自今仍谕布按司官进表来京各有所陈不得缄默自便如此则各官才识之高下自无不知天下之志自无不通天下之务自无不成矣＜锍-釒＞入有旨瑞泛言纷扰又奏疏内字画不谨命锦衣卫杖之
　　○命广西按察使张黼致仕黼朝觐后归家久不赴任为巡按御史所劾命执问至是拟罪奏上  上曰按察使之设所以司一方风纪常以身率先勤慎其下犹有不事事者况以怠惰导之乎张黼曩以朝觐至京黜幽之典非不亲见不以自惩乃复归家眷恋私事久不赴任所谓荒废职务诚如御史所论其令致仕勿复用
　　○赐故驸马都尉石璟截支禄米得终今岁支给璟以十月卒子宽请禄治丧故有是命
　　○乙丑升徽州府知府周正为云南布政司左参政
　　○赐朝鲜国朝贺陪臣韩致礼等宴并金织衣彩叚等物有差
　　○赐修武伯沈煜禄米如故煜坐事革爵寻复爵给岁禄之半至是恳请始全给之
　　○庚寅翰林院编修刘戬服阕复任
　　○辛卯升广西按察司副使范镛为按察使
　　○命番僧桑而结袭国师
　　○狭西岷州卫憨班等簇番人官巴等官郭等簇番人板的节等多藏等簇番人柒古陆等各来朝贡马及盔甲等物赐宴并彩叚绢钞有差
　　○壬辰刑部奏南京监察御史李纪建言申盗律定立嗣息滥讼三事今议得军职犯盗内府物宜依监守自盗事例立功满日于原卫带俸差操不许管军管事若盗御用器物俱依律拟议奏请处治为是其军民人等告争继承者必择立同宗昭穆相当之侄承继若众子无嗣必先尽同父长房之次子如长房无子然后以次及于众子又次及大功小功缌麻至亲之次子如俱无次子方立远房昭穆相当之人其长子无嗣亦尽同父以次长房之次子然后以次及于其余若无子者生前或择其人自幼抚养长大已立为嗣但不系异姓尊卑失序者仍旧承继不许宗族告争至如南京以守备为重其词状应内外守备官受理者听其户婚田土斗殴人命应法司受理者守备官无得侵越庶事体归一人易遵守议上从之
　　○癸巳南京刑部奏本部广东司事多官少日不暇给乞增主事一员写本监生一名外十二司增四名下吏部覆奏从之
　　○甲午赐赵府南乐王见澜岁禄之半先是王坐罪减禄三分之二至是奏请故有是命
　　○夜月犯毕宿
　　○乙未命修西岳庙○有弃尸于  天地坛垣外者缉事官校以闻锦衣卫指挥使朱骥监察御史丘山巡视京城俱被责问服罪命宥之仍停山俸一月先是有言坛垣外不洁者礼部行太常寺勘以为诬遂参奏言者至是太子少保礼部尚书邹干等及太常寺卿刘岌亦服罪  上俱宥之
