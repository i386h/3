<!-- { "loadSidebar": true } -->
　　○丙戌楚王均鈋奏弟东安王均钸与幼弟镇国将军均錭同居均钸性躁急凌侮均錭及其生母吴氏至使衣食不给臣不忍其母子失所欲暂移就府中闲第居之抚养教诲俟至长成出阁议昏庶不失孔怀之义  上允之仍降敕戒谕东安王曰得禁王奏知尔视弟均錭母子藐如途人虽尔母兄劝谏亦不见从孝友果安在哉宜痛加修省速改前过不然罪将及身悔之晚矣尔其戒之
　　○升南京府军卫正千户赵钟为指挥佥事仍于本卫带俸钟驸马都尉辉之孙辉自陈历事六朝屡效劳勚故有是命
　　○覆考黜退知州余靖等三百三十五员留巡检聂再昌等九十一员先是吏部奉诏考察官员而靖等方待次吏部各以年貌衰惫素行不谨退之或给散官或令致仕闲住而再昌等累奏尚书李秉偏执己见任意黜陟连章不已甚至数十成群号呼道路至是侍郎尹旻等请会都察院覆考再昌等年力未至衰老故留之
　　○升胡广房县千户所小旗艾能试所镇抚先是贼首石和尚刘长子就擒能诱劫之功为多纪功者者失于开报止以健步给赏至是能愬于朝令抚宁侯朱永勘实永言能诚有功宜量升以为后劝从之
　　○广东南海卫指挥同知周琼守广西藤县因公致死獞兵二十二人御史罗明坐以故杀斩都御史林聪言其情有可矜宜量为降调  上从之降为浔州卫正千户
　　○己丑命故浙江都指挥佥事高举孙山袭其原职杭州卫指挥同知
　　○革贵州镇远府司狱司以边方讼简从守臣所奏也
　　○庚寅升南京锦衣卫冠带总旗李智所镇抚智太监李秉弟先以军功得总旗至是秉言智尝入粟授从九品散官乞量授武职事下兵部言智所授散官非实职今获功一级于例止宜升冠带总旗而以散官终身  上如秉所乞升之
　　○甘肃右参将都督佥事白全初往甘肃时奏带食茶往用其从行者因各赍私茶以求售中途为人盘诘巡茶御史奏发其事命俱宥之没其茶入官
　　○辛卯升吏部右侍郎尹旻为本部左侍郎改礼部右侍郎叶盛于吏部升都察右副都御史原杰为户部左侍郎陈宜为兵部右侍郎翰林院侍读学士刘吉为礼部右侍郎仍侍经筵左布政使翁世资秦敬为右副都御史仍食从二品俸世资巡抚山东敬贵州
　　○命应天府以官库银百两给南漳郡主主上言臣父郢王及母妃薨时臣年甚幼  大宗皇帝有旨郢王余赀恐为外人所侵命有司取而藏之待郡主长成给与是时遣内官至府籍记金银器物进入寄留内帑宣德间蒙选仪宾周赣成婚后累章上请未蒙给与乞命典藏者检籍给赐庶得养老以终余年  上以内帑寄物久难稽特命应天府官库给与之
　　○复汉阳府知府孔公恂为南京詹事府少詹事先是公恂为少詹事言事为科道所劾下狱调知汉阳府寻以父忧去任后学士□辂建议自元年以来凡以言降调者皆复其职吏部举奏公恂亦系因言降官之数有旨公恂既守制且罢至是公恂起复至京因复其官
　　○命湖广都指挥佥事范琦子鑨代父原职为衡州卫指挥使
　　○壬辰礼部左侍郎兼翰林院学士刘定之以久病陈乞致仕  上不允曰卿宜调治俟痊可供职
　　○癸巳  太祖高皇帝忌辰  奉先殿行祭礼驸马都尉赵辉承命祭  孝陵
　　○乙未  仁宗昭皇帝忌辰  奉先殿行祭礼遣驸马都尉石璟祭  献陵
　　○太监许安传奉  圣旨译字教师光禄寺署丞梁能升礼部员外郎鸿胪寺主簿张春沈达译字官沈铨俱书舍人
　　○宣府副总兵都督佥事张瑀老不任事命其子副千户钺代父原职大同后卫指挥使
　　○丁酉赐秦府汧阳王第三子名曰诚涞
　　○录平两蛮贼功赏太监陈瑄王定右副都御史韩雍右都督和勇都督同知欧信都督佥事廉忠都指挥夏鉴葛宗荫佥事陶鲁俱从厚余获功阵亡被创官军土兵民快人等凡四千二百六人升赏有差时两广地方连年用兵田里荒芜人民凋弊猺獞千百成群如入无人之境而守土官军动以捷奏虗张名数升赏日加而盗贼纵横如故云
　　○戊戌升锦衣卫带俸指挥佥事李谦署中都副留守
　　○命故狭西行都司回回都指挥佥事哈三子法虎儿丁袭父原职甘州中卫指挥使
　　○己亥申明大理寺参问刑官旧制南京大理寺左评事张珏陈言大理寺之设所以审录刑部都察院鞫问罪囚其间或拟罪不当者一再驳还并令改拟或仍不当许参问刑官此系旧制近见南京法司多徇私意或执偏见动輙严刑以威囚犯平人畏惧輙相诬服或本犯后至逼就成狱往往情罪不合致人称冤迨及驳改而其人受淹禁迫切之苦亦甚惨矣刑官玩忽旧制恣意出入至于不可掩饰亦止于改正而无罪乞自今许本寺参问大理寺卿王概覆奏从之
　　○兵部奏去年冬虏寇入河套时延绥精兵调征固原未返宣府游击将军署指挥佥事许宁提孤军猝与寇遇于孤山堡等处三败之自是贼势稍衰竟渡河以比时太监秦刚署都指挥佥事房能率兵策应户部主事李雄奋勇督阵其余斩首当先阵亡被创官军共二千五百人俱宜论功升赏  上命实授宁都指挥佥事赏秦刚房能及李雄其余官军俱升赏有差
　　○辛丑命礼部左侍郎万安兼翰林院学士入内阁参与机务
　　○赐故太子太保吏部尚书兼谨身殿大学士王文祭时文之子户部主事宗彝奏臣父与故少保兵部尚书于谦俱被石亨等挟私诬陷以死今谦已蒙朝廷昭雪赐祭独臣父未蒙恤典章下礼部覆奏以文与谦事体相同亦宜与祭  上命赐以祭其文曰尔历长宪台廉能素著迨迁馆阁秩位益隆顷罹诬构事久乃明追念前劳宜申恤典特兹遣祭尚克钦承
　　○赐故都察院左佥都御史杨信民谥恭惠信民正统中任广东布政司参议甚得民心黄萧养之乱拜佥都御史讨贼未几病卒广人祠之至是其子瑗陈乞赠谥事下礼部覆奏特赐焉
　　○甘肃总兵官定西侯蒋琬奏有男子自虏中走还云有瓦剌虏酋拜亦撒哈率众四百人皆披甲至哈密城中屯聚令哈密人奉使入贡私觇虗实约寇赤斤肃州先是琬等又言癿加思兰率四万骑至把思阔屯驻其拜亦撒哈及弩温答失力之人俱已服属欲令二酋钞略沙肃诸州兵部言癿加思兰纵横诸番中实西北劲敌近年踪迹无闻今一旦传报紏合丑类屯驻边境哈密瓦剌二部既听指挥蜂虿之毒必逞于我不可不为之防  上敕镇守总兵巡抚等官饬兵防御之○浙江定海卫副千户王铠言倭夷奸谲时来剽掠海边见官军追捕乃阳为入贡伺虗则掩袭边境往者大嵩尝被其毒近见使臣清启入贡臣恐使回容有异谋或为掩袭之计乞敕镇守总督巡海等官设策防御之兵部因言迩者倭使清启凌轹馆仆残杀市人迹实桀骜铠言诚当宜移文备倭巡海等官令督缘边官军务振军容严斥堠以防其奸从之
　　○壬寅成山伯王琮卒琮成山侯通之子通坐交阯事除名正统己巳复起为都督同知景泰辛未卒琮袭为  景陵卫指挥佥事  英庙复位诏天下凡功臣失爵者皆复之琮袭封其祖真爵降一等为伯五年充总兵镇守辽东稍立战功成化三年署南京后军都督府事兼理操江至是卒遣官谕祭命有司营葬子镛嗣○癸卯复元臣赛典赤庙祀于云南元时赛典赤守云南兴水利以溉田崇学校以劝士民德之其没也庙食其地国初平云南有司不废其祀迨正统间废之至是镇守总兵三司等官言其有德于民宜在祀典事下礼部覆实请修庙复祀从之
　　○甲辰都督佥事常荣卒荣濮州人袭世职为大兴左卫指挥使六年讨麓川有功进都指挥佥事寻升同知景泰元年御胡寇于真定升都指挥使天顺五年诛曹钦升都督佥事佐理前军都督府事至是卒赐祭葬如例子鉴袭其原职指挥使
　　○乙巳宣府总兵官都督同知颜彪等奏韭菜洋川诸墩了见虏骑千百成群出没境外亦有近墩通译言其为朵颜卫奄可帖木儿随草逐兽者  上命兵部移文镇守总兵巡抚等官饬兵防御○义勇左卫指挥使孙宁等役占军士几百人为属吏所发命执付法司究治坐罪如律
　　○丙午复瑞州府同知赵昂通政司右参议闲住昂以交结内侍王纶罪调瑞州至是援钱漙朱奎复官例奏请故有是命
　　○丁未升保定后卫带俸都指挥使冯昇为都督佥事前府带俸以从征断藤峡功也
　　○迤西速鲁檀阿力王及倒剌坎妻各奏求海青鞍马蟒龙衣彩叚器用等物礼部奏以违禁之物与非土产者难允其请其余惟  上所命因命各赐之彩叚布帛有差
　　○巡抚南直隶左佥都御史邢有奏近奉敕往两浙清理盐法据盐□告称嘉兴人张宗亮等二十余人号称把头老虎白赖等名目专制盐仓批验所事例分财物有七八犯者此辈挟持官府朋害客商阻坏盐法累恶不悛不可以常例处乞并其妻子迁发徼外为便从之
　　○庚戌复除福建按察司佥事朱毅于于山西管理屯田
　　○宥都督佥事卢能罪能镇守松潘巡抚都御史汪浩劾其贪懦无为而泸州卫千户夏正讦其受属卫私贿诸状能因令吏驰愬朝章下兵部言能不改行思报而乃夸诞文过輙用印记起符验遣吏驰奏请究治其罪  上是其言既而宥之
　　○壬子增设狭西延安府清水仓
明宪宗纯皇帝实录卷之六十八
　　成化五年六月癸丑朔日食先是礼部旧例遇日食救护则免朝是日日食在午时旱朝免否未敢定拟  上仍命视朝
　　○南京大仆寺奏印记过应天凤阳诸府滁和诸州成化三年分孳生追偿马骡并驹一万六百余匹
　　○甲寅遣内官祭中霤之神
　　○谪宁远伯任寿右副都御史陈价广义伯吴琮戍边都指挥刘清指挥冯杰俱处斩琮以会征土达满俊临阵先退被逮至京与寿等通问会狭西镇守巡抚等官勘至寿等失机事皆实清等先激变且失机法司重鞫俱坐以斩罪狱具  上命寿琮价免死械送两广贵州边卫充军清杰依律处决○乙卯礼部奏宗室本支蕃衍每有丧礼所用谥宝册铭旌明器俱下工部委所司制造累月不成比成遣官赍送或已不及葬期虚糜工料有孤恩典今右佥都御史李侃言各王府丧具络绎遣官道路供亿甚为烦费欲并与掌行丧礼等官顺赍事体为便宜从定拟凡亲王郡王谥宝册仍下工部所司促办付掌行丧礼等官赍去其明器宜令工部具例品式下所在有司就彼制造给用庶事易就绪人不烦扰诏可
　　○赐故南京刑部尚书耿九畴谥清惠九畴子裕为翰林修撰上言先臣历事四朝出入中外三十七年廉洁忠诚始终一节愤恶疾邪奋不顾身以官以行法应得谥乞下所司议拟定谥以彰国家激劝之令典于是礼部覆奏  上命与之因谕礼部臣曰谥法当时自有公论今后已往者不许陈请○丙辰翰林院修撰陆釴奏乞还原籍养病许之
　　○丁巳兵部奏虏入辽东宁远灰山堡杀掠人畜备御都指挥田刚等怠于防御当坐以失机罪其备御都指挥佥事崔胜号令不严宜令戴罪杀贼以赎前过从之
　　○己未改直隶保定府广盈仓为清苑县预备仓广盈左仓二处为左右二仓广盈右仓一处为草场以便积储从巡抚右佥都御史阎本奏请也
　　○庚申以礼部尚书姚夔为吏部尚书夔上奏辞免  上曰乡才识老成特兹简任宜勉修职业副朕至意所辞不允
