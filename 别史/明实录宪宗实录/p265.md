<!-- { "loadSidebar": true } -->
　　○兵部臣奏顷者太监汪直奏乞追徵成化二年以后军卫有司亏欠孳生马驹照例四匹折偿一匹因检查累年尚有四万八千余匹未完臣等以四方旱涝民饥恐难一概追并乞先行令折买一万五千匹务湏高大肥健上户限十六年四月中户者于八月下户者于十二月内完纳已得旨施行今户部复言畿内民饥甚于他处倍加抚恤尤恐未安征歛不休恐生他变追补马匹固军国至计但以上马一匹计之约用银二十余两一万五千匹湏银三十万两虽以丰稔之年犹莫能措转徙死亡之余其何以堪乞令所司酌量缓急重伤之处姑与停徵灾轻者稍加宽限事复下臣等斟酌以闻窃谓兵民相湏事无偏重宜两从其计乞依初定上中下等则责限本年四月完纳者改限八月其八月者递宽其限庶兵民两便从之
　　大明宪宗纯皇帝实录卷之二百
　大明宪宗纯皇帝实录卷之二百一
　　成化十六年三月辛巳朔增给修  天地坛军役七千六百五十人米月一斗盐一斤
　　○壬午巡抚狭西右副都御史程宗以母丧去任
　　○甲申增设四川嘉定等十四州成都等九十六县判官主簿各一员专抚民捕盗先是巡抚都御史孙仁言叙泸重庆一带岁饥盗发乞各增官一员抚民捕盗候二三年地方宁靖听补额设缺员从之
　　○乙酉晓刻火星犯天江东第一星
　　○太监李荣传奉  圣旨道录司左玄义王应＜礻奇＞右玄义经宗浩俱升左至灵右玄义陈应＜衤盾＞升右至灵右玄义蔡应祯张景房俱转左玄义大德显灵宫道士张用仁朝天宫道士杜永祺灵济宫道士孙玄禧刘永浩薛元宁俱除右玄义
　　○丙戌监督军务太监汪直提督军务太子太保兵部尚书兼都察院左都御史王越奏威宁海子之捷云自二月二十二日选调京营大同宣府官军二万一千出自孤店关夜行昼伏二十七日至猫儿庄分为数道值大风雨雪天地昏暗急趣前进黎明去威宁海子不数里虏犹不觉因纵兵掩杀生擒幼男妇女一百七十一斩级四百三十七获旗纛十二马一千八十五驼三十一牛一百七十六羊五千一百盔甲弓箭皮袄之类一万有奇捷闻上以直等能运谋出境杀贼即赐敕奖励之而升其报捷者人二级锦衣卫副千户汪钰为指挥佥事百户王时为正千户钰直之养子时越之子也越既贵显欲得封爵而无名会有边警遽嗾直出师比命下越恶保国公朱永先征建州不为已地又闻河套有虏潜住河开则移于威宁乃以计绐直奏令永率大军由南路已与直将轻骑由宣府大同往会于榆林既至大同闻有虏营在威宁海子劫之可树勋以自固乃说直尽调两镇劲兵冒险袭击时威宁虏自以不为寇不虞官军之至壮者仓卒或祼体得马而避老弱者多被杀掠而直等乃以大捷闻永独不与盖有自云
　　○日色惨白无光
　　○丁亥监督军务太监汪直提督军务太子太保兵部尚书兼都察院左都御史王越奏称虏寇宁息乞班师  上特允之
　　○戊子增设兵部职方司郎中一员先是兵部尚书余子俊等言职方司掌天下兵政簿书浩繁近年边方多事一遇出师不足差遣乞添注一员以济繁难候边方无事政务减少之日不再铨补从之
　　○赏贵州普定西堡狮子孔等处征蛮有功官军宣慰使彭显英等三千九百六员名共钞二十万二千九百贯绢四千余匹布三千八百余匹
　　○上谕礼部臣曰顺天府并直隶府州县山东饥荒特甚朕悯赤子饿殍流离不遑寝食其被灾地方派纳光禄寺一应供用之物宜悉量为减省以苏民困书曰民惟邦本本固邦宁自今凡可以恤吾民者其悉以闻
　　○己丑免云南所属长官司及裁减州县官朝觐以岁饥盗起留官抚治故也
　　○户部尚书陈钺等奏尚膳监太监徐英据近例乞纳银关支仪真余盐二万余引缘前盐已尽况自后余盐奏准给与各王府及南京光禄寺等衙门领用今英复奏请何以给之切惟盐之为物日用而不可缺者因食之者众故得利也博所以贪利之人往往违犯禁令奏开占中使不禁止将见援例者接踵乞恩者沓至渐启弊端亏损国课伏望  皇上念盐课之重毋轻赐与庶军国大用不致乏绝  上深然之
　　○禁盗伐园陵树  景陵卫军有盗伐陵树者命即昌平县枷项一月毕发戍边卫仍命都察院申明旧例揭榜禁约
　　○庚寅命故惠安伯张瑛庶长兄王□赞袭爵岁禄八百石米钞中半兼支以瑛无子故也
　　○命西宁圆觉寺弘慈慧应国师锁南坚参侄舍剌坚参隆化寺通恬妙济国师锁南领占侄孙坚敦尔坚参觉华寺广化禅师锁南坚参侄锁南领真各袭其叔父叔祖原职赐之诰命
　　○御马监右监丞吴雄以所得妖书示军人朱谦内有黑眚字谦言往岁京城有物伤人即是此类已而复创邪妄语惑人为缉事者所发  上命雄送司礼监处治谦发戍边卫
　　○辛卯兵科给事中董旻行人司司副张祥充正副使封琉球国世子尚真为中山王王赆之金旻等受之归具实以闻请付其使臣领回或送官公用  上命  等受之
　　○礼部奏定征建州等处有功官军人等赏例升一级给赏者指挥人银三两绢二匹千百户知事监候人银二两绢二匹旗军校尉通事舍人人银二两布二匹不升给赏者都指挥人银三两彩叚一表里指挥人银三两千百户镇抚等官人银二两旗军舍余头目阴阳正术书办吏典土兵人等人银一两布二匹量赏者都指挥人银三两绢二匹指挥人银二两千百户等官人银一两布一匹旗军人等人绢布各一匹
　　○壬辰晋王钟铉为其嫡长孙表荣乞衮冕章服礼部以非常例请旨裁处  上曰冠服之制所以明尊卑办等威所系甚重  祖宗旧制亲王世子冕服各有章数未闻世孙而有冕服也将何以为给王所奏可寝之
　　○升济南卫指挥使马愉为山东都司署都指挥佥事并署都指挥佥事李璋协理司事
　　○湖广总兵官都督佥事王信为巡抚右副都御史刘敷劾奏其违例理讼笞死军职等事具奏服罪  上宥信不问仍勉令用心所事
　　○提督广东市舶内官韦眷奏总督两广军务都御史朱英专权自恣玩忽贼情等事命给事中会巡按御史审勘劾莅官虽勤处事或错眷罔察虗实遽尔陈奏皆当究问奏上有旨二人既无重情姑宥之仍命兵部移文务令协和无贻边患
　　○癸巳升监察御史程宏为广东按察司副使巡视海道广东佥事俞俊为本司副使分巡钦廉等处
　　○赐徽王见沛两淮存积盐二千引○甲午降广西浔州府知府史芳为云南丽江军民府同知先是芳奏巡抚两广右都御史朱英受土官岑应等重赂及奏按察司佥事陈琳等违法事且言英等假敕行奸贪污欺罔朋党害民诏刑科给事中刘清等往勘之清等言芳造哨舡擅徵物料于属邑为英所责遂怀小忿罗织人罪都察院亦奏芳诬奏上司官数多理难轻贷诏降二级边远用
　　○命故右军都督佥事卢能子玺袭父原职金吾右卫指挥使
　　○夜有流星大如盏青白色尾迹光烛地自紫微东藩北行至阁道
　　○乙未岷王音垽薨王恭王之子也母妃李氏宣德壬子生景泰甲戌封为世子成化乙酉袭封岷王至是薨年四十有九讣闻辍朝三日赐祭葬如制谥曰顺○增给京城九门外苜蓿旗军月粮人二斗冬衣布花照例关支凡三百七十四人
　　○赐伊府西鄂安僖王妃李氏食米岁一百石
　　○礼部尚书张文质等因宁夏地震上言以为地道震动其咎为小人道长或夷狄犯华之兆况宁夏北邻胡虏西逼羌戎尤为重地连年震动岂无所由宜行狭西宁夏各镇守巡抚巡按都布按三司及府卫等官凡聚歛刻剥酷虐军民者各宜洗心涤虑痛加修省其保境安民防奸御侮之事湏协心共济务使军民乐业边境无虞庶灾异可弭也从之
　　○戊戌敕吏户二部臣曰汪直王越出境剿杀虏寇有功直岁加食米四十八石越封威宁伯世袭太子太保仍旧
　　○提督牛房太监刘祥奏比因创立蕃牧所之后乳牛多死军士买补不给逃亡者众乞仍令养牛军士散归四十二卫食粮庶买补者易于协助逃亡者便于佥补事下兵部言初各卫养牛军士既无余丁贴役亦无地亩耕种每月止支官粮八斗侵克其余以济耗费今自立所之后得全支月粮一石贴役余丁二人草场三百八十余顷累经勘议公私两便今祥等欲复散归原卫窃恐人牛耗减之数彼此互相影射公私掊克之计上下益肆奸欺且以奉行之不职归罪立法之不善则纷纭改作率无定期奏入  上从之曰蕃牧所不必革罢仍增拨养牛军士一百名与之
　　○监察御史许进等奏威宁伯王越原兼都察院左都御史练达有年德望素著今蒙  皇上以靖虏功封之伯爵宠遇非常臣工胥庆但本院职司风纪责任匪轻湏得本官仍掌院事愈见增重乞照先年兵部尚书王骥礼部尚书杨善事例仍令本官兼职管事庶于圣明崇德报功任贤图治之典两尽而无遗也奏上命兼都御史掌印提督团营如故
　　○己亥以山东左布政使阮勤为都察院右副都御史巡抚狭西
　　○庚子赐故太傅会昌侯孙继宗追封郯国公谥荣襄诰命
　　○升监察御史林荣为福建按察司副使
　　○给修理京师城垣军一万三千五百人口粮人月一斗盐一斤
　　○辛丑太子太保威宁伯兼都察院左都御史王越奏近蒙授伯爵当在西班序立寻命兼左都御史掌院事乃当在东班今东班万安尹旻俱吏部尚书安为首旻次之臣当立于二人之下从之越既受封爵心不能自安故有是奏
　　○壬寅升贵州布政司右参议吕正为狭西右参政管理粮储浙江按察司佥事刘余庆为贵州副使整饬威清等处兵备
　　○升礼科给事中楚麟为山西布政司右参议
　　○癸卯狭西西宁弘觉等寺灌顶真修妙应国师领真喃尔加遣番僧班丹坚锉西番安定王领真斡即儿遣国师所镇抚朵尔只领真等岷州卫大崇教寺番僧着藏领占等洮州卫潘多等簇番人板的萧等也尔古等簇番人劄牟萧等驼笼等簇番人喃奔等各来朝贡驼马甲胄等物赐宴并衣服彩叚等物有差○以久旱命英国公张懋襄城侯李瑾定西侯蒋琬祭告  天地  社稷山川从礼部奏请也
　　○广西太平府地震有声
　　○敕协守松潘右参将都指挥同知傅泰充副总兵分守松潘等处先是巡按四川监察御史翟庭蕙奏威州番寇屡肆剽掠关堡失守副总兵尧彧衰老总督无方宜加究问革罢彧亦上章自陈老病乞罢事下兵部言宜行巡按御史逮彧鞫问如律如无重罪许令致仕先行推举可任者一人代之佥谓泰可故有是命
　　○甲辰琉球国中山王尚真遣使臣赍表笺贡方物来朝谢恩赐宴并衣服彩叚等物有差
