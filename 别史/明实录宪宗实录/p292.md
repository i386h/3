<!-- { "loadSidebar": true } -->
　　○停云南巡抚右副都御史吴诚贵州巡抚右副都御史陈俨南京大理寺卿宋钦俸各三月并治贵州左布政使朱绅湖广左参议林迪致仕右副都御史刘敷白行顺左布政使洪弼罪时遣给事中等官查盘湖广贵州仓粮亏腐数多诚敷行顺先巡抚湖广钦先巡抚贵州俨弼先为贵州布政使与绅等皆被劾当治罪命诚俨钦俱停俸余皆治罪如律
　　○甲午太监李荣传奉  圣旨升鸿胪寺主簿陈敔升中书舍人袁昇光禄寺署丞序班蒋钊本寺主簿礼部司务丘伦工部营缮所丞宋裕文思院大使彭诚张礼韩伏顺俱通政司知事锦衣卫百户王纲盛能俱副千户冠带儒士包铭谢汝明角□羊伦生员杨源俞文辉冠带舍人叚杰姚旬杜恒姚通典吏鲍怡周琎俱鸿胪寺序班儒士薛宁顾让徐英生员刘瑭俱冠带中书科食粮三年照例出身俱仍旧办事时传奉盛行名器愈滥左右近习各立门户恃宠斗胜而太监梁方尤甚每一传奉除拜满纸谢恩私第者相踵前后无虑千人
　　○更军卫附籍法先是有例凡军丁置买田产许于有司寄编籍册纳粮当差后因敕御史清军敕内开军丁有因附民籍两相影射及军伍缺则又发册原籍勾扰宜查勘粮草仍于有司上纳人丁尽数发回原卫相兼操守而户部新降攒造册式则又开具各处先任文武官员遗下家属年久成业者文职移文原籍官司武职于原任卫所照勘得实许将丁产尽行报官编入正图充当里甲承纳粮差其见种田地照依轻则起科仍于户下注写原籍贯趾及今收缘由以备查考至是巡抚南直隶兵部尚书兼左副都御史王恕言宁国府呈欲将先年附籍军丁开发原卫止存一丁姓名随产在籍其原无籍名有产欲报者亦准一丁姓名附籍事下户部覆奏宜再行十三布政司并两直隶凡有卫所之处附籍军丁无粮草者尽发原卫当差有则户留一丁应纳丁老及有他故仍于本卫取回一丁顶户其无籍续报暨田地收除俱如奏从之
　　○杖御史刘魁王辅各二十以紏仪不明故也
　　○乙未四川乌思藏禅师锁南坚参遣其徒朵儿只星吉等来朝贡方物赐宴并彩叚绢纱有差
　　○丙申赐晋府河中山奇溶嫡长子名曰表梈宁府瑞昌王觐鐊第五子曰宸氵□陗
　　○太监李荣传奉  圣旨锦衣卫带俸指挥使钱通理卫事济阳卫舍人王友为锦衣卫百户通太监钱喜侄也
　　○旌表义民刘志清孝子刘鼎节妇杜氏等志清江西丰城县人六世同居共爨表之曰六世同居义门鼎辽东东宁卫人任鸿胪寺序班母死庐墓傍朝夕泣奠有礼表其门曰孝行杜氏福建莆田县民陈珍妻吕氏江西丰城县民刘琼妻皆以夫死守节始终不渝俱表其门曰贞节
　　○丁酉以水灾免直隶苏松常镇四府去年秋粮五十七万九千六百九十余石草二十八万二千九百余包并苏州太仓镇海镇江四卫子粒一万四千四百一十余石
　　○哈密都督罕慎差阿力克等来朝贡马驼方物未及议赏而阿力克奏罕慎已克复哈密地方乞以哈密赏例赐之礼部以为阿力克受差犹在寄居苦峪之时合依苦峪赏例诏可其赐罕慎敕及彩币等物俱令阿力克领回给之
　　明宪宗纯皇帝实录卷之二百二十七终
　大明宪宗纯皇帝实录卷之二百二十八
　　成化十八年六月戊戌朔
　　○己亥辽东总兵官都督同知缑谦等奏二月二十六日虏入开原镇北堡境攻围墩台按伏指挥沈清等以兵追之斩首一级四月初六日虏伏铁岭卫抚安堡境外执侦卒二人按伏指挥宿钟等以兵追之夺还一人斩首一级遂劾铁岭卫备御都指挥周琳等堤备不严宜治其罪而钟有追亡斩首之功宜贷之事下兵部请行巡按御史究治因言辽东累报海西朵颜等卫欲启边衅而降虏亦报北虏欲东与三卫讎杀宜并行辽东守臣督属堤备报可○以旱灾免湖广武昌汉阳黄州德安荆州襄阳常德长沙八府安陆沔阳二州并武昌黄州蕲州安陆沔阳襄阳瞿塘七卫德安一所去年秋粮子粒共麦一万五千四百一十余石米豆共一十九万五千五百四十一石有奇
　　○辛丑以水灾免直隶苏州府秋粮折银布米三十二万七千八百三十余石存留军储仓米九千二百石
　　○命狭西都指挥同知苗＜王巳＞子英代父原职兰州卫指挥使
　　○革周府仪宾刘宣冠带闲住宣尚南淮郡君时已死有司为造坟茔宣因而侵用官物以致坟久不完事发革之
　　○壬寅虏寇入延绥河西清水营等处监督军务太监汪直总兵官威宁伯王越调兵分御之宣府游击将军都指挥使刘宁败之于塔儿山生擒四人斩首百六级参将都指挥同知支玉右副都御史何乔新等败之于天窊梁中觜斩首七十七级千户白道山等败之于木瓜园斩首十五级延绥总兵官署都督同知许宁等败之于三里塔等处生擒二人斩首百一十九级大同参将周玺游击将军董昇镇守太监陈政巡抚右佥都御史郭镗总兵都督朱鉴等败之于黑石崖等处斩首三十级时太监傅德管领神枪分守阳和卫右少监陆訚山西副使蔡麟领军策应御史刘纶纪功户部郎中冀绮员外郎高弼山西右参议傅允副使石玉督饷至是纶以大同宣府官军功籍来闻兵部议上赏格凡自斩二首者四人进二级阵亡者十有一人进一级仍给赏自擒一人者四人自斩一首者百四十有六人共斩一首为首者五十有三人进级如阵亡督阵有功者阵伤而死者各四人进署一级俱不赏当先至再者二千六十一人齐力者四千六百三十四人赏有差因言直等赏功之典宜自  上裁訚旧以烧荒坐罪宜以功赎而官军当先且被伤及当先至三者凡千五百八十七人近例升赏不同未敢擅定  上是之加直米岁二十四石越岁禄五十石并政鉴昇镗弼允石玉各赏彩叚二表里镗以上五人加银十两升刘宁都督佥事玺署都督佥事支玉都指挥使乔新左副都御史麟左参政纶绮俸一级仍赏宁有加訚以功赎罪仍量赏当先又被伤者亦进级如阵亡当先至三者署级如督阵仍命趋巡按御史亟上延绥官军功籍是役也斩获最多盖由尚书余子俊铲削边墙虏入为官军所逐漫散而不得出路故也然自是无敢复轻犯边者延绥军民颇得息肩云
　　○铨注武成等卫带俸都指挥佥事宋宁王玺贾浚纪英杨通于广西都司
　　○癸卯太监萧敬传奉  圣旨授故太监刘斌从子政敏俱为锦衣卫世袭百户家人刚和俱所镇抚升永清左卫所镇抚刘均玉为百户文思院副使刘福徐名为大使儒士李曰□永刘瀚蹇弘井材燕瀛金瑄张源杨鉴黄智丘锐李圭十一人俱中书科食粮办事三年如例出身
　　○有宿卫军母病给假于宁阳侯陈瑛不得因早朝擅出禁伍陈奏  上以瑛不能钤束部伍以致军人奏扰命回奏瑛伏罪宥之仍停禄一月  甲辰昏刻月犯太微垣内屏星
　　○乙巳诏给修大德显灵宫旗军三千四百六十五人口粮人月一斗盐一斤
　　○朝鲜国王李娎遣陪臣朴植等奉笺文贡马及方物来朝贺  皇太子千秋节赐宴并金织衣彩叚等物有差
　　○丙午太监怀恩传奉  圣旨南京闲住太监钱能同安宁等守备能自云南回罪重罚轻至是复以进奉获用时皆不平
　　○守备鴈门关指挥汪礼罢命太原左卫指挥同知陈隆代之以太原前卫指挥同知顿琮代隆领保德河曲御冬军士
　　○狭西都指挥佥事张翊先充左参将分守宁夏西路坐失机罪当谪戍命宥之降一级原卫带俸差操
　　○命修理南渎神庙
　　○庚戌命故广州府通判黄谏子琳中书科习字月给米一石谏先任翰林学士坐事降官卒至是琳奏乞录用故得是命
　　○昏木星犯灵台上星辛亥赐楚府崇阳王均镦第二子名曰荣氵□罗永安王荣澹嫡长子名曰显梧
　　○太监覃昌传奉  圣旨御医刘文泰丘钰升太医院院判医士寗铨刘宗序王玉俱御医
　　○朝鲜国陪臣朴植卒于会同馆礼部以闻命所司给棺木送还本国并赐以祭
　　○壬子命户部运银十万两赴辽东折给官军俸粮仍令河东附近诸卫于金复盖三州仓兼支米豆前此辽东岁用粮料八十余万石比岁新收土兵又增二十余万石而各项军夫口粮行粮又在常数之外寇攘之余连年水旱屯粮数减籴买价贵故从总理粮储户部署郎中金迪请而有是命
　　○提督东厂太监尚铭言锦衣卫旗校李玉等累执妖贼请量加职役以偿其功诏递升一级以铭提督有劳升其弟百户镛为指挥同知舍人璘为百户俱锦衣卫世袭
　　○云南总兵官黔国公沐琮等奏得八百宣慰司报云奉命救护老挝已退交兵又译报交人尝以伪敕胁诱八百八百毁敕以象蹴之因言夷官用命互救以此交兵未尝得利但老挝初无公文且指挥潘祺等使老挝未还交兵已还与否未得其实事下兵部请仍行琮等严饬边备俟祺还以所处画来上从之
　　○甲寅铨注左参政蔡麟于山西布政司以其先为副使时率军御虏有功升参政也
