<!-- { "loadSidebar": true } -->
　　○癸卯太子少保左都御史王越自陈职专院事兼提督各营操练军马恐顾此失彼乞免督操一事诏曰卿久在军旅练达戎务所辞不允时既用余子俊为兵部尚书越忽忽不得志故有此奏
　　○调南京户部主事张凤为严州府通判凤刚愎设生比郎中文移押字亦与之并郎中不平凤輙殴之至裂其巾帽事闻逮下狱遂调外任
　　○命杭州府祭唐臣褚遂良遂良仁和县人前代旧有祠乡人岁祀之未入祀典至是儒士周璟以为言下礼部核实行令有司每岁春秋致祭
　　○甲辰  孝慈高皇后忌辰  奉先殿行祭礼驸马都尉赵辉承命祭  孝陵
　　○升山东按察司副使贾俊为都察院右佥都御史巡抚宁夏
　　○兵科左给事中郭镗等陈内修外攘八事一清军伍先因兵部奏差各处清军御史能清出十分之三者进秩不及数者罪之往往冒报平民冀以进秩避罪致使闾里骚扰赴愬纷然乞革去新例灾荒之处暂且停止其清出军丁亦俟丰年角□羊发一恤边军今京军有三年清理之例有每月查粮之法有新军存恤之典而边军无之乞敕巡抚巡按等官一遵京师事例间有久戍累战年老孤贫者量加赏赉以慰其旧劳一革宿弊京营将校之于军上有私占借役兴纵其避重从轻者有雇人代替而令其办纳月钱者积弊甚多昔尝遣官不时赴营点阅后因委用非人与法并废乞敕御史等官如旧点阅一立武举方今用人文武两途而武举不设一有任用动曰乏才而将家子弟往往有弃世业而入进士之科者昔以御史言立武举而兵部议令会官推荐行之未久随亦废罢乞仍设立以取将材一广用人京营坐营者责任匪轻今止求于侯伯都督百数人之中乞自都指挥以上才堪坐营者皆许任用勿拘品位一惜名器我朝置武爵以待军功不可轻授迩年名器轻滥薄艺微劳者得授军官总兵守备者希求署职致使被坚执锐之士轻爵赏而重死亡推事避难之人舍武功而习奔竞边功不立职此之由乞敕所司今后滥求名器者一切禁绝一修保障今天下卫所武备废弛军马疲弊以致盗贼纵横城池倾圯倘有不虞何所倚赖乞敕所司移文各处巡抚巡按三司等官严饬武备储蓄刍粮凡有利弊当兴革者从实举行不许虚应故事一待虏使北虏遣使来贡恐亦窥探中国虚实故在我行事之得失戎虏之向背系马曩者有司馆饩漫不加意不过付之通事数人乞选文臣深达国体通晓夷情者一人以为馆伴凡通事审译之时必使会同不许偏执奏上命所司参酌以闻兵部覆请诏曰京营官军仍遣官点阅武举不必设只如例推选余皆从所议
　　○乙巳湖广按察司有强盗当死者二十一人越狱追捕者生获一人余悉击杀之巡抚都御史刘敷等劾奏按察使王克复克复亦具奏者伏都察院请下巡按御史治罪有旨克复既获盗且自陈首伏姑宥之
　　○丙午徽王出府又明日文武百官早朝毕俱赴本府行礼
　　○丁未调神机营中军坐营宁阳侯陈瑛于五千营坐营管操
　　○吏部议左给事中郭镗等陈言内二事欲裁革内外冗员以存省储蓄召用养病及言事罢官者以收遗才皆可行诏裁冗员如议求遗才且己之○戊申兵部右侍郎马文升奏武学教弛教官多缺生员亦少乞敕总兵提督官选各营武职年二十五以下无论都指挥指挥千百户非系把总管操者及都督都指挥指挥应袭子俱入武学肄业不妨操练二十五以上愿入学者听又请行各处提调学校官选武官及戎家子弟三十名入本处学习武艺又请选京官以公罪罢黜为民而谙练武事者为武学教官专委总兵一人同本部侍郎一人以朔望至学考校以行赏罚  上可其奏命吏部慎择教官其罚黜为民者不必用
　　○命故威清卫带俸都指挥佥事魏纲弟纪袭其原职指挥使
　　○庚戌祭太岁风云雷雨岳镇海渎山川等神
　　○遣旗手卫官祭旗纛之神○巡抚延绥等处左佥都御史丁川自陈乞致仕不许
　　○都督同知马让卒让直隶和州人兄顺以靖难功累官金吾右卫指挥同知卒无嗣让袭之正统五年平麓川有功历升都指挥使八年调掌狭西都司事景泰元年升都督佥事充副总兵镇守宁夏未几以老疾乞致仕天顺八年遇恩例进右军都督同知至是卒讣闻赐葬祭如例子隆袭授狭西西安后卫指挥使
　　○辛亥诏免淮扬凤阳等府州县正官明年朝觐从巡抚都御史李裕言民被水灾宜留正官赈济招抚之也
　　○直隶井径县民一产三男命所司给赐如例
　　○夜月犯外屏西星
　　○壬子定赏征守官军银数时定西侯蒋琬领军二万往大同宣府征进伏羗伯毛锐等领军二万往永平山海等处防守俱乞如常例给赏户部会计道里远近且以节用为请  上命往永平等处者人赏银五钱大同宣府者人一两俱至期给之
　　○赐淮王祁铨庶长子名曰见濂隰川懿安王长子仕＜土遂＞庶长子名曰成钝
　　○命故金吾右卫带俸都指挥同知聂勇孙英袭祖原职指挥使
　　○致仕通政使司右通政刘文卒文字宗华山西大同县人以乡贡士选习夷字举正统元年进士授中书舍人仍译字十四年扈从北征还陈边务数事景皇帝召入便殿面问之寻命提督四夷馆丁母忧诏夺情任事升吏部郎中天顺初以迎  驾升右通政石亨败坐黜为临安府同知复召入为郎中提督夷馆成化五年再升右通政九年命偕都督李文抚安西番三年而后归因乞休致至家卒讣闻命有司致祭文在夷馆最久熟知夷情屡有建请多所采云
　　○夜月犯天囷西第二星
　　○癸丑遣户部左侍郎翁世资祭京都太仓之神
　　○遣顺天府官祭宋丞相文天祥
　　○夜东方流星太如盏青白色有光自柳宿东行星宿尾迹后散
　　○甲寅
　　上诏户部臣曰山东兖州及南直隶诸府州雨水为灾民甚饥窘朕实愍之尔等其推择郎中员外郎廉能可任者五员分往赈济其有合行事宜斟酌以闻户部以刑部郎中张文等五人名上并拟区画盐钞纳米冠带节省夫役廪给诸事  上皆可之乃命文往兖州府兵部郎中张谨淮安府户部郎中谷琰扬州府吏部员外郎国泰徐州户部郎中李炯然凤阳府俱赐之敕曰近者南畿大水民食甚艰今特命尔督府州县卫所官遍历乡村勘实丁口将预备仓粮照数赈济或移借于有粮州县或劝借于殷富之家或用官钱籴买依时给散灾重之地该徵税粮即为奏免户口盐钞未徵者悉与蠲除凡供应不可缺者移泒于有收州县灾轻之地民贫甚者亦量加赈给无牛具谷种者官为措办或盗贼生发督令擒捕所司有贪酷作弊者轻则示罚重则参究如律俟明年麦熟民安盗息具奏还京
　　○诏复设河南巡抚官先是户科都给事中张海等上言备荒之要有二曰储粮曰任人今天下司府州县卫所皆有仓分理皆有官使官使得人仓廪充实虽有凶年不足为虑乞命户部计议移文所司查勘仓粮何处不足即为区画何处有余可以借助其今年该徵子粒粮草骂补马匹并颜料等件俱量为宽减停徵河南睢阳直隶凤阳徐州山东兖州灾重卫分京班官军暂留本处操守防护城池辽东及兖州渰死人口者量给赈恤司府州县卫所官有贪酷不称任者听巡抚巡按官黜罚仍于河南山东北直隶复设威望大臣巡抚则荒歉有备矣章下户部覆奏诏可之山东北直隶方遣官赈济其巡抚官惟于河南仍设一人
　　○前军都督冯宗自永平等处被召至京命带俸朝参
　　○乙卯免狭西成化十二年税粮二万六千余石马草二万三百余束布二千四百三十疋以水灾故也
　　○晚刻月犯司怪南第二星
　　○荆府都梁王见溥薨王靖王第二子也母妃魏氏景泰壬申生成化丙戌册封为都梁王至是薨年二十有六讣闻辍朝一日赐祭葬如制谥曰悼惠
　　○丁巳诏免浙江宁绍台三府知府明年朝觐以巡按御史侣钟言三府水旱相继岁谷不登请各留知府赈恤也
　　○诏留巡盐御史雍泰抚恤两淮灶丁时灶丁逃亡数多盐课消乏其存者又多单丁有老死无妻者以故饥寒无倚生育不继泰为设法于正课外劝借盐引卖银官为给娶成室家者凡二千余人其未婚配者尚多属泰期满当代巡抚副都御史李裕请复留一年以毕其事故特从之
　　○戊午有旨朕弟吉王之国凡诸合行事宜所司详具以闻越二日礼部以亲王之国礼仪悉如崇王例条列具奏报可
　　○巡抚辽东右副都御史陈钺奏女直及朵颜三卫夷人进贡为私买违禁器物出关故添差行人防送但自山海东抵辽东一千余里驿站应付艰难今后建州海西夷人还乞如旧例止差通事为便仍预差行人一员同分巡佥事于开原抚顺等关搜验放  出如有违禁器物即追究所从来通行参问事下礼部覆奏从之
　　○开设直隶江都县上官桥巡检司
　　○己未升翰林院学士丘浚为国子监祭酒
　　○巡抚辽东右副都御史陈钺自陈乞休致诏不允俾用心整理边务
　　○降分守湖广靖州左参将都指挥同知高端都指挥庄荣周斌及指挥千百户镇抚等官凡七十人端等同分守武冈等处前后苗寇入境杀虏官军民人焚毁官廨民居甚多事闻敕巡抚都御史刘敷同巡按御史俟事早核其数并核失机官有无功劳赎罪至是敷等拟端荣罪皆当死端颇有斩获功荣功薄不足以赎余皆罪有差奏上诏以端既功可赎罪仍降官二级荣减死充边军斌亦降二级余三十四人降一级三十三人当徒者如所拟
　　○都察院右副都御史吴琛卒琛字舆璧直隶繁昌县人景泰辛未进士授监察御史升大理寺右寺丞进右佥都御史巡抚甘肃征羗有功加俸二级成化乙酉淮扬灾奉命赈恤被劾逮鞫得释迁掌南京都察院事值家艰服阕巡抚广东六阅月代还南京未至有旨巡抚湖广进右副都御史总督两广军务兼理巡抚踰年卒于官赐葬祭琛为御史有时名在甘肃湖广亦有可称者其总督两广承韩雍之后雍好大张威颇费财力然临机应变蛮寇畏之至琛矫以俭约而拘来无远图复浮躁褊愎好自矜大所行多拂人心卒之日两广军民幸之
　　○庚申赐吉王淮盐岁三百引王将之国援崇王例请故赐之
　　○夜月犯轩辕左角星
　　○辛酉实授试监察御史林堉擢问刑知县王珣张晓李经俱为监察御史堉珣四川道晓江西道经云南道复除戴祐于南京山西道
　　○壬戌升光禄寺少卿艾福为本寺卿
　　○东厂官校发云南百户左昇私事词连通政司掌司事工部尚书张文质及他官锦衣卫遂并执文质系狱左通政何琮等以掌印请  上始知之即命释文质仍掌印而责问锦衣卫官于是指挥使朱骥自陈伏罪  上曰骥不谙事体擅系大臣当寘之法今既伏罪姑宥之仍停俸三月
　　○命南京留守中卫故带俸都指挥佥事董俊子纪袭父原职指挥使
　　○月犯左执法
　　○癸亥命国子监祭酒丘浚经筵侍班
　　○命故云南都指挥同知陈俊子鉴袭父原职大理卫指挥使
　　○改巡抚云南右都御史王恕于南京参赞机务仍掌院事
　　○甲子升翰林院检讨傅瀚为修撰以九年任满也
