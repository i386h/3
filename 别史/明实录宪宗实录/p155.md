<!-- { "loadSidebar": true } -->
　　○乙亥授翰林院庶吉士张晟为礼科给事中王锦方圭谢显为监察御史锦云南道圭贵州道显山东道
　　○命南京济川卫带俸署都指挥佥事杨炬□木子琰代父原职本卫指挥使山西都指挥佥事吴雄子裕代父原职太原右卫指挥使故禺全署都指挥佥事张顺子俊袭父原职宣府右卫指挥同知贵州署都指挥佥事吴纲子庸袭父原职安向卫指挥使
　　○哈密故右都督把塔木儿子罕慎都指挥使阿都剌子舍剌甫丁都指挥佥事□力赤子你□俱乞袭其父职并求冠带得旨允其袭职而不与冠带
　　○丙子诏楚府故镇国将军季＜火参＞已支禄米本色折色共七百三十余石免还官
　　○给伏羗伯毛锐诰命
　　○丁丑起前都察院右都御史李实于家实赴召行至南阳御史龚晟等劾之谓实轻佻小人素无行检不宜复用有旨令移文止之比命下实已至京因自叙历任功伐具奏申辨且引汉文季布事为言复为御史董韬等所劾诏实既不用何若等又言之命以原职致仕实字孟诚四川合州人正统乙丑进士授礼科给事中  英庙留虏庭众议遣使奉迎而未决实昌言于朝谓奉迎之使在所必遣不然则曲在我众难其人实请行遂升礼部右侍郎使虏还升右都御史巡抚湖广  英庙复辟有上其所著北使录者言多虚诞用是黜为民至是夤缘召用为科道所劾得冠带致仕实倾狡有口辨恣肆无拘检巡抚湖广所至纵恶黩货家居数年已老矣犹潜至京师献秘术无验乃归士论鄙之然使虏庭能不屈于虏肆言辨折虏酋敬惮  车驾之还未必为无助云
　　○戊寅朝鲜国王李娎以悼恭太子之丧遣陪臣李原效奉慰表并进香礼物及祭文  上命礼部以祭文诣太子坟所燎之赐原效衣服彩叚等物
　　○定安王长子聪潏有罪命守大同祖坟聪潏居山西沂州先坐罪停封益纵恣不法时出狎游遇不引避者輙重杖之或罚夺其财畜民有奏其事者下巡按御史会三司具实御史遣指挥赴州逮其左右听理聪潏因奏言指挥敺已其弟镇国将军聪潜亦奏兄被敺状于是命内官罗祥锦衣卫指挥赵能往会巡抚等官按之具得其事而聪潏兄弟所奏皆诬都察院会法司议拟覆奏  上曰聪潏不能改过愈肆非为宜迁守祖坟聪潜其降敕切责之余左右之有罪者从法司所拟
　　○己卯赏锦衣等卫带俸指挥等官并旗军孛罗台等二百七员名绢四百八疋布一百八十九疋以征进两广杀贼功也
　　○工部左侍郎蒯祥六年满考吏部言祥年七十有五已踰致仕之期  上以祥内官监督工年久命复职仍旧办事
　　○辛巳兵部请责宁夏总兵官沈煜等奖励游击将军祝雄及都指挥韩英逮治都指挥郑云黄瑀俱从之时宁夏遣兵运草五十余万束至花马池等营被虏杀伤运卒掠去牛畜弃草百余车于道雄英追还之兵部谓煜等军令不肃致虏入为患而雄等忠勇可嘉故有是命
　　○太仆寺奏成化七年在京北直隶河南山东各府卫孳生马驹共二万九匹
　　○刑部郎中刘秩奉命会巡按御史戴缙审录罪囚于北直隶辨死罪之有冤者六人情可矜疑者三人以具狱上请诏有冤者准辩释之情可矜疑者免死谪充边卫军
　　○怀柔伯施鉴奉命统领京营官军下场牧马多纳所部赂遗都指挥阎斌发其事总兵官抚宁侯朱永等以闻命都察院逮治具伏坐受财枉法论绞例减死立功边方五年狱上诏鉴追赃毕发贵州立功余把总等官兵部其通行戒约之后或再犯俱重罪不宥
　　○下四川都指挥使刘芳于狱先是荣县盗起镇守太监等官委芳率兵偕布按二司官剿捕芳托疾不行为所奏兵部因以失机误事劾之命锦衣卫官执芳至京师下都察院坐临敌后期律斩狱上有旨芳免死降官三级发茂州卫带俸差操
　　○壬午命狭西行都司都指挥使刘昇充宁夏副总兵分守花马池地方
　　○甲申升江西按察司佥事史瓘为浙江副使
　　○命以浙江江西等布政司应天并直隶苏州等府成化八年存留税粮支买花素叚二万疋以内承运库供应不给故也
　　○命狭西都指挥使陈辉充右参将分守花马池地方
　　○乙酉荆襄总督军务右都御史项忠上＜锍-釒＞辩诬具乞致仕云臣等肃将天威克平逋寇不意媢疾流言至渎宸听今廷臣之所言兵科之所论兵部之所参驳大率谓臣等以良民作贼俘获至京以无罪编氓谪戍于边以久居流民迫遣还乡至谓祛杀惨酷甚于夷狄彗出旱伤皆臣所致又谓报捷之章与上功之藉级数不符不宜升赏臣若不辩何以自明荆襄之寇若李胡子小王洪之徒千百成群久为民患今分兵悉捕而俘百人于京皆首恶也兵科乃以为良家之子而法司听其翻异不知前时巡抚参将等官累奏贼猖獗难以制御者为何人耶贼之党与不欲滥诛简其丁壮谪发戍边而家属从之非无罪者也流民附籍百无一二如光化县陈长子者籍虽有之占山四十余里招聚无赖千余争斗劫杀衅常由之凡若此者可以为久居而不遣乎若非近山州县则固仍其附籍而未尝遣也臣始以流民啸聚揭榜谕之谓荆襄山中已杀数千盖张虚声床之使角□羊散耳今计杀伤囚系死者其实不过千余较之往时官军讨刘千斤者杀数十万人何如也兵科乃谓惨于夷狄而致彗出旱伤亦可谓厚诬矣军中报捷初未及详斩获之数或有冒滥其后核功定藉百不存一虽擒李胡子小王洪辈以将士争邀首功臣亦革去不录假如功少报多不能无弊今止报一百二十余级反加参驳人岂服乎且为兵部者亦尝亲历其地亲任其事矣今日之举乃往日之遗患也若以为今日之功不宜升赏则往日虽擒刘千斤尚遗后患而得高升厚赏者盍亦少思乎今臣等已遣回流民一百五十余万谪戍贼党一万二百有奇随居家属四万八千余人散遣官军一万五千余众境内帖然无事矣先时中外言事者皆虑荆襄祸患何日得宁今既无患而流言沸腾反以臣等为口实昔马援征南而有薏苡之谤邓艾代蜀而有槛车之徵非惟功不见录身且不保今臣幸遭  圣明不加罪谴伏乞投闲致仕以终天年幸甚奏入  上批答云荆襄事已成功虽有浮言朕所不取今览奏章事理益明卿何嫌疑遽欲退避所辞不允忠奏虽辩然说者谓流民一百五十余万遣回何所谪戍并家属几六万人能生存者几何概以古人征伐要在平定安辑之言难乎免于公论矣
　　○丙戌擢掌京卫武学事国子监监丞阎禹锡为监察御史提调北直隶学校
　　○山西都指挥张俊守备大同左卫城以去年冬虏寇入境不能御镇守总兵等官遣人往核之遣者受俊赂为揜其实致仕都督佥事张鹏以闻俊因讦奏鹏事下巡按御史逮俊治具伏坐守备不设被贼入境虏掠罪减死充边军鹏亦有罪当逮治都察院以具狱上诏以鹏既致仕置勿问俊免充军降官二级带俸差操
　　○丁亥命封故占城国王槃罗茶全弟槃罗茶悦袭占城国王槃罗茶全既为安南所虏并朝廷所赐印符皆失之其弟槃罗茶悦暂摄国事奏请封爵并乞印符礼部请如正统间封世子摩诃贲来事例遣官往封仍炤所乞与之遂遣工科右给事中陈峻行人司行人李珊以往
　　○录大同等处杀贼功升赏将士有差成化七年闰九月至八年正月大同宣府山西延绥宁夏等处官军先后斩获首虏共一百五十六级兵部覆实拟上升赏之例得旨允之而令调度领军等官俱从厚给赏于是总兵官抚宁侯朱永都督许宁都御史王越余子俊少监张遐各赏银十五两彩叚三表里游击将军都督范瑾等五员参将都督神英等三员各银十三两二表里督饷郎中谷琰参议严宪各银八两一表里把总都指挥王＜王巳＞等三十二员都指挥各银八两一表里指挥各银七两一表里自都挥以下升二级者八人升一级者四百五十九人给赏者七千五百四十三人
　　○新宁伯谈祐以所部操军私倩人代事觉停俸三月
　　○戊子福建镇守等官奏有流贼千余攻劫银矿掠取民财兵部请令三司等官捕之诏可
　　○辛卯  孝庄睿皇后忌辰  奉先殿行祭礼遣驸马都尉周景祭  裕陵
　　○礼部言今年狭西氓洮等卫所奏送各簇番人共四千二百有奇除给与马直不计凡赏彩叚八千五百二十四表里生绢八千五百二十余疋钞二十九万八千三百余锭滥费无已正统天顺年间各番进贡岁不过三五百人成化初年因氓洮等处滥以熟番作生番冒送已立定例生番许二年一贡每大簇四五人小簇一二人赴京余悉令回成化六年因按察司副使邓本端妄自招抚来贡又复冒滥本部复申例约束今副使吴＜王巳＞等不能严饬武备以守边方惟通番人以纾近患宜降敕切责俾遵前例若夷情难以阻抑亦湏别白往时何以来少之故奏闻裁处诏可○巡抚宁夏都御史徐廷章以成化八年正月击虏官军功籍来上兵部拟升赏格自指挥以下当升一级者三十五人其余给赏有差诏可
　　○停武平伯陈能成安伯郭矿禄半年能等奉敕提督官军下场牧马兵科给事中等官点视官军多不在场兵部因劾奏能矿及把总都指挥等官汤成等六十八员管队官五百三十二员不能用心提督牧放俱宜治罪得旨姑宥之能矿及把总管队等官停俸禄半年平乡伯陈政以差未久置之
　　○升大同游击将军都指挥使缑谦为后军都督佥事以延绥斩获首虏功也
　　○命金吾右卫带俸都指挥佥事薛敬子英代父原职本卫指挥使福建行都司都指挥使刘胜子玉代父原职福州卫指挥使金吾左卫带俸都指挥佥事耿不老赤子端代父原职本卫指挥使故浙江都指挥同知王宇子良袭父原职温州卫指挥使
　　○甲午礼部主客司员外郎曹隆主事康玠王琮下都察院狱时  皇后千秋节近礼部具奏误书殿下作殿中有旨诘问尚书邹干等上章待罪有旨堂上官姑宥之而下隆等于狱皆治罪如律  卷一百五终
　明宪宗纯皇帝实录卷之一百六
　　成化八年秋七月丙申朔享  太庙
　　○遣内官祭司门之神
　　○命榜谕各边将领不许倚势放债卖马多收价利扰害边军从都察院议覆巡抚大同都御史林聪奏也
　　○丁酉长卢等处巡盐监察御史娄谦陈言二事一近例漕运船回于济宁仪真二处盘验私盐沿河官兵则不许拘留扰害运粮官军因欲将所载私盐随处发卖以致在途延缓稽误程期且临清南北各有行盐地方盘验亦有常处今至济宁方许盘验不惟违法越境抑恐发卖无余乞改于临清盘验为宜一长芦小直沽二批验所收割余盐已多宜变卖银米以备振济户部议其言皆可行从之
　　○赐秀王见澍冠服及诸药品从王请也
　　○南京监察御史吴禋劾奏巡抚南直隶右副都御史毕亨擅入南京内府宜究其罪刑部移文南京刑部先逮其从人鞫治从之
　　○己亥  仁孝文皇后忌辰  先奉殿行祭礼遣驸马都尉石璟祭  长陵
　　○兵部奏四川流贼攻劫定远永川等县杀死千百户等官宜停三司分守分巡官俸令戴罪剿贼制可
　　○庚子兵部奏大同各城乏马宜募人上纳欲行河东运司每盐七十引纳马一匹或纳价银十两其冠带事例令纳马四匹或价银四十两从之
　　○荆府都昌王祁鉴奏欲徒居江西建昌其父荆宪王旧府第不允
　　○辛丑翰林院修撰张昇乞归省亲许之
