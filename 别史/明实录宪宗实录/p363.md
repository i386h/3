<!-- { "loadSidebar": true } -->
　　成化二十三年二月辛未朔行  皇太子纳徵告期册封礼遣英国公张懋为正使少傅兼太子太师吏部尚书华盖殿大学士万安为副使持节行礼如仪册曰帝王之统天下必致重于国本婚姻以嗣万世寔关系于化原惟选淑德以配元良斯迓鸿休而永  宗社礼典具在今昔攸同朕长子  皇太子祐樘天赋纯资学全睿德年长已冠宜谐室家尔张氏鸿胪寺卿张峦之女夙蕴闺闱之秀克遵姆傅之箴时及于归天作之合兹特授金册立尔为  皇太子妃尔其祗服荣恩恪修妇道惟孝惟诚以事上奉祀惟勤惟俭以持己率人存鸡鸣儆戒之心笃麟趾仁厚之化有蕃嗣续庆衍邦家亿万斯年允光内助尔惟敬哉
　　○癸酉太监韦泰传奉  圣旨升鸿胪寺寺丞朱伟为本寺右少卿钦天监漏刻博士皇甫政五官挈壶正武功左卫百户燕鹏锦衣卫副千户锦衣卫所镇抚姚敬百户俱带俸御用监人匠华柏等三十五人俱文思院副使
　　○升四川右布政使周鼐为都察院右副都御史总督漕运巡抚凤阳等处
　　○江西四川巡按御史各奏报按察司副使冯兰王锦为尹龙所指罪状都察院覆请以为事在赦前且已在朝觐黜罢之数宜置勿论奏可兰素有善誉在江西提学颇得士心其黜也众论惜之
　　○甲戌杖监察御史欧阳复于朝复以去年九月陛辞失仪为紏仪御史所劾有旨令该科给事中记之至是复还以闻命杖而释之
　　○诏改赵王见灂岁禄折色四千石内支本色一千石从王请也
　　○以旱灾免直隶镇江府卫及册徒等三县成化二十一年秋粮子粒十一万一千六百七十余石草一十万五千九百八十余包
　　○宥狭西西宁卫抚夷指挥祁英罪停俸三月坐番贼掠甘肃所贡马不能备御也
　　○乙亥命工部右侍郎陈政代左侍郎贾俊董修  皇贵妃万氏坟茔以尚书谢一夔有疾俊当署掌部事故也
　　○丙子  皇太子行亲迎礼  上御奉天殿醮戒如仪
　　○太监韦泰传奉  圣旨升锦衣卫百户金海金忠俱为副千户武骧左右卫勇士金荣金广为所镇抚僧录司右觉义从果为左觉义大能仁寺都纲奔聂干塔为觉义
　　○丁丑  皇太子婚礼成  上御奉天殿文武群臣行庆贺礼  皇太后  皇后受命妇朝贺
　　○命太子少保兵部尚书兼翰林院学士尹直右春坊右谕德吴宽为会试考试官
　　○戊寅升江西右布政使徐怀山东右布政使徐贯云南右布政使周正狭西右布政使梁璟贵州按察使徐圭广东按察使冯俊俱为左布政使怀贯正璟本司圭浙江俊山西○升山东莱州府知府王琮刑部郎中周瑄吏部郎中吴珉河南府知府何鉴工部郎中郑龄俱为布政司左参政登州府知府张鼐开封府知府张岫贵州左参议吴禋常州府知府孙仁福建右参议沉晖邵武府知府刘元户部郎中冯续俱右参政琮瑄鼐河南瑄管粮珉鉴岫山东岫管粮龄禋四川仁浙江晖本司元云南管盐法续山西
　　○兵科给事中等官蔺琦等查盘狭西榆林城粮草亏折数多参奏管粮佥事张承宗李茂巡抚佥都御史吕雯防范不严请治其罪时承宗已致仕雯升兵部左侍郎命逮治茂及承宗而停雯俸一月
　　○己卯礼部奏成化二十二年天下乡试录文多乖谬及犯讳违式乞将考试官训导黄奎等追夺聘礼与录文举人卫杰等俱令御史究问然兹弊之来盖以教职易至淹滞人不乐为而就职者多非有学识之士及至聘以典文罕称其选自今副榜举人入监三年及未入监者许令就教职为教职者不限年资许令会试其满九载试中绩著者许推选御史知县凡遇乡试所司务聘才行之士以充敢以昏老寡识曾经参问之人蒙蔽聘用者罪有所坐奏上  上曰旧制二名不偏讳犯下一字者不问其违式并提调官取招状副榜举人在监三年年三十以上者未入监并新科年二十五以上者俱令就职教职六年有举人者许会试余皆如议
　　○庚辰升通政使李孜省为礼部左侍郎仍掌通政司事礼部郎中王傅为右通政礼科给事中杜明为右参议时通政司缺官吏部以傅明名上请旨简命内批遂及孜省云
　　○升浙江布政司右参政张敷华福建右参政秦夔狭西右参政常显广东左参政李芳河南按察使刘珂福建按察使王继狭西按察使孙逢吉浙江按察使戴珊广东右参政周瑛俱为右布政使敷华逢吉本司夔江西显河南芳云南珂广东继山西珊福建瑛广西
　　○工部奏直沽迤东海口新开沽河道例应三年一浚宜遣官并行巡抚都御史李田等如例起军夫六千给以口粮并工＜锍-釒＞浚从之
　　○辛巳赐德王见潾新城博兴高苑三县水淀芦荡并空闲地四百三顷三十四亩有奇
　　○壬午遣户部侍郎李嗣祭京都太仓之神
　　○遣顺天府官祭宋丞相文天祥
　　○致仕左副都御史刘敷行取至京升都察院右都御史初敷巡抚湖广无善状为言者所劾致仕其子裒谋于乡人李孜省图起用召至京乃有是命
　　○癸未升太仆寺卿吴原为户部右侍郎提督仓场
　　○翰林院修撰曾彦九年秩满命升南京翰林院侍读支从五品俸
　　○升狭西按察司副使毛鸃广西布政司右参政王霁狭西右参政谢绶广东副使李瑢山西左参政张鼎四川副使张诰山西副使雍泰河南右参政张翥陕西副使张玮狭西左参政钱钺俱为按察使鸃浙江霁江西绶福建鼎河南翥云南钺贵州瑢诰泰玮仍本司
　　○以雹灾免万全都司属卫去年子粒二万三千七百三十余石草四万四千一百四十余束
　　○命故右府都督佥事周贤侄雄袭为宣府右卫指挥使○狭西洮州地震有声如雷
　　○甲申命辽东游击将军罗雄充右参将分守锦义二城初以太监汪直议辽东增两游击佟昱驻广宁罗雄驻辽阳有警辽河西至山海关则昱主之辽河东至开原则雄主之既而各城士马精锐尽归游击而分守备御常患兵少至是右参将都督佥事李英卒巡抚辽东都御史刘潺等以为言欲于雄昱中推一人代英而罢游击之官  上曰游击之设本为兴师对陈一时之权宜耳若各拥劲兵久聚不散而主兵顾少于义非宜其即以雄为参将所统士卒各还城守
　　○宥左府都督同知李俊袁彬等罪先是俊等遣千户许源等三人械送充军辽东者至中途亡命法司论源等罪得旨于午门枷项示众而令俊彬对状俊彬同首领官上奏服罪有旨充军者俱重情囚犯汝等何不选择差人以致逃窜本当治罪姑宥之李俊袁彬停俸一月首领官锦衣卫执于午门前杖二十释之
　　○乙酉命都察院左副都御史边镛通政司左参议田景贤往大同等关巡视边务
　　○辽东广宁地震有声
　　○韩府有朝廷所赐内使四人亡归京师王奏其状命下锦衣卫五城兵马缉捕得之付锦衣卫镇抚司杖讯四人者因出奏章讦王饮酒典膳家并杖杀内使事镇抚司以闻有旨此等不守法度擅离王府摭拾细事污蔑亲王渐不可长各痛杖五十送都察院牢固押还本府着役都察院覆请差人押送狭西按察司转送本府从之
　　○丁亥释奠先师孔子遣少保兼太子太傅户部尚书谨身殿大学士刘吉行礼是月初七日上丁以初六日命  皇太子亲迎传制遣官故用次丁
　　○升吏部郎中曾鉴为通政司右通政提督誊黄兵部郎中彭礼为太仆寺少卿户部郎中冀绮为应天府府丞
　　○贵州按察司佥事尹仁谪充辽东广宁卫军仁先任御史差往贵州巡按所行多违法布政司照磨黎昊与仁同乡因私忿构怨昊乃讦仁巡按时贪婪怠政不迎诏敕教唆词讼侵盗价银数事奏闻刑部请差官按之得实械仁昊至京下锦衣卫鞫治  上以仁违法多端遂发遣充军昊以讦告风宪多诬发口外为民○戊子祭  太社  太稷
　　○遣顺天府官祭先农之神
　　○升左春坊左谕德吴希贤为南京翰林院侍读学士掌院事
　　○赐故封翰林院侍讲学士李淳祭从其子侍讲学士东阳援例请也
　　○升刑部郎中杨茂元杨光溥张抚监察御史阎仲宇徐舟杨纯大理寺右寺正李逊南京刑部郎中吴洪南京监察御史孙需江西按察司佥事庄恭福建佥事杨峻广东佥事翁晏山东佥事刘寅刘璋河南佥事董龄云南佥事刘福陕西佥事翁遂绍兴府知府李延云南府知府陈揆河间府知府顾佐漳州府知府刘瀚福州府知府陆珩俱为按察司副使茂元湖广光溥璋山西光溥管屯田抚舟需龄佐四川龄抚民仲宇山东纯逊福遂瀚珩狭西纯抚民洪揆贵州恭晏寅本司峻浙江延广西
　　○己丑  景皇帝忌辰遣驸马都尉王增祭陵寝
　　○赐沈府稷山王诠鋈第二子名曰勋灖
　　○庆府真宁王邃垿薨王庄惠王第二子也母沈氏正统辛酉生天顺丁丑袭封真宁王至是薨年四十有七讣闻辍朝一日祭葬如制谥曰康简
　　○升工部郎中吴郁南京户部郎中朱文环吏部郎中诸让刑部郎中邓珙俱为布政司左参议户部郎中龚膺高弼吏部员外郎金钟户科给事中马铨工科给事中方陟南京工科给事中丘璐俱右参议郁云南文环让江西让管粮珙贵州膺铨湖广铨抚民弼璐狭西璐管粮陟福建管银场钟山东
　　○庚寅升监察御史宋德户部主事雷士栴罗安陈谟刑部员外郎冯镐董荣大理寺左寺副潘盛右评事戚昂兵部司务张善昭行人司司副王佐南京监察御史普晖蹇霆南京刑部员外郎林玭周鹏南京大理寺左寺副胡富直隶广平府同知王经冀州知州李德羙海州知州陆远高邮州知州郝文杰湖广荆门州知州阴子淑随州知州伍希闵狭西华州知州伍性俱为按察司佥事玭士栴性浙江玭管银场镐鹏昂湖广晖安经山东安管北直隶屯田荣远广东德善昭四川善昭管屯田霆子淑江西富希闵福建文杰盛狭西谟河南抚民管屯田德羙广西佐云南
　　○辛卯降湖广德安府同知朱绅为广东德庆州知州绅既以兵部郎中调德安同知复坐尹龙所指罪下巡按御史逮问狱上当赎杖还职诏免赎降一级调别任
　　○录刑部致仕尚书陆瑜侄坤为国子监生不为例先是瑜子埈为监生卒瑜以坤继至是以为请特许之
　　○旌表直隶桐城县陶氏四节之门钟氏县民陶镛妻镛戍死于边遗孤继甫晬钟携继负骸骨归葬邻妇有劝之嫁者钟剪发自誓年八十二守节五十七年继长娶方氏亦早亡其遗孤亮甫二岁方缉织以养钟择师友以教亮年六十七守节四十年王氏亮之妻吴氏亮之妾亮举乡贡卒于国学无子二妇扶衬归至今二十六年三世四人皆无贰志有司以事闻  上曰朝廷旌表节义所以激励风俗然通都大邑有司仅举一二虽所遗者多而亦可见全节之难也今陶氏一家之内三世四妇相继守节盖有所视法而然诚天下所罕有者其即旌表为四节之门不必如例覆勘
　　○壬辰虏屡寇辽东杀掠人畜守臣劾都指挥王远徐珍指挥王忠失机罪因并劾分守参将周俊少监蓝莹有旨防秋后议之至是虏又入掠杀士卒十人守臣劾珍等命逮珍等治之夺俊俸三月而宥莹不问
　　○癸巳降山东布政司右参议汪洪为四川绵州知州调镇江府推官升瓛于湖广衡州府洪瓛既为东厂缉事者所发俱下狱会吏部考察以洪不协人望宜降二级用而刑部亦以具狱奏上命赎罪毕调瓛别任洪如前所拟
　　○都督同知万达万喜锦衣卫指挥同知万祥指挥使万从善指挥佥事万牛儿其家人指挥佥事徐达各上＜锍-釒＞辞官与所赐田宅俱不允
