<!-- { "loadSidebar": true } -->
　　○兵部议上巡抚甘肃都御史朱英等区处边夷七事一移土著以除祸根欲将甘州等处久住夷人迁徙河南狭西地方庶免交通漏泄诚为思患预防之计但戎夷易叛难服人情安土重迁一旦无故迁移恐启彼狐疑致生他变宜令守臣蹔加抚谕俟边方宁静之日议遣之一安流离以消后患欲将先年哈密残破夷人随土鲁番使臣入境分寄甘肃一带者蹔送腹里狭西河南地方拨地给粮以俟发遣盖以哈密地方既为土鲁番所并其人无所于归但土鲁番使臣赤儿米即等先以力求请敕归国谕速檀阿力退还哈密土地并送还王母金印事之诚伪虽不可知然湏俟其还奏如果哈密国土已复方可与土鲁番诸夷一体发遣归国若土地未复只宜拨临边有粮地方暂住其余撒马儿罕等远夷则听从量拨官军护送出境一简贡使以省边储欲行禁约土鲁番等国遣使入贡之时不许夹带别部夷人混入边境糜费边储传报消息信如所奏请移守臣译谕今后不许仍前夹带亦不可因是而概阻远夷向慕之诚其有不因贡献输情款塞愿投降者宜俯顺其情如例送京裁处一补官长以统操练欲于在京各营或各都司带俸都指挥内推选相应者六七员分拨把总管操但京营并各处都指挥既各有职守且不习边事况与边方将臣不相统摄未免抵牾宜令于边将中推择以闻一补官马以备征操谓甘凉肃州地方系产马处所遇有倒死买补不难但价无从出宜于在京太仆寺见收江南马价内支银八千两遣官送至彼处收买仍以西宁洮岷等处茶马送给不足别议处置一分内外以防奸细欲令行都司于甘州城东关墙之内将已废夷馆重为缮治遣官设译以待进贡远夷并禁革军民交通漏泄一谨烽堠以传声息欲于通贼要路择高耸有水之处增筑墩台拨军哨守庶烽燧相连仓卒有备二事皆合准所言诏如议
　　○癸丑端阳节赐百官宴于午门
　　○赐代府灵丘王逊烇绛州税课局课钞半年不为例从其请也
　　○甲寅满剌加国遣正副使端马密等进金叶表文并象马火鸡白鹦鹉金钱豹等物赐宴及袭衣彩叚表里并以彩叚纱罗锦归赐其国王及王妃王子有差仍令赍敕谕国王苏丹茫速沙曰比者朝廷遣给事中等官往占城为风飘至尔国王遣人供馈备悉诚意兹因使臣回便特赐王彩叚二表里用示褒答至可领之
　　○乙卯升四川右参将都指挥佥事尧彧署都指挥同知充副总兵镇守松潘等处都指挥佥事刘芳充右参将协守
　　○昏刻月犯明堂中星
　　○丙辰户部奏旧制郡王长子之子暂封辅国将军禄米八百石候长子袭封进镇国加禄米为一千石今灵丘王长子仕＜土臱＞未受封则其庶长男成鈠次男成金□亶成铜俱尚为辅国而所司失行概封镇国请为改正计其始封至今已几十年多支禄米亦当扣除  上曰封爵乃  祖宗旧制不可不正其滥支禄米亦当追夺但既往不咎其勿复除
　　○丁巳礼部言狭西洮州卫奏送番人驼笼等簇二二百一十七人也尔古等簇二百八人纳郎等簇二百五十八人各贡马及方物违例冒滥然既来不可拒宜依常例给赐从之
　　○免蒲州千户所去年屯田子粒七百四十石有奇以旱灾故也
　　○赐韩府西德王偕瀞禄米折色内改支本色五十石从其请也
　　○命故金吾左卫带俸都指挥佥事金辉子玉袭父原职本卫指挥使广东署都指挥佥事王燧子政袭父原职雷州卫指挥佥事
　　○戊午  太祖高皇帝忌辰  奉先殿行祭礼驸马都尉赵辉承命祭  孝陵
　　○整饬边备刑部右侍郎杜铭奏保障地方二事其一言今达贼老营虽在迤北地方然牧放不常诡秘难测切虑草深马肥之时一旦拥众入寇边境劫掠居民不可无备其偏头宁武代州等处官军以守则仅足以战则不敌必俟奏调京兵策应又恐缓不及事抑且虚费粮草宜令延绥迤东参将神英精选所部军马三千练习待报如遇偏头关等处地方有急星驰会合本处守备等官相机截杀不许自分疆界致误事机其二言代州鴈门宁武偏头等关保德河曲等州县军民杂处词讼甚繁钱谷出纳亦多积弊旧有风宪官一员协同镇守等官整理兵备近因事革罢虽有布按司分巡等官然地广事繁分理不暇乞仍旧增设按察司副使一员凡军马钱粮词讼及诸合行事宜并听分理兵部议宜如所奏从之
　　○己未辰时金星昼见于巳
　　○命故万全都司署都指挥佥事蒋良孙玢袭祖原职蔚州指挥佥事
　　○庚申  仁宗昭皇帝忌辰  奉先殿行祭礼遣驸马都尉石璟祭  献陵
　　○诏广东游击将军都督佥事冯昇还京以两广渐宁故也
　　○敕广西按察司副使张敩佥事罗明分驻郁林宾州等境专督兵御贼
　　○徙直隶芜湖县橹港驿于河口镇巡检司治而以驿治为巡检司
　　○赐楚府故辅国将军均钿夫人高氏岁给食米五十石从其请也
　　○锦衣卫致仕带俸指挥使柏珍有赐给庄田私占军人守视内官刘琰弟刘玉张鉴弟张肆率众诈称官校缚其守者占夺之奏交上刑部请差官按之论珍私占军余琰鉴不能约束下人欲逮治其罪  上俱宥之戒毋再犯
　　○辛酉升刑部郎中蔡麟为山西按察司副使协守代州偏头等关从整饬边备刑部左侍郎杜铭奏请增设也
　　○升山西按察司佥事贾俊为副使工部员外郎张盛吏部员外郎杨景为布政司左参议盛山东景江西
　　○敕云南总兵黔国公沐琮等移文晓谕安南国王黎灏先是镇守太监钱能令指挥郭景赍敕往安南国不由广西旧路径自云南以往于是其国亦遣陪臣何瑄等赍＜锍-釒＞缴奏且以解送广西龙州犯人为名随景假道云南赴京索夫六百名并咨云南总兵等官沐琮等备咨以闻事下兵部议云南自  祖宗朝以来不系交人通贡道路今欲递角□羊囚犯于礼难从请琮等移文晓谕彼国所角□羊犯人既系龙州土人是乃广西所辖地方宜角□羊广西监候奏请惩治不必假道动众远角□羊来京仍令琮等练兵守境以备不虞从之盖安南贡路旧率自广西今因钱能与交通故欲自云南以避龙州之怨耳
　　○癸亥命宣府前卫阵亡指挥使陈浚子琳袭升都指挥佥事于原卫带俸
　　○总镇两广太监陈瑄乞还南京餋病总兵官平乡伯陈政等仍奏留之兵部请敕遣医治瑄疾愈仍前总镇从之
　　○乙丑兵部奏自景泰初年立团营之后迄今仅踰二纪稽其军籍已减七万五千七百有奇而月支粮饷如故良田总兵等官因袭作弊而然若不严加追究非徒粮饷虚费抑恐兵政日弛无以备缓急之用  上可其奏命从公明白究理之
　　○丁卯敕礼部朕皇子年已六岁未有名其与翰林院定议以闻既而拟进上亲定睿名祐樘下宗人府书于玉牒  皇子即  今上也母纪氏生时失传于外廷臣不及致辞奉贺至是已六年矣因乾清宫门灾  上欲显示于众乃命司礼监太监怀恩等至内阁计议佥议未定良久学士□辂曰若降敕于礼部以拟名为辞则众不言而自喻矣恩等欣然从之请于  上遂有是命于是中外之人心无不欢悦越数日  上出  皇子于文华门召文武大臣进见又数日  上御文华殿召辂及学士万安刘珝刘吉至御座前温言问曰皇子既出将何如处之辂等顿首对曰皇上即位十年储副未立天下人心望此久矣今  皇子出实宗社之福当立为太子  上曰即举行乎对曰今天气向炎各衙门亦有行造俟秋凉举行  上曰然安复曰  皇子饥饱寒暖之节须劳  圣虑  上颔之曰朕知悉矣辂等退赐酒饭于文华殿外命太监怀恩覃昌待之
　　○戊辰夜流星大如盏青白色有光自阁道旁东北行至云中
　　○己巳中军都督同知张钦卒钦字克恭大兴县人袭世职留守右卫指挥佥事以战功历升署都督佥事进都督同知充左参将守延绥天顺己卯佩靖虏将军印充总兵官仍守延绥成化乙酉召还佐理中军府事至是卒赐祭葬如例
　　○辛未大理寺卿宋旻等早朝面缴奏疏鸿胪寺官不及顾先赞礼科引人序班韩珣面劾旻等不预报知以致失次当罪  上宥之已而旻等奏言实已报知而鸿胪寺官面欺妄奏且违大臣不许面劾之例命亦宥之珣乃谢恩而本寺卿杨宣等不谢有旨令具所以不谢之故宣等复论旻等以自释  上责其不输情服罪与少卿寺丞等五人俱停俸半年
　　○赐庆府弘农王邃＜土典＞第二子名曰寘铭
　　○免应天府之上□江宁句容江浦六合县安庆府之怀宁桐城灊山太湖宿松望江县池州府之贵池铜陵建德东流县去岁秋粮六万三千七百余石安庆建阳九江卫去岁屯田子粒一万四千一百石有奇以水灾故也
　　○壬申命游击将军周玉充副总兵镇守宣府地方参将吴王□赞代玉充游击将军以镇守总兵巡抚等官举二人材武堪任故也
　　○癸酉免武昌汉阳黄州岳州德安常德荆州沔阳八府州武昌武昌左长沙常德荆州荆州左右沔阳蕲州辰州岳州黄州十二卫秋粮子粒二十万九千七百石有奇以水灾故也
　　○代府镇国将军仕埭讦奏其兄襄垣王仕＜土匮＞淫乱违法事都察院请遣内臣并皇亲及锦衣卫堂上官往会整饬边备刑部左侍郎杜铭巡按御史林荣按之  上命少监樊瑛驸马都尉石璟指挥赵璟从公勘实以闻
　　○乙亥升刑部员外郎徐辉大理寺左寺副袁端为按察司佥事辉湖广端山东
　　○命万全都司带俸都指挥使孙素为参将分守怀来永宁等处
　　○丙子三千营管操太监廖屏奏举武进伯朱霖都督佥事李俊堪补本营诸司缺员兵部请会总兵等官公举之于是抚宁侯朱永等言霖在国学读书习礼而俊曾经战阵皆可用  上命用俊而罢霖
　　○丁丑番僧戒巴僧革等一百三十七名贡马及方物礼部奏准依例人赏钞二十锭绢二疋折衣纻丝一表里绢二疋每马给钞三百锭纻丝一疋各僧言本地与岷州西固城等处俱是生番今赐例不及于彼乞各僧一表里减绢二疋礼部覆奏从之
　　○赐沈府沁源端宪王长子诠钟岁给其父禄米如旧故事郡王薨禄米停支候长子袭封而后请给若王薨而长子未封许给禄米如旧者盖特恩也铨钟累以为请至是许之
　　大明宪宗纯皇帝实录卷之一百四十一终
大明宪宗纯皇帝实录卷之一百四十二
　　成化十一年六月戊寅朔增给修乾清宫门各营官军月粮一盐一斤
　　○己卯巡抚延绥都御史余子俊等奏守备延绥将士旧分二班更番休戍每班以二十四月计之居家仅五月戍边一十九月去家远而为日久情甚可矜今欲量为宽假每年令于季春黄河开时下班季冬河初冻时上班庶将士休息稍久兵部覆奏从之
　　○庚辰赐代府怀仁王逊烠岁于禄米折色内改支本色三十石韩府襄陵王冲炑岁改支本色一百石皆从其请也
　　○赐安置凤阳庶人磐熚等布绢绵花每人岁绢一疋布三疋花二斤八两
　　○壬午增设应天府上元溧阳溧水三县太平府当涂繁昌二县主簿各一员劝农四川重庆府通判潼川州同知内江仁寿南溪岳池邻水大竹夹江遂宁八县主簿各一员专理粮储兼捕盗贼
　　○狭西兰州地震有声
　　○四川镇守太监梅忠等奏守备龙州都指挥邹瑄分守土官副使李胤实屡被蛮贼入境杀掠人畜无算虽有斩获得不偿失宜治其罪兵部请令巡按御史俟边境稍宁逮治之诏可
