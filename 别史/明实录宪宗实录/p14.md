<!-- { "loadSidebar": true } -->
　　○甲子十三道监察御史吕洪等劾刑部尚书陆瑜吏部左侍郎崔恭罪瑜恭皆上＜锍-釒＞辩析有旨汝等皆大臣行事当公正何为招物议今后若不改过自新必论如法时命诸司长吏各考其属瑜召属以刑名事出题考之都察院亦将如其法洪等谓考当以治行不当以文移喧然不肯就考遂攟摭瑜事事连恭并以闻二人辩析颇明  上终以为疑故责之
　　○乙丑湖广按察司按察使罗箎奏本司所积罪囚糸□氐劄足备十年之用而各衙门官吏俸钞不给数月之需窃恐天下皆然宜令法司每岁正月至六月令其囚纳纸余月皆纳钞  上是其言命天下法司凡囚纳有余之处皆令纳钞
　　○巡抚湖广左佥都御史王俭奏黜老疾罢软贪暴官荆州府知府张嵓等八十二员
　　○丙寅中元节遣驸马焦敬薛桓分祭  长陵  献陵  景陵  裕陵  文武衙门各分官陪祀先是三陵惟遣驸马一员行礼而各衙门官随行陪祀至是礼言今加  裕陵为四相去隔远各官往复奔走不无卷怠失仪乞遣驸马二员率陪祀官分诣各陵行礼  上从之遂定为例○遣内官祭  恭让章皇后陵寝
　　○升甘州左卫指挥使王谦甘肃中卫指挥同知张斌掌高台千户所事指挥同知王裕俱署陕西行都司都指挥佥事事
　　○戊辰复调民兵守紫荆倒马二关先是诏免诸边关守御民兵悉归农至是兵部尚书马昂等以边报颇繁请仍调守  上命复二关
　　○录两广斩获蛮贼功升指挥等官昌聚等及旗甲人等四百一十三员名职役各一级
　　○己巳  太宗文皇帝忌辰  奉先殿行祭礼遣驸马周景祭长陵
　　○都察院臣奏奉旨考察五品以下官窃惟御史之职所以振扬风纪紏察百僚断决狱讼伸理冤枉必须操履端慎通晓刑名方可胜任欲将本院御史先行考察若有操履不谨贪酷庸懦等项及刑名欠通文移不晓者送吏部照例定夺上曰御史已经本院考通刑名除授不必再考刑名只考察实迹
　　○升贵州都指挥使张锐俸一级锐以东苗功当升都督佥事其属卫暨宣慰司言锐在任二十余年奉公守法得军士心愿留之故有是命
　　○壬申遣太保会昌侯孙继宗充正使少保吏部尚书兼华盖殿大学士李贤礼部尚书姚夔充副使持节奉册宝行奉迎礼  皇后受册宝自其第至大内行礼皆如仪册制曰朕纂绍鸿图统御天下永惟夫妇之道实为治化之源故关睢得贤诗所以为之风首家人正内易所以显于象中自古圣帝明王率资硕媛之辅咨尔吴氏毓秀勋门赋质纯粹有端庄静一之德有温和慈惠之仁姆师之训素间礼度之容不爽茂简贞淑式契元龟肆加褕翟之荣俾冠轩龙之位特遣使持节以金册金宝立尔为  皇后于戏克诚克敬恒遵图史之规惟俭惟勤尚佩诗书之戒奉  八庙之祀享衡紞是将极  两宫之欢心膳羞是视化臻樛木之咏庆衍螽斯之祥表正六宫母仪四海诞膺福履永振徽音钦哉
　　○都察院都事金景辉言会通河自安山北至临清二百五十余里仅有汶水若春月少雨则水渐微舟行浅滞其汴梁城北陈桥旧有古河一道北由长垣经曹州至拒野县安兴墓巡检司地界乃出会通河合汶水通临清每秋水溢有舟往来其间惟陈桥迤西一舍许水道浅狭水小之际不能流通请兴工开浚亦可分引沁水仍置二闸以司启闭则徐州临清二河均得利济而卫河之水亦皆增长且长垣曹郓诸处粮税可免飞挽之劳而江淮民舟又可由徐之浮桥达陈桥临清而无济宁一路壅塞之苦其利多矣事下工部请按实以闻
　　○癸酉礼部奏册立  中宫礼成王府及天下文武五品以上衙门当上表笺贺有旨在外五品衙门免贺
　　○甲戌命选牧马一万匹赴京团养以备调用
　　○巡按浙江监察御史袁恺奏罢老疾庸懦官嘉兴府同知刘玉等一百五十五员
　　○乙亥少保吏部尚书兼华盖殿大学士李贤等言山西大同境内自春不雨至今二麦已无收秋禾复大半槁死人民恐至饥窘失所况边报日夕不绝外虞亦不可不防宜敕巡抚官加意抚安堤备以免逃移以固藩篱上曰卿等虑是凡事当先有备则无患外寇犹邪气边境饥则乘虚以入善摄生者正宜谨之
　　○丙子命妇以册  皇后诣  慈懿皇太后  皇太后  皇后宫上笺表贺
　　○以册后礼成诏天下曰婚姻正始人道所重朕大婚之期  先帝有成命矣遽焉即吉诚所未安兹者亲王廷臣累辞以请而  圣母慈懿皇太后  皇太后慈训加切咸以继承之重为言义既有在朕敢固违昭告  天地  宗庙以天顺八七月二十一日册立吴氏为后正位中宫以共承宗祀奉养  慈闱庶惇彝伦用化成于天下敷告中外咸使闻知
　　○巡抚宣府右副都御史李秉奏守备都指挥徐纲科歛军粮私役军人诸罪  上命巡按御史吴＜王扁＞鞫治之○升羽林左卫指挥使许宁永宁卫指挥使周隆宣府前卫指挥同知李绂俱为署都指挥佥事宁协守柴沟堡隆守备蔚州城绂守备怀安等卫城
　　○戊寅兵科给事中程万里请调  长陵等卫京操军赴黄花镇守备代京军还营彼此两便从之
　　○巡抚苏松等府右副都御史刘孜奏黜老疾庸懦不谨官安庆府知府周翔等四十二员
　　○己卯兵科给事中秦崇言兵戎国之大事京师天下之根本宜并用文武以协心济事今南京参赞机务则有尚书各边同理军务则有都御史而京营操练独委武臣非所以慎谋猷重根本也请简命文武大臣才望素著者一员与诸总戎武臣协同总督军务以备缓急事下兵部议尚书马昂等谓正统己巳多事之秋实尝命前少保兵部尚书于谦以总督军务之任天顺改元尽归各营已敕太监刘永诚太保会昌侯孙继宗等提督矣今欲参用文臣未敢专决  上曰姑置之
　　○庚辰礼科都给事中张宁等言切见先贤真德秀大学衍义一编依经据史博古通今言天必有徵于人语事不遗乎理自古人君治世之格例律令悉具此书开卷有益望敕馆阁儒臣于五经书史外日以此书进讲仍置别册便殿以备燕观有所疑必形诸顾问有所得必措诸躬行如此则道术自明人材自辨治体自审民情自知逸欲去而敬畏崇言行谨而威仪正家国以治天下以平物理之精粗表里揆之心而有余民庶之远近亲疏动诸身而皆准矣时儒臣初以大学衍义日进讲
　　上闻宁等言甚善之○兵科给事中秦崇言民间差役不公虽由奸豪民户自择利便亦由贪污官吏听其指使是以马夫皂隶多系投充颜料钱粮类者揽纳徵则多科纳则过取迨及逃回又加重歛至于盐钞其弊尤甚初则不收本色而倍取重赀末则仍输本色而得皆烂钞民受其酷害官不得实用此害民之尤蠹政之大者也事下户部议命巡抚宪臣痛革之
　　○命工部修理  天地坛殿廊斋宫窗棂及正殿天库神库斋宫墙壁
　　○巡按山东河南左副都御史贾铨奏黜两布政司老疾庸懦贪暴官山东五十六员河南十二员
　　○守备紫荆关都指挥佥事左能奏所辖浮图峪口天津关大龙门口马水口盘水口黄土岭六处及天门关洪水口金水口蔡家峪瓦窑安伍虎岭等六口又小龙门黄沙口水峪口三处实要害而墩台城堡俱各卑薄先是以经勘实请量拨保定等卫所官军修甓以为边备从之
　　○辛巳朝鲜国王李瑈以恭上  大行皇帝尊谥礼成遣陪臣权枝等奉表及方物来贺赐宴并金织衣彩叚等物有差
　　○赐宁王第三子名曰觐锥韩府通渭王次子名曰徵□金□亚□靖江王府奉国将军佐通次子名曰相灿镇国中尉相雍长子名曰规循相宜长子名曰规哲次子曰规和相宁长子曰规谆相彦长子名曰规惇相询次子名曰规诚
　　○巡抚甘肃右佥都御史吴琛请留甘肃解京赃罚银以备边用许之
　　○召甘肃总兵官定襄伯郭登还京总管神机营抚宁伯朱永荐登博通经史素多筹略征麓川镇大同多著勋绩方今有事之秋宜膺大将之寄乞取回代臣总管神机营  上曰登宿将有重望用之于外诚不若用之于内卿能举以自代足嘉尚也遂召登还
　　○敕定西侯蒋琬佩平羗将军印充总兵官镇守甘肃
　　○乌思藏阐化王公加列巴宗念坚粲八藏卜等遣番僧常竹领占等陕西赵州卫劄龙簇番僧劄失端竹等各来朝贡马及方物赐衣服彩叚有差
　　大明宪宗纯皇帝实录卷之七终
大明宪宗纯皇帝实录卷之八
　　天顺八年八月壬午朔革正冒报迎驾功都指挥等官周淮等及旗舍等三十四员名各复原卫职役
　　○癸未初开经筵是日早朝毕  上御文华殿太保会昌侯孙继宗暨六部尚书通政司通政使大理寺卿国子监祭酒等官俱盛服侍班少保吏部尚书兼华盖殿大学士李贤讲大学经之一章吏部左侍郎兼翰林院学士陈文讲尚书尧典首章讲毕赐宴于左顺门并赐知经筵同知经筵侍班大臣及进讲展书书讲章执事等官白金宝钞彩叚表里有差自是每月三旬遇二日輙开讲
　　○奉御穆青奏  皇陵及白塔坟殿宇岁久不葺又厨库锅台俱已损坏不堪供祀事下工部请命守臣按实修理铸造从之○吏部左侍郎崔恭乞致仕不许
　　○巡抚宣府右副都御史李秉奏独石等四城军马数多而粮料数少请定中盐则例召商中纳户部议定大同宣府七仓共开中淮浙等运司各年盐课一百六十七万二千二百九十一引宣府独石马营二仓淮盐每引米豆八斗浙盐五斗长芦盐四斗河东盐二斗龙门所仓淮盐每引米豆八斗五升浙盐五斗三升长芦盐二斗河东盐二斗二升云州堡仓淮盐每引米豆九斗浙盐五斗五升长芦盐四斗二升河东盐二斗三升大同广足仓淮盐每引未豆八斗浙盐五斗长芦盐四斗广充仓淮盐每引米豆八斗浙盐五斗三升长芦盐四斗河东盐二斗二升广聚仓淮盐每引米豆九斗浙盐五斗五升长芦盐四斗河东盐二斗三升从之○甲申始命儒臣日讲是日早朝罢  上御文华后殿大学士李贤等率学士万安等讲读经书安与侍讲学士李泰少卿兼侍读孙贤刘珝牛纶轮日进讲贤与学士陈文彭时侍班日为常
　　○添设直隶砀山县河南上蔡县县丞主簿各一员以户口比前增羡故也
　　○礼部左侍郎邹干乞还乡省祭许之
　　○都督同知赵辅上战车制其略曰古之用兵者必有车战则以为阵行则以为营兵器糗粮悉载于此故用兵之利莫若战车上自三代下及汉晋唐宋以是取胜者历有可验今器械之制既已精严独战车之法缺而不讲臣窃歉焉盖胡虏之所恃者弓马而已战车之用诚足以避箭拒马况我朝火器铳炮古所未有用得其法则虏之弓矢弗能当也然用铳炮者必须蔽其身以壮其胆然后发而必中若以战车及见用鹿角互相为用则所向无敌矣臣今所献车制即如民间小车但前增三面木板广一丈二尺高六尺绘飞龙兽面上为小窗下虗铳眼三面阁矛头每车一辆占地一丈二尺设若用车千辆一面二百五十约袤一里二百四十余步以四面计之共约六里有奇或遇险阻亦可辍之而过战则外拒为阵止则方直为营马不得冲阵人有所遮蔽士心安闻锐气百倍卒然遇敌火器迅发使虏来有所拒去则中伤我乃奇兵突出夹而击之此诚万全之策也况今步军辎重必用小车莫若因其利而利之＜锍-釒＞奏下兵部议之
　　○山西太原等府州旱
