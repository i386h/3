<!-- { "loadSidebar": true } -->
　　○癸亥授朵颜卫头目满劄孩为百户脱脱孛罗为所镇抚先是朵颜卫都督阿儿乞蛮等上书言顷被北虏讎杀率众拒之斩其首二级遣使桶卜花等九人进马乞升赏事下兵部言朵颜例应十月进贡宜令镇守等官厚加犒劳遣还许令及期来朝概与赏赉有旨令不拘例伴送来京既至兵部复以此夷邀功乞升恐闻风继至者不能悉与惟于支给马价之外量加宴赏为当  上令审其能斩获者二人特官之都督阿儿乞蛮则降敕奖励余赐彩叚等物有差
　　○狭西宁州知州臧世清侵盗赈济官粮三千余石银三百余两判官武钦斗库李宗等各乘机盗用至是事觉巡按御史张淮鞫实以闻  上曰朝廷百计区画以供赈济饥民嗷嗷张口待哺而此曹因为侵盗不惟不恤民命而顾戕之情犯深重不容轻贷其令所司亟追所侵官钱完日各发边卫充军○甲子改南京礼部左侍郎尹直于兵部升通政使何琮为兵部右侍郎时兵部左右侍郎俱缺命吏部拟奏初拟宗等四人复令于两京堂上官再举再举者又四人独用琮而特批召直盖直内附当道中贵而外则少傅万安为之力援也
　　○西番迭力等簇簇头柒驴等术沙等簇番人锁南藏等各来朝贡马及盔甲等物赐宴并彩叚绢钞有差
　　○乙丑太监韦泰传奉  圣旨太医院御医金玺升院判管事钦天监冠带天文生钱邻升漏刻博士锦衣卫副千户王瑾升指挥佥事所镇抚冯济舍人王瑛升锦衣卫百户俱带俸副千户王福升正千户仍旧任
　　○赐代府宁津王成鉖子女食米岁五十石时王已薨逝子女未封兼以荒旱日食不给代王为请故有是命
　　○命狭西都指挥佥事张雄守备兰州○巡抚顺天等府地方右副都御史彭韶劾奏先镇守密云古北口等处都知监右监丞陶弘及镇守都指挥同知王荣各以私忿讦奏请究其罪  上命锦衣卫差人执荣至京与弘等对问明白以闻
　　○丙寅分守柳庆右参将署都指挥佥事吴英挟势索取所部财物又纵令下人克害官军为巡按广西监察御史程春震所劾问拟赎徒还职闲住至是都察院以具狱上上以英所为不法命追赃完日降一级广东边卫差操
　　○戊辰赐蜀府德阳王申銈第六子名曰宾氵□与赵王见灂子名曰祐朾
　　○己巳太监覃昌传奉  圣旨太常寺寺丞李成照近例给皂隶四人鸿胪寺主簿周文玉序班华琇余明善张成俱取回仁智殿办事锦衣卫百户吴祥升副千户仍旧任僧录司右觉义法性令管事○巡抚甘肃右副都御史唐瑜上备边方略一甘肃僻在河西有警难应所以正统天顺间俱宿重兵复于狭西卫所摘兵二万余人分番戍守迩年以来亡耗过半盖由卫所官纵容不发虽加参奏展转稽延乞自今违误者许径行巡按御史逮问如律一自兰州过河桥西至庄浪五站驿延袤三百余里为通虏要途初中路红城子站堡一所岁调庄浪官军千人操守上以为河桥保障下以为庄浪声援虏恐我左右夹攻终不敢四散深入近戍兵撤去遂致虏骑长驱无忌仍乞修筑旧堡调兵戍守为便一用兵之术贵任宿将以收众望不可因一败而弃全能古之善将者如诸葛亮之持重而不免街亭之败如曹操之雄武而亦致赤壁之奔胜负难期兵家常理前任大同总兵官都督许衡分守榆林副总兵李玙俱生长边陲屡经战阵边人老稚咸识其名顷缘丧师坐死得原士师执法赏罚殊科军旅从权功过可使今甘州自十六年至今总兵参副尚缺其人庄浪参将田广不惬舆望而有如二人者一斥不用其材可借乞敕廷臣再加察访起于废黜之中责以甘州庄浪二地守边之寄既慰人望必有成功一提督镇夷千户所操守指挥苏洪因挺身杀贼转战数十里援兵不至力竭而亡会议者方责其轻敌偾师之罪而不取其忘身殉国之难所以今之将臣率为退计勇如洪者实罕其人乞念其死节之忠令所司取其应袭之子量加升级赐之谕祭以为死事之劝章下兵科参驳谓迩者大同总兵缘事降秩者惟一许宁今瑜所举许衡果何人也宜行查究兵部亦言瑜所陈欲径逮问军职及修筑红成子旧堡并旌奖苏洪死事之节俱未为失宜如所奏举行但所荐许宁李玙方被降黜而田广则出自简命取旨裁决有旨唐瑜妄举败军之将又讹写其名复引曹操为比岂大臣所言不达事体宜治其罪姑宥之仍停俸三月应问军职如旧奏请逮问余如议行
　　○工部奏奉旨看详神乐观提点吴玄海奏欲将本观墙垣展开事属纷更法当究治但未施行姑宜容恕上曰吴玄海妄奏更改成规本当逮问姑宥之墙垣只照旧规不许展开所奏事既有违碍只合参奏定夺何得擅拟容恕二字令具实回奏于是尚书刘昭等具奏服罪  上亦宥之仍各停俸一月该司官吏监生命锦衣卫廷杖之人二十
　　○庚午应天府府丞杨守随以徵收赈济仓粮所具奏＜锍-釒＞字有涂改事下南京刑部问拟赎杖还职
　　○升湖广布政司右参政卢雍为右布政使
　　○兵部言巡按狭西监察御史核实成化二十年冬虏入镇番双井儿等处杀掠人畜镇番卫指挥佥事王玺提调墩台指挥使李杰失于巡守事宜逮问及分守凉州太监张睿右副总兵都指挥使刘晟号令不严亦难辞责但方用人之际乞量加罪罚命张睿刘晟戴罪杀贼王玺等逮问如律
　　○壬申户部臣奏辽东各卫成化二十年二十一年煎办盐课先已奏准召商纳粮支给今总理辽东粮储本部郎中毛泰奏称马草缺乏诚恐调兵征剿虏寇支给不足乞借前项盐中纳谷草或上银官为买草以防不测之用  上准暂借一年
　　○琉球国中山王尚真咨礼部官生蔡宾等五人在南京国子监肄业已经五年乞放回本国省亲礼部覆请  上曰昔阳城在太学诸生三年不归省者斥之矧在远方外国岂可长留不遣其即放归以遂其定省之私
　　明宪宗纯皇帝实录卷之二百七十六
　大明宪宗纯皇帝实录卷之二百七十七
　　成化二十二年夏四月丙子朔享  太庙
　　○遣内官祭司灶之神
　　○丁丑太监覃昌传奉  圣旨升锦衣卫所镇抚张颢为百户舍人张伦张溢为所镇抚俱带俸尚宝司卿仲兰为通政司右通政太医院御医李思勉为院判俱办事如旧
　　○掌太常寺事礼部左侍郎丁永中奏近者差官洒埽  太庙  社稷坛少卿崔志端怒吏不先禀杖之因殴骂臣不已  上谓志端殴骂正官当逮问姑宥之再犯不宥志端亦奏吏不公禀而擅差所差之官亦以差遣不公而辞避故杖吏二十而永中庇吏乃骂臣至以头撞臣者再  上谓丁永中以不公纳侮有失大体姑宥其罪今后凡事务从公道行之
　　○宥镇守甘肃太监覃礼总兵官左都督范瑾副总兵都督同知鲁鉴等罪以虏入鹻滩等墩杀掠不能备御也
　　○戊寅  上以天气暄热诏两京法司并锦衣卫见问罪囚情轻者减等发落情重有可矜疑者具录以闻
　　○监察御史邓庠早朝纠仪差错命锦衣卫杖二十释之
　　○太监覃昌传奉  圣旨大能仁寺灌顶大国师劄巴藏播升佛子国师锁南加升灌顶国师讲经锁南班丹升禅师剌麻锁南朵只领占窝些领占宁播盆锉巴俱升都纲僧录司右觉义本隆升左觉义俱仍旧道录司右演法李永华升高士左至灵陈永仁升右演法右玄义孙玄禧刘永浩升右至灵马志昂张永新堵崇德贤永昇陈永福邢崇源俱升左玄义俱令管事道士孙得弘董得明俱升右玄义
　　○己卯谕监察御史等官今后通政司鸿胪寺官宣读奏辞有差错一二字者免劾
　　○调中书舍人丁玑为贵州普安州判官先是中书舍人徐庄及玑等以写成诰敕五百二十九道送尚宝司请宝用先具数少一道尚宝司卿李璋少卿李溥不察而皆用宝又以已用宝诰命一道误入之视原帖赢出其二庄及璋等皆具奏伏罪命宥璋溥各停俸一月下庄等十九人于锦衣卫狱刑部拟庄等罪俱当赎杖复职有旨特令调玑外任玑由进士授职尝以星变建言云
　　○庚辰太监覃昌传奉  圣旨太仆寺卿朱奎升大理寺卿太常寺少卿任道逊升本寺卿俱支从二品俸中书舍人杜昌升大理寺右寺丞唐胜华英升尚宝司丞鸿胪寺主簿周惠畴序班高岱俱升本寺右寺丞余遂升中书舍人工匠陈宽为文思院大使何旺朱昇胥成为副使俱仍旧治事○是日昌复传奉  圣旨锦衣卫副千户陈全姚兴百户吴斌钱曰□永刘荣所镇抚刘钊营缮所丞王伏三文思院副使赵通俱令支全俸武功左卫所镇抚谭贵升锦衣卫百户带俸记名工部司务孙王□赞取来御用监供事舍人郭文政升□锦衣卫百户管事文思院大使徐刚陈谦锦衣卫所镇抚郭成姚安俱锦衣卫百户工匠李通刘钊阎亨王宇祁福保钱顺史学赵聪陆洪魏纲赵文浩彭肜潘文二杨友陆成郝兴俱锦衣卫所镇抚俱带俸仍旧供事钦天监冠带阴阳人傅荣升漏刻博士
　　○月生左珥苍白色○辛巳琉球国中山王尚真遣使臣蔡曦等来朝贡马及方物赐宴并彩叚等物有差
　　○礼部奏给度天下僧道已至十一万人矣乞停止从之
　　○巡抚甘肃右副都御史唐瑜奏成化二十一年冬虏贼屡入庄浪境内红城子等处杀掠军民四十余人牛羊等畜二千有余分守左参将田广既畏缩纵寇又隐匿不报宜行究治章下兵科参劾广罪难再宥兵部议宜逮问如律从之
　　○大同总兵官署都督同知王玺等奏今年三月间虏贼屡入边疆杀掠守墩军士哨守指挥翁钺赵全守墩千百户王斌等怠弛误事宜加究治守备太监左敬监丞邹玉都指挥萧干分守参将李杲太监石岩陆訚提督不严俱属有罪事下兵部覆奏命翁钺等逮问左敬等姑记其罪
　　○兵部署郎中事员外郎王禄奏比奉敕至延绥等处营堡查勘亏欠官马共五千余匹已用给赐官价八千两督付所司买补并措置三千余匹给军之外余欠一千九百余匹例应免追乞暂借比给延绥杂银一万三千六百余两买补徐以太仆寺徵收马价银如数补还事下兵部言粮银以济边储难于移贷今宜先给予太仆寺见贮马价七千两余令于苑马寺茶马司等处从宜区画从之
　　○壬午加封金阙玉阙真君为上帝遣少傅兼太子太师吏部尚书谨身殿大学士万安赴灵济宫祭之
　　○都察院右都御史屠滽奏臣右副都御史历三品俸已二年余四月及升右都御史历二品俸又八月乞以今所历足前所历共计三年请给三品诰命以封父母事下吏部看详覆奏允之
　　○狭西镇守等官言金州知州郑福九载秩满州民保留之吏部请依近例升从四品散官及俸仍理州事报可
　　○金吾右卫带俸都指挥使李玙奏往缘大同有警总兵官许宁等失误事机臣自延绥受命赴援方于是日起程兵科劾臣逗遛并降二级乞加原贷事下兵部言玙已尝上章自辩被兵科参劾而止今降黜已久取旨裁决  上曰李玙初因失机宥死降职已久何以又累陈乞不允如更来奏扰不宥
　　○甲申  上以天久不雨特遣官祈祷命文武群臣致斋三日禁屠宰
　　○太监韦泰传奉圣旨太医院判丘钰升通政司左参议仍旧办事
　　○升崇府仪卫司带俸百户余钟为仪卫副世袭不为例钟崇王妃之兄也
　　○丁亥遣英国公张懋保国公朱永新宁伯谭祐分祭  天地社稷山川祈祷雨泽
　　○太常寺奏灵济宫金玉二阙真君祭祀旧例正旦冬至  万寿三节并真君生辰俱用素羞近加封为上帝宜用牲醴  上曰今后遇朕诞辰用太牢致祭其余如旧
