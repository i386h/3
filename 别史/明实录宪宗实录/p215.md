<!-- { "loadSidebar": true } -->
　　○庚午南京监察御史崔廷圭言南京各卫仓见贮小麦足给十余年惟所贮布少不足给赏请暂以麦折布事下户部以在京官军俸粮每岁五月十一月麦多则全支少则兼支今南京兼支但以四分三分为率是宜麦积有余请令以今年该赏军士布三疋者内一疋折与麦一石官吏人等十月分折俸布每疋亦折与麦一石自后每岁俱如在京例务以麦全支两月候麦少量数多寡兼支勿令多积致不可用从之
　　○革广东徐闻县三板巡检司
　　大明宪宗纯皇帝实录卷之一百五十五
大明宪宗孝纯皇帝实录卷之一百五十六
　　成化十二年八月辛未朔改南京户部左侍郎王恕为都察院左副都御史巡抚云南从大学士□辂等奏请增设也
　　○巡抚顺天等府左佥都御史张纲奏乞餋病许之
　　○癸酉兵科都给事中章镒等复劾奏镇守辽东都督同知欧信年老可退而巡抚等官营求幸免镇守永平山海等处右都督冯宗分守马兰峪等营都指挥佥事刘辅甘肃参将都督佥事白宗俱年踰六十志气衰颓守备天寿山都指挥佥事张瑛守备黄花镇都指挥佥事房春贪懦不职俱宜黜罢事下兵部言信初以镒等言其精力不逮操守有余而辽东人亦谓其虽老未衰仍令留镇宗年力亦与信等犹称任使辅全瑛春衰老贪懦诚如镒等所言宜皆黜罢得旨罢辅等而命信宗任事如旧
　　○僧录司右善世道坚纵其徒戒澄盗卖度牒有发其事者下刑部主事邓存德鞫得其情请于尚书董方逮治坚等罪澄匿不出方欲缓其事存德自奏之方遂言存德率意妄为有乖体统请调之外任有旨存德道坚俱下狱存德于是讦奏方党比道坚等之罪章下都察院左都御史李宾言与方有嫌请以存道付锦衣卫鞫治  上以存德属官违例具奏及被参提又不服罪而摭拾妄言似此欺诈难任京职不必鞫治送吏部降调外任道坚亦自陈辩遂释之既而刑科都给事中雷泽等上言当罪道坚而宥存德不从存德竟降山东宁海州同知
　　○丙子敕彭城卫带俸都指挥使王＜王巳＞充左参将分守马兰峪等营锦衣卫带俸署都指挥佥事刘文充左参将协守甘肃
　　○丁丑释奠先师孔子遣户部尚书兼翰林院学士万安行礼
　　○太监黄赐传旨内承运库历事监生袁庆祥送吏部仍令国子监肄业时庆祥历事内府亲见帑藏虚耗一岁所入不足以供一岁之用而售宝石者给与价直月无虚日乃上章极言其弊遂忤旨命杖五十而遣之后庆祥举进士历官刑部主事员外郎今为广东按察司佥事
　　○戊寅祭  太社  太稷
　　○巡抚贵州都察院右佥都御史宋钦奏乞致仕不许  乌思藏赞善王班丹坚千遣藏日等寺寨都纲剌麻番僧头目族成等来朝贡氆氇等物赐衣服彩叚食茶等物有差
　　○己卯户部议覆大学士商辂等所言修省事欲会计西北各边积蓄多寡之数缘各边粮草稽核其数大约有余但恐用兵调度所费无穷贼入之处亦无定所请移文各巡抚官催征每岁逋负及中盐未纳者仍开中淮浙运司见在存积盐二十万引命陕西送银十万两分拨于榆林甘肃宁夏本部复遣官运银五万两于辽东六万两于大同四万两于宣府制可
　　○敕羽林右卫署都指挥佥事杜山守备天寿山羽林前卫署都指挥佥事马麟守备黄花镇
　　○庚辰  孝慈高皇后忌辰  奉先殿行祭礼驸马都尉赵辉承命祭  孝陵
　　○定西侯蒋琬言  太祖皇帝肇建南京京城之外复筑土城以护居民诚万世不拔之基也今北京止有内城而无外城正统己巳之变胡虏长驱直至城下众庶奔窜内无所容前事可鉴也且承平日久聚处益繁思为忧患之防须及豊亨之日况西北一带前代旧址犹存若行劝募之令加以工罚之徒计其成功不日可待又言餋兵之制莫善于屯田今竭东南民力漕运以实京庾又劳八府民力飞挽以供边饷兵民俱弊费出无经屯田之利则未遍举且大同宣府等处膏腴土田无虑数十万顷悉为豪强占种租税不供稍遇兵荒全仰内郡其八府良田又多为势要之家妄以抛荒奏乞日渐侵剥失业之民控诉无所脱使边关有警内郡何由接济运河有阻京师何所仰给居安思危不可不虑乞令户部会议遣刚正给事中御史二员视往年甘肃增粮事例检勘丈量定著科额八府民田亦乞严立禁条不许豪夺庶使兵民足食内外有备事下兵部会廷臣议谓筑城之役顷因狭州判官叶培之言议令俟年豊之日区处今琬复计及此但诸路水旱频仍京师米价翔贵且浚河修城工役未止稍俟军民息肩之日即如初议举行其屯田之制狭西宁夏等处宣德间因参政陈琰之言已遣官检量定额而八府土田成化四年亦以给事中丘私之言禁约势豪之人不得妄乞口外大同宣府之地宜如琬言敕遣给事中御史各一员会同巡按及三司等官检核施行报可
　　○辛巳升大理寺右少卿汪霖为都察院右佥都御史巡抚永平等府整饬兵备
　　○壬午擢问刑行人宋经知县刘魁王昶为监察御史经山东道魁狭西道昶广东道
　　○巡按直隶监察御史魏景钊言近闻迤北虏酋满都鲁等久屯境外万一拥众来侵无以制驭今居庸东西关隘军马既缺而粮草亦少如黄花镇与白羊口倒马关俱无积蓄紫荆关虽云有草而浥烂者多于今无事尚为不足设有警急何以为备请敕户部计议令以附近州县已会计坐派未收粮草量为改拨各关并前会计者上纳其黄花镇等处亦置草场及盘验紫荆关浥烂之草收贮其可用者备支户部议以为古北与密云县仓居庸与昌平县仓俱相近且密迩京师若紫荆倒马等关则皆内地又与易州涿州良乡等仓相近设若行军犹可给济惟白羊口黄花镇先有积蓄近以出军不由此地故至腐烂自后会计者少今请移文顺天府令如所奏上纳各仓以备供给如粮少则于昌平居庸隆庆仓支给其欲立场收草宜令巡抚官相度处分查盘草数恐劳人无益不必行诏如议
　　○甲申增设狭西徽州阶州判官各一员陇西县县丞一员俱理边储
　　○泰宁卫都督兀南帖木儿遣都指挥猛革帖干等来朝贡马赐衣服彩叚等物有差
　　○乙酉户部尚书兼翰林院学士商辂等奏  祖宗创为郊祀岁一举行极为慎重迩者传闻  皇上推广敬天之心又于宫北建祠奉祀  玉皇取郊祀所用祭服祭器乐舞之具依式制造并新编乐章命内臣习之欲于道家所言神降之日举行祀礼臣等窃详  皇上为此无非欲上为  母后祝厘下为生民祈福  圣心诚敬人所共知但稽之于古未为合礼昔传说之告高宗曰黩于祭祀时谓弗钦礼烦则乱事神则难况天者至尊无对尤非他神可比事之之礼宜简而不宜烦可敬而不可渎今乃别立  玉皇之祠祀并用南郊之礼乐则是相去一月之间连行三祭未免人心懈怠诚意不专且郊祀所用执事并乐舞生皆神乐观道士为之但系刑丧病疾之人一切不预  祖宗制礼盖有深意存焉  皇上为天之子其于事天之礼岂可不斟酌典故而致有纤毫之不谨乎伏望  圣明将所建神祠停罢神像送宫观侍奉祭服祭器乐舞之具送太常寺收贮凡内廷一应斋醮悉宜停止勿为亵渎庶几天心昭鉴可以变灾而为祥转祸而为福矣疏入  上命拆其祠祭器等件送库收贮
　　○升南京大理寺左少卿金绅为南京刑部右侍郎
　　○蓟州等处总兵官右都督冯宗等奏比者兵部以朵颜三卫与北虏交通行令整饬兵备以戒不虞盖朵颜虏贼往往入贡俱由喜峰口往来熟知我边虚实尤为可虑蓟州沿边关堡官军旧额二万九千八百余人金逃者已踰三千无可调补乞行法司问拟谪戍囚徒量充三五百人及云南两广逃避军役之人潜住境内乞容招集收用且喜峰口罗文谷黄崖口刘家口石门子一片石桃林口等关俱系通寇要路官军防守不周欲选所属军卫有司舍余民壮编伍教练御冬协守春深放免事下兵部言谪戍囚徒宜行令法司区处就近收附远方逃伍军丁例已禁止曩者巡抚都御史阎本尝奏允四方军民人等愿投军自效者听令收役宜移文宗等会议如例举行其舍余民壮俟边情有急斟酌选用从之
　　○命停湖广四川江西都布按三司分巡分守官俸令戴罪捕贼先是湖广四川江西盗起巡抚都御史屡以为言兵部累行所司责限追捕日益滋蔓未能殄灭至是奏请行查三处都布按三司官凡经分守分巡者俱夺其俸戴罪捕贼从之
　　○丙戌遣户部尚书薛远祭京都太仓之神
　　○遣顺天府官祭宋丞相文天祥
　　○巡按浙江监察御史方昇劾罢贪滥庸懦官处州府通判李栗等二十八人
　　○宥都督同知赵英罪先是英充副总兵分守凉州纵令宋人与哈密回回贩私茶并买违禁之物私自差人驰驿骚扰道路刑部请究治其罪且言其已经赦  上命宥之仍戒各边不许私自差人驰驿违者一体治罪
　　○都督佥事张荣卒荣直隶毫县人袭父职指挥使景泰元年以军功升都指挥佥事天顺初保升署都督佥事以平曹钦乱实授都督佥事是年充宁夏副总兵以才识不胜召回京闲住至是卒赐祭葬如例子英袭羽林前卫指挥使
　　○大宁都指挥使常广山东都指挥佥事廉政管领京操官军以违限坐罪各赎杖还职
　　○丁亥都察院左都御史李宾言古者多用战车取胜乞制偏箱车五百辆鹿角榨五百具相参而用每小车一辆榨一具共用十人通用五千人行则为方阵止则为方营乞命所司会臣计造并选阅精兵五千为用命内臣并文武大臣各一人统领教练俟警调用更谕令各边俱如式制造以备战守事下兵部尚书项忠言狭西诸边收蓄兵车数千辆及京营亦尝因定襄伯郭登之言制小车二千五百辆日久无用俱以毁废今宾复计及此但今宿将边臣彼此异见设使以车不可用稽之于古如柔然侵魏而太武北征骑十万车十五万辆遂造大漠柔然怖惧不敢南向突厥寇唐而太宗遣诸将出战皆戎车步骑相参与鹿角为方阵屡见大捷如此观之是车决可用也如以车为可用唐房琯效春秋战法以车二千乘马步夹之行至陈涛斜被贼纵火焚车人马大乱官军死亡四万宋神宗契丹入寇取两河民车为备沈括以为车行日不过三十里若被雨雪跬步难进恐兵间不可用以此论之是车未必可用也今将士终岁操习自永乐到今止于马步相参较阅骑射不习车战恐一旦咈其所素习强其所不能临期应用违误非便乞如宾言遣御史及工部官督工如式先置车十辆榨十具送赴教场仍令宾会同内外官验其＜矢见＞制何以施行如虏轻骑剽掠何以分布追之如虏厄险邀遮何以乘危御之开阖奇正之妙推挽进退之法宏纲大略俱要讲明俟车制成日以闻至是车成兵部以请命宾及忠等诣教场会三大营内外掌兵官如拟分兵列阵以验之既试忠等覆奏谓所造车榨若两军对垒之际用以守城安营可以御矢石防冲突若追逐奔北登高致远履险涉危恐非所宜宜行工部以渐成造付教场操习若其制有宜损益者仍听臣等会总兵等官酌量  上曰既登高涉险不便其已之
　　○月食
