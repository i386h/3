<!-- { "loadSidebar": true } -->
　　○己亥赐百官扇
　　○周府永宁王子场薨王靖僖王第二子也母张氏永乐壬寅生正统丁巳封为长子成化丁亥袭封永宁王至是薨年五十有五讣闻辍朝一日赐祭葬如制谥曰安惠
　　○旌表节妇华氏等九人华氏直隶长洲县民陈颐妻成婚未三月夫死吴氏民王公著妻张氏山东东平州民刘拾儿妻高氏湖广江夏县舍人吴纹妻张氏巴陵县民陈学明妻谢氏广东新会县民李伯瑾妻林氏民陈琮妻今检讨献章之母钟氏江西番阳县民高志宏妻俱少寡守节始终如一俱表其门曰贞节
　　○庚子后军都督同知芮成卒成之先大同金山人父孛罗初事  文皇为燕山护卫正千户成以遗腹子嗣其官正统九年从征虏酋哈兰歹升金吾左卫指挥佥事十二年使瓦剌还进指挥同知明年再往又明年随
　　驾北狩景泰间还京师诏系狱未几见释进指挥使五年征铜鼓累功至都指挥使天顺初升后军都督佥事分统效武营带刀侍卫曹钦作乱以功进同知成化初出镇四川以征山都掌功转右都督与巡抚都御史汪浩相构械至京坐贪黩左迁都督同知久之复得领禁兵入卫又三年乃卒赐祭葬如例子昂袭为金吾左卫指挥使
　　○抚宁侯朱永奏奋武等十二营出征马每岁于草场放牧止留三千六百匹今边警方急请增万五千匹以备调用户部覆奏以刍豆不足供用若更增马不免横徵于民  上命再留一千匹如例给以刍豆
　　○兵部左侍郎滕昭兵科都给事中章镒选完五军三千等营上直贴直府军前卫带刀等役官军四千七百九人
　　○都察院奏巡关御史以一年而代后缘修治边城令二年始代候工完仍旧令御史张玉魏景钊各言巡关一年墩台器械等类俱已修缉完备请如旧例差官以代有旨巡关御史宜令满二年代之
　　○浙江镇守巡按及都布按三司各奏杭州嘉兴绍兴三府所属海宁海盐山阴萧山上虞等县海塘冲塌数多即今修筑民力不足乞照上年例以杭州城南抽分竹木存留七分卖银角□羊部者以备筑塞工料庶＜宀十见＞民力工部以为内府造供应器皿并清江卫河造运船皆取给于抽分之数所系亦重宜令各府先以在官物料支用如不足则于附近无灾府分借倩协济从之
　　○升翰林院编修焦芳为本院侍讲仍支原升俸一级以九年任满也
　　○升户部郎中张福为顺天府府丞仍在文华门东耳房书办福天顺初以夺门功得百户又夤缘改户部主事以至今官
　　○命义勇前卫带俸都指挥使李璇孙本代祖原职为本卫指挥同知
　明宪宗纯皇帝实录卷之一百五十三
　　成化十二年五月癸卯朔兵部奏近奉旨看详保举将才生员何京所言欲以今军中所用神铳制以为牌而置九枪其上谓之神铳牌又欲以今步军所执□□岑牌不用刀而用弩而弩之失淬以毒药名之曰连三药弩牌又有所谓豕□豪车者又有哨嘹之器所谓九宫牌枪者宜令工部给与工科委京指画各造一事仍并京送至军营验其利否施行且京本书生有志军旅之事四上章奏万有余言使之经历行伍亦或可用宜令团营总兵提督官处视掾史事例给粮录用俟边方有警俾之自效诏可仍命给工料造器械各一事送营试验○巡按四川监察御史何纯劾奏都指挥同知孙闳隐占军丁以为餋子都察院请下御史逮问如律从之
　　○甲辰赐周府睢阳王同鏕第二子名曰安＜氵横＞第四子名曰安涘第五子名曰安泛汝阳王同铚第二子名曰安淡第三子名曰安浙第四子名曰安□氵□贝□遂平王同鐎庶长子名曰安洛辽府松滋王豪垩第七子名曰恩鍉
　　○乙巳镇守大同总兵官彰武伯杨信以疾乞回京  上曰杨信历练老成熟知边务令尽心守地方不允回京
　　○敕山东署都指挥佥事高通总督备倭
　　○丁未端阳节赐百官宴于午门
　　○己酉免贵州威清等卫新化等长官同成化九年税粮二千余石以旱灾故也
　　○两广总兵官平乡伯陈政奏平乐府并修仁县等处猺贼聚众千余四散劫掠其巡哨府江署指挥佥事刘源吴谦等弛兵玩寇罪宜逮问但用人之际已从便宜锁项夺俸令其戴罪立功以赎事下兵部言猺贼构乱源等至今尚未闻斩获一人宜行总督等官督兵协力攻剿以弭边患从之
　　○庚戌复除福建按察司佥事周谟于湖广
　　○设大同左云川卫大同右玉林卫天城镇虏卫阳和高山卫四儒学
　　○辛亥诏核辽东军储时巡按御史潘瑄言辽东势豪多假托输纳夤缘作弊以陈腐入仓充数甚至侵欺军士月粮仓司小吏畏威受赂无敢发者以故边储亏损供饷常缺请特遣京官往究其弊于是户部覆奏  上命给事中张海员外郎金迪往赐之敕曰比因辽东巡按御史奏边仓出纳积弊甚多虗费官价有误军储今特命尔等往会巡按御史督同山东布按二司管粮官取其簿籍严加稽考自成化七年差官查盘以后但续收在仓料粮并用过价银若干详具其数所收堪者若干陈腐糠秕不堪若干其不堪者即查上纳之人究问追补照例处罪官攒人等并问如律升调及逃脱者亦须究治或干预监临及管粮等官径自参究施行合用盘粮军余就于所在官司取拨事完悉以其事造册奏缴尔等其钦承无怠
　　○癸丑  太祖高皇帝忌辰  奉先殿行祭礼驸马都尉赵辉承命祭  孝陵
　　○户部尚书薛远九年秩满命复任
　　○甲寅  仁宗昭皇帝忌辰  奉先殿行祭礼遣驸马都尉周景祭  献陵
　　○巡抚河南右副都御史张瑄奏罢贪懦官通许县知县王翰等十二人
　　○增置湖广会同县江东镇巡检司镇守巡抚等官言其地切迩苗境为水陆要途永乐间设堡于靖州卫调兵哨守正统末废故苗寇出掠无恃今宜增立巡检司仍于靖州调兵协守从之
　　○武靖侯赵辅以疾辞免兵柄降敕允之仍令掌府事如旧
　　○丁巳户部会议各边巡抚都御史所言事宜一大同威远朔州三卫草场俱在城内一隅之地＜矢见＞制狭陋逼近民居以致往来被火延烧宜令所司为择空旷之地改置增筑仍发所在操守余丁以时修葺一边军所领征马有倒死者旧例责其买补多致亡匿今大同东西中三路边墙内多空闲地宜听军士以时耕种徵其子粒粜卖入官或直令计亩出办租钱遇马死者给与买补一朔州城去宁远边墩二百余里威远卫至朔州一百八十里俱当虏贼出没要冲其间井泉涸少道里辽绝宜各增置城堡使为应援一万全都司所属宣府等十九卫所官军俸粮折色布疋每岁委官赴京库关给多候至二三年不得领出以致委官贫乏或侵用官物逃避不回宜令自今预造文册例三岁一赴京关领户部差官押运宣府官库收贮每岁二次给散一居庸关东西俱有捷径山路通口南真定等处怀来西南有大河通筏出芦沟充军罪囚多由此逃匿而军士苦寒亦往往效尤操守渐缺宜敕守臣视前项关隘捷径之处俱发卒甃塞设法守把其有玩事纵奸者即坐以罪一宁夏城并各边营堡凡十二仓四驿岁计粮料四十余万其间地里星散而管粮止按察司官一员不能遍历遂致过期生弊宜敕吏部增设通判一员于宁夏分理其务议入俱从之
　　○定京操舍人口粮皆于本卫支给旧制京卫武官应袭之子别于一营食粮操练其后以营卫离隔文移不相照会往往有冒给官粮脱避操练者故所司请令各归本卫给之
　　○巡按湖广监察御史杨峻奏今天下卫所有三户垛充军役其正户已升官仍勾贴户补伍者乞与分豁事下兵部议以为便从之
　　○兵部奏甘州等卫净军王彪等七十六人以遇赦放宁家至京内王中等三十八人越关而逃者例应死
　　上曰王彪等既遇赦俱发南海子种菜既而宁夏等卫净军陆表等二十二人亦越关逃至京兵部引近例请旨  上命通查中等以闻有旨此辈私擅越关事宜究问姑宥之俱编充海户
　　○己未复怀桑伯施鉴爵仍令于左府带俸差操时鉴坐赃谪贵州龙里卫立功遇赦获免也
　　○庚申以久旱命顺天府官祷于都城隍之神从礼部尚书邹干等奏也
　　○诏谕两法司锦衣卫见监问罪人徒流以下即减等发遣重囚情罪有可矜疑并枷项示众者具录以闻
　　○辛酉升南京尚宝司卿杨导为南京太常寺少卿仍管司事以九年秩满也
　　○命武成后军带俸都指挥佥事王顺守备青州
　　○壬戌刑部尚书董芳等奏重囚内有伪造印信私铸铜钱窃盗三犯及斗殴而误杀傍人者共十六人皆当死而情可矜疑又子妇为父母所告者五人并以具狱上请诏十六人俱贷死发边充军其五人亦贷之各杖一百俾归餋
　　○漕运总兵官平江伯陈锐等奏迩者修造通惠河闸成欲将西山泉源河道并通州等处水关闸坐与永通桥圈俱量为疏浚修改以便漕运  上从其议下所司知之
　　○癸亥都督佥事昌英卒英山后人初名谨六十景泰中赐今姓名父谨只者以靖难功升小旗历升至副千户英代之正统六年升指挥佥事历升至都督佥事至是卒赐葬祭如例子荣腾骧右卫指挥使
　　○乙丑巡抚四川右副都御史张王□赞等奏松茂叠溪等寨番贼聚众四散攻围县治焚毁民居杀掠人财势甚猖獗已严督所属于诸路并兵攻剿事下兵部请令设策抚谕擒治渠魁＜宀十见＞贷余党以杀其势如其负固不服宜速加兵从之
　　○丙寅复罢遣狭西巡茶行人陕西布政司奏行人巡茶无益于事请以按察司官兼领从之
　　○丁卯太监黄赐传奉  圣旨升工部左侍郎万祺为本部尚书仍管易州山厂
　　○敕都察院左副都御史原杰往荆襄等处抚治流民时左都御史李宾言荆襄流民必立州县卫所以统治控制之可免后患望简命练达廷臣堪副委任者乘传以往  上从之乃命杰因赐之敕曰近闻湖广荆襄河南南阳等处流民自往年驱逐之后多去而复来及继以灾伤逃移渐众益相聚集今特以命尔除原有附籍外其新聚流民须究其籍贯具其名数与镇守巡抚内外官查照宣德正统年间以来官司行过事迹或编排户籍附入州县或驱遣复业严立禁防二者孰得孰失务在询察人情酌量事势众以为是虽已废之法在所当行众以为非虽已行之事亦所当改用图经久之计毋徇目前之谋又如本处卫所或漫无统纪当归之于某司附近州县或不相管摄当属之于某府凡事悉听便宜处置应奏请者具实奏闻
　　○命靖远伯王添定襄伯郭嵩署都督同知冯昇都督佥事白瑜于五军营豊润伯曹振成安伯郭鐄于神机营俱管操
　　○戊辰复除监察御史郭瑞李让严萱王王□赞于各道瑞萱狭西道让贵州道王□赞南京贵州道擢问刑行人李珊何舜宾邹霶为南京监察御史珊福建道舜宾湖广通霶广西道
　　○南京兵部致仕郎中方嵩言南京御史凡受委巡街抽分多违例起关给驿占役夫马弓兵站船廪米滥受民词侵扰有司与北京御史近差事例不同法宜禁革又诸衙门考满赴京官属多假公事差人赍奏因之僣冒驰驿事下兵部言御史公差不出百里无给驿支廪例又近例有司常事非系军机重务不得輙与给驿俱宜如嵩言禁止从之
