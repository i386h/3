<!-- { "loadSidebar": true } -->
　　○免直隶淮扬庐凤徐五府州暨淮庐等六卫所秋粮米豆二十九万三千三百九十六石草五十七万四千八百六十余包以去年水旱灾伤也○壬戌升刑部左侍郎杜铭为工部尚书掌大理寺事
　　○复除方陟为工科给事中以亲丧服阕也
　　○赐西僧证觉夙慧清脩妙悟翊国演教灌顶普善西天佛子大国师舍剌星吉净脩广善灌顶大国师喃喝领占等八人诰敕
　　○万全永宁卫隆庆卫龙门守御千户所俱地震有声
　　○南京光禄寺卿李木子炜援例乞为国子监生许之  夜京师地再震
　　○癸亥升大理寺右寺副管中书舍人事赵玹为云南五井盐课司提举玹亦以星变言事虽不切时务亦与外补初授广东市舶司继复改用之○广东左布政使陈选传闻撒马儿罕使臣由广东归国将往满剌加国求买狮子以献惟狮子为无用野兽广东连年水旱加以地震星流灾变异常民生不安乞早赐停罢章下礼部以为宜令伴送通事省令使臣到广速归毋得骚扰从之
　　○甲子吏部右侍郎黎淳引奏考满官误称其姓翼日始具＜锍-釒＞服罪上责其怠慢而宥之
　　○乙丑致仕太子少保都察院左都御史李宾卒宾字廷用顺天府顺义县人正统乙丑进士初授监察御史有伉直名时俞士悦为都宪宾面抗之无所屈超迁太仆寺卿循名责实虽乡里亦无所回护寻转都察院右副都御史提督永平山海诸处军务兼理粮储天顺初改大理寺卿庚辰遭父丧起复升右都御史成化改元进南京兵部尚书参赞机务宾北人不乐居南屡上章求角□羊职不许己丑三年秩满来京因得改都察院左都御史寻加太子少保岁丁酉以忤汪直私人韦瑛恐得祸恳求致仕  上许之居京邸至是卒讣闻赠太子太保赐祭葬如例宾持重不妄言刚直自用与人谈亹亹皆公事不及于私其画奏处置荆襄流民最为得宜及择人往彼抚视众谓都御史原杰为宜杰时年暮且新续弦不欲行及命下知御史薛为学为宾所任用意为学陷已遂奏带为学同行既至建城郭制田里安逋逃禁奸盗凡关治教之事以次举行荆襄流民至今宁谧者皆杰之功亦由宾建白所致也会吏部尚书缺众皆拟宾而尹旻得之或不以为然及后有奏杨＜曰华＞不法者宾以＜曰华＞先正杨文敏之曾孙文敏有大功于朝廷其子孙当从＜宀十见＞处治遂奏行福建臬司勘报而＜曰华＞以逃难至京见获词连二三大臣宾其一也遂自陈致仕家居数年而卒人或将议之然多不得其实云
　　○丙寅锦衣卫带俸指挥张庆奏臣以从父裴当恩升职今本卫镇抚司指挥使钱通已管卫事乞迁补其缺事下兵部言通事出特恩不可援以为例  上特许庆同朱远等管镇抚司事
　　○申王府官坐罪事例旧设长史职专辅导亲王教授职专辅导郡王罪有干涉者各行究问至是辽王因据左长史胡本淳启往岁长阳王妹宁福县主潜赴京乞恩已尝坐罪但本府郡王将军中尉郡主县主郡君县君甚多其中事有累及本府宜坐罪长史郡王府宜罪坐教授仍依旧例为便事下都察院以其言宜从从之
　　○丁卯升吏科都给事中李俊为湖广布政司右参议　○升陕西布政司右参议韩文为本司右参政从镇守巡抚等官奏举也
　　○四川乌撒军民府土官舍人宇通云南孟艮府署事舍人招禄等各遣人来朝贡马及方物赐宴并彩叚绢钞有差
　　○戊辰升广信府知府邢正为云南布政司左参政户部郎中南钊南昌府知府张翥俱河南右参政
　　○己巳总督大同宣府军务户部尚书余子俊奏偏头关介大同延绥之间与豊州东胜等处接壤虏常于此驻牧而山西巡抚分守等官恒驻太原代州距关辽远加之兵备久缺官整饬多致废弛近已请调分守大同东路副将周玺恒居本关兼督宁武鴈门仍守代州今会山西内外守臣叶淇等议守备偏头宁武二关都指挥郭瑄王昇咸久习边事而按察佥事郝志义经理边疆具有成绩请升志义为副使整饬兵备调郭瑄守备代州王昇守备偏头关俱受淇等节制其宁武关亦宜别推举一人守备事下兵部言子俊所言宜从诏可
　　○命王福坚复任锦衣卫百户福坚乃御马监内官王允中餋子传奉升百户后以灾异陈言罢职至是允中同监内官李聪乞复福坚职复有是命
　　○庚午总督大同宣府军务户部尚书余子俊言顷者有诏凡军卫每所有司每里务积预备仓粮各以二千石为额今乞于户部十三司各添设主事一员以备急用又于旧任郎中员外中择老练者授以敕俾各巡一方会同巡抚巡按及三司官严督府卫州县设食措粮岁终复命具实开奏视其所积多寡以为官司劝惩悉如诏旨凡具文作弊者事发虽升调休致亦行贬降＜锍-釒＞入下户部以为添官济急诚为要务遣官持敕分行天下自今秋始其山西陕西河南必待豊年所积粮无论五谷随时豊歉从宜区画如额则止否则来岁补足无或横歛以贻民患储足之后裁省主事别用止行巡抚巡按等官综理三年则如边粮例奏遣部官往各处会同巡按御史查究有弊如例施行著为令诏如议寻以天下灾伤仍罢添设主事
　　○巡抚四川右副都御史孙仁继子铉援例乞为国子监生许之
　　○工部奏南京守备内外臣言修理  九五等殿工费浩大见存木植不足于用宜移文南京工部取各局厂所积足之  上命先修其急者余俟积有木料日再闻
　　○辛未巡抚甘肃右副都御史鲁能等奏罕东左卫地方屡为北虏侵掠番人多被杀伤况值岁饥人思外叛虽已发肃州仓粮五百石分给布种仍乞人给以月粮缮治虎木哥小城使之居守而本卫都指挥只克等曾斩首虏四级亦宜量加升赏事下兵部议以赈济宜如能等所奏只克等俱宜升一级且给杀死者家米二石被伤者人米一石以示优恤之意诏俱从之
　　○壬申命陕西行都司故都指挥使丁铎子浩袭父原职甘州后卫指挥使
　　○甲戌掌钦天监事礼部右侍郎康永韶频日出视给事中御史之调外任者为缉事者所觉诏永韶既掌监事宜谨慎嫌疑岂可恣意外出本宜究治姑宥之毋得复尔
　　○丙子太子少保都察院右都御史朱英奏比者京师流移之民聚集日多宜令顺天府县并五城兵马司月给大口米三斗小口一斗五升毋令失所  上曰京畿旱荒民不自保皆入城就食情实可矜若不有以赈恤之彼进退无据将死于沟壑矣其如英议给与之
　　○升南京坐营指挥佥事王麟为署都指挥佥事不为例以南京守备内外官言其廉勤公正也
　　○巡抚宁夏右佥都御史崔让等奏请于平虏城枣儿沟增筑边墙一道塞堡一座墩台三座广武营移筑墩台一座中卫河南增筑墩台三座移筑三座兵部请从其奏报可
　　○大能仁寺大悟法王劄巴坚参奏乞升迤西石冈寺国师亦失坚参为灌顶国师从之  戊寅遣内官祭中霤之神
　　○己卯改总督大同宣府军务兼理粮储太子太保户部尚书兼都察院左副都御史余子俊为兵部尚书仍总督军务兼理粮储令防秋毕始还京
　　○升巡抚保定等府都察院右副都御史佀钟为刑部右侍郎
大明宪宗纯皇帝实录卷之二百六十七
　　成化二十一年六月庚辰朔
　　○辛巳命户部尚书殷谦理部事兼督粮储先是谦以本官总督京储代余子俊暂理部事至是子俊已改兵部府部会推堪任尚书者二人而不及谦内批仍用之
　　○吉王见浚妃张氏薨妃金吾左卫指挥使通之女成化甲午册为吉王妃至是薨讣闻赐祭葬如制
　　○定武臣纳粟许子孙袭职例初有例令军民人等赴山西纳粟以粟之多寡授百户千户指挥等官俱终本身至是刑部左侍郎何乔新言此例止行于山西地狭民贫愿输者少宜行南北直隶仍于例外加纳二百石者许其子袭四百石者许其孙袭事下兵部议以宜从所奏第于例外令百户加纳二百石副千户至指挥使每一级递加五十石许其子袭百户加纳四百石副千户至指挥使每一级递加米五十石许其子与孙袭余仍如旧例岁终即止从之
　　○癸未  上谕通政司曰盛暑祁寒朝官侍卫人等难于久立今后每岁自五月至七月十一月至次年正月止奏五事余仍旧
　　○起餋病兵部右侍郎李敏改都察院左副都御史巡抚保定等府兼提督紫荆等关时河南襄城县奏敏病已痊吏部会举故起用之
　　○复除山西按察司副使张文昭于河南
　　○甲申命故金吾右卫带俸都指挥佥事程碓子能袭父原职为本卫指挥同知南京管操都指挥佥事胡玺子洪代父原职为定州卫指挥使○丙戌增设江西赣州府会昌雩都龙南安远信豊瑞金石城七县主簿各一员专捕盗贼知府李琎言各县盗贼窃发缺官巡逻镇守巡抚等官以闻乃增置之
　　○丁亥命南京锦衣卫指挥佥事徐显绶子伯＜宀十见＞仍代父原职伯＜宀十见＞中山武宁王玄孙也兵部言其祖景璜不以军功授职例不应袭上特许之
　　○戊子向王子埅薨王简王之子也母孟氏永乐癸卯生正统辛酉封为通许王天顺改元袭封周王至是薨年六十有三讣闻辍朝三日赐祭葬如制谥曰懿
　　○掌光禄寺事礼部右侍郎艾福奏乞休致不许
　　○户部主事严永浚奏比者承命分督漕粮令于河南偃师县孙家湾运至陕西缘本地连年灾伤人畜死者过半所需脚价每粮一石用米五斗或银五钱通计四十万石为银二十万两今所取给惟每石加耗八升共计三万二千石足运正米六万四千之数自余用银一十六万八千两无从措办事下户部议行督漕都御史刘璋量发粜粮银二万两巡抚陕西都御史郑时以生员纳粟银照数支给从之
　　○都察院右副都御史马驯子维援例乞为国子监生许之
　　○己丑朝鲜国王李娎遣陪臣成伣等奉笺文贡马及方物来朝贺皇太子千秋节赐宴并金织衣彩叚等物有差
　　○辽东总兵官缑谦等奏朵颜三卫夷人屡为北虏侵掠乃驱人畜求入塞内避之事下兵部请敕守臣谕诸夷俾知朝廷矜念之意许其近边驻牧被创者量给米布以存恤之复移文各边守臣令严为之备  上是之
　　○庚寅命故山西行都司都指挥佥事路清弟澄袭兄原职为大同前卫指挥使
　　○南京兵部尚书王恕等奏奉旨查南京武职不由军功升授者除保升等官不具外余皆乞恩升授率多内官餋子家人内一家有升一员三员者有五员八员者计锦衣一卫共二十七人名器冗滥均乞  圣裁得旨俱不必动令任事如故
　　○壬辰户部以督粮郎中等官权轻请自淮以西敕都御史刘璋偃师而上敕赵文博狭州之西敕郑时庶克有济命如议
　　○调前军都督同知袁彬于左府管事时新宁伯谭祐掌前府事彬与之不相能至是祐欲遣舍人伴送降虏赴广东彬固令别遣祐不从彬衘之复于朝众中诋辱之祐具＜锍-釒＞以闻  上曰同官贵和祐等既不合难同办理其调彬左府
　　○癸巳升浙江布政司右参议张敷华为右参政专理粮储
　　○赠江西赣州府同知王庭桂为江西布政司右参议赐诰命初福建汀州府武平县贼首龚法非等合广东江西界上群盗入万安兴国瑞金等县境劫掠富民庭桂等率兵民袭捕被害守臣以闻兵部请如例褒赠仍录其一子为国子监生而百户邹颙小旗王刚军人丘乌仔余子政民快曾友尚孙茂俱死于难宜各升一级令其子承袭奏可
　　○赐蜀王申凿四书五经大全续资治通鉴纲目从所请也
