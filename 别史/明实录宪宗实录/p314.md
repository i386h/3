<!-- { "loadSidebar": true } -->
　　○太监萧敬传奉  圣旨冠带舍人韦淳升广西庆远卫副千户锦衣卫小旗郭玉升副千户舍人郭璘升所镇抚俱世袭舍人岑业升中书舍人锦衣卫百户陆永升副千户舍人吴祥张瑄升所镇抚管事监生唐靖儒士马骢陈南金升鸿胪寺序班儒士萧鏓闻忠升工部司务吕选升通政司知事人匠谢贵侯福升文思院副使
　　○吏科都给事中王瑞等言爵赏者天下之公器自古帝王所以驱策群臣制驭四海者也我  祖宗列圣法古为治设官分职各有定员惟有功德才能者授之初无幸取之路也当时人有定业各勤其事近年始有纳粟冠带之制然止于荣其身而已无有职任也今幸门一开趋者如市恩典内降始则及于京师技艺之人今则渐及于无庸吏胥矣武阶荫叙始则及于内使有功之家今则滥及于外方白丁矣或待选未到便得授官或外任杂流骤迁京职以至厮养贱夫市井童稚皆得以夤缘而进列文阶者叨职京官除授有司戴武弁者世袭锦衣虗儋伯爵名器之滥一至于此有识者为之寒心况俸禄之资舆皂之费皆出自民间行之日久民何以堪臣等伏睹  英庙复辟之初惩景泰间幸用者多率皆黜罢  皇上临御之日察天顺初冒功者众一切革除史册书之以为盛事天下传之以为美谈伏乞断自  宸衷一概革罢以绝弊端庶不渎乱朝经有伤国体监察御史张稷等亦上＜锍-釒＞言之其略曰比年以来末流贱技多至公卿屠狗贩缯滥居清要有不识一丁而亦授文职有不挟一矢而冒任武官有布韦而骤登金紫者有一岁而累迁官秩者有父子同坐一堂者有兄弟任各署者甚至有在逃军囚改易姓名而冒进者犯赃官吏隐匿罪过而求选者一日有数十人得官者一署有数百员带俸者计其大数无虑百千况比来奸计转炽有见任视事者又有外补亲民者末流之弊不可胜言若非痛加斥逐安能救止伏望  皇上大彰公道专命内阁大臣同吏兵二部一一审实其原有官而加升者革去升职而仍其旧原无官而滥进者军匠各令应役其余各发原籍为民中间事有规避者亦宜明正其罪以警其后用昭盛世平明之治奏入  上曰瑞等所言事朝廷自有处分自今仍有奏扰希求进用者必罪之
　　○命刑部左侍郎杜铭复任改刑部右侍郎盛颙于南京刑部
　　○赏宣府韩家庄白腰山等处杀贼有功官军人等九百三十五员名银及彩叚有差
　　○乙酉南京户部奏自洪武初原设军储仓于本部设正副使攒典民佥脚夫及坐铺军余守视专收法司罪囚赎罪米以为送船行粮及囚徒口粮后工部奏囚徒纳木料以致仓储空虗寻会议令刑部都察院徒罪以上该纳赎罪米者仍送军储仓笞杖以下及巡抚巡按等官问过轻重罪囚则送工部纳科后竟无囚徒纳米者缘是仓之设乃  祖宗旧制况本部粮用实多无所支给请敕该部如前议行为便户部覆奏从之
　　○丙戌太监覃昌传奉  圣旨降于宝凌中为寺丞邬存敬中书舍人李孜省左参议仍旧办事刘珣器黄谦孙佐钱通刘钟邵义董纪周琎洪迪俱夺职各回原籍原卫应役不许在京潜住以宝等多因事冒籍更名朦胧授职欺诈尤甚时命下朝市翕然称快云
　　○丁亥户部议大同等处边报方殷粮储不足近边各奏被虏蹂践田禾而内地又有奏蝗旱灾伤者谨上措置事宜一先议召商于通州仓领运粟米赴大同每石给盐以两淮盐二引为脚价费今久无报纳者请加半引不拘客商官民人等听其各给路引往纳一今各边俱缺粮储京通二仓虽有储积而斡运为难通计顺天保定等八府州县编户三千九十六里每里于通州仓领米一百石可运三十万九千六百石请令各府督属查册上户运二石中户一石下户五斗赴大同听郎中南钊拨仓平斛上纳其近京边方则量拨四五万石仍每府委佐二官一员督理其运大同者每石给银三钱于明年存留粮内又免其五斗为脚价费近京边仓则给二钱见与以本部折粮银本部仍差官二员驰驲沿途巡察其运米客商人户经过居庸等边关但有路引批文可照者即验令出入暂免挂号事完如旧奏入诏如议行之
　　○录陕西哈西沟等战命署指挥佥事赵武实授余将士升赏者六十四人
　　○录宣府常梁战功将士斩获为首者五人各升一级余加赏给赏二百二十四人太监简颙都御史秦纮以先加禄米及升职各赏银十五两彩叚二表里监枪守备右监丞郑喜奉御金广赏银十两彩叚一表里
　　○云南总兵官黔国公沐琮等奏临安府并建水州所辖有大小五邦之地与安南国接境其绥阜州移文别称其地为轴上轴下林徇旺等名乃其所属世纳其税累相争讼臣等已移咨本国令加戒饬且责其词有鄙悖比本国亦咨臣等言两处村寨俱朝廷土地两处人民俱朝廷赤子已戒有司不得越境生衅若文词鄙悖乃陋俗狃常宜无足责今按大小五邦形胜险阻正控制蛮夷之要地初未闻有轴上轴下等名恐彼阴有掩袭之谋已下所司整饬边备谨具以闻事下兵部覆议以为交人多诈或姑为巽辞缓我边备宜再申戒饬  上从其议且命诸州县今后如遇此等事情止许申达上司以俟区处毋得轻与移文往来致起边衅
　　○录大同宣府累次战功实授总兵官署都督同知周玉为都督同知署右都督升左参将都督佥事刘宁为都督同知实授副总兵官署都督佥事周玺为都督佥事升左参将都督佥事朱谦为都指挥同知少监李穆右监丞石岩各升一级副总兵李玙江山游击将军宋澄右少监孙胜监丞左敬张成各赏银五两彩叚一表里总兵官保国公朱永赏银二十两彩叚二表里余将士升赏者二千三百七十九人则以八月以来石佛寺白登村等处战捷也
　　○戊子立春顺天府进春  上御奉天殿受之文武群臣行庆贺礼复诣文华殿庆贺  皇太子免宴
　　○岁暮亨  太庙
　　○遣太常寺官祭五祀之神　○遣旗手卫官祭旗纛之神
　　○以明日正旦遣驸马都尉周景蔡震分祭  长陵  献陵  景陵  裕陵樊凯祭  景皇帝陵寝
　　○遣内官祭  恭让章皇后陵寝
　　○夜东方流星如盏大赤色光烛地自氐宿东南行至近浊尾迹炸散
　　○是岁天下户九百二十万二千三百八十九户口六千二百四十五万二千八百六口田地四百七十八万二千八十一顷二十亩有奇田赋米二千二百一十四万六千六百九十五石麦四百六十三万四千二十石丝九万二千八百二十四斤绵一十万五千两绢二十八万六千六百三十三疋布六十九万三千六百九十七疋绵花二十八万二千六百八十二斤折色钞八十四万二千六百六锭杂课钞二千八百二十六万二千二百九十二锭米三万四千九百八十二石麦二千三百八十六石布七百六十九疋盐课盐三百七十七万九千二百六十八引米五千七百八十七石布三万五千四百三十二疋茶课茶五十六万三千九百八十九斤屯田子粒三百六十九万九千三百二十五石采纳银九万一千二十一两水银二百四十七斤一十四两漕运京师儧运粮三百七十万石各处运纳粮四百八十五万一千一百五十四石减免天下官田等项税粮六十九万四千一百七石有奇
　　明宪宗纯皇帝实录卷之二百四十七终
　明宪宗纯皇帝实录卷之二百四十八
　　成化二十年春正月己丑朔  上诣奉先殿  皇太后宫行礼毕出御奉天殿文武群臣及四夷朝使天下朝觐官行庆贺礼群臣复诣文华殿庆贺  皇太子  皇太后  皇后免命妇朝贺
　　○庚寅京师地震是日永平等府及宣府大同辽东地皆震有声如雷宣府因而地裂涌沙出水天寿山密云古北口居庸关一带城垣墩台驿堡倒裂者不可胜计人有压死者
　　○辛卯宣宗章皇帝忌辰  奉先殿行祭礼遣驸马都尉景祭  景陵
　　○兵部臣言延绥宁夏屡报虏警已尝遣人往侦缓急及审其御备方略以闻窃恐一边有警诸边绎骚本部虽尝定拟各边听调军马之数行令练习犹恐谨始怠终或懦怯无为如副总兵李玙方大同有事之日逗遛不前致误机会以至丧师失律今宜通加戒饬及行团营总兵等官将所选精锐倍加训练以俟调遣  上可其奏命移文各边守将令如原拟堤备李玙罪仍议处以闻既而兵部以巡按监察御史程春震所核覆奏谓大同之警使玙兼程而进虏必知惧乃迁延月余虏退方至虽尝斩获二级罪重功微不足以赎宜逮问如律或令戴罪立功  上曰李玙既怯懦误事难以领兵免逮问其令回京仍推举堪任副总兵者往代之已而给事中复劾玙遂下锦衣卫狱刑部坐以斩罪有旨玙既承调遣不即进兵本当如律姑从轻典降金吾右卫指挥使带俸差操
　　○壬辰  上以地震敕谕文武群臣曰朕仰承  祖宗丕绪夙夜兢愓图惟政理然治效未著地震京师上天示戒可谓至矣朕斋心涤虑省愆修德所当自励犹恐事神治民安内攘外之道未有所尽尔文武群臣与朕共天职者其间岂无私胜公微窃位苟禄怠事玩法孤负任使以召致灾咎者乎自今宜各痛加修省改过自新懋称厥职以毗朕志以回  天意以底于治平庶尽上下交作之道今将合行事件开具于后尔等其钦承之一各处岳镇海渎太常寺差人赍香帛致祭一各处贡献除年例外其余自成化二十年正月为始以三分为率减止二分一京营并大同宣府延绥宁夏辽东等处常有虏寇窥伺即便写敕令镇守等官整饬兵备以防不虞一在京各处修造多累损军民俱各停止以苏民困一内外法司今后问理刑狱务要从公毋得徇情出入人罪有乖钦恤之意若见监囚犯果有冤枉者即与辩理一闸办银课其地方艰难民力不堪之处户部即查出量为减免一各处烧砖劳费财力工部查勘有无勾用应否停止具闻一南北直隶等处四户马因追徵逼迫价直倍增民多嗟怨其重派已完未完者兵部通查奏闻定夺一大同阵亡官军除优恤外每家再给银一两
　　○癸巳监察御史徐镛何珖言顷者地震京师  皇上省躬修德敕谕文武群臣痛加修省至罢贡献慎刑狱凡百事宜亦皆条示施行而大祀庆成例当有宴窃惟先王之遇灾异必减膳彻乐用自贬抑今遇灾异而赐宴不异常时恐  皇上修省之心有所未安而臣下将顺之道有所未尽乞敕礼部暂为停免以尽  上下交修之道以答上天垂戒之意奏入  上以庆成宴乃  祖宗定制镛珖不谙大体輙请停免锦衣卫其执而讯之已而俱调知县镛狭西镇原县珖四川大宁县
　　○甲午孟春享  太庙
　　○遣内官祭司户之神
　　○以大祀  天地  上御奉天殿戒饬文武群臣致斋三日
　　○免修理沙河行殿桥梁工役官军五千人
　　○乙未遣乐舞生十八人赍香帛分祭岳镇海渎等神礼部言此乃  皇上斋心事神以回  天意非常祭比宜给与新钞一千贯令有司备祭品所祭诸神近布政司者遣巡抚官或布政司掌印官在各州县者遣本府掌印官祭从之
　　○停各处烧造砖料○丁酉大祀  天地于南郊毕  上还宫谒  皇太后出御奉天殿文武群臣行庆行礼
　　○戊戌以郊祀礼成  上御奉天殿大宴文武群臣及天下朝觐官四夷朝使
　　○钦天监火凡焚屋十九间监生田蓁等具奏服罪命姑宥之
　　○己亥以上元节赐文武群臣假十日
