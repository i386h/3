<!-- { "loadSidebar": true } -->
　　○己未两霾天气昏蒙黄尘四塞是夜月犯昴宿
　　○庚申以四川简县南津马驿仍隶资阳县徙资阳镇巡检司于南津隙地以巡抚都御史汪浩言驿去简县太远司距资阳甚近也
　　○大理寺左评事申安言旌异官员朝廷激劝有司之良法比来朝廷屡尝举行令巡抚巡按并布按二司官询察有司之贤能者具其政迹以闻赐之诰敕增其禄秩激劝乎官所以嘉惠乎民也柰何所举多有不当廉能者未必旌异旌异者未必廉能如绍兴府知府吉惠先为上虞知县由旌异而升今官到任未及二年贪酷百状幸而败露部使者方且庇之令其复职纵恶长奸一郡之人奚罪焉乞诏大臣议自今旌异必待三年考满之后若有举不公后或以奸贪败者连坐之庶几吏称其职民安其业矣下吏部覆奏从其议
　　○巡抚广西左佥都御史张鹏奏浔梧等府猺獞千百成群攻劫州县杀虏人民平南洞心寨居民几二千人杀虏殆尽势甚猖獗兵部言流贼久未获平实由巡守官等不能申明号令严督所属捍御所致宜姑记其罪移文切责其分守将佐宜行巡按御史逮问从之
　　○襄城候李瑾奏言京营都指挥等官白全等十四人俱以骁勇选征山都掌擒斩有功凯旋论功止得给赏乞准荆襄建州事例一人获功三名颗者量与加升章下兵部驳议以都掌功次已有例四功以上方升一级瑾违例妄陈乞加究治诏宥之
　　○辛酉  天寿山守备太监周常奏  长陵等三卫官军共二千八百四十九员名岁分二班调黄花镇守备但山后火起无人扑灭乞自后每班止轮五百赴镇守备余留永安城操练及备修理工役遇警易于调遣兵部言边关  陵寝俱不可缺人防守宜量存八百守  陵余仍轮番守镇  上令三卫官军仍委永安城内外守臣管领操练如旧轮番守镇
　　○狭西岷州卫拱卜等寺剌麻番僧坚的劄藏卜剌丹等来朝贡马并佛像等物赐彩叚等物有差
　　○狭西整饬兵备按察司副使李＜王巳＞奏岷州番人入境掠大沟寨守备都指挥佥事韩春失于追捕事宜究治兵部议以春固可罪但令御寇之际方急用人  上命宥之
　　○壬戌裁革浔州府同知通判经历司知事照磨所检校桂平平南二县县丞主簿贵县主簿各一员以民少役重故也
　　○巡按陕西监察御史江孟纶奏岷州番寇抄掠纵横村堡空虚军民荼毒顷令岷州卫指挥后泰与其弟迩于今年正月间深入夷寨开论再三其生番忍藏占藏劄王三十余簇番酋一百六十余人熟番栗林等一十四簇番酋九十一人转相告语悔过来归归我被虏人财丞当应办粮役宰牛设誓不敢再犯已令副使李＜王巳＞从宜赏劳谕以朝廷恩威皆欢跃而去中惟熟番禄园一簇罪逆深重不服招安兵部因言番性无恒朝从夕叛未可轻信以弛防御宜行令巡守边臣向化者加意抚绥犯顺者刻期招捕议上报可
　　○癸亥赐沂阳王公鏳本色禄米七百石王初封岁给禄米二千石内五百石本色余皆折支至是以日用不给乞增本色二百石如临潼王例从之○延绥游击将军署都指挥佥事许宁奏虏寇掠康家岔等处躬率官军追出境外一百五十里虏势益众力战拒之守备高家堡指挥隋能引兵来援夺获虏马共二十牛羊千余及其弓矢等物兵部言虏既失利而去必图报复宜移文宁等益加严提备从之
　　○夜月犯积薪及木星
　　○甲子南京都察院致仕左都御史石璞卒璞字仲玉河南临漳县人由贡士授监察御史克振风纪  宣庙东征汉庶人擢江西按察使迁山西左布政使正统十三年拜工部尚书寻命赞理军务讨处州叛寇克之命兼大理寺卿景泰中加太子太保改兼兵部尚书巡抚胡广天顺丁丑  英宗复位罢归庚辰复召为南京都察院左都御史成化丙戌复致仕归至是卒仅赐以祭璞在江西振扬风纪断决疑狱甚有时誉虽儿童妇女皆知有石廉使名后迁山西太监王振蔚州人也乞恩祭扫祖茔璞极力奉承之振还遂升为尚书天顺初随例勒致仕四年复起长南京都察院耄荒缪滥始终如二人焉
　　○逆贼苗老潭伏诛老潭初随贼首伪平定王苗虫虾等谋反为官军所败潜遁清水江其党执送于官下湖广巡按御史鞫治至是以闻命诛之
　　○夜月犯轩辕御女星
　　○丙寅翰林院编修倪岳乞归省亲许之
　　○升和州知州刘隆为南雄府知府从巡抚都御史滕昭荐也○丁卯镇守广东太监陈瑄等奏两广稍宁从征达军思归乞令分班赴广操守脚力口粮有司供给事下兵部议可  上曰贼未尽宁达军岂可分班宜俱留听调给与田屋差人并沿途应何口粮脚力送其家属完聚令镇守等官加意抚恤之兵部复言达军家属多在南北直隶境内创买田屋揆之人情不能不安土重迁乞遣官审问其不愿者听愿者亦乞量与绢布赏劳以慰兵心  上是之复曰今既有家业不愿者听其达军从征日久艰苦仍令镇守等官量给官钱赏劳待贼平之日具闻
　　○己巳贵州总兵官南宁伯毛荣等奏夭霸于等寨久叛苗酋赍果银带普朝六等俱以听抚向化办纳粮马兵部言夷獠讎敌乃其常事今虽暂听抚化安知其不面从心异宜移文内外守臣加意安抚  上是之
　　○磔达贼孛哥罗于市以其犯边抄掠罪也
　　○兴化府知府岳正乞致仕许之正字季方顺天府漷县人家世武职至正折节读书进士及第授翰林院编修升春坊右赞善改修撰  英宗复辟吏部尚书王翱荐其可用召见命入阁参预机务正辞不许因感激尽言不量可否然多泄于外时曹吉祥石亨怙宠作威福势焰熏天正极言不可不早图且谙自往问二人以计去之二人闻而憾之适承天门灾下诏正视草有自责语二人遂指摘以为讪谤贬钦州同知正母老不忍别留滞旬日始就道被先所与争田怨家嘱行事者发其事复逮系锦衣卫狱备拷掠谪戍镇夷吉祥等败始释为民  上复位用御史言复还修撰充经筵讲官入纂修史馆兵部举正升职清理武选贴黄当国者恶之内批出正知兴化府至是来朝觐乞致仕家居五年卒年五十五正豪隽负气博学多才识为文善煆炼严整有法慨然欲树功业于时守兴化多所兴作莆之士夫多谤之始正遭际仅踰月每与人言恒自夸诩若柄用数岁者及颠踬不偶识者谓浚恒起凶不密失身正得善终亦未为不幸云
　　○辛未清明等遣驸马都尉石璟蔡震分祭  长陵  献陵  景陵  裕陵文武衙门各官陪祭
　　○遣内官祭  恭让章皇后陵寝
　　○广西镇安府龙州并上石思州各遣官族岑景赵海等来朝贡马及方物过期赐彩币等物例减其半
　　○壬申命右军左督都刘玉前军都督同知欧信仍掌府事
　　○巡抚广西左佥都御史张鹏奏浔州府桂平县地逼断藤峡贼巢居人连年被害事简官多乞将本县儒学教谕训导裁减生员并入府学肄业候事平之日复设从之
　　○癸酉毛怜卫女直指挥鬼力赤等来朝贡马赐衣服彩叚等物有差
　　○命都督同知欧信署都督佥事刘清坐营管操
　　○乙亥移广西柳州府洛容县治于县北之米寨
　　○巡抚广西左佥都御史张鹏以灾异自陈乞致仕不许
　　○戊寅降南京兵科给事中朱清为四川布政司照磨清坐擅筶军职下狱奏上  上曰朱清以酒妄为难居近侍可降二级调外任
　　○兵部奏南京锦衣等卫共倒死官马一千二百余匹宜逮指挥使周海等二十五人究问马后秋成责令买补从之
　　○成安伯郭昂卒昂父壳以靖难功封伯加流候兄晟袭爵时  仁宗皇帝特命袭为候晟卒无子天顺三年昂仍袭伯爵六年命往南京管后军都督府事至是卒辍朝一日赐祭葬如例
　　○己卯日色变白土霾四塞
　　○礼部右侍郎叶盛奏臣与刑科都给事中毛弘奉命会勘南京吏部右侍郎章纶讦南京都察院右佥都御史高明考察不公及南京给事中王让御史李英等劾纶诸不法事具得其实当会考之时章纶不能对众执论从公考察后乃编执己见展转烦渎高明亦不与章纶诚心□确以致积忿猜疑再三许奏既而奏覆之时又不与诸司掌印官佥各同进二人俱宜建问其纶所言欲留考退郎中潘孟时等三人黜见留左府经历吴宣等十九人但考察已定恐难纷更至于让等劾纶事亦皆不实俱下吏部议拟以闻议入  上是其言章纶高明姑置不问
　　○庚辰修理南京承天门
　　○礼部奏本部右侍郎叶盛奉命体勘南京吏部右侍郎章纶所奏南京六部堂上官与六科给事中会官审内坐次议得凡法司审囚之日给事中与公卿并坐于名分大体诚有未安但因仍之弊传袭已久非止于今日王让等之失宜禁革其将来查得在京法司凡遇会官审录重囚俱于承天门东西分为四行列坐公侯驸马伯列于东班前行都督等官列于东班后行尚书都御史侍郎等官列于西班前行通政司大理寺佐贰官并六科掌科事给事中列于西班后行及礼部会议民情俱于阙左门东直房中序坐尚书左右都御史等官列于上坐侍郎副都御史等官照席对坐通政司参议大理寺寺丞等官列于东傍六科掌科事给事中列于西傍俱有次序南京法司衙门会官乞如北京坐次今宜依盛等所拟移文南京文武衙门遵守从之
　　○壬午赏四川松潘靖夷堡等处官军人等十二员名宝钞彩币等物有差以杀番贼有功也
　　○工部奏南京纶班各色人匠虽皆取以供应朝廷造作之用中间谙晓本艺者十无二三以此先准南京工部左侍郎范理奏今各出备工价雇觅在京高手造作供应经今三十余年彼此两得其便近该南京兵科给事中朱清奏更其例本部详议以为不谙匠艺之人若又容留在班不惟不得实用抑且有误供应合仍旧为便仍行各处有司知会今后督令匠户务要子孙世守其业敢有似前仍角□羊不堪供役虚应故事者合衣先次议拟勘合事理问发化外充军从之
　　○癸未工部奏先因成造  上用九龙九凤膳亭并朱红戗金膳盒等器本部一时造办不全已依例奏准分半南京工部成造今南京奏称地方灾伤欲得量减乞从所言暂侯秋成陆续成造庶供用不缺而民困亦苏从之
　　○巡抚山西右佥都御史李侃请因议事回京省母许之
　　○湖广荆州卫指挥使姜昇等奏都指挥使汪泽比以功升都督佥事应取回京然泽莅事久颇惬众心乞仍留之兵部言都督系京官况泽已注前府带俸宜令来京差操从之
　　○夜广东琼山县雨雹大如斗
　　○甲申太仆寺奏六安州同知郭聪等因有诏宥免四年八月九月例死马匹辍于两月之间虚报二千余匹假以请嘱为名擅歛民财乞明正其罪兵部覆奏命逮聪等究治马俟秋成以渐追补从之
　　○四川行都司都指挥佥事宫恒等奏属卫所俱乏种马此尝议令军人计丁买补终不及旧额无以孳生遇警缺用兵部因言马政虽有例三年比较积弊多端其额愈亏是宜移文各都司卫所查究洪武永乐间旧额并见在及新收增损之数或不足照依军马多寡买补应用如恒所奏举行限明年十月具实以闻报可
　明宪宗纯皇帝实录卷之六十五
　　成化五年三月乙酉朔命故带俸大宁前卫都指挥同知王谅子玺袭父原职本卫指挥使
　　○松潘副总兵都督佥事卢能等奏白马路等簇番贼频年聚众攻围关堡劫虏人财阻塞粮道请敕所司计议多方抚捕  上命四川镇守总兵巡抚等官严督所属设法抚谕之如或负固不服量调官兵相机剿捕
