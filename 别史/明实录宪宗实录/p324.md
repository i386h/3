<!-- { "loadSidebar": true } -->
　　○辛卯升福建布政司右参议张琳为江西左参政湖广左参议徐恪为河南右参政福建按察司佥事高崧为本司副使
　　○以久旱遣吏部左侍郎耿裕礼部左侍郎兼翰林院学士徐溥祭告西岳西镇西海并中镇大河之神
　　○户部左侍郎潘荣奏近太监赵阳奏乞两淮官盐三万引黄沉刘关各二万引李曰□永一万引俱未关支近奉旨榜禁内外势家中盐况今西北用兵东夷有警山狭河南等处灾伤备边救荒无从措置为臣子者正当各加修省撙节用度上纾宵旰之忧今赵阳等奏乞官盐动以万计俱属有违伏乞裁处  上曰盐课国家重计不宜轻费势家中纳已有明禁况可以乞请而得乎此曹朦胧累奏偶曲从之实非朕意原其故违榜例之罪本当究治赵阳黄沉姑宥之刘关李曰□永盐皆不许支今后再有奏扰者必罪不宥
　　○壬辰升户部左侍郎潘荣为南京户部尚书
　　○癸巳重阳节赐百官宴于午门○甲午复除狭西布政司参议沉晖于福建
　　○总督大同宣府军务户部尚书余子俊奏左参将杨玉所统官军三千余人朔州驻劄至春启行未备冬衣班师之期未可逆料请敕工部人给衣鞋御寒从之
　　○南京太仆寺卿方汉卒汉字孔殷浙江淳安县人以举人任监察御史王师讨四川贵州夷獠命汉纪功还升南京通政司左参议未几升南京太仆寺卿卒于官汉为人直率喜声势所至与人争兢颇为士论所少○乙未边军有自虏中逸归者言虏谋以九月至边抢掠欲俟河冻入河套兵部言河套与延绥宁夏狭西接壤今延绥副总兵陈辉宁夏参将韩英已调大同而狭西境内人民荒歉至期虏必乘虚入境宜敕谕三路守臣各督宁夏延绥副参以下将官练兵以防警急令镇守都督同知白＜王巳＞统领西安等卫戍兵往督固原靖虏安会等城守将操练堤备如遇延绥有警＜王巳＞量领兵策应及令狭西巡抚都御史于固原等处往来提督从之
　　○致仕南京户部尚书黄镐卒镐字叔高福建候官县人正统乙丑进士授监察御史巡按贵州时苗叛道梗将至平越值军败几死夜脱身入城贼围之镐与诸将固守密＜锍-釒＞置竹筒中募土人间道以闻并劾大帅覆军状朝廷为改命将合黔贵楚蜀兵破贼城被围者九阅月始角□羊一城仅完镐有力焉既复留按一年景泰癸酉升广东按察司佥事改浙江持宪颇得体成化丙戌升广东布政司右参政进浙江按察使升广西左布政使召为都察院右副都御史总督南京粮储兼理屯田升吏部右侍郎转左侍郎庚子升南京户部尚书数年乞致仕赐敕给驿还乡仍令有司月给米二石岁拨人夫四名行至崇安道卒赠太子少保赐祭葬镐有才识敏于吏事议论侃侃有操断在任有所建白多见采纳第晚节稍不逮初云
　　○都督佥事董□□良卒□□良直隶怀宁县人袭祖职大同中屯卫指挥使正统十四年用荐升署都指挥佥事镇守河间累以功进都督佥事奉敕扬州诸路备倭兼苏常等府督捕盗贼抚驭无方闻下有怨言遂托疾乞还京至是卒赐葬祭如例子璋袭为永清左卫指挥使
　　○丁酉狭西西安府地震
　　○赏广西杀贼有功官军六百八十六人彩叚钞币有差
　　○复左都督李震兴宁伯仍闲住震坐尚书项忠为太监汪直所构革爵南京闲住复为直党舍人韦王□赞所缉被逮至京至则直已败忠亦还职致仕震陈被诬之故以请事下所司看详乃有是命
　　○都察院经历李晟以言事下锦衣卫狱晟言方今攘夷有大势有先务大势在固外藩先务在用旧臣盖国初都燕京山后控三边得御夷之形胜其时北边地荒而人稀且我方盛强虏正衰弱自不敢来即来亦无所得今承平既久吾士马多耗人畜颇丰而虏又适炽小入则小利大入则大利况其出没无常仓卒难备至而后应势每不及此大势有未便矣加以将怯兵弱来既不敢迎敌去又不能邀击此先务有未得矣故今必审大势而固外藩使山后无警京师乃强必急先务而用旧臣使人心有恃边方乃重所谓固外藩者臣闻威宁海子可耕可牧且去大同仅二百里在元本为要地今弃以为虏卫可乎请城其中以二万人守之翼以墩堡无事令屯牧其间约虏近吾北则出奇以遮其前过吾南则会剿以剩其后非惟门庭愈固而飞挽之费亦可渐省苟谓人力不及兵势难分亦当城大同近北之地量戍以兵使虏一触藩即从而犄角之亦决胜之势也若夫朵颜三卫当系之以术使为东藩不宜徒以空言相谕哈密都督当封以王使为西蔽不宜托以金印未得久失事机至于河套地环千里土厚物蕃不宜弃之以资寇养患今狭西饥民多徙荆襄而不知河套之利若使边臣按视其便守其要害据其水草且尽烧其余必使虏不敢入乃大招流民俾耕牧以资粮马尽阅丁壮俾射猎以习战斗不三数年民皆战士地皆乐土既免荆襄之啸聚又夺虏寇之巢穴自河以东至山之后屯堠相望首尾相应岂不强我中国之势哉所谓用旧臣者盖边事非老成之人莫可任之今山后有尚书余子俊辽东有都御史马文升独延绥西至甘凉无一重臣镇抚其地臣闻前吏部尚书李秉兵部尚书王竑佥都御史高明除名威宁伯王越才力可用威名素著秉竑尝有荐者以老而寝明顷尝起用以疾而还然昔者赵充国韩弘皆成功老病之日则数人未可弃也越坐开边起衅被劾而去然后来劾其可罪之人即前日议其可封之人同事异辞其论至今未定就使越为有罪功亦可赎况虏与中国不共戴天臣恨越不能擒剿虏主以告  先帝之庙不可以启衅而罪之也今边患方殷若起此数人而用之使与子俊文升各当一面共保三边岂不可哉有诏晟泛言烦扰不听仍下所司看详于是兵部尚书张鹏等劾晟罪宜究治命锦衣卫鞫问之法司坐罪以请命请外任为汉阳府通判
　　○给事中刘聪等阅取武职户丁送营操备言都指挥等官钱承宗等户丁亦在阅取之数而以外戚例当免杂役事下兵部请如例从之
　　○给赐偏头鴈门宁武三关及代州东西隘口守墩夜哨官军九百五十六人衣鞋
　　○戊戌宁夏总兵官右都督周玉前镇守宣府时万全右卫致仕指挥胡观奏其恣肆奸邪欺公违法阴结虏寇入境杀掠冒报功次数事刑部请差官按之得玉抵换官马侵用官草私役军人等状而又听其亲属都指挥佥事慕勋指挥佥事角□羊洪百户张祥冒报功次玉子镇误射杀人事连巡抚都御史秦纮分守内官张刚钤束不严致虏入境伤人守备指挥蔡昇方铎失于追剿巡按御史刘王□赞纪功给事中孙慱兵部员外郎梅愈山西按察司副使苏盛不能详审功次妄奏升赏请各治以罪刑部尚书张蓥等具闻勋洪祥镇各坐罪有差观诬告人罪革职发开原卫分为民王以镇守边方宥之停其俸一年纮刚记罪昇铎执问盛王□赞各停俸两月博以致仕置之
　　○己亥升江西右布政使陈伟为浙江左布政使
　　○山西泽州星陨声如雷○复前锦衣卫都指挥同知牛循职回京闲住循自谪所陈乞放归故也
　　○诏释土鲁番贼党之系甘州狱者都督罕慎之克复哈密也执土鲁番所遣守城酋长哈哈械送甘州既而使人来奏请释之兵部移文甘肃守臣勘议至是巡抚右佥都御史侯王□赞等奏谓土鲁番旧侵哈密实使牙兰城守哈哈其党与耳今彼此自释前憾莫若俯顺夷情谕而遣之兵部请从王□赞议  上曰胁从罔治古之法也矧在夷狄固当略之哈哈可遣归本国仍令传谕其国王孙女阿黑察及大小诸酋自后务睦邻保族毋相残以干国法
　　○夜月食○庚子升撒马儿罕都督佥事怕六湾马哈麻为都督同知指挥佥事哈只儿辛等四人俱指挥同知怕六湾等以西域道阻乞从海道归欲于长芦买食盬百引许之
　　○中都留守司都指挥佥事董昂河南都司都指挥佥事刘軏大宁都司都指挥佥事陈通管领官军赴京操练总兵官以军数少参送刑部拟罪如律赎杖还职
　　○壬寅敕监督军务太监张善总督大同宣府军务户部尚书兼左都御史余子俊总兵官定西侯蒋琬兼护偏头关兵马山西镇守巡抚等官悉听节制
　　○甲辰  皇第八子生母曰德妃张氏
　　○乙巳复除狭西按察司副使翟廷蕙于四川先是巡抚都御史孙仁等奏夔州等府与狭西湖广壤地相接林箐深圹流民聚集易于为变乞增置副使一员专守其地吏部覆奏诏可庭蕙丁忧服阕因以命之
　　○工部左侍郎杜谦子汉致仕副都御史杨浩子概俱乞为国子监生允之
　　○刑部有重囚既死于狱不销其名者刑科仍覆奏处决尚书张蓥侍郎杜铭何乔新以失于举察自陈请罪  上宥之戒毋再忽
　　○丙午守备鴈门关指挥同知陈隆坐罪免命太原左卫指挥使刘玠代之
　　○备御开原右参将都指挥使周俊都指挥佥事李洪领军按伏都指挥佥事吴琮守定远堡指挥同知沈英各设备不严致虏入境杀掠人畜又隐匿不报巡按监察御史张西铭鞫其罪议如律应谪戍都察院具闻诏宥之各降一级
　　○丁未周王子埅妃王氏薨妃南城兵马副指挥斌之女正统辛酉册封为通许王妃天顺丁丑进封为周王妃至是薨讣闻赐祭葬如例
　　○保国公朱永等言岁饥民困京营把总等官停俸追马者宜暂免之俟年丰追补事下兵部议从其言遂请令河南山西狭西守臣凡被灾卫所官有追马者悉如例报可○己酉升江西按察使侯英为右布政使工科给事中李昊布政司左参议监察御史汪山南京监察御史冯錤俱按察司佥事英原任昊山浙江錤湖广
　　○发京库银三万两赈贷山西饥民巡抚左佥都御史叶淇奏山西连年灾伤平阳一府逃移者五万八千七百余户内安邑猗氏两县饿死男妇六千七百余口蒲角□羊等州临晋等县饿莩盈涂不可数计父弃其子夫卖其妻甚至有全家聚哭投河而死者弃其子女于井而逃者虽尝设法劝借加意抚恤奈人多粮少不得周给乞给太仓银数万两以备赈济  上曰朕为天下生民主常恐一夫不获其所今山西饥荒民不聊生如此览奏良用恻然其亟发京库银三万两遣官赍付淇籴粮应用俟丰年徐议还官
　　○庚戌命武平伯陈纲管理将军佩刀宿卫
　　○以旱灾命山西河南清军御史还京从兵部议也
　　○辛亥免河间府及沈阳中屯等卫税粮小麦一万四千九百余石以旱灾故也
　　○壬子有自虏中逸归者云小王子并阿出来等议欲近边钞略复议钞宁夏高桥儿并凉州等处遂敕狭西及延绥宁夏甘凉守臣整饬边防总督大同宣府军务户部尚书余子俊等计歼残虏时延绥副总兵陈辉宁夏参将韩英领兵至大同未返命各还本镇
　　○巡抚山西左佥都御史叶淇奏山西所属府州王府散居其间郡王将军县主郡君仪宾吉凶礼费皆出于民至修造府第尤费财力今连岁凶荒民不聊生请敕工部移文自今凡有修造暂为停止从之
　　○右副都御史秦敬卒敬字克恭顺天府涿州人正统戊辰进士授刑部主事进郎中升浙江右布政使转左以忧去服阕复除福建左布政使擢右副都御史巡抚贵州以病乞免归年才五十三家居十余年至是卒赐祭葬如例敬为人粗豪喜自矜然临事精敏有果断通晓法比自郎官一蹴至方伯人或谓其有奥援也历任闽浙民多喜而誉之说者谓敬煦煦为仁以要誉君子不取焉
　　○癸丑太监怀恩传奉圣旨授驸马都尉樊凯子琦为锦衣卫百户
　　○给辽府故辅国将军恩镣夫人赵氏食米岁三十石
