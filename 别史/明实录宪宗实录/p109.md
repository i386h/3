<!-- { "loadSidebar": true } -->
　　○乙酉孟春享  太庙奉  孝庄睿皇后神主诣庙享祀
　　○遣内官祭司户之神○巡抚陕西左副都御史马文升等奏比闻去冬虏寇入延绥保安安塞二县分道剽掠焚营堡杀军士居民男女钱谷牛羊扫境一空良可悯念其宁塞安边二营巡哨守备都指挥陈英等俱闭门坐视宜加惩治巡抚延绥右副都御史王锐等亦奏自去冬以来虏屡入保安等县宁塞等营及葭州等处杀掠男妇共三百余人牛羊畜牧四万余钱谷器用无筭知州等官孟泰等不先如约移民入堡守堡指挥盛铭隋能等捍御无策复隐匿不言俱当有罪事下兵部并劾锐及镇守太监秦刚总兵官署都督佥事房能罪  上曰州县官不系统兵守备之任且方给军需难于概问若边将弛备之罪良由法令不振而然陈兵等兵部宜行巡按御史俟寇退之日严加究治其有功劳可赎者仍据实来闻秦刚房能王锐姑宥之令杀贼赎罪○南宁伯毛荣卒荣和宁王阿鲁台之裔父胜历任都督封伯爵天顺己卯荣嗣父爵坐交结近侍谪调广西听总兵官节制杀贼成化丙戌复起镇守贵州卒于官讣闻辍朝一日祭葬皆如例子文嗣
　　○丙戌以大祀  天地  上御奉天殿誓戎文武群臣致斋三日
　　○命耀武营坐营左都督刘玉显武营坐营右都督刘聚整饬军马甲仗听调征虏
　　○巡抚陕西左副都御史马文升言榆林宁夏花马池诸营料草俱缺无从区画请令陕西考满官于边地纳谷草五百束免其赴京给由陕西山西河南三布政司阴阳医学僧道司官纳豆一百石径送吏部入选听缺拨用又榆林城广有仓上纳两淮成化三年存积盐一十万引每引纳料豆四斗或草一十束两浙成化元年存积盐一十万引每引纳料豆二斗或草五束＜锍-釒＞入从之其淮浙盐令待秋后仍照原拟中纳
　　○夜东方流星如盏大赤色光烛地自右旗东南行至建星尾迹炸散
　　○丁亥河南地震
　　○大同总兵官彰武伯杨信等以虏众四散出没边境告急上闻兵部言此虏久掠延绥忽复东骛虑我邀遮预觇虗实耳不然是知大同游兵西往欲乘虚肆掠也且三边士马精强大同为首今总兵等官统有六万之众未闻奏一矢之捷抚机不发安得成功乞谕令信等戮力同心期于敌忾乘疲袭险惟便是图但毋轻率寡谋虗声塞责仍先具方略以闻上曰边将以御敌为务谋定而战庶无遗策尔等所议良是其速行之
　　○己丑大祀  天地于南郊祀毕  上还宫谒  皇太后毕出御奉天殿文武群臣行庆成礼
　　○以上元节赐文武群臣假十日
　　○掌太常寺事礼部尚书李希安等奏伏见  天地坛外松柏树叶自本月初七日至初十日有甘露降其凝如脂其味如饴谨稽载籍有曰圣王之德上及太清下及太宁中及万灵则膏露呈瑞今当  皇上郊祀之时降于郊祀之所此实  圣德格天和气协应万万年太平之休徵也  上览奏付所司知之
　　○尚宝司司丞薛胤大祀分献不赴坛行礼为监察御史所劾
　　○上命其自陈胤伏罪宥之○庚寅以大祀庆成  上御奉天殿大宴文武群臣及四夷朝使
　　○是日方宴礼科都给事中魏元误从王门出为将军所执  上命锦衣逮治之
　　○夜月犯井宿东扇北第一星
　　○辛卯礼部尚书邹干等奏建州三卫女直顷因董山等背恩负义朝廷已出师问罪宥其胁从之人又命脱罗为都指挥同知完者秃为都指挥佥事各给印敕约束其众矣今三卫头目沙加保等三百余人来朝宜降敕宣谕俾知朝廷恩威永保境土  上从之乃降敕曰朝廷设置建州三卫授以官职俾世守其地以为我国家藩篱比者董山等悖逆天道孤负国恩屡犯边境因命将出师声罪致讨贼首已就擒灭然此时非不能以大势军马扫除一隅但念尔等多有被其逼胁非出本意是以置而不问今尔等既能悔过自新遣张兀力等赴京谢罪已往之咎悉从宽释再不追究特降敕省谕尔等自今以往果能钤束部落输城效顺炤旧朝贡朕当待之如初若或反覆变诈似前纵容下人犯边生事则动调大军剿无遗类必不尔恤尔等其省之戒之
　　○壬辰赏海西忽失门卫野人都指挥速奴等三人彩叚各一表里酬其招抚女直不花秃重羊等功也
　　○礼部奏木兰河卫都指挥撒赤哈等以所领叚疋衣服有截短者延至临行来告无从追问自后凡遇夷人来贡其赏赐衣服彩叚等物会目通事等官逐一检点唱名给散仍令通事省谕各夷如有衣服彩叚截短者即时具告毋得退后方言从之
　　○昏刻月犯鬼宿东南星
　　○夜东方流星如盏大赤白色光明烛地自正东云中行至东南云中后三小星随之
　　○甲午上元节赐百官宴于午门
　　○乙未赐朝鲜国贺陪臣吴伯昌等宴并金织衣彩叚等有差
　　○授陕西保安县土兵张存山为试所镇抚虏夜入其家存山以一人擒斩二虏兵部以闻故有是命
　　○丙申  英宗睿皇帝忌辰  奉先殿行祭礼遣驸马都尉周景祭  裕陵
　　○湖广容羙宣抚司土官宣抚田保富遣舍人刘拳等来朝贡方物赐彩叚钞锭有差
　　○浙江平湖县知县李翥奏本县周家泾并独山海塘冲塌醎水漫入民田乞将在官折收赎罪纳米银计工修筑工部覆奏从之  丁酉夜月犯房宿南第二星
　　○戊戌兵科给事中郭镗奏今年正月初八日河南布政司奏地震初十日掌太常寺事礼部尚书李希安奏甘露降于郊坛事俱下礼部尚书邹干等即以甘露事上闻臣备位谏官适睹二事心知其非不敢不言盖遇灾异则惧心起悦休祥则骄心萌惧则修德骄则怠政故圣人不贵祥瑞春秋独犯灾异真德秀言祥多而恃未必不危灾异而戒未必不安顾人君应之者何如耳古之贤君因灾异而修德者如□之中宗高宗桑谷生朝雉飞曰□折耳二君因巫咸祖已之言恐惧修省变灾为祥故能享国长久商道益隆汉文景之时若日食地震山崩川涌星变之异未易遽数二君克承天心恐惧修省今年下诏劝农桑明年下诏减租税是致民和气应海内富安则灾异之来其有益于人君也大矣惟不知惧者然后乱亡随之  皇上践阼以来于兹六载有侧身修省之诚当正始布德之日位列大臣职居典礼者正当如巫成之告戒祖已之正事而希安等乃共为谄谀敢言不羞其邹干等又将先奏之地震迟留不言反以后来之甘露谄言瑞应臣知  陛下求治之盛心固不因休祥而少怠但干等倡为瑞应之说实怀容悦之私迹其所存罪在不宥伏愿  皇上以年豊为瑞以民安为祥以贤才为宝遇灾为惧闻瑞不喜仍罢干希安二人以谢天下及禁约天天今后不许献言祥瑞仍以地震天旱因灾求言慱访政事缺失民间疾苦以次施行使天下后世知  皇上不爱祥瑞不近谄谀惧灾修德天下大治其为瑞应岂不大哉奏入  上曰河南地震礼部已先奏闻甘露降于郊坛有司奏知理所当然朕未尝以此怠于德政郭镗安得为此言其置之
　　○己亥左都督刘玉等奏近奉命预饬兵马听调征西所统耀武显武二营马军缺少乞定拟于别营选补训练必使兵将相识庶易成功事下兵部拟令选三千九百六十人并二营之数共及一万以往  上曰团营军精选未久如何又要选补不允有警令全营以往然此中必有情弊其令内外提督并坐营官具实回奏于是总兵官抚宁侯朱永及玉等俱引咎自劾  上曰初简阅军马特委尔等提督训练正欲兵精以备调遣也何乃因循废弛輙至于此玉等坐营平昔怠惰及临调却称军马不足论法本难容恕既引咎姑宥之仍当各慎乃事以副委托数有不足即与选补勿致有误
　　○庚子以湖广地震遣官祭告境内山川礼部尚书邹干言地道以安静为体阴盛而反常则震去年十二月十二日武昌等府同日地震宜移文湖广巡抚等官并司府州县严加修省用心操练军士抚安流民及行翰林院撰祭文太常寺领香帛遣行人一员祭告南岳衡山并令各府正官祭告境内山川城隍之神务极诚敬以禳灾咎从之
　　○追赠故贵州镇远府通判杨宣为本府同知给诰命以靖州剿贼殁于阵也
　　○工部右侍郎黎叔林九载秩满自陈年已七十例应致仕但以交阯远人无家可归乞容臣复任以图报称  上许之
　　○辛丑海西木答里山等卫女直都指挥把卜沙等失里木等卫女直都指挥早哈等建州右等卫女直都指挥沙加保等建州左等卫女直都指挥重羊等毛怜等卫女直都指挥搜勤等各来朝贡马及貂皮赐宴并金织衣彩叚等物有差
　　○命故成安伯郭昂子鐄袭爵岁给禄米一千石本色四百石折色六百石
　　○左副都御史韩雍奏乞终制并辞免右都御史兼总督两广军务之任  上批谕曰两广用人方急难拘常例守制不允辞
　　○夜月犯狗星东南星
　　○壬寅命赤斤蒙古卫都督瓦撒搭儿叔父乞巴并失加卜丁为指挥佥事协管夷民时赤斤夷族皆言瓦撒塔儿幼弱其叔父乞巴等二人为番夷信服乞令袭为都督瓦撒塔儿亦上书求量与一职协守边方  上谕兵部臣曰夷情如此宜俯顺允之
　　○巡抚大同右副都御史王钺等奏延绥三路俱系虏寇出没之所比令许宁军出西路龙州镇靖等堡范瑾军出东路神木镇羗等堡越与太监秦刚军据中路榆林城以为两路应援瑾遇寇于厓窰川力战败之追奔至沙峰子等处宁军御之于梨家涧转战三十余合皆捷而右参将神英亦败之于镇羗境内前后共斩首四十余级夺获战马七十余匹弓矢甲仗五百余事追回被虏羊牛畜牧四百八十有余虏遁去事闻  上降敕奖励之曰得奏具见尔等协心效力谋勇可嘉兹特降敕奖谕尔等尤须从长计议奖劝官军出奇制胜以收万全之功使余贼远遁地方安妥庶副委任其各勉之
　　○癸卯都察院右都御史项忠以会官推举方面之例举其属御史罗明为广西佥事明不欲行私于忠所嘱免忠不从命既下明乃奏讦忠谓往时兵部尚书白圭等会推忠总督两广军务忠不肯行喧争怒号于阙门之下乞究其罪忠亦言当白圭推臣时臣恐不胜任推让副都御史韩雍熟知夷情而圭以臣名与雍并列上进蒙御批用雍非臣避难而明以所升不满所望捏辞妄奏乞正其罪以为后戒  上曰项忠实曾推举而朕不用罗明如何为此言本当究治但事已处分姑宥之
　　○礼部奏四川乌蒙军民等府广西太平府茗盈州进成化三年至五年庆贺  万寿圣节及冬至正旦表笺俱过期宜寘其官吏并所遣头目人等于法  上以土官衙门俱宥之
　　○日本国使臣入贡还至宁波府航海以去有僧盛训潜登岸欲留中国学经浙江备倭都指挥张勇等奏送至京礼部以勇等不先闻奏请治其罪  上令自陈既而勇等伏罪宥之
　　○刑科给事中虞瑶等勘报巡抚四川右副都御史汪浩镇守都督芮成讦奏事  上命三法司会多官重鞫得实浩坐因公杖死二十人任情滥赏官军银布且伐楠木载回私家成纵子为非索取部内金银诸物甚多俱赎杖浩为民成还职带俸内事连先巡按御史冯斐别行巡按御史逮问  上以浩酷暴杖死人命数多免赎谪戍独石卫成贪财无厌降一级带俸差操
