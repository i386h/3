<!-- { "loadSidebar": true } -->
　　○遣内官祭司户之神
　　○庚午吏部以朝觐奏罢老疾罢软贪酷及素行不谨官布政使王用钱昕俞铎洪弼胡钦路璧钟清按察使刘釪赵敔等二千十六员诏老疾者致仕罢软不谨者俱冠带闲住贪酷者为民用江西泰和县人由进士为御史累官河南左本政使颇以宽原称昕直隶常熟县人由进士授御史累官湖广左布政使家雄于赀居官克守颇以廉称但急于仕进为公议所薄铎浙江新昌县人由进士授南京刑部主事累官云南右布政使素有操守至是流言谓铎纵家人鬻纸于治所吏部闻而黜之弼浙江淳安县人由进士擢御史累官贵州左布政使钦直隶庆云县人由举人任福建建宁知县正统戊辰邓茂七作乱钦以饷军功升延平知府累官至山西左布政使钦历官所至多称职晚节颇不逮前璧江西安福县人由进士任户科给事中历都给事中升云南左参将以抚化大候顺宁土夷有功诏加旌异寻升右布政使改福建左布政使清浙江瑞安县人由进士改庶吉士授吏部稽勋主事历升郎中福建右参政进右布政使莅官勤慎无大阙失至是左布政使路璧彼黜以清出自吏部疑其毁己遂条举清过以上之吏部乃并黜之釪江西安福县人忠愍球之仲子由进士任御史升浙江按察副使提调学校进按察使性和易政尚宽平敔直隶武进县人由进士授御史巡按江西值岁荒民保留再巡一年既而超擢按察使于江西赈济调山西有才干识治体多所建明然亦任情行事在山西时功名顿减云
　　○辛未赐晋府阳曲王美垙第二十一子名曰钟铚蜀王申凿嫡长子名曰宾淏
　　○以大祀  天地  上御奉天殿誓戒文武群臣致斋三日
　　○并直隶庐州府金斗坡冈二驿为金斗水马驿
　　○夜月掩毕宿大星○甲戌大祀  天地于南郊毕  上还宫谒  皇太后出御奉天殿文武群臣行庆成礼
　　○以上元节赐文武群臣假十日
　　○乙亥以大祀礼成  上御奉天殿大宴文武群臣及天下朝觐官四夷朝使
　　○丙子太监覃昌传奉  圣旨升太常寺协律郎丁永中为本寺寺丞
　　○英国公张懋等言臣等尝具奏听征马匹草料己支过者不必扣减得旨全支半年今户部行文仅与两月  上命户部条陈其所以不行放支之故尚书杨鼎等覆奏臣等昧于诏旨误以为不计前关之数别如岁例给与固应有罪但京场所蓄草止可支给一年今该补该两月请定其实支或如例兼支折色  上曰职司钱谷固当樽节但朝廷已允懋等之请全给半年草有不足自当奏请事属故违法当究治姑宥之草束其仍本色折色相兼支给
　　○丁丑十三道监察御史言南京  祖宗根本重地吏礼兵刑工五部见缺尚书大理寺亦缺正卿久未简擢是皆股肱之任刑狱之官岂宜久旷成国公朱仪奉命守备赋性宽缓人少畏惮以致部下肆贪吏胥玩法地方多事军民安少乞敕吏兵二部会推堪任尚书等官者＜锍-釒＞其名氏以职简命仍推素有谋猷武职重臣一人协同朱仪守备诏下其章于吏部
　　○调松江府知府申纲于九江府保定府刘观于夔州府大名府张琎于黎平府湖州府李雄于石阡府太平府同知陈棋于临洮府德州知州黄王□＜卤木＞于道州新建县知县董缓于湖口县乐安县林墏于德安县永川县刘凤于彭县时诸司朝觐吏部言纲等俱任繁剧才力不逮欲即核罢然尚可以治简故调用之
　　○昏刻月犯轩辕左角星
　　○己卯襄王瞻墡薨王  仁宗昭皇帝第五子母曰  诚孝昭皇后永乐丙戌生甲辰册封襄王宣德己酉之国长沙正统丙辰移国襄阳  英宗复位瓦再来朝大赉以归时遣中使存问王于诸王中为最亲故朝廷所以眷爱之者为最优王小心清慎笃于孝敬尤为  诚孝昭皇后所钟爱然能守礼法远嫌疑故虽有异议不为上下所疑卒能安荣寿考以终其天年至是薨年七十有三讣闻辍朝三日赐祭葬俱如制谥曰宪
　　○赐朝鲜国贺正旦陪臣权瑊等宴并金织衣彩叚等物有差
　　○巡抚湖广左副都御史刘敷等言地方事宜一缮城隍二广储蓄三省民力四重赏功五选捕盗官六禁窝盗主七练将材以备擢用八选将官以备守御诏下兵部议之○庚辰  英宗睿皇帝忌辰奉先殿行祭礼遣驸马都尉石璟祭  裕陵
　　○辛巳天下朝觐官陛辞各赐以敕
　　○赐日本国王钱五万文令其使臣妙茂等赍回从所请也
　　○壬午朵颜等卫头目猛可等海西成讨温等卫野人女直都指挥娄得等各来朝贡马赐宴并衣服彩叚等物有差
　　○癸未以水灾免直隶苏州府嘉定县成化十三年秋粮七万七千六百八十余石草二万五千五百二十余包从巡抚右副都御史牟俸请也
　　○夜月犯西咸南第一星
　　○甲申复除江西布政司左参议徐鉴于广东
　　○敕狭西按察司副使左钰协守环庆地方
　　○复差御史于狭西洮河诸处巡茶从兵部议也
　　○乙酉升四川按察使彭韶福建按察使唐彬湖广右布政使吴诚山西右布政使白行顺河南右布政使杨浩云南右布政使唐瑜福建右布政使李田俱为左布政使韶广东彬贵州诚行顺浩瑜田俱本司
　　○兵部尚书余子俊等奏申明条例十事其一谨选法永乐中妄告袭职者悉从罢免今军官多有绝嗣将异姓冒袭官职宜仍依前例罪之即首改者不问一严纪功阵伤官军须验所伤轻重并创口深浅新旧庶功不妄报一重爵赏在外各卫带俸都指挥宜改注各都司仍设公座待以见任之礼庶人知爵位之重一息争端在外总兵巡抚恒以位次相争合令左右都督与左右都御史并都督同知与副都御史并都督佥事与佥都御史并俱文东武西独伯爵以上则坐于东而内臣居中则争端自息一革吏弊各处镇守内臣许于所在精选能书军余二名总兵分守监枪守备等官止一名俱令于公文内一体佥书以防欺弊一重敕令如烧荒等项止许镇守总兵巡抚请敕其分守守备等官听其誊黄转行母得一概泛请一重地方贼盗未获者各该分巡分守等官俱不许更代其事干城池者方面卫所府州县官各以次降调一顺夷情如四川云南贵州湖广广西等处土官争袭官职地方者镇守总兵巡抚务委三司官督同亲勘不许别委属官展转迟误致夷情不通一省驿传各处分守副参等官俱关符验假公营私分扰驿传自后止许南京凤阳守备官并在外镇守总兵巡抚等官关领一谨军政府州县卫所官有承行查理勘合者随即开报清军御史每年三阅月比较一次十分为率一分不完者委官取招二分不完者提问仍俱停俸庶官员知惧军伍亦渐实矣奏上诏皆从之
　　○丙戌升户部员外郎刘寅为山东按察司佥事管北直隶屯田
　　○升监察御史张玉陈廷玉刘璋刘简刑部员外郎曹时中刘福冯宁大理寺左寺副高铨右寺副郝志义南京刑部员外郎李元俱为按察司佥事玉时中浙江廷玉广东璋钤山东简贵州福云南宁四川志义山西元广西
　　○复除按察司佥事万礼于浙江林克贤于福建王预于狭西许盛于四川俱丁忧服阕也
　　○丁亥升浙江布政司右参政李嗣山西左参政张宾云南左参政何经河南按察使何乔新右参政孙洪浙江左参政刘璋俱为右布政使嗣福建宾经洪璋俱本司乔新湖广○赐故伊悼王諟金□□妃马氏并宫眷食米岁一百石
　　○敕宣府大同延绥宁夏甘肃镇守总兵巡抚等官戒严以镇守大同太监覃玑等奏虏欲入寇故也
　　○守备南京成国朱仪奏拟官军寒暑歇操条例下兵部议以每年俱于二月八月起操至五月十一月大暑大寒而操止其歇操之时仍十日一赴教场点视从之
　　○禁革仓场积弊  上谕都察院臣曰京通二仓并各场粮草俱国用所系近各卫监支官多不守法度私立大小把总名色不肯依期守放故为刁蹬迁延以致军士到仓日久不得关支其贪婪委官通同官攒人等以斛面高低为名就中扣除者有之军吏人等指以答应为由于内克减者有之及关粮到营十不得七以致军士多饥窘失所及有官旗舍余人等倚势用强搅扰仓场需索财物者似此奸弊非止一端事觉之日从重处治巡视御史及管粮委官坐视不理者一体治罪其出榜禁约之
　　○戊子升大理寺左寺正萧谦刑部员外郎翁晏南京大理寺左寺副莫禋为按察司佥事谦山西晏广东禋云南
　　○命南京沈阳右卫指挥佥事崔＜日玉＞守御浦子口守御缺人南京守备太监安宁等以钰荐兵部言守御乃都指挥之任钰未有军功例难拟升宜令钰以旧官守御而以都指挥体统行之往来文移于都指挥则用手本于所部指挥用帖文所部指挥于钰则用呈文各处把总俱视此例著为令奏入从之
　　○己丑户部议刑科给事中李蕙所言给散冬衣布花事一每岁给散京卫军士冬衣布花钞锭例将扣除事故还官之数封发各卫所收贮以俟下年辏给缘无严密库藏多为人所侵换宜自成化十四年为始凡扣下之数卫属五府者送该府经历司经历置立印信簿籍秤验收受自余亲卫所就送该卫掌印指挥同首领官封验入库至下年当给时旧交于与新官给散一冬衣布花所以给军士御寒迩来所司互相推诿至于寒冱尚未给散宜令以七月一日奏领勘合八月一日下库关领十五日以后陆续给散务令不过十月一给赏则例如布有一匹二匹三匹之分户部旧俱预行榜示然法立奸生妃纪录幼军因其亲属有无而数有多寡习艺退卒因其妻室存亡而例有同异今所司受其贿赂一概给散宜申明旧例使之遵守一在京该赏军士凡七十余卫每卫多至万余少亦不下千数亲管官属不能遍识不无诈冒关支之弊合行严督该卫临赏之时核审正身具结引给＜锍-釒＞上悉如议
　　○巡抚辽东右副都御史陈钺奏建州女直买秃等传报北虏收入寇乞移文沿边将臣严加守备从之
　　○庚寅升四川按察司副使张悦河南副使陈选狭西副使吴＜王已＞山西副使梁材福建副使温琮俱为按察使玘云南余皆本司
　　○辛卯升福建按察司佥事钟珹监察御史薛纲为副使珹江西纲湖广俱提调学校
　　○壬辰升监察御史李钊刑部郎中张文昭河南按察司佥事冯昱湖广佥事周谟邵琮俱为副使钊贵州文昭山西昱仍河南谟狭西琮四川
　　○升山东布政司右参议杜鈜平阳府知府贾奭叙州府知府丁璐登州府知府袁润俱在参政鈜本司奭山西璐广东润云南吏部郎中冯遵浙江右参议吴森河南左参议蔡志福建右参议崔议广西左参议黄埙俱右参政遵福建仪四川森志埙俱本司
　　○升刑科右给事中黄澄兵部郎中王昭南京监察御史吴禋为布政司左参议澄福建昭山西禋贵州
　　○复除按察司副使应灏于福建
　　○建州左等卫野人女直都指挥童羊等泰宁等卫都督几南帖木儿等各来朝贡马及貂皮赐晏并衣服彩叚等物有差
　　○四川酉阳宣抚司并贵州贵竹长官司土官宣抚等官冉云等各遣人来朝贡马赐彩叚等物有差
　　○命狭西各边开中引盐榆林诸仓开中河东官盐三十万引固原诸仓中两淮成化十一年存积盐十万引两浙十一十二年存积盐十万引甘肃诸仓两淮十一十二年存积盐十万引河东官盐二十万引银粮照依时价定立则例以边警乏备从巡抚副都御史程宗等请也
