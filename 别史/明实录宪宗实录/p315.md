<!-- { "loadSidebar": true } -->
　　○吏部奏黜浙江等十三布政司按察司南北直隶府州县来朝并在任官三千五百二十三员老疾布政使朱绅余洵等一千七百三十一员素行不谨参政蔡麟按察司副使林荣邵宗等二百五十一员贪暴知州冀贵等十八员罢软无为参议梁镛等六百六十六员为事在逃者六员  上命老疾者致仕罢软不谨者冠带闻住贪酷及为事在逃者原籍为民绅狭西河州卫人景泰甲戌进士授监察御史转浙江按察副使巡察海道进按察使至贵州左布政使循资迁转无毁无誉洵浙江鄞县人由乡贡士选授刑部主事历郎中升参政进布政使行事简静名亦不污
　　○减云南岁办银课三万两四川五千两
　　○巡抚大同右佥都御史郭镗等奏虏入定安山墩掠守墩军士以去宜治哨备指挥义志及守备都指挥马昇右监丞邹玉分守右参将庄鉴右少监陆訚提督无方复互相隐蔽之罪事下兵部言义志等宜行巡按御史究治如律马昇等仍记其罪俾图自效诏可昇等俱宥之
　　○甘肃总兵官署都督同知王玺等奏哈蜜部落野乜克力因避土鲁番之害徙居甘肃境外屡掠镇番等境踪迹诡秘不可不防今欲令都督罕慎招谕之不悛则进兵剿灭事下兵部言罕慎方遣使入贡宜于其还敕令招抚果冥顽不服则奏闻处置从之
　　○壬寅夜月掩轩辕南第二星
　　○癸卯兵部臣言比奉敕蠲南北直隶等处四户马其重泒已完未完者通查奏闻今直隶真定等府及山东济南河南开封等十三府完纳已多其间有该泒南京太仆寺而太仆寺不察误徵于诸府者乞准作成化二十年马驹之数而南京太仆寺所属州县亏欠者俱乞停徵报可
　　○甲辰夜月犯上将星
　　○乙巳  英宗睿皇帝忌辰  奉先殿行祭礼遣驸马都尉王增祭  裕陵  上退朝顾左右曰今早行礼之际追念罔极之恩感伤于怀泫然泪下不能自己永惟  先皇奄弃天下臣民忽已二十年矣朕嗣守大业兢兢栗栗恒惧弗克负荷无以慰  宗庙神灵今益当省身修德任贤国治使四海无虞生民乐业庶几无愧天子之孝云尔
　　○丙午命分守宁夏西路左参将狭西都指挥使陈辉充副总兵协守榆林以大宁都指挥佥事蔡英充左参将代辉分守宁夏西路  晋府河中王奇溶薨王晋王第三子也母夫人王氏景泰甲戌生成化乙酉册封为河中王至是薨年三十有一讣闻辍朝一日赐祭葬如制谥曰悼怀
　　○戊申赐朝鲜国贺正旦陪臣李继宗等宴并金织衣彩叚等物有差
　　○己酉升广东右布政使陈选为本司左布政使
　　○夜月犯氐宿西南星
　　○庚戌晋府西河王钟鑅薨王靖恭王长子也母妃贾氏宣德辛亥生天顺丁丑袭封为西河王至是薨年五十有四讣闻辍朝一日赐葬祭如制谥曰顺简
　　○升成都府知府王进为四川布政司左参政专理粮储从巡抚等官奏请增设也
　　○辛亥复除广东按察司副使张诰广西佥事陈琏于四川福建佥事周孟中于贵州狭西佥事李茂于旧任边完于山西
　　○免山西大同府所属州县并行都司所属卫所去年秋粮子粒共十一万四千二百石有奇草四十四万二千六百束有奇从巡抚右佥都御史边镛奏虏贼践伤禾稼故也
　　○壬子升监察御史邓杞陈英马隆贺元忠南京监察御史杨溥罗鹍严萱梅江刑部员外郎卜同南京刑部员外郎杨泽刑科给事中刘懋大理寺右寺副李旻南京大理寺左寺副董纲右寺副黄錀俱为按察司佥事溥旻狭西鹍萱江西杞同湖广英泽广东隆山西纲云南元忠河南江四川懋浙江錀广西
　　○东厂行事司礼监太监尚铭有罪黜往南京寻遣官校追械之还将穷治之既而有旨铭管理东厂不公欺心罔上大肆奸贪赃滥显著有坏成法当置之死刑姑从轻处治不必来京仍令押赴南京守备太监杖之百充净军  孝陵种菜铭本汪直所荐自直见疏独擅权势甘言悦色以钓取名誉而内肆阴狡卖官鬻爵无所不至闻京师有富室輙以事罗致之得重赂乃已又谋入司礼监与当道者相埒人知其必败至是籍其家得赀数万辇送内府者累日不绝云
　　○发蓟州迤东等处军民大＜锍-釒＞浚鸦鸿桥河道并造丰润县海运粮储仓宝坻县迤西等处军民夫＜锍-釒＞浚蓟州新开沽河道先是二役东西二路丁夫混派至是巡抚都御史李田请各移附近为便从之
　　○癸丑吏科都给事中王瑞等奏比东厂太监尚铭有罪已蒙  皇上置之于法京城内外人人大悦臣等以谓不去其党将来之患未可知也盖尚铭旧为太监汪直所引得入东厂近为太监李荣萧敬所引得入司礼监且司礼监乃朝廷机密重地岂可同恶相济引用匪人以损圣治耶臣等又闻荣昔使大同尝党汪直隐蔽边情以致胡虏大举入寇敬使湖广所过贪残无厌用贻数千里之患即此二者则其立心可知其他隐恶固未易悉数也且天下大事以众贤人治之而不足以一匪人坏之而有余荣等既党汪直坏事于前又党尚铭坏事于后  祖宗大业岂容小人屡坏之耶京城之人皆言当汪直开西厂之前既有黑眚之异当尚铭入司礼监之后又有地震之异此皆天心仁爱之深意若非  皇上早见而勇去之后日坏事或不止此更望并去荣等以绝其党则  宗社生民之幸也＜锍-釒＞入  上曰李荣萧敬朝廷自有处置
　　○甲寅升山西布政司右参政吴槚广东右参政熊怀为右布政使贵州按察司副使徐圭狭西副使戴珊为按察使怀圭俱旧任槚狭西珊浙江○免顺天府所属二十七州县并直隶遵化等五卫所去年夏税小麦二万二千二百余石以旱灾故也
　　○建州左等卫女直都督卜花秃等泰宁卫头目纳哈出等海西肥河等卫女直都督剌哈等各来朝贡马及貂皮赐宴并金织衣彩叚等物有差
　　○命裁省提督守备广东高廉等处按察司副使陶鲁俞俊还本司管事以总督军务都御史朱英等奏高廉等处地方稍宁兼有将官分守鲁等宜暂裁省仍令分巡等官往来提督一年而代故有是命
　　○太子少保工部尚书万祺卒祺字维寿江西南昌县人少为县学吏颇知书以善星命擢为鸿胪寺序班有援之者超擢为吏部主事天顺初从太监曹吉祥首事升郎中曹钦乱以援大学士李贤于难荐升太常寺卿成化壬辰升礼部左侍郎丁母忧起复任事为言者所论改工部丙申升尚书管易州厂柴炭寻加太子少保至是卒赐祭葬如例祺起自胥吏处要任已骇物论又居六卿之列且加以宫保之任一时大臣不能执正而科道亦噤不一言人心为之不平然其为人亦谦约不敢怙肆不甚为士大夫所厌恶故得保全云
　　○乙卯后军掌府事襄城侯李瑾言比者户部奏令中盐□人并运米赴大同人户经过居庸山海等关止令以路引批文为照免其挂号稽误窃见二关系东北二边锁钥重地旧制虽颁布诏敕及命将出师亦须挂号若如户部所言恐奸细得以乘机且更改旧制非便  上曰此特一时从宜暂免耳事毕如旧○免万全都司所属卫所及顺圣川东西二城去年细粮六万九千三百四十余石草十二万五千四百五十余束以雹旱及虏贼残伤也
　　○丙辰六科给事中十三道监察御史奏云尚铭既以赃败宜追究其通赂之人盖内臣犯法既不能免若外臣之趋附者置之不问则内外之势不均小臣有过尚不可容若大臣之通赂者舍之不究则轻重之伦全失外臣所以交结内臣者无非需求于小臣小臣所以奉承大臣者无非剥削于下民惟察外臣结内臣之奸下民受上官之害痛加追究庶国法昭明朝纲振肃奏入  上以其无指名怒甚召各官于朝欲杖之既而意角□羊乃命太监怀恩数其罪而责之曰铭犯赃罪朝廷已处治矣在京在外官因铭势逼及请求者何限尔等言事既无指实姓名何可混说烦扰且免究治今后有再及铭事者必罪不宥
　　○锦衣卫军余贵铎击登闻鼓诉太监尚铭因索金珠宝石不得诬其子宗源以杀人罪用刑讯鞫备极惨毒又受其赂金百两银三千两及他奇宝其下人悉获重赂得免死充军事下都察院以铭已被罪去宜令驿与其党对辩有旨宗源犯人命法司问结已免死发遣且铭赃已入官连坐者其置勿问驿业巫祝家素贫与内局匠人凌安徐茂辈市青红石饰为奇巧首饰器用托内侍之亲幸者以进互相估直得利百十倍岁费内帑金钜万数年来府库殆空诸人暴至富贵屋舍服用穷极奢侈京师人多效慕之一时侈物价贵多于往时不可计略云
　　明宪宗纯皇帝实录卷之二百四十八
　明宪宗纯皇帝实录卷之二百四十九
　　成化二十年二月戊午朔调甘肃总兵官署都督同知王玺佩征西将军印镇守大同命中军左都督范瑾佩征西前将军印充总兵官镇守甘肃左参将都督同知刘宁充左副总兵协守大同副总兵都督佥事周玺充右副总兵分守大同东路调巡抚辽东右佥都御史左钰于大同巡抚大同右佥都御史郭镗于辽东召大同总兵官都督同知许宁回京
　　○己未巳刻日生白虹东北亘天良久渐散
　　○户部右侍郎潘荣乞致仕  上曰荣精力尚徤不允所请
　　○给辽府奉国中尉豪塂第二子恩鐇食米岁三十石从辽王奏请也
　　○庚申升湖广德安府知府王玺为狭西苑马寺卿
　　○阳曲荣靖王妾武氏及镇国将军钟金□冕夫人吴氏各取异姓子请名食禄混乱宗支嗣阳曲王钟鍑奸父妾生子且与庶母构怨使人掩捕多不法事其妃侯氏更纵宫人淫乱俱事发武氏吴氏与王所奸妾俱赐自尽同谋取异姓子者绞死钟鍑降庶人侯氏革封号收其冠服册命奸生子随住不得请名请封其余坐罪者有差仍命以其事遍行各王府知之
　　○辛酉升工部郎中陈宾云南布政司左参议桂茂之河南右参议于懋直隶苏州府知府刘瑀江西临江府知府周源俱为布政司左参政吏部郎中阎仲实兵部郎中杨绎山东按察司副使夏寅山西行太仆寺卿周瑛直隶广平府知府秦民悦池州府知府常显江西广信府知府金纯俱右参政宾福建茂之瑛广东懋仲实河南瑀纯山西民悦江西源绎广西寅浙江显狭西懋之懋绎显专理粮储
　　○升刑部郎中冯兰张＜王巳＞湖广按察司佥事汪进浙江佥事江孟纶江西佥事方中为按察司副使兰江西提调学校＜王已＞山东进福建孟纶河南中贵州
　　○户部奏辽东岁用粮料九十六万五千三百余石计各卫所纳屯粮并户部发银所籴止五十二万尚欠四十五万余石况其地不通舟楫既无转运民粮开中盐粮又无应者请差官往广东福建会巡抚巡按等官以盐卖银及行巡抚江北都御史徐英以被灾府卫折粮银约二十万两角□羊部转送辽东以济急用从之
　　○以雹灾免山西大同后卫及大同县潞州并长子襄垣县去年夏税一千八百二十余石
　　○以虞台岭迤南杀贼功赐官军彩叚银绢有差
　　○壬戌命故云南右参将锦衣卫带俸都指挥使沐诚弟详袭其兄原职为云南左卫指挥佥事
　　○癸亥赐锦衣卫带俸千户姚福员青县地一百四十顷福员既不得霸州地复奏求青县地甚广内有惠安伯张琮世业琮妻奏之命官往勘多官民世业惟一百四十顷低薄之地民不能业而琮据之者故以此赐福员
