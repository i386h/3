<!-- { "loadSidebar": true } -->
　　○修理  恭让章皇后陵寝周垣房舍○己卯工科都给事中黄甄等言南京乃  祖宗创业之地迩者午门正楼为雷雨所损实上天示警之意乞敕谕中外臣工同加修省因劾南京守备成国公朱仪参赞机务兵部尚书李宾昏迷欺罔之状请逮付法司明正其罪择能者代之以为大臣不忠之戒  上曰上天垂戒非一二人所致朕当与文武大臣同加修省朱仪等姑宥不治仍移文谕之四川等道监察御史丁川等亦言南京乃  祖宗根本之地午门乃  天子当阳之所迩者雷雨之变实天威谴告之意上下修省之时愿陛下申饬臣工恐惧修省仍自屏远声色亲近书史日御便殿躬理万几凡军国重务进退人才必召元老大臣议而后决仍三日一御经筵讲学则聪明日广君德日修圣治日弘不惟灾异可弭而所以感召和气巩固基图者举在是矣  上曰所言有理事未举行者朕当勉之
　　○刑部尚书陆瑜九年秩满诏复任是日瑜奏乞致仕  上曰卿才识老成朕方倚任所辞不允
　　○己卯夜月食
　　○庚辰追封汉董仲舒为广川伯宋胡安国为建宁伯蔡沈为崇安伯真德修为浦城伯从翰林院学士□辂言也
　　○命巡抚宁夏右副都御史陈价巡抚狭西
　　○提督军务左都御史李秉奏臣等奉敕议得建州三卫虏寇悖逆不道累次犯边罪不容诛  皇上量同天地遣使招抚而董山等自知罪大赴京谢罪  皇上不咎既往厚赐而还若复拘留不遣彼得藉以为词欲将董山厚加款待宣布恩威令其还境毋再为非又议得董山在京日久知我出师及广宁拘留又生愤恨言悖气傲谋不可测况其部落近复蹂＜兰＞边境荼毒生灵天地不容神人共怒若纵使还则又启外夷之侮＜垂夬＞生民之望边境厉阶岂有穷已今欲遣其同来家属十余人令归谕其部落使革心向化若在彼者执迷背约不还所掠在此者反侧不安复怀异志即具奏擒治速兵征剿奏至  上命廷臣参酌之太保会昌侯孙继宗礼部尚书兼翰林院学士陈文等以为王者之于夷狄虽以不治治之然亦未尝纵其为恶今董山等虽称谢罪来朝尚尔桀骜无礼且有各持佩刀一齐杀出还匿妻子据险拒战之言是其稔恶不悛之情昭然可见矣若遽纵遣益无忌惮揆之事势实有未宜秉等前议不可用宜用其后议  上从之
　　○辛巳  太宗文皇帝忌辰  奉先殿行祭礼遣驸马都尉石璟祭  长陵
　　○遣怀宁侯孙镗诣南京祭  天地坛  孝陵驸马都尉石璟诣凤阳祭皇陵太保会昌侯孙继宗驸马都尉薛桓诣天寿山祭  长陵  献陵  景陵  裕陵因南京有风雷之异也
　　○命都督佥事廉忠充游击将军于两广杀贼忠初以都指挥使协同游击将军都督和勇统两广游兵寻以功升今职至是召勇还京故命忠代之
　　○赏大同有功官军八百六十员名彩叚白金布绢有差其镇守少监覃玑等进官一级总兵官修武伯沈煜赞理军务都御史王越等赏赉视常例有加
　　○赏四川贵州土官土兵人等彩叚钞绢有差以杀贼功也
　　○命礼部移文西宁洮河镇守守备等官凡番夷进贡务将年貌簇分及所贡物一一审核开报勿令冒名作毙从监察御史胡深奏也○巡抚河南左副都御史王恕奏河南开封彰德卫辉三府地方间有飞蝗过落及虫蝻生发食伤禾稼除严督委官扑捕外切惟蝗蝻生发固虽天灾实关人事良由臣不能敷宣  圣化巡抚失职所致况河南地方连年水旱加以去岁荆襄盗起军劳于征调民困于转输兼且今年起运税粮并勘合买办物料等件比之往年数多又遭此蝗蝻之灾军民何以聊生伏望  陛下以天戒为可畏以地方为当重将臣罢归田里另选贤能代理其事尤切  陛下去奢崇俭除祭祀军需之外其余一应不急之务无益之事可减省者减省可停止者停止使财不妄费民困少纾庶几天意可回灾沴可弭矣  上曰王恕不准罢归所言事有可减省停止者该部斟酌以闻
　　○壬午太子太保吏部尚书王翱寝疾余五月乞退闲养病词甚恳切上曰卿历事累朝为国老成朕方倚任岂宜辞去但今病笃姑勉从所请时翱八十有四岁矣
　　○谪遂安伯陈韶辽东边卫立功韶奉命南京操江兼巡捕盐徒至仪真时有发盐徒事者韶因而询访得其同党六十人俱纳赂而纵之后盐徒有恐事露具首者巡抚都御史滕昭以闻械韶至京命官会鞫得实故谪之
　　○降狭西都指挥佥事夏鼎为指挥佥事指挥佥事郑泰为副千户俱边卫守哨初鼎守备延绥会达贼入黄河套鼎等不能防又纵军余千人出城采草为所杀镇守少监秦刚奏之下御史顾浩核实都察院拟坐斩特命降鼎三级泰二级俱发边卫守哨
　　○南京户科给事中徐鉴等以灾变上奏乞召还近年以言事调外任者以诱天下忠谠之言及论南京文武大臣多不识而刑部尚书刘孜刚愎不仁用刑惨酷都督吴良叶春戚斌皆老疾废才徒费重禄乞去二三以谢天怒  上宥孜罢吴良等见任
　　○刑科右给事中左贤奏自仪真抵南京沿江上下自芜湖至湖广江西等处俱有盐徒驾使遮洋大船肆行劫掠虽有巡江总兵等官往往受财故纵又兼水旱相仍灶户窘于衣食盗卖引盐以救急而财利之徒相率兴贩恐遇盘诘持兵拒捕遂至为贼况南京根本重地湖广江西东南大藩镇江仪真又财赋必由之地此等盐徒不早扑□□烕诚恐日久延蔓渐成厉阶必为腹心之患乞敕该部会官推选廉刚素著智识兼优者一人量升风宪重职前往淮扬等处提督巡捕仍于灶户厚加优恤戒其盗卖庶责有所归而人民获安奏上从之
　　○甲申晓刻金星入鬼宿犯积尸气○右军都督同知盛广老疾无子乞归大同养病而以其弟惠代职命惠代广原职大同后卫指挥使
　　○乙酉敕谕文武群臣曰朕承天序守  祖宗大业夙夜图惟求所以克享天心然望道未见治效未著今年地载失宁乃六月十五日雷震于南京午门  天之示戒可谓至矣诗云敬天之怒易云游雷震以恐惧修省朕是用斋心涤虑内求己过盖中和未足以格高厚诚敬未足以孚幽显修齐治平之功未足以安中国服远人敢忘勉励以弭灾异咨尔在廷文武群臣与朕共天职其间有谋谟是资勋戚是联司铨衡以清庶位均赋役以理万民典礼以事神天治兵以靖华夷明刑罚守章程掌风纪任言责与夫握将帅军旅之权分钜细官守之寄者固或能举厥职矣然岂无窃位苟禄蔽塞贤路以玷朕之任使者乎又岂无怀私徇利欲成溪壑未达朕之听闻者乎怠而能勉过而能改知止足而能退朕所与也以毗朕志以回天意以底于雍熙是为君臣交修之道钦哉故谕
　　○敕谕南京文武群臣曰朕惟  太祖高皇帝创万世大业于南京所系甚重乃今年六月十五日雷震于午门  天之示戒夫岂徒然朕自用敬以修省戒饬在廷百执事勉修厥职以假穹听咨尔南京守备参赞之臣屡致人言岂无所由盍各改厉以展来效其余百司庶府勿谓朕耳目所不及而隳废其职守以自逸背公向私盈餍其所欲以自弃当言者言勿谓时不我从当事者事勿谓上不我用朕将稽其言之当理而从考其事之成功而用焉典祀必恪神乃歆戎政必练邦乃固赋入必慎民乃富屈抑必伸狱乃清无慢以取谴无怠以忘职无掊克以为能足国无酷惨以为能去恶惟趋于大中至正以称朕意惟  天心其祐焉故敕
　　○升监察御史高宗本为河南按察司副使福建建宁府知府刘钺为广东布政司右参政
　　○升贵州按察司副使熊俊为贵州布政司左参政
　　○改广东按察司佥事林棨于江西
　　○礼部尚书姚夔以灾异奏乞致仕  上曰卿谨慎老成明于典礼朕方倚任不允告闲
　　○太子少保户部尚书马昂提督京储户部尚书张睿俱以灾变乞致仕  上以昂等历练老成精力未衰不允其辞时吏部左侍郎崔恭户部左侍郎杨鼎礼部左侍郎邹干掌光禄寺事礼部右侍郎李春掌太常寺事礼部左侍郎李希安太常寺卿万祺亦奏乞致仕皆不允
　　○太子少保兵部尚书白圭言臣前往荆襄剿贼闻父丧屡乞终制不允复蒙圣恩起臣衰经之中授臣军旅之事臣才不充位乞放归田里以终三年之丧  上曰卿才力有为宜勉修厥职不准辞
　　○上以河南水旱相仍谕工部臣曰河南中州之地天灾流行民困若此宜有以宽恤之尔等原坐采办之物其行三司勘实凡被灾州县物料已徵者遣人解纳米徵之数暂行停止俟丰年完纳
　　○丙戌召右参将都督同知鲍政领兵还京
　　○丁亥都察院右都御史林聪以灾异乞罢归田里以惩不职时工部尚书王复亦奏乞致仁  上皆以升任未久不允是日大理寺卿王概亦具本辞  上谕令勉修职务亦不允其辞
　　○命灵藏僧塔儿巴坚粲袭封为赞善王旧例番僧封王者赐诰敕并锦绮衣帽诸物甚备又遣官护送至彼给授礼部以今西事未宁事宜从省乞降敕一道惟赐袈裟禅衣僧帽各一顺付来朝番僧赍回灵藏给授从之
　　○戊子礼部尚书兼翰林院学士陈文兵部尚书兼学士彭时兵部左侍郎兼学士商辂太常寺少卿兼侍读学士刘定之言上天垂戒  圣心忧劳敕谕群臣修省改过静言思之臣等之过尤重其玷累  圣治尤多盖自  祖宗以来设置内阁之臣所以备论思典命令劝勉圣学与闻庶务以助成太平熙皞之化良有在也伏惟  皇上圣性高明可以比仁义于尧舜并勇智于汤武而臣等才业问学殆不及后世之良弼无以赞助万一言乎论思则不能知无不言言无不尽如魏徵之犯颜敢谏俾其君致贞观年中斗米三钱外户不闭行旅不赍粮之富足是以黎庶犹多贫困言乎典命令不能宣布  圣天子威德之烜赫睿思之精微以鼓动四方如陆贽所草诏书使河北叛将读之归命山东父老听之感泣是以夷狄犹或崛强言乎劝勉圣学则经筵讲读不能如程颐之辞严义正范祖禹之色温气和使  圣聪之乐闻不厌是以日就月将之功犹未至极至于与闻庶务则又未尝见贤必荐如崔祐甫而用舍之际未合人心未尝遇事必争如张九龄而处置之间未惬舆论是以四海九州之广犹未咸宁盖有其君而无其臣所以不能致治而感动天变也臣等不堪其任若此允宜罢黜或退就闲散或放归林泉然后  皇上别简贤能如古之诸臣者来居内阁以裨益大猷庶几天眷永保自无灾异之来  宸虑少宽免臻宵旰之念  上曰卿等职居辅导朕方倚托调爕何以遽乞退闲所辞不允
　　○定襄伯郭登自陈年老多疾乞辞兵柄上曰兵务重寄委任已定卿岂可辞○河南都司奏修甓磁州千户所土城事下工部议以今河南蝗蝻生发而城垣又保障重务宜行布政司转行都司勘议如蝗不为灾听修甓灾则否诏可
　　○己丑太保会昌侯孙继宗自陈老病侵寻乞辞兵柄而奉朝请  上曰卿国戚重臣朕方倚任所辞不允
　　○升狭西左布政使张蓥为副都御史巡抚宁夏地方
　　○辛卯铨注通州卫带俸都指挥使郑云鹰扬卫带俸署都指挥佥事丁瑄于狭西都司升宁夏左屯卫指挥使王徽为署都指挥佥事瑄协同分守宁夏东路云徽俱宁夏领操
