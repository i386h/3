<!-- { "loadSidebar": true } -->
　　○甘肃总兵官都督佥事王玺奉敕上边备事宜黄河以西自庄浪以抵肃州南山一带为阿吉等二十九簇之地洪武间各立界碑以分疆场不许过疆樵采年久湮没各夷往往侵入以趁水草为名而中国无赖之人亦潜与交通彼狼子野心万一阴蓄异谋为患非细乞敕边臣召西番诸簇谕以界石废弛恐官军欺凌尔辈今复立之仍听尔等于界外住牧如有互市于各关验入庶官军无所嫌疑尔辈得以休息其有越界往来得以军法从事且请选将才以储用搜军士以立功兵部具拟以闻诏准议
　　○夜月犯司怪
　　○丙午诏减天津等卫秋青草初京操马多草束不足以天津等八卫原运粮官军内兑出三千五百员名每岁八月于草埸采草给以行粮分为七运运草二十万束至是以水灾故减其七分之四而行粮亦如运停之
　　○以水灾免隆庆卫所子粒七百九十余石保定府诸州县秋粮一万六千四百石有奇草三十六万二百余束绵花茸一千一百余斤
　　○分守凉州都督同知赵英自陈乞代诏不许
　　○丁未命赐罕东卫指挥同知绰扇等彩叚羊酒以劳其功时速檀阿力既占哈密其势甚张宣言欲寇苦峪肃州令其下牙兰来寇厂剌绰扇等与战鹁鸽城斩首六夺回人口一百余驼马牛羊五百兵部请赏其功故有是命
　　○戊申巡抚贵州右佥都御史宋钦自陈乞致仕不许
　　○追封陵川王佶煃长子幼坚为陵川王夫人王氏为陵川王妃从王请也
　　○夜望月食免文武百官明日朝
　　○己酉英国公张懋等议五府所属指挥千百户多承袭祖父旧职莅事或不谙事体或不顾礼义贪酷罢软军务废弛自后有缺乞会官佥议其不称者令带俸随操能改过自新者仍得举用且著为令从之
　　○庚戌升礼科都给事中张谦为鸿胪寺左少卿兵科给事中翟瑛为右少卿
　　○夜月犯灵台中星○辛亥詹事府少詹事兼翰林院侍读黎淳奏科场出题作文定式洪武年间已尝颁降近年有司多有不遵任情行事所刊程文除两京外其余纯粹者少驳杂者多甚至犯  庙讳及  御名乞移文所司将提调监试并考试同考试官究治考官如例追夺表里仍查墨卷如举人自错退还原学及小录前列吏典掌行科举生员誊录对读两条亦当削去申明科场旧制颁降学校永为遵守有旨科举重事各处出题刊文等事何为违式差谬该部会官查究明白以闻礼部会同翰林院等衙门学士等官覆奏成化十三年乡试录浙江等布政司中有犯  庙讳  御名及亲王讳其嫌音及偏犯一字者如例不坐外其犯二字及文理差谬行文有疵表失平侧字画差错者宜如淳言究治但犯亲王讳及文疵平侧不顺字画差错者比与文理差谬者不同宜止治其罪仍令举人会试如错改其文止罪考官今后会试乡试开科取士凡遇  御名及  庙讳下一字俱要减写点画以尽臣下尊敬之道余皆如礼部奏行条件考试等官务取学行老成之士不许徇私滥举及越数多取出题较文并刊录文字必须依经按传文理纯正不许监临等官干预其考试官如有徇私作弊仍从监临等官纠举帘外执事如旧例取用小录刊板如礼部会试录式不许仍开掌行科举文字吏典及誊录对读生员姓名从之
　　○监察御史胡璘奏近年以来天下儒学教官率多岁贡监生其言行文章不足以为人师范乞敕吏部计议今后会试多取副榜举人选用而罢岁贡监生选除之例庶教官得人而人材可成事下礼部覆奏师儒之职贤材攸系宜如璘言明年会试多取副榜举人选除教职其监生听选历事及坐监依亲不愿就者许其告免新中举人年二十五以上者不准告到任之后遇开科愿会试者有司依限送部会试不中者仍定限复任  上曰今后愿就教职岁贡监生务在严加考选不许滥授副榜系坐监依亲者稽其原报册籍若年三十五以上不准告免教职愿会试者如任满到部例行之
　　○四川茂州地震
　　○命南京前军署都督佥事奚显子勇代父原职羽林卫指挥使
　　○夜月犯右执法○壬子太监覃昌传奉  圣旨升鸿胪寺序班杨瑢为司仪署署丞儒士宋昂齐富刘＜王已＞中书科食粮仍旧办事
　　○赐鲁王阳铸第二子名曰当漎晋府曲阳王美垙第二十一子名曰钟铚怀仁王逊烠第十二子名曰仕土□威秦府镇国将军诚浩嫡长子名曰秉木□川
　　○月犯上相
　　○癸丑命毛怜等卫女直都指挥佥事把里答子北也赤等袭职指挥使马申哈等俱进一级
　　○乙卯朝鲜国王李娎遣陪臣权瑊等奉表贡马及方物来朝贺明年正旦节
　　○丙辰礼部奏正旦节例赐百官宴  上令免宴赐以节钱钞
　　○吏部奏比者刑科给事中赵艮言三载考绩黜陟幽明自古帝王所以激劝人心之机近年以来黜幽之典虽尝举行陟明之恩独未流布明年天下诸司来朝其间有砥砺名节尽心民事者乞命吏部列其等第＜锍-釒＞名  上闻或旌以玺书或荣以宴赏以示优崇之意至若地方之利害生民之休戚山林之士有怀抱利器戎行之中有谙晓兵机者亦许各官具＜锍-釒＞以闻艮之所言不为无见但知人之难从古焉然先是正统天顺间亦尝旌异来朝运使布政等官丁镃贾铨等各十人复任之后或至改节自是不复举行况今山东河南淫雨为灾湖广四川盗贼窃发狭西浙江灾异迭见直隶等处旱涝相仍流移饿莩比比而是诸司官廉能者虽有之而卓越者亦未见欲举赏劳之典不惟名实不称抑恐易其初心有负激劝之意自今乞视近例凡来朝并在任官布按二司从本部会都察院询察府州县以下从巡抚巡按等官访察中间果有贤能著称者具状覆奏或赐之诰敕或增之禄秩间有徇私妄举者俱罪之如此庶恩不滥及而人知所劝矣  上从其议
　　○命太子少保兼都察院左都御史王越为兵部尚书仍太子少保兼左都御史及原加俸一级越自陈红盐池获胜之功其谋皆自己出为故尚书白圭抑沮录功反在诸将之后及所率领将兵亦未尽升授事下兵部尚书余子俊言越忘身家统领孤军深入虏境此捷从前所无  上亦以摸虏老营功次非常俱准拟升授而越首先运谋其功可嘉故有是命越上章辞乞仍领旧职诏曰念卿往劳特加俸秩所辞不允
　　○丁巳立春顺天府进春  上御奉天殿受之文武群臣行庆贺礼赐宴于午门
　　○以水灾免直隶苏松常镇四府并苏州镇江二卫夏税子粒二十三  万一千石有奇
　　○戊午敕湔除在京文武官过名仍命移文于在外诸司
　　○命南京刑部尚书周瑄致仕先是瑄以九年秩满诏复任至是再历三年考满至京吏部言瑄年七十有一当致仕但近因灾异自陈仍留视事请自  上裁故有是命○吏部奏比者吏科都给事中赵侃言近年水旱相仍流移载路盗贼窃发皆由诸司官抚字无状所致明年朝觐考察乞谕所司广咨群情博访众论其巡抚巡按并来朝官揭帖所报贤否必再四详审果见其可去可留之迹然后从而去留之或有奏报不实进退失当者听科道纠举先是监察御史张蕙胡璘亦以为言俱下本部议今天下诸司官俱已到部欲视旧例会都察院从公考察制可
　　○己未刑科给事中赵艮奏太子天下根本所辅贵乎得人今  皇太子睿性夙成不可不素教而预养之也伏望  皇上为  宗社至计预求贤德忠良之士博闻有道之人使朝夕与居以开发聪明涵养德性缉熙睿学讲求治道绵宗社亿万世无疆之休大兴左卫指挥使周广亦言  皇储者天下之本也大本隆而天下定虽  圣子神孙德性天授亦必亲正人闻正道庶所见所闻一归于正而不为他说异道之所俱下礼部覆奏兹事当今急务先已有言者有旨候东宫冠  后出阁日具请今艮等又以为言伏见  皇太子正位东宫于兹三载讲读经书正其时也候明年春暖之日请命钦天监选择吉日举行冠礼及选端人正士日侍左右讲说经书辅成茂德以隆大本  上曰古称一人元良万国以贞预教太子实所以绵  宗社而福生民也尔等所言良是俟明岁其亟行之
　　○以水灾免兖州府所属州县夏税一十二万七千七百余石丝绵农桑丝折绢一万二千六百六十余疋秋粮二十九万八千六百余石草六十九万二千一百余束绵花茸一万六千余斤
　　○泰宁等卫都督兀南帖木儿等遣指挥孛伦等海西成讨温等卫野人女直都指挥娄得等各来朝贡马赐宴并衣服彩叚等物有差
　　○庚申武学训导张宁言各营都指挥以下游荡废学乞有以激劝之兵部尚书余子俊因言当今武举既未设武学在所当急宜令武职二十五岁以下及都督应袭子孙俱令入学仍于内外文武臣内推文武兼备者一员五日一次诣学教演每月朔望后一日各营总兵轮一员同本部堂上官一员考试诸生中某能对策某能骑射附注纪录岁终检阅奏闻某可以为将可以坐营可以守备待以不次之擢其教授官各以所教出身多寡论功升降诏是之仍谕不必推官每月一次考验
　　○辽东定辽后卫指挥传斌夏时萧铠王鉴俱坐失机诏停俸戴罪杀贼
　　○癸亥岁暮享  太庙
　　○遣太常寺官祭五祀之神
　　○遣旗手卫官祭旗纛之神
　　○以明日正旦节遣驸马都尉周景王增分祭  长陵  献陵  景陵  裕陵
　　○遣驸马都尉蔡震祭  景皇帝陵寝
　　○遣内官祭  恭让章皇后陵寝
　　○是岁天下户九百一十二万二百七十八户口六千一百八十五万三千五百八十一口田地四百七十七万八千九百九十七顷六十九亩有奇田赋米二千二百一十二万六千四百八十石有奇麦四百三十四万四千五百四十石有奇丝九万二千七百三十斤绵一十万五千两绢二十八万五千三百一十九疋布八十七万九千三百六十疋有奇绵花二十八万二千三百九十三斤折色钞八十三万五千三十锭杂课钞二千七百八十六万三千一百锭米五万六千二百一十石麦二千三百八十九石布七百七十二疋盐课盐三百七十九万一千五百六引米五千七百九十二石布四万四千七百疋茶课茶五十六万三千九百一十斤屯田子粒三百九十五万八千三百五十九石采纳银五万三千四百五十八两有奇水银二百四十七斤朱砂一十七斤漕运京师儧运粮三百七十万石各处运纳粮六百一十一万九千七百石有奇减免天下官田等项税粮一百七万三千四十石有奇  一百七十三终
明宪宗纯皇帝实录卷之一百七十四
　　成化十四年春正月甲子朔  上诣  奉先殿  皇太后宫行礼毕出御奉天殿文武群臣天下朝觐官及四夷朝使行庆贺礼毕群臣复诣文华殿庆贺  皇太子  皇太后  皇后免命妇朝贺
　　○乙丑文武群臣朝亲王于奉天门东廊
　　○夜火星犯亢宿南第二星
　　○定襄伯郭嵩卒嵩尚宝寺丞郭武之子以叔定襄伯登无子继其后任锦衣卫散骑舍人登西行时留家眷与嵩管顾嵩悉窘其衣食登妾至有缝纫自给而濒于死者登还自叹作诗悼己无嗣而以枭獍比嵩欲默之以其婚于会昌侯而侯尝活巳于难遂隐忍赍恨而没嵩因请于  上得袭其爵命理南京前府事至是卒如例赐祭葬子参以非登亲嫡止命袭为锦衣卫指挥使带俸
　　○丙寅  宣宗章皇帝忌辰  奉先殿行祭礼遣驸马都尉周景祭  景陵
　　○己巳孟春享  太庙
