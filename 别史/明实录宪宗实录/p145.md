<!-- { "loadSidebar": true } -->
　　○设狭西榆林卫经  司○巡抚延绥右副都御史余子俊等奏榆林守备官军旧于狭西西安四护卫延绥庆阳三卫河南南阳卫頴上所直隶潼关宁山二卫调之而狭西属卫所调官军有贫弱及逃亡者从镇守总兵巡抚官验实按季造册令都按二司会选精壮者补之副参将等官不得擅出批帖烦扰卫所已有著令第河南卫所不及该载又潼关卫设于狭西河南界上宁山卫设于山西南界上俱直隶督府都按二司不相统属虽有巡按御史以境土隔远难于偏历遇有勾补未免延缓后期夫守边重事必从宜处之庶可有济乞敕所司详议今后狭西河南卫所官军从镇守巡抚等官令都按二司选补潼关卫令狭西按察司选补宁山卫令山西按察司选补俱查究诸卫所户口文册以凭勾稽革弊不得以弱卒单丁虚辏名数有徇情误事者听延绥巡抚官究问或奏请处治庶法令昭明而战守有备事下兵部尚书白圭等议从其奏  上是之
　　○乙未晓刻金星犯牛宿及罗堰星
　　○兵部奏总兵官朱永奏虏寇由花马池定边营入寇宁夏萌城等处右都督白玉亦奏虏寇拥众入庆阳圉砦堡余众西行者已二日尚有未尽缘此寇潜住河套日久困甚臣等已料其必入寇今总兵等官虽云于迤西按伏截杀然贼情贪诈恐复有东行剽掠之谋宜驰谕右都御史王越与右少监张遐总兵官许宁议之如贼近边未遁即会宁夏并狭西总兵等官速调诸路军马并力截杀仍令越究虏所从入及诸领兵官有无失机具奏处治其宁夏总兵镇守巡抚官亦行令遇警相机杀贼不许畏缩误事从之
　　○巡抚淮阳左佥都御史张鹏奏淮阳近岁水旱荐臻人民缺食而各仓所储有限今两淮所属富安等场自成化三年至五年见存粮草折盐并仪真批验所续收私余没官等盐共一十一万五十引请令委官变易时价籴粮上仓庶几赈济有备户部奏各边粮少先已建议以此变时价解部送边支给今仍令摘拨五万引角□羊部余皆从其所言  上曰是
　　○兵部奏都督同知李文都督佥事张荣刘端卢能房能俱先因镇守失机间住之数近奉恩诏凡停俸者听复支给文等欲乞如例然闲住职官诏内未及该载又端年已老例宜代职惟  上裁处  上曰诏书不及者已之年老应代者听
　　○昏刻彗星犯天困星
　　○命都指挥佥事邓英守备万全左卫宣府右卫指挥同知曹琮守备保安城开平卫指挥使朱谦守备长安岭指挥佥事绳律协守马营宣府左卫指挥佥事苏荣守备云川堡
　　○镇守甘肃右都督李荣老不任事命其子俊代原职义勇卫指挥使
　　○兵部奏近宁夏报花马池兴武灵州鸣沙州及贺兰山诸处俱有虏众寇钞烟尘不绝而山后又有虏潜伏窥伺又狭西报虏众分为二路一从西安州入安会境一从固原入隆静境意者虏酋癿加思兰欲乘冰北遁故分遣部落窃掠而去宜移文总督军务右都御史王越会延绥镇守少监张遐总兵官许宁议之若虏复入寇即督所部兵及增调狭西宁夏兵或分或合多方邀击仍令越究虏所从入及各守边官失机与否以闻从之
　　○夜东方流星如盏大青白色光明烛地自大角傍东北行至七公尾迹炸散
　　○丁酉以明日正旦遣驸马都尉石璟蔡震分祭  长陵  献陵  景陵  裕陵
　　○遣内官祭  恭让章皇后陵寝
　　○岁暮享  太庙
　　○遣太常寺官祭五祀之神
　　○遣旗手卫官祭旗纛之神
　　○是岁天下户九百一十一万九千九百一十二户口六千一百八十一万九千九百四十五口田地四百七十七万八千九百三十一顷六十亩有奇田赋米二千二百五万九千八百七十石有奇麦四百三十一万二千一百九十六石有奇丝九万二千六百九十一斤有奇绵一十万五千两绢二十八万五千一百匹有奇布八十六万一千二百二十匹有奇绵花二十八万三千二百八十斤有奇折色钞八十三万四千六百三十锭有奇杂课钞二千七百九十一万四千九百一十锭有奇米五千七百八十七石有奇布四千六百匹有奇茶课茶五十六万三千九百一十斤有奇屯田子粒三百九十五万七千一百八十石有奇采纳银七万九千九百六十八两有奇水银二百四十七斤一十两有奇漕运京师儧运粮三百三十五万石各处运纳粮四百七十一万八百六十五石有奇减免天下官田等项税/粮二十九万六十石有奇
　　明宪宗纯皇帝实录卷之九十九终
　大明宪宗纯皇帝实录卷之一百
　　成化八年春正月戊戌朔  上诣  奉先殿  皇太后宫行礼毕出御奉天殿以星变免行庆贺礼文武群臣及天下朝觐官四夷朝使具朝服行八拜礼  皇太后  皇后免命妇朝贺  十三道监察御史张敩等以星变陈言修省八事一南京乃国家根本重地今太平日久人心不能不懈兼以近地连年饥馑守备虽有成国公朱仪然其才识谋略仅可处常不能应变请于侯伯中推举忠义谋勇素有重望者一员协同守备其各部三法司官亦宜慎简才识者以充庶缓急有济一两京公候驸马伯五府六部都察院通政司大理寺等衙门并锦衣卫堂上及各卫掌印官六科十三道俸禄俱宜暂减其半俟变消之日复旧一两京并在外官下皂隶请敕兵部查照原额三品以上各减四名四品五品各减二名六品七品各减一名俟丰年仍旧其各衙门直厅等项皂隶不许纳银一在外司府州县官钦给马匹例应马夫三十丁餧养今官司多将上户养马而以下户应重差宜每马革去二十丁于中户内佥点十丁亦不得索要钱物一南京黄船并马快船岁载荐新等物赴京而管解官官多起船数勒取帮钱私附商货沿途起夫请敕兵部每岁会计装载之物定与船数移文南京兵部依数派拨违者问罪一布按二司方面官近年转迁大速民情土俗既未周知郡邑利病何由兴革请敕吏部今后必须历任三年以上政绩显著者方许升用一西北各边安插归化土达近闻该管头目不加抚恤反行剥害请敕各边巡抚巡按总兵等官严督该管官司务须抚恤得所从宜约束一内府每月初四十四二十四日在外诸色人等俱将物货赴玄武门等处货卖甚非所宜请令点闸给事中御史等官督守门官严加禁约一南京粮储原有都御史一员总理近年就令南京户部尚书陈翌署管监收之官或有亏弊请如旧例命都御史总理之一在外司府州县理问知州知县断事推官等官多新进除授各卫所镇抚皆荫袭官员不知律例请敕都察院移文天下问刑衙门务将大明律及见行条例熟读讲究使用刑不差一古者灾异必策免大臣今两京文武大臣及在外巡抚镇守等官岂无背公徇私怠政废事年老昏瞆者宜令自陈休致取自  上裁  上批答曰尔等言是自陈退避一事已处置余皆准行
　　○己亥文武群臣朝亲王于奉天门东廊
　　○朵儿必河等卫指挥同知等官教花子安出等十六人乞袭代父职弗提等卫指挥同知等官管秃等十二人乞升职朵儿必河卫指挥同知阿昇革兀者卫指挥佥事木当哈以授职敕书为火所毁乞更赐  上许之仍升管秃等各一级
　　○庚子  宣宗章皇帝忌辰  奉先殿行祭礼遣驸马都尉石璟祭  景陵
　　○辛丑户部议覆监察御史张敩等陈言修省事欲将文武官俸禄暂减其半已奉旨举行但得旨与彗出之日请自何始有旨俸禄俱不必减
　　○壬寅大同总兵官彰武伯杨信等奏虏寇入大同西路师婆寨等处章下兵部尚书白圭等言先是臣等虑孛罗忽猛可等渡河已请敕大同镇守等官议委副总兵徐恕领兵一千五百往西路备之今果有警恐虏众兵寡宜仍行各官如前所议令信领原选官军三千五百以备应援诏可○夜北方流星大如盏青白色有光自七公东北行至近浊
　　○癸卯孟春享  太庙
　　○遣内官祭司户之神
　　○沈府平遥王幼土□量薨王僖靖王之子也母妃王氏宣德辛亥生正统丁卯袭封为平遥王至是薨年四十有二讣闻辍朝一日赐祭葬如制谥曰惠恭
　　○诸营兵赴教场操练争门而入躏死三人会昌侯孙继宗等以守门官军镇抚崔成等五十人不能序进○巡抚狭西左副都御史马文升奏虏酋癿加思兰紏合阿罗出部落度河犯边已及岁余今虽互相讎杀分为二路而癿加思兰方驻花马池定边营外分遣部落入钞固原宁夏迄今未出缘边方人畜俱收入堡洞彼无所得脱使窥知固原迤北及巩昌所属孳畜繁衍必举众深入往者毛里孩侵犯固原调兵至五万余仅保无虞今固原精兵仅三千人战马仅二千匹力必不支有可虑者乞预行总兵官朱永等备之寇至固原宜即遣裨将领大同宣府兵取道策应或益以甘凉兵三四千庶无后患  上命兵部移文总督军务右都御史王越会延绥狭西宁夏镇守巡抚总兵官详议方略以闻
　　○乙巳吏部以朝觐考察奏罢天下老疾罢软不谨贪暴官云南布政司左参政王英等七百五十员诏老疾者致仕罢软不谨者冠带闲住贪暴者为民○太子少保兼吏部尚书姚夔以灾异称疾乞去位不许夔奏今者彗扫太微三公九卿遍干历犯天意若曰大臣非其人当去其旧而更用贤者以新政务臣夔素乏才德忝居六卿之首为庶官之长黜陟混于贤否铨选昧于至公矧年老多病用致士情不协物论怨咨天变之徵实由于此乞罢黜归田或令致仕更用贤能以答  上天除旧布新之意  上曰玄象示警君臣正当同加修省以应天变卿为大臣何輙求退避所辞不允
　　○募民纳马时大同各城战马以征西死伤者多又以诏例免偿各城见操官军土兵无马者凡三千七百有奇巡抚右都御史林聪以闻于是兵部臣请如聪奏就彼召募凡远近军民舍余能纳马五匹或每马纳价银十两者许给冠带数足则止凡马给军操牧马价给军自买有余则送宣府偏头关给用从之○赐朝鲜国贺正旦陪臣韩致仍等宴并金织衣彩叚等物有差
　　○刑科给事中赵艮上言二事其一曰宥罪愆以消天变谓近年朝士每因言事公过等罪多被谴谪若此者迹虽非而心则可取事虽缪而情则可矜乞稽其名数谪戍者量为放免降调者量加擢用其二曰收众望以备任使谓近敕吏部召用旧臣如前吏部尚书李秉兵部尚书王竑履历既深闻望素著今虽休致尚堪倚任亦乞召用以从众望奏上诏姑已之
　　○刑部议覆都给事中白昂等陈言事谓内外法司问拟囚犯不许法外妄加参驳故入人罪此实天顺八年诏旨宜通行内外刑官申明遵守从之
　　○丙午户部议覆都给事中白昂等陈言修省内二事欲将京城官店赐给勋戚近臣者一一还官仍税□货以资国课及欲将灾伤地方成化八年户口食盐免徵岁钞以苏民困其漕运军官有科歛财物装载私货及分粮与别船令代运者移文总漕佥都御史张鹏申明禁约酌其轻重降调处治诏悉如议惟店房姑置之
　　○抚宁侯朱永自延绥还命仍掌右府事兼督操练
