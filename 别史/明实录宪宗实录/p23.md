<!-- { "loadSidebar": true } -->
　　○癸亥兵部言辽东总兵官武安候郑宏奏左参将刘端调守宁远故违节制遁还又于公会诟辱宏将手刃之及移文巡抚等官核实谓端违抗诟辱则有之余皆宏所诬构俱乞究治以为边将不协之戒  上两宥之仍令兵部移文饬使各安分守法协和行事再犯不贷
　　○昏刻月犯轩辕南第五星
　　○夜有流星大如盏赤色光烛地自紫微垣东藩东北行至近浊
　　○甲子赐朝鲜国贺正旦陪臣李义坚等宴并衣服彩叚等物有差○命中军都督同知赵辅佩征夷将军印充总兵官右都督和勇充游击将军浙江布政司左参政韩雍升都察院左佥都御史赞理军务往征两广蛮贼先是巡按广东监察行□缶御史王朝远奏广西流贼越过广东界十郡强域残毁过半田亩荒芜遗骸遍野余民无几道路几无人行兵力衰微民情惶惑今贼徒日益延蔓过广东者已至江西在广西者又越湖广虽两广各有总兵欧信范信巡抚都行□缶史吴祯等官但地广贼众力不能支乞敕廷臣会议别选谋勇名将及有威望大臣委以重权责其成效庶或有济时副总兵范信亦会巡按三司等官奏称贼党众强又多乘马我军单弱反止步队猝于平地遇贼步不足以当骑自来官军取胜全藉达军骑射乞调达军委都指挥廉忠统领仍乞照广西事例选卫所旗军有丁力者优免余丁三名令自备鞍马协同达军征讨事下兵部言两广地广贼众而以都御史吴祯一人兼任两处地方顾此失彼初议调达军亦以祯偏执而止今宜如朝远等言会廷臣推举文武大臣各一员假以总制便宜之权及达官中可将者一人选领达军以往事下多官议佥举中军都督同知赵辅可兑总兵官浙江左参政韩雍素有才识可提督两广军务前军右都督和勇可统两京达军从征  上从之故有是命
　　○乙丑  英宗睿皇帝小祥  上躬祀  几筵遣驸马都尉石璟祭  裕陵是日早不鸣钟鼓  上服浅淡色服视事于西角门○礼部奏自古圣帝明王兴文致理必先幸太学释奠先师懋隆化本洪惟太祖高皇帝  太宗文皇帝暨  英宗睿皇帝列圣相承率循兹典恭惟  皇上嗣大历服之初正崇儒重道之日请遵成宪以昭文明之治  上曰视学  祖宗盛典朕当举行其命钦监择日尔礼部会同翰林院具仪以闻
　　○迤北使臣孛罗赤等六百六十余人来朝是日门禁殿升循例增设甲胄之士环列侍卫视常加严自是十日一入朝每朝輙侍卫如仪
　　○升山西行都司都指挥佥事毕瑛为署都指挥使管理司事
　　○论平四川长宁等处昔乖件大坝等夷有功官军人等一人擒斩四名颗者例升一级不赏一人自擒斩三名颗者俱量加赏赉有差○丙寅升漕运参将锦衣卫带俸都指挥使杨茂为前军都督府署都督佥事佩漕运印充总兵官
　　○升辽东定辽中卫指挥同知李贽定辽前卫指挥佥事周俊俱署都指挥佥事
　　○戊辰乌思藏哩斡革你丹等寺剌麻番僧销南斡即儿等朵公等寺番僧班丹着藏等董卜韩胡宣慰使司隆显等寺番僧纳瓦劄巴坚粲等并陕西岷州卫法藏等寺番僧坚参星吉等洮州等卫大崇教等寺番僧藏卜短竹等西宁如来等寺番僧板丹劄失等各来朝贡马及方物赐宴并衣服彩叚等物有差
　　○哈密地面使臣写亦舍力乜力等来朝贡马驼赐衣服彩叚等物有差其忠顺王母弩温答失力等附进马驼回赐彩叚表里等物及存留甘州打剌罕等赏赐俱付写亦舍力乜力领回给与○命都指挥佥事袁佑充漕运参将
　　○己巳晓刻月犯氐宿
　　○升监察御史彭信为顺天府府丞
　　○赐靖江王府故镇国中尉相□□奠妻胡氏米岁一百五十石
　　○国子监助教李伸上言五事一明从祀之典臣观孔子庙庭配享从祀皆有可议者配享则颜渊曾参孔伋配享堂上而颜路曾点孔鲤列之庑下以人伦论之子虽盛德岂可先于父乎先儒熊禾及国初学士宋濂皆以为言而近时说者乃谓庙祀主崇道而家庙在叙伦此非至论臣以为从祀之在阙里者颜路曾点孔鲤宜配孔子父启圣王之庙在两京及诸郡邑者则别置一室于太成殿侧以祀之从祀如公伯寮之愬子路荀况之论性恶马融之陷忠良杜预之议短丧王弼之尚庄老大本巳失理宜黜之元之大儒若容城刘因金华许谦史传具载其学识精纯正大足以继圣贤之绝学宜在从祀之列一严学校之职臣惟师严道尊然后民知敬学今天下学官皆朝廷设立以敷教育才者也而各处宪臣巡历者多不遵宪纲惟恃威势往往非礼折辱之殊非朝廷右文之意宜敕都察院移文提调学校行□缶史按察司官凡所巡历之处于学官之贤者宜礼貌之以示敬学之意一择承袭之胤今之武臣子孙席父祖之荫凭藉世禄鲜由礼义往往至于歹□员身灭性负朝廷世官之意宜敕兵部今后武臣嫡长子孙承袭之后果有不孝不弟无礼无义者奏闻别选其弟兄之良者以袭其职则武臣之子孙皆能振起而共勉于善矣一荫大臣之子考诸往昔大臣子孙皆世其禄而本朝诸司职掌亦有荫袭之条然近日以来大臣乞致仕而归子孙率多为编氓殊非朝廷优礼大臣终始之意宜敕所司考求永乐宣德正统天顺年间之大臣非有过犯降调而致仕以礼者子孙皆得录用自今伊始其袭荫子孙当先入国子监读书习礼待其父祖归老乡闾或永终禄位然后如例荫补则朝廷崇德报功之意厚矣一益小吏之俸惟吏不廉平则治道衰今小吏皆勤事而俸禄薄欲其无侵渔百姓难矣今天下有司官员俱无全俸每月关米有一石者有二石者余皆折钞若数口之家资一二石之米以为餋赡岂能足其衣食乎衣食不足自非有守者不能不苟取于民宜其坐赃者相继不绝也宜敕赐内外七品以下文职官员全俸在外七品以上半俸以优赡其家庶有以餋其廉矣  上命该衙门议行
　　○庚午命户部右侍郎薛远整饬两广军饷时兵部拟委郎中二人分督两广  上以征南军士两京及江西湖广共调万人需费浩穰非郎中可理特以命远
　　○命镇守怀来等处都指挥同知阴杰为参将以镇守监丞弓胜言杰所属各城哨守官皆都指挥与杰比肩难以调度故也
　　○巡抚延绥右佥都御史徐廷章奏虏寇屡入府谷堡处劫掠良由总兵署都指挥佥事张杰无故出境启衅致寇及调白落城迤东五赛军马不分昼夜布列榆林城上或闭门不开旋开即闭毁桥＜锍-釒＞堑民甚惊惶复调定边营军马俱顿龙州致迤西诸营空虚无备及备御府谷堡指挥刘胜遇寇入境歛兵不出俱宜究治时徐廷章亦被张杰讦奏其受赂不法等事下法司并问未结兵部言刘胜失机之罪宜令巡按御史逮问徐廷章系巡抚重臣乃与杰互相讦奏以致所属怠忽误事亦难辞责宜俟法司审拟裁处从之
　　○监察御史杨琅言迩者  皇上躬祀南郊先日狂风大作至日天气晴朗及夫大驾还宫而风雨如故天意昭格岂偶然哉盖  皇上即位之始大降明诏如罢花木鸟兽水陆品物之贡是节嗜欲以厚民也罢江浙烧造瓷器之役是薄自奉以恤民也罢缉访官校知其擅威福以害民也罢各处镇守内外官知其凭宠灵以虐民也凡此皆  皇上恭俭仁恕之所形是以人心和于下而天下应于上不诬也然作法非难守法为难谨始非难保终为难皇上既作之于始矣愿保其终  上曰御史言是朕当慎焉
　　○辛未兵部尚书王竑条上两广剿贼安民事宜一两广之事在此一举赵辅韩雍须假以赏罚重权使得便宜行事斯可望其成功一辅等至彼须审度贼情轻重缓急事轻而缓委三司官谋勇可任者分道守御重而急者须躬亲率兵从事欲于广西进兵则先守浔州诸处要害贼奔之地欲于广东攻贼则先据贼之归路务俾此贼进退无路腹背受敌一贼闻我军既集恐深遁不出须筑堡立栅图为围困之计不可輙称贼退民安即与班师一须严戒军士不可斩杀幼儿妇女及被胁来归之人以为功仍宜榜谕胁从之人愿复业者曲加赈恤一广西土官人等有能招集土兵狼兵杀败蛮贼平定一材一寨者即给与官带具奏量与官职其两广境内官吏军民及致仕闲住等官有谙破贼方略许询访举用有功一例升赏一两广连年被贼扰害民不聊生今大军徂征复累供给其民间应买办解纳物料并清解军匠及成化元年以前逋欠粮银商税钞贯乞暂停止凡军中钜细之务共二十余事  上俱允纳敕令赵辅等施行之
　　○是日刑部主事冯俊亦言生长广西深识夷情盖广西境内猺獞数多居民鲜少洪武间设立田州泗城等府州选用其土人以为土官世相统摄百年于兹遇警悉听调用效力居多使之怀德畏威良由处置得宜故也其余种类止令流官兼管是以反侧靡常近年益甚今总兵官赵辅等奉命往征贼平之后恐有遗孽远遁一时不能悉诛宜遣官招抚或委令附近土官管束或别立司府推选其类为众所信服者各授以世袭长官俾从其俗以治之事下兵部议以俊言诚为远图宜行令赵辅韩雍等平贼之后杂议勘斟举行从之
　　○宁远伯任礼卒礼字尚义河南临漳县人洪武末隶籍大兴卫从靖内难屡征讨有功历升左都督正统戊午进封伯爵食禄一千二百石赐诰券守甘肃凡二十余年景泰间奉命守备南京天顺改元以老召还礼起卒伍至大将虽不知书然持守可观无甚过举至是卒命礼官谕祭工部营葬事赠宁远候谥僖武
　　○甓广西灵川县土城
　　○建州左等卫女直都督董山等肥河等卫女直都督孛里格等兀者第卫女直都指挥亦升哈等毛怜卫女直都指挥朵里只等各来朝贡马及貂皮等物赐宴并衣服彩叚等物有差
　　○癸酉礼部上祭先农仪注前期一日太常寺奏祭祀文武百官致齐二日是日早銮驾出宫卤簿导从诣大次  上服衮冕典仪唱乐舞生就位执事官各司其事导引官导  上至拜位内赞奏四拜百官同典仪唱奠帛行初献礼奏乐执事官捧帛爵跪于神位前奠讫内赞奏跪百官同乐止内赞奏读祀官跪于神位前右读讫奏乐奏俯伏兴平身百官同乐止典仪唱亚献礼奏乐执事官捧爵跪奠于神位前讫乐止典仪唱终献礼奏乐执事官捧爵跪奠于神位前讫乐止太常寺官进立于坛东西向唱赐福胙内赞奏跪搢圭光禄寺官以福酒跪进于  上右奏受胙奏出圭俯伏兴平身奏再拜百官同典仪唱彻馔奏乐执事官诣神位前彻馔讫乐止典仪唱送神奏乐内赞奏四拜百官同乐止典仪唱读祀官捧祝掌祭官捧帛馔各诣座位奏乐礼毕乐止  上还大次更翼善冠黄袍讫太常卿奏请诣耕耤位导驾官同太常卿导引  上至耕耤位南向三公以下从耕者各就从耕位户部尚书北面跪进来耜导驾官同太常卿导引  上秉耒三推讫户部尚书跪受耜太常卿奏请复位  上复耕耤位南向坐三公五推尚书九卿九推讫各退就位太常卿奏礼毕导驾官同太常卿导引  上还大次华盖侍卫如常仪顺天府尹及两县令率庶人终亩是日宴劳百官耆宿于坛傍銮驾还宫卤簿导从如来仪大乐鼓吹振作
