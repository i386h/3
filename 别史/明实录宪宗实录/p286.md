<!-- { "loadSidebar": true } -->
　　○丙子赐朝鲜国朝贺陪臣韩致亨等宴并金织衣彩叚等物有差
　　○户部奏改长芦运司卖盐则例先是以内库金银鈌用命所司出新旧盐课百四十万引卖之每引银三钱而□人以价重少有买者乃改为三等自正统五年至天顺八年者引减银八分成化元年至十二年者引减银五分十三年至十六年者如旧从之
　　○  命辽东故都指挥佥事楚凤子文袭父原职义州卫指挥使
　　○肃府汾川王贡錝以父简王薨代治府事有承奉副霍兴者恃旧宠专恣甘州中护卫经历朱盛以术出入王府中数为兴所挫辱良医副丁南王所任用者亦与兴有隙各言兴素所为不法事于王兴益骄横王怒遂縳兴禁锢绝其食镇守太监李杰署都指挥佥事刘瑛从王言检阅兴所积财物各奏闻既而兴饿死狱中王惧饰言病死  上命太监萧敬大理寺少卿冯贯锦衣卫指挥孙王□赞往会镇守巡抚等官按之得实状都察院为覆奏  上以盛南教王禁死职官杖之百发四川松潘边卫充军贡錝不准封进革禄米之半下敕切责杰瑛宥之余各坐谪
　　○丁丑户部奏漕运过期三月以上者官请戴罪停俸其总督平江伯陈锐副都御史张王□赞参将都胜亦当坐以不行严督之罪  上曰今岁河道阻滞其过期两月以下者姑宥之锐等俱勿论
　　○戊寅泰宁等卫都督脱脱孛罗遣指挥讨均等毛怜等卫野人女直都指挥主张哈等兀者等卫野人女直都指挥撒赤哈等各来朝贡马及貂皮赐宴并衣服彩叚等物有差
　　○命内官监太监陈贵泰宁侯陈桓工部右侍郎张颐督工修大德显灵宫
　　○己卯贵州程番府知府邓廷王□赞奏本府新立学校土官土人子弟在学者乞岁贡一人如选贡例  上曰朕以蛮夷率化既建学置徒比之内地但科举之业未可猝成宜岁贡生员一人俾观我国光相劝于学以称立贤无方之意
　　○太监汪直威宁伯王越乞班师不许直等奏臣到宣府分兵要守害虏知有备遁去近边无复烽火士马久在边坐耗刍饷宜班师还京如有警则兼程往赴之有旨今冬月正当堤备直等且不必回京营官军宜于有粮草处暂驻大同宣府预备粮饷户部区画以闻会巡抚宣府都御史秦纮奏虏数出没近边有旨令边臣严备已而直等复奏欲撤还京军尚书陈钺谓宜如所请  上以边务方殷兵部遽拟撤回京军是不以边务为重本欲加罪姑宥之
　　○辛巳复除狭西按察司副使左钰于旧任
　　○壬午  皇第七子生母曰安妃姚氏○南京都察院左佥都御史白昂九年考满升本院右副都御史仍兼督巡江
　　○刑部吏有押送囚犯被脱去者尚书林聪等自陈请罪  上责其懈惰不谨宥之
　　○甲申户部奉旨区画大同宣府粮饷奏拟差官催督诸处频年粮料未完者仍于山东斡运五万千石赴宣府山西一万石北直隶顺天等府二万四千石赴大同分拨各驻兵之处若粮缺则发官帑银籴之银乏则借贷于富室又摘两淮盐课二十余万引于二处开中以备供需奏入  上是之命即遣官往与巡抚巡按官督催其斡运粮只于宣府大同城内上仓民间银物不必借贷
　　○免直隶大名府等是岁夏税十二万一千四百余石以旱灾故也
　　○乙酉镇守固原等处参将田广守备署都指挥佥事甘泽整饬兵备按察司副使王继以不能御虏停俸初虏从宁夏入境至靖虏杀掠广等及固原卫指挥黄庆靖虏卫指挥陈泰千户方政李英宁夏中卫指挥祝祯门启千户陈弘俱坐罪巡按狭西监察御史奏闻欲并逮广等及宁夏西路左参将张翊指挥林纲等治罪都察院请如所奏诏免庆等谪戍各降一级祯启以功赎罪弘坐杖翊与纲等移文鞫之广泽继各停俸三月
　　○丙戌免万全都司所属并直隶隆庆州税粮子粒共六万九千七百余石以是年旱灾故也
　　○丁亥升福建按察司副使刘珂为按察使江西布政司右参议李芳济南府知府王璟为布政司左参政珂浙江芳广东璟山东
　　○江西新昌县民毛凤与同里民徐均仁以争田有旧怨相讼久不决会朝廷遣南京刑部侍郎金绅巡视江西凤乃嗾人诬均仁频年在乡劫杀拒捕且赂其县官妄报于绅及镇守太监王倜巡按御史叚正同檄三司及分巡分守官遣南昌前卫百户叶俊往捕之凤又以白金五十两赂俊密谋害均仁一家以快私忿俊率兵四十人凤集其族人并佃户佣工二百七十人操火铳兵器以从围均仁家纵火焚之家属死者二十三人杖死者五人尽縳其未死者二十六人送于府转达于巡按御史皆信之独按察司疑均仁等称冤杖伤已重而无盗赃其事必诬令府县重鞫死于狱者又十七人存者徐细仔等三人令人诉之新巡按御史熊翀翀奏其事  上以凤等挟讐聚众诬害一家人命命刑部郎中奚昊锦衣卫千户潘旺往会镇守巡按等官核勘得实凤等及俊坐淩迟处死仍籍俊家从者俱处斩并责问分巡分守等官境内有大狱久不究理令具闻处治后俊死于狱命磔其尸于市
　　○戊子取太仓银三十万两入内承运库供用先是有旨令五府六部都察院各具在官钱谷数闻至是又命户部核太仓银银凡九十余万两遂取三分之一盖是时赏赐用度寖广故也
　　○己丑授致仕太仆寺带俸少卿吴谦子荣为中书舍人
　　○周府仪宾刘瑄因造郡君坟茔卖放夫匠侵用官物事觉具＜锍-釒＞妄奏掩饰而字且多讹河南按察使陈相副使冯昱封进不加详看亦属不谨都察院请行巡按御史究治从之
　　○庚寅赐郑王祁锳第九子名曰见寖荆王见潚第三子名曰祐槢
　　○赐朝鲜国成化十八年大统历
　　○土鲁番速鲁檀兀也思王遣使臣指挥撒丁等来朝贡马驼赐宴并衣服彩叚等物有差仍以敕并彩叚表里付使臣归赐其玉
　　○辛卯以明日冬至节遣驸马都尉周景游泰分祭  长陵  献陵  景陵  裕陵文武衙门各分官陪祭
　　○遣驸马都尉黄镛祭  景皇帝陵寝
　　○遣内官祭  恭让章皇后陵寝○壬辰冬至节  上诣  奉先殿  皇太后宫行礼毕出御奉天殿文武群臣及四夷朝使行庆贺礼群臣复诣文华殿庆贺  皇太子  皇太后  皇后俱免命妇朝贺
　　○乙未赐土鲁番速鲁檀兀也思王及哈密王母孙女满堆阿哈察金织麒麟彩叚各一从其请也
　　○总督两广军务右都御史朱英乞以其子珑为国子监生故户部尚书沈固孙憙援例乞为国子监生俱许之
　　○丙申命都察院右都御史戴缙清理武选贴黄不妨院事
　　○命绥德卫带俸都督佥事刘宠子忠代父原职本卫指挥佥事
　　○丁酉守备紫荆关兼提督易州右少监钟庆恶易州知州李宪慢己杖之遂讦奏宪先以非法杖死部民等事命锦衣卫官同巡按御史勘问坐宪酷刑致死人命及侵盗官银论斩保定知府沈纯同知张本先勘宪事徇情庆擅杖五品职官俱宜逮问奏上宪如所拟纯本令巡按御史执治庆宥之余坐罪有差
　　○戊戌升光禄寺寺丞杨惇为少卿典簿徐敏署正王佐为寺丞提督本寺太监杨鹏言惇等俱有干局各拟升职以请从之命后不为例
　　○开设广西田州府儒学
　大明宪宗纯皇帝实录卷之二百二十二
　　成化十七年十二月辛丑朔
　　上视郊祀牲山西寿阳县城南山崩声如牛吼
　　○壬寅太监覃昌传奉  圣旨改锦衣卫百户何瑾为尚宝司司丞瑾随太监陈善引进群小纳赂求官而已因得厚利又获转职也
　　○沈府唐山王幼墧薨王康王第八子也母妃韩氏正纯庚申生景泰甲戌册封为唐王山至是薨年四十有二讣闻辍朝一日赐祭葬如制谥曰悼僖
　　○升鸿胪寺序班柳楷王琎周文通为中书舍人仍于内阁书办
　　○宥镇守山西太监刘忠罪先是有泽州民李鞭子投忠为家奴以忠滥受词状因而挟诈财物事觉连忠都察院请究其罪宥之
　　○癸卯致仕左佥都御史邢宥卒宥字克宽广东文昌县人正统戊辰进士擢御史出巡福建民有被诬为盗者当枭于市叫号称冤宥为缓其刑缉得真盗其被诬几死而生者十人天顺己卯升台州府知府以为御史时事就逮台人赆之金不受寻贬晋江县丞  上即位起宥知苏州府奸民有为揽纳户者宥寘之法括其余钱万缗以堤沙河甓桥道苏人利之成化丙戌郡有大水民饥发粟赈济民赖全活者众巡抚大臣上其事升左参政授敕勉励俾仍治郡事寻拜左佥都御史总理南畿财赋又命理两浙盐法及考核所属官因入觐引疾力求去遂致仕至是卒赐祭如例宥清谨廉介不事华靡两典剧郡皆有政声及巡抚声名稍损然能急流勇退士夫尤有取云
　　○永康侯徐安卒安合肥县人永康侯追封蔡国公谥忠烈忠之孙永乐十四年袭父爵为永康侯至是卒讣闻赐葬祭如例子锜嗣
　　○甲辰命詹事府詹事彭华兼翰林院学士仍掌府事
　　○乙巳太监覃昌传奉  圣旨升鸿胪寺序班淩中为中书舍人文华殿办事
　　○丙午录广西天河县富禄德谨等峒战功官军死事者四十六人升一级余九百九十六人加赏时镇守广西副总兵白玉奏成化十二年冬征富禄德谨等峒斩贼首韦谏诚等九百余级将士有功者多未录而巡按御史戴中言既征之后贼首韦公剌复肆行虏掠民人未宁兵部亦谓其功年久积累非大众刻期成功之比故止加赏
　　○丁未开设广东饶平县阴阳学
　　○戊申腊节赐百官宴于午门
　　○太监李荣传奉  圣旨升大隆善护国寺禅师劄石竹为国师剌麻班卓劄失右觉义锁南伦竹都纲中书科冠带儒士李銮鸿胪寺序班儒士白英等七人与冠带中书科食粮人匠姚敬等七人俱文思院副使仍旧办事
　　○以水灾免狭西宁夏等四卫税粮五千二百余石
　　○己酉监察御史杨纯巡按宣府大同等处审录罪囚失于查照且与知府周正通问不避嫌疑事觉都察院奏请差官代回下刑部拟罪赎徒还职
　　○庚戌升甘肃总兵官署都督佥事王玺署都督同知时玺以都督佥事为总兵官而署都督同知鲁鉴为左参将玺自陈品级相同难于调遣乞角□羊兵柄诏不允而有是命
　　○辛亥复开云南狼井盐课岁额盐四千五百九十余引
　　○癸丑太监李荣传奉  圣旨升鸿胪寺主簿刘钟为本寺右寺丞序班黄大经尚宝司司丞文思院副使刘宁序班儒士李宣之等三人与冠带中书科食粮李钦礼部司务人匠金瑄文思院副使仍旧办事义官杜浚中书科食粮御用监办事
　　○乙卯录广西融县八寨功死事官军三十三人升其子各一级初广西参将马义欧磐进讨八寨以捷闻既而巡按御史戴中言既征之后贼犹纵横且其间有杀  同行军士以为首级而银牌银碗之赐已不赀矣其所奏功  宜勿录  上曰朝廷念军功之难未尝吝惜官赏顾各边将士不体朕心往往有冒功希赏者今八寨报捷之后贼势未衰情弊已著难从功疑惟重之典兹不复咎已往亦勿录其功惟死事之人深可悼念其子孙荫职代役者可各升一级
　　○丙辰重建湖广偏桥卫学以所司言旧学毁于兵也
　　○庆成王府仪宾饶辉以奸淫坐罪都察院具闻诏赎罪革去冠带戴平巾闲住
　　○丁巳赐太子太保吏部尚书尹旻诰命授从一品散官勋阶
　　○授国子监生李＜王弁＞为中书舍人
　　○戊午朝鲜国王李娎遣陪臣李克期等奉表贡马及方物来朝贺明年正旦节
