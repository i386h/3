<!-- { "loadSidebar": true } -->
　　○辛酉夜望月食○壬戌南京守备成国公朱仪兵部尚书王恕等奏应天府及锦衣等卫屯种地方去年久旱至十月以后方得雨雪然已过期即今江北诸处流民四集南京米价愈增臣等议得南京常平仓见有粮五万六千余石及各处每年起运其数亦不下数百万石若暂行平粜预支亦可以平米价乞照先年事例先将常平见储并各卫仓粮共十万石减价粜卖俟各处起运到日临船兑支各卫官军俸粮三月仍于运到新米内每月拨一百五十石分送各处以济乞食之人麦熟而止奏上下所司知之
　　○甲子  英宗睿皇帝忌辰  奉先殿行祭礼遣驸马都尉王增祭  裕陵
　　○总督漕运巡抚凤阳等处都察院右都御史马文升至京辞免兵部尚书之命  上曰卿历练兵政有年特兹简任所辞不允
　　○户部奏比巡抚南直隶都御史李嗣以应天太平等六府并广德州各县去岁旱荒欲分粜南京见在仓粮赈济本部以为难行惟松江府存留粮数几三十万可粜得旨命别议以闻今查应天府及属县仓粮积有五十余万石镇江太平池州安庆四府亦各有积储况客□舟楫可通富民劝借可举比之庐凤诸处终易为力乞移文李嗣斟酌措置从之
　　○乙丑敕河南按察司佥事傅希说兼理凤阳等府赈济饥民先是巡抚都御史马文升以凤阳庐州二府泗州迤西一十六卫连年饥荒渐多盗贼奏举希说赈济抚恤候二麦收成仍旧管屯从之○以水旱灾免河南开封等府去年秋粮米一百二十五万二千余石潼关等卫及蒲州千户所子粒五万五千余石
　　○命故羽林卫带俸都指挥佥事赵仁子荣袭父原职为本卫指挥使
　　○监察御史刘翔巡视中城奏失火而＜锍-釒＞内人名有讹者以被责问请罪宥之仍停俸一月
　　○丙寅赐朝鲜国贺正旦陪臣李世佐等宴并金织衣彩叚等物有差
　　○录偏头关境内成化二十年杀贼功除右参将支玉功已赎罪外官军五百余人俱升赏有差
　　○丁卯改南京太仆寺少卿李温于太仆寺温在任已六年考满至京夤缘求进奏称臣本北人不习南土致成疾病乞留京寺事下吏部为覆奏许之○升广西右布政使贾奭为左布政使广东布政司右参议谢瑀为左参政
　　○免广东广西府州县官朝觐以巡抚都御史宋旻言盗贼未宁故也
　　○罗修理沙河桥先是二十一年顺天府尹谈伦以沙河石桥北通  天寿山陵寝及宣府大同等处边关奏准修理会有诏停止工部言此桥非比其余不急之务复准修理遂以闰四月兴工  上以其有妨农作责令工部回奏既宥其罪命待来春至是上请仍诏罢之
　　○月犯房宿
　　○戊辰升左春坊左庶子刘健为詹事府少詹事供职如故以九年秩满也  上命锦衣卫逮究番僧锁南班著儿并通事人等原赍敕书勘合班著儿者瞿昙寺灌顶大国师班卓儿藏卜之徒也先奉命赍敕书勘合付乌思藏阐教王伪为王印信番文复命故命逮究以闻
　　○己巳封徽王见沛庶长子祐台生母刘氏为夫人给与诰命故事五府庶子必十岁受封后始封生母为夫人例不给诰命冠服时祐台甫五岁未封王奏乞封其生母及赐诰命冠服礼部查例以请  上重违王奏特与封夫人诰命冠服已之
　　○升福建按察使刘城为广西右布政使工部郎中于政南京礼科给事中黄琏为布政司右参议政广东琏浙江
　　○以旱灾免直隶宁山卫去年秋粮子粒共九千八百余石
　　○甘肃左副总兵署都督同知鲁鉴奏往被调御虏于永昌等处臣遣都指挥祝启等分道并进斩首二级夺获被虏人畜三千余臣统所部踵后为援出境百里虏去始还顷镇守巡抚等官谓臣虏退方往有旨核臣推托逗遛之情敢具以请  上曰甘肃比有虏警鲁鉴姑令悉心遏杀逗遛之罪姑宥之停其俸两月
　　○庚午给秦府庶人公錥公金□替公鐆妻顾氏张氏刘氏米麦月三石志野子公钟公鏂公錥子诚□淲□(□□了)□及志填公鍫长女米麦月一石五斗
　　○以水灾免大宁营州右屯卫子粒一千八百余石
　　○礼部尚书周洪谟等奏请于是月二十八日遣官待宴朝贡外夷适遇斋戒具＜锍-釒＞乞改宴期且服罪  上以洪谟等职专典礼乃不谨若是法当究治姑宥之停俸一月仍命锦衣卫杖其承行官吏人二十
　　○辛未复除山西按察使王继于福建○给靖江王府故镇国中尉相霖母孟氏米岁三十石
　　○增给晋府庶人奇氵□聚奇洋奇湢米月六石绢布岁各六匹
　　○建州右卫指挥佥事宋升吉巴等来降奏乞于广宁随亲居住事下礼部援兵部旧议言各夷牵引归附固可俯顺若使阖族积聚难保无虞  上以夷情恳切特允之
　　○壬申升山西按察司副使石玉为按察使户部郎中雷升为河东陕西都转运盐使司运使
　　○癸酉海西佛提等卫野人女直都督打吉六等泰宁等卫都督等官脱脱孛罗等各遣头目来朝贡马及貂皮赐宴并衣服彩叚等物有差
　　○分守辽东锦义二城都指挥佥事李英备御都指挥郑雄先以贪功妄杀令英戴罪杀贼雄降等差操至是复坐虏入境不能备御巡按御史究英罪例应谪戍雄先尝失机已经问拟例不再论诏以英仍照前旨戴罪杀贼雄如所拟
　　○甲戌升刑部署郎中事员外郎柳应辰为四川按察司副使整饬松潘等处兵备监察御史熊翀为山西按察司副使复除江西按察司副使王锦于四川升湖广布政司右参议韩文为左参议
　　○巡抚甘肃右副都御史唐瑜等奏成化二十一年冬虏贼拥众入凉州庄浪镇番永昌境内杀掠人畜分守凉州都指挥刘晟庄浪左参将田广各率所部分道御之前后追获被虏牛羊几二千余永昌卫指挥梅泓军遇之于清河坝斩首一级而余众纵横遍野其势尚炽事下兵部言虏众如此晟等止能斩首一级且称追获牛羊几二千余则生灵财畜被其杀虏者不知其几宜加穷治但今方用人之际宜行巡按御史勘究杀虏之数并先逮失误巡守瞭望之人按问如律其总兵副参等官有罪奏闻裁处从之
　　○兵部覆议先巡抚凤阳等处都御史刘璋所奏淮扬庐凤四府徐滁和三州土地卑湿与江南等产马小弱每岁重价买纳多被验退折阅转售复破产追陪民困殊甚乞照江南事例每马纳价十两庶公私两便其所言良是自今淮扬滁和四处许令纳价庐凤并徐州水草便利之地宜仍令纳马从之
　　明宪宗纯皇帝实录卷之二百七十四
　明宪宗纯皇帝实录卷之二百七十五
　　成化二十二年二月丁丑朔释奠先师孔子遣少傅兼太子太傅吏部尚书谨身殿大学士万安行礼
　　○戊寅命国子监以是日于文庙行释菜礼释菜例用月朔以上丁释奠故改次日也
　　○祭  太社  太稷
　　○遣顺天府官祭先农之神
　　○漕运总兵官都督同知王信自陈老病乞准辞职  上曰卿练达老成特命总理漕运须尽心所事用副委托其勿固辞
　　○己卯巡抚宣府等处右副都御史李岳等奏去年十二月虏入宣府西路杀掠守墩军士西阳河堡守台千户周隆提调指挥徐瑄龙门所管墩镇抚胡忠提调千户戴玉失于瞭望事宜究问委守指挥蒋瑛守备都指挥姚信分守右参将都指挥杨彪盛忠太监张刚杨聪守备右少监金广张成总督不严亦当有罪事下兵部覆请命周隆徐瑄胡忠戴玉俱逮问余俱宥之
　　○巡抚甘肃右副都御史唐瑜等奏鸿胪寺主簿马义比往使哈密与土鲁番使臣家属四百余人行遇罕东卫都督把麻奔等率众邀劫财畜义等避之仅以身免宜讨捕元凶以正其罪但闻虏酋亦思马因与瓦剌连和欲犯瓜沙二州方拟防守难遽兴兵请赐裁处事下兵部言宜令镇守等官遣人抚谕罕东诸夷许如番族体例讲和责令把麻奔等悉还所虏番使财畜如其冥顽不服奏闻再议从之
　　○庚辰太子太傅保国公朱永被人投匿名书言其图为不轨上章乞免兵柄以释谗谤  上批答曰卿掌戎务效劳有年正宜免尽厥任用副心膂之托匿名谤言朕所不信岂可因此辞免不允
　　○以灾伤免直隶大名真定顺德广平保保五府去年夏税九万八千三百余石绢二万三千六百六十余匹德王广平府庄田子粒一千五十石及湖广武昌等府县秋粮五十万三千余石武昌等卫所子粒四万五千余石
　　○辛巳云南临安府嶍峨县民矣成等聚众流劫乡村拒敌恣杀已而被获巡按御史等官奏上命所司审实戮成等于市并籍其家
　　○壬午光禄寺卿杨惇以父丧去任
　　○兵部言比辽府镇国将军恩锹等奏欲各以从人二十名抵换校尉应用但王府校尉本给诸王仪仗之役不可僣用兼宗室将军数多恐将来抵换不给前此虽间有准换者皆出一时恩典难以为例  上曰校尉之设所以为王仪卫将军止用从人  祖宗之制各有定分岂可僣踰恩锹等欲更换民校是非分之求也止宜如例给与从人应役自今违例乞请者不必覆奏
　　○减免直隶永平府去年秋粮米六千九百余石草九万一千五百余束民壮屯地子粒豆四千三百余石及永平卢龙东胜开平兴州抚宁等六卫屯粮共一万二千二百余石草一千九百余束以水灾故也
　　○癸未命各处巡抚官抚安军民赐之敕曰比因各处地方饥荒该部已有奏准救荒事宜尔等宜罄竭心力斟酌举行军民缺食者即为赈济仓廪空虚者从宜区画劝课农桑使田里不至荒芜严督巡捕使盗贼不至生发凡一切有益于民者俱从宜计处以闻不得因循怠忽酿成后患
　　○升分守庄浪等处左参将都指挥使田广为都督佥事先是广于成化九年从征榆林获功一级勘报未结累上章陈乞事下兵部言近奉旨远年功次不许奏扰今广所陈已经十三年且近累失机亦核勘未报有旨特允升一级广太监张敏之亲也
　　○甲申升翰林院修撰林瀚为左春坊左谕德以九年秩满也
　　○兵部尚书马文升等言南直隶凤阳庐州淮安扬州四府徐滁和三州俱腹心重地比年荒旱人民缺食流离转徙村落成墟近闻所在饥民聚众行劫况通泰濒海之处盐徒巨盗出没不常须倍加安辑以备不虞乞降敕三道一令总督备倭署指挥同知郭鋐暂居通泰盐城以为海道防御一与总督漕运兼巡抚凤阳等处左副都御史李敏一与守备太监李棠严督所属整饬兵饷赈恤军民凡弭盗备荒之策许得便宜举行从之
　　○乙酉海西成讨温等卫并建州左等卫野人女直都督等官脱罗等各来朝贡马赐宴并衣服彩叚等物有差
　　○丙戌赐韩府通渭王徵銶第二子名曰偕浢
　　○擢进士王质赵竑吕献夏昂为给事中质吏科竑献刑科昂工科
　　○丁亥遣户部尚书李衍祭京都太仓之神
　　○遣顺天府官祭宋丞相文天祥○升监察御史王弼南京大理寺右寺副邓瑗大理寺署右寺副事右评事袁凤为按察司命事弼福建瑗湖广凤河南
　　○巡按贵州御史邹鲁奏贵州都指挥佥事王溱受土官财物纵令讎杀都察院请仍行鲁逮秦鞫治从之
　　○戊子运银五万两于大同以给边储从巡抚左都御史余子俊奏请也
　　○以灾伤免万全都司宣府等卫去年子粒五千五十石草万一千一百余束
　　○敕守备独石都指挥佥事绳律分守宣府东路怀来永宁等处升忠义前卫指挥使华宏为都指挥佥事代律守备独石
