<!-- { "loadSidebar": true } -->
　　○免潼关卫并蒲州守御千户所今年夏税子粒八千九百余石以旱灾故也
　　○巡按浙江监察御史荆茂等奏温台二府自春徂秋大旱六月临海县灾延烧军民房舍一千九百余区
　　○命南京锦衣卫指挥佥事林斌子源代职仍管卫事从斌奏乞也
　　○陕西武功县民王瑾等因岁饥荒行旅就其家憩息者辄杀食虽妇人亦执刀杖相助甚至杀一家三人所得行囊粟麦才数升耳前后死者甚多巡抚官奏发其事命皆依律处决仍枭首示众其妇人俱配给边军然是时民饥无聊如瑾等者比比不能悉奏也
　　○丙辰实授广东道试监察御史汤鼐为监察御史
　　○以夏旱免宁山卫子粒麦四千九百余石○运银五万两于大同巡抚都御史叶淇以大同粮豆积少请以银折官军俸粮省在仓者为军饷之备故也
　　○工部主事王纯奏南京兵部尚书王恕屡上封章直陈时事  陛下宽仁每容其言及以年老屡乞致仕辄蒙恳留不许  陛下之于恕可谓待之以礼矣今者传闻革去太子少保令以尚书致仕群情惊骇莫知其由昔庄助论汲黯于汉武帝帝以为古社稷之臣如黯近之臣窃见一时大臣遇事敢言者无踰于恕妄意以恕为社稷之臣则恕之去就岂容不言伏乞  圣明特赐宽假终始以礼待之复其太子少保召还以竟其用奏入  上以恕未著社稷之功纯何得妄引前事命杖而讯之已而有旨纯出位妄言要求名誉不必拟罪送吏部降二级调外任为贵州思南府推官○丁巳改兵部尚书马文升于南京兵部参赞机务王恕既去任命举代之者吏部会各部拟工部尚书李裕巡抚两广都御史宋旻  上曰裕旻俱任未久若等胡为轻易推举遂改用文升时文升曾与人言于朝有不足李孜省之意故也
　　○己未命工部左侍郎杜谦提督修理京通二处仓廒
　　○庚申升湖广按察司副使萧祯为本司按察使南京刑部郎中王鼎湖广布政司右参议南京监察御史何瀞福建佥事南京大理寺左寺正张源洁浙江佥事
　　○申定国子监生拨历之例先是国子监以纳粟监生四千六百七十余名行取复班欲如例与科贡监生相兼拨历行礼部奏乞处置有旨命本部会同吏部国子监斟酌以闻至是覆奏纳粟与科贡监生相兼拨历已有定例但今纳粟者多而科贡者少宜从国子监通行钦出各取其复班岁月深浅以定其名次先后临拨之际以两途人数多寡酌量均平相兼拨历如此既不垂  祖宗一定之法亦不失朝廷权宜之信仍行南京国子监如例施行  上从之命本监临期务必酌量均平不许徇私
　　○辛酉复江西布政司左参政张琳按察司佥事李辙署都指挥佥事谢智俸初琳等以强盗周信等九十六人未获俱停俸捕盗至是镇守太监邓原奏琳等所捕未获者止二人事下兵部议乃复之
　　○癸亥升山东按察司佥事侯恂为湖广副使
　　○减诸司吏办事半年故事在外吏六年役满为两考上吏部分拨诸司办事三年方拨当该通为三考至是有群吏奏乞免办事下吏部覆奏诏减半年自今吏应拨办事者就选人物鄙猥写字粗拙者发原籍为民当该满日严加考试文移不通者黜之不许姑息壅滞选法
　　○命守备大同右卫都指挥张安守备朔州以大同管操都指挥陈玺代之
　　○乙丑重建洪恩灵济宫成遣太子太傅英国公张懋祭后土
　　○太监韦泰传奉  圣旨锦衣卫指挥使黄英升都指挥佥事本卫带俸舍人黄住黄伍为锦衣卫百户俱内官监太监黄顺亲及其家人也
　　○刑部左侍郎何乔新等以播州宣慰使杨爱为其兄宣抚友所奏奉命往勘因奏播州本古夜郎牂牁之地自唐乾符间太原杨端据之历五代宋元以至  圣朝子孙相承世袭其职其敦庞淳固虽慕华风而顽犷暴戾终为夷俗今友因家财不均奏其弟爱奢僣淫暴妖言等事命臣等往勘其情重者使监候处治窃惟杨氏据有播州五百余年蛮夷服从久矣奢僣淫暴之罪盖或有之历代抚以恩信宽以文法盖治之以不治也今欲以友爱之事勘问具奏情重者于本州监候则狱卒皆其部下难于防守使移于重庆府则道途辽远夷人惊疑日久互相扇诱恐生他变宜抚提二人面对虚实即省发听候免其监禁为便从之
　　○丁卯手敕改兵部左侍郎尹直为户部左侍郎兼翰林院学士入内阁参预机务直辞谢  上曰卿久在翰林才识老成特兹简用不允所辞
　　○太监韦泰传奉  圣旨改都察院右都御史屠滽于南京都察院命吏部移文取致仕都御史刘敷敷江西永新县人巡抚湖广致仕已久至是取之
　　○升礼部郎中高敞为顺天府府丞兵部郎中王禄为太仆寺少卿时府丞少卿缺命举可用者吏部各举二人至再皆不允仍命就京官中推少卿吏部知旨故及禄盖禄之乡人有在内荐之者
　　○改太仆寺寺丞李景繁为工部主事先是景繁以知县召用意当得御史主事已乃授寺丞居常不乐久之以忧去至是起复吏部请复职特旨改别任盖中人有为之地者也
　　○驸马都尉游泰谢奏求儒士教读恩不至自陈遘疾  上以其饰辞法当究治姑宥之仍停禄一月
　　○给居庸关花园等墩夜肖军士一百六十二人衣鞋
　　○戊辰赐赵府襄邑王见沂庶长子名曰祐桻
　　○命翰林院编修梁储兼司经局校书
　　○己巳调监察御史奚铭为福建泰宁县知县铭按徽州等府至是还朝都察院以考称请命复职特旨改外任
　　○哈密都督罕慎遣使臣火者阿里麻等来朝贡方物因奏瓦剌阿力古多王欲与和亲乞赐彩币诸物又乞遣使臣出境处置边事又举赤斤蒙古卫都指挥同知苦鲁思格有劳乞为加职事下兵部议覆有旨不必差官令阿里麻等赍敕及诸赐物谕罕慎勿与和亲升苦鲁思格为都指挥使并敕赤斤罕东二卫亦赐彩币仍命镇守太监覃礼差人同给之已而礼部言宜抚顺夷情复命于例外加赐彩叚绫绢七十匹
　　○停广宁伯刘璇俸两月逮问练武营把总指挥使董镇等镇坐卖放牧马军人而璇钤束不严故也
　　○庚午太监韦泰传奉  圣旨升工部带俸郎中杨通为太仆寺少卿所副戴能万涌俱所正顺天府推官蔡铭本府通判经历周礼兴本府推官知事潘俊本府经历内官监人匠王锦等四人文思院副使钦天监冠带阴阳人倪应祥漏刻博士俱仍旧办事  辛未以明日十月朝遣驸马都尉周景蔡震分祭  长陵  献陵  景陵  裕陵杨伟祭  景皇帝陵寝
　　○遣内官祭  恭让章皇后陵寝
　　明宪宗纯皇帝实录卷之二百八十二终
大明宪宗纯皇帝实录卷之二百八十三
　　成化二十二年冬十月壬申朔享  太庙
　　○遣内官祭司井之神
　　○癸酉太监韦泰传奉  圣旨升灌顶大国师释迦哑而塔为西天佛子禅师津答室哩为国师剌麻麻的室哩为觉义国师剌咓扎为大国师
　　○甲戌狭西岷州外夷昔藏等簇簇头番人劄答等洮州外夷他笼等簇番人朵只怕等各来朝贡马及盔甲等物赐宴并彩叚绢钞有差
　　○乙亥杖监察御史杨澄李琨于朝时御史欧阳复刘翔俱陛辞失仪澄等以斋戒日不面纠已而独纠翔得旨翔俟还京来奏复何独置之令二御史对状澄等以察听不审服罪命各杖之十复亦俟还京来奏
　　○刑部都察院各奏死罪重囚请会官审录于朝诏称冤有词者即与从公辩问毋令受枉于是审录毕以具狱上请  上览刑部狱辞于情真四十七人中有不孝者三人妖言者一人特缓其死释投匿名书者二人充边军情可矜疑者二十八人中减死充边军者二十二人留狱者四人敺死有罪雇工人者一人降徒三年夺财杀人者一人处斩有词二十六人听重鞫减死充军而逃者十三人并都察院所奏四人中斩五人二人留狱余十人俱重杖一百仍发原卫
　　○西方流星如盏大青白色光烛地自大陵西行至壁宿尾迹炸散
　　○夜金星犯进贤○丙子南京守备成国公朱仪奏新江口操演战船俱于中下二新河住泊以避风涛今二河为泥沙淤塞至秋深水涸出坞为难请敕工部循往年例督军修浚庶船出入便利遇警不至误事从之
　　○丁丑调吏部右侍郎黎淳于南京吏部夺尚书耿裕俸两月文选司官吏三月时有进士陆瓛授镇江推官瓛以其先苏州人与镇江皆直隶府乞改任吏部不为覆请及户部郎中汪洪自宣府督粮回未久升山东布政司参议东厂官校发之下瓛洪于狱裕等自劾  上曰朝廷选法俱付若等须审究明白斟酌贤否方可奏用裕等胡为轻率怠忽以致选法乖违物议腾沸当寘于理姑宥之会科道亦上＜锍-釒＞言裕淳及郎中吴珉等不职之罪  上谓此已处置下其章于所司
　　○命金吾右卫带俸都指挥佥事张勇锦衣卫带俸都指挥佥事冯胜于耀武等营把总管操从保国公朱永奏也
　　○戊寅命江西都司署都指挥佥事谢智守备南安赣州二府从镇守巡抚等官太监邓原等奏举也
　　○己卯太子少保刑部尚书张蓥以母丧去任
　　○巡抚山东右副都御史盛颙乞致仕许之仍命给驿以归
　　○庚辰  上令太监覃昌谕旨耿裕黎淳铨选不公既为科道纠劾朝廷曲加宽宥如何朦胧谢恩可自陈状裕等引罪命姑宥之而杖文选司官吏先是裕等自劾又为科道交奏凡再得旨当先后谢恩裕等并谢故责之
　　○太监覃昌传奉  圣旨升大慈恩寺西天佛子舍剌星吉大隆善护国寺西天佛子著癿领占朵而只巴为法王
　　○襄陵王范址有生子妾三人令仪宾彭鉴奏请封号事下礼部以无例难之鉴复援襄陵先王故事以请礼部劾其罪下鉴刑部狱赎杖还职
　　○辛巳朝鲜国王李娎遣陪臣韩僴等奉表贡马及方物来朝贺  万寿圣节
　　○夜火星色王壬午太监韦泰传奉  圣旨舍人周璋周瑛周瑾周王□赞周瑭周＜王晋＞周孝俱升锦衣卫带俸正千户仍与世袭
　　○是日泰又传奉圣旨升锦衣卫正千户寗瓌为本卫带俸指挥同知冠带小旗寗顺为见任副千户俱世袭太监黄叹义男黄顺为带俸所镇抚
　　○泰又传奉  圣旨升大慈恩寺讲经领占孙卜觉义领占绰为灌顶大国师讲经罗纳发剌戒师公葛朵而只为国师
　　○乙酉  皇太后圣旦  上率皇太子上寿命妇朝贺赐群臣宴于午门
　　○丙戌命辽东东宁卫故都指挥同知赵玒子昂袭父原职为本卫指挥使
　　○己丑  诚孝昭皇后忌辰  奉先殿行祭礼遣驸马都尉黄镛祭  献陵
