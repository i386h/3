<!-- { "loadSidebar": true } -->
　　○丁丑昏刻木星退入太微垣犯左执法
　　○戊寅给河间府静海兴济青县民麦种五百八十五石有奇
　　○升监察御史柳彰张輗刑部署员外郎王纶为按察司佥事彰浙江輗湖广纶山东
　　○湖广保靖州军民宣慰使司宣慰使彭显宗老不任事命其子仕珑代之
　　○增置工部属官三员往直隶太平府芜湖县湖广荆州府沙市浙江杭州府城南税课司三处专理抽分前此三处客□停聚竹木市卖有司惟收其课钞至是工部尚书王复以在京盖造公署造成供应器物及在外料造运船费用缺乏建请添官分往抽分竹木变卖银两角□羊部以为营缮之费是年所得仅余千两其后续差者务多得为能岁岁加益至以万数遂事朘削□人不便颇有怨声屡愬于朝皆不之省
　　○己卯设直隶唐县新兴仓于倒马关除大使一员从户部请以前此倒马关粮草俱付巡检司收支不便故也
　　○命清平伯吴玺都督佥事王受于中军坐营管操
　　○开设直隶南宫县僧会司
　　○庚辰游击将军都指挥佥事张翊奏北虏千余骑寇红山墩臣与参将王安率兵于铁柱泉邀之虏弃其所获而奔追至西乱井虏迎战败之夺其牛马器械而还都指挥郑英在后见奔虏二人率其下十二人追之遇伏被杀还者仅三人兵部请行巡按御史按翊等罪从之
　　○壬午实授南京试监察御史戴祐等五员为监察御史祐及蔺澄山西道谈俊广西道郑恭四川道李聪江西道
　　○纵虏使扭歹该等十二人出塞先是虏酋阿罗出寇边且令扭歹该等入贡诏留之于大同先遣二人往谕之不报后阿虏出屡入寇以索使臣为名至是抚宁侯朱永等言留之无益于事不如遣还以绥其心诏从之令送永处发遣
　　○癸未授进士李昊为翰林院检讨侍忻王读书
　　○广东布政司右参议王恕言四事一严体量以明黜陟一时简教以育将才一专招抚以息流民一杜奸弊以益军民奏入下所司知之
　　○甲申封后军都督府左都督刘聚为宁晋伯岁支禄米一千石本色折色中半兼支聚本御马监太监永诚之侄历官右都督前此充副总兵与抚宁侯朱永御虏于延绥尝失利黄草梁被创几死而我师转战亦擒斩虏级夺获贼马论功进升左都督聚不满意累自陈其功輙为兵科所驳谓延绥之地贼情未宁士马疲敝馈运耗竭尚劳宸虑而聚乃论功不已宜正其罪  上不听而进聚伯爵不世袭  祖宗之制公侯伯之爵皆论功定议盖积其前后之功无官可赏然后加爵非如百户一级可至千户千户两级可至指挥也自都督同知赵辅征两广回大肆赂遗得封伯爵人始不以得爵为难或袭以为例无复旧制矣
　　○琉球国中山王世子尚圆遣使臣蔡璟等来朝贡方物报其国王尚德薨逝及请封爵赐璟等宴并衣服彩叚等物
　　○福余等卫遣指挥头目伯都等来朝贡马赐衣服彩叚等物有差
　　○乙酉  上复御经筵
　　○兵科给事中秦崇等奏备边四事其一曰居庸等关朝廷之北门也东抵山海西抵鴈门山势虽曰陡峻而可通行之路亦多所司因循怠惰礧木炮石军器类不具备且富家亦高筑墙垣以防寇盗况国都之藩篱而可废弛乎参将阴杰累次挫衄宜罢黜之仍命官修治关隘务令坚完则都邑晏然而军民安矣其二曰甘肃西控番夷北连胡虏而总兵蒋琬久病副总兵李荣衰老一旦有警谁其御之扬州山东止防海道而永康侯徐安居东莱都督佥事董□□良居苏州日事游乐无益于事乞还徐安别任董□□良专于海滨操御不许居苏州繁华之地以图己便其三曰大同延绥俱西北要害重镇今巡抚大同都御史王越转往延绥已及一年大同有警谁任其责乞命大臣巡抚大同庶边方事宜各有责任其四曰天津为南北要冲有盐海之利其民嗜利不畏刑法且沿河军卫俱有府州县以相钤辖而天津既无有司以控制又无驿递以送迎都督陈逵镇守而居于通州未尝一至其地所以恣肆尤甚况今水旱相仍倘有相聚为梗者岂不深可虑乎乞选都指挥一人守御且设馆驿以便往来则积习之毙可以渐革矣事下兵部议以为可行  上谓关隘但敕巡关御史治之阴杰徐安李荣且勿动大同巡抚不必设天津令陈逵往来巡历
　　○狭西按察副使邓本端言二事一在京三法司有比律罪名奏请者朝入暮出所以情罪允当人无冤滞至于天下大小问刑衙门应比律者以奏请待报动经岁时輙将所犯牵强合律甚至出入人罪乞敕法司集议检阅已行比律条例及有不尽者定议通行奏请或刊附律后或名大明比律颁行天下庶情罪适宜而人无冤滞一成化初湖广荆襄流民啸聚锦衣卫千户杨瑛建言欲遣官诣竹山等县多方招抚无使滋蔓劳我王师厥后果如瑛言其有功官军俱蒙升赏瑛独不蒙昔汉宣帝时徐福言霍氏太盛宜预防其变已而霍氏坐诛封告者皆为列侯而福不与人为上书宣帝悟赐福帛十匹为郎官今瑛所见即曲突徙薪之策乞如汉故事量加升赏以奖劝之诏下其章于所司
　　○丙戌  上复御午朝
　　○参赞军务右都御史王越等奏北虏万骑分寇怀远等堡臣与平虏将军朱永调游击将军孙钺率兵与战斩首九级钺身先士卒又斩首十二而贼乃住境外臣等分兵为五令钺等各率兵二千余设伏期闻炮声而起已而虏寇威武等堡炮声忽起官军四合虏奔北都指挥祝雄截其归路虏冲之不动即奔窜雄等乘之道狭争先自相蹂躏追至山口贼集众来冲又斩首十八级追至滉忽都河又斩首四十二贼乘马浮河而遁是日孙钺遇虏于蚰蜒觜相持久之贼闻迤东炮声且行且战追败之游击将军蔡瑄又败之于鹿窖山前后斩首八十三获达马二百六十六弓刀旗甲四千九百五十三追还牛羊一百四十且言逸可待劳果中发踪之策寡能敌众叼成破虏之功时都督佥事许宁亦陈败虏功诏赐敕奖谕且戒各官操练军马振作士气出奇取胜以图万全
　　○丁亥遣都给事中丘弘为正使行人韩文为副使往琉球国封其世子尚圆为中山王并赍仪物行庆吊礼
　　○总督两广右都御史韩雍奏广西流贼来寇广东信宜县参将杨广及副使孔镛等率兵追至蓝村克之后流贼又分为五寇岑溪等县追至白石山贼据险迎敌复克之贼夜遁七年正月贼营上霜山游击将军冯昇与达官都指挥葛春等四面悬山而进贼不意官军猝至溃散捣其巢穴前后凡斩首六百十三级追还被虏人民六百六十九牛马器械甚众雍又奏去年臣到两广自春徂冬遣将士分守要地累战克捷那蒲等村冈蒌等山古平等峒前后生擒八十人斩首九百九十夺还人口二千一百三十俘获贼属六百三十九牛马一千三百  上赐敕奖谕之○己丑顺天府府尹李裕等奏顺天等八府比岁民饥流亡颇多今秋乡试生员人等无令滥入及中式举人供给筵宴等项乞减省以苏民困从之
　　○庚寅肃王禄埤奏比年夙疾复加艰于动止其本府所行事仪乞令庶长男汾川王暂代从之
　　○以武功左卫军余余信为南城兵马指挥信崇王妃之父也
　　○开设四川荣昌县道会司
　　○总督两广都御史韩雍等奏近诏立总府于广西梧州然必宿以重兵庶可威镇蛮獠而梧州守御士卒止三百四十余人乞移奉议卫官军驻梧州以守城池又梧州旧城三面距江内包高山不足以容士马城东南有教场遗址平旷欲别立城与梧州城联络相通可以振军威而服蛮獠事下兵部议请令相度其宜行之诏可○昏刻北方流星如盏大光明烛地自紫微东藩西北行至近浊尾迹炸散
　　○夜月犯心宿西星
　　○辛卯升刑科右给事中白昂为都给事中给事中虞瑶为右给事中礼科给事中张铎为右给事中
　　○礼部左侍郎邢让国子监祭酒陈鉴司业张业俱坐罪除名国子监旧有会馔椒油钞已而折钱当输纳者多后期师生不得时给出监则委而去颇有余积监中相循以为公用让前为祭酒凡造作等类法当责诸有司者不复文移一切任意为之故所用尤夥又不立案著籍莫可稽考迨迁礼部鉴代其任亦循旧无所更革礼科给事中成实户科给事中丘弘皆尝言及至是掌助教事检讨叶时等以讦典簿王允发其事下刑部请逮让等置对诏不许让等各上奏申辩给事中御史据时所奏语交章劾之有旨并逮让等刑部乃遣官核实监丞黄明善用言激怒之又案籍无可据者但用查估为数凡钞三十三万六千五十八贯钱一百四十九万九千九百八十二文俱无归著刑部遂以监守自盗坐让等让自狱中复令家人申理因奉翰林院学士万安李泰平日与己有隙故倡此说陷己都给事中丘弘承风奏劾又日宣言其事于朝且以危语动刑部使傅致已罪奏上乃命会官杂治廷中让等犹不伏更命御史覆核遂坐让鉴业前罪论斩赎为民典簿王允并以仓粮受赂罪充军时等杖徒有差既而监生卢楷杨守阯等连名讼其冤下法司议寝不行让字逊之山西襄陵县人由进士改庶吉士授翰林检讨景泰初＜锍-釒＞言迎复大义  景皇帝委曲批答语在  英庙实录中天顺八年居父丧未终以修实录召起秩满升修撰成化二年升国子祭酒五年拜礼部左侍郎未及再期而免初让为祭酒欲声闻出前人上创立敕谕学规等碑修国子监通志躬课诸生诵小学以及诸经痛惩谒告之毙人以是称誉之其致毁亦以此其费用会馔钱有不悦者已议其后让既升去典簿王允遂专其利以致众论沸腾株连及让免归数月卒年仅四十五让负才气词翰亦清劲然强忍狭中意所轻重人輙形辞色锐意柄用而势力相轧者忌之故卒及祸鉴字缉熙直隶长洲县人父润以事发戍边道京师叶鉴入神乐观为道士鉴性明敏见儒书輙成诵因改习举子业正统甲子领顺天府乡荐戊辰进士及第授翰林院编修景泰初充经筵讲官进修撰天顺中预修大明一统志侍东宫讲读丁母忧召修英庙实录＜锍-釒＞乞终制许之服阕进侍讲仍预纂修成化丁亥实录成进侍读学士升国子监祭酒时祭酒邢让升礼部左侍郎而鉴代之鉴以让年甲官资俱后于已而反补其阙心怀不平适馔钱事发鉴自以历任未久顾所用不多而用各有故方幸其败及下狱扣所历月日钱多不能花销竟与让同坐除名始悔恨默然无言鉴为文辩博笔札遒劲雅有时誉而吏事非其所长又好谈论喜讦人阴私恒传诵无名子诗以讥切时事是时京师有司寇陆三千之谣刑部尚书陆瑜疑鉴所为而该问官又或为人主使故于鉴无所庇惜云业字振烈江西安福县人景泰辛未进士改庶吉士授检讨九年考满升国子监司业尝署掌监印而皆在未以钱折钞之前及折钱业未尝一支用故其被鞠祭酒邢让颇为业称冤而法司并坐之亦除名业质实敦厚言若不出口而悟理有造诣诸生多就讲解为文章坦易明白通书经尝自为＜锍-釒＞是正蔡氏传并纂习礼书未成而卒
　　○壬辰辽东总兵官都督同知欧信等奏虏寇宁远臣督令都指挥崔胜遣兵伏于要路虏至与战克之余虏奔散遇伏又克之生擒一人斩首五十七获马四十匹诏赐敕奖谕
