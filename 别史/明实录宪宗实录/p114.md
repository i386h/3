<!-- { "loadSidebar": true } -->
　　○巡抚辽东右副都御史彭谊奏达贼阿赛奴者伊等渡辽河抢虏人畜官军追剿之贼紏众五百余骑依树鏖战官军持刀拥进斩贼首四颗生擒贼男妇完者依等三十人及获马牛羊四百六十有奇并被虏男妇一十人  上命以所获贼徒送都察院鞫问之
　　○丙午命襄城侯李瑾提督团营操练及三千营军马○丁未以四川左布政使马显为南京兵部右侍郎江西左布政使林鹗为南京刑部右侍郎吏科都给事中潘荣右春坊右庶子刘宣为南京太常寺少卿时兵科给事中官荣以灾异陈言因及南京各衙门缺官故也
　　○免直隶池州宁国二府去年秋粮一万八千七百余石宣州卫屯粮二百六十余石以水旱灾也
　　○万全都指挥同知刘政老疾命其子宁代父原职宣府前卫指挥使
　　○狭西洮州等卫奔古等簇番人笼卜节等苦牙等簇番人永额等他藏等簇番人阿安等各来朝贡马及盔甲等物赐衣服彩叚等物有差
　　○戊申命右军署都督佥事李曰□永暂掌府事
　　明宪宗纯皇帝实录卷之七十七终
　　明宪宗纯皇帝实录卷之七十八
　　成化六年夏四月己酉朔亨太庙奉  孝庄睿皇后神主诣庙享祀
　　○遣内官祭司灶之神
　　○广西流贼往来行劫两广地方巡抚都御史张鹏等会议遣兵分道追剿前后斩捕五百一十八级夺回被虏男妇六百器械三百七十三马牛八十七至是以闻
　　○庚戌给抚宁侯朱永等彩叚五十表里延绥军门备赏从其请也
　　○琉球国中山王尚德遣使臣程鹏等奉表来朝贡马及方物赐宴并彩叚等物有差
　　○立夏雷未发声阴霾四塞
　　○辛亥赐故兴安伯徐贤幼子盛月米十石以优餋之○吏部奏户部员外郎欧贤先为御史康永韶等所论谓其酷暴当黜时会官考察贤在留中淂旨不必复考有不当者待考满时奏请处置按诸司职掌初考再考称职三考平常从称职今贤九年秩满两书称而一平常宜从称职论伏乞裁处  上命循例升用
　　○癸丑擢进士江纯为南京云南道监察御史
　　○甲寅  上以大同宣府独石等处虏寇数入境窥伺今农事方殷人畜遍野不可不预为堤备  命兵部移文各镇守总兵分守等官加谨整兵防御
　　○升羽林卫带俸署都指挥使奚拜住为都指挥使以辽东杀贼功也○巡抚甘肃右佥都御史徐廷章言七事一甘肃古浪守御千户所城俱在半山中墙垣低薄不时坍塌且山水险恶难为保障宜移于东北平坦之处仍将旧城作古浪关按月差官守把盘诘奸细一陕西行都司所属卫所官员俸钞俱于陕西各府食盐钞内支给以路远支给不时或四五年或八九年甚至有终身不淂支者乞将各官俸钞改折布政司库银行令按季造册赴司领回卫所给散每银一两折粮四石或五石一西宁地方番夷食茶如中国人民之于五谷不可一日无者本朝旧有茶马之例后暂停止近又举行然民间绝无兴贩而官府又无督办之人以致茶马司见茶不满千斤乞敕所司通查出茶州县山场定其则例听民采取俱运赴西宁官库收贮换易番马给军骑操并与苑马寺作种孳牧其民间所采茶除税官外余皆许给文凭于陕西腹里货卖有私越黄河及河洮岷边境通番易马者究问如律一河西一带居人别无营业止是耕牧豊年上纳子粒之外所余无几今甘肃仓库收有余剩粮价乞量借二三年之数听臣督官管粮官于秋成之际委官分投照依时值籴粮于预备仓收贮春散秋收以备兵荒之用后有盈余尽数存留在边放作官军月粮一甘地方孤悬受敌比年以来三边备御官军兑换归并就近操守遂将本镇原备边潼关卫官军兑下缺少二千七百余员名累次勾补并无一人到边倘遇有警何以为用自今乞调还甘照旧轮班操备一两京天下法司衙门问拟囚犯有例该充军及降调为民者往往恣肆不赴配所著役到任或于中途逃脱或于在京潜住或逃回原任原籍乞敕法司禁约在京许锦衣卫五城兵马司在外听巡抚等官严加捕捉角□羊赴配所窝藏纵容不首者事发一体究问一甘州十五卫所岁造军器所用枪杆箭杆等料俱本卫官军往巩昌等处山场采取所在官司给与车辆运送系是旧例近年有司不与运递以致物料经年弃置官军不淂还边军器由之亏欠乞敕所司今后遇有采完物料即与拨车装运如仍前推调致误边务者事发一体究问＜锍-釒＞入下所司知之
　　○丙辰增设河南裕州同知一员南阳泌阳唐县县丞各一员湖广南漳宜城枣阳竹山谷城光化郧县房县主簿各一员
　　○丁巳巡抚贵州右副都御史秦敬奏贵州学校悉属云南提调佥事兼理相去动经千里往来考试不便乞令本官专理云南学政本省从分官兼理从之
　　○  上以辽东屡报虏寇欲入境抢掠义锦宁远铁岭开原等处复有贼近边出没特敕镇守巡抚等官计议防御之策仍督沿边墩台哨守官军严谨备之
　　○命巡抚荆襄右副都御史杨璇分守右参将都指挥同知王信以南阳卫并守御邓州各千户所京操两班并放回官军俱留彼处操守以其地连年被灾流逋充满官军不足故也
　　○戊午宥巡抚山西右佥都御史李侃陕西按察司佥事王瀛罪初瀛为御史巡按山西赵城县民有谋杀其伯父者下侃瀛会问失出之至是事觉都察院请究其罪诏皆宥之
　　○己未襄王瞻墡有疾  上命医赍药驰驿往疗之○户部奏山东布政司所议济南兖州东昌青州四府岁运辽东官军俸钞涉历关海转徙艰险今愿每钞千贯折银三两送部转运给散请听其便以顺民情从之
　　○辛酉  命富阳伯李舆代平江伯陈政神机营左掖管操
　　○壬戌置恒羡仓于偏头关七堡灰沟营以给边需从巡抚右佥都御史李侃请也
　　○户部奏陕西镇守及布政司等官议陕西之地可忧者二一则三边之虏寇一则汉中之流民虏寇不过边境之患流民则为腹心之疾且汉中僻在西南万山之中为川蜀喉襟之地而四方流民聚者不下数万若治之太急恐生变祸置而不问将贻后忧今虽有分巡抚民之官然而道里辽远岁不再至加以众务纷纭莫能专理请暂增设按察司副使或佥事一员选老成才望之人赐以玺书专治汉中流民其有久住愿附籍者从其附籍或从便安置之或设法渐发遣必须斟酌停当毋有后患仍增设抚民同知一员分理其事并会同守备等官简练士马修浚城池以防不测庶几流民淂所而变故不生＜锍-釒＞入从之
　　○天鼓鸣
　　○癸亥新宁伯谭祐等印记过应天并南直隶凤阳等府滁和等州县成化三年四年分孳生陪偿马骡并驹一万五千九百三匹
　　○兵部尚书白圭等奏虏寇紏合各种丑类久住河套扬言草青马肥之时入境抄掠今年三月以来故遣轻骑出没拆毁小南川棑栅虽被我军拒杀出境即今俱在边外屯聚意图乘间窃发防御之策不可不谨请令监督总兵参赞并守土等官计议长策严督官军剿杀从之
　　○甲子  仁祖淳皇帝忌辰  奉先殿行祭礼
　　○以水灾免浙江乌程归安长兴德清武康仁和六县税粮共六万六千二百余石
　　○重修南京十庙完守备太监安宁成园公朱仪等请令词臣撰文刻石以纪其事  上命吏部尚书兼文渊阁大学士彭时记之
　　○乙丑西番国师都网剌麻著尔藏卜等使灵藏封赞善王还各贡马赐宴并赐袭衣彩叚等物有差
　　○工部奏四夷朝贡人数日增岁造衣币赏赉不敷  上命礼部议减各夷入贡之数尚书邹干等具例以闻  上曰其移文各边今如已定年数入贡不淂违越干等以乌思藏原无定立则例议请乌思藏赞善阐教阐化辅教四王三年一贡每王遣使百人多不过百五十人由四川路入国师以下不许贡其长河西董卜韩胡二处一年一贡或二年一贡遣人不许过百松茂州地方住坐番僧每年亦许三五十人来贡其附近乌思藏地方入贡年例如乌思藏亦不许五六十人乞行四川镇守等官俱要委官审办有印信文字者方许放入仍乞降敕各番王谕以番僧入贡定数至期各王将番僧姓名及所贡方物各具印信番文以凭验入从之
　　○丙寅升监察御史梁觐为陕西按察司副使抚治汉中流民
　　○以水灾免直隶溧水溧阳句容六合江浦当涂芜湖七县税粮共三万六千四百余石
　　○镇守延绥等处总兵官房能奏虏入境抄掠安边等营堡官军御之生擒毛那孩等二十人及羽林城等堡官军截杀又生擒可可帖木儿等九人  上命以所擒贼械送都察院鞫问之
　　○西坡禅定及麦市等寨番贼紏众作乱为指挥使徐旻等所败镇守松潘等处副总兵湛清以闻兵部议谓贼既被杀必怀报复之举请敕湛清及镇守参将等官严督所属整饬兵备随宜抚捕从之
　　○丁卯赐宁府石城王子名曰觐鋊○南京刑科给事中俞俊等言顷者吏部文选司郎中陈云员外郎刘恒主事陈道乙瑄俱以罪调南京部属窃见南京乃  太祖高皇帝肇基之地其事体与在京相同凡百执事尤在淂人今以云等处之是朝廷遇云等重而视南京则轻遇贪人厚而视南京士夫则薄奈何以  祖宗根本之地为罪人贬谪之所乞降调云等于远方或罢为民  上曰朕视两京一体但云等有过不宜典铨选故调用之耳
　　○分守荆襄等处右参将都指挥同知王信自陈素无谋勇失职召灾乞别选谋勇公正大臣代为分守  上曰信历练老成所辞不允其用心操守地方
　　○己巳巡抚宁夏右副都御史张蓥言宁夏屯守之资全赖黄河水利前人创立唐汉二坝引黄河之水分为二渠以资灌溉启闭蓄洩专人掌之先以边警展筑唐坝关堡独汉坝城堡未立累被抢掠欲淂如例修筑且请易二坝之木以石环以周垣庶便屯守事下工部以为须待覆实乃报从之
　　○巡抚广西左佥都御史张鹏奏今年二月以来皂岭忻城等洞首贼黄公刚等四千余徒入宾州安城等乡攻破上团渌旧寨杀虏男妇二百六十五人烧毁仓舍劫掠财畜官军截杀之斩捕十三级事下兵部议谓贼势猖獗如此巡哨等官失于防御请行总督两广军务右都御史韩雍如律治之其分守参将张寿号令不严亦令核实以闻仍令两广总镇等官督兵剿贼从之
　　○庚午  仁祖淳皇后忌辰  奉先殿行祭礼
　　○辛未升广东右布政使夏埙于江西广西右布政使胡拱辰于四川俱左布政使○南京太常寺少卿李本以母丧去任
　　○江西按察使赵敔初以御史按江西将代有敕升按察使  命之赈济饥民禁止土豪事完俟报还京久之乃奏年谷已登土豪既戢无事可莅请如敕旨还京户科参以为欺罔宜从该部究问施行户部请行巡按御史核实既而覆奏敔所言皆实乃置不问
　　○壬申赐百官扇
　　○革晋府辅国将军奇潡夫人李氏封号及恒阴郡君仪宾黄玺职先是庆成王奏弟镇国将军钟镈选太原卫余丁李茂女为奇潡夫人系厮餋之家辅国将军钟＜历-止金＞选永和昭定王女兴县县主仪宾黄庆弟玺为妺恒阴郡君仪宾有失伦序事下礼部议其违例婚姻宜加追夺从之○诏修安定西直二门墙垣及沟渠之坍塌者
