<!-- { "loadSidebar": true } -->
　　○改湖广临武县知县章懋为南京大理寺左评事湘潭县知县黄仲昭为右评事桂杨州判官庄昹为南京行人司左司副时六科给事中毛弘等上言谓去岁五行失度灾异屡见人情淘淘皆以为变不虚生必将有不测之虞然顷者天象顺序雨雪以时江淮贼徒就擒边塞黠虏远遁又有出于人心逆料之外者推原其故实由  皇上下责已之诏纳善从谏物论欢腾所以变灾为祥如汉文帝能躬修德政节用爱人虽有灾异而独无其应也臣等切惟元宵张灯诚历代所有  祖宗旧行今章懋等不仰体  皇上奉两宫之孝心不思考累代之故事辄肆己见过为论言冒犯天威实同狂瞽然尝内其言而察其心亦窃效因事纳谏之意盖以天下尚有灾荒之地北虏犹有窥伺之心两广猺獞未宁四川苗蛮为梗无非欲  皇上常存敬畏制治保邦耳古人有言曰君明臣直今懋等出自草茅初居翰林不顾一身敢言直谏实由  皇上圣明有以致之况彼以献可替否为主以培养圣德为名言虽忤情意则可取  皇上既不容纳其言而又改调外任顾兹三人何足深惜惟虞千里之外四方之人不知懋等妄言受愆特谓进谏落职远近流传惊骇耳目又恐于近时之善政不无少妨也伏愿施再造之恩开奖劝之路将懋等姑免窜投从宜处之岂惟慰人心息物议而已而于国家大体亦未必无少补也章上遂俱改调南京○朝鲜国王李瑈遣陪臣高台弼来献建州俘先使朝臣遣将征建州瑈因以其所获贼属遣台弼来献  上嘉之特敕瑈出兵以助征剿瑈遣其中枢府知事康纯等统兵万余渡鸭绿泼猪二江攻破兀狝府诸寨斩贼酋李满住及其子古纳哈等三百八十六级生擒二十三人获牛马等畜二百余焚其积聚二百一十七所至是仍遣台弼来献俘命礼部从厚赏赉诏加赐锦四叚西洋布十匹并赐领兵有功官白金彩叚有差遣内臣金辅赍与之敕瑈曰向者朕命将率师致讨建州逆虏俾王协助天兵王遣中枢府官康纯统万众入虏地斩虏酋李满住古纳哈父子获其部属头畜焚其庐舍积聚得其所掠我东宁卫人口遣吏曹参判高台弼来献已将王所献贼属依例处置人口给亲完聚牛畜给军屯种良由王世笃忠贞故朕以尺札命王而王国之众响应于海东朕之将士雷厉风驱内外合势逆虏瓦解王可请能副朕所命矣朕与王君臣同心岂不美哉今遣内官金辅至王国赐王彩叚白金锦绮其康纯高台弼等亦各有宴赐以旌其劳王其钦承之
　　○庚午添设河南睢州同知一员延津新郑鄢陵太康西华洧川仪封鹿邑汝阳罗山十县主簿各一员以户口增羡事多故也
　　○辛未以大祀  天地  上御奉天殿誓戒文武群臣致斋三日
　　○升大理寺右寺丞宋旻为右少卿
　　○申定监察御史殿中紏仪及丹墀赐晏班次中书舍人李应祯奏凡遇行庆贺礼奉天府预执事者给事中十员为导驾官于殿中东西立翰林院中书舍人各四员为侍班官分立于导驾官后监察御史四员为紏仪官立于侍班官下若庆成晏中书舍人位给事中御史前而晏品均一初无厚薄皆旧制也近时御史越班立导驾官下可谓失宪体而乱旧章礼部列晏席以中书舍人位给事中御史后及光禄寺设晏品亦于给事中御史厚而于中书舍人薄可谓谄势要而蔑礼法乞各正其失礼科给事中参应祯以小事渎  圣听宜究治事下礼部尚书姚夔等议拟御史在殿紏仪有侍班官则立侍班官下稍南无侍班官则立导驾官下稍南其丹墀宴序中书舍人从近例坐于给事中御史后宴品亦当均一而于给事中之参则漫不可否  上既准拟且谓礼科挟私妄参当治其罪姑宥之其宴序可视正统年间例行既而夔复奏正统间文案不存无从查考乞如今议为宜  上亦是之
　　○免两广府州县官朝觐以地方用兵也
　　○壬申以上元节赐文武群臣假十日
　　○甲戌大祀  天地于南郊  上还宫谒  慈懿皇太后  皇太后毕出御奉天殿文武群臣行庆成礼
　　○乙亥以大祀庆成  上御奉天殿大晏文武群臣并四夷朝使
　　○丙子上元节以是夜月食免宴
　　○月食有阴云蔽之不行救护礼
　　○戊寅  英宗睿皇帝忌辰  奉先殿行祭礼遣驸马都尉薛桓祭  裕陵
　　○应天府府尹毕亨奏南京原差内外官于江浦等县督采修造红土扰民不便  上命俱取回京今后只令本处有司陆续采办
　　○己卯朝鲜国王李瑈遣陪臣赵瑾等奉表贡马及方物来朝谢恩赐瑾等及贺正旦陪臣朴萱等晏并金织衣彩叚等物有差
　　○童宽山等卫女直都指挥出养加等兀者等卫女直指挥纳哈木等塔麻速等卫女直都指挥阿木郎等木答里山等卫女直都指挥把卜沙等各来朝贡马及貂皮等物赐晏并衣服彩叚等物有差
　　○庚辰命大同后卫指挥同知姜璟守备威远卫地方
　　○兵部奏以两京太仆寺孳生马骡驹共二万九千余匹印记给空闲并新增户丁牧养从之
　　○提督两广军务左副都御史韩雍奏上思州土官黄瑛宣化县獞民班刘记等互相讎杀各执一词以告宜遣官勘实兵部覆奏从之
　　○兵部奏广西郁林州沙胡山等处残贼聪先期袭贼战死援兵不至士卒死者二十余人湖广阳峒苗贼入兴安县县丞傅琛战死于融江口思恩府述昆乡贼入古邕堡百户王祥战死于东寨村请究守臣失机之由重者按治如律轻者停俸立功自赎其巡抚镇守等官都御史韩雍等首膺重寄不得无罪并宜移文切责从之
　　○辛巳辽府辅国将军豪堥乞以原给仪从二十人易校尉五人许之
　　○巡按湖广监察御史王玺奏右参将都指挥同知王信并都指挥吉世英指挥朱杰等在巫山等处失机兵部行令勘其功罪今核实信等十人俱有擒斩等功吉世英等逮问未结无功者惟朱杰栾玉及千户柳琛三人  上从兵部议以王信等功可赎罪宥之朱杰等三人逮问如律
　　○壬午升福建按察司副使年俸为江西按察使山东都转运盐使司运使董昱为山东布政司左参政吏部郎中钟清为福建左参政○升广东封川县学训导万显为封川县试知县以提督两广军务左副都御史韩雍言其保障地方民獞信服故也
　　○提督两广军务左副都御史韩雍奏广西左参将都指挥同知夏鉴署都指挥佥事梁泰广东按察司佥事陶鲁等各率番汉官军于思恩浔州等府博白武缘等县追捕贼首黄公汉蓝牧等屡败之共擒斩三百五十余人追回彼虏男妇七百余人然柳庆地方岁饥余寇散而复聚尤为可虑  上谕兵部臣曰雍既奏军功又虑余寇复聚功可赏也余寇复聚地方何由得宁尔等其速移文覆赏有功官军行赏责雍等督军灭贼无狃于小捷遂弛兵备
　　○朵颜卫都督朵罗干妻脱脱失里等遣都指挥脱脱阿福余等卫知院可歹等遣都指挥哈失帖木儿等各来朝贡马赐宴并衣服彩叚等物有差其回赐加赐在卫头目彩叚表里及敕付脱脱阿等领回给与之
　　○癸未兵部尚书白圭奏臣先奉命往征荆襄分遣都督鲍政哨守远安遇寇于沙子岭界山等处屡报擒斩奋勇之功政上功次簿于纪功御史孙珂不允所录政奏珂止居南漳一哨与政营隔远八百里纪功多所缺遗乞查报升赏诏旨谓臣实所经理命从公议拟臣今查政所报功次盖实有之然荆襄功次升赏已定今若悉如所请恐至太滥倘不量为区处则又无以激劝将来宜令原报阵伤并擒斩一名颗至三名颗及奋勇当先者一百八十七员名俱量加赏不升从之
　　○禁内外公差官员不得役占官船夫并例外需索供给时应天府府尹毕享奏上元江宁两县被内外往来公干官员多占夫役需索工匠器用供给折纳银钱留占驿递夫船骚扰殊甚兵部言此天顺初已有禁例后因内官秦刚家人给驿取钱事觉又复申禁今所奏无指实姓名难于究治宜谕所司再申禁革而有司官吏阿附祗应者一体究问从之
　　○甲申命分守荆襄右参将都指挥同知王信兼提督南阳军务时信言四方流民屯聚荆襄者已二三十万与邻境南阳皆寇盗出没之所而不相统摄难于防御兵部议请令信兼督之故有是命
　　○乙酉辰时日晕生左右珥及背气青赤色鲜明
　　○给保定右卫右千户所印原降印为盗所窃大宁都司屡以为请至是更铸以给之
　　○升户部郎中邝为山东都转运盐使司运使
　　○升江西按察司佥事应钦为福建按察司副使○提督两广军务左副都御史韩雍引疾乞致仕章下吏部言雍疾未剧且镇守太监王定奏雍才识优长谙晓军务正用兵剿贼之际宜留理事诏从之
　　○丙戌给大同买马价银二千七百余两
　　○夜月犯南斗魁第二星
　　○戊子录故兵部尚书兼翰林院学士苗衷孙平为国子监生
　　○己丑辽府辅国将军豪堥奉国中尉豪坲豪土□从各奏禄米于官仓支给不便乞与民兑支事下户部以为无例难从  上是之
　　○庚寅命陕西守备红城子堡都指挥佥事赵英协同都指挥同知柳春管理陕西行都司事
　　○敕大同宣府兵互相应援御寇时巡抚大同宣府等处都御史王越言大同阳和天城宣府独石等八城堡俱险隘难行且畜牧鲜少虏所不由惟大同中路猫儿庄西路兔毛河暖会川宣府万全右卫野狐岭等处地势平旷虏众寇抄恒必由之因边军寡弱不支及请兵缓不及事每寇至辄自分彼此坐视成败不相救援乞敕两处镇守总兵等官彰武伯杨信都督颜彪等自今凡遇小寇径自剿除大敌须相会合庶几兵势盛而功易成事下兵部言朝廷命将守边遇警策应此其常也何迩来将臣各分彼此推避乃尔宜从越请降敕令其互相应援今后敢有违慢不相协济者许越奏闻究治  上曰大同宣府皆逼虏冲故命将屯兵俾相应援信等何得自分彼此往者姑勿论今后敢有仍蹈前辙者必罪不宥
　　○论平建州虏寇功太监黄顺米岁二十四石升少监张璘为太监右监丞韦朗为右少监加左都御史李秉太子少保仍旧职进武进伯赵辅为武靖侯转右佥都御史张岐为左佥都御史支正三品俸升都督佥事王瑛王铨俱为都督同知署都督佥事武忠署都指挥使黄钦署都指挥佥事韩斌周俊俱实授升都指挥同知裴显为都指挥使监察御史吕雯边镛为南京通政司左右参议孙珂崔让为南京大理寺左右寺丞辽东苑马寺少卿马进为山东左参政其余有功将士俱令兵部视擒斩迤北虏寇例定拟以闻既而兵部言自正统十四年虏寇也先犯顺尝令当先杀贼者量加升授以激人心然势大事重不为常例至天顺间累定征虏功次止以有擒斩功者照例升授余若奋勇当先等功俱量给赏不升已是定例今征建州有功官军宜准此例行庶恩赏公平不致冒滥事体均一无复纷更  上悉从之○巡按广西监察御史罗明奏成化三年六七月间流贼攻劫苍梧北流等县村寨杀虏男妇五百余人牛羊钱谷无算哨守都指挥等官刘政等不能剿捕复匿不以闻法宜按问兵部言兵兴用人方急宜令提督军务都御史韩雍酌量重者按问如律轻者令停俸立功自赎从之
　　○大慈恩寺西天佛子劄实巴奏乞以宛平县民十户为佃户并静海县树深庄地一叚为常住田诏许之不为例
　　○辛卯命故南京后府右都督杜忠子森袭父原职羽林前卫指挥使
　　大明宪宗纯皇帝实录卷之五十
大明宪宗纯皇帝实录卷之五十一
