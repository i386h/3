<!-- { "loadSidebar": true } -->
　　○命湖广荆襄等卫所备御清浪等处官军各留其半以备差操其备御有缺即于清浪等屯军内以次选补初镇守太监王定总兵官王信巡抚都御史吴诚荆襄分守太监韦贵抚治大理寺少卿吴道宏等各执存留备御之见久不能决至是兵部议上遂有是命
　　○己卯免狭西庆阳等二府西安等四卫所去年秋粮八千五百六十余石以雹灾故也
　　大明宪宗纯皇帝实录卷之二百二终
　大明宪宗纯皇帝实录卷之二百三
　　成化十六年五月庚辰朔
　　○壬午敕分守庄浪署都督同知鲁鉴充左参将兼守西宁地方西宁初无守将至是太监覃礼奏请故有是命
　　○免福建遇灾府县正官朝觐
　　○癸未协守松潘等处参将都指挥同知孙暠成化十三年十一月调军御贼于黑虎寨道出绵斗二簇寨下贼乘高下石官军死者四十一人百户朱广为贼所得既而有茂州民妇先被掠者自贼中亡归谍传贼语必得此妇乃归广领军都指挥李镐谋于暠并右参政吴槚按察佥事俞泽遣送民妇与贼贼释广还民往讼于巡按御史镐惧以货赎妇还之于是御史以闻朝廷命别将代暠下御史问状暠罪当充军因奏其狱并劾槚泽镐罪当逮治都察院为复请诏从之免暠充军降官二级原卫差操
　　○甲申端阳节赐百官宴于午门
　　○丙戌晋府云丘王美堣薨王定王第七子也母夫人杜氏永乐庚子生初封镇国将军正统丁巳进封云丘王至是薨年六十有一讣闻辍朝一日赐祭葬如制谥曰简靖
　　○河南镇守等官奏周府临汝王有疾不时出府游行事下礼部覆奏宜令太医院遣医往治之其辅导官教授不为谏止宜行巡按御史逮治从之
　　○命都指挥同知董昇天城管操初昇以罪罢职将三年至是大同镇守等官太监韦正等保奏下兵部议乃有是命
　　○丁亥命故会昌侯孙继宗孙锦衣卫带俸指挥使镇袭爵食禄岁一千石本色折色中半兼支
　　○戊子升福建左布政使李田为都察院右副都御史整
　　平山海诸处边备兼巡抚顺天永平二府地方
　　○贵州都司都指挥佥事华昇先为普安卫指挥使有诉卫卒殴杀其从兄者于按察司佥事刘简简以付昇同普安州知州重鞫之昇意简欲缓其罪令检视者谬言其人实服毒自尽巡按御史覆按得其状因劾奏昇及简俱当治罪都察院为覆请从之
　　○己丑  太祖高皇帝忌辰  奉先殿行祭礼魏国公徐俌承命祭  孝陵
　　○两广总兵官平乡伯陈政总督军务右都御史朱英以擒田州叛目黄明及平蒋江八寨奏捷  上降敕奖励之
　　○庚寅升山东右布政使赵文博福建右布政使李嗣俱为本司左布使浙江左布使杜谦为顺天府府尹
　　○命官庄徵租如开垦荒田例先是官庄多在河间府东光县地管庄人徵粮无度令亩二斗民情骚然于是六科给事中齐章等言天子以四海为家普天率土莫非所有何必置立庄田与贫民较刀锥之利哉且财尽则怨力竭则怼今东光之民失其地土矣而赋歛比之公田又三倍其数民困如此非死即徙非徙即盗亦可知矣十三道监察御史谢显等亦上言其事  上命每亩徵五升三合五勺如开垦荒田则例是时中官贵戚庄田遍于郡县其弊不独东光为然也
　　○贵州都司都指挥佥事白纲王章先为指挥使多役军伴纲复收其月钱巡按御史劾其罪当逮治都察院覆奏诏可
　　○辛卯  仁宗昭皇帝忌辰  奉先殿行祭礼遣驸马都尉蔡震祭  献陵
　　○壬辰免贵州布按二司及所属卫府州司正官朝觐以时方用兵征捕苗贼也　　○礼部右侍郎周洪谟进所纂疑辩录三卷言五经四书虽经宋儒朱熹注释间亦有仍汉庚诸儒之误者本朝永乐间儒臣奉敕纂修悉因其旧臣尝备员南北两监祭酒日与诸生辩析疑问虽成此录亦不过大略而已其他讹  尚多乞特敕儒臣考订仰取  圣裁亲加笔削惟于原书逐章之下具所误者于前而续写今所订者于后止书订曰二字以别之编次既成别赐以名如汉白虎通之类以解后来之惑  上曰五经四书汉唐宋诸儒注释已详具有源委永乐中儒臣奉敕考订纂修悉取其不悖本旨者辑录之天下学者诵习已久周洪谟乃以一己之见欲再纷更事在难准已之○镇守宣府太监廖亨总兵官周玉巡抚都御史张颐合奏守备张家口诸处指挥胡玺等隐匿边情兵部请下巡按御史逮问并劾亨玉颐总制不严亦当治罪  上命逮问玺等亨玉颐俱宥之
　　○丙申狭西山外克栾卜簇火儿仓殊胜寺番僧劄思巴先吉等乌思藏劄失伦卜等寺番僧端药藏卜等各来朝贡马赐衣服彩叚等物有差
　　○敕云南总兵镇守巡按三司等官及两广总镇总督等官严饬边备以交阯与老挝宣慰司讐杀防其入寇也
　　○己亥  上以朝官数少命鸿胪寺锦衣卫官点视不朝参者六百三十四员具名以闻  上曰此曹不谨懒惰朝参法本难容姑宥之再犯必罪
　　○庚子升吏部右侍耿裕为左侍郎
　　○禁天下揽纳税粮者户部奏直隶河间府巨盈仓粮自成化十年以来凡逋负三十万余石皆由城市无籍之人包揽上纳往往侵欺穈费迁延岁月以图宽免所司受嘱殊不加意窃恐他处之毙皆然请移文天下巡按御史及管粮官严行禁约即有逋负者拘系于狱责偿已完仍论以罪所司受嘱玩事者悉停其俸奏入  上曰税粮国用所急小民竭力以供上用乃为无藉之徒包揽迟延逋负之数动数十万计有司食朝廷之禄任民壮之寄漫不加意其罪甚矣尔户部宜严行禁约逋负者责限追完治罪如例有司受嘱怠事者悉停俸以俟完报
　　○命锦衣卫冠带总旗李玠为本卫署百户玠故少保贤次子也初从威宁伯王越以军功授总旗至是自陈其父旧劳乞恩补荫故有是命
　　○辛丑命发天下盐运司提举司官银悉入京库时巡盐御史杨澄奏两淮运司及府州县私盐赃罚银七千七百余两钱七十六万二千余文宜运赴京库以备支用仍移文天下悉以为例户部覆奏言郡县库储本备军需赈济不可起运惟运司并提举司宜如澄言从之
　　○升锦衣卫副千户陈澍为正千户澍初为父都御史钺自辽东报捷升冠带小旗乞恩改冠带监生寻复以监生报捷升锦衣百户又自陈斩获功升副千户至是仍称文官三品例应送子入监乞以军功递升而有是命○壬寅改光禄寺署丞吴晋为中书舍人晋在任已两考自陈其祖少师工部尚书中有功  先朝乞改别任吏部覆奏从之
　　○辽阳差操后军带俸都督同知陈英乞恩还京养母从之
　　○升金吾左卫指挥使苪昂为中都留守司副留守
　　○癸卯敕巡抚湖广右副都御史吴诚巡抚云南升山西左布政使白行顺为右副都御史巡抚湖广云南近罢巡抚官至是虑交人入寇故有是命
　　○丙午免河南税粮子粒十八万七千余石以去年水灾故也
　　○命镇守云南太监钱能还南京以镇守狭西太监覃平代之能在云南屡启边衅所为多不法至是知罪不自容因称病乞还科道官交章言之故有是命○丁未改新宁伯谭祐禄米内折色五十石为本色支给从祐请也
　　○四川保县金川寺演化禅师班丹藏卜遣番僧领占藏等入贡因奏往年四川布政司所给茶不堪用乞如旧例给与彩叚表里礼部覆奏命仍折茶令巡按御史同布政司官监放如不堪用参奏治之
　　○赏辽东都指挥使陈英等三十五员名彩叚表里银绢有差以大同宣府等处杀贼功也
　　○虏入蓟州界岭口等关官军死者四十人马以百数兵部奏请究治镇守太监赵永总兵官李铭等罪命宥永铭而下参将王宣等七人于狱○戍申改大宁都司直隶卫所官军折色俸粮于附近官库关支时襄城侯李瑾等奏旧例官军折俸钞布俱赴京库支给但道路隔远积以岁月所司得以夤缘为奸侵欺过半请自今保定真定河间永平四府岁运京库钞布俱量留本处就近关支则民免远运而军得实惠矣户部覆奏从之
　　○命万全都司带俸都指挥使刘宁充宣府游击将军初署都指挥佥事吴俨与宁俱以兵部荐既已受命至是复罢俨而改命宁
　　大明宪宗纯皇帝实录卷之二百三
大明宪宗纯皇帝实录卷之二百四
　　成化十六年六月庚戌朔免狭西陇西县并巩昌等卫税粮七千八百余石以去年雹灾故也
　　○敕会州卫带俸都指挥同知阮兴充右参将分守燕河营诸处
　　○辛亥六科都给事中王坦等言户部郎中张祯叔等奉命往河间府静海县按视皇亲锦衣卫指挥王源侵占民田及其家奴怙势害民诸事具得其状窃惟永乐宣德年间许顺天等八府之民于抛荒田地尽力开恳永不起科此诚  祖宗重国本而厚畿民之心子孙万世遵守而不可违者也且王源受赐之地其初止是二十七项四至分明版册可考令其家奴别立四至吞占民产乃有千二百二十顷有奇可耕者三百六十六顷中多贫民开恳成熟之地朝廷因其乞请并以赐之及因贫民诉告下御史刘乔覆按乔复顾望徇情朦胧覆奏遂使源无所忌惮家奴益以横恣兹祯叔等乃复覆按得实伏望重念国本体悉民情除二十七顷之外皆举以还民仍治乔欺罔之罪则  君恩得以下究而臣庶不敢上欺矣有旨此事已令该部处置未报若等不谙事体违理进言本当究治姑宥之
　　○壬子埸故秦府镇国将军公镀夫人樊氏食米岁一百石时保安王诚潢奏夫人二子辅国将军诚滽诚滁相继而卒请给养终身故有是命
　　○赏大同宣府杀贼有功官军银七百四十余两绢二百余疋布四百七十余疋
　　○复给宁府仪宾王允寿食禄先是允寿坐事革冠带停禄其后宁王为之请得冠带允寿复援例乞禄故复给之
　　○癸丑升山东按察使李益为山西左布政使
　　○工部左侍郎王诏奏乞致仕诏许之仍给驿还乡时工部尚书王复去任诏以次当补既而升右侍郎刘昭代之诏悒悒不乐遂求去
　　○诏禁贵戚势家侵占民田者时皇亲王源占田事发差官勘实  上命旧赐源地仍给管业余俱还官给民牧种家奴首恶者二人俱杖五十械送原籍当差户部请备榜通行禁革从之
　　○晋府永和王奇淯母妃张氏与太原卫卒王锐并一僧为淫乱宫女亦有与外人通者仪宾陈谏为诗以讽且将白王逐锐等锐等以告妃妃遣人诱谏入宫殴杀之并教一宫女诬谏为淫戏令王奏之谏子具奏其事朝廷命内官偕锦衣卫千户往山西会巡抚巡按暨都布按三司问状妃及宫女四人皆自经死内官同巡抚等官各以状闻晋王钟铉以奇淯年幼不能制其母为之请罪并下都察院以具狱覆奏有旨此曹出入王府肆为淫乱又谋杀人悖理殊甚锐与僧俱斩之与宫女通四人同谋杀人者一人皆绞宫女三人赐自尽从杀人及知其事者十三人俱发充边军永和王其下敕切责仍录狱词写书谕诸王府
　　○甲寅实授南京试监察御史胡汉孙需吴泰李珉为监察御史汉云南道需四川道泰浙江道珉江西道
