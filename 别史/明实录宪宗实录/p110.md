<!-- { "loadSidebar": true } -->
　　○巡按狭西监察御史郑已奏临巩甘凉一带人民艰苦兵士单弱今日急务莫先于裕民而强兵盖今州县之民大率去者踰半其所遗税粮累及见在代纳加以催科转输之烦卒有不给则去者未及还而在者又将去矣宜核实佃田人户俾见在者出本等之粮逃徙者豁所遗之税庶几居民日将康裕流民必自来归又今日边镇之兵大率弱者居半而其所支之衣粮多与强壮之卒同夫以强弱均施人心已自不平加之屯田则步卒在野牧放则骑兵在场卒遇有警臣知弱者无足用而强者亦不及用矣宜辨其年力俾壮者一于操守而优以衣食弱者一于耕牧而供其粮草庶几壮者备缓急之用弱者免浮浪之费虽然裕民之责在守令而择守令在吏部强兵之责在将帅而举将帅在兵部诚使二部之长皆贤则所选皆得其人矣此今日之急务也然其本则  陛下一身焉耳尤愿亲儒臣以讲学延大臣以勤政集正臣以来谏＜锍-釒＞入  上曰临巩甘凉军民艰难既甚就令郑已用心处置务使得所具实以闻余令所司知之  淮王祁铨继妃杜氏薨妃群牧所百户通之女也成化丙戌王妃李氏薨册为继妃至是薨年二十有七讣闻赐祭葬如制
　　○丙午命锦衣卫带俸指挥使柏珍子杞代父职珍贤妃父也初为指挥佥事缘戚属进升指挥使以老乞代兵部言后二级系恩升无袭代例上特允之不为例
　　○召镇守松潘副总兵都督佥事卢能回京令停俸闲住以兵部奏其失机也
　　○翰林院署院事侍读尹真等奏典章制度必大备于文明之朝著述纂修当不废于承平之世验之今日实维其时洪惟我朝诞膺天命  祖宗创造丕昭汤武之功  列圣相承坐享成康之治极六合所至无乎不统自三代以还莫之或京仰惟  圣德神功已各详登于秘史其他仪文法制未尝汇载以成书虽有诸司职掌一书然遗漏尚多更革不一或事同而例异或名有而实无百年于兹未有定制欲示治平之永则合椊典章之大成至若通鉴纲目一书乃宋儒朱熹继孔子春秋而作也起于周威烈王之末年而讫于五季自宋元以后未有续者盖因循于曩时实有待于今日况今儒臣充盈馆阁皆朝廷素所储养以待纂修者也乞分为两局一本诸司职掌而删润以为大明通典一书一遵朱熹凡例而为纲目续编一书用以资益治道黼黻太平传示永远事下礼部覆奏直等所言礼制重典宜移文内阁大臣详酌裁处从之
　　○丁未调金吾右卫指挥同知方铎于万全都司永宁卫管事差操以铎斋宿不谨从内臣林怀等出猎于外也
　　○追永平府倒失马驹共一万一千六百余匹时永平府所属州县自成化元年以来毙损马数俱隐匿作见存至知府王玺始首举改正兵部言玺虽首举亦难免责请移文巡按御史通将累年掌印并马政官吏逮问如律亏少之数责令追补从之
　　○大同总兵官彰武伯杨信等言比尝奉敕选调官军万人与副总兵都督佥事徐恕右参将都指挥同知张瑛分为三营深入虏境伺便征剿正月二十日虏寇五千余众忽驰突南侵急还军掩袭遇之于胡柴沟与战斩首三十八级夺获战马二百余匹余寇且战且郤欲诱我军入伏而我军转战益力复斩首一十六级获其马百匹虏势蹙而奔官军益乘胜追之虏复聚残寇迎敌臣身先众卒击之复擒斩四十余级获其马二百余匹虏大败遁去前后共斩首九十余级获马五百余匹盔甲弓矢器仗共四千余事牛羊畜牧二千余头此虏数年以来既犯延绥复侵大同狼贪无厌罪恶贯盈仰仗  天威克获大捷谨具以闻上降敕奖谕之曰得奏尔等统领官军出境奋勇杀败贼众有斩馘安边之功良可嘉尚兹特降敕奖谕尔等仍须振作士气出奇制胜遇有贼寇一体截杀务在相机行事计出万全钦哉故敕
　　○巡抚南直隶左佥都御史邢宥言两浙运司盐课亏负今访得各场并批验所自天顺六年起至成化五年终止收有巡获并盐徒煎辨及客□夹带各项盐共三万五千五十八小引欲给与芦沥等场代补亏欠客商景泰以前盐课其各场原逋盐数仍陆续追补还官事下户部以为额外引盐截自成化五年四月二十三日以前得请为止尔后收派贸易悉如旧例从之
　　○戊申兵部奏虏酋脱脱罕遣使上书求入贡欲取路宣府野狐岭以入但旧例迤北使臣西自大同猫儿庄入朵颜三卫东自喜峰口入其野狐岭不系入贡之路兼未审此虏是何部落卒然突至实恐假此窥伺边境不可不预为之备乞令礼部遣官率谙晓夷情通事一人往谕之约从旧路以入从之
　　○免故兴安伯徐贤家还官禄米四十八石有奇贤存日通支概年禄米计余两月例应还官其妻曹氏以为请遂免之
　明宪宗纯皇帝实录卷之七十六
　　成化六年二月庚戌朔
　　○辛亥晋府临泉悼昭王嫡长子奇湒奏乞存留先王时私自净身二人在府任使礼部覆奏  上曰王擅留净身人教授不行谏沮本当逮问姑宥之所司即以其人送京仍通行各王府及两京公侯驸马伯家凡有净身人即送京毋隐违者罪之
　　○太监姜玉奏乞安肃县大麦洼地七百三十四顷有奇与之
　　○朝鲜国王李晃薨封其从子娎为朝鲜国王晃病革以所生止一子幼而病废娎乃其兄故世子暲之子孝弟好学可付后事因令权署国事遣陪臣权瑊等以闻并献马及方物请封乃命内官金兴行人姜浩吊祭赐晃谥襄悼就封娎为朝鲜国王娎妻韩氏为王妃并赐诰命
　　○巡抚湖广右副都御史罗箎劾奏按察使项璁佥事邵琮不能约束典狱官吏以致受赂纵囚都察院请究其罪命姑宥之各停俸三月
　　○癸丑建州卫都指挥兀者秃木等欲举兵侵朝鲜朝鲜以闻兵部言初讨建州叛寇时朝鲜实发兵为助此虏欲修怨于彼倘置而不恤失外国归义之心宜遣通事武忠谕责建州入贡之使谓朝鲜助顺讨逆乃奉朝命尔等不知自咎而欲咎人神必不祐且其士马精强素非尔比宜归戒尔属各安分守土勿启衅速祸仍即以此意谕朝鲜入贡陪臣并密敕其王令谨为防备从之
　　○甲寅云南南甸宣抚司遣千夫长额近怕等来朝贡马并银器等物赐衣服彩叚等物有差仍命赍敕并彩叚等物归赐其土官及妻
　　○乙卯徙通州北关巡检司于东关河西岸从巡抚右佥都御史阎本言旧治去新河道远不便盘诘也
　　○丙辰广东按察使黄溥奏都指挥佥事牛循向缘事谪降广东听调杀贼然其人实有才智可用若使之总戎一方必能报称章下兵科参驳牛循往因交结权奸事觉降谪既有才智何不少施一策御寇而偷安度日营求荐用溥等辄敢妄举兼奏后列衘失序事宜究问兵部言论荐人才是亦羙事若类指为营求恐阻贤路但溥等列衘失序宜问如律其牛循行令军前调用果有破贼韬略宜从总兵等官奏闻擢用  上是之仍宥溥等罪　○丁巳释奠先师孔子遣太子少保吏部尚书兼文渊阁大学士彭时行礼
　　○戊午祭  太社  太稷
　　○遣顺天府官祭先农之神
　　○礼科给事中吴槚奏近闻巡抚佥都御史阎本欲于真定等府大兴修城之役见今亢旱不雨麦苗将枯民心皇皇已无所措宜暂停是役以待丰年量加修葺从之
　　○刑科左给事中白昂言二事其一严盗禁以强盗处决例于其行劫所在枭首示众其在京城关厢行劫者则免然强盗敢于辇毂之下行劫其情犯尤为深重亦须枭首于京城百里之外军民往来冲要之处示众庶法令严明人心知警其二平法律以律文在京军民犯杖八十以上者军发外卫充军民发别省为民今两京校尉勇士军民人等犯罪该发遣者俱留京师居人日众奸恶日多乞将其间过恶尤重者如律发遣出外庶京师肃清政教易行下刑部都察院议从之
　　○己未都督佥事杨铭以罪下狱铭有妾与家人私通铭俱杀之焚其尸事觉赎杖还职
　　○夜北方流星如盏大色青白有光
　　○庚申抚宁侯朱永辞提督团营并掌府事乞止统三千营  上谕永曰卿历练老成特兹委任不允辞务悉心训练军马以副朕意
　　○以水灾免福建福漳二府成化五年粮一万五百二十余石
　　○分守延绥左参将都指挥同知钱亮奏虏寇犯边于马莲岘力战败之并遣指挥柏隆等分兵累袭其营共擒斩四十余级夺获战马五十余匹被虏羊牛畜牧八百余以还捷闻降敕奖谕之
　　○壬戌大同总兵官彰武伯杨信奏虏酋脱脱罕阿剌忽知院遣使打兰帖木儿等二百五十人贡马骡七百余匹谕令止许二十余人来朝余留彼处祗待上等马选进次等给军骑操余听军民互市
　　○癸亥守备洮岷等处都指挥使黄钦奏番贼聚众千余攻陷塞堡劫掠财畜守备西固城指挥使张翰等率巡兵四百人遇之于平定关与战失利以致千户李盘等败没翰轻率失机罪宜究治兵部言张翰丧师失律诚不可宥宜行令所司逮问从之时镇守太监刘祥等复奏钦逗留不进失于抚捕并宜究治上以钦奉命而往甫及一月巡历尚未能遍难独加罪置不问
　　○甲子定襄伯郭登以老疾乞休退  上不允曰卿才识可任兼精力未衰何以辞为
　　○乙丑遣户部尚书薛远祭京都太仓之神
　　○遣顺天府官祭宋丞相文天祥
　　○旌表孝子袁洪等二人节妇何氏等十五人洪河南信阳县儒学生其父久病风画夜不离左右父没结庐守墓有二鹊来巢郑得浙江西安县人锦衣卫百户母殁刻木肖之奉事如生其父先卒母卒给假回乡合葬结庐墓侧寝苫枕块俱表其门曰孝行何氏浙江山阴县民唐清妻赵氏广东番禺县民陈恒庆妻金氏福建福宁卫千户汤泉妻郑氏莆田县民周则川妻徐氏民郑永迪妻陈氏湖广随州民储礼妻赵氏河南偃师县民郭昇妻陈氏孟津县民刘安妻黄氏睢阳卫军余张贵妻韦氏磁州守御千户董英妻石氏山西洪洞县民郭伦妻张氏吉州民刘砖妻李氏刘叁妻马氏闻喜县民王壁妻俱少寡守节久而不亏俱表其门曰贞节赵氏山西阳曲县学生兰景昌妻夫亡年十八即欲自尽众劝不从至夜柩前缢死表其门曰贞烈
　　○丙寅复除贵州布政司左参政杨铎于云南
　　○以水灾免山西平遥县秋粮九千二百六十余石马草一万八千五百二十余束
　　○升锦衣卫带俸都指挥佥事郎六十为署都指挥同知带俸指挥同知史哈三为指挥使王伦为署指挥使羽林前卫指挥同知康兴为署指挥使金吾卫指挥佥事张钦等为署指挥同知俱以从征建州并荆襄等处有功所司误列御名乱其等级至是乃改授之
　　○工部以庆府庆靖王棆□方次妃汤氏卒宜照例于王坟傍另造圹穴附葬从之
　　○辽东备御都指挥刘璇等以守备不设致虏入寇事闻下巡按御史拟律当杖例应谪戍诏免谪戍俱降级差操
　　○丁卯追封故平江侯陈豫为黟国公谥庄敏赐诰命从其子平江伯陈锐请以豫征福建有功及镇守临清守备南京故也
　　○戊辰以平江伯陈锐充总兵官佩征蛮将军印镇守两广
　　○礼部奏广西思明府上思州遣头目韦聪赍捧庆贺成化四年至六年  万寿圣节并冬至正旦表笺俱不赴本布政司类进事属违例宜行广西巡按御史逮治韦聪及本州官吏  上曰本州正官姑宥之余如奏
　　○巡抚广东右佥都御史吴琛等奏儋州黎人互相讎杀兵部请行总镇总督官处置并抚其胁从余党从之
