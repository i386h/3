<!-- { "loadSidebar": true } -->
　　○庚寅升户部郎中祁顺山东布政司右参政刘璋俱为左参政顺江西璋本司四川左参议吴槚兖州府知府钱源俱四川右参政
　　○铨注锦衣卫带俸都指挥同知吴玉金吾左卫带俸都指挥使陈英署都指挥佥事张鉴于辽东都司玉管事英鉴各城领操
　　○巡抚云南左副都御史王恕奏近闻安南国时遣人潜入临安等处窥觇事情更于蒙自县莲花滩市我生铜铸造兵器又于交界之地设伪总兵等官往来巡视关防甚严闻江西有王姓者皆曾冒籍云南应举不得随奔安南受彼伪御史之职凡所为僣越矫妄多出其谋间有军丁回自安南言交人并吞占城时遂欲乘胜入寇云南其奸谋诡计前后非一明者睹未萌况已著耶今临安密迩安南虽设一卫见在城守官军仅二百余人通计云南二十五卫不过万三千人地杂诸夷赋税甚薄官军粮饷取给屯田计所在仓粮仅足一年之食且比岁荒灾今年尤甚盗贼生发殆无宁日各处土官连年讐杀加以闸办银课索取进贡骚扰于民而临安迤东曲靖六凉迤西洱海大理等等俱各缺人任用乞于云南所辖二十二卫见操官军内量调四千分为二班更番于临安戍守复增设按察司副使一员于此专饬兵备及开中安宁黑白盐井盐课以足军饷暂止闸办银课进贡宝石以苏民困臣材职凡庸年力衰惫更乞简命年力精强才兼文武大臣一员代臣巡抚放归田里以终余年章下兵部议以为交人入境探事市铜镇守等官故为故纵而不以闻其言王姓者受其伪官提兵巡边伪设总兵等官若遽调兵轮守恐彼生衅得以为词如不加堤备又恐变起不测必须计虑周密外示优恤内实严备宜行镇守巡抚等官勘议临安等处地方宜设副使及拨军戍守与否皆令奏闻又言恕精力未衰且近升右都御史难遽更代诏可其奏命恕用心巡抚地方礼部亦议闸办银课并进贡宝石宜暂停止诏除岁办并常贡其余务须禁革母令妄取扰人
　　○两广清军监察御史丘山奏广东如高雷廉琼肇庆五府地僻民稀而广西荒落残破尤甚有司如例清解军丁远卫补伍率多逃入贼中且高廉居民多为贼所胁从近因招抚始来复业若拘之急迫必有意外之虞况今两广寇贼出没缺军调用乞将两广清出军丁暂发附近卫所差操仍行原卫停勾为便兵部覆奏从之
　　○辛卯太监怀恩传奉  圣旨锦衣卫副千户吴绶令于镇抚司同林峦问刑千户杨瑛仍还本所治事绶貌陋而心险颇通文移善词翰时西厂虽革  上犹密召汪直察外间动静且令访能文事者以为之辅有一军卒报直云锦衣千户吴绶其人能写本通行移直遂召至令拟三批答封进称旨遂有是命绶后以银壸一谢其荐己者云
　　○壬辰升狭西按察使王朝远为都察院左佥都御史巡按甘肃
　　○禁遏刁讼都察院奏刁顽之徒不遵禁例饰诈文奸视昔为盛仍以革前并不干己事奏告逮人甚多至数岁不能结断其事累经禁遏然止榜示京师而在外不过移文问刑官司小民初不及知宜通行天下且通政使司并六科职掌＜锍-釒＞状自后词讼如例不应奏告者就行参驳送法司再加详审立案不行庶刁风可息刑狱可清也奏上从之
　　○甲午兵部尚书项忠乞归养疾许之
　　○赐广东左布政使周铎河南按察司副使王璘黎平府知府杨纬泗州同知杜参潜山县知县费璨诰敕旌其善政
　　○降浙江左布政使刘福为狭西按察使先是福尝擢副都御史命甫下以母忧去寻坐督造岁弊不如法当降一级既服阕吏部拟降广东左参政支正三品俸  上命俟在外正三品缺铨补之踰年乃得是命
　　明宪宗纯皇帝实录卷之一百六十六
　明宪宗纯皇帝实录卷之一百六十七
　　成化十三年六月丙申朔
　　○遣内官祭中霤之神
　　○赐故楚府镇国将军季壣家眷张氏食米岁一百石先是季壣选杨氏为夫人未成婚而卒杨氏愿入府守节正统中已蒙旌表岁给养赡米二百石及杨氏卒其米停支张氏亦同守志四十余年楚王均鈋为奏其事故有是赐
　　○命南京掌前府事违平伯高远还京署前府都督佥事奚显后府都督佥事杨麟俱致仕以南京兵部及给事中等官言其年老无为也
　　○命南京羽林前卫带俸都指挥佥事郑永祥从弟钦袭兄原职为本卫指挥使
　　○南书原杰卒杰字子英山西阳城县人正统乙丑进士授监察御史巡按江西有能声超擢江西按察使升山东左布政使适岁荒民饥进右副都御史巡抚其地召入为户部左侍郎奉命河南巡视民瘼既而畿内大水朝廷发官帑遣官八济命杰总理其事全活甚众丁内艰家居时江西盗贼窃发江西人仕诸朝者谓杰得江西人心非任杰不可乃诏夺情即彼督捕事宁归改左副都御史处置荆襄流民奏设府卫各一州一县八以行都司总辖之凡招流民以户计一十九万一百七十有奇垦荒田以顷计一万四千三百有奇又访有屈在下僚可为有司正佐者姓名及经久可行数事并图以进  上嘉之任满擢右都御史冀得回京会南京兵部尚书缺员有沮之者言南京根本重地必择其人宜以命杰遂改南京兵部尚书降敕令事竣赴任时杰因劳己成疾及闻命益郁郁不乐具本辞不允竟卒于南阳之驿舍年六十一赐葬祭赠太子少保录其子宗敏为国子生杰静厚有守乐闻谠言诚心待物任人不疑故所至成功而区画流民一事尤为卓伟使国家百年意外之变一旦潜销默定其功盖亦不可掩云
　　○夜南方流星大如盏自滕蛇西南行至左旗尾迹炸散
　　○丁酉敕广东都指挥佥事欧磐充右参将分守广西柳庆地方以巡抚等官言其材略可用屡尝剿贼有功也
　　○己亥山东沂州地震有声
　　○命定襄伯郭嵩掌南京前府事都督佥事李俊协同理事都督佥事王受掌南京后府事
　　○辛丑礼部郎中乐章行人张廷纲既下西厂狱鞫其使安南时挟货贸易多受馈遗诸事刑部问拟为民命俱冠带闲住
　　○壬寅荆府都昌王祁鉴薨王宪王次子也母妃周氏宣德壬子生正统癸亥册封为都昌王至是薨年四十有六讣闻辍朝一日赐祭葬如制谥曰惠靖
　　○癸卯严捕盗之令兵部奏近闻通州河西务南抵德州临清所在盗起水陆路阻加以顺天河间东昌等府岁饥民困不早为扑灭驯致滋蔓贻患实深请移文镇守巡抚等官严督所属军卫有司率军兵民快务使擒获敢有仍怠忽者刻期行罚从之
　　○甲辰朝鲜国王李娎遣陪臣李约等赍笺贡方物贺  皇太子千秋节赐宴并金织衣彩叚等物有差
　　○命山东登州卫带俸都指挥佥事莫咬住子俊袭父原职为本卫指挥佥事
　　○革兵部尚书项忠职为民忠既具奏草令郎中姚璧请各衙门堂上官署名奏革西厂汪直衔之忠不自安乃乞归养病未行直嗾东厂官校发江西都指挥使刘江与指挥黄宾奸私事谓宾为求于其兄太监黄赐使镇抚尤鉴属忠并武选司郎中姚璧得由京卫选江西都司事方下都察院而左给事中郭镗监察御史冯贯等亦交论忠违法事词连其子锦衣卫千户绶及兴宁伯李震守备靖州指挥使庄荣甘肃参将都指挥同知刘文宁府仪宾王允寿并及彰武伯杨信等十三人皆与忠平日交通  上命三法司锦衣卫会问于廷忠抗辩不服然众知出直意无敢违者狱成左都督御史李宾等具奏忠竟黜为民璧调外任宾为民赐降长随震降左都督南京闲住荣降指挥同知文降署指挥使绶调湖广九溪卫带俸差操仍差官往江西逮江及允寿至京鞫问而宥信等余罪悉如所拟
　　○钦天监正张瑄等滥收习学天文生掌监事太常寺少卿童轩奏发其事瑄复与其同官作伪帖＜矢见＞免罪刑部鞫问具服命姑宥之
　　○丁未太监怀恩传奉  圣旨命吏部召福建泉州府惠安县知县康永韶来京
　　○致仕南京太仆寺卿郑悠卒悠字孟大江西南城县人宣德癸丑进士擢兵科给事中升山西行太仆寺少卿丁父忧起复改南京太仆寺进本寺卿成化乙未以年七十乞致仕许之至是卒于家讣闻赐祭葬如例悠斤斤自守无毁无誉故能保厥位以终老于乡土云
　　○戊申降四川都指挥同知李镐为都指挥佥事都指挥佥事吴荣为松潘卫指挥同知以荣失机而镐缓于策应也
　　○庚戌监察御史戴缙言近年以来灾变荐臻伏蒙
　　皇上谕两京人臣同加修省夫何训诰彰彰而听之藐藐未闻大臣进何贤才退何不肖以固邦本亦未闻群臣革何宿弊进何谋犹以匡治理惟太监汪直缉捕杨＜曰华＞吴荣等之奸恶高崇王应奎等之赃贪又如奏释冯徽等冤抑之军囚禁里河害人之宿弊是皆允合公论足以服人而警众者也柰其部下官校韦瑛等不体  圣心张狂行事己得大臣奏蒙俞允即将西厂革罢又以见  皇上此心即古帝王从谏如流之盛心也伏望皇上推诚任人及时修政务俾宿弊革于下善政清于上然后天意可回谨因条陈时政事宜以闻一自古人臣一遇灾变辄自修省以回天意乞令两京大臣自陈断自  圣衷可否惟命五品以下敕两京吏部会都察院并科道官仿成化四年事例从公考察在外镇守守备侯伯都督等官亦令自陈庶奸贪怠政者知所警惧一顺天永平河间保定四府科役重繁民困已极乞将杂泒物料及擡柴夫悉与除豁若有拨用令河南湖广山东出办以苏畿民之困一近来御史多为罪人诬奏被逮下狱遂使强横得志风宪失职宜痛加禁革一近年内官多以原籍弟侄及无籍之徒冒称家人得授武职如太监黄赐弟宾虽已究治其余类皆习以成风请敕内府各监及锦衣卫禁治之  上悦其言命所司详议多施行之时西厂方革人心稍安缙九年考满不得升用久益无聊探知西厂虽革汪直犹幸乃假灾异建言颂直功德以觊幸进先以奏草示直所厚锦衣卫千户吴绶直得之为言于  上然后奏之于是直复开西厂诇察益苛人不堪命至有破家毁族者势焰熏灼天下闻而畏之其祸端实肇于缙又缙奏内自陈一事尤迎合直意盖直尝谤杨＜曰华＞投大学士□辂都御史李宾尚书董方求缓其罪  上信之而难于施行缙言适中机会故尤为直所喜云
　　○兵部议巡按湖广监察御史吴道宏言防御荆州事宜一湖广虽于郧阳设行都司而诸事草创经费不足宜下湖广都司布政司量拨兵器措办马匹一荆州一带盗贼多自川狭夷陵顺流而下直抵洞庭岳州踪迹四散势难缉捕宜令湖广行都司署都指挥佥事吕钟专于夷陵州等处守备请皆如所奏从之
　　○壬子荆王见潚妃张氏薨妃南城兵马指挥王铭之女成化丙戌册封为荆王妃至是薨讣闻赐祭葬如制
　　○命后军署都督佥事王信佩平蛮将军印充总兵官镇守湖广地方
　　○两钱于京师
　　○狭西守备河州都指挥同知蒋玉乞还本都司养病许之
　　○禁私铸铜钱时有犯私铸者刑部因奏近岁民间所用新钱多苏松常镇杭州临清人铸造致四方客□聚集收买奸弊日滋阻坏钱法宜移文各处巡抚巡按官揭榜禁约自后事发者即以为首并工匠依律问罪其为从及知情买使者俱枷项示众满一月并家属编戍附近卫其舍余旗军原系边卫者发附近边卫俱终其身军职旗军调极边卫或职官有犯奏请处治从之
　　○癸丑命陕西行都司都指挥佥事王谦子英袭父原职山舟卫指挥使
