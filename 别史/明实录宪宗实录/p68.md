<!-- { "loadSidebar": true } -->
　　○戊申兵部左侍郎兼翰林院学士□辂上言时事一勤圣政臣惟自古人君总揽万机未尝不以勤为本矧灾异屡见边方弗靖正  圣君宵衣旰食不遑宁处之时是可顷刻而忘于勤哉所谓勤者非必下侵庶职惟在戒逸欲以率人法乾健以御下省览章奏之外尤当究心政务何者为足国裕民之道在所当行何者为安边御寇之术在所当举何者为贤才当任之而不疑何者为奸贪当去之而不吝询于大臣谋及庶官或使口陈其说或令＜锍-釒＞陈其事裁度施行如此则臣下皆乐于趋事虽欲因循玩愒不可得矣一纳谏诤臣惟自古帝王未尝不以求言为务诚虑夫处崇高之位逸欲易生非有忠言莫闻过失此其德所以愈盛而不可及也钦惟  皇上嗣位以来诏旨丁宁凡政事得失民情利病许诸人直言无隐此诚帝王之用心太平之治其机端在于此于此伏望自今以后凡遇建言之人乞赐优容所言可用即为施行如不可用亦不加罪及成化年元以后廷臣或因建言降调如罗伦辈乞敕吏部查取量复职任如此则善言必进治道可成一储将材臣惟今之议者率以将臣乏人为虑殊不知自古及今未尝借材于冀代今宜略仿前代武举之法命内外重臣会同总兵等官于在京各营各府各卫见操见任官内年四十以下二十以上不分带俸等顷精加拣选取其体貌雄伟筋力壮健谙晓文墨之人或五六百员另择近地时常操练空闲之日今读兵书讲求方略就于三营总兵官内委任一员带管教习每岁一次会官考试如弓马习熟兵书通晓列为上等或弓马虽熟兵书未通弓马未熟列为中等若二长俱无列为下等三岁三考其三次俱在上等者都指挥以下递升一级都督以上量加俸禄二次上等者止加俸禄一次上等并三次中等者平过三次俱下退令闲住三年之后依前考试照例赏罚如此则才识日有所进而将臣不至缺乏一饬边备臣惟御寇之要边城为急边关次之大同宣府等处密迩虏境军马宜多粮草宜广乞敕该部计议凡此等要害城堡酌量添拨军马粮草增置墩台器械设法堤备遇有声息就便相机行事不必临期调拨其山海至鴈门关中间如喜峰古北居庸白羊紫荆倒马关口虽有官军守备然各关所辖地方散阔多有山坡小径可通人马之处乞差能干大臣一员前去督同各关守备官员带领军夫逐一相视何处山坡所当到削何处蹊径所当垒塞取具各该守备官员结状后有疏虞罪及身家如此则边关谨严内地人心不致惊疑一汰冗滥臣见得吏员考满冠带听选有经十二三年未得除授者贫苦无聊志意衰退将来授以政事何以责其廉介哉又况积累愈多听选愈久数年之后冗滥之弊有不可言当道虑其冗滥固已多方裁损屏黜彼贪酷不才声迹显著者固无足怪矣若乃中人以下之资民情必久而始熟政务必久而始谙虽欲假以岁月勉图后功不可得矣乞敕该部今后吏员考满仍照宣德正统年间事例而行则贤否不混而冗滥可革一广蓄积臣切见各处预备仓所储米谷本以赈济饥民每岁官司取勘口数里老止将中等人户开报其鳏寡废疾无所依倚者一概不报盖虑其无力还官负累陪纳故也今后各处预备仓饥民关过米谷不拘豊中年岁通取息一分有系鳏寡废疾无所依倚之人不必追徵将所收之息抵补其数抵补之外或有余剩自作正数入仓仍乞令巡按分巡等官严督府州县正官放收之际务在亲行提调痛革出纳之毙庶几官无虗废民得实用一崇圣道臣惟孔子道高德厚功参造化历代封号唐称文宣王宋加至圣元加大成虽云至矣然至圣二字本中庸惟天下至圣言其德之盛也大成二字本孟子作乐者合众音之小成而为大成言其德之全也但于道字或有所遗于中庸所称有所未尽洪惟我朝尊崇孔子远过前代而封号仍旧岂非缺典臣愚欲望  皇上断自宸里于大成之上加封道配天地四字则于孔子之道德无遗于中庸之称述兼尽矣臣又思宋胡安国蔡沉真德秀诸贤虽我朝增入从祀然皆未有封爵于所被章服殊不相称乞敕礼部翰林院通行议拟奏请定夺则儒道增光斯文幸甚一谨士习臣惟古者人生八岁入小学十五入大学教有次序故学有成效后世科举之法立士无少长率留意于文词无复有如古人之学宋文公朱熹虑风俗人才日趋于下也于是辑为小学一书以垂世立教乞令各处增广生员不妨举业俱令兼读小学教官与之讲解义理以启发其良心提督等官按临之日兼令背诵讲说以考察其实行庶几学无躐等又古者射以观德今各处学校俱有射圃师生朔望习射已有定例但多视为虚文今后提督学校官按临考谏毕日仍赴射圃阅诸生习射较其胜负加以赏罚庶几射艺有成将来得用＜锍-釒＞入  上嘉其言有理命所司看详覆奏○雷震南京午门正楼
　　○己酉毛怜等卫女直指挥主鲁哈等来朝贡马及貂皮等物赐衣服彩叚等物有差
　　○壬子早朝官少命按门籍阅之于是后军都督佥事穆义等三百一十八员俱以失朝宥罪人运砖五百
　　○周府封丘王有熅薨王定王之第十一子母妃胡氏永乐丁亥生宣德二年册封封丘王至是薨年六十一讣闻辍朝一日赐葬祭如例谥曰康惠
　　○癸丑礼部言旧例各王府祀山川社稷祭物俱各府自备今德王之国之初奏称之用权令有司备礼三年之后宜从旧制从之
　　○改宣化驿驿丞张苗为顺天府都税司副使苗太监敏之从子敏以苗在外不得朝夕见请于  上故有是命自是近幸希恩泽者多援苗例云
　　○靖虏将军总兵官武靖伯赵辅奏兹者虏酋毛里孩拥众数万向东而行建州女直数寇辽东事情危急万一此虏结构朵颜诸夷自东而来侵犯京师诚为可虑臣等备员东征念京师根本重地各营虽有大军然久乐承平惯战者少一闻边警率皆变色比皆平昔不经战阵之所致也若不多方选锋更法操习尚乃因袭故事仍蹈旧失虽使孙吴韩白亦莫之能为矣又言大同宣府延绥甘肃宁夏等处卫所官军户丁多有精壮舍余其人生长边方惯习战斗熟知地理谙晓虏情乞敕镇守总兵都御史等官照辽东事例召募拣选厚给口粮及军器马匹与同官军操练遇有警急调度杀贼有功之日一体升赏又言野战之法最利用车行则方直为阵可以装器械而载糗粮止则围统为营可以固人心而拒冲突所费不多所利甚广臣往年曾制木样具奏置造及定襄伯郭登亦曾备言用车之利并宣城伯卫颍昔在凉州又曾用车为战已著破敌之功乞斟酌参验如果何者可用即令依式制造送营操演备用又言五军神机三千等营军在逃者动以万数比者定襄伯郭登备言其弊已曾会议禁约而逃者日多平居无事之时接踵在逃略无忌惮傥遇临敌之际孰肯忘躯而蹈白刃一旦弃甲而走岂不有误大事斯时虽具五刑亦何益于事若是者盖由平昔法律不严之所致也然臣近日体知此等逃军中间多有马匹例死追陪不起什物损坏修理不全官府扣减月粮强横追逼私债该管官旗掊克卫所吏卒侵渔致使老幼饥寒公私烦扰事出无柰势使之然又有一等畏避操练逃回原籍出外买卖或于市镇开张铺面或雇觅与人营干生理或投托富豪种佃田地甚至畏惧出哨临阵在逃者其弊多端请给定限榜文揭于内外逃军限内赴官者出首免罪送营收操加意抚恤该追马匹等件暂且停止或设法朋合置买其负欠私债年月虽多不过止还原本有不首者解送法司问罪初犯照见行事例问拟再犯者枷号示众一百日或免枷号于手背上剌逃军二字仍发极边卫分充军另于户下选取壮丁顶补名役当军三犯者依律处绞临阵在逃者拏送军前斩首示众如此则法令昭明而奸顽知惧军伍充实而边境无虞矣况今各处卫所军伍比之原额十去六七失今不理必贻后悔临期治之诚为晚矣臣叨总兵戎世受国恩莫能补报今当远离苟有管见不敢不尽其愚  上命兵部斟酌行之○甲寅命怀安卫带俸都指挥佥事楚祯子玉代父原职指挥使四川都指挥使魏英子震代父原职盐井卫指挥使
　　○礼部尚书姚夔言兵部左侍郎兼翰林院学士商辂所言勤圣政一节最为切要盖勤与逸相对勤则政务修举逸则政务废弛勤则身可修家可齐国可治天下可得而平逸则身不可修家不可齐国不可治天下不可得而平故周公之于成王拳拳于无逸之戒而劝之以勤也其后成王能听周公之言卒至天下治康而为周家令主万世称羙焉然所谓勤非谓劳其形体但欲于天下事务每每究心不可轻忽事或有疑从容延访务求至当而后施行此则圣政之所勤也今辂所言已蒙睿鉴谕云有理伏乞  圣明更加留意时一省览以资规益诚  宗社生民之庆幸也其言崇圣道一节系礼制重典垂示将来宜令翰林院详考定议以闻其言谨士习一节宜通行天下学校遵守及行提督巡按监司等官考校劝惩之诏可
　　○后府带俸都督佥事王顺卒顺山后人初仕金吾右卫指挥使后以征进白沙窝等处功升都指挥佥事用兵部荐升都指挥同知景泰初以紫荆关功升都指挥使天顺中曹钦反以功升后府都督佥事至是卒葬祭如例子钦袭顺原职指挥使于金吾卫带俸
　　○乙卯复福建市舶提举司副提举罗伦为翰林院修撰调南京从兵部左侍郎兼翰林院学士商辂言也
　　○太常寺少卿兼翰林院侍读学士刘定之言窃见  圣朝尊崇儒道于先圣孔子所删述五经足以垂世立教者屡次表章尊显有加无替  太宗皇帝命纂修五经大全  英宗皇帝命刊刻五经注解皆以颁赐臣下分布学校  皇上自育德春宫以至于今常御经筵所读讲必以五经为先斯诚万亿年太平根本所系也然自有五经以来训释者何止数十百家而  圣朝于易专取程颐传朱熹本义于书专取蔡况集传于诗专取朱熹集传于春秋专取胡安国传于礼记专取陈浩集说者岂非以其尤得圣人之旨哉永乐中所纂正统中所刻今经筵所进与夫天下庠序场屋所用无不以是也夫既专取其说固宜褒异其儒褒异之莫若俾得从祀于先圣庙庭今之从祀既遵旧规有程颐朱熹矣又广新制有胡安国蔡沉矣斯皆以释经有功也惟陈浩未与其列以臣观于浩释经之功虽未敢追程朱二子之躅亦可以次胡蔡二氏之肩况前代释经如何休贾逵范寗杜预等今  圣朝取其说无几尔然尚得从祀则若浩之用其集说者以之从祀夫何间然昨者学士□辂建请欲将已从祀而未受封爵若胡安国者加之封爵臣谓宜将已释经有功见取而未得从祀若浩者并下礼官儒臣公同博议施行庶礼典无阙斯文有幸事下礼部看详谓祀典重事宜从翰林院考究陈浩出处始终行实应从祀者以闻于是礼部尚书兼翰林院学士陈文等议浩前元江西南昌都昌县人其礼记集说为圣朝表章颁用诚如定之所言者但浩出处行实一时难于考究乞敕江西考其谱志审其子孙询诸故老详具其行以上而臣等考事论功以俟  圣裁庶事有据而礼无遗也奏入从之
　　○丁巳赐楚府故辅国将军均鍗夫人石氏并幼子食米岁二百五十石从楚王均鈋请也○升宣府协同镇守指挥同知张顺为署都指挥佥事
