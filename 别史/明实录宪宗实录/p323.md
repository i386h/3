<!-- { "loadSidebar": true } -->
　　○丁卯太监覃昌传奉  圣旨工部司务高凤升本部都水司员外郎管事凤以星命夤缘而进传奉官为部曹得见任者自凤始
　　○月犯垒壁阵
　　○己巳  擢知县史瑛王鉴之王傅陈英祁司员汪宗礼宋汉陈瑶张晟陈宽吴道宁行人方岳为试监察御史知县章忱萧惠太仆寺寺丞岳惠南京
　　○复差南北直隶浙江等七布政司清军御史以神机等营军多逃亡从兵部都察院奏请也
　　○辛未遣户科给事中李孟旸充正使行人司行人叶应充副使奉诏及礼物封占城国王斋亚麻勿庵弟古来为占城国王既而孟旸等言占城久为提婆苔所据乞以封古来敕印先令其使人顺赍以往使彼国中预朝廷封古来之意以定人心其提婆苔所遣王孙来谢恩留质广东者亦释遣之臣等俟舟完风便然后至古来所居之地开读章上会廷臣议从之
　　○安南国王黎灏遣陪臣黎德庆等奉表贡方物赐宴并金织衣彩叚等物有差德庆等四人奏乞如暹罗爪哇占城等国使臣事给赐冠带从之命后不为例
　　○免直隶凤阳等府庐州等卫去年秋粮子粒米豆共十三万二千八百余石马草十九万九千八百余包以水旱灾也
　　○以灾伤停免山西狭西成化二十一年分岁办羊共二千八百余只
　　○河南按察司副使胡谥按延津县典史魏通受赇革职通乃诬奏谧求赂不得故为陷害词连按察司叶淇以谧同僚不与办下巡按御鞫实通坐徒仍革职谧赎杖还职都察院具闻命究淇罪时淇已升佥都御史巡抚山西都察院谓其诬不当罪置之
　　○月犯外屏西第三星
　　○壬申金星木星俱昼见于申
　　○都察院右副都徐英卒英字杰四川中江县人天顺丁丑进士授吏科给事中进都给事中升顺天府丞与府尹胡睿不相能睿陟工部侍郎吏部拟应天府丞谈伦暨英补之旧例二人必用其一是日得旨伦府尹英河南右布政使未几转左寻擢右副都御史緫督漕运兼巡抚淮扬至是卒赐祭葬如例英在吏科时尝往按张元吉罪状于广信得其不法十事以复  上用寘于法时颇称之其督漕运惟循故事未能一兴革以为漕挽利英与大学士万安有连其外补河南也盖以睿与太监汪直善恐为所倾而伦亦有所附丽故暂补外避之以需后用○癸酉太监怀恩传奉  圣旨御医周经升南京太医院院判署院事
　　○广东阳江县地震有声凡四次木星犯氐宿月犯天阴星
　　○甲戌祭太岁风云雷雨岳镇海渎山川等神
　　○遣旗手卫官祭旗纛之神
　　○乙亥广德长公主薨公主  英宗睿皇帝第五女也母宸妃万氏景泰甲戌生成化壬辰册封为广德长公主下嫁驸马都尉樊凯至是薨年三十有一讣闻辍朝一日赐祭葬如制○升广西右布使章律为贵州左布政使山西布政司右参议传允为四川右参政管理储
　　○复除广东按察司佥事柯燉于浙江杨峻于福建浙江佥事高铨于河南复除李俊为吏科都给事中以亲丧服阕也
　　○云南八百大甸军民宣慰使司土官宣慰使刀揽那遣头目板细嫩等来朝贡象牙犀角等物赐宴并衣服彩叚等物有差仍命赍文锦彩叚归赐其土官及妻
　　○敕狭西山西河南郧阳各镇守緫兵巡抚等官招抚流亡缉捕盗贼及更贤育民凡可以安靖地  悉听便宜施行事重者奏请处置
　　○丙子升刑部员外郎陈  萧本容大理寺右寺副余铎南京左寺正余琦监察御史王辅南京御史李纪俱为按察司佥事祥山西本容广西铎湖广琦江西辅浙江纪福○户部奏定吏民输粟冠带以积边储事例舍余民人赴宁夏纳米三十石或银三十两给以冠带其山东河南山西狭西北直隶府县两考役满吏典纳米六十石或银六十两者给与冠带办事半此数者即拨京考从巡抚狭西右佥都御崔让言也
　　○庚辰禁辽东武官役占屯田军士总理粮储户部郎中毛泰奏辽东军士旧以二分守城八分屯种而今乃反是其都司卫所官员又调以修筑边墙致误农事乞申永乐三年敕谕屯田官军红牌事例一面永为遵守今后凡有修墙等务止以见在一十八万舍人余丁轮番调拨其屯田军士不许擅科擅役户部覆议  上曰辽东军饷诚资屯田近悉废弛其以红牌条例付镇守巡抚等官令即举行若有差占屯军者照私操役军例降谪不宥○授直隶芜湖县老人张礼为繁昌县荻港巡检司巡检礼先后捕获盐徒强盗亡虑二百余尝得九品散官至是巡江都御史白昂奏请授官以示激劝从之
　　○免太医院医士刘崟军籍崟掌太常寺事礼部尚书岌从弟岌为陈乞故也
　　○刑部尚书张蓥等坐主事周盈填写精微批文不谨刑科劾奏及之命锦衣卫执盈鞫治蓥与侍郎杜铭何乔新自陈不谨伏罪宥之
　　○辛巳緫督大同宣府军务户部尚书余子俊奏大同西路新修墩台俱不如法合治緫兵官周玉镇守太监孙振巡抚都御史秦纮等罪  上以玉既调宁夏并振纮俱宥其罪移文戒饬之
　　○诏湖广运粮十万石赴狭西以备兵荒先是巡抚狭西右副都御史郑时奏狭西各边仓粮多不给一年军民饥窘公私匮乏且地逼三边虏情谲诈不可不深思而预备也况今春夏不雨地震日食五星失次天下示变必不虚发乞下大臣议于湖广河南今年兑运秋粮及存留之数各借拨二十万石湖广粮自汉江运至金州河南粮自黄河至潼关设法盘运以备军民之用事下户部议谓河南亦多灾伤难以借拨宜将湖广起运南京粮一十万石运至金州仍差主事一员督运而先发布政司官银二十万两分籴杂粮以济其急从之严边镇守官军逃亡冒支粮饷之禁
　　○壬午录广西荔浦诸处平蛮功加镇守太监顾恒食米岁二十四石刘曰□永一十二石总兵官平乡伯陈政禄米一百石总督两广军务右都御史朱英升俸一级官旗人等三千三十三员名升赏有差
　　○兵部左侍郎俞钦卒钦字振恭浙江新昌县人景泰辛未进士选为翰林庶吉士授礼部仪制主事天顺初升郎中癸未会试场火左迁松江府同知成化改元召还改兵部武选司郎中乙酉征山都掌蛮寇有功升太常少卿壬辰升礼部右侍郎丁外艰起复为兵部左侍郎制终始就任九载秩满加正二品俸至是卒于官年五十四讣闻赐祭葬如例钦通敏有才干处事善思虑而不失正所历皆号称职能臣也将时以重任畀之而钦忽报卒闻者多为悯惜云
　　大明宪宗实录卷之二百五十五终
大明宪宗纯皇帝实录卷之二百五十六
　　成化二十年九月乙酉朔日食
　　○巡按浙江监察御史刘魁言五事一浙江所属嘉兴等六府海田堤岸损坏不可耕种民多流移所遗粮税累及他户以致入海为盗宜选在京堂上官一员督分巡分守官先起得利之家次起附近人户并力修筑一浙江各县仓粮积久浥烂守视之人若于陪偿乞将在仓三年者放支俸粮而将该岁官粮照数收补以备赈济三年之后再照此例一浙江军民有无子而与女婿义男共力起家者有女婿义男因妻父义父微业起家不忍背去者而同宗之人次应承继往往利其财产计嘱官府引例告争立继既得其财产多有不念其起家艰难而浪费所有既正其名分多有不遵其教令而亏损孝道甚至凭藉本生父兄势力制其所后之亲绝其亲属交际而不许往来逐其义男女婿而不得同处节其衣服饮食而不容其典卖田宅其间又有同胞兄弟同服之亲幸其无子而不以子继之待其死则逐其妻女养子而并其财产者伏睹律令乞养子孙亦有合得财产养老女壻亦得与继子均分子孙不孝罪无亲生过继之别今后立继服无相应者宜听择其次继子不得乎所后之亲者听其别立若义男女壻宜所后之亲者听其相为依倚无子之人家贫者听其卖田自赡一浙江以东之俗生女多不育间有育者乡邻有子未娶者恐求之不得辄先用计构求时或助其困乏行乎庆吊又有丧妻者而欲谋人之妇偶因其夫得病或死假为汤药殓葬之助其后乃称已用财礼讼而夺之或寡妇父母兄弟伯叔及故夫父母兄弟伯叔各许嫁一人聚众劫夺至伤人命宜为之禁一杭州府城南税课司物货以十分为率竹木七分工部已行差官抽分免其纳钞而本司课额依旧俱巡拦陪纳抽分竹木卖银角□羊部初止三千余两每岁增多今至二万三千余两乞减其半仍查前十年约其中数定为则例不许过多户部议其言宜从诏可
　　○钦天监掌监事太常寺少卿康永韶监副李华护日不随班行礼鸿胪寺寺丞翟勉既具朝服不束革带监察御史周蕃等劾其不谨永韶华勉亦各自陈请罪俱宥之
　　○丙戌太监覃昌传奉  圣旨授儒士于翔为锦衣卫所镇抚李惠等五人俱鸿胪寺序班黄铎等三人与冠带并冠带儒士陈奎俱中书科食粮人匠沈璋郑茂文思院副使仍旧办事真觉寺讲经答儿马悉提国师剌麻麻尼星曷纳悉提俱都纲南京僧录司左讲经道香右善世僧戒瑮右觉义
　　○丁亥赐韩王偕＜灒-贝鬲＞庶长子名曰旭□禾□千第二子名曰旭栱
　　○戊子  孝恭章皇后忌辰  奉先殿行祭礼遣驸马都尉游泰祭  景陵
　　○太子太傅吏部尚书兼华盖殿大学士万安等以山西狭西荒甚上救荒策十事一山狭不雨人力既无所施若至冬无雪来年益无所望乞遣大臣二人分诣二处祭告西岳西镇西海并中镇大河之神庶或神有所感雨露时降一念流民所在遇有山林湖泺不拘公私管业但产有菜果鱼虾菱芡之类听其采取无禁其有课额者暂免明年半年一各处儒学廪增生员有愿输粟者于狭西缺粮所在上纳廪膳八十石增广一百石许送监子监读书大率以一千名为额明年三月终期尽一山狭大户积粮之家恐众劫掠预为逃匿使居者愈惊疑而逃者亦未必得所乞敕巡抚巡按官督令二司官戒谕之仍于有粮之家以十分为率官籴七分本家留三分其价比之丰年量为增添不许抑勒亏人亦不许固藏闭籴一凡舍余军民人等愿输粟者赴山狭缺粮所在上纳百户二百石副千户二百五十石正千户三百石指挥佥事倍百户指挥同知倍副千户指挥使倍正千户从巡抚官定以卫分带俸闲住其有官者每百石升一级止终本身若后有军功仍照军功例升袭军职有带俸欲见任者亦从巡抚官各照地方品级定与则例令其上纳杂粮准令见任一山狭文职有犯贪墨枉法谪戍者纳米三百石赎免为民求索为民者纳米二百石赎免冠带闲住以明年五月期尽一山狭税粮徭役已有蠲免之例除边储外自今有司敢有不体朝廷爱民之心犹催徵不绝者听巡按官逮问一各处流民死者所司悉为理瘗其幼稚子女官为收集责令有力之家抚养待后亲属以恩养钱赎回否则就为本家义子一山狭二处乞朝廷命官多方赈救流民有复业者自复业日为始复其身一年＜锍-釒＞入  上嘉纳之命所司悉举行时狭西连年荒旱公私困竭至人相食无敢孤身旅行者建议者凡蠲租省役劝贷等令无不举行亦有请许生员入监者始犹不允至是不得已亦行之用济一时之急云○巡抚四川右副都御史孙仁乞归展省  上以邻境狭西荒歉令仁且抚安地方待明年秋成时归亟回赴任
　　○升江西布政司左参政贾奭为广西右布政使福建按察司副使周鼐为四川按察使监察御史柳淳为贵州副使陈鼎湖广副使
　　○己丑改南京兵部右侍郎万翼于兵部升兵部右侍郎阮勤为左侍郎翼既得请至京特转勤而以翼代之
