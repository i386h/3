<!-- { "loadSidebar": true } -->
　　○乙卯户部奏开中盐课辽东中两淮存积盐七万五千引引米一石二斗常股盐四万五千引引八斗两浙积盐四万七千六百八十五引引米豆九斗常股三万五千引引六斗广东盐二万四千三百十五引引三斗福建盐七万三千引引四斗大同中两淮存积盐四万引引豆一石六斗两浙存积盐四万七千五百八十一引引米豆九斗常股五万三千引引六斗长芦存积盐三万四千四百十九引引三斗五升广东盐六万五千引引三斗时太监汪直奏边饷缺故也
　　○丁巳山西襄垣县生员李敬阑入午门称冤诉本县知县柳豸罪得旨执送锦衣卫狱时豸以御史缺员徵赴吏部并执豸命锦衣卫百户送至山西会巡按并三司官问状得其本末奏上事连提学佥事沈钟都察院以具狱覆奏有旨敬有罪辄敢入朝称冤难同常例即发口外为民豸行事挟私难任风宪免赎罪降官二级外任钟徇情颠倒文案有失宪体下巡按御史逮治坐赎杖还职
　　○戊午升浙江右布政使刘璋为本司左布政使江西按察使钱进为福建右布政使
　　○巡按辽东监察御史强珍奏建州班师之后虏即入叆阳清河二堡之境四散杀掠男妇五百余名头畜无算实由前巡抚都御史今户部尚书陈钺启衅邀功以致虏报复旧怨其守堡指挥王英白祥及分守副总兵都指挥吴王□赞右参将崔胜等俱不能防御而镇守总兵等官太监韦朗都督缑谦等又各畏罪贪功隐匿前事直待朝廷论功升赏陈钺回京之后始以奏闻实为欺罔请皆逮问以正其罪兵部尚书余子俊等覆奏引  皇明祖训参钺累犯死罪不宜再纵当从珍言  上命吴王□赞崔胜戴罪杀贼韦郎停岁赐食未半年缑谦陈钺各停俸一年余皆属珍逮问之
　　○己未朝鲜国王李娎遣陪臣申浚等赍笺文贡马及方物来朝贺  皇太子千秋节赐宴并金织衣彩叚等物有差
　　○追赠湖广平江县知县宋鉴为岳州府通判典史张澄本县主簿俱录其子为国子监生免鉴家人沈学许镇王福亲丁一人终身徭役时县境有寇鉴等率民快及学等追捕之为贼所害巡抚等官以闻故有是命
　　○再宥宣府镇守太监廖亨总兵官署都督同知周玉巡抚都御史张颐等罪先是亨等尝再失机获免至是虏入葛峪堡劫掠人畜不能防御兵部劾奏  上仍贷之庚申治松潘失机罪成化十四年十二月番贼入松潘境毁庐舍掠牛马杀守堡卒一人虏八人以去都指挥徐旻及守堡千户陈辅徐铠不能御以报镇守副总兵尧彧整饬兵备按察副使周正方遣人以羊酒赎于贼被虏者皆得还彧等因奏其事兵部请下巡按御史问状得实旻等三人罪当充军彧正方亦有罪当逮治都察院以具狱覆奏请下御史逮治彧等有旨从之旻等三人免充军降官一级本卫差操
　　○致仕工部右侍郎李颙卒颙字思诚广东博罗县人正统丙辰进士由刑部主事擢福建按察司佥事未几升参政综理海道景泰丙子调任于山东天顺戊寅进右布政庚辰入觐时天下官旌异者仅十人而颙预马赐宴于礼部兼锡金织袭衣转左布政丁父忧改浙江成化丙戌召为工部右侍郎钱塘江溢冲啮堤岸坏民田庐往治之人赖以安居还朝年六十有二以疾乞归至是卒讣闻赐祭葬如例颙廉静寡欲不事声名历官中外皆著声绩为时所称其在闽莆民有游益絅者仗中官势为乡里大害无敢谁何之者颙至除之至今闽人称颂不置云
　　○辛酉升浙江按察司副使端宏为山东按察使复除按察使陈炜于江西
　　○先是钦天监奏选官民子弟肄习天文历法已历三年本监据正统年例径奏得旨考中收充天文生事下礼部礼部查成化六年近例复奏得旨会监官覆考得一百七人命俱收充天文生食粮办事退其不中者六人仍留肄习且劾轩等妄引旧例有旨令自陈轩等言侍郎俞钦周洪谟俱挟私憾并郎中黄景尝请托不从以致参奏不肯服罪复命钦洪谟景自陈钦洪谟奏实无挟私事惟景尝以事托之  上以轩等朦胧奏请饰辞掩过欲加究治姑宥之仍停俸三月景请托事实特停俸半年其余连坐者杖而释之
　　○癸亥太仆寺少卿秦崇服阕复任
　　○置四川海棠坪等守御千户所调越嶲卫后千户所官军隶之仍设镇西仓从四川镇守巡抚等官奏请也
　　○甲子太监李荣传奉  圣旨锦衣卫所镇抚梁瑄升本卫百户义官梁德授锦衣卫所镇抚瑄德俱太监梁方族属也
　　○夜月犯牛宿○乙丑免江西遇灾府县官朝觐
　　○丙寅兵科都给事中吴源等劾奏辽东镇守太监韦朗总兵官缑谦旧巡抚都御史陈钺等启衅冒功失机匿罪以  祖宗法度为不足畏生灵血肉为不足恤不忠不仁莫此为甚虽为御史强珍所劾不过停俸戴罪情重法轻公论未惬恐边将效尤视失机为等闲以匿罪为得策请重加惩治为人臣欺罔之戒监察御史许进等亦以为言且谓钺如宋黄潜善贾似道其罪尤甚  上曰尔等所言皆是朗等本当重罪但事已处分其已之既而太监汪直自辽东还憾珍奏其事乃奏珍行事乖方妄参被虏人畜名数过多请治其欺罔之罪命锦衣卫千户萧聚往勘如珍奏不实即械至京鞫之○丁卯免大同府州县正官朝觐以边报未息也
　　○旌表孝子吴仲成等二人节妇李氏等十二人仲成直隶休宁县人汪浩湖广平溪卫指挥清之弟俱孝行卓异始终可称表其门曰孝行南京水军卫总旗许荣妻张氏神武卫指挥刘雄妻吴氏直隶吴县民颜镃妻南京工部员外郎泾之母胡氏长洲县民萧贵妻聂氏丹徒县民钱贤妻淑真河南阳武县民郭宁妻李氏山西襄陵县民解鹏妻邓氏临汾县民叚仓妻刘氏民解宗妻林氏福建福清县民何衢妻俱年少寡居志行贞洁表其门曰贞节卢氏山东齐东县民张佩妻吕氏佩子昌妻姑妇俱早寡守志不移旌其门曰双节
　　○戊辰升湖广按察使胡德盛为山东右布政使更其名曰靖
　　○己巳应天府府丞杨守随以母丧去任
　　○广西按察司副使张敩代副使范镛于郁林州等处抚安夷獠有断藤峡贼党为镛所招抚分居桂林等县敩牒郁林同知黎廉往招抚谕遣散归故地贼时己恳田为家计而欲去强逐之且焚其居因聚众挈其孥突出容县界杀千户一人旗军丁夫百二十人总督都御史闻之遣镛往郁林招抚贼有诣镛自言其事者镛以报总督都御史朱英等会官具奏下巡按御史逮敩及廉等问状敩廉罪俱当充军敩廉各上奏申辩会镇守广西内官副总兵等奏敩前后招抚功迹请以赎罪并下英覆按之英言敩等罪俱以奏事不实当徒例赎复官且有招抚功迹可赎镛当招抚时因私忿以公事罪其属官亦当治罪都察院覆奏有旨敩廉赎罪毕冠带闲住镛下巡按御史逮治之
　　○夜东方流星如盏大自昂宿东北行至井宿尾迹炸散
　　○庚午升狭西按察司副使王瀛为本司按察使
　　○辛未内阁书办太常寺卿林章服阕复任
　　○升工部郎中张达为应天府府丞
　　○升监察御史阎佐为浙江按察司副使
　　○壬申晓刻金木二星相犯○给真人胡守信父宗海追赠太常寺寺丞敕命
　　○甲戌刑科左给事中赵杲乞归终养许之
　　○兵部奏添设皂隶一百一十九名于直隶真定等五府河南山东二布政司取拨以传奉额外官多故也
　　○乙亥  孝庄睿皇后忌辰  奉先殿行祭礼遣驸马都尉杨伟祭  裕陵
　　○升太常典簿蒙以聪为本寺寺丞九年秩满也
　　○户部右侍郎阎本卒□字宗元狭西邠州人景泰甲戌进士授户部主事升郎中提督永平山海等处粮草成化丙戌升右佥都御史巡抚蓟州等处赞理军务寻兼畿郡考官吏因乞致仕许之庚子复起为户部右侍郎督饷西北归得疾卒年五十七  上遣官谕祭有司营葬事本强果有干力质实无伪在畿郡时尝议甓涿易保定诸城而委任非人区处无法民间嚣然不宁给事中吴槚者奏止其役识者惜之其后因请给军官药而所开有海马之类为方贤所譛致仕及其再入或以为进不由正然公论亦有深咎云
　　○都督佥事王刚卒□直隶江都县人永乐二十年袭父文职为大同左卫指挥同知正统十四年升指挥使景泰元年升都指挥同知未几以草塘功升都督佥事至是卒讣闻赐葬祭如例男琮袭授指挥同知注大同左卫
　　○丙子朝鲜国王李娎遣陪臣韩致亨等贡马及方物来朝谢恩赐宴并金织衣彩叚等物有差
　　○升太常寺寺丞吴道亮为本寺少卿致仕因其以老疾自陈也
　　○丁丑昭妃王氏薨妃景泰辛未生自幼选入内庭成化十二年册为昭妃至是薨年三十辍朝三日谥曰荣端
　　○户部奏湖广开中两淮存盐七万引引米九斗或银四钱五分常股八万引引米六斗或银三钱五分两浙存积六万五千引引米五斗五升或银三钱常股八万五千引引米四斗或银二钱五分以巡抚副都御史吴诚奏仓粮缺乏故也
　　○乌思藏阐化等王所遣进马番人三丹藏卜等奏先于成化十三年朝贡行至岷州因生番窃发曾承巡抚等官省谕劝化归顺边境以安乞照前乌思藏端岳藏卜等从洮州来贡例人给绢四疋纻丝绫衣各一袭事下礼部议宜俯顺夷情从之
　　○戊寅守备汉中都指挥佥事谷祥原带俸金吾右卫铨注狭西都司守备汉中以母老于京上章奏请于原卫给全俸以餋从之仍命不为例
　　大明宪宗纯皇帝实录卷之二百四
　大明宪宗纯皇帝实录卷之二百五
　　成化十六年秋七月己卯朔享  太庙
　　○遣内官祭司门之神
　　○祭历代帝王陵寝遣太常寺乐舞赍香祝付所在有司行礼
　　○通政使司右通政赵侃以孟秋享  太庙失于随班行礼自陈请罪  上命锦衣卫鞫之紏仪御史不行举奏命其自陈御史刘王□赞许进请罪  上责其怠事容隐姑宥其罪仍命锦衣卫各杖二十于朝侃下刑部坐赎杖还职
　　○庚辰宥宣府镇守太监廖亨总兵官署都指挥同知周玉副总兵都指挥江山巡抚都御史张颐等罪停分守独石马营左参政杨伸俸三月余悉逮问之先是亨等屡尝失机获免至是虏又入赤城堡等处杀掠人畜不能防御兵部劾奏其罪  上竟宥亨等
　　○命山西都指挥同知高昇守备宁武关都指挥佥事周英领大同备冬官军从巡抚都御史秦纮等荐也  辛巳  皇太子千秋节文武群臣诣文华殿行庆贺礼
　　○壬午  仁孝文皇后忌辰  奉先殿行祭礼遣驸马都尉蔡震祭  长陵
　　○赐周府镇国将军子土□巢第五子名曰同钤镇国将军子土□蓬第三子名曰同钻第四子名曰同金□回镇国将军子垦第二子名曰同塌庶长孙名曰安澎镇国将军子圿第二子名曰同镡永定王同金□牙第三子名曰安潕辽府长垣王恩钾长子名曰宠洝辅国将军豪鍪嫡长子名曰恩铋嫡长孙名曰宠氵□辡
　　○甲申国子监司业费訚乞归展省许之
　　○乙酉赏大同杀贼官军土兵二百一十三人银二百二十余两绢五疋布二百一十疋有奇
　　○禁官船载货之匿税者顺天府治中李鼒于河务务监收船钞奏天下货物南北往来多为漕运船及马快船装载故民船皆空归而国税无人输纳户部以旧例凡马快船不许夹带货物违者财物没官并追究所犯请行漕运总兵都御史等官申明此例及禁治漕运船恃强夺载之罪从之
　　○丙戌免山东济南青州府诸州县卫所夏税子粒共六万五千六百石有奇以旱灾故也
