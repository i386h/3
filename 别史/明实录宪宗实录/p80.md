<!-- { "loadSidebar": true } -->
　　○壬子宣府总兵官都督同知颜彪奏万全右卫与大同东路接境其西阳河等处系虏寇出没要路曩因两地守臣各分彼此故墩堡壕墙之类修筑苟且今多颓圮宜于无事之时豫为修葺且西阳河口内与顺圣川道路相通川中军民浩繁烽堠数多每遇寇警瞭望不及亦宜体量形势添设墩台况今春作将兴虏寇未远似应先事豫防从之
　　○癸丑云南总兵官黔国公沐琮奏太监罗圭梅忠二人同镇云南今圭卒乞免更差盖二人同事往往相持不决反致违误忠明敏不偏可以独任事下兵部议其言可从有旨不必差官令写敕与梅忠用心总镇越四日内批召忠还而以御用监太监钱能往代之能迤北人兄弟四人俱居内侍用计谋出镇云南自此多事矣
　　○甲寅河东王钟鏸为其长子奇淮选婚已得请后教授李恭典膳李馨察知其女尝许适邑人朱氏因以谏王王不听既而朱氏奏发其事恭馨皆问罪复职当调任王因奏二人尝劝谏且小心慎密而恭又训诲其诸子不怠愿得留用  上重违王意特从其请不为例
　　○乙卯巡抚山东右副都御史原杰奏德州为南北要冲军民杂处奸盗众多宜添差提督武臣一员事下兵部行令杰等会举其人杰与巡按御史吴远俱称兖州护卫指挥佥事鲍珣虽系王府职官然才能可用乞不为例兵科参杰远违例举荐之罪兵部言德州虽云要冲终系内地提督之官不设亦可而杰等既被参驳亦宜究问  上是之置杰远不问
　　○丙辰命贵州布按二司进表官准云南例往还得驰驿给廪
　　○命山东巡视仓粮按察司副使刘敬兼提督海道修饬兵备因巡抚右副都御史原杰奏沿海卫所官吏贪虐而巡守等官经岁罕到故也
　　○敕户部臣曰各边粮草不敷皆因盐法废弛弊出多端所致今后内外官员之家不许占中盐引侵夺商利亏损边储其两淮等处盐法今遣太监王允中佥都御史高明整治尔户部还将兴革利弊事宜逐一斟酌以闻于是户部奏盐法之制自古有之我朝张官置吏督民煎办以供国赋以资边储取用充足近因豪势搀中致令盐法不通谨以兴革利弊事宜具奏请旨一在京内外官员如有家人亲识改军民人匠投倚中盐者听户科给事中举劾通政司告送部者亦如之事连于官则奏请逮问若豪势家人诈称军民者究实枷禁一各边或急缺粮草听镇守总兵巡抚官具＜锍-釒＞某处缺粮或草若干从本部处分不许预开盐课之例违者参究一辽东各仓开中盐课三百八万引其未纳者移文到后限以六阅月而完违者逮问如法有告纳者验实方允岁终巡抚官具数以闻一两淮行盐地广商人多利两浙次之是以人皆趋赴请存留成化三年盐课待充边方急缺粮草各边关无得预以拟中违者参问一正统时盐法阻滞特敕内外重臣整治事许便宜而行遂得＜锍-釒＞通今已久废今差官止于两淮请于两浙山东长芦亦如两淮之例一盐运并提举司官吏分派□人多不以序及有已派者又辄更动纵令胥役作弊分司盐课司官吏人等遇有灶丁纳课百端阻抑其各处监掣官员为害尤甚请令巡盐御史并按察司官严加禁约犯而情重者谪戍边方一各处盐课司灶户中有逃亡死绝遗下盐课往往勒见在者陪补然其中又有贫穷借贷于官豪之家为其占据役使或避重就轻投倚总催人等隐射额课请行整治盐法官并巡盐御史按察司分巡官清理分豁若有占据隐射者事发俱坐罪一灶丁煎办正课有余例送官给与直本但官吏先饵贿赂徵收不时致正课尚犹不足客□经年不获关给不得已私市其余冒为引盐又赂秤盘官吏互相欺隐是以私盐横行官盐沮格请令整治盐法官并巡盐御史按察司分巡官查问但犯二千斤以上卖者倍追其数坐罪买者问发充军罪止本身若腹里军则发边卫边卫军则发辽东经过有司故纵者亦查究坐罪一淮浙盐场有上中下顷以分拨起讼令所司搭派恐经年久复踵前毙请行整治盐法官并巡盐御史按察司分巡官禁约一河东岁额盐课三十万四千引计岁可得银十七八万两足供边储但其盐为蒲角□羊等州县人民及流民窃取以致私盐盛行官盐价贱客□不中请令巡抚官严督缉捕犯者谪戍边卫邻保不举亦坐以罪奏入  上是其议命揭榜示众其两浙长芦候两淮事毕以渐行之
　　○诏囚人例运灰炭及输工作者量发其半运石俱赴正阳门外交纳所司仍斟酌其则例以闻于是刑部尚书陆瑜等奏正统间工部议奏张家湾运砖止四十余里马鞍山运石路倍之所运石比砖其轻重宜减半折运此虽旧例但囚人贫富不同其所拟送必因其力可运者否则多致误事宜令工部准旧例视运石所在酌量轻重远近定为中制行之便从之○丁巳巡抚湖广右副都御史罗箎奏湖广荐罹水旱民饥粮少请令江西九江府所收船钞改纳米运往被灾地方赈济已而巡按江西御史赵敔又奏九江之旱尤甚他方宜存本处赈济如例加息还官秋成停止从之
　　○以贵州用兵免司府州县官明年朝觐
　　○开设河南邓州道正司
　　○戊午镇守辽东宣成伯卫頴引疾乞退闲不允
　　○庚申升羽林前卫带俸都指挥使阮泰辽东都指挥使夏霖俱为都督佥事以从征建州功也
　　○镇守延绥左少监秦刚奏天顺五年虏众渡河剽掠躬督官军追讨屡败之乞视当时有功官军事例升赏  上以刚既自陈督兵杀贼有功准升一级
　　大明宪宗纯皇帝实录卷之五十一
　大明宪宗纯皇帝实录卷之五十二
　　成化四年三月辛酉朔升毛怜卫都指挥佥事劄里答木兰河卫指挥使撒赤哈古里卫指挥使亦儿兀里奚山卫指挥同知程哥阿真河卫指挥同知阿喇阿答哈者帖列山卫指挥同知锁奴兀者右卫指挥佥事忽失答古里河卫指挥佥事鬼未等俱一级以年久援例乞升也
　　○壬戌增置云南布政司参议按察司佥事各一员管理银场以丁忧起复山西左参议杨学江西佥事王春为之
　　○癸亥安远侯柳景印记应天并凤阳等府州县成化二年分孳生陪偿马骡驹七千八百六十六匹
　　○夜南方流星如盏大黄白色光明烛地自尾宿东南行至云中
　　○甲子升南京太仆寺少卿郑悠为本寺卿
　　○免湖广荆州等一十四府七十五州县并武昌等二十三卫所无徵田粮子粒一百七万三千二十余石以去年夏旱故也
　　○乙丑清明节遣驸马都尉石璟蔡震分祭  长陵  献陵  景陵  裕陵文武衙门各分官陪祭
　　○遣内官祭  恭让章皇后陵寝
　　○建州左等卫女直都指挥佟火罗等毛怜卫女直指挥鲁秃等各来朝贡马及貂皮等物赐宴并衣服彩叚等物有差
　　○夜月犯五车东南星
　　○丙寅命故万全都司都指挥佥事张寿子玺袭父原职宣府前卫指挥使
　　○赏四川东乡县左右溪等处杀贼有功官军三十六员名都指挥钞一千贯彩叚三表里指挥钞八百贯彩叚二表里千户钞六百贯彩叚一表里百户钞五百贯绢三疋旗军民快钞三百贯绢布各一疋理办军需等项布政佥事彩叚二表里主簿绢一疋○丁卯追封内乡王同钡故父镇国将军子＜土戋＞为内乡王嫡母贞烈夫人蔡氏为内乡王妃并赐谥号册宝如例从王请也
　　○吏部左侍郎崔恭清明节陪祭  献陵  裕陵不于纠仪官处报名礼科给事中张宾劾其不敬  上宥之命礼部仍查旧例以闻既而礼部以正统十二年监察御史万节等奏准见行事例覆奏命如例行之
　　○夜月犯五诸侯南第一星
　　○戊辰改户部右侍郎杨璇为都察院右副都御史抚治荆襄南阳等处流民
　　○监察御史李瓛南京太仆寺少卿鲁崇志分俵应天等府县天顺八年分马骡并驹八千一百四十匹
　　○巡按陕西监察御史胡深言致仕兵部尚书王竑历事累朝始终一节比因末疾恳乞休致如竑者进则尽忠于国退则守分于家今疾已平复乞起用以见  圣明图任旧人之意  上命吏部知之
　　○礼部奏长河西鱼通宁远等处头目剌麻番僧南合并乌思藏阐教王遣剌麻领卜车等违例朝贡巡抚四川右副都御史汪浩失于禁止宜降敕切责及责都布按三司罪状以后乌思藏番僧人等进贡务遵原定三年一次限期额数审有番王印信文凭方许存留起送其国师禅师关文不得狥情滥收所进方物仍湏封记及长河西鱼通宁远等处每年亦湏量数放入务在抚驭开谕得宜毋得因而激变生患从之
　　○夜月犯鬼宿西北星
　　○己巳命都督同知马良佩征蛮将军印充总兵官镇守广西地方
　　○太子少保户部尚书马昂乞致仕不许
　　○升监察御史董廷圭为山东按察司副使王朝远为陕西副使
　　○庚午夜月犯轩辕火星
　　○辛未升云南洱海卫署指挥使范宗为署都指挥佥事
　　○都察院奏通政司右通政刘昭丁忧守制时为乡人奏其兄暟倚势图利及侵占草场庙基等事皆昭使为之下巡按御史按问多实今昭起复还任请逮问如律  上以罪不因昭姑宥之
　　○监察御史谢文祥等劾南京参赞军务兵部尚书李宾猥以庸材难居重任乞赐罢黜召致仕兵部尚书王竑代之  上曰宾举自舆论竑累章乞休文祥等不知大体任情要誉妄拟进退下六科议于是都给事中沈珤等覆奏如  圣谕  上欲罪文祥等以其言官命姑宥之
　　○壬申升刑部郎中何乔新为福建按察司副使
　　○镇守辽东太监李良自陈有疾不能任事乞遣官更代  上曰李良卫颖同守边方如何相继称疾其令巡抚巡按官核实以闻
　　○镇守四川太监阎礼等奏白草坝等寨番蛮紏合各种番簇攻劫龙州江油等处指挥陈琦等不严守备参将李文等不时督视关堡致贼劫掠事属失机俱当究问  上命镇守总兵巡抚等官严督所属整兵抚剿之且命巡按御史逮问琦等如律李文等姑记罪杀贼
　　○癸酉赐周府汝阳王第二子名曰同鎞第三子曰同鏚代府隰川王第十二子曰仕垩慱野王第二子名曰聪澟沈府唐山王长子曰诠铍内丘王长子曰诠鋷郑府泾阳王第三子曰见溢
　　○命祭宋丞相李纲于邵武府学时邵武府学教授张济奏本学明伦堂西有宋丞相李纲祠未载祀典考得纲本府邵武县人当徽钦时金虏犯顺国家多事纲尽心为国知无不言虽屡遭贬逐不改初心乞命有司春秋祭祀以褒忠义事下礼部覆奏谓宋儒朱熹撰纲祠堂记亦称纲为一世之伟人宜如济所奏移文翰林院撰祭文命有司春秋致祭从之
　　○免湖广户口盐钞二年以户科右给事中刘昊奏其地灾伤故也
　　○甲戌免鲁府还官禄米七千三百五石有奇先是鲁靖王薨其禄米已支费法应还官至是鲁王泰堪乞恩故免之
　　○乙亥礼部奏西宁游僧板尖恭尼麻绰失吉藏卜等赍敕往乌思藏阐教王等处开谕回还宜赐番僧衣彩叚靴袜以酬其劳其随去徒众贡马亦宜如例给赐从之
　　○乌思藏阐教王遣番僧楚芹坚锉等阐化等王遣番僧领占把藏等各来朝贡马及氆氇佛像舍利等物赐衣服彩叚等物有差
　　○丙子辽府枝江王豪壂以祖母庄惠王妃冯氏卒乞择地造坟迁改祖庄惠王合葬诏不必迁改只于王旧坟添圹合葬之
　　○辽东自二月以来宁远铁岭懿路蒲河沈阳前屯等处地方连有达贼往来窥伺欲乘隙入寇  上闻命镇守总兵巡抚等官严督守备官整兵防御之
