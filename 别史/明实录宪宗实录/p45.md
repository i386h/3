<!-- { "loadSidebar": true } -->
　　○四川总兵官都督芮成等奏近因蛮贼攻劫南溪县境调兵击之斩首五十二级余贼远遁随奉前降敕旨遣人抚谕服则绥之叛则讨之事下兵部议宜移文给事中秦崇御史吴＜王扁＞与都御史汪浩李浩及成等协谋合势务殄残贼以安军民间有不为寇攘者宜抚安之亦勿纵恶以贻后患诏可
　　○浚蓟州等处新开沽河
　　○调都察院右佥都御史吴琛于南京以奉命巡视淮扬民瘼为六科十三道所劾也○壬戌  仁祖淳皇后忌辰  奉先殿行祭礼
　　○裁省湖广新化县县丞一员以苗贼流劫民多逃亡也
　　○升鹰扬卫指挥使杨通南京鹰扬卫指挥佥事韩云为署都指挥佥事通于小教场云于神机营各总领操军
　　○兵部尚书王复等奏先有敕命镇守宁夏都督佥事李杲帅兵往延绥听总兵官杨信节制击贼既而李杲奏将往延绥因贼入宁夏境引兵剿杀且欲与镇守宁夏等官会议遂巡边还驻灵州操守臣等按杲既奉敕往延绥若宁夏有警在彼守臣自有调度杲何必旋师会议又止巡边而还宁夏守臣会议安在显是抗违敕旨不服杨信节制且畏延绥达贼托故以避既方命不忠怀奸退缩又复饰词罔上宜重罪之已行遣官体勘待报以闻  上是之　○山东济宁州民雷瑛奏管河主事何广御史彭昭贪淫等状刑部请行巡抚都御史贾铨即彼鞫问从之
　　○乙丑征夷将军都督同知赵辅赞理军务都御史韩雍等奏臣等奉命讨贼既已破大藤峡捣其巢穴矣然其流劫四出未尽剿除今又分兵数道进击臣等率大军以督战都指挥夏鉴等至郁林等州博白等县攻破五村大帽山铜鼓白马堡十二矶陈坡等寨都指挥白全等至高州等府阳江等县攻破黄沙吴峒那谷莲塘等寨随处搜戮连日追获共计斩首四千四百三十八级生擒二百余人获贼属男妇二百七十余人夺回被虏男妇三千九百四十六人并收贼所掠诸司印章四颗首恶已擒丑类就殄其胁从之众已遣官招抚而户部侍郎薛远区画公用银一万两议发雷廉高等府县收买牛犁谷种分给新附复业人民耕种原调湖广广西土兵寻已放还汉达官军尚留境内其未殄余贼旋即戡定捷闻兵部尚书王复等请降敕嘉奖且命剿绝余贼以靖地方无贻后患从之
　　○擢掌新会县事广州府同知陶鲁为广东按察司佥事鲁初以父死事荫为新会县丞保升同知仍掌县事至是都御史韩雍请进鲁宪职专守新会并肇庆之新兴阳江阳春泷水等县吏部覆奏从之
　　○丁卯晓刻月犯昴宿
　　○命遂安伯陈韶往南京操江兼巡捕沿江盐徒盗贼
　　○陕西纪功兵部郎中杨琚劾奏都指挥林盛冒报弟林俊千户刘清等功次  上命刑部移文核实以治其罪○戊辰巡抚甘肃右佥都御史徐廷章奏边方事宜一选才能以抚番夷国家抚有西番因其习俗分其族属官其渠魁给以金牌而又选土官才能者授以重职以镇抚之是以数十年间番夷效顺西陲晏然近年以来革去西宁镇守之官不与通货茶马夷民无所拘束往往越境抢掠杀害官军皆由守备非人抚治乖方侵渔过甚所致乞敕该部行令镇守等官推访不分内外汉土军职有名誉素著夷人信服者一员职专抚治遇警就俾率领番兵征剿庶使边境军民获安一移边堡以保居人切见西宁所属冰沟一堡内有驿递军夫牛马及各家私产人畜俱赖城池保障缘本堡山易登而汲水远不如大路旧站北边山坡陡峻险固堪以居守请敕镇守总兵等官移堡于此庶使边军乐业地方无虞一设学校以训边氓肃州卫所俗杂羗夷人性悍梗往往动触宪纲盖由未设学校以教之故也请如山丹等卫例开设儒学除授教官就于军中选其俊秀余丁以充生员及各官弟男子侄俱令送学读书果有成效许令科贡出身其余纵不能一一成材然亦足以变其性习不数年间礼让兴行风俗淳美矣一决功赏以激人心各处征战有功官军临敌捐躯出万死得一生镇守等官造册报功进缴兵部又行巡按御史覆勘但御史所巡地方广阔事务浩繁日延一日倐尔更代又将交与下年接巡者是以二三年间未得完报致使有功官军垂首丧气归咎朝廷而图报之心十减七八倘再有警何以鼓激人心乞敕该部遇有造报功册到部应覆勘者即差给事中御史各一员径往彼处体访查勘随与决断如此则赏不踰时而人知所以感发奋激矣一任勇智以固封守甘肃所属庄浪地方最为冲要今同守庄浪地方都指挥佥事赵英城守有余出战不足而守备红城子堡都指挥使鲁鉴虽系土官素有智勇所守红城子堡距庄浪七十余里非要害之地请将鲁鉴掣回庄浪仍令赵英协同操练遇警相机战守别选能干指挥一员守备红城子堡如此庶边事宁帖守备得人一广贤路以资任使陕西行都司及山丹凉州庄浪西宁各卫俱有儒学选官军俊秀子弟以充生员而卫学之设止许科举不得食廪充贡乞如府州县学例定拟廪膳生员月给廪米五斗科举外挨次岁贡出身则人才不遗于边方矣奏下部院大臣会议请行各该衙门查行  上命决功赏任智勇二事所司亟行之　○兵部郎中杨琚劾奏总兵官都督李杲都指挥蒋泰黄瑀扶同等状初百户张彪等买军人功次冒作己功填报杲及泰瑀贪赂扶同至是为琚所劾都察院请下御史核实议拟如律从之
　　○通政司右通政陈嘉猷以父丧□守制命葬毕还京
　　○右军都督府都督佥事范信卒信密云县人袭伯父指挥佥事职宣德壬子调广西驯象卫正统间以征桑江下龙寨及大藤峡有功累升署都指挥使景泰二年充参将镇守浔梧地方天顺元年升都督佥事充副总兵镇守广东至是卒命有司谕祭信骁勇善用兵在驯象时多立奇功及守浔梧为猺贼所畏乃受其赂遗阴纵越他境惟约不得犯其所守之地故当时建议者请徒信广东而以欧信守广西然猺贼犯广东界如故信语人曰今贼过广东界亦岂我遣之邪或对之曰贼虽非君遣盖随君尔
　　○庚午命荆襄提督军务尚书白圭总兵官朱永等定议班师
　　○南京都察院右佥都御史高明言成化二年三月内有上元县民匠高名同妻庞氏将邻家十岁幼女缢死烹而食之实由饥饿所逼守备官虽尝奏请将法司赃银籴粮赈济然四方米贵城中又无蓄积之家虽有银两艰于籴买请发军储仓粮数万石借与贫民候秋成之时取米还官  上命户部定议以闻
　大明宪宗纯皇帝卷之三十
　　成化二年五月辛未朔巡抚狭西右副都御史项忠奏比有兵部以河套虏众谋欲犯边拟调狭西诸卫官军并佥点延绥诸处民兵分守榆林延绥鄜庆诸营堡又敕协守凉州都督佥事赵英统领都指挥仇胜等骑兵五千赴延绥诸边往来游击命镇守狭西宁远伯任寿操练城守而臣忠往来各处计议调度缘用兵之道必须知彼知己今贼众可六七千而英所统兵数少彼己之势不敌虽有所调官民兵分守营堡然势不相接贼若分兵牵制何以防之又兵家贵有节制如往者毛里孩侵犯神木命彰武伯杨信节制诸军故不至于大失今英名位素出信下难以统驭各边都指挥等官请敕所司会廷臣推举文武大臣中威望素著者一人为总督往制延绥宁夏总兵巡抚诸官及延庆榆林鄜环固原并英所领军马遇警分授方略相机战守或兵力不支则量于宁夏等处分调庶号令专一体统不紊事下兵部尚书王复等覆奏谓忠言威势不敌则延绥等处营堡屯戍并增调官军已三万二千有余未可以为不敌谓英难统驭各边都指挥明有体统谓杨信节制诸军不至大失盖忠与信去年受命往征延绥各假持重为名拥兵不战纵贼扰攘为本部所劾故为此说以掩其前日怯懦之罪耳第英所统宁夏兵至秋亦欲还守本镇不能久戍而虏酋毛里孩今岁必复大举入寇忠所奏事宜如此宜会廷臣议之于是会昌侯孙继宗等会议以为延绥守兵已众比巡抚都御史卢祥言本境刍粮缺乏欲减英所统骑兵五之二今若更遣武职重臣统领京兵赴之实不能给今河南属卫京操兵共万余宜敕河南都指挥鲁俊选其精锐者五千各带操马器仗令各卫管操指挥分领驰赴狭西城内就粮驻劄听寿忠提督操练遇警调去延绥剿贼仍敕忠于延庆榆林等处与其镇守总兵巡抚等官计议遇警即量调前后官军策应俟秋间英欲领兵还凉州仍预＜锍-釒＞以闻兵部乃建请推举武职重臣一员赴延绥总制诸军调度剿贼诏从之
　　○命定国公徐永宁闲住养病以失朝为鸿胪寺所奏也
　　○癸酉赐詹事府少詹事赠礼部左侍郎刘铉谥文恭
　　○下都指挥同知郑时于都察院狱以分守延绥西路堤备不严致虏入寇故也○翰林院修撰罗伦言比闻朝廷援杨溥故事起复大学士李贤者臣窃以谓李贤大臣起复大事纲常所关风化所系言虽若迂所关甚大事虽若缓所系甚切惟  陛下亮之夫为人子者未有不孝于亲而能忠于君者也为人君者未有不教其臣以孝而得其臣之忠者也是故为君者当以先玉之礼教其臣为臣者当□□处先王之礼其事君臣不暇远举请以宋言之仁宗尝以故事起复富弼矣弼之辞曰何必遵故事以遂前代之非但当□□处礼以行今日之是仁宗卒从其请孝宗尝以故事起复刘珙矣珙之辞曰身在草土之中国无门庭之寇难冒金革之名以私利禄之实孝宗卒允其辞是二君者可谓能教其臣以孝而二臣者亦可谓能移其孝以忠于其君者也臣愿陛下以宋为鉴以礼处贤使其尽孝于亲而不得罪于名教此臣之愿也亦贤之分也夫  陛下之任贤在信与不信而不在起与不起也贤身不可起贤口则可言宜降温诏俾如刘珙不以一身之戚而忘天下之忧使贤于天下之事知之必言言之必尽  陛下于贤之言闻之必行行之必力则贤虽不起复犹起复也使贤于天下之事知之而不言言之而有隐  陛下于贤之言闻之而不行行之而不力则贤虽起复犹不起复也且妇于舅姑丧有三年孙于祖父母礼有期服夺情于天初无与其妻起复于父初无干其子今或舍馆如故妻孥不动乃号于天下曰本欲终丧朝廷不容虽三尺童子臣恐其不信也枉己者未有能直夫人忘亲者未有能忠于君望其直人而先枉己望其忠君而先忘亲  陛下何取于斯人而起复之哉何不使之全孝于家而后移忠于国哉孔子曰上有好者下必有甚言者矣  陛下诚能守先王之通礼遵  祖宗之成宪待之以礼义而不縻之以爵禄激之以廉耻而不诱之以名位使积习之弊脱然以除则忠孝之心油然而生特在乎  陛下转移之间何如耳天子者以孝治天下者也大臣者佐天子以孝治天下者也欲孝行于天下必先行之于大臣臣愿  陛下不惑群议断自  圣衷取回使臣许令李贤依富弼故事守制依刘珙故事言事朝廷既正则天子自正大臣既行则群臣自效纲常由是而正人伦由是而明风俗由是而厚士心由是而纯矣臣言一出犯者皆忤众怒群猜将无不至惟  陛下矜赐优容使谠言日进曲加保护使士气日振则天下幸甚＜锍-釒＞入不出翌日有旨罗伦枉妄粗疏难居近侍吏部其调除外任遂黜为福建市舶司副提举
　　○罢广东总督备倭为事都指挥佥事姜铭安以巡抚都御史言其年老不能任职也
　　○乙亥端午节赐百官宴于午门
