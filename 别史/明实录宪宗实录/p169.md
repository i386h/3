<!-- { "loadSidebar": true } -->
　　○工部右侍郎王诏奏近已奉旨量减柴炭人夫而木厂额派柴炭未蒙减除人少役重纵有蓄积难以输运请敕工部以该运柴炭量为减免通行内外典司其事者樽节用度凡一应柴炭俱暂停之事下工部请如所奏  上命惜薪司勿减光禄寺御马监等衙门量减一二其余内外衙门杂派者悉停免一年
　　○甲午暹罗国遣使臣坤烈者捧沙等来朝贡方物赐宴并衣服冠带彩叚等物有差仍以文锦彩叚初使臣归赐其国王及妃使臣以本国天顺元年所颁勘合及底簿俱被虫坏请颁新者以便贡献往来礼部乞从其请仍令以所坏者缴进
　　○乙未端阳节赐百官宴于午门○丙申升兵部郎中叶萱为河南布政司右参议
　　○丁酉免湖广辰沅岳安陆长宁夷陵六卫所屯田子粒一万七千四百七十余石以旱灾故也
　　○戊戌户部奏直隶河间府所属沧景等州县旱灾已奉旨发德州仓粮二万五千石依成化七年京城粜粮事例以救民饥但民缺食者众宜增粜本仓二万石每米一石价银六钱其银运送太仓交收准作京卫官军俸粮支用  上以饥民可悯命再增一万石石止粜银五钱
　　○己亥秀怀王见澍妃黄氏薨妃中兵马指挥昱之女成化丁亥册为秀王妃至是薨年二十有一赐祭葬如制
　　○庚子  太祖高皇帝忌辰  奉先殿行祭礼驸马都尉赵辉承命祭  孝陵
　　○太监黄赐传奉  圣旨升都督佥事李玉白玉为都督同知
　　○命来降迤北满都鲁太子平章哈失帖木儿为广东广州前卫正千户
　　○南京司礼监等监监奏三月十五日夜风雨拔  太庙社稷坛树礼部以去秋风雨摧损各坛庙树及垣宇已令有司修理事尚未完乞令各官通行修理从之
　　○辛丑分守宁夏花马池营右参将都指挥佥事罗敬坐不能御虏及提调墩台庆阳卫中所副千户马迪失于飞报命俱免谪戍降二级本卫差操
　　○南京吏部左侍郎范理卒理字道济浙江天台县人宣德丙午进士除江陵知县有□□仅七月以旧令复任去民遮留之用少保杨溥学士马瑜交章荐升德安知府以惠爱为政既去民思之为立碑进福建右参政历贵州左布政使前此司署寄治于驿理至始奏即贵州前卫为司署功成而民不扰擢南京工部左侍郎寻转南京吏部左侍郎两乞休致不允满考来觐卒于京邸年六十六赐葬祭如例理清约勤慎有吏干而于文艺亦优所著有读史备忘诗经集角□羊学者有取焉
　　○壬寅  仁宗昭皇帝忌辰  奉先殿行祭礼遣驸马都尉蔡震祭  献陵
　　○命南京刑部主事张衎同巡抚山东都御史牟俸赈济饥民衎赴任道经山东以书达俸告以救荒之策俸荐之故有是命
　　○癸卯改派直隶真定府额办供祀牛犊十五只于应天府江浦县并直隶和州二处免山东额办供祀山羊七十只以旱灾故也
　　○甲辰巡按狭西监察御史苏盛奏虏寇从孤山堡永镇墩入境至桑林平杀掠人畜  上谕兵部臣曰边寇入境官军全不知觉镇守总兵等官设之何为其移文总兵官刘聚都御史王越延绥镇守总兵等官张遐等督属严备仍令巡按御史核其失机隐匿情状以闻究治之
　　○丙午擢广东南雄府同知刘安为宗人府经历食四品俸
　　○户部会官议巡抚大同甘肃等处都御史殷谦等所奏事宜一太原等府州县岁运边方粮草因山路险远止是轻赍银货买纳如薄收价贵则积蓄者高价以罔利如有收价贱则上纳者侵欺以肥己宜令有司遇价贱则督令全买贵则使纳至六七分其余收银给与官军准作俸粮一山西新设威远卫与大同右卫相邻右卫三面几四百里威远四面仅六里难以种收宜令分巡官会同守备等官查量以邻近大同右玉林二卫余地内西南各拨二十里东北各拨一十五里给威远卫官军种收一狭西甘肃一带官仓近被官攒斗级侵盗粮料多至一万三千余石少者二千有奇盖因监收官不相交代致生奸弊况甘肃见有虏报正积蓄备御之时其监收官宜二年一代不许先期而还受代者亦不得托故延缓一甘肃富豪之家多赂总兵副参等官占夺水利妨民灌溉宜令分巡官兼管其事犯者治以重罪一狭西甘州左等卫甘泉等驿递并河西一带地连哈密等处内外使人络绎不绝宜令临巩平凤四府人犯该杂犯死罪并徒流罪者俱发充驿递夫自备马驴牛车相兼服役仍给口粮三斗限满放归＜锍-釒＞入从之
　　○户部议巡抚山东佥都御史牟俸所奏事宜一今山东饥民荷蒙  圣恩出内帑发官廪蠲逋负停徭役周恤保爱无所不至柰民日困苦流移益多昔宋仁宗遇契丹流民过界分送诸州以闲田给种富弼守青州遇河北流民至境区画赈恤无异土著方今天下一统通融有无何分彼此乞敕河南等处巡抚等官以山东流民分发各州县务随所在区画屋舍居住验口给粮候秋成仍给口粮发遣复叶以其数奏报稽考庶得彼此兼济一今山东长芦二运司官盐不行而淮浙福建河东广东盐课积多久不开中乞拨百万余引于临清济宁等处报中不拘资次即与关支则客商见利必趋乐于中纳而有助于荒政矣一山东所属该徵粮草粟米豆麦之类递年派运在京诸司并在外河间涿州临清德州等处上纳自成化六年以来连遭旱涝逋负甚多官吏以此得罪且山东饥民赈恤抚绥尚不能全其生使更差役追徵是速之死也乞俱停止庶得少安议入  上以为然更命移临清粟米十万石赈之
　　○丁未哈密使臣皮剌的牙失力等来朝贡马赐宴并衣服彩叚等物有次复以彩叚表里付使臣赍赐其王母时王母弩温答失力已为速檀阿力所虏  上悯其情仍赐之使臣盖未被虏时所遣也
　　○赐威茂叠溪新堡子等处杀贼获功官军左参将都督佥事宰用等彩叚钞绢有差
　　○都督佥事杨铭有罪充军铭协守狭西虏累肆掠不能制御复盗卖夺还牛羊及私造金字令牌索取官军财物甚至杖杀军士为部下奏发命锦衣卫官同巡按御史鞫实械至京问拟斩罪诏宥其死发充贵州边卫军家属随住
　　○守备偏头关都指挥使戴广与山西按察司佥事贾俊互相讦奏挟私诬罔法司拟罪以上命俱宥之仍戒再犯不宥
　　○戊申升户部署郎中陈载为广西布政司右参议
　　○增给故平遥僖靖王所遗宫眷米岁五十石
　　○给太岳太和山各宫观道童一百四十名度牒
　　○己酉免贵州等一十三卫粮二万一千九百余石贵州宣慰司并金筑安抚普安等司州及新添卫新添等长官司粮一万二千六十余石以旱伤故也
　　○夜木星犯钩钤
　　○辛亥敕升兵部尚书商辂为户部尚书礼部左侍郎万安为本部尚书俱仍兼旧职安上章辞免诏卿效劳年久特兹升擢不允所辞
　　○赏防御大同宣府甘凉并京营征戍官军银人二两
　　○狭西宁夏地震有声○壬子命故浙江署都指挥同知牛铎子洪袭父原职处州卫指挥使
　　○癸丑以灾伤免南京豹韬等卫去年屯田子粒一万一百三十余石
　　○降榆林卫指挥同知盛铭为正千户署都指挥同知隋能为指挥使铭等失机坐罪法司拟戍边命宥之各降二级
　　○己卯宁府弋阳王觐鐰母妃刘氏薨妃赣州卫中所正千户英之女景泰壬申册封为弋阳王奠壏妃至是薨讣闻赐祭葬如制
　　○宥辽府长史吴崧等罪先是崧等以所造玉牒用印奏进后知违错重造用宝奏进礼部已参行巡按御史逮问崧等至是世子上章自陈并乞免崧等罪故宥之○命永清右卫指挥使苏琳子泰武功左卫指挥同知金钟子声府军左卫指挥佥事廉忠子弼俱代父原职永清右卫署指挥同知袁旻子能代为指挥佥事仍署指挥同知事
　　○丁巳监察御史聂友良紏是日朝官数少得旨命锦衣卫鸿胪寺按门籍查其注公差患病者一千八十二员不至者八十七员  上以所司开豁数多徇情不公本当究治并不至者皆宥之且命自后公差患病须印信手本开注再犯不宥
　　○升四川布政司右参政吴诚为贵州左参政
　　○申刻京师雨雹如拳○戊午起致仕礼部右侍郎倪谦翰林院侍读学士钱溥于南京管事时南京翰林院署院事侍讲陈秉中以忧去旧制吏部具缺内阁奏用翰林官之当次者大学士彭时等言本院学士四员见充经筵讲官侍讲二员清黄教书乞量升修撰年深者往莅院事内批起溥往署院事并起谦于礼部于是六科给事中唐仁等及十三道御史罗明等劾奏溥谦仅能词章全无实学况擢自  先朝累承异宠正宜砥砺名节以求无负而乃不顾清议下不能正己上不能忠  君念其旧劳释其罪愆全其秩名以荣田里待之已厚伏乞裁以至公处以大义俾溥等仍旧致仕始终保全则所以退休之者即所以任用之也奏入  上批答曰朕念钱溥倪谦往劳特起用之所言不准
　明宪宗纯皇帝实录卷之一百一十七
　　成化九年六月庚申朔赐益阳懿简王妃孙氏食米岁一百五十石
　　○赐宁府镇国将军觐鎀岁禄米折色内改支本色米五十石
　　○礼部言鸿胪寺四夷各国通事额设不过六十人今滥进者数溢额外且国子监监生坐班历事听选至十四五年者方得授职今各项通事自办事至冠带授职通计止是七年所以启奔竞之风是后通事有缺俱从鸿胪寺查勘如果于例应补具呈本部然后行通事都指挥佥事詹昇等从公访保必须精晓夷语籍贯明白行止端方身无役占者具奏送部审考相同方奏送鸿胪寺戴头巾办事六年送部考中然后支米办事三年考核身无过犯误事方送吏部冠带再办事三年比与监生出身年月略等始令实授序班职事否则径发原籍为民其有事故者如原额不缺亦不准补其丁忧起复到吏部者亦湏查有额定实缺选补无则仍令听候如此则事体归一人无滥进矣从之
　　○癸亥命故山西都指挥使马钦子纲袭父原职为大同后卫指挥使
　　○虏寇米剌三从癿加思兰犯边被获命斩之
　　○甲子镇守临清都督佥事王信等奏临清路当要冲四方之人杂居于此比年旱涝相仍饥民穷迫恐变生不虞欲将本卫京操次拨官军放回本处暂且操守预为之备事下兵部请如其议从之
　　○己丑昏刻木星犯房宿第一星
　　○丙寅礼部左侍郎刘吉奉命祭告海岳还自山东言臣自成化九年四月初十日受命暨十六日陛辞仰体  圣意沿途斋心致敬罔敢怠忽臣所过济南等府委因连年亢旱不收人民艰难死亡流离困苦之状不可胜言田地乾燥多未耕种河水浅涸船只少行灾患之臻诚可忧悯仰惟  皇上矜恤民瘼特降诏书减免租税并发官银钱米赈济民间欣然不胜感戴及臣于本月二十六日至东岳庙下择以五月朔祭告未祭之先炎风毒日酷旱如旧及省牲之夕忽有云起西南至夜一更雷雨大作直至四更方止雨止随祭祭毕次日复大雨自未至酉方止沟壑水溢远近沾足越七日祭告东镇十三日祭告东海俱各得雨连日不止事毕回还所过地方间有苗者悉皆长茂未布种者亦皆种有青苗运河亦因此水长官民船只通行无阻  天意渐回人心稍安此皆  皇上盛德之所感也但今民遭大困之余其各该衙门凡百徵需宜悉从宽贷庶使民得苏息不负  皇上始终矜恤之意缘臣奉命专为祈祷救灾及所目见系干民情不敢隐默谨具疏以闻下所司知之
