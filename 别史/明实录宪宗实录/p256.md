<!-- { "loadSidebar": true } -->
　　○甲午命斩刘八当哈于辽东枭首示众发张驴儿等六人充军八当哈东宁人天顺间因盗马事露畏罪奔建州张驴儿等成化初为虏所掠因相与导虏寇边至是各冒虏酋阿卜等名朝贡比还辽阳为亲知所识拘留之巡抚都御史陈钺等奏请枭二人首以示众事下兵部言八当哈等虽华人然既冒虏名朝贡亦使臣也若拘留之恐开将来之隙宜姑纵之使去以怀远人诏下公卿议咸言八当哈叛华附夷宜伏显戮张驴儿等为虏所掠可待以不死议上乃有是命仍驰敕谕阿卜等曰尔等因朝廷招安进贡谢恩而所遣使中乃有中国叛人冒名希赏已依国法处之矣尔等借敕之人固为有罪但朝廷念其守边有劳特兹宽宥自后依例朝贡不必疑虑仍须戒饬概卫官员如遇朝贡之期预皆审实出给印信文书付照毋得以所受敕书借人冒赏自取罪愆
　　○乙未夜月犯西咸南第一星
　　○丙申增设广西思明府忠州同知一员从巡抚及布按二司官奏请也
　　○丁酉浙江湖州府知府李雄有罪谪戍大同卫雄在官苛刻计取民财赃秽狼籍时巡按御史张锐牒按察司副使王齐按之得实劾其罪奏未下会天下官员朝觐京师吏部调雄贵州石阡府将去任齐素与雄有隙欲因事甘心焉乃绐锐密使湖州守御千户王福原遮留雄使不得行且检阅其所赍载得金银器皿等物封识之并拘具孥送锐齐乃诬雄夜半斩关而出为千户所执锐不察会都布按三司同奏其事命锦衣卫百户崔智往会锐等勘问械雄至京下锦衣卫狱雄亦上奏称枉且言锐等挟讎害之再命刑部郎中顾福锦衣卫千户谢瑛以雄往竟其狱并逮锐齐及同知孔公玘鞫治于是福等拟雄监守自盗罪坐斩齐增减官文书诬告人锐奏事不实俱当徒余悉坐罪有差并劾其三司都指挥王正崔胤左右布政使杜谦刘璋参政吴森按察使杨继宗副使端宏等罪下法司议刑科给事中参看福等会勘雄等事拟齐情罪轻重不伦福等亦被还刑部各拟合坐者律诏可雄发充军齐公玘革职为民福原降沿海卫分差操锐调梧州府推官福调永州府同知智瑛俱调边卫带俸正等移文巡按御史鞫之
　　○己亥录南康大长公主曾孙胡锭为国子监生
　　○庚子夜月犯牛宿南第一星
　　○辛丑伊府西鄂王諟鉠薨王安王第四子也母妃张氏景泰癸酉生成化戊子册封为西鄂王至是薨年二十有七讣闻辍朝一日赐祭葬如制谥曰安僖
　　○朵颜卫夷人颡挨等八人赴京报事因贡马赐彩叚绢匹等物
　　○监察御史梁泽巡按贵州时致仕都指挥林晟及其子指挥使雄违法事觉都察院奏差锦衣卫百户柴润会泽并三司官勘问晟雄俱坐罪罢职既而雄奏诉其枉因言泽曾追取其入官银馈润遂及盘粮兵科左给事中张善吉御史陈遵毅巡抚都御史宋钦都指挥李芳王通副使刘本佥事聂蒙昌周重参议叶鸾吕正命刑部差官往勘其事而先逮泽及善吉润于锦衣卫狱杖讯之善吉坐枉道回家朦胧复奏泽坐匿用官物润坐侵欺官物至是刑部各拟罪有差诏善吉泽俱免赎调外任善吉耀州判官泽茶陵县知县润发边卫立功
　　○宥锦衣卫带俸都指挥同知杨广罪初广充左参将分守雷廉高肇四府广东按察司劾奏广违例滥受词讼准行巡按御史鞫之至是广陈情请辩都察院以广守边将官别无重情具闻宥之
　　○壬寅赐庆康王次妃孟氏禄米四月不为例妃子庆王邃＜雝土＞薨其岁禄万石例应截日住支妃乞留薨后至岁终禄米凡九月赡用户部以住支覆奏特命给之○癸卯户部以靖江王规裕奏本府故镇国中尉相广相宁相询并辅国中尉规鞫各遗寡妻男女乞米养赡  上命镇国中尉一百石辅国中尉八十石给如例
　　○云南总兵官黔国公沐琮等奏铁索箐蛮贼王通海等群聚劫掠臣等将兵讨之分道而进连战累捷生擒三百九斩首一百三十九俘获一百三十三其投崖及饿死者甚众获畜产兵仗无筭奏至  上赐敕奖励之
　　○甲辰总理辽东粮储户部郎中王宗彝奏辽东墩墙颓缺迤东为甚分守辽阳副总兵吴王□赞欲领见操军余人夫修筑其口粮欲于各堡仓分支给臣惟东路自开原直抵鸭绿江南北绵亘千有余里边墙坍塌类多险阻人力难施非万人累月莫能成一工而工又非一岁可毕况辽东岁用米八十万石其所仰给本部岁运银及本处屯粮可勾六十万石其余则开中盐课以足之然又各堡险远□人少至所据口粮系额外支给之数宜令修筑及防护官军原有月粮者不许重支余则各随所起地方于本城仓粮支给为便户部覆奏从之
　　○命故府军卫带俸都指挥使王玉子玘袭父原职本卫指挥使
　　○丁未遣内官祭中霤之神
　　○戊申巡按山西御史黄著奏山西诸府县频年灾伤民皆缺食请令太原泽潞阳曲诸府州县粮草自成化九年至十二年止贫民逋负者粮一石折银二钱五分草一束折银三分于布政司官库收贮待用有仍愿上纳本色者听户部覆奏从之
　　○己酉有自宫以求进者法司失查边卫充军榜例止用旧例发充军奏上命再拟罪以间刑部尚书林聪侍郎杜铭张蓥等自陈请罪  上曰尔等职专刑名不查榜例所理何事既服罪宥之该司官俱停俸三月已而大理寺卿宋旻少卿刘庆寺丞冯贯等亦自陈请罪  上曰尔等失于查例参驳怠慢职务既服罪宥之自后如再犯不宥
　　○辛亥孝庄睿皇后忌辰  奉先殿行祭礼遣驸马都尉游泰祭  裕陵
　　○命兵部右侍郎张鹏清理武职贴黄不妨部事
　　○癸丑四川茂州地震有声
　大明宪宗纯皇帝实录卷之一百九十二
　　成化十五年秋七月乙卯朔享  太庙
　　○遣内官祭司门之神
　　○丙辰巡抚河南右副都御史李衍奏修筑过睢州等州祥符等县黄河冲决堤岸缺口计七万七千七百五十二丈有奇
　　○丁巳  皇太子千秋节文武群臣朝参毕诣文华殿行庆贺礼赐宴于午门
　　○戊午  仁孝文皇后忌辰  奉先殿行祭礼遣驸马都尉蔡震祭  长陵
　　○宁夏地震
　　○己未巡抚甘肃左佥都御史王朝远乞归养病许之
　　○实授南京试监察御史王弼于江西道○辽东海州卫火焚草五千余束监察御史劾奏备御都指挥邓钰掌卫事指挥李灌等请治其罪  上以钰备御官宥之余究治如律
　　○命府军前卫指挥使白玘子宣代职
　　○命故广西都指挥佥事王辅子豪袭父原职南丹卫指挥使
　　○辛酉命锦衣卫带俸达官都指挥同知王斌子鉴代父原职本卫指挥同知湖广行都司故都指挥使柴政子诩袭父原职镇远卫指挥使
　　○掌锦衣卫事都指挥同知牛循有罪下狱循初为浙江都指挥使门达得为漕运总兵官达败发广东立功复夤缘入京结权幸得掌卫事至是为西厂发其戏狎乐妇欺罔贪暴故勘平人致死奏保所亲百户章瑾莅镇抚司事瑾因挟势强奸良人妻女及为本卫千百等官通贿于循希求进用科道交章劾之下本卫镇抚司鞫问得实法司拟循坐斩瑾坐绞余各坐罪有差  上宥循瑾死俱发充军循广西边卫瑾湖广卫分家属随住余准拟
　　○壬戌改礼部右侍郎尹直为南京吏部右侍郎以亲丧服阕也
　　○改南京都察院右佥都御史王浚为都察院右佥都御史巡抚甘肃等处
　　○以旱灾免山西太原等三府潞州等十三州阳曲等四十九县并大同前等一十五卫所去年夏税子粒共二十九万六百五十余石
　　○免故清平伯吴玺支过禄米还官从玺妻刘氏奏请也
　　○癸亥大理寺左寺丞杨理以父丧去任
　　○甲子巡抚南直兵部尚书兼都察院左副都御史王恕以灾异自陈休致诏不允令用心巡抚地方
　　○免广东雷州府遂溪海康二县成化十三年秋粮米一千九百六十余石从巡抚副都御史朱英奏有水灾故也
　　○乙丑赐周府上洛王同＜釒朵＞庶长子名曰安浩第二子名曰安湳第三子名曰安浙
　　○南京大理寺卿宋钦初为佥都御史巡抚贵州时与巡按御史梁泽以指挥林雄入官银馈勘事百户柴润并失究仓官侵盗为雄所奏事连御史陈遵毅都指挥佥事李芳王通按察司副使刘本佥事聂蒙昌周重布政司参议叶鸾吕正至是刑部所差官勘实各坐罪有差而钦已迁官遵毅以丁忧去本重蒙昌皆考退刑部请逮钦及遵毅其余行各巡抚御史治罪如律  上宥钦罪停其俸三月余皆准拟
　　○丙寅升狭西右布政使刘潺为左布政使○丁卯给故南京兵部尚书原杰加赠太子少保诰命
　　○吏部言直隶府州县官保留提学御史林荣恐其秩满别迁请擢荣山东按察司副使俾仍旧任诏先年既有革罢副使之例其已之
　　○复除云南布政司右布政使盛颙于狭西亲丧服阕也
　　○己巳中元节遣驸马都尉周景杨伟分祭  长陵  献陵  景陵  裕陵文武衙门各分官陪祭
　　○遣驸马都尉黄镛祭  景皇帝陵寝
　　○遣内官祭  恭让章皇后陵寝
　　○改户部左侍郎张王□赞为都察院左副都御史总督漕运兼巡抚凤阳等处
　　○壬申  太宗文皇帝忌辰奉先殿行祭礼遣驸马都尉周景祭  长陵
　　○举人梅纯驸马都尉殷之玄孙会试下第入监会其父孝陵卫指挥使昇卒例应袭职因自陈欲俟下科再试兵部言无例  上以其勋戚之裔能有志科目特许之
　　○癸酉命太监汪直行边辽东宣府大同总兵等官屡报虏贼犯边兵部言京师以辽东为左臂宣府大同为北门今虏酋满都鲁僣称可汗癿加思兰自称太师各边报虏将有南侵之谋不可不备但辽东连年用兵宣府大同储＜彳侍＞不足师未可遽兴宜遣官觇虏缓急奏报以俟调发得旨辽东但敕镇守等官严加堤备大同宣府即遣人以往兵部复请其人  上乃命直往
　　○先是暹罗国使臣坤禄群等奏入贡时船为海风所坏乞赐更造  上悯其远夷特许之礼部已行广东布政司而巡抚都御史朱英议以银二百两付之俾自造至是坤禄群密令其下诬奏英以求索宝货不得而故违成命礼部以番人出入在彼官司失于防闲宜令巡按御史究治仍如前命造船与之  上从其奏而命英具实以闻
　　○乙亥狭西榆林等仓开中两淮两浙河东运司成化十二等年盐二十万引
　　○丙子工部左侍郎王诏奏乞致仕不允
　　○命燕山前卫带俸署都指挥佥事樊青子彪代为本卫指挥使贵州都指挥同知司整子继先代父原职为安庄卫指挥使故羽林前卫带俸都指挥佥事陶胜次子杰袭父原职本卫指挥使
　　○革锦衣卫带俸指挥佥事张庆千户邵瑛王英赵亮百户杨春胡节见任节仍降一级以庆等纳赂牛循营求管事而节为循心腹用事屡讦人阴私故也
　　○丁丑擢知县陈金为南京试监察御史
　　○定宣府沿边开中成化十三年引监则例独石两淮盐二万引引米豆五斗七升河东盐四万引引米豆一斗五升云州堡赤城龙门所龙门卫两淮盐三万引引米豆六斗一升河东盐八万引引米豆一斗六升万全右卫洗马林永宁四海冶两淮盐三万引引米豆六斗五升河东盐八万引引米一斗七升
　　○广西太平府崇善县民刘佛辶□月等四人以妖言伏诛初佛辶□月善巫术既而拾得铁印遂伪称李王出世造妖语以扇诱愚民为安平等州所擒至是伏诛
