<!-- { "loadSidebar": true } -->
　　○辽东守臣奏七月二十九日虏骑数百入抚顺境都指挥罗雄领兵与战为贼矢所伤官军伤者四十人八月初三日虏骑数百入铁岭境杀掠男妇六十三人雄与虏战虽伤然能御敌情罪可恕而铁岭守哨百户丘清遇宁指挥金德胜都指挥林胜守备不谨分守参将周俊右少监蓝莹号令不严俱当坐以失机之罪事下兵部覆奏请移文责雄勉图后效逮清等治之而记俊等罪  上宥莹俊不问清等亦免逮命戴罪杀贼
　　○庚午降广东都指挥佥事杨武为广州后卫指挥同知广州后卫指挥佥事周瑄为副千户武等坐守备灵山县怠于设备致贼流劫境内故也
　　○辛未礼部奏冬至节例赐百官宴  上令免宴赐以节钱钞○直隶芜湖县老人张礼前后率领机兵擒盗二百余人巡捕御史杨荣请授礼冠带以为众劝有旨授九品散官仍令捕盗
　　○壬申朵颜卫入贡夷人歹都报北虏亦思马因领众东略泰宁福余二卫又云虏酋脱罗干行营去大同猫儿庄约远五程兵部遂言泰宁福余二卫常贡不以时至必有其故亦思马因虽守臣报谓已向西北今以此报度之必与脱罗干相合宜通行东北二边守将画谋防御报可
　　○癸酉命后府带俸闲住应城伯孙继先复朝参仍给岁禄如故继先既被劾闲住给半俸至是累乞朝参故有是命
　　○甲戌命故中都副留守指挥同知孙安子昂袭父原职金吾右卫指挥佥事
　　○监察御史谢显言臣奉命清理人匠移文内官监及工部查勘原额见在逃故数目各称卷籍岁久无存事属欺蔽俱宜罪之  上曰内官监工部既掌营造何无人匠额数姑不问令具实自陈既而尚书刘昭等具陈伏罪  上复曰汝等于人匠因循不立文案法宜逮治姑宥之自今务以实数明白造册以备核实
　　○乙亥赐晋府宁河王羙堛第十一子名曰钟鑫镇国将军钟鉖第二子名曰奇江辅国将军奇液长子名曰表槚秦府奉国将军诚澐第二子名曰秉撞辅国将军公金□著第二子名曰诚滕襄垣恭简王第十孙名曰成鉷伊府方城王諟金□靡长子名曰訏洼靖江王府辅国将军规＜礻耑＞第二子名曰约瞳镇国中尉相显嫡长子名曰规立□复镇国中尉相安第二子名曰规竲辅国中尉规砥第二子名曰约食□□
　　○停南京鸿胪寺卿李瑢右寺丞左宣俸一月先是南京礼部进贺  圣节表文鸣赞石俊等唱赞失仪为紏仪御史所劾词连溶等诏宥之但停其俸俊等命南刑部执问
　　明宪宗纯皇帝实录卷之二百八
明宪宗纯皇帝实录卷之二百九
　　成化十六年十一月丁丑朔钦天监进成化十七年大统历  上御奉天殿受之给赐亲王及文武群臣颁行天下
　　○以明日  万寿圣节遣驸马都尉杨伟樊凯谒告  长陵  献陵  景陵  裕陵马诚谒告  景皇帝陵寝
　　○戊寅  万寿圣节  上诣  奉先殿  皇太后宫行礼毕出御奉天殿文武群臣及四夷朝使行庆贺礼
　　○庚辰昏刻月犯秦星
　　○辛巳遣内官祭  恭让章皇后陵寝以是日忌辰也
　　○壬午命太仆寺少卿雷泽复任以丁忧服阕也
　　○巡抚云南右副都御史吴诚奏交人狂悖近已攻杀老挝今复闻练兵欲攻八百内侵之患不可不虑愿选差文武之晓事能言者一人持敕往彼谕以大义俾归侵疆事下兵部言顷已取旨命广西布政司移咨谕安南国王黎灏令其自处回奏而敕云南两广守臣加谨防御矣第恐守臣怠忽有误事机仍乞移文三路督其尽心觉彼有变即驰奏处画报可
　　○宣府总兵官署都督同知周玉等奏三路境内俱有虏寇出没杀伤军民其张家口堡提调边墩指挥盛英管墩百户刘鉴守了不谨当究其罪事下兵部请行巡按御史逮问仍请行参将孙素等引咎自责尽心防御报可
　　○癸未礼部奏冬至节例赐百官宴  上令免宴赐以节钱钞
　　○赐锦衣卫带俸正千户邵宗淮盐五千引不为例○江西布政司右参议陈迁言新昌县僻处一隅旧城久圮素无守兵盗贼肆行宜取袁瑞临江三府均徭余银募工修缮旧城仍调南昌卫官军一所至彼防御庶可无患事下兵部请行守臣议处从之
　　○甲申命故兴安伯徐贤子盛袭爵岁给禄米千户本色三百石折色七百石
　　○赐朝鲜国朝贺陪臣韩僴等宴并织金衣彩叚等物有差
　　○改命巡抚山西都察院右佥都御史秦纮巡抚河南以与庆成王府镇国将军奇涧等不协故也  丙戌以明日冬至节遣驸马都尉王增游泰分祭  长陵  献陵  景陵  裕陵文武衙门各分官陪祭
　　○遣驸马都尉黄镛祭  景皇帝陵寝
　　○遣内官祭  恭让章皇后陵寝○丁亥冬至节  上诣  奉先殿  皇太后宫行礼毕出御奉天殿文武群臣及四夷朝使行庆贺礼群臣复诣文华殿庆贺  皇太子  皇太后  皇后俱免命妇朝贺
　　○戊子文武群臣朝亲王于奉天门东廊
　　○己丑夜月犯毕宿
　　○辛卯户部言巡抚大同左副都御史孙洪等奏是岁天旱及因边报各军未能采草间采一二及兑领者亦饲马不足今边事正殷所当息养前此有警例自十一月至次年三月终每马月支十束今欲援此乞再添给臣等以为各边马草例该立秋以后军自采用其正军纵牵于寇警然类有余丁可助盖前此有警量给系巡抚官一时权宜安得輙以为例且以大同各城操马三万余匹计之每马月支十束则五阅月为一百五十万余束其草俱帑藏之银运去收买以备急用者而大同岁运例五万两顷因小警已加五倍若又无事浪费以百万计则有警之时何所支给兹宜暂准明年正月二月每匹月给十五束秋收仍令军士补还余月自备应用＜锍-釒＞上从之
　　○湖广保靖军民宣慰使司四川播州宣慰使司贵州卧龙番等长官司各遣头目来朝贡马及方物赐彩叚等物有差
　　○壬辰赐朝鲜国成化十七年大统历
　　○升湖广左布政使何乔新为都察院右副都御史提督鴈门等关兼巡抚山西
　　○户部臣言巡抚宣府都御史郭镗等奏宣府游兵自今岁七月累因虏寇入境调遣追杀至九月十有九日方回然次日复有征辽之命其东西二路马队亦以边防俱各误采秋青草束欲乞支给臣等以为游兵征辽人蒙赐银二两未战而回况其启程之初已过采草时月前此岂无一日可采所请未当又宣府岁例送银亦五万两比者二年之间已五倍其数矧今连岁灾伤所在空虗财用当节兹宜准大同例暂给明年正月二月每匹月十五束秋后补还余俱自备从之
　　○户部臣奏中都留守司副留守芮昂言凤阳等八卫一所屯田子粒六万八千一百余石近因军余逃亡事故无从徵输往往举贷及克减军粮陪纳为常今管屯指挥董文张辅马英所领军余初无缺乏而所逋多至三千余石凡历二年不完显有侵欺宜究问示警臣等议以屯粮年终不完及踰年者自管屯佥事以下例皆停俸近因山东灾窘仍复支给宜行巡按御史逮文等问拟如律自余卫所佥书首领并管屯官一体停俸其逃亡事故各项军余查照拨补仍行南北直隶各府并浙江等都布按三司自成化十七年为始逋负粮草者军卫停俸有司于停俸外戴罪枷项催徵则积弊自消粮运不逋矣＜锍-釒＞上从之
　　○命泰宁侯陈桓镇远侯顾溥武安侯郑英恭顺侯吴鉴崇信伯费淮怀柔伯施鉴坐五军等营桓左掖溥右掖英左哨鉴右哨淮大营施鉴围子手营○兵部尚书余子俊等言近者京城内外强盗滋多盖因闾巷恶少与各处逋逃罪囚结聚党类号为刺虎横行市肆强取货物莫敢谁何往往聚徒开场赌博博穷为盗乃以所获衣物质于印子铺低取钱镪苟图自给官捕之急则又掠取衣甲马匹纵横近郊白昼剽掠禁之诚不可缓宜敕府部共差属职之有为者五十余员会锦衣卫官并巡城监察御史查究京城内外官民之家有舍匿游民与无籍军匠罪囚者各听首实送户兵工三部收役其中有无籍贯者送五城兵马司拘候处画若赦宥死囚遣而复来者处死凡邻居舍匿之家蔽占不举者亦以其罪坐之仍令诸官审编大夫非例应优免之家不拘丁数俱籍其姓名令更番坐铺巡警夜以五十人为额或盗拒捕而邻居不救者俱有罪及盗既获必追究舍匿之家概治之又印子铺赌场俱宜禁治自今犯者其房舍没官治以重罪又宜敕礼部查衣服之制以防僣侈榜谕臣民以崇俭朴各官有弭盗方略亦听奏闻  上曰京师近地奢僣奸伪渐不可长有此情弊所司官校何为玩愒日久不为缉捕宜亟画谋擒捕仍遣官属勘实造册有潜住者如拟发遣隐蔽者并罪之
　　○总督漕运右副都御史张王□赞奏直隶徐州左卫新调未久而岁造军器与徐州卫等军少料缺往往逋负请令减半成造以苏军困从之
　　○夜月食
　　○癸巳复除福建按察司副使冯俊于湖广整饬靖州等处边备巡抚都御史吴诚奏靖州铜鼓等八卫并天柱等所密迩苗寨兵备废弛分巡官不得时莅其地乞增设副使一员提督军马抚治蛮夷诏从其议俊丁忧服阕因以命之
　　○授习字监生余翰学为中书舍人
　　○申革关支户口食盐积弊南京户部奏南京鹰扬等卫委关户口食盐吏违限年久其初多因通同富豪势要之人包银买钞上纳后遂以官盐卖出及夹卖私盐展转营利至有数年不还者其册大率誊写上年所造丁口任情增减有以三四年前未关因人包钞造册补支者弊端不一今宜通行南京内外守备等官究问但夹带私盐二千斤以上者并发戍边次者戍于近卫其违限一年者原籍为民三年之上一千里外繇役终身余俱发遣如例其册务于卫所一年内自下而上从实造报未支踰一年者不容补支事下户部以为严禁盐弊累有成例但此奏所拟繇戍比之成例太重今宜于官吏及包钞同行犯带私盐二千斤以上者如旧发戍次者及盗卖官盐一如律例发遣违限余一年者俱发原籍为民他悉如所请惟引目不许出给其该支盐数及差人姓名俱造册预发运司收照去人止开职役姓名批文照身至司填注告投月日仍给存照外开盐数批文定限下场开支两批违两月者各问如例＜锍-釒＞上从之
　　○甲午命大同都指挥佥事曹升守备阳和城滕瑾守备威远城
　　○乙未吏科给事中王瑞等言比狭西庆阳府同知徐禄考满来京引奏不到下狱臣等又查禄先诣考功司考核后乃朝见乞命所司并治其罪郎中阎仲实等失于审究亦宜罪之诏可其奏下仲实等于锦衣卫狱
　　○停漕运把总都指挥谢雄等俸令戴罪儧运而宥总漕平江伯陈锐左副都御史张王□赞参将署都指挥都胜罪以户部参奏是岁粮运踰期故也○逮京操官军在逃者凡七千二百有奇
　　○丁酉都指挥同知马昇守备大同左卫
　　○甘肃总兵官都督佥事王玺等奏八月中哈密卫夷人至边诉言赤斤卫酋长累行抢掠右参将刘晟遂遣抚夷千户董和等十有五人出境抚治和至赤斤境上乃为所杀因劾晟遣和之时不能约束宜治其罪事下兵部请记晟罪而令尽心防御仍请优恤和等家以为死事者劝  上是之命置晟勿问
