<!-- { "loadSidebar": true } -->
　　○己巳兵部奏宁夏擒获虏贼二人越狱脱逃守备都指挥卢茂督率不谨总兵官都督范瑾巡抚都御史徐廷章亦俱有罪  上命责茂罪状瑾廷章姑贷之○庚午巡抚狭西右副都御史马文升等以灾异奉敕议上御寇安民事宜一河套虏寇犯边将及四载今欲御之方略有三其一远为哨探遇虏将近花马池等边我则通调各路军马捍御但被初来其锋甚锐况去边不远彼兵方集胜负难必此下策也其二纵彼深入示之以弱待其还时分布奋击纵无大捷亦无大失此中策也其三及今虏马瘦弱之时掣还各处客兵驻于宁州镇远合水等处以隐其形俟彼入寇则移往平凉固原静宁一带潜住量留军马防守各堡若虏至巩昌离边已千余里分掠则会兵击之退走则纵兵邀之又令宁夏军马于萌城一带榆林等处军马于花马池定边营一带截其归路此上策也万一虏知有备不肯深入则分守守备之策亦须讲求盖我宿兵于边供费日广而虏常伺隙抢掠反为以逸待劳今宜傚有宋缘边次边之制省百姓转输之劳以榆林等一带城堡为缘边令见在重兵就粮防守若虏来近边则勿轻出必其深入乃合击之以米脂绥德安定保安金汤铁边柔远槐安环县庆阳平凉固原一带为次边分布客兵以时截杀各处该运粮草止于次边使彼在边既无所掠深入又多失利必将渡河而去纵不渡河狭西军民亦可少息矣一环庆系虏贼数犯之地今乃以狭西屯田余丁分守而器械又不精利乞以内府神枪三百给之一狭西八府人民连年困于转运去岁又添额外预徵近又因造战车鹿角等项罢敝益甚发仓赈济尚恐逃移若再征求必致激变乞以成化九年盐钞及各卫军器料物俱暂蠲免仍以延安府所属逃移人户今年税粮再为减免三年其季造军器物料价直听臣等区画支用一凤翔府守御千户所官军俱调宁夏操备止存屯田余丁二三百名千户一员署印事无总统难责成功乞依甘肃事例推举廉能指挥一员署掌所事以备不虞一狭西大路有二无事之时多由北路一遇声息俱由南路而凤翔迤西别无驿站自陇州至清水县二百五十里公使人等多在石觜权宿其地多盗乞以西安府长宁驿及咸义巡检司移置石觜为便一商洛之间流民所聚今按察司已有抚民副使布政司参议崔忠旧尝抚民军民信服请专敕之都指挥佥事李从亦宜专于商县把总庶责任有归一秦徽等州有矿砂之利盗窃常多宜专委廉能军职一员领军巡视巩昌卫指挥阎瓛才堪委任乞特命之一狭西镇守官旧有公署后因官缺为永兴王奏占养马今王止一子乞仍与镇守官居止若王府果无养马之所别以空闲地给之一汉中商洛等处盗贼多系秦韩肃三府军校余丁皆由护卫等官平日剥削及管庄之人利于窝藏事发彼捕动輙启称欺侮曩者满四之叛肃府家人从者亦众况今狭西艰食乞严禁约以杜后患一临洮府政简而知府赵文博才堪治繁巩昌府政繁而知府张王□赞才可治简乞更调莅事一布按二司分巡官外惮驱驰内多顾恋不肯遍历郡县下询民瘼是以政多废缺民多失所今宜令各官岁报行过事迹以凭稽考或所奏不实仍行臣等查核一平凉等府土达虽为编民终系异类屡遭变故家业飘零其在高桥者艰难尤甚今虏犯边往往获利诚恐此辈因生异心为患非细乞量免其粮草差役无牛具种子者官为赈给一岷州守备官员俱敕书今都指挥后泰以本卫指挥升绶未蒙请给宜照例给与以隆委任一狭西粮草必湏多方区画今宁夏大小盐池有自然之利乞开中二十万引许自宁塞营迤西安边定边花马池兴武营并环县等处上纳其盐人到即支许于西安凤翔并临巩地方发卖一延绥宁夏屡遭虏寇官军死于兵疫者甚多古者兴师动众必告于神冀其默助威灵潜消疠气今宜祭告岳镇海渎诸神及诸阵亡将士庶人神歆慰奏至  上以其言多切事宜命该部参酌以闻
　　○太子少保吏部尚书姚夔卒夔字大章浙江桐庐县人自少頴悟不群正统间以春秋举乡试会试皆第一进士出身擢吏科给事中多所论列己巳之变尤愤激奋发遇事敢言景泰改元超拜南京刑部右侍郎逾年改南京礼部奉命考察云南官吏还朝留任礼部  英庙复辟调南京刑部未几驿召至京进礼部左侍郎改吏部寻擢礼部尚书甲申  上登极一切大典礼皆所掌行己丑转吏部尚书九载秩满加太子少保锡赉甚至至是以疾卒年六十讣闻  上震悼赙祭营葬给驿归其丧赠荣禄大夫少保谥文敏赐诰命夔仪观魁伟器度弘博与人言表里洞达喜奖拔后进在礼部知贡举遇知名士投试卷必令主者加意誊对恐其或有遗失主司偶失之必极力推求得而后已及掌铨衡留心人才极力询访至于黜陟之际尤不苟虽谗口中伤屹不为动朝廷有大事大臣集议疑未能决者夔一言而判众心服之夔豪俊慷慨学通而文赡但颇不拘小节晚节为妻子所累言官喋喋不置论者谓夔布时练务类唐杜黄裳而未免通馈谢当时固有疵议之者然求之一时大臣中罕有其比亦无愧于一代名臣云
　　○辛未以水旱灾免顺天河间保定三府所属州县秋粮六万八千七百余石草二百万余束及在京并大宁都司直隶等处凡三十五卫所屯田子粒六万六百余石草二万七千五百余束
　　○中都留守司都指挥佥事何俊坐诱人诬告人下狱赎杖还职
　　○壬申命注带俸都督佥事白玘管前府事署都督佥事刘清管后府事
　　○平虏将军总兵官宁晋伯刘聚等奏成化八年十二月虏入兴武营等处臣会参赞军务都御史王越等议调军剿之九年正月初四日遇虏于花马池斩首二夺马五八年十二月二十六日至正月十二日游击将军王玺参将神英等累遇虏于漫天岭等处斩首二十夺马四十皂旗一弓箭等器八百二十九牛羊等畜六千二百二副总兵孙钺亦获虏马三百三十牛羊七百余正月二十一日臣等还至双山高家堡又报虏众深入至半坡峰遇之奋战五十余合自辰至申虏败走追至漫山岭伏兵夹击又败之生擒四斩首一百三十七夺获弓刀等器一千五百九十四马牛等畜一千七百一十九是月十九日孙越王玺神英等亦于刘家墕遇虏交战斩首五十夺获马五十四盔甲弓矢等项一千六百二十三追至漫塔日已晚对垒而宿二十日追至井油山虏据险拒战三日夜至二十二日复败走又追至水磨川斩首一十九夺获马二十二驼二盔甲弓矢等器四百五十一又夺还被掠牛羊等畜二万余奏至  上赐敕奖谕之曰得奏具悉尔等同心协谋及将士用命效力致此克捷朕甚嘉之特兹奖谕以慰尔劳尔等尤宜昼夜用心整搠军马振作士气严谨堤备设法剿杀俾虏寇殄灭地方宁妥庶副朕委任原获马验有堪中者起送来京其余给与有功之人
　　○翰林院侍读学士江朝宗以母丧去任
　　○甲戌遣户部尚书薛远祭京都太仓之神
　　○遣顺天府官祭宋丞相文天祥
　　○镇守大同总兵等官杨信等以卜剌罕卫头目脱脱欢遣使臣歹都不花打兰帖木儿等来贡马骡奏取进止  上曰使臣就彼宴赏马给与价直选其良者赴京
　　○丁丑先是  上命儒臣考订宋儒朱熹资治通鉴纲目尽去后儒所著考异考证诸书而以王逢集览尹起莘发明附其后至是上呈  上命刻梓以传亲制序于卷首曰朕惟朱子通鉴纲目实备春秋经传之体明天理正人伦褒善贬恶词严而义精其有功于天下后世大矣顾传刻岁久间有缺讹甚至书法与所著凡例提要或有不同是以后人疑焉有考异考证之作两存其说终莫能定朕尝深求其故矣盖凡例提要乃朱子亲笔以授门人使据之以成书及书既成再加笔削则随事立文时有小异而大体终不出乎劝惩之外岂可一一致疑其间昔者五经同异赖汉宣帝命诸儒讲论于石渠阁亲称制临决然后归一朕于纲目斯有意焉特命儒臣重加考订集诸善本证以凡例缺者补之羡者去之事关大义若未踰年改元者依例正之至若汉初纪年首冬惟景帝中后二年旧史误列冬于岁终朱子虽以传疑而吕东莱大事记已考正于次年首矣此则宜从吕氏其余书法与凡例小异无大关涉者悉仍其旧尽去考异考证不使并传所以免学者之疑成朱子笔削之志也考订上呈具如朕意纲目于是为完书矣于戏是书所载自周秦汉晋历南北朝隋唐以及五季凡千三百六十二年之间明君良辅有以昭其功乱臣贼子无所逃其罪而疑事悖礼咸得以折衷焉俾后世为君为臣者因之以鉴戒劝惩而存心施政胥由正道图臻于善治其于名教岂小补哉然则是书诚足以继先圣之春秋为后人之轨范不可不广其传也因命缮录定本附以凡例并刻诸梓以传爰序首简俾读者知所自云
　　○南京监察御史金忠劾南京户部右侍郎黄琛怠于公事属官差遣多不服从吏人诛求莫敢禁治纵司务兵瑛贪婪以害粮户任主事张凤暴横而殴长官乞正其罪黜归田里以为人臣怠政者之戒事下吏部以为一人之言未审虚实请下南京吏部刑部会勘从之
　　○戊寅以旱灾免山西平阳府并泽潞辽沁等州县税粮三十万二千五百余石草三十一万五千六百余束及太原宁化等九卫所屯田子粒一万八千六百余石
　　○都督同知翁信卒信直隶江都县人永乐中袭父职为指挥同知累以军功至都督佥事充总兵镇守广东未几以剿杀逆贼刘三仔有功进都督同知充总兵镇守宁夏后命南京中府署事信无他长在广东专事货利晚居南京日事燕游以侈靡相尚至是卒赐祭葬如例子琦袭指挥使注南京金吾卫
　　○海西益实左等卫野人女直都督三赤哈等弗提等卫野人女直都指挥孛罗秃等各来朝贡马及貂皮赐衣服彩叚等物有差
　　○己卯巡抚四川右副都御史夏埙奏四川按察司狱舍严固防守有人近者尚致反狱其余偏州小县反狱者易出劫囚者易入诚恐闻风流毒为祸不已今后捕获强盗审无冤枉宜就彼处决以权一时之宜绝不测之患事下刑部议埙所言非成□□□□心□抑恐滥及无辜其偏州小县宜令附近军卫有司拨人防守为便诏可
　　○辛巳免湖广荆襄等十三卫所屯田子粒五万八千余石以旱灾故也○镇守凤阳太监高廉奏白塔坟殿宇廊庑神厨为淮水淹浸墙外壅以泥沙坟内积水无由消洩欲于近县量起人夫于墙外别筑圩坝以防水患事下工部覆奏以为宜行守备巡视等官勘议可否从之
　　○壬午哈密忠顺王母弩温答失力等遣使臣失迭力迷失等各来朝贡马驼赐衣服彩叚等物有差仍命赍敕并彩叚表里回赐王母其使臣乞易买纱罗食茶瓷器等物礼部请如例仍定与数目不许过多并禁约沿途私买从之
　　○癸未以旱灾免直隶真定定州神武三卫所屯田子粒一万四千五百余石
　　○遣礼科都给事中霍贵祭西岳西镇之神且命镇守等官祭阵亡官军并人民被杀者从巡抚狭西都御史马文升等奏也
　　○甲申敕浙江守备温州都指挥佥事弓璇兼守备处州
