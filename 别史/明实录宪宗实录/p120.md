<!-- { "loadSidebar": true } -->
　　○平虏将军总兵官抚宁侯朱永奏虏贼万余自双山堡分为五路往南深入臣等会议太监传恭居中调度都御史王锐固守城池永与太监顾恒都御史王钺督同太监秦刚署都督房能率京营大同宣府官军出城增调都指挥康永等兵往截贼之西路通调游击将军都督范瑾参将都指挥神英与副总兵都督刘聚等兵往据贼之东路又调把总都指挥等官各据分地驻兵听用是日晡时会双山堡翼日把总指挥孙钺等至开荒铺遇贼迎战先仅二千余骑后乃倍之官军见其势众下马列阵既而右哨指挥蔡瑄等兵继至俱严阵以待间一虏酋耀甲策马拥众来突官军并力对敌战十余合前哨指挥杨琳等兵自东山黑屹山□答左哨都指挥柯忠等兵自西白马庙与臣等兵并至鏖战二十余合贼少郤官军乘胜驰之杀伤甚众贼遂溃追至四口川贼复登山聚敌官军直捣其前败之遗弃糗粮服器及所掠牛羊等畜蔽沟川野又追至牛家寨正遇都指挥吴瓒等兵贼见我兵少分三面攻围都指挥马仪等兵自张家山指挥李镐等兵自麻庄山至并力进战十余合指挥滕瑾等兵亦至战又数合刘聚范瑾神英等兵分据南山夹攻杀伤甚众就阵夺旗号拐子喇叭贼遂奔遁从新寺沟等处寻路出境刘聚等自烂泥河臣等自张家川分道追出境外日暮收兵前后生擒贼三名斩首一百六获贼马一千六十二射死贼马二百八十一骡七十六铠甲弓矢器械等物七千二百六十四旗号一缨头拐子二木喇叭四夺还牛羊等畜七千有奇审知虏酋阿罗出亦为流矢中伤脱身而遁余贼号哭散走边城老稚欢呼称捷奏至  上命升奏捷者一级赐敕奖劳永等曰得奏具悉足见尔等调度得宜致此克捷功能可嘉兹特赐敕奖谕敕至尔等务须同心协谋激励官军遇有贼情相机战守以收万全之功勿因小捷遂生怠心用兵之际尤须严谨哨探毋堕贼计勉之慎之
　　○乙巳赐秀王汝宁府税课钞
　　○巡视河南户部左侍郎原杰奏罢老疾罢软贪酷官通判侯云等二百四十三员都指挥吴迪等九十八员
　明宪宗纯皇帝实录卷之八十二
　　成化六年八月丙午朔赐秀王食盐岁一百引两淮运司支给本府内官内使随王之国者许于河南汝宁府官仓每员月支米四斗五月而止从王请视德王初之国例也
　　○免山西汾州去年秋粮二千五百七十石有奇以汾河水溢伤稼从巡抚都御史李侃之请也
　　○丁未释奠先师孔子遣太子  保吏部尚书兼文渊阁大学士彭时行礼
　　○府军前卫掌卫事都指挥佥事穆寗贵请老命都指挥同知谢宁代掌卫事
　　○南京监察御史郑节言六事曰敬天纳谏尚俭固本禁奸择材其纳谏略云国家必置谏臣犹人家必畜司夜之犬犬司夜而吠吠其形可也吠其声亦可也夫然后盗贼不敢窃发主人得以高枕而卧若厌其吠而诃止之己为不可况逐之远去使家无吠犬无乃大不可乎近年言事之臣累出补外实亦类是伏望  圣明悉令叙复且加超擢以餋忠直之气以遏奸宄之萌以彰  圣天子纳谏之盛羙＜锍-釒＞入  上以为泛言常事不必行下其章于所司
　　○巡抚贵州右副都御史奏敬奏备边在乎餋兵餋兵在乎足食贵州旧设二十卫所军十四万五千四百有奇今除屯田之外守城支粮者仅万五千人后因减其月粮逃亡愈多镇守等官交章累奏止加米八米既而总兵官毛荣具奏行臣等覆议明白而该部复行查勘展转岁月失边士心乞视旧例一概关支月粮粮或不足乃折以布仍行各边守臣抚恤士卒整饬边备如粮饷不足听其便宜处置及敕兵部查原额军数严加清解卫所岁终申报稽考如此则食足兵充而边境又宁矣＜锍-釒＞入  上命兵部参酌之
　　○戊申祭  太社  太稷
　　○赐修京城军士人月粮一斗盐一斤
　　○兵部言建州三卫都指挥恼里呵古里等奏右卫右都督纳郎哈无子乞命其叔卜哈秃袭职臣等切惟纳郎哈叛逆伏诛卜哈秃乃其与谋亲党罪在不赦而今悔过来朝众复奏保予夺之宜惟  圣明裁之  上曰卜哈秃既三卫保其诚实其授都指挥同知给与印敕命统束本卫人民再犯法不贷○己酉免狭西临洮府属县并巩昌等五卫去年税粮八万一千石有奇以灾伤故也
　　○吏科都给事中程万里等言南京大理寺卿夏时正比奉诏巡视江西考官之奏不具差人姓名盖其性习疏狂苟简自恣即此一事其他可知使其久于巡视必至处置乖方使其复任法司未免刑罚失当乞赐显黜而别选贤者代之庶几公论允协任用得人＜锍-釒＞入诏姑宥其罪仍谕所司移文示之
　　○辛亥免山西太原等府卫今年税粮仍发预备仓以赈饥民从巡按御史张进禄及户科右给事中李森等奏敕巡抚右佥都御史李侃验实优免赈济也○南京通政司左参议吕雯丁忧起复改任南京光禄寺少卿
　　○壬子两京监察御史缺员吏部请循旧例选行人进士中文学优长年貌相宜者理刑试职  上曰御史职司风纪紏察百僚自非学行老成之士鲜有不变乱黑白者自今可遵宪纲选用务在得人凡以科道进身历任三年者不限内外皆用之
　　○南京监察御史沈源言十事曰勤圣学以正大本慎守成以隆大业躬修省以谨天戒敷德泽以恤民隐优谏诤以来直言慎用人以总庶务去冗滥以通选法慎刑狱以全民命节财力以充国用请屯田以给军饷奏入  上以所言事多人所常言及今见行者付所司知之
　　○癸丑  诏曰朕以＜耳少＞躬君临海宇惟上天付畀之重祖宗创守之艰常怀惕励罔敢怠遑所冀民物康阜协于至治而志勤道远厥效未彰比者灾沴荐瑧畿甸尤甚三时不雨一雨连旬旱涝相仍民食缺乏循省厥咎在予一人百姓何辜罹兹艰厄兴言及此良用测然夫笃近举远者古之规视远犹迩者朕之志爰推忧勤之念普施宽恤之仁所有合行事宜条例于后一内外衙门见监问罪囚除真犯死罪不宥外其余徒罪以上降等发落杖罪以下悉皆宽宥有已发做工运砖运灰纳米等项未完者悉皆宥免内有贪淫官吏监生知印承差赃证明白者发回原籍为民一成化六年顺天等八府并各处奏报灾伤曾经官司踏勘明白者该徵税粮子粒马草悉与除豁其有薄收者照依分数减免一各处军民有先年拖欠税粮马草子粒户口食盐钞锭并派买厨料果品等物顺天等八府自成化五年十二月以前俱免追徵其南北直隶并各布政司自成化四年十二月以前悉皆蠲免一在京各营在外各边骑操马匹并顺天南北直隶河南山东被灾去处军民孳牧寄餋马骡并驹自成化六年八月初一日以前一应倒失亏欠等项并有例停候买补及遇例漏报者所司查勘明白悉与蠲免其上林苑监蕃育良牧等署今年有因水患亏损牲口曾经具奏查勘明白者悉免追倍一南北直隶山东河南等布政司被灾州县有拖欠内外衙门坐派采买松木长柴椵木杨木榆槐杂木椽子窑柴薥秸芦苇蒲草荆条糠麸麦稳稻皮土硝瓷末墨煤麻觔牛觔金箔银朱二朱白绵羊毛白硝羊皮红真黄牛皮白甸驴皮前截蓝靛红黄熟铜生漆香油片脑三枝条西碌硼砂石大等青烧造坛瓶红土青土薰皮草岁皮翎采捕野味白山羊角黑铅红花黄蜡生铜猫竹水牛底皮鹿皮等料自成化四年十二月以前未徵者尽行停免已徵在官者仍令角□羊纳不许因而侵克一各处起角□羊粮草等项中途有遇水火盗贼曾经所在官司告勘明白申达到部者悉免追倍敢有乘机作弊侵欺入已者事发治以重罪一顺天等八府山东河南等处被灾军民有承甸住种各王府各公主府及内外官员之家田地庄园拖欠租米自成化五年十二月以前并今年见有灾伤无收去处免追一成化六年分各处户口食盐粮钞尽数蠲免有已徵在官者准作下年之数以后只徵钞贯不许折收银米等物一成化六年七月初一日以前各处失班人匠并免罚工止当正班及内外衙门皂隶马夫有在逃旷役者并免补役不许一概勾扰一长芦盐运司被灾场分今年该徵盐课即与验实除豁一北直隶河南山东清军御史俱暂取回被灾去处清出军丁俟明年秋成起解无灾去处仍令司府州县委官清角□羊不许扶同作弊违者罪之一天顺八年以后官军有为事调发两广等处不曾到卫者文职有为事问发为民累诉冤枉者限十日以里赴通政司首告官军改调北边卫分差操文职无赃者令冠带原籍闲住俱不许潜住京师违者听四邻举首押发极边地面充军容留之家一体治罪一各处人民但有被灾缺食者有司设法赈济流移者招抚复业务体朝廷仁恤之心不许坐视民患一各处预备仓粮本以赈济饥民近来有司通同下人作弊多端民不受惠今后务要验实放支抵斗收受不许过取合干上司宜用心提调督察毋事虗文一荆襄南阳等处流民抛弃乡土良可矜悯诏书到日凡一应罪犯悉宥不问该管官司用心抚谕愿回愿原籍者照例优恤已住成家不愿回者听令附籍当差一凡民间利有当兴弊有当革及一切便民之事许所司具实开奏毋有容隐于戏朕体  上天好生之德用嘉惠于吾民尔中外大小臣僚尚体朕恤民之意务求臻于实效故兹诏示咸使闻之
　　○是日  上以颁诏御殿行礼侍班官翰林院编修商良臣中书舍人黄珵周绍荣吕＜常心＞罗麟皆不至既而紏仪御史劾之良臣辞以院吏不报不及知珵等俱以后期不及至各上章待罪  上皆宥之○升户部郎中焦钝监察御史康骥为都转运盐使司运使钝长芦骥福建
　　○巡抚狭西右副都御史马文升奏罢老疾罢软贪酷官庆阳府知府张翔等九十一员
　　○甲寅实授试监察御史戴珊为监察御史
　　○乙卯  孝慈高皇后忌辰  奉先殿行祭礼驸马都尉赵辉承命祭  孝陵
