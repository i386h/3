<!-- { "loadSidebar": true } -->
　　○以旱灾蠲直隶潼关卫蒲州守御千户所成化十二年子粒一千一百二十余石
　　○山西代州无云而雷
　　○直隶安肃等县民李文友等八人以妖言谋逆坐斩
　　○乙丑夜月犯建星
　　○丙寅洛脱等簇头目朵而只加奏所进方物多而赐数未足事下礼部请移文巡抚狭西都御史余子俊勘实给与从之
　　○整饬边备户部右侍郎程万里奏永平分守东路右参将李铭镇守密云等处都指挥同知王荣俱有将才乞以铭升副将名目协同镇守蓟州永平山海地方营充游击将军兼领密云及黄花居庸关军马有旨俟边方有缺用之
　　○丁卯命辽东守备宁远前屯二卫都指挥同知崔胜光右参将分守锦义二地方
　　○戊辰升翰林院编修陆简为本院侍讲以九年任满也
　　○定拟辽东各仓开中成化九年十年盐引则例两淮运司见在存积盐八万六千五百五十引每引米一石二斗常股盐十万引每引米八斗两浙运司见在存积盐二万八千二百三十引有奇每引米九斗常股盐五万引每引米六斗
　　○己巳以增孔子笾豆乐舞之数遣兵部尚书兼翰林院学士商辂告文庙翰林院学士王献告于阙里
　　○升翰林院编修费訚为国子监司业
　　○升监察御史江沂为四川按察司副使整饬安绵石泉江油龙州等处兵备先是巡抚四川右副都御史张王□赞等奏乞将大坝原设兵备副使改安绵等处会原任副使颜正坐事当降职吏部因请如瓒议从之
　　○分遣给事中监察御史查盘边粮给事中李俊唐章刘昂黄澄彭序张善吉黄麟和逊李谦御史潘瑄刘仁叚正袁祯陈遵毅薛纲娄谦何鉴翟庭蕙俊瑄四川昂仁延绥澄正大同序祯广西善吉遵毅贵州并湖广逊纲宁夏李谦娄谦蓟州章鉴宣府麟庭蕙甘肃
　　○直隶凤阳临淮二县昼晦地震有声
　　○录四川松潘写字崖等处斩获番贼功升参将署都指挥同知尧彧实授都指挥同知其余将士一百八十七人升赏有差
　大明宪宗纯皇帝实录卷之一百六十二
　　成化十三年二月庚午朔
　　○辛未升吏科右给事中赵侃为都给事中
　　○免云南各长官司及裁减州县官朝觐从总兵官黔国公沐琮等奏请也
　　○岷府南渭王音□立戈圼□奏先有旨迁目永州居住今经三年府第工作尚未就绪子女长成至无居室婚配事下工部以为罪在巡抚巡按三司等官奉行不至宜严立限期督并构完以俟迁移从之
　　○壬申宁府瑞昌王奠墠薨王惠王第二子也母夫人周氏永乐庚子生正统庚申封镇国将军景泰辛未进封瑞昌王至是薨年五十有八讣闻辍朝一日赐祭葬如制谥曰恭僖
　　○宥都督佥事李曰□永罪曰□永初往西宁葬母还京道经狭西左布政使干璠馈以官银充路费后为巡按御史发璠罪因及之  上命曰□永具实回奏曰□永服罪故宥之
　　○癸酉总督漕运右副都御史李裕奏工部管河郎中郭昇杨恭职非风宪遇有犯法难于逮问乞照山东管河按察司副使陈善例升昇等在外宪职仍令管河事下工部覆奏以为陈善虽职风宪终是外官且所管地方止于山东其南北直隶则非所属宜循旧例以南北河道分委郭昇杨恭且请敕二道遇有犯法听从举奏庶事体归一而经久可行诏可令善还理司事
　　○甲戌直隶安庆府大雪既而雷电交作次日大雨江水暴涨
　　○减宁王奠培乐安王奠垒禄米初乐安王奏宁王惨酷贪淫不轨等事命太监罗祥驸马都尉石璟刑部侍郎杜铭锦衣卫指挥赵璟往勘多实惟不轨之事涉虚至是仍命皇亲文武大臣议拟各坐罪  上曰宁王所为不法屡降敕切责乃不思改过而所为益甚揆之  祖训本当削爵降为庶人但念宗支姑从宽典革去禄米一半乐安王所奏重情不实有平伦理革禄米三之一仍下敕切责及书报各王知之
　　○乙亥命奴儿干都指挥佥事佟昱子镇袭为指挥使支百户俸优给
　　○命肥河卫女直都督同知别里格子剌哈等一十三名各袭祖父职渚冬河卫女直指挥使哈的纳等六名各升一级
　　○丙子命守备凤阳宣城伯卫颍管南京后府事协同大教场练兵兼总操江
　　○丁丑释奠先师孔子遣左部左侍郎兼翰林院学士刘珝行礼
　　○迤北虏酋满都鲁癿加思兰各遣使入贡命太监覃平指挥杨铭奉敕往大同会同镇守总兵等官译待来京仍敕各关镇及京营将臣整兵防护之
　　○福建建宁卫指挥同知杨华故少保荣之曾孙也与其父致仕指挥同知泰暴横乡里戕害人命为讎家所奏命刑部主事王应奎锦衣卫百户高崇往勘未报＜曰华＞潜至京营角□羊主于锦衣百户韦瑛家瑛绐＜曰华＞尽得其所投营角□羊情因倾取其赀执送西厂行事太监汪直词连及其叔父兵部主事仕伟姊夫礼部主事董序直令瑛夜入仕伟家搜捡财物拷讯惨毒刑及妇女由是京师淘淘然矣韦瑛本一市井无赖因投内官韦其姓者为家人从征延绥冒功升百户汪直昭德宫内使也年幼最得宠升御马监太监去岁九月因黑眚之异侯得权之诛命出外诇察物议初出布衣小帽时乘驴或骡往来京城内外人皆不之重至是得瑛执＜曰华＞以取信于  上且谤及诸大臣  上益委任之遂权宠赫奕都人侧目时惟吏部尚书尹旻好结中官为内助都御史王越因西征识瑛欲倚以济事皆密遣人预通情款云
　　○戊寅祭  太社  太稷
　　○遣顺天府官祭先农之神
　　○南京鹰扬卫军人陈僧儿妻朱氏一产三男一女令所司给赏分养如例
　　○夜月犯井宿
　　○己卯太监黄赐传奉  圣旨道录司闲住右玄义仰弥高升左至灵管事南京神乐观道士刘绍仙升右玄义
　　○开设四川万县僧会司
　　○更定辽东仓分开中成化十二年盐课福建运司盐十万引每引原拟米七斗今减为五斗河东运司盐五万引原拟五斗今减为四斗○庚辰赐故兴平安僖王妃吴氏并宫眷食米岁三十石兵部右侍郎马文升自辽东整饬兵备还具所阅兵马名数及城池驿站当修葺者以闻下所司知之
　　○壬午监察御史熊绣初巡按狭西会左布政干璠以官银馈苑马寺卿邵进士觉绣收库官鞫之欲重入璠罪璠遁赴京奏绣尝奉迎秦王府册命径行府东门因臣讥诘之遂构臣罪  上命官核实下刑部问拟璠进赎徒杖罪毕各除名绣赎杖还职  上不从令俱免赎璠进冠带闲住绣调外任为清豊县知县
　　○癸未命济阳卫带俸都指挥使黄钦子英代父原职为本卫指挥同知
　　○武安侯郑宏卒宏直隶合肥县人靖难功臣郑亨之曾孙正统十一年袭父能爵为武安侯奉敕出守辽东寻命掌南京后府事兼总理巡江兵至是卒遣官营葬事祭礼仪物如例子英嗣宏容貌魁硕勇敢自肆侈用无度惟薄不修舆论少之
　　○夜月食
　　○甲申遣户部尚书薛远祭京都太仓之神
　　○遣顺天府官祭宋丞相文天祥
　　○设广西永安州并立军堡拨军守御从总督都御史朱英等奏也
　　○丙戌旌表孝子卢雍等二人节妇张氏等四人并烈妇高氏雍应天府江宁县人任福建左参议父亡庐墓三年墓侧忽生灵芝十三本人异之刘政河南确山县人父母相继亡庐墓逾三年适岁旱惟周其墓田五六里有雨禾独茂人以为孝感所致各旌其门曰孝行张氏直隶博野县民王玉妻玉之子宁妻李氏宁之子继宗妻袁氏父子孙皆蚤亡三妇相继守节不嫁张氏寿九十李氏寿七十袁氏五十余皆贞洁无玷旌其门曰三节矫氏山西平遥县学生李华妻华亡母老子幼以死自誓不他适蓬首垢面更不修饰守节三十余年旌其门曰贞节高氏山西乐平县人工部右侍郎乔毅妾毅卒于京屡自缢辄为家人救角□羊之及扶柩还家竟缢死柩傍旌其门曰贞烈
　　○宥辽东总兵官都督同知欧信罪信以银假与部下舍人侯通□贩通因籴米输官仓数多不足遂纳贿仓官虚出通关事觉刑部参信违法  上命具实回奏至是信伏罪宥之
　　○丁亥赏湖广贵州东苗等处杀贼有功官军人等南京库绢五千二百余疋湖广布政司布三千七百四十余疋钞二十五万七百贯贵州布政司布六十余疋四川布政司布三百八十余疋钞十一万六千四百贯
　　○戊子  景皇帝忌辰遣驸马都尉蔡震祭陵寝
　　○中都留守司都指挥使冯庆初隶五军营操备以部下官军误班不至坐赎杖还职
　　○庚寅命修筑辽东锦义等处墙壕堑城堡墩台增筑尖山川凤凰山二堡从整饬边备兵部右侍郎马文升言也
　　○壬辰赐周府镇国将军子＜土充＞第四子名曰同錉子卤庶长子名曰同饩同釳嫡长子名曰安泏
　　○甲午代王成炼奏灵丘荣顺王长子仕＜土臱＞孝事父母日三问安无间风雨寒暑父亡哀毁顿绝水浆不入口者四日其孝可嘉乞旌异之以为宗室劝乃赐敕奖谕之曰闻尔父王存日有疾尔能躬侍汤药衣不角□羊带祈天保禳愿以身代及薨逝之后又能寝苫枕块朝夕哭踊跣足送殡哀毁弗辍致有物类感应之祥闻兹孝行良用嘉叹今特致书褒奖尔宜益秉初心用敦化本庶几宗室于尔视效岂不愈有光乎
　　○浙江山阴县地忽涌泉如血高尺余
　　○乙未狭西西宁延寿寺番僧斡即尔等劄当等寺番僧相著等各来朝贡马驼赐彩叚绢钞等物有差
　　○湖广永顺宣慰使彭显英保靖州宣慰使彭仕垄两江口长官彭胜祖四川酉阳宣抚冉云以助讨苗贼及石全州等功各进散官一阶赐敕奖劳之
　　○戊戌赐太常寺卿林章父母诰命时章未满三载例不得请给上章言父母年老恐不能待所司不为行复上章趣之以在内阁书办特允之不为例
　　○设四川安宁宣抚司并怀远宣化二长官司以二司隶安宁属播州宣慰使司管辖从巡抚都御史张王□赞等议也
　　○巡抚四川右副都御史张王□赞奏湾溪夭坝干等处苗贼占据田寨抚谕不服成化十二年十一月督同都布按三司官及播州致仕宣慰使杨辉调兵进剿败之通计攻破山寨一十六斩首四百九十六抚出大小男妇九千八百三十七事下兵部尚书项忠等以为苗蛮听抚数多宜量为处分请降敕奖劳王□赞等务令招安苗众镇靖地方以绝后患从之
　大明宪宗纯皇帝实录卷之一百六十三
　　成化十三年闰二月己亥朔升太仆寺主簿王辐为本寺寺丞仍旧理事
　　○宥都指挥韩斌周俊叶广孙鸿罪斌等充副总兵等官分守辽阳等处会获杀守墩军士夷人械送检验复为逃去巡按御史奏斌等不谨俱宜逮治诏皆宥之
　　○庚子诏免两广各府州县官明年朝觐巡抚都御史朱英言其地方多事故也
　　○巡抚四川右副都御史张王□赞乞便道省亲许之仍速其还任
　　○赐代府灵丘荣顺王长子仕＜土臱＞第七子名曰成第八子名曰成金□徵第九子名曰成釳
　　○辛丑复设隆庆州棒槌峪红门口二巡检司
　　○癸卯狭西临洮巩昌二府地震有声城有颓者
　　○乙巳禁通报旨意故事章奏既得旨诸司抄出奉行亦互相传报使知朝政至是锦衣卫千户吴绶以为漏泄机密宜严禁之诏可
　　○丙午韩府襄陵王冲炑薨王宪王之第二子也母季氏洪武辛巳生永乐甲申册封为襄陵王至是薨年七十有七王素忠孝以读书乐善启迪后人且节俭好礼为藩辅之冠玺书凡六见褒嘉以无疾考终讣闻辍朝一日赐祭葬如制谥曰庄穆
