<!-- { "loadSidebar": true } -->
　　○镇抚掌管印信操练军马承种遗下土地办纳子粒则彼此得人而战守有备屯田增广而边储自充矣又言镇卫极临边境原设三岔黑山二递运所佥拨为事囚犯置备牛车令其接递后因革去递运所并与马驿带管接运今三岔驿人夫止有二十六名黑山驿止有二十一名重役人难及庄浪卫镇羌驿路当冲要原设军民夫役见在不满二十余户不惟接递艰难抑且缺人守堡查得旧革锣锅泉递运所余下人夫七十三名见拨在黑松林兼管及查庄浪卫在城递运所实有人夫一百六十三名武胜递运所实有一百三十七名红城子驿人夫一百名此处驿递比其他人夫倍多宜将黑松林原带管锣锅泉人夫内拨三十名安插镇羌驿在城三处驿递共摘拨六十名分摘三岔黑山二递运所每处三十名就领原牛车马驴走递庶使接递均平人无耗累抑且边站城堡得以守护又言永昌卫原有白石崖墩一座距本卫二百余里近于山丹卫下有河水灌溉山丹田地土鲁干墩一座亦距本卫二百余里切近于凉州卫下有河水灌溉凉州田地今永昌卫军少哨守不敷宜将前项白石崖墩改隶山丹卫管辖土鲁干墩口改隶凉州卫管辖各令拨军哨守其永昌境内所管五奴五赤墩系干冲要之地合当添筑城堡一座就将掣回官军改拨哨守庶得地方适均事体利便又肃州卫上河清至临水地界逼临边境山外原有哨马营一所先因达贼侵扰移入山里路傍驻劄缘官军耕种地土多在境外而哨了军马反居其内宜移本营复立故处通贼隘口修筑城堡防护屯种庶使人知避害可以保障无虞矣又西宁卫地方僻在西北番簇之中四面受敌且又控制罕东阿端曲先等卫夷虏乃紧关重地本卫军马专一巡守要害捍御番簇先年边方宁靖北虏不来侵犯各簇番夷颇听抚谕不敢为非近来因见虏寇扰边乘机仿傚往往聚众出没阻截道路劫掠财畜杀伤人命调兵剿杀之后至今犹未宁贴乞将西宁卫原调官军土民五百六十七员名于庄浪凉州二处轮流备御者存留本卫操守遇庄凉等处有警量调策应不惟彼此有备亦且省用边储  上皆是之命兵部即移文所司施行○太保会昌侯孙继宗等奏先年操练官军有为事应提问者候歇操之日方送问理近因革去前例告讦之徒得以避免征操宜仍前例为便若告有虚诈则加诬反坐庶使刁顽知警操练不误章下法司会奏以为所犯有轻重提问有缓急其情罪深重关系军务人伦事须追究者并湏即时取问其余情罪稍轻事无大害者当如继宗等所言从之
　　○丁卯命羽林卫指挥使马麟济阳卫指挥使刘瑛领三千营将军直宿
　　○戊辰复商辂为兵部左侍郎兼翰林院学士内阁参预机务天顺初辂为石亨所诬除名屏居乡里者十年至是复起用之辂具疏辞免  上曰  先帝已知卿枉朕今擢用卿可勉力效用不准辞○复除胡灏为湖广按察司佥事以灏丁忧服阕也
　　○命故河南都指挥佥事黄信孙璋袭祖原职彰德卫指挥使
　　○镇守辽东太监李良等奏二月内达贼屡入边境杀虏官军人畜及器械财物又探报老营达贼欲乘隙入寇  上命镇守总兵巡抚等官整兵御之仍命监察御史核实以闻
　　○内官唐慎林贵奉从荆襄征进还道经淮安府板闸其随从人有索未于收料府知事谷渊者不得激怒之慎令缚渊褫其衣沃以水杖之七十遂死至京上奏求宥事下都察院行巡按官勘报具得其实都御史贾铨等请治其罪  上以慎等付司礼监区处其随从人命法司鞫之○己巳升刑部员外郎张鉴徐怀为江西按察司佥事监察御史李昺为浙江佥事南京刑部员外郎周谟为福建佥事
　　○升也孙伦卫都指挥佥事卜不剌为都指挥同知
　　○命故朵林山卫指挥同知亦剌兀子喇郎哈袭职弗提卫指挥同知兀三哈你哈答木兴卫指挥同知苦不花卜颜卫指挥同知乞列门弗思木卫指挥同知都鲁秃弗提卫指挥同知卜颜彻里不花哈剌帖木咬纳察剌秃山卫指挥佥事阿东麻甫门后卫指挥佥事石当哥兀者后卫指挥佥事罗卜滩塔鲁木卫指挥佥事察笼哈台因不花杞绑哈兀儿脱俱升一级
　　○达贼入大同大盐房等处抢掠人畜巡抚大同都御史王越等调领官军御之斩首二十七颗生擒帖留帖木儿等一十二人○庚午狭西文州军民千户所土番头目阿儿结等来朝贡马礼部以所贡马少请给半赏既而阿儿结恳乞全给有旨加赐彩叚一表里以慰夷情
　　○辛未巡按辽东监察御史魏瀚奏成化二年冬以来达贼入通远堡铁场白家寨靖安空等处烧毁墩台抢夺官军杀虏人畜巡守地方指挥李贤等遇警畏缩不严堤备法当究治  上命住贤等俸令戴罪杀贼
　　○壬申晋王钟铉奏臣祖父坟莹在平阳岁时遣官祭扫夜宿旅店请命所司许令驰驿庶便往来从之　○巡抚延绥右佥都御史卢祥等奏鄜庆备冬官军二千人并狭西城操马步军二千人潼关守备官军一千人及新佥土兵请俱存留本边协力操守修筑城堡  上曰见在官军土兵可存留备用潼关守备军宜放回本关操守
　　○御马监太监刘永诚等奏赏赐各王府仪宾马匹不敷乞行太仆寺令于各处角□羊到寄餋备用马内选四百匹送监收养预备给赏从之
　　○命巡抚山西右佥都御史李侃等修理黄河七堡并保德州一带边墙酌量军民多寡地方缓急调拨民壮支与口粮相兼修筑
　　○癸酉广西陆川县印为流贼所劫知县谢坚以闻礼部请益旧文曰陆川县之印铸给从之
　　○哈密遣使臣斩阿沙等来朝贡驼马赐袭衣彩叚绢钞等物有差○甲戌南京右军都督佥事房显卒显故思恩侯宽之孙袭父忠职山西振武卫指挥使宣德十年并振武入鹰杨卫忠老显代之遂注鹰杨卫正统六年从征麓川有功历升都指挥同知景泰三年升南京右军都督佥事提督操练七年以老乞致仕至是卒赐葬祭如例子政嗣其原职为指挥使改注南京虎贲左卫
　　○乙亥巡抚辽东右佥都御史袁恺等奏定辽左等二十五卫城堡驿站官军多缺马骑操  上命辽东苑马寺同总兵等官将勘实该俵马一百八十六匹先给与骑操仍令兵部太仆寺于冀州遵化等州县原发寄养马内依次选拨堪骑操者令所司就山海关印烙给之
　　○丙子襄城伯李瑾奏三千营该操不到扬州等卫官军合问罪者十三人且言彼处水旱艰难不能赴操之故诏皆宥之
　　○转分守马兰峪右参将都指挥佥事刘辅为左参将仍旧分守
　　○临泉王钟镍以暴怒前后杖杀数人且淫纵多不法为本府内官所发事下巡抚巡按鞫其左右具得本末谓宜坐及辅者归之京师法司会官重鞫之以闻于是自教授以下皆坐罪有差仍命移书于王俾之回奏
　　○丁丑协同镇守宁夏副总兵都督佥事马让有疾命其子隆代父原职西安后卫指挥同知
　　○戊寅罢两广提督学校佥事时两广兵火之余人物凋弊按察使夏埙请暂裁革提学官而以他官兼之  上可其奏
　　○升忠义中卫指挥同知吴广为署都指挥佥事提督喜峰口等关○敕辽东署都指挥林宏充右副总兵协同总兵官往来义锦二州提督军马保固地方
　　○设遵化卫潘家口关汉儿庄营堡拨三屯营官军三百八十人滦阳营五十一人操守委指挥一员提督
　　○巡抚辽东右佥都御史袁恺等奏谍报海西女直拥众入寇适火儿忽等六十四人朝贡回还左参将孙璟巡按监察御史魏瀚等计议质留四十二人遣指挥马成偕其头目二十二人诣其营塞晓谕抚安之事下兵部议谓夷情谲诈不可测度宜行巡抚等官及沿边诸将整兵提备诏可
　　○建州海西女直入连山关通远堡开原抚顺抢掠又铁岭宁远广宁境外亦有达贼窥边奏至  上命辽东镇守总兵巡抚等官严督官军防御之○己卯贵州宣慰使司白纳长官司长官周冕等湖广施州卫唐崖长官司副长官黄敏等各遣头目舍人来朝贡马赐彩叚宝钞有差
　　○辛巳赐武靖伯起辅诰券封奉天翊卫宣力武臣特进荣禄大夫柱国食禄一千二百石追封三代并妻
　　○内承运库会计岁用赏赐之费不给请于浙江等处旧罢银坑内如例采之事下户部覆奏  上以军民贫苦闸办之数但准天顺二年例从省取之其浙江福建二处各遣内臣一员往督其事四川云南二处即令镇守内臣兼督之仍谕以敕书令无得扰害军民盖天顺二年前四处银坑岁办十万二千两有奇比之常赋为省既而六科十三道交章言方今国家赋急民穷银坑封闭有年乃复采取未免劳人且贻患地方乞暂停止招以采办银课乃祖宗旧制已从减省不必停止
　　○壬午命故羽林前卫带俸都指挥佥事哈八原子佛保通州卫带俸都指挥使魏兴子勇俱袭其父原职指挥使
　　○癸未命故贵州都指挥佥事王满子裕袭父原职都匀卫指挥使河南都指挥佥事徐启子庆袭父原职怀庆卫指挥同知
　　○监察御史朱贤有罪除名贤先巡按福建户部主事黄景隆与贤同年进士时居忧因与相见既而景隆有姻家讼田于贤被讼者言不逊贤怒杖之死者五人事闻命给事中刑部主事往按之逮至京刑部会官重鞫于朝贤罪当徒景隆以下罪有差  上以贤残酷命赎罪除名为民景隆调外任○巡抚淮扬等处都御史滕昭奏仪至瓜洲二处盐徒出没私盐盛行及南京卫所并武进等县军民大户常造千料遮洋大船或卖与盐徒或自行装载率领人众摆列军器张挂黄旗密通店主牙行窝藏发卖甚至劫掠官民船只杀伤人命请备圣旨榜文禁约若不悛改盐徒并知情店主牙行正犯处斩家属发边远充军  上命都察院请给圣旨榜文晓谕戒约如昭所言
