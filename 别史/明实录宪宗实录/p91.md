<!-- { "loadSidebar": true } -->
　　○吏科左给事中程万里言陕西重镇之地国初以来安置土达于宁夏甘凉等处承平日久种类蕃息往年虏贼侵扰今岁亢旱饥馑有司失于抚恤是以满四等据险啸聚党类益繁臣恐各边土达因之自相疑贰不早防范恐生他变况今黄河欲冻虏酋毛里孩去边不远比年关陕无事尚欲深入一或闻此宁无奸计且兵荒之后民穷盗起势之必然在彼守臣恐不躬亲巡历转委所属以应故事乞敕有司存省赈贷仍于在京选大臣二员奉敕往彼守臣会议招土达中年高有识众所信服者宣  上恩威谕祸福使之各率其属守分安生无自疑贰或不能为生者酙酌周给之且罢一切苛政庶足歆动其心潜消其患矣臣又见毛里孩等久不朝贡窥伺边境往来宣府大同其情叵测万一有变警扰几内臣愚意其有可败者三近我边方远才二三日程是彼为客而我为之主以客就主以劳待逸一也自恃强众并吞诸部志满气盈兵骄者败驰驱不息人马疲劳二也比来边报见贼烟火有一二百里者有三五十里者散逐水草兵力四分三也为今之计宜选京师骑兵一万宣府大同各一万每三千人为一军以骁将十人统之严其赏罚密使人探毛里孩所在出其不意昼伏夜行径捣其垒破之必矣昔李靖以骑兵三千破突厥大众我今宜及其未发早为之所欲战则图方略欲守则饬兵力毋秪凭文移致误大计诏下兵部计议以闻于是兵部为廷臣议请敕宁夏等处守臣抚恤各处土达或起狭西致仕兵部尚书王竑就彼巡边密切防范不必专以抚安土达为名毛里孩自前岁朝贡后不复犯边今无故兴数万之师远涉沙漠前有胜负未必之形后有首尾难救之患殊非万全之计请敕东北一带沿边守臣戒严以备  上是其议惟宁夏甘凉番夷就敕巡抚官各随所部抚安之○宥巡抚四川都御史汪浩等守备永宁都指挥林晟罪先是晟讦奏浩以计杀都掌夷人听抚官激变地方而又妄报军功希求升赏及诬陷贵州副总兵李安逼死经历胡铎诸不法事给事中张铎等往按之多不实铎等劾浩罔上殃民有乖宪体晟恣肆奸贪诬奏风宪请各治其罪  上以浩任巡抚重寄晟讦其罪难以反坐俱宥之
　　○乙亥命武成后卫带俸都指挥佥事周海充参将镇守靖虏地方
　　○丙子太傅会昌侯孙继宗奏天象垂戒边务方殷臣年踰七十日就衰老非惟久妨贤路诚恐有误国事乞罢兵柄以终余年  上曰卿勋戚老臣朕方倚重不允辞○兵部尚书兼大理寺卿程信以疾自陈乞休致  上曰卿才堪任用不允所辞既有疾待调摄平复理事
　　○丁丑昏刻慧星犯七公西第四星
　　○吏部左侍郎崔恭以灾异乞免不许
　　○戊寅升锦衣卫带俸都指挥使白全为右军都督府佥事武成后卫带俸都指挥使白玘为右军都督佥事金吾右卫带俸都指挥使王受湖广都指挥使汪泽俱为全军都督佥事以全等克平都掌蛮贼功也
　　○礼部尚书姚夔奏御史胡深等劾臣度僧受银钜万者臣不欲辨隐忍辞退大臣之体固当如是故两＜锍-釒＞引咎乞罢  皇上慰留至再不得命天地大恩万死莫报今又为给事中董旻等所论情不容己伏念臣有当去者三素无才德当去多病衰朽当去为权势忌嫉当去负此三当去而立于朝危乎难矣夫官可休也身可杀也污名不可受也与受汗名以生宁洁己以死且度僧距今三年何当时不言而今始言之何六科十三道不合言而胡深等数人言之言之不根事起讎怨盛明之世不意有此  祖宗之法匿名文书有禁成周之世流言之罪必诛此风一行是使小人之得志也臣虽不肖颇知大节伏望  圣明矜之察之早赐罢归以泄小人之愤以谢言官以回天意  上曰此事虗实朝廷已知卿不必辩亦勿再辞
　　○己卯掌太常寺事礼部尚书李希安奏  孝庄睿皇后已附庙今孟冬享  太庙几筵告请诣庙享祀祝版宜书  九庙太皇太后诏且仍旧只增书  皇妣孝庄睿皇后○赐秦府保定王第四子名曰诚汲第五子曰诚渌代府隰川王第十三子名曰仕＜土则＞
　　○实授试监察御史刘仁为监察御史
　　○兵部左侍郎兼翰林院学士□辂言比臣以疾在告忽奉宣唤谕臣入内阁供职臣即附奏再乞调理臣窃思比来四方多事天象示戒上劳  宸虑不遑寝食皆臣下辅导无状所致虽言者论臣景泰中事诚如圣谕不得其实然谓灾异由臣所致未必非是况除旧补新更化善治以消天变以苏民困此正  皇上乾纲奋发勇于有为之时不宜徒示姑息遏抑人言臣衰朽之余妨贤误事虽极知大恩不敢有负但于自处不可不审乞特赐睿断放归田里以应除旧布新之象然后与廷臣朝夕讲求庶政善者行之必力不善者改之勿吝使政事修明无可疵议则灾异自消福禄自来矣  上曰朝廷修举政务自有次第卿宜速出效用不可故违
　　○监察御史左钰言比者六科十三道因星变陈言欲革番僧名号断天下之疑绝后世之惑  陛下谓所言有理及礼部欲行发遣  陛下又谓番僧在  先朝已有发遣恐失远人之心臣以为  陛下不忍失远人心乃忍失迩人心乎伏望思周孔之格言行尧舜之常道佛若有知必以臣言为是乞以臣所言付廷臣计议可行则行如其不可乞罢臣归田里以戒狂妄之罪不报
　　○致仕都督佥事颜通卒通宛平县人父为千户阵亡通袭升羽林前卫指挥佥事调辽东左卫景泰初升署都督佥事寻实授于中府带俸坐神机营管操成化三年以年老致仕至是卒讣闻赐祭葬如例孙景袭授羽林前卫指挥同知
　　○辛巳翰林院检讨张颐上言八事一曰漙恩泽以广后嗣二曰求贤才以图治道三曰开言路以达遁情四曰接群臣以察庶政五曰罢冗食以苏民力六曰节赏赉以豊国用七曰择将帅以恤边军八曰去异端以崇正道命下其奏于所司
　　○兵科给事中萧璇上言修政弭灾三事其一复谏官谓南京给事中王徽王渊朱宽李钧李翔以劾太监牛玉之罪谪调外任宜皆召还复其官  上以在京在外皆为朝廷任用不必召还
　　○致仕广西右布政使夏时卒时字以正浙江钱塘县人举进士初授户科给事中升江西按察佥事寻升江西参政久之升广西右布政使致仕家居年七十有四卒时所建明十年均徭之法利害相半行之至今民颇不便云○壬午昏刻慧星入天市垣
　　○癸未命全给德府军校月粮米一石常例王府军校厨役月支本色粟米六斗折色四斗王以各人衣食不给代为陈请故有是命
　　○甲申命会官廷鞫给事中董旻等三人监察御史胡深等六人先是旻等以慧星见各上＜锍-釒＞请罢兵部左侍郎兼翰林院学士□辂礼部尚书姚夔兵部尚书兼太理寺卿程信  上皆留之辂等不自安各上章求退夔奏多诋言者于是旻等复言辂等求退之章皆有欲进之意饰非强辩决当罢黜而攻夔犹切谓先王之世采民谣以观政而夔以为匿名之书有禁  祖宗之制许言官风闻言事而夔以为流言之谤必诛其欺天罔人肆无忌惮如此盖欲激发朝廷之怒以箝言官之口其奸恶概可见矣乞早罢之以应除旧布新之象如以臣等所言为不足信亦乞曲为保全出补外任别选贤才以居言路  上震怒谓  祖宗宪纲凡紏举官员生杀予夺悉听上命若命既下不许再劾今乃故违有何主意命锦衣愳卫三法司执旻等同多官廷鞫之会监察御史林诚又言臣以病躯勉强供职近劾□辂当郕邸废储之际不能正救今复起用不合人心蒙  圣谕以辂自居内阁累有诤言非外人所知朕以此任用不疑言者不得其实置之臣思言既失实宜加罪谴幸蒙曲贷不胜感激但病势日臻自揣难居言职乞放归田里  上曰唐太宗用王圭魏徵朕用商辂有何不可而屡奏扰亦命廷鞫之
　　○丙戌以明日十月朝遣驸马都尉石璟杨伟分祭  长陵  献陵  景陵  裕陵
　　○遣内官祭  恭让章皇后陵寝
明宪宗纯皇帝实录卷之五十九
　　成化四年冬十月丁亥朔享  太庙
　　○遣内官祭司井之神
　　○录工部尚书兼大理寺卿赵荣子玹为中书舍人
　　○己丑命广平侯袁瑄驸马都尉周璟庆云伯周寿为正使尚宝司司丞薛胤礼科给事中张宾吏科给事中李和为副使册封伊简王庶子勉土□冉为光阳王伊安王庶子諟金□靡为方城王諟鈌为西鄂王諟锊为郏城王韩府褒城昭裕王子徵为褒城王夫人田氏进褒城妃兵马副指挥艾漙女为广安王妃王庸女为弋阳王妃○复给事中董旻等三人御史胡深等七人官旻等既廷鞫下狱给事中毛弘等上言略曰朝廷设立言官正欲使之言尔今因言之烦渎遂加罪责流传四方恐伤仁化忧国之人无不扼腕伏愿  皇上念四方多事之秋值修省弭灾之际宜扩天地之量而宽贷之继而内阁学士□辂亦上言略曰臣自揣年力衰迈学识短浅无益于事无补于时宜罢归田里以弭人言蒙赐容留方图报称不意言官烦渎误犯天威若即加罪臣恐将来以言为讳倘有国家政务阙失大于此者孰肯言之＜锍-釒＞上未从会问拟旻等赎杖还职  上乃曰旻等故违成宪屡方上命本当重谴且从轻发落各杖二十复官三人者旻及陈鹤胡智七人者深及陈宏郑已何纯方昇张进禄林诚也
　　○总督军务右副都御史项忠等奏奉命征剿反虏满四寻蒙敕谕虑恐官军数少今臣等所调各处官军土军京军及招募义勇人等三万三千四百四十六员名足以灭贼况今秋深寒冷若又调在京并各处官军路途往复恐冬初河冻贼得远遁边军难以久留今择九月十九日总聚官军申严号令臣等分领而进各离贼巢一二十里俱要烽炮彼此相接声势远近相应必先绝其水泉烧其野草扼其要路招其协从至期又各愳随机应变务图进取以收万全之功事下兵部议以忠等破贼方略甚为周密虏亡可待京营官及各处所调官军宜暂停止仍行太监刘祥及忠等早图剿灭以收成功  上从之
　　○庚寅太子少保吏部尚书李秉乞辞职以消灾异诏曰卿年力未衰宜勉修职务以副委任所辞不允
　　○辛卯增设两淮都转运盬使司副使一员判官二员先是南京右佥都御史高明等奏两淮运司自正统以来户部及辽东巡抚官阿谀边方镇守及在朝权要派与淮盬以至京师豪猾之徒势逼官吏盬以二百斤为一引倍支四百斤者有之六百斤者有之富商因见权豪过支斤重亦朋合为奸侵盗国课积弊多端查得两淮盬课司大使副使例以九年通考因是年久渐生奸弊及盬运司额设副使一员判官二员分管所辖场分官少不周乞于两淮运司添设副使一员判官二员其场官照仓官事例三年为满庶盬课看守得人稽考自然严密而国课无亏矣章下户部以官多民扰非便且  祖宗旧例未可擅更请勘之而后行  上曰高明等奉敕整理盐法彼既奏欲兴利革弊宜从其请不必行勘于是吏部请添设运司副使一员判官二员惟场官三年为满则两浙福建山东河东狭西河间长芦五盐运司云南四川广东三盐课司事体相同必皆比例奏扰宜仍照旧九年通考则官无冗员事体归一从之
　　○镇守金齿都督佥事胡志卒志凤阳定远县人袭父职金齿指挥使随征麓州升都指挥佥事进署都指挥使未踰年升署都督佥事命同沐璘镇云南后加实授命同南宁伯毛晟镇金齿腾冲至是卒讣闻赐祭葬如例子亮仍袭原职指挥使
