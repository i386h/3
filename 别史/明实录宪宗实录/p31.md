<!-- { "loadSidebar": true } -->
　　○镇守山海等处修武伯沈煜奏今年六月淫雨为虐水溢山海永平蓟州遵化等诸关隘坏城垣烽堠庐舍溺人畜漂甲仗器械无算官军被患窘甚请加赈恤  上命该部行之
　　○戊辰升狭西同州知州钱茂律为临洮府知府茂律先守同州以忧制去官服满民四千余人诸巡抚都御史项忠言茂律公平廉谨有惠政及民乞复用以终其惠忠以闻故有是命
　　○兵部尚书王竑恳乞休致不许先是竑以疾辞命医日往视之至是复以请且曰臣自誓守正不阿尽心报国既荷  先帝再造之恩挥群谤而复用又蒙  皇上乾刚之断纳党言以特升未效涓埃苦婴旧疾心虽图报力已衰疲情词迫切  上慰留之
　　○己巳赐楚康王妃杜氏宪王妃傅氏食米岁各三百石康宪二王相继薨宫殿焚毁二妃皆无所出上章陈情故有是赐
　　○抚治南阳荆襄等处右副都御史王恕以母丧闻  上命恕奔丧两月复任既而复请终制不许
　　○庚午升监察御史白侃为狭西按察司副使
　　○金吾左卫带俸都指挥同知刘宽老疾命其子成代父原职本卫指挥使○辛未户科等科给事中袁芳等言比年以来救荒无术一遇水旱饥荒老弱者转死沟壑贫穷者流徒他乡至今南阳荆襄等处流民不下十余万人而南北直隶浙江河南等处或水或旱夏麦绝收秋成无望米价翔贵人民饥窘恐及来春必有死亡流移之患啸聚意外之虞乞行通计缺食人民多寡所在仓粮有无设法赈济民有储积者劝贷与民官为立券稔岁计息以偿凡递年负欠不许有司追徵一应户口食盐科氵□瓜颜料厨役班匠等项俱暂停止其漂溺及饥死道路者令有司痊之诏下户部议行
　　○监察御史吴远等言  皇上即位以来风雨不时灾沴荐至阴云累月霪雨经旬坏庐舍伤禾稼苏松淮扬河南浙江湖广山东州县亦多灾变推原其由皆内外臣僚失职所致古之大臣往往遇灾知惧避位自责今诸大臣方且恬不介意乞断自  宸衷策免其尤者仍谕吏部罢方面不职者则天意可回而灾异自消矣  上嘉纳之
　　○四川总兵官都督同知芮成等奏获大峰山等地剿戮余贼王婆孙等五十六人及崇庆等州县强贼王铭等一百四十七人见获者监后处治兵部臣言婆孙铭皆逆贼赵铎余党当铎被剿之时尚在他处劫掠而成等遽言贼党尽获地方遂宁恐所奏多妄宜加究治然今用兵于山都掌成等方各有事请俟事平之日核实其罪从之
　　○命四川阵亡都指挥佥事刘雄子昇袭父原职成都前卫指挥使
　　○壬申命故广东都指挥同知尹通子铎袭父原职清远卫指挥使大宁前卫带俸都指挥使梁铭老疾无嗣命给原俸优餋之○南京中军都督佥事赵伦卒伦大兴县人袭父职南京龙江左卫指挥使正统辛酉征麓川有功升都指挥使丁卯调南京锦衣卫戊辰征云南孟餋等处以功升都督佥事署南京中府事景泰甲戌言官劾伦贪墨淫邪降都指挥同知调广西柳州卫立功天顺改元遇例复职仍署中府事至是卒赐祭葬如例子瑄袭其原职南京锦衣卫指挥使带俸
　　○癸酉浙江沙园千户所千户夏麒与同所千户构怨相讦按察司具奏逮问遂旅拒欲逃入海指挥李让抚谕之乃出而三司官都指挥王政等始会奏其事巡按御史奏拟麒罪当死因并劾政等  上命麒如所拟政等姑贷之
　　○命万全都司都指挥佥事王荣子文代父原职隆庆右卫指挥使○火星犯斗宿魁第四星
　　○甲戌太保会昌侯孙继宗等以灾异乞免不许仍谕之曰弭灾之道必君臣上下同加修省卿等宜尽心所事以副朕意
　　○礼部左侍郎邹干以灾异称疾乞去位不许
　　○南京锦衣卫带俸都指挥使王瑛老疾命其子钟代为副千户瑛父裕建文时为百户永乐间以功升副千户宣德初命为指挥佥事掌镇抚司事正统间以老乞代瑛袭职累官至都指挥使至是兵部议都指挥流官不当袭而建文时百户当革宜递减钟为副千户从之○兵部左侍郎王复等以前四川安绵等县屡被番蛮劫杀提督茂州卫关堡都指挥佥事吕昇不严督哨守而副总兵都督佥事卢能参将都指挥使周贵都指挥佥事李文及整饬兵备副使王用皆隐匿不奏请加罪
　　上曰罪本难恕事今已宁姑宥之再尔不贷
　　○守备永昌都指挥佥事陈智同守庄浪都指挥佥事赵英以番贼出没防御不严各夺俸三月
　明宪宗纯皇帝实录卷之二十
　　成化元年八月丙子朔
　　○丁丑释郑先师孔子遣少保吏部尚书兼华盖殿大学士李贤行礼
　　○命工部又侍郎沈义右佥都御史吴琛巡视民瘼义往保定等处琛往淮扬赐以敕书且趣其行敕曰朕惟国以民为本民以食为天民有被灾失所者拯恤救济诚不可缓今天雨连绵田禾无收人民缺食不能安生特命尔往来巡视民瘼尔至被即督同巡按御史及府州县正官亲诣被灾处所从公体勘如果人民缺食先发见在仓粮验口赈济若本处食粮不足于附近州县在官仓粮借给或于大户殷实之家以礼劝借如赈济之粮食用已尽仍宜区画接济其被灾之家户内一应科差税粮量为减免春作之时缺少种子牛具者为之措办劝借官为给散令其趁时播种仍严督所在有司加意巡视抚恤俾之各遂生业不致失所若有坐视民患及贪酷罢软者拏送巡按御史等官依律问罪发落廉正有为者奏请旌擢军职有犯轻则量情责罚重则奏闻区处凡有御灾救荒之事悉听尔便宜施行然后奏闻尔受所托须深体朝廷恤民之意夙夜尽心以副朕怀如或怠慢不谨处置乖方以致人民饿莩流移斯尔之责不可逭也尔其勉之慎之
　　○戊寅祭  太社  太稷
　　○户部奏四方水旱之后民不聊生请暂免岁徵口盐钞并累年逋欠课程等项俟岁稔徵收如例○命戮四川反贼赵铎余党任凯等一百九十九人枭首于各府州县示众
　　○己卯命四川都指挥使周贵充左参将仍同副总兵卢能镇守松潘都指挥佥事李文充右参将分守威茂叠溪等地方遇会兵时听卢能调度文初与能贵同领松潘镇守之命谋不协屡求退避  上以松茂要边而文骁勇可任故特分命之
　　○巡抚河南都御史贾铨奏河南都司官缺员会同巡按御史推选得指挥刘清薛铎朱勋徐启俱堪署都指挥佥事事委以管事抚民领操其守南阳都指挥王杰乞敕仍旧守徐州而以徐启代杰守南阳更乞命布政司参议史敏按察司佥事罗晟更代巡守南阳从之○下九龙筒及寸扎窝弓法于诸边将令教习用之从延绥参将都指挥房能言也
　　○免被灾州县官朝觐
　　○辛巳诏南北直隶浙江河南诸处民漂溺饥死者所司即为埋瘗勿使暴露从给事中袁芳请也
　　○壬午监察御史赵敔言二事其一革诈冒言近奉诏书文职有因权奸排陷及缉访坐赃问发为民者许之冠带文武官以礼致仕者五品以上许进阶一级今为事为民者虽非权奸排陷缉访亦一概朦胧冠带致仕者文职则易服色武职则改官穪殊非恩诏本意乞严加禁革以警将来其二禁奸顽言近见各处文武职官有因犯罪事发理屈者多即逃匿侥幸恩宥俾证佐淹禁事难完结此等奸顽岂可复任乞敕法司拟议通行凡文武职官犯罪逃匿者照依律例就据众证定罪证佐先行发落不得淹禁文职行原籍官司武职行原任卫所当追赃物就其家属取之当为民带俸者就彼施行若系真犯重情必获正身承受其未经问结未行原籍原卫而遇赦宥者但免问罪追赃仍拟为民带俸庶使法度严明奸顽知惧章下法司会议刑部都察院各上奏如其言惟行原籍原任追赃发落不可从奏上  上是其言许进阶者易服色文武官得罪逃匿者俱夺其职著为令然刑部都察院实未尝会议故奏语颇有异同刑科给事中参驳之于是尚书陆瑜都御史李秉等合词认罪  上皆宥焉
　　○命太常寺少卿兼翰林院侍读学士吴节翰林院学士柯潜为顺天府乡试考试官赐宴于顺天府
　　○锦衣卫带俸指挥季福翊圣夫人刘氏夫也为家人张秀者所诱奏请曹州民地为庄田秀辄率其党至州有所处分巡按御史以闻法司请执治罪  上宥福而罪秀等如律
　　○命南京参赞机务兵部尚书萧维祯还家餋疾从其请也
　　○癸未湖广永顺军民宣慰司宣慰使彭显英贵州宣慰司宣慰使安观四川六番招讨司土官杨恺各遣头目人等来朝贡马及方物赐衣服彩叚等物有差
　　○赐故庆成王府镇国将军羙堟母申氏食米岁二百石时美堟已故子尚幼未封其母请于羙堟俸内给之故有是命
　　○兵部奏七月二十八日虏犯天城瓦窑口守备右少监刘安都指挥佥事孙泰参将都指挥佥事郑俊追贼寡谋损失士马器仗哨备指挥王辅百户葛诚哨守不谨致贼乘隙入边分守参将范瑾右少监阮和策应不力镇守太监王春总兵官彰武伯杨信都督佥事张鹏巡抚都御史王越督属不严俱宜重治以为守边误事者之戒  上是之命逮刘安孙泰郑俊王辅葛诚下锦衣卫狱范瑾阮和命巡按御史责死罪状王春杨信张鹏王越降敕切责之
　　○甲申以都察院右都御史李宾为南京兵部尚书参  机务
　　○行人林雍上言其略曰朝廷者天下之纪纲纪纲则天下由之而治故曰正其本万事理  皇上即位以来凡政事之施远近相庆臣固不见其失也但以今日之迹考之星辰示警阴雨异常则天道变于上矣洪水弥漫五谷不熟则地道变于下矣蜀广之民相率为乱则人道变于中矣臣以洪范天道人事之机观之不能无疑故敢昧死言之  陛下宴间之余反躬自考求所以失之之田思所以弭之之道则  圣德日崇圣业日广而臣所谓三变者将潜夺而默销矣奏入下于所司
　　○乙酉  孝慈高皇后忌辰  奉先殿行祭礼驸马都御赵辉承命祭  孝陵
　　○广东按察使夏埙言两广地方连岁弗靖用兵征剿未见成功此如医之治疾必先察其本源乃可投之药饵盖两广越在岭表天生猺獞不可尽除今乃乘威武不振之时抚字  方之日逼胁平民使为贼党贼之紏合者仅有数百民之胁从者毋虑数千进则驱我民以当矢石退则杀我民以抒怨怒是害常在我而利常在彼矣况今用兵不已供费日繁以易摇之人心供不已之军费臣恐外患未除而内变将作诚宜于兵威振扬之顷急为消弭防闲之图慎选府州县官善为府绥招致俾见在之民怀惠而不动摇被胁之众闻风而皆归复又择方面官以兼总之则力分而事专势亲而人附矣两广药石端在于此奏上下其事于兵部
　　○云南晋宁州知州邵昱九年秩满命再任三年以右参政张轼言州民保昱始终廉干民无科□也
　　○丙戌祭太岁风云雷雨岳镇海渎山川等神
　　○遣旗手卫官祭旗纛之神
　　○擢知县白行中为广道监察御史
　　○左军都督府都督佥事周寿奏求河间等县田四百四十八顷与之
　　○东方流星如盏大赤光烛地约行丈余发光如碗大东北行至近浊后三小星随之
　　○丁亥命故湖广都指挥同知许辅子瑛袭父原职镇远卫指挥同知
　　○提督广西军务为事官右佥都御史吴祯等奏广西流贼越过广东雷廉等府地方官军累次斩获三千一百七十四级夺回被虏男妇七百五人获器械一千八百六十四事及俘获贼属马牛等无数时两广贼势猖獗祯被参奏待罪及总集诸处斩获凯以为功下兵部不报
