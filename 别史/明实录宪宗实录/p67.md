<!-- { "loadSidebar": true } -->
　　○丙申巡抚甘肃右佥都御史徐廷章奏上边议三事一足兵食以备战守夫备边急务在足兵食而已甘肃等卫所大约原额旗军七万二千九百余名今实有者四万一千八百余名事故逃亡三万一千一百余名虽累清勾而解到者少虽有备御班军少经战阵有名无实遇有警急深为可虑及查卫所每年徵纳屯粮止可支用三阅月其余月分俱藉腹里西安民粮接济顷因延绥有警甘肃坐拨止得三分之二见在仓粮不足二年之用其余庄浪肃州古浪镇夷西宁等处粮料仅可给一年余万一有警兰县河桥被阻粮运不通极为可忧矧又各处动调策应军马费用浩大将何支给乞敕该部计议军伍查勘腹里军多之处量为拨补或行督清军官照册清解勿事虚文或另设法佥送补役其粮运或量开中淮盐二三十万引或行令布按二司发为事囚犯于此纳米赎罪或将今年夏秋税粮多拨实边如此则边方兵食稍足而缓急无虞矣一严边令以警人心旧例备御官军俱系拣选腹里卫所少壮强勇者轮班守边近日卫所官军官则多方推调或托病或营求管事而不依期领军赴操军或贿嘱亲管官旗托故隐蔽却将本户或另补不堪贫弱军人辏数及至到边验出累行坐取而卫所官因受其贿反将坐取之人挟制莫敢谁何详其所由盖因各官倚恃军职纵加参奏不过催督赴边无大利害展转延调又过一班以此奸顽得计率以为常边备废弛诚非细故乞敕该部计议今后各腹里卫所原选备边官军但有避难营求在卫者听从各该镇守总兵等官查勘改调边卫带俸差操三年或五年满日然后放回原卫其卫所官吏受财私易原操精壮军人罪亦如之如此庶上下交警而边备不至于废弛矣一量才质以资任使臣先奏乞将守红城子堡都指挥使鲁鉴掣回庄浪守备而以原守庄浪都指挥佥事赵英与鉴协同操练遇警鉴出战而英守城庶战守有人内外无患已蒙准拟未几兵部议英原镇守而使之协同恐与鉴相颉颃难以行事调英守备红城子堡缘此堡乃一小站城内所有不过驿递衙门而已以英颇有可用之才置之闲静无用之地似非随才任使之道且狭西行都司所属一十五卫所屯种亦系重务见今缺官提督暂合掌印都指挥同知柳春带管乞将赵英调注行都司管理屯种而以庄浪随操都指挥陈晟带领马步官军三百员名不必请敕只行合守备红城子堡如此庶用人适宜而边务不废矣  上命兵部斟酌行之
　　○丁酉升监察御史李益为湖广按察司副使
　　○授理刑进士沈源萧器用陈昭郑节林荣张鸾朱谦陈壮为南京山西等道监察御史源山西道器用湖广道昭福建道节广东道荣河南道鸾广西道谦四川道壮贵州道
　　○修玉河桥东西堤岸
　　○提督军务左都御史李秉言边议三事一辽东自在安乐二州先年投降夷人升授指挥等官遇有病故免其子弟赴京就于都御史处袭替后兵部必欲其应继之人赴京袭替多有贫难经年旷职者人心嗟怨或因而泄漏边情乞今后凡有应该袭替之人许于辽东都司转行巡抚都御史处袭替具由令本司年终通类造册奏缴以备查考一辽阳开原二处有副总兵参将分镇地方缘其间所属通远等堡俱系夷贼侵犯之处山路险远必得熟于乡导裨将统调人马分据要害庶几有警易于应援臣见延绥等处参将都指挥韩斌生长辽东曾守备义州号令严明夷狄畏詟今延绥边警已宁乞将韩斌取回辽命充游击将军听调杀贼一辽东自山海关直抵凤凰山沿边一带隘口数多建州贼人乘间入境抢掠守备等官兵部奏准已命戴罪杀贼其间又有失于瞭望堤备官员平昔守法奉公弓马熟闲一时因虏犯边连累致罪情实可怜乞行巡抚都御史查勘此等官亦令照例戴罪杀贼俾图后功以赎前罪一辽东地方自成化二年秋以后迄今被贼抢掠之处其听调官军多有与贼交锋被伤阵亡者又有守了墩台成堡被贼攻围射伤身死者已该镇巡等官节次奏报有案可查而升赏不及乞行巡抚等官将节次行勘造册敢勇当先及阵亡被伤官军并未行勘曾与贼对敌被伤或因而身死没于王事者通查明白量加升赏以激劝人心从之
　　○戊戌  山川坛正殿两庑拜殿神厨岁久损坏工部请修理从之
　　○庚子户部奏崇德长公主所请直隶河间保定真三府地一千余顷及淳安长公主所请保定府并河南项城县间地四百余顷俱系军民租税世业实非闲地有旨所请皆不许
　　○命苏杭二府丈量客船收钞每船一百科收钞一十五贯钱钞中半兼收以光禄寺缺钞供应故也
　　○辛丑命山东署都指挥同知胡恺充左参将分守延绥西路代署都指挥佥事韩斌还京
　　○癸卯升南京通政司左参议徐世英为本司右通政
　　○命守备万全右卫等处都指挥佥事张林子缙代父原职仪真卫指挥使
　　○掌锦衣卫事都指挥同知袁彬言逃匠阮安等六百五十三名俱系交趾所虏及已革谷府收买僮奴岁久渐至逃亡无从清补乞行工部分豁从之
　　○命成山伯王琮往南京总操江
　　○山西按察司司狱郭耳□良奏按察使程鉴副使王琳都指挥朱忠贪淫坏法诸事  上命刑部郎中王克复往会巡按御史吴璘勘问多诬耳□良抵罪为民鉴等俱赎杖还职
　　○都察院奏湖广俘获叛贼石龙残党余胜等一百五十八人情罪可矜  上命俱宥死发辽东边卫充军家属给与完聚幼男失记乡贯者于湖广卫分纪录充军
　　○都察院右副都御史贾铨卒铨字秉钧直隶邯郸县人永乐甲辰进士授刑科给事中升云南大理知府时用兵麓川道出大理铨区画有方民不知扰兵部尚书王骥举升云南右参政仍掌府事寻升左参政迁左布政使天顺庚辰朝觐京师特荷旌异锡宴礼部未几升都察院右副都御史巡抚山东兼抚河南既而召还理院事数月以疾卒赐祭葬如例谥曰恭靖铨为人谨厚详密不自表襮在云南久稔知其俗尚凡有所施为不拂人情民夷安之及巡抚山东河南政迹无甚过人者而升用荐至卒又得谥由其与大学士陈文连姻之故公论颇不然云
　　○甲辰遣内官祭中霤之神
　　○湖广江夏县水冲堤岸起竹＜渒＞门外江口迄夏口驿汉阳马枋闸长八百五十丈有奇巡抚都御史罗箎等各言堤岸逼近城址近者不满十步宜命有司采办物料量役军民以渐修筑  上可其奏
　　○乙巳武功左卫带俸署都指挥佥事王信为都指挥同知彭城卫指挥同知朱杰为都指挥佥事以青石岭红城子杀贼功也
　　○命武成后卫带俸指挥佥事刘忠子辅代父原职指挥同知○刑科给事中雷泽言江西彭泽县龙城驿设在大江东近岸多沙洲不能容船湾泊往来官船俱于西岸小孤山下止宿其县驿官吏渡江供给风波不便乞移驿于西岸宿松县旷地建置其本县夫隶亦就驿候使庶官民两便又言南京江淮济川两卫不过专管马快船六百余艘别无军马钱粮每卫亦设指挥千户三十余员实为冗滥乞敕该部每卫止设指挥使同知佥事各一员千户五员其余俱调别卫差操事下兵部议如泽言从之
　　○兵部奏辽东虏贼入境抢掠杀死官军镇守太监李良总兵官武安侯郑宏分守辽阳副总兵裴显等失机误事请究治之诏李良裴显杀贼赎罪郑宏姑宥之停禄半年
　　○夜东方流星如盏大赤色尾迹有光行东北云中
　　○丙午实授试监察御史俞荩郭瑞龚晟为监察御史○丁未赐楚府崇阳王均镦子名曰荣沚
　　○忻城伯赵荣卒荣凤阳府虹县人洪熙元年龚父彝爵天顺元年命掌南京前军都督府事寻以老疾闲住至是卒讣闻辍视朝一日赐葬祭如例
