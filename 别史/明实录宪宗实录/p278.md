<!-- { "loadSidebar": true } -->
　　○论大同征进将士功升赏监督军务太监汪直总兵官平虏将军太子太傅保国公朱永提督军务太子太保威宁伯兼左都御史王越等有差先是直等奏二月初八日虏从海东山等墩入境剽掠臣等分布官军截杀追至黑石崖等处生擒虏贼十人斩首一百十三级获马七百二十九匹器械六千二百余件  上命降敕奖励之升报捷锦衣卫指挥使汪钰为都指挥同知指挥同知王时为都指挥佥事正千户朱暟为指挥同知暟永之子也至是又俘献下兵部论功直岁加食米三百石永世袭公爵越加升太子太傅岁增禄米四百石本色三百石折色一百石掌前军都督府事总五军营兵提督团营操练仍荫其一子为锦衣卫世袭百户领神枪太监傅德岁加食米十二石镇守大同太监韦正准子弟一人为锦衣卫世袭百户监丞孙胜陆訚奉御邹玉各升一级右参将都督佥事李俊升署都督同知游击将军署都督佥事马俊实授都督佥事左参将都指挥同知周玺升都指挥使副总兵都指挥使江山署都督佥事纪功御史刘璧升按察司副使督运粮储户部郎中孙中升布政司右参政儧运粮储按察司副使张文昭布政司右参议傅允各升俸一级其余将士一万七千七百五十二员名各从厚升赏凡用银一万九千两绢二千疋布一万四千一百余疋巡抚左副都御史孙洪总兵等官右都督范瑾都督同知孙钺都督佥事卢钦朱鉴以先尝失机命待御史勘报处分旧制内臣至太监无秩可升但加食米以岁十二石为一级直顿加至三百石前此所未有也直怙宠好功窃弄兵柄一时贪冒邪妄之徒竞趋附之献谋画策惟恐弗及边方小警輙讽守将重报之兴师动众殆无虚月而越等尤巧为奸计每出师必讨内官当道及近侍者家人弟侄挟之以往有事则资之以弥缝有败则藉之以掩饰或少有斩获輙张大其功以图升赏而膺金紫典禁兵职侍卫据津要者比比皆是甚至造言兴事妨废政务者有之是行所献俘十人皆老幼孱弱乃以为奇功其他大率类此纪功者惟命是从惴惴不敢出一语至升赏优厚执事者心知其非亦不复敢参核始建州次威宁海子次大同报三大捷实开三大衅于边自是边境无宁日士马疲弊馈运耗竭公帑私蓄皆赤立边民荼毒有不忍言而武阶冗滥亦不可胜纪非复  祖宗朝之旧矣
　　○壬辰宴进士于礼部命襄城侯李瑾待宴
　　○癸巳赐状元王华朝服冠带诸进士钞各五锭
　　○甲午状元王华率诸进士上表谢恩
　　○昏刻木星入鬼宿犯西南星
　　○乙未户部议覆清理河东盐课员外郎袁江所奏事宜一河东运司岁办盐课三十万四千引客商未支者四百七十三万八千六百五十余引见存止一百二十五万一千八百余引所缺尚多以岁计之至成化二十八年方得补完且盐池周围一百二十余里所产盐料难以数计额设盐户计一万七千五百四十八丁每丁岁办三十五引宜自今年为始督并办纳岁可得六十一万四千一百余引不过数年尽数补完一行盐地方河东窄狭两淮广阔况汝宁等府淮盐少到人多缺食而其地去河东不远乞令汝宁南阳二府永为河东行盐地方一河东自成化四等年给发过引目未缴到司者一百四万八千二百四十道有过违十余年者有五七年者运司官吏不遵事例开报查究各商得以影射兴贩以致盐法不行宜行令河东运司将该缴引目按季开报于所司一狭西西安府在城系河东运司行盐地方其都布按三司官吏食盐却于灵州关支况西安至河东水陆俱便至灵州崎岖难行宜准令三司官吏食盐改拨河东关支一河东并解州东西二场盐课每岁有余本司官吏不行实报宜移文巡盐御史依律究问一盐池空闲地芦苇等草要行本司酌量各该州县灶丁分区采取堆积以备苫盐支用如有浥烂仍令照数陪偿一河东岁办盐三十万四千引止该灶丁八千七百七十余丁通计原额设之数每丁纳三十五引足数之外尚剩八千七百七十余丁官吏通同受赂隐蔽及访得先年担盐竹＜差＞每＜差＞盛盐二十五斤每四担作一引近年蒫加十斤以四担计之该盐二引有余却仍以一引作数似此弊端未易枚举宜移文巡盐御史究问仍行运司不许似前故用大蒫巧取民财一运司岁办盐课三十万四千引用草九万七百余束自十年至十六年共余草三百六十六万三千八百余束支销之余见存止一十二万余束而官吏并盐甲人等折收银物入已草多亏折宜俱究问而亏折之数仍令还官一运司每年额外重捞样料并王府所关盐乃巧立名色玩法劳民宜体勘额外私捞并侵盗之数究问明白寘于重典议入从之
　　○赐内官陈显定兴县庄地三百九十顷八十三亩
　　○升锦衣卫镇抚司掌司事指挥同知季成为指挥使仍掌司事成初与指挥同知朱远同视事位在远上至是远以大同功升指挥使故并升之
　　○改上林苑监录事汪宪为试百户于锦衣卫带俸宪先以医从总兵官朱永因永得通于汪直遂有是命
　　○丙申分守辽阳副总兵韩斌奏建州三卫残贼遁逃穷困托夷酋哈哈尚赴阙控诉乞赐抚谕容其仍旧朝贡事下兵部以为建州诸夷自永乐间立卫授官盖羁縻之以屏蔽边方今乃犯顺以致兴师问罪固不容诛但王者不治夷狄今既势穷悔过宜容其自新  上不允
　　○丁酉户部以查盘狭西边方粮草侵盗亏折数多请罪坐所由诏参政刘潺等巡按御史究治巡抚都御史程宗既丁忧亦拟罪贾俊停俸三月
　　○加新宁伯谭祐太子太保先是命祐掌前府事至是改命王越故特加祐职
　　○命通州卫带俸都指挥使王震子辅代父原职为本卫指挥使山西行都司故都指挥佥事周珍子怀袭父原职大同后卫指挥使
　　○命都督同知白全统官军五千修筑上林苑海子垣墙
　　○申刻日赤如赭
　　○戊戌授第一甲进士王华为翰林院修撰黄珣张天瑞为编修其余分送各衙门办事○太监怀恩传奉圣旨升都察院右副都御史戴缙为右都御史右佥都御史屠滽为左佥都御史
　　○设山西平虏卫太监汪直奏大同地方自威远城历老军营奶河堡以至老营堡俱路当要害宜于其间修筑二城置一卫拨官军分守从之
　　○己亥调巡抚河南都御史秦纮于宣府巡抚宣府郭镗于大同巡抚大同孙洪于河南
　　○升右都督范瑾为左都督都督同知孙钺为右都督都督佥事卢钦朱鉴俱为都督同知瑾等皆大同守将以失机戴罪既而太监汪直等出师报捷上其功当与升赏有旨俟核实其功罪议拟之至是直还言其情罪可矜请录其功命俱升一级
　　○庚子诏大同宣府延绥宁夏甘凉辽东沿边管墩官每员月加米五斗边内守墩官军人月给米三斗以旱灾免山西潞州及潞城县并直隶宁山卫去年秋粮子粒二万九千八十余石草四万八千五百九十余束
　　○赏辽东界岭口白石店杀贼被伤官军银绢有差
　　○昏刻木星犯鬼宿积尸气
　　○辛丑免直隶凤阳徐州等府州县并淮安等卫所去年秋粮子粒共一十四万九千二百四十石有奇草二十四万二千九百包有奇以水灾故也
　　○工部左侍郎蒯祥卒祥直隶吴县人以木工起隶工部精于其艺自正统以来凡百营造祥无不预积劳累官营缮所丞太仆少卿工部左右侍郎食正二品俸又以考满升俸一级祥为人恭谨详实虽处贵位俭朴不改常出入未尝乘肩舆既老犹自执寻引指使工作不衰至是卒于位年八十四赐祭葬如例
　　○癸卯礼部以二月初十日南京及江北四府山东之兖州河南之开封等府州县俱同时地震有声房屋摇撼人心惊惧奏言考之传记地动千里有大灾又云春动者岁凶二月动者水灾今所动不止千里又况凤阳南京皆  祖宗根本之地宗庙社稷所在关系尤重乞行各处守臣清理冤抑存恤孤寡有利必兴有害必去务施德泽以消变异又必广储蓄省费用以备岁凶浚河渠筑河堤以防水患毋徒事虚文从之
　　○命王昕为锦衣卫百户昕越之子也以越荫授职时年始八岁
明宪宗纯皇帝实录卷之二百十四
　　成化十七年夏四月乙巳朔享  太庙
　　○遣内官祭司□土□八黾□之神
　　○左春坊左中允周经乞省亲许之
　　○丙午命都察院右都御史戴缙经筵侍班
　　○丁未掌太医院事左通政蒋宗武乞原籍官地为业许之户科都给事中刘昂等劾宗武猥以末技攘取显官已为过分乃复请求无厌乞收回前命禁止将来＜锍-釒＞入  上曰地已赐矣尔等不必烦扰
　　○兵部尚书陈钺等奏京官皂隶俱出畿内八府及山西河南山东三布政司今各处水旱频仍流殍相望加以边方绎骚公私耗竭尤宜加意宽恤况隶役之籍有限而冗员之进无穷若不量加裁省何以少苏疲困如五府管事都督每员例与皂隶十二名带俸管操者六名出镇于外者亦各六名遣人来京岁取雇直长陵卫指挥使同知各六名佥事四名锦衣卫管事指挥使同知十名佥事六名镇抚四名带俸都指挥指挥各四名是以他卫带俸及新升者率多营求铨注锦衣卫以规役利即今锦衣一卫占用皂隶五百七十余名该银六千九百余两盖缘武职先无军伴所以拨与隶役今各府都督坐营管操及出镇于外者既各定拟军伴与之而在外者又有庄田园圃之利至若锦衣卫指挥等官亦各有校尉军伴其带俸者虽无军伴亦不任事焉用皂隶为哉凡诸旧与皂隶俱可量为裁减都督出镇者宜尽停革多余之数拨补新升官员其又有余发回别应徭役此所谓宽一分则民受一分之赐也＜锍-釒＞奏不允
　　○戊申襄王祁镛乞封世子见淑庶长子祐材为世孙赐以郡王冠服特诏允之
