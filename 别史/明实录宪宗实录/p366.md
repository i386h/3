<!-- { "loadSidebar": true } -->
　　○光禄寺少卿张祯叔收纳新粟为揽纳者所欺以陈粟搀纳东厂廉得其事奏闻下刑部拟罪赎杖还职
　　○庚辰  上以天时暄热命两法司锦衣卫将见监囚犯笞罪无于证者即释之徒流以下减等发落重囚情可矜疑并枷项者具录以闻
　　○山西布政司参议徐庄先任中书舍人书写诰命有遗落字至是事觉刑部请移文巡按御史执庄治如律从之
　　○壬午狭西岷州大隆善护国寺国师番僧绰肖藏卜等狭西拱卜寺番僧癿六等各来朝贡马及佛像舍利等物赐彩叚绢钞有差
　　○复赣州卫指挥佥事戴贤职初贤以不能御盗降广海卫正千户恃侍郎谢一夔有亲迁延不行至是夤缘李孜省自陈尝奋勇手刃三贼与王庭桂同功下巡按御史勘报亦谓其功可赎罪诏令复职还任治事
　　○试监察御史刘缨因坠马碎所悬牙牌下刑部拟罪如律赎杖还职
　　○癸未升太仆寺卿潘礼为工部左侍郎仍管易州山厂柴炭
　　○甲申实授云南道试监察御史向荣为监察御史
　　○乙酉  仁祖淳皇帝忌辰  奉先殿行祭礼
　　○以上  皇太后徽号命文武群臣致斋三日遣保国公朱永告  天地驸马都尉周景告  太庙襄城侯李瑾告  社稷
　　○山西代州天鸣三次其声如炮
　　○夜月犯房宿南第二星
　　○丙戌上  皇太后徽号
　　○河南卫辉府地震有声
　　○戊子  上御奉天殿文武群臣上表贺上  皇太后徽号礼毕颁诏天下如常仪诏曰朕惟自古帝王之孝亲匪惟餋以天下而必尊以鸿名盖所以表功象德显于今而垂于后也情文咸具敢忘祗循恭惟  圣母皇太后夙赞  先皇茂隆内治诞毓眇质缵绍丕图迄今二纪  宗社奠安海宇宁谧寔皆  圣母深仁洪慈训迪之所致也矧于  皇太子勤劬长育用底有成室家攸宜国本深固凡兹勋德超轶前古而尊崇之礼尚未加隆朕心歉焉乃稽典彝率吁臣工以今月十七日谨奉册宝上尊号曰  圣慈仁寿皇太后仰酬罔极之恩远追帝王之孝礼既成于家国泽斯溥于寰区所有合行事宜条列于后一宗室为庶人者各赐米十石绢十匹其子女人赐米五石布五匹年及婚配者所司具名以闻照例选婚量助嫁娶之资俱令有司办给一军民之间有年八十以上者不分男妇有司给与绢一匹绵一斤米一石肉十斤九十以上者倍之其八十以上为乡里所敬服者有司勘实加以冠带以荣终身一军民年七十以上者许一丁侍餋免其杂泛差役无丁者有司时加存恤勿令失所一内外官员有父母在家愿分俸助餋者准令分俸于原籍关支一两京文武官员未关诰敕者七品以上至四品若父母见在先与诰敕封之三品以上俱与应得诰命不为常例一在外军官老疾不能任事告替职者许令儿男赴部替职免其自来一在京文职以礼致仕五品以上年及七十者进散官一阶其中廉贫不能自存众所共知者有司仍每岁给与粮米四石以资餋赡不许徇情一概滥给一各王府有年老愿致仕者进散官一阶其历俸三年以上父母见存该授封者给与诰敕封之不为例一将军年及五十岁侍卫二十年以上者不拘在役退闲俱与冠带以荣其身一两京文职有离家六年之久欲照例给假省亲者查无违碍许其归省一吏部给由等项听选官取选未到愿告致仕者俱升职一级致仕监生不愿出仕者已有授职事例今后还填注衙门给与散官吏员冠带听选愿告回家不仕者照资格填授衙门职名闲住在原籍者俱许赴各该司府衙门告勘给授仍类册缴部以凭查考一监生家贫亲老愿告教职者已有事例其遇例入监愿就教职者亦许一体考授其在学廪增生员有因亲老无人侍餋愿告侍亲者听亲终方许复学其在学累举不第年五十以上愿告罢闲者听仍免本身杂泛差役一两京阴阳医生有年六十以上不能供役愿回家者审实放回其军匠厨役人等有老疾者亦许告替俱免其杂泛差役一在京在外有孤老残疾不能生业者即便收入餋济院照例给与衣粮已收者人赐米二斗一各处僧道有父母见存无人侍餋者不问有无度牒许令还俗餋亲一孝子顺孙义夫节妇有司开具实迹奏闻以凭旌表其已旌表年及六十者孝子冠带荣身节妇照八十以上例给赐绢绵米肉一诏书内优老恩典有司务当从实遵行不许虚应故事于戏据古尊称式广亲亲之教揆今恤下诞敷老老之仁诏诰中外咸使闻知
　　○庚寅太监韦泰传奉  圣旨授河南钧州民米忠四品散官原籍闲住外议谓忠善黄白吐纳之术者
　　○是日泰又传奉  圣旨升尚宝司卿杨杞为太仆寺卿中书舍人杨清尚宝司司丞锦衣卫正千户李荣指挥佥事副千户陆永沈智正千户百户李俊张旺周贵朱敬王通副千户所镇抚于忠朱杰姚文尤善冠带舍人韦金管事总旗韦冕百户文思院大使王岩营缮所所副副使徐义等六人俱大使舍人韦让等二十九人俱锦衣卫所镇抚带俸闲住府军右卫副千户萧旺锦衣卫所镇抚钱通俱复职锦衣卫所镇抚董让文思院副使王善刘宽俱支全俸仍旧办事太医院院使刘文泰升通政使司右通政御医潘铎院判医士彭辅御医清杞之子也
　　○辛卯  仁祖淳皇后忌辰  奉先殿行祭礼○左府都督同知袁彬乞致仕许之命其子勋袭为锦衣卫都指挥佥事旧例都指挥为流官不世袭彬自陈其功为子勋陈乞有旨彬随侍  先帝始终效劳既告老致仕其令驰驿还家勋许袭为都指挥佥事锦衣卫管事
　　○京营指挥使颜玉自甘肃还称虏屡遭挫衄奔出境外且河冰既开无入寇之路时狭西守臣亦谓可休兵省粮而甘肃守臣独谓虏退未远当益兵备御兵部以甘肃守臣之言为长请如所奏从之玉因奏备边六事一曰兰州距狭西一千四百余里其镇守将臣每冬于兰州防守倐往忽来人无固志宜令其恒驻兰州西应庄浪东保河桥北以为固静声援二曰庄浪至兰州二百余里其间止有土堡四座兵卫寡弱虏尝乘其无备入境剽掠请增筑若水湾驿堡广资储置守备三曰甘肃等处地方延袤一千五百余里其间虽有巡抚巡按官岁惟一至将校无所忌惮公肆贪残请于肃州庄浪各设宪臣一员俾饬兵备而禁贪墨四曰甘肃大小将臣既占肥饶之地复专灌溉之利请度田以实给与老弱军余务令灌溉以时勿容侵占五曰狭西甘肃军马器杖多无可观请移镇巡等官务使整肃部伍毋得占役锋利器械使不废弛六曰驿站官吏惟以迎送上司为急而于驰报边情反视为缓请申明禁约兵部请移守臣勘报处分诏可
　　○壬辰  上谕文武群臣曰今天时亢旱朕甚忧惶虔心祈祷自二十五日为始致斋三日其各加祗慎毋或怠遑
　　○升翰林院编修刘戬为侍讲以九年秩满也
　　○癸巳赐百官扇
　　○丁酉以亢旱遣保国公朱永告  天地襄城侯李瑾告  社稷新宁伯谭祐告山川仍分遣大臣行香于各寺观祠庙
　　○运太仓银五万两于宣府以备边储
　　○戊戌辽王豪墭奏求书籍以大明官制四书及尚书与之
　　○己亥都察院劾巡抚山东都御史吴节先任河南布政使时尝听人嘱托参充吏役虽非曲法亦失详审请究其罪  上命宥之
　　大明宪宗纯皇帝实录卷之二百八十九
　大明宪宗纯皇帝实录卷之二百九十
　　成化二十三年五月庚子朔
　　○辛丑降兵部郎中张伦为狭西河州同知伦先为户部郎中理大同粮储失于防范以致为人侵盗虚出五十万数后朝廷遣给事中宋琮等往勾稽之奏其事命付有司治罪当赎杖还职诏以伦不职降二级除外任
　　○壬寅保定府束鹿县昏刻天地昏黑空中声响如雷寻有青气坠地掘之得黑石二一大如碗一大如鸡卵
　　○癸卯给英国公张懋太傅兼太子太师诰命
　　○复除孙绳为鸿胪寺左寺丞改右寺丞李清于南京绳丁忧服阕也
　　○徽王见沛奏母魏氏蚤丧幸母有弟昂蒙授锦衣卫百户冕所镇抚乞令实授管事兵部言皇亲管事乃出特恩取旨裁决诏昂冕仍旧带俸○甲辰端阳节赐百官宴于午门
　　○乙巳赐晋世子奇源第三子名曰表椈蜀府汶川王申销嫡长子名曰宾潼岷府沙阳王膺刨长子名曰彦濎
　　○调试监察御史张晟为湖广云梦县知县晟巡茶狭西还复命失仪因自劾命锦衣卫执问既而有旨晟复命差错又自劾奏甚为不谨难居风宪杖二十调外任
　　○丙午巡抚四川右副都御史刘璋奏宋儒延平李侗上传伊洛之正派下开朱熹之大成请锡之赠谥从祀文庙以彰国朝崇儒重道之美诏礼部议之
　　○丁未以河南左布政使李昂为都察院右副都御史巡抚江西时镇守江西太监邓原等奏二月二十八日流贼五百余人至广昌县境肆行劫掠知县庄英率众御捕被害贼因乘胜突入县治放狱囚掠官库公私罄尽察其语音率多近境汀州之人请敕福建镇守等官严加剿捕事下兵部言贼聚众至五百余盖非一日使为牧守者能遏绝于窃发之初必无今日之祸今贼势既张方行申达而又委罪他人玩寇殃民旷职误事岂宜轻贷请檄邓原等选委三司官严督府县卫所兵民剿获贼徒否则如例停俸仍移文湖广广东镇巡等官互相缉捕且江西比岁灾荒所在盗发请简命巡抚宪臣一员以专委任  上责守备巡守等官如兵部言复以三司掌印官坐视其患令邓原等究贼发日为始俱如例停俸令急捕贼命所司举堪任巡抚者以闻乃以命昂
　　○戊申太监韦泰传奉  圣旨锦衣卫锦衣中所百户黄冕升副千户仍旧寄名放还司务李钦准复原职令工部管事
　　○追赠静一冲玄守道清修履和餋默崇教抱朴安恬真人王文彬父显为太常寺丞母陈氏安人时吏部言文彬已受高士诰命于例不当追赠诏特给之
　　○太常寺少卿崔志端以母忧去任
　　○贵州豊宁长官司土官杨泰与把事杨和有隙诱至广西泗城州农兵九千于铁坑等一百一十七寨杀掠子女焚毁庐舍守臣遣人拘治不伏巡抚都御史谢曰□永移文兵部处分时曰□永已被劾去任兵部请移贵州广西镇巡等官究治  上然之泰等即令二处守臣拘治不许纵恶因责问贵州镇守巡按等官不亟驰奏之故已而太监张成总兵官都督佥事吴经巡按御史王鉴之咸伏罪且言勘处未明未敢轻奏曰□永乃不俟核实輙动移文兵部诏谓勘处边事不会同具奏法当究治但既伏罪姑宥之成仍驰敕切责经鉴之俱停俸三月其事速令完报
　　○己酉  太祖高皇帝忌辰  奉先殿行祭礼魏国公徐俌承命祭  孝陵
　　○庚戌给襄城侯李瑾新宁伯谭祐太保兼太子太傅诰命
　　○赐西僧圆明通慧普慈真乘弘觉利教灌顶崇善西天佛子大国师剌瓦劄等十二人诰敕
