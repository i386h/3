<!-- { "loadSidebar": true } -->
　　○抚治郧阳都御史王浚奏请如  先朝故事谕吏部每五年遣大臣遍历州县考察官吏事下廷臣会议既从之而吏部尚书尹旻复言今朝觐会官考察在迩得旨待朝觐时严加考察
　　○定窃盗三犯罪例法司以南京有三犯窃盗移咨处罪者至是会议以监守自盗常人盗仓库钱粮等物计赃至满贯者犯该斩绞罪虽系杂犯其情颇重若三犯前罪即累恶不悛之人难依常例处治其不满贯犯该徒流以下罪者虽至三犯其情颇轻特依常例处治仍乞通行天下知之为便奏上命自后窃盗罪例宜依此行之著为令
　　○甲申礼部奏  万寿圣节例赐百官晏  上令免晏赐以节钱钞
　　○司礼监太监怀恩户部尚书余子俊等上所阅团营官军之数共一十六万八千有余且言兵戎国之大事国初定制恩典独厚官皆世禄有罪非奉旨不得执问士卒平居月有粮岁有布花征进有赏凯还有升有罪不剌字恩礼无以复加以死图报犹恐不称近年以来上下交相徇私不思国家兵戎为重  皇上洞见其弊命内外官严加拣选精锐者第为二拨列奋武等十二营简命总兵等官操督复命给事中御史不时按阅仍定占役逃窜之罪立法可为至矣近以边方颇静十二团营或借以兴土木之役此源一开所司乘机作弊不可胜言所以上廑  圣虑今既阅实更无隐弊抗拒占恡之弊造为三策分送兵科兵部及十二团营收照头拨专一在团营操遇有急切工役止于三大营次拨官军内量拨仍乞敕内外衙门毋得擅自拟奏轻动团营官军沮坏军法  上曰京营官军点选已定今后内外提督等官务尽心操备振扬威武痛革宿弊抚恤下人毋仍怠玩兵部仍具前事例以闻
　　○乙酉录十二年狭西克大墙堐番簇等战功太监刘祥户部尚书余子俊赏银各十两彩叚二表里都督同知白＜王巳＞指挥佥事赵宁指挥李隆俱升一级余将士升赏者一百四十七人十八年克满松簇功狭西镇守太监欧贤兵部右侍郎阮勤赏银各十两彩叚二表里按察使叶淇都指挥佥事刘琥升一级策应官军参议韩文银五两彩叚一表里余将士升赏者八十九人○丙戌进封太子太保左都督赵胜为昌宁伯岁禄一千石本色四百石折色六百石胜辞有旨卿掌理兵戎有年特兹加爵所辞不允
　　○戊子赐襄王祁镛第三子名曰见瀷辽府应山王豪土□□嫡长孙名曰宠洣奉国将军恩铋第三子名曰宠溉代府镇国将军仕埍第二子名曰成釱仕堲第七子名曰成淇第八子名曰成金□付沈府辅国将军铨鍸长子名曰勋渎第二子名曰勋滑楚府镇国将军季圾庶长子名曰均鍒辅国将军均钩第五子名曰荣淌第六子名曰荣潴奉国将军荣昌嫡长子名曰显樜第二子名曰显梂靖江王规裕嫡长子名曰约麒辅国将军相缨嫡长子名曰规眕辅国中尉规韦□因嫡长子名曰约衎
　　○太监覃昌传奉  圣旨锦衣卫指挥佥事杨辂升指挥同知仍世袭正千户徐璘升指挥佥事副千户李直升正千户百户杨辉升副千户太常寺协律郎成复亨升博士庙官王景通升太常寺赞礼郎序班朱宏升中书舍人中书科儒仕传佐黄本道顾纯赵靖姚鉴升序班致仕知县于宝升太常寺少卿儒士叶王□赞李椿陈帽刘本洪中书科食粮黄谦升御医医生郑瑾曾震升太医院吏目道士周洞然宋景暄唐友信俱升道录司右玄义人匠陶鉴周铭曾泰升工部营缮所所丞生员王浍升兵部司务朱宏中书科办事
　　明宪宗纯皇帝实录卷之二百四十五
　明宪宗纯皇帝实录卷之二百四十六
　　成化十九年十一月庚寅朔钦天监进成化二十年大统历  上御奉天殿受之给赐文武群颁行天下
　　○以明日  万寿圣节遣驸马都尉蔡震樊凯谒告  长陵  献陵  景陵  裕陵游泰谒告  景皇帝陵寝
　　○辛卯  万寿圣节  上诣  奉先殿  皇太后宫行礼毕出御奉天殿文武群臣行庆贺礼
　　○甲午遣内官祭  恭让章皇后陵寝以是日忌辰也
　　○丙申周府项城王子堰薨王简王之子母李氏宣德庚戌生正统辛酉册封为项城王至是薨年五十有四讣闻辍朝一日赐祭葬如制谥曰恭和○升永平府知府谢士元为四川布政司右参政
　　○巡抚四川右副都御史孙仁奏四川成都松潘等处守备旗军每岁上班人给布二疋绵花一斤惟茂州不给请如例给之便户部覆奏从之
　　○丁酉赐朝鲜国朝贺陪臣韩儧等宴并金织衣彩叚等物有差
　　○戊戌礼部奏冬至节例赐百官宴  上命免宴赐以节钱钞
　　○升翰林院编修王臣为侍讲以九年秩满也
　　○镇朔大将军总兵官保国公朱永奏比回大同宣府边储缺乏分驻军马于怀安万全等卫以就粮草遇有警急事体非宜乞为区处又奏大同宣府骑征马瘐弱难用乞如按伏官军例当有事时给以草豆户部覆奏今大同宣府粮草无余而直隶保定等府并山东河南岁欠起运京仓等处粮豆九十余万石草八百余万束请差本部属官会同各处巡抚等官严督催纳限明年二月终完违者六品以下停俸五品以上官参奏及行二边巡抚并郎中等官亟以先所运银收籴处置报可
　　○辽府宁福乡君诣京奏兄豪土□□既封为长阳王已该进为县主辽王因怀宿憾不为转奏有旨宁福乡君擅离本府辽王不为阻其下敕切责之乡君例当追封辽王挟私不为转奏而长史等官亦不为启劝乡君出城府卫官及守门官军皆不谏止又不具闻俱宜令所司执问从之○己亥开设万全都司阴阳医学
　　○巡抚云南右副都御史吴诚卒诚字尚忠浙江钱塘县人景泰辛未进士历兵部主事工部郎中升四川右参政后改贵州进湖广右布政进左布政擢都察院右副都御史奉敕巡抚其地寻奉敕巡抚云南俱赞理军务至是卒于任赐祭葬如例诚淳笃简淡所至悉心抚治颇著政绩其在云南于曩罕弄事尤尽心云
　　○庚子给事中田景贤稽核大同宣府边储亏少奏巡抚都御史郭镗秦纮及户部郎中南钊汪洪失职之罪命停镗纮俸各三月钊洪俟回京逮问○唐府新野王仪宾陆璇崔纮俱坐与婢奸事发巡按御史问拟比奸前夫之女减等徒罪革职离异都察院以婢皆县主从人所拟不当宜赎罪还职报可仍以璇纮纵肆不谨令唐王笞之人四十
　　○夜月犯天阴南第一星
　　○辛丑巡抚山西右佥都御史边镛奏国家西北藩篱先大同而代州鴈门次之今大同既宿重兵而鴈门兵独少万一虏越大同而南必不能守鴈门不守山西地方皆不可得而守矣山西不守则河南何以为□哉今年七月虏骑直抵鴈门臣等以死战仅退然此特其轻骑耳若其连营大举一鼓而南何以御之然则虏险防危选练将卒广＜彳侍＞刍粮明赏罚公黜陟正今日之急务可于代州立帅府设总兵如大同之制大同有警则可以策应偏头宁武有警则可以连兵而鴈门之险固鴈门既固则山西之地可保无虞矣事下兵部尚书张鹏覆议以为不必立  上曰将得其人虽一旅足为万里之长城非其人虽重兵不足为北门之锁钥其如兵部议已之
　　○以明日冬至节遣驸马都尉蔡震游泰分祭  长陵  献陵  景陵  裕陵文武衙门各分官陪祭
　　○遣驸马都尉周景祭  景皇帝陵寝
　　○遣内官祭  恭让章皇后陵寝
　　○癸卯冬至节  上诣奉先殿  皇太后宫行礼毕出御奉天殿文武群臣行庆贺礼群臣复诣文华殿庆贺  皇太子  皇太后  皇后免命妇朝贺○丁未赐朝鲜国成化二十年大统历
　　○直隶苏州府儒学生赵汴等二十人俱以骂大监王敬坐罪初敬与千户王臣等以购书为名乘传南至苏州府令生员抄录所谓子平遗集者初以为献御皆不敢违后复使抄录他书不已众以妨废学业辞敬即令有司迫遣至驲中乱棰之于是汴等骂曰汝辈扰害百姓不已又欲害吾儒生耶敬还京遂于  上以诸生不遵礼法恣肆放诞为词命下巡按御史执问具奏至是二人事以败特拟诸生以赎杖罪奏上从之
　　○己酉礼部奏湖广武冈州民刘善初等告岷府选用乳妇为军民害请通行天下今后王府乳妇止于本府所隶军校之家选用从之
　　○东垣王见＜氵贡＞有家奴吴安僮以王年幼诱为淫戏因欲毒杀王妃不果又数与王同卧起无贵贱礼事觉命官勘实拟罪奏至  上谓见＜氵贡＞狎近歌妓顽童轻信邪言谋害正妃有乖大义宜下敕切责令戴民巾读书习礼安童依律斩之其兄名亦出入府中多不法事杖而发戍边卫
　　○夜月犯灵台上星火星犯钩钤下星  庚戌命锦衣卫中所故副千户王友子瑾袭为副千户友以舍人传奉累升至千户至是瑾袭职兵部以无军功为请诏准世袭仍治事不为例
　　○辛亥泰宁等卫遣头目昂克土干等海西者帖列山等卫野人女直都指挥三哈等各来朝贡马赐宴并衣服彩叚等物有差
　　○定安悼隐主妃王氏奏长子聪潏谪守祖坟岁久知悔乞复王爵  上曰聪潏先回稔恶革爵兹乃繁辞妄奏不允袭封
　　○巡抚凤阳等处右副都御史徐英奏申明盐法事宜一南京户部盐引板刻昏暗印文糢糊请重为铸造一两淮岁办额盐俱以六分为常股以次关支四分为存积以备急用盐商到场量其场分上下三七分派支近豪商巨贾輙占上场宜加禁治一南京各衙门关支食盐五府六部都察院并锦衣卫宜令派仪真批验所其余卫所并五城兵马令派淮安批验所所司务办验批领帖文引目无伪方为关给收缴引目于运司以革诈伪一旧例有引官盐不许转于别境货卖近马船快船回公差回多于长芦收买私盐至于仪真发卖奸民效尤亦以民船混作官船随后夹带请依律究问章下户部覆奏如议从之
　　○杭州府知府陈让与致仕南京大理寺卿夏时正构怨时正令侄讦奏让诸不法事词连通政使何琮盖琮亦杭人时正疑琮阴庇之故也刑部郎中朱守孚承命勘问让尝以徵科瘐死二十余人于狱且被奸吏盗官银千余两不行究治而巧取他银补之坐赎斩所连坐者罪有差琮事皆诬独得其尝乞封生母而不赠嫡母为违例谓时正不惩小忿令侄兴词皆当究问命让为民下琮于都察院狱时正于浙江按察司狱各论赎杖还职余悉从所拟
　　○壬子火星犯东咸南第一星
　　○癸丑太监萧敬传奉  圣旨升太常寺少卿凌中本寺卿通事序班舍诚夺情仍旧办事
　　○命锦衣卫故带俸都指挥佥事詹昇子铭袭父原职指挥佥事
　　○命大兴左卫带俸署都指挥佥事胡英守备真定时巡视保定等处大理寺右少卿佀钟奏真定及定州去京师六百余里北有倒马龙泉之关西有井陉获鹿之隘其地诚为要害虽有三卫戍守而势分相均政不归一宜得武职方面一人总制之为便遂命英往
