<!-- { "loadSidebar": true } -->
　　○庚申泰宁等卫王克例等遣指挥三保等各来朝贡马赐衣服彩叚等物有差
　　○毛怜卫都指挥苦赤等奏本地路远欲于辽东人买一牛驮载行李许之
　　○山西道监察御史王宾言二事一汰冗官近年以来画工贱役多授官职于各衙门带俸糜费国用甚非崇本节用之道乞敕该部通查革去一便民赋旧例户口食盐止令纳钞而支盐景泰初乃令纳米夫户口不得食盐而虗令纳钞已为损民今又转令纳米实所不堪乞敕户部仍如旧例验口纳钞为便  上命所司省之○夜彗星灭
　　○辛酉遣内官祭  恭让章皇后陵寝以是日忌辰也
　　○复除狭西布政司右参政殷谦于山西
　　○壬戌升户科左给事中丘弘礼科左给事中魏元兵科右给事中秦崇刑科左给事中毛弘工科左给事中高斐俱本科都给事中户科右给事中刘昊礼科给事中霍贵兵科给事中崔仪刑科给事中白昂工科给事中王诏俱本科左给事中户科给事中李和礼科给事中李森兵科给事中张宾刑科给事中萧彦庄工科给事中陈峻俱本科右给事中
　　○命东胜右卫指挥使李胜代都指挥蒋源守备遵化○命故广东署都挥指佥事王英子佐袭父原职广州左卫指挥使
　　○命故贵州金筑安抚司安抚金徵子楙袭职
　　○巡抚山西右佥都御史李侃奏乞罢归不许
　　○礼部奏朵颜卫右都督阿儿乞蛮等奏欲于边地收买耕牛农具等物宜从所请其所乞织金膝襕叚并帐房鞍辔无例难许从之
　　○总督军务右副都御史项忠奏臣等奉命征剿逆贼满四以十月九日军分七路臣与太监刘祥总兵官刘玉都御史马文升等由金佛沟进都御史王锐参将胡恺等由李俊沟进伏羗伯毛忠等由木头沟进右参将夏正等由乱麻川进都指挥姜盛由黑城子进副总兵林盛由好水川进都指挥张瑛由骡母川进贼众来御臣与诸将夹攻贼大败追斩贼首二百二级中伤堕崖涧死者甚众夺还铜炮神枪以千计牛羊马骡二千余毛忠军趋占木沟水头擒斩夺获数多翼日毛忠督精锐四千进至石城炮架山北率励将士及其侄毛海孙毛恺奋不顾身躬冒矢石先登遂夺炮架山北三峰头乘胜上攻又夺山西四峰头适臣与各路官军俱会遂攻石城东西二门及山之东峰克之焚贼窝铺百余处擒贼二十四人斩首七十三级堕崖死者甚众夺获神枪火炮弓箭牛马等物贼窘迫皆号哭有自缢死者毛忠为流矢所中回至山半而卒事闻  上以毛忠奋勇死敌忠义可嘉命礼部与赠谥葬祭项忠刘祥刘玉等皆降敕奖谕之令用心平贼毋或因胜而怠毛忠凉州人高祖哈剌歹洪武中归附起戎伍为千户忠袭职初名哈剌累功至行都司都指挥同知始赐毛姓又以功升都督佥事赐今名天顺初以征福建反贼功升都督同知充左副总兵镇守甘肃复以剿虏寇功特进左都督年及七十乞致仕定西侯蒋琬等言其虽老未衰仍留守边忠先副宣城伯卫颍统兵杀败番贼论功升赏颍以流伯得世袭忠独不与赏例援例以请加忠禄米百石既而所司奏都督所支者月俸无加禄例有旨毛忠在边效劳日久特升伯爵仍守甘肃至是死于满四之难忠生长西陲知虏情由小官至大将屡经战奋勇当先但勇而寡谋贼所畏者惟忠闻忠死益猖獗子俭早卒孙锐嗣以忠死事功得世袭伯爵
　　○癸亥赐朝鲜国朝贺陪臣权恪等金织衣彩叚等物有差
　　○命故广东都指挥佥事陈智子皞袭父原职广海卫指挥使○命三法司同锦衣卫廷鞫宁远伯任寿右副都御史陈价都指挥刘清罪初满俊反价檄清督西安等卫官军剿之为贼所败官军死伤者凡三百余人事闻遇赦兵部乃奏调绥宁等处兵命宁夏总兵官吴琮领之与寿等会剿复败官军死伤者共五百余人遗弃器械辎重无筭事闻徵寿等三人下狱至是廷鞫拟罪寿为首斩价为从赎流清罪经赦以奏不实坐徒且请逮琮治罪然恐有枉请行狭西巡抚镇守等官勘报  上曰价罪当与寿同清令监候
　　○甲子铨注效勇营把总署都指挥同知郑贤于福建都司提督巡视银场
　　○辽东总兵官都督同知赵胜奏谍报虏贼二百余由鸦鹘关南哈合里入境寇掠都指挥佥事庄鉴把总指挥傅斌率轻骑四百追至境外喜昌口击走之夺回所掠人畜事下兵部言庄鉴等不能严督备御贼去始追虽有微绩终系失机宜行巡按山东御史逮问从之
　　○巡按福建御史吴璘奏闽浙之交有贼徒三千余于浙江泰顺县长山降尾新坑强采银矿杀民快十五人劫官库器物及掠沿村居民财畜扰害地方乞敕浙江都布按三司速为扑灭勿使滋蔓事下兵部覆奏  上命太监卢永镇守浙江吴昱镇守福建仍兼理银场会同三司等官设法抚捕
　　○丁卯命修武伯沈煜佩征西将军印充总兵官镇守宁夏
　　○南京十三道监察御史杨智等言妖彗示变灾异迭至自非君臣恐惧旁求直言改革弊政进君子退小人不足以应天之实宫闱之事臣不敢为言但望  陛下深自省察裁处之而已其在廷大臣如南京守备成国公朱仪参赞机务兵部尚书李宾俱以猥琐之才滥膺根本之寄设有警急曷能支持吏部右侍郎章纶从事  先朝虽有可取及任吏部以来功名大损如以子玄应冒贯京卫军余侥幸京闱荐书欲求事君而先欺君可乎教子如此事君可知刑部右侍郎王恕刑名生疏不顾名节到任半月即托本部郎中黄绂娶已故刘指挥妻文氏为继室以大臣而偶失节之妇可乎处家如此为国可知工部侍郎范理外似纯朴内实奸贪大理寺少卿金绅背公营私详驳失当应天府府尹毕亨善政未闻夤缘升用衍圣公孔弘绪恃恩骄恣荒淫无度凡此皆妨国病民法所难逭者也伏望  陛下奋乾刚之断扩日月之明严加黜责庶可以答天戒安人心转祸为福不难矣南京六科给事中朱清等亦以为言事下刑部覆奏命礼部右侍郎叶盛刑科都给事中毛弘往按之
　　○辽府蕲水王贵熡薨王简王之第二十子也母妃吕氏永乐甲辰生正统丁巳册封蕲水王至是薨年四十五讣闻辍朝一日赐祭葬如制谥曰靖和
　　○戊辰命巡抚贵州右副都御史陈宜子礻□□巡抚四川右副都御史汪浩子松俱为国子监生时南京太仆寺卿郑悠亦援例以请诏以悠升官未久不许
　　○朝鲜国陪臣李石亨等来朝报其国王李瑈薨赐石亨等衣服彩叚等物○行人司行人子坦言臣惟擅入内府律有明禁况又节蒙  圣旨禁约近见市井无知之徒贪图小利輙将私货布帛酒食等物进入买卖且皇城  圣天子万乘之所居宫禁库藏于是乎在礼法制度自此而出岂市井小人营私买卖之地哉宜令守卫官员并锦衣卫官严加缉访挐送治罪货物没官又言乡饮之礼乃先王敬老尊贤之遗意近年以来各处有司乡饮罔遵德意所请宾众不察贤否虽强梁豪横奸顽素著者皆与坐列其甘贫守分节义廉退之人反不与焉是岂先王垂世教之良法国家厚风俗之本意哉乞敕该部行移天下有司凡遇乡饮务清年高有德素无过举及以礼致仕官序坐其奸盗诈伪过恶显著者不许干与如有司阿附苟容一体治罪庶几人知劝戒而风俗自厚矣奏入诏付所司议行○己巳朝鲜国以  慈懿皇太后崩遣陪臣卞袍等赍奉慰表并香礼祭文来献时  梓宫已葬命陈献于  几筵殿赐袍等金织衣彩叚等物有差
　　○命故四川都指挥佥事吕昇子祥袭昇原职成都前卫指挥使
　　○升毛怜卫指挥佥事速苦捏苦俱为指挥同知
　　○庚午命故广东参将署都指挥同知王瑛子钦袭父原职南京府军左卫指挥使
　　○辛未总督军务右副都御史项忠等奏贼满四固守石城炮架山我军四面攻围势虽穷蹙然众尚二万恐河冻冲突而出我军一哨不支则势去矣乞调原拟宣府大同官军于偏头关捷路来援及敕抚宁侯朱永统率精锐亟来固原同臣等相机攻守事下兵部以为宜从所请  上曰京营官军未宜动可敕游击将军许宁统大同宣府精兵三千往助之  南京都察院右都御史周瑄奏乞罢归诏勉留之
　　○升监察御史李旻为云南按察司佥事
　　○行人于坦言原籍山西石州城下有河一道流入黄河迩者河路崩塌约长二十余丈遇天雨水溢崩塌之数复倍于昔请＜锍-釒＞通旧河以固城垣事下工部请命三司勘实区处从之
　　○南京吏科给事中王让言南京户部收粮委官罔恤民困专务剥削每于收受正数之外又行加罚甚至纵容官斗肆害百端民困于下怨归于上召灾致祸未必不由于此乞敕都察院转行总督粮储都御史严加禁革具实奏闻区处年年春夏南京处决重囚甚众甚非法天用刑之意乞敕刑部等衙门凡遇该决重囚除谋逆不拘外其余务俟秋后会审处决诏下其言于所司
　　○甲戌翰林院习字民生蒋铭奏臣父琳先任兵部主事历官左副都御史累树军功后被石亨诬陷处死臣因避害回家今幸雪父冤乞仍送翰林院习字以图补报  上准令中书科习字
　　○赐山西蒲州知州徐孚吉州知州伍琇湖广龙阳县知县李泰直隶和州判官张羽□冲山东临胊县知县卜钊淄川县知县刘文陕西宝鸡县知县马杰诰敕旌其善政
　　○日本国王源义政遣使臣清启等奉表来朝贡马及聚扇盔甲刀剑等物○乙亥开中两淮长芦河东运司盐课五十三万二千余引于陕西平凉等处召商上纳两淮盐每引米五斗豆斗长芦盐米二斗豆己斗河东盐米一斗豆五升时以官军征满四供饷不给故也
　　○南京太仆寺俵过应天府成化三年孳生及陪偿马骡并驹一万一千一百余匹
　　○丙子选摘岷州卫官军六百洮州卫六百兰州卫六百五十甘州中护卫五百五十河州卫五百为二班往凉州分番操备
　　○辽东总兵官都督同知赵胜奏十一月初六日虏贼千余主斡罗村攻指挥傅斌营指挥胡珍率军来援被贼射死既而都指挥庄鉴等领军二百赴斌营并力御敌至暮贼退事下兵部请移文赵胜等度量贼情缓急运谋战守以图成功其失机官令巡按御史逮治之
　　○己卯礼部奏冬至节例赐百官宴  上令免宴赐以节钱钞
　　○兵部覆奏南京给事中朱清监察御史杨智等言守备成国公朱仪参赞机务兵部尚书李宾事乞罢免二人以弭灾异  上以朱仪李宾皆廉谨可用但令移文使之尽心训练兵马整理机务毋仍因循怠慢
　　○镇守松潘副总兵都督佥事卢能奏巡视指挥阎斌等领军巡视边境至庙子沟番贼三百余突至斌等与战杀贼数众我军死者亦相当事下兵部覆奏宜行能等遣人往番寨抚谕使归所虏军民仍以首贼依夷俗处治以警其余若贼寘顽弗率即相机剿捕以靖地方斌等失机罪宜令巡按御史逮治从之○庚辰命故陕西都指挥佥事焦政兄敏袭政原职西安前卫指挥使
　　○辛巳赐唐王第五子名曰芝＜土瓦＞辽府松滋王等三子名曰恩鑡四曰恩錍五曰恩枪
　　○赐朝鲜国成化五年大统历
