<!-- { "loadSidebar": true } -->
　　○总督大同宣府军务兼督粮储户部尚书兼左副都御史余子俊奏比奉敕整饬兵备至大同宣府与内外守臣会议边陲所急保障为先顷臣巡抚延绥尝议削山筑墙建墩挑堑今十余年民被其利请以其法行于宣府大同或可捐小费而成大功竭一劳而享永逸谨条具事宜以闻一大同中路起西至偏头关东西六百余里地势平坦无险可据欲于其中每二里许筑墩台一座每墩阔方三丈高亦如之每角作二悬楼方径六尺两墩相去空内挑壕堑广一丈五尺深一丈一墩计役丁夫五百大约十日可成以一万人力计之十日可成二十墩及今四月五月虏马疲弱未能入寇之时动调中西二路军士两月可筑一百二十墩以道里计之已及二百四十里之远一墩令十人守之非但远能瞭望而多备枪炮等器又可以四面击虏盖枪炮之力可及四百余步今两墩共击一空远止三百六十步若彼此互发势无不及其大同东路西起宣府至大同接境一带俱仿此但今边军困苦乞视延绥夫役之例量为优恤仍给口粮山西民力困于供输难更徵发乞敕兵部量借京军三万各备畚锸等器赴边助役庶几力众工省刻日可成若疑二里一墩为大疏内宜增筑徐待来年其偏头关在延绥界北非臣职所及乞令别议施行一边储仓庾每被奸顽之人揽纳稽延经岁不获徵收或贪刻有司多方侵克乞自今有犯除没产陪偿外仍谪戍极边一大同宣府仓场虽有巡抚总理等官然巡历不周积弊如故且如边东馈饷近被奸臣侵蠹二百余万以为货赂权要之资遂至告急与其举觉于耗失之余孰若预防于收入之日宜于山西按察司额外设官二员往来大同宣府巡察奸弊俟有成绩别议裁省一大同宣府连岁兵荒粮草缺乏恐秋冬之间客兵大集计无所施乞给折粮银二十万两大同三分宣府一分以备缓急一边地素不产铁今修举边备召募壮勇渐有成绩应用器仗无所取办乞敕工部量给精铁十余万斤为用一虏贼所畏者惟神枪乞给硫黄千斤以备火药得旨所陈边务俱允行兵部即会京营及户工二部计处以闻于是兵部臣言借拨官军宜于五军三千神机三大营如数与之不足暂借团营步军补完令刻期以往所用器仗令工部置造日支口粮增以五合更人赏银一两优恤犒劳从宜处分其言偏头关一带边备不系所属然大同延绥地势俱犬牙相制难分彼此宜即敕子俊往度地形督令所司一体修筑  上曰可止于团营拨军二万把总十员责限速往人赏银五钱行粮俱于京仓支给户部仍差官会居庸关守臣验出时宣府大同荒旱米贵银一钱止易米五升而调大众兴大工人颇难之
　　○癸丑命故武平伯陈能子纲袭爵岁禄一千石本色折色四六兼支
　　○丙辰给修边团营步军行粮人更加米一斗
　　○秦府宜川王公鋺薨王庄靖王之子母孙氏正统丙辰生丁卯封为长子景泰壬申袭封宜川王至是薨年四十有九讣闻辍朝一日赐祭葬如制谥曰荣顺
　　○命工部右侍郎贾俊右军署都督佥事李曰□永督修  天寿山四陵以地震有损也
明宪宗纯皇帝实录卷之二百五十一
　　成化二十年夏四月丁巳朔享  太庙
　　○遣内官祭司灶之神
　　○戊午  上谕三法司曰今天气暄热两法司锦衣卫见监囚犯笞罪无干证者释之徒流以下减等处治重囚情可矜疑并枷项示众者俱录狱辞以闻于是刑部奏死罪可矜者二十八人子妇不孝父母告之而复息词者十四人都察院奏死罪可矜者五人枷项者六人得旨贳死充边军者总三十五人为民口外者二人杖之俾归养者十一人惟强盗二人不孝情重者三人不宥
　　○兵部尚书张鹏以疾乞致仕  上曰卿历练有年精力尚健所请不允
　　○以河南按察使叶淇为都察院左佥都御史提督鴈门等关兼巡抚山西
　　○  天寿山守备太监李良巡抚都御史李田言  长陵等三卫官军三千员名轮守黄花镇者往往有缺无补不若于两班数内选阅精锐一千五百人常令在镇守御余留备  陵寝洒扫役使庶事体两便从之
　　○己未以狭西洮州河南船觜并哈西沟等处剿杀番贼功赏官军钞绢布有差
　　○兵部臣言比巡按直隶监察御史程春震覆实去年七月镇守大同太监蔡新总兵官都督同知许宁巡抚右佥都御史郭镗副总兵署都督佥事周玺左参将都督佥事刘宁左监丞石岩宣府游击将军都督佥事宋澄马铺山红墙儿等处御虏功计前后共斩首一十五级生擒一人今议自斩首二级以下奋勇当先被伤官旗军舍等共四百六十二员名例应升赏外内蔡新许宁郭镗方戴罪比者石佛寺之功不允升赏今蔡新许宁俱取回京郭镗调辽东巡抚周玺刘宁亦蒙略其过一得实授都督佥事一升都督同知石岩升右少监据今所报各营斩获之数惟刘宁石岩部下七级宋澄部下四级余多一级而已其升赏等差并户部郎中张伦督运有功合赏与否俱取旨裁处  上曰此举功次不多调度游击督运等官并斩获一级者俱无升赏石岩刘宁宋澄各赏纻丝二表里其余有功者各准拟升赏有差
　　○庚申遣驸马都尉周景王增祭告  长陵  献陵  景陵  裕陵遣太监黄顺祭后土司工之神以将兴工修理也
　　○增置山西按察司副使佥事各二员督理大同宣府军储等事升河南南阳府知府雍泰四川成都府知府毛松龄为副使狭西庆阳府同知李萼鄜州知州周宁为佥事时总督军务户部尚书余子俊奏大同宣府二处仓场各远政务繁剧乞于山西按察司各增设官二员督理粮草禁革奸弊仍视边东修边之例一年中四月八月每一举行待经理具有成绩从户兵二部奏请裁革因举泰等可任用故有是命
　　○给秦府镇国将军公鍭夫人郭氏食米岁五十石
　　○以狭西肃州黑山及洮州跌巴口杀贼功赏右参将都指挥刘晟指挥佥事冯洁及官军彩叚钞布有差
　　○命摘拨京营官军三千委左参将都督佥事王义统领听调
　　○辛酉总督大同宣府军务户部尚书余子俊奏居庸关迤北自榆林驿起至高山跕止内惟云中驿属有司余皆军卫应役其大同左右威远平虏等卫四程俱无驿传且驿马倒死数多连岁兵荒追补不给缺于走递飞报乞令兵部选阅顺天府寄养四户马五百匹分布沿途卫驿按递为便从之
　　○大通事锦衣卫署指挥使杨铭等奏泰宁卫都督脱脱索罗弟小失台王上言迤北虏酋克失遣人招降诸夷及朵颜三卫都督阿儿乞台等亦遣使察歹等上书告急言克失与小王子连和约东行掠其部落将大举入寇窃见朵颜三卫为东北藩篱岁入朝贡熟知道路向被虏酋也先招为乡导致有正统己巳之变今如小失台王等所言窃恐小夷合势倡乱难图况朵颜与小王子诸部素为讐敌抚而用之亦以夷攻夷之法宜因其请遣使抚谕以息边衅事下兵部谓铭等所言皆为国至计但比因虏中逸归人言此虏实有乘秋入寇之谋已尝命将勒兵以待兼命尚书余子俊往饬边务至于以夷攻夷乃一时权宜非用兵尝法如唐借回纥兵以讨安庆绪终唐之世受其恃功侵轶之祸在所当鉴其遣使出境招抚向于十七年秋亦因三卫被北虏胁与连和尝拟议得旨止令镇守边臣抚谕之今夷使察歹等既来报事宴赏宜加厚及行辽东蓟州山海等处守臣如遇三卫夷人赴边传报夷情及避难潜住等宜倍加存恤以固其效顺之心  上曰察歹等加赏纻丝一表里抚谕三卫夷人不必遣官止敕镇守等官遣人赍与之○壬戌太仆寺卿张海以母丧去任
　　○赐火失阿儿等处羽奴思王虎斑绢磁器从其使臣请也
　　○癸亥巡抚南直隶兵部尚书左副都御史王恕奏乞致仕得旨恕历练老成朕方委任不允休致
　　○总督大同宣府军务户部尚书余子俊奏宣府游击将军宋澄堪任守将东路右参将柳春万全都指挥同知张玺任以战守无往不宜分守大同西路右参将左军都督佥事庄鉴粗率虐下兼与少监陆訚同事不睦宜取还京带俸别用或以柳春宋澄更易或令张玺往代庄鉴事下兵部言宜令柳春改任宣府游击将军宋澄改任右参将分守宣府东路张玺举充右参将分守大同西路庄鉴取回别任从之
　　○甲子以四川左布政使刘潺为顺天府府尹
　　○立殚忠效义二营选阅京卫舍人余丁训练听调先是遣给事中御史选阅各卫舍人余丁强壮者三丁取一送五军营各立一营给与器仗时加训练以俟调遣时中选者已一万二千余人分布二营总兵官英国公张懋等请营名及每营令都指挥二员把总教练故有是命已而懋等以舍余数多复请营立四司司设把总一员及人给月粮四斗俱从之
　　○给修  天寿山陵寝官军二千员名月米人四斗盐四斤
　　○夜月犯轩辕南第五星
　　○乙丑运太仓银七万两于大同宣府以给边储
　　○宥鸿胪寺掌寺事礼部尚书施纯等罪初四日早朝序班有引谢恩官误入内班者被劾纯等奉旨查其人姓名以闻并奏劾之命序班四人送锦衣卫问状纯等平日因循不能钤束属官以致差违法当究治姑宥之仍戒自后务须谨慎
　　○山西左布政使李益以潞城县供应细疋织造不如法工部劾奏其罪下巡按御史逮益及州县官吏治之俱坐违制当杖例赎还职
　　○夜南方流星如盏大青白色尾迹有光自氐宿东南行至近浊
　　○丙寅总督大同宣府军务户部尚书余子俊奏千户施海从右参将庄鉴于大同西路追虏战死海素骁勇临难不避众共惜之乞不限常例取其子于军前论功升授以为激劝事下兵部覆议从之
　　○宣府总兵官署右都督周玉等奏今年三月间虏屡于西路新河口及永宁堡等处杀掠民畜其守墩百户李住刘守原提督墩台指挥王永守备指挥董斌失于瞭望防守俱宜逮问分守左监丞张刚右参将孙素总督不严亦当有罪但李住等情罪稍轻宜姑记其罪俱从之
　　○丁卯有盗伐  皇陵山木者四人为守备凤阳内官所获中都留守司鞫实罪当徒都察院按榜例拟以处死有旨贷其死于近山人众处枷项一月满日押发浙江沿海卫分充军
　　○己巳金吾右卫带俸老疾署都指挥佥事张让子义代父原职本卫带俸指挥使
　　○巡抚山西右佥都御史边镛等奏三月间虏贼拥众从东路入水泉营等处分守代州右参将都指挥支玉即率都指挥高昇郭瑄等官军分道按伏力战拒之虏觇我东路有备复从西路滑石涧等四散突入寻遣支玉等会兵六道夹攻臣与镇守太监刘政整兵为援斩首一十五级夺其马七十余匹弓箭甲仗等物二千二百余事虏众溃散事下兵部乞降敕奖励其有功并阵伤官军候勘报升赏从之
　　○庚午命故中军都督佥事刘能子辅袭父原职济阳卫带俸指挥使
　　○总督大同宣府军务户部尚书余子俊奏大同边境比之宣府及偏头关地势平旷无险可据追逐虏贼非马军莫能今略计京营听征及宣府大同偏头关马军共二万七千九百狭西延绥宁夏靖虏固原一带马军共三万七千九百彼地俱隔黄河窃计春暖冻间虏必难犯今欲酌量调遣参将等官俱至大同预备但未及与今监督总兵等官张善蒋琬等面议乞敕善等并所举参将等官将应领马队之数暂为处分俟六七月间别有警报奏闻上请  上览奏曰兵部即与今所遣监督总兵等官酌量所领从征军马之数以闻其延绥并固原等处拟调边将俱降敕往谕之
