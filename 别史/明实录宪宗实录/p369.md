<!-- { "loadSidebar": true } -->
　　○己卯命恭顺侯吴鉴镇远侯顾溥武安侯郑英保定侯梁任永康侯徐锜广平侯袁辂遂安伯陈韶怀柔伯施鉴充正使中书舍人钱镛吏部署郎中吴裕户部郎中许楫署郎中王溥礼部郎中李魁兵部郎中刘传刑部署郎中王懋工部郎中顾余庆充副使持节册封周世子同鏕为周王世孙安＜氵横＞进为周世子肃简王庶长子汾川王贡琮为肃王妃杨氏进为肃王妃辽王嫡长子宠涭为辽世子第二子宠瀤为光泽王肃宁悼靖王嫡长子宠汕为肃宁王通城荣顺王嫡长孙荣渡为通城王鲁王第三子当泚为东瓯王晋府河东昭靖王嫡长子奇淮为河东王夫人韩氏进为河东王妃代府饶阳悼昭王嫡长子聪澂为饶阳王昌化温宪王嫡长子成锾为昌化王夫人畅氏进为昌化王妃赵王第三子祐棌为清流王临漳恭安王嫡长子见淔为临漳王夫人石氏进为临漳王妃南城兵马司副指挥张桓女为楚府江夏王妃
　　○左军都督佥事李英卒英辽东义州人袭父荣职为大同前卫指挥佥事正统十四年以勇略为众所推举升署都指挥佥事景泰初沙窝有功升都指挥佥事是年石佛寺有功升都指挥同知天顺初黑石崖等处累有战功升左军都督佥事八年充参将分守大同成化二年病免至是卒赐祭葬如例子震袭原卫指挥佥事
　　○庚辰赐辽府湘阴王豪壧续资治通鉴纲目玉篇广韵诸书从其请也
　　○赐甘肃官军衣鞋仍令守臣以官库银分给之
　　○降守备兰州署都指挥佥事于昇署指挥同知坐前守备不严致贼杀掠人畜故也
　　○定武职隐匿舍余立功久近之法初兵部奏请拣选各卫所舍余送操其间有匿少壮而以老弱报选者有倩老弱而代少壮赴选者有诈称老疾给引逃亡病故者事觉官发边方立功总小旗改调边卫漏报之家罪亦如之而未定立功轻重久近之期至是兵部议官旗人等凡坐前弊不行觉察改正罪犯绞斩者如例立功五年三流者依准徒法立功四年其减至徒罪五等俱立功三年杖罪五等俱立功二年笞罪五等俱立功一年议上从之
　　○停浙江三司都指挥等官王正等九员俸各一月为照刷文卷御史劾其违错稽迟等罪故也
　　○降锦衣卫千户刘灒二级调开平卫差操革江西按察使致仕李芳职为民先是太子少保工部尚书万祺江西南昌人居官时积畜甚富无子以侄焘承继又餋他姓子为义男改名爚俱授京职祺故爚诬奏祺婿李深隐骗祺财命灒往鞫不得实且加峻法鍜炼成狱深遂死巡抚都御史闵圭巡按御史张鼐左布政使王克复暨芳共成其事具闻  上以勘问不明遣官再鞫始得实圭等当连坐时圭鼐先以他事俱降调克复升都御史芳已致仕有旨升调者免问灒芳以酷刑枉人致死灒降二级芳除名爚杖之百发辽东三万卫充军焘革职冠带闲住其余家属坐罪有差
　　○辛巳通政司左参议田景贤巡视边关还言凡隘口俱有兵民兼守惟神堂岭等口一十一处仅有民壮秋往冬还有警无与防御请拨附近真定等卫所千百户三员率军一百五十人以往又居庸关为内境一大藩篱而怀来又为大同独石永宁三面必由之路所辖有火石岭水峪观棒槌峪三口实为要害之地请令守臣于此三口恒加缮治铲削务图坚完险峻而又增兵戍守庶险隘有备事下兵部议宜移文宣府内外守臣勘处从之
　　○壬午吏部奏传奉中书舍人韩曦鸿胪寺序班汤婺尝因灾异放免今又称太监陈魁等奏准留内府办事已及三年再乞录用取旨裁处  上曰韩曦汤婺既被放回之人不遵前旨乃尔烦扰本当逮问姑宥之曦举人婺国子生夤缘入内府书写得官士论尤鄙之
　　○癸未升山东按察司副使张玘湖广副使何淳俱为本司按察使
　　○以旱灾免南京留守左等三十二卫屯粮共五万二千八百三十余石○命大宁保定后卫指挥同知张杰管操
　　○广西柳庆府卫军民奏按察司佥事李珊分巡一年已满乞仍留提督柳庆地方抚治民夷守臣都御史宋旻等以闻兵部请如其奏从之
　　○乙酉命各王妃赡餋米有子受封者即罢给初王薨子幼者皆给米餋赡间有子长受封因循不奏止者至是楚府辅国将军均锔乞免扣母夫人徐氏餋赡米还官  上可其奏且谓徐氏既有子受封此米何久不停支户部因参王府等官俱宜逮治有旨以其年远宥之而令通查各王府若此者俱从实面奏以户部失于查照亦应究问俱宥之而有是命
　　○左军都督府都督佥事李英卒赐祭葬并棺椁粮布等物命其子继宗袭原职广宁中卫指挥使
　　○夜月犯木星
　　○丙戌降云南按察司佥事谢显为狭西兰州知州显先任广西副使以尹龙所指下巡按御史逮治未报吏部已先考以不协人望降云南佥事至是御史奏至仍有是命
　　○戊子命故云南都指挥佥事王裕子軏袭父原职贵州卫指挥使
　　○己丑遣内官祭中霤之神
　　○以水旱灾免直隶凤阳等府所属徐州等州县武平等卫所共粮三十七万八千九百七十余石草六十五万九千四十余束
　　○增设四川重安长官司重安仓
　　○赐辽府枝江王恩钱四书大全从其请也
　　○徽王见沛奏乞以登封县少林寺并地土为本府香火  上以寺不在王封内且多军民税地不许
　　○真人胡守信奏除原籍军伍许之
　　○辛卯命调五重安等营把总指挥安通于桃林口等关仍以本关把总指挥高宏代之以总兵等官言二人不和恐误边务故也
　　○壬辰巡抚四川都御史刘璋奏二月魏磨得失罗得等寨番贼二次越入阜康城杀掠人财请治茂州卫掌印掌印指挥王凤提督指挥马聪茂州知州吕琼等玩寇餙非之罪而右参将沈运失于防御兵备副使柳应辰怠于巡视亦宜逮治兵部以闻  上命巡按御史治凤聪琼等罪运与应辰宥之
　　○永寿王府仪宾王增先以兄女许适镇国将军诚溧既而以镇国将军诚灌当袭王爵复以许之适有诏旨不许重结王亲诚灌惧退之增必欲成婚镇安王成泳具闻下都察院参奏王＜锍-釒＞内不应称弟请治辅导官罪既而教授胡廷伦援引  祖训例应称弟至是增拟赎杖还职诚灌廷伦宥之仍命都察院具陈所参辅导官不当称弟之故以闻左副都御史边镛等具奏服罪宥之
　　○癸巳升四川布政司右参政谢士元为本司右布政使刑部郎中赵鹤龄监察御史俞振才俱为按察司副使鹤龄山东振才湖广
　　○升大理寺右寺副王存礼为山西按察司佥事
　　○复除广东按察司佥事林浚渊于浙江
　　○锦衣卫镇抚司理刑指挥佥事杨纲奉旨鞫囚阅数日始以亲嫌奏乞回避有旨责其托故避难革去问刑令于本卫管事
　　○甲午  孝庄睿皇后忌辰  奉先殿行祭礼遣驸马都尉游泰祭  裕陵
　　○赐太傅兼太子太师保国公朱永世袭诰券加禄通二千石勋号等项如故
　　○吏部右侍郎刘宣复命失仪上疏服罪有旨宥其罪时紏仪御史陈璧周宗亦劾之有旨责璧等紏劾不明命锦衣卫执璧等各杖之十释之
　　○命故山西都指挥佥事周能幼子合□玉于太原前卫以指挥使俸优给
　　○乙未浙江青田县幼童叶珠奏称四岁能书乞入翰林院习字许之
　　○丙申升宁夏副总兵锦衣卫署都指挥佥事刘文为署都指挥同知初文父玉以从父回寿为御马监太监得隶籍锦衣屡报斩获功历升左都督文亦藉父力累因战功升锦衣卫署指挥同知比玉殁文复袭父指挥使职继由军功升今职至是自陈父子相继在边效劳乞追录前功事下兵部侍郎何琮等言武职父尊子卑制许弃子职而袭父职不与重职如文所陈非例  上以文父子相继在边年久特升之
　　○丁酉赐周府义阳王子圪第四子名曰同鍱沈丘王同第五子名曰安氵□思
　　大明宪宗纯皇帝实录卷之二百九十一
　大明宪宗纯皇帝实录卷之二百九十二
　　成化二十三年秋七月戊戌朔享  太庙
　　○遣内官祭司门之神
　　○己亥命故狭西都指挥佥事侯纪子爵袭父原职庆阳卫指挥使
　　○庚子  皇太子千秋节文武群臣朝参毕诣文华殿行庆贺礼
　　○升翰林院编修刘震为侍讲以九年秩满也
　　○命故锦衣卫带俸都指挥佥事周全侄广袭为指挥佥事全故司礼太监金英养子初以军功升锦衣卫百户以事降小旗调边卫后屡奉内旨历升至都指挥佥事至是全殁广为之后求袭职兵部言都指挥流官例不当袭自指挥而下非军功升授者亦不得袭今广揆之例宜令补小旗奏上特旨授指挥佥事
　　○辛丑  仁孝文皇后忌辰  奉先殿行祭礼遣驸马都尉黄镛祭  长陵
　　○浙江瑞安县幼童张天保七岁能书举入京命记名于礼部习字
　　○壬寅赐靖江王＜矢见＞裕桂林府税钞岁一万五千贯以王累奏用度不足故也
　　○命故锦衣卫指挥同知孙珍子钺袭为百户珍会昌侯继宗之子初以南城迎驾功授锦衣卫副千户后以军功升正千户至指挥同知至是卒其兄王□赞为钺乞袭职兵部言武职非军功例不得袭论珍之功钺宜袭百户诏可
　　○甲辰鸿胪寺寺丞孙绳宣读有误为纠仪御史所劾  上宥之且曰鸿胪寺官宣读无大失者后勿劾
　　○翰林院编修江澜乞归省亲许之
　　○乙巳致仕左都御史余子俊被召为兵部尚书既至加太子太保初子俊巡大同为浮言所中落太子太保致仕至是起用之复以疾辞  上批答云卿谙练戎务效劳有年特兹召用毋以疾辞仍加太子太保理部事
　　○四川昌州长官司并湖广忠峝盘顺安抚司俱遣人来朝贡马赐彩叚宝钞有差
　　○都指挥使朱远犯法革职命治缉事者罪时有指挥周铎与军人萧兴以小忿相殴兴不能胜夜归杀其侄鋐谋陷铎死奏下御史郭绅鞫问已而众证其诬铎得免兴恐反坐己罪复诱其侄偏儿自服杀其兄问拟凌迟律铎继妻张氏与远妻姊妹也远尝与奸铎赴狱时以所积珍宝寄远家事平索之不得复恶张氏有淫行出之张氏愧恨遂谋于远告于缉事官校谓前日杀鋐者铎以赂众获免事闻命三法司锦衣卫官会鞫铎苦拷讯不得已诬服  上览狱案疑焉命从公会鞫于廷毋得顾忌枉人会铎家亦击登闻鼓诉冤乃逮远等廷鞫之犹未有以白也  上复命司礼监官监鞫殆尽得陷铎状兴竟坐罪远冠带闲住其余连坐者拟罪有差  上以缉事官校副千户夏旺等十四人不察虚实及副千户赵恭平昔徇情行事多有不公复命会问杖讯之于是给事中御史交章劾奏刑部尚书杜铭都御史刘敷大理寺卿冯贯管锦衣卫事都指挥朱骥与其僚佐前日鞫狱不明宜各明正其罪以为顾忌不职之戒并以缉事官校俱当究治为言  上宥铭等降旺及恭为百户吕绅刘通徐王□赞为试百户旗校降罚者各有差远兄保国公永以不能教弟服罪  上曰远罪无预于卿不必介意初周铎之狱路人皆知其冤法司以其事发自东厂莫敢直之及承命会鞫者再犹依违观望不敢决断非  上之仁明则铎之死狱成矣
