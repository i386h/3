<!-- { "loadSidebar": true } -->
　　○庚午谪兵部左侍郎马文昇戍四川重庆卫初文昇奉敕往辽东抚谕夷人时太监汪直亦往按事巡抚都御史陈钺譛文升于直直还朝会兵部尚书余子俊有参陈钺本钺疑文升所为遂嗾直奏文升专擅行事怀奸不忠抚安无方致启边衅盖建州海西夷非一种文升招抚之多顺服间有未服而犯边者故直以此陷之锦衣卫指挥吴绶承直意傅会成狱刑部不敢违比依指挥千百户致所部军人反叛者律遂□谪戍人皆冤之
　　○福余卫都指挥扭歹等奏报迤北癿加思兰为其族弟亦思马因所杀癿加思兰虏酋之桀黠者有智术善用兵其初部下止三四百人在迤西土鲁番地面往来抢掠西域贡使多苦之天顺间遣使赍敕书赏赐招抚乃移近哈密城外巴儿思渴地方住劄自是渐犯边成化初入黄河套与孛鲁忽满都鲁猛可斡罗出等梖会榆林边患从此起既而同孛鲁忽将猛可并其头目杀死斡罗出觉而避之癿加思兰乃与众商议欲立孛鲁忽太子为可汗而以己女妻之因立己为太师孛鲁忽不敢当让其叔满都鲁癿加思兰乃以女妻满都鲁而立为可汗己为太师有众数万由是调度进止惟其所命居数年满都鲁部下大头目脱罗干等不分与亦思马因谋杀之遂立亦思马因为太师亦思马因者其父毛那孩曾为太师故众心归之也
　　○辛未以旱灾免直隶安庆新安二卫成化十四年无徵子粒五千七百一十余石
　　○壬申升大理寺左少卿田景旸为本寺卿仍旧清理贴黄九年任满也
　　○安南国陪臣陈中立等奏入贡道经广西为凭祥县土官知县李广宁龙州土官知州赵源怀挟旧隙多方阻滞巡守等官不为究治事下礼部覆奏谓先因安南陪臣具奏己差行人伴送出境今中立复为此言宜仍伴送如前务令得所不致怨愤仍戒各州县自后安南使臣入贡或再阻留者必罪之诏可
　　○癸酉内官奉旨宣谕六科十三道曰牟俸职居风纪大肆贪婪马文升抚安无方用致边患科道官胡为互相容隐缄默不言可自陈状于是给事中李俊等二十七人御史王浚等二十九人合词请罪诏廷杖之人二十时文升谪不以罪俸赃证未明俊等莫有论列及承诘责而又不敢辩明冀以巽辞获免竟被挞云○甲戌贵州程番府程番等七长官司长官程昊等各来朝贡马赐彩叚绢钞有差
　　○楚王均鈋以叔祖景陵顺靖王无子援例乞以永安懿简王次子镇国将军季土□戎继其宗祀从之
　　○乙亥升都察院右佥都御史戴缙为右副都御史监察御史屠滽为右佥都御史王浚为南京都察院右佥都御史先是都御史王越言监察御史王浚屠滽佀钟杨守随俱才识明达乞峻擢之诏吏部拟缺以闻内批升二人因及于缙
　　○锦衣卫带俸指挥使郭参请袭封定襄伯不许初定襄伯郭登卒无子兄子嵩继袭其爵又卒参嵩子也复请继袭不得命至是具上登功绩诏下吏部议以登初任勋卫历至伯爵凡五转中间指挥佥事及伯爵俱以功升其余都督佥事同知并右都督三级皆出特恩今参所奏功绩无据  上曰郭参乃过继侄孙例不该袭爵已录郭登所立功次与参任指挥使矣其已之
　　○丙子特加工部尚书万祺太子少保先是  皇太子出合六卿皆加保傅祺时理易州山厂不与竟夤缘得之祺起吏胥所理者柴炭之事而居保傅之位大臣不敢执正而言官亦无敢进谏者
　　○驸马都尉周景为其故父鸿胪寺卿颙乞赠谥母乞祭葬  上不允赠谥遣官谕祭其母
　　○敕河南署都指挥佥事许震守备信阳汝宁等处钱瑾守备河南南阳等处
　　○命故辽东都指挥使刘英子璘袭父原职宁远卫指挥使武成后卫带俸都指挥佥事郑兴子泰袭父原职本卫指挥使
　　○贵州总兵等官吴经等以平西堡蛮贼报捷先是蛮贼阿毛坚娄等聚众杀掠烧毁屯堡诏招降之不服经等请兵讨之分兵为五路直抵巢穴斩其酋坚娄阿五等焚其寨余贼奔积蟒等洞进兵攻之复斩其酋阿毛果韶等其余潜石洞者塞其门以毒药薰之皆死贼酋卜著记复保聚众据白石崖崖高而险募敢死士夜半冒雾衘枚先登夺其所据贼遂大溃多投崖死余贼擒斩殆尽前后焚毁贼寨五百七十八攻破洞五十四斩首二千一百五十二生擒一百三十四俘其老幼七百二十四获兵器牛羊数千捷至  上命驰敕奖励之升报捷人各一级然是役也蛮夷固小有盗窃因劫赴任云南参政姚昶家属吴经遂欲大举兴兵灭之及奏至  上命都御史陈俨往彼相度事势为进止而俨特畏经弟绶之势竟迁延矛家以致经大肆杀戮地方疲敝冒滥功赏人莫敢非议云
　　○戊寅下金吾右卫指挥经历等官郭宏等三百四十九人于刑部狱初兵科给事中仰昇等劾宏等贪图贿赂假以内府差占为名纵放军士以致军伍虚耗有名无实事下兵部尚书余子俊等请逮治之故有是命
　　○己卯右春坊右庶子汪谐以母丧去任
　　○免湖广常德辰州衡州三府郴靖二州无徵米豆十二万二百二十三石常德辰州靖州九溪永定铜鼓茶陵沅州八卫沣州长宁夷陵枝江四所及永顺等处军民宣慰使司子粒四万一千一百一十余石并免河南开封南阳汝宁卫辉彰德五府及汝州夏麦一十一万二千二百一十五石税丝六万五千二百六十六两秋粮四十一万三千二百三十二石草五十五万二千八百五十束宣武南阳陈州睢阳颍川彰德洛阳南阳中护卫并怀庆颍上邓州三所子粒八万四千五百六十九石有奇以去年水旱也
　　○狭西洮州卫哈尔占等簇生番簇头喃奔等岷州卫汤哈等簇生番簇头呵古安等各来朝贡马及盔甲等物赐彩叚绢钞有差
　　○调锦衣卫掌镇抚司事指挥吴绶于南京锦衣卫以指挥赵璟兼掌司事绶初附汪直得用事后知不容于公议凡文臣下狱非其罪者颇庇之不加棰辱遂忤直意为所恶而斥云
　　○庚辰广西署都指挥佥事马义初充参将分守寻梧地方部下指挥李刚等各守容贵等县累被猺贼攻劫村寨杀伤官军虏掠男妇不能追剿巡按御史劾其罪坐刚等十四人俱谪戍义赎杖还职诏免刚等谪戍各降二级差操义停俸半年
　　○壬午升四川按察司佥事范纯为副使整饬大坝兵备先是大坝置备边副使一员后改安绵等处至是巡抚都御史孙仁等奏复置之
　　○户部尚书杨鼎等会官议巡抚宁夏都御史贾俊山西都御史奏纮所建言内二事俊言宁夏在城四卫近已设立学校惟乡饮酒礼未举宜行四卫每年轮支官钱举行以优老正俗使人皆知礼让鋐言山西军民人等多以互争田地假称王府官店草场及护卫屯田朦胧投献势要之家乞备榜申明奏准见行事例投献者悉发边卫永充军役二事皆可行命如议
　　○四川长宁安抚司土官坤卜杂榖安抚司署印舍人耿著思吉各遣番人来朝贡马及盔甲等物赐彩叚绢钞有差
　　○癸未赐蜀府石泉王友＜土贡＞第二子名曰申鏦
　　○命再给赵王见灂禄米五千石本色三千石折色二千石其庄田俟勘报区处赵府原禄一万五千石王以不法革爵及其禄三十二既又定为本色五千折色二千其原所买田八十顷六十亩仍令管业余俱查勘退给后以母妃请复爵至是王屡以原禄及田一千四百三十余顷为请故有是命
　　○以旱灾免直隶崇明县去年秋粮一万九千三百四十余石草二万五千六百五十九包
　　○万全都指挥佥事李英守备马营为贼杀所部官军巡按御史劾其罪坐谪戍边卫诏免谪戍降等差操
　　○升分守燕河营右参将都指挥佥事李铭为署都督佥事充总兵官镇守蓟州永平山海等处
　　○甲申太子太保抚宁候朱永等奏修筑芦沟桥堤岸外卫京操官军一万一千六百二十八人原有行粮四斗合与口粮四斗并给之户部以请诏止给口粮四斗○庆康王次妃孟氏奏长子庆王邃＜雝土＞薨逝乞令次子岐阳王邃塀暂理国事诏许之
　　○命四川行都司故都指挥佥事张震子翼袭父原职会川卫指挥使
　　○升武功左卫署指挥使王宣为署都指挥佥事充右参将分守燕河营等处
　　○乙酉礼部奏沁水王诠鐕先奏妃张氏病故续选李氏为配已准封沁水王继妃既而王复奏免遣官册封乞以所造册及冠服等物赐之诏可
　　明宪宗纯皇帝实录卷之一百九十终
大明宪宗纯皇帝实录卷之一百九十一
　　成化十五年六月丙戌朔日生背气青赤色鲜明
　　○丁亥升刑部郎中张文广西按察司佥事罗明山西佥事石玉俱按察司副使文浙江明玉本司
　　○宥分守凉州副总兵都督同知赵英罪先是英部下指挥李谦将赴京奏其违法事英执谦收其奏＜锍-釒＞遂与内官李瑄同奏谦不法下巡按御史治罪后谦始奏英前事复下御史勘问多诬但英收奏＜锍-釒＞遇赦不首当坐罪  上以边方用人特宥英而调谦别卫
　　○戊子命浙江都指挥佥事陈文子纲代父原职为温州卫指挥同知
　　○己丑湖广施州卫东乡五路安抚司安抚覃能九溪卫桑植安抚司安抚向世英等各遣人来朝贡马赐彩叚绢钞有差
　　○庚寅赐晋府阳曲王美垙第二十三子名曰钟镀第二十四子名曰钟鈶
　　○升监察御史陈琏大理寺左评事李辙南京监察御史彭颀刑部员外郎熊景姜宣俱为按察司佥事琏景广西辙江西颀广东宣四川
　　○复除山东按察司佥事尚敬于山西
　　○修通州大运西仓一百四十间
　　○辛卯户部议覆南京户部查勘署员外郎戴瑶陈言事宜一南京岁赐各卫军士夏冬布钞其冬衣例于七月中旬取勘九月终给赏军士得用惟夏布于四月中取勘六月终给赏则暑月已过今宜如瑶言夏布于三月初取勘四月终给赏一南京户部于所收户口食盐税课诸钞前此有例与钱兼收积于内藏但诸司支费仍用钞而钱则有入无出用是南京钱价每银一钱止易七十余文而诸处角□羊户买纳则又倍之欲将南京文武官吏上半年折色俸粮及光禄寺等衙门买用诸物俱令钱钞兼支缘上半年折支俸钞本库足给其买用诸物则已兼支今宜止令各衙门大小官员人等自成化十年至十四年下半年折俸胡椒苏木查照未支者照原折钞数每钞一贯折钱二文给之一南京户部管粮官员有犯例该巡仓御史呈总督都御史执送本院究问缘以御史发其事而以御史鞫之恐或偏听诬枉致有后言欲如在京事例转送南京刑部隔别问理则罚当其罪嫌隙不生从之
　　○带俸指挥佥事金玉等并旗校九十一人联名奏随太监汪直于辽东海西等边抚夷有功乞升职  上命各升一级内家人七名给冠带七人者皆市井小人投充直之仆从也
　　○命金吾右卫署指挥同知孙安往中都留守司协同理事
　　○壬辰给清平伯吴琮禄米岁八百石米钞中半兼支
　　○癸巳朝鲜国王李娎遣陪臣金瓘等奉笺文贡马及方物来朝贺  皇太子千秋节赐宴并金织衣彩叚等物有差
　　○复除广西左布政使何宜于江西
　　○工科给事中刘昂等言京营牧放马匹倒失数多宜治监牧官都指挥杨胜等罪  上曰牧马官军为弊多端法当究治姑宥之自后不必遣给事中等官点视只令各营总兵等官点视不许徇私作弊有亏马政
