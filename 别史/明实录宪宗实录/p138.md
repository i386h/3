<!-- { "loadSidebar": true } -->
　　○甲寅宁夏总兵官修武伯沈煜等奏今年八月以来花马池兴武营及灵州一带累报虏寇或三五百成群往来出没假以围猎为由分投近边窥觇其走回人口报各虏在河套内红城儿地住牧近欲往高桥儿及环县平凉双山等处摽掠兵部议谓此虏久在河套饥饿穷窘纵欲渡河未必空还又况秋高马肥适系贼人驰骋时月宜移文总兵官朱永都御史王越并宁夏延绥狭西各镇守总兵巡抚等官毋谓传报之言不足深信务计议长策整饬兵备或分布贼人出没要路或埋伏近边要害险地遇有声息即便统领官兵会合剿杀以安地方从之
　　○乙卯夜北方流星大如盏赤色有光自参宿东行至近浊
　　○丙辰夜月犯六诸王星
　　○丁巳命京营把总管操署都指挥使薛瑛往倒马关代李武守备以宽河卫署指挥佥事陈福代瑛把总管操
　　○戊午户部尚书杨鼎奏先任编修侍郎亲母继母俱已蒙恩貤赠独前母未蒙恩典谨援学士曹鼐例以请诏特许之不为例
　　○昏刻金星犯南斗魁第三星又月入井宿犯西扇北第一星
　　○己未升河南按察司副使刘昌为广东布政司左参政
　　○命工部右侍郎李颙往浙江祭海神修江岸是年九月初二日风潮汹涌冲决钱塘江岸千余丈近江居民房屋田产皆为渰没山阴会稽萧山上虞四县乍浦沥海二所钱清等诸场灾亦如之守臣以闻事下工部尚书王复等覆奏永乐年间浙江堤岸为潮冲塌尝遣官赍香祝祭江神及命大臣治水筑堤以除民害乞如永乐事例遣大臣往祭海神修江岸  上以命颙
　　○庚申擢知县白良辅田瑄为太仆寺寺丞罗圭李庭芝为南京太仆寺寺丞时有旨马政务在得人自今太仆寺官缺员必遴选廉能者以充故吏部简良辅等奏擢之　○辛酉晓刻土星犯天高星
　　○升监察御史吴＜王扁＞为浙江按察司佥事
　　○壬戌授习字儒士仲兰为中书舍人近时习字中书者非大臣子不得与而兰以其伯父任太医院判供事内御药房故夤缘乞恩诏特许之不为例
　　○癸亥巡视北直隶右副都御史杨璇奏顺天等八府连年凶荒仓廪空虚今冬来春俱当给粮赈济须早为措置访闻今年南京米价颇贱浙江并苏松常镇等府民食颇艰宜行巡抚都御史滕昭查验将成化七年秋粮数内苏松等府起运南京文武衙门官员俸禄及浙江嘉湖等府起运南京各卫仓粮各依本处时价卖银解赴南京给与领用及将南京各卫官军俸粮自成化七年冬至八年秋每两月支米一月支银相间给用所省脚耗等米尽数卖银送至直隶河间府收贮以凭赈济事下户部覆奏若候解银赈济恐缓不济事宜将两淮运司解到卖盐银内摘拨三万两送赴河间收贮支用仍行南京户部并滕昭查看米价贵贱并原定脚耗米若干以闻疏入  上曰盐银准拟苏松等处粮应否变卖令议拟奏闻行之
　　○乙丑从山东沂州罗滕镇巡检司于宝山以罗滕僻在西南一隅非行旅经由之地而宝山四通要路时有盗贼窃发故也
　　明宪宗纯皇帝实录卷之九十六
　明宪宗纯皇帝实录卷之九十七
　　成化七年冬十月己巳朔享  太庙
　　○遣内官祭司井之神
　　○分守凉州右副总兵都督同知赵英等奏虏酋癿加思兰等拥众久居河套冰冻之时必渡河而西河之外阿罗出等余孽尚众必先由凉州入寇而官军数少战守不足兵部请令巡抚狭西都御史马文升同镇守总兵等官都督白玉勘议如果此虏渡河摽掠侵犯凉州即将西宁土民并洮岷等卫下班官军量调协同彼处官军战守候地方无事即便放回仍令甘肃镇守总兵巡抚等官计议方策督同各副参守备等官饬兵备御从之　○庚午刑科给事中白昂等言三事其一曰修明庶政大略谓天下之事如粮储刑狱之类各布按二司官出巡而还宜详具徵收断理之数上于巡抚巡按官通行稽考有误事者指实劾奏使彼知警其二曰禁治刁讼谓近者法司议奏揭榜晓谕军民词讼事例至为详密但榜文止悬于京师天下之人不能周知事例虽行于官府在野之人不能尽见往往违犯如故今查半年之内编收过四川等处所奏本计一千二百有余自今宜依前例除告谋逆等重事许令施行其余情轻与倩人代告悉不施行至于教唆并代写奏状之人仍拟编戍以重其罪如所告谋逆等事或诬亦依在外诬告十人以上事例处置是宜通行天下揭榜晓谕庶事例归一人易遵守其三曰优恤民瘼谓浙江山东并南北直隶等处水旱相仍人民艰窘税粮虽免赋役如旧宜通行巡抚巡按官于灾伤府县从宜处置以尽安餋之道俟丰稔之年仍依前例奏上有旨修明禁制二说该部宜知其事优恤事已举行其置之
　　○辛未襄垣王府镇国将军仕坯等七人与仪宾侯世英等六人使家僮辈数欺取市人财物并搏伤人肢体所为多不法事闻  上不忍加罪特敕王戒约诸将军宜循守礼法毋复游荡为恶世英等仍下巡按御史推问
　　○壬申实授理刑行人范瑛为监察御史
　　○都察院左都御史李宾等言本院先奏御史缺员数多请敕天下巡按御史并布按二司正官选推官知县中廉能名著历练老成言貌相宜年三十以上五十以下进士举八出身历任三年之上不限旌异与否举送吏部核实分送两京各道问刑半年照例实授其有知而不举举而不公者罪之已蒙俞允兼命巡抚大臣公同推举自是惟南直隶巡抚巡按及浙江两司会举数人其他顾忌畏避未见敢举一人者又其后止许推举曾经旌异者且旌异多出好恶之私又有避嫌而不肯旌异者巡按御史每年一更有前以旌异而后不肯覆勘者其中有年貌不相宜者有非科目出身者有旌异之后易其初心者古称立贤无方不可拘泥又曰荐贤受上赏蔽贤蒙显戮若不纳贿赂不私故旧不听请托不执偏见协于公论自然得人况今御史多缺而紧急用人之际乞如前例仍行天下巡抚巡按并布按二司正官各举所部推官知县凡以科目出身三年秩满堪为御史者虽未旌异当亦举之若复知而不举举而不公者仍论如法如此则振扬风纪皆得其人而天下有司亦知所劝勉矣＜锍-釒＞入  上嘉纳之
　　○杀江西吉安府知府许聪聪以吉安民好讼劫盗方炽且奉敕行事特严刑立威以禁制其下死于狱者五十余人又其为人矜傲藩臬官多疾之会副使夏寅提学至吉安聪屡抗拒寅不堪回语按察使牟俸俸切齿嗾寅奏发其平日凶恶及侵欺官钱诸事未及勘报适南京大理寺卿夏时正巡视江西考察官员入寅等言考聪贪酷黜为民聪不服而守御千户蒋庆具以其贪酷事呈禀时正遂委三司掌印官牟俸等执聪下狱检其簿案人命数具疏以闻而监察御史俞荩以聪与寅有隙事有干对当提问亦具奏  上遣刑部员外郎李廷羙往会荩勘问还奏所勘人多病死于狱即有伤于杖者亦非挟私所致惟侵欺罪实特聪监守自盗律斩赎为民刑部以为宜尽受赃枉法例发充军聪以已被俸等构陷亦具各人奸贪不法并俸主使夏寅蒋庆及左使夏时正将人命害己等情令家人诉辩不已  上以聪人命数多疑廷美等有所私时荩已代还俱被逮复遣锦衣卫千户金章覆实械聪至京仍命都察院会官廷鞫之乃比故勘律拟斩命即如所拟处决刑科都给事中白昂等以未经审录为请不从且命母覆奏遂以是日夜四鼓押赴市曹斩之廷羙坐勘聪事不实降湖广衡州府通判荩降澧州判官寅等事俱免勘聪之死说者谓其凶暴致祸固宜但系比律不许覆奏又乘夜行刑则以司礼监太监黄高纳其所厚吉安人洪僧官以聪尝棰辱其徒至以瓦擦其首流血积恨之譛所致人不能无私议云俸得召为太仆卿亦高之力也
　　○癸酉兵部奏来降夷人帖木儿赤原系孛罗忽太子部下知院已注广州前卫副千户然帖木儿赤寔都督穆义从子乞与义同居完聚宜改注在京锦衣卫镇抚司带俸差操从之
　　○兵部奏成化六年冬以来虏寇五万余骑入东山墩定边营等处抢掠参赞军务都御史王越督同总兵官许宁游击将军孙钺蔡瑄参将钱亮把总马仪等各统所部官军并力破虏擒贼六名斩首一百二十八颗宜将为首从被伤当先有功官军人等斟酌轻重量加升赏  上是之总兵参将游击等官命俱给赏○山西布政司左参政周骙督运蒲州等处税粮赴大同府交纳擅折收银至八十余两本府知府邹渊之仍令司仓者出给通关转缴讫复召人以所收银籴米多逋负不时纳竟以盘查事发为巡按御史杨守随户部郎中裴慧奏命问拟如律
　　○乙亥改南京刑部左侍郎王恕为刑部左侍郎奉敕总理河道升工部员外郎郭昇为郎中山东按察司佥事陈善为副使与工部郎中陆镛分理之时太监韦焕等奏运河淤浅请量增昇等京职专理河道事下户部会同吏部尚书姚夔等议拟覆奏以为  太宗皇帝肇建北京以元人海运非便命平江伯陈瑄经略粮运河道是以六七十年间漕运通利京储山峙其良法羙意度越前代近年以来河道旧＜矢见＞日以废弛滩沙壅涩不加挑洗泉源漫伏不加搜涤湖泊占为田园铺舍废为荒落人夫虚设树井皆枯运船遇浅动经旬日转雇盘剥财殚力耗及至通州雨水淫潦僦车费力出息称贷劳苦万状皆以河道阻碍所致因循既久日坏一日殊非经国利便焕所言诚为急务然自通州至仪真瓜州二三千里往来修治非一二人能办况首尾不接岁月不常事无统制功难责成今宜进昇郎中专理沛县至仪真瓜州一带善副使专理山东地方见管通州河道郎中陆镛专理通州至德州一带仍简命风力大臣一员赐敕总理其事凡河道事宜根究本末以次修复其旧务为久便禁侵占阻滞者仍须审度人情事势随其缓急轻重以为先后他有便宜方略可举行者听斟酌之限以三年底于成效不得虚应故事致误国计  上从其议赐恕敕曰朕惟京师粮储仰给东南漕运自平江伯陈瑄经理河道之后管河者多不得人旧＜矢见＞日以废驰粮船阻浅转输延迟若非委任责成岂不有误国计今分官管理一带河道特命尔总理其事尔宜往来巡视严督各官并一带军卫有司人等用心整理闸坝损坏者修之河道淤塞者浚之湖泊务谨堤防泉源毋令浅涩沿河浅铺树井及一应河道事宜但系平江伯旧规者一一修复不许诸人侵占阻滞凡有便宜方略可举行者悉听尔斟酌施行一应官员人等敢有违误者或量情惩治或具奏挐问尔仍须审度人情事势随其缓急轻重以为后先母急以扰人母怠以废事限以三年务底成绩如或因循不理致误国计责有所归尔其勉之慎之
　　○升河南布政司左参议王汝霖为山东左参政南京监察御史方进为云南按察司佥事
　　○丙子复设四川叙州府富顺县税课局本局先以课钞不及万贯裁革近年居民稠密□货稍多户部故请复设以收□税
　　○丁丑户部请以布一匹准支文武官员俸米二十石旧两京文武官折色俸粮上半年给钞下半年给苏木胡椒至是户部尚书杨鼎奏京库椒木不足甲字库多积绵布以时估计之阔白布一匹可准钞二百贯请以布折米仍视折钞例每十贯一石先是折俸钞米一石钞二十五贯渐减至十贯至是钞法不行钞贯值二三钱已是米一石仅值钱二三十文至是又折以布布一匹时估不过二三百钱而折米二十石则是米一石仅值十四五钱也自古百官俸禄之薄未有如此者有司朦胧奏请遂为常例
　　○加大理寺卿王概正二品俸以九年秩满也
