<!-- { "loadSidebar": true } -->
　　○追降韩府汉阴王徵鍉为庶人王母平氏妃周氏及冒封郡王县主者皆赐死凌迟妃父周恂及其妻妾子皆斩之籍其家先是王有疾恂入问窃与王曰王疾病当不可讳无后柰何何不取家人子名之以奉王后王以为然令二宫人假若有娠者韩王及诸王来问疾俱以托焉王薨恂与王母及妃谋取其妻之女及他人男前后令妾与子抱纳宫中既长请于朝俱受封既而恂之姻家以私忿发其事下镇守内官暨巡抚巡按会都布按三司官按之得其本末恂罪当斩余坐罪有差刑部尚书林聪等以具狱覆奏  上曰恂阴谋主使王母平妃妃周氏同其妻妾子乞餋异姓男女冒封紊乱宗支罪恶深重恂凌迟处死财产没官妻妾子俱斩之知其事者内使刘通等五人各杖一百充边军冒封男女及平氏周氏俱赐自尽徵鍉追降为庶人余悉准拟其令太监李荣驸马周景锦衣卫指挥赵璟往治其事仍命自后各王府并将军等处不许闲杂人等出入构引为非违者及内外官皆重罪不宥其录狱词写书各王府知之乃致书于各王曰朕惟徵鍉乃韩宪王曾孙宪王实  太祖高皇帝之子  高皇帝奄有天下封建诸王藩屏国家以为千万世不拔之基岂意徵鍉秪因乏嗣顾恋房闱私爱轻信外人邪谋致使其母及妃下挹污池之流上溷天潢之泒其得罪于祖宗岂小小哉身虽沦亡咎难容贷己革其封爵削其谥号追废为庶人用彰朝廷大法用慰  祖宗灵明以为将来警戒鸣呼莒人灭鄫春秋所诛而徵鍉忍心害理一至于此  祖宗以来所未有也夫人闻知莫不愤怒况于朕乎况于宗室乎尚恐各宗室亲王未知其详特命所司抄录情词并书遍报亲藩尚其亮之
　　○壬寅  皇太后圣旦  上率皇太子及亲王上寿命妇朝贺赐百官宴于午门
　　○甲辰升泰宁等卫千户卯里孩等为指挥佥事党阿等所镇抚兵部言其虽无赐敕凭据然实未尝犯边兼避北虏杀掠来归及尝遣使抚安之故也
　　○宥定西侯蒋琬左军都督佥事王义罪时琬掌左军都督府事兵部奏送自宫者二百六十三人系府中中四人乘间亡去琬等因举奏监守百户何献罪并白效有旨下献法司而宥琬等
　　○乙巳泰宁等卫都指挥可台遣头目党阿等各来朝贡马赐宴并金织衣彩叚等物有差先是可台以减进贡马价奏乞加赐礼部按例以闻  上命如旧仍敕通事往谕之至是党阿等复恳请不巳  上念以夷人且近从招抚而来者特加赐一表里
　　○以守备顺圣川都指挥同知孙成守备蔚州把总指挥佥事马刚守备怀来宣府前卫指挥同知王璇守备顺圣川守备永宁卫指挥使张澄守备马营把总指挥同知方铎守备万全右卫隆庆右卫指挥使温海守备永宁命取守备万全右卫指挥吴信守备马营都指挥李英俱回京营信仍把总英止随操以巡抚宣府都御史张颐言蔚州怀来马营与永宁等处城堡缓急不同孙成等才行亦异信不能驭众而英贪刻也
　　○丙午  诚孝昭皇后忌辰  奉先殿行祭礼遣驸马都尉周景祭  献陵
　　○皇第三子生母曰宸妃邵氏
　　○丁未左春坊左谕德程敏政奏乞归省许之给驿以往且令亟还供职
　　○命监察御史娄谦提调南直隶学校
　　○兵部尚书余子俊言京操官军缺班不至者共九千有奇宜行令所司逮问角□羊送补役有旨宜速押角□羊赴操免逮问
　　○戊申升武功中卫带俸署指挥佥事杨绅为署都指挥佥事充左参将分守独石马营
　　○庚戌手敕升太子少保吏部尚书万安为太子太保仍兼谨身殿大学士太子少保兵部尚书王钺为太子太保仍兼都察院左都御史加兵部尚书余子俊刑部尚书林聪工部尚书王复掌通政司事工部尚书张文质为太子少保俱仍旧视事安上＜锍-釒＞辞诏曰卿职居辅导劳效有年兹特加升用隆委任子俊等亦上＜锍-釒＞辞诏曰卿等受朕委用历事年深特兹加升俱不允辞
　　○手敕加豊城侯李勇定西侯蒋琬左都督赵胜为太子太保
　　○升通政司左参议李和为右通政右参议王昶为左参议
　　○辛亥翰林院侍讲学士杨守陈服阕复任
　　○革直隶江浦县浦子口巡检司○壬子巡按江西监察御史沃頖奏访得吉安府狱中自成化十一年至十三年病故囚犯计三百八十七人多系知府黄景隆淹禁凌虐故勘致死而假称病故者请差官按之都察院覆奏命刑部郎中屠勋锦衣卫百户杨纲往会巡按御史并都布按三司鞫治勋等至阅籍得囚之死者总四百十七人其无罪而故勘故入或淹禁以致死者实百有六人有一家五人者有父子兄弟三四人者景隆坐凌迟处死恨頖发其事因讦奏頖听御史李瑢按察使刘釪嘱托并泛举其违法事事亦下勋等按多诬于是械系景隆等至京而頖等四人亦有罪当逮治俱下法司议之
　　○癸丑分付雷廉高肇参将都指挥同知杨广坐违例滥受词状都察院请下巡按御史逮治如律从之
　　○甲寅礼部奏万寿圣节例赐百官宴  上令免宴赐以节钱钞
　　○乙卯升吏部郎中陈政为通政司右参议
　　○吏部＜锍-釒＞京官堪任知府者六人其中注拟宁波府则南京户科给事中王让诏可其所＜锍-釒＞者五人而宁波府则命别举之
　　○镇守辽东太监韦朗奏比者兵部行令巡抚巡按慎选守备等官而不及镇守总兵官但巡按御史岁一更代境内不暇遍历官属贤否岂得周知或听信未明及致颠倒其镇守总兵临驭既久验试必真乞仍令会议进黜庶几得人事下兵部言御史朝廷耳目所系内外政治俱得预闻岁一更代之制正以防日久稔熟之私迩者在外镇守总兵等官多不律已凡遇守备守御员缺视为奇货酌量羙恶尤为定价以俟营求其获选之人掊克万端偿其所费虐军误国贻害日深欲革弊端事湏御史今朗等既欲亲预宜行在外镇守总兵巡抚巡按等官会议奏举明开举主姓名犯赃连坐从之
　　○丁巳赐晋府永和王奇淯第三弟名曰奇涌辽府应山王豪土□□第二子名曰恩銈
　　○命左军带俸都督佥事高俊后军带俸都督佥事柯忠俱于南京掌府事
明宪宗纯皇帝实录卷之一百八十四
　　成化十四年十一月戊午朔钦天监进成化十五年大统历  上御奉天殿受之给赐亲王及文武群臣颁行天下
　　○宥太常寺少卿童轩钦天监监正张瑄康永韶田蓁罪时轩掌监事进呈大统历七政历俱有讹字命各自陈皆伏罪有旨轩等失于校讎法当治罪姑宥之春官正以下并司历二人命锦衣卫鞫治以闻
　　○以明日  万寿圣节遣驸马都尉蔡震杨伟谒告  长陵  献陵  景陵  裕陵马诚谒告  景皇帝陵寝
　　○己未  万寿圣节  上诣  奉先殿  皇太后宫行礼毕出御奉天殿文武群臣及四夷朝使行庆贺礼
　　○始令翰林院官习仪先是翰林院官僚自永乐宣德以来相传免习仪至是锦衣缉事官校奏学士王献检讨张泰不赴习仪  上命鞫问之献泰举相传之例以闻宥之仍诏自今行大礼先期习仪内阁办事者免其余俱习仪如常
　　○壬戌遣内官祭  恭让章皇后陵寝以是日忌辰也
　　○癸亥赐周府故镇国将军子壕夫人蒋氏子土□寻夫人何氏食米岁各五十石从周王子埅奏请也
　　○户科给事中陈鲤等盘粮两广还以钱谷亏耗数闻因劾布政使周铎王俭知府高橙金纯以下二十人俱命巡按御史逮问惟巡抚副都御史朱英以历任未久特宥之
　　○巡抚河南右副都御史李衍等奏河南地方累有河患皆由下流壅塞以致冲决散漫渰没民居今宜自开封西南地名新城下抵梁家浅旧河口七里＜锍-釒＞浚壅塞以洩杏花营上流水势又自八角河口直抵南顿分道散漫以免祥符鄢陵诸县睢陈归德诸州渰没其冲决堤口则俟水落之日兴工修筑工部覆奏  上仍命衍等斟酌行之
　　○甲子赐朝鲜国朝贺陪臣韩致亨等宴并金织衣彩叚等物有差
　　○命代州隰川王仕＜土遂＞岁禄折色内支米五十石王以岁用不足请也
　　○太子少保兵部尚书余子俊奏比者镇守兰县署都指挥佥事刘瑛奏兰县近升为州乞改旧敕窃见今边城将佐凡主将据总要之路当节制副参之任宜称镇守副参以下有与主将同居一城有独员分守一路者皆称镇守犹或近似至于都指挥指挥守备一城一堡亦称镇守如分守固原等处参将守备兰县洮州等处都指挥等官及甘州副总兵参将总名镇守凉州副总兵却称分守则是守备属官与主将相等参将比副将责重是致职制紊乱号令不行今宜改敕署都指挥佥事刘瑛为守备兰州于义为当但因袭已久宜从所请许仍镇守旧号俟更代之日改正余若副将参将与主将同在一城者名为协守副将参将都督独守一路者名为分守都指挥指挥独守一城一堡不受主将节制者亦名为分守受节制者则名守备同事内臣称号如例凡一切僣称名色交代日悉宜更定以正名分  上可其奏
　　○乙丑命前军署都督同知冯昇实授昇初以从征广西功升署都督同知至是自陈其成化六年藤县等处杀贼功乞实授从之仍命自后远年功次不许奏扰○丁卯裁革狭西餋利州土官知州永康县土官知县置流官知州知县各一员巡抚都御史朱英言餋利土官知州赵武高子文安往年尝有罪籍其家永康土官知县杨雄杰亦以罪寘极典其族人连年争袭重为民患今承平既久声教日敷乞裁革土官置流官便餋利州流官同知判官可并裁之  上从其议
　　○诏修南京棕殿
　　○金吾左卫带俸都指挥刘玉昵官妓留宿于家久之邻人有通其妻者玉觉遂夜于奸所杀邻人剌其妻不死兵马司执玉并妓以闻妻家因诬玉为妓杀妻刑部鞠问事白坐杖赎罪调卫差操
　　○戊辰赐郑王祁锳第八子名曰见汌○己巳戮死罪囚三十三人于市凌迟处死者一斩者二十四绞者八皆刑部都察院会官审录于朝而情真罪当者将行刑有十九人母妻讼冤登闻鼓下给事中以闻诏留重鞠之其一人虽无讼冤而狱词相连亦留之
　　○庚午清源王府仪宾刘昱坐盗仓粮罪当绞礼部以闻上特宥之仍复其官
　　○辛未命辽东带俸都指挥庄鉴提调东州马跟单二堡副总兵韩斌参将崔胜分领官军于叆阳蒿甸子等处设备如旧从辽东总兵等官言也
　　○壬申太仓米麦积蓄岁久蒸浥自焚至百余石命典守者皆执送镇抚司问罪以太监高通并户部尚书翁世资等提督不严防范不周亦当究治姑宥之
　　○癸酉毛怜等卫野人女直都指挥秃兰帖等泰宁等卫指挥哈失帖木儿等海西钦真河等卫野人女直都指挥哈答等各来朝贡马及貂皮赐宴并衣服彩叚等物有差
　　○丙子以明日冬至节遣驸马都尉游泰黄镛分祭  长陵  献陵  景陵  裕陵文武各衙门分官陪祭
　　○遣驸马都尉蔡震祭  景皇帝陵寝
　　○遣内官祭  恭让章皇后陵寝
　　○命宁夏副总兵都督佥事缑谦佩征虏前将军印充总兵官镇守辽东宣府游击将军署都指挥使吴王□赞充副总兵分守辽阳等处寻以京营管操都指挥佥事韩斌代王□赞充宣府游击将军
　　○丁丑冬至节  上诣  奉先殿  皇太后宫行礼毕出御奉天殿文武群臣及四夷朝使行庆贺礼毕复诣文华殿庆贺  皇太子  皇太后  皇后俱免命妇朝贺
