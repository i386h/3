<!-- { "loadSidebar": true } -->
　　○丙辰中元节遣驸马都尉蔡震杨伟分祭  长陵  献陵  景陵  裕陵文武衙门各分官陪祭
　　○遣驸马都尉周景祭  景皇帝陵寝
　　○遣内官祭  恭让章皇后陵寝
　　○命故阳武侯薛琮子伦袭爵岁给禄米一千石米钞中半兼支
　　○巡抚辽东右副都御史彭谊致仕  南京守备成国公朱仪等奏南京守卫皇城军士四千六十二人更守内外门禁无时休息以致逃亡数多乞更选操守官军二千并为六十使得分番入直为便从之
　　○丁巳兵部议覆南京守备成国公朱仪等所言修省事谓欲于九江卫增设守备一人宜令于南京湖广江浙都指挥指挥内推举以闻欲革去江淮济川二卫指挥千百户等冗员令带俸操备及欲令锦衣卫带俸各卫故官优给幼男老幼无依官属于原卫带俸事皆可行从之
　　○己未  太宗文皇帝忌辰  奉先殿行祭礼遣驸马都尉蔡震祭  长陵
　　○命锦衣卫带俸指挥同知季福子成代职福初缘其妻翊圣夫人刘氏恩累今官至是以老乞代许之
　　○庚申赏提督巡捕锦衣卫指挥同知朱骥钞千贯副千户朱远等升授有差以累擒获劫盗妖言七百余人功也
　　○辛酉遣太常寺少卿刘岌致祭于京都城隍之神曰自七月初九日以来妖物夜出四散啮人城中军民惊骇不安兹固朕德政有缺所致然于尔神不能无责且神血食兹土惟人所依人之祸福惟神是降今居人罹灾朕惕然忧惧神独恝然无动于心乎是用遣祭以伸虔祷惟神大振威灵殄此妖物俾京城安靖无复惊疑庶神之责以尽而朕之心少宁矣
　　○降分守宁夏东路右参将狭西都指挥使陈辉为都指挥同知带俸差操辉以失机例应谪戍边命宥其罪而降之
　　○壬戌升山东左布政使陈钺为都察院右副都御史巡抚辽东
　　○南京刑部尚书周瑄等奏比者南京法司狱囚有辞连职官者累十余起方具奏逮问近例止给红船驿驴往来迟延淹禁非便乞准南京大理奏允事例概得给站船马匹从之
　　○癸亥太子少保吏部尚书兼文渊阁大学士□辂等言臣闻天心仁爱人君必发灾变以谴告之甚者出妖孽以警惧之无非欲人君循省过咎以修德政转危为安也  皇上嗣位以来纯仁大孝昭假上下弘恩霈泽覃被海宇宜其嘉祥至而景贶臻然数年之间灾变迭见今又妖物顿兴是实天心仁爱之至假此谴告示警欲跻斯世于平康之域也惟  皇上洞知此异忧惧循省不遑自宁诚可谓善于事天者矣然应天当以实不以文弭灾当以行不以言诚能推今循省之心以修德则德无不修推今忧惧之心以修政则政无不举殆见人心和于下天心和于上百福荐臻诸休毕至又何妖孽之不殄灭人心之不安靖乎臣等谨陈时政数事伏望采纳一节财用朝廷货财多为下人侵耗如哈密等处番人来京俱带玉石多被细人诱引进贡计嘱铺行人等多估价直卖官规取库藏银两又番僧在京闲住者往往自都纲禅师升至国师佛子法玉等职给与金银印信图书其有病故徒弟承袭又求造塔殊为侵耗宜行禁治庶财无妄费一却贡献近年广东云南等处有贡奇花异卉珍禽奇兽珍珠宝石金银器物盖此物非出于所贡之人必取于民取于民不足又取于土官夷人之家一物之进必十倍其直暴横生灵激变边方莫此为甚见今安南抗拒渐有内侵之患亦其所召乞降诏旨自后除常例岁贡外其内外臣无令以玩好之物上进庶上下绥靖而远人可格一开言路臣闻天下之治乱出于下情之通塞我  太祖高皇帝临御之时自群臣以及民庶于可之事许直至御前陈说所以广耳目达下情也  皇上嗣承大统诏求直言奈何近年以来人多顾忌不肯尽言意者听言之道有未至乎伏望明诏在廷文武群臣凡致灾之由弭灾之策悉陈以闻则言路开而下情达矣一慎刑罚夫刑罚圣人不得已而后用之一或失中则邪气积蓄阴阳缪盭妖孽滋兴诚不可不慎也惟  皇上嗣位以来凡遇盛署必下诏宽恤于京师或值灾变复遣官详审于天下其慎刑之心固无容议然自成化八年遣官详审之后五年于兹乞更敕法司遴选官属会同巡按等官重加研审庶人无冤枉一省工役古者力役惟取于冬苟役使不时则民生怨讟兹者修建东门门城楼并各处城垣所以捍御内外固宜其余不急之处乞暂令停止庶怨讟不兴一足军饷往年西北用兵榆林一带粮草最难供给当时预备狭西山西河南三年租税俱令折银今无事之时宜早为备乞敕户部查筭彼处粮草实数务出长策举行其辽东宣府大同虽未经用兵亦查积蓄之数务令边鄙充实庶不临期误事一饬边备辽东并山海关一带密迩京师往年朵颜三卫为我藩篱今俱被满都鲁等服属倘为彼乡导犯我边陲则京师不得安枕况自居庸迤南至紫荆等关口尤为京师屏＜蔽巾＞虽岁有御史点闸然承平日久未免忽略宜命兵部推选历练老成官会同各处总兵巡抚守备等官蚤为处分庶不至缓不及事一重地方永乐间往征交阯郡县其地其后守镇非人不恤夷情遂致失陷今两广四川贵州云南俱系边远之地而云南与安南尤为切近蛮夷土官衙门易生事变宜命吏部推选刚正有为大臣一员巡抚其地庶可安靖地方＜锍-釒＞入  上曰卿等所言皆为国为民切于时务节财用朕自斟酌余悉准行时六科十三道都给事中张谦等监察御史薛纲等亦以修省为言  上以其事既已处分俱付诸所司
　　○赐楚府故镇国将军均锚夫人王氏食米岁三十石从楚王请也
　　○国子监祭酒周洪谟等奏臣闻近日建言者或欲加孔子封号或欲封孔子为帝要见本朝尊崇先圣之意以备一代之制臣按宋元加大成至圣云者不过言集群圣之大成耳初不见圣人化泽流行于后世之意若欲形容圣人道德之妙化泽之远必须以圣神广运为词盖此四字惟孔子足以当之如尧之德非不广运也而止于百年舜之德非不广运也而止于一世惟孔子圣功神化流被万代此所以贤于尧舜也宋真宗欲封孔子为帝下有司议或言孔子周之陪臣周止称王不当加以帝号殊不知夏□周之称王犹唐虞之称帝因时制宜非有降杀是前代之王天子之称王者也后世之王藩国而称王者也若谓孔子周人当用周制止宜称王不必称帝犹之可也若谓孔子陪臣不当称帝则非崇德报功之意矣善乎先儒罗从彦论之曰唐既封先圣为王袭其旧号可也加之帝号而褒崇亦可也夫礼惟其称而已或者乃以周之陪臣为言岂知礼者哉臣又按唐玄宗既正孔子南面之位服以兖冕宋徽宗考正孔子冠服加十二旒金世宗加孔子冠十二旒服十二章今  圣朝孔子冕十二旒衣十二章其冕服既用天子之礼而笾豆则非天子之制六修亦非天子之乐乞敕礼部会官计议或加美谥或封帝号如不加封或以大成至圣四字易为圣神广运之类如不封帝或表明孔子周人当依周制其所封乃当时天王之王非后世国王之王况今既用天子冠冕章服则亦当用天子笾豆佾舞宜增十笾十豆为十二笾十二豆增六佾之舞为八佾之舞使天下后世知圣朝尊崇先圣而报其功者既正以天王位号复祀以天子礼乐与唐宋元之所封位号不同而礼乐亦无不称也又乐舞之制古者鸣球琴瑟堂上之乐笙镛柷敔堂下之乐而干羽舞于两阶今舞羽反居乎上乐器反居乎下殊失古制仍乞礼部令典乐者序诸乐于上舞佾于下为当事下礼部尚书邹干等覆奏  太祖高皇帝诏凡岳镇海渎并去其前代所封之号惟孔子以善明先王之道为天下师非有功于一方一时者比其封爵特仍其旧今洪谟奏欲以大成至圣易为圣神广运此四字出于伯益赞尧之词昔宰予谓孔子贤于尧舜则非赞尧之词可尽孔子之美不若大成至圣四字出于孟子中庸犹仅可拟议至于所言令  圣朝孔子冕十二旒衣十二章既用天子之礼则亦当用天子笾豆佾舞之数惟  太祖高皇帝建都南京始创国子监止用神主不设塑像故当时祭酒宋讷奉敕撰文有像不土绘祀以神主数百年夷习乃革之语今国子监所有孔子塑像皆因前元之旧不忍撤毁之故其冕十二旒衣十二章盖因塑像之旧亦非  圣朝之制而笾豆舞佾之数则  祖宗斟酌已有定式若论孔子之功当极其褒崇则虽罄海陆之珍奇全天子之名器亦未足以尽报本之诚所以我朝  列圣有见于此举因其旧无所增改况谥号之易否器数之加否举不足以为孔重轻所贵于孔子之道身体而力行之扩充而推极之以惠绥元元保乂邦家使举世蒙至治之泽是乃尊崇孔子之实圣君贤臣所宜留意者也封号笾豆佾舞仍旧为宜诏从之
　　○甲子命武成后卫带俸都指挥同知于盛充右参将分守宁夏东路
　　○乙丑  上于禁中祭告  天地其祝文曰臣以菲薄之资抚盈成之运顾政事之多缺致灾异之荐臻兹者京城内外有物夜出残害军民惊动闾巷夫变不虚生必有所自意者或用度不节致伤民财欤或土工繁兴过劳民力欤或忠言不闻下情无由上达欤或仁政不施实惠未能下究欤夙夜兢惕罔知所措伏惟大造垂慈曲赐矜悯赦过宥罪转祸为祥俾奴物潜消居人安妥臣当祇谨  天戒循省愆尤期维新于政令以图报于大恩不胜惓惓恳祷之至丁卯户部议覆南京守备成国公朱仪等所言修省事一欲免南京总督粮储并巡抚江南都御史来京议事请自明年为始令各官先期相度无事则议事如旧若事不可离则以应议之事具奏处分一欲遣官清理各卫牧马草场请令南京遣官复会勘应起科及侵占者拨与军士牧马仍给榜禁治其侵占之弊一欲裁省各处新设劝农官缘新设未久如即取回则不胜纷更请移文戒饬令用心治事候考满时从巡抚等官严加黜陟议入诏悉从之
　　○命兵部右侍郎马文升户部右侍郎程万里整饬边备以大学士商辂等言也
　　○壬辰三法司以大学士商辂等言请遣官审录天下罪囚于是南直隶遣郎中张文昭北直隶郎中张文浙江主事李士实福建署寺副高铨江西署郎中马琴湖广署员外郎孙仁四川署寺副韩邦问两广寺副柯燉山东署员外郎张锦山西署员外郎顾福河南署寺副郝志义狭西署员外郎毛松龄云南贵州主事朱守孚赐之敕曰朕惟刑狱重事也一夫有冤或召灾沴是以古先帝王为天下生民之主仰体  上天好生之心每于刑狱恒加宽恤尚虑愚民无知抵冒者多而法吏用心不同或失入故入其间冤抑岂能尽无今特命尔等往南北直隶及十三布政司会同巡按监察御史三司官将各府州县卫所见监问罪囚逐一审录其死罪果情真罪当应决者即行处决应监候听决者照例施行其有情可矜罪可疑事无证佐可结正者一一具奏处置徒流以下减等发落毋令淹滞若御史别有公务相离地远惟督同所在有司从公审录不湏久候审问之际尤湏详察言词旁询知证而断之以理毋惑于孚言毋拘于成案毋偏信原问及原保结官吏饰非沮挠务得实情以全民命其故入等罪俱不追究敢有偏执违拗者听尔等指实参奏尔等受兹委任务持廉秉公明以决之恕以行之斯称朕好生之意如或询察不明处决失当有负任使则尔之罪亦不可逭矣钦哉
