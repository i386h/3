<!-- { "loadSidebar": true } -->
　　○己巳定安悼隐王妃王氏奏其长子聪潏以罪令大同守祖坟已经三年乞释回侍养  上以聪潏罪难轻宥命再俟三年果能改过然后释之
　　○丙午升狭西按察司佥事伍福为副使仍提调学校
　　○丁未贵州镇远府大水
　　○戊申  上谕都察院臣曰曩因愚民捏造妖言扇惑人心屡犯刑宪虽已榜禁而冥顽之徒不改前非犯者愈众宜申明禁例再揭榜示众今后官吏军民僧道人等但有收藏妖书勘合等项榜文到日限一月以里尽行烧毁与免本罪敢有仍前捏造收藏传用惑众者许诸人赴官首告正犯处死全家发烟瘴地方充军首告得实之人官量给官钱充赏优免杂泛差役三年
　　○录故吏部左侍郎项文曜子礼为国子监生文曜天顺初为石亨所诬已追复其官至是其子礼请如陈循男瑛例入监许之
　　○旌表孝子张鄜等四人节妇张氏等六人鄜山东汶上县人累官知州陈伯刚四川合州儒学生沈諲直隶合肥县人王瓘山东堂邑县人俱以亲丧哀毁庐墓表其门曰孝行张氏狭西咸宁县民杨木□鼎妻赵氏云南太和县民杨麟妻曾氏江西宁都县民卢孟忠妻胡氏氏彭性诚妻揭氏民蔡敏妻江氏福建泰宁县民邓胜达妻俱夫亡守节志行贞洁表其门曰贞节包氏贵州都匀卫军余刘进妻年二十因进溺死誓不独生后竟自缢表其门曰贞烈
　　○致仕南京都察院右副都御史罗箎卒箎字应韶江西南昌县人登乙丑进士拜监察御史景泰初擢浙江按察司副使迁按察使言者以其资浅论罢仍为副使遭父母丧起为湖广副使未几进按察使成化乙酉入觐京师值苗寇作乱敕箎乘传归抚谕之丙戌升右副都御史巡抚湖广兼赞理军务以苗民不听抚谕诏令相度机宜合谋主将进兵讨平之事闻赐敕奖谕己丑命掌南京都察院事兼督官军操江以足疾辞位许之至是卒年五十八赐祭葬如例箎性易直轻率不事矫激具在湖湘最久为政虽无过人者然亦能随时救弊不至废弛云
　　○己酉巡抚四川右副都御史夏埙乞致仕不允
　　○右军都督佥事李曰□永乞扶母柩归葬西宁许之
　　○庚戌复除四川布政司右参议谢绶于广西
　　○巡抚顺天等府地方左佥都史张纲言各府州县宜设专官一员劝农户部议如所请先于顺天永平二府增设并行巡抚河间等府副都御史张蓥斟酌每府设通判州设判官县设主簿俾专其事自余府县并浙江等布政司处所应否增设俱从巡抚巡按会同布按二司等官详议以闻诏州县亲民官许增设府姑已之于是二府所属通州等州大兴等县增设判官五员主簿二十八员
　　○壬子升北城兵马指挥张瑄为钦天监监副
　　○癸丑命量增晋庶人羙埝钟釨钟鋡钟鐱日给并赐其子十一人名听与良民子女为婚初美埝等以宣德间祖父济熿坐事谪为庶人衣食皆给于有司至是以谪久家口众多衣食窘薄具奏乞恩  上念亲亲之谊故有是命
　　○镇守临清都督佥事王信奏据巡捕等官呈捕获人犯虽发卫县问理然多徇私颠倒欲径檄山东按察司分巡等官为便下三法司议历引旧例谓镇守官专以操练保障为重不当预词讼以侵职掌
　　上以临清冲要军民杂处奸伪日滋从信所请但戒勿得滥受民词
　　明宪宗纯皇帝实录卷之一百二十八
　明宪宗纯皇帝实录卷之一百二十九
　　成化十年六月甲寅朔
　　○乙卯赐沈王幼＜土学＞庶长子名曰诠钲
　　○戊午岷王音垽奏乳母张氏子罗观谪戍柳州卫而张氏年老无他子乞免其戍兵部言观以罪谪戍难以私恩而废国法  上曰罗观母老失养情实可矜王以乳母故为之陈请亦厚之道也但国家之法朕不敢私姑放观归养亲终之日仍令戍边
　　○己未右都督白玉都督佥事董□□良以罪免先是玉镇守狭西□□良备倭扬州皆称疾代还未几皆称疾愈不复命而朝兵部劾之得旨玉□□良罪宜治姑宥之俱令闲住
　　○辛酉命故鹰扬卫带俸都指挥同知阴杰兄子至刚锦衣卫带俸署都指挥使王昇子善俱袭原职本卫指挥使神武右卫带俸都指挥佥事吴玉子玺代原职本卫指挥同知
　　○分守凉州副总兵都督同知赵英以部下都指挥田广强夺首级冒报功次为纪功兵部郎中刘洪所劾上章服罪有旨宥之
　　○壬戌武靖侯赵辅奏辞免流侯乞世袭伯爵  上以辅征建州有功准世袭伯爵流候如故但减其禄米二百石
　　○命巡抚福建右副都御史张瑄巡抚河南
　　○兵科给事中祝澜言我  祖宗酌古准今制大诰定律令及诸司职掌洪武礼制等书颁布中外俾臣民遵守然民生日繁庶事百出制书有未备载者或朝廷有所施行臣下有所建请遂因之以为条例故事同而授引或异罪一而议拟各殊官司得以任情迁就吏胥得以高下其手如文武官品级同而其父母妻葬祭殊例愬冤之人同而给引与递送殊科乞敕在京文武大臣备查内外新旧条例务归至当以类相从编集奏闻取旨裁决定为见行条例刊板印行则天下皆可遵守而无惑矣诏下所司议行礼部覆奏今后文武官员父母妻亡者一遵成化七年奏例见任受封品级应祭葬者如例祭葬应祭者止与祭其不应祭葬者不与庶事例归一不致纷扰从之仍命以礼致仕者与见任例同都察院覆奏愬冤之人给引递送不一者以自奏与抱愬者情犯轻重不同且澜奏内误写囚人姓名宜治其罪  上宥之
　　○癸亥升太常寺卿兼翰林院侍读学士刘珝为吏部左侍郎仍于经筵会讲改工部左侍郎杜铭于刑部
　　○甲子录延绥等处战功命总兵官署都督佥事许宁实授仍升署都督同知左少监张遐升太监游击将军都指挥使周玉升后军署都督佥事把总都指挥使刘宠升右军都督佥事左都御史王越加太子少保升俸一级左副都御史余子俊升右都御史纪功兵部署郎中张谨实授及督饷户部郎中李炯然俱升俸一级其余都指挥以下有功者悉依兵部所拟升二级者三人升一级加赏者三十三人升一级者一百三十七人升署职一级者三百七十人给赏者一千二百五十人量赏者六千八人○乙丑升工部右侍郎王诏为左侍郎管部事以通政司右通政程万里代诏管易州山厂时工部缺左侍郎吏部以副都御史张蓥布政使张瓒名闻诏方管厂事内批特升之而并及万里
　　○丙寅巡抚浙江右副都御史刘敷奏严州府属县春多雨雪蚕桑无收其夏税绢乞每疋折收银七钱解送太仓户部覆奏从之
　　○丁卯升户科给事中张海礼科给事中张谦兵科给事中萧璇俱为本科左给事中兵科给事中章镒为本科右给事中
　　○命都督佥事周贤充右参将分守万全右卫地方○韩王偕灊奏臣曾叔祖襄陵王范址性至孝尝刲股剪须以疗母疾今年已七十又五每祭扫犹躬自负土培其母坟哀恸诚切古所谓终身慕父母者王盖有之乞加奖谕以为宗室子孙之劝  上特移书奖谕之曰览韩王奏知曾叔祖高年至行嘉叹再三夫孝实人道大端人于亲存能致孝养者固多至于既没而孝思不衰者鲜矣惟曾叔祖曩因母疾刲股剪须以进母疾良愈兹又尽力竭诚于体魄栖憩之所其于事亲终始之道两无愧焉于宗室不有光欤于风化不有劝欤曾叔祖其益笃孝行以为藩辅之式异日垂名简册谅在是焉
　　○戊辰南京给事中王让等劾参议甯珍知府王诏不可复用大略谓此二人既起将使天下考退官援例竞进南京监察御史吴禋等亦以为言  上以为二人既处置其已之
　　○己巳山东按察使王琳岁报勘合劄付违限御史请治其罪诏宥之
　　○庚午给肃王禄埤税课钞岁一万五千贯不为例王奏本府供用全倚孳畜耕种近因虏寇剽掠百需一空且军校既被杀虏又选征戍乏人供给故特命与之
　　○增设河南南阳县宛城递运所
　　○赏盈胜川杀贼有功官军署都指挥佥事王荣等三百四十四人辽东义州等卫杀贼阵亡官军镇抚楚昱等四十四人彩叚绢布有差
　　○辛未湖广九溪卫守把细沙隘百户盛英以南漳斩贼功升副千户英以土官不愿升再上奏辞所升职得旨允之
　　○壬申授行人崔廷圭余统为南京监察御史○升南京都察院左佥都御史张鹏为右副都御史巡抚宁夏地方起养病右都御史林聪理南京都察院事时巡抚宁夏都御史徐廷章以罪免兵部会吏部举太仆寺少卿李纲大理寺寺丞刘庆代之未允复推通政司参议潘理四川按察司副使彭韶
　　上谓边境用人不宜举未练兵事者尔等举用不公本当究治姑宥之特命鹏而以聪代之
　　○南京户部奏请会同内臣盘皇城各门仓粮奉御梁鉴等与户部员外郎张顺会盘过期不至有误卫卒日食成国公朱仪以闻下南京刑部究治请坐顺罪而宥鉴等  上从其拟仍命南京户部遇盘各门仓粮各委一官分理之
　　○太仆寺奏成化九年分直隶山东河南各府孳生马驹共二万六千六百有奇
　　○癸酉免浙江湖州府乌程等六县成化九年分秋粮十一万二千二百五十石马草八万八千六百五十余包以是年夏水灾故也
　　○甲戌改南京刑部右侍郎林鹗于刑部以丁忧服阕也
　　○擢进士李孟赐陈寿萧显马孔惠刘懋为给事中孟旸寿户科显孔惠兵科懋刑科
　　○户部奏山东登莱二府夏税折钞宜如济南等四府例折银送京俟本部运送辽东备用从之
　　○南京监察御史任英言近闻欲循故事给度僧道窃谓比年旱涝相仍灾异迭见内地荐饥边塞多警京城内外米价腾踊民食孔艰若复行给度则天下僧道纷集京师米价益贵况此辈为盗犯奸者多如四川贼首僧徒悟昇之类是已乞罢其令以纾民困或俟丰年于旧额寺观量度一二可也不从
　　○丙子敕封清源王幼＜土予＞继妻申氏为妃
　　○丁丑贵州宣慰司宣慰使安观子贵荣乞代父职许之
　　○分守环县都指挥周敬陈晟俱以虏贼入境剽略不能防御为兵部所劾命宥之停其俸两月
　　○戊寅命故金吾右卫带俸都指挥佥事杨兴子泰袭父原职本卫指挥使锦衣卫带俸都指挥同知李清子英袭父原职本卫指挥佥事
　　○监察御史沈浩言京城西南一带地势洼下且被居民侵占街道壅塞沟渠凡遇霖潦水无所泄渰坏庐舍人受其患乞命内外臣董督＜锍-釒＞通事下工部覆奏  上命内臣张端工部右侍郎刘昭督团营官军王千及时＜锍-釒＞浚有故违者奏闻区处
　　○中军右都督王镇卒镇字克安顺天府密云县人  皇太后之父也以祖任义勇卫千户因家南京天顺甲申以戚畹恩授金吾左卫指挥使寻升中军都督府同知成化戊子进右都督至是卒讣闻辍朝一日赐葬祭如例镇世以德善相承其父尤宽大长者好延士大夫与南京吏部尚书魏骥交莫逆镇承家教为人重厚清谨虽居宠荣不改其旧盖笃行君子也子源嗣袭为都指挥使注锦衣卫后封瑞安伯云
　　○己卯  孝庄睿皇后忌辰  奉先殿行祭礼命驸马都尉蔡震祭  裕陵
　　○庚辰遣内官祭中霤之神
　　○升翰林院检讨吴希贤为修撰仍支原升俸一级以九年任满故也
　　○辛巳授知县汪奎行人胡敬为监察御史
