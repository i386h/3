<!-- { "loadSidebar": true } -->
　　○兵部议上巡抚福建右副都御史滕昭所奏事宜一查审卫所官舍余丁除老弱不堪及军户丁少者改正革退外其余年力精壮许收充正军仍查各卫旗军有三丁以上愿投军者所司试验年力相应别作一户以补原额之缺一推选都指挥二员铨注都行二司提督属卫官军依法操练仍各随其土俗所尚兵仗武艺因而演习之务使精熟仍行巡按并分巡等官严加考较果有成效从宜奖励否则指挥以下责罚夺俸都指挥参将提问一浦城沙尤三县山溪险峻盗贼不时窃发许所司各筑城垣预令有司会计工料措置木石每于农隙之时量起民夫并空闲军丁并力兴工先浦城次尤溪次沙县假以岁月责其成功仍调建宁右卫前所官军守浦城延平卫后所官军守尤溪沙县止令本县官民防守一福安县七都地僻人稀盗贼往往出没宜于地名白石添设巡司将松山巡检司移置其地改名白石巡检司隶福安县量佥弓兵一百人专一在彼盘诘奸细防御盗贼  上皆从之
　　明宪宗纯皇帝实录卷之九十七终
　明宪宗纯皇帝实录卷之九十八
　　成化七年十一月己亥朔钦天监进成化八年大统历  上御奉天殿受之赐诸王及文武群臣颁行天下
　　○晓刻木星犯充宿南第一星
　　○以明日冬至节  万寿圣节遣驸马都尉石璟周景祭  长陵  献陵  景陵  裕陵文武衙门各分官陪祭
　　○遣内官祭  恭让章皇后陵寝
　　○辛丑太监黄赐传奉  圣旨升太监梁方弟瑄为锦衣卫所镇抚
　　○壬寅巡抚延绥右副都御史余子俊奏
　　十月十五日虏骑千余入木瓜山等墩都指挥同知钱亮都指挥使白玉败之斩首四级夺马十六匹弓刀等器物二百五十余事十六日虏骑五十余潜入民家剽掠按伏百户张名等御之又三十余骑入白村剽掠按伏旗军钱福等御之夺为五匹器仗共二十四事十七日虏百余入兔木河署都督佥事神英败之斩首一级夺马二匹器仗二十二事追回被掠牛羊十六只  上命兵部知之
　　○癸卯赐朝鲜国贺陪臣李克陪等宴并金织衣彩叚等物有差
　　○泰宁等卫都督脱脱孛罗等遣都指挥哈失帖木儿等朵颜卫指挥土木得儿弟土领阿等各来朝贡马赐宴并衣服彩叚等物有差
　　○南京詹事府少詹事孔公恂卒公恂字宗文山东曲阜县人宣圣五十八代孙景泰甲戌进士授礼科给事中天顺中衍圣公孔弘绪婚于大学士李贤贤言于  英宗谓公恂与赞善司马恂皆古圣贤后可居辅导之职遂同日超升詹事府少詹事侍  上于春宫讲读及  上即位改大理寺左少卿快快不乐因自陈不谙刑名仍改少詹事兼左春坊左谕德会抚宁侯朱永奉命出征公恂上章留之且言永当时武臣中一人而已为众所嫉被劾出知汉阳府未之任丁家艰服阕复少詹改任南京詹事府卒于官公恂自负先圣后又举进士慷慨尚气时或凌物然亦颇能自持不肯卑污屈抑遇非其人一言不合辄悻悻然见于颜面在孔氏子孙中彼善于此云
　　○甲辰詹事府少詹事兼翰林院学士柯潜自其家具奏辞免召命乞终制许之
　　○兵部右侍郎陈宜以母丧去任  夜西方流星如盏大青白色有光自天津西南行近浊南行至昴宿
　　○丙午秀王见澍奏本府于两淮运司支盐乞量给马快船载之章下兵部言事非著令  上时从王奏
　　○以水灾免直隶凤阳府泗州天长盱眙宿州徐州萧沛砀山豊诸县夏税麦九万二千一百余石丝五万九千二百余两
　　○初辽东虏寇哈都赤与父打必纳及舅失忒苦犯开元边境杀掠人口我军追之不及获邻寨小郎亲属瓦洪等三人归以为质小郎等乃擒斩打必纳失忒苦又生致哈都赤来赎辽东守臣还其亲属械哈都赤至京命下都察院鞫之其失机备御都指挥佥事杜敬通巡指挥徐昇等令巡按御史究治其罪小郎等七人俱赏布帛仍赐敕奖励
　　○凉州副总兵都督同知赵英等奏近日逻卒至青盐池为虏骑所追恐虏有寇边之举兵部言昨得报虏酋癿加思兰欲西而又镇番地震应主暴兵恐此虏知我延绥有备欲往甘凉乘虗入寇不可不虑宜敕甘凉镇巡等官整兵防御从之
　　○丁未广西万承州署州事吏目廖善奏都结州土官农得安兴兵劫虏本州村峒杀虏无筭事下兵部请移文总督两广军务右都御史韩雍等会勘所奏虗实以为区处从之
　　○庚戌守备偏头关都指挥戴广奏广宁等墩了见境外烟火不息恐虏从保德河曲入寇而本官兵力单弱莫能防御事下兵部请调大同骑兵一千往彼协助仍徼镇守代州署都督佥事王信及守备宁武都指挥田春俟本境宁靖量调骑兵往保德河曲有警之地按伏并行大同镇守等官详议方略或保德有警即委副总兵徐恕星驰策应从之
　　○秦府郃阳王公镗薨王康王第二子也母妃潘氏宣德壬子生正统壬戌册封郃阳王至是薨年四十讣闻辍朝一日赐祭葬如制谥曰惠恭
　　○升福建右布政使朱英为狭西左布政使
　　○辛亥宁夏左参将都指挥使朱荣以私役操军占种官田为其下奏发有旨令荣自陈荣奏辩不服下巡按御史推问拟以奏事不实赎罪还职从之仍命荣下得复任参将
　　○壬子革江西湖口县批验茶引所减瑞州府瑞豊仓副使一员以湖口地僻茶课积岁不经瑞豊收粮数不多故也
　　○都察院奏去岁  驾出以罪人声冤犯跸命揭榜禁约今  郊祀在迩宜循旧制禁约为使从之
　　○癸丑以册立  皇太子命英国公张懋告  天地驸马都尉石璟告  宗庙武靖武赵辅告  社稷霸州知州蒋恺奏固安县知县贾贵各奏霸州城北古有草桥界河一道上接运河下至小直沽顺流东注于海永乐间浑河改往西南流道经固安新城雄县沿至霸州新河一带水势不顺渐已淤塞累冲决为居民患近者冲决孙家口东流入河又东抵三角淀小直沽入海乃其故道请因其自然就下之势修筑堤岸使顺流注海免贻后患上命顺天府官勘实从之
　　○甲寅遣会昌侯孙继宗充正使尚书彭时充副使持节册宝立  皇子祐极为  皇太子册曰朕荷  天地眷祐承  祖宗付托嗣守神器祗怀永图重惟隆国家之本系亿兆之心必建元良以为储副长子祐极天潢钟粹帝武发祥岐嶷之资夙成中外之心攸属今特授以册宝立为皇太子正位东宫惟者以立德惟仁以广爱惟诚为敬克笃始终惟亲正人务正学克日新令闻尚戒骄逸臻于宏远用光绍我  祖宗大业于亿万年尔惟钦哉
　　○是日颁诏天下诏曰自古帝王君临海宇必重建元良以为储副此久安长治之道也惟我  祖宗列圣久迪大猷承传有序邦本既正鸿业斯隆暨朕嗣守丕图于兹八载彝章未举盖有待焉长子祐极天资明粹日表英奇中和之性夙成内外之心是属比者公侯驸马伯文武群臣合诚奉表请建东宫恭承  皇太后圣训兹事重大宜从众议爰以令辰举行彝典授以册宝立为皇太子正位东宫用笃邦家之祐衍  宗社无疆之休大礼既成舆情交庆宜敷霈泽覃被万方所有合行事宜条列于后一自成化七年十一月十六日昧爽以前官吏军民人等有犯除谋反大逆谋叛子孙谋杀祖父母父母妻妾杀夫奴婢杀主蛊毒魇魅毒药杀人强盗人命妖言不赦外其余已发觉未发觉已结正未结正罪无大小咸赦除之敢有以赦前事宜相告言者以其罪罪之一文武官吏监生知印承差生员军民人等有为事见发运甎运灰运炭纳米追罚马匹做工摆站煎盐炒铁充军伴仪从膳夫等项悉宥其罪各还职役宁家随住军职例该带俸差操者照原拟发落文职官吏人等有犯贪淫者悉发原籍为民一军官旗军将军力士校尉舍人余丁有为事发遣各处立功哨了者尽行放免复还职役例该带俸差操者不许管军管事一各处拖欠未徵粮税马草子粒农桑绢布并户口食盐钞锭□税河泊门摊课程差发银两自成化五年十二月以前尽行蠲免今岁奏报灾伤去处曾经勘实者粮草子粒悉与除豁一直隶通州左等卫采运秋青草束军士逃故数多无人拨补名下拖欠草束自成化六年以前尽行蠲免今岁京卫军士该采草束被灾无从采打曾经奏告到部减免三分一各处盐场有因雨水损坏仓廒消化盐课曾经风宪官踏勘明白者尽行蠲免其成化六年有因灾伤无力煎办曾经奏报勘实者该办盐课以十分为率减免三分一成化六年以前各处岁造织造纻丝纱罗绫曾经起解该库验退加陪追陪己织完者照数起解未完者止追正数余悉蠲免其被灾去处递年拖欠岁办皮张鱼油翎鳔折纳麻铁暂且停止一各处逃军逃匠逃囚人等自诏书到日为始限三个月以里许于所在官司首告与免本罪军还原伍匠仍当匠民发宁家其各处角□羊军之人有因违限问发充军者放回宁家后不为例自成化七年十一月十六日以前内外文武官员总小旗有停罢俸粮者诏书到日为始照旧关支北直隶连年灾伤儒学黜退生员见追廪米悉皆宥免一荆襄等处流民除已发遣回还原籍者有司加意抚恤优免粮差五年其间或有逃匿山林拒捕不出者诏书到日许令出官自首悉宥其罪令还原籍一体恤优免一狭西延绥地方连年被贼惊扰人民艰难今岁该徵粮草暂行宽免其本处并各处调来见在随征官军每人赏银二两以酬其劳一光禄寺厨役年老残疾者告官审验是实放回宁家有司照缺佥补上林苑监原佥养牲种菜等项人户其有老疾不堪应役户内无丁顶补者许监官验实具奏放回原籍依住一各处官军骑操马匹并军民孳收寄养马骡驴牛自成化七年十一月十五日以前一应倒死已报在官者悉皆蠲免亏欠马驹每四匹折买一匹其先次查出漏报折买者不在此例一各处王府官员九年考满照例给与该得诰敕其方面知府在边效劳不得赴部给由九年考满一体授与该得诰命一各处仓官及收粮经历守候二年之上放支不尽者仍令全支本等俸给一今后三考满吏典从吏部陆续考试不必会官仍照三等例行听选监生不愿出仕者与从七品散官闲住一军民中有鳏寡孤独者所司依例存恤勿令失所一军民中有男妇八十以上者诏书到日人给绢一匹绵布一匹绵一斤米一石一天下军民利病许诸人直言无隐一前项宽恤事件有司务在遵行不许违慢一应管军管民官员俱要守法奉公抚恤下民非奉朝廷明文不许纤毫科扰违者罪之于戏元良正位绵大统于万年旷荡推恩均至仁于四海诏谕遐迩咸使闻知
　　○乙卯设湖广守御宜章县后千户所宜章界于广东阳山县松柏蓉家二峒民猺杂处洪武末有贼出没其间因分调茶陵卫后所官军之半设黄沙栗源二堡以守御之至是以宜章武备渐弛而茶陵地非要害乃并调其所官军之半于宜章俾之统辖二堡建治立名择本卫威望素著指挥一员往来提督从御史江泝等议也
　　○丙辰赐大理寺卿王概诰命概先任河南按察使蒙旌异得赐诰命后历升都察院右副都御史大理寺卿以品秩相同不得请给至是乞恩诏特许之旧制大臣未有两给三品诰命者有之自概始
　　○命万全都指挥同知祝雄充左参将分守宁夏西路
　　○毛璘等卫女直都指挥兀答纳等女直指挥中山等各来朝贡马及貂皮赐宴并衣服彩叚等物有差
