<!-- { "loadSidebar": true } -->
　　○授南京都察院问刑知县易居仁唐素为南京监察御史居仁浙江道素广西道
　　○铨注武成后卫带俸都指挥佥事沈海于福建都司金吾左卫带俸都指挥同知张福于福建行都司专督操练以巡按御史洪性等言福建山海寇盗窃发而各卫所官军武备不修故也
　　○戊寅祭  大社  大稷
　　○遣顺天府官祭先农之神
　　○谪戍登州卫故中府带俸都督同知吴俊卒命其子瑛袭祖原职指挥使调羽林前卫带俸
　　○宁夏副总兵都督佥事林盛奏正月以来虏众累驱所掠畜产从海马儿口东行出境臣督游击将军张翊都指挥韩英累败之生擒贼四人斩首十有五级夺获被虏男妇三十二名兵仗七百牛羊马驴一万三千三百九十四
　　○庚辰赐宣宁靖庄王次子镇国将军仕塿折色禄米内改支本色五十石
　　○调都督同知赵胜于三千营协同抚宁侯朱永管操
　　○协同镇守狭西都督佥事杨铭乞以京营骑兵三百随行  上不许趣铭亟行
　　○命西宁卫地方宝经寺番僧桑加巴侄完卜桑尔加端竹广教寺迦隆锁南巴侄完卜领真劄失吉祥寺钻竹领占侄完卜继瓦坚昝祝洪寺祼古普卜藏侄完卜罗竹坚锉各袭禅师剌麻职
　　○辛巳运折粮官银以备边需辽东十万两宣府五万两大同十万两密云五千两
　　○壬午改礼部右侍郎雷复为都察院右副都御史巡抚山西起复丁忧右副都御史陈濂巡抚河南户部奏山西河南连年灾伤人民疲敝已极又闻虏寇深入变恐不测宜仍旧例遣官巡抚故有是命
　　○镇守密云等处内外守臣各奏古北口南北城垣并三门月城及潮白二河堤坝俱被水冲塌请兴工修筑已得旨至是又言工程浩大军夫逃亡数多欲将密云并该管屯所寄住并义勇后等卫及本卫指挥千百户下空闲舍余每三名朋作一名相兼修筑工完之日照例疏放工部覆奏俱从之
　　○癸未礼部奏例应三月初一日殿试而状元率诸进士上表谢恩在初六日值  悼恭太子发引上不视朝请改殿试于十五日从之
　　○遣户部尚书薛远祭京都太仓之神
　　○遣顺天府官祭宋丞相文天祥
　　○命五军三千神机三大营选补团营官军之缺
　　○甲申晓刻金星犯垒壁阵东第五星
　　○乙酉兵部尚书白圭等奏近者虏势陆梁总督军务右都御史王越非假以便宜重权人不用命因＜锍-釒＞军务七事请敕越遵行之一官兵有能以寡击众出奇杀贼者听越取所在官库金帛赏之仍上其功籍若畏缩失机及夺取首级掩为己功情罪深重者参将以下即军中斩之以徇轻者或停月俸或夺冠带或降禄秩庶赏罚严明官军用命一今狭西延绥宁夏官吏军民舍余人等有计谋超越习晓胡事者有运筹破贼可以成功者悉听越询访举用一体升赏一狭西平凉及高桥等处多土达土人善射敢战宜令越选其众所信服之人令自招集能招千人以下者授所镇抚千人以上者授百户五千人以上者授千户原有职者递升一级仍人给银三两布二匹月米一石并鞍马器仗复其赋役号为义勇编立队伍相兼调用如例升赏事宁之日愿从军者听不愿者放归农其官员军民户下有年力精壮自愿报效者亦如例招募一官军土兵人等夺获虏寇畜产近皆以给有功官军但虏寇所掠者多狭西军民孳畜将尽无以耕作后有夺获者仍给原获之人其余被掠者召主还之不得侵夺一领军守备大小将官战守各有所宜宜因其才更易之一典守粮草官怠事作弊以致边储空虚及委办军务任情避事者不分方面军职听即执问其延绥狭西宁夏镇守总兵副参游击管官俱宜听越节制如有安边弭寇之策驰奏以闻诏可且令越与镇守巡抚官会处所陈条例俟寇退仍如旧敕行之
　　○兵部尚书白圭等复言虏势深入顷已敕吏部右侍郎叶盛亲诣狭西延绥宁夏会议边务然臣等切虑虏性桀点苟知我内地空虚未免复肆剽掠宜如臣等所会议敕王越等俟盛至日即调甘凉庄浪兰县官军防守要害又今河冰既开虏无遁意计其秋高马肥必复入寇在边并见调官军仅足捍御未可穷追若明春复然则边患何时可息必须于明年二月大举搜剿河套庶收一劳永逸之功请先调军夫五万摆堡运粮计可足半年之费然后选集精兵十万简命文武重臣各一员充总督总兵二员充副参将官每兵一万坐营统领者各一人所须出战驮马鹿角战车军器之类俱宜预备期以十二月启行  上曰虏寇悖逆天道累犯边境明春必须统调大兵以剿除之可悉如议但今日尤须严加防御其令盛与越等计议机宜以闻
　　○丙戌清明节遣崇王见泽祭  长陵献陵  景陵  裕陵文武衙门各分官随班行礼
　　○遣内官祭  恭让章皇后陵寝
　　○代府镇国将军仕堲尝詈其兄襄垣王仕＜土匮＞为所奏累戒不悛至是僣越尤甚王复奏欲越京冤  上乃命驸马都尉周景太监罗祥赍敕切青仕堲革禄米冠带闲住仍移敕各王府知之并敕襄垣王曰近得王奏仕堲愈加凶恶不行改过  祖宗之法具在予不敢私今革去冠带禄米令其闲住俾图自新王亦宜遵守礼法母但责人而忘责己自取不靖特兹敕谕不必来京
　　○命狭西行都司都指挥使孙玺协同镇守庄浪从兵部言镇守署都督同知鲁鉴方统兵听调宜增设将官一员故也
　　○命治守备会宁等处都指挥佥事董缙罪时虏骑二百余入会宁境缙领官军千余与遇于猪肝岔北山隔河布阵忽有二贼渡河答话我师遂乱虏乘势悉渡缙遁避之官军被杀者二十人伤者甚多马为所夺者二百匹兵仗无算缙复饰词掩罪以夺获人畜为功巡抚狭西左副都御史马文升等以闻请令缙戴罪剿贼于是兵部劾缙以众击寡伤威损重今贼势方炽释缙弗治曷警其余  上乃命文升执缙鞫问而择谋勇者代又敕谕文升及镇守都督白玉凡所辖地方领兵官有不用命者轻则量情行谴重则军法论罪然后奏闻其有受约剿贼误事如缙者即听执问
　　○开设直隶临城县僧会司
　　○敕南京右副都御史罗箎督操江官军巡视江道起九江迄镇江苏松等处凡盐徒之为患者令会操江成山伯王琮等捕之所司有误事者俱听随宜处治
　　○榜谕藏妖书人大理寺卿王概奏近年奸宄之徒私藏妖书传用惑众愚民无知轻于信从宜给榜文谕之使无再犯从之
　　○丁亥命大同宣府蓟州密云辽东甘肃等处及偏头鴈门紫荆倒马居庸等关镇守总兵内外等官修补墩台城堡边墙壕堑时延绥宁夏以有警故不及
　　○授来降虏人阿撒兰为正千户
　　○巡按浙江监察御史郭瑞奏工部右侍郎李颙修筑钱塘江堤岸不顺民情偏执己见惟务急于成功以致压死人命乞取回京仍从镇守三司等官支给官钱以充丁夫工食之费工部以为官钱有限支给无穷加以迁延岁月恐江潮复作愈见难为及查李颙督工俱经会官计议似非偏执己见如瑞所奏者奏上  上曰李颙勿取回令与各官会议治事务使公私两便其母逼迫以急成功
　　○戊子琉球国中山王世子尚圆遣长史梁应奉表来朝贡马及方物赐宴并彩叚等物有差
　　○庚寅礼部以会试天下举人三场已毕奏请正榜额数  上命视前科例取二百五十人
　　○总督军务右都御史王越等奏虏骑十余从定边营入境把总都指挥廖珷领兵追之生擒一人斩首二级夺获驼一马马五兵器等物四十余又有虏骑二千五百从宁塞营入境分为三路南行剽掠总兵官许宁亦分布官军御之令都指挥李英等率兵二千人于西南古峰子设伏都指挥周贤等率兵二千人于小蒜涧归路设伏都指挥刘宠等率兵五百人于侯家寨设伏约至期并力合击虏未至小蒜涧五里知我军已集仍聚众分路而还其东行者至小蒜涧遇周贤兵遂前向冲敌官军下马走战十余合斩首二级虏犹冲战不已刘宠领兵来援虏欲退登山贤等督兵骑追之虏遂溃追至境外榆树沟等处生擒四人斩首一十五级夺获马三十七兵器等物二百余其西行者至古峰子李英等伏兵忽起据险夹击虏复溃斩首十级夺获马二十六兵器等物以百数事下兵部覆奏宁等当虏焰方炽能调兵截杀功亦可嘉  上曰各官在边勤苦人赏彩叚二表里银二十两仍赐敕奖励之
　　○辛卯忻王见治薨王  英庙第八子也母宸妃万氏天顺戊寅生成化丙戌册封为忻王未之国王天性孝友不事戏弄至是薨年十有五  上甚哀悼辍朝三日葬于金山如制谥曰穆
　　○命  景陵卫故指挥使杨茂子奎金吾右卫指挥使孔昇侄兴通州卫带俸指挥使张隆子雄金吾左卫指挥使高忠子安带俸指挥佥事乔海子亮羽林前卫指挥同知李刚子勇指挥佥事信福祥子玉府军前卫指挥佥事田福子通燕山左卫带俸指挥佥事朱显子锐济州卫指挥佥事郭昇子琮永清右卫指挥佥事王辅子钦俱袭代父职
　　○管兵仗局事太监顾恒用匠役譛言以公事杖千户齐钊至死事觉刑部既罪其譛者仍请逮恒鞫问  上以恒缘公事笞人事已处置令勿问
　　○襄王瞻墡及巡抚右佥都御史吴琛并湖广守臣各奏襄阳府江岸石桥被水冲坍俱合修筑事下工部以为其事已经勘议但今彼处民困未苏合俟秋成之后斟酌修筑以图经久从之
　　○壬辰镇守延绥右少监张遐右都御史王越镇守总兵官许宁巡抚右副都御史余子俊复议搜河套以为延绥二十五堡粮草欲尽又虏马瘦弱自一挫之后悉远边塞大同诸路兵马已暂罢遣宜令越及时赴京面议粮草兵马及凡军中机务以图大举搜剿章下兵部臣言区画粮草顷已命侍郎陈俊若虏情贪诈虽被我小挫未可即谓无事今已命侍郎叶盛往会越等详议方略宜俟奏闻仍令俊预积粮草以备出战  上是之
　　○癸巳山东都司把总指挥使高通言奉敕总领卫所军马赴京操练凡事皆禀于都司而卫所官敌已者多违令怠事乞以都指挥一人自代事下兵部言通与指挥使廉政共领京操兵宜量授以署都指挥佥事之职有旨令仍原职领敕行事有违误者听指实奏闻治之
　　○鲁府安丘王泰土□宁薨王靖王之子也母傅氏永乐辛卯庶生宣德丁未册封安丘王至是薨年六十有二讣闻辍朝一日赐祭葬如制谥曰靖恭
　　○甲午吏部言迩者监察御史张敩等奏布按两司官转迁务取历俸三年以上政迹显著者已奉旨从之矣臣等窃惟左右布政使按察使非出身十四五年及二十年之上者不得骤至此等官或一年二年转移升授资望相当论其见任虽浅计其历官则深殊非初升者可比今必待三年而后迁则右布政使一二年不得转左布政使按察使一二年不得升右布政使必须推新任三年满者授之则新任官反得居旧任官之上用人之法恐不宜如此今议京职初升者宜如御史所言若在外历任年深及经转任者但论其才德资望照旧推举庶得事体稳当诏复从之
　　○乙未礼部奏忻王发引礼仪一发引日  上不视朝一下葬辍朝一日不鸣钟鼓  上服浅淡颜色服于奉天门视事一起灵祭祀如闻丧例一过内门外门并过桥祭一文武官员共祭一坛于西安门外行礼一开茔域下棺祠后土掩圹题主神主奉安享堂各御祭一坛一下葬百日周年二周年除服每祭如起灵例行礼俱遣中官外门遣太常寺官祭从之
