<!-- { "loadSidebar": true } -->
　　○罢西厂之缉事者时太监汪直行事官校势益横公私骚扰道路以目臣亦皆惴惴不自安内阁大学士□辂学士万安刘珝刘吉言近日伺察太繁法令太急刑网太密官校拘执职官事皆出于风闻暮夜搜捡家财不见有无驾帖人心汹汹各怀疑畏内外文武重臣托之为股肱心膂者也皆不安于位百司庶府之官资之以建政立事者也皆不安于职□贾不安于市行旅不安于途士卒不安于伍庶民不安于业承平之世岂容有此盖缘  陛下委听断于汪直一人而汪直者转寄耳目于群小汪直之失虽未为甚而群小之中如韦瑛者自言亲承密旨得专予夺百官进退尽在掌握擅作威福虚张声势其问同恶相济如王英者则以附巳而荐之稍存公论有所谏正者则以异己而黜之如狼如虎肆无忌惮伤害善良亏损国体大为  圣德之累  陛下若谓防微杜渐不得不然则前数年间何以帖然无事往者曹钦之反皆由逯杲生事有以激之人所共之可为明鉴伏愿  皇上体天道之包容勿察察于事情遵  祖宗之成宪勿屑屑于改易旨意必经于六科防将来之假冒奏诉必由于通政杜滥受于他门责政事于府部而严课功核实之权付刑狱于法司而申三覆五奏之令收回伺察之人诛遂奸邪之辈其有谋逆奸细并贪赃坏法重情悉依旧＜矢见＞委任历练老成之人管理如此则谗言不入于耳自足以颐情而养神苛政不加于下自足以安邦而定国延  圣寿于万年保  皇图于不拔其端皆在于此不然此风日长众口嗷嗷国之安危未可知矣臣等谨条陈大略以闻一旧设行事人员专一缉访谋反妖言强盗人命及盗仓库钱粮等大事今西厂搜寻细故凡街市斗欧骂詈争鸡纵犬及一时躲避不及者或加捶楚或烦渎  圣德置于重法以致在城军民惊惶不安一职官有犯缉访得出请旨拿送经该衙门问招明白有罪者奏请发落供明者请旨还职系是定制今闻西厂将广西勘事郎中武清自通州听选方面官刘福自歇家俱拿到厂监禁数日輙又释放且武清系五品官刘福系正三品官擅拏擅放恣意所为紊乱朝政莫大于此一官员犯罪追赃者法司自有成＜矢见＞今西厂擅封兵部武选司门以后遇官员有犯未曾问招先将本家门封闭或夤夜越墙进入搜捡财物或将命妇剥去衣服用刑辱打被害之家有同抄劄若从此不止后或有奸人强盗假名害人者真伪何由而办一京营管军头目俱系朝廷托以重寄之人其公私勤惰朝廷自有赏罚今闻西厂不论有无事情一概令人跟缉钤制以到各怀危疑不安一各处镇守总兵等官乃一方安危所系既被选用当任之无疑待之从厚其或有事不得不差人体察事毕即已今闻西厂各处差人采听事情彼其闻知宁不虑恐祸及退缩自保误事非轻一各布政司多有王府所在今西厂差校尉分投去彼行事不但官司惊疑各王府亦未免自危恐事生不测一河道系两京各处钱粮货物经由之路要在通行不宜阻滞今闻西厂官校分布沿河一带遇有船到即加盘问间有公差官员被其搜捡以致往来客□军民人等闻风惊疑有未起程停止不来者有在中途寄放回还者以此货物不通将来京师公私费用何以仰给抑恐奸盗假此搜船劫人卒难禁止一朝廷威福不可下移自立西厂之后汪直每日出外随从之人数多但遇官员人等无不喝令下马虽大臣亦谨回左掖门下呼叫项忠不得已朝罢被校尉拥逼而去其欺凌大臣如此至如法司郎中御史等官每遇吊查文卷俱要亲赍赴厂竟日伺候不得一见又如东西两长安门牌上用黄纸贴写太监汪传奉  圣旨不书其名见者无不惊骇一百户韦瑛系无藉小人夤缘行事又引进谲诈小人王英结为心腹专一讦人阴私以固信任凡前项拏人放人擅封门户搜捡家财凌辱妇女惊动人心紊乱朝政等项俱二人所为一臣等切详此等事情非惟与治体相关又与天道灾异相关何也去岁七月以后有妖物伤人当时人言必有应验及立西厂惊动人心一如妖物伤人之时以此观之天道豫先示儆不可不虑今汪直年幼未谙世事止凭韦瑛等主使呈报中间固有一二似为禁革奸弊柰非  祖宗旧制所革未多其失人心则已甚矣若不早为除革一旦祸兴卒难消弭伏望  皇上断自  宸衷革去西厂罢黜汪直闻住以全其身将韦瑛王英拏送法司会同锦衣卫推问明白治以重罪如此则人心可安  天意可回矣＜锍-釒＞入  上震怒命司礼监太监怀恩覃昌黄高至阁下厉色传旨谓辂等曰朝廷用汪直缉访奸弊有何坏事尔等遽如此说是谁先主意辂等对曰汪直违  祖宗法坏朝廷事失天下人心辂等同心一意为朝廷除害无有先后恩曰不然  圣意疑此奏未必四人同然下笔必有先之者安曰汪直挟势害人人人要说但不敢耳某等同受朝廷厚恩同一主意谁独为先珝奋然泣曰某等奉侍
　　皇上于青宫迨今几二十年幸而朝廷清明四方无事今忽汪直为害使远近不安何忍坐视某等誓不与彼共戴天吉曰汪直之罪纵使某等不言不日必有言之者今既奏入贬谪黜罚亦惟命耳所不避也于是恩降辞色徐曰朝廷命恩等问具奏之由今皆执论如此当具实回话倘  上召问幸勿变前言辂等曰唯恩等去辂举手加额曰众先生肯为朝廷任事如此辂复何忧盖安等三人皆随侍青宫辂以  先朝旧臣恐  上疑已且虑三人者或不同心故云然也已而恩等复至传旨曰卿等所言良是汪直坏事朕实不知今便革去西厂散遣官校卿等各安心办事辂等皆顿首谢恩曰先生不知吾辈数人者已箝其二问为谁曰黄赐陈祖生也皆阑在东华门外不容进见矣汪直谤其福建人与杨＜曰华＞通  上疑此奏出二人所使翌日兵部尚书项忠具奏草会诸部院大臣共上之奏留中不出遂罢西厂召恩数直罪而责之退还本监调韦瑛于边卫差操散诸旗校还锦衣卫锦衣卫因奏直所遣旗校在外者二十人日久未还命都察院移文令巡按御史随处出给告示晓谕不得留滞人心快之然  上意犹未释然也
　　○初尚书项忠具奏草令武选郎中姚璧持赴吏部尚书尹旻请署名旻曰本兵部所撰当以兵部为首璧曰公六卿之长以次当吏部为首旻怒曰今日谗认得六卿之长既署名即遣人报韦瑛曰兵部所写某但以次居首尔又数日都御史王越遇珝与吉于早朝越曰汪直行事尽公道如黄赐专权纳赂非直谁能去之且□万二公在任久是非多故有所忌惮二先生入阁几日况直又扶持何为亦论列乎珝默然吉曰不然某等言事为朝廷非为身谋也设使汪直行事皆公道朝廷置公卿大夫欲何为天下后世谓此为何等时邪越无以应遂与吉疏
　　○初西厂所执人既多皆无案籍行法司可证至是厂革罢其人各散去有太医院判蒋宗武者囚服到家家人犹不知觉
　　○戊寅  仁宗昭皇帝忌辰  奉先殿行祭礼遣驸马都尉石璟祭  献陵
　　○谪司礼监太监黄赐陈祖生于南京
　　○赐平乡荣顺王妃徐氏食米岁一百石
　　○己卯增设河南汝阳县县丞一员以流民附籍者众户口渐多故也
　　○升锦衣卫指挥佥事赵能为本卫指挥同知改府军前卫带俸都指挥佥事牛循为指挥使及武成后卫带俸署指挥同知刘良府军前卫指挥佥事陈玺俱于锦衣卫管事○庚辰封韩王偕灊生母刘氏为韩惠王次妃西德王偕瀞生母李氏为韩惠王夫人各从王请也
　　○命守备汉中永清右卫带俸都指挥佥事李武还本卫致仕以灾异自陈也
　　○辛巳太监覃昌传奉  圣旨文华门书办尚宝司卿汪景昂太常寺寺丞金溥王恒礼部郎中王颐俱改在京别任吏部拟授景昂礼部郎中溥礼部主事恒工部主事颐顺天府治中从之
　　○掌太医院事左通政方贤谪戍辽东先是西厂未罢时太监汪直恶贤遣人就其家搜捡得片脑沉香等药并以为盗之官库者且家藏御墨并龙凤瓷器俱属违法故得罪御医史斌以附贤亦发为民是日贤奏辩以百户韦瑛尝从索药不得为此以报私怨请加推问不允
　　○壬午谪尚宝司卿朱奎为四川保宁府同知时太监黄赐以罪谪南京奎在文华门书办与赐善故亦谪之
　　○山西隰州并永和猗氏二县大雨雹
　　○癸未命金吾右卫带俸都指挥佥事邵荣子英袭父原职指挥同知
　　○乙酉命湖广都指挥佥事李芳子升袭父原职荆州右卫指挥使
　　○丙戌日生背气青赤色
　　○宥前军都督佥事袁彬锦衣卫指挥同知焦寿罪先是有伪造僧人度牒往浙江潜卖者时彬掌卫事总旗陈仑乞往追捕即遣之将行寿有私逋因托仑往索仑至则怙势贪暴遍历府县得财物无筭已而为官校所缉事连彬寿命具实自陈皆伏罪命姑宥之浙江布政使甯良杜谦杭州府知府陈让皆尝受仑请托者亦宥不问
　　○丁亥兵部尚书项忠等以各处镇守巡抚巡按等官屡奏灾异狭西甘肃宁夏延绥三边同日地震而甘肃尤甚乃具＜锍-釒＞本部合行事宜以闻一南京为朝廷根本今灾异屡见恐有奸人窃发宜行守备参赞官严加防守抚恤军民盘诘奸究凡门禁之启闭以时军马之操习有节及操江之船俱当点视修补其余利弊当兴革者与南京府部等衙门堂上并科道等官计议以闻一荆襄等处流民尚多万一啸聚为患不测宜行巡抚巡按及抚民等官议已附籍者多方存恤俾安生业新至者给以口粮遣还原籍不得概留以贻后患一狭西三边宜用旧例命文职大臣名位隆重谙练军务者假以便宜之柄使督总兵副参三司等官选补军马储蓄刍粮缮治兵甲以至城池关隘墩台营寨一一修葺以防不虞自都指挥以下不法及不胜任者许其究治臣忠与左都御史王越右都御史余子俊俱曾总督狭西军务乞简命一人赐敕以行一今各处灾伤下班官军不能赴操惮于罚班愈加逃窜宜自本年五月十五日以前暂免罚班止补该班月日仍将一切工役暂令停止以苏其困神机营官军缺少成化十一年武靖侯赵辅等曾奏本营止有旗军二百七十二名差拨不给乞暂停操本部奏查官军食粮名数一向因循未见增补宜行丰城侯李勇定西侯蒋琬按成化初年名数严加清不许仍前虚应故事一各边军民利病多端宜行镇守巡抚巡按等官会三司计议所当兴革者悉听罢行仍以所议方略及所行事宜申奏诏曰可甘肃巡抚官即会举一员巡边大臣不必遣但敕令本处镇守等官尽心整理边务不许误事
　　○戊子徒山东东平州金线闸递运所于安山镇
　　○己丑诏免郧阳等府州县官明年朝觐以都御史原杰言各官皆新置政令未敷故也
　　○初兵部选举金吾左卫带俸都指挥使刘江补江西都司员缺既至巡按江西御史以江未谙军政暂委领操而都指挥佥事乐昇乃巡按镇守等官循例考选以任军政者俾仍旧掌印江欲得印窃于凭文内增掌印二字复＜锍-釒＞其事以请事下兵部兵部言江宜遵考选事例乃匿情妄奏擅改凭文当罪  上批答曰旧制各都司俱都指挥使掌印而巡按御史擅委江领操乃令都指挥佥事掌印及江自请兵部又欲罪之不公如此其各输情自陈尚书项忠等＜锍-釒＞江实当罪及不当掌印之故且言臣等狃于成案不谙事体亦当罪  上曰江西都司既缺正官掌印兵部何不公举廉能者以往既除刘江又言其不谙军政难以掌印法当究治但既伏罪姑宥之
