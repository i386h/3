<!-- { "loadSidebar": true } -->
　　○戊戌礼部尚书周洪谟等奏近例文职三品以入历任年深者得遣一子入监读书后复奉旨三品以上官果有政声显著者许一子自陈礼部仍依诸司职掌考试有能通经书大义者方许入监否则发回原籍为民母概奏扰伏睹诸司所载荫子之法二品官之子该授六品职三品官之子该授七品职考试本经或四书能大义者即淂授官今乞恩入监者自坐班历事听选通计十七八年方得授官今又加以考试之严则人皆畏惧不敢乞恩有孤朝廷盛典故自成化三年再开恩例之后迄今一十八年大臣之子入监者不过六十余人乞仍依近例凡大臣已经考满准给诰命者许一子自陈本部审其子可教者奏请送监作餋庶大臣之子均荷造就之典得预叙用之列奏上从之
　　○己亥中元节遣驸马都尉蔡震马诚分祭  长陵  献陵  景陵  裕陵文武衙门各分官祭
　　○遣驸马都尉杨伟祭  景皇帝陵寝
　　○遣内官祭恭让襄皇后陵寝
　　○庚子赐宁府弋阳王觐鐰第三子名曰宸氵□飒吉王见浚庶长子曰祐枎
　　○户部奏故武平伯陈能过禄米二百六十余石今其子纲奏乞宽免命过支者仍扣还官著为例巡按广西监察御史荆茂勘奏广西先后杀贼有功官军二百五十五员名兵部议拟升赏  上命阵亡者升一级其给赏量赏者悉如所拟
　　○户部主事戈孜奏奉命推徵山东逋负粮草顾连岁灾伤催科太急恐生他变乞将原泒德州临清二仓粮每石折银五钱角□羊送太仓沿海仓及存留者每石折银三钱俱角□羊解原仓准作官吏旗军俸粮之用从之
　　○命分守代州右参将支玉移屯偏头关以时巡视代州并鴈门宁武诸处从总督军务户部尚书余子俊奏请也
　　○湖广都指挥同戚裕类赍孳牧马册赴京虗增马数兵部奏发拟罪如律赎杖还职
　　○辛丑礼部奏旧例十年一次给度天下僧道今成化二十二年给度在迩除两京并凤阳大龙兴寺大岳太和山龙虎山僧道至期别议宜令天下有司查勘本处额设寺观及见在僧道如额数不足方计起送务加详如例仍行巡按监察御史严督毋得冒滥且今各处亢阳为虐来年米价必至腾贵若令僧道群聚于京恐有意外之虞或暂停止令有司毋辄起送以丰年尤便有旨额数不足者还照年例起送给度不许冒滥其如所奏禁之
　　○壬寅  太宗文皇帝忌辰  奉先殿行祭礼遣驸马都尉蔡震祭  长陵○增设京班皂隶二百七名俱于北直隶大名等七府河南山东山西三布政司取之以传奉新升额外官多从兵部奏请也
　　○癸卯赐秦府庶人同炼幼女口粮月支米麦一石零五斗
　　○甲辰命赐参将都督佥事王义所领官军一千二百五十人人银一两俟启行给之
　　○赐靖江王府故辅国将军相瑄妻曹氏镇国中尉相赒妻霍氏奉国中尉约余妻刘氏食米各三十石俱以其无子寡居也
　　○巡按山东监察御史张西铭参奏四川右政司左参议王宗彝先任户部郎中总理辽东粮同管粮佥事石渠给散官军折俸银为下人作弊盗耴及参都指挥佥事郭洪清理屯田推奸避事都察院请移巡按御史依律究治从之
　　○乙巳升南京光禄寺寺丞周暠为南京鸿胪寺右少卿
　　○赐永平御寇官军三千五十余人人银五钱计一千五百余两从领军安顺伯薛＜王卸-卩＞请也
　　○升番僧都纲锁南奔为禅师及赏剌麻桑尔加藏卜锁南劄藏卜坚粲等彩叚表里有差时近边番簇多诡称乌思藏各番王进贡赐予不赀真伪莫办礼部奏请给番王勘合各二十道贡时填为右验以革其弊且请委西宁河州洮州分遣番僧赍送勘合归日与升赏至日锁南奔等以送赞善王勘合回礼部谓其涉历险阻除边人冒贡之奸省府库无穷之费宜申前升赏之命从之
　　○赐锦衣卫带俸指挥使邵华蓟州金水屯庄地一千九百余亩华光请隆平县地寻厌其鹻薄辞还官至是复请金水屯闲地遣官勘实且言内有一百四十余顷乃居民世业诏并与之○丙午免外戚锦衣卫正千户王荣家军役从荣奏乞也
　　○湖广按察司佥事卜同以先任刑部员外郎问理犯人失于详审辄佥书具奏事觉执至京下刑部拟罪如律赎杖还职
　　○戊申升四川按察使潘稹为左布政使湖广按察司副使徐怀为按察使复除浙江按察司刘珂于河南
　　○大理寺卿田景旸左少卿冯贯左右寺丞杨理张锦具奏囚数不明被责问自陈请罪  上以审刑重事不可不慎今景旸等疏失如此其停俸一月仍命锦衣卫执评事李德恢等鞫之
　　○己酉升赏云南抚夷官军巡抚云南都御史程宗等以曩罕弄退还所占村寨境土奏闻命加赐太监覃平王举食米岁十二石程宗升左副都御史加俸一级黔国公沭琮赐彩叚二表里御史汪山一表里序班苏铨升鸿胪寺主簿其余都指挥佥事周佐等四十九人各给银布帛有差
　　○兵部奏请灾伤府县未徵马俱候次年成熟追补从之
　　○庚戌大监覃昌传奉  圣旨右正一王应＜礻奇＞复升凝虚守道演教高士右演法陈应＜衤盾＞复升左正一左正一兼朝天宫住持刘良辅高士道士陈德静常复诚左玄义李思玄黄大中右玄义
　　○赐故镇国将军同釳宫人赵氏及幼女食米岁一十石
　　○月犯五诸侯南第二星○辛亥加赐故宁府庶人奠埨妻金氏食米岁三十六石
　　○狭西秦州知州傅鼐奏陈救荒事宜一狭西来年被灾人民逃亡存者无几乞将灾重州县卫所累年逋欠粮草免徵或折纳土宜钞贯不急之务一切停罢一流民复业者乞量给鸡豚牛具种子免其粮差五年一乞行巡抚巡按三司查核民人流移者招复其业变卖者备价收赎死亡者悉与埋葬一乞行各府卫州县有积粟者不许遏籴以病邻境有贩粜者不许抑价以沮商货一民间小儿遗弃道路者乞令所司给与民家收餋月给官粮三斗赎者还之不许留为奴仆或附籍当差亦听其便一逃移人民宜令所过有司设法安察务令得所不许驱逐有欲回原籍者给粮遣之一军民放债多违禁耴利乞定则例成化二十年以前借贷银物待丰年止还原本以后借贷者月利不过三分一灵州盐课行盐地狭人不顾众乞令盐商狭西者越界于秦徽等州发卖一乞令各卫所照例立预备仓以俟振济一乞勘富室新开山地及退滩河泊每地一顷岁纳杂粮五石贫民地不堪种者免其饷边俱于本处预备仓纳粮一天下州县预备仓宜分置于各处乡村量借官粮为本每石收息二斗俟所积既多仍送原米还官此后每石收息三升如富民愿出米者息米及数亦还其本一狭西军民多有水磨牛房乞分为等第一等出杂粮七石二等五石三等三石每遇秋收劝借一次以资赈济一狭西地产土蓣苦苣香荏乌笼鹿耳韭石芥黄精木□桼颠野葱木耳树莪等野菜橡子榛子银杏石枣水桃山剪子山瓜瓢子山秋等野果葛根灰荍子榆皮蒲根百合根等面俱可充饥乞令所司积以备用一各州县拨付边仓夏秋税粮回无粟米抵以麦豆者乞禁官攒等毋得多加折数＜锍-釒＞下户部议其言可行从之
　　○壬子设四川东乡县僧会司
　　○癸丑太监覃昌传奉  圣旨儒士李成升中书舍人道录右至灵萧崇王升太常寺寺丞俱仁智殿办事崇王以术回太监陈喜以进居真武庙常以赏赐物为酒色资一日忽遁去久乃归竟至不问而且宠以是官
　　○四川芒部军民府土官舍人陇慰遣把事阿库等广西太平府恩城州遣官簇头目赵禄等来朝贡马及方物赐彩叚钞锭有差
　　○宥锦衣卫掌卫事都指挥佥事朱骥等罪骥以右少卿能奏带旗军往大同征进稽于奏闻偕指挥使季成陈壐同知孙王□赞刘良自陈不谨请罪  上责骥等平昔因循怠慢法当究治既自输服宥之各停俸一月仍命刑部查问所司官吏既而镇抚司管事指挥使朱远钱通同知孙纯宗以呈行迟缓伏罪亦宥之各停俸两月
　　○夜北方流星如盏大青白色光烛地自天船西北行至近浊
　　○甲寅传奉匠官太常寺卿陈敩奔丧事竣仍还内府供役以夤缘起复也
　　○韩王偕＜灒-贝鬲＞奏臣曾叔祖乐平王冲烋年登八袠平居善幸一一可称乞赐褒旌以为祖室劝  上致书褒奖之日兹者韩王奏称曾叔祖年高德邵善行招彰朕闻知心甚嘉悦昔东平王有云为善最乐夫处崇高之地不以富贵自淫惟以为善自乐史册书之后世以为美谈今曾叔祖年跻耄耋乐于为善宗室国人尊之式之足以增光本支而永隆藩辅其贤于汉东平王也远矣兹特致书褒奖其益善加调摄颐养天和以为亲族楷范用副朕惓惓眷念之意惟曾叔祖亮之
　　大明宪宗纯皇帝实录卷之二百五十四
大明宪宗纯皇帝实录卷之二百五十五
　　成化二十年八月乙卯朔草山阴王仕堸禄米及辅国将军成凿等封职降敕切责之先是代王成炼与仕堸成凿以庶人仕＜土匮＞仕埭子女妄奏请封已封鉷成鎕为镇国将军成鍜成钫为辅国将军第八女为延安县主第二妹为遂溪郡君第三妹为长乐郡君至是礼部以初失觉察检举待罪  上命革山阴王禄米一半停代王禄米一年成凿等及仪宾俱革去封职礼部堂上官停俸一月该司官吏下锦衣卫鞫之既而户部奏鉷等冒支过禄米亦宜扣追还官诏免之
　　○丁巳释奠先师孔子遣太子太保户部尚书兼谨身殿大学士刘珝行礼
　　○戊午祭  太社  太稷○免差狭西清军御史以旱荒故也
　　○己未赐占城国提婆苔所遣孙巴罗质副史蛮底代通事梅者亮等彩叚有差初提婆苔以头目冒封国王遣巴罗质等谢恩其表文方物已令其赍还巴罗质等表称远来孤贫乞赐衣服礼部言其海外辽远宜量加优恤从之
　　○庚申赐晋府永和王奇淯第二子名曰表桻
　　○壬戌緫督大同宣府军务户部尚书余子俊奏自古出师多用战车今奉命督军边境其大同宣府地多平圹寇至车战为宜大率万人为一军用车五百余两每两用步军十人驾驭行则纵以为阵止则横以为营两车之间空阙处以鹿角补之乞敕工部量运生熟铜铁至大同造车一千宣府五百以备战守章下工部计议以闻  上从其议命速与之子俊为此车费用不赀而迟重窒碍不可用初试之日回而死者数人卒归于废云
　　○月犯星心宿
　　○癸亥以旱灾免山西大同等府卫去年秋粮子粒二十三万余石马草四十三万四千余束
　　○甲子  孝慈高皇后忌辰  奉先殿行祭礼魏国公徐俌承命祭  孝陵
　　○巡抚狭西右副都御史郑奏乞将狭西成化十九年以前逋负税粮该起运者每石折银三钱存留者每石折银二钱五分或折阔布一疋从之
　　○山西大同府地震
　　○乙丑遣户部尚书殷谦祭京都大仓之神
　　○遣顺天府官祭宋丞相文天祥○实授试监察御刘宪邹鲁王相唐相畅亨王嵩陈景隆吕璋陈壁为监为监察御史宪鲁广西道王相唐相山东道亨狭西道嵩云南道景隆璋广东道壁江西道
　　○太监覃昌传奉  圣旨江西庐陵县革职为民中书舍人周琎即移文取来送御监办事琎罢闲赃吏也以星命谒太监梁方倾心谄附后倚方势出入权贵之门请托公事又随方诣河南山西开银矿并采办所至为害得馈遗颇厚时东厂官校缉知其不法数事密具以闻黜为民乃潜匿方家不踰半年复有此命○丙寅吏部左侍郎耿裕乞以其子珣为国子监生许之
