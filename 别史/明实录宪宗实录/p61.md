<!-- { "loadSidebar": true } -->
　　○礼部奏四夷馆译字官并子弟见有一百五十四员名今教师马铭又违例私收子弟张睿等一百三十六名教习番书以希进用欲尽逮问干系人众请行翰林院下四夷馆不许私收教习漏泄夷情  上曰四夷馆官员子弟见在既多礼部即会官考选精通者量留余送吏部改外任子弟俱遣宁家今后敢有私自教习者必罪不宥
　　○乙卯夜北方流星如盏大青白色光明烛地自紫微东藩西北行阁道○丙辰礼部奏巡按江西监察御史赵敔请定京官出使公差王府礼仪旧例不载今议得京官公差出使在外道经王府例该报名见辞如遇朔望三司等官俱至府候见公差出使人员亦合诣府随班行礼若敕书止赐王府中间恐有密切及王府进表祭祀系王府应行礼仪出使人员无所干预不必随同行礼其王府前门官员人等礼当下马其经过东西后门虽无例下马亦宜远引而行不许逼近横绝从之
　　○故工部尚书谨身殿大学士兼东阁大学士高谷子峘叙其父劳乞恩录用命送国子监读书
　　○升大宁中卫带俸都指挥使昌英为前军都督佥事以征叛寇刘千斤功也
　　○丁巳授进士贺钦胡智张谦成实俞泽陈鹤董旻杨理芮畿赵杲张琳徐恪为给事中钦智户科谦实礼科泽鹤旻兵科理畿杲刑科琳恪工科萧龙俞俊为南京给事中龙户科俊刑科
　　○湖广总兵官都督同知李震等奏奉命征苗贼统率诸军由铜鼓天柱等处分为四道以进连与贼战败之抵清水江因苗为导深入其境两月之间捣其巢穴八百余寨焚庐舍一万三千余间地窖三千余处得稻粮三万四千余石生擒二百五十余人斩首二千一百余级俘获贼属子女六百余口耕牛五百余只军器衣服无算收获被虏男妇五百余人事下兵部言宜令震等具有功将士以闻行赏毋徇私滥冒从之○礼部奏监察御史赵敔言内外风宪等衙门官出巡行事遇有机密事情及紏劾奸邪自书奏题本多有不熟韵体不免倩人代笔往往因而泄漏有误事机请自今重事仍依韵式写奏常事从便书写许用题本今议得在外衙门宜一体具奏如旧制其京官公差在外者应行事务照例依韵书写奏本若有紧急密切事情恐有漏泄许写题本务要字画真楷不许草率从之
　　○礼部奏浙江按察司佥事辛访言欲将宋儒何基等赐以封爵俾之从祀下礼部尚书兼翰林院学士陈文等议从祀孔庙者必有得于圣道之传公论攸在焉敢轻为进止当进而进之固以重圣道不当进而止之亦以重圣道昔宋朱文公熹与吕成公祖谦皆传圣道而金华郡儒者何基王柏金履祥许谦师徒累叶出于文公之后以居于成公之乡其于斯道不为不造其涯涘然达渊源则未也今欲攀援胡安国蔡沉真德秀吴澄例以之从祀夫曷敢焉何也安国作春秋传蔡沉作尚书传学校以育士科目以取才其用专矣德秀所述大学衍义以之进读以之劝讲澄所述诸经纂言羽翼圣经折衷诸子其功伟矣何王金许四子之所以为书其用心恐未若是专其功恐未若是伟奚敢轻进之哉访又曰何王金许朱子之世适夫作于朱子之先而贤贤相承若朱子之曾祖祢者杨中立罗仲素李愿中既不得以是之故而列从祀矣出于朱子之后而贤贤相承若朱子之子孙曾玄者何王金许尚安得以是之故而列从祀焉矧圣道犹天地仰观于天水星微也然以其从日以其纬天故得与于五星之列他星有大于水者不得以与俯察于地济渎微也然以其清入地以其近宗海故得与于四渎之列他水有大于济者不得以与由是言之何王金许不得攀胡蔡真吴四子从祀之列亦难加赐封爵止可若龟山杨中立之例立祠乡郡春秋祭祀于理为当宜行本院定拟祠额撰祭文类行浙江金华府建立祠庙每岁春秋备仪遣本府官致祭从之
　　○戊午杖监察御史董廷圭熊祥于朝门以劾奏都督佥事昌英封题有误字也
　　○庚申清明节遣驸马都尉石璟蔡震分祭  长陵  献陵  景陵裕陵文武衙门各分官陪祭
　　○遣内官祭  恭让章皇后陵寝　○狭西文县守御军民千户所土番百户头目马麟等广西思明府上思州土官知州黄瑛遣头目黄祥等各来朝贡马赐彩叚等物有差
　　○弗提卫右都督帖思古奏讨金带大帽等物礼部以非常例宜不与  上曰待其有功如例与之
　　○诏宁夏以淮浙两运司盐召商中马时宁夏内外守臣王清等奏宁夏三路旧马一万三千九百余匹选调亡失之余止存六百罢驽半之虽令以灵州盐课中纳自沿边被掠兼以盐池寇盗所经商旅罕至今边圉多事正用马之秋傥倚池盐缓不及事乞预为区画或给银价于狭西等处收买或以淮浙场盐召商中纳事下兵部议宜令户部定例开中并行狭西布政司量给官库赃罚银买补从之○江西纸厂火焚夫房一百三十间巡按监察御史赵敔请治按察司委官佥事杨大荣约束不严之罪都察院覆奏谓大荣宜罪如律仍察布政司委官亦罪之诏可
　　○辛酉巡按广东监察御史潘稹奏灵山石城海康等县钦化等州自去岁流贼攻劫靡有宁日而化州贼廖婆保者势尤猖獗都指挥滕汉佥事陶鲁雷州府试知府孔镛率番汉军分道追讨至圆州村败之擒斩八十余人收获被虏男妇一百余人贼弃马牛辎重器械而遁乞论功升赏  上以官军所败者止廖婆保一宗余贼尤未殄灭岂宜言功但令兵部移文稹等核实定赏以劝其余○命故都督佥事张义孙凤袭祖原职旗手卫指挥使
　　○壬戌朝鲜国王李瑈遣陪臣成有智等来朝贡海青文鱼赐衣服彩叚等物有差
　　○命湖广都指挥使汪泽都指挥同知吴经庄荣任忠莫英布政司左参议寗瑛按察司副使卢秩佥事邓秀夏时等俱复职支俸初湖广苗寇作乱泽等因守备不谨令停俸自效至是寇平故复之
　　○狭西岷州卫西宁沟簇头番人星吉癿等灵藏地方番僧乐瓦藏卜等四川松潘叠溪守御所番僧江粲等各来朝贡马并佛像等物赐彩叚等物有差
　　○移筑山西繁峙县土城于县北之东义村
　　○罢荆襄安陆等卫守城军士仍旧运粮以荆襄寇平也○癸亥命免调贵州轮番操备广西军先是贵州岁调官军操备广西后因征进麓川及本处土苗停调今广西又行起调巡抚贵州都御史李浩等奏贵州军额旧十六万余调遣亡叛事故今止二万八千余人地杂夷獠出没不常卫堡州城分守不给其迤东石头等哨迤西永宁等卫俱籍云南四川分兵哨守而土著之人反令远守他藩恐诸夷乘隙侵凌猝难应御事下兵部议浩等所言良是故免调
　　○工部左侍郎霍瑄奏郎中何经抗已语涉毁詈乞寘之法经亦奏瑄耕官厂地造暖阁数事遂为科道所紏  上念瑄在先朝尝效勤劳特宥之仍夺半岁俸而调经于南京
　　○甲子总兵官会昌侯孙继宗言京营军士比调征虏及外卫歇班数多止余二万七千不备什伍向河南山东凤阳沂州等处俱以饥荒盗起暂留防守今闻各路安静乞仍取诸军轮番京操以疆根本事下兵部议可  上从之兵部又言先以凤阳系兴王之地复遣都督同知白玉守备今地方无事宜并召还  上曰凤阳非他郡比其军士仍令王提督操守待秋成后处置
　　○镇守狭西宁远伯任寿等奏文县丹堡熟番结构白马等番为恶百户王昭御之遇伏战役杀伤官军掠马骡军器等物以去兵部言自番夷寇乱累责总兵分守等官抚捕未闻略行剿戮少挫其锋致今益逞凶犷宜严责守臣必致首恶者行法以警余党从之
　　○镇守广东太监陈瑄等奏去年十月海寇入临高县港掠民财县丞陈瑛仓卒率众御之为所杀  上命兵部行令瑄等速追捕之并巡按御史查勘失机将士奏闻究治
　　明宪宗纯皇帝实录卷之三十九终
明宪宗纯皇帝实录卷之四十
　　成化三年三月丙寅朔录故少保吏部尚书兼华盖殿大学士李贤子璋为尚宝司司丞
　　○整饬边备兵部尚书王复言今天下一统诸种番夷虽或出没不足深虑惟北虏动辄长驱深入最为边患辽东宣府大同宁夏甘肃皆有高山大川长城固垒限隔延绥境外亦有黄河千六百余里实天造地设之险洪武间东胜迤西路通宁夏墩台基址尚存永乐初残胡远遁始将守备军马移入延绥弃河不守且延绥地方东起府谷堡西至定边营萦纡二千余里今声息稍缓亦可因循度遣傥班师之后贼若复来何以支持且大同宣府两处地方通无二千里远又皆控据雄险尚有正副总兵参将协同守备共一十二员宁夏三路不满千里亦有正副总兵参将协同守备八员延绥城堡窎远最为难守止有总兵参将三员调度岂能周遍议者咸谓若依旧守把黄河险阻实为万全之计然今贼未出套宜因时损益不拘故常于延绥添设协同参将二员于高家龙川紧关冲要城堡驻劄往来提调互相策应就将先调狭西鄜庆等处官军存留四千员名相参土兵四千八百六十六名甘肃兑回庆阳卫官军八百一十七员名共辏官军九千六百余员名添拨各堡轮班操守缺少器仗行总兵等官候大军回京之日将原领官军盔甲神枪铳炮于内量数存留交与少监秦刚收管备用庶几战守有人而边备充实军马有常而粮草易供矣又言巩昌临洮卫舍余李均保等二百八十名先年招募在官听调赴京接应杀贼景泰元年起调灵州操备及宁羌凤翔等卫所连云栈青阳等驿站军姜迪等三十六名先年祖父□事编发各驿充军自备鞍马铺陈什物摆站景泰四年调送宁夏操备且均保等原非正军而与正军一体差操因关行粮家属又无月粮养赡岁久逃亡一例勾补揆之人情诚有不堪臣以为均保等宜放回原卫随住姜迪等宜退回原站走递以后如果缺人调用宜另于丁多之家选补庶几人得苏息事体允当事下兵部议请仍移文镇守总兵巡抚官参酌行之诏曰可复又言甘肃所属十五卫所地方虽有远近不同然自永昌迤西与西宁镇番颇有险隘可据贼亦不敢久留庄浪虽有通贼路径山密地狭军马颇易战守惟凉州地方四际宽广散漫紧关冲要最先受敌又兼水草便利贼一入境动輙经年不出往岁虏犯本城止是一卫军马战守不敷不免差人远调甘肃等卫官军策应相去六七百里为虏邀遮未能即至北到人马疲弊级不济事所以往往挫损兵威以致失机误事天顺元年至五年累调在京官军远为策应劳民动众糜费粮草不可胜计若非无事之时豫为远图何以善后访得甘州在城五卫设置年久生齿日繁各家户下正军之外余六七丁或一二十丁者有之除供给听继外中间多有愿投军者招集四五千名亦可编成一卫立于凉州殷实地方然恐其人恋土有误
　　○用宜于在城五卫内每卫摘一千户所全伍旗军伍卫选拨指挥十员卫镇抚二员五所辏成一卫名曰凉州中卫于本城内开设衙门请给印信其遗下五所印信宜从镇守总兵等官于五卫官军户下丁多之家招选精壮余丁编收正军仍补各所原伍员缺就于各所多余官员内选拨千百户
