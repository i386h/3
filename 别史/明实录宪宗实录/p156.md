<!-- { "loadSidebar": true } -->
　　○癸卯太仆寺卿牟俸奏各府州县马政虽有管马官专治之而掌印正官亦当总理三年六年考绩并宜稽其马政以为殿最兵部覆奏从之
　　○济阳卫带俸都指挥同知杨智坐强夺操军官马革职为民
　　○甲辰改翰林院检讨李昊为南京礼科给事中待诏王相为南京国子监学录中书舍人独孤高胡琛为光禄寺署丞吴等皆预选以备忻府官属至是忻王薨故改任之
　　○命袭封衍圣公孔弘泰归阙里弘泰袭封初  上从国子监丞李伸言遣入国学读书习礼尝一遣归奉祀仍俾其来至是弘泰恳以母老病且久旷祭扫乞归故允之
　　○宁夏镇守等官奏报虏寇自五月以来屡从花马池入兴武营一路剽掠人畜分守参将都指挥罗敬守备都指挥黄瑀等不能防御追剿兵部奏请下巡按御史逮治从之
　　○乙巳升宁夏前屯卫指挥使仇理为署都指挥佥事协守花马池地方
　　○丙午狭西陇州大风雨雹大如鹅卵或如鸡子中有如牛者五长七八尺厚三四尺六日方销是月州之北山吼三日裂成沟长半里寻复合事闻命巡抚都御史马文升告祭西镇吴山
　　○修隆善寺毕工命升工匠张定住等三十人为文思院副使写碑官尚宝司少卿任道逊为本司卿司丞程洛为少卿于是工科都给事中王诏等言爵禄者天下之公器人主之大柄所以驱策群臣制驭四海者也故古之王者慎重乎此不轻畀人我朝稽古建官上自公卿大夫下至仓场库局莫不各有定言官不滥授朝无幸位诚万世不易之良规也  升下绍承鸿业动法  祖宗于兹九载宜乎天地位万物育时和岁丰家给人足兵革不试四方无虞也柰何频年天变于上而星妖示见地变于下而江海泛溢或炎夏霜降或平地阜出或猛虎食人或雨雹伤稼夷狄侵扰边疆师久暴露于外加以水旱相仍瘟疫流行各处军民疾苦日甚一日于此之时汰冗官去冗食以节国用以救凶荒犹恐缓不及事今因寺成碑完而滥升官爵如此彼西征北伐捐躯陨命之人将何以劝酬之哉方其修寺之初臣等失于论谏固已获罪于  陛下不容于清议矣于此而又不言于身计得矣如  祖宗设官之意何如天下后世公议何伏望  陛下断自  宸衷追寝前命则名器不滥国体斯正矣  上以成命已行不允○丁未狭西镇守等官奏沿边墩台屯堡修筑铲削已完其乾盐池新筑城堡遇警宜分兵防御打剌赤古城乃虏贼出没要冲之所可以驻兵欲移迭烈孙巡检司于此增兵防守从之
　　○戊申命燕山左卫带俸都指挥同知陈景广东总督备倭
　　○旌表孝子刘哲等四人节妇许氏等十一人哲直隶赞皇县人父母没哀毁踰礼结庐墓侧习润河南弘农卫军母没庐墓负土成坟杨辅山西平阳卫指挥佥事母病疮辅吁天求代遂愈既而又病疽不食且将死忽闻人言曰尔子孝感死而复生果又愈张宪江西余干县人任桃源县学训导父母及继母卒并庐墓三年俱旌其门曰孝行许氏直隶吴桥县民张本妻秦氏新乐县民王璟妻陈氏河南太康县民崔福妻王氏民郭浩妻郑氏民赵泰妻匡氏洛阳县民董雄妻王氏民董安妻赵氏郑州民李让妻廖氏江西新淦县民萧嘉迪妻蔡氏新喻县民廖益麾妻汪氏狭西甘州中卫舍人高瑄妻并蚤寡守节无玷俱旌表其门曰贞节
　　○庚戌中元节遣驸马都尉周景杨伟分祭  长陵  献陵  景陵  裕陵文武衙门各分官陪祭
　　○遣内官祭  恭让章皇后陵寝
　　○太子少保吏部尚书兼文渊阁大学士彭时等言今天下水旱相仍人民缺仓山西河南狭西三处急于军饷而民愈苦京畿八府迫于追马而民愈困鬻卖子女流离道路者在在有之如是而不加存恤诚恐良善化为盗贼则邦本动摇而事日多矣然欲矜恤非人赐之衣食家与之金帛也但省科派减力役宽秋夏之税而勿徵弛山泽之利而无禁使民得以休息营生是即安养之道惟在  圣心一转移之间耳昔之人君有言民吾子也安有子倒悬而父不为之角□羊哉斯言也施于今日尤为切务臣等于民情不能尽述谨条列一二于后伏望  皇上念上天付畀之重思下民仰赖之切采而行之斯民幸甚一皇庄之名自古无有景泰存藩邸之旧  皇上因东宫之余庄名曰皇固已非理然事因其实犹为有说近闻故太监刘永诚所献庄田亦欲立为皇庄深骇人情居者惧于骚扰不已耕者惧为徵科过旧而街谈巷议咸谓四海之内莫非王土何独以此谓之皇庄臣等窃闻外议如此恐不足为  圣德之光乞以刘永诚庄田令户部籍之俾居民仍旧耕种以息外议一古者山泽之利与民共之不为厉禁此先王仁民之意也今畿内八府湖泺数多若非官府禁地即为势家私庄但其间所产鱼虾螺蚌菱藕芦苇之类皆天地自然之利今人民缺食又乏仓粮赈济请命有司凡所在湖泺不分官私许令居民采取供食诸人无得禁制及抽分税钱亦救荒之一端也一编民餋马已有定制计马徵驹亦有定期但今畿内田土日狭人民艰窘孳牧亏欠遇遣官印烙其管马官及详长人等因而科扰于民实于马政无益去冬诏令每马四匹听买一匹恩已宽矣然及今有司追并尚未能买补乞暂免今岁印烙仍行有司暂停折买马匹一顺天等八府夏麦旱伤秋成未卜乞敕户部早将夏税勘实蠲免勿令有司摧逼其他赋役有重难者许有司申达暂行减免一近者户部以将有事河套必须军饷遣官往山西河南狭西僣运粮草未免刻期取办乞令督运侍郎陈俊以大军未出宜从缓行事已起者运赴军前未行者量为停免庶使三处之民稍得苏息＜锍-釒＞入  上批答云卿等所言深切民情马政止以见有者印烙其折买者停止刘永诚还官地朕自处分余令所司议行
　　○辛亥江西都指挥佥事乐昇儧运粮储假以造船科歛所部财物事觉下巡按御史鞫问如律
　　○壬子徽王冠  上遣襄城侯李瑾持节兼掌冠太子少保吏部尚书姚夔赞冠礼部左侍郎万安宣敕戒仪如常
　　○癸丑  太宗文皇帝忌辰  奉先殿行祭礼遣驸马都尉杨伟祭  长陵
　　○韩府襄陵王冲炑初以所居边地宗支众多供给为难乞徙居江西之建昌或浙江之衢州湖广之德安屡请不已  上用廷臣议欲徙之凤翔王以去母园陵为辞至是复请徙事下礼部覆奏  上赐书谕之曰王累奏欲迁移以就供给下所司议谓各处王府分封已定岁饥民贫事难准行而王亦尝自奏甘心旧居不愿外迁恐离母妃坟园及劳扰下人言犹在耳须守而行之终身不渝可也而今乃又有建昌衢州德安之请何哉专此以复王其亮之○南直隶浙江大风雨海水暴溢南京  天地坛  孝陵庙宇中都  皇陵垣墙多颓损扬州苏州松江杭州绍兴嘉兴宁波湖州诸府州县渰没田禾漂毁官民庐舍畜产无筭溺死者二万八千四百七十余人
　　○乙卯命凡一应公私湖泺势豪之人毋得擅侵其利工部覆奏从大学士彭时等言也
　　○丙辰分守延绥参将署都指挥岳嵩率兵出境至定边营大沙头袭破虏营射死贼马百余镇守少监叶信等以闻  上降敕褒之仍赐彩叚二匹
　　○命镇守两广平江伯陈锐佩漕运印充总兵官镇守淮安
　　○戊午太子少保吏部尚书姚夔乞致仕不许夔奏臣今年已六旬疾病交遘力小任重屡致谤言虽谗邪不行于  圣明之世奈投杼起于三人之言顾犹侈然尸素罔知止足其能免乎臣不敢远引陈迹正统间刑部尚书魏源年尚未及以病乞休特许之当时士大夫以为朝廷美事乞视源例令解任还乡以终残喘不胜大愿  上批答曰卿年力未衰宜勉修职业以副委任不允所辞
　　○监察御史张诰等言致仕右都御史林聪廉谨公平素著清誉尝赈济山东淮扬并巡抚大同俱有善政可称亦可谓老成而忠良者迩自大同来京议事偶婴风疾疏乞休致诏俯从之今聪疾已渐愈士论共惜朝廷之上去此老成之臣且南京  祖宗根本之地都察院振肃纲纪之司须得如聪者表率僚属镇服军民庶缓急事宜可资谋议而中外人才亦各知所劝勉也  上命待聪病痊日起用之
　　○广西镇安府土官知府岑永寿侄岑宗绍紏集土兵攻破府治杀伤嫡母兄侄流劫乡村巡抚等官抚谕不服又复拒敌官兵都指挥岑瑛擒之坐斩
　　○己未诛犯边虏寇阿林帖木儿于市
　　○庚申命平乡伯陈政佩平蛮将军印充总兵官镇守两广
　　○兵部奏先是安南国王黎灏奏称镇安府土官岑祖德并钦州民越境侵扰兵部以安南国尝争夺广西凭祥县地纵夷人赵海潜采珠池又为此奏恐其假此为辞以遂奸谋已下两广巡抚等官勘实至是勘报言岑祖德以争袭事怀印逃居镇安峒峒民岑望为盗事觉逃入安南太原州通农峒祖德遣人追捕不获被交人殴之而还钦州民则未尝有越境侵扰者宜因其来使归谕其王俾保境安民毋容纳逋逃遂非文过制可
　　○命故羽林前卫带俸都指挥佥事王铎弟铭袭兄原职本卫指挥使辽东都指挥使孙能子鸿袭父原职辽海卫指挥使广西署都指挥佥事马瑄子＜彳胤-丿＞袭父原职桂林中卫指挥同知
　　○辛酉太子少保吏部尚书兼文渊阁大学士彭时称疾乞致仕不许时言臣始蒙  英宗皇帝简拔置诸禁近之地继蒙  陛下超擢加以崇重之秩受恩至厚省已何堪自是心口相语誓竭蝼蚁之诚用图捐埃之报奈何学不通古今之宜才不适方圆之用惓惓忠爱徒切于中而论议谋谟一无可取近睹天变非常外夷不靖下民穷困日甚于前未免私忧过计每与同僚具本以代面陈而言乖谬违忤  圣心或留中不出或出而事不皆行则臣之遇昧迂拙即此可见如是而尚被优容滥居论思辅导之职中心惭惧其何能安虽然犹冀懋修不懈图后效焉诚以  陛下躬上贤之资智察群物无所不至一旦深思  上天付畀之重  祖宗创业之艰愤发圣志励精治理则何弊不可革何功不可成而济世安民如反掌尔臣虽迂愚肖当驱策不及以备任使以图称报于万一岂忍遽违初志浩然引去甘老于山林哉第念臣禀气素薄近来疾病交侵耳目昏聩精神衰惫日甚一日虽欲勉强驱策少图后效而力有不堪者夫居官既无所补有疾又不能去臣窃耻之惟当早图退休以避贤路使继此进用者皆高才远识可备缓急之用是亦臣区区爱国之微忠也疏入  上批答曰览奏备悉悃诚卿宜益加勉励以副朕怀所辞不允
　　○壬戌狭西宁夏地震
　　○山东滕县民韩能造妖言惑人事觉发充辽东三万卫军
　　○癸亥广东守珠池奉御陈彝奏南海县民为风飘至安南国被其国王编以为军其后逸归言中国人飘泊被留及所为阉禁者百余人奏下户部请移文巡抚镇守等官禁约军民人等毋得指以□贩私通番国且令守珠军人设法堤备从之
　　○泰宁侯陈泾卒泾字文渊其先泰州人兄瀛卒无子泾袭爵景泰末命掌南京前府事天顺初召还管神机左掖军马五年命充总兵官镇守广西成化初召还管五军左掖军马时言官劾南京成国公朱仪因举泾老成可任遂命协同朱仪守备七年命充漕运总兵官至是卒泾无他才能徒以会昌侯孙继宗壻得进用在广西以数千军为数百蛮所困大损国威罪重刑轻论者至今不平
　　明宪宗纯皇帝实录卷之一百六
明宪宗纯皇帝实录卷之一百七
