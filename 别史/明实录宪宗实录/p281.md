<!-- { "loadSidebar": true } -->
　　○诏贵州中剌黑白井盐四万七千余引每引减米一斗初引米六斗□人艰于上纳至是都御史陈俨以苗贼猖獗急缺饷户部为请于  上故减之
　　○直隶芜湖县主簿侯鉴领太平府马价赴京买四户马久不能办奏乞以价银输官自买以为民便事下兵部覆奏请将贮价银会官推举五军都督府暨太仆寺少卿内各一员官为买马量直给银按季以所售马毛齿及支过银两造册缴部从之
　　○巡按辽东监察御史唐鼐奏虏两入广宁境剽掠人畜射伤军人分守等官指挥同知邓俊都指挥佥事刘璘都指挥同知刘璇都督同知王锴都督佥事李英等及游击将军佟昱皆当治罪兵部言昱拥兵不进其罪尤重诏贼再入境佟昱不即应援本当究治姑宥之其停俸半年俊等俱三月余皆执问如律
　　○命狭西都指挥佥事刘琮子景代父原职西安前卫指挥使
　　○癸卯刑科都给事中王坦为事右给事中邹骑署掌印信以兵科卢瑀等被罚与同科给事中亦上章待罪  上曰印乃朝廷符信掌管者心须奏请此曹何得擅用及事露始服罪法当究治姑宥之仍罚俸三月　　○太监汪直至怀来奏宣府西路虏骑千余入境杀掠参将孙素等战却之镇守太监廖亨奏新开口失机请治守边指挥武勇蔡升千户顾永等罪而素及右监丞张刚亦宜逮治兵部并以闻命勇等姑令戴罪杀贼并素刚俱俟核报处之既而总兵官周玉与亨复奏参将吴俨少监雀荣于五月十九日追虏出境至赤把都地为虏所遮兵分为三俨荣占据北山困苦游击将军刘宁逗遛不前赖守备指挥张澄率兵应援己解其二俨荣不知也至夜二鼓乃弃士卒乘健马沿山北遁稍折而东匿于边墩数日始还其夜士卒溃围而出死者几半兵部议治俨荣罪仍简命二人代之其分守官吴＜王已＞苏俊韩洪亦宜究治而兵科又劾刘宁误事及玉与亨等节制不严之罪  上是之曰俨荣锦衣卫遣人执问＜王已＞俊洪令巡按御史究治宁既在独石防守免核亨玉姑宥之而澄命以彩弊羊酒犒赏
　　○定挟诈得财罪例刑部等官奏据南京刑部移文以近例有指京官名诓财满贯犯该徒流以上罪者俱发充军见有事发在官之久但有太诰及遇恩例减二等为首从者止得徒杖之罪难于处治今会议近例乃通行禁奸之常法减等是一时钦恤之特恩自前法司所问囚犯凡遇恩例其应赎罪工役者俱各以大诰通减二等若律应仍尽本法及例该充军为民立功调卫虽遇恩例仍依律例发遣其指名诓财之人虽尝问拟适无减等事例且此等情犯颇重如复减等恐见发者展转异词觊图幸免人相效尤奸伪日滋殊为不便是宜通行两京法司并在外刑官凡指京官并三司以下官名及以官府使用为词诓财者俱计赃不分首从悉连家属发边卫充军原系边卫者发极边守哨职官有犯依律议拟奏请区处仍依律例一体发遣若所犯与律应仍尽本法者罪虽遇例减等其计赃犯该杖罪以下者仍依常例拟断则法令归一人易遵守从之
　　明宪宗纯皇帝实录卷之二百十五
明宪宗纯皇帝实录卷之二百十六
　　成化十七年六月甲辰朔以旱灾免狭西延安等府州县并临洮等卫共粮八万一千五百四十余石草十二万八百余束
　　○蓟州及遵化县地震有声日凡三次同日永平府及辽东宁远卫地亦三震俱有声
　　○乙巳  上以朝官少命锦衣卫鸿胪寺官按门籍阅之英国公张懋具＜锍-釒＞服罪  上宥之已而卫寺官以不至者五百九十三员名上有旨此辈懒惰不谨本当究治姑宥之再犯不宥
　　○赏宣府等处征进官军都督指挥汪钰等三千一百四十二员名银人一两
　　○命巡按山西监察御史胡敬治偏头关守御千户张澄等罪并逮按察司佥事郝志义鞫之初澄令所部军余李让等越黄河捕山羊虏执让驱为前导过河剽掠百户曹雄守滑石涧堡匿不敢出既而守备都指挥郭瑄督兵追虏虏乃杀让而去澄惧罪复令夜不牧周能投让尸于河以灭迹事觉敬令志义核之事久不报至是敬具奏澄瑄雄罪且劾志义怠事并及太监刘忠巡抚都御史何乔新参将支玉兵部上其奏  上命执澄等鞫治而记忠等罪
　　○丙午  皇第六子生母曰宸妃邵氏
　　○直隶兴济县马生二驹
　　○命署都指挥佥事朱谦充左参将分守独石马营等处
　　○监察御史李延寿巡按永平等府以抚宁县知县蒋惠与百户荣山讦奏坐故出惠罪及刑科都给事中王坦给事中赵璧俱以惠乡里狥情偏向妄加山参驳法司拟罪奏上命三人俱送吏部降三级调外任延寿广东遂溪县坦广西北流县璧四川荣经县俱主簿
　　○都察院左副都御史李纲卒纲字廷张山东长清县人天顺丁丑进士授监察御史成化丁亥升太仆寺少卿丁酉升都察院右佥都御史戊戌迁左佥都御史总督漕运至是卒于官例该赐祭平江伯陈锐为请葬许之纲负干局不为物屈居官能自守尝在冀州遇盗夺其箧将启之问其隶曰乃李少卿耶是无钱不启箧而去
　　○丁未给＜锍-釒＞浚金水河官军人匠月粮人二斗盐一斤
　　○戊申四川石砫宣抚司土官马澄酉阳宣抚司土官冉云等各遣头目来朝贡马并银器赐彩叚纱绢有差
　　○赏出征都督同知等官白瑜等彩叚绢布从太监汪直请也
　　○己酉驸马都尉马诚初坐与婢奸被革冠带支半俸送国子监读书岁余始复职及是再犯有旨诚不改过复此妄为其执送本府杖之令戴民巾读书如故仍令国子监严加约束
　　○庚戌户部议奏巡抚河南都御史孙洪等所言旱灾宽恤事宜一原泒十七年供用之物准待秋成之后起解一存留本处户口盐钞并逋负未完者暂候明年秋后催纳一十二年至十五年逋负税粮每石宜折银二钱五分或大布一疋送缺粮地方银发籴粮布折官俸一所属各库收贮银钱等物悉发籴粮赈济一所属衙门囚犯死罪之外尽听纳米赎罪一愿充知印承差吏典者巡抚等官斟酌米价定立则例纳米完日以次参充议入从之
　　○辛亥晋王钟铉奏广昌安僖王长孙奇澢年已长成且故王原赐仪仗印册尚在乞袭封王爵礼部覆奏安僖王无子妃刘氏奏以兄子钟金□御为嗣乞封王爵以无例止封钟金□御为镇国将军管王府事今其子奇澢止应封辅国将军  上谕晋王曰承袭王爵宜遵  祖宗成宪毋再烦扰广昌王印其即遣人赍送来京
　　○壬子敕安南国王黎灏曰朕恭膺天命嗣守天位以天下为一家视万民犹一体一言一事未尝有拂于天尔国虽殊方万里朕不以为远而忽之徂岁传闻王兴兵攻杀老过又欲进征八百朕谓王之所以顺天者诗书礼义同于中国岂应有此心窃疑之爰命守臣移咨于王兹览王奏云差头目追捕边酋琴公等必无攻杀老挝之举又云八百地之所在且不知况欲往征之则前言乃传者之误耳虽然试与王卒言之书不云惠迪吉从逆凶盖天与人相为流通吉与凶本乎顺逆夫交民天民也老挝民亦天民也若果如前所云无故而戕天之民是逆天矣自古焉有逆天而保其无凶祸者哉继今王宜安静守常钦畏天道恪秉藩臣之礼允迪睦邻之谊非特老挝在所当睦凡与王国接壤者皆在所当睦也若以兵强国富越境而侵之天之视听自我民其应有不旋踵者王其深省之先是灏亲率夷兵九万开山为三道进兵破哀牢继进老挝地方杀宣慰刀板雅兰掌父子三人其季子怕雅赛归依八百宣慰刀揽那遣兵送往景坎地方既而灏复积粮练兵且颁伪敕于车里宣慰司期欲会兵进攻八百其兵有暴死者数千传言以为雷所震八百因遣兵扼其归路袭杀万余交人大败而还刀揽那以报云南守臣黔国公沐琮等琮等因奏灏昔尝吞并占城  皇上姑赐涵容冀其悔过而灏乃肆恶无忌苛刻不仁既指擒黄章马之名劫虏镇安村寨复托解关正等之故窥伺临安边情擅差经略而驻师蒙自地方假捕琴公而攻杀老挝父子请降敕切责之刀揽那能保障生民击败交贼请赐敕颁赏以旌忠义老挝之子怕雅赛听其越例袭职以示抚恤仍分敕车里元江木邦广南孟艮等土官俾互为保障奏至诏集廷臣议宜从所奏刀揽那于云南布政司给官银百两彩弊四表里以酬奖之怕雅赛亦驰敕赐之就令袭父职任免其贡物一年且言沭琮等保障有方亦宜赐敕慰勉  上从其议乃赐怕雅赛冠带彩弊以示优恤并敕灏云
　　○癸丑赐西僧弘修妙悟国师劄思巴坚锉诰命
　　○甲寅赐司设监太监王助淮盐一千引建寺初助建寺于西直门外以工科不足请存积官盐二万引事下户部尚书翁世资极言盐课之难禁约之例且言边事方殷恐用不足乃命与一千引后不为例
　　○诏停免狭西今年岁办药材急用者徵其半以巡抚都御史阮勤言其地比岁灾伤也
　　○乙卯朝鲜国王李娎遣陪臣洪贵达等奉笺文贡马及方物来朝贺  皇太子千秋节赐宴并金织衣彩叚等物有差
　　○巡抚延绥等处右副都御史杨浩致仕先是浩因其子禾以生员犯法为巡按御史张蕙问罪革罢上章诉其事因以年老求致仕诏下其章于吏部吏部奏浩溺爱不明为子伸理有失大体宜听其去从之
　　○丙辰升吏科给事中王瑞刑科给事中邹骐工科右给事中卢瑀俱本科都给事中户科右给事中齐章礼科都给事中
　　○丁巳遣内官祭中霤之神
　　○己未升云南按察使吴＜王巳＞江西按察使陈炜河南布政司右参政吴节左参政阎铎俱为右布政使铎浙江余本司
　　○兵部言镇守大同太监陈政奏虏入大同平山儿墩杀掠而去守墩百户程荣把总指挥梅林等参将同玺左监丞陆訚等失机怠事之罪俱宜究治  上命治荣等罪而宥玺訚
　　○镇守山西太监刘忠等奏山西平阳等府州太原等卫所雨雪愆期麦禾无望乞暂停免该输柴炭掌后府事襄城侯李瑾亦以为言  上曰百姓足君孰与不足今山西民贫困如此其忍复令供赋税耶柴炭价银虽国家急务可暂免秋冬二季以后年分仍徵之
　　○庚申给听征马二万二千五百余匹每匹月草价银一钱初夏秋马牧于野至是保国公朱永等以边方有警调用不便请给价银市草饲养以便听调从之
　　○壬戌诏减免河南今年岁办药材之半以以巡抚都御史孙洪言其地比岁旱涝也
　　○丙寅升太仆寺少卿吕雯为都察院右佥都御史巡抚延绥○遣官赍银五万两送大同以备边需又赏大同朔州城等处布置按马官军都督白瑜等二千二十五员名共绢七百余匹布一千四百五十余匹从太监汪直请也是时虏自威宁被劫之后恒来犯边报复前讐军马钱粮赏赐调度略无虚日而边吏每以失机奏报犯罪降谪者亦接踵不绝云
　　○丁卯钦天监正田蓁三年秩满诏复任仍旧视事时蓁年已七十有一而钦天监官例不致仕吏部以为言故有是命
　　○广东新会县民叶禘广偶得妖书并印文地图与其党惑众倡乱为镇守等官所获上奏禘广等五人命即所在斩于市
　　○戊辰以水灾免南京水军左等七卫子粒共二千七百八十余石
　　○太子少保刑部尚书林聪等以百户张鉴所犯凶恶拟罪失出被责问服罪  上谓朝廷用刑正以禁奸慝鉴凶恶如此尔等不依旧例断拟本欲置之于法姑宥之该司官仍停俸一月
