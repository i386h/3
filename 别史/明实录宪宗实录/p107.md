<!-- { "loadSidebar": true } -->
　　○巡抚广东右副都御史陈濂等奏高廉雷肇四府及连州密迩广西流贼出没调遣官军动经岁月且或规避隐匿行伍无定劳逸不均以故将不知兵兵不识将臣等议欲分兵为四哨新兴泷水阳江新会等为左哨灵山永安为右哨石城信宜并雷州为前哨德庆抵连州为后哨每哨以四千人为率用都指挥按察司佥事各一员统之分为八班常以一班守廉州一班守高雷互相策应半年以次受代大抵二班在边而六班休息或贼势众则调一班或二班协佐若大江迤南迤北有警则调六班赴之如此则劳逸均将士专战胜攻克可以为经久之法事下兵部请仍行各官覆核从之
　　○朵颜卫都督阿儿乞蛮及平章扯扯土知院卯歹指挥卜斋等遣右丞逞吉台等奏乞织金叚鞍辔等物并欲于边地买耕牛农具  上惟许其耕牛农具与民交易余不准
　　○乙酉遣内官祭  恭让章皇后陵寝以是日忌辰也
　　○升高州府知府孔镛为广东按察司副使镛以进士知连山县擢知府事广西蛮贼犯境辆身先士卒往御之不避艰险或躬入贼巢抚谕之多所感化至是广东巡抚都御史等官交章请授宪职专守高雷二府抚治民夷修浚城池遇廉肇邻境有警率兵应之下吏部覆奏从其议
　　○丙戌命镇远侯顾淳驸马王增永顺伯薛辅吏部右侍郎叶盛户部右侍郎为正使尚宝司司丞蒋敌刑科给事中雷泽礼部郎中孙洪刑部郎中陆曰□永工部郎中蔡志为副使持节册封封丘康懿王庶长子子封□土为封丘王永和昭定王孙钟铗为永和王夫人张氏为永和王妃钜野僖顺王长子阳蓥为钜野王夫人孔氏为钜野王妃稷山庄靖王庶长子诠鋈为稷山王蕲州知州何尧中女为蕲府都梁王妃赣州府知府谢昹女为樊山王妃
　　○赐朝鲜国朝贺陪臣尹岑等宴并金织衣彩叚等物
　　○云南陇州宣抚司遣舍人多立法等贡象马并金银器赐宴并衣服彩叚等物有差
　　○戊子以明日冬至节遣驸马都尉石璟蔡震分祭
　　长陵  献陵  景陵  裕陵文武衙门各分官陪祭
　　○遣内官祭  恭让章皇后陵寝
　　○己丑冬至节  上诣  奉先殿皇太后宫行礼毕出御奉天殿受文武群臣及四夷朝使朝贺
　　○庚寅吏部文选司郎中陈云员外郎刘恒主事乙瑄陈道为吏讦其受赂放吏事刑部请逮云等下狱适科道官劾吏部尚书姚夔等私昵属官刑部尚书陆瑜等朋比故纵并掌通政司事兵部左侍郎张文质停留吏所奏本二日使云等得以为计  上以云等既下狱夔等俱置不问刑部以被劾涉嫌乞调别衙门问理仍改下锦衣卫鞫之既而都察院拟罪例赎杖还职上命调云等于南京云瑄礼部恒道刑部其告讦吏孙庆等遣为民
　　○辛卯兴安伯徐贤卒贤袭父亨爵为伯以病足朝廷给以半禄令居第读书不任以事至是卒赐葬祭如例子盛嗣
　　○乙未赐晋府临泉悼昭王嫡长子名曰奇湒庶长子曰奇氵□隶岷王次子曰膺录
　　○赐故辽府辅国将军豪圢夫人樊氏食米岁二百石从辽王请也
　　○命大同参将都指挥范瑾充游击将军以备延绥等处策应时孛罗部落自相讎杀分分而为三孛罗人马往驴驹河哈答卜花往西北故毛里孩子火赤儿往西又小石并脱火赤驻圪儿海西俟河冻欲寇大同脱脱孛来寇辽东于是都御史王越奏大同宣府虏寇出没固为可虑而黄河套虏之巢穴延绥一带尤所当备宣府有许宁为游击而延绥独无宜推智勇兼济者任之诏可于是边臣佥举瑾故有是命
　　○设总府于梧州府总制两广地方时都御史韩雍以忧去两广贼势复张佥事陶鲁言两广地势犹一人之身今军政分而为二如头目受害而手足不可运使近贼寇广西臣同广东三司议调兵一月未能决以是贼入城池掠乡村无人任其责者乞敕大臣一人总督两广如马昂叶盛韩雍故事庶事体归一巡按御史龚晟亦言自雍去贼复猖獗事体牵制迄无成功宜立总府于梧州简命大臣一人兼制两广则事统于一而责有所归兵部亦言两广互为唇齿广东藉广西之兵力广西藉广东之粮储今巡抚等官名位颉颃议论之际甲可乙否宜如鲁等所请便  上命兵部会官议举其人以闻
　　○虏复寇延绥副都御史王锐等奏延绥东接山西偏头关西连宁夏花马池沙漠二千余里无险可守所立营堡二十余处地势隔绝军力寡弱欲乞济师兵部言虏往年在河套深入腹里沿边被其荼毒今又入河套其势可虑若非大挫其锋则边患何时可息宜敕都御史王越总制两游击之兵设策相机剿之诏可
　　○丙申琉球国中山王尚德遣使臣查农是等来朝贡方物赐宴并彩叚表里等物有差
　　○戊戌录两广并固原阵亡将士功锦衣卫千户伯里可赤等六人子弟进职有差
　　○己亥礼部奏
　　万寿圣节福建行都司并直隶和州等衙门俱不遣堂上官庆贺及四川马湖等府过期方至宜置于法  上俱宥之
　　○以郕府固安郡主下嫁仪宾王宪时郡主年已长母妃不欲离之故不及奏请内阁臣以为言  上欣然从之命资送悉如制从厚仍以故尚书蹇义赐第改赐之
　　○命太监陈瑄总镇两广起复右副都御史韩雍升右都御史总督两广军务兼理巡抚南宁伯毛荣佩征蛮将军印充总兵官镇守两广升都指挥夏正署都督佥事充副总兵镇守广西都指挥同知杨广充左参将分守高雷廉肇马良代毛荣镇守贵州冯宗召还巡抚都御史吴琛等俱令还京都察院理事兵部尚书白圭等言近设总府于梧州以大臣总督命臣等会多官议且举其人臣等会太保会昌侯孙继宗吏部尚书姚夔等议广西浔庆等处宜立副总兵一人雷廉高肇宜设参将二人总兵冯宗马良宜召还别任且举副都御史韩雍等以闻故有是命
　　○鲁王泰堪妃赵氏薨妃知县赵禠之女也宣德二年册为鲁王妃至是薨讣闻赐祭葬如制
　　○庚子巡抚延绥都御史王锐奏虏寇榆林迤南臣等遣都指挥陈辉指挥佥事刘宠与战于焦家川既又令总兵房能等于骟马川伏兵扼其归路腹背夹攻生擒七人斩首六颗夺还人马衣甲诏赐敕奖谕
　　○壬寅命前军带俸都督佥事汪泽理南京右都督府事○初有敕宣府选兵三千赴游击将军许宁统领都御史郑宁以宣府总镇之地兵不可减撤怀来独石等处兵赴之镇守独石参将李刚言独石孤悬绝漠东西延袤六百余里控带宣府屏蔽怀来胡虏相去咫尺况其地苦寒士卒多逃亡内地就食者今先后撤去六百余人且保障之道宜壮外以卫内未闻去唇而补齿也兵部以闻诏调还其军且搜补其逃亡者
　　○兵部上马册府军前卫及行太仆寺所属四十三卫马死者一万三十隐匿者四百三十九不报者五百九十因劾府军前卫指挥使郭泰等之罪  上曰官吏且俱宥之不报及隐匿者即令追完
　　○癸卯代府慱野王成鐭薨王隐王之第四子也母妃杜氏正统壬戌生景泰五年册封为博野王至是薨年二十有八讣闻辍朝一日赐祭葬如制谥曰悼恭
　　○南京右军都督佥事张锐卒锐临淮县人袭世职保定前卫指挥使宣德三年随征迤北升都指挥佥事寻升都指挥同知正统十三年充右参将征云南景泰中征播州草塘等处有功累升都督佥事至是卒遣官祭葬如例子漙袭原卫指挥使
　　○乙巳狭西布政司右参议崔忠按察司佥事胡钦巡守凉州地方以反贼满四坐累械至京下都察院议各免赎还职
　　○丙午赐朝鲜国成化六年大统历
　　○丁未命指挥同知钱亮充右参将分守延绥西路
　　○命故福建都指挥同知马雄子隆袭父原职建宁右卫指挥使○录征靖州功将士升赏有差褒赠阵亡镇远府通判杨瑄录其子为国子生
　　○占城国副使阿离等奏乞给赐冠带礼部言阿离及舍人翁末等五人宜如所请其通事周公保并舍人翁贵等六人先已给赐不可再给  上是之
　　○己酉守永清县皇庄奉御于忠强占民田逼佃户代出牛具耕种事觉下狱赎徒还职
　　○巡抚广东右副都御史陈濂奏海南海北二道地里纡远边方多事按察司官更番出巡者多托故迁延或到彼即回以致所司事有申达者往复旬月动失机宜自今各官承委一月之上不行及一年未满或年满不俟更代擅回者俱停俸一年其分巡任内奸懒怠事者罪之事下都察院覆奏如濂所言非但广东为然各处诉讼节行各按察司并分巡官勘问者毋虑数千久未完报宜通行查考并行巡抚巡按今后委分巡官必须因才干之优劣酌事势之缓急均其劳逸稽其勤怠限以程期以凭考核如此则官无旷职事无废弛矣从之
　　○海西忽石门等卫女直都指挥兀笼哈等苏温河等卫女直都指挥八只奴等毛怜等卫女直都指挥忽申八等成讨温等卫女直都督娄得等各来朝贡马及貂皮等物赐宴并赐衣服彩叚等物有差
　明宪宗纯皇帝实录卷之七十四
　　成化五年十二月庚戌朔上视郊祀牲
　　○辛亥遣英国公张懋抚宁侯朱永武靖侯赵辅祭告  天地  社稷山川先是礼部奏今岁自十月无雪当寒反燠恐来年二麦不登有失农望宜择日斋戒祈祷故有是命
　　○工部左侍郎陆祥卒祥直隶无锡县人初以石工隶工部郑王之国选授工副后有荐其有异技者召改工部营缮所丞以营作称旨祥有老母病或以闻命光禄日给酒馔并钞五锭以为餋擢工部主事进郎中以至侍郎祥有巧思尝用石方寸许刻镂为方池以献凡水中所有鱼龙荇藻之类皆备曲尽其巧然为人颇谨愿士失不以其出自杂流而弃之子华以译夷字簉馆阁历官至光禄寺署正
　　○壬子赐蜀府华阳王庶子名曰申鉴
　　○丙辰河南汝宁府湖广武昌汉阳岳州等府同日地震
　　○复除浙江布政司右参政万旬于山西云南按察司副使吕洪于广东以丁忧服阕也
　　○戊午升提督四夷馆事吏部郎中刘文为通政司右通政仍旧提督以九年秩满也
　　○己未礼部尚书邹干等奏海西等处并朵颜等卫女直达子来贡内开指挥等官并带进马数多舍人达子及自进马数少缘指挥与舍人达子赏赐有轻重自进与带进马回赐有厚薄中间有无职事之人诈作指挥等官名色并自进马诈作带进妄报入关多图赏赐及询知朵颜三卫达子贡回于蓟州等处收买耕牛农具诸物过多宜行彼处总兵巡抚等官严加审验禁约又诏书令天下勿贡花木鸟兽此盖
　　皇上宵旰图治不事游畋不畜珍禽异兽之盛心宜令通事都督武忠等晓谕各夷除马及貂皮常贡外其海青兔鹘今后不许来进  上是之
　　○庚申复湖广都布按三司分巡分守官俸先是湖广盗起分巡分守等官俱住俸戴罪缉捕至是盗获兵部以闻诏复其俸
　　○金吾后卫带俸都指挥佥事张通求索所部财物下刑部狱坐赎杖还职
　　○辛酉升云南布政司左参政路璧为本司右布政使兵科左给事中崔仪为福建右参议监察御史张海山西佥事吕正俱浙江按察司副使监察御史侯英罗明赵文萃俱佥事英四川整饬建昌兵备明广西文萃狭西从吏部会三品以上官推举也
　　○庆王秩煃薨王靖王之子也母妃汤氏永乐乙未生十九年封为世子正统四年袭封庆王至是薨年五十有五讣闻辍朝三日赐祭葬如制谥曰康
