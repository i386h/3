<!-- { "loadSidebar": true } -->
　　○戊戌兵部尚书王复等言广西猺贼攻陷洛容县治越入博白县城杀虏官民人口劫掠印信烧毁公廨民居其守御百户等官失机者宜令巡按御史执治之又言全州临桂宜山平乐等境亦被多贼杀掠焚毁不可胜计其守御都指挥等官失机者宜令巡抚等官究治之又言总兵官赵辅都御史韩雍等已奏荔浦修仁大藤峡等处贼已殄灭今又滋蔓如此盖其先漏网者必多宜令辅及雍等调兵分剿务使根株悉拔噍类不遗以除后患悉从之　○己亥兵部奏哈密地方被北虏癿加思兰侵掠忠顺王母率部属避居赤斤苦峪今北虏已退宜敕王母复还哈密旧地以抚其众以卫边塞诏可
　　○庚子命以南京文职五品以上武职二品以上官四月六月俸米运赴淮阳等处赈济从都御史周瑄请也
　　○命都指挥同知刘政子瓛袭父原职金吾右卫指挥使
　大明宪宗纯皇帝实录卷二十九
　　成化二年夏四月辛丑朔享  太庙
　　○遣内官祭司灶之神
　　○兵部奏湖广累报苗贼入黔阳县境杀掠居民有避患岩峒者亦被贼熏死前后共四百余人武冈沅州溆浦境内俱有苗贼杀掠焚毁为患宜令总兵官李震等亟依前敕各率湖广兵原征荆襄两广者亟赴黔阳等处与都御史罗箎协谋击贼毋致猖獗诏可
　　○壬寅六科给事中金绅等言即今沿河道路阻涩京师米价腾踊欲绝二者之患当除盗贼去游食乞自通州至临清敕镇守都指挥同御史一员自临清至仪真敕锦衣堂上官同御史一员专一督捕贼盗仍敕礼部速填度牒命给事中御史各二员分给该度僧道限以月日出城不许延住  上是其言命该部区处停当以行
　　○辰时日生交晕右珥赤黄色鲜明未久散
○癸卯命故万全都指挥佥事马瑛子贤袭父原职蔚州卫指挥使
　　○甲辰升监察御史张纲为江西按察司副使陆平为贵州按察司副使
　　○巡按河南监察御史娄芳陈言事宜一广储蓄乞令河南所属三年六年考满官免其赴部于缺粮仓分纳米以备赈济一息科徵近派祭祀牛犊八十只黄蜡果品十七万八千余斤乞候秋成日买解一薄赋歛乞敕该部将各王府禄米行令开封等府官仓收贮按季关支免致王府人员将小民抑勒扰害一蕃户口今淮徐河南等处人民鬻卖男女者沿途成群价直贱甚甚至夷人番僧亦行收买乞出内库银帛赍付巡视都御史设法收赎及禁约边关不许番僧人等夹带中国人口出境仍给价赎还原籍令本处巡抚大臣区画种子牛具给与耕种一减转运查得河南成化元年兑运粮二十五万石比之旧数加增十万车脚高贵负累人难乞量为存留本处仓廒庶应用不乏  上可其奏令户部悉行之
　　○乙巳夜北方流星如盏大青白色光烛地自紫微西藩东北行贯华盖
　　○宣府陨霜杀青苗
　　○丙午册封  英宗第二女为嘉善长公主下嫁驸马都尉王增仍锡增诰命
　　○复江西左布政使翁世资职世资先知湖广衡州府既升去通判沈琚诬其盗官物适以朝觐至京遂下狱而世资亦以盗官物诬琚三法司会问拟坐奏事不实者律遂赎杖还职
　　○丁未赏太监郭闵彩叚八表里新钞四千贯并职官旗军土官土人六百三十四员名彩叚钞锭绢布有差录其平贵州西堡等处功也○戊申赐蜀王第三弟名申凿四曰申锯五曰申钳
　　○命故都督同知范广子昇袭父原职辽东宁远卫指挥佥事天顺初广被石亨等诬害以死謪其子昇戌广西边卫至是广妻宿氏诉冤  上曰广骁勇为一时诸将冠中外共知奸臣欲张大其功乃以计杀之可令其子嗣广原职以昭其枉故有是命广袭世职为辽东宁远卫指挥佥事以军功升都指挥佥事己巳之变急于用人兵部尚书于谦闻广骁勇善战起以入卫虏犯德胜门广率先犯阵勇气百倍虏势为之少却又率兵御虏于紫荆关虏败去历升都督同知副武清侯石亨总兵营军马见亨所为多不法及部下多贪纵数以为言亨不能平旋赞罢广止领毅勇一营  英庙复辟亨冒以为功兴大狱构广与谋迎立外藩寘之极典謪其子昇戍广西籍其家以广居第妻孥赐降虏皮儿马黑麻朝野为之不平广刚果自负骁勇绝伦每临阵奋勇当先未尝败衄一时诸将多出其下尤为于谦所爱重死于非命人皆惜之儿童因其姓名为俚句曰京城米贵安得饭广至今犹传诵焉
　　○己酉太保会昌侯孙继宗以疾上＜锍-釒＞乞致事  上批答卿老成国戚朝廷倚重虽有微恙不妨职任所请不允
　　○升南京监察御史苏庆科为广西按察司佥事
　　○巡抚山西右佥都御史李侃奏臣尝读唐陆贽论守边事宜有曰穷边之地千里萧条寒风裂肤惊沙惨目地恶人勤于斯为甚自非生于其域习于其风幼而睹焉长而安焉罕能宁其居而狎其敌也以今观之西北沿边之境俱与胡虏相连所谓所谓地恶人勤于斯为甚者也其大同宣府及边城之戍有系西北土兵者不畏寒风之裂肤不惮惊沙之惨目贼至不惊临阵不怯而虏知土兵亦畏避之是所谓生其域习其风宁其居而押其敌者也今南方之人来补西北军伍者怯于风寒慑于虏寇惟欲遁逃而西北之人往补南方军伍者亦不禁遐荒不习水土亦复逃回彼此之间俱不得用今欲以山西土人当补南方各卫军伍者就令补山西边卫南方之人当补山西各卫军伍者就移补南方各卫庶乎两便而各得其所如此则西北皆土兵而虏寇不足虑矣事下兵部覆奏宜令侃与镇守巡按三司等官详议先须检阅今年南方各卫发册所取山西军丁几何山西各卫发册所取南方军丁几何若数目相敌堪以两易具宝奏闻裁处若山西应补南方军少南方应补山西军多不宜以众易寡自减原额军数则各依发册取补仍如旧例诏可
　　○修理  天地坛殿庑及金水河岸之损坏脱落者
　　○昏刻月犯上将星
　　○辛亥永兴王尚烈奏西安左卫指挥使戴玺女与长子诚澜为婚援例乞不调卫  上允之令玺原卫食禄问居如例
　　○治大同边将失机罪时总兵官杨信奏虏入城东军屯都指挥焦谦与把总指挥缑谦帅骑兵三百追击之李英率步骑一千五百为之应援谦等先追贼出境英从安子墩出口追二十余里见虏可千余骑攻围缑谦等军英督兵进战贼稍解缑谦等溃围以出复战贼乃退至暮都指挥秦杰引兵至明日守备都指挥范斌亦至贼遁去焦谦军战死者三十二人缑谦军被伤者八十六人章下兵部奏劾总兵等官失律丧师法不宜贷秦杰范斌及总哨千户李英守墩百户张珍宜令巡按御史执治之奏可又言都督李英少监韦力转系分守地方彰武伯杨信都督张鹏都御史王越系镇守总兵巡抚重任俱宜罪之有旨宥英等而下杰等于狱
　　○巡抚陕西右副都御史项忠奏国朝设布政司以统列郡之政设都司以总诸卫之兵虑二司之比周也又设按察司以紏之以三司之颉颃也又遣御史以按之近以四方多故又遣都御史以巡抚之皆因时制宜经国安民之大略也然御史出巡止于一年或三年而都御史巡抚乃至五七年或八九年虽云熟一方事体不免玩易弊主若以三岁为期荐历他所则行事更新人知警励且又涉历九域山川之要兼知五方风俗之宜异日别有任使亦不至执一不通矣若缘寇盗警急未宜数易者则在所不拘俟事定民安而后更之可也事下所司定议兵部尚书王复会吏部尚书王翱等议巡抚之任以防边御虏调兵讨贼馈饷赈饥抚安兵民皆是重务若三年一易则一方利弊未能究知凡百所为率皆苟且不为经久之计忠所言难从  上是之
　　○壬子哈密王母弩温答失力遣镇抚亦撒等来朝奏事赐衣服彩叚等有差
　　○癸丑湖广苗贼紏合广西猺獞在在攻劫焚毁淑浦县治杀掠军民男妇一千三百五十余人兵部参奏镇守太监郭闵巡按御史王瀛三司掌印等官汪泽等及分巡分守官俱失机误事宜寘于法瀛及泽等先因荆襄误事俱已停俸其分巡分守官亦宜如之闵乃内臣取旨裁决  上是其言令闵用心殄贼以赎前罪
　　○乙卯赐襄邑恭定王子见滃食米岁三百石王既薨禄米住支见滃奏宫眷众多难于度日故有是赐
　　○丙辰  仁祖纯皇帝忌辰  奉先殿行祭礼
　　○致仕太常寺少卿陈贽卒贽字惟成浙江余姚县人举经明行修为杭州府学训导秩满赴京适朝廷选人于内书馆教内＜监-皿立＞吏部试可擢翰林待诏九载升典籍寻迁五经博士未踰年用学士高谷荐升广东布政司左参议景泰癸酉入为太常少卿天顺乙酉致仕至是卒年七十五讣闻遣官赐祭贽性和易嗜书至老不倦尤好吟脉奉命教内＜监-皿立＞人人得其欢心故去任其人恒思念之不忘子嘉猷别有传
　　○丁巳岷州卫朝定等寺剌麻番僧烟丹领占等大崇教等寺上石多等簇剌麻番僧人等亦什癿等并昭慈等寺西卜等簇番僧人等禄竹藏卜等来朝各贡马及盔甲等物赐衣服彩叚等物有差
　　○辛酉铨注金吾右卫带俸都指挥同知何祥都指挥佥事白祥于大宁都司
　　○锦衣卫带俸都指挥佥事李珍使哈密还无功珍都督同知季铎所荐者至是礼部请并寘之于法  上曰李珍出使无状季铎举用非人法固难容姑宥之
　　○荆襄贼平靖虏将军抚宁伯朱永及总督军务工部尚书白圭等执千斤刘等以献永等上捷奏云迩者荆襄弗靖首贼千斤刘即刘通伪造妖言聚众作乱荼毒生灵臣等奉命徂征首有南漳之捷询之土人谓贼之巢穴在万山之中豆沙河之境于是决策深入以南漳贼冲宜留兵守备时臣永偶有小疾因留居以控扼之臣圭同太监唐慎都督李震都御史王俭自南漳进兵潭头坪少监林贵奉都督鲍政自远安进兵马良坪都督喜信都指挥王信自房县进兵浪口河都御史王恕都指挥刘清自谷城进兵洞庭庙贼见我师逼近巢穴刘通移居寿阳欲出狭西苗龙移往大市欲出远安因调兵往寿阳截其奔路刘通乃退保大市与苗龙合闰三月二十二日都指挥田广进至鴈坪遇贼击之追至古路口明日广与诸军皆会进攻贼阵斩伪殿下刘聪及伪都司苗虎等一百余人追至格兠山贼将家属退保后岩山二十四日贼据险悬架辊木垒石各执枪牌器械以抗我师臣与李震王俭等攻其右喜信王信等击其左鲍政等冲其中刘清等袭其后四面夹攻贼下木石如雨臣等往来督战士卒争奋攀崖涉涧蚁附而前缘木扪萝鱼贯而进尽锐鏖战呼声震山谷贼遂大败追而击之破其巢穴焚其庐舍生擒贼首刘通等二千五百七十余人斩首二千五百六十余级获贼属子女一万一千六百余人牛马驴骡一万一百八十有奇连日搜剿而臣永与王恕相继来会道遇贼徒斩获伪百户等二百三十四人获贼属三百六十七人前后招抚胁从流民一万八千五百三十余人元恶既擒余孽殆尽境内宁谧黎庶乐生兹寔  皇上圣德格天神谋睿算之所致也臣等获睹成功不胜欣抃谨以捷闻  上降敕奖谕之曰尔等分布官军进逼贼巢四面攻击贼众大败元恶千斤刘就擒余孽殆尽足见调度有方官军奋勇故能成此平贼安民之功朕甚嘉悦但石和尚未见下落必是逃匿他所此贼不除恐为后患宜多方设法搜捕之开报前功务须从实官军土兵可散遣者从便散遣毋坐费供给困此一方如事皆安妥其即具奏班师
