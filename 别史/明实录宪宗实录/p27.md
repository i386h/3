<!-- { "loadSidebar": true } -->
　　○壬子韩府汉阴王徵鍉薨王靖王之子母妃平氏正统戊辰生天顺丁丑封汉阴王至是薨年十七讣闻辍朝一日赐祭葬如制谥曰恭怀○国子监学录黄明善言叙州山都掌蛮贼屡为边患而今日平之有三策其一窜徙邻境以离其党欲将都掌蛮民分窜乌撒等四府仍敕各府土官督令迁徙安置抚恤有不从者许土官剿杀之则兵不血刃而境土自安矣其二分属汉夷以别其类都掌地与永宁芒部犬牙交错当因其地接永宁界者割隶永宁接芒部者割隶芒部而该县止管汉民则汉夷两分各有统属矣其三据险固守以待其毙部掌北距马湖叙州无北走之路今遣将领兵宜由纳溪舍舟登岸可二日而至永宁由永宁可二日而至芒部断其后门使无可逃之路如贼未逃据高恃险捣其巢穴薰其寨门断其溪径则彼不敢下山求食半年之内皆为饿殍矣事下兵部议谓明善所陈宜窜宜分宜剿三策固为有理但未审何策最良宜行镇守总兵巡抚等官详议其出于万全可以经久者揆之事情酌其可否区处上闻以凭覆奏举行从之
　　○癸丑升翰林院修撰曹恩为尚宝司少卿童缘为右春坊右谕德编脩丘浚为侍讲检讨邢让为修撰以各官九年满也前此修撰秩满升一级得侍读侍讲至是修撰王献以将秩满谋于大学士李贤欲为己地故有是命后遂为例
　　○以河南布政使王恕为都察院右副都御史抚治南阳荆襄三府流民
　　○甲寅巡抚湖广右佥都御史王俭奏内外镇守等官违例置买庄田铺店役使军民侵夺民利又多餋马匹虐害军民乞行查追入官严加禁约  上曰镇守内外官种田餋马不必禁但不许役占军士侵人田土所餋马许给四匹草料○丁巳  上视国子监是日  上具皮弁服躬谒先师孔子行四拜礼命少保吏部尚书兼华盖殿大学士李贤太子少保户部尚书马昂□曰工阝□兵部尚书王竑工部尚书白圭吏部左侍郎兼翰林院学士陈文吏部右侍郎兼翰林院学士彭时户部左侍郎杨鼎兵部左侍郎王复分献四配十哲两庑翰林院官俱陪祀礼毕幸彝伦堂祭酒司马恂司业张业讲书毕  驾还宫
　　○戊午以视学礼成国子监祭酒司马恂率学官诸生上表谢恩  上御奉天门赐祭酒司业监丞学官及孔颜孟三氏子孙袭衣诸生宝钞
　　○敕都指挥同知郑时充右参将分守延绥东路地方  上谕兵部臣曰尔兵部宜通行各处军卫有司今后清角□羊逃故军士务遵军政条例并节次议奏事理其军士见在者不许作逃亡精壮者不许作有疾升官并调卫应开豁者即与开豁应住句者即与住句应收补者即与收补不该收补者发回不许指称封□巾贴军装妄留随住其有原籍丁尽户绝者明白开报本部覆勘定夺母将平人朦胧冒角□羊
　　○以旱灾免陕西延安等处税粮八万七千一百石有奇
　　○命抚治南阳荆襄等处右副都御史王恕同河南广东巡按御史三司等官严督委官设法捕贼
　　○后军都督府带俸右都督刘聚自陈叔父太监刘永诚年老愿辞所居官职专意侍餋  上命聚仍带俸侍餋
　　○翰林院侍读周洪谟言四川江安等县山都掌夷贼攻破县治杀虏人民既叛复平平而复叛其故何哉由乎征之者茍图招抚之近功餋成玩寇之深患也且都掌之地多不过二百寨少不过百余寨寨各有主以统其众乞敕该部转行四川总兵巡抚三司官亲临其地择其寨主素有名望为众所畏服者一人立为长官司长官统各寨夷民仍隶本府管辖其戎县流官则专管汉民而各寨夷民则专付长官司管束统属既定自然顺服不劳兵革而边境自宁矣  上以其言有理命兵部会议以闻
　　○己未诏宴孔颜孟三氏子孙衍圣公孔弘绪等于礼部故事视学祭酒以下皆宴于奉天门至是免宴以弘绪等远来特宴之
　　○升陕西右布政使杨璇为河南左布政使兵科给事中孙敬为山西左参议○致仕南京前军都督府都督同知范雄卒雄河南杞县人永乐六年袭锦衣卫指挥佥事历升都督同知天顺元年改掌南京前府事未几以老罢至是卒赐祭葬如例
　　○庚申祭酒司业率学官诸生谢恩  上赐敕谕之曰朕惟国家建学育才用图治理仪文之备视古加隆而大学乃聚教天下之士风化自是而出所关尤重肆我  祖宗列圣兴崇表励先后一心兹朕嗣统纪元之初式遵成宪躬临太学祗谒先师孔子劝励师生顾惟经邦辅治非学不能成德达才非教不可而进为之方舍六经孔子之道奚法焉尔师生尚其勉率慎由善乃教端乃学穷理修负务臻其极庶几四方颙然向风予一人收济济多士之效天下其永底雍熙钦哉祭酒捧敕主监开读如常仪○太保会昌侯孙继宗奏年老不堪任事乞赐罢闲以终余年  上曰卿贵戚老臣朕方倚任所辞不允
　　○总督扬州等处备倭都督佥事董□□良奏所辖大沥双套等营凡十有五座俱濒海要害而岁久颓圯请及时修筑事下工部请勘实脩理从之
　　○癸亥月食
　　○甲子升监察御史陈政为山东按察司副使仍提调北直隶学校
　　○兵部尚书王竑奏镇守四川右少监阎礼户科都给事中童轩等奉敕抚剿盗贼失机误事以致领军都督何洪指挥杨瑛等被贼杀死两月之余方才告报其余失陷蒙蔽之事必多比扶同隐匿科道已连章紏举法当究治  上特＜宀十见＞宥之○日生背气青赤色左右珥赤黄色俱鲜明良久渐散
　　○乙丑升陕西布政司右参政娄良为右布政使
　　○朝鲜国王李瑈遣陪臣李仲英等赍表文来朝贡马及方物赐宴并袭衣彩叚等物有差
　　○丙寅礼部奏秀王入府文武百官早朝毕诣府行礼从之
　　○命工部尚书白圭董造承天门
　　○孔氏五十九代孙孔彦禟奏乞入国子监读书许之
　　○宥广东都指挥同知徐宁死降为指挥同知初新兴县黄牛围为流贼攻急总兵等官檄宁策应宁率指挥潘＜王巳＞等官军二千余次于周村坪观望退缩遂致贼破围大肆杀虏为总兵官参究下御史鞫问拟宁死罪＜王巳＞等赎徒上宥之降宁官三级＜王巳＞等二级听总兵官调遣杀贼○乌思藏乌宗等寺寨番僧足都伯等着丹高日等寺寨禅师星吉藏卜等川各林等寺寨番僧畜藏等各来朝贡氆氇等物赐衣服彩叚等物有差
　　○丁卯兵部奏宣府总兵官颜彪右副总兵张瑀镇守太监王受巡抚都御史叶盛督备不严以致达贼入境抢掠请治其罪  上曰姑宥之
　　○命广东都指挥使胡英子玉袭父原职广州左卫指挥佥事
　　○谪延绥总兵官都督佥事张杰戍边巡抚右佥都御史徐廷章下狱罚赎还职停俸一年初廷章奏杰奸宿淫妇求索贿赂有枉法者且听守制主事蔡麟私嘱纳马及守御无法等情杰亦诬奏廷章私受部下旧识知县秦纮贿赂奏升葭州知州纮因送人夫应用辨纳及奸淫等状上命刑部郎中罗淮锦衣卫千户赵璟按访杰事多实而廷章事多虚有旨俱下狱仍命官会问拟杰罪当赎绞谪戍边卫廷章罪当赎徒还职诏如所拟廷章仍罚俸一年
　　○琉球国中山王尚德遣弟尚武等奉表来朝贡马及方物赐宴并衣服彩叚等物
　　○戊辰擢理刑进士杨智监生王臣陈宣为南京监察御史智江西道臣云南道宣山西道
　　○升山西太原府知府殷谦为陕西布政司右参政
　　○己巳升左春坊左庶子兼翰林院侍讲王＜亻与＞为南京翰林院学士
　　○哈密使臣指挥哈只等安定王使臣都指挥辍思恭巴等俱来朝贡马赐宴并衣服彩叚等物有差
　　○庚午命核天下屯田旧额因巡抚湖广左佥都御史王俭言兵部请通行天下稽核也
　　○癸酉命都督佥事孙广掌右军都督府事○甲戌湖广枇杷千户所奏本所地邻两广而城垣卑薄请修筑以固守御事下工部请命守臣勘实而后从之
　　○乙亥升监察御史孙泰为山西按察司佥事
　　○黑章咂簇番贼哈尔加巴等聚众抢杀官军劫虏人畜守备河州都指挥佥事蒋玉等以闻  上命巡抚巡按三司等官选委谙晓夷情官拘集其簇头目宣布朝廷恩威谕以利害令挨究追取所抢财畜给主仍戒各番继今宜改过迁善不然调兵剿杀不赦
　　○丙子赐晋府阳曲王第七子名曰钟鉖八子曰钟鉖沈府清源王长子名曰诠铫次子曰诠焊
明宪宗纯皇帝实录卷之十六
　　成化元年夏四月丁丑朔
　　享  太庙奉英宗睿皇帝神主诣庙享祀
　　○遣内官祭司灶之神
　　○东方流星大如盏赤白色光烛地出犯渐台东北行至云中
　　○减曲阜县孔氏子孙田租三分之二孔子五十六代孙克晌以子孙繁衍日用不给乞蠲应输之租  上曰孔子有功于万世其子孙所在优恤命有司减其租
　　○修陕西布政司城并延安临洮巩昌凤翔四府城
　　○巡抚直隶监察御史祝祥奏永平山海内外守备官俱在沿边关营驻劄独镇守密云奉御黄整指挥佥事王荣在密云城内驻劄离其所镇古北口等关颇远遇警难以策应  上曰镇守内外官驻劄既有定处如何輙擅更调祥独任已见姑恕不问○戊寅命蔚州卫指挥使陶洪守备龙门
　　○筑湖广宜章县城
　　○免贵州布按二司及所属官朝觐时诸蛮夷出没为患故也
　　○修理玉河东西堤岸
　　○致仕都察院右副都御史马谨卒谨字守礼直隶新乐县人宣德初进士授监察御史正统间升吏部验封司郎中后升湖广右布政使时苗贼窃发奉命同参将等官总军事兼督粮饷所至事集而民安之寻升左布政使景泰间升副都御史巡抚河南承敕考察官吏黜陟允当天顺初命致仕至是卒年七十七讣闻赐葬祭如例谨蚤以廉介见称于时为御史时大学士杨士奇以诗赠之有直道而行马御史冰霜节操铁心肝之句尚书胡濙亦称其虽临势力笑凉不改其操后谨历官所行于二人之言无愧云○庚辰设临清县常盈仓储预备粮而名以常盈常豊各设官掌管为便从之
　　○辛巳哈密地回遣都指挥苦儿鲁海牙等贡驼马赐衣服彩叚等物有差
　　○免山西大同各卫屯田子粒以岁旱故也
　　○壬午命隆平侯张祐都督佥事牟林杨麟提督五军神机三千营官军下草场牧马
　　○命鸿胪寺卿齐政致仕政字以德山西大同府人由太学生选为鸿胪寺序班历升鸣赞主簿寺丞右少卿天顺元年至本寺卿政体质修长善于宣赞年至七十请致仕不允止令归展墓至是七十有七始得请既归二年而卒政三子皆仕曰佑以选为鸿胪寺少卿孙世羙今尚公主
　　○癸未升翰林院编修李本为侍读以九年秩满也
　　○免陕西延安府葭州神木府各诸州县朝觐以其地近边而又荒歉也○甲申设荆门州新城镇巡检司
　　○是日河南钧州地震有声至二十三日方止
　　○丙戌升户部郎中杨益为福建都转运盐使司运使
　　○命辽东带俸都指挥佥事周鼎子容袭父原职定辽中卫指挥使
　　○丁亥给汉阴恭怀王生母平氏米月十石从韩王徵钋之请也
