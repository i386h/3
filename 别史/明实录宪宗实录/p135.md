<!-- { "loadSidebar": true } -->
　　○壬辰懋等再上  表曰伏以  君国有储古今自重建  储以长典礼攸存豫为举行斯尤盛羙恭惟  皇帝陛下  圣治昭彰  仁心溥博经文伟武＜矢见＞模允协于前闻敬  天勤民举措遹遵于  成宪顾海宇之宽悉皆就理惟  国本之重未及正名虽  圣子尚在于幼龄而  奇表已钟于  天赋徵  朱芾宜家之庆已占厥先举  青宫主鬯之仪亦奚可后是用再陈愚悃仰达  圣聪伏望早降  纶音涣颁  册命  前星位定助  日月之光华  苍震气宣并  乾坤之悠久无任瞻  天仰  圣激切屏营之至谨奉  表以闻  上览表仍降敕曰览表具悉君国建储理所当然朕岂不亮卿等至情第以储副国本所系欲俟年龄既长俾进学成德然后正  为当今之所请未可允从
　　○癸巳懋等三上  表曰伏以  明君御极以建  储为先忠臣爱  君以豫定为请盖建  储豫则  国本固国本固则天下宁上自夏商周下及汉唐宋享国长久率是道焉臣等之切望在兹章疏之屡陈敢后恭惟  皇帝陛下  德冠百王  仁涵万国  望道未见怀周文之小心  纳谏如流恢汉高之大度顾建  储一事久未举行致在  廷群臣重有烦渎仰惟  圣子之生实  天地祯祥之集  国家福庆之钟正位  东宫揆理为当稽诸  本朝已行之典实乃  今日当循之＜矢见＞盖  太祖行于定鼎之初而  太宗继志曾不踰于二载  仁宗举于即位之后而  宣宗绍统亦仅及于三年经世远猷胥此焉在以今较昔固为后期伏望  皇上念  祖宗垂统之重鉴臣民属望之深早颁  册宝正  主鬯之位载稽典礼弘  齿胃之规俾百僚睹  重曜之光万方沾  少海之润则  宗社兴隆  国家庆赖臣等无任瞻  天仰  圣激切屏营之至谨奉  表以  闻  上览表毕乃赐敕以谕之曰览表具悉卿等再三以建储为言词明理正援引切当忠爱至矣钦承  皇太后圣训亦谓兹事重大宜从众望不可固拒今特允所请其令礼部具仪择日以闻
　　○南京工部右侍郎萧彝乞归省亲许之
　　○哈密遣头目阿卜都儿等来朝谢恩赐宴并衣服彩叚等物有差
　　○甲午荆襄总督军务右都御史项忠镇守湖广总兵官右都督李震以抚捕荆襄流民事竟遣百户李昇等以闻且言荆襄地连河南川狭延蔓数千里山深地广易为屯聚自洪武初命申国公邓愈诛夷之后禁革山场无人敢入永乐宣德迨今流移之众岁集月聚巢穴其中无虑百万今臣奉敕抚捕其有贯址姓氏者谨依诏旨省谕遣散出山复业陆续共九十三万八千余人混处贼巢无籍检查四散奔走出山者又莫知其数其贼首小王洪有众五百屯于钧州龙潭沟李胡子有众六百屯于竹山官渡官军分道首擒二贼余多散亡及诸军前后共斩首千级并入山俘获胁附之党与族属老幼共二万八千七百余人欲并诛戮恐伤至仁议欲户选壮丁一人充戍湖广边卫计可得军五千并其族属附籍收管给田屯粮庶恩威并济反侧可安奏上命降敕奖谕之并进奏事百户李昇所镇抚项绶秩各一级昇震子绶忠子也
　　○乙未追封宁化王美壤宫人高氏崔氏为夫人王薨俱自缢以殉葬晋王钟铉为请于朝故有是命
　　○户部奏国初郡县设预备四仓支给官钱籴粮收贮以备饥荒赈济秋  抵斗还官其后因循有名无实朝廷虽屡差官振举然有司视为泛常况今各处奏报灾伤比之去年尤甚请推选风宪重臣二员巡视京畿并行天下巡抚官及布按二司督令府州县修举预备仓以备荒歉疏入  上命副都御史杨浚往直隶顺天等八府整理其余有巡抚处则委巡抚官无巡抚处则令司府州县卫所正官整理务在随宜设法不许扰民其司府以下官有怠慢无成效者听巡按御史纠劾
　　○开设狭西延安府神木仓从巡抚右副都御史余子俊奏请也
　　○迤北入贡虏使完者秃等三十人乞官职谕令一等二等未受职者完者秃为指挥使已受职右都督兀马儿为左都督余名量其等升授有差
　　○丙申以番僧怕思巴领占巴藏卜袭大国师赐诰敕
　　○丁酉岷王音垽奏盗发其父岷恭王并浏阳县主坟乞守城官军为护卫兵部言岷府旧无护卫难遽增设宜移文督责都指挥刘斌等守备不职致盗发王坟姑记其罪令严加缉捕从之
　　○戊戌升监察御史贾俊为山西按察司佥事协守偏头关
　　○庚子升四川布政司右参政余复为江西按察使
　　○移顺天府杨青驿并递运所于天津从巡按监察御史龚晟等言也○辽王贵＜火受＞薨王简王之子也母妃丁氏洪武己卯生永乐甲申封兴山王正统己未进封辽王至是薨年七十有三讣闻辍朝三日赐祭葬如制谥曰肃
　　○昏刻金木土合于井宿
　　大明宪宗纯皇帝实录卷之九十三终
　明宪宗纯皇帝实录卷之九十四
　　成化七年八月辛丑朔并湖广澧州兰江水马二驿为兰江水马驿以巡抚都御史吴琛言二驿并设兼水程迂远人多陆行驿舟夫卒闲旷故也
　　○壬寅赐哈密忠顺王母弩温答失力药物从其请也
　　○癸卯调南京刑部浙江司署员外郎主事戴宾于广东司时尚书周瑄奏广东司事繁浙江司颇简宾与广东司员外郎金章之才各有所宜故两易之
　　○巡抚延绥右副都御史余子俊等奏缘边营堡夜大收官军署副千户赵缜等五十人或出境侦觇遇寇或守堡势穷被执受祸惨刻甚于阵亡袭补职役之人俱乞加进一级以为人臣死事之劝事下兵部言此于前时已有奏行恩例允之
　　○金星昼见于未○甲辰户科给事中李森等奏山东七府并浙江嘉湖杭绍四府自夏苦雨骤降海潮大发渰没禾稼损坏屋舍漂溺人畜不可数计臣惟山东密迩京畿浙江才赋所出今重罹水患不可不虑稽诸唐德宗时关中诸道遭水陆贽上言分道命使明敕吊灾宽恤征徭省察冤滥应家有溺死父子不存济者各赐粟帛损坏庐舍田苗者悉与蠲免租税沛泽下施孰不欣戴所费者财物所收者人心若不失人何忧乏用且君天下以民为本餋民以食为先古之王者饱而知人饥暖而知人寒不以天下为乐惟以生民为忧此尧舜之所以帝禹汤之所以王也伏望  皇上以天下为念以生民为重遣廉干名望大臣二员敕令分投踏勘被灾之处凡该徵粮草悉为蠲免缺食之民赈以官粮其有支过赈济粮并一应不急之徵俱暂停止则人民得所而无意外之虞和气可召而享平康之福矣户部议令二处巡抚巡按官覆勘果有被灾缺食悉如奏行若所在无粮则借拨于有粮之处凡牛具种子亦措置赈贷从之
　　○丙午命左春坊左谕德兼翰林院修撰王献翰林院侍读尹直为顺天府乡试考试官赐宴于顺天府
　　○听选官刘刚言二事一兵甲所以威四夷近京师冒利之徒往往开张铺店以盔甲枪刀货卖今后凡官军兵器损坏者悉令还官敢有仍前货卖者许五城兵马缉捕悉寘于法一纳马纳粟入监监生中间有年才十三四句读未知者四十以上入监监生中间多有冒增年甲人物庸陋全无学识者若与科贡出身者一以进监先后循次取用不惟碍科贡之正途抑何以得实才之效用乞敕礼部计议今后国子监拨历与吏部选用两行兼取庶事得两全而大才之用各得其当也疏入下所司议之
　　○丁未释奠先师孔子遣兵部尚书兼翰林院学士□辂行礼
　　○左春坊左庶子兼翰林院侍讲徐溥闻父丧去任  上以溥侍讲读年深特赐其父琳以祭不为例
　　○戊申祭  太社  太稷
　　○升浙江右布政使刘福山西右布政使殷谦俱为本司左布政使
　　○运银五万两于宣府籴米备边储
　　○狭西按察司佥事赵文萃初提督出纳草束被火烧毁二十余万事下都察院请行御史即彼鞫治从之
　　○命哈密兀孙沙袭其父塞卜儿沙职为都督同知从忠顺王母弩温答失力奏也
　　○巡抚甘肃右副都御史徐廷章等奏瓦剌使臣哈剌忽思等四人弃其徒亡出境兵部言此虏初进马入京时已称彼边臣阻遏冻死其马七十匹及赐币轻少语涉狂悖意若生衅今闻行者十三人惟哈剌忽思等盗马而逃斫伤巡兵桀黠之甚宜行镇守总兵严为防备并逮管送之人及当境哨守官兵究问从之
　　○庚戌  孝慈高皇后忌辰  奉先殿行祭礼成国公朱仪承命祭  孝陵
　　○锦衣卫掌卫事都指挥同知袁彬以试百户申洪旗校鲍忠等十二人有捕盗功为援例奏乞升赏兵部因言彬总督之功视洪忠等尤重俱取旨裁处命赐彩币一表里忠等俱赐钞有差
　　○命南京守卫皇城四门军士选调逃亡之余止遗四千六十二人更迭守门无时休息致多纵逸非便且南京内府出入事简乞分为两班三日一代庶劳逸事均法令可守兵部议以为宜故有是命
　　○辛亥太仆寺卿章璠卒璠字用诚浙江会稽县人初以经明行修荐授嘉兴府学训导选授监察御史成化三年骤迁至右佥都御史未视事为言者所劾改太仆少卿未几进太仆卿以考牧山东卒于道璠起自学官孜孜以求进为务尝按京畿凡权幸祖营在其部内者輙令有司备牲醪躬奠之势之所在无不趋承交纳故与璠等被劾者俱落职补外惟璠犹得对品京秩不久又加升云
　　○壬子礼部上册立  皇太子仪注一前期一日遣官祭告  天地  宗庙  社稷是日旦  上亲告  奉先殿前一日鸿胪寺设节册宝案于奉天殿中册东宝西节居中设彩舆于丹陛之东教坊司设中和韶乐及大乐是日早锦衣卫设卤簿大驾  上具皮弁服御华盖殿执事官行五拜叩头礼毕鸿胪寺官奏请升殿导驾官前导  上升座尚宝司以宝置于案鸣鞭文武百官具朝服行叩头礼左右侍班引礼引正副使入就拜位赞四拜传制官跪奏传制俯伏兴执事官举节册宝案由殿左门出置御道中传制官由左门出称有制赞正副使跪制曰成化七年十一月十六日册立元子祐极为  皇太子命卿等持节行礼赞俯伏兴又四拜礼毕执事官举节册宝置于彩舆中黄盖送至左顺门外正副使朝北立内官捧节册宝由正门入至文华门内侍引  皇太子出迎至文华殿内官以节册宝置于案内赞四拜赞宣册赞诣册案前赞跪宣册内官立宣讫赞授册捧册官以册授  皇太子受讫以册授内侍内侍跪受立于西赞受宝捧宝内官授宝如授册之仪赞俯伏兴平身复位赞四拜礼毕内官持节由正门出至左顺门外以节授正副使正副使持节复命一颁诏候册命行鸿胪寺官即设诏案于奉天殿中唱颁诏翰林院官以诏授礼部官置于案奉迎至承天门外开读如常仪一谒告礼是日  皇太子受册宝毕内侍引诣  奉天殿谒告如常仪一谢恩礼是日  皇太子谒告毕内侍引  皇太子诣  皇太后次诣  上前  皇后前皆行八拜礼毕回宫一次日文武百官具朝服上表称贺陈设如常仪  上具衮冕御华盖殿执事官行五拜叩头礼毕鸿胪寺官奏请升殿导驾官前导进表行礼如正旦仪一同日文武百官上表庆贺皇太后命妇上表庆贺  中宫俱在午门外请司礼监官捧进一同日文武百官上表毕进笺庆贺  皇太子前期鸿胪寺官设案于文华门至日班首捧笺置案上百官行叩头礼毕司礼监官捧进
