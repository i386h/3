<!-- { "loadSidebar": true } -->
　　○鲁王阳铸嗜酒时节聚外人暨妃张氏同饮男女溷淆遂致宫人朱花荣与军人袁彬及妃兄张时举等淫乱并僣分害人不法等事为栖霞郡主所发王亦奏仪宾冯佳奸占乐妇等罪命官核实至是诏革鲁王禄米三之二及张氏妃号郡主仪宾禄米职名斩袁彬于市张时举朱花荣并绞其余发充边卫军长史而下定罪有差赐王敕曰栖霞郡主奏尔与妃张氏不法重情其罪凡十尔之所为虽市井小人尚顾廉耻不肯为之尔为一藩之长享有爵位乃蔑弃礼法恣意妄行如此邪淫本当革尔王爵行取赴京以彰大法但念亲亲曲加宽贷止革禄米削妃号薄示惩戒其余内外人犯俱重加处治尔其痛加省念改过自新庶保名爵如或执迷法难再宥
　　○戊戌土鲁番兀隆各并撒马儿罕遣使臣满剌马黑麻母的等来朝贡马赐宴并衣服彩叚等物有差其回赐在彼头目彩叚表里及敕付使臣领回给与之○秦州卫外夷孔提谷答牙等簇簇头番人初王癿等恶力等簇簇头番人铁陆等各来朝贡马及盔甲等物赐宴并彩叚绢钞有差
　　○己亥户部臣言伊府光阳王勉土□冉奏臣先蒙赐禄米二千石本色折色兼支俱半近蒙给价准令自造房屋缘工役繁夥供应多缺乞俱给实米为便  上命折色禄米改给本色一年不为例
　　○哈密卫右都督罕慎等遣使臣阿黑麻等来朝贡马驼宴赉如例罕慎奏乞如忠顺王时例给赏事下礼部覆奏先年罕慎遣使进贡本部议哈密地方为土鲁番侵占与忠顺王存日事体不同递减其赏其后屡请加赏奉旨复加以绢今前后七请辞益恳切殊不知忠顺王之在哈密遥控诸番以奠西裔传报夷情多有劳勚此朝廷所以厚其赏也今罕慎侨居若峪未能克复故境宜止如递减及加赏绢例从之
　　○铨注通州卫带俸署都指挥佥事张灏于浙江都司武成后卫带俸署都指挥佥事谢智于江西都司金吾右卫带俸都指挥佥事靳山于福建都司
　　○壬寅虏寇之入大同西路也参将都指挥使卢钦等两率兵与战于天桥儿傅家岭等处凡生擒一人斩首四十七级至是论功官旗人等升一级者五十一人加赏者七十人给赏者千二百七十六人量赏者千六百三十八人钦及左少监陈政以督战功多各升一级钦进都督佥事政已进太监移镇延绥乃岁加食米十二石太监韦正总兵官右都督范瑾巡抚左副都御史孙洪副总兵都督佥事孙钺以总制功赏彩叚二表里督战功差少者左监丞等官三人亦以次赏之○月犯东咸星
　　○癸卯以旱灾免直隶顺德府所属九县秋粮一万八百四十石有奇草一十九万四千六百余束
　　○韩王徵钋奏镇国将军范土□复次子辅国将军徵鑖选仪卫司校尉杜俊女为配受封夫人未及成婚徵鑖故杜氏守节不渝乞如例赐诰命冠服旌表终身以励风俗  上曰节义人之大闲也朝廷于庶民女妇守节不贰犹加旌表以为世劝况宗藩一方之表率有若杜氏者尚未成婚乃能励志守节尤可嘉尚其如王奏以诰命冠服给赐之
　　○甲辰赐赵府汝源王见淇长子名曰祐桐秦府汧阳王公鏳第二子名曰诚辡□水庆王邃塀第二子名曰寘錖弘农王邃＜土典＞第三子名曰寘镠岷府安昌王膺铺第三子名曰彦沰韩府辅国将军徵鎒庶长子名曰偕潼
　　○乙巳狭西会宁县地震
　　明宪宗纯皇帝实录卷之二百九
　明宪宗纯皇帝实录卷之二百一十
　　成化十六年十二月丙午朔  上视郊祀牲
　　○免直隶长垣县秋粮五千九百二十余石以水灾故也
　　○命云南都指挥佥事方明子玺代父原职六凉卫指挥使
　　○命羽林前卫带俸都指挥佥事蒋暹子文代父原职本卫指挥佥事
　　○丁未户部奏巡按福建监察御史徐镛所言事宜其一谓福州建宁二府所属福宁等十州县每年银课并余银不计闰共一万三千八百七十余两前此已尝行令有矿者采办否则封闭今地方灾伤宜如镛言暂免是岁十分之三以苏民困其二谓福建盐场大使等官旧无俸米无以养廉宜如镛言照淮浙等处场官事例给与从之
　　○南京刑部右侍郎金绅乞以子麒永为国子监生从之
　　○兵部言通事人等多扇惑外夷代之饰词奏请宜以今年入贡夷人奏请番文令大通事詹昇辈会本部该司究其所书夷人给以笔扎令其覆写不能则究问代书之人治以重罪而戒谕诸夷约无再犯仍移天下诸边守臣各谕所在起送有司自今诸夷入贡即取其番文用印封识具＜锍-釒＞付馆伴之人赍至京师令大通事亲为阅实其余果有奏请大通事仍会本部该司拘令夷人面书奏词已乃封上如例重译庶奸弊可革从之
　　○赐宣府诸城旧守了夜巡官军六千四百七十五人衣鞋
　　○己酉辽世子恩鑙奏庶人豪坨先坐罪谪守祖坟其子恩铩潜结军余为非害人事下礼部请敕辽王严加约束如更不悛具闻区处其军余移文所司执问从之
　　○壬子户部臣言总理大同粮储署员外郎孙中奏大同库藏所余京运银仅三万二千余两兹计大同卫府藩封诸属官员军校十七年折俸并各城应给开中草价支应不足其他不虞又在数外请增运银十万余两以济急用本部以为岁例大同运银五万两前此二年已运十五万两而迩者巡抚都御史孙洪咨称大同库银实余三万四百二十余两比孙中所造是岁夏季文册开至九万一千七百五十余两与今所称数俱不同欲俟查报定夺缘边报方殷切恐缓急无备宜再拨银五万两送彼以备籴粮折草之用从之
　　○免直隶广平府所属三县无徵秋粮四千九百五十余石草九万三千五百九十余束德府庄田秋粮子粒一千七百一十余石以水灾故也
　　○癸丑腊节赐百官宴于午门
　　○兵部奏大同总兵官右都督范瑾等奏报十一月二十五日虏众入威远墩等处西路参将卢钦等率兵邀击斩首一级遂遁去然钦所报虏退之期与侦卒所报不同必有隐匿情弊宜治钦等怠弛失机之罪且敕西北二边守将整兵防御或仍遣太监汪直等如旧所拟往制边事  上曰大同失机事情须御史勘奏至日处治钦等姑令戴罪自效直等亦不必往诸边严加堤备其亟遣敕谕之
　　○丁巳命金吾右卫带俸都指挥佥事康锐子溥代父原职本卫指挥使
　　○宥洮州卫署指挥同知姜文死降为署副千户指挥佥事房举降副千户副千户殷鉴降总旗俱本卫差操仍命逮镇守洮州指挥使徐昇前兵备副使周谟治罪如律以铁藏等簇番贼入劫普藏等寨执鉴及杀伤官军等坐失机故也
　　○戊午协同守备南京丰城侯李勇病笃  上命修武伯沈煜往代之
　　○巡按福建监察御史徐镛等奏福建岁旱星变地震海涌灾异非常小民艰苦已甚乞将岁贡黄鱼禽鸟花木等项量为减免仍定为一年或半年类进少苏民力则民心安和而灾变自消矣事下礼部覆奏  上曰此事朝廷自有处分
　　○己未吏科给事中王瑞等言比湖广江西等处巡抚等官各奏所部连年灾伤民饥盗起请免各官明年朝觐臣等以为朝廷命官初意惟欲其安养生民抚靖地方今民饥盗起皆各官不职所致正当罪以示警顾乃为请留前后因仍恐为定例诸司正官既留则进退人才无由而审止凭巡按等官所报揭帖考察之典亦应故事而已且地方多事自宜设法拯济何至故违旧制使朝觐大典渐至废弛况湖广江西等处亦颇安靖各官畏避考察而所司不思大体辄复徇之均为不当乞谕吏部凡地方多事平时不能极力抚治辄欲奏免即为不职之尤者可先正其故违旧制之罪然后查例裁处明年来朝并在任官亦乞严于考察或有不公者听科道纠之庶足以为徇情欺罔之戒  上曰三年述职国家旧典岂可以一时一事废之若徇所司使各庇其属天下官吏将藉以为辞虽有贪暴荒怠者乌得而核之给事中言是自后一如所奏严为禁戒其令吏部知之
　　○巡按福建监察御史徐镛奏福建僧寺田有多至万亩者而当差良民或无寸土照丁徵歛苦不可言乞查寺田除五百亩以下余取其半给之贫民事下户部议从之镛又奏福建僧人多以田投献势豪之家谋为住持亦有已经问罪还俗仍复赴京请求僧录司给劄住持者乞为之禁事下礼部覆奏除两京外宜移文天下司府州县遇有钱粮僧寺住持缺必须僧司举保本处籍僧送有司勘结转行给劄不许仍前滥保其曾经问结者虽有劄付亦必究问诏可
　　○武靖侯赵辅上＜锍-釒＞自叙初征两广叛贼凡斩首二万三千二百十有七级次征建州叛贼斩首七百三十五级其后视师延绥虏寇又望风先遁其功皆旷古所无且言自昔总兵广西者惟故都督韩观山云威信兼行至今广民思之不已乞录其子孙以为后劝而两广用兵之后于今岁久逆雏已壮宜早图剿抚无负前功又谓自病免之后门堪罗雀子承文虽为指挥不获供职臣为流侯之时原禄千二百石实食八百石许臣世袭伯爵之后却减禄二百石衰老之余何以自赡末复谓  皇上即位以来首命内官卢永征南蛮继命黄顺汪直诛东夷继命直剿北虏皆莫大之功宜付之史官章前后数千言大抵凯加禄米从卒并欲其子莅事锦衣卫而已  上谓其多泛言往事下所司者详于是兵部尚书余子俊等言朝廷待辅甚厚每录其功而略其过今复希求无已宜寘于法科道亦交章劾奏辅罪得旨辅假陈言以希求恩典本宜究治第念卧病已久其姑置之
　　○开设狭西南郑县汉阳驿
　　○庚申升兵科给事中董旻为吏科都给事中工科给事中刘昂户科都给事中吏科给事中张晟户科齐章兵科马孔惠刑科邹骐工科卢瑀礼科冯义俱本科右给事中
　　○巡抚狭西右副都御史阮勤等奏庆阳府境上墩台空旷宜于麻子涧口苗家王□要现扬旗寨解家原等处增筑墩台一十四所而甜水铺等处无险可恃宜浚削壕堑边墙三十余里又自后狭西诸司凡问过平庆二府卫所属应徒以上囚犯不能赎罪者宜从诣兵备副使令相兼哨望从之
　　○辛酉命故宁远伯任寿子弘袭为龙骧卫指挥使带俸弘奏臣祖礼初以靖难功历升左都督尝镇守甘肃斩捕首虏阿台朵儿只伯有功封宁远伯既又收捕沙州都督喃哥等全部来归赐诰券子孙世袭伯爵臣父寿袭爵镇守狭西以征反贼满俊等失机谪戍广西卒乞视泰宁侯陈钟安远侯柳溥例命臣袭爵下吏部覆奏钟叔愉以失机下锦衣卫狱寻卒于家溥父升以失机为贼所杀故钟溥皆得袭而寿死于戍事体不同弘所请可勿听奏入遂有是命
　　○河南道监察御史陈珷巡按云南西厂缉事校尉访其枉法纳赇诸事下锦衣卫狱鞫治追其赃不得久之珷乃称寄于原籍亲识遣官往追完之刑部拟坐绞罪  上宥其死发充口外军家属随住
　　○壬戌广西思恩军民府土官知府岑鐩遣弟岑贤云南孟艮府土官舍人招禄遣头目那法等各来朝贡马赐彩叚钞锭有差
　　○巡按河南监察御史王浩等奏汝阳王同铚镇国将军子玢擅出城六日始回礼部覆奏请敕问周王不能戒约及切责同铚及子玢并行所司逮问长史等官不能谏止之罪其余随从人等一体究治从之
　　○癸亥擢知县刘忠器罗赞程春震谢纲为试监察御史
　　○湖广保靖军民宣慰使司宣慰彭仕珑奏两江口长官彭胜祖违例进贡事下礼部覆奏宜移文所司执问命彭胜祖免执问但令巡抚镇守等官抚谕之
