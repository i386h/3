<!-- { "loadSidebar": true } -->
　　○刑部奏罪人张元吉法当凌迟处死决不待时刑科三覆奏有旨尚令固禁今时过霜降宜从论决诏免死杖之百发充肃州卫军家属随住于是都给事中毛弘等上言以为刑法者所以  持纪纲驾驭天下防奸宄息寇盗平民情皆系于此不以贱而加增不以贵而加损在人臣则执之在天子则行之罚曰天罚讨曰天讨所以深明虽天子亦不得任意出入于其间也今罪人张元吉夺人货财奸人妻女僣朝廷之制擅生杀之权杀无罪四十一人有一家被杀三人者具列十恶之条不载八议之内古有一妇含冤尚足致早况彳□支四十余命皆死无辜冤郁不伸控诉无路岂不感伤和气而召灾异乎若以袭其祖之缪号天师不欲加戮记曰执左道以乱政者杀不以听元吉正系左道之流况又罪重恶极岂宜曲加宽贷且连年秋后处决斩绞人犯多系止偿一人之命者夫元吉以杀四十余人而获生余皆一人之命而抵死犯绞斩者则论决犯凌迟者得不死人心不平天理安在自此以后万一罪恶再有如元吉者又当何以处之将欲尽法彼得籍口将欲宽贷则法寝废柰何惜一异端未流而屈天下大法何以扶纲纪何以驭天下又何以抑奸宄息寇盗而平人情乎窃为朝廷惜之伏望断以至公处以大法仍将元吉戮之于市庶使国法昭彰神人息怒而死者之冤可雪灾沴之气可消矣  上以事既施行已之
　　○戊申太子少保兵部尚书兼文渊阁大学士彭时等奏近蒙  皇上念京师米价踊贵特令于京通二仓粜粮五十万石命下之中人心喜悦米价损减但奉行之人过于拘执既不许官豪之家籴买又不许市贩之徒转卖止许小民以升斗赴仓告籴再三审辨展转迟延街坊米铺因而收闭暗邀重价以致人愈缺食乞仍降旨今后不拘官民市贩及斗石多寡但不许停积在家有转卖与人者无石价银不过七钱违者悉置于法  上□之谕户部臣曰朝廷发粜官粮本欲平价今已日久米价尚贵显是委官人等处置无法今后不拘官民市贩及斗石多寡一体发粜若转卖与人者许增价一钱不许停积在家及高擡价直尔户部揭榜示之违者必治以重罪于是侍郎陈俊言京城地广民聚待哺者众出粜不及以致壅塞请以每城原委给事中御史主事三员分作三处督同兵马司官粜卖及令兵马严督铺户照例市易仍行吏部借拨听选官及办事吏各十五员名分随各官以任其事庶可流通无滞诏允其言
　　○兵部奏各营领敕下场牧马官五军营怀柔伯施鉴神机营靖远伯王瑺三千营都督佥事王义奋勇等十二营署都督佥事刘清不以马政为重冈肯尽心提督以致例失被盗及官军弃马在逃者有之一遇有警必妨调用俱当惩治以警将来  上令姑宥之
　　○夜东方流星如盏大青白色光明烛地自阙丘东行至近浊
　　○己酉兵科都给事中秦崇等奏漕运总兵署都督佥事杨茂参将都指挥佥事袁佑素乏长才过蒙重用如今年所运官军中途则粜正粮以售货到京则籴他米以上仓展转懋迁借贷完纳遂使京师米价踊贵  皇上天地量不加谴责乃复传旨升茂为都督同知佑都指挥同知纶命虽颁清议未惬夫以漕运较之守边苦乐难易大有径庭边将年久未有无故而陟之者盖以  祖宗成宪武职非有军功不升也伏望  皇上断自宸衷收回纶命庶几名器不致于滥溢而臣下知所淬励矣上曰朕以杨茂袁佑督运勤劳特颁晋秩之命尔等何为劾奏本当逮问姑宥之
　　○巡抚延绥左副都御史王锐等奏九月十三日抚宁候朱永等调遣总兵官署都督佥事许宁游击将军孙钺等领兵往平夷波罗等堡按伏截杀遇贼迎敌转战二十余合官军被围永等随调本城并东西营堡兵往援之贼遁出境兵部议先该太监傅恭等奏欲班师臣等以贼虽败遁势犹猖獗未可轻易退军奏行各官议处今则果然  上曰边方未宁班师岂可轻易乃敕恭等令朱永王越仍在彼调度官军相机剿贼不可遽回傅恭顾恒刘玉刘聚先行回京
　　○户部会官议巡抚漕运等官所陈事宜一凤阳府所属太和蒙城亳县各县里户加增而设官如旧分理不及请增县丞一员一运粮船只凡遇淤浅之处宜行漕运衙门令各该把总都指挥指挥等官督各管粮船旗军及当地浅夫并力挑捞淤沙＜锍-釒＞通河洪使前船既过后船接续而行违者究问一旧例运粮船挨帮而行近年多不挨次旗军旧许令附□土物以补助正粮盘费今多以原兑耗米尽卖轻赍置买私货于沿途发卖以致稽迟及至来京反买仓米补纳多不足数请行漕运总兵等官令各把总指挥督各管卫所船务照例挨帮行其所运粮必先尽载京通二仓该纳正耗米数然后量带私物违者参问一苏州松江常州及嘉兴湖州五府输运内府白熟粳糯米并各府部糙粳米每岁十六万石俱官给以船今经沿途甎厂钞关必欲如民船带甎纳钞兼遇水涸守闸又为运军凌逼及抵扬村等处则揽头包揽巧肆刻削是以留滞日久困于负贷请罢带纳之例及禁包揽之害仍移文漕运官令军民船皆鱼贯而行其言漂流粮米以该纳京仓者改纳通州省脚价以补其数并禁革精壮运粮旗军营求别差俱如上年例议上从之
　　○以水灾免保定等卫子粒二万三百一十九石有奇
　　○以旱灾免河南民田夏税三十七万七千七百三十九石有奇军屯子粒八万六百四十五石有奇
　　○巡抚山西右佥都御史李侃以母丧去任
　　○辛亥都察院左都御史李宾等言谨按宪纲监察御史务得公明廉重老成历练之人奏请除授不许以新进初仕人员充用今两京都察院各道御史缺员数多欲照天顺五年本院奏准事例通行各处布按二司王官会同彼处巡按御史南北直隶巡按御史同该府正官将本处推官知县内但有廉能昭著历练老成人物端庄语言真正年三十以上五十以下在任三年之上系中举及进士出身者不拘员数从公陆续推举起送吏部核实分送各道问刑半年考其刑名堪任用者奏送吏部奏请除授不堪任用者送回本部仍复原职若知而不举及所举不公者皆坐以罪诏从之仍命巡抚官一体公同推举○巡视北直隶右都御史项忠奏今近京府县水灾民居荡析虽官发粟赈济然流移道路困苦万状目今固可苟延旦夕若薄冬临春青黄不接必甚于此不预为区处设有不虞虽峻法以绳倾廪以救亦缓不及事请广施粜卖之术如宋绍兴五年斗米千钱时参政孟庾户部尚书章谊不抑价大出陈廪每升止二十五文既济于民次年米贱令诸路以钱收籴复有赢余载于史册足为明验今天津涿州真定保定等处各有大仓并水次官粮动以万计乞敕户部令各仓原委收粮官会计足支来岁夏初官军俸粮外所余粮米豆麦俱自今年十一月始各委所在州县官按月粜米三千石每石五钱麦减一钱豆减一钱五分凡有籴者止于二石至来岁三月止粮少者许于附近粮多之仓多粜以补其数凡劝借般运接济者不在是数候麦熟米贱即以所粜银布之类每月准与官军买粮自给其贫民无所籴者仍验口减省赈济户部议如其请而每石之价则视所定者各加一分制曰可
　　○壬子命浙江都指挥同知朱亮子绶都指挥佥事贺荣子祯俱代父原职杭州前卫指挥使以亮等老疾不任事也
　　○升真定府知府邢简为浙江左参政常州府知府卓天锡为广东右参政山东左参议江玭为右参政南京大理寺左评事杨廷芳大理寺左评事袁镐刑部主事郑玉俱为按察司佥事廷芳贵州镐广东玉山西
　　○癸丑定襄伯郭登等奏坐营都督王瑛鲍政无故不赴教场练习军士宜逮治以为奸懒之戒  上令瑛政从实自陈瑛等俱引伏诏宥之仍夺俸三月○甲寅三法司会官审录重囚刑部审得情真无词者八十四人情可矜疑者二十一人有词当鞫者二人犯不孝罪父母有息词者八人都察院情真无词者十四人当奏请定夺者三人各以具狱闻  上览其情辞于情真者命减死充边军十四人留系狱者十五人妇人谋杀亲夫适有孕命待产限满日处决一人余俱准拟其情可矜疑并奏请定夺者各充军杖罪有差当鞫者再问报
　　○乙卯山东慱兴县知县陈文伟奏抚安流民事其略曰荆襄流民非若蛮夷戎狄不可以中国之治治者今严兵固域劳民费财御之若敌国然此可暂而不可久也臣愚以为不必屯兵久戍不必遣将分守欲为良图清于南漳竹山远安房等县与流民接界之处遴选天下知县县丞有智识知事体曾经旌异者更易而用加以奖励使莅彼流民县分设法招集便宜处置候有成效不次升用仍谕令有司暂宽其近县徭贼足其衣食使之观感兴起倾心向化令守备官用心操习官军以张兵威则恩威并立而彼易化矣且流民所恃以为恶者树木丛密路途险隘也若进一里平一里之道途遇一村定一村之户籍正强界辨阡陌使民各有分地地各有定主则将来者无地可容而自不来以复于要地立州以总制设卫以防御则流民之非心以格而守备官军可革矣不然则强弱相凌流移日至徒费财劳民而终无宁息之期也＜锍-釒＞上命户部知之
　　○丁巳运德州仓粮一万一千七百八十四石于青县赈济饥民
　　○户部奏河南北直隶今岁夏秋水旱而在仓储积先已放支恐饥馑军民无以赈给及查顺德大名广平三府并河南卫辉府仓有余积宜敕巡视分巡官督同本处官计其见存者量留三四年之用余皆减价发粜附近缺粮之处许以铜钱银布概粜收库事峻卫辉顺德者解送保定大名广平者解送河间收贮候来年麦熟米贱即以此准折所在官军俸粮使自易米食用则军民得以接济而储积无朽腐之患从之
　　○兵部奏虏酋居河套者既遣知院扭歹该朝贡而其党又率众寇边宜如总兵官朱永等议将虏使留款大同先遣一二人还谕以朝廷威德俾其感恩悔过率众来朝毋稔恶不悛自取剿灭  上是之令待虏使回日降敕与之
　　○戊午  皇太后圣旦  上率亲王上寿受命妇朝贺赐百官宴于午门
　　○命都指挥佥事康锐守备涿州
　　○南京守备成国公朱仪奏江水泛溢冲塌上新河口江岸南北共长一百三十四丈河口坍入三十五丈两岸军民房室灾者四十八间事下工部覆奏移文南京工部会守备等官勘议
　　○己未免山东济南兖州东昌青州四府秋粮二十八万九千七百七十九石有奇草五十六万四千六百五十束济南东昌平山青州左德州左五卫子粒七千三百四十五石有奇以旱灾故也
　　○南京后军都督杨麟点视皇城守卫官军杖把总指挥过泰至死守备成国公朱仪等以闻事下刑部请行南京刑部究治如律诏可
　　○庚申夜月犯昴宿
　　○辛酉朝鲜国王李娎遣陪臣韩致义等奉表贡马及方物来朝贺  万寿圣节
　　○放国子监生五百余人归读书听取用以吏科都给事中程万里言饥民流集京师米价腾踊而吏部听选官及监生不下万余徒冗食故也
　　○以夏秋水灾免真定府秋粮五万一千四百八十六石有奇草八十六万一千五百三束定州真定神武右三卫子粒一万二千八百七十六石有奇○选进士王瑞徐与宪黄麟李谦张以弘李蕙赵艮为给事中瑞吏科与宪户科麟礼科谦以弘兵科蕙艮刑科
　　○广西横州知州谢环九年秩满命再任三年
