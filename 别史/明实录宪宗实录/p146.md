<!-- { "loadSidebar": true } -->
　　○总兵官抚宁侯朱永等奏去冬虏从花马池定边营入寇参将都指挥钱亮约宁夏东路参将罗敬游击将军张翊至三山儿长流水等处会击之亮领官军千余与虏接战自申至戌虏乃败走我兵死者十有四人敬翊次日始至又虏自花马池柳杨等墩往寇宁夏萌城宁夏镇守太监王清总兵官修武伯沈煜等拥兵坐视不听调遣越数日延绥总兵官许宁率兵至虏始遁去敬等俱宜究治事下兵部议以为永已召还宜行总督军务右都御史王越核诸罪状既而清煜等奏称各边累有警报所遗兵马仅足防御欲悉调他所恐虏有乘虚入寇之举事复下兵部议以为永等料敌分兵必有所见盖宁夏有险可守况所在官军已踰三万清煜等乃托称兵少故违节制罪不可贷  上乃敕清煜曰尔等不遵抚宁候朱永节制拥兵不进以致虏众入寇且狭西镇守等官亦尝劾尔等纵虏出没遮杀运卒若罔闻知有负委任法当究治但边警方殷姑从宽宥其痛加省念以图后功遇总督等官移文约会即如所处毋得仍前避事
　　○授来降虏人罕海为正千户安置广州前卫
　　○夜彗星行奎宿外屏星下形渐消小
　　○丁未以大祀  天地  上御奉天殿誓戒文武群臣致斋三日
　　○兵部议覆都给事中白昂等陈言修省内三事一神机三千五军营多役占鬻放之弊宜命文职大臣二员遇操之日分行稽考一正统以后各处镇守内外官宜遵即位初诏召还以全大信一两京五府诸司堂上官有贤有否宜＜锍-釒＞其年甲名绩以俟黜陟  上俱命已之
　　○戊申以上元节赐文武群臣假十日
　　○庚戌大祀  天地于南郊礼毕  上还宫谒  皇太后出御奉天殿文武群臣行庆成礼
　　○命提督团营太监裴当抚宁侯朱永定襄伯郭登通阅各营马步官军凡马军之贫弱者退为步军步军之精壮殷实者补为马军其马军把总官有巽懦无为者亦就步军把总选骁勇有能者代之从尚书白圭等言也
　　○辛亥以星变免庆成宴○给淮杨二府浚河人夫口粮日米一升麦一升五合俱于本府官仓及常盈仓关支从管河郎中郭昇请也
　　○夜月犯轩辕左角星
　　○壬子兵部议覆监察御史张敩等陈言欲裁革府州县马夫二十丁止于中户佥点十丁养马马死令所司买偿已奉旨准行似与  太祖所定旧制不合惟隐占上户责取钱物其弊当禁  上令如旧制行之而不许多占户丁办纳钱物
　　○镇守四川太监梅忠等奏荣县有盗八十余杀人攻县劫库放囚寻破犍为县及三虎驿官兵捕之多为所杀事下兵部尚书白圭言往者四川贼赵铎悟昇等聚众流劫所司不能以时扑灭酿成大患至再用兵今疮痍甫定而盗复生发不急治之恐如前贻患请敕忠同巡按御史严督三司官剿之责以程限违则停俸戴罪令获贼以赎果兵力不支宜疾报威茂永宁分守等官领兵协助必剿灭乃已报可
　　○癸丑赐晋府宁化僖顺王钟鈵第四弟名钟錥第五弟名钟锅辅国将军钟鑮第三子名奇氵□辇钟鐖三子名奇滠第四子名奇涀钟铒长子名奇洲第二子名奇澌镇国将军美埇庶长子名钟鉌
　　○甲寅  英宗睿皇帝忌辰  奉先殿行祭礼遣驸马都尉王增祭  裕陵
　　○定两浙纳米充预备仓粮事例一民间子弟有愿充知印者纳米二百石承差一百五十石举保僧道及阴阳医官纳米二百石送部免其考试一军民大户有愿纳谷五百石者请敕旌为义民三百石者立石免其杂泛差役从左布政使刘福奏请也
　　○乙卯辰刻金星昼见已午与日争明
　　○敕定西候蒋琬往南京协同守备从御史张敩等奏兵部会举其谋勇可任也
　　○命东宁伯焦寿佩印充总兵官镇守甘肃右都督冯宗充总兵官镇守永平山海等处
　　○巡抚延绥右副都御史余子俊等奏虏寇阿罗出未退欲及虏马瘦弱不敢深入之时如上年故事令大同宣府山西宁夏游击官军悉还本境以养锐省费本境轮戍官军亦暂放休息总督军务都御史王越亦以为言兵部请如所奏有警则令总兵等官调所在兵备御果虏众兵少则驰调大同宣府等处游击兵兼程赴援从之
　　○定大同玉林等草场开中盐草则例两浙运司成化二年存积官盐一十六万引引纳谷草八束河东运司官盐三十万引引榖草二束以巡抚大同宣府右都御史林聪奏边营缺草故也○命故永清卫带俸署都指挥佥事陈瑄弟宏袭为指挥同知瑄武平侯友之子天顺初镇番阵亡旧例重职无子者例不袭时友言瑄在边年久多效劳勋且死于战阵乞以宏袭其职  英宗皇帝特命宏为指挥同知与俸优给至是袭职
　　○命狭西西宁普法寺妙善通慧国师锁南巴侄完卜锁南尔坚锉慧慈弘应国师沙加星吉侄桑尔加坚参演教寺妙智广慧剌麻阿节儿侄完卜端约藏卜各袭其叔原职
　　○丙辰天下朝觐官陛辞赐以敕
　　○升南京监察御史林璧为四川按察司佥事○泰宁等卫都督脱脱孛罗遣都指挥纳哈出等朵颜卫都指挥孛斋等海西木忽剌河等卫野人女直都指挥撒秃等兀者等卫野人女直都督佥事察安察等建州右等卫野人女直都指挥猛古能等各来朝贡马及貂皮赐晏并衣服彩叚等物有差
　　○丁巳录征剿长沟等寨番贼功升镇守松潘署都指挥佥事尧彧为实授都指挥佥事四川按察司副使沈琮布政司右参议李衍以督阵督饷俱给赏斩首三颗及阵亡官军五十四人升一级斩首二颗及被创官军四十五人俱加赏斩首一颗及当先官军五十五人随军抚化剌麻国师禅师二人俱给赏
　　○兵部言日者四川盗起烧毁县治敌杀官兵而江西河南山东俱有草寇窃发南北直隶水旱相仍淮河淤塞湖水耗竭所在多转徒之民行舟被劫掠之害浙江自去年以来旱潦为患江潮溢涨矿贼窃起矧两广流贼未宁狭西虏寇未息荆襄流民未定此皆目前可虑之事今天下有司既不能加意抚恤以消患于未然又不能及时缉捕以弭患于已发事机一失渐不可图则远近骚动其忧将大惟  皇上以生灵为念申敕各处镇守巡抚巡按并三司官严抚捕之禁重隐蔽之罚凡有盗起即时捕绝仍令有司巡视抚理如有所巡之地盗贼劫掠至于再三而一月不获者分巡分守及原委官俱令停俸捕贼劫掠至于四五而限内不获者令戴罪捕贼必获乃已其或啸聚成群事势艰大驰奏处分如有因循隐匿者听镇守等官执问如此则法令严明盗可以灭而民可以安矣秦入  上嘉纳之
　　○宁夏总兵官沈煜上中西二路修缮墩台沟堑之数墩台四十座关墙沟堑一百一十八处
　　○工部议广东盐课提举司同提举郭祐所言蹔塞淮河口以蓄淮水令往来舟楫不阻遭运可通其事宜行巡视河道侍郎王恕漕运都御史等官会议可否从之
　　○夜北方流星大如盏青白色光烛地自紫微西藩西北行至近浊
　　○戊午复设四川安岳县县丞先是安岳编户二十六里分钦民等七乡为乐至县裁革县丞主簿既而因民奏复以永康乡隶安岳右布政使杨文琳等请复设县丞一员从之○镇守广西右少监黄沁奏猺獞贼首黄公刚等千百余人劫宾州及上林县等村峒杀掠人畜烧毁庐舍男妇所为虏者以千计事下兵部请敕总督两广军务右都御史韩雍等官详议方略如贼势众大增调官军土兵并力进剿仍令雍察究杀虏之数及失机误事官以闻从之
　　○工部以监察御史夏玑奏西城频年雨潦为害议以京城壕堑自正统间修城之后三十余年未经＜锍-釒＞浚及城内河漕沟渠尤多烟塞每天雨连日流洩不及致怀军民庐舍乞敕内外大臣总督＜锍-釒＞浚从之
　　○致仕南京吏部尚书魏骥卒骥字仲房浙江萧山县人由乙榜授松江府学训导善于教人以身先之诸生多所成就与修永乐大典吏部尚书师逵荐升太常寺博士  文庙谓逵曰刘履节九年御史我  皇考方授以比职不轻以与人也宣德初升考功员外郎历升太常少卿试行在吏部左侍郎寻实授骥端慎廉约雅有德望正统中虽太监王振蔑视士大夫于骥亦礼重之值畿内蝗奉敕巡视问民疾苦既而以老辞调礼部复辞改南京吏部以优待之戊辰进尚书屡请老不许景泰改元始得请致仕年已七十七矣骥好学老而不倦家居余二十年不别冶生惟以文学自娱天顺甲申诏进阶荣禄大夫成化辛卯监察御史梁昉请特加优礼  上为之遣行人持敕存问赐以羊酒月给米三石敕未至已先卒时年九十八卒之日神爽不乱盥潄就枕翛然而逝遗书戒其子鸿胪序班完慎勿以葬事扰乡里赐谥文靖论者谓自古大臣之最寿者惟宋文彦博而骥年比之尤高盖古今罕有云
　　○己未工部奏漕运总兵官杨茂先乞修通州至大通桥旧河石闸以免官军车运之费有旨命户部尚书杨鼎等勘报鼎等报云自西山玉泉并京城壕堑抵张家湾一路河道俱宜修浚已准拨官军九万余名修理矣会有灾异停各项工役而修河一事宜取旨  上命依原拟量拨官军四万令总兵官赵辅郭登统领先浚京城壕堑仍以太监黄顺工部尚书王复兼董其役其通州一路俟工完以闻
　　○夜月犯天江星
　　○庚申以江西左布政使夏埙为右副都御史巡抚四川  升顺天府府丞彭信为应天府府尹云南布政司左参议秦颙为左参政监察御史任玺刑部郎中刘本为按察司副使玺狭西本贵州  太常寺少卿孙广安以母忧去任诏起复之寻令终制时监察御史杨守随等言比诏孙广安奔丧复任臣愚以为朝廷成宪每祭祀斋戒之日文武官僚不得吊丧问疾及有刑丧者不得与祭所以严重其事也夫以吊丧且不可则居丧者可知陪祀且不可则掌祀者可知广安进身异术固不足责独祀典纲常所系臣等不得不言迩者起复鸿胪寺丞孙軏尚清议沸腾今于广安复然甚非以孝治天下之道也会吏科都给事中李和等亦以为言诏孙广安既不可供祀依例守制孙軏可视事如故
　　○升冠带舍人韦正为所镇抚正右监丞韦贵家人以献荆襄俘例升冠带小旗至是复愬已先入粟授七品散官乞加升职特许之
　　○命故四川都指挥同知周琥子凤袭父原职重庆卫指挥使
　　○命贵州署都督佥事郭贵子忠代父原职普定卫指挥同知
　　○降顺德府知府黎永明官二级时秀王府典服副罗贵以公事过顺德入府索人夫径驰中道永明不知其为何人怒而笞之为贵所奏命执送刑部狱拟罪以经赦宜免有旨赎罪毕仍降官二当永明下狱时属县人争入京陈其德政乞令还任不从
　　○巡视浙江工部右侍郎李颙奏钱塘江岸为潮水冲塌者计四百九十余丈其修筑工料合用银七万三千二百余两今官库收贮十不及五如俟续收赃罚解补恐江潮复作前工尽弃欲取布政司存留粮银支给充用量起杭州府卫人夫修筑工部议以为当从之
　　○壬戌升监察御史左钰刑部员外郎萧祯南京监察御史贡璧陈爕俱为按察司佥事钰狭西祯湖广璧浙江爕广东
　　○癸亥晓刻月犯金星
