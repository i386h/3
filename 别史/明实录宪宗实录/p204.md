<!-- { "loadSidebar": true } -->
　　○己亥上恭仁康定景皇帝尊谥先期  上命翰林院撰谥册及是日早上遣抚宁侯朱永襄城侯李瑾定西侯蒋琬祭告  天地  宗庙  社稷遣英国公张懋诣  陵寝行上尊谥礼其仪前一日内侍官置册舆宝舆香亭于奉天门捧册宝各置舆中是日早文武百官常服于丹墀内东西序立  上服黄袍翼善冠立于奉天门序班引遣官于丹陛中道赞行五拜礼跪内侍官举册宝舆降陛赞俯伏兴遣官兴立于东俟锦衣卫官校接册宝舆香亭由午门中门出鼓乐前导遣官由左门出随行  上还一遣官至陵行恭上册宝并祭告礼是日太常寺陈设祭器如常仪鸿胪寺官设册宝案于享殿中左右册宝至陵寝由中门进至享殿前导引官引遣官由右门入至丹迟内赞官唱执事官各司其事导引官引遣官至享殿前就拜位捧册宝官于舆内捧册宝由殿中门入至神御前左右北向立赞官赞四拜礼传赞文武分官皆四拜导引官引遣官由殿右门入至神御前赞跪传赞文武分官皆跪赞进册捧册官以册跪进于遣官左遣官受册献毕以册授捧册官置于册案赞进宝如进册授册仪赞宣册宣册官诣案取册跪于遣官左宣册宣讫置于册案赞宣宝如宣册仪赞俯伏兴平身传赞文武分官同赞复位导引官引遣官由殿右门出至拜位赞四拜传赞文武分官同导引官引遣官至神御前赞初献礼赞跪传赞文武分官皆跪赞献帛酒赞读祝读毕赞亚献礼赞献酒赞终献礼赞献酒赞俯伏兴平身赞复位导引官引遣官由殿右门出至拜位赞四拜传赞文武分官同祭毕册宝收贮于享殿其尊谥册文曰维成化十一年岁次乙未十二月丙子朔二十四日侄嗣  皇帝见濡谨再拜稽首上言伏以功业之盛者宜享乎徽称孝爱之隆者莫先于继志恭惟叔父郕王比当多难之秋俯徇群臣之请临朝践阼奋武扬兵却虏势于方张致蛮舆之遄复奠安  宗社辑宁邦家敬养构于奉尊惠化周于逮下偶因寝疾遂至弥留皇考应天顺人复正大位眷惟同气初无间言柰奸臣贪功妄生异议请去帝号退就王封赖  皇考日月之明灼知诬枉抵奸于法拟复旧称不幸上宾因而未果侄嗣守大业敦念亲亲间以帝号之复请于  圣母伏承  慈旨欣然允从是用参合至公祗荐鸿号昭叔父之盛烈副  皇考之素心谨遣英国公张懋奉册宝上尊谥曰  恭仁康定景皇帝伏惟  神灵如在鉴是用歆锡庆流芳永永无极谨言
　　○礼部奏上  恭仁康定景皇帝尊谥礼成乞诏告天下  上曰己之
　　○庚子太常寺奏恭仁康定景皇帝陵寝旧祭用少牢遣内官行礼今既上尊谥其祭仪并遣官请如  长献诸陵从之
　　○敕湔除在京文武官过名仍命法司移文于在外诸司
　　○辛丑朝鲜国王李娎遣陪臣金谦光等奉表贡马及方物来朝贺明年正旦节
　　○赐辽王豪墭弟奉国中尉豪土□从所生子女六人每人岁支食米五十石从王请也
　　○壬寅诏以定国公徐永宁原支禄米二千五百石内照旧减半支给永宁先因风疾朝参失仪至是餋病未痊故也
　　○立山西偏头关守御千户所以巡边刑部左侍郎杜铭言其地孤悬朔漠最为要害故也
　　○乙巳岁暮享  太庙
　　○遣太常寺官祭五祀之神
　　○遣旗手卫官祭旗纛之神
　　○以明日正旦节遣驸马都尉蔡震杨伟分祭  长陵  献陵  景陵  裕陵马诚祭  恭仁康定景皇帝陵寝
　　○遣内官祭  恭让章皇后陵寝
　　○是岁天下户九百一十二万二百五十一户口六千一百八十五万二千八百九十一口田地四百七十七万八千九百九十顷有奇田赋米二千二百四万四千五百五十石有奇麦四百三十五万二千四百二十八石有奇丝九万二千七百三斤有奇绵一十万五千两绢二千八万五千二百九十疋有奇布八十七万九千二百五十疋有奇绵花二十八万二千三百九十斤有奇折色钞八十三万五千三十锭有奇杂课钞二千七百八十六万二千一百锭有奇米五万六千二百石有奇麦二千三百八十石有奇布七百七十二疋盐课盐三百七十九万一千五百六引有奇米五千七百九十石有奇布四万四千七百疋茶课茶五十六万三千九百一十五斤屯田子粒三百九十五万八千三百一十九石有奇采纳银五万一百五两有奇水银二百四十七斤一十四两朱砂一十七斤一十两漕运京师儧运粮三百七十万各处运纳粮五百七万四百二十石有奇减免天下官田等项税粮三十一万九千七百四十石有奇
　　明宪宗纯皇帝实录卷之一百四十八终
明宪宗纯皇帝实录卷之一百四十九
　　成化十二年春正月丙午朔  上诣  奉先殿  皇太后宫行礼毕出御奉天殿文武群臣及四夷朝使行庆贺礼  皇太后皇后俱免命妇朝贺
　　○丁未立春顺天府官进春  上御奉天殿受之文武群臣行庆贺礼以初五日有事于  太庙免宴
　　○文武群臣朝亲王于奉天门东廊
　　○戊申  宣宗章皇帝忌辰奉先殿行祭礼遣驸马都尉石璟祭  景陵
　　○庚戌孟春享  太庙
　　○遣内官祭司户之神
　　○命福建布政司官祭境内山川等神时福建奏自去秋八月以来诸郡县疫气蔓延死者相继加之水旱盗贼斗米百钱民困特甚武平等县复地震有声礼部请专遣廷臣一人赍香帛往祭其境内山川等神以弭灾疫诏遣布政司官行礼
　　○辛亥南京地震有声
　　○壬子襄王瞻墡奏  英庙时增蒙赐敕许与世子诸郡王秋冬出廓游览岁或四五度后世子郡王偶以丧事出郭遂为巡抚都御史王恕所奏复奉旨令世子郡王必奏而后行但出游事小数奏非便请仍如旧敕事下礼部议以王至亲尊属则可余请从后旨诏世子郡王岁以春秋出游各一度即日回府
　　○永顺伯薛辅卒辅昌平人曾祖台仕元为知院洪武二十一年归附赐姓薛俊燕山右护卫指挥佥事卒子斌袭职累功封永顺伯卒子绶袭爵正统己巳土木阵亡辅为绶长子仍袭爵至是卒赐祭葬如例子勋嗣
　　○癸丑建州左等卫野人女直都指挥脱罗等兀者等卫野人女直指挥尚古等泰宁等卫都指挥讨均等各来朝贡马及貂皮赐宴并衣服彩叚等物有差
　　○兵部奏云南寻甸军民府土官舍人安宣聚众剽略杀虏居民宜令镇守等官相机抚捕从之
　　○致仕广西参议章表有罪谪贵州镇远府为民衣直隶常熟县人先以不职罢黜居家犹嗜利无厌家有豪奴数十辈助为暴横见乡人温饱者即立为券指以负债逼之使偿尤多强夺人田或以计取之故争田不胜者率以田献表积恶既甚人人愤怨争诉于巡按御史戴缙缙推问不诬且奏其事以表罪恶深重不宜常例处治  上是之命押发镇远府为民
　　○夜月犯天高星○甲寅夜月犯司怪星
　　○乙卯以大祀  天地上御奉天殿誓戒文武群臣致斋三日
　　○丙辰赐文武群臣上元节假十日
　　○丁巳夜大风
　　○戊午大祀  天地于南郊毕  上还宫谒  皇太后出御奉天殿文武群臣行庆成礼
　　○己未以大祀庆成  上御奉天殿大宴文武群臣及四夷朝使
　　○庚申上元节免文武群臣宴
　　○壬戌  英宗睿皇帝忌辰  奉先殿行祭礼遣驸马都尉周景祭  裕陵
　　○福建镇守等官奏延平府疫疠之余盗复窃发泰宁县贼徒近千人虽获其魁而余党未尽事下兵部奏请令所司抚绥流移存问疾苦盗贼未获者亟为缉捕毋贻后害  上曰弭盗安民正镇守巡按三司等官急务宜尽心区画不得坐视如违治罪不宥
　　○癸亥赐朝鲜国贺正旦陪臣金谦先等宴并金织衣彩叚等物有差
　　○甲子巳刻日生交晕青赤色鲜明未时渐散
　　○卜剌罕卫遣使臣平章打兰帖木儿等来朝贡马赐宴并衣服彩叚等物有差其回赐加赐在彼头目脱欢等彩叚表里付使领回打兰帖木儿等复奏求升职仍命各升一级并以冠带赐之
　　○撒马儿罕使臣马黑麻拾儿班等土鲁番使臣满剌哈三等各来朝贡马驼赐宴并衣服彩叚等物有差
　　○乙丑巡抚延绥等处右都御史余子俊固陈有疾乞放还乡下吏部言子俊方改命巡抚狭西宜不听其辞令就任调摄以副委任从之○升鸿胪寺卿杨宣为礼部左侍郎仍掌寺事以九年任满也
　　○丙寅太监黄赐传奉圣旨儒士许瀚金钥授鸿胪寺序班仍旧书办
　　○命守备建昌四川行都司都指挥同知孙暠为参将协守松潘等处以京营把总署都指挥佥事陈云代暠守建昌
　　○镇守凤阳太监廖贵奏寿春等王坟为淮水渰浸乞遣官修理事下工部以为宜责镇守巡抚等官相度修理从之
　　○丁卯夜月犯东咸星
　　○庚午太监黄赐传奉  圣旨太常寺协律郎吴道亮升本寺寺丞刘道宁升传士赞礼郎杨世华升协律郎
　　○南渭王音□□戈圼□有家奴曾洪以盗物被笞乃武冈州城隍庙祝也以邪术造魇魅王得疾甚苦顾令广祷于神广言王若有赐予当为除所疾苦用其祷稍苏王疑之察知其故得所魇魅物执广送州官问理以未伤人律科罪王以疾未愈且虑其为害不可测谓广罪不宜止此具奏其事法司议律造魇魅符书咒诅欲以杀人以谋杀论因而致死者各依本杀法欲令疾苦者减二等其子孙奴婢崔工人各不减但其事暖昧难明未可猝治宜委巡抚官治之  上不从特命刑部锦衣卫各遣官往勘其情重者角□羊京处治
　　○辛未升狭西布政司左参政白行顺为本司右布政使
　　○乌思藏结当等番僧失劳端竹等董卜韩胡宣慰使司抹坡等寨番僧阿儿结等岷州卫占藏等簇番人谷奴劄等劄着等簇番人川官等各来朝贡马及氆氇盔甲等物赐衣服彩叚等物有差
　　○壬申四川播州致仕宣慰使杨辉遣长官蒋信等云南孟琏长官司土官舍人招哀遣头目罕宾等各来朝贡马并银器赐彩叚宝钞有差
　　○癸酉兵部言总督两广军务都御史吴琛以成化三年至十年两广斩获蛮贼功次奏上乞加升赏但两广用兵以来升赏官军动以万计然皆朝廷命将出师奏捷凯还者今琛所具皆累年陆续斩获之数与此不同若照前斩获三人者例升一级则其地用兵未巳升赏何有纪极若俱不升赏则其间达官效劳者多恐怀怨望后难调遣今拟达官军六功已上者三十四人宜升一级加赏三功至五功一百六十人升署职一级二功以下及各处土兵征调者不论功级多寡惟阵亡官军二百四十四人不分达官土兵俱升一级庶几升赏有别恩典不滥诏悉依所拟
　　○甲戌阳曲王羙垙以其子镇国将军钟镜生母陈氏病故乞改赐禄米折色半年为本色以营丧事命与三月不为例
　　○法司会议兵部拟奏内外军民奏除军伍者其中多有应角□羊军丁假以辩理冤枉为名故行犯法受罪迁延岁月以致军伍空乏奸顽得计宜著为定例除真犯死罪外如盗官钱粮畜产窃盗掏摸抢夺至斩绞徒罪者决杖一百毕锢角□羊收伍转发守哨其余徒罪止杖一百笞杖罪依数的决角□羊发则军伍易清奸顽可革矣从之
　　明宪宗纯皇帝实录卷之一百四十九
明宪宗纯皇帝实录卷之一百五十
　　成化十二年二月乙亥朔日食
　　○丁丑释奠先师孔子遣户部尚书兼文渊阁大学士□辂行礼
　　○戊寅祭  太社  太稷
　　○遣顺天府官祭先农之神
