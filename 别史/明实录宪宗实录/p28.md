<!-- { "loadSidebar": true } -->
　　○巡抚狭西右副都御史项忠奏按律在外六品以下官听巡按御史按察司并分司取问若府州县官犯罪所辖上司不得擅自勾问止许开具所犯事由实封奏闻今御史巡按一方见有告发六品以下官者輙下府官提问有乖律意盖非特陕西然也自今府官承行或事涉本犯许具报御史按察司提问为是事下都察院以忠所奏合律宜行巡抚巡按官通行遵守从之○戊子升鸿胪寺左少卿杨询为本寺卿监察御史冯定为广东按察司副使
　　○遣锦衣卫带俸都指挥佥事李珍使哈密赐珍银八两彩叚二表里并赐赤斤蒙古沙州三卫敕书各一道彩叚各二表里付珍等赍给之初哈密王母以忠顺王绝嗣请择安定卫阿儿察王之弟一人继立已尝敕阿儿察王令其推择以闻至是推名巴失里者堪继且称道阻乞遣使臣乃敕其经过地方勿令阻遏
　　上命珍往为处置特赐以遣之
　　○镇守万全右卫右参将都指挥使李刚请如独石马营例降给令旗令牌  上曰万全虽临边非独石比其巳之○召捕在逃军民人匠凡一万八千五百九十二人
　　○己丑调陕西凤翔府同知刘瑄于延安府葭州知州秦纮于秦州凤县知县马杰于宝鸡县时张谦任延安刘赐奏州毕逵宝鸡以繁剧非谦等所宜故两易之
　　○庚寅京卫武学请定学规以凭训诲生徒兵部奏宜准旧规斟酌增减行下两京武学令各遵守训诲  上从之学规凡十五则一武学旧明伦堂及居仁由义崇礼弘智惇信劝忠六斋今后每日早教授训导升堂序坐幼官子弟序立揖分列东西对揖然后退伺训导还斋画卯授书背书写仿如遇会讲之日各斋训导升堂其幼官子弟如前分班序立听讲一幼官子弟所读之书小学论语孟子大学内取一武经七书百将传内取一人习二书每日总授不过二百字有志者不拘必湏熟读三日一温就于所读书内取一节讲说大义使之通晓每日辰时初刻入学春夏秋三季未时未散冬月申时散一幼官子弟中年有长大者难于读诵惟令五日一集听讲其会讲之日教授训导咸在内轮一员以  大诰武臣历代臣鉴百将传及古今名臣嘉言善行内釆取一叚升堂讲说务在垣直明白令人易晓各官子弟齐班祇揖立听有未晓者许其请问再为解说务使粗知大义讲罢祇揖而散其年幼者一体随后听讲一幼官子弟日写仿纸一张率以百字为度有志者不拘一幼官子弟有事请假先自训导以达教授明立假簿量事繁简缓急定与限期依限赴学一都指挥等官听讲之日遇有公差及当操之时皆湏报知本学明注簿籍事毕仍前会讲其幼官子弟内有领队管队者如遇操练之时分作两班轮流下教场三日一换亦湏报知本学明注簿籍操毕仍前赴学不该操者仍旧在学一朝廷设武学以教武职子弟正欲期于有用今后总兵官与兵部堂上官必湏每月一次轮流下学稽考勤怠以示劝惩一都指挥等官虽见授三品四品职事每日在学读书听讲之时及与教官出入相见之祭当执子弟礼毋或轻慢有乖礼义一教官所以表仪后学必正其衣冠谨于言行使学者有所观瞻不许放肆怠惰粗暴轻率有失师范之体一都督以下子弟原有冠带者本等冠带未冠带者悉照顺天府学生员俱要儒巾儒服不许穿戴常人服巾与众混淆一本学置纪过簿一扇都指挥等官有违学规者教官以言训饬不从者明书其过三次不改者聪总兵官与兵部堂上官下学之日禀之量为惩戒其幼官子弟有违者教官必湏从容诱掖开导使其以渐而入不可急迫有失教法一都督以下子弟中间文学优长有志科举者听于京闱乡试其都指挥等官果有武艺熟闲长于智谋者许各该府卫从公礼荐以凭照例会官试验弓马策略一调提学校风宪官下学悉依宪纲礼仪其勉励官员子弟照顺天府学一体稽考勤怠量加警饬毋致废弛一凡遇每月朔望放假一日遇初二十六日教官率诸幼官子弟于城外附近空地演习弓马一教官及武职子弟廪馔每人月给食米三斗
　　○兵部尚书王竑等言清理武选贴黄例用本部并都察院堂上官各一员提督今会官举翰林院修撰岳正堪任侍郎礼科都给事中张宁堪任都御史请旨简用内批会官推举多狥私情不从公道止令侍郎王复不妨部事同都御史林聪清黄自今内外缺官不必会保岳正张宁升外任于是正升兴化府知府宁汀州府知府正等之荐有恶之者故命升外任然二人皆有时名正自甘肃谪戍回既复职当道者略不见荐用之意正屡出怨言遂致触忤宁字靖之浙江海盐县人第进士授给事中性聪敏善于章奏然恃才矜肆人亦厌之至汀州简静为治未几以病免
　　○达贼脱脱犯边械至京命磔于市
　　○申时雨雹大如卵损禾稼
　　○辛卯命都察院右佥都御史徐廷章巡抚甘肃
　　○巡抚延绥右佥都御史卢祥奏陕西地土旷远宜得巡按御史一员专理边境词讼为便都察院覆奏此非旧制宜令巡按御史行按察司分巡官就近问理不许推避淹禁以致缺人防守从之○壬辰
　　仁祖淳皇帝忌辰  奉先殿行祭礼
　　○巡抚四川都御史汪浩等奏强贼赵铎愈肆猖獗乞敕兵部计议调兵剿捕尚书王竑等请以五军营管操襄城伯李瑾充总兵官升辽东宁远卫指挥同知韩赟为署都指挥佥事充参将请敕统率京营并狭西汉达官剿捕之  上曰韩斌如所请李瑾不可动兵部其别举之
　　○癸巳以刑部左侍郎周瑄为都察院右都御史总督南京粮储
　　○六科给事中刘观十三道监察御史朱铉等劾奏户科都给中童轩奉敕抚捕四川贼寇方命误事乞明正其罪命法司逮问
　　○甲午赐周王庶第三子名曰同＜釒朵＞四子曰同铌秦府郃阳王庶第四子名曰诚激
　　○升山东右布政使曾翚为河南左布政使
　　○复徐阎铎为浙江布政司左参政○乙未敕广义伯吴琮佩征夷将军印充总兵官同赞理军务右佥都御史吴琛参将署都指挥佥事韩斌往四川征剿夷贼
　　○丙申命江西巡按御史都布按三司官分选智谋骁勇老成历练指挥总领官军往两广听总兵官调度杀贼
　　○丁酉命宣城伯卫頴掌左军都督府事
　　○戊戌  仁祖淳皇后忌辰  奉先殿行祭礼
　　○己亥敕户部郎中严宪总督军饷于四川
　　○命故都督佥事虎力迷失子奴儿迭儿必失袭父原职锦衣卫指挥同知带俸
　　○两广蛮贼流劫广东英德等县杀虏人民总兵官都督同知欧信等调兵剿捕之前后斩获贼级五百四十颗夺回被虏男妇四百二十九人○庚子赐百官扇旧例赐扇恒于五月朔自天顺元年以朔日朝参官多而移于前是后朔望朝参者不复得与赐
　　○遣英国公张懋安远侯柳景镇远侯顾淳驸马都尉焦敬平江伯陈锐充正使通政使司右通政刘济大理寺右寺丞宋旻户科给事中李森刑科给事中左贤刑部郎中余洵充副使持节册封赵悼王庶长子见灂为赵王东安恭定王庶长子均化为楚王庶次子均钸为东安王晋王钟铉庶第二子奇溶为河中王岷世子音垽为岷王妃汤氏进为岷王妃南城兵马副指挥洪女为上高王觐均妃
　　○赐工部尚书白圭都督佥事李宸内官郑忠人钞二千贯彩叚四表里并职官旗军土官土人钞锭彩叚绢匹有差录平贵州东苗等处功也
　　○南京守备太盐王敏奏南京内府城堞及报恩寺塔各为雷雨所损命南京兵部会内外守臣兴工修补之
　　○辛丑唐王琼炟言内乡县金斗山出银砂流民窃采恐贻后患事下户部议近已设巡检司矣宜仍行有司  加禁治  上曰利之所在人情必趋趋必争争则祸乱起矣杜乱当于未然况已萌乎王所虑良是有司其亟图之庶几后患可熄
　　○甲辰赐大臣扇旧例端阳赐扇均及百官景泰中始命工别制扇赐经延侍班大臣虽不与经筵者亦与而学士或有不得者失初意矣○诏赏四川讨贼汉达官军银人二两陕西官军一两
　　○乙巳赐驸马都尉赵辉禄米一千石米麦兼支从辉请也
　　○丙午免江西南安赣州二府官朝觐时广东有兵事二府与之接境故也
　　○翰林院侍读周洪谟陈四川剿贼方略六条一曰阻绝路径二曰先剿贼党三曰固守重地四曰广募土兵五曰多用利器六曰密行反间事下兵部议其言俱有理  上曰移文四川总兵官广义伯吴琮督理军务佥都御史吴琛斟酌采用之
明宪宗纯皇帝实录卷之十七
　　成化元年五月丁未朔
　　○戊申敕代世子成炼曰得大同守臣奏四月二十一日世子偕广灵王慱野王和川王送丧出城良久方还  祖宗故事世子郡王出城必先差人奏请今乃輙自出城故违朝命朕念亲亲姑置不究敕至世子与诸郡王宜深自省改今后务要循理守法毋蹈前愆以全令名
　　○修比干庙命有司春秋致祭从河南汲县知县卢信请也
　　○添设户部四川湖广贵州广西四司及刑部四川广西二司主事各一员以六司事繁故也
　　○己酉赐少保吏部尚书兼华盖殿大学士李贤礼部尚书兼翰林院学士彭时诰命并升授阶勋○升吏科左给事中沈珤礼科右紏事中王诏工科右给事中姚昶为都给事中吏科给事中程万里户科给事中冉哲为左给事中礼科给事中魏元兵科给事中观刑科给事中石澄工科给事中黄甄为右给事中
　　○复倪谦为翰林院学士闲住谦上书言天顺三年奉命充顺天府考试官都御史寇深嘱取其子林又有从学生员章绂者亦以私嘱臣皆不从而顺天府丞王晋惧深势言林在选为臣所黜深阴结锦衣卫指挥逯杲攟摭臣罪云天顺元年遣祭辽简王私受守坟庶人金银器物及绂姊夫王英为庶人寄纱叚诸物与臣下锦衣卫狱不胜考讯遂自诬服坐除名戍边今幸遇登极恩释为民而事未辨白乞置对以雪冤抑  上以事在赦前不问而复谦职闲住○升南京监察御史黄谨为湖广按察司佥事
　　○庚戌升滁州卫经历甘泽为常熟县知县食正五品俸泽起进士为御史升按察司副使尝以事降卫经历巡抚都御史刘孜荐之故有是命
　　○辛亥绥德宁夏缺边储巡抚副都御史项忠请改庄浪凉州已开未中淮浙盐召商中纳且令淮盐每引米豆共九斗浙盐六斗五升从之
　　○巡抚副都御史陈价奏宁夏备边马缺四千五百余匹请开灵州花马池等处盐课并借西安府地方行盐三年召商中马补足兵部覆奏从之
　　○壬子给崇信伯费钊幼子淮岁禄米一百石
　　○癸丑广西总兵官都督同知欧信奏大藤峡贼三千余徒攻陷南平县杀典史周诚虏其妻子并劫县印
　　上命进兵剿捕之
　　○甲寅升监察御史顾俨为广东按察司佥事○命  皇陵祠祭署世以汪文子孙为奉祀刘英子孙为祀丞先是两家争袭不已尚书王翱等具洪武以来授袭之详以闻遂著为令
　　○录故都察院右副都御史孙祥子绅为大理寺右评事以详正统十四年守紫荆关没于虏也
　　○乙卯巡抚辽东副都御史滕昭奏抚顺千户所乃建州诸夷入京朝贡之路其米多或五六百人少亦二百余俱于城中军民家憩宿间有觇知边情虗实或内应为奸者且孤城绝远猝难赴援请于本所城南置一马驿拨馆夫十名以备接待又云抚顺西南抵沈阳九十里间宜增置墩台三座西北抵蒲河七十里间增置墩台一座奉集堡十余里增置三座每墩拨军五名哨了兵部会官议以为便从之○丙辰  太祖高皇帝忌辰  奉先殿行祭礼驸马都尉赵辉承命祭  孝陵
