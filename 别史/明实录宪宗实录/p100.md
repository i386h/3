<!-- { "loadSidebar": true } -->
　　○丙戌裁革贵州思州府照磨司狱各一员先是思州府知府王常以本府屡被贼害事简民稀乞并于附近铜仁府带管事下巡抚等官会勘民情多有不便者遂止裁革其官属○湖广荆襄等处强贼杀虏人财烧毁房屋敌伤巡捕官军巡抚都御史杨璇等以闻  上命璇及分守左参将王信严督所属官军设法擒捕
　　○戊子达贼潜伏河套出没欲乘隙入寇报至命延绥宁夏甘肃等处巡抚总兵官严督所属整兵防御
　　○庚寅锦衣卫带俸都指挥同知俞哈剌老疾命其子兴代其原职指挥使仍带俸
　　○辛卯右军都督同知盛广老疾不任事命具弟惠代广原职大同后卫指挥使
　　○命锦衣卫镇抚司带俸都指挥佥事冯晋子腾代晋原职本卫指挥使仍带俸
　　○命故滁州卫带俸都指挥佥事张雄子云金吾右卫带俸都指挥佥事许诚弟清俱袭原职本卫指挥使
　　○录平逆贼赵铎功升阵亡官军七十四员各俱一级赏擒斩贼级三名颗官军一百一十六员各擒斩贼级二名颗官军一百八十三员名有差时赵铎平已久而行文考其功次册未久报至是始以来上故升赏之
　　○兵部尚书白圭等奏宁夏左前二卫指挥仇理杨铨领军杀贼临敌而逃致贼杀死都指挥焦政等请下巡按监察御史究问  上曰边报方殷用人之际姑绥之待稍宁息究问
　　○北虏斡失帖木儿部下坐乱其党拜亦撤哈平章等率众近哈密住牧事闻兵部恐其乘隙入寇请命甘肃镇巡等官严督所属整兵提备从之○壬辰琉球国中山王长史蔡璟以祖本福建南安县人洪武初奉命于琉球国导引进贡授通事父袭通事传至璟升长史至是奏乞照例赐诰封赠其父母下吏部以无例而止
　　○擢浙江淳安县知县邓廷王□赞直隶刑台县知县邢珫为太仆寺寺丞直隶真定府推官吴箎为南京太仆寺寺丞
　　○乙未乌思藏辅教王下萨藏等寺番僧锁南伦竹等来朝贡马及佛像等物赐彩叚钞锭有差
　　○命太子少保吏部尚尽兼文渊阁大学士彭时吏部尚书崔恭户部尚书杨鼎太子少保兼兵部尚书白圭兵部尚书兼翰林院学士□辂刑部尚书陆瑜工部尚书王复都察院右都御史林聪项忠礼部左郎兼翰院学士刘定之通政使司左通政杨穟大理寺左少卿乔毅翰林院侍讲学士丘浚为殿试读卷官
　　○南京大理寺右寺丞崔让以母丧去任
　　○礼部奏陕西都司送到哈密等地面使臣哈只癿等各来朝贡例应给赐但正统年间哈密使臣每年许朝一次多不过二百人亦力把刀等处使臣三年或五年一朝每处不过十人已敕所在官司及省谕其国王知会今违例来朝不当给赐然既到京宜量为处置以慰其心请敕赐其国王并行狭西镇守等官一体禁约从之○丙申免湖广保靖宣慰使司土兵成化二年实徵七分税粮八百五十三石有奇以屡调广西及荆襄贵州征进故优之也
　　○丁酉修金山怀献世子坟所香殿并墙垣
　　○戊戌赐故抚宁伯赠抚宁侯朱谦谥武襄从其子抚宁候永奏请也
　　○满剌加国王满速沙儿遣使臣端亚妈剌的那答等奉表来朝谢恩贡方物赐晏并彩叚衣服等物有差仍命赍敕及彩叚等物归赐其王及妃
　　○赏少监郑忠南宁伯毛荣右副都御史陈宜并旗校官军及随征文职官员人等彩叚钞绢有差以贵州等处杀贼功也
　　○南京刑部左侍郎王恕以父丧去任恕奏臣先任都御史巡抚河南适三年考满蒙升今职就彼赴任应得诰命未曾请给时臣父年八十有三具奏乞恩欲得生前一日之荣吏部以臣未曾给由而止今臣父果不能有待欲再求一日之荣不可得矣然人子之情宁能自已伏望  皇上天地之心悯臣愚悃给臣先任左副都御史应得诰命则臣父虽没亦得以所赠官题写铭旌荣于殡葬光于泉壤矣诏特允之
　　○己亥  上御奉天殿策试举人费訚等二百四十八人制曰朕绍承大宝图底丕平虽宵旰勤励然绩效罕著略举其端诹尔多士择材于文以理民拔功于武以驭兵也今铨衡涂壅卫所员滥奚以＜锍-釒＞通之昔人所谓名利相均虚实相济可推广而施欤岁无常稔者天之道土有常怀者人之情也今歉则籴贵贫则民徙奚以绥辑之前代所行常平有法均田有制可稽仿而为与夫兼资文武以周一世之用裁成天地以遂万姓之安固济时切务也若乃致治大道必有至言古之臣献言于君或得圣道之经而流于迂或得圣道之权而流于诈或辩矣而术不密或智矣而久不及今尔多士陈四者之务必宜于时矫四臣之偏必合于道朕将览而资治焉
　　○命丰润伯曹振永顺伯薜辅安远侯柳景都督同知鲍政往近畿草场提督牧放马匹
　　○辛丑  上亲阅举人所对策赐张昇等二百四十八人进士及第出身有差
　　○壬寅赐晋世子奇源嫡长子名曰表荣代府襄垣王第六子曰成金□入
　　○宴进士于礼部命抚宁候朱永待宴
　　○癸卯赐状元张昇朝服冠带诸进士宝钞各五锭
　　○衍圣公孔弘绪有罪革职弘绪初为南京科道所劾下巡抚山东都御史原杰按之悉得其非法用刑奸淫乐妇四十余人勒杀无辜者四人状以闻命官会问坐以斩  上念宣圣之后特从宽革职为民仍命巡抚等官会勘族内应袭者奏闻区处
　　○夜五色云鲜明晕月良久渐散
　　○甲辰状元张昇率诸进士上表谢恩
　　○升南京总督粮储都察院右都御史周瑄为南京刑部尚书命南京户部尚书陈翌代瑄总督粮储仍理部事
　　○乙巳状元率诸进士诣先师孔子庙行释菜礼○丁未广西镇安府等衙门遣官族黄铎等来朝贡马过期礼部请照例减半给赐从之
　　○工部奏自通州抵天津卫河道淤塞漕运不通宜加＜锍-釒＞浚其自天津迤南直抵扬州一带河道亦有淤浅宜敕总督等官通行＜锍-釒＞通以便漕运从之
　　○戊申授第一甲进士张昇为翰林院修撰丁漙董越为编修其余分拨各衙门办事
　　○赐福建按察司副使钱琎山东布政司左参议江玭衢州府知府王高德安府知府周铎诰命旌其善政从巡按等官奏谙吏部移文核实故也
　　○改立南京上新河钞关于河北岸以旧关近江泊舟风浪不使故也○命广宁管操都指挥焦贵代都指挥崔胜备御广宁辽阳管操都指挥夏宁代都指挥王锴备御海州
　　○兵部尚书白圭等奏四川双桥儿等寨番贼聚众入境攻劫人民阻绝粮道皆守备指挥侯节明不领军应援提督都指挥庞福不用心巡督所致其总兵官卢能参将周贵李文整饬兵备副使王用不能运谋设策俱当究治  上命巡按御史逮问庞福等能等姑宥之令用心抚捕番贼
　　○降监察御史胡深为湖广黔阳县县丞深巡按狭西适狄道县民边骥等抢夺私茶被害者告于临洮府追偿而骥子自缢死骥弟诬府吏逼之以愬于深深檄府究其事又为知府钱懋律非法杖其弟死骥愬于朝仍□□鞫治□怒骥辱骂知府不为检验死者而执骥痛杖之亦死于狱事发有旨责深不与伸理致杖死申诉人事下刑部以犯在革前请复职  上曰深酷刑如此何得复任宪职降二级调外任仍如律追埋葬银付死者之家
　　○己酉忻王加冠命太傅会昌侯孙继宗持节兼掌冠太子少保兵部尚书白圭赞冠兵部尚书兼翰林院学士□辂宣戒敕
　　○庚戌录平逆贼满四等功加太监秦刚米岁一十二石升右副都御史王锐马文升俱为左副都御史都督同知白玉署右都督署都督佥事林盛鲁鉴俱实授都督佥事鉴仍署都督同知署都指挥同知胡恺实授都指挥同知仍署都指挥使升纪功员外郎刘洪为兵部郎中支从四品俸儧运粮储署员外郎主事张赈为户部郎中随军监察御史邓本端为狭西按察寺副使任佐江孟纶兵部主事阎让俱俸一级其余擒获贼首从并前后擒斩首级都指挥佥事官舍等一十三人俱二级指挥使官旗人等二十八人俱一级加赏擒斩贼首级阵亡被伤五百三十六人亦俱一级前后擒斩贼首级奋勇当先被伤一千一百四十九人俱署职一级加赏者二百人给赏者七千一十三人
　　○礼部奏广西太平府龙英等州头目赵四武等各奉表贺成化四年  万寿圣节冬至及今年正旦俱过期当治其罪  上曰土官系边方衙门姑宥之○礼部尚书姚夔言臣一岁丧父赖母申屠氏抚教成人致有今日乃与妻子安享厚禄而置父母坟茔于荒烟败草之间恝然忘情臣心诚有所不忍也伏望容臣给假一祭以展孝思依限供职庶得免于松楸之怀罄心毕力以图补报诏曰国家政务责在六卿况卿老成当朝夕辅朕未可言私所请不允
　　○凉州右副总兵都督同知赵英奏先臣会川伯安正统间镇守凉州蒙赐织金蟒衣犹在欲服之以壮远人之观上念其边将特允之不为例
　　○辛亥命楚府已故辅国将军均镒均鍗支过禄米俱免还官从楚王请也
　　○选进士张璲费訚陈珷萧玙梁泽尹龙马兰乔维翰陈纪张晟李介王臣尹仁王锦徐谦方圭谢显吴祚改庶吉士进学于翰林命侍读学士陈鉴侍讲学士丘浚教习文章大学士彭时等提督考校务令成效以需他日之用命所司给纸笔饮馔灯烛等物如旧例
　　○命南京福建道试监察御史李锦实授
　　○癸丑兵部奏成化四年蛮贼紏众往来两广地方行劫巡抚广西左佥都御史张鹏会同提督两广军务左副都御史韩雍等统领官军剿杀之由平山廉村佛子峡口及六龙猺大山追剿搜捕斩获贼首二百三十四颗追回被虏男妇一百九十一人马牛器械俱以百计  上以残贼根株未拔仍命镇守总兵巡抚官督同参将守备巡视等官严谨提备相机剿杀母以小捷怠于防守
　　明宪宗纯皇帝实录卷六十五终
　明宪宗纯皇帝实录卷之六十六
　　成化五年夏四月甲寅朔享  太庙奉  孝庄睿皇后神主诣庙享祀
　　○遣内官祭司灶之神
　　○敕巡抚永平等处赞理军务右佥都御史阎本兼巡抚真定保定等府仍提督仓粮屯种时大宁都司奏保定等府外迩边境内辅京师军民降虏混处漫无统摄卒有非法势难禁戢乞设官巡抚事下户部会廷臣议宜命本自永平山海涿州抵真定保定关隘营堡并河间天津等处俱属统理从之○乙卯复故前太子少师户部尚书兼翰林院学士萧镃为户部尚书兼翰林院学士赐祭一坛天顺初镃为权奸石亨所诬除名还乡里至是卒其孙僎请视于谦例优恤之故有是命镃事实己见  英庙实录
　　○哈密王母弩温答失力自陈患病乞药  上念远夷特赐之
　　○丙辰赐江川王徽煝内使二人从其请也
　　○毛怜等卫女直都指挥哈儿秃等来朝贡马及貂皮赐宴并袭衣彩叚等物有差
　　○广东市舶司奏有番舶被风吹至九星洋审知是琉球国所遣使臣来贡者告欲贸易土货往福建造船回国礼部覆奏宜移文广东巡抚等官严加译审果无虚诈方许贸易仍谕各夷今后进贡务由福建故道且禁约下人不得因而侵损失彼向化之心从之
　　○丁巳江川王徽煝言庶子音□土□文□音垫岁禄各一千石米钞兼支但武冈边境钞阁不行乞全给米事下户部议湖广连岁旱饥税入数少全给为难  上命于折色内各增给米一百石
