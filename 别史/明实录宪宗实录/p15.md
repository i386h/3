<!-- { "loadSidebar": true } -->
　　○乙酉巡抚湖广左佥都御史王俭奏黜老疾庸懦不谨官黄州府知府陈旺等百十有三员○丙戌赐靖江王子名曰相绍曰相纯曰相纶曰相缨辽府辅国将军豪堥子名曰恩金□阁豪墇子曰恩金□夜豪土□从子曰恩＜釒危＞
　　○丁亥释奠先师孔子遣太子少保吏部尚书王翱行礼
　　○戊子祭  太社  太稷
　　○朝鲜国王李瑈以上  慈懿皇太后  皇太后尊号遣陪臣李夏成等奉表及方物来贺赐宴并金织衣彩叚等物有差
　　○裁省湖广衡  县县丞主簿二员以户口消耗故也
　　○己丑赐秦府故镇国将军公金□冉妻子米岁一百石
　　○命故锦衣卫带俸都指挥佥事任猛可子鸦忽袭父原职本卫指挥使仍带俸
　　○庚寅升直隶淮安府通判沈和为直隶安庆府知府浙江嘉兴府推官李巽为直隶太平府知府陕西淳化县知县赵文慱为河南卫辉府知府河南内乡县知县郑时为福建延平府知府和等皆起进士和以刑部郎中时以监察御史坐公罪巽与文慱则以效石亨俱补外至是巡抚淮扬都御史王竑荐于朝故有是命
　　○辛卯  孝慈高皇后忌辰  奉先殿行祭礼驸马都尉赵辉承命祭  孝陵
　　○调兵部尚书马昂于户部召总督漕运左副都御史王竑为兵部尚书巡抚宣府右副都御史李秉为左都御史时六科都给事中萧斌言迩来边报相仍黠虏连结种落伺隙乘机比之曩时情状不同虽  圣明御极不足为虞设或征讨有加师行粮食庙堂授攻守之略司农揆转饷之资典守缺人咎患非细切见副都御史王竑李秉材堪致远心切济时夙著勤劳多历年所委以重任必有可观今各处一方各理一事恐不足以尽其才而朝廷有事不得其用乞将竑秉取留在京随宜补任别选公正廉干官代其所掌则缓急可济内外得人近者抚宁伯朱永论荐甘肃总兵定襄伯郭登荷蒙  皇上俞允人心莫不欢戴虏地闻声亦当知惧臣等窃惟文武并用则治理定乱之具全将相皆贤则安内攘外之功协今总兵者既承简任而率属者尚尔缺员贤才满朝岂无一人可以荐扬拔擢如郭登屈己荐人如朱永者盖必知难其人故有所待也昔唐臣陆贽自以居近侍而不能荐士为耻是以俯竭愚里乞垂收纳十三道御史亦以为言诏下廷议于是尚书王翱及大学士李贤等皆言竑秉可大用  上曰古之人君梦卜求贤今纵不能独不能因舆论所予者而用之乎王竑李秉廷议皆以为可大用朕因而用之何必梦卜耶竑可升兵部尚书秉可升左都御史其兵部尚书马昂调户部
　　○命工部右侍郎吴复致仕复福建闽县人由知印任仓官历主簿知县工部主事于易州山厂管柴天顺初夤缘得升右通政贿赂中贵无所不至寻升侍郎人鄙恶之至是乞还乡省墓令致仕
　　○壬辰少保吏部尚书兼盖殿大学士李贤等闻工部涓日造卤簿大驾进言曰恩诏方颁民困之苏未久宜暂停止  上曰卿等言是此朕偶徇有司之请未之思尔
　　○甲午祭太岁风云雷雨岳渎海镇山川等神
　　○遣旗手卫官祭旗纛之神
　　○乙未云南孟木陇扛陶孟刀派罗差刀卜劳等贡象马银器赐衣服彩叚等物有差○升巡抚四川左佥都御史陈泰为右副都御史总督漕运兼巡抚淮扬等处巡抚广东右佥都御史叶盛为左佥都御史巡抚宣府
　　○升河南布政司左参政李浩为贵州左布政使刑部郎中许振为福建右参政监察御史刘釪为浙江按察司副使提调学校吕洪为云南副使兵科给事中王汝霖为河南左参议户部员外郎丁镛为广西左参议御史朱毅为福建佥事
　　○升吏科都给事中萧斌为通政司左通政总理易州山厂柴炭
　　○丙申景州献嘉禾
　　○守备大同左卫城都督佥事周广老疾不任事罢之
　　○丁酉遣户部尚书张睿祭京都太仓之神
　　○遣顺天府官祭宋丞相文天祥
　　○太子少保吏部尚书王翱乞致仕诏曰卿忠勤老成朕方倚任不允时翱年八十一矣○戊戌上敕谕礼部曰朕惟古昔帝王功德之实莫不载诸简册以昭于后世我  皇考英宗睿皇帝以圣哲之资文武之德继承  祖宗大业先后二十余年仁泽被于四海功业昭于两间宜有纪述垂示无穷尔礼部宜遵  祖宗故事通行中外釆辑事实送翰林院修纂实录其以太保会昌侯孙继宗为监修少保吏部尚书兼华盖殿大学士李贤吏部左侍郎兼翰林院学士陈文吏部右侍郎兼翰林院学士彭时为总裁礼部右侍郎李绍太常寺少卿兼翰林院侍读学士刘定之南京国子监祭酒吴节为副总裁学士等官柯潜等为纂修等官所有合行事宜悉照例举行钦哉
　　○以纂修  实录召南京国子监祭酒吴节南京翰林院侍读周洪谟起复丁忧修撰刘俊陈鉴刘吉编修徐琼刘健检讨邢让张颐命驰驿赴京
　　○敕保定伯孟昂平乡伯陈政分历府州县印烙孳牧马驹
　　○巡按江西监察御史陆平奏黜老疾庸懦不谨官南昌府知府张馵等百有九员
　　○庚子命巡抚广西右佥都御史吴祯提督两广军务都督同知欧信佩征蛮将军印充总兵官镇守广西都督佥事范信充副总兵镇守广东都督同知孙麒充左参将分守□木夕阝□柳庆地方都督佥事孙震充右参将分守浔梧地方召总兵官泰宁侯陈泾还京
　　○录征两广阵亡功兴武等卫指挥等官李瓛等十八员袭其职者俱升一级
　　○镇远侯顾淳以占夺田土事下狱既而释之○巡按北直隶监察御史冯徽奏黜老疾庸懦不谨官顺德府通判徐麟等五十八员
　　○辛丑命兵部尚书王竑都察院左都御史李秉经筵侍班
　　○壬寅巡按山东监察御史常振劾奏辽东都指挥佥事高飞挟势贪黩多役军余请治其罪从之
　　○吏部言各处巡抚巡按等官奏举州县正官直隶滦州知州郑鼐等政迹超出流辈已行覆实例应异旌请给诰敕进阶并封赠其父母妻室谨具以闻固安县知县李端盐山县知县林惟盛浦江县知县劳钺溧阳县知县李漙奏上命给以诰敕
　　○癸卯废  皇后吴氏居于别馆初  上在东宫  英宗为择配榜谕中外分命中官往采得十二人皆至  英宗亲选王氏吴氏柏氏三人留于宫初意在今  皇太后会  章皇后崩既而  英宗崩左右窃有不利之疑  上即位  皇太后复命礼部榜谕京师采择三人者仍在选而立吴氏王氏柏氏皆入副宫俄有旨牛玉坏朝廷大婚下都察院狱并吴熹鞫之玉熹皆太监也玉辞连后父都督同知俊逮俊及其子雄下狱狱词谓将立后时玉以王氏非其所选说  太后欲易之而俊雄以玉尝选吴氏因熹赂玉故卒立后具以闻  上重其事命多官集议于是公侯伯都督尚书侍郎都御史通政使大理寺卿给事中御史等官孙继宗等皆谓吴氏系  先帝所退且有过决不可共承  宗祀遂白  太后废之敕谕后曰朕惟皇后所以共承  宗祀表正六宫非德性淳淑礼度闲习者不足以当之尔言动轻浮礼度粗率留心曲调习为邪荡将何以共承  宗祀表正六宫其上皇后册宝退处别宫仍谕文武群臣曰朕勉遵  先帝之命册立皇后不意太监牛玉偏徇己私朦胧将  先帝在时选退吴氏于  母后前奏请立为皇后朕观吴氏轻浮粗率诗云靡不有初初尚不谨何以尧终朕负天下之重处礼之变册立中宫为风化之原不幸所遇如此岂得已哉敷告群臣悉予至意遂谪玉熹南京  孝陵种菜俊戍登州卫雄随之后立朱踰月而废当时传言或谓后宫先有擅宠者被后杖责故及然宫禁事秘莫得而详又谓有恶牛玉之专者欲夺其权有所承望而然故罪独归于玉云○升陕西富谷县知县秦纮为葭州知州纮以进士授监察御史坐事谪驿丞天顺初遇例进知县以廉能闻巡抚都御史徐廷章荐之故有是命
　　○甲辰罢三千营总兵官怀远侯孙镗闲住除太常寺少卿兼侍读牛纶吏部员外郎杨琮名镗牛玉姻家纶玉之侄琮其甥以科道官劾玉并及之也
　　○赏广西土官舍人赵腾等布绢纱有差以剿贼功也
　　○赏京卫官军方荣等银十万九百三十六两绢六千八百八十疋胡椒一千二百四十四斤以造  裕陵工完也
　　○乙巳命神机营总兵官抚宁伯朱永兼领三千营总兵代孙镗也
　　○周府内乡王有火□冈薨王定王之第十三子母李氏永乐庚寅生宣德丁未册封至是薨年五十有五讣间辍朝一日赐谥曰恭庄祭葬如例
　　○丙午改兰县开中引盐于甘凉缺粮仓分上纳于是肃州仓改中浙盐九万六千八百六十一引每引米麦各半共四斗五升镇夷官仓改中河东盐十万引每引米麦豆共一斗五升甘肃仓改中河东盐一十九万五千引每引米麦豆共一斗五升从巡抚都御史吴琛言以兰县不系屯聚军马之处故也
　　○哈密地面差使臣劄马力丁等贡马赐衣服彩叚等物有差仍以赐忠顺王母弩温答失力等彩叚表里付劄马力丁赍给之
　　○丁未升吏科右给事中潘荣为都给事中给事中沈珤为左给事中
　　○治延绥失机将士罪逮都指挥汪礼指挥曹鉴等下狱停总兵官都督佥事张杰巡抚左佥都御史徐廷章俸一年○戊申太保会昌侯孙继宗自陈辞兵柄  上优旨谕之王不允所辞
　　○都察院致仕右都御史王暹卒暹字景晹浙江山阴县人永乐戊戌进士改庶吉士授刑部主事迁员外郎历河南山东狭西三按察司副使进右布政使丁母优夺情复职正统己巳虏犯京师召至擢都察院右副都御史巡抚顺天等府地方久之巡抚河南湖广及修筑河湾转左副都御史抚安流民升右都御史考察河南湖广官吏时兵荒之余民无以为生暹所至輙＜锍-釒＞其惊疑艰苦之状乞罢年例买办及减租税民颇赖焉后以精力衰惫乞罢归吏科效其委靡不振清誉无闻诏令致仕至是卒年七十讣闻赐祭葬如例暹为人平易寡欲不事表襮居官孜孜尽心所事所至虽无赫赫名然不失为君子子綖以荫为国子生今官楚府长史
　　○庚戌以征东苗功升四川都指挥使何洪为都督佥事于右府带俸洪辞欲仍掌都司事不允
　大明宪宗纯皇帝实录卷之九
　　天顺八年九月辛亥朔永平守臣奏永平城西旧有漆河循城西垣南流入海其城隅基趾乃石山水不能决其外皆土也水至易于冲损昔人于城隅迤东至北门筑土堤一路城隅迤南至西南隅甓泊岸一路以防水患然历年既久数被水冲间遇霖雨居民震恐为害匪轻其堤岸固当修筑而东流一水自北而南直冲堤下尤为可虑今欲筑堤于河流始东处横亘激之使合于西流则居民无荡析之忧矣事下工部请所司按实修筑从之
　　○壬子宣府总兵官都督同知颜彪奏近得边报朵颜卫奄颜帖木儿称有孛来人马六万从大同进贡及称瓦剌扯只八拥众七万欲与孛来讎杀恐有声东击西之谋  上敕沿边将帅镇守巡抚等官严加堤备及敕在京总兵等官整饬军马以听调用
　　○癸丑调尚宝司卿张翌于南京
　　○甲寅  孝恭章皇后忌辰  奉先殿行祭礼遣驸马都尉薛桓祭  景陵
　　○丁巳少保吏部尚书兼华盖殿大学士李贤言近科道官言举官须会内阁计议此虽故例然  先帝有旨保官审囚不必会同翰林院遵行已久宜仍不预为是  上曰内阁儒臣所以辅朕裁处万几者如举官论狱亦令参预事有可否谁更商确卿等言是  先帝著令宜永遵守
