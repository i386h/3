<!-- { "loadSidebar": true } -->
　　○兵部尚书余子俊条上军功赏格子俊以冒功者妄比事例司勋者任情低昂因以从前赏格重拟以进有旨所拟赏格未详通察旧例并今所拟者以闻子俊乃画一条奏一甘肃宁夏狭西延绥偏头关大同宣府山海一路剿杀虏贼不分丁壮幼男妇女若官军一人斩首一颗升一级至三颗升三级生擒名数如之二人共斩首一颗为首升一级至三颗为首升三级生擒者亦如之验系丁壮者与实授幼男妇女者与署职为从及四名颗以上俱止给赏一辽东剿杀女直若官军一人斩首二颗升一级至六颗升三级生擒者亦如之验系丁壮与实授幼男妇女与七名颗以上并不及数者俱止给赏一狭西甘肃四川贵州湖广两广剿杀不入版籍番苗蛮贼若官军一人斩首三颗升一级至九颗升三级生擒者亦如之验系丁壮与实授幼男妇女与十名颗以上并不及数者俱止给赏一内地剿杀反贼如福建邓茂七两广黄萧养湖广刘千斤等若官军一人斩首六颗升一级至十八颗者升三级生擒者亦如之验系丁壮与实授幼男妇女与十九名颗以上并不及数者俱止给赏一以上擒斩外夷及内贼者须审验不系一日一处擒斩方如前例升授若系一日一处之数止拟一级功次升授其余给赏一阵亡官军人等与哨探等项杀死夜不收人等俱升实授一级以上数条俱见行旧例一阵亡刀箭重伤将及致命者各升署职一级须验其创长阔深浅分寸方准此外又兼有当先次数多寡者分别等第加赏以上被伤升署职一级系旧例其余系今议一把总领军千户指挥都指挥同知等官若所部官军五百人擒斩虏贼五名颗升一级十名颗升二级十五名颗升三级若所部官军一千人擒斩十名颗升一级二十名颗升二级三十名颗升三级若所部官军一千五百人者照前则例递加升授俱至三级而止二级实授一级署职若系都指挥使以上止升署职二级其余加赏别种贼寇类推而行如女直十名颗升一级番苗蛮贼十五名颗升一级反贼三十名颗升一级之类已升之外功次更多并不及数者俱给赏以十五名颗升一级系旧例其余系今议奏上得旨功次升赏止循旧例行之
　　○辛丑升河南按察司佥事周正方为四川副使
　　○擢三原县知县李景繁六安州判官纪钦为太仆寺寺丞满城县知县刘翥为南京太仆寺寺丞
　　○朝鲜国王李娎遣陪臣玄硕圭等进表笺贡马及方物谢恩赐宴并金织衣彩叚等物有差
　　○礼部言代府镇国将军仕埭已坐罪降为庶人其子辅国将军成凿先奏允娶刘氏为配今其诰命冠服未敢擅拟  上命与之
　　○壬寅命南京户部右侍郎潘荣总理粮储
　　○癸卯复除监察御史杨守随于福建道以亲丧服阕也
　　○析狭西淳化县为三水县升兰县为兰州
　　○甲辰升江西布政司右参议黄缙为右参政处州府知府韩斐为浙江右参政
　　○户部议给事中黄麟等回奏查盘边粮事宜一黄河迤西仓场地因湿卤粮多浥澜其地产荽箕草用以盖屋可以耐久无芦蓆处宜令人收此草苫盖为便一甘肃等仓分为二处甘州六仓属按察司官分管凉州五仓属布政司官分管定例二年一代但地方广远其词讼宜委按察司官一员专理为便一官价收籴边仓粮料监临势豪之家多令家人领银上纳今宜禁约其弊违者粮货入官仍治以罪一民间上纳边粮因粟米价贵多以小麦或豌豆代纳和以糠秕砂土买求官攒一概收受乞今后分泒边仓当纳粟米者不许代以麦豆一各仓折粮布匹有折八斗七斗者折六斗五斗四斗者纷纭不一致使官攒纳户作弊今后分泒各府州县折色不必立为几斗名色俱预降与长短阔狭斤重数目徵纳一仓库余银其数不下万计俱系各年纳户上纳粮料完后布按二司管粮官员扣算余剩者欲行狭西都御史今后各府州县纳户如有余银今于本府收贮以备来年领用一甘肃等处仓库钱粮有名区画银者有名合儿粮者皆管粮官员假以区画为由递年于纳户上纳之时每石取银二三厘或粮三四合积少成多既无定数亦难查考以致上下侵渔乞为禁约违者罪之诏可其议
　　○琉球国中山王世子尚真遣长史梁应等进表笺贡马及方物请袭封王爵赐宴并金织衣彩叚等物有差
　　○乙巳升通政司右参议霍贵南京光禄寺少卿吕雯俱为太仆寺少卿以贵不长于奏启故内批特改之
　　○丙午命兵科给事文董旻为正使行人司右司副张祥为副使赍诏往琉球国封世子尚真为中山王赐以皮弁冠服金箱犀带并以纻丝罗等物赐王及其妃
　　○丁未  □祖淳皇帝忌辰  奉先殿行祭礼
　　○户部奏南京旗手卫西仓火延烧暑字等廒巡视仓粮南京御史郭经监督主事林表及总督粮储副都御史胡拱辰防范不严俱宜逮问既而拱辰亦上章服罪  上以拱宸不行严督宜寘于法既服罪姑宥之经等仍逮问如律
　　○兵部定拟镇守总兵分守守备内外官员军伴凡镇守内外官各三十六名分守内外官各二十六名守备内外官各一十六名管操指挥各四名管队千百户各二名俱先取余丁拨用分班养马不许按月纳钱遇有警急依旧操守报可
　　○斩强贼张政等十一人于市枭首示众初政等聚众行劫会朝鲜使臣入贡还乃尽掠其所得赏赉诸物又射伤其使臣锦衣卫指挥朱骥令官校捕获之事下都察院时都御史王越以朝鲜世效臣节今被盗劫其财伤其人有失夷情且亏国体宜先令通事晓谕来朝使臣候会审毕依律处决于使臣所经道路枭令以彰国法将原劫财物交与收领以慰远人之心其擒捕官校亦乞量加奖励诏从之骥赏纻丝一表里官校各赏新钞有差
　　○夜月犯天江上星
　　○戊申升翰林院编修李杰为本院侍讲以九年秩满也
　　○设贵州程番府儒学
　　○巡抚辽东右副都御史陈越奏三月虏贼入深河境击败之斩首六十三级以捷闻命兵部知之
　　○己酉礼部奏琉球国已准二年一贡今其国王尚圆既故而其世子尚真乃奏欲一年一贡辄引先朝之事妄以控制诸夷为言原其实情不过欲图市易而已况近年都御史奏其使臣多系福建逋逃之徒狡诈百端杀人放火亦欲贸中国之货以专外夷之利难从其请命止依前敕二年一贡
　　○庚戌免直隶庐州淮安二府所属十四州县并六安淮安等七卫所成化十三年夏麦二十五万七百七十余石秋粮一十四万九千四百三十余石草三十万六千六百七十余包以水灾故也
　　○壬子工部右侍郎蒯祥再任三年考满吏部言祥年八十有一已踰致仕之期宜令其去  上命复任仍旧内官监督工
　　○巡抚延绥左佥都御史丁川以亲丧去任
　　○甘肃总兵官都督佥事王玺奏上斩获虏寇有功番夷共一百六十一名礼部请给赏彩叚绢布如例从之
　　○命河南署都指挥同知王杰掌都司事铨注蔚州左卫带俸都指挥佥事高英金吾右卫带俸都指挥同知王能于河南都司英理军政能守备归德及徐州等处
　　○癸丑  仁祖淳皇后忌辰  奉先殿行祭礼
　　○升户部左侍郎翁世资为本部尚书仍督京储
　　○赐徽王见沛宝坻县空闲地二处共一百二顷
　　○礼部详定监生依亲坐监事例先是礼部奏不就教职及下第举人宜依旧例俱送北监不许依亲南京御史谈俊言欲将新旧举人分送两监皆不果行至是尚宝司卿李木又言举人监生止缘会试而来不意留之坐监供给不周艰辛万状礼部乃为覆奏言洪武永乐年间举人岁贡悉留坐监三年一省亲初无依亲之例至正统十四年存省京储始以年浅监生放还原学依亲读书其放肆无耻者游说干谒靡所不为且举人旧例俱在北监后有告入南监者径还原籍既迫会试始赴监取文以来所以送送北监不许依亲者惩宿弊也今木欲仍放依亲俊等欲分送南监宜移文国子监以举人年浅者放还俾提学等官时常考较如遇所司迎诏拜表须令儒巾行礼不许戴大帽击带游说干谒其愿入南监者仍听之如有愆期两月虽有病帖亦罪之且以其名上本部次科毋容会试诏可
　　○甲寅赐辽府故镇国将军豪垑夫人丁氏食米岁一百石
　　○诛锦衣卫带俸都指挥佥事蔡英英私率军余驰马挟弓矢强夺途人财物为逻卒所获刑部问拟斩罪从之
　　○乙卯安南国王黎灏遣陪臣裴山等奉表笺及金银器来朝贺立皇太子赐宴并袭衣彩叚等物有差仍以文绵彩叚付裴山等归赐其王
　　○改广西平乐县群峰寨古眉寨两巡检司隶新设永安州原在群峰寨者迁木茅村古眉寨者迁陈村以其地控扼南北贼路从都御史朱英奏也
　　○丙辰赐百官扇
　　○丁己命故彰武伯杨信子瑾袭爵岁给禄米一千石本色折色中半兼支
　　○戊午升户部主事傅希说为河南按察司佥事管南直隶江北卫分屯田
　　○复除浙江布政司右参议傅允于山西
　　○赐胙城荣顺王宫眷食米岁一百石
　　○礼部言往岁代王成炼奏欲率郡王将军出城祭墓有旨许亲王郡王一行而王与妃等偕行已赐敕切责今王又奏欲于清明中元每岁二祭辰出未入以尽尊祖敬宗之义未敢定拟得旨亲王出城祭墓  祖  初无是典王何以再三渎奏不允
　　○致仕南京礼部左侍郎俞纲卒纲字宗立正统初以顺天府学生善书选誊录  宣宗实录书成授试中书舍人选授书郕王府升审理正  景皇帝即位以潜邸恩升太仆寺少卿守安定门景泰改元升兵部右侍郎命预内阁机务纲固辞明年转左侍郎又明年丁母忧夺情视事加升太子少保命二俸兼支纲辞其一开经筵命充讲官英庙复辟革太子少保调南京礼部左侍郎成化二年秩满升食正二品俸明年致仕至是卒于家赐葬祭纲和厚训谨不忤于物景泰天顺之际能周旋其间凡潜邸旧臣位通显者皆罢去而独得无咎云
　　○庚申铨注金吾右卫带俸都指挥同知郑雄常忠府军前卫带俸都指挥同知曹浩羽林前卫带俸署都指挥佥事鲁宁俱于辽东都司听巡抚等官分布守备要害
　　明宪宗纯皇帝实录卷之一百七十七终
　明宪宗纯皇帝实录卷之一百七十八
　　成化十四年五月壬戌朔以雹灾免山西关焰永和猗氏二县去年夏税三百余石秋粮三万三千二百余石草六万六千四百余束
　　○广西守备荔浦指挥使徐清等以失机下狱千户杜璇以死事录其后初广西流贼攻破荔浦县龙村等寨指挥徐清刘源吴谦等俱不能防御杜璇领兵击贼生擒四人縳至广运堡百户王彪识其为仙回峒獞人纵之其峒獞复纠各峒人数百大肆劫掠璇死焉至是巡按御史谢显核实以闻兵部参奏清等皆坐失机而彪纵贼其罪尤甚宜俱下御史逮治璇没于王事例升一级以录其后从之
　　○增设狭西宁夏韦州城马驿保安县园林马驿安塞县塞门马驿
　　○癸亥代府和川王成镘薨王隐王第五子也母妃贾氏正统己巳生天顺己卯册封为和川王至是薨年三十讣闻辍朝一日赐祭葬如制□□□僖
　　○升道政司右参议李和为左参议监察御史王曰□永兵科都给事中郭镗为右参议
　　○南京应天府府尹鲁崇志等奏马政条例岁终太仆寺官较核马不充数者府州县正佐官各笞二十臣等忝任在京堂上官宜有差等得旨两京府尹府丞止令纳米赎罪
　　○甲子翰林院编修董越以母丧去任
