<!-- { "loadSidebar": true } -->
　　○都察院右都御史韩雍卒雍字永熙直隶长洲县人正统壬戌进士授监察御史巡按江西值邓茂七反巡按福建御史汪澄初牒雍起邻郡兵截杀俄又以招抚行文止之雍曰律有反叛会捕之文贼果降何惮吾兵不然亦有备无患即趋进时巡按浙江御史黄英调军弗集诿以汪牒止军竟坐汪至死人由是伟雍期满代还升广东按察副使少保陈循荐其廉干升右佥都御史巡抚江西雍至首行均徭岁办法人便焉天顺初权奸用事改山西按察副使未几升大理少卿复佥都御史佐理院事寻升兵部右侍郎  上初即位坐交结近侍降浙江右参政成化初两广寇大作命将征讨而总理难其人兵部尚书王竑请曰非韩雍不可遂改左佥都御史赞理军务师进至全州擒其苗酋严刑示众次桂林数其失机指挥罪而斩之军威大振乃分兵为二十五哨直抵大藤峡平贼改大藤为断藤奏徙上隆州于峡内更名武靖设土官领之规画既定乃刻石纪功而还至广西大飨将士而先所遣将士分剿广东流贼者亦大捷至是两广悉平捷闻  上赐敕奖谕升左副都御史提督两广军务奏增巡抚都御史二员分莅两广未几雍以父丧守制去言者为两广地利害相关分则难于保障宜于梧州喉襟处设总府制之诏从其请罢二巡抚起复雍升右都御史总督两广军务兼理巡抚＜锍-釒＞乞终制不允至梧筑城增兵据要害以节制四方民夷畏伏既而为镇守广西太监黄沁所劾以本官致仕家居四年至是卒年五十七赐葬祭录子文为太学生雍自幼英迈不群为御史时年甫二十一出按江西江西刁民闻风歛迹其所规画多合事宜江西人至今以为便不欲更革其督战两广凡军中机宜皆出自雍自景泰后两广守土之臣多蒙蔽贼情养成大患广州城门时或昼闭微此役两广几于不守矣但以班师既早贼党复聚言者多咎雍在军中费用过侈然两广之民不以为怨者以费财之害轻于丧生也雍卒后广人屡建请立祠祀之雍好功名尤笃情义威望素著所至令行禁止但嫉恶大甚惨于刑戮竟不得其死云
　　○大子少保户部尚书杨鼎奏乞休致诏曰卿典钱榖有年朕方倚任不许
　　○丙午太监李荣传奉  圣旨僧录司右觉义戒缙升右讲经惠昇左觉义住持定暟如昶左右觉义
　　○免直隶凤阳淮安扬州庐州四府并滁徐和三州无徵夏税小麦一十三万三千二十余石税粮米豆二十八万六千七百七十三石税丝四万九百三十余两草五十二万七千六百余包并免中都留守司所属卫所及庐州六安滁州寿州武平宿州徐州徐州左大河淮安高邮十一卫子粒七万七千四百一十八石有奇以去年水旱故也
　　○戊申  仁祖淳皇后忌辰  奉先殿行祭礼
　　○己酉庆王邃＜雝土＞薨王康王第二子也母妃孟氏正统乙丑生天顺丁丑册封为平凉王成化辛卯进封庆王至是薨年三十有五讣闻辍朝三日赐祭葬如制谥曰怀
　　○赐辽府故镇国将军豪土□黄夫人汪氏食米岁百石从辽世子恩鑙请也
　　○命故羽林前卫带俸都指挥佥事童原从子浩袭伯父原职本卫指挥使
　　○庚戌命太监刘恒汪直总兵官朱永蒋琬尚书王越简阅京营官军及选用把总官用直言也
　　○总理易州山厂工部尚书万祺奏自易州至彰义门桥梁道路俱为水冲成沟渠往来阻滞乞量起人夫修筑事下工部以为即今芦沟桥工力就绪宜于内量拨官军为便从之
　　○辛亥赐百官扇
　　○壬子加故赠太傅安国公谥恭宪孙忠为太师左柱国给诰命忠  孝恭章皇后父也  先朝已两受封赠至是其子会昌候继宗又乞加恩阶吏部覆奏从之
　　○驸马都尉马诚私通使婢淫乱无度为太监汪直发其事下锦衣卫鞫治得实请置于法  上以诚不守法律分外妄为姑从末减革去冠带令戴平巾送国子监读书习礼仍停其禄米五百石
　　○癸丑郑世子见滋薨世子郑王之子母妃韩氏景泰壬申生成化辛卯册封为世子至是薨年二十有八讣闻辍朝一日赐祭葬如制谥曰悼僖
　　○甲寅命试监察御史徐瑁戴仁唐鼐汪山杨澄马隆张泰俱实授瑁河南道仁山西道鼐狭西道山福建道澄云南道隆湖广道泰浙江道复除监察御史柳淳于云南道
　　○乙卯命在京各营骑操马于今年牧放上操时添给草束两月银草间支前此凡上操时自十月至明年三月止仅支两月至是太监汪直欲通支六月户部查计草数不足故止加两月
　　○旌表孝子郭本等二人节妇彭氏等三人本太医院医生母丧痛哭几绝结庐墓傍朝夕泣拜有双乌飞集经年不去毛纲狭西甘州左卫军余母殁号泣失音迁祖父母继祖母合葬一茔躬负土筑墙成冢群乌常集墓树俱表其门曰孝行彭氏四川金堂县民杜胜海妻张氏山东宁海州人知县王麒妻张氏狭西镇番卫百户王刚妻俱少寡守节无玷表其门曰贞节
　　○巡按狭西监察御史以番贼入洮州境杀伤官军劾奏镇守指挥使徐昇整饬兵备副使周谟失机罪命戴罪杀贼
　　○太监李荣传奉  圣旨道录司右玄义禹贡洪升左至灵道士罗崇敬升右玄义
　　明宪宗纯皇帝实录卷之一百八十九
明宪宗纯皇帝实录卷之一百九十
　　成化十五年五月丙辰朔升鸿胪寺少卿杨理为大理寺左寺丞
　　○命添铸铁斛给散所司为式先是总督漕运总兵都御史等官奏运粮官军告言有司粮里长交兑粮米多用小斛不依原领印烙木斛少米凡六七合而粮里长又告称官军印烙木斛较之本处铁斛多米至五六合今宜于山东河南浙江江西湖广五布政司应天苏松等十三府及徐州瓜淮二水次兑粮处所京通天津蓟州四收粮仓淮安徐州临清德州四支粮仓并两总督漕运十二把总官共四十三处各给一铁斛就令漕运官军措置工料如成化六年所降式铸之送户部较勘相同给发各处仓分依式置造印烙木斛应用敢有私造木斛大小不同者皆治以罪事下户部议以为前此铁斛俱依式铸造岂有大小不一但有未及降到处今拟京通二仓及江南北山东河南四处已有旨不必另铸其余合如所请铸造给降每斛识以成化十五年奏准铸成永为法则十三字及监铸官员匠作姓名较定送部仍取京仓旧斛重较令漕运官顺带给发较造印烙木斛收用＜锍-釒＞上从之
　　○山西太原府地震
　　○哈密使臣指挥使米列乞等五人入贡援例求升职兵部言哈密部落久失所据若所求不与阻归附心宜越常例许之命各升一级
　　○戊午日生背气青赤色鲜明
　　○庚申端阳节赐百官晏于午门
　　○壬戌免狭西固原靖虏兰州甘州四卫无徵子粒一万三千五百二十八石有奇以去年旱灾故也
　　○命武清右卫带俸都指挥佥事李武子通锦衣卫带俸都指挥佥事葛春子宏俱代父原职本卫指挥使
　　○太监汪直执兵部左侍郎马文昇下锦衣卫狱
　　○癸亥升府军前卫署指挥使鲁惠为署都指挥佥事充右参将分守宁夏花马池地方
　　○命浙江都指挥佥事张勇子洪代父原职杭州右卫指挥同知
　　○十三道监察御史言大理寺右寺副周茂奏近年御史多以知县行人补之实授之后亦有不谙法律者本寺评事三年秩满可免其试职理刑径改御史臣等切见往年尚书王翱等俱由行人知县推官教官进士举人相兼选用历升重职累著勋劳未尝拘于刑名一途设如茂所言尽取两京评事改任御史不过十分之二缺多人少将如之何况御史所治狱皆付大理评之必以评事改任则夤缘迁就参驳之举不复见矣＜锍-釒＞入  上曰周茂所陈不过泛言亦未行此曹胡为朋比滥奏法当究治姑宥之
　　○甲子升监察御史吴道宏为大理寺右少卿抚治郧阳等处流民时分守湖广行都司太监韦贵奏乞量升道宏京职付以便宜之命抚治郧阳等处吏部覆奏以为荆襄流民为患日久近命都御史原杰于此抚治始郡县其地设行都司以控制之杰卒乃命巡抚湖广河南都御史刘□□寸攵□李衍同管然地方隔远有事猝难会同御史吴道宏巡按其地军民累次保留但其历任未及两考请为裁处  上曰河南湖广巡抚官既难兼管郧阳等处流民吴道宏升大理寺右少卿令尽心提督抚治
　　○翰林院修撰吴宽服阕复任
　　○行人司左司副张瑾赍诏往封占城国王道江西清江县风浪破其船所赍诏物皆湿损守臣以闻礼部议以诏及礼物请易以新者别令行人赍付瑾余物不出内库者令广东布政司依式造之且谓奏＜锍-釒＞无正使姓名宜令巡按江西御史按实以闻从之
　　○乙丑  太祖高皇帝忌辰  奉先殿行祭礼驸马都尉石璟承命祭  孝陵
　　○镇守大同太监韦正等奏四月十九日虏犯大同玉林等处右参将卢钦等督兵与战败之斩首一颗获马一匹越二十三日分守奉御罗振等复将所部兵出塞剿贼连战数十合斩首二十九颗获马四匹牛三只兵仗三百三十五事捷闻  上赐敕奖励之赏报捷人新钞各五百贯
　　○直隶常州府地震生白毛
　　○丙寅河南磁州知州顾正以酷刑除名为民
　　○驸马都尉懋凯私淫使婢纵暴致伤人命为太监汪直发其事下锦衣卫狱鞫治得实请置于法  上以凯不守法度恣意非为姑宥其罪令戴平巾送国子监读书习礼仍革去禄米五百石
　　○丁卯  仁宗昭皇帝忌辰  奉先殿行祭礼遣驸马都尉游泰祭  献陵
　　○罢羽林前卫带俸都指挥佥事陶胜职坐匿其子盗金罪也
　　○戊辰复除云南按察使钱琎于江西
　　○再给平乡荣顺王妃徐氏食米二百石先是王薨禄止妃请给食米一百石至是以庶长子三岁未封诸费不给请益至三百石如兴平恭靖王妃汤氏之例户部覆奏从之
　　○免狭西甘州左等五卫无徵屯粮九百三十二石有奇以十三年六月冰雹灾也
　　○谪都察院右副都御史牟俸戍边调翰林院侍读学士江朝宗于外任其余为俸连坐者罪各有差俸与朝宗既下狱几半年浙江按察佥事吴＜王扁＞等始逮至会鞫理刑指挥吴绶承太监汪直意备极拷掠谓朝宗与俸有连其婿松陵驿丞甘仲瓛为苏州府推官华清嘱朝宗赂俸求庇吴江知县冯衡俸乡人亦多歛民财以馈俸宜兴知县孟瀛为部民所讦俸以属镇江知府黎福按之瀛因常州府同知柳演以赂免俸又属佥事吴＜王扁＞按华亭知县宋端罪旋受赂复其官讯之皆不实俸独诬伏受常熟等县粮长银三千五百两例追入官俸不能办连坐者共为备纳其已费用者得旨免追刑部拟俸受财枉法者律朝宗及演清衡瀛端仲瓛等各坐徒杖赎还职＜王扁＞及福皆无罪释之奏上  上以俸职司风纪容通私贿谪戍湖广镇远卫朝宗调广东市船司提举余如所拟俸至戍所逾年卒俸四川巴县人由进士擢监察御史升福建按察佥事政尚严刻进江西按察使召为太仆寺卿改左佥都御史巡抚山东值岁大侵道殣相望俸多为区画民赖以济既而调抚南畿任情自恣下多怨谤卒及于祸俸为按察使时知府许聪之死与有力焉巳不为公论所与至是狱竟人皆知其为直所陷而无恤其冤者
