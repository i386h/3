<!-- { "loadSidebar": true } -->
　　○户部等衙门会议漕运巡抚等官所奏事宜一通州原设六卫仓收受粮米仓有限而粮无穷宜添盖廒二百座一直隶苏松常三府各库收贮赃罚金银等物该府经历司带管应天府广积库收贮卖粮芦柴价银及南京刑部等衙门赃罚等物亦无所司之人宜各铨库官一员一池州府铜陵青阳石埭东流建德五县宜各添设主簿一员以分佐县政一苏松常镇各府州县卫所获到私盐及赃仗会官估计变易银两各自收贮籴粮赈济一开封府汜水县古崤关巡检司改移祥符县地方名为埽头巡检司一各王府坟茔准照夏邑郡王则例量为增减即今定拟各府夫匠物料价银郡王并妃三百五十两镇国将军并夫人二百四十五两辅国将军并夫人及郡主二百二十五两县主二百一十五两郡君一百九十六两县君一百八十五两一陕西平凉府静宁州巩昌府安定会宁二县各添设一仓秦州高桥及三水县石门山各添设巡检司一所一陕西军民人等兴贩私茶或运买官茶夹带至五百斤以上者照见行私盐例充军一云南地方卑湿米麦易腐宜行令各府州县卫所该徵夏麦若一年之内放支尽绝者仍徵本色但仓有余积每石折银或六七钱给官军折俸一贵州黎平府仓粮给与五开卫食用其湖广布政司补偿秋粮二千四百石每石折银三钱一郴州复设同知一员衡山安仁二县各设主簿一员专管粮储一改直隶永平府抚宁县山海库为本府大润库一永平山海蓟州沿边关仓收粮委官有埋没侵盗至浥烂亏折者事发一体治罪议入  上批答曰通州添盖仓廒便酌量来奏私茶夹带至五百斤者充军余如议行
　　○命广东都指挥佥事姚英总督备倭
　　○庚子通政使何琮等封进奏章内有违式者被责问琮谓妇人陈情恐其烦渎故不参究有旨琮等遮饰当寘于法姑宥之
　　○辛丑昏刻月犯南斗魁第沐星
　　○锦衣卫带俸都指挥使右参将沐诚卒诚字择善都督同知王□赞之子黔宁昭靖王之玄孙年二十袭曾祖职云南左卫指挥佥事管卫事父卒军民言于守臣以诚可继守事闻  上遂命为锦衣卫指挥使充右参将镇守金齿等处至是卒年二十六讣闻遣官谕祭诚虽勋戚少纨绮之嗜留心书史受边寄不避艰险卒之日边人为之怅惜焉
　　○壬寅巡抚南直隶兵部尚书王恕奏浙江安吉县饥民越境劫掠广德等州县居民恐蔓延为患事下兵部言宜行所司速加抚治其有惧罪隐匿致积久不散巡守等官俱令照例停俸督捕从之分守独石马营右少监崔荣署都指挥佥事吴俨先以虏寇犯边追敌被围弃士卒逃还  上闻之怒令逮至京下狱论斩荣托中贵近幸者为之营救至是乞免罪  上意角□羊乃曰荣俨轻率寡谋折损军马法当处死但念尝出境追敌与坐视者不同俱降四级荣送司礼监发令守门俨边卫差操兵部注俨定辽卫正千户
　　○癸卯广西署都指挥佥事刘政等守浔州等处地方为贼杀掠人畜前后无筭巡按御史贺元忠拟罪奏上命政等九人情重者发戍边卫余以情轻各降二级原卫差操
　　○甲辰重阳节赐百官宴于午门
　　○丙午以河南水患改泒是年兑军粮十万石于江西浙江湖广山东南直隶补纳每石加耗米一斗
　　○戊申陕西巩昌府地震
　　○夜月犯外屏西第四星
　　○庚戌实授试监察御史王琰曹英武清李孟晊李琨柯忠戈瑄何钧朱王□赞刘规向翀许斌钱承德刘王□赞张鼐为监察御史琰瑄斌承德广东道英陕西道清钧翀山东道孟晊忠江西道琨河南道王□赞广西道规云南道刘王□赞四川道鼐浙江道
　　○升陕西临洮府知府张王□赞为陕西苑马寺卿
　　○以旱灾免南京江阴等三十七卫去年子粒七万九千七百八十余石十分之七
　　○金星昼见于申
　　○夜望月食免百官明日早朝
　　○辛亥命给占城国古来使臣阿罗沙等海舡回国呵罗沙等于广东候提婆苔谢恩使臣面证张瑾擅封事已踰一年皆不耐冬寒告于监察御史王弁以闻礼部覆奏令其暂回本国待提婆苔差人谢恩时仍自来京面证故有是命
　　○壬子太监李荣传奉  圣旨授太监杨鹏侄永旺为锦衣卫百户升冠带阴阳人张景芳署漏刻博士人匠邵智等四人文思院副使
　　○宥古北口立功锦衣卫百户柴润复原任润故太监昇之侄以赃罪发古北口立功五年未满奏乞回京守昇坟遂宥之
　　○夜月犯六诸王西第一星
　　○甲寅太监李荣传奉  圣旨升太常寺寺丞淩中为少卿文思院副使杨善光禄寺监事锦衣卫所镇抚徐贵副千户仍旧办事鸿胪寺序班华英本寺主簿生员徐祥等八人俱序班中书科办事
　　○都察院右都御史戴缙刑部右侍郎盛颙具奏会审罪囚官名有误书者以失于查照服罪命置不问
　　○丁巳升监察御史唐鼐南京监察御史余金徐完刑部员外郎庞流□土俱为按察司佥事鼐湖广金陕西流□土河南完江西
　　○升万全都司都指挥佥事王珏等十七员各一级以从王越等征剿虏寇功也
　　○巡抚陕西右副都御史阮勤奏陕西三边及固原靖虏环庆地方每岁给守墩军衣鞋皮袄例于京库运给而陕西岁所输皮张近例折造鞋袄运贮京库往复转运徒费人力请以折造鞋袄留陕西官库径以给边为便从之
　　○戊午晓刻月犯轩辕中星
　　○升陕西按察司副使左钰为按察使
　　○增设浙江江山县小竿岭巡检司徙仙霞关东山巡检司于岭上
　　○己未诏浙江所属灾伤府县卫所并盐运司去年秋粮子粒共五十九万八百余石草十九万二千四百余包盐课一十二万四千二百余引量免十分之六
　　○蠲应天镇江二府所属应追马以兵部言其地灾伤故也
　　○庚申晓月犯内屏西南星
　　○旌表孝子刘端等二人节妇尹氏等十四人端山东临清县人父死哀恸徒跣墓所负土成坟庐于傍三年有异草生王经山西安东中屯卫人母早亡事继母孝及死哭几绝三日不食庐于墓侧有兔乌驯而不去俱表其门曰孝行尹氏直隶涑水县民于深妻孙氏卢龙县民刘俭妻叶氏民王铭妻陆氏吴县民苏伦妻王氏黠县民汪瑀妻钱氏江阴县民周惟□妻田氏陕西陇西县生员孟复妻齐氏民何晟妻孙氏山西临汾县民梁益妻王氏河南河南汝州民刘瓘妻皆以夫亡誓死守节尽孝育孤俱表其门曰贞节宋氏顺天府顺义县民王福功妻张氏福功子鉴妻李氏浙江都司署都指挥佥事崔源妾贾氏源弟澄妻皆以夫亡守节共处一家俱表其门曰双节
　　○辛酉命献陵卫带俸都指挥佥事王玉守备黄花镇
　　○太子太保豊城侯李勇卒勇直隶定远县人故豊城侯追封豊国公谥忠宪贤之子也景泰四年袭父爵成化初命掌中军都督府事充京营总兵官成化十四年加太子太保为台谏所劾改南京守备至是卒赙葬如例子玺嗣
　　○壬戌升刑部左侍郎张蓥为本部尚书
　　○癸亥太监覃昌传奉  圣旨升锦衣卫副千户汪端为正千户管事舍人高顺为锦衣卫百户鸿胪寺序班刘炼中书科儒士周文玉俱鸿胪寺主簿生员孙震儒士谢瑛杨钺俱鸿胪寺序班吏李元文思院副使尽士张俨等与冠带朝天宫道士俞文礼为右玄义
　　○免直隶广平府柴夫十分之五以水灾故也
　　○木星昼见于未
　　○甲子升监察御史丘山为云南按察司副使陕西佥事王预为本司副使
　　○乙丑以巡抚山西左副都御使何乔新为刑部左侍郎
　　○太监李荣传奉  圣旨授浙江秀水县民姚福员为锦衣卫千户太监喻辉义男喻福为百户管事舍人邵铭为所镇抚
　　○录延绥清水营等处功少监韦敬升太监总兵官署都督同知许宁实授都督同知副总兵都督佥事李玙署都督同知俱加赏巡抚右佥都御史吕雯赏彩叚一表里银十两右参将都指挥佥事郭镛系赎罪官其功颇优升署都指挥同知陕西按察司副使张伟馈饷有劳赏彩叚一表里其余官军人等六千三十五人升赏有差
　　○以明日十月朝遣驸马都尉王增樊凯分祭  长陵  献陵  景陵  裕陵黄镛祭  景皇帝陵寝
　　○遣内官祭  恭让章皇后陵寝
　　明宪宗纯皇帝实录卷之二百三十二
明宪宗纯皇帝实录卷之二百三十三
　　成化十八年冬十月丙寅朔享
　　太庙
　　○遣内官祭司井之神
　　○丁卯以水灾免天津等八卫秋青草一百一十二万余束
　　○戊辰昏刻火星犯垒壁阵
　　○己巳太监李荣传奉  圣旨升工部营缮司主事蒯纲为本司郎中文思院副使潘俊张文清大使顺天府知事周礼兴升一级钦天监漏刻博士陈鼎五官司历阴阳人杜璇漏刻博士
　　○德王见潾为其郡主乞装奁  上曰郡主婚配例止给与冠服仪仗今王奏与装奁朕念亲亲之恩非惜此小费也但今宗支藩衍内府营造供应之物日不暇给若复开此例各王府将比照陈情将何词以却之府库财物所入有限又将何所取以应之乎其已之  辛未朝鲜国王李娎遣陪臣韩僴等奉表贡马及方物来朝贺  万寿圣节
　　○命总督漕运右副都御史李裕理院事时裕丁忧服阕也
　　○甲戌升提督誊黄通政司右通政边镛为都察院右佥都御史提督雁门等关兼巡抚山西
　　○乙亥升山东左布政使赵文博为都察院右副都御史巡抚河南
　　○丙子诏取太仓折粮银四十万两并各衙门去任官皂隶柴价银三千四百四十余两入承运库供用
　　○巡抚辽东右佥都御史王宗彝等奏今年八月间虏贼两从銕岭古城墩等处入境杀掠其守墩百户赵庆守堡指挥马兴巡视千户刘鉴及备御指挥何忠分守右少监蓝莹右参将周俊等俱宜究问事下兵部言庆等失于了守固宜罪莹俊虽防守要害难于概及然亦宜薄示责罚以警将来若镇守太监韦朗总兵官缑谦巡抚右佥都御史王宗彝各膺重寄失机日久方奏复不引咎自责俱属有罪命庆兴鉴忠俱逮问莹俊仍记其罪朗谦宗彝姑宥之
　　○丁丑升湖广茶陵县为州巡抚都御史马驯奏茶陵卫官军恃强虐民县官职卑莫敢与抗乞升县为州吏部覆奏从之
　　○戊寅命协守宁夏西路陕西都指挥同知韩英分守东路
　　○兵部奏太仆寺收过成化十一年至十八年马价银共一十四万二千四百两有奇以备三边及京营市马之费  上令取三万两入承运库供用
　　○己卯  皇太后圣旦  上率皇太子上寿命妇朝贺赐百官宴于午门
　　○夜月犯天街星
