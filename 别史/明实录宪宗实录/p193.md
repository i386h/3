<!-- { "loadSidebar": true } -->
　　○是岁天下户九百一十二万一百九十五户口六千一百八十五万二千八百一十口田地四百七十七万八千九百九十顷八十亩有奇田赋米二千一百五十九万七千八百一十石有奇麦四百三十四万一千二百七十石有奇丝九万二千七百斤有奇绵一十万五千两绢二十八万五千三百疋有奇布八十七万九千二百五十疋有奇绵花二十八万二千三百九十斤有奇折色钞八十三万五千三十锭有奇杂课钞二千七百八十六万二千一百锭有奇米五万六千二百石有奇麦二千三百八十九石布七百七十二疋有奇盐课盐三百七十万一千五百引有奇折色米五千七百九十石有奇布四万四千七百疋有奇茶课茶五十六万三千九百一十斤有奇屯田子粒三百九十五万八千二百九十石有奇采纳银四万三千三百八十两有奇水银二百四十七斤有奇朱砂一十七斤一十一两漕运京师儧运粮三百七十万石各处运纳粮五百七万一千三百六十石有奇减免天下官田等项税粮三十四万六千二百三十石有奇
　　大明宪宗纯皇帝实录卷之一百三十六终
　明宪宗纯皇帝实录卷之一百三十七
　　成化十一年春正月辛亥朔  上诣奉先殿  皇太后宫行礼毕出御奉天殿文武群臣及天下朝觐官四夷朝使行庆贺礼  皇太后  皇后俱免命妇朝贺
　　○壬子文武群臣朝亲王于奉天门东廊
　　○太监黄赐传奉  圣旨以内官监太监李瑾弟瓒为锦衣卫所镇抚带俸
　　○癸丑  宣宗章皇帝忌辰  奉先殿行祭礼遣驸马都尉樊凯祭  景陵
　　○乙卯赐周府胙城王子壉第五子名曰同铨楚府东安王均钸嫡长子名曰荣鏔蜀府庆符王友墂嫡长子名曰申鏻
　　○丙辰孟春享  太庙
　　○遣内官祭司户之神○吏部奏罢朝觐官左布政使杨文琳吕囦按察使王琳等一千八十一员命老疾者致仕罢软素行不谨者冠带闲住贪酷及惧罪在逃者为民内右布政使王高按察使高瑛等九十一员自陈老疾乞致仕文琳浙江余姚县人正统戊辰进士授监察御史升江西布政司参政至四川左布政使任数御人在蜀中少廉名政事亦无可称者囦直隶常熟县人正统已未进士初授行人历升监察御史湖广按察司副使云南按察使进左布政使其为按察使时用法颇称平恕比为布政则清誉顿减滇人少之琳江西吉水县人景泰辛未进士历刑部郎中山西按察副使进山东按察使居官能守法但近于刻人多怨之高江西安福县人正统丙辰进士历升郎中参政至右布政使器局＜宀十见＞大行事不尚苛刻瑛浙江黄岩县人其先有编管山西聚落驿者遂从山西乡试举正统戊辰进士历官至按察使为人厉色自好而行已在清浊之间
　　○命浙江布政司左参议寗珍江西南昌府知府王诏冠带闲住先是巡抚官奏珍罢软诏有疾俱令致仕二人夤缘得内批复任至是吏部及都察院奏珍诏实素行不谨公论难容若二人复留恐天下官被黜者未肯心服存留者莫知警惧遂有是命
　　○丁巳复释张元吉为民元吉自肃州免戍还乡科道官言其罪重不当释有旨俟亲终还役至是以母死当戍其子真人玄庆又乞恩复命释之
　　○戊午赐代府昌化王仕墰第八子名曰成锱第九子名曰成镗襄世子祁镛第二子名曰见淓
　　○庚申以大祀  天地  上御奉天殿誓戒文武群臣致斋三日
　　○以河南南阳府闲地一百四十顷赐唐王芝北从王请也
　　○初德王见潾奏府第狭隘寝宫卑湿欲移置本府仓库马厩于他所事下工部移文山东镇守巡抚三司会勘至是奏乞如王所请工部以为城中空地有限后日宗支繁衍无穷止合照崇王府第丈尺为之增益仓库马厩仍构于墙内而留城中空地以备他日之用其寝宫卑湿则计工改造从之
　　○辛酉以上元节赐文武群臣假十日
　　○癸亥大祀  天地于南郊祀毕  上还宫谒  皇太后毕出御奉天殿文武群臣行庆成礼
　　○甲子以大祀礼成  上御奉天殿大宴文武群臣天下朝觐官及四夷朝使
　　○乙丑上元节免群臣宴
　　○赐代王成炼第三子名曰聪消
　　○丙寅敕巡抚狭西左副都御史马文升总制各路兵马
　　○夜□色云气鲜明晕月竟夜渐散
　　○丁卯  英宗睿皇帝忌辰  奉先殿行祭礼遣驸马都尉石璟祭  裕陵
　　○命巡抚直隶保定等处右副都御史张蓥巡抚大同地方
　　○应天府府丞白昂奏本府上元江宁二县每年拨人一百二十名于南京光禄寺餋羊缘地方卑湿羊多死者责民陪补甚艰乞以见餋及后该纳者估价变卖用羊之日支给办买供应如不足令本府支给官钱补办旧餋羊之户量存三四名守视公廨余悉放免当差从之
　　○周府汝阴王子□土奄□□薨王简王第十二子也母南氏正统丙寅生天顺丁丑册封为汝阴王至是薨年三十讣闻辍朝一日赐祭葬如制谥曰怀懿
　　○戊辰赐朝鲜国贺正旦陪臣金之庆等宴并金织衣彩叚等物有差
　　○己巳升太子少保吏部尚书兼文渊阁大学士彭时为少保仍兼旧职理事以九年任满也
　　○土鲁番速檀阿力遣使臣赤儿米即哈只马哈麻等来朝贡驼马赐宴并衣服彩叚等物有差
　　○庚午天下朝觐官陛辞各赐以敕
　　○辛未沈府沁源王幼琦薨王恭定王之子也母妃黄氏宣德辛亥生景泰癸酉册封为沁源王至是薨年四十有五讣闻辍朝一日赐祭葬如制谥曰端宪
　　○开设直隶寿州道正司
　　○壬申命祀故监察御史伍骥都指挥丁泉于福建上杭县先是上杭知县萧宏奏天顺六年盗贼窃发都指挥丁泉率兵守备本正□丁县捍御有方贼不敢犯次年贼势益炽巡按监察御史伍骥初入境闻变径驰至汀州审察贼情调兵策应兵既四集骥乃单骑冒险亲造贼巢谕以祸福贼不意其猝至初甚骇及闻所谕且见其至诚莫不感悟泣下旬日之间胁从来归者一千七十余户俱给以牛具谷种俾之复业惟贼首李宗政等负险不服遂与泉率兵深入攻破营寨泉奋身力战为贼所害自是贼益猖獗骥总督官军吊死恤伤激扬义气与贼战十余合破犁壁等一十八寨擒斩八百余人贼平骥冲冒瘴疠致成危疾班师未几卒至殒命众皆伤痛如失父母县民郭明德等已备私财创立祠宇乞载诸祀典令有司岁时致祭以慰众情以为人臣之劝事下礼部覆奏赐其祠额曰褒忠命有司春秋祀之骥字体纯江西安福县人景泰甲戌进士庄重寡言居风宪持大体见同类掇拾大臣以沽名者恒非之遇事当为果决敢任众期其大用而止于此莫不惜之子希闵为福建按察佥事
　　○命取兵仗局逃故军民人匠一万六千一百八十名
　　○癸酉土鲁番使臣赤儿米即等各奏已得哈密城池及奄剌奄檀王人马一万又收捕曲先并亦思渴头目倒剌火只乞朝廷遣使通道往来和好  上曰迤西频年入贡道路无阻不湏遣官速檀阿力果能诚心奉贡朝廷不计前过仍以礼待之其令通事以朕意谕其使
　　○诏给哈密种子时哈密都督罕慎等为土鲁番侵掠部落分散遣使通款乞衣粮种子巡抚右副都御史朱英等谓其为我藩篱宜有以慰结其心又恐奏报延久不能猝济已发布三百疋粮五百石赈之至是奏闻因并以种子给之
　　○兵部奏大同镇守太监覃玑总兵官彰武伯杨信先巡抚都御史董方副总兵署都督佥事孙钺不能严饬边备以致虏寇入境掠去人畜请行究治命俱贷之
　　○丙子安定卫安定王领占俄些儿遣完卜朵＜人＞只领真等西宁等寺番僧也失藏卜等洮州番僧班丹创失等各来朝贡驼马及方物赐宴并彩叚等物有差
　　○国子监祭酒周洪谟言四事一今臣庶祠堂之制悉本家礼高曾祖考四代设主俱自西而东考之神道向右古无其说惟我  太祖高皇帝太庙之制允合先王左昭右穆之义宜令一品至九品止立一庙但以高卑广狭为杀神主则高祖居左曾祖居右祖居次左考居次右于礼为当二在外衙门时节行礼宜令致仕官与有司官依品级高下序列班次三天下府州县学祭先师孔子多有礼无乐宜令礼部以乐歌之词佾舞之数行下有司置造乐器俾士子以时习肄四钦天监所藏选择历书系洪武年间撰定颁行今民间不见此书宜遵旧制刊布天下事下所司议闻礼部覆奏洪谟所言祠堂之制乞命翰林院参酌更易具奏处置所言在外有司行礼班次缘致仕与见任同乞通行天下遵守及受封官亦合与致仕者同所言学校祭祀先师合用乐舞缘乐歌佾舞用人数多而州县学生数少乞行天下止令俟豊稔之时补造乐器所言颁行选择历书乞令钦天监印造遇阴阳学官赴监听考者人给一本使与官民之家遵用从之
　　○礼部奏云南鹤庆军民府去年地震乞行所司致祭境内山川社稷之神从之
　　○丁丑升广东布政司右布政使袁凯山西右布政使李敏俱左布政使福建左参政钟清右布政使工科都给事中王诏户部郎中李岳兵部郎中徐贯陕西西安府知府秦纮俱右参政工科给事中徐恪左参议南京刑部郎中梅伦工部郎中杨琚户部署郎中唐震俱右参议凯云南敏震四川清贯福建诏恪伦琚湖广纮陕西贯专巡视海道纮震理粮储伦提督太岳太和山琚抚治流民山东右参政周晟四川按察司副使彭韶俱按察使监察御史聂友良胡泾四川佥事李瓛河南佥事顾以山俱副使监察御史魏富边完南京监察御史万绣刑部署员外郎尚敬南京刑部署员外郎李廷璋张述古大理寺署右寺副吴伯通俱佥事晟敬山东韶瓛廷璋四川友良富浙江泾云南以山伯通河南完陕西绣述古湖广
　　○复除江西布政司左参议刘潺于陕西福建左参议卢雍于浙江四川右参议周达于湖广山西右参议王瓘于陕西四川按察司佥事邵智于广西
　　○改给永年王幼塨禄米折色内三十石为本色时王食禄二千石本色折色中半兼支屡以岁用不足为请故也
　　○赐土鲁番速檀阿力及其女速烈等红织叚并琵琶等物令其使臣领回从所请也
　　○戊寅赐故韩怀王妃郭氏食米月十石时王薨无嗣爵传至悼王亦早薨妃以宫眷衣食不给为请故特赐之
　　○提督十二营总兵官定西侯蒋琬奏乞会选十二营精兵每营二千以备调遣事下兵部尚书顷忠等以团营兵马先已选定遇有征调即全营启行今又各营选摘未免紊乱骚扰宜令量选精锐别为一等仍于本伍操侯  上曰团营兵俱要精锐有老弱者即令该营选补不必更分等第敢有投托役占者必罪之
　　○己卯建州右卫等女直都指挥卜花秃等海西成讨温兀者等卫野人女直都督康尼等考郎兀等卫野人女直都督撒哈良等各来朝贡马及貂皮赐宴并衣服彩叚等物有差
