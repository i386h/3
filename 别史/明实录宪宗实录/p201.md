<!-- { "loadSidebar": true } -->
　　○户部会官议巡抚漕运官所陈事宜一京通二仓缺廒今宜将支运粮三十五万石于通州仓收贮其余三十五万石则如本年民运淮安等粮事例每石正耗折银五钱交与官军带赴太仓收贮间月折给官军俸粮后不为例一漕运军士近年多纳京粮一分而各处兑支别无脚价贴补且河路般剥车路雇直费用数多况有开河之劳宜每石暂加耗米七升不为例一北河剥浅船户积年朋合为奸多索脚价甚至谋害人命宜令管河郎中杨恭查拘通州至直沽船户核其姓名贯址编定字号每十人为一甲人给一票船尾标以粉牌仍籍其船料地里定价与之一  孝陵神宫监内府御马等监及南京中军等衙门各属草场所收稻草例泒浙江嘉兴及直隶苏松等府运赴南京户部交纳所司以大江险阻徵价以往其草一包数止十五斤而所徵价有米七八升者或银三四分至一钱以上者而包揽诓诈为弊多端宜定与则例每草一包或银或货估不过三分听令纳户赍赴南京近地买草送纳且严禁包揽挟诈之毙一南京各仓所收浙江江西湖广并南直隶粮米大约多在春夏之交运至城下循次收纳或有浥损退出重买久不完结今宜仿往年进仓未晒加三之例每米一石带耗并脚费折加平米三斗就船兑与官军人等充俸粮之用一凤阳颍州并颍上县颍州卫颍上千户所官吏旗军岁用俸粮共四万一千六百余石前此坐拨本仓送纳俱不及数宜将本州县见收船料铜钱五十四万二千八百余文每石照价折钱一百六十文为便一直隶镇江府所辖扬子江自焦山迤东至圌山洪江面广阔居民稀少屡被强贼劫掠人船宜于开沙五圣庙港东姜家觜置巡检司以时巡捕一镇江府大军仓见贮粮米数少而麦豆不堪久贮动致浥烂今除官吏孤老粮米麦豆兼支外自余旗军折支四分五分钞贯者宜免其折支每月暂支小麦或豆一石俟麦豆尽绝再议定夺一苏州太仓镇江三卫并守御嘉兴中左千户所浅船计五百一十三只宜仍旧例军三民七出备工料造之一河南所属府州县官多不得人是后府佐州县正官宜令吏部俱于进士举人内铨授无问曾否旌异但操履清白政迹著闻即擢京职一河南开封怀庆河南三府并归德州税粮繁重且逼近黄河类多冲决宜于布政司增设参政一员府设通判州设同知各一员专理粮储兼理河道一户口食盐钱钞兼收最为民便如河南钞价极贵然一千不过直银三两近以牟利之徒往往贩买软烂之钞投托亲识官员泒卖是致亏官损民其无钞者则每贯折钱至五六十文今宜斟酌则例每钞一千贯止许折银五两类解本布政司收贮以备存留解京之用一河南汝宁府所辖信阳罗山确山三县与湖广应山等县相连流民杂处信阳居中尤为险僻宜仍前代改升为州而以罗山确山二县隶之一陕西行都司为河西一大都会商货辐辏而徵税全无宜于行都司在城增设税课司徵收税课以助边费一直隶德州卫并德州左卫军生俱在山东德州儒学肄业然民生则听山东提学佥事军生则听直隶提学御史考较及遇补廪则各徇己私且开科之年军生则赴顺天府乡试隔越未便宜以二卫军生俱属山东提学考送科举庶事体归一一济宁运河全资泰安宁阳诸泉汶泗二河而其要又在金口堽城二坝比年坝坏率用桩草修筑水至随决所费不赀自工部员外郎张盛用石改造遂得经久盛今已升山东参议宜令不妨司事仍旧兼理＜锍-釒＞上诏支运粮不允折银进士除授并科举俱仍旧军三民七造船例须通行余悉如议
　　○丙子升四川顺庆府知府张海为云南布政司左参政
　　○以明日十月朝遣驸马都尉周景蔡震分祭  长陵  献陵  景陵裕陵
　　○遣内官祭  恭让章皇后陵寝
　明宪宗纯皇帝实录卷之一百四十六
　　成化十一年冬十月丁丑朔享  太庙
　　○遣内官祭司井之神
　　○己卯敕英国公张懋等曰近闻北虏满都鲁僣立名号吞并别部驱散朵颜三卫设或被其逼从为之向导遗患非小尔等其悉心训练官军仍会议军中因革事宜奏闻区处懋等会太监傅恭等议请于各营内抽拨马步兵精锐者不时训练官添给餋马费从之复诏懋等戒严以待
　　○庚辰命南京兵部右侍郎马显复任以丁忧服阕也
　　○赐大兴宛平二县孤老贫人男妇二千九百二十余名口布人一疋
　　○辛巳裁革广东阳春县县丞一员以地狭粮少故也
　　○万全都指挥佥事黄瑄老疾命其子镇代原职为龙门卫指挥使
　　○月犯建星东第二星
　　○壬午升鸿胪寺左寺丞孙軏为本寺右少卿以九年任满也
　　○月犯牛宿大星
　　○癸未增设工部专理河道官一员漕运总兵官平江伯陈锐等奏比奉诏＜锍-釒＞浚通州至京河道工将就绪请设官理之并提督青龙等桥广源等闸及西山一带泉源时工部郎中陆镛丁忧服阕因以命之
　　○甲申朝鲜国王李娎遣陪臣李恕长等来朝贡方物谢恩赐宴并金织衣彩叚等物有差
　　○乙酉复除广西布政司右参政程泰于河南专管粮储先是巡抚都御史张瑄请于河南增设参政一员管粮泰适以丁忧服阕至故有是命
　　○命武成后卫都指挥同知瞿斌子嵩代父原职为指挥使
　　○丁亥尚衣监太监姜玉奏乞故太监郑善所遗永年鸡泽二县地四百余顷事下广平府勘报郑善原种庄田止五十顷及家人郑山多种鸡泽牧马草场二十顷七十五亩今玉所乞者多是民人纳税之地但与善庄地相邻耳  上曰善原所种地令以赐玉其民间税地仍以给民俾各耕种为陪买官马之用
　　○刑部奏边军犯杂犯死罪徒流笞杖罪者例免工役悉发墩台哨了如忠义中卫兴州前屯山海卫营州中右二屯卫宽河守御千户所白洋沿河等口紫荆倒马等关与永平抚宁卢龙蓟州镇朔遵化开平中屯密云中后东胜左右等卫皆临边境俱有墩台自今旗军舍余人等犯罪宜如前例拟断及采烧灰石修理关口的决处治者仍行巡关御史稽考从之
　　○己丑擢理刑行人马暶为南京河南道监察御史
　　○庚寅皇太后圣旦  上率亲王上寿命妇朝贺赐百官宴于午门
　　○辛卯月犯天高东星
　　○壬辰朝鲜国王李娎遣陪臣金良璥等奉表贡马及方物来贺  万寿圣节赐宴并织金彩叚衣服等物有差
　　○武靖侯赵辅以边事方殷有疾不能任事乞解兵柄上令调治痊可仍治事
　　○土鲁番速檀阿力王遣使臣写亦哈六剌等来朝贡驼马赐宴并彩叚等物有差
　　○月犯司怪南二星
　　○癸巳命尚宝司司丞李璋复任以丁忧服阕也
　　○南京监察御史任英言南京军士常操不息往往逃窜宜照京营例更番操习又言教场试用把总不询平日才能惟取一时武艺多不得人兵部覆奏番操事近守备官议处未报试用把总宜行守备等官询访才行兼取武艺  上曰练习士马国家重事朕于严冬盛暑已悯其劳而休息之使复更番恐益怠惰其仍令常操或遇风雨则免余如议月犯井宿东南第一星
　　○甲午  诚孝昭皇后忌辰  奉先殿行祭礼遣驸马都尉游泰祭  献陵
　　○乙未设榆林卫阴阳医学
　　○命代府隰川懿安王长子仕＜土遂＞禄米照减半例支本色折色一千石以王薨禄米住支援例陈请也
　　○火星犯灵台
　　○丙申国子监生三百六十一人奏臣等皆发身科贡循资入监而各学生员近有纳粟实边得入监者一千五百余人况有未经食廪临时寄名冒籍者率多幼稚而拨历反在臣先乞通查冒滥者从宜处分其在学曾为廪膳者亦与臣等相兼拨历为便于是纳粟生二百一十二人亦奏以为臣等皆出自学校亦有曾经科举者朝廷以边储缺用下输粟入监之例初不以年齿长少论也俱下礼部议科贡乃  祖宗旧典纳粟实一时权宜况纳粟送监及复班之日多在科贡入监之先若仍缘旧规以次取拨是使纳粟者得以遂捷取之愿而科贡者不能无淹困之嗟宜敕国子监于此两途酌其多寡相兼拨用俟纳粟数尽然后奉例如旧议上报可
　　○丁酉礼部奏  万寿圣节例赐百官宴  上令免宴赐以节钱钞
　　○升礼科左给事中张谦兵科右给事中章镒工科左给事中张铎为都给事中礼科给事中成实兵科郭镗刑科杨理工科和逊为左给事中吏科赵侃礼科唐章兵科官荣刑科黄澄工科韩文为右给事中俱本科
　　○戊戌陕西都指挥佥事袁祥私役兵三人出境为虏所杀并揽纳粮刍得银数千两事觉例当戍边命发戍肃州卫家属随住
　　○辛丑赐秦府宜川王公鋺第五子名曰诚沽
　　○壬寅改礼部左侍郎万祺于工部先是祺以忧去官命夺情起复已而科道交章论列不听至是来京改用之
　　○升工科右给事中陈峻为陕西按察司佥事
　　○火星犯太微垣上将
　　○癸卯授国子监生姚玺为中书舍人玺故吏部尚书夔之子援例以请故有是命
　　○免顺天府所属霸蓟通涿四州宛平等二十三县秋粮三万三千九百余石马草一百四十二万八千一百六十余束以水灾故也
　　○甲辰命故济阳卫带俸都指挥同知杨智侄鉴袭其原职指挥同知
　　○乙巳卜剌罕卫使臣平章合马占打兰帖木儿等各来朝贡马及盔甲貂皮等物赐宴并衣服彩叚等物有差
　明宪宗纯皇帝实录卷之一百四十七
　　成化十一年十一月丙午朔钦天监进成化十二年大统历  上御奉天殿受之给赐亲王及文武群臣颁行天下
　　○太监黄赐传奉  圣旨升道录司左正一胡守信为高士右正一聂彦良左演法昌道亨俱为左正一左演法威道珩为右正一右至灵郭道诚为左演法左玄义侯智和为右演法右玄义杨志贤为左至灵右玄义王道昌为右至灵灵济宫道士来弘善大德显灵宫道士吴道然阮永清俱为左玄义朝天宫道士宋志衡刘良辅灵济道士邵得源延祐观道士杨全中俱为右玄义旧制道录司官止八员有缺则听所司以资次选补至是皆出自中旨云
　　○以明日  万寿圣节遣驸马都尉石璟王增谒告  长陵  献陵  景陵  裕陵
　　○丁未  万寿圣节  上谒  奉先殿  皇太后宫行礼毕出御奉天殿受文武群臣及四夷朝使行庆贺礼
　　○己酉国子监助教叚缵等奏乞照正统间例各以其子为监生不许
　　○庚戌遣内官祭  恭让章皇后陵寝以是日忌辰也
　　○命羽林前卫都指挥佥事钱瑾守备归德时巡抚河南都御史张瑄言河南莲花池等营去都司辽远为盗渊薮且连城空虚守备不设恐非思患预防之道宜于归德添设守备兼治归徐武平及颍川颍上卫所庶便于节制且消奸宄之心故有是命
　　○辛亥升户部郎中林时让为广东布政司左参议兵部郎中张敷华为浙江右参议
　　○命义勇前卫带俸都指挥佥事杨通孙奎代祖原职指挥使
　　○壬子赐周府汝阴怀懿王生母南氏每岁禄米五十石从周王子埅请也
