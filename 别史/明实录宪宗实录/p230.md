<!-- { "loadSidebar": true } -->
　　○尚宝司卿李木等遇例考察概以本司丁忧带俸官具名并擅用印信自陈吏科都给事中赵侃等以都左右给事中例不考察而各科自得考察给事中奏请诏皆以为违制事下吏部至是吏部会都察院覆奏因以考察尚宝司卿淩敏户科右给事中彭序兵科都给事中章镒俱素行不谨宜令冠带闲住诏从之木等姑宥不问
　　○兵部覆奏监察御史戴缙陈言内一事欲禁内官弟侄家人恃势害人而未及中外文武大臣子弟因两持其说以请得旨内官并文武大臣子侄及凡功升钦升任事者兵部与锦衣卫严加拣选间有廉能者任事如故余惟养之以禄是后不许滥补员缺掌锦衣卫事都指挥牛循意有顾忌复言戴缙止为黄宾一人事败遂欲令罢各官任事今任事者未有累及中官之罪且虑拣选之时玉石难分进退舛错自取罪戾乞曲加宽贷复得旨从公拣选不许徇情循又诿言到任日浅各官贤否未能周知乞敕兵部同任其事于是侍郎滕昭与循以千户赵承文等三十三员廉能令如旧任事罢千户朱昇等十三员见任从之
　　○庚辰中元节遣驸马都尉周景杨伟分祭  长陵  献陵  景陵  裕陵各衙门分官陪祭
　　○遣驸马都尉蔡震祭  景皇帝陵寝
　　○遣内官祭  恭让章皇后陵寝
　　○召四川参将署都督佥事韩忠还京
　　○辛巳夜望月食
　　○壬午抚宁侯朱永等陈军务三事一骑操马倒死者旧例令官军按月出价陆续买补谓之朋买行之已久似为利便今计京卫该补团营马共六千九百有奇臣等复议于旧例内岁减其半然其间又有下场倒失者兵部又尝奏令领敕及把总管队官员停俸买补臣等以为未免立法太严请敕兵部量为定拟领敕官并把总管队官倒失马若干匹停俸买补不及此数者止令追补而不停俸则人易遵守一团营操备官军往往有弱小不堪者退于次拨选换盖军伍多以嫡继非所当继虽有壮丁不得应役或其子幼例当纪录以致军士精壮者少请敕兵部通行内外军卫有司此后凡有军人事故其嫡长子孙弱小即于户内拣选壮丁解补不必拘于旧例虚费粮赏违者许臣等追究并逮其官吏治之一各处奏报边情兵部止行各营整饬军马又多日久方到即今癿加思兰拥众窥边各边虽遣夜不收哨探不敢远出其人因无功赏惟于近墩瞭望是以虏来不知预为之备请敕兵部凡有边报许臣等与知量其缓急预为整备及通行沿边将臣选差夜不收果哨探得实因以成功者如军功例升赏庶人知激励下兵部覆议从之
　　○巡抚大同右副都御史李敏奏大同各城军士每岁困于买补马匹以致逃亡相继欲将粮草余价买补以纾军困户部驳奏是举虽暂有益于军久必贻患于民  上下其议于兵部兵部请令太仆寺于顺天府所属寄养马内择印一千六百匹给之诏可
　　○癸未  太宗文皇帝忌辰  奉先殿行祭礼遣驸马都尉王增祭  长陵
　　○甲申户部奏江南兑运民粮皆有耗数至京上纳每石平收二斛特加八升惟支运军粮无耗数请定其例命每石二斛止一尖一平收纳
　　○乙酉免江西各府卫成化十二年分秋粮四十三万二千余石子粒七千余石以水旱灾故也
　　○大理寺卿宋旻太仆寺少卿韩定以月食赴中府救护后至门闭不得入因于门外行礼巡逻者以闻有旨执送都察院狱紏仪御史亦举劾之并劾恭顺侯吴鉴怀柔伯施鉴大理寺右少卿刘庆亦于行礼时始至诏鉴等既至宥之旻等皆坐不应赎杖还职
　　○丙戌吏科都给事中赵侃等言近诸大臣自陈休致  上特许刑部尚书董方等一二人余皆存留然其中尚有公论未惬人情未厌者如户部尚书薛远总理京储施设过于宽纵兵部左侍郎滕昭佐理邦政操守失于鲠介周骙居光禄柔懦而才力不及杨宣居鸿胪粗浅而清誉无闻大理寺丞刘瀚进秩不恤清议南京工部右侍郎程万里为人惟务奔竞乞俯从群议仍令各官自陈使之休致别选贤能以补官使监察御史尹仁等亦以为言  上可其奏命远昭宣万里致仕调骙为辽东苑马寺卿瀚为福建延平府同知
　　○辽东辽海卫都指挥俞翱备御泛河城有虏寇入境掠人畜以去为镇守等官所奏下巡按御史鞫实例当充军都察院以闻诏贷之令降官二级原卫差操
　　○丁亥兵部言三事一各边镇守总兵巡抚等官地方安危所系必同心协谋庶克济事迩闻宣府总兵官刘清副总兵周玉游击将军吴王□赞平居行事尚相矛盾寇至攻战必致误事请将各官更调为宜一大同宣府虏若入寇必赖京军策应取给临时未免缓不及事宜令团操精选士马二万预备驮马兵仗仍命内臣总兵各一员如遇边报兼程而往一大水龙王二峪古北刘家义院三口边关近因久雨冲圯亦宜令镇守官督工修筑若工力不给奏徵五军等营秋班官军协助有警则就彼屯驻防御事妥即还命周玉佩镇朔将军印镇守宣府刘清镇守永平山海等处召都督冯宗还京以大同右参将都指挥使康永充宣府副总兵余俱如议
　　○英国公张懋等言三事一喜峰口等处密迩京师臣等先尝奏选团营兵马一万五千委官分率防守既而兵部又议增兵五千定拟伏羗伯毛锐都督佥事李玙将兵分东西二路屯守但虏未至而先发兵恐虚费边储迨虏已近而始发兵恐缓不及事宜于八月望后陆续发兵各预委官诣原所分地会彼将校熟筹方略驰报仍将边军分泒边关要害修筑近墙与京营官军且修且守虏必闻风远遁比掣兵还边墙己就虏若来侵因以战守虏倘势盛驰报乃调京兵剿杀一各营侯伯都督有公勤材武堪任职事者有老疾庸懦不克胜任者有职专宿卫难兼操调者其把总都指挥指挥等官亦有老弱可退者宜令新宁伯谭祐等仍旧任事忻城伯赵溥等专领宿卫隆平侯张祐等七员并所退把总等官俱如例随操许更择人以补其缺其协同坐营太监长随等官贤否听其提督太监处分又闻各边总兵副将参将游击等官互构讐隙致误边事乞敕兵部详察退其不任者以为边将不和之戒一官军牧马无所臣等虽尝奏许于京场通州支草餧养其通州秋青草十束不足偿军士往还之费类不愿支以致马多羸死乞敕户部许于在京仓场全支八月九月刍豆以俟十月视边情缓急而处之其团营军士该给马尚有一万一千乞敕兵部给之以备调遣及行各边镇守总兵等官俱令预备所部原额马数以俟用一官军旧有甲胃器械岁久损坏不堪御敌每有征调奏给延久有误事机乞敕兵仗局预籍二万之数一遇调遣即时给领仍敕户部备银以俟给赏庶得便于起行不致误事一团营官军专备征进非他营比迩因修治京城其余工役亦各援倒奏拨军士疲弊不可具言今后一切不急工役乞免差拨令导操练诏可其奏仍令所司会计马匹刍豆以闻
　　○戊子管理河道工部郎中杨恭奏六月以来久雨水溢运河东西两岸冲决甚多有妨粮运乞拨京营官军修筑仍命文武大臣董之庶克济事章下工部议宜移文都督同知陈逵同杨恭于通州直隶天津等卫附近处所量起军余三千名顺天府沿河州县起民夫一千名相兼堤浅人夫并工修筑以便漕运并行户部每名给与行粮仍令董工官尽心提督务在坚厚以图经久诏从之
　　○庚寅南京吏部尚书崔恭奏乞致仕  上曰卿以老疾累章自陈特兹俞允仍赐敕以归
　　○辛卯詹事府少詹事兼翰林院侍讲学士徐溥以母丧去任
　　○升巡抚狭西右都御史余子俊为兵部尚书南京右都御史林聪为刑部尚书国子监祭酒耿裕为吏部右侍郎南京大理寺卿刑简为户部右侍郎巡抚宁夏右副都御史张鹏为兵部右侍郎狭西左布政使程宗为右副都御史山西左参政侯王□赞为光禄寺卿鸿胪寺少卿施纯为本寺卿命户部左侍郎翁世资总理京储
　　○升翰林院检讨李暹董彝为徽府左右长史中书舍人严良能金珙为审理正副侍诏王言周鼎为纪善暹等原侍徽□读书时王年长将之国也○释定安悼隐王长子聪潏回忻州初聪潏坐事责送大同守视祖坟至是代王奏其颇能改过而悼隐王妃亦累为奏请情词恳切  上特命释回养母
　　○癸巳升狭西右参政秦纮为都察院右佥都御史提督鴈门等三关兼巡抚山西
　　○巡抚永平等府都察院左佥都御史张纲自陈致仕许之
　　○甲午运山西布政司银十万两于大同府以给边储从巡抚都御史李敏奏边报方急故也
　　○以旱灾免福建成化十二年秋粮等米十五万九千九百余石
　　○是月狭西巩昌平凉府诸州县陨霜伤稼
　　明宪宗纯皇帝实录卷之一百六十八
　明宪宗纯皇帝实录卷之一百六十九
　　成化十三年八月乙未朔太监怀恩传奉  圣旨授太医院医士钱宗嗣胡廷寅聂整许观为御医
　　○升太仆寺少卿李纲为都察院右佥都御史
　　○丙申巡抚宣府右副都御史殷谦自陈乞致仕不许
　　○设徽王府官属伴读教授典簿以下凡二十五员
　　○夜南方流星大如盏青白色尾迹有光自垒壁阵旁东南行至天仓
　　○丁酉释奠先师孔子遣礼部尚书兼翰林院学士刘吉行礼
　　○戊戌祭  太社  太稷
　　○礼部左侍郎俞钦省亲还命复任钦自陈休致不许
　　○巡抚蓟州等处右佥都御史汪霖乞致仕不许且命速回任尽心整理边备
　　○己亥复除山西右布政使唐瑜子云南按察司佥事汪进于湖广升河南布政司左参政沈敬为广西右布政使
　　○定西侯蒋琬＜锍-釒＞军中合行事宜一敕兵部移文辽东宣府等处将臣远探虏贼所向以凭发兵防守一预备征进官军盔甲腰刀弓箭等物一遣官预往各边储积刍粮以足馈饷一敕兵仗局预备神机营所用铳炮火药等具一量赐出征官军银两及衣鞋以资军装一支给银两彩敝银牌以备赏功一敕兵部条陈用兵方略俾可遵行一军中宜用译字官一医士二以通夷情供医药一敕所司移文中外军民衙门预备车辆人夫一敕兵部精选达官舍人之勇锐闲武艺者二百人以听调用一给从行都指挥指挥等官廪饩诏报曰兵仗并给赐等物所司即如数备用车辆人夫视事缓急具之衣鞋令预给散余皆如所奏
　　○贵州按察司佥事周重令所部民造纸民不听用火挺杖之至死巡抚都御史宋钦以闻都察院请下巡按御史逮治如律从之
　　○庚子改命都察院右副都御史程宗巡抚狭西召巡抚河南右副都御史张瑄理本院事瑄适议事至京自陈辞免不许
　　○置狭西黑水苑隶长乐监从巡抚都御史余子俊议也
　　○辛丑巡抚凤阳等处右副都御史李裕自陈乞致仕不许
　　○升贵州总兵官都指挥同知吴经为右军署都督佥事先是四川播州宣慰司杨辉等奏经在贵州得边夷心乞升京秩兵科给事中参驳以为经品秩己崇而为土官所保必有营谋之弊事遂寝至是巡按贵州御史吴祚复奏保之事下兵部议以为兵科之驳为名器惜而祚等之奏为地方计乞自  圣裁故有是命经吴绶之兄也
　　○敕恭顺侯吴鉴代薛＜王卸-卩＞往保定等处印记马骡驹
　　○吉王府仪卫正王瑀坐罪当调任王奏留之诏可
　　○壬寅命司经局洗马郑环翰林院侍讲彭教为顺天府乡试考试官赐宴于本府
