<!-- { "loadSidebar": true } -->
　　○赏巡按狭西监察御史江孟纶整饬兵备按察司副使李＜王巳＞守备岷州都指挥佥事韩春各彩叚一表里并有功官军七十二员名指挥每员钞六百贯彩叚一表里千户钞五百贯绢三匹百户等官钞四百贯绢二匹总小旗钞三百贯绢布各一匹军舍人等钞一百五十贯布一匹奇功者本赏外加赏一倍以平狭西岷洮州番贼功也
　　○兵部奏广西断藤峡等处及广东木头等峒强贼流劫烧毁公廨杀虏人财及古田灵川等县猺獞作乱镇守太监王定巡抚右佥都御史张鹏等督调官军截杀未见奏功宜通行镇守总兵巡抚等官设法抚捕务靖地方毋贻后患从之
　　○戊午械正一嗣教大真人张元吉至京下刑部狱法司拟罪凌迟命监候处决元吉凶暴贪淫专恣不法僣用聓器物擅易制书以威其乡族左右承顺其意往往强夺良家子女诈取平人财物其尤甚者有小忿輙指以为伪造符箓棰之至死不死下之私狱其狱幽暗备诸惨酷或缢杀之或囊沙壅面压死之或缚而投诸深渊前后凡杀四十余人至有一家三人者人畏其威莫敢控诉有县学生蔡让者不胜愤怨因巡按御史赵敔发策询及民瘼遂以元吉过恶条陈敔亦未敢问也元吉益无忌惮为恶滋甚其族人张留焕辈自度必死其手因赴京具奏  上特命官往勘俱实械送元吉等至更命法司会官廷鞫之元吉具服于是刑部尚书陆瑜等奏张氏远祖道陵自以修炼为术清虚为宗主张玄教其言无稽天岂有师缪崇其其号子孙相传遂为故实至援引汉张良以为所出自前代间有官封然亦不常至宋以来加以真静先生等号而犹未有品级胡元入主中国始有封爵令视三品我朝革去天师之号止称真人延至于今子孙不肖往往争袭致成讎隙今元吉所犯律当凌迟处死其妻子当流其党有当斩绞者且其先世无功于国无补于世宜绝其荫封以扶植正教仍籍其族而徭役之无令印行符箓以诬惑斯世并毁其府第革其所设管勾都目诸人奏上  上以元吉情犯深重如法司所拟监候处决其妻吴氏革玄君之号与其子玄庆俱免流惟荫封为  祖宗旧制仍择其族人以授后敢有妄称天师印行符箓者重罪之不宥说者谓张氏之祸起于符箓禁之诚是非但正元吉之罪实有以杜后来惑世起乱之端惜当时失于执论不能绝其根源其徒奉行自若也
　　○庚申赐沈府辽山王子名曰诠锁
　　○开设四川乐至县僧会司○赠国子监祭酒李时勉为礼部左侍郎改谥忠文赐诰命时勉先谥文毅至是其孙颙奏时免历官  四朝曾效勤劳请如吏部侍郎曹鼐之例改谥加赠  上曰时勉在  先朝直言敢谏于忠无忝矣毅不足以尽之其改谥曰忠文加赠如例
　　○云南缅甸宣慰使司宣慰使卜剌浪遣陶孟剌牙等来朝贡金银器皿象牙等物赐宴及袭衣彩叚等物有差仍命剌牙等赍敕并文锦纻丝纱罗等物归赐卜剌浪及其妻
　　○辛酉命以龙江盐仓检校批验所收集余盐四十五万二千余斤折充南京文武百官俸每米一石折盐八十斤
　　○壬戌诏给还代王要家庄地三十一顷有奇先是代王言曾祖代简王开垦城东要家庄荒地三十一顷二十亩趄坡庄地二十顷五十亩永乐十四年俱并入牧马草场今马不复出牧乞仍给还事下户部言牧地已改置屯田趄坡庄有东西二处王已占种西庄地其顷亩与东庄相等不须别给所请要家庄地可于屯田隙地内如数给还故有是命
　　○兵部尚书兼大理寺卿程信乞归养病诏令在京调理不必停俸盖常制京朝官以疾在告踰三月者皆停俸去
　　○癸亥建州三卫达贼紏众欲入境抢掠报至  上敕镇守总兵巡抚官整兵防御之
　　○甲子升吏科都给事中沈＜王卸-卩＞为大理寺少卿
　　○录工部右侍郎黎叔林子世荣为中书舍人叔林交趾人父澄季犛之子苍之弟以俘至  大宗文皇帝赦之授以官专督造兵仗局锐箭火药终工部尚书叔林继之仍督造军器至是请官其子世荣于京便养  上念其远人俯从之
　　○乙丑兵部奏狭西都指挥使郑云指挥佥事苗＜王巳＞靖虏卫指挥使常濂都指挥佥事罗敬韩英署都指挥佥事黄＜王巳＞俱以征剿土达满四等获功例升赏但云等先因失机令戴罪杀贼至是有功伏乞裁处  上曰云等既系杀贼赎罪该升者给赏该赏者罢
　　○御用监左监丞龙闰娶南和伯方瑛妾许氏为妻事觉  上曰在昔帝王以内官给事内廷以其绝生道无外觊也今闰在外娶妻何异常人其即离异闰仍送司礼监处治之○辽东都司都指挥同知白钦守备抚顺城虏数入寇杀掠人畜甚众坐不能制御降二级本卫带俸差操
　　○丙寅兵部右侍郎王伟卒伟字士英湖广攸县人随父伯灵谪戍宣府年十四  宣庙北巡献安边颂命补保安州学生举正统丙辰进士改翰林院庶吉士授户部主事甚有时誉正统己巳北虏犯顺命伟行监察御史事紏集民壮守广平迁兵部职方郎中时边圉多事文移填委伟援笔立就皆中机会少保于谦专任之引使佐已擢兵部右侍郎命出视边常密具方略以上虏有小田儿者本中国人降虏虏为边患多出其计伟受谦密计至阳和城见其随虏入贡行差后伏勇士于道执而斩之绐虏曰彼思其亲亡去矣自是边患稍息天顺初伟为石亨所构免官归成化三年复召为兵部右侍郎初亨构于谦等党逆镂板榜示天下至是伟以为言乃并毁之五年以病乞归命还家养疾疾已复来道济宁卒年五十三赐祭葬如例伟性頴敏善议论尤熟于边事但颇任智数而急于仕进在兵部尝扬于谦短谦语人曰王士英宁忧不得吾此位耶何用汲汲如此
　　○丁卯给四川太平长官司印先是其地为流贼所据至是削平建官故给之戊辰诏给恭顺侯吴鉴全禄鉴袭爵时年八岁命给禄米之半至是出幼其母李氏自陈故全给之
　　○命故福建都指挥同知刘宽子钦袭父原职福州右卫指挥使忠义后卫带俸都指挥佥事魏德子荣直隶庐州卫带俸都指挥佥事刘广孙瑛俱袭父原职本卫指挥使○己巳  仁祖淳皇帝忌辰  奉先殿行祭礼
　　○朝鲜国王李晃遣陪臣洪允成等奉表来朝贡马及方物谢恩赐宴并金织衣彩叚等物有差
　　○庚午命故府军右卫带俸署都指挥佥事徐荣子立袭父原职指挥使
　　○乌思藏答藏王南渴坚粲遣番僧南伦竹等由狭西洮州入贡至是连章乞如四川入贡例赏赐奏下礼部以乌思藏经狭西入者赐例从轻若从所请恐乖禁例失信外夷合量加到京番僧衣一袭钞五十锭茶五十斤存留番僧有马者纻丝一匹茶二十斤移文彼处镇守等官省令各夷今后务遵敕书榜例不得仍前故违从之
　　○虏寇入大同境杀伤官军许海等三人射伤千户李钊等三人巡抚都御史王越等以闻  上命大同宣府镇守总兵巡抚等官严兵防御剿杀之
　　○辛未升锦衣卫百户田广总旗胡祯等七人俱一级以擒获妖贼于文演等功也
　　○命榆林城把总都指挥使神英充右参将分守延绥东路地方
　　○命四川龙州宣抚司副使李胤实分守大荫旧州等处地方佥事王鉴分守白马路等处地方
　　○壬申命贵州都指挥佥事王通掌都司事守备清等卫都指挥佥事张骥同理司事都指挥佥事王聚守备平越清平兴隆新添龙里黄坪六卫所都指挥事李顺守备普定普安安南安庄威清平坝六卫都指挥佥事赵晟代李顺管操从镇守等官推举也
　　○龙州宣抚司番蛮频年出没巡抚四川右副都御史汪浩等以闻  上命留松潘备冬土兵操守本州贼平之日仍往松潘备御
　　○刑科都给事中毛弘等奏张元吉问拟狱成与其党胡老仔等俱奉旨监候处决切惟  祖宗旧制凡犯十恶强盗决不待时今元吉于十恶之内干犯四五加之杀人数多贪淫无比使监候日久万一死于狱中全其首领恐无以泄神人之愤乞即押赴市曹诛之庶足以明朝廷之法不少假借奏上命监候如故
　　○癸酉命故锦衣卫带俸都指挥佥事他那帖木儿子长受袭父原职指挥佥事仍带俸
　　○甲戌巡抚四川右副都御史汪浩等奏白草坝番蛮紏合黄头勒都等簇蛮二百余杀虏人财欲行攻劫龙州等处分守都指挥刘端守备指挥王璟等不能严谨防守擒剿俱屡失机请究治之  上命巡按御史究问刘端如律仍命镇守总兵巡抚等官并镇守松潘副总兵副使等官严督所属官军用心抚捕
　　○乙亥  仁祖淳皇后忌辰  奉先殿行祭礼
　　○命故狭西署都指挥佥事周玺子堂袭升西安前卫指挥同知玺原任指挥佥事以于固原杀贼阵亡故堂以例袭升一级
　　○丙子夜东方流星如盏大光明烛地自天津东行室宿尾迹炸散
　　○丁丑命故伏羌伯毛忠孙锐袭爵岁给禄米一千石本色四百石折色六百石
　　○授胡恭为中书舍人恭以母恭圣夫人乳保功奉旨于中书舍人习字至是期满自陈故有是命○戊寅中书舍人黄程等奏朝廷颁赐中外诸司官诰敕所以报其劳而励其后也见今收贮永乐宣德间以来写完诰敕一千余道年久蠹损湿气蒸腐签卷有剥落者乞令所司查照各官子孙并亲故俾代领之下吏部覆奏从其议
　　○己卯给辽东备边银四万两及令广宁等仓开中长芦福建两淮运司盐五十九万引每引米豆中半输纳广宁前屯等仓则例长芦盐三斗福建四斗两淮一石二斗其定辽宁远三万辽海铁岭等仓各以其道里远近增损有差从巡抚右副都御史彭谊言属境饥荒军储缺乏故也
　　○庚辰赐满剌加国正副使端亚妈剌的那答等十二人金银带纱帽有差
　　○南京监察御史杨智以郊祀赴内府光禄寺点视斋宿时日已暮禁门闭不能出有内臣邀宿其家饮酒明日始出门官发其事守备官具奏有旨械赴京问拟如律  上以祭祀重事而智不谨有玷风宪特降三级为广西布政司照磨
　　○山东民刘得云以卖药为业尝从妖人孔景顺得金璋紫绶等书及龙凤勘合符印与州人传观谓人藏此能免灾难后复诬仇家孙智欲聚兵谋反诸缪妄语逻者获之以为己功且谓其别有妖书数种同上至是狱成并其党拟罪
　　○皇子生贤妃柏氏出也礼部奏春秋子同始生即书于策重国嗣也  皇上即位六年于兹天下臣民宗藩亲王仰期圣嗣非一言矣国家根本端在于此宜诏天下用慰人心  上曰姑置之
　　○改升金吾右卫指挥使蔡英为都指挥佥事以英斩贼获功当升而有司失于铨注故也
　　○司礼监奉御韦贵奏奉敕修理太岳太和山宫观及桥梁道路乞免守御所旗军差役兼同余丁专给工役  上允其奏仍敕贵及参议王豫督工务在完固其调用官军一应差役悉与优免
明宪宗纯皇帝实录卷之六十七
　　成化五年五月甲申朔遣隆平侯张祐驸马都尉周景富阳伯李舆怀柔伯施鉴保定伯孟昂为正使工科又给事中陈峻户科给事中邓山刑科给事中王谊户部郎中刘岌礼部署郎中事员外郎彭彦充为副使持节封河南登封县主簿马清女为伊王妃晋王第四子奇瀴为襄阴王周府原武安懿王庶长子镇国将军同金□微为原武王韩王第三子偕灊为彰化王岷王第三子膺锟为充城王河南祥符县致仕佥事李彬女为上洛王妃西城兵马副指挥梁＜王巳＞长女为鲁阳王妃西城兵马副指挥任贤长女为内乡王妃
　　○乙酉吏部尚书崔恭以母丧去任
