<!-- { "loadSidebar": true } -->
　　○镇守延绥总兵官许宁等奏四月以来虏累入安边营等处剽掠人畜其近边者又云欲入贡万一举众突入则我军数少难以御之比者总督军务都御史王越等议令兵部拟调宣府大同甘凉庄浪兰县军马并罢遣宣府大同山西休息戍兵俱限六月初旬至此防守恐缓不及事乞令所司熟议驰谕甘凉宣府等处军马各以五月至兰县朔州偏头关屯驻以备警急事下兵部议以为可从遂移文驰谕大同宣府并甘凉等处镇守等官令趣副总兵都督马仪赵英并都督鲁鉴都指挥姜盛统所阅军马以五月上旬驰往固原平凉庆阳就粮屯驻时大同副总兵徐恕以罪被逮乃敕宣府游击将军孙钺代充副总兵与宣府副总兵黄瑄各统所阅军马以五月中旬驰往朔州偏头关等处屯驻而大同宣府山西等处戍兵则如旧议至六月初始行诏可
　　○乙未调光禄寺卿刘琏为辽东苑马寺卿少卿陈钺为江西吉安府同知王俨为浙江处州府同知先是钺言欲减省本寺浮费有旨诘责琏等何不同奏皆自陈伏罪得宥踰数月琏以疾在告钺复自言抽分酒麴变卖酒糟二事于是琏偕俨等以违诏奏钺钺亦讦奏之俱下刑部狱鞫治既而所奏语各有不实皆赎徒还职刑部以闻并请逮寺丞郭良等诏琏钺俨免赎罪送吏部调用良等宥之
　　○丙申定襄伯郭登卒登字元等武定侯英之孙洪熙初以勋戚子第召见授勋卫正统中随征麓川有功升锦衣卫指挥佥事后以荐升署都指挥佥事己巳秋扈从北征即军中超拜都督佥事副广宁伯刘安守大同寻转同知充副总兵未几充总兵官镇守其地景泰初进右都督奏＜锍-釒＞谓虏虽已退不可无备因条上用兵之法十余事诏颁示诸将语在  英庙实录中尝行边谍报虏自顺圣川来军于沙窝为营十二或欲退避登不可亟挥兵进身亲督战我军鼓噪从之虏败走追奔四十里至栲栳山复战败之捷闻降敕奖谕进爵定襄伯是役也以八百骑破虏数千时论伟之赐诰券封奉天翊卫宣力武臣特进荣禄大夫柱国食禄一千二十石子孙世袭寻以疾召还天顺初命掌南京中军都督府事未几回京为言者所劾论斩降都督佥事甘肃立功  上即位诏复伯爵充总兵官镇守甘肃居数月用荐召还掌中府事总神机营兼提督十二营诸军事屡以疾辞不许至是卒  上震悼辍朝一日追封定襄侯谥忠武赐祭葬登仪观魁伟髯垂过腹声若洪钟其为将料敌制胜智勇过人初守大同时虏奉圣驾至城外扬言欲登启门以迎登曰虏情谲诈不可信卒不启门故  英庙复辟欲杀登登首上＜锍-釒＞言八事及请用石亨杨善张軏袁彬等多迎合之意盖有所为而然也然当国势危疑之际人心摇动而能镇以大义议者不以为非登博闻强记善议论好谈兵多知国家典故所作诗音响类唐文有奇思作字遒劲尤工草书至于音律绘画及他技巧之事皆曲尽其妙功臣子孙中罕有其比但局量狭隘挟术尚权临事多所避就  孝庄山陵之议百官跽哭恳请登与会昌侯孙继宗独先出避之故议者谓其气高志大而心颇不纯云
　　明宪宗纯皇帝实录卷之一百三
　明宪宗纯皇帝实录卷之一百四
　　成化八年五月丁酉朔
　　○戊戌升山西布政司左参政周骙为光禄寺卿监察御史艾福及光禄寺丞秦＜王已＞为少卿
　　○总督漕运兼巡抚淮扬左佥都御史张鹏奏请给僧道空名度牒一万道鬻米济荒礼部尚书邹干言成化二年已度僧道一十三万有奇今未及十年不宜更启其端  上曰僧道给度不宜太滥且鬻米之数所得几何而所损于国者多矣其在官吏监生尚不可以为常况此辈乎其勿许
　　○庚子斩虏寇脱脱卜栾等十三人于市脱脱卜栾等寇边为官军所获法司坐以谋反当凌迟处死审录者言夷狄与中国所犯不同诏斩之
　　○释死罪囚开原保等七人充广西边卫军原保等皆建州卫女直都指挥等官先坐董山等谋反罪系狱四年多瘐死者至是因审录以闻乃有是命
　　○辛丑敕巡视顺天等府右副都御史杨璇兼理山海居庸关等处边务先是巡抚都御史阎本致仕兵部请会举代者有旨姑已之至是巡按监察御史翟庭蕙言山海等关不可无重臣经略故以命璇
　　○壬寅命奋武营把总署都指挥同知卢茂守备灵州地方
　　○癸卯太监黄赐传旨腾骧等卫副千户武海韩能左进福丘茂张顺黎福试百户刘刚锦衣卫百户施良地儿俱令世袭武骧卫勇士陈逮程羊和阎顺各升本卫试百户俱令带俸
　　○左春坊左谕德王一夔乞复姓谢氏从之
　　○命故广西都指挥佥事林聪子时袭父原职建阳卫指挥使万全都指挥同知陈勇子长寿袭父原职宣府左卫指挥使贵州都指挥佥事王聚子溱代其职清平卫指挥使山东都指挥佥事陈颙子辅代其原职东昌卫指挥使
　　○甲辰复陈钺为光禄寺少卿钺既调未行厨役人等累奏请留之吏部尚书姚夔言光禄寺职掌应办供奉钺每欲节省清理以除奸弊无非上为国家下为小民如留复任亦足以慰众情诏可
　　○南京守备成国公朱仪会兵部尚书程信等以星变奉诏上言时政一内官等监于龙江江瓦屑坝抽分局取竹木等料二十三万八千有奇经今五载所运未及三分之一又需红土五百万斤于和州及江浦六合二县河涸民艰起运为难南京光禄寺岁收湖广等处天鹅鹚＜老鸟＞岁歉民贫买办不及宜悉停止以苏军民之困一南京濒江屯田为潮水所淹没屯军无以供税而逃乃责于见在之卒宜为蠲除近例屯粮岁终不完罚卫所佥书官俸有二三年者今罚宜止一年掌印者则罚其半庶责任有归轻重不爽一南京都税宣课税课等司及五城兵马司课程门摊钱钞兼收后依旧例收钞民甚便之惟龙江宣课司龙潭太平门等税课司批验茶引所上新河等九关应天府河泊所仍兼收钱钞今亦宜收钞其船料钞每百料计钞一十五贯今宜减五贯为便上新河钞关乃宣德间所设以致商舟避税去泊江口每有风涛之厄非国初开通上中下三新河以便客商之意宜革去之一南京诸司食盐共一千一百余引各遣官吏赴两淮盐场支给往往挟势多支转贩牟利踰年不至今仪真批验所有已掣余盐动经万计宜令诸司每岁三月间就彼关支一南京各卫快船修造物料近例以十分为率官给六分驾船军自备四分各卫所官缘此为奸利经年不完今宜依旧例于龙江提举司成造以十年为则坏者官给物料未及十年者令自修之又马快船本为进贡而设近年以载马槽板枋不急之物沿途骚扰今宜止载上供器服荐新品味其马槽等物在京各厂自有木料宜就彼造之一龙江瓦屑坝二抽分局大使副使各二员每月轮差内官内使四员同御史主事抽分官多事扰今后内外监视官止各差一员不支廪□□土乂□其二局每年抽分木料等物宜令监督官会盘见数以待支给其收支簿书宜依光禄寺例送南京都察院按季照刷一南京工部修造军器物料科派关支既已过当每季上工匠役通八百余名本部又给工价银一千余两虚费寔多宜令试验军器给事中御史并本部委官会计定为则例又工部岁收各处皮铁等物交纳之际铺户作弊多端及本部所收没官军器并赃罚铜铁器物俱宜按籍检阅俟歛散之时委正副官监视仍于内府注销庶得实用一福建江西浙江等处俱有织染局各随土产茧丝岁造叚疋以充高下之用近年俱赴南京织造以致价直腾贵况委官赍银多有侵克宜各令本处依旧织造一南京给事中王徽等以陈言时事调除诸州判官斥远数千里外公论惜之今宜召还擢用以作士气奏入  上批答曰仪等所言有可行者所司详议行之○乙巳敕大同都指挥使缑谦宣府都指挥同知周玉俱充游击将军
　　○丙午  太祖高皇帝忌辰  奉先殿行祭礼成国公朱仪承命祭  孝陵
　　○户部奏吉王见浚所请青县夹河地已下有司勘实皆军民粮草地不宜赐与从之
　　○丁未右春坊右庶子童缘服阕复任
　　○泾阳王祁铣以母丧请给米布银钞户部言无旧例诏已之
　　○戊申  仁宗昭皇帝忌辰  奉先殿行祭礼遣驸马都尉王增祭  献陵
　　○翰林院修撰陆釴疾愈复任
　　○免狭西山西河南夏税及柴炭夫价十分之二刑科给事中雷泽奏狭西山西边方有事以来飞挽刍粟财尽民穷近户部请预徵山西河南等处今年草豆起山西人夫运赴榆林文移催并急于星火况今饥荐臻民物凋耗乞减今年夏税及柴炭夫役以少纾民困章下户部工部皆议以为宜从之
　　○庚戌初礼部以都御史叶盛言奏行天下三品以上故官子孙赴京听旨入监既而得旨入监者止六人余皆告扰不去礼部不得已乃复请俱遣回原籍充儒学生教餋肄业原系生员者三年舍人五年从提学官考送本部照岁贡生例考试入监  上允之至是致仕都御史孙曰良之孙鹏等从原学限满赴部如例考试俱得入监后来者亦如之
　　○巡抚大同宣府都察院右都御史林聪以疾乞致仕许之刑科右给事中虞瑶等上言聪律身廉谨处事老成物议人心咸惜其去矧其年力五十有六未及致仕之期虽称有疾亦宜留之京师听其治疗庶几老成不遗而君臣之义两得矣  上曰聪以疾乞致仕吏部覆实故听其去尔等胡为复有此言若疾果愈朝廷当自有以处之
　　○辛亥升直隶松江府知府田臻为山西布政司左参政监察御史李进为狭西按察司佥事
　　○户科给事中郭铨等奏近议在京文武官折色俸粮给以内库皮张等物前此武官关支折俸往往迁延作弊经岁不支请自今移文到日为始经五月不支者扣除文职亦如之户部覆奏诏可
　　○命山西都指挥同知张怀子涌代父原职太原前卫指挥使金吾左卫带俸都指挥佥事阎得孙义代祖原职金吾右卫指挥使故辽东都指挥佥事杜敬子信袭父原职辽海卫指挥使河南都指挥同知刘清子宁袭祖原职陈州卫指挥佥事清尝为参将镇守靖虏地方以激变土达满四伏诛至是宁袭其祖职调别卫
　　○停免狭西山西市马先是御马监太监钱喜以随朝马并披甲马少奏行狭西山西辽东买补至是巡抚狭西都御史马文升言狭西已买马二百七十八匹费公帑银五千五百两有奇今虏贼扰边公私匮乏乞暂停免事下兵部覆以为宜有旨特免狭西山西而辽东仍旧
　　○壬子起复左佥都御史郑宁巡抚宣府地方时宁居母丧才半岁吏部举之宁乞终制不允
　　○以山东左布政使殷谦为右副都御史巡抚大同
　　○兵部言  裕陵神宫监原有神马一百匹遣旗军二百一十二人牧养今马止存十七匹宜留十七人牧养其余退出宝山工作有旨留二十人
　　○命协同镇守狭西都督佥事杨铭专于固原等处御寇铭在狭西与镇守右都督白玉同列并坐玉不平以闻于朝事下兵部言其越礼犯分宜加之罪有旨宥之而有是命
　　○增设庆阳卫本钵递运所
