<!-- { "loadSidebar": true } -->
　　○升锦衣卫带俸指挥使李俊为署都指挥佥事敕令分守凉州以镇守巡抚等官举其生长边方熟知地里故也
　　○兵部奏真定府枣强县境内群盗肆行劫掠毁民居四十余家并射伤民快其势日横畿甸内地所宜防戢乞敕守备德州都指挥佥事赵敬暂往来真定河间等处提督追捕从之
　　○庚辰命英国公张懋掌中军都督府事
　　○升尚宝司少卿薛胤为本司卿故事尚宝司丞九年秩满有升卿者有升少卿者胤刑部尚书希琏之子先以荫补中书舍人历司丞升少卿已历俸八月乃援升卿之例以请因而命之
　　○命安远侯柳景管将军带刀宿卫
　　○辛巳改狭西文县千户所儒学为本县儒学设县儒学并设二县阴阳医学僧道会司二县俱以千户所改设故也
　　○诏以乐安王奠垒禄米折色内改给实米一百石以王奏妃女三丧不举故也
　　○命宁阳侯陈瑛岁分禄米一百石以餋其庶长侄辅瑛父懋卒无嫡子而庶长子晟有过法不得袭廷议以瑛借袭减禄之半至是晟生子辅已四岁以还爵并优餋为请故命瑛给之
　　○翊圣夫人刘氏卒赐钞一万贯并赐祭葬
　　○右副都御史杨璇卒璇字叔玑直隶无锡县人正统己未进士授户部主事迁郎中山西右参政狭西右布政使河南左布政使母丧服阕进户部右侍郎寻改右副都御史抚治荆襄流民巡北直隶节制永平山海居庸等边关巡抚河南卒于官赐葬祭璇通敏有操执与人不苟合家素豊裕而自奉甚俭约治官如治家惟其是不择利害为趋舍其在山西定民差役在荆襄区处流民在京畿赈济饥民事皆得宜而无毙既没余十年士夫谈者犹嗟悼云
　　○壬午遣魏国公徐俌富阳伯李舆安乡伯张宁东宁伯焦俊为正使中书舍人蹇霖吏部员外郎国泰礼部郎中李温工部郎中顾瑾为副使持节册封代王庶长子聪氵□禾为武邑王郑王第三子见氵□＜艹匆＞为盟津王第四子见＜氵贡＞为东垣王都指挥佥事廖珷女为秦府镇安王妃南城兵马副指挥刘杰女为赵府襄邑王妃西城兵马副指挥史文泰女为代府宁津王妃西城兵马副指挥苏宁女为枣强王妃西城兵马副指挥李昶女为饶阳王妃
　　○云南鹤庆军民府地震
　　○癸未赐弘慈广智灌顶大国师领占竹金印
　　○甲申南京都察院右副都御史胡拱辰奏乞致仕诏勉修职务以副委任所辞不允
　　○户部议覆巡视江西左侍郎原杰所陈二事一户口食盐往岁钱钞兼收每钱二文折钞一贯近以诏例止徵钞钞价腾踊民甚苦之宜如杰言照旧钱钞兼收钱非铅锡新铸破碎钞非伪造者即与收受一赣州府所属诸县地不产绢宜如杰言每绢一疋折收银一两角□羊送太仓收用自后绢少仍令纳绢从之
　　○免狭西入伍土兵四千八百六十余人税粮户二十石以下者全免以上者免其半丁差亦量减免以助供给每兵无事时月支粮米三斗有警添支布花三年以后量给边境空地召军民舍余承种三年军纳子粒余照民田轻例起科以充边用从巡抚左副都御史马文升请也
　　○敕封秦王公锡继娶嵇氏为妃时例宗室有请封继妃无后者方许王已有子诚泳而为嵇氏请封不已甚至有所贡献礼部不得已覆奏但赐敕授以继妃之名不遣官册封既而王又进金百两乞为册以授  上纳金而寝之
　　太明宪宗纯皇帝实录卷之一百二十七终
　宪宗纯皇帝实录卷之一百二十八
　　成化十年五月乙酉朔追封宁晋伯刘聚为宁晋侯聚卒未受诰券其子禄请追封谥号吏部言诸司职掌未有伯追封侯例诏特赐勋号并谥至是禄固请追封吏部言文武大臣殁后赠谥朝廷视其人生前之贤否勋劳或与或不与或有赠无谥或有谥无赠所以激劝将来示至公于天下也今聚已蒙赐勋号并谥而禄又乞追封未敢定拟命特与之
　　○丙戌命给宣府选操屯军月粮人五斗
　　○监察御史聂友良奏狭西河南山西先因北虏犯边供馈不继建议者请有司官考满免赴京令于延绥一带依官品纳草此一时济边之务而非经久之计也且各官俸禄不过养赡家口而已非大肆贪墨固无余积今一概纳草使廉者无资以从例而贪者乘机以害民况西陲颇宁粮储稍省乞敕令停止下吏部覆奏从之
　　○夜西方流星大如盏青白色光烛地自北河西北行至近浊
　　○丁亥升刑部郎中刘恕为广东布政司右参议
　　○命保安王公鋉岁禄折色内改给实米一百石
　　○命河东巡盐御史王臣再巡一年先是山西狭西军民奏河东运司私盐横行官盐不售近御史王臣设法严禁凡兴贩盗卖及倭官受赂容放者视罪轻重绳以徒配用是私盐尽革□利倍增且于盐池四周筑垣浚壕人益仰赖今当代去乞再留一年以终其惠户部覆奏从之
　　○户部议覆河东巡盐御史王臣所奏事宜一榆林城开中淮浙河东盐客商以粮草价贵俱不肯中缘各边开中河东盐每引价银伍分而所定粮草价亦略等今河东支出官盐每引就本城发卖价亦几至二钱视开中之价不啻三倍宜备查各边除报纳已完外其未完者即行运司变卖候积银至数万两申达本部以给边储如中已尽绝暂将见在者支还客□余者自成化十年以前尽行变卖运送十年以后添价中纳如商至者少仍前发卖一盐池长乐圣惠镇三巡检司巡捕弓兵各该州县不时佥点以致顽民劫掠拒捕伤人宜添拨弓兵简其精壮可用者且圣惠镇一司设于运司城内宜移置近池地以便巡捕一河南南阳汝宁二府例食淮盐而到者绝少宜暂淮河东盐越界与淮盐兼卖待后淮盐日多仍旧禁止其二府开中则别立斗数于运司发卖一河东盐丁近多逃绝盖因有司不免差徭所致宜如淮浙灶丁例除正役里甲该纳粮草外其余杂泛差徭丁少者尽行蠲免丁多者量为减除一河东盐户先年户部行令各该州县岁造丁田文册解送运司查有事故就令佥补近州县不行造报运司止据见报丁口致多隐漏宜移文山西布政司转行州县查有前例即行造报佥补一河东运司原降分司印二颗委同知副使判官轮掌分巡一年一代后因分司衙门未立巡捕不常致多盗窃宜将近池官地造分司二所分官巡捕＜锍-釒＞入诏悉从之
　　○戊子命秦府庶人尚炌等男妇四十五口月粮厨料每口通折米二石五斗五升按月支给从巡抚左副都御史马文升奏也
　　○巡抚四川右副都御史夏埙等陈言二事一镇守松潘参将尧彧等奏请增兵三千臣等议其不可者有三四川卫所之兵仅足以备各边番更今欲增兵三千则番更无兵矣州县之民久劳各边飞挽今欲增三千人粮则飞挽病民矣此其不可一也况番夷所畏者惟土兵知客兵难以久留且不识其地之险易虽多不畏其不可二也松茂兵旧额一万八千五百有奇使整饬有方足可御贼今不务此而欲增兵适足以为将令卖放之资此其不可三也今宜敕以见兵训练毋役私门击贼有功则必赏纵贼贻患则必罚若果番戎大肆本兵难御方许奏请增兵则边将致力而番戎畏威矣一四川军职玩法抵罪多亡命者若循例奏请动经岁月必得先逮系之而后闻奏则奸宄知戒矣  上命所司知之
　　○都察院右副都御史雷复卒复字景旸湖广宁远县人正统丙辰进士改庶吉士授行人擢监察御史历升广西按察副使浙江参政山东布政使召拜礼部右侍郎改右副都御史巡抚山西边关卒于官赐祭葬如例复清雅端谨历任中外所至守法度循矩矱无非分之为侍朝未久以短于敷奏出外然在边行事多得宜人至今思之
　　○己丑端午节赐百官宴于午门○实授镇守密云古北口署都指挥佥事王荣都指挥佥事指挥佥事宗玉等四员俱升署职一级以盈胜川斩获虏贼功也
　　○庚寅以征两广功赏保定左等卫官军并达官指挥柴茂等四百三十五员名共绢一百二十八疋布七百八十九疋
　　○辛卯命山西署都指挥佥事邓亨守备宁武关
　　○壬辰徙福建漳州府龙岩县江东驿于县境之上坪公馆汀州府清流县玉华驿于上杭县蓝屋铺泉州府同安县苎溪巡检司于县境之上龙
　　○甲午  太祖高皇帝忌辰  奉先殿行祭礼驸马都御赵辉承命祭  孝陵
　　○开设浙江汤溪县阴阳学医学僧道会司
　　○乙未以湖广襄阳县闲田三十顷给襄府先是襄王瞻墡襄阳县有闲田一百六十二顷盖都御史项忠发遣流民所余者乞与第三子枣阳王祁钲耕种下户部议以为便诏止给三十顷免其粮税余皆仍给小民
　　○丙申  仁宗昭皇帝忌辰  奉先殿行祭礼遣驸马都尉杨伟祭  献陵
　　○丁酉免山西太原左右前平阳潞州镇西振武沈阳中护卫凡八卫宁化汾州沁州保德平定五千户所子粒四万二百八十六石泽潞辽沁汾五州秋粮三十二万六百五十六石马草六十四万四千四百二十余束应天太平宁国池州四府并广德溧阳等州县建阳九江二卫秋粮子粒共九万二千六百余石马草一十九万六千四百九十余包俱以灾伤故也
　　○赐州府汝阳王同铚庶长子名曰安复韩府褒城王徵钜第二子名曰偕洀宁府乐安王奠垒第六子名曰觐炼沈府唐山王幼墧第三子名曰铨鋐
　　○戊戌兵部尚书白圭会文武大臣议给事中郭镗等陈言弭盗安民事宜一河南北直隶等处盗贼生发有司惧罪隐匿不报恐养成大患宜令巡抚巡按等官严督守令加意赈恤盗息民安者旌擢之纵贼残民者降黜之仍令吏部慎简守令以为保障一令所司严督巡检司捕盗以所捕多寡为殿最一令所司督军卫练兵以备不虞遇有贼寇即令扑灭俱仍依兵部奏行事例二三次限内不获者停俸四五次限内不获者坐罪其或隐匿及有激变者重罪不贷一山西沈阳中护卫并潞州宁山等卫所军屯在北直隶境隔远山西官不相统军多为盗宜令直隶巡抚等官督察屯军令务田作其为盗者即捕之有纵之者亦治以罪一有司劝借预备仓粮及以厉民宜令斟酌下情不许逼勒一有司以兴作为名罚人银货自今非朝廷明文诸所工作悉宜停止一福建浙江银场盗发皆追偿银课所致宜行镇守巡按三司等官勘诸场矿脉已尽者除其课额一僧道多游方惑众宜稽其无度牒者悉勒还俗一军民服饰昏丧僣侈踰分者宜行禁约一山东北直隶贫民多逃往荆襄等处恐贻后患宜敕巡抚都御史杨璇刘敷往来抚治暂令存住候秋成之日遣发仍令各处有司招抚复业岁终具报户部以凭稽核奏上诏皆如议惟银场不必勘
　　○庚子升狭西右布政使干璠江西右布政使项璁俱本司左布政使
　　○南京通政司左参议方汉服阕复任
　　○增设河东狭西都转运盐使司丰济库大使一员
　　○命怀仁王逊烠成化十年该支禄米折色内改给实米五百石以王奏妃吕氏夫人齐氏二丧不举故也
　　○壬寅免狭西西安平凉庆阳凤翔延安五府所属州县去年夏税四十五万三千二百六十三石有奇以旱伤故也
　　○癸卯升狭西按察司副使王朝远为按察使
　　○增设江西布政司管粮参议一员南昌吉安抚州远州饶州临江六府通判各一员专理粮储从巡视江西户部左侍郎原杰请也
　　○甲辰升江西布政司右参政王克复为左参政狭西按察司佥事王瀛为副使复除福建右参政魏元于江西江西左参议叶颐于旧任颐仍专理粮储
