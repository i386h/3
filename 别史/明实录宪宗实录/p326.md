<!-- { "loadSidebar": true } -->
　　○丙子封中军都督同知王源为瑞安伯与世袭食禄岁一千石本色七百石折色三百石源  皇后之弟也
　　○丁丑太监覃昌传奉  圣旨升太常寺寺丞雷普明为少卿博士毛守玄寺丞中书舍人金钥许瀚俱尚宝司丞鸿胪寺主簿华容中书舍人文华殿办事序班曹以山中书舍人仁智殿办事儒士刘本洪等四人俱序班钦天监天文生袁鋐漏刻博士锦衣卫副千户徐贵正千户所镇抚吴祥章瑄百户舍人徐瑾所镇抚见任人匠刘玉等五人俱营缮所所丞仍旧办事
　　○升锦衣卫都指挥使万喜为后军都督同知指挥使万达为都指挥同知万从善为都指挥使百户万牛儿为指挥佥事从善甫二岁故指挥使万通庶子而牛儿甫四岁其养子也
　　○戊寅实授试监察御史唐韶朱福为监察御史韶湖广道福南京山东道复除贺霖于福建道
　　○礼部奏  万寿圣节例赐百官宴  上令免宴赐以节钱钞
　　○己卯狭西开城县地震
　　○巡抚河南右副都御史赵文博等奏境内荒旱流移载道苟有啸聚之患民兵军余不足发调请留属卫防戍京营及诸边官军相兼操练事下兵部言京营操兵以备非常不可既废今弘农南阳河南怀庆嵩县五卫所被灾尤甚其秋班未至者宜留本境同春班当休者城守操候余宣府诸卫之后期者仍遣赴京而贷其罪若明年春班则必趣使依限诸边戍兵亦宜视此例而留遣之报可
　　○命万全故都指挥佥事陈琳子勋袭为宣府前卫署指挥使
　　○巡抚河南右副都御史赵文博奏河南旱灾特甚民多流亡各王府请修府第仓廒坛庙仪仗乞暂为停止又河南都司宣武等卫所逋负军器亦请暂免徵以俟丰年俱从之○庚辰升翰林院修撰吴宽为右春坊右谕德以九年秩满也
　　○辛巳擢知县杜忠张泽袁道刘洪周南王温张冕李烨张宾李政宋鉴赵瑛胡谅何悌刘翔姜洪缪樗邹贤康厚曹玉为各道试监察御史樗贤厚玉俱南京
　　○山东费县地陷深二尺纵横各三丈许
　　○壬午监察御史熊翀照刷南京诸司文卷参奏失错等官成国公朱仪等一千一百十九员都察院请行逮治有旨免执问失错者责其罪状违错者停俸一月稽迟者两月
　　○癸未巡抚南直隶右副都御史彭韶奏致仕兵部尚书项忠曾居宪职屡任边方历练老成晓畅军务往年以诬去官既而复职致仕年齿未老精力不衰计拂郁之日久必智虑之益增及今起用可期后功况边方多事之秋正弃瑕使过之日伏惟  圣明裁之＜锍-釒＞入诏不许
　　大明宪宗纯皇帝实录卷之二百五十七
大明宪宗纯皇帝实录卷之二百五十八
　　成化二十年十一月甲申朔钦天监进成化二十一年大统历  上御奉天殿受之给赐文武群臣颁行天下
　　○辽东宁远锦义懿路等处虏数入寇掠守臣以闻诏都指挥等官张钦等堤备不严俱逮问如律分守右参将李英戴罪杀贼
　　○以明日  万寿圣节遣驸马都尉蔡震杨伟谒告  长陵  献陵  景陵  裕陵游泰谒告  景皇帝陵寝
　　○乙酉  万寿圣节  上诣  奉先殿  皇太后宫行礼毕出御奉天殿文武群臣及四夷朝使行庆贺礼
　　○丙戌太监覃昌传奉  圣旨升大慈恩寺西天佛子劄失藏卜劄失坚锉乳奴班丹大能仁寺西天佛子锁南坚参结斡领占俱为法王大隆善护国寺灌顶大国师著癿领占朵儿只巴西天大佛子大慈恩寺国师绰吉坚参灌顶大国师国师坚锉星吉灌顶国师禅师班麻朵儿只札失班卓尔讲经真巴捺念俱国师讲经领占巴剌赤罗竹觉义札巴远丹答儿麻三加竹俱禅师都纲领占班卓尔觉义剌麻锁南领占锁南陆竹昨巴领占乳奴也失喃渴陆竹乳奴短竹乳奴班丹昨巴短竹三加朵儿只领占陆竹札失伦竹班丹坚锉伦竹藏卜领占藏卜班丹陆竹展羊领占锁南札失陆竹札巴朵儿只官著巴奔聂悉斡札失远丹乳奴坚锉远丹札失俱都纲大隆善护国寺剌麻端竹罗卓觉义僧戒增左觉义大能仁寺觉义领占竹讲经都纲锁巴列公葛拴剌结思念俱觉义觉义锁南加札巴藏播禅师锁南耶舍讲经都纲锁南班丹觉义僧本隆右觉义香盘寺都纲绰吉领占觉义剌麻领占札失都纲冠带儒士唐锐等五人俱工部司务孟会赵軏鸿胪寺序班淩贵与冠带中书科食粮出身锦衣卫冠带总旗杨瑀营缮所所副徐茂何＜王扁＞俱锦衣卫百户锦衣卫舍人冯济本卫所镇抚僧继云惠聪俱右觉义
　　○戊子遣内官祭  恭让章皇后陵寝以是日忌辰也
　　○免顺天府州县夏税一万一千三百余石以旱灾故也
　　○己丑巡抚保定等府兼提督紫荆等关右副都御史佀钟奏把总马水等口指挥等官李洪等废弛边备请行巡按御史逮问仍请通行紫荆倒马等关内外守臣按视所部抚循士卒修缮关隘从之
　　○降辽东都指挥佥事陈受为定辽左卫指挥使坐守备失机故也
　　○命故辽东都指挥佥事王泽子振袭父原职三万卫指挥使
　　○庚寅赐朝鲜国朝贺陪臣韩致亨等宴并金织衣彩叚等物有差
　　○户部会议总督大同宣府军务户部尚书余子俊所陈事宜一请行浙江等十三布政司并直隶府州共度僧道六万人人纳银十二两于所在官司类解转运以备边用一请行四川湖广河南等布政司听缺承差赴陕西纳米一百石免其历役赴京办事承差知印役满者纳米五十石免其办事即送听选一淮安临清等处船料钞宜暂令折银救荒一广东官库赃罚赎罪等银请差官往勘各取三分之二起运备用一陕西明年春班人匠宜令纳米二石暂免赴京一秦肃韩庆四王府并郡王将军多有积粮宜听有司平籴以给边饷皆从之
　　○增设山东按察司东宁道巡抚辽东副都御史马文升奏辽东地广山东按察司分巡东宁道者仅一员不能遍历请增设佥事一员会诸守将修缮墙堡三年一代其旧东宁道诸务仍令分巡河东佥事理之兵部覆奏诏可
　　○朵颜卫都督阿儿乞蛮遣其弟影克孛罗送所获北虏生口至京兵部译审所获乃牧放之人为彼所掠与犯边者不同  上曰夷虏以牧放为生追逐水草乃其常事既未尝犯我边圉何罪之足诛宜编戍登州卫而赏孛罗以慰其劳庶称朕罪疑惟轻功疑惟重之意仍谕三卫入贡夷人毋得贪功肆掠以启边患自今有冒功希赏者非惟赏不滥及且加罚焉
　　○延绥总兵官岳嵩等奏九月中虏已渡河入套诸营堡领军烧荒为虏所射伤驱散者四十余辈事下兵部言嵩等罪当究治但用人之际宜姑置之请令趣原调大同参将郭镛移兵还镇协力防守果事急则调狭西镇守都督同知白＜王已＞统固原等处备冬戍卒宁夏守将统本境骑兵刻期策应仍请行近套诸边守将督属堤备  上是之
　　○通玄翊教广善国师继晓乞归养母许之诏母终仍供职如故又乞空名度牒五百道亦许之继晓以邪术进自知罪不容诛故伪陈被恩以来每有纳忠陈善之益意欲求免后祸也自是归遂逃匿不敢复来
　　○诏顺天永平及保定等府僧道输粟十五石于大名等府被灾处赈济给牒度之从巡抚保定等处都御史佀钟请也
　　○辛卯赐伊王諟锊嫡长子名曰訏渊
　　○壬辰太监怀恩传奉  圣旨进太子太保吏部尚书尹旻为太子太傅取丁忧中书舍人杜昌文华殿书办凡加大臣保傅皆赐敕旻独出传奉又与杜昌同受命前此未有也
　　○万全右卫百户韦瑛有罪伏诛瑛先任锦衣卫从太监汪直用事及罢西厂调外任居万全欲邀功以希起用因绐巫人刘德兴道虏入寇事既不遂乃自撰妖言以诬德兴等十余人皆谋不轨走报监督军务太监张善善令左右助瑛捕获瑛加德兴等毒刑有稍富者遂录取其家资无不诬服善等以闻命官会鞫具狱皆诬宜反坐  上曰除恶务本曩者瑛罪固当死朕已从轻谪调而稔恶不悛岂容再赦宜亟斩之仍枭首于被害处其恶党论罪有差被诬者皆释瑛初附直为恶直败其党多窜死而瑛反不及人皆疑之既而自致死地天下闻而快之
　　○癸巳浙江处州等卫漕运官军言浙江都指挥同知王正莅事廉能请升授都指挥使使众知所劝有旨许之后不为例
　　○乙未日本国王源义政遣使臣周玮等奉表贡马及方物来朝谢恩赐宴并金襕袈裟金织衣彩叚等物有差仍命赍敕并白金文绮等物归赐其国王及妃○丙申增置山东武定东平高唐滨曹濮六州判官各一员巡抚都御史马文升等奏辽东定辽左等二十五卫所共三十二仓俱隶山东布政司每仓大使各一员职专收粮比来因缘为奸乞增设有司官监收故有是命
　　○丁酉升广西布政司左布政使何经右布政使章律左参议唐盛按察使孔镛佥事萧苍广东按察司副使陶鲁俸一级以征荔浦等处猺贼有功故也是时律已转贵州左布政使矣
　　○戊戌发京库银十万两河南布政司兑军粮五万石于狭西救荒从布政使鲁能奏也
　　○初提督巡江右副都御史白昂言大江南北地方宜令都指挥郭鋐指挥宋纲不妨备倭守备分管出巡兵部移文勘处至是巡按御史张淮奏昂议非便宜如旧扬州镇江至苏松盐徒令鋐纲各照地方督兵缉捕鋐仍总督而纲听其调度自仪真至九江盐徒盗贼令南宁伯毛文指挥陆宣分地缉捕文仍总督而宣与纲听其调度而四人者又俱听巡江都御史虞瑶提调事下兵部覆议以为准言宜从仍宜令鋐兼管镇江一卫而纲以都指挥体统行事俱更敕载之又故事各处守臣更易其同事及应受节制之官皆请换新敕惟纲不请兵部劾其罪诏贷之停其俸三月
　　○庚子赐宁府故镇国将军觐鏂妻冯氏食米岁五十石从宁王奏也
　　○总督大同宣府军务户部尚书余子俊言虏已远遁请班师以省储费命太监张善定西候蒋琬京营官军还京子俊暂留总督俟冬末具奏而还
　　○辛丑礼部奏冬至节例赐百官宴  上令免宴赐以节钱钞
　　○壬寅太监怀恩传奉  圣旨户部尚书殷谦礼部尚书周洪谟施纯刘岌兵部尚书张鹏刑部尚书张蓥工部尚书刘昭都察院右都御史朱英俱加太子少保
　　○升大理寺左寺丞杨理为右少卿光禄寺寺丞胡恭为少卿
　　○癸卯赐朝鲜国成化二十一年大统历○太监覃昌传奉  圣旨升指挥同知马瑛为指挥使勇士马琳为副千户舍人马宗信为百户俱锦衣卫带俸而瑛与世袭如故
　　○刑部左侍郎何乔新子永弼乞为国子监生允之
　　○甲辰监察御史唐韶巡视中城以市人积薪近禁门失于禁止具奏服罪有旨停俸两月
　　○乙巳赐靖江王府故辅国将军＜矢见＞石□从妻彭氏食米岁三十石从王奏也
　　○运河南兑军粮三万五千石于山西救荒从巡抚都御史叶淇请也
　　○都督同知万喜奏乞以旧为锦衣卫都指挥时所给校尉二十人付其子副千户祥且乞更赐军伴以给役使  上特许之命赐喜军伴如校尉之数
　　○停都督同知刘宁俸六月宁充总兵官协守大同天城卫副千户宋琮以侵欺马价豆银事觉挟旧怨发宁冒报功次放债营利纳乐妇为妾且诬以他事下都察院请俱逮治  上以边方用人之际宥宁罪但停俸半年琮既犯罪妄行奏扰谪戍辽东卫分其冒功升者命俱执问并革之
　　○丁未以明日冬至节遣驸马都尉周景王增分祭  长陵  献陵  景陵  裕陵文武衙门各分官陪祭
