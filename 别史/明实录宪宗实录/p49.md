<!-- { "loadSidebar": true } -->
　　○安远侯教读训导戴仲衡上言狭西用兵事宜大要为迩者朝命彰武伯杨信将兵往征河套恐承平日久京兵狃于优餋难以成功而边兵生长沙漠备尝艰苦可厚加赏赉作其锐气用以破敌岷洮河州富有土达土人可调其精壮者一二万而择其尤骁勇者领之悉赴军中赏赉既厚则彼必乐于效用又出兵在审地理延绥迤北沙漠之地裂风震荡沙石簸扬积为坡阜人马驰逐者患苦之今之出入不须泥在延安或东于榆林城西于花马池预察便捷路径仍多用拒马木行以为卫止以为城又两军交战生死定于呼吸彼推坚执锐之士奋不顾身何暇首级之顾此其功最为上也今论功者反以首级生擒验功升赏而当先破敌不为上功所以士无斗志惟图幸取首级往往坐是而败乞稽洪武永乐间旧例以当先者为奇功生擒者次之斩首者又次之如此则人以进死为荣而虏不难灭矣奏入  上令仲衡随杨信剿贼仍命兵部看详所言以闻尚书王复等覆奏以为仲衡所言厚赏赉宜命户部区画选土人命巡抚都御史项忠裁处搜剿河套方略命总兵等官杨信等参酌用之至其论功行赏欲以当先破敌为奇生擒斩首为次则恐难行盖擒斩者有实可验而当先者无迹可凭以是为功赏之差不免有滥报之弊近如凉州奏报功次生擒斩首者仅及三十而奋勇当先者乃至千余岂足凭信  上是之既而仲衡奏考满停俸妻子在京无以餋赡命以训导俸给之
　　○敕右都督冯宗充总兵官镇守广东先是武臣镇守广东者止称副总兵广东有总兵官自宗始
　　○戊辰  慈懿皇太后圣旦  上率亲王上寿免命妇朝贺
　　○升南京翰林院学士倪谦为礼部右侍郎
　　大明宪宗纯皇帝实录卷之三十二
　　成化二年秋七月庚午朔享  太庙
　　○遣内官祭司门之神
　　○辛未命礼部右侍郎倪谦致仕六科十三道共劾谦奸贪邪佞交结外藩本当致于极典幸而得戍边方复蒙  皇上＜宀十见＞恩复其旧职闲住自合靖居闾里却乃不召而来希求进用玷污清班知不容于公论伪乞致休  皇上复徇所请俾官南京又贰宗伯朝野惊骇众论喧腾臣等官居耳目职在激扬窃附吕诲之知人敢辞阳成之窜逐伏望  皇上俯徇舆情将谦革职放归闾里以为希求幸进者之戒有旨倪谦有随侍旧劳特留任用今公论既不可仍令致仕
　　○壬申吉王见浚冠告  庙遣太保会昌侯孙继宗持节兼掌冠太子少保户部尚书马昂赞冠少保吏部尚书兼华盖殿大学士李贤宣敕戒仪如常
　　○癸酉  仁孝文皇后忌辰  奉先殿行祭礼遣附马都尉石璟祭  长陵
　　○兵科都给事中袁恺等奏守备偏头关都指挥佥事钱能虏寇入境临阵退缩兵部劾其失机御史就彼逮问能乃潜逃赴京巧词饰罚所宜明正典刑以为边将失机误事之戒  上命锦衣卫执送都察院治之
　　○巡按湖广御史王瀛等奏武冈溆浦等州县屡被苗寇流劫  上命总兵等官李震等速发兵剿灭之
　　○乙亥敕狭西都指挥长胜协同游击将军赵英调兵剿贼胜前所统凉州兵命都指挥杨威代领之
　　○丙子虏寇入宁夏境镇守太监王清奏都指挥何琳守备失机而副总兵张荣领兵不进参将王安号令不严请皆罪之  上贷荣安罪而命琳戴罪杀贼○增置山东蒙阴县紫金关巡检司县旧有山寨设百户所守备正统间革之至是知县白良辅复请增置巡检司兵部覆奏从之
　　○丁丑命故湖广都指挥同知崔贵子能袭父职襄阳卫指挥使
　　○吏部言各处巡抚巡按等官奏保府州县正佐等官狭西西安府知府余子俊等四十八员廉能公正抚字勤劳乞赐诰敕旌异狭西平凉府知府王正四川保宁府知府李正芳直隶保定府知府谢骞永平府知府周晟镇江府知府姚堂山东东昌府知府徐垠登州府知府韩敏浙江湖州府知府岳璇直隶常州府同知宋玺□□禾鱼□州府同知卢忠王贵山东济南府同知杨泌贵顺天府通州知州何源蓟州知州史素四川崇庆州知州周尚文山东滨州知州何淡泰安州知州李琪高唐州知州郭昇曹州知州伍礼河南钧州知州郑圭光州知州彭述直隶安庆府推官宋琼山东布政司理问杨暟顺天府顺义县知县徐晟漷县知县贾贞直隶大名府长垣县知县刘弘苏州府吴江县知县韩槃嘉定县知县龙晋松江府华亭县知县石玫太平府当涂县知县韩恭徽州府歙县知县吴逊河南仪封县知县胡澄柘城县知县李琳新乡县知县杨清获嘉县知县邢表汲县知县卢信汤阴县知县尚玑临漳县知县戴昕光山县知县曾瑀固始县知县薛良济源县知县叚永郏县知县王玺山东阳信县知县白旻商河县知县寇源嘉祥县知县张庆福山县知县叚坚直隶安庆府太湖县县丞彭贤＜锍-釒＞入  上悉从之
　　○戊寅敕都指挥佥事黄瑄充副总兵协同镇守宣府都指挥使李刚充左参将镇守独石○吏部左侍郎崔恭以母老乞致仕命迎养来京不听其辞
　　○兵部奏荆襄贼党虽已削平而元恶石和尚刘长子等尚未就戮兹又逃往巫山瞿塘等处攻劫县治杀掠人财请乘大军剿灭之以杜后患从之
　　○己卯夜南方有流星如盏大色青白光烛地自天苑东南行至近浊
　　○辛巳遣太保会昌侯孙继宗定襄伯郭登充正使少保吏部尚书兼华盖殿大学士李贤礼部尚书兼翰林院学士陈文充副使持节册皇第五弟见治为忻王皇第六弟见沛为徽王仪如常
　　○命故贵州都指挥同知丁寔子辅袭父原职都匀卫指挥使金吾卫带俸都指挥同知盛俊子忠彭城卫带俸指挥佥事朱杰子鉴俱袭父原职本卫指挥使○詹事府少詹事兼国子监祭酒司马恂卒恂字恂如系出夏县司马氏今家绍兴为山阴人由郡学生员入太学正统甲子魁顺天府乡试岁己巳擢刑科给事中甲戌进左给事中天顺丁丑  上复储位选任左春坊左赞善日侍讲读癸未超迁少詹事仍侍讲读乙酉以登极恩命兼国子祭酒以父老乞假归省还卒讣闻遣官谕祭后追赠礼部左侍郎恂善记问兼通篆隶居官勤慎尝出使朝鲜国及充会试同考官方在言路居讲筵敦厚谦退人多称之及擢副宫端遂有入阁之望情态顿殊  上即位仅以旧职兼祭酒不满所望或形于言士夫以此溥之孙公革□申以恩例授中书舍人
　　○壬午司礼监奏请遣官往浙江等处督造纸劄给事中黄甄监察御史赵敔等言近年以来水旱相仍人民饥困遣官督造恐重为烦扰  上特命止之惟敕所司督造而已
　　○兵部尚书兼翰林院学士彭时乞归省许之仍给驿遣内臣辅行速其来京
　　○南京大理寺卿马文升以父丧去任
　　○癸未命湖广都指挥同知彭伦守备清浪地方
　　○翰林院提督四夷馆吏部郎中刘文陈边务便益四事一狭西诸边宜俟贼退之后相其险要深为阱沟因其高阜监为墩堡急则有所凭恃而应援便则出其不意而掩击必有擒获之功二虏技所长止凭弓矢我刀轻短不及马足今宜增用两刃镖枪约长七尺惯演捷法可至数步必有中马伤人之利三地势之远近险夷敌情之强弱多寡非得土人前导未有不仓猝迷陷者今宜于狭西诸边招募土人参入京军驻营使之同居启行俾为导引则行驻必得水草便益之处遇警不失应援策应之期四永宁四海治旧设马营哨嘹一堡此堡东南山上一小墩名镇南墩南接腹里又一小墩旁有平谷山低涧浅略填薪刍可度人马上墩一目直见京畿今宜相度紧要隘口修垒高监则于御守之备不为无捕奏上命兵部参酌行之
　　○甲申中元节遣驸马都尉薛桓周景分祭  长陵  献陵  景陵  裕陵文武衙门各分官陪祭
　　○遣内官祭  恭让章皇后陵寝
　　○赐代府隰川王第十一子名曰仕土□贵
　　○鲁王肇辉薨王荒王之庶长子也母妃戈氏洪武戊辰生岁庚辰册封世子永乐元年进封鲁王至是薨年七十九讣闻  上辍朝三日遣官谕祭命有司营葬事谥曰靖
　　○乙酉狭西巡按御史侯英奏洮州土番入寇守备指挥汪钊堤备不谨原委指挥后瓛及领哨指挥孙斌张翰冯洁巡捕指挥丁亮俱怠慢误事请逮治其罪有旨姑贷之仍责罪状以警其后
　　○丙戌礼科给事中樊冕九年考满升本科都给事中
　　○工部右侍郎蒯祥陆祥九年考满俱升本部左侍郎蒯祥起木工陆祥起石工以督营造自营缮所丞累今职
　　○甘肃总兵等官定西侯蒋琬等奏筑完庄浪西大通城堡周四百三十六丈高三丈二尺下广二丈二尺上广一丈一尺壕广二丈深一丈五尺为城门三月城一敌台一十三
　　○丁亥  太宗文皇皇帝忌辰  奉先殿行祭礼遣驸马都尉薛桓祭长陵
　　○安南国王黎灏遣陪臣阮士兴等来朝赍表笺并贡方物赐衣服彩叚等物有差故事安南国三年一朝贡盖岁例也
　　○命故浙江都指挥佥事刘昇子镇袭父原职昌国卫指挥使○巡按湖广监察御史王瀛奏都指挥庄荣等官军于靖州龙堡追剿苗贼生擒一百四十九人斩首一千四百一十九级夺还被虏男妇四百三十五人牛畜五百余头及镖弩挨牌等器仗无筭  上命赐敕奖谕之
　　○戊子守备大同左卫城都指挥同知范斌以虏寇入禁防御无备降指挥同知
　　○己丑镇守宁夏太监王清等奏总兵官都督佥事李杲怀奸畏缩贪暴等罪状杲亦奏清与副总兵都督佥事张营巡抚右副都御史陈价等罪  上以杲所犯情重命逮杲及其部下都指挥李玙等赴法司推问清荣价姑置之令改正回奏
　　○征进两广总兵等官赵辅等奏广西流贼入广东界被官军杀败溃散下海官军追至徐闻县沙头洋又至特程海洋生擒贼五人斩首四百七十二级夺回被虏男妇一百八十四人获器仗三百一十六事贼船一十八艘贼徒被伤赴水死者无筭
　　○庚寅申戒出使王府官母受宴馈时有发革爵兴济伯杨宗尝出使周府所为贪淫不法者法司问拟如例都察院因奏正统间有旨使臣索取王府财物者罪至死家属谪戍边今宜申明旧例犯者许巡按御史按察司举奏或徇情不举及王府辅导官不能以礼谏阻因而阿附听从者均治以罪从之
　　○兵部奏两京太仆寺报各府州县两年未印马驹总计五万六千一百匹例遣内官及侯伯印记今诸处水潦相仍民困未苏请因都御史刘孜所奏例选差廉能御史往印之  上可其言
　　○兵科给事中秦崇等奏奉敕会同四川贵州总兵等官芮成等议得纳溪江门永宁地方俱邻都掌蛮寨而江门芦延三漕等处又贼出没要冲须两军会哨遇便截捕五月十七日四川官军由纳溪进贵州官军由永宁进俱抵江门地界二十五日遇贼于小峰垭两军合势斩获贼首三百八十三级生擒贼徒四人次日官军分哨至青岗坎大峰山旱峡口宋江桥复遇余贼斩首一百九十二级今贼徒为逆者既被痛剿听抚者始知畏服道路渐通地方稍宁兵部覆奏蛮贼为患已非一日今虽被剿听抚尚恐甫服旋叛宜命总兵等官甄别真伪随宜抚捕务为经久之计勿徇一时之安  上是之
　　○命故广东都指挥佥事常俊子纲袭父原职广州左卫指挥使
　　○命狭西行都司都指挥佥事孙鉴守备西宁地方
　　○守备凤阳都督同知白玉奏巡按御史滕霄徇私等事下巡抚都御史林聪推问得玉所为饰非挟怨状宜反坐以罪上以玉武臣姑宥之
