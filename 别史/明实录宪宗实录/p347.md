<!-- { "loadSidebar": true } -->
　　○己丑命故宁阳侯陈懋庶次孙辅袭爵岁禄米一千石米钞兼支初懋卒以子晟有罪庶子润袭爵又卒命庶子瑛借袭俟晟有子还之后晟生辅至是命袭而以瑛为勋卫带俸闲住
　　○户部奏辽东甘肃宁夏榆林大同宣府及山西偏头等关狭西环庆固原等处军马不加于往时钱粮不减于原额至于仓储乃昔盈而今缩者盖有所由往时各边守墩军人及夜不收月粮一石今或增至二石骑操官马春冬每月关料一石遇有差遣乃复日支三升中间若有支过之数即于下月扣除今皆不然又各卫城堡备御官军本卫既支月粮一石备御处所又支行粮五斗其余冒滥者尤多是致边储日渐空乏况今山狭河南军民饥困朝廷屡发内帑京储犹不能给加以江西湖广四川两广并直隶凤阳等处水旱减免数多即今边务方殷粮储急缺欲取之于官则帑藏已无所积欲取之于民则疮痍犹未得苏若不存首后益难为乞行各处巡抚都御史并管粮郎中督同布按二司官通查各卫所城堡官军月支粮料裁省扣除凡重冒滥支者一一禁革从之
　　○辛卯赐长宁伯周彧封号推诚宣忠翊运武臣特进荣禄大夫柱国食禄一千石子孙世袭给诰券若有杂犯死罪本身免二死子免一死皆比其兄庆云侯寿□减免通州兴州定远遵化武成府军永清等卫梁城＜宀十见＞河二千户所去年屯田子粒共四千三百七十石有奇以雨多伤稼也○免直隶潼关卫去年秋粮子粒七千一百余石蒲州守御千户所去年秋粮子粒一千六百八十余石俱以灾旱故也
　　○癸巳太监韦泰传奉  圣旨太常寺卿陈敩锦衣卫都指挥使倪端张＜王巳＞都指挥同知殷偕都指挥佥事袁林刘俊每员添与皂隶四名指挥同知李璈指挥佥事赵福每员添与皂隶二名正千户蒋茂与皂隶二名都指挥佥事周全指挥同知董永昌指挥佥事殷顺刘节正千户李直沈澄王谦副千户张锦吴立宗赵瑛李宽朱俊德吴琏罗杰董继宗高明俱与世袭副千户马赟升正千户百户赵麟柳佾赵贤俱升副千户所镇抚蔡杲王鈇李景芳傅隆赵敏江淮戴昙计珍俱升百户文思院大使张靖副使杜林张鉴俱升锦衣卫百户太常寺少卿李景华右通政任杰俱升通政使中书舍人顾经升通政司右参议鸿胪寺序班安昱升中书舍人儒士倪翊王轼俱升鸿胪寺序班金吾右卫所镇抚王锡转锦衣卫所镇抚令支全俸送御用监照旧办事舍人李鼎送国子监充监生照例出身
　　○赐辽府长垣王恩钾第二子名曰宠泑
　　○晋府宁河王美堛薨王定王第八子也母夫人王氏宣德戊申生正统丁巳册封为宁河王至是薨年五十有九讣闻辍朝一日赐祭葬如制谥曰康僖
　　○赏成化二十年正月至今年四月偏头关等处杀贼有功官军四百五十九人彩叚银布有差
　　○甲午户科等科都给事中等官刘昂等劾奏太子太保都察院左都御史余子俊谓为国必先爱民爱民必先节用使取之无度用之无节恶在其为爱民为国哉且国家赋有定制今则创为预徵边有常供今则索于额外借漕运而京储因以不充急斡运而京民为之扰动报虏警而势多虚张修边防而财多妄费徒劳人力未见完功惟务更张无益于事虽侵欺之情未露而妄费之责难逃乞逮至京明正其罪以为大臣妄费边储之戒河南等道监察御史朱钦等亦奏子俊往在狭西缮修城壁＜锍-釒＞开河湟盖尝粗有成绩颇获时誉乃荷  圣明拔自疏远置诸六卿之列增其职任委以边寄之隆而昧于审时急于成事乃于凋弊之余輙兴城堡之筑事不酌其可否功惟幸其必成遂致边备空虚群情嗟怨伏蒙  皇上明见万里特命工部左侍郎等官杜谦等勘报臣等切惟边防之险不在地利而在人心朝廷之忧不在四夷而在百姓今疲中国以事边境重手足而轻腹心非惟不能保边而适足以扰边非特不能安民而适足以困民此而不惩何以警后＜锍-釒＞并入  上命该部议其事以闻既而杜谦等勘报还奏以为子俊在边未及二年费用官银一百五十万余两粮料二百三十万石虽因供给军马修筑墩台置造兵器优赡阵亡皆出公用然亦劳民伤财不为无罪复下户兵工三部会议覆奏  上曰余子俊受朝廷重托不审事势偏执已见处置乖方费用钱谷数多姑置不问革太子太保令致仕去初子俊欲修边墩会边境连年灾荒兼值农候众皆难之以有当道者力主其事  上亦任之不疑遂不能止既而镇守延绥太监韦敬怨子俊奏调之宁夏其所亲内援有为之构于  上者  上始疑之适子俊奏欲回京遂改命留镇大同敬复讦其出入边将诸事科道亦乘间言之及谦等往按其事皆无所得乃获致仕云
　　○己未  景皇帝忌辰遣驸马都尉蔡震祭陵寝
　　○中书科食粮儒士仝泰乞为中书舍人吏部覆奏以为不当与内批特予之
　　○巡抚宣府右副都御史李岳劾奏万全都指挥佥事姚信违例滥受词讼都察院请行巡按监察御史鞫治从之
　　○丙申诏移河南开封府存留米十二万石于狭西六万二千石于河南府赈济饥民先是朝廷悯念狭西之饥诏河南运米至狭州交收户部以为河南民亦疲弊且道里太远止宜每石给与脚价银伍钱运至河南府听狭西委官转运已得旨既而巡抚河南都御史赵文博又奏河南一府地方灾重人民饥窘乞借前米以济危急户部请发太仓粜粮银五万两付文博赈济  上曰太食银不必动只于该运狭西粮内摘拨六万二千石给之
　　○镇守河南太监奏赵府镇国将军见博因患风证屡出街市扰害居民请敕赵王拘禁令医疗治从之
　　○己亥命监察御史李孟晊为贵州按察司试佥事陈嘉谟广西按察司试佥事二人资浅未当迁吏部忽引旧例升之仍以孟晊试职二年嘉谟三年奏令实授初拟嘉谟云南内批特改广西
　　○蜀王申凿以继妃梁氏薨乞别择寿圹地并继妃圹同造诏可先年王妃陆氏薨已预造王寿圹盖王例与妃合葬而继妃则祔葬其傍兹特因王请从之
　　○庚子清明节遣驸马都尉杨伟马诚分祭  长陵  献陵  景陵  裕陵文武衙门各分官陪祭
　　○遣驸马都尉游泰祭  景皇帝陵寝
　　○遣内官祭  恭让章皇后陵寝○太监韦泰传奉  圣旨锦衣卫指挥同知邵华升指挥使百户邵安邵喜俱与世袭僧人克绍升僧录司左觉义
　　○秦王公锡薨王康王之长子母妃陈氏正统丁巳生丙寅册封为世子天顺戊寅袭封秦王至是薨年五十讣闻辍朝三日赐葬祭如制谥曰惠
　　○直隶凤阳府知府章锐奏凤阳乃  皇业所基  祖陵所在视他地方不同自成化十四年以来屡遭水旱民困已甚谨陈救灾备患十六事一本府成化二十一年分该徵秋粮十一万三千三百余即今所收止勾兑军三万石无可存留转运乞将前项无徵者分豁更乞量借太仓官银数万两赈济一成化二十二年户部坐泒各项军需礼工二部坐泒各项供应岁办民穷财尽难以追徵乞赐优免一本府州县钱帛金银等物奉例以三分为率二分角□羊部今本府所贮不及三千乞存留赈济一本府去年盐钞例以半起运京库乞如山东保定事例存留赈济一佥点均徭近年巧立编剩人户名色剥削银钱害民最甚乞行禁约止许丁力相应之家余悉优免一本府孳牧官马增至六万一千四百余匹多有倒失老病者官司追陪以致小民破产乞量留种马而以孳生者改泒别处倒失者止令陪价年老者许令变卖为便一本府孳牧牛犊今亦增至二万七千九百余只中间事故倒失追陪买补于岁无虚而南京光禄寺供应所需每岁多不过三百余只即今印过已有九千余只而追陪未已乞敕该部宽其追陪量留三千孳牧供应其余变卖银米以充赈济或给与贫民领养耕种若有倒失止追皮角及折价还官一乞令本府照例募人纳米量受武职以备赈济一本府即今米价每石直银八钱近巡抚都御史所定拟□民舍余人等纳米给米散官并旌为义民俱无应者乞量减其数一乞令本府生员照例纳米太监一先给本府僧道度牒五百名转角□羊狭西今止得银三百四十余两乞留赈济仍给度牒三千以资召募一成化二十年凤阳卫所自十一年以前关领本府军器物料逋欠未完乞免补造收过物料准作成化二十年以后该办之数一中都留守司并凤阳等卫所及高墙庶人等项每月约用俸粮一万九千四百余石今本府米麦并折银仅足明年四月支用其淮安等处成化二十一年分原泒本府夏税秋粮俱因灾伤未纳乞暂将淮安仓或苏松常三府余米借拨数万石接济却以本府原泒该收折银转送各仓俟年丰买补一凤阳等卫所京操官军乞暂留本处拱护  陵寝年丰如旧一本府濠梁水驿先蒙奏革今止马驿一所每年河冻时月公使人员往往夹带私货多索夫力乞行禁止一本府城东故河淤塞舟楫不通车运甚劳灌溉不足乞行＜锍-釒＞浚事下该部详议多从其言
　　○巡抚江西右佥都御史闵圭奏赣州府瑞金县累被福建长汀等处流贼越境攻劫乞展修旧城以保障居民并乞于赣州卫拨一百户所军防守县境并附近石城县等处事下兵部议宜如圭等所言但一所军士多存实亡宜拨赣州卫军一百名无则于余丁内三丁取一以足其数修城事如年丰盗息不为劳费从便举行从之○辛丑太监韦泰传奉  圣旨太常寺寺丞连克彰江怀俱升本寺少卿中书舍人李成升太常寺寺丞鸿胪寺序班张钦升中书舍人太常寺协律郎王日敬赞礼郎张日庆汪日茂樊日东通政司知事彭城宋裕锦衣卫见任副千户王纲带俸所镇抚梁振俱复职仍旧鸿胪寺主簿路廷羙序班李禄盛釴华岳陈南金杨旻沈会李惠中书科冠带儒士覃王□赞郭义俱复职御用监办事
　　○巡抚宣府右副都御史李岳等奏今年二月虏近边东行传闻与朵颜连和欲合势入寇事宜堤备已尝入境掠去官马守堡百户苑茂雷＜王巳＞提督指挥倪镇俱宜究治守备指挥王泰梁海分守右参将都指挥佥事杨彪太监张刚督令不严不能无罪事下兵部议宜行大同宣府辽东一带镇守等官视常加谨苑茂等三人令巡按御史逮问如律守备分守等官王泰等四人俱屡尝误事取旨裁处  上令茂等逮问泰等俱记罪
　　○兵部武选司吏樊忠韩锡大兴县民匠吴鉴吴兴皆以罪伏诛先是鉴兴出入会同馆与夷人相贸易有建州卫夷人谋买旧敕鉴言于忠輙于本司盗出废敕十六道同鉴至会同馆售之锡亦盗敕二十一道藏于家托鉴兴转售俱获利缉事官校发其事下锦衣卫鞫实左右侍郎阮勤侯王□赞郎中邹袭朱绅员外郎彭纲主事高鉴张曰□永石巍赵铭苏章并吏役人等俱逮下狱刑部各拟合坐者律  上以忠等交通夷人盗卖敕书大不畏法命即诛之袭等防范不谨免赎罪俱调外任勤王□赞亦调南京别部余各坐罪有差于是调袭湖广德安府绅常德府俱同知纲贵州永宁州知州鉴贵州镇远府曰□永狭西平凉府巍湖广永州府铭广西浔州府章云南姚安府俱通判勤南京刑部瓒南京礼部勤等之下狱也给事中吴凯御史刘宇等劾其弛职废事及锦衣卫通事指挥杨铭等怠于防闲之罪有旨责凯等何不早劾及已逮问方以奏闻法当究治姑宥之杨铭等俱不问而尚书马文升亦服罪  上以其到任未久置之
