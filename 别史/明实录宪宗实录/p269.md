<!-- { "loadSidebar": true } -->
　　○丁亥命核边将诱杀夷人以为战功者时巡按辽东御史强珍勘报三月十九日虏贼犯镇台杀掠戍卒守备都指挥鲁宁指挥杨茂追击之斩首七级二十一日有朵颜三卫夷人二十骑至河身台墙外乞盐米守边指挥王全以宁等前有斩贼功欲因以为功乃令百户刘昇诱十二人舍骑损弓矢入夹墙内坐之地而饭之阴戒徤卒跃出各抱持一人旁卒手刃交下尽杀之乃声炮报警宁及指挥王瑾引兵至不见贼知其情乃相与分取首级诈称犯边对敌所斩者以上功全及宁等俱宜治罪事下兵部请允之得旨仍令巡抚都御史王宗彝及锦衣卫千户萧聚核实奏至处之
　　○巡抚凤阳等处右副都御史张王□赞等奏凤阳中都新城逼近长淮城垣岁多坍塌虽尝修筑然土性不坚随作随发欲复其故为势甚难今宜于其外别筑土城外凿壕堑以洩水势乞将一府今年供应额办物料并追陪马匹俱暂停止以资工费章下工部议以中都根本重地城垣坍塌固当及时修理但物料马匹俱供应额办之数难以停止  上曰凤阳  祖宗陵寝所在新城既逼长淮屡有水患诚宜及时设法修理今都御史张王□赞欲停止岁办及追陪马价以资工费尔工部以为不可然则事将已乎其令守臣支在库官钱克期兴工修筑毋得迟误
　　○翰林院侍讲彭教卒教字敷五江西吉水县人甲申廷试第一授翰林院修撰修  英庙实录成进侍讲侍经筵至是卒年四十二教性颖敏读书数过即成诵及长博通群籍善属文博辩赡丽既入翰林稍收歛而过于刻厉为人颇尚气不肯下人同辈多不喜之因郁郁成疾遂不起作诗时或寓讥讽意状元张昇归省教饯以诗有何用有才如董贾不愁无命到公卿之句或谓去其上二言只作五言诗可为教挽辞至是果卒时人传以为口实
　　○戊子命司经局洗马罗璟翰林院侍讲李东阳为应天府乡试考试官
　　○升监察御史戴用为贵州布政司右参议山东按察司佥事叶淇为狭西副使
　　○掌钦天监事太常寺卿童轩监正张瑄田蓁以选择昭妃葬日有犯禁忌失于参考乃自陈请  上曰轩等怠事不谨既自输服宥之仍命锦衣卫执其属保章正黄甫敬等于朝各杖二十
　　○辛卯复除山东按察司佥事袁端于旧任以丁忧服阕也
　　○户部尚书陈钺奏旧制户部掌天下户口田土钱粮图籍十三司各置算科令史一名书算十人人月给米一石冗食太多请裁革五名永为定额从之
　　○壬辰户部臣奏旧例天下府州县岁纳京库绢疋钱钞绢以长三丈二尺阔二尺钞必四角完全字贯分明钱必历代旧铸者为中度法久弊滋其取于民者率倍其利而纳于官者皆不中度民受厚歛之扰利归解纳之人是盖有司以罪坐不及因循怠忽故也今请下所司各如法徵收且于解到时于中混取一二送部辨验大约以十分为率一分不堪者罪坐州县官吏若一府有三州县不堪者罪坐本府官吏一布政司有五州县不堪者罪坐本布政司官吏庶人心知警而宿弊自革从之
　　○命福建都司故都指挥佥事朱昇子俊袭父原职羽林前卫指挥使行都司故都指挥同知阚文子玉袭父原职建宁左卫指挥使
　　○癸巳中元节遣驸马都尉周景杨伟分祭长陵  献陵  景陵  裕陵文武衙门各分官陪祭
　　○遣驸马都尉游泰祭  景皇帝陵寝
　　○遣内官祭  恭让章皇后陵寝○甲午升监察御史潘瑄为山东按察司副使分巡临清等处先是巡按御史张蕙言临清济宁张秋等处军民杂处□贾纷集奸伪日滋乞照旧例复设副使一员整饬兵备兼理刑名诏可至是以瑄为之
　　○兵部奏福建海寇劫掠漳泉福州等境  上命总督海道都指挥窦杰等停俸讨贼必尽获乃已
　　○丙申太宗文皇帝忌辰  奉先殿行祭礼遣驸马都尉周景祭  长陵
　　○定文武官吏俸粮折布例时官吏折俸自成化十一年至十三年皆未支户部尚书陈钺请如例十一年者于太仓折支银十二年者于天财库折支铜钱十三年者于甲字库折支阔白三梭布但布一疋该米四十石折算太重物议未平宜量准三十石诏如议然三梭一疋极细者不过直银二两而米价遇贵则有一石直银一两者今布一疋折米三十石轻重已自悬绝后乃至以粗阔绵布直银三四钱者亦折米至三十石则是粗布一疋而价银直三十两自古所无也
　　○浙江按察司劾奏都指挥同知王正都指挥佥事崔胤役占军余主写文案及纵属受赇不行举察都察院请移文巡按御史究治其罪从之
　　○木星昼见于己
　　○丁酉巡抚延绥右副都御史杨浩奏府谷县学生蔺善同兄继偶遇虏入境杀获首级一颗乞给赏以酬其劳命各赏绢二疋
　　○遣御史同两京太仆寺官印马以直隶山东河南等处灾伤不遣侯伯内臣也
　　○己亥升山西布政司左参政李岳贵州按察使赵铭俱为右布政使岳仍山西铭浙江
　　○升南京监察御史唐素为广西按察司佥事
　　○免直隶望江县秋粮三千九百四十石有奇以旱灾故也
　　○致仕应天府府尹王弼卒弼字廷辅江西鄱阳县人宣德癸丑进士授户科给事中时户部岁徵天下税粮凡有罹水旱者概科如数弼尝＜锍-釒＞其不便多所减免正统末升顺天府丞秩满升应天府尹后以言者劾回致仕家居十有三年至是卒年八十讣闻赐祭葬如例弼宽厚和缓不为己甚事两任京尹虽无善誉亦无恶声
　　○庚子吏部奏云南车里老挝二宣慰司头目乃贡等合奏通事王平累年下番有功欲乞一职先是二司土官招板雅兰掌等亦以为言本部令通事审问乃贡等皆不知盖平私教人为之也因奏宜移文云南布政司待平伴送夷人还日议之有旨宥平而寝乃贡等奏
　　○裁革山西行太仆寺少卿一员以马数比旧减少故也
　　○户部员外郎林同奏比因保定等府水旱暂停催徵命臣等分方赈济今诸处雨水匀调米价渐平民困稍苏但恐有司不体朝廷至意凡诸物料应供纳者以岁时丰稔一并催徵重困小民必复失所乞以民间累年一切逋负量其急用者徵之诸不急之务或可少缓条陈奏请行令所司蠲除以宽久困之民为便章上命户部知之
　　○辛丑晓刻月犯天关星
　　○云南车里老挝八百大甸三宣慰使司土官宣慰使刀三宝等各遣头目招孟捕等来朝贡金银器及犀角象牙等物各赐彩叚表里等物有差仍以文锦彩叚回赐土官及其妻时老挝被交人攻杀镇守内官钱能以闻且言老挝及八百车里所遣贡使宜量给道里之费使兼程而回兵部覆奏命云南布政司每处给以官帑银二十两○命锦衣卫带俸署都指挥佥事吴俨充左参将分守独石马营
　　○癸卯命工部右侍郎胡睿提督修理京通二仓
　　○命南京留守中卫带俸都指挥佥事李虎子山代父原职本卫指挥使贵州都指挥佥事李嗣孙忠代祖原职瞿塘卫指挥使
　　○甲辰赵王见灂等乞出城送母殡  上命王出门而还汝源昆阳二王至坟所葬毕而还
　　○乙巳暹罗国遣正副使柰剌捧沙等来朝贡象及方物赐宴并金织衣彩叚等物有差
　　○免顺天等府州县夏税九万六千八百石有奇以旱灾故也
　　○逐自宫以求进者礼部奏自宫者至千余人喧扰官府散满道路乞照旧例令巡城御史锦衣卫五城兵马等官逐回原籍宁家制可限五日外再有喧扰并容留潜住者一体逮治不宥
　　○都察院致仕左佥都御史王朝远卒朝远名汉以字行江西进贤县人景泰甲戌进士授监察御史天顺中坐劾石亨等奸状黜知衡山县会天变未行癸未巡按广东时广西猺蛮越广东境纵横猖肆前此巡抚者匿以不闻朝远至则巡抚者既去以闻于朝于是始命韩雍赵辅往征之不然两广几于不守矣成化乙酉巡浙江戊子升狭西备边副使时西北边有警宿重兵榆林馈饷告绝朝远多方辇运师赖以济以功加三品俸寻进狭西按察使久之进左佥都御史巡抚甘肃未久以疾乞归至是卒朝远喜事功颇以才能自负历官亦寡过然其所建立卒不能称其位云○丁未升巡抚河南右副都御史李衍为户部右侍郎巡抚宣府右佥都御史张颐为工部右侍郎工部右侍郎胡睿为本部左侍郎时户部右侍郎俱缺诏吏部各推二员以闻所拟独衍与焉颐睿乃出内批二人盖素结太监汪直者也
　　○命山东莱州府折徵布花仍收本色先是布花俱徵本色运赴登州山海二库收贮由海陆二道转运以给辽东边军后以风波险恶定布一疋徵银四钱花一斤银一钱继以水旱布减银五分花二分至是本府奏布花乃土产易于徵纳请如旧仍收本色便户部覆奏制可
　　大明宪宗纯皇帝实录卷之二百五
　大明宪宗纯皇帝实录卷之二百六
　　成化十六年八月戊申朔
　　○庚戌免直隶淮凤扬庐四府并徐州等州县官朝觐以水灾故也
　　○四川右参将都指挥同知傅泰复破番贼已猪等寨事闻降敕奖励之并敕镇守巡抚等官协谋以收全功
　　○辛亥免云南府卫成化十四年秋粮子粒共二万三千八百石有奇以是岁水灾故也
　　○巡抚山西右佥都御史秦纮奏上边务不用关防兵部行令自陈纮具奏伏罪下兵部言纮不谙事体固当究治但巡抚大臣既已伏罪请自  圣裁诏斥责之仍令所司勘问以闻
　　○命凤阳右卫指挥使何麒管领中都留守司并南直隶卫所官军赴京轮操时都指挥冯腾以罪免也
　　○壬子升国子监祭酒丘浚为礼部右侍郎仍掌监事
　　○癸丑命翰林院侍讲学士杨守陈右春坊右谕德陆简为顺天府乡试考试官赐宴于顺天府
　　○甲寅升通政司右参议郭镗为都察院右佥都御史巡抚宣府
　　○户部奏各处已故盐商多令亲识代支经年既久真伪莫辨不能无重派冒支之弊况今水旱相仍赋税重减而边方粮草悉仰给于盐若任其冒给则盐课日亏请自正统以前未支者每引给钞三十锭以偿其资本景泰天顺未支者亦如之愿兑换者听两淮兑福建山东两浙兑广东所兑俱加十之五其不愿者则如旧守支诏可○命广西布政司戒谕安南国王黎灏时云南总兵官沭琮等遣人探安南事还自车里言交人以追捕叛党为辞攻取老挝二十余寨杀二万余人又欲往八百之境得安南伪敕于车里称洪德十年琮等奏上之下兵部看详请集文武大臣及科道官议谓欲请敕切责之恐沮其自新之路欲姑置之恐长其不臣之心宜令广西布政司移咨黎灏俾歛兵守境以全臣节又敕云南两广总兵等官俾整饬兵备以防边患议上悉允之
　　○乙卯户部奏河南山东北直隶自成化十一年以后粮多逋负皆司府州县官吏不能催督之故请移文戒饬如三月以后不完者停州县官吏俸五月不完者停司府官吏俸  上命州县五月司府八月不完者停其俸
　　○免福建福州兴化泉州漳州府去岁秋粮十万一千四百石有奇镇东等卫所子粒一万四千八百余石以旱灾故也
　　○云南镇守总兵官等奏丽江府巨津州金沙江北岸有白石雪山一带约高三四百丈本年四月初二日山忽断裂约大里许下塞江流两岸山相倚合山上草木皆不动江水不流者三日两岸禾麦尽为所没已而其下渐开水始通泄事下礼部议山附于地以安静为体今断裂移走是山失其体而地道不宁为异非细况丽江密迩西番民皆夷习宜行云南诸司严加修省抚恤军民整饬边备以弭灾异从之
