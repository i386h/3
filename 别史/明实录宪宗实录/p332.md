<!-- { "loadSidebar": true } -->
　　○  英宗睿皇帝忌辰  奉先殿行祭礼遣驸马都尉王增祭  裕陵
　　○令京城都税司及河西务以今年分税课钱钞中半兼收以内帑钞不足支给故也
　　○赐朝鲜国贺正旦陪臣李克墩等宴并金织衣彩叚等物有差
　　○移置山西灵石县灵石口巡检司于垣曲县横岭背
　　○癸卯以灾伤免隆庆卫子粒一千八百石有奇
　　○甲辰周府鄢陵王子堲薨王简王之子母孟氏洪熙乙巳生正统辛酉册封为鄢陵王至是薨年六十有一讣闻辍朝一日赐祭葬如制谥曰安僖○乙巳巡按直隶监察御史邓庠奏勘保定等府卫州县去岁夏旱被灾分数户部请令灾至八分以上者全免七分以下者仍徵二分从之
　　○诏遣官赈济陕西河南山西饥民户部覆议科道官所言事以今年漕运京粮一百万石每石粜银六钱敕堂上官三员并遣郎中等官一十二员籴粮赈济其有王府处则每府量给银三万两准折禄米仍于江北量留三十万石各就河道运至灾所或移民就食  上乃敕总督陕西军饷户部左侍郎李衍兼理赈济刑部左侍郎何乔新往山西工部右侍郎贾俊往河南及吏部郎中吴珉户部郎中翟通冯续金迪礼部员外郎王傅兵部员外郎朱瑄刑部员外郎许弼吴钦廖中李璲工部员外郎吴郁大理寺寺正李逊分行各府发京库银二十五万两付之○丁未太子太傅吏部尚书兼华盖殿大学士万安等以星变各辞其子及孙中书舍人之职得旨卿等事朕春宫辅导有年特各录用一子以酬其劳俱不允辞
　　○赐晋府故顺简王妃安氏并幼子奇溯岁食米一百石从其请也
　　○京师阴霾蔽日自辰至午乃散
　　○戊申增设广东恩平县儒学训导二员廪膳增广生各十名从提调学校按察司佥事张习奏也
　　○军器局军匠金福郎奏正统年间本局官军民匠五千七百八十七员名止有太监一员内使一员工部侍郎一员提督近年以来人匠逃亡事故止余二千余名而监督内臣乃增至二十员除占用办纳月钱视旧已去十之七八而其中之精于艺者又为各官取以私用止存其不堪者分班应役以致缺人成造未免雇倩外人岁计其直用银二千余两其各官占用者月粮仍旧关支乞敕廷臣会议一如旧例减去提督冗员清出占用工匠为便事下工部议其言有理宜如近日户部奏准取回各仓场内臣事例量为存留监督定拟每日该班匠役名数关支口粮而退出占用者庶军器无缺从之
　　○己酉兵部尚书张鹏等奏迩者本部陈言谓内地镇守等官可以量减五府陈言谓边城沿海添设官可取别用刑部及十三道陈言又欲查炤天顺八年正月诏书通行斟酌镇守等官地方缓急量为去留大概皆为官多民扰恐累地方有旨令本部查奏定夺今查自天顺八年以前接管已定者难以轻动不复开具谨将八年至今各处添设镇守等官地方事情繁简上陈伏乞  圣裁有旨尔等既言地方有事今河南亦有流民江西盗贼浙江福建俱边海镇守内外等官姑存之但令安静行事禁约科扰违者治罪不宥
　　○辽东都指挥佥事张斌坐随征建州时窃用官物奸宿乐妇且酷刑致人于死下刑部论斩至是遇赦编发原籍为民
　　○夜南方流星如盏大青白色光烛地自太薇垣外东南行至近浊
　　○庚戌晓刻土星犯罚星南第二星
　　○辽东泰宁等卫都督脱脱孛罗等遣头目若领阿等海西兀者等卫野人女直都指挥扯革等干兰河等卫野人女直都指挥牙失塔等各来朝贡马及貂皮赐宴并衣服彩叚等物有差
　　○诏修河夫月给米人三斗时遣工部左侍郎杜谦自通州抵淮扬督修谦以所在民饥请量给官廪户部议如其言从之
　　○辛亥监察御史唐韶汪奎当纠仪以南京御史张廷瑞锦衣卫千户李通复命差错失于面劾退朝乃奏有旨责其怠缓命锦衣卫执之于廷各杖二十并廷瑞通杖一十俱释之
　　○都察院右都御史朱英奏狭西民饥甚于他所近虽遣官赍银赈济但彼无粮可籴凡牛具种子悉无所措深为可忧臣先任巡抚提督甘凉卫所收积预备仓粮本计二十万石积今年久数必倍前又闻河西甘凉米价甚贱饥者多欲就食而守边者拘例阻格莫能往其西宁洮河等处则多耕牛彼所急帷茶布罗叚之类乞敕户部议令侍郎李衍等稽核粮数委司府官会甘肃巡抚等官量于河西借支内凉州一万五千石庄浪一万石运西安凤翔二府西宁五千石运临巩二府甘州二万石运平凉庆阳二府仍再发官银收买绵布罗叚或以官茶于洮河西宁召商贸易牛畜分送灾甚之地庶几饥民获济  上嘉纳令所司知之
　　○浙江署都指挥佥事张灏初坐擅受民讼纳其赂遗论徒至是遇赦还职带俸差操
　　○壬子以灾伤免遵化等卫子粒九千石有奇
　　○敕户部郎中张祯叔主事吴纪赈济狭西祯叔等初从左侍郎李衍于狭西等处总督军饷后复命衍兼狭西赈济故户部请以祯叔等视郎中吴珉等例赐敕令不妨原委仍申严责成其事制可
　　○敕户部员外郎卢艺于延安府赈济以先遣郎中金迪病不能往也
　明宪宗纯皇帝实录卷之二百六十二
　　成化二十一年二月癸丑朔巡抚大同都御史左钰奏近以山西狭西荒旱许舍余军官人等纳粟补官今大同仓廪空虚兼山西本处军舍亦迫于饥荒少就募者宜令凡在京河南北直隶山东有能如例纳米大同者听仍限以五百名至七月而止户部覆奏从之
　　○延绥总兵官署都督佥事岳嵩等奏正月上旬虏贼三千余骑入境游击将军董昇把总指挥郑骥等兵追至恓惶梁康家岔败之十三日虏贼五千余骑入境把总都指挥佥事朱祥等兵追至姚家山败之十四日又于单塔儿败之前后通计斩首三十四级夺取虏马六十匹兵仗器械七百一十事奏至  上降敕奖谕之赐赍奏人新钞一千贯
　　○甲寅狭西岷州外夷憨班等簇簇头番人亦麻窝斜等千官等簇簇头番人劄古肖等撒藏寺番僧劄挂速南等拱卜寺番僧瓦剌藏卜等各来朝贡马并佛像盔甲等物赐彩叚绢钞有差
　　○昏刻月犯昴宿
　　○乙卯户部奏湖广襄阳等府卫所州县各奏去岁旱伤请灾至八分以上者蠲其常税七分以下者仍徵其十之二制可
　　○兵部尚书张鹏等以陈言奉旨查京营及各处镇守等官军伴人数具奏裁处  上命京营提督内官与五十名掌营内官及总兵官三十名坐营官十名把总官五名各处镇守内外官二十名分守内外官十五名守备内外官十名
　　○丙辰工部奏巡抚保定等府兼提督紫荆等关右副都御史佀钟奏浮图峪城之西北离城甚远无险可据宜伐石为桥上筑拦马城墙一道以便防守从之
　　○丁巳释奠先师孔子遣太子太保礼部尚书兼武英殿大学士刘吉行礼
　　○工部臣言镇守福建御用监太监陈道奏福建阻山带海易生不虞其漳泉建汀等卫所城垣俱因风雨损坏且仓廪空虚救荒无备不可不预为之图欲如旧例以盐课番货并劝借银物在官库者十分为率内拨六分修理赈济而户部以为不宜章下臣等议缘思患预防在福建诚不可后修理仓廪储积有司自有常规宜行镇守巡抚巡按三司等官会议除赋税盐课国计所资不宜轻动  其余收贮在官者悉从斟酌支用仓廪不实亦令先事储积务俾一方可保无虞议上从之
　　○戊午祭  太社  太稷
　　○遣顺天府官祭司农之神
　　○巡按直隶监察御史董复覆勘真定大名广平顺德等府州县卫所去岁旱灾应免税粮二十万八千余石户部请灾至八分以上者如奏其七分以下者仍徵其十之二从之○己未吏部奏列传奉升除者除勋戚功升荫授录用外通得五百十四人太常寺卿至博士等官三十六通政使司及太仆寺卿等官一十八光禄寺少卿及尚宝司卿等官一十六太医院使至御医等官五十二鸿胪寺丞至序班等官百七十九工部员外郎及礼部司务等官一十九钦天监司历博士以至冠带天文生六十三中书舍人二十冠带食粮儒士一百八参议县丞主簿各一皆具其出身履历以闻于是御笔点阅之点者留否者去其留者太常寺卿陈敩赵玉芝太仆寺卿朱奎通政使司通政使蒋宗武左右通政施卿任杰太常寺少卿李景华张苗顾纶雷普明太仆寺少卿李纶光禄寺少卿干信尚宝司卿仲兰杨杞少卿严勋太常寺寺丞江怀连克彰凌中萧崇玉毛守玄邓常恩光禄寺寺丞陈责蒋钊鸿胪寺寺丞干浩黄钺沈达张春沈铨尚宝司丞何瑾黄大经李英金钥许瀚张奎太医院院使刘文泰院判董璨任义章渊丘钰钱宗嗣胡廷寅张纶王玉周经中书舍人王哲孙廷臣朱宏喻经岑业梁荫杜昌陈敔顾经唐胜杨清叚杰谢汝明李成华英曹以山山东参议梁能等也
　　○吏部又＜锍-釒＞传奉官为事妄冒者御笔点留五人余免归其留者上林苑监左监丞李孜省尚宝司司丞丘伦太常寺寺丞于宝中书舍人邬存敬冠带儒士杨缵也
　　○吏部又奏内府各监局及工部匠官其精于艺者一千二百九十二人皆宜存留其老疾者三十五人皆宜黜退司礼监留七十九人御用监三百七十九人尚衣监八十七人内官监三百六十五人司设监七十一人内织染局一百十人针工局三十八人兵仗局九十九人银作局二十三人御马监三人巾帽局五人供用库一人工部三十三人俱允之
　　○兵部奏列传奉升除者除勋戚功升荫授录用外通得五百三人勋戚异姓外亲升授者六内官弟侄家人升授者一百二十军民人等升授者六十六为事罢黜妄冒升用者一军民人等乞恩升授者九技艺工匠升授者二百六十皆具其出身履历以闻于是御笔点阅之如文职例留者三百九十四员余皆令闲住
　　○以两淮山东福建常股存积盐四十四万二千余引召商中纳粮豆于辽东从郎中毛泰请也
　　○庚申哈密左都督罕慎遣使臣满剌法虎儿丁等来朝贡马驼赐宴并衣服彩叚等物有差
　　○分守宁夏西路左参将蔡英以虏贼入境失防御令戴罪杀贼
　　○掌后府事襄城侯李瑾奏本府所属年例该办纳柴炭除在京大宁前等二十一卫原有军士及万全都司宣府左等九卫地有所产外其宁山卫并平定州守御千户所虽属直隶然其地俱在山西见今灾伤尤甚欲并山西都司所属太原左等卫该纳今年柴炭遵依诏书事例全免一年其大宁都司所属并直隶河间等五十三卫所亦乞斟酌前例量免半年以苏民困从之
　　○癸亥巡按直隶监察御史邓庠覆勘滦州等州县及永平等卫所去岁水旱分数应免常税户部请灾至三分以下者如旧其四分以上者仍徵其十之三从之
　　○乙丑遣户部尚书殷谦祭京都太仓之神
　　○遣顺天府官祭宋丞相文天祥
　　○徽王见沛累上章言府中庄田数少日用不给请以许州税课局税并湖广黄冈县樟松湖及开州赵府已退庄田给赐诏以三边供给浩繁各处灾伤甚重军民已困王所请者俱勿许○丙寅复命太子太保户部尚书余子俊兼都察院左副都御史往宣府大同等处总督军务兼总理粮储整饬边备总督仓场户部尚书殷谦兼理部事俟子俊还日各仍旧
　　○赐故秦府宜川荣顺王妃程氏食米岁五十石从其请也
