<!-- { "loadSidebar": true } -->
　　○太仆寺少卿李纲言顺天府所属州县寄餋备用马凡亡失者八千六百九十有奇盖由州县管马官轻视马政提调正官坐观废弛分管寺丞及管马通判不能提督稽核俱合究问然马之不完亦以诸州县地方灾旱又遇例停追之故若一时追买恐失之太迫宜限来年十月追买不完则管马官可如例黜罢提调正官管马通判革去冠带与分管寺丞俱停其俸俟马完复职事下兵部覆奏谓责限太宽恐马难措置宜参酌所处每处限明年五月内追买五十余匹至十月终补完否则如所奏惩督  上曰马政本重但既云民庶疾苦其令以渐买偿限明年十月内完足
　　○河南按察使何乔新劾奏都指挥佥事高福贪淫等罪刑科给事中批参乔新奏＜锍-釒＞内有误字都察院并请下巡按御史治罪皆从之
　　○戊寅土鲁番速檀阿力遣赤儿米即等来朝贡方物赐宴及彩叚等物有差赤儿米郎等上奏求驯象兵部言象以备仪卫之用礼有献贡例无求索宜令译者谕之报可
　　○己卯礼部奏四川乌蒙军民府石砫宣抚司湖广施州卫忠峝安抚等司庆贺表笺俱过期不至宜行所司逮问  上以土官俱宥之令巡按湖广监察御史责取忠峝安抚等司招状
　　○庚辰授国子监生杨士儆为中书舍人士儆当入选自陈其祖故少师工部尚书谨身殿大学士荣在  先朝有辅理功乞量授京职故有是命
　　○命济阳卫带俸都指挥佥事章关子琳代父原职本卫指挥使
　　○弗提等卫右都督帖思古等遣人来奏近者犯边皆山场海西野人无与本寨恐官军一概征剿请遣内外大臣至彼别白区处事下兵部言夷情反覆未足深信宜令通事都指挥佥事詹昇省谕来使归语帖思古等俾其益守臣节约束部落有山场野人为寇从宜剿捕不得因而犯边报可
　　○辛巳毛怜等卫女直都指挥孛罗秃郎卜儿等喜乐温河等卫女直指挥者里奔奇马申哈等各来朝贡马及貂皮赐宴并衣服彩叚等物有差已而郎卜儿等十一人乞袭职马申哈等三人各乞升一级俱许之
大明宪宗纯皇帝实录卷之一百三十六
　　成化十年十二月壬午朔  上视郊祀牲
　　○命金吾右卫带俸都指挥佥事支源子林代父原职本卫指挥使
　　○巡抚大同右都御史董方等奏山西备边都指挥高昇河南备边都指挥干源及把总指挥千百户等官百二十二人俱以所部官军逃亡失伍法当治罪都察院覆奏以为方等所奏该问管军职官总有百余人而在任有罪职官尤众若一概逮治则事连人多猝难归结今请自昇源以下俱停其俸昇源一月余二月在任者三月诏从之
　　○前军右都督李荣卒荣□显山后人洪熙元年内附授锦衣卫指挥同知宣德三年升指挥使使西域因改注凉州卫荣代之以军功历升都指挥同知正统末用荐超升署都督佥事景泰二年命充甘州参将久之充副总兵镇守甘肃天顺二年进右都督以老疾致仕至是卒赐祭葬如例子俊嗣原职义勇卫指挥使
　　○癸未增设湖广沔阳州沙镇茅镇景陵县乾镇三巡检司
　　○降江西建昌府通判徐智为鄱阳县知县智以督造岁办叚疋不如法当降二级调用郡民合请于巡按御史杨守随乞留之守随亦言智闲习吏治有干局但于法不可贷鄱阳人多健讼政务填委知县缺员可用智理之故有是命
　　○甲申命故燕山前卫带俸都指挥佥事强顺弟通袭原职本卫指挥使
　　○礼部奏陕西岷州等卫指挥使安英等违例起送大崇教等寺番僧入贡数多宜行所司执问  上曰安英等姑宥不问今后如例行之
　　○乙酉升翰林院编修程敏政为侍讲仍支原升俸一级以九年任满也
　　○升灵藏赞善王所遣进贡禅师桑儿结藏卜为国师并给诰命印信
　　○丙戌升湖广布政司左参议车宁为广东右参政
　　○总镇两广太监等官陈瑄等奏去冬以来广西贼首韦万什等越界劫广东新会县那虔上下二洞贼人郑迟等近构新兴县那假塘宅等地贼人流劫阳江麻罩等村佥事陶鲁领兵抚之执迷不服章下兵部言瑄等隐蔽土官莫必胜叛乱重情而总督军务都御史吴琛虽践任未久不能论劾亦依违妄奏宜并究治又新会贼徒既已啸聚恐后渐滋蔓宜移文瑄等令督广东游击三司等官画谋剿捕  上曰瑄琛等姑贷之令亟弭贼不得怠玩
　　○兵科给事中祝澜言武靖侯赵辅久患末疾故前日奏祭神旗进退失序今元旦在迩不宜复使将事请简命礼度闲习者代之有旨辅前者复命未见失仪而澜妄论大臣殊为无理法当究治姑宥之
　　○丁亥赐代府镇国将军仕＜土燎＞仕埂仕在仕垘仕堞仕墝仕壝仕塠仕土□＜脊-月目＞仕土□黾成鏊成鎋各于折色禄米内改支本色三十石从所请也
　　○戊子左副都御史原杰先为户部左侍郎巡视江西至是还命管都察院事
　　○杰奏巡视江西时自本年正月至八月所获南昌吉安等府强盗五十五起总六百六十八人窃盗二十三起总五十八人诏付法司处之
　　○内官传奉  圣旨命吏部移文取丁忧太常寺掌寺事礼部左侍郎万祺吏科都给事中徐英等言臣惟国家成宪每大祀时享輙谕诸司不得以刑丧奏凡有刑丧者亦不得陪祀供事所以严其典也夫以陪祀且不可掌祀可乎小官且不可大臣可乎监察御史李钊等亦以为言  上曰诏起万祺将别用之汝等胡为以此言进不允
　　○升浙江右布政使甯良为左布政使
　　○巡抚湖广左副都御史刘敷奏劾分守靖州左参将都指挥高端私役军人夺种屯田等罪都察院请下巡按御史逮治如律从之
　　○己丑腊节赐百官宴于午门
　　○罢湖广宝庆等府县淘金时内费日侈帑金渐乏乃命湖广宝庆等府武陵等县开原额金场淘煎以进巡抚等官命所属十二县开二十一场岁役民夫五十五万有奇而武陵之民伤于蛇虎死于大水者无筭仅得金三十五两而已巡抚等官乃奏工多金少徒害生民请仍闭金场第令有司取赃罚及设法以银易金一千两应用从之
　　○巡抚延绥右都御史余子俊陈边疆营堡防守事宜因请简文臣一人来视所修营堡庶见征戍转输利病至于大纲小纪皆宜责之整饬使事有定体章下兵部言边城废弛可命大臣往视今子俊修筑已毕其间利益功绩久之自见不必更遣大臣若有事宜听详处以闻  上是之子俊又言孤山等堡把总指挥同知朱祥郑温榆林城把总指挥佥事郭镛谋勇俱优可备裨将之选兵部请俟有事用之报可
　　○庚寅升翰林院编修李东阳为侍讲仍支原升俸一级以九年任满也
　　○注武城中卫带俸都指挥同知高贵金吾右卫带俸都指挥同知窦杰羽林前卫带俸都指挥佥事朱昇于福建都司金吾左卫带俸都指挥同知阚文龙骧卫带俸署都指挥佥事王皞于福建行都司贵管都司事昇提督城守操练杰巡视银场文掌行都司印皞守备汀漳二府地方寻复命故管屯都指挥佥事刘源巡视银场贵兼督屯田而改杰总督备倭
　　○辛卯旌表节妇刘氏等四人烈妇邓氏等二人民之七世同居者一人刘氏直隶祁州民李景方妻余氏福建莆田县民吴师舜妻周氏浙江汤溪县民江彦杰妻萧氏江西泰和县民杨崇艺妻俱少寡守节终始无玷旌其门曰贞节邓氏辽东辽海卫总旗陆淳妻邹氏军余刘贵妻俱以夫亡自缢旌其门曰贞烈李玘湖广蒲圻县民自始祖辛壹至＜王巳＞同居凡七世历百有余年礼义相传人无訾议旌其居曰七世同居义门
　　○癸巳调南京兵科给事中吴杰户部主事柳琰于外任先是琰往淮安府监督仓粮与内官王增福王刚同事琰颇自专不听其所为民有侵仓地为屋者皆撤之使复旧怨者甚众适江都县民输税于仓以琰家仪真为同郡而杰亦江都人适丁忧家居因索书求庇琰拒不纳增福等微闻之执问其人其人方怨琰即诬伏通书纳赂增福刚遂奏于朝命锦衣卫官往会巡按御史按之狱成械杰琰等至京师重鞫皆坐杖当赎还职诏赎罪毕俱调除外任杰湖广沔阳州判官琰河南南阳府通判
　　○甲午太子少保兼兵部尚书白圭以疾乞致仕命在京调理不允致仕
　　○吏科都给事中徐英等言三载黜陟知人最难明年又当举行但好恶不同难以遍察虽有所司奏报御史考语皆未精详外此不过访之来朝者而已故或端谨者以为无守罢软者以为有能谓酷暴为慈祥谓廉介为贪滥以少壮者为有病以老疾者为未衰甚至乘此机会报复恩雔少不加察辄中其奸计往者巡抚等官在外考察虽遍观历览然后黜陟亦为此毙所惑况今日乎乞申命吏部会都察院研审精详察好恶别毁誉协至公求允当一则以察小官之贤否一则以考上司之公私有徇情者许科道紏举＜锍-釒＞入诏进退人才务合公论毌得偏徇所司其知之
　　○靖江王规裕言广西护卫百户谷真乃母妃父也今已致仕乞量加散阶以荣终身命进真阶为武略将军
　　○都察院左都御史李宾等奏锦衣卫镇抚司累问妖言罪人所追妖书图本举皆妄诞不经之言小民无知往往被其幻惑乞备录其妖书名目榜示天下使愚民咸知此等书籍决无证验传习者必有刑诛不至再犯奏可其书有番天揭地搜神记经金龙八宝混天机神经安天定世绣莹关九龙战江神图天宫知贤变愚神图经镇天降妖鉄板达通天混海图定天定国水晶珠经金锁洪阳大策金锋都天玉镜六甲明天了地金神飞通黑玩书通天彻地照仙炉经三天九关夜海金船经九关七返纂天经八宝擎天白玉柱夫子金地历刘太保泄漏天机伍公经夺天册收门纂经佛手记三煞截鬼经金锁拦天记紧关周天烈火图玉盆经换天图飞天历神工九转玉瓮金灯记天形图天髓灵经定世混海神珠通玄济世鸳鸯经锦珊瑚通天立世滚云裘银城论显明历金璋紫绶经玉贤镜四门记收燕破国经通天无价锦包袱三圣争功聚宝经金历地经夺天策海底金经九曜飞光历土伞金华盖水鉴书照贤金灵镜经朱书符式坐坛记普济定天经周天烈火图六甲天书三灾救苦金轮经智锁天关书感天迷化经变化经镇国定世三阳历玄元宝镜玉伞锦华盖换海图转天图推背书九曜飞天历弥勒颂通天玩海珠照天镜玄天宝镜经上天梯等经龙女引道经穿珠偈天形图应劫经天图形首妙经玉贤镜透天关尽天历玄娘圣母亲书太上玄元宝镜降妖断怪伍家经金光妙品夺日金灯红尘三略照天镜九关番天揭地神图金锋都天玉镜玉树金蝉经玄娘圣母经七返无价紫金船银城图样龙凤勘合
　　○直隶沂州卫指挥陈镐非法害人千户刘通摭其违法事将赴京奏之镐遣人缚诸途矐其两目通弟欲讼于官复诬以罪杀之并杀其同事者五人山东按察使王琳廉得其事以闻下巡按御史鞫治镐遂讦琳受赂并残疾等事命刑部郎中袁玘同锦衣卫官往会巡按御史通鞫之镐罪皆实及其党三人俱以谋杀人罪死琳亦以奏事不实坐杖当赎左都御史李宾等为覆奏悉如所拟以琳残疾请付吏部议之诏可
　　○乙未升浙江布政司右参政杜谦为右布政使
　　○调兵科给事中祝澜为安州判官澜既劾武靖侯赵辅失仪辅摭奏澜事下狱问无左验竟亦黜之
　　○命羽林前卫带俸老疾都指挥佥事郭美子真代其原职为指挥使
