<!-- { "loadSidebar": true } -->
　　○巡抚狭西右副都御史项忠上＜锍-釒＞其一曰为治莫要于求贤得人莫严于考课近诏考察天下官吏不才者既已罢黜而才者未见旌擢汉宣帝时二千石有治理者玺书勉励增秩赐金唐太宗＜锍-釒＞剌史名于屏风善恶之迹注于名下以备黜陟故宣帝太宗致是之羙光耀史册乞敕吏部凡遇巡抚巡按奏请旌异者量为擢用或给以诰敕或敕书勉谕庶贤否不混其二曰至重者将也至危者兵也昔君之遣将分之以阃誓莫干也授之以钺俾专断也将之统兵若驱群羊而莫知所之若决积水于千仞之溪夫然后得以建立功勋勒名竹帛今狭西三边挂印总兵遇敌逗遛无一人肯当前者虽云智勇未能如古名将盖亦委任有未专焉况锋镝交于原野机会变于斯须呼吸之间有生有死若不委以军法从事之柄孰肯轻生以御敌哉今军士但闻敌之可畏而不畏总兵之号令以总兵之权轻也使畏总兵甚于畏敌进有可生退有必死则人心岂有不奋而敌岂有不克者是知威福之柄臣下不敢擅专直行师大事安危所系不得不暂假之也宜敕各边总兵官今后闻有大敌在前军中有违主将号令者悉以军法从事庶几成功可必其三曰国家诏举将才一年余矣骑射之间尚无一人应诏况才堪大将者乎且狭西风土强劲自古名将若郭子仪李晟之辈皆由此出虽曰间气所生世不常有而弓马闲习膂力过人者不可畏无但拘于答策之难不能进也且天下生员餋于学校善答策者百无一二况欲责之草野之人自昔屠狗贩缯之人皆能建立大功亦不拘于答策若专拘此恐终不能得人用也诏曰忠所言斟酌停当该部其即议行之
　　○癸亥南京监察御史施谦言今岁水旱饥馑江南有储积处宜行巡抚巡按官令有司验丁支给江北无储积处令各劝借赈济预备仓有豪强规利之徒冒支者令有司严加禁约其浙江湖广沿途抵京师量船纳钞法网太密请暂停止应天府都税司新增岁办课额比于洪武宣德中三倍其数宜量减以苏民困诏悉从之
　　○甲子锦衣卫带俸都指挥同知柏贵有疾命其子俊代父原职指挥使仍带俸○乙丑湖广都指挥佥事张镛有疾命其子颢代父原职九溪卫指挥使
　　○监察御史方佑问窃盗三犯者二人法当死其一人再犯遇赦一人则赦后再犯都御史李秉以为虽名三犯而中更赦宥必赦后三犯乃当坐奏上  上曰怙终者固当诛然既更赦宥则前罪除矣如仍坐之是未尝赦卿所议良是其著为令
　　○湖广襄阳府知府干璠九年秩满命升俸一级再任三年以巡抚都御史王恕奏保也
　　○丙寅发银四万两赈济凤阳徐州饥民从户部请也
　　○丁卯哈密地面遣使臣哈的马黑麻等来贡礼部议哈密贡马才二十疋而使臣来者三百六十余人皆欲给赏今岁饥民困以有限之府库供无益之远夷请会官议处可以经久长行者从之○户部言镇江浙江诸处旱涝相继虽以赈济然国家财赋仰给东南岁运京储四百余万石今罹灾伤优免数多来岁兑运必有不足请以淮浙等处官盐二百七十万引酌量米价定拟则例广募商人于淮安徐州德州水次仓分中纳俟来岁斟酌道里远近分拨官军之运庶民不困于凶年而国用亦无所损矣制可
　　○戊辰定乌思藏番僧三年一贡例礼部奏宣德正统间番僧入贡不过三四十人景泰间起数渐多然亦不过三百人天顺间遂至二三千人及今前后络绎不绝赏赐不赀而后来者又不可量且其野性暴横奸诈今乌思藏剌麻蜡叭言千等来朝贡方物乞降之敕谕使三年一贡  上从其请因蜡叭言千等归敕谕阐化王曰尔父祖以来世修职贡洪武年间三年一贡来朝不过三四十人往来道途亦守礼法近年以来增加渐多络绎不绝侍朝廷柔远之意所至骚扰察其所以多有四川等处不逞之徒买求印信冒作番僧贪图财利坏尔声名尔居遐僻何由得知兹特敕谕尔今后仍照洪武旧例三年一贡自成化三年为始所遣之人必须本类不许过多所给文书钤以王印其余国师禅师等印皆不许行惟袭替谢恩者不在三年之限仍戒来人毋得夹带投托之人朝廷已敕经过关隘官司盘诘辨验如有伪冒就便挐问如此则事有定规人无冒滥庶不失尔敬事朝廷之意
　　○命福建延平府立祠祀宋儒杨时以罗从彦李侗配享时萧山县民有奏以时从祀孔子者事下礼部请命翰林院议大学士李贤学士刘定之等议谓从祀各有深意盖洙泗及门之徒躬受圣教故虽姓名之外他无可考如秦非邽巽亦不敢遗汉晋专门之师传授圣经故虽学行之疵犹有可疑如马融王弼亦不敢略至有宋周程三大儒阐道之后斯文有传兴起者众自非识足以明至理于毫厘行足以希往圣之踵武功足以为遗经之羽翼者弗与于斯如时早入程子之户庭后启朱子之统绪信为学者所敬仰但其论西铭也程子谓未释然其解中庸也朱子多辨其非其学术有可议矣及其晚年起从蔡京之招学者皆惜其无大建明其出处又有可议者马若夫释经之言虽已间见于语孟然亦未若胡安国之传春秋蔡沉之传尚书其功为尤多也然则前代之定从祀不及时与本朝特增胡安国辈不以时岂非以此故欤况同游程门有优于时者曰吕大临曰游酢启教朱子有亲于时者曰罗从彦曰李侗诸儒既皆不与时似难独入臣等窃意先儒从祀孔庙者宋元以来议定已久今不敢又增时宜于时故郡令有司建立祠庙春秋择日致祭以表  圣朝崇儒重道之意以慰后觉景模仰范之心是虽不得通祀于天下而犹得专祀于故乡比之诸儒亦为异矣故有是命
　　○己巳命守备倒马关都指挥佥事王信充湖广右参将分守荆襄地方
　　○革宁夏河渠提举司从巡抚都御史陈价等言以宁夏水利有各卫管屯武官掌其挑修均放而镇守等官又便宜措料修理本司官实无所事故也○辛未巡抚陕西都御史项忠言陕西终南山接连河南卢氏永宁等处俱有银矿常为本地奸民聚众窃取虽封闭之固守护之严巡视之谨而愚民重利罔畏典刑接踵徒流略无忌惮将恐见利忘身所聚益众其患有不可胜言者乞敕法司拟议通行陕西河南及有矿去处更加禁约有窃取者依律问罪仍枷号三月以示众若三犯则奏请裁处其伤人或聚众不散者于法当死不在枷号之条庶几奸民少惩而后患可弭  上是其言令该部即与施行
　　○户部会官议各处巡抚漕运等官所陈事宜一各处兑运军粮近年每石暂加耗米五升今直隶苏松及浙江嘉湖杭等府俱水灾其耗米请居停止一各处逃军逃囚不逞之徒私造遮洋大船兴贩私盐每船聚百余人张旗号持军器起自苏扬上至九江湖广发卖沿途但遇往来官民客商等船輙肆劫掠所在虽有巡检巡捕官兵俱寡弱不能敌请敕南京守备总兵等官自镇江至九江等处差拨操江官军自孟渎河至苏松通泰等处差拨备倭官军巡捕给以口粮候贼徒屏息革罢一应天并直隶苏州等府钱粮物料差粮长运户人等起解往往侵欺费用至京无以为纳通同押解官吏以勘合关单于势要之家抵当借债故累岁不得注销请敕两京户工二部凡粮长运户解户解运物料毕其关单勘合务亲交领如有抵当者即为追出省令辨还私债一两淮  地方擒获私盐船先议大料者送提举司改造粮船小料送所在官司变卖近各处巡盐官军作弊以大为小概卖不获实用宜令但获私盐船无分大小俱报所在官司相视印烙径送清江提举司造船议上俱从
　　○壬申巡抚陕西副都御史项忠奉敕修省上言时务二事其一请以税茶易马给军其二请罢徵逃户税粮词颇剀切  上命所司议行
　　○临泉王钟鏶占毁民居山西按察司按之钟鏶令仪宾孙恕嘱按察使程鉴求庇不从王府遂发鉴违例收参承差吏典等事巡按御史贾俊以闻命罪恕如律而逮鉴问理
　　○癸酉湖广署都指挥佥事朱缨有疾命其子镛代原职岳州卫指挥使
　　○漕运总兵都督佥事杨茂奏各处运粮旗军以洪闸滩浅盘剥多费各带土产物货以资用度乞免河西务张家湾等处税课以纾军困  上下其议而行之
　　○分守大同东路地方参将都指挥使范瑾协同分守右监丞阮和总兵官彰武伯杨信参将都督佥事张鹏巡抚右副都御史王越累坐失机罪兵部议宜究治为守边误事者之戒  上皆宥之仍令尽心杀贼以赎前罪
　　○南京吏部郎中夏寅奏臣以考满来京北抵徐州沿涂所见人不聊生路多草窃盖以今岁旱涝故也窃见徐州地连山东素产豪杰自古乘隙首难者多其土人今饥馑无聊必多盗贼盗贼不已恐生厉阶乞任大臣镇抚安辑蠲免粮税禁约奸宄暂出内帑财物及在官粮廪赈济之以慰其无聊之心以消其意外之患又见沿涂马缺船只应付人夫老幼供役不胜劳苦所载物件一箱一柜而已輙用一船夹带客商多装私货所至骚扰亦宜立法禁约少解倒悬之厄庶不至于困疲又见淮安徐州济宁军士赴京操练缘此三处实两京要害重地宜各选文武官有重望者于此镇守训兵屯田常使两京之势气脉连络臂指挥使则仓卒可以制变无事亦可以弹压四方章下户兵二部覆奏徐杨等处灾甚先已遣都御史吴琛赈济今寅奏欲委任大臣安辑宜再令琛及巡抚守备等官设法赈济辑整兵防范奸宄其言禁约官船装载私货缘天顺初有旨榜谕凡官船装送官物沿途每船添夫上水二十名下水五名军卫三分有司七分该送官物务尽船装载违者所在官司具奏并违例应付者皆以治罪今宜行南京兵工二部及巡河御史等官如例禁约至于临清徐州扬州欲选文武官员镇守则皆有巡抚镇守文武大臣在彼不必重烦扰从之
　　○甲戌命故山东都指挥佥事栾敬子玉袭父原职登州卫指挥使
　　○以明日乙亥十月朔遣驸马都尉石璟薛桓分祭  长陵  献陵  景陵  裕陵
　　○遣内官祭  恭让章皇后陵寝
　　大明宪宗纯皇帝实录卷之二十一
明宪宗纯皇帝实录卷之二十二
　　成化元年冬十月乙亥朔享  太庙奉  英宗睿皇帝神主诣庙享祀
　　○遣内官祭司井之神
　　○赐山海古北口等处边关夜不收及守墩官军四千四百余人胖袄裤鞋
　　○戊寅吏科都给事中沈珤等言学校育才之地风所关旧制学正教谕训导多于会试副榜举人中授之往往教有成效科贡得人比来纳马纳粟并四十以上入监者俱以记诵旧丈滥授学正教谕之职遂致学校废弛请自今学正教谕必用副榜举人其他止授训导仍限年五十以下者方听就试下吏部覆奏从之著为令
　　○己卯镇守辽东太监李良奏泰宁朵颜二卫夷人千余近边围猎恐将入寇  上命沿边镇守总兵官严堤备之○庚辰命故弋阳王子觐鐰袭封弋阳王天顺间弋阳王奠壏以事赐自尽其子幼久未有封号至是陈乞  上曰罪人不孥罚弗及嗣王政所先况宗室乎其勿绝王嗣令袭封焉
　　○广西大藤峡蛮贼夜入藤县城掠官库劫县印镇守总为事官欧信以闻兵部请行广西总兵官及赞理军务都御史等官急为剿平从之
　　○辛巳赵王见灂奏乞如  仁庙赐其祖简王例岁禄米三万石诏户部议请如  祖训仍岁支万石从之
