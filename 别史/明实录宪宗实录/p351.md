<!-- { "loadSidebar": true } -->
　　○命河南镇守巡抚等官度地方灾伤轻重定所属官朝觐时镇守等官以灾伤奏乞概免吏部覆奏非宜故有是命
　　○壬戌南京工部右侍郎刘俊乞以子遐为国子监生许之
　　○命故万全都指挥同知朱谦子辅袭为开平卫指挥使
　　○癸亥保国公朱永言团营备征官军失伍者多今边务方殷若待报选补恐缓不及事请遣坐营将领即草场精选万人补之仍阅正马万匹＜马犬＞马五千匹在场牧放以备调发事下兵部议制可遂命都督同知陈瑛往会广宁伯刘璇选补
　　○降乐陵王长子当菏镇国将军当氵□再为庶人初王三子长当菏次当渿三当氵□再皆幼王延生员滕镃教之时菏氵□再资质不及渿镃白于王王意属渿二子憾焉遂谋于府中人杖杀镃事觉命官核实都察院奏请裁处  上以当菏等听信奸谋杖杀教书人逆天害理凶恶之甚何以嗣守爵禄俱降为庶人乐陵王不能教子亦下书切责之
　　○甲子赐晋府永和王奇淯第三子名曰表枨义宁王奇渶第四子名曰表杭
　　○乙丑巡抚江西右副都御史闵圭等奏新昌县山深路险盗贼窃发虽岁调官军防守然往来无常未能根捕乞于袁州卫摘拨一所官军于此屯戍支公帑财物以造治所营房又旧有土城版筑未固宜发民夫修治事下兵部覆奏命圭等审议行之
　　○大同左副总兵刘宁乞以京卫指挥佥事刘澄自随兵部言不可从且请令今后各处副总兵有所奏请必须署以协同镇守名目不许与总兵官况称镇守其奏带之人仅视分守将领给以三人又镇守以下官自京师往者方听奏带京卫头目著为例报可
　　○翰林院侍讲尹龙有罪除名并革其父吏部尚书尹旻太子少保令致仕时东厂官校发龙诸阴事下锦衣卫狱既而吏科给事中张雄等言龙宅心匪臧制行可恶窃弄父权大开幸路纳贿如市而略无忌惮干谒如云而罔知检束如榆次县知县孙盛馈银三百五十两特授沂州知州通州指挥吴昂送银五百两兼管九卫粮运且尚书尹旻猥以凡庸遭逢  圣世官成名立改易初心惟徇溺爱之小私不顾输忠之大节纵子受赇而大著贪声恣意用人而甚亏公道近年以来奔竞成风以致贤否混淆是非颠倒欺公罔上罪恶贯盈物论沸腾人心愤怨伏望  皇上明正其罪以戒欺罔监察御史陈孜等亦言旻貌恭心异舞智术以御人行浊言清谋身家以为计假铨衡之公器植桃李之私门厚乡里不论贤否择善地以居之比亲识不分淑慝简美职以授之有初进而骤升者妄称才识堪任有久任而淹滞者诿曰资格所拘贿赂公行苞苴竞进如通判王范以其乡之亲党而滥升主事经历张璲以其子之心反而骤进少卿若此之类难以悉举其子龙性尤谲诈心复奸回素无学问之功藉父势以为美官久著贪污之迹据厚资而彰秽行原其所自旻父也龙子也父之行既不足以正其子子之恶岂不关于父受贿者虽曰龙而行事者实则旻也使其不知则于子且不知何以别天下之贤否使其知之则于家且不齐何以典人物之铨衡清议不容舆情共愤事既败露幸蒙曲宥自当稽首感激奉身求退复何面目立于清班是盖人言不恤廉耻罔顾殊失大臣之体甘为小人之归乞独奋乾刚大彰天讨以为父子同恶人臣幸进之戒  上曰尹旻姑不逮问三法司锦衣卫其执尹龙并张璲王范于午门前拷讯明白仍究其有如璲等亲昵请托营求升职者具实奏处于是礼部郎中刘绅兵部员外郎董宁常德府同知朱绅按察司副使谢显王锦冯兰名俱及焉狱上得旨尹旻听子纳贿徇情升官大坏选法仍革太子少保止令以尚书致仕龙凭藉父势交结憸邪滥受赃私发原籍为民璲范降三级调除远方刘绅等令各执问侍郎耿裕等令具状以闻裕等服罪  上责其职佐铨衡乃旁视缄默曲意阿从致使升擢不公法当逮问姑置之仍停俸三月已而降璲为广东化州知州范为云南景东卫经历刘绅为四川汉州知州宁为湖广常德府通判而命巡按御史执问显锦兰及朱绅来奏
　　○鲁府仪宾胡逵有罪赎杖还职以家人违法连坐也
　　○戊辰诏以宣府团种粮仍给边军买马旧例沿边官地听军士协力耕佃以所收租于官库易银买补倒死马匹边军赖之其后兵部尚书余子俊奏改以充边食粮储岁止给三千石买马以故军士偿补不给多至逃亡户部请仍旧为便从之
　　○己巳运京库银六万两于狭西以给军需时巡抚右副都御史郑时奏三边有警粮储缺乏故也
　　○庚午命辽东都指挥佥事孙庆子缨代父原职为广宁左屯卫指挥使
　　○癸酉命分顺义县仁智乡庄田一所以其半给常德大长公主香火其半赐兴济郡王
　　○赐周府镇国将军子土□畀庶第二子名同鍡镇国将军同钴庶第三子名安氵□茈宣宁王庶兄镇国将军仕土□□第三子名成铺隰川王府镇国将军仕墥子名成锥
　　○内官监太监韦洛奏奉旨同鸿胪寺署丞海滨伴送撒马儿罕地面使臣怕六湾马黑麻至广东滨沿途教诱使人需索纷扰后期始至总镇两广太监亦奏怕六湾马黑麻道经山东东昌府买军民子女为妻妾事俱下礼部覆奏宜寘滨于法  上命锦衣卫执讯之
　　○贵州土官宣慰使安贵荣世居水西管苗民四十八族宣慰使宋然世居贵州城侧管水东贵竹等十长官司皆设治所于贵州城内衔列左右而贵荣掌印非有公事不得擅还水西即还须禀知守臣乃听而苗民首领永则等请敕其不妨司事以时巡历所部趣办贡赋总兵官吴经亦为之请事下兵部谓国家之于土官不轻降敕宜移文谕令如旧供职有事听暂还水西以印付然管之得旨许赐以敕令悉心管束夷民
　　○虏入独石城及洗马林堡杀伤守墩军七人执二人以去宣府守臣以守墩千户邓镇百户王祥提调指挥马良韩谦不行谨备而参将盛忠等号令不严请究治之命姑记其罪
　　大明宪宗纯皇帝实录卷之二百七十八
　大明宪宗纯皇帝实录卷之二百七十九
　　成化二十二年六月甲戌朔赠官人杨氏为恭僖夫人遣内官致祭命有司营葬以旧尝奉侍  东宫有劳也
　　○乙亥敕谕文武群臣曰朕惟人君图治必先于得贤人臣辅治必谨于奉法夫法者治天下之具得众贤以奉法则治功未有不成者我  太祖高皇帝创业贻谋百司庶务具有成宪  列圣相承守而弗失治化之隆远迈前代肆朕继统壹惟成宪是遵夙夜兢兢恒思得人辅理奈何岁月滋久文恬武嬉往往有恣情玩法隳职偾事者形迹败露朕已寘诸宪典尚虑尔文武群臣罔知警戒居重职者或私胜公微交通嘱托引用非人以致殃及于军民在下位者或知小谋大夤缘行贿躐求非分以致愤切于人心此而不禁必将仿傚成风廉耻不顾名节不立勋业无闻禄位不保国家之治亦何所赖焉兹特降敕戒谕尔等其各惕然修省奉公守法勉副委任或内省有疚者须痛自惩艾改过自新务期职修政举有利于军民用称朕求贤图治之意敢有执迷不悛仍蹈前非者  祖宗法度具在朕必不尔宥也其戒之慎之
　　○命南直隶有收府县运粮十万石于凤阳等卫所给官军时巡抚左副都御史李敏奏仓粮缺乏故也
　　○总督两广军务右都御史宋旻等奏肇庆府泷水县乃两广交界山深路险猺贼负固为恶兵进则潜遁兵还则复出近盖猖獗自称元帅将军总管游击等名必施杀伐以示天威第今瘴发未可轻举宜以秋月动调汉达官军往剿之事下兵部请行旻等画谋抚谕如果不服则听量调官军捣其巢穴  上是之报曰两广俱有贼情其令旻等善审事势从宜抚捕
　　○戊寅赏偏头关等处杀贼有功官军银四百八十余两绢六十余匹布三百九十匹  以旱灾免直隶新安卫子粒四千二百九十余石
　　○太子少保工部尚书刘昭以子礼部郎中绅附尹龙之罪上章自劾  上曰刘绅不遵法度已有处置昭不能教子本当逮问既引咎自责姑宥之
　　○己卯福建福州兴化二府地俱震
　　○庚辰命故金吾右卫指挥使姜英弟雄羽林前卫指挥同知魏震叔父真永清右卫指挥同知樊智子茂济阳卫指挥同知孙軏叔父林金吾左卫指挥佥事徐福子＜王巳＞袭职羽林右卫指挥使任安子聪羽林前卫指挥同知刘宣子玉济阳卫指挥佥事李雄子谨锦衣卫带俸指挥佥事王英子政代职
　　○六科给事中十三道监察御史劾奏工部尚书刘昭心怀奸险性复刚愎会计物料多科少用督造工程有名无实角□羊到匠役班钱广纳私家抽分变卖银两不充公用居官既多不法处家又且不齐昭既朋比尹旻而声势相倚子绅复朋比尹龙而夤缘升官尹旻父子既已明正其罪刘昭父子亦合置之于法章上  上曰刘昭不能教子事已区处其余不法事悉令回奏已而昭具陈服罪得旨以昭职居大臣何为不能谨慎以致物议是宜究治姑宥之
　　○辛巳增给故镇国将军公弥□金夫人张氏食米岁二十石从镇安王成泳奏也
　　○癸未遣内官祭中霤之神
　　○升山东布政司右参议王道福州府知府唐珣为湖广左右参政河南左参议傅实广西右参政福建按察司佥事张鸾四川副使
　　○升绍兴府知府戴琥为广西布政司左参政以九年任满也
　　○复除贵州按察司佥事沈璐于山东河南佥事王璇于山西
　　○以江西九江府德化县料钞给荆王见潚二年王奏岁用不足故也
　　○狭西旱虫鼠食苗稼凡九十五州县
　　○右都督范瑾自甘肃被召还命管中府事
　　○巡抚甘肃右副都御史唐瑜奏三月间赤斤罕东二卫番达与西番讎杀乘机入境掠财畜军器以去我军迫之拒而不服议遣译者谕其头目令还所掠尚未报事下兵部请如瑜等所拟仍令督属防御报可
　　○辽府宜城王豪坅奏臣父康简王坟屡为山水冲圯今母妃程氏薨遣官开圹中多积水乞差阴阳人择地而自迁葬从之
　　○乙酉申明王府婚姻禁例代府镇安王成泳奏旧例天下王府婚配务于本境卫府州县军民良家子女内令长史承奉择伦理无碍年貌相应者取具所司官吏勘结启王成婚今本府各王将军多有违此例者乞申明约束礼部覆奏所言宜从  上从之以书谕各王府曰朕惟婚姻人道之始正家之原婚礼正而家道齐然后国与天下可治也近闻各王府选婚多不遵礼法往往信任小人受其贿嘱不复论其门地叙其伦理一概选用或有男为王侄女仪宾而女却为王堂弟夫人者或有叔为姑仪宾而侄就配姑之女者或有姑为王妃而侄就配王之庶女者甚至一女有先定侄侄亡而定与叔或先定与兄兄亡而定与弟或弟亡而定与兄者伤败伦理违背法度莫此为甚近日镇安王曾有此言已谕礼部定为禁例自今以后藩府选婚务须长史会同承奉教授内使等官于本境卫府州县官员军民之家行已无愆治家有礼者选其子女必须年命相宜人物俊秀取具各该军卫有司官吏邻里保结明白启王具奏成婚若内使旗枝人等敢有通同纳赂欺蔽亲王滥将不应之家及犯律禁之人朦胧选择启请成婚致使紊乱尊卑有伤国体者事发即将用财营求并受财听嘱及事内一干人众通查提问俱治以重罪不宥夫伦理明则风化行纪纲正斯天下定自古治外由内之政未有不先谨乎此也  免应天府并直隶宁国徽池安庆等府县秋粮三十万八千八百余石以去岁旱故也
