<!-- { "loadSidebar": true } -->
　　○升福建按察司佥事萧銮为山西按察司副使○户部右侍郎薛远奏处置两广军饷凡七事其一两广大小衙门三年六年考满官员许令纳米就于本布政司给由其二两广两考役满吏典有能纳米一百石者送部免其办事就拨京考纳米三百石者免其京考冠带办事纳米一百五十石者于本布政司拨补三考满日赴部免考与冠带办事其三两广军民舍余人等照纳米则例运于用粮处所给授散官其四两广及湖广江西为民文职官备米一百五十石运于用粮处所者冠带闲住其五淮浙广东等处盐运司提举司天顺七等年存积见在引盐就彼定拟斗斛出榜召□中纳其六两广等处放回依亲监生坐监三年以上者纳米一百五十石未及三年者纳米二百五十石免其坐监起送听选其听选给假回还者纳米一百石不拘挨次就便选用其七两广儒学考试不中生员廪膳纳米五十石增广纳米三十石免其充吏放回宁家从之
　　○镇守独石马营等处奉行□缶进保奏独石临边之地备御官军一时不可暂鈌近以轻罪往往逮至宣府系狱恐猝有警急鈌人守御请自今军中词讼必须自下而上轻则委官鞫问重则亲临自理  上曰立法正不宜泥于常而忽于变恒有警急之地岂可以常法处之其悉从进保言著为令
　　○甲戌少保吏部尚书兼华盖殿大学士李贤等言翰林院编修丘浚见朝廷以两广贼势已极遣总兵官调军讨之浚广东人深知彼处贼情因条陈用兵事宜于臣谓今两广人心物力军马财用大非总兵颜彪时比当是时贼徒未甚多军威未甚挫民财未甚竭人心未甚离自其行师无律而我之军威始不振自其纵兵虏掠而民之财力始大屈自其杀平民以为功而人心始日离贼徒始日盛继其后者非尽反其所为决不能成功也今日用兵之策大要有二曰逐曰困而已攻与战则在乎因机制变不可以遥度也盖贼之在广东者当逐之在广西者当困之何也广东本无贼贼之来皆自广西而后居民之无所依归者为之驱胁耳使广西之猺獞尽归巢穴彼必不能独立此所以必逐之也广西之贼非不欲一鼓直抵其巢穴兽狝而草薙之但山迳险狭虽有百万官军亦无所用之此所以必坐困之也一逐之之策盖广东十府残破者六其地方相去或一二百里或六七百里或远至千里或出此则贼往彼我往彼则贼出此巧相回避迄难成功若从一路逐之必不可得湏分为四路一路自广州三江口趋肇庆府历四会封川等县沂流而上至藤江一路自肇庆府之新兴过阳江抵高州府界捣电白信宜出茂名化州由间道径岑溪等县界一路自藤县直沂比流江登陆由郁林博白陆川出石城抵雷州复自石城往廉州之灵山下横州江一路自广州之连州径贺县出平乐府四路之兵俱会于浔州所至之处必湏穷搜极追且招且剿驱之出境而后已然此亦约其大略而已若分兵之或多或少遇贼之或邀或伏又在临时处置一困之之策盖广西徭寇处处有之惟浔州大藤峡为大大者既困则小者不足平矣峡前临河道后抵柳庆左界昭梧右接邕贵中皆峻岭高山惟藉刀耕火种蓄积有限况所耕之田尽在山外大军四面分守截其出路彼既不得虏掠又不得耕种不过一二年皆自毙矣若然其余龙山栗山等处可以次第剪除一向时官军屡征大藤峡不能成功者盖由每年霜降以后方才进兵此时贼已收获粮谷充盈势不能困今大军须以七月至彼分兵亟出蹂其青苗使之秋成无望出其不意先夺其气然后次第脩葺营垒以为久困之计不然则今年为徒行矣一屯军久守所虑者春夏之交瘴疠不作宜于四月还军浔州沿江一带分屯至七八月间仍复屯守一今之贼徒所以倍蓗于前者其祸起于前日总戎者之滥杀无辜也盖此辈俱是平民方无事时输赋税供力役餋兵奉吏将赖以为已之保障一旦外寇入境焚荡其室庐戕杀其亲属欲入城则闭门不纳将入山则又与贼遇四顾无依不幸为贼所虏姑从之以延湏刻之命贼劫持而虐使之行贼使负担息则使樵爨攻城则驱之以当矢石反奔则弃之以遗官军侥幸不死贼去之后仍趋官府输赋役如常时其心固自忖曰我之从贼岂得已哉他日贼平我等固良民也忽闻大军之来喜得更生谓可以复见天日大军既至具真为贼者皆相率遁入深山了不可得顾将不得已从贼者甘言秘计诱而出之杀以为功由是不得已从贼者皆甘心为贼矣兴言及此诚可悯伤今之为总帅者宜深以前事为戒既至宜会三司官设法遣官出榜招谕明言前人之失必不效尤或时召其父老人等至于军前指天为誓使其坦然不疑虽其平日从贼明有显迹若能翻然改过从善亦曲加＜宀十见＞贷或许其杀贼赎罪一两广之人众口一词皆不愿再调官军其故何哉盖惩前日官军之害尤有甚于贼也盖总兵等官带去旗牌及挽弓报效等顷名色志在贪功营利非真欲图补报其在营哨则凌轹将卒过州县则劫制官吏当矢石则在后报功次则争先多致将领不协军士离心至如达军虽曰鸷猛然性颇淳朴所以诱引为非皆出此辈今旗牌等官宜于见调官军中选用其余假以试验报效为名者一切不用必不得已亦须编成队伍与随征官军一例差遣一广州府为两广根本无广州则无广东无广东则无广西矣尤宜加意抚绥今两广用兵百需皆出于此若复不钳制旗牌达军使其又如前日多方扰害切恐有意外之变又不止若猺贼而已一以夷攻夷策之上也广西左右两江土官衙门自来皆服调遣近来总兵处置失宜以故调之多不时至宜差廉能给事中一员赍敕奖谕使之加倍进兵功成之日重加升赏给以诰命一所调各处土官既至宜厚加犒赏俾其各认地方从所径便自抵贼巢所得贼财尽以与之官军人等不许抽分科夺及所俘获贼属许得变卖则人自为战勇气百倍矣一广西素不产盐而两江尤为艰得宜严立私贩之禁量为功次等则以为赏劳土兵之资一贼中放回被虏军民或知贼情地势宜送军前用为乡导其被害之人有欲报讐编为义兵随军调遣盖此贼猖獗今余十年狃于常胜骄恣已甚往时依山据险乘间窃发今则披氊乘马张旗鸣鼓略无忌惮舍所长而用所短此天败之时也且其徒素无纪律不相统率一酋死一酋立非若宋之侬智高元之黄圣许之徒一败即散者之可比也官军来则入山潜避官军去则仍出劫掠其为民害罔有纪极今日之举如病剧而服附子安危所决倘军行未久即虑饷运之劳瘴疠之毒稍有所获便议罢兵则亦无异于前日之颜总兵矣此浚之言也臣等见其所言利害得失明切详尽用之必可成功谨录上进乞令总兵等官知会施行是亦平贼之一一助也  上嘉纳之命所司录之以示总兵巡抚等官使见之施行
　　○是日兵部尚书王竑亦言京营官军因见总兵官赵胜奏带俸都指挥邹胜等调用多私投势要谋为旗牌等湏名色意图妄报功次希求升赏及乘机生事贪财害人即今两广寇攘力不能支若令此辈再为扰害恐军民逼迫又有意外之虑乞移文辅等若军前应用人数止许于见调从征官军内选举从之  上以征两广所调蕃汉官军及随行吏士若不严加禁约恐所过骚扰敕遣监察御史汪霖刘庆二人分道约束有犯者听收考重治仍械送总兵官号令示众干连将领具实劾奏区处俟寇平乃还
　　○太子少保吏部尚书王翱年八十有二乞致仕  上谕之曰卿年高理当优闲但朝廷不可无老成人其勉任事所辞不允
　　○夜有流星大如盏赤光烛地自紫微垣西藩东北行至天梧二小星随之
　　○乙亥命工部增造  长陵  献陵  景陵斋房
　　○改命提督两广军务右佥都御史吴祯提督广西军务兼理巡抚以廷议举浙江参政韩雍提督两广军务而兵部又言祯偏执不能兼两省故也○礼部奏朵颜等卫太尉朵罗干遣右丞脱脱合等同迤比使臣入贡其宴赉宜如上年止照常例从之
　　○遣兵科给事中王秉彝赍敕奖谕广西土官都指挥岑瑛知府岑璲岑镛岑元全知州赵南杰等并给赐银币有差以兵部言其所部土兵狼兵屡调剿寇有劳及今有事大藤峡又将调之也
　　○呕罕河等卫都督宁哈答差女直都指挥锁奴指挥塔麻秃赴京报迤比孛来欲紏朵颜三卫于京近地方抢掠礼部请赐锁奴等衣服彩叚如例  上命于常例外加彩叚一表里以慰其劳
　　○迤比虏酋孛来以其知院苦塞患病遣人舁至边乞医调治  上命太医院遣医士往疗之
　　○福建汀州府奏本府故推官王得仁当邓茂七作乱时奋力杀贼卒于行营民心思慕久而不忘请顺民心作祠宇以昭报祀事下礼部亦以为合祭法以死勤事之义宜如广东杨信民故事俾有司立祠致祭从之
　　○为民右都御史李实自陈景泰初元为礼部侍郎奉使虏庭图迎  先帝车驾历效计策后升都御史巡抚湖广屡有军功天顺改元权臣石亨譛臣出使妄言抵罪除名缘臣初无欺罔之情乞追录前功量授一官以图报称  上曰李实既有功  先帝何为累次责之言不可信其令冠带还原藉闲住
　　○丙子朵颜等卫使臣指挥火只蛮纳族等各来朝贡马赐宴并衣服彩叚等物有差其回赐在卫头目付使臣领回给与之○丁丑起复刑部右侍郎程信为兵部右侍郎沈义复为工部部右侍郎升大理寺右少卿董芳为刑部右侍郎时信义俱守制于家特起之信乞终丧不许
　　○赐迤比来朝使臣平章孛罗赤等宴于礼部命太监裴当尚书姚夔待宴
　　○怀柔伯施荣卒荣通州人天顺癸未袭父爵至是卒讣闻赐祭葬子鉴嗣
明宪宗纯皇帝实录卷之十四
　　成化元年二月戊寅朔
　　○己卯脩理先农坛并具服殿及脩饰国子监大成门彝伦堂以将有事于耤田并视学故也
　　○内官监请佥补旧所省香烛军匠一百八十六人以应工役兵部尚书王竑言军匠自宣德十年减省已经三十年之久何可复佥工部尚书白圭亦以为言  上令已之
　　○宁夏总兵官都督同知张泰言臣常奏准创造兵车以为战守之具每车一辆上置神枪二铜炮三其四角各载铜炮二上用二人分司枪炮每辆用卒十人推辕运车余执长枪衮刀挨牌夹车两傍以为伍承弥缝炮中实以鉄丸二十激发之力远及二百步外洞坚彻刚百发百中待彼势沮而还我则闭营示弱俟其怠隙然后乘以骑兵此亦御虏之良法也兵部覆奏谓泰久在宁夏虏屡犯边未闻泰以此破敌宜令巡守等官会议可否施行
