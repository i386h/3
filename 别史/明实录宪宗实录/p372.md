<!-- { "loadSidebar": true } -->
　　○镇守江西太监邓原奉旨以安南等处盗贼杀掠所在具巡守巡捕等官名上且以分巡佥事钱山分守都指挥谢智右参政秦民悦守备指挥戴贤并巡捕等官获盗未尽俱宜治罪命山等且免问仍停俸缉捕
　　○庚午宁王奠培遣官进表贺  皇太子婚礼且表文中称大婚  上令礼部查例以闻礼部覆奏  皇太子婚礼无亲王庆贺例而于婚礼加称以大亦非所宜  上曰婚礼不贺人之序也今庶民之家尚不行此况朝廷乎王不据理遵例乃遣人奉表来贺虽云致敬然所谓事之不以礼也况表中又不审轻重谬称大婚可乎宜降敕谕王俾知此意其长史等官辅导无状仍令巡按御史逮治之
　　○四川茂州卫长宁安抚司遣番人多日藏等来朝贡马及牌甲氆氇等物赐彩叚绢钞有差
　　○南京钦天监五官挈壶正高钟以通历数取至京升钦天监五官灵台郎钟自陈历任年久今虽升职不系本监管事官乞处分之礼部覆奏欲治其罪  上以钟既授职即有所司之事焉用奏请其意不过欲冀升用耳免逮问令锦衣卫杖之
　　○致仕南京工部右侍郎刘俊卒俊字士英狭西宝鸡县人正统乙丑进士及第授翰林院编修景泰中迁左春坊左赞善天顺初改翰林院修撰甲申升南京国子监祭酒未几被劾改南京通政司左通政久之召至京以通政总理武职贴黄成化乙未秩满迁南京太仆寺卿戊戌迁南京工部右侍郎丁未以老疾乞致仕寻卒俊坦易率直不为诡异之行  英庙复辟时石亨冒迎驾功亦欲假文士为重所尝与往来者多窜名升赏因俊为其乡里遣人通意俊峻拒之人以是多其有守第晚年颇以衰颓恋禄为士论所薄云
　　○辛未升刑部署郎中事主事赵博为郎中博初署员外郎差往狭西案参将郭镛事未还吏部以次升博署郎中事至是复命传旨升郎中
　　○太监韦泰传奉圣旨升太医院医士贺京为御医道录司右玄义钱云羙为右至灵
　　○分守延绥右参将署都指挥同知郭镛坐不能御虏并以私忿杀人及与神木县知县刘崇德饮酒淫乐等事遣官会问不诬命如所拟斩律以先镇守太监韦敬知镛误事失于参奏下敕切责及先巡抚都御史吕雯巡按御史陆渊张淮副总兵陈辉各停俸两月总兵官岳嵩巡守右参议梁谨佥事陈忠已取回点退餋病依例宥之其余为镛连坐者拟罪有差
　　○癸酉给修理凤阳  皇陵及白塔寿春等王坟军民夫匠口粮月三斗
　　○云南老挝宣慰使司土官舍人遣使臣召补彰等来朝贡牙象及方物赐衣服彩叚等物有差仍以敕并文锦彩叚付使臣归赐其土官及妻
　　○旌表孝子一人节妇五人赵全山东莘县人母死负土成贲庐于傍植树成林鸟栖其上悲鸣不惊表其门曰孝行章氏浙江鄞县民张杲妻谢氏江西奉新县民胡伸妻叚氏河南仪封县民刘恕妻陈氏广东南海县民万方妻赵氏狭西泾阳县民马騋妻皆夫亡守节始终如一俱表其门曰贞节
　　○甲戌遣官赍京库银四万两于宁夏甘肃以备边储
　　○监察御史柯忠巡按真定等府指挥王磷以私忿奏发其不法事遣官按问得其举用军职越次署印又数罚有罪者出粟以衮公用之费二事余皆诬以忠有乖宪体赎罪毕降一级调外任后遇赦还职
　　○夜月犯心后星北方流星如盏大青白色有光自正北中天东北行至近浊尾迹炸散后五小星随之
　　○乙亥命岁给周府项城恭和王妃郑氏米一百石以其年老无嗣也
　　○丙子赐韩府高平王偕□□水第二子名曰旭樽
　　○丁丑  孝慈高皇后忌辰  奉先殿行祭礼魏国公徐浦承命祭  孝陵
　　○释奠先师孔子遣太子少保礼部尚书兼翰林院学士尹直行礼
　　○戊寅祭  大社  大稷○己卯狭西洮州外夷吉古等簇番人剌麻肖等奔古尔着等簇番人哈只等各来朝贡马及盔甲等物赐彩叚绢钞各有差
　　○山西布政司右参议楚麟分守冀北道坐亏损粮草数多以失于巡视命免再问降官一级为永平府同知
　　○命工部左侍郎陈政提督修理京师及通州仓廒
　　○太保兼太子太傅定西侯蒋琬卒琬字重器直隶江都县人定西侯赠泾国公贵之孙父早亡琬袭祖爵正统己巳即命掌左军都督府事天顺初总府军前卫官兵之隶大营者未几典直宿将军带刀侍卫成化癸巳充总兵官镇守甘肃又命协同南京守备兼总操江寻召回兼总神机营己亥偕汪直林聪往辽东视边事并图上方略甲辰秋虏大入边诏琬佩平胡将军印总京营兵往御之兼节制宣府大同诸路无何虏引去班师还京至是卒讣闻追封凉国公谥敏毅赐祭葬如例琬少敏慧猎涉书史颇好吟咏一时武弁多推让之然尚气挟诈性尤倾险镇甘肃时尝以私忿构巡按御史罹祸晚益荒于酒色卒以此毙
　　○庚辰上不豫不视朝敕文武群臣曰朕偶患泄泻虽止气体尚弱欲调理数日暂免视朝其日行政务并谢恩见辞者皆具奏以闻
　　○遣户部右侍郎吴原祭太仓之神
　　○遣顺天府官祭宋丞相文天祥
　　○辛巳  上不视朝鸿胪寺以谢恩见辞者具奏上命明早于午门外行叩头礼后皆依此
　　○鸿胪寺以十五日望十六日太常寺奏祭祀请  上御奉天殿  上命具奏来闻
　　○巡按狭西监察御史汪舜民勘奏莱伏山等处官军俘斩虏贼之功兵部定拟二人共斩二贼为首者升一级从者给赏一人自擒斩一贼并二人共擒斩一贼为首者升一级不赏二人共斩二贼从者署升一级二人共擒斩一贼为从并执旗牌当先督战者给赏总兵官王玺巡抚都御史侯王□赞俱给赏参将李俊见失机逮问待事完再处议上悉从之
　　○壬午  上不视朝
　　○命究治天下诸司伪吏时浙江布政司吏与书写人数辈每有求为吏者辄赂之自造文移用伪印行之诸府县补充多至千五百余人事发巡按御史荆茂拟罪奏上并劾奏司府县官因循怠忽宜各治罪从之且以此等奸弊天下必有仍遍移文各巡按御史究治
　　○癸未  上不视朝
　　○巡抚狭西右副都御史贾奭等议奏靖虏等处工役边墙自靖虏境急三湾起至老龙湾墩止宜补七百二十四丈九尺红柳泉墩起至兰州地界止宜修九百二十六丈八尺乞于附近府卫起倩人夫各二千名供役其余俟岁丰兴工及宁夏中卫野鹊沟等处边墙与芦沟深井等处营堡墩台亦系要害之地宜别令守臣议修筑之宜事下兵部以其言宜从诏可
　　○甲申  上不视朝复敕文武群臣曰朕疾渐平复欲再调理数日命  皇太子暂视朝于文华殿文武百官朝  皇太子如常仪
　　○夜金星犯亢宿○乙酉  上不视朝
　　○内阁臣万安刘吉尹直上＜锍-釒＞言伏惟  皇上临御二十四年未尝一日不视朝忧勤万几过古帝王远矣偶婴徵恙今已浃旬虽渐平复尤宜加谨调摄昨日百官钦奉  明命暂朝  皇太子于文华门中外人心靡不宁妥  皇上正宜少宽  宸虑顾养精神勉进药食早致全愈但臣等数日未睹  天颜犬马之忱寝食弗遑不胜惓惓仰望之至＜锍-釒＞入  上令内官谕旨曰览奏具悉朕今服药疾已渐减卿等宜少忧虑安心办事
　　○丙戌  上不视朝
　　○调云南按察司副使刘肃为黄州府知府初肃为御史巡按江西凡巡按者岁满以督催纸劄敕书交与代者年久纸角折裂至肃始书之卷内后巡按御史王嵩举其事都察院特坐肃不谨请治其罪有旨勿治对品调别任
　　○遣保国公朱永祭太岁风云雷雨岳镇海渎山川等神
　　○遣旗手卫官祭旗纛之神
　　○丁亥  上不视朝
　　○户部尚书李敏奏永清公主守坟家人刘源与嘉祥公主家人郭端互争东安县庄地八十余顷本地原系给赐永清公主管业宣德八年公主薨逝被太监王振家人侵占后没入官今二家累诉不已合执送法司问断有旨刘源郭端锦衣卫执问明白以闻
　　○戊子  上大渐召  皇太子至命早即帝位敬  天法  祖勤政爱民与凡国事之切要者诲谕备至  太子顿首受命
　　○己丑上崩遗诏谕文武群臣曰朕以菲薄绍承  祖宗丕业二十有三年矣宵旰忧勤图臻至治惟恐有孤  先帝付托今忽遘疾弥留殆弗能兴夫死生常理古今人所不免所幸继统得人  宗社生民有赖吾虽弃世亦复奚憾焉  皇太子祐樘聪明仁孝德器夙成宜即皇帝位中外文武群臣其协心辅理凡内外事一依  祖宗旧制行用副予志丧礼遵  皇考遗制以日易月二十七日释服毋禁音乐嫁娶宗室亲王藩屏攸系毋辄离封域各处镇守总兵巡抚等官及都布按三司官员各固守疆境抚安军民毋擅离职守闻丧之日止于本处哭临三日进香遣官代行广东广西四川云南贵州所属府州县并土官及各布政司南直隶七品以下衙门俱免进香诏谕中外咸使闻知
　　○作梓宫
　　○辛卯大歛
　　○壬辰成服
