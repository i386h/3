<!-- { "loadSidebar": true } -->
　　○巡抚宣府右副都御史殷谦等奉敕言备边事一万全右卫地方西至虞台岭东至黄土坡皆虏贼出没要冲为怀安顺圣川等处屏障宜修筑土墙一带防遏虏寇一宣府东西延袤一千八百余里军伍缺乏城堡空虚虽有河南官军轮班备御然系客兵无固志宜于在京及畿内军多卫所调万余人或于河南轮班军内选五六千人注于万全都司分实边城一永宁城四海冶堡守御皆调怀来等卫官军乞查怀来等卫原取在京军匠发遣守御而以所调官军回守本处一柴沟堡乃近边要害旧有兵马三千操守迩年多摘守阳河堡缘阳河僻在一隅有警难于策应乞以所摘兵马仍还本堡庶兵势不分兵部议以京畿卫所实朝廷屏翰而河南官军多在各边操备皆不宜轻调怀来等卫军匠行取年久多内府役占亦难起送余宜如所言从之
　　○庚辰太监覃昌传奉  圣旨升礼部带俸员外郎梁能为山东布政司右参议中书舍人沈达张春沈铨为鸿胪寺寺丞序班王哲本寺主簿百户赵洪副千户镇抚叚庆百户人匠汪斌钱洪汪义孙昇郑宗颜英文思院副使儒士王軏蒋声郑周柳琪邵清马兴应钺俱与冠带中书科食粮仍旧办事○南京礼部尚书倪谦工部左侍郎李春自陈乞致仕命春仍供职以谦自陈恳切许之给以诰命
　　○应天府府尹鲁崇志府丞谈伦自陈乞罢不许
　　○升监察御史董韬为四川布政司左参议
　　○析狭西淳化县复置三水县升临洮府兰县为兰州时狭西守臣奏淳化县三十六里在元时为三水县今民稠赋繁道路辽隔请割大义等十六里仍旧额立一县以分治之兰县为狭肃喉襟而肃王封国在其地政繁官卑事多掣肘可升为州事下户部覆奏从之
　　○朵颜卫都督阿儿乞蛮等乞粮  上以其多诈不允
　　○分守独石署都督佥事李刚自陈年老乞代回京  上不许命用心防守地方
　　○辛巳升浙江按察司副使杨瑄狭西副使胡德盛江西副使赵铭俱为按察使瑄旧任德盛湖广铭贵州
　　○壬午命故右府署都督佥事夏正子纪袭为保定中卫指挥使
　　○巡按云南监察御史甄希贤等劾奏镇守太监钱能及都指挥方明周佐布政司参议金酝按察司佥事翁遂等罪都察院请下希贤等逮治明等能俟再勘至日处分诏可先是能左右时至矿场有所求取会有言守矿千户三人私矿银者能不奏请輙遣人械系之三人者惧共以官课千两馈能能意不满召明遂同临问以巨梃杖之死者一人明使其属以病死报乃委遂偕酝竟其狱复以赃罪诬死者既而佐至矿场以余课赐死者同事人于是死者家人讼其事于朝命锦衣卫官往会刑部审刑官暨巡按御史鞫得其实通劾能等事下都察院都御史王越畏能势故独缓其事云○癸未诏有司建吉府社稷山川旗纛等坛及备礼乐器服如制
　　○吉王见浚将之国告辞于  奉先殿
　　○诏文武群臣诣吉府辞
　　○夜火星犯上将
　　○甲申吉王见浚之国陛辞仪如常
　　○命隆平侯张祐掌南京左府事
　　○南京兵部右侍郎马显自陈乞致仕不许
　　○乙酉升浙江按察司佥事林杰监察御史方昇狭西佥事孙逢吉大理寺右寺正王轼俱为按察司副使  杰逢吉俱本司昇江西轼四川
　　○夜月犯鬼宿西南星
　　○丙戌升吏部郎中左赞浙江衢州府知府阎铎为左参政狭西布政司左参议刘潺河东狭西都转运盐使司运使孟淮为右参政赞浙江铎河南潺狭西淮山西○守备偏头关都指挥使戴广奏山西岢岚州等处边方山岭深峻树林蓊郁中多游民私立庵堂擅自簪剃招集无赖为非乞移文所司出榜禁约仍督守臣凡新创寺观拆毁入官无牒僧行道童发还原籍事下礼部覆奏从之
　　○丁亥命会昌侯孙继宗次孙铠袭其父琏职府军前卫指挥使
　　○吉王府内使杨传以私忿杖人致死刑部执传家人鞫治传惧匿其实求王解之王时将之国为上奏申辩刑部覆奏诏以王既请贷其罪令传出银十两畀死者家
　　○戊子复除福建布政司左参议李澄于狭西以丁忧振阕也
　　○四川按察使彭韶言三事一亲王郡王薨逝皆遣官致祭缘各府事殷使臣络绎人夫劳扰自后惟亲王如旧其郡王初丧遣官一祭余祭并遣本处官为便一凡王国母妃之丧俱遣内官致祭今宗妇众多各布政司有镇守太监处宜遣就彼行礼一凡王国营葬例该夫妇同穴遇有丧葬不分先后一体兼造其初遣之恃工费浩大或兆位未安所以遣官监修选择今后遇有开圹葬者乞免差官惟令本处官司提调及阴阳学择日事下礼部议拟覆奏  上曰王妃祭礼如旧遣官余悉如议行之
　　○己丑协守偏头鴈门等关山西按察司副使蔡麟奉敕言备边事偏头关僻在穷荒三面受敌而镇西岢岚等处军民畜牧布野招寇召衅臣欲相度地里择其高阜险隘或十里二十里筑立团堡凿堑置桥一闻有警驱人畜入堡虏虽来寇将无所掠此不战而胜之之道也又胡虏技艺虽便于骑射而谋略终下于汉人莫若以计破之昼则望其尘夜则望其火迨其入寇清野以待而设伏要路多张疑兵使彼恍惚莫知所之或安静以老之或示弱以骄之然后揜其不备捣其虚懈马步并进首尾夹击所谓贱战贵谋者也又北虏入寇必以中国被虏之人为乡导临敌之际必令当先我军杀伤多中国之人宜于胡人经行要路立牌时谕若有汉人被虏能弃甲来归或斩首来献或密报虏情者重加官赏亦足以疑其心而分其势矣兵部具拟以闻诏可
　　○庚寅巡抚山东右副都御史牟俸自陈乞免诏用心供职不允所辞
　　○南京通政司右通政徐世英万翼太常寺少卿李本鸿胪寺卿袁恺国子监祭酒王＜亻与＞翰林院侍讲学士徐琼俱自陈乞致仕不许
　　○辛卯太监覃昌传奉  圣旨锦衣卫指挥佥事张＜王巳＞百户袁林刘俊李璈俱升一级林俊世袭御用监画士祝瑁朱伟刘节谢昂张静人匠王刚等五人俱为文思院副使
　　○升户部郎中李文为河东狭西都转运盐使司运使
　　○苦峪寄住哈密都督罕慎等遣使臣沙六海牙等来朝贡马驼赐宴并彩叚等物有差
　　○降贵州镇远府经历司并照磨所司狱司阴阳学印记四颗以原印为山水冲失故增其文铸给之
　　○日本国遣正副使妙茂等来朝贡马及方物赐宴并金栏袈裟彩叚等物仍令赍敕及白金锦叚回赐其国王及妃妙茂又以国王意求佛祖统纪等书命以法苑珠林与之
　　○前军都督佥事袁彬初为都指挥掌锦衣卫事时有义勇卫卒同彬家僮收债江南以他事忤彬彬诬以罪告之改戍辽东边卫悉收其财产卒弟有庄屋亦夺之至是彬罢掌卫事卒弟始讼其事下都察院按得实请逮彬治罪有旨前事更赦者置勿问彬怙势夺人财产法当逮治姑宥之仍停俸一年产业还其人
　　○癸巳赐周府义阳王子圪第二子名曰同锜第三子名曰同钲楚府镇国将军季垺第五子名曰均銋辅国将军均锏第二子奉国将军荣瀳嫡长子名曰显愎○甲午以明日十月朝遣驸马都尉王增樊凯分祭  长陵  献陵  景陵  裕陵杨伟祭  景皇帝陵寝
　　○遣内官祭  恭让章皇后陵寝
　　○灵丘王仕＜土臱＞母妃郭氏薨妃北城兵马副指挥完之女宣德己酉册立为灵丘荣顺王妃至是薨讣闻赐祭葬如制
　明宪宗纯皇帝实录卷之一百七十一
　　成化十三年冬十月乙未朔享  太庙
　　○遣内官祭司井之神
　　○南京钦天监监副贝琳等奉敕修大统历回回历成刊印进呈  上曰礼部其移文令以刊板送京
　　○申时日生抱气青赤色鲜明
　　○丙申给赐榆林城守墩夜哨军士六千九百八十四人衣鞋
　　○升监察御史魏景钊为狭西按察司佥事
　　○都察院奏天下灾重之处清军御史宜俱取还京其有清出军丁候次年秋成之后起解以兵科左给事中郭镗等言也
　　○丁酉升带俸山东布政司左参议陈纲为太仆寺少卿仍于内阁书办以九年秩满也
　　○南京府部大臣会核老疾罢软素行不谨官礼部郎中刘春等五十五人诏老疾罢软者致仕素行不谨者冠带闲住
　　○巡按福建监察御史戴用以福建岁用不足兼频年凶札陈措置粮储事宜下户部议开中见在仓盐一十万引引纳米四斗于缺粮仓分其民间子弟有纳米一百五十五石者充知印一百二十石者承差军民舍余人等纳米一百二十石者给正九品散官加四十石者正八品加八十石者正七品八十石者请敕旌异六十石者有司犒劳诏如议
　　○戊戌兵部尚书余子俊自狭西至京命管部事
　　○己亥巡抚延绥左佥都御史等官丁川等各奏延绥粮豆草束不足请仍行开中盐引折纳赎罪并召募上草三事户部议奏开中盐引许以两淮两浙成化十一年存积盐各一十万引行巡抚官定拟时价则例召纳粮豆于缺粮仓分其折纳赎罪许巡按御史布按二司府州县问拟各照所定边仓时价收银类解榆林广有库用折官军月粮其狭西并各处军民人等有能纳草一千二百束者给正九品散官加二百束者正八品加四百束者正七品但愿冠带者纳银四十两于广有库诏如议
　　○庚子增设云南按察司副使一员管屯田从巡抚都御史王恕奏请也
　　○月犯罗堰中星
　　○辛丑巡抚湖广左副都御史刘敷自陈休致不许
　　○宥锦衣卫指挥牛循等罪先是有本卫军匠争役循以私忿杖杀之守监百户以为病死而指挥朱骥赵能刘良赵璟陈玺皆连名具奏事觉监察御史邓杞按之得循酷暴状且请逮治骥等扶同回护之罪诏俱宥之
　　○壬寅翰林院侍读学士江朝宗服阕至京命复任
　　○癸卯赐郃阳王诚泓禄米内增本色一百石以养其祖母从所请也
　　○敕巡抚河南右副都御史李衍兼理郧阳地方刘敷仍专巡抚湖广监察御史王浚等言近命巡抚湖广都御史刘敷兼抚治郧阳地广民多恐难遍历请简命大臣一员专理郧阳事下户部议衍在河南于郧阳为近可令兼理之制可
　　○甲辰赐辽府奉国中尉豪土□内女二人食米岁各十石候婚嫁住支以豪土□内奏其禄米不足岁用故也
　　○丙午月犯外屏东第三星
　　○戊申  皇太后圣旦  上率亲王上寿受命妇朝贺赐百官宴于午门
　　○复立哈密卫于苦峪谷时苦峪旁近赤斤罕东二卫屡相仇杀都督罕慎等孤穷无援朝廷恐其不能自立乃敕甘肃都督佥事王玺等于苦峪谷筑城复立哈密卫令罕慎等居之且赐以布帛米粮分给土田及牛具榖种
　　○夜北方流星大如盏青白色有光自螣蛇西北行尾迹炸散
　　○己酉辰时日生背气
　　○庚戌户部奏曩者广德长公主请赐霸州新城雄县崇王所遗庄地巳下所司踏勘未报而锦衣卫指挥万通又以为请有旨与之今有司勘报除民间纳税者尚有六百余顷宜以赐通诏可
　　○巡抚四川右副都御史张王□赞等奏松茂南一带番蛮反叛不常臣等议分兵进讨令副总兵尧彧往松潘右参将孙暠往茂叠威两路夹攻且以其间修河西旧路为浮桥治月城以避偏桥栈道则粮道无阻兵部因请假王□赞及太监梅忠以便宜之权且言兵贵神速使彼麦熟则难以困守乞速其进兵从之
　　○辛亥南京都察院右都御史林聪上章辞免刑部尚书之命  上曰卿练达老成特兹擢用所辞不允
