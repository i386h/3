<!-- { "loadSidebar": true } -->
　　○以水灾免直隶真定顺德二府所属三十八州县并真定等七卫所粮七万三千七百六十余石草一百四万二千六百余束绵花一万四千一百余斤
　　○增设河南钧州广积仓置大使一员从知州朱诠言新建王国官校俸粮岁计几三万石不便出纳故也
　　○华阳王申鍷既革爵闲住因克减旗军月粮为镇抚侯良所奏遂诬奏良重罪下巡按御史验问淂其状都察院覆奏  上赐敕切责申鍷曰尔为宗室之亲不顾名节为非饰诈与闾阎细民无异自省于心能无愧乎今宜遵守礼法图涤前愆勿贻后悔
　　○辛酉以水灾免保定河间等十四卫所并静海县粮二万八百九十余石草一万六千一百一十余束
　　○以水灾免辽东定辽左等二十五卫屯粮共六万七千二百四十余石
　　○太常寺奏各衙门带俸官无看牲分献例独通政司带俸右通政李孜省去年已经  钦命分献今看牲官数未敢定拟  上令孜省仍分献免其看牲孜省先为太常寺丞以科道官劾其尝坐罪例不当供祀而罢既复进用乃以祈祷邪术蒙幸预  郊祀分献岁以为常无敢言者
　　○壬戌赐颜氏庙户初颜氏裔孙博士公鋐以乏人洒扫援孟氏例奏请  上曰国朝祀典二庙并隆孟氏既有庙户而颜氏独无诚为缺典其令有司如孟氏数给与之○以水灾免山西太原府寿阳县粮一万三千二百一十余石草一万八千七百五十余束
　　○山西按察使王继奏事于朝章内引律条误二字通政司劾其增减律条文字都察院请下巡按御史逮继及经历书吏治罪从之
　　○癸亥赐宁府弋阳王觐鐰第二子名曰宸氵□与代王成炼第五子名曰聪氵□轨
　　○实授试监察御史张贯于南京湖广道
　　○命庆云侯周寿驸马都尉周景岁禄折色内改本色米各二百石京仓支给
　　○以水灾免直隶大名广平二府所属开州等十九州县粮十万四千二百六十余石草一百六十八万一千九百余束永平府州县粮一万三千五百余石草十一万三千八百余束
　　○太监怀恩传奉  圣旨升锦衣卫百户邓成为本卫世袭正千户腾骧左卫勇士邓能本卫百户
　　○命锦衣卫带俸都指挥使王铭守备宁远等处
　　○甲子泰宁等卫都督脱脱孛罗遣指挥拱吉剌歹等海西右城卫野人女直都指挥撒失哈等渚冬河卫野人女直都指挥哈的纳等弗提卫右都督答吉禄遣都指挥管秃等各来朝贡马赐宴并衣服彩叚等物有差
　　○甘肃总兵官署都督同知王玺奏罕东卫番贼拥众杀掠阿思都簇并入境内河清堡等处都指挥梅琛率军往御之斩首六级夺获番汉男妇五十余人牛马等畜四千五百有余此虏久服招徕輙肆猖獗乞调兵抚捕事下兵部议以为问罪之师未可轻举  上曰罕东诸夷比尝听调协取哈密未有擕贰之心今小肆侵掠若遽加兵似失柔远之义宜遣人往谕俾改过自新如果负固不服亦止宜顿兵境上使之畏威听抚为便
　　明宪宗纯皇帝实录卷之二百三十四
　明宪宗纯皇帝实录卷之二百三十五
　　成化十八年十二月乙丑朔
　　上视郊祀牲
　　○丙寅命赐吉王淮盐一千引从王奏请也
　　○丁卯以水灾免顺天府蓟州等州香河等县共粮三万七千一十余石草一百三十七万四千四百余束
　　○器皿厂火焚厂房三十八间及竹木物料命逮工部管厂主事李浚兵马副指挥宋镛等问罪如律
　　○锦衣卫指挥同知赵璟卒璟字廷章山西阳曲县人太监陈芜家人从征福建以功授锦衣卫百户乙亥征湖广苗升副千户成化乙酉理镇抚司刑己丑升正千户癸巳命佥指挥事丁酉复命兼理刑戊戍进同知至是卒讣闻谕祭如例璟掌禁狱遇事颇明断亦伸理冤抑士大夫或赖之如易州知州李宪非法杖死部民事发当道者纳宪赂以嘱其乡人巡按御史李延寿为出之既而守备紫荆关内官钟庆讦其事淂宪托其乡里太监弥缝有怀公公知道了之语以闻于怀怀太监怒奏提宪及勘官至京下锦衣卫狱鞫之当道者惧遂拟升济南府知府王璟为参政王璟者璟之甥也年深欲一转不淂至是始淂之璟喜遂隐其连及之词止坐宪罪而王璟遣人驰谢璟璟语之曰是举多赖刘阁老尹尚书吾已报之矣其意盖指宪事而云
　　○庚午御制文华大训成序曰朕惟古昔帝王之有天下必立言垂训以贻子孙俾知修身出治之本听言处事之要以承基绪于无穷其豫教属望之意何所不用其极哉稽其教法若唐虞三代之具于书咏于诗见于礼记最详且密不可尚已秦汉而下寝以疏阔如唐帝范之编宋承华要略之集或举一而遗十或详末而忘本视古豫教之意有间矣肆我  太祖高皇帝储君昭鉴录  太宗文皇帝文华宝鉴及圣学心法  宣宗章皇帝帝训四书垂示炳若日星与唐虞三代之意实同一揆朕嗣统迄今十八九年仰赖遗训余休海宇宁谧  宗社奠安是岂无所自哉顾念皇太子继承甚重而身而家而国而天下事几甚繁未可悉以口讲而指示之乃于万几之暇博阅载籍自孔孟濂洛诸儒之论述伏羲神农黄帝尧舜禹汤文武以及汉唐宋诸贤君之蹈履与我  祖宗之谟烈  皇考之戒饬凡有切于储副今日之所学与夫异日之所行采汇为编名曰文华大训以授皇太子其书纲凡四曰进学曰餋德曰厚伦曰明治目二十又四总论以撮其要分言以极其详每编又各有言以发其端而结其终本末兼该先后交贯展卷之间修齐治平之道了然在目俾朝夕观览知所造诣必问学日以充德业日以广帝王之度日以恢弘夫何患不能承  祖宗基绪传于无穷也哉此朕是编惓惓属望之心也  祖宗列圣之心也古帝王之心也于戏其熟玩而深体之哉进学篇朕惟人不可以不学学也者所以学修齐治平之道也昔尧舜禹汤文武皆汲汲焉以学仲尼亦皇皇有所不暇在圣人尚如此故人生八岁入小学十有五年入大学公卿大夫元氏之子与凡民之俊秀皆然况为储副则将有天下国家之寄者可不学乎古人论学多矣有宏纲要旨焉取以为总论而学必稽古然后有淂故进学之目先之以明典训典训之要在明义理义理吾性分之所固有而非自外来也我能明而知之则所以用力以求复其本然者自有不容已故穷义理次之然必亲近师儒切磋讲论庶其有所启益而易为功故资启益次之三代以降圣王不世出处士横议百家纷然杂出乎其间以乘吾道者非一不有以辨而择之能不惑者鲜矣故又次之以择习尚焉夫博求古训内及之于己外资之于人勉焉自励而不惑于他岐如是而学不进者未之有也学既进则以之修身齐家酬酢天下之事而极参赞之功也何有呜呼其念之哉餋德篇朕惟人淂天之理于心所谓德也是德也人熟无之而能不失焉者盖鲜是以自古圣贤大学教人之法故拳拳以明德为言而大易取象于蒙作圣之功亦必自德始矧太子天下之本  宗社生民所系可不以餋德为先务乎然德之餋不一也故总论其纲而其目则首之以端心志焉盖心为一身之主宰而志则心之所之天下众善皆由此出不正其心则所存或牵于外诱之偏不端其志则所守必狃于他岐之惑虽欲勉强以进于善而德非德矣然此特以餋于内者言之彼外焉一言一动与夫衣服食饮之常皆吾心德之寓也苟有一之不谨则为德之累大矣故次之以谨言动慎服食焉夫德之造进有限而人之逸欲无穷或声色玩好之来田猎游观之纵盘乐自恣侈靡弗约皆所以汨吾心丧吾德者尤不可不戒也故又次之以戒逸欲焉诚能自内以达外由精以及粗表里交修无少间断则人欲日消天理日著而吾心德之全体立矣全体既立则推而至于家国天下大用之行夫何适而不宜尚敬之哉厚伦篇朕惟人伦有五曰父子有亲君臣有义夫妇有别长幼有序朋友有信即虞书所谓五典周书所谓五教戴记所谓五达道者或详言之曰七教十义或略言之曰三纲四行或总名之曰人文人纪皆不越此五伦而已此五伦者出于天性皆所当厚而父子长幼夫妇三伦尤所当厚也目中所谓隆孝敬则父子亲矣惇友爱则长幼序矣重内仪则夫妇别矣睦宗戚则亲与序别之推俱备矣四者乃人伦之切于身行于家而治国平天下之本也此而薄焉则施之君臣朋友宾客与夫民物无有能厚者矣故曰其所厚者薄而其所薄者厚未之有也自古圣帝明王以及我  一祖四宗皆诚格于  郊庙敬行于师傅礼周于百官仁被于万姓义感乎蛮夷戎狄惠及乎乌兽草木以致久安长治后世莫有追配之者皆由先厚三伦而推之耳尔为储副当希古帝王法外  祖宗以当天下重任也可不厚于人伦而先其尤当厚者乎凡载于篇者其详味而力践之无忽无怠明治篇朕惟古昔帝王之图治罔不夙夜祗勤诚以天下之大万几之繁系乎一人甚重也苟非理明而素定于中求其事至而应之无失者亦难矣惟  天有成命我  祖宗受之以启丕图贻我后之人其日监在兹赫然犹  祖宗之时也敢不敬乎况庶政淂失庶徵休咎应焉尤天意之昭灼者也故欲明治道其要必自敬天命始敬之所寓莫严于祀  天而尊  祖配天之义  宗庙享祀之制莫不有告焉有报焉有祈焉下逮群祀亦犹是也其可渎乎故严祀典次之近而朝廷天工之代在群臣也故辨人才待臣工次之远而四方天之视听在民也故恤民隐次之臣民之贤率本于教教化之行必先于餋制礼以端其俗主乐以和其志此教之大方也故崇教餋正礼乐又次之至于听纳审则无壅蔽之患而上下之情通赏罚公则无僣滥之忒而小大之心服制财用则绝侈靡而经费有常饬兵戎则戒穷黩而捍御有备驭夷狄则广威德之施而谨夷夏之辨此皆制治宏纲临御要道不可有一之不明也于是总论其纲条列其目举而措之如运之掌耳尚其豫讲而深究之哉是书既成  上又题其后曰惟我  祖宗定制皇太子既立凡中外诸司政务须奏陈者率令启闻正欲其广闻见而达治体也朕侍  皇考日亦尝奉  命出见群臣预闻政理迨临御以来兢业图回仰答  上天笃佑与  祖宗  皇考付托肃然以承  郊庙之严凛乎而处臣民之上十有九年于兹盖尝因旱灾出祷于郊以星变肆赦海内葺  郊坛寅奉大祀增笾豆乐舞尊礼先师广进士之额试以民事而后任之台务重老臣之归优其月禄而复假之力役加餋济穷民之廪开武学儒生之贡念民之荐饥也内则减价而粜以周给外则遣官四出以赈济虑狱之不清也每盛暑而于两京恤刑或间岁而于天下审录修文史而究武略饬内治以攘外侮戡靖僣窃应宁邦家犹宵旰靡遑惧功业未茂德惠未周而治平之效未臻也夫为治之道举大纲者必挈其要张众目者必该其凡是编所述庶几尽之汝于务学之暇尚究心焉用副朕所以豫教之意也其念之哉
