<!-- { "loadSidebar": true } -->
　　○己酉南京吏部尚书陈俊乞致仕  上曰卿历官年久累效勤劳今既老病恳乞休致特允所请加太子少保给驿还乡赐之敕曰卿以明经发身贤科由郎署而跻卿佐进司徒而转司马久赞留台之务载迁冢宰之官扬历两京厥绩茂焉朕方切于倚任卿乃以疾乞休兹不违拒特加太子少保给驿送归仍令有司月给米二石岁拨人夫四名以供役使夫礼贤优老朕之心辞荣养恬卿之志而居□□犬不忘君臣之义尚勉进药物以介遐龄表率乡闲以敦俗化庶副朕眷遇之意而卿亦永有誉哉先是俊九年考满命复职似为未平因其致仕故加秩焉
　　○敕甘肃镇守太监覃礼总兵官东宁伯焦俊巡抚副都御史唐瑜严督各该分守守备等官严饬兵备以防虏寇仍敕狭西宁夏延绥各镇守总兵巡抚等官整兵策应以甘肃哈密累报警急也
　　○庚戌命僧道官仍旧考试入选先是巡边都御史以狭西山西连年灾伤建议府州县僧道官有缺准令输米免考入选至是礼部以僧道录司乞免僧道输米给度之例因言僧道官亦乞如例停止从之
　　○论延绥高家波罗二堡杀贼功领军官董昇陈辉郑骥各赏纻丝一表里银十两其官旗人等三百六十六员名升赏有差
　　○夜金星犯房宿
　　○辛亥南京太仆寺少卿林凤奏乞养亲命改于太仆寺凤以兵部郎中迁南京少卿不乐久之始就任至是以  万寿圣节入贺具＜锍-釒＞言已惟一身父锦衣卫镇抚峦及母俱老病乞留侍养特命改之
　　○运江南折粮银四万两于宣府以给边需从巡抚都御史李岳请也
　　○壬子命金吾右卫指挥同知李山振威营把总管操从保国公朱永等奏举也
　　○四川威州千户所总旗张盛妻王氏内江县民人韩遇春妻姜氏俱一产三男命有司如例给赐
　　○癸丑巡按广东监察御史徐同爱等奏占城国王子古来攻杀交阯所置伪王提婆苔交阯怒举兵压其境必欲得生提婆苔古来惧率其王妃王孙及部落千余人载方物至广东崖州事下礼部覆议  上曰古来以残败余息间关万里提携眷属投附中国情可矜悯其令总兵镇守巡抚等官加意抚恤量与廪饩从宜安置毋致冻馁仍严密关防之
　　○兵部奏申明推举将才之令请令南北二京暨巡抚巡按布按二司官各举一二员以备擢用从之
　　○甲寅辽王豪墭妃余氏薨妃荆州府经历中之女正统丙寅册立为辽世子妃成化癸巳进封辽王妃至是薨讣闻赐祭葬如制
　　○杖监察御史吕炯于朝炯巡视西城以居人有失火者劾奏兵马副指挥李本不能严督巡警之罪有旨此御史具题不谨字画偏斜又混劾他人锦衣卫杖之二十本宥不问○赐朝鲜国朝贺陪臣韩涧等宴并金织衣彩叚等物有差  命故修武伯沈祺子坊袭爵岁禄八百石米钞兼支
　　○礼部奏冬至节例赐百官宴  上令免宴赐以节钱钞
　　○永宁靖僖王夫人时氏薨赐祭葬如例
　　○乙卯降行人司行人王勉为四川酉阳宣抚司经历勉以  万寿圣节上言安慰天躬保延  圣寿十二事辞皆鄙陋  上曰朝廷政务责成诸司已有定制勉沽名泛言下所司议议上复得旨勉先为事复职乃复出位妄言当寘于法姑宥之降一级调外任
　　○停分守独石右参将盛忠俸半年守备马营都指挥高钺三月初兵部参奏忠私役钺等官军出猎致虏射死而分守太监杨聪守备太监张成督令不严法宜连坐  上罚忠钺而宥聪等
　　○停协守庄浪兼守西宁都指挥哈振俸三月坐杀番贼擅自枭首故也
　　○命修颜子庙庙久坏颜氏六十一代孙袭翰林院五经博士公鋐以请  上曰颜子孔门高弟道德可仰身先配享而家庙不修可乎其令有司以修孔庙工役重为修葺
　　○丙辰升湖广右布政使李清为本司左布政使山东布政使李昂为河南左布政使
　　○停巡抚山西大同都御史左钰叶淇俸各三月下户部郎中张伦山西参政刘忠参议楚麟副使雍泰徐谏佥事马隆徐辉并丁忧布政谷琰参议乙瑄副使郝志义于狱时吏科给事中宋琮等查盘大同并偏头鴈门诸关粮草还奏各边粮草亏损无算因劾奏伦等不能禁革而钰淇失于防范事下户部谓宜如琮等奏但边关巡抚方急请裁处命停钰等俸三月且言粮饷备边急用如何一仓侵盗乃至三十余万其即令巡按御史查究以闻
　　○丁巳擢太常寺博士李振纲行人司行人茆钦朱悌知县刘缨李瀚张浚张泰张琏王表王瑭徐礼谭肃张恕为试监察御史悌表瑭礼肃恕俱南京时行人姚隆知县王举侯明周密徐以贞俱在拟授之列  上命举等调外任姚隆仍旧职
　　○太监覃昌传奉  圣旨徽府群牧所军余岳秀升锦衣卫带俸正千户
　　○戊午以明日冬至节遣驸马都尉蔡震黄镛分祭  长陵  献陵  景陵  裕陵文武衙门各分官陪祭
　　○遣驸马都尉周景祭  景皇帝陵寝
　　○遣内官祭  恭让章皇后陵寝
　　○己未冬至节  上诣  奉先殿  皇太后宫行礼毕出御奉天殿文武群臣及四夷朝使行庆贺礼群臣复诣文华殿庆贺  皇太子  皇太后  皇后免命妇朝贺
　　○庚申赐朝鲜国王成化二十三年大统历
　　○月犯轩辕大星
　　○壬戌降户部郎中毛泰为狭西秦州知州先是泰以事下狱  上曰毛泰总理边储不能革弊却又托故奏乞回部难居京职降一级调外任吏部拟授福建市舶司提举命改别任再拟秦州从之
　　○夜南方流星如盏大赤光烛地自天苑南行至近浊
　　○甲子赵王见灂奏乞于清明节出城祭扫允之
　　○庆成王钟镒奏乞赐药疗病子之○己丑以旱灾免直隶保定府一州七县粮二千八百三十余石草五万五千三百六十余束
　　○实授延绥总兵官署都督同知鲁鉴为都督同知从鉴自陈远年功次也
　　○治甘肃失机罪太监覃礼戴罪杀贼总兵官东宁伯焦俊调宁夏以宁夏总兵官都督周玉代之俊与都御史唐瑜各停俸半年
　　○以营建大永昌寺兴工遣内官祭后土之神
　　○丙寅更定会试取士额数时四川左布政使潘稹等言旧例会试天下举人以百名为率南数取五十五名北数取三十五名中数取一十名未免万均事下礼部会议尚书周洪谟等覆奏请于南北数内各以一名添补中数有旨以所议未当令再议至是洪谟等又言今天下乡试解额南数五百四十七名北数四百二十名中数一百九十三名宜酌量俱以十名之上取中一名仍以百名为率南数取五十三名北数取三十三名中数取一十四名比之旧数南北各减二名中数增多四名庶取士均平人心惬服从之洪谟与内阁学士万安俱四川人故稹迎合建言与议者皆知其非然以安与洪谟故皆唯唯顺从而已
　　○四川按察司副使玉轼按嘉定州同知盛崇仁赃罪崇仁逃赴京使其弟俟驾出称冤仗前锦衣卫执之命刑部郎中同锦衣卫百户往会巡按御史逮轼验问崇仁实未尝受赃但坐诬告人罪当徒轼以风宪官失入人罪当杖因械至京下刑部重鞫得旨准拟崇仁赎罪毕降官二级调除边任○丁卯赐晋府宁化王钟鈵第三子名曰奇楠
　　○通政使司臣奏缺左通政一员乞敕吏部选补遂得旨升左通政李孜省为通政使理司事陈政左通政元守直张璞右通政田景贤陈琬左参议先是孜省以传奉得升左通政宴诸僚佐通政王昶独不为礼明日孜省构之即改太仆少卿自是众谨遇之故有因之迁秩者
　　○升四川按察使周鼐浙江布政司右参政夏寅俱为右布政使鼐原任寅山东
　　○升山东胶州知州毛智为宗人府经历
　　○实授南京试监察御史陈烓刘逊吴球徐纲为监察御史烓贵州道逊纲福建道球陕西道
　　○太监韦泰传奉  圣旨追封已故西天佛子端竹领占为法王赐祭一坛升乌思藏萨嘉寺完卜锁南坚锉为灌顶大国师大能仁寺觉义锁巴列都纲札失坚参领占已坚锉扎失公葛端竹为禅师剌麻那卜坚参掌出班丹扎失班丹扎失伦竹远丹宗柰舍剌罗竹班丹端竹扎巴藏卜结列扎失班丹坚参班丹扎失端竹扎失喃渴锁南藏卜短竹远丹藏播朵而只巴藏卜扎失桑加远丹为都纲住持僧人胡晟为僧录司左觉义
　　○给赐西天佛子大国师班卓儿藏卜镀金银印
　　○夜宁夏地震有声
　　○戊辰升监察御史宋经为大理寺右寺丞光禄寺寺丞贺思聪为本寺少卿程番府知府邓廷王□赞山东布政司左参政礼部郎中邵新云南左参政　○命都指挥佥事朱永守备保安旧城从巡抚宣府都御史李岳等奏举也
　　○己巳升南京吏部郎中程廷珙为福建布政司左参议中书舍人徐庄山西左参议
　　○始命锦衣卫官一员守登闻鼓给事中以闻有旨近来诉状人数有自残者皆因缺人守直都察院核其所奏以闻于是右副都御史边镛等请重出榜牌禁约增委官校守直并劾奏直鼓给事中陈寿及校尉二人罪得旨校尉下锦衣尉治罪今后锦衣卫增守鼓官一员校尉四人榜牌但如旧申明寿防闲不谨法当究治姑宥之
　　○太监韦泰传奉  圣旨升通政司左通政施钦为通政使右通政任义胡廷寅左通政太医院判钱钝院使御医施鉴陈公贤徐生院判俱仍旧大医院办事○太监韦泰传奉  圣旨升西天佛子卜剌加为法王国师班丹端竹为灌顶大国师讲经舍剌扎为国师都纲也失巴公葛星卜端竹班著而为禅师剌麻南渴藏卜班麻星吉端竹舍剌官著领旨展羊端竹锁南窝子而土巴领占为都纲
　　○以水灾免直隶凤阳淮安二府徐和二州并淮安等卫所夏麦四十三万六千二百二十余石
　　○哈密大小头目奏保管国事都督罕慎袭封王爵事下兵部请会廷臣议  上命不必会议但令译者省谕各夷待罕慎抚辑夷虏有功朝廷自有爵赏○降宁夏把总都指挥使周全为都指挥同知带俸差操近例领马倒死一千以上者降一级至是兵部举奏全故降之
　　○辛未降监察御史张淮为四川雅州判官淮初按山西署潞城知县王浚之考曰刚正已而浚有罪并下淮于狱  上曰淮访察不当难居宪职降一级调外任
　　○停巡抚宁夏都御史崔让俸三月下狭西佥余金等于狱以礼科给事中刘允中查盘宁夏仓粮亏损数多故也
　大明宪宗纯皇帝实录卷之二百八十五
　　成化二十二年十二月壬申朔  上视郊祀牲
　　○癸酉太子少保户部尚书刘昭被劾革太子少保致仕初狭西饥许民输粟授武职然例不得管事及支全俸时昭子绮纳粟授锦衣千户夤缘得全俸且典銮舆事至是事觉绮下狱六科给事中马铨等十三道监察御史丁隆等交章劾昭内包奸险外肆刚愎贪名素著秽德稔闻原其心胜李义府之笑刀迹其行同赵师＜睪廾＞之吠犬比令其子以钱虏白丁滥授锦衣近职冒支全俸兼典銮舆父知溺爱而恃终欺罔之不顾子知凭籍而违法诈冒之敢为同恶相济厥罪惟均乞明正昭罪以为人臣欺罔之戒  上曰刘昭纵子冒支全俸违例管事溺爱玩法本当逮治如律姑宥之其革去太子少保令致仕侍郎孙仁佐理部事既有人比例陈告何乃因循不理亦当寘之于法且从宽典停俸两月已而法司具绮狱上命发原籍为民因令掌锦衣卫事都指挥使朱骥等陈状骥等亦服罪宥之停俸一月
　　○停钦天监副李华吴昊俸三月下五官司历刘玉王佑主簿方溥于锦衣卫狱坐误以旧历末板印行也
