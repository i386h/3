<!-- { "loadSidebar": true } -->
　　○甲戌巡抚四川右副都御史刘璋乞致仕  上曰璋年力未衰可尽心供职不允所辞
　　○复赵府群牧所官军初赵王见灂以罪革冠带读书调其官军于郧阳后从王母妃奏请复王爵至是王上章陈乞故有是命
　　○乙亥毛怜卫女直都指挥塞住哥等海西屯河卫女直都指挥斡昇格等兀力等卫女直都指挥伯迭革等各来朝贡马及貂皮赐宴并衣服彩叚等物有差　○实授大同总兵官署都督同知王玺为都督同知以其自陈往年经略哈密功也
　　○工部侍郎贾俊子鲁乞为国子监生许之
　　○丙子命故平乡伯陈政子信袭爵岁禄一千石本色四百石折色六百石
　　○夜宁夏地震者三皆有声
　　○戊寅以旱灾免江西吉安等三府并赣州等七卫所秋粮子粒共三十一万九千四十余石
　　○己卯腊节赐百官宴于午门
　　○庚辰给唐府郾城王弥鈱卫辉王弥鋿禄岁二千石米钞中半支给
　　○赐故秦府镇国将军公矿夫人路氏食米岁五十石
　　○辛巳太监韦泰传奉  圣旨锦衣卫百户郭文政升正千户画士何宽等十人锦衣卫所镇抚俱支全俸
　　○命都指挥朱瑄守备永昌王智守备镇番史瑾守备山丹从甘肃总兵官焦俊等举也
　　○壬午升鸿胪寺少卿齐章为本寺卿寺丞张俊杜英左少卿刑部署郎中李鐩右少卿司仪署署丞杨瑢鸣赞李清俱右寺丞魏浩调南京光禄寺寺丞
　　○甲申太监韦泰传奉  圣旨降广西横州知州敖毓元为县丞调云南边方吏部拟授临西县从之初毓元为进士时以星变言时政辞甚激切＜锍-釒＞留中不出循例放归至是就选得横州未几复有是命
　　○监察御史程春震巡按广西岁满代还右副都御史边镛等以例考察言春震虽无推奸避事及赃犯等情但行事疏略难居风宪当送吏部别用制可仍命今后考察只照此例行春震调四川安岳县知县
　　○内官熊保奉命往河南以鸿胪寺带俸右寺丞黄钺等二十人自随道出兴济县怒挽船夫不足杖皂隶一人致死又多载私盐强抑州县发卖所过輙求索财货至河南三司镇守官及王府馈遗甚厚保得银五千三百余两马三十三匹骆驼一金玉玩器书画称是钺得银八百两余各有所得还京为东厂缉事官校所奏下锦衣卫狱讯之具伏刑部论保罪绞钺徒余悉坐罪有差  上曰熊保擅作威福沿途贪暴致死人命不畏法度免运炭发南海子充净军种菜黄钺等五人拨置害人罪恶尤甚俱押发辽东铁岭卫充军其余俱杖八十发遵化厂炒铁是时中官打死人者多不偿命后遂以为常虽有言者卒不听云
　　○乙酉命故武靖侯赵辅子承庆袭伯爵岁禄一千石本色折色中半兼支
　　○丙戌以水灾免广西梧州等三府苍梧等七州县夏秋税粮二万三千五百余石
　　○加永昌寺工作官军四万人米月四斗盐一斤从襄城侯李瑾请也
　　○月犯鬼宿
　　○丁亥朝鲜国王李娎遣陪臣柳子光等奉表笺贡马及方物来朝贺明年正旦节
　　○授中书科习字生员黄琳为中书舍人琳前翰林院学士谏之子也
　　○赐崇修悟法广慧觉善光梵显教灌顶妙应西天佛子大国师扎巴藏播等诰敕八道
　　○降刑部右侍郎佀钟为云南曲靖府知府太仆寺卿张海鹤庆府知府先是钟海俱以忧去钟以借漕运船载其母柩还遇漕运总兵王信为所奏下狱命降二级调外任海服阕吏部请复任亦命降一级调外任二人皆与吏部尚书尹旻同乡里故也
　　○命云南左卫指挥同知马铉提督屯田以都指挥体统行事从兵部奏请也
　　○戊子以旱灾免直隶顺德府所属邢台等九县秋粮一万八千七百三十余石草三十三万五千五百二十余束绵花三千七十余斤
　　○锦衣卫镇抚司理刑指挥佥事杨纲同副千户叶广韩璟奏事于朝误以残纸封奏内被责问服罪得旨纲等不谨法当究治既服罪姑宥之广璟各停俸一月
　　○月犯轩辕左角星
　　○己丑南京大理寺卿宋钦乞致仕  上以钦历官中外效劳年久既屡乞休致许之仍加资政大夫给驿以归
　　○庚寅以旱灾免直隶广平府所属永年等九县秋粮一万四千九百三十余石草二十八万五千六百九十余束绵花五千三百六十余斤
　　○辛卯以旱灾免顺天府所属通州等州县夏税七千九百余石
　　○加赐凤阳东高墙庶人成银成金□赞衣食视庶人徽焟例以银金□赞各有续生男女故也
　　○给匠官邢林等五百余员全俸以林等援例乞请故也
　　○壬辰山东布政司左参政张盛行部至鱼台县断罪例收纸县官因折收银九两遣人角□羊盛盛与巡按御史刘＜矢见＞同在济宁州角□羊人误送与＜矢见＞＜矢见＞因识其事及他日过宁阳县驿视支应簿有盛所索夫马数因并前事劾奏之盛与前巡按御史罗赞有隙疑赞教＜矢见＞害己因奏赞前在按部嗜酒非为＜矢见＞论罪不合律又故出死罪诸事赞初代还以病请告不待报輙归于家命俱逮之下锦衣卫狱得其始末刑部论盛＜矢见＞皆奏事不实罪当徒赞越关还家罪当杖有旨张盛罚纸折银又虚辞揜饰降二级刘＜矢见＞罗赞奏事不实持宪失体各降一级运炭完日俱送吏部调任边方已而降盛福建运盐使司同知＜矢见＞广西郁林州判官赞向武州判官○癸巳韩府乐平王冲烋薨王定王第四子也母赵氏永乐乙酉生甲申册封为乐平王至是薨年八十有二讣闻辍朝一日赐祭葬如制谥曰定肃
　　○命羽林前卫带俸都指挥同知王鏊三千营把总管操从保国公朱永等奏也
　　○甲申礼部奏正旦节例赐百官宴  上令免宴赐以节钱钞
　　○乙未天下诸司朝觐至京敕吏部曰朕惟致治在于用人而用人系于铨部苟铨选不当则贤否混淆庶政何由而修民生何由而安曩司铨选者多或徇情以致在外有司称职者鲜灾异之兴民生之困职此之由兹当天下诸司朝觐之期尔吏部即会同都察院详细询访严加考核其间果有操守廉洁干济勤能政务修举名实显著者具名来闻其有年老衰病罢软无为素行不谨贪酷殃民及升任不协人望才力不堪繁剧者照例具奏朕将旌别黜调之以示劝惩焉尔等须同秉至公臧否允当以协舆论斯副朕修政安民之意钦哉
　　○旌表节妇朱氏等三人朱氏湖广江夏县举人陈昌妻黄氏福建闽县人林浚妻林氏福州卫军李徽妻俱夫亡守节无玷表其门曰贞节
　　○命广东分巡海南道按察司官须及一年于本道交代方许回司初总镇两广太监刘倜等奏乞增设副使一员专守琼州事下兵部议不必增设故有是命
　　○丙申敕湔除在京文武官过名仍命法司移文于在外诸司
　　○丁酉太监韦泰传奉  圣旨锦衣卫百户张福成升副千户所镇抚张彪升百户百户张昇令管事
　　○戊戌太监韦泰传奉  圣旨锦衣卫百户王钦樊琦升副千户蔡遇杨玺马良升锦衣卫带俸百户遇等皆公主子也
　　○给正一嗣教真人张玄庆度牒三百从其请也
　　○兵部奏五府六部都察院通政司大理寺各堂上官掌科给事中掌道御史等各举将材李玙等共八十一员名  上命临用特仍从公访察斟酌奏请毋得徇情滥用
　　○命修南京玄武门城楼
　　○己亥兵部具每月考验武学幼官武生答策中箭名第以闻有旨一次策文理可观又马步俱中箭者赏钞百贯策可观而马步止中三箭者半之教射者八十贯
　　○命云南两广镇守巡抚总兵等官严修边务以备安南从兵部奏请也
　　○辛丑岁暮享  太庙
　　○遣太常寺官祭五祀之神
　　○遣旗手卫官祭旗纛之神
　　○以明日正旦节遣驸马都尉周景蔡震分祭  长陵  献陵  景陵  裕陵杨伟祭  景皇帝陵寝
　　○遣内官祭  恭让章皇后陵寝
　　○翰林院侍讲学士李东阳以父丧去任
　　○是岁京通二仓实在粮二千万五千五百五十余石料二十万六千六百三十余石草七百八十二万五千九百余束粮草等项折银八十一万九千八百一十一两有奇钱二百二十五万三千四百余文
　　○是岁天下户九百二十一万四千一百四十四户口六千五百四十四万二千六百八十口田地四百八十八万一千九百顷六十八亩田赋米二千二百一十六万四百四十五石麦四百六十二万二千八百九十九石丝九万六千七百六十二斤绵一十万五十两绢二十八万八千八百七十六匹布六十四万一千六百六十三匹绵花二十七万三千三百一十七斤折色钞七十三万四千三百五十八锭杂课钞二千八百九十一万六十九锭米三万一千九百八十三石麦二千三百八十六石布七百三十八匹盐课盐三百七十七万九千六百七十引米五千七百八十七石布三万三千五十六匹茶课茶五十三万九千二百八斤屯田子粒三百七十九万九千九百六十石有奇采纳银一十一万七千二百一十两有奇水银二百四十七斤一十四两朱砂一十七斤一十一两漕运京师儧运粮三百七十万石各处运纳粮五百四十一万六千九百一十六石减免天下官田等项税粮一十六万九百六十石有奇
　　明宪宗纯皇帝实录卷之二百八十五
　大明宪宗纯皇帝实录卷之二百八十六
　　成化二十三年春正月壬寅朔  上诣  奉先殿  皇太后宫行礼毕出御奉天殿文武群臣及天下朝觐官四夷朝使行庆贺礼群臣复诣文华殿庆贺  皇太子  皇太后  皇后免命妇朝贺
　　○甲辰  宣宗章皇帝忌辰  奉先殿行祭礼遣驸马都尉周景祭  景陵
　　○立春顺天府官进春  上御奉天殿受之文武群臣行庆贺礼毕复诣文华殿庆贺  皇太子免宴
　　○丁未孟春享  太庙
　　○遣内官祭司户之神
　　○以大祀  天地  上御奉天殿誓戒文武群臣致斋三日
　　○授国子监生张峦为鸿胪寺卿时峦女选定为  皇太子妃择日将行礼故有是命
　　○太监韦泰传奉  圣旨升锦衣卫正千户王福为指挥佥事人匠史敏等十六人为文思院副使
　　○己酉山西太原府地震有声
　　○庚戌大祀  天地于南郊毕  上还宫谒  皇太后出御奉天殿文武群臣行庆成礼是日早大雾咫尺不辨人至行礼时始散
　　○辛亥以大祀庆成  上御奉天殿大宴文武群臣及天下朝觐官四夷朝使
　　○  皇第十一子生母曰恭妃杨氏
