<!-- { "loadSidebar": true } -->
　　○吏部右侍郎叶盛奏臣与总督军务右都御史王越等议延绥边境与河套相对东西中三路共二十堡约远一千五百余里旧无边备且河套宽漫便于驻牧故虏连年不去今本境马步官军舍余仅一万二千内马队精强者仅满七千其余次等仅可分守墩堡不足调遣故递年调取大同宣府山西官军一万三千往来随便进止去冬虏来侵犯累为所拒不得深入遂往钞宁夏而其守将不出致虏入境得利延至今春又不渡河而去若调军选将分路入套固安边之计但套中地境动经数千百里沙深水少军行日不过四五十里往返必踰月计惟调集官军必至一二十万所需粮料供运之人不下数十万事体重大未敢定拟若以原调与兵部今拟并本境官军通为筹筭各就近分守要害酌量虏情来即拒杀去不穷追俾进无所得退无所恃势既困迫必将图归此虽为守之长策亦战之权宜也今拟于东路清水孤山镇羌柏林中路平夷怀远威武西路清平龙州镇靖靖边十一堡各拨骑兵一千守之东路神木县高家堡西路安边营各拨骑兵三千守之中路双山波罗西路宁塞定边各拨骑兵二千守之中路榆林城拨骑兵五千守之东路令游击将军王玺蔡瑄与延绥参将神英西路令都督佥事徐恕都指挥王瑄孙钺中路令许宁范瑾统领屯驻其宁夏官军数余三万本境虏可入路惟花马池兴武营高桥三处不过二百余里宜令总兵等官会选各城骑兵及游击将军祝雄见领堪战者共九千人即令副总兵林盛分领三千于高桥屯驻祝雄分领三千于兴武营屯驻参将罗敬连所部轿领三千于花马池屯驻又虑各官如前怠忽宜令京营把总都指挥白玉康永吴瓒协济操习剿杀今次拟调甘州等处官军一万六千宜令副总兵赵英等领六千五百人赴安边至高桥一带屯驻副总兵马仪等领九千五百人及选辏靖虏参将周海所部官军共二千五百人量于固原庆阳环县西安州等处屯驻添部军马既众乃拟于七月请命监督总兵官统领原拟京营马军往与王越通行调度战守而京营与大同宣府步军势难追击虏骑兼以沿途徒步艰辛榆林各堡狭小无以屯聚今宜停止又虏马羸瘦本境官兵可以截杀原调大同宣府山西等处官兵宜如兵部原拟暂放休息俟六月上旬则先调取马仪徐恕等官军至彼防守其余以渐调发或警报异常乃不拘时月然军马虽已分布遇警则留行无定必豫积供饷庶乎绥急有济又粮料措办稍易草束转输尤难今所议定延绥大同宣府山西正从马凡三万九千六百六十有奇自六月迄于二月实用草一千七十一万九千甘州狭西靖虏宁夏正从马凡三万五千八百三十有奇自六月迄于二月实用草九百六十七万四千九百今延绥一带边仓见粮约可支本境一年余二月之费豆可支八月草可支五月若用京营官军正从马则所须粮草尤多宜通行总督粮饷官急为措运外延绥有柳树会土门子塞门大兔鹘白落城保安铁鞭川宁夏有山城萌城小盐池俱虏出没要路军马所必经各有旧堡今亦宜量为措办刍粟以便屯驻以将领言之大同宣府延绥宁夏狭西等处若游击参将等官范瑾孙钺等亦俱历战阵堪以委任其余沈煜林盛张翊罗敬等先以拥兵不出行勘未报而各处把总都指挥等官大同则缑谦李镐宣府则周贤王祥延绥则陈辉岳嵩等俱堪领军事下兵部尚书白圭等覆奏以为御戎之道守备为上攻战次之盛等所言固持重之良策但延绥二十三堡已余一千五百里而宁夏所属花马池直抵高桥又可四五百里今各堡人马分地而守供给倍常使虏知我兵势之分转输之苦俾奥鲁远处河套而以精骑时出剽掠因粮于我至春不去则大同宣府甘凉等处客兵经年调发累岁戍守师老粮费军罢民敝况所积粮草有限以七八万之众驻师坐食傥有不给必须徵发意外之患在所当虑宜俟盛越至京之日仍以所奏事情会官议处所须粮草宜行户部处之沈煜等失机之罪俟越等勘报至日处置诏可
　　○命故狭西署都指挥佥事朱政子鼎袭为西安左卫指挥使
　　○兵部右侍郎陈宜卒宜字公宜江西泰和县人正统壬戌进士授工科给事中升应天府丞云南左布政使进都察院右副都御史巡抚贵州属四川大坝蛮反偕总兵官率本道兵征讨所向克捷升兵部右侍郎奉敕偏头关提督防冬闻母丧奔归道病次济宁卒年六十讣闻赐祭葬如例宜为人和厚周密不作意近名然亦未尝偾事论者谓宜虽无大建明然亦不失职云
　　○癸亥朝鲜国王李娎遣陪臣成任等来朝贡马及方物赐宴并金织衣彩叚等物有差
　　○甲子赐辽府松滋王豪垔第六子名恩錤
　　○南京刑科给事中俞俊言三事一乞敕南京守备官选都指挥一人于安庆九江往来提督巡江安庆军士操备南京者宜遣回本卫操守仍令守备仪真署都指挥都胜兼督扬州一乞将淮安清江浦常盈仓增筑城堡以防不测一乞禁漕运官员借贷权贵银物因为结纳逼勒陪偿致耗粮米及交兑受赂卖放军役私带物货及收粮官多加羡米堆晒官地索取佃钱诸弊而支运余米宜量加以备折耗其参将袁佑力小任重宜行罢黜别选能者代之事下兵部户部覆议以为南畿兵务宜如所拟淮安城堡方值灾荒未宜重扰宜下府州县增筑仓墙置立更铺仍敕淮安等卫量拨军余与仓夫火甲分番巡守漕运诸弊宜申明禁约惟支运加耗旧例所无及参将进退亦难轻议议上诏俱从之
　　○命河南都指挥佥事薛铎子隆代为彰德卫指挥使府军前卫带俸都指挥佥事穆寗贵子源代为本卫指挥佥事故万全都指挥使何楫子铭袭为怀安卫指挥使
　　○乙丑广西镇安等府并泗城等州遣目岑总等云南老挝军民宣慰使司遣头目猛奴等各来朝贡马及方物赐彩叚等物有差
　　○丙寅卯时日晕生左右珥及承气俱赤黄色鲜明申时渐散
　　○宁晋伯刘聚奏乞封谥故叔御马监太监刘永诚并乞祠堂赐额事下礼部言无封谥内臣事体惟故司礼监太监王振祠堂蒙  英宗赐额旌忠今永诚所乞未敢擅拟有旨赐祠额曰褒功仍命内阁议拟封谥大学士彭时等言王振辅翼  英宗年久又死国事  英宗复位非不欲重加褒恤因无旧例止赐祠额今刘永诚得照例赐额已为过矣若又加封谥出于王振之上则轻重不伦人心不服将来守边等项如永诚者将纷然比例陈乞变  祖宗之法必自此始况今多事之际正宜恪守成宪以慰人心不可轻易更改致生外议于是事寝不行
　　大明宪宗纯皇帝实录卷之一百二终
　明宪宗纯皇帝实录卷之一百三
　　成化八年夏四月丁卯朔享  太庙
　　○遣内官祭司灶之神
　　○己巳府军前卫指挥同知黄瑛于延绥阵亡命其侄钦袭升指挥使
　　○增筑大同沿边诸堡巡抚右都御史林聪言大同右卫及威远卫地临边境胡寇出没不常而城堡隔远一有警急住牧者无所于避传报者卒不能致臣以为右卫城以南至地名蒲州营约三十余里可筑堡一接连威远自威远以南至地名碾子头约四十余里可筑堡一接连旱井堡自旱井堡以南至地名酸剌林亦四十余里可筑堡一接连朔州乞移文总镇诸官俟边墙讫工之日量役军士筑之仍摘军防守为便从之
　　○庚午遣中都留守司署正留守徐显隆祭  皇陵并后土之神以修陵毕工也
　　○升河南右布政使郭纪为江西左布政使
　　○辛未中军带俸右都督王镇奏乞军伴随从兵部言事非著令特命以十五人与之
　　○分守燕河营等处右参将都督佥事李铭奏所守关营操守官军多逃亡老弱者乞行巡关御史更为选补从之
　　○壬申升浙江按察司副使朱绅为本司按察使
　　○镇守延绥署都督佥事许宁奏延绥诸营堡守兵有仅及一千者有仅及八九伯者近岁增设游击将军蔡瑄又选三千人为游兵而参将钱亮又为虏所围失兵六百有奇失马一千五百六十有奇兵力愈少虏来无以为御乞退瑄所领游兵还守原堡而瑄则令与副总兵徐恕游击将军范瑾分理大同防秋戍兵万人则本境兵力不分而大同客兵又有所统事下兵部请移文宁等熟议如虏警稍息即退瑄所领游兵二千五百令暂还各堡操守有警仍听瑄调集而大同戍兵临期须人分领则更为奏请处尽报可
　　○夜有流星大如盏赤色光烛地自轩辕正西行至近浊
　　○癸酉京畿自二月至于是月不雨大风竟日运河水涸遣太傅会昌侯孙继宗武靖侯赵辅襄城侯李瑾祭天地  社稷山川复分遣两京侍郎王恕副都御史翁世资佥都御史张鹏太常寺少卿俞钦祭告淮渎东海并淮扬山川之神
　　○以湖广按察使张纲为都察院左佥都御史
　　○复设狭西同官县税课局
　　○整饬狭西洮河兵备按察司副使吴＜王巳＞奏岷州卫城守士卒仅三百五十人而卫有大崇教寺旧乃分卒五十人守之比寺之殿庑毁于火者过半而守卒如故虚费粮赏乞量留十人余令悉还本卫城守从之
　　○命守备西宁都指挥同知孙鉴协同右副总兵赵英分守凉州
　　○福建龙溪县民二十九人泛海通番官军追之拒捕为风破其舟浮水登陆被获下狱多庾死伏诛者十四十
　　○甲戌整饬狭西洮河兵备按察司副使吴＜王已＞奏岷州卫百户徐贵刘玺怠于巡哨番贼入寨虏杀人畜请治其罪事下兵部议行巡按御史即彼逮问因劾＜王已＞及守备都指挥佥事后泰提督不严亦宜并治  上宥泰＜王已＞余如所拟
　　○乙亥命南京兵部右侍郎马显巡视淮扬等处吏部奏淮扬凤阳诸府水旱相仍人多死徙且河道枯涸粮运稽滞虽有都御史张鹏总督漕运兼理巡抚恐不能遍历州县乞令鹏专理漕事而别选一员巡视江北诸州县故有是命
　　○丙子是月初四日申时雷始发声钦天监官失于占奏  上命中官责令自陈监副田蓁言由当直灵台郎刘瓒之误遂皆服罪  上曰尔等职居占侯不尽心所事法当逮问今既服罪姑宥之瓒杖二十
　　○丁丑赐郑王祁锳第五子名见沩郤阳惠恭王公镗第七子名诚溧永宁王子惕弟镇国将军子＜土充＞第二子名同鍓第三子名同鏼封丘王子封□土弟镇国将军子土□武长子名同鐩胙城王子壉弟镇国将军子土□究嫡弟名子垀
　　○命故崇信伯费钊子淮袭爵岁禄一千石本色四百石折色六百石
　　○南京都察院右副都御史罗箎以灾异乞致仕许之
　　○戊寅赏总兵参赞等官朱永王越等八员并官军六千六员名彩叚银绢有差以延绥等处杀贼功也越等已特赐至是兵部拟上赏格命仍赐之
　　○巡抚辽东右副都御史彭谊奏初辽海义州宁远等卫所以设备未周分调海盖等卫官军置卫防守然其余丁遗留原卫散处两无管束又各卫军人有老疾不告清勾以图规避者有隐匿随营人丁而不行报册者故军伍日耗边备空虚乞差官专理以革其弊事下兵部议移文谕谊令督山东分守分巡官如所奏清理之凡例应发遣及勾补者如例处之其卫所作弊官吏听参奏处治报可
　　○复狭西行都司署都指挥使刘刚职先是巡按御史侯英奏刚酷暴兵部请罢之至是刚自陈久任无过年力未衰颇知边情缓急道路险易意规复职尚书白圭等乃移文镇守甘肃太监颜义等勘之义等皆言其性实酷虐然为人骁勇通练甘凉偏裨罕出其右犹可任用  上以刚既材有可用命复职仍于本司带俸听调杀贼
