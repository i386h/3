<!-- { "loadSidebar": true } -->
　　○丙子黜刑部员外郎刘珙为民珙任刑部主事三年考满都察院考其酷刑后河南道又牒考功司称其非法棰死军职至是员外郎任满吏部请照素行不谨例  冠带闲住诏特除名○复直隶沛县知县雷应春官先是南京兵部侍郎马显巡视至沛县有砀山县民挟讐诬告应春受赂等事显不察罪而黜之应春于朝下巡按御史覆按县民争言其廉能爱民状并白其诬御史以闻诏复应春官调除他县
　　○昏刻北方流星大如盏青白色有光自紫微东藩东北行至近浊
　　○戊寅陕西岷州外夷苽咂等族番人柒竹窝邪等赏哈等簇番人六安等隆教等寺番僧鲁谷思宁卜等各来朝贡马赐彩叚等物有差
明宪宗纯皇帝实录卷之一百四十
　　成化十一年夏四月己卯朔享  太庙
　　○遣内官祭司灶之神
　　○户部奏长芦小直沽二批验所见贮收割余盐一千六百引有奇宜令变易时价角□羊京以备京储边饷之用其后率以二年一角□羊著为令从之
　　○巡抚宣府右副都御史殷谦奏万全都司所属沿边城堡仓场俱委军职管理积弊不可枚举请令于葛峪赵川洗马林三堡仓各设官攒而以葛峪堡仓兼理青边口常峪口二处赵川堡仓兼理大小白阳二处洗马林堡仓兼理新河口一处而张家口堡仓则附于万全之广盈仓西旸河口堡仓则附于保安之柴沟堡仓其草场之在鸡鸣山张家口柴沟等堡及万全左右等卫怀安怀来二城者亦宜照前诸堡仓分事例增设官攒定派所当支给城堡庶责有所归户部议上从之
　　○庚辰伊王諟钒薨王安王之子也母妃张氏景泰辛未生成化丙戌册封为伊王至是薨年二十有五讣闻辍朝三日赐祭葬如制谥曰悼
　　○蜀府德阳王友土□威薨王和王之子也母任氏宣德甲寅生正统丙寅册封为德阳王至是薨年四十有二讣闻辍朝一日赐祭葬如制谥曰僖安
　　○升翰林院检讨张颐为本院脩撰以九年任满也
　　○大同总兵官彰武伯杨信常为代王奏其贪惰不法十数事  上命兵科给事中翟瑛刑部员外郎游佐锦衣卫百户宋鉴往按之未报王申奏信前事加详并言瑛等围棋赋诗按事不实乃命锦衣卫指挥赵璟覆按瑛等既还奏所按事且自请罪获宥至是璟还言信罪惟浸渔粮刍出疆耕牧致寇及放军纳贿之事王所奏多诬而瑛等所按颇略都察院言信及瑛等皆当究治王宜降敕切责左右长史不能匡正亦当并治  上皆是之但以边方用人之际特宥信罪仍停其禄二年左右长史停俸三月瑛等亦停俸半年
　　○辛巳命宁府戈阳王奠壏岁支禄米折色内改支本色三十石从王请也
　　○癸未析河南汝州置宝县固始县置□城县时巡抚都御史张瑄奏汝州坊廓等五保去州治甚远赋役不便其地古有宝豊县土城犹在宜即其地立县仍以古名固始县所辖□城等里去县亦远且多寇盗请析其地别置一县名曰□城户部覆奏从之
　　○朝鲜国王李娎遣陪臣韩名浍等奉表贡马及方物来朝谢恩赐宴并金织衣彩叚等物有差
　　○湖广总兵官左都督李震等奏辰州府乌罗长官司夷人石全州妄称元末明氏子孙僣称明王紏众于执银一带作乱邻近洞苗多聚众应之议调官军剿捕今石全州已于去冬就擒而诸苗贼敌杀官军攻劫未已事下兵部请敕镇守总兵巡抚等官设策抚捕之  上从其请
　　○甲申命给楚府江夏康靖王宫眷食米岁六十石从楚王均鈋请也
　　○赏独石马营龙王庙瘠家沟等处杀贼有功官军彩叚银绢有差
　　○乙酉敕户部尚书兼翰林院学士□辂兼文渊阁大学士吏部左侍郎刘珝礼部左侍郎刘吉俱兼翰林院学士内阁办事珝上言臣质本凡庸不谙政体自官吏部以来将及一载未有寸长裨益复蒙宠命俾居内阁实所不宜惟内阁密勿重地非才德老成之人不足以当乞收回成命仍供旧职以图报称吉上言内阁宥密之地学士论思之官自昔遴选不轻授人仰惟  皇上有敬天勤民之诚有任贤图治之意臣以疏浅叨理部事尚不能称任使况兹简命曷克以堪揣已扪心实切兢惕乞追寝成命别选老成德望之臣以充任使俱得旨卿历事有年特兹简任不允所辞
　　○朝鲜国王李娎奏建州野人紏聚毛怜等卫夷人侵扰本国边境不已乞朝命戒饬之事下兵部尚书顷忠等以朝鲜世受封爵尊事朝廷曩以建州李满住为逆朝廷出师问罪常敕朝鲜应援今李满住遗孽既已归顺而又报复朝鲜旧讐宜特降敕建州头目重加省谕令悔过睦邻自相和好  上从之
　　○兵部以宁夏镇守太监王清总兵官都督范瑾巡抚都御史张鹏纪律不严边境被寇奏请究治命姑宥之
　　○丁亥增设南北直隶河南湖广江西等处劝农官南直隶海泰二州赣榆等三县北直隶深冀等八州安平等六十九县湖广沔阳荆门二州江陵等八县河南光州西平等十二县江西南昌等二十一县判官主簿各一员时巡抚河间等府都御史张蓥等议覆都御史张纲所奏增设劝农官事凡裁减衙门及地广民众之处各增一员其余俱令见任及管河管马官兼领议上从之
　　○戊子琉球国使臣程鹏奏乞如常例岁一朝贡下礼部覆奏去年福建守臣言琉球国使臣登岸杀死怀安县民陈二观夫妻焚其房屋劫其财物访察不获今鹏等将还宜令赍敕省谕并定以贡期
　　上从之敕其王尚圆曰王遣使赴京朝贡已如例赏赐遣还近福建镇守巡按等官奏通事蔡璋等还次福州杀人劫财非法殊甚今因使臣还特降敕省谕敕至王宜责问璋等故纵其下之罪并追究肆恶之徒依法惩治自后定为例二年一贡止许百人多不过更加五人除国王正贡外不得私附货物并途次骚扰有累国王忠顺之意王其省之
　　○己丑四川按察使滕佐以收贮库官银那移贷用为吏所发下都察院拟以合坐者律佐奏辩坐诬诏赎罪降二级调用
　　○辛卯卯刻日色变赤至酉刻色如赭
　　○户部奏直隶迁安县僧思住持矿石并银首告于通政司本部移文下所司勘实言思住偶于所居掘地得矿练而成银为指挥齐贵所知率众掘地取矿先后煎银一百五十余两今地成沟渠矿石尽绝别无遗利且其地切近边塞不可轻启利源请令镇守巡抚等官严加禁治有犯者律外加罪从之壬辰赏锦衣等卫并隆庆蓟州潼关卫山西陕西河南万全都司所属卫所陕西山西河南布按二司及府州县官军人等共银八千五百余两绢八百五十疋布七千九百余疋以延绥榆林涧红盐池等处杀贼功也
　　○贵州湖耳蛮夷长官司奏清水衮窝茅坪等处苗夷聚众流劫靖州会同等处杀掠民财敕贵州镇守总兵巡抚等官随宜抚捕
　　○是日夜乾清宫门灾
　　○甲午  仁祖淳皇帝忌辰  奉先殿行祭礼
　　○乙未  上告  奉先殿曰兹者弗戒于火致乾清宫门被灾窃惟谴之来必有所自省躬念咎惕然于怀仰冀  尊慈俯赐矜悯转灾为福永保康宁不胜惶惧恳祈之至○丙申命故贵州平越卫指挥同知吕贵子昂袭职调羽林右卫带俸贵初坐结交近侍自锦衣卫调平越至是卒昂援例乞恩故有是命
　　○鲁府镇国将军阳金□希阳鉥阳金□希阳钺与护卫指挥鲍珣争地奏讦其不法赴阙陈诉行至汶河鲁王遣人召回谕止之既而阳与□□又潜自赴阙具奏事多不实都察院以其擅出府城有违  祖训请敕切责以警其后从之
　　○丁酉赐庆府岐阳王邃塀岁给禄米折色内改支本色五十石从其请也
　　○戊戌赐晋府宁化王浮山县主岁给岁禄米折色一百石改支本色一年
　　○钦天监五官灵台郎刘伸奏自洪武以来凡天象有变本台官輙自具奏不用本监印信至正统间监正彭得清等始变旧制且本监官俱故阴阳官子孙系专门之学所奏天象惟从旧书以为占候别无余法今掌监事太常寺少卿童轩乃出自科目到任以来略不事事以天象占藁隐匿不奏及所奏者又多增损旧书不以实对事下礼部令轩具实以闻于是轩以其诬已具陈  上宥之命所占天象仍会本封进如近制
　　○夜西方流星大如盏青白色光明烛地自轩辕行至五诸侯
　　○己亥  上命两法司锦衣卫见监徒流以下囚犯减等发落重囚情可矜疑并枷号人犯具录以闻于是罪应死而情可矜疑者枷号而期限未满者皆获宥充军徒杖以下亦得递减放遣之
　　○庚子  仁祖淳皇后忌辰  奉先殿行祭礼○癸卯河南都指挥同知鲁俊总领官军赴京操备索取部下财物事觉下刑部坐罪如律革见任带俸差操
　　○甲辰命重造乾清宫门工部奏材木数少请差官分往杭州荆州芜湖并龙江瓦屑坝取抽分材木三之二应用诏可且命三大营拨军夫二万而以襄城侯李墐董其役
　　○乙巳升吏部郎中杨王□赞为湖广布政司左参政湖广按察司佥事陈宏本司副使广东佥事胡荣为浙江副使仍提调学校南京监察御史钱山大理寺右寺正高崧署右寺副潘圭监察御史马进刑部署员外郎曹□乃曰折□俱佥事山圭浙江崧福建进河南□乃曰折□云南复除布政司右参议翁信于湖广仍专理粮储
　　○丙午以贵州永宁仓布十万疋为威清等卫所官军折色俸粮从巡抚右副都御史宋钦请也
　　○丁未北直隶增设管屯佥事一员以户部主事侯恂为之注于山东按察司从巡抚右副都御史张蓥奏请故也
　　○戊申赐百官扇
　　○赐岷府黎山王膺鉖岁给粮米折色内改支本色三十石从其请也
　　○晋府阳曲王羙垙子镇国将军钟镆夫人郭氏钟鍏生母祁氏卒请今年禄米俱支本色以助丧费  上赐与半年不为例
　　○命署都指挥佥事李英守备大同左卫城
　　○兵部奏直隶武平等卫所亏欠骑操孳牧马驹官吏共二百七十九员名俱宜逮治  上曰官吏姑宥之所欠马速令追完毌再迟误
　　明宪宗纯皇帝实录卷之一百四十
大明宪宗纯皇帝实录卷之一百四十一
　　成化十一年五月己酉朔擢理刑知县高安胡璘为监察御史安四川道琰陕西道
　　○调兵科给事中萧璇为滁州判官以乞假省祭违限年久故也
　　○免直隶镇江府秋粮五万四千八百余石镇江卫屯田子粒五千二百余石以水灾故也
　　○庚戌升工部左侍郎蒯祥正二品俸仍于内官监管工以九年任满也
　　○辛亥故工部尚书李友直孙滋周忱孙海王卺孙显臣户部尚书年富子华南京吏部尚书黄宗载孙璐兵部尚书张纯孙澄都察院左都御史石璞子昺右都御史曹翼孙璋洪英孙昭户部左侍郎李暹孙瑭兵部左侍郎甄仪孙希翰刑部右侍郎李棠孙观南京户部右侍郎谢琏子武工部右侍郎龙文子仿都察院右副都御史卢睿孙干致仕都察院右副都御史朱鉴孙璠俱以近例大臣子孙为府县学增广生有司起送试中入监
　　○壬子免福建漳州府龙溪南靖漳浦长泰四县秋粮二万三百余石漳州卫屯田子粒一千三百余石以水灾故也
　　○命云南都指挥使郑俊孙玑袭祖原职大理卫指挥使
