<!-- { "loadSidebar": true } -->
　　○己丑礼部进上  大行皇帝尊谥仪注一初八日太常寺宿于本衙门初九日具奏讫  上及文武百官皆致斋三日十一日夜遣官行祭告礼遣太保会昌侯孙继宗告一天地广宁侯刘安告  太庙怀宁侯孙镗告  社稷祭仪用酒果脯醢迎神四拜奠帛初献礼读祝亚献终献送神四拜礼毕一十一日告孝恭章皇后几筵  大行皇帝几筵以明日上尊谥十二日早  大行皇帝几筵前陈设如常祭仪设册案宝案于  几筵前左右前一日内侍官置册宝舆舆香亭于奉天门十二日早内侍官捧册宝各置舆中是日  上具衰服御奉天门内侍官捧册宝舆导驾官导引  上随册宝舆后降阶升辂外导驾官退百官素服于金水桥南皆北向立俟册宝舆将至百官皆跪册宝舆既过兴皆随至思善门外北向立内侍官导引  上主乾清门外降辂册宝舆由中门进至  几筵殿前丹陛上内侍官导引上由左门入至丹墀内赞官唱执事官各司其事内侍官导引  上至丹陛上拜位捧册宝官于册宝舆内各捧册宝由殿中门入主  几筵前左右北向立内赞赞四拜礼亲王陪拜在外鸿胪寺官传唱百官皆四拜内侍官导引  上由殿左门入至  皇考神御前奏跪传赞百官皆跪奏进册捧册官以册跪进于  上左上受册献毕以册授捧册官置于册案奏进宝捧宝官以宝跪进于  上左  上受宝献毕以宝授捧宝官置于宝案奏宣册宣册官诣案取册跪于  上左宣讫奏宣宝宣宝官诣案取宝跪于  上左宣讫奏俯伏兴平身传赞百官同奏复位导引官导  上由殿左门出至拜位奏四拜传赞百官同内侍官导引  上至  几筵前奏初献礼奏跪传赞百官皆跪奏献帛献酒赞读祝读毕奏亚献礼奏献酒奏终献礼奏献酒奏俯伏兴平身传赞百官俯伏兴平身奏复位内侍官导引  上由殿左门出至拜位奏四拜传赞百官同祭毕内侍官导引  上由左门入至  皇考神御前以册宝授内侍官捧入内导引  上入内安册宝行叩头礼导引  上由左门出至丹陛上奏礼毕传赞礼毕一十五日颁  尊谥诏至日早百官各具素服乌纱帽黑角带于端门外伺候大臣于午门导引  上御华盖殿具黑翼善冠服素服黑犀带执事官先行五拜三叩头礼鸿胪寺官奏请升殿导驾官导  上御奉天殿鸣鞭讫序班设诏案翰林院官捧诏立于左鸣赞唱颁诏翰林院官以诏授礼部官置于案序班举案由奉天殿左门出锦衣卫用伞盖捧至端门百官入班赞礼唱四拜平身称有制赞跪开读讫再行四拜礼鸿胪寺官传奏礼毕  上还宫
　　○昬刻月犯天街上星
　　○赐迤北使臣知院满都平章朵罗秃等衣服彩叚有差其辞回以织金文绮彩叚表里付之赐马可古儿吉思王子及太师孛来且赐之敕曰尔能敬顺天道尊事朝廷遣人以马来进诚意可嘉今使回特赐尔彩币表里用答尔意尔宜益顺天心以惇信义庶副朕眷待之意故谕
　　○庚寅刑部右侍郎程信以母丧去位
　　○巡抚广东右佥都御史叶盛等奏天顺七年十二月内守备新会指挥李祐遇贼于河村广西左参将范信遇贼于滕县野狸岭奋击败之共斩首三百余级追回被虏军民九百余人○壬辰以石亨幼男浤等二人给配会昌侯孙继宗等家为奴释石彪男玉等三人为民以系狱日久从赦例也
　　○癸巳申敕总兵官太保会昌侯孙继宗等训练军士初天顺间简阅京军第为二等一等以备征调二等以备工役诸襍差岁久混淆军伍多缺至是西北边报有警故有是命
　　○乙未上  大行皇帝尊谥是日早遣太保会昌侯孙继宗等告  天地  宗庙  社稷  上亲告  大行皇帝几筵上  大行皇帝尊谥册文曰孝子嗣皇帝见濡谨百拜稽首言臣闻德之大者必表以鸿名功之高者必加以显号粤自上古以至于今圣帝明王咸由斯道恭惟皇考大行皇帝刚健成德清明在躬励继志述事之勤慎持盈守成之戒两举盛典而孝  亲之志伸岁奠圜丘而敬天之诚达念宗夫而加惠有以慰  列祖之心求贤俊而登庸有以惬群情之望内严宫台壶而细大必修外肃朝仪而纪纲咸正馨德格于上下介福浃于迩遐揽威柄而不移干神化而独运乾乾翼翼二纪于兹海外畅清夷之风寰中归仁寿之域极百王之盛节恢  四圣之闳休一旦  上宾率土兴恸功德兼茂宜荐徽称用咨舆议请命于  天谨奉册宝上  尊谥曰  法天立道仁明诚敬昭文宪武至德广孝睿皇帝庙号  英宗伏惟  圣灵在上昭膺茂典佑我子孙永隆无替谨言○丙申户部请增山陵督役都指挥米月三斗指挥以下并军士二斗盐一斤官医杀虎手日一升马日给以刍秣从之
　　○户科给事中童轩言五事一曰隆圣德  皇上万几之暇宜时引翰林儒臣讲求  祖宗成宪与夫古先哲王修身用人赏善惩恶凡可以资圣德者类次成编以为  大明不刊之典二曰用贤才请继今方面之职宜预令在廷三品以上大臣各举一人以备釆择仍严退黜连连坐之令主于进用卿佐亦乞宣召大臣同赴便殿面举一人以对仍令给事中御史随侍左右敢有徇私滥举者劾奏挐问三曰纳忠谏谓近年台谏耳目之官类多以直言得罪由是以言为讳结舌自保请继今凡有上书敷陈治道者果于  圣意有合乞厚加赏赍其或乖谬有渎上听亦必曲加宽贷四曰爱小民谓近年灾伤旱涝之报率以难准议覆由是以灾告者抱苦莫愬请继今凡有被灾无徵旱涝可验曾经巡抚巡按等官覆实明白者即依诏书事例悉与除豁五曰谨边备乞特降诏书告谕中外凡文武官负人等中间果有智勇超卓明习战事者不拘合阅世胄山林行伍并许上书自陈该部试其上者举为上将次者用为偏裨  上曰轩所言俱有理修德用人纳谏朕当自勉其余可行者所司宜即行之
　　○贵州都句卫带俸都指挥佥事门达有罪论斩系狱达既被调科道官以其罪不止此交章劾之有旨命都察院会五府六部通政司大理寺六科十三道官廷鞫之于是右都御史等官李宾等上其罪状谓达素恃恩宠不畏法度以至内直垂帘全无忌惮窃弄威权大张声势忤其意者过求细故必加陷害屡兴大狱巧于鍜炼别置狱舍以鞫罪囚有不承服輙称奉旨残酷特甚荐用官校以为牙爪分遣于外骚扰州县又纵令诸子弟为奸利事交通外人多纳贿赂一一如科道所劾  上命达坐斩如所拟律追其家私以万计其党指挥张山同谋杀人罪如之其余都指挥牛循聂恿千户陈琏侯爵百户李瑗叚祥陈让包原杨旬门达及达子序班升侄千户清婿指挥杨观等俱谪戍降调有差达豊润县人弱冠袭父职为锦衣卫百户性机警有才干然深沉不露正统十四年用指挥吕贵荐镇抚司理刑后历升至都指挥佥事初任理刑时其僚佐谢通浙江人颇读书知事务宽厚达倚任之二人同心以故事下镇抚司或有大狱如阮浪徐有贞辈多所平反一时有事者以下禁狱为幸时誉翕然称之及掌卫事嫉旗校逯杲随堂使势力逐之而杲旋复柄用历升指挥与达并列每欲害达达惴惴自保幸无事已而杲死谢通亦物故达始兼管行事欲抒宿愤乃建遣官校分行中外缉访事情搜求幽隐索取货贿内外官僚重足而立由是诡服诈冒者接迹于途天下骚然不安又纳吕贵言以抑文扶武为事念一时朝臣言能上达者惟大学士李贤指挥袁彬乃设计中伤之事具  英庙实录中至是以多官议坐斩系狱后当审录诏谪戍广西南丹卫而死论者谓达资禀虽善然武夫不学昧于大理是以怙宠立威荐及于祸先是两月前锦衣卫大门扉为狂风所摧折众讙传曰锦衣门倒矣至是达败人以为先兆云○以曹吉祥曹钦等家属六十三名给配公侯伯家为奴以久禁遇赦也
　　○丁酉礼部臣奏本部先具  大行皇帝丧礼仪注二月十六日释服文武百官黑冠带浅淡衣服朝参切惟  先帝上宾未及百日遽服浅淡衣服臣子之心未所未安乞十六日以后仍素服黑冠带侍朝从之
　　○戊戌以上  大行皇帝尊谥诏告天下诏曰朕惟自古英君谊辟咸有美谥垂示方来若二帝三王以及后世之贤主莫不皆然乃国家之茂典不易之令猷也恭惟我  皇考大行皇帝以英武之资刚健之德嗣守  祖宗之鸿业躬勤政务于万几至孝通于神明洪恩被于黎庶严百神之祀享重贤士之登庸志协群情智周万虑诞敷文命慎简兵戎立经国之远图兴治古之盛事华夏蛮貊罔不归心四海九州臻于熙皞不幸奄弃臣民哀恸曷已永惟  宗社之托深思负荷之艰矧继述之方殷顾追崇之敢后谨命在廷文武群臣稽古礼文议荐谥号参之众论合于至公乃于二月十二日祗告  天地  宗庙  社稷奉册宝恭上  皇考大行皇帝尊谥法天立道仁明诚敬昭文宪武至德广孝睿皇帝庙号  英宗呜呼  圣德允合于乾坤神功光垂于宇宙岂名言之可罄尚丕显于无穷布告遐迩知悉  上以初即位赐亲王白金文绮鲁王辽王庆王肃王唐王郑王襄王宁王周王沈王伊王岷世子各白金三百两纻丝罗十五表里纱十五疋锦三疋钞二万贯淮王晋王秦王韩王代蜀二世子各白金三百两纻丝罗十表里纱十疋锦三疋钞二万贯赵悼王荆靖王长子靖江王各白金二百两纻丝罗十表里纱十疋锦三疋钞一万贯
　　○通山王府汉川郡君仪宾方＜矢见＞先以罪革冠带至是挟制通山王季垟俾为具奏求复冠带王备具＜矢见＞平昔＜离-禸几＞恶以闻且言郡君已死  上命押发原籍为民
　　○己亥天色昬蒙日色变白次日亦如之敕谕礼部臣曰朕惟帝王之诚必先于尽孝国家之典莫大于尊亲恭惟  母后皇后宽惠柔顺配地承天表正六宫母仪四海  母妃皇贵妃静庄淑慎赞辅茂修鞠育眇躬备隆恩德顾兹继统之初宜举正名之礼而况尊尊亲亲所当厚者也今谨上母后尊号曰  慈懿皇太后  母妃尊号曰  皇太后惟宝册仪章尔礼部详定以闻
