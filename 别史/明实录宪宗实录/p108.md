<!-- { "loadSidebar": true } -->
　　○壬戌太医院辨事府同知吴衡乞致仕诏不许仍升顺天府治中入御药房初衡以崇仁县医官入太医院后升翰林院典籍天顺初清翰林院官属升补外任衡得处州府同知改徽州以朝觐被考老疾致仕太监许安传奉  圣旨留衡大医院办事寻请给俸户部议如同知例于本院给之至是乞致仕而又得升职云
　　○癸亥开设河南新蔡县僧会司
　　○甲子广西副总兵右军署都督佥事夏正奏洪武永乐间兵戍广西至十五万近逃亡物故十去其九乞后有降虏及谪戍者俱发广西补役京营指挥张钦及达舍西番二十五人旧尝随臣出入行阵乞许臣自随兵部言例止五人诏特许之不为例
　　○韩府通渭王范墅薨王恭王之第七子也母妃丁氏宣德丁未生正统二年册封为通渭王至是薨年四十有三讣闻辍朝一日赐祭葬如制谥曰庄简
　　○巡抚延绥右副都御史王锐奏虏万余骑分寇迤南又往来境外不知其数诏沿边防御之
　　○乙丑朝鲜国署国事李娎遣陪臣吴伯昌等奉表贡马及方物来朝贺正旦节
　　○六科给事中劾奏道录司左玄义许祖铭奉敕祈雪秽言怼天仗剑斩风亵天慢神莫此为甚乞将祖铭明正典刑以谢神人之怒及乞敕礼禁约各观道士不许擅自祈祷以亵神明庶天意可回而雪泽自降矣疏入  上曰许祖铭祈祷不诚非理妄为本当逮治今姑宥之自后再犯不宥
　　○守备万全右卫少监顾雄言臣守备万全右卫而所隶城堡亦名守备职任不同而嫌于同名乞为镇守以别之  上命兵部以例闻遂诏万全右卫怀来独石庄浪凉州内外官俱改为分守仍听宣府甘肃镇守总兵节制
　　○丙寅免顺天府蓟州等处粮五千二百八十石草一十六万三千四百二十八束永平府滦州等处粮六千三百五十八石马草五万一千四百八十束大宁营州中屯等卫粮一万六千三十八石俱以水灾故也
　　○四川都指挥同知赵端守备安绵等处不设备致番贼入境抄掠敌伤官军下巡按御史奏拟谪戍边卫从之
　　○丁卯设河南确山县竹沟巡检司
　　○戊辰太子少保兵部尚书兼文渊阁大学士彭时等奏今冬腊将尽雨雪缺少非惟宿麦在野无润泽之入抑恐春气相乘有疫疠之变  皇上精诚祈祷固宜有感而至今不应臣等考诸传记凡言旱灾者必曰下民以怨咨之气感动天变而致推言及此今或有之盖京师居民不下数十百万初无恒产以餋生惟营小利以度日近年以来官府买办过多抽分过重以致小民生业不遂困苦日甚谨陈一二之概伏惟  圣明采而行之一光禄寺所用猪羊鸡鹅等物自有派办常数今铺行买办委用小人假公营利入于官者少入于私家者多小民营利度日一旦尽为所夺嗟怨何堪伏望  圣明躬行节俭减省浮费令本寺查照宣德正统年例斟酌供用禁止买办其余各衙门有新增买办物者一体禁止以苏民困一旧例抽分商货自有定规今闻军民买卖供给家用之物入城者守门官军輙便拦截抽分下民甚为不便请令锦衣卫官校并巡街御史禁约紏察除常例抽分外不许妄取一毫若珍珠宝石又买办之大者下人一闻朝廷好尚此物輙增价数倍以要利往年卖者与估者通同作弊多取府库银两请稍加裁抑奏入  上曰朕不德不能感召天地之和以致雨旸不时冬令无雪岁事甚可虑之朕虽省躬忱祷未获嘉应今览来章所言皆是宜悉行之庶民无怨咨和气致祥以获豊年之庆
　　○增给辽府镇国将军豪垑本色禄米一百石从其请也○己巳命故狭西都指挥同知申澄子颙袭父原职保定右卫指挥佥事
　　○礼部尚书邹干等奏天顺年间因建州等卫野人女直来朝日众供给浩繁敕令一年一次来朝其数不许过五十人其后本部复会官议建州毛怜等四卫每卫岁不过百人海西兀者等卫每卫岁不过四五十人已经通行遵守然今年自正月起至十二月止海西等处女直人等进贡到者已有一千八百三十二员名未到者尚多供给愈难宜敕辽东镇守总兵等官照例验放仍敕通事都督同知武忠等省谕夷人使知此意从之
　　○壬申禁京城九门并通州等处抽分内外官不得违例多取商税违者治以重罪命都察院榜示之
　　○暂停追较民间马旧制民间孳牧马岁一比较责限府州县正佐以下官兵部言马政固不可缓而民隐尤所当恤今年山东河南两直隶多水旱艰食宜轻之以待来年从之
　　○诏黄花镇一带官军仍听居庸关守臣统领初居庸迤东黄花镇驴鞍岭分京军一千五百守御而统于居庸关后给事中程万里奏罢之以  长陵三卫士卒代戍既而天寿山守备太监周常言  陵寝尤重遂命还驻永安以次分戍黄花镇至是镇守居庸关太监崔保奏兵不专一难于调遣兵部尚书白圭等言边务委任贵专一军而两属恐缓急误事惟  圣明裁处诏仍令居庸关内外官统理周常等毋有所预
　　○析浙江台州府黄岩县地设太平县先是知府阮勤奏黄岩县地广民嚚素号难治兼濒海居民去县治远恃险恣肆遇有徵逋捕亡往往旅拒其太平乡居民颇稠宜分本县三十都至五十都民隶之于此设立县治名以太平户部议如所请从之
　　○四川长河西鱼通宁远等处军民宣慰使司杂道长官司卧剌等寨寺土官番僧人等汪束等贡氆氇等物赐宴并彩叚钞锭有差
　　○南京吏科给事中王让以疾去任让在南京虽屡有陈奏然刚愎自用大臣中有少忤之者必捃摭其过立见论列或受人嘱而阴为之报复朝廷以言官优容之让益肆每会议必与六卿并坐遇大臣于道不为礼或两人肩舆行让必策马从中左右顾而过之缙绅侧目无敢与抗者会让尝劾祭酒刘俊改官俊不能平乃剌得让为出继之子登科录既书其所后父母为父母又书其本生母为生母因扬言让以母为所后父之妾当具言于朝让乃惭屈诡疾去官
　　○癸酉虏贼脱台等七人犯边伏诛都察院拟以凌迟处死  上命皆斩之
　　○甲戌命故后府带俸都督佥事米朵朵子英袭父原职保定右卫指挥使
　　○右军左都督刘玉自陈天顺四年与内官郑忠征贵州西堡蛮贼平之招抚阿姜等七十九寨征剿狮子孔等二十九寨后郑忠等俱进官而臣以副总兵镇守凉州未蒙升授事下巡按御史核实兵部以闻  上曰刘玉升职未久然既有西堡功其加俸一百石
　　○镇守宁夏太监王清奏欲撤回应援延绥兵不许先是敕宁夏选兵三千赴花马池并防御延绥至是清奏虏欲入寇而降人猛哥报虏七千驻百眼井乞追还前军守御兵部言延绥散漫虏易出没宁夏前有黄河限阻后有贺兰山隔绝况见兵三万余自足守御而花马池与延绥接壤选调前军非独为延绥应援亦为宁夏保障也其勿许所请从之
　　○敕湔除在京文武官过名仍命移文在外诸司○兵科都给事中秦崇上＜锍-釒＞言六事其一省无益以实边费谓边方士卒辛苦万状而月粮折以滥恶钞贯僧道修斋顾有有帛之赐请省祈禳之费以折边戍之粮其折粮钱钞必须严禁所司不许滥恶其二公轮操以便下情谓天下官军有轮操京师者有更戍边地者而各处守城官军安坐而食劳逸顿殊请多分班次以三岁为限城守与操戍者更代之其三重名器以节粮饷谓工匠勇士不宜授以职官请一切革罢纳粟军职不宜宠以世授请递减承袭勿令管事其有进自纳粟而战能立功者乃依战功录叙其四资长策以安边方谓当今边患延绥为急而近边守臣习知边事请令各处修复养济院以收养孤贫所在上司时惩不恪以警之复多方储粟以备荒歉其六正流俗以汰异端请尽毁新造寺观僧道不得私自剃度仍禁绝妇女不许为尼事下该部于是吏礼兵三部议崇言省无益之费访安边之策去冗食之员诚宜釆用但各处城守官军多系老弱难与素练可用者轮操更戍而工匠勇士已授职者一旦革罢不近人情宜自今勿复除授纳粟军职奉诏例者一旦变易恐失大信宜俟有过废黜其有能有功者别加录叙其余恤贫穷广储蓄毁寺观汱僧道俱有近年见行事例宜申饬有司举行遵守开报实迹毋事虗文议上  上皆从之而令纳粟军职止袭子孙二世
　　○乙亥立春顺天府官进春  上御奉天殿受之文武群臣行庆贺礼赐宴于午门
　　○丙子礼部奏正旦节例赐群臣宴  上令免宴赐节钱钞○泰宁等卫都督脱脱孛罗等遣指挥乃答儿等秃纳河等卫女直都指挥因哥等海西兀者等卫女直都指挥撒赤哈等各来朝贡马及貂皮赐宴并衣服彩叚等物有差
　　○丁丑全给故临泉王钟鏶禄米一年时王已故禄米截支晋王钟铉奏其宫眷众多难于日给请以今岁禄米仍令全支许之
　　○己卯岁暮享  太庙奉  孝庄睿皇后神主诣庙享祀
　　○遣太常寺官祭五祀之神
　　○遣旗手卫官祭旗纛之神
　　○以明日正旦遣驸马都尉石璟杨伟分祭  长陵  献陵  景陵  裕陵
　　○遣内官祭  恭让章皇后陵寝○是岁天下户九百一十一万九千八百八十八户口六千一百七十二万七千五百八十四口田地四百七十七万六千五百七十二顷七十三亩田赋米二千二百五万七千二百八十一石有奇麦四百三十二万八千四百四十四石有奇丝九万二千六百八十一斤有奇绵一十万五千两绢二十八万四千八百九十一匹有奇布八十五万七百三十九匹有奇绵花二十八万二千三百一十二斤有奇折色钞八十三万四千五百二十一锭有奇杂课钞二千七百九十一万三千一百八十一锭有奇米五万三千二百六十石有奇麦二千三百八十六石有奇布七百六十九匹有奇盐课盐三百七十九万一千三百三十三引一百九十六斤有奇米五千七百八十七石三斗有奇布四万四千三百一十四匹有奇茶课茶五十六万三千八百二十八斤有奇屯田子粒三百九十四万八千六百一十石有奇彩纳银八万六千八十两有奇水银二百四十七斤有奇朱砂一十七斤一十一两漕运京师儧运粮三百三十五万石各处运纳粮四百六十五万八千一百二十四石有奇减免天下官田等项税粮五十四万三百六十二石有奇
　　明宪宗纯皇帝实录卷之七十四终
　明宪宗纯皇帝实录卷之七十五
　　成化六年春正月庚辰朔  上诣  奉先殿  皇太后宫行礼毕出御奉天殿文武群臣及四夷朝使行庆贺礼  皇太后  皇后俱免命妇朝贺
　　○辛巳文武百官朝亲王于奉天门东廊
　　○壬午  宣宗章皇帝忌辰  奉先殿行祭礼遣驸马都尉石璟祭  景陵
　　○兵部尚书白圭等言虏寇自去冬乘冰渡河深入寇钞比复传闻欲潜居河套分道南侵万一冰泮不去边臣请兵其高家堡花马池等处刍料俱缺宜令户部会计措置可给马二万支费半年以上刍料运赴边城以备匮乏又窃计此虏自入寇以来未尝少挫意气骄盈彼或渡河东归乘其不备出师邀系亦一计也乞敕大同镇守总兵等官彰武伯杨信等简兵命将或躬率以往应机行事仍谕京营总兵官抚宁侯朱永等严饬团营兵以防调遣协助  上嘉纳之
　　○延绥总兵官署都督佥事房能等奏去冬以来虏寇入寨剽掠边民守平夷堡指挥刘胜等遇之于鹰窝梁千户瞿清百户曹义战没胜等既不遵约束移民入堡避寇及临敌失于应援致损官军法宜究问兵部言胜等宜责令御虏寇为急其罪俟寇宁之日处分从之
