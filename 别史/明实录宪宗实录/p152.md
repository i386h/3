<!-- { "loadSidebar": true } -->
　　○命故狭西都指挥佥事侯纲弟纪袭其原职庆阳卫指挥使
　　○己卯遣怀宁侯孙辅恭顺侯吴鉴武安侯郑宏庆云伯周寿清平伯吴玺靖远伯王添安顺伯薛珤宣城伯卫颍为正使尚宝司丞李璋刑科给事中杨理礼科给事中唐章工科给事中刘昂吏科右给事中徐英吏部郎中倪辅户部郎中文志贞兵部郎中姚壁为副使持节册封蜀怀王庶弟通江王申凿为蜀王庆康王第六子邃土□兑为丰林王代府宣宁靖庄王长子仕嬴为宣宁王晋府临泉悼昭王长子奇湒为临泉王方山庄宪王庶长子镇国将军钟铤为方山王靖江王府桂林右卫千户林荣妹为靖江王规裕妃周府汝阳安宪王长子同铚为汝阳王夫人梁氏进为汝阳王妃楚府永安庄惠王长孙荣澹为永安王夫人孙氏进为永安王妃岷府江川王音土□殳夫人刘氏进为江川王妃
　　○命狭西都指挥佥事杨威子和代父原职凉州卫指挥使
　　○初狭西洮州卫指挥使陈钦奏生番星吉癿等累犯边今入贡将还请治其罪事下巡抚都御史陈价会问罪应斩遂拘锢岷州卫狱中既而镇守狭西太监刘祥等累奏吉星癿等虽出没剽掠未尝敢抗官兵况远夷向化入贡亦可比劫盗自归之律宜释之使还以弭边患兵部先已议令祥等审处之事久未报至是星吉癿及熟番板的宗等五人越狱遁去祥等因劾岷州卫指挥叶森等守护不严而守备都指挥后泰亦失于防范请治其罪兵部议从之又虑贼怀疑惧复谋寇扰请移文谕祥遣人至其本簇晓以恩威利害及宽释初意  上从之而贷泰不治
　　○庚辰吏部右侍郎叶盛奏臣与宁夏巡抚右佥都御史徐廷章等议谓宁夏在城并中卫二路悬在河西近年虏情稍息而今日边警尽在河东境内盖河东虽名为一路势亦三分其接河套沿边有兴武花马池二营实与延绥定边等营相接其中高桥迤南一带直抵萌城与环庆相接其西韦州鸣沙州等处则与靖虏固原相接地方散漫绵亘千里虏骑出没不常为今之计惟在慎选骁将多调精兵分屯要地据险设伏以逸待劳庶能有济今稽核三路原设守城马步官军人等差遣逃亡之外见存马军仅六千八百三十有奇步军仅一万一千八百二十有奇而其疲老之数仅可守哨令所阅精锐马步共万人宜令游击将军祝雄领马军三千专在兴武营兼援花马池定边等处令副总兵林盛领马军二千步军三千与宁夏见有兵火战车三百两往守花马池等处令指挥仇理领马步各五百往守韦州城指挥刘忠领马步各五百与庄浪调至署都督同知鲁鉴军马三千往守高桥兼援兴武大沙井等处俱令兼同本境守兵剿贼而宁夏接连环县地方高桥迤南一带旷野通贼之所如石沟小盐池萌城三处最为要害宜三分凉州调至马军三千人守备其地而令右副总兵赵英往来调度凡分布军马当无警之时俱令自备刍牧有警则相机战击自可遏其□氵□大□入或不可遏则宜领兵固守养威蓄锐俟其归之事久未报至粮草为先今本边三路粮草豆亦多寡不同皆在河劾岷州卫各城缓急而非今日济急之资惟河东花马池兴武高范请治害之所旧积粮草以连年兵费为之一空今渐措积其地□人夏九十余里止隔黄河倘有不足亦可供饷必不至于乏绝惟迤南起大沙井迄于萌城粮草有应措置者宜行总督军饷官处之若边方保障惟特烽堠城堡今花马池营墩台烽火必历兴武高桥接举转至萌城不下六七百里比及火至虏已旋返必须增筑墩台直接花马池烽火则人可堤备又高桥大沙井石沟小盐池萌城一带墩台卑小旷野平漫一遇有警路皆梗塞今于高捷之所改筑墩台十有一于地名隰宁铺增筑堡一以备秋冬之警其余则俟警报稍宁之日量路远近添筑完备庶居民有所保障军马有所屯聚至于将领能否则游击将军都督同知范瑾分守庄浪署都督同知鲁鉴俱久任边方累经战阵而宁夏总兵官修武伯沈煜体貌肥大不便驰骤委任之际须当其才奏入  上命所司知之
　　○夜月犯房宿北第二星
　　○辛巳夜月食免明日朝
　　○壬午  仁祖淳皇帝忌辰  奉先殿行祭礼
　　○癸未命吏部右侍郎叶盛还京以会议边务毕也
　　○调淮安府同知李恒于黄州府巡抚都御史吴琛言恒先知黄州之黄陂县守法奉公刑清讼简招集流亡禁捕贼盗既去而民思之黄州同知沈璧历任尚浅民心未孚可与恒两易之上从其议
　　○命詹事府詹事兼翰林院侍讲学士李泰复任泰以伯父司礼监太监永昌为父故不为所生母终丧而止乞假襄葬事至是去三月余还朝时论少之
　　○乙酉复除云南右布政使胡渊于河南
　　○运太仓银二十万两于狭西山西等处以给军需从户部侍郎陈俊奏也○太傅会昌侯孙继宗奏留中都领班指挥同知李昭仍管领京操军士先是兵部以署留守徐显隆奏中都缺人防守已拟留凤阳等九卫所京操次拨军士三千五百有奇守御本境令昭还卫管领至是继宗言昭所领共一万二千一百有奇其出中都者仅四之一今凤阳等卫者既令昭还领则其所遗尚有九千余人无可代领者乞留昭仍于京营把总管操而凤阳留守军士即令显隆兼督为便事下兵部覆奏从之
　　○上谕三法司曰在京在外衙门见监问罪囚中间恐有冤抑两京命司礼监太监黄高南京司礼监左少监宋文毅同三法司堂上官逐一审录在外差官会所在巡按御史并三司官一体审录之死罪情可矜疑者奏请徒流以下减等处治
　　○丙戌兵科都给事中梁璟等言顷者荆襄盗起  皇上命右都御史项忠往总军务诏旨谆谆谕令罔及非辜其后贼首王彪既已就擒盗亦渐息宜令附籍者听其生业未附籍者斟酌驱遣劫掠者乃行擒剿而忠偏听检讨张＜宀十见＞御史刘洁总兵李震等贪利要功所过州县既遣捕无籍及为盗者而见在附籍者不论久近亦概逐之如房县编户初不过四里自永乐以来仕宦侨居流移附籍者增至四十余里各安生业而忠等逐之十不存一其余州县率皆类此又纵兵驱逼略无纪律以致冤声震天肝脑涂地比之夷狄侵扰惨酷过之朝廷杀一死罪覆奏者三恐其冤也今滥及非辜不啻千万非止一夫一妇迩者彗出旱伤未必非忠等所致且＜宀十见＞以奸邪小人简侍亲藩不能安分惟便身图摇尾乞怜自炫抚治流民之策洁贪禁素著一善无闻为忠所诱且其归时以所获人口财物枉道送家及在叶县寄收男女三四十口而所带子女财物尤多议者纷纷欲食其肉然后为快伏愿  陛下察之众论断自  圣心正忠等滥杀之罪以释神人之怒以纾万姓之冤  上曰荆襄流民为患中外人情皆以为虑今忠等奉命祛除已毕若等乃如此破坏之究厥所言出于偏见不听
　　○丁亥命刑部郎中刘秩金文伍希渊周鼐冯俊刘恕员外郎武清徐演许盛周重大理寺正刘瀚王轼寺副王进魏政十四员分往南北直隶并浙江等处会所在巡按御史及三司官审录罪囚各赐敕遣之敕曰刑狱重事也一夫有冤或召灾沴是以古先帝王恒致谨焉朕为天下生民主仰体  上天好生之心每于刑狱加＜宀十见＞恤矣尚虑愚民无知抵冒者多而法吏用心不同失入故入者在处不少中间冤抑岂能尽无除两京见监问罪囚已命内臣公同三法司审录外今特命尔等分往两直隶及十三布政司审录见监罪囚其在直隶者会同巡按监察御史将各府州县卫所审录其在三司者会同巡按御史并三司官审录在外府州县卫所者与御史按察司分巡官亲诣各处审录其死罪情真罪当者照例监候听决其有情可矜罪可疑事无证佐可结正者一一具奏处置徒流以下减等发落毋令淹滞若御史别有公务相离地远尔只督同所在有司从公审录不须久候审问之际尤须详察言词旁询知证而断之以理母惑于浮言毋拘于成案毋偏信原问及原保结官吏饰非沮挠务得实情以全民命其故入等罪俱不追究敢有偏执违拗者听尔指实参奏尔受兹委任务持廉秉公明以决之恕以行之斯称朕好生之意如或询察不明处断失当有负任使罪亦不可逭矣尔其钦哉
　　○福建三司官奏琉球国夷人先因进贡潜居内池遂成家业年久不还本国者乞尽遣之事下礼部集议如其人曾承户部勘合许令入籍者仍旧余如所奏从之
　　○宣府龙门守御千户所火焚官草五十七万四百五十余束有司获纵火者以闻刑部请遣官会巡按御史逮守备经收看守等官治罪并鞫纵火者得实即斩以徇籍其家赀以抵草数不足则于经收看守等官取之仍榜示各边仓场永为惩戒诏可
　　○戊子  仁祖淳皇后忌辰  奉先殿行祭礼
　　○调兵部武库司郎中徐贯于职方司尚书白圭言职方机务繁重贯旧历官是司练达事体故也
　　○增给秦府食盐岁十引从秦王公锡请也
　　○移置襄阳府汉江驿于府城西
　　○己丑六科缺都左右给事中八员吏部请简命以补命姑置之
　　○庚寅协同镇守甘肃副总兵马仪奏所阅甘州听调官军八千员名各止正马一匹欲如大同宣府例将所遗未阅马每三人给一以为驮马又临阵督军必赖旗牌乞各给其二又言马军贫困欲如旧例赏以本处库银人一两事下兵部议俱从之
　　○辛卯释刑部都察院死罪囚冯玉等五十五人充边军审录其情可矜疑也
　　○壬辰召镇守宁夏修武伯沈煜还京命游击将军都督同知范瑾佩征西将军印充总兵官镇守宁夏
　　○癸巳赐百官扇
　　○兵部尚书白圭奏右都御史项忠所上荆襄功次文册与总兵官李震所报名数前后不同震等先次既生擒五万九千四百十七人而编伍随住者五万九千三十五人献俘拘问者三百八十二人又斩首者一千三百九十人今册内乃报生擒五千二百一十六斩首一百九十捷音条下视奏内又多首从贼级一千四百四十一人又都御史杨璇先奏潼关南阳等处官兵人等前后擒斩贼首王彪杨俊小王洪等首级凡九十余人今册内仅开内乡县民壮马云生擒一人百户孙广生擒三人张海王海等初非云广等原获姓名而广等所擒斩小王洪等贼级不知何人功次以致广等有言又生擒数内张全等三十三人原作谋逆比法司审鞫情皆可矜又所报被创军士十有五人而阵亡者十有八人使贼果聚以抗官兵则损伤之数岂止于此又岂有阵亡者反多于被伤之理耶以此推之有可疑者矧今西北边方与两广频年用兵官军出于万死始获升赏若概以此辈为功实于人心不惬请移文巡按河南狭西湖广御史审核前后擒斩之数可作论功升赏与否庶恩典不滥奏入有旨不须再勘第如忠震奏报功册定拟升赏论者谓兵部所议良是而朝廷坚意不从必有主之者但未究其实云
　　○甲午命海宁伯董兴掌中军都督府事
　　○赐周府故镇国将军子坷家眷食米岁五十石从周王子埅请也
　　○赐清修翊善大国师怕思巴领巴藏卜等诰敕
　　○户部奏山东布政司额运秋粮四万石于河间府今过期不及十一以致军士缺食宜逮治所司官吏并停其俸  上宥之令责取招状趣完所欠粮如数
　　○镇守甘肃太监颜义等奏锦衣卫带俸指挥使李俊故甘肃副总兵荣子也生长边陲谙晓兵务乞量加署职铨注狭西行都司管操听调事下兵部言宜令俊赴甘肃总兵官焦寿所听调杀贼须有功则升之报可
