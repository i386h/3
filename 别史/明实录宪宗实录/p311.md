<!-- { "loadSidebar": true } -->
　　○丁巳户部会官议奏漕运巡抚等官所上事宜一濠梁水马二驿相距不一里宜并为一一凤阳淮安扬州庐州府旧各有库而库各有官吏请仍为铨补两淮运司钱粮堆积宜增设广盈库置官吏以司出纳一扬州广陵仪真二驲□□□占□当总要及王府人支盐俱给驲舟廪给至仪真掣盐则又逐日供给请凡应驰驲者令于扬州截支候盐完日应付一南京各卫仓收积民粮五年后支故每石加收三分五府等衙门白糙米乃随收随放者公侯伯驸马禄米仍两平交兑者今皆如各卫例宜令五府而下进仓者加二分晒晾者加一分之半一应天镇江太平宁国广德五府所  太祖初得天下仰其供给故特敕宽之凡官田粮半徵民田粮全免以后富家争买民田是以官田多在小民请令各府州县以官田粮加耗每石量减二三斗民田每亩量加一二升以补所减之数一溧水县税课局钞无收宜行革罢一洮州切近番族而山口关隘寨堡二百余处除凉州操备官军七百余外见存者止二千二百余乞存留操备凉州者而以河州见在洮州官军五百名并平凉二百名赴凉州补所存之数一湖广阳罗马驲宜并于水驲一靖州铜鼓五开偏桥镇远清浪平溪沅州八卫属湖广黎平镇远思州铜仁四府属贵州犬牙相制军民杂处或有词讼例二处官勘问事难归结先已增置湖广兵备副使一员而四府夷民犹非统摄请令八卫四府军民词讼俱听兵备副使勘理具报二处巡抚巡按官若事重难专者方令各道分巡官会勘一河南陕州横渠递运所宜移置城东隙地汝州上店巡检司宜移置地名不救关一宁陵县＜木兆＞园集□贾所聚鲁山县歇马岭地多盗贼宜各置巡检司一武陟等县沁河其源出太行山下流接徐州运河旧各县无管河官巡视修理遇夏秋水泛堤岸多被冲决请于武陟新乡获嘉原武阳武封丘祥符等县各增设主簿一员专巡河道一睢州城地势低洼岁遭水患今城南墙垣乃旧城基址地势高广宜移州治于此一唐县千户所守御官军俸粮及每岁余丁屯粮子粒并所泒附近州县存留税粮俱支给收纳于县仓请设官攒以司出纳一宣府迤北王焕庄距独石马营才百里具泉甘土肥请于是地筑立城堡墪台凡备御官军俱于万全等处摘拨一宣府各城堡曩选舍人随伍操备惟在城者月一给粮而各城者不给乞概给之一万全都司乞增置阴阳医学一万全都司常宁巡检司宜移置于美峪关迤东岔道一山西土瘠民贫遇灾即逃乞增设参政一员专督农务及预备仓粮一王府丧礼已有定例近每祭一坛索银二三百两有司莫敢谁何乞今遇祭祀则该县以所用物价送布政司发府会教授贸易以上议皆宜如所奏惟王焕庄筑城及舍人给粮姑俟后举＜锍-釒＞入诏王焕庄即令勘城堡宣府各城舍人精健者如例给粮余皆如议
　　○夜西方流星如盏大青白色有光自天市垣西行至近浊
　　○己未以明日十月朝遣驸马都尉杨伟樊凯祭  长陵  献陵  景陵  裕陵游泰祭  景皇帝陵寝
　　○遣内官祭  恭让章皇后陵寝
　　○夜南方流星如盏大青白色光烛地自天苑南行至近浊
　　　明宪宗纯皇帝实录卷之二百四十四
　明宪宗纯皇帝实录卷之二百四十五
　　成化十九年冬十月庚申朔享  太庙
　　○遣内官祭司井之神
　　○太监覃昌传奉  圣旨授中书科冠带儒士梁铠为太常寺博士狭西竹林关巡检司巡检董纪为上海县主簿
　　○给赐居庸关夜哨军士一百六十二人衣鞋
　　○辛酉总督漕运兼巡抚凤阳等处右副都御史徐英奏乞复旧例专差刑部主事一员随之问刑三年而代奏上命所司知之
　　○癸亥锦衣卫带俸都指挥使王时除名时前威宁伯越次子也甫冠以父势骤要越败时不自安上＜锍-釒＞自陈诏除名随居安陆州○乙丑南京兵部奏正统间马快船岁以五十艘北上听差半年一更驾船军粮于南京官仓尽给与之尔后快船余丁仅支两月行粮六斗其往返计踰十月率多匮乏弃船以逃乞仍旧例应支月一石者内除家小米四斗按月支用其听守六月每月六斗共三石六斗并余丁止支两月凡六斗者今加再倍为六月共一石八斗尽数给之庶船运无误事下户部以为军夫守役于北而粮月给于南诚为非便余丁粮给诚少宜如所请一一预给或逃则如数追之报可
　　○刑部会官审囚毕因奏重囚葛恂等十八人皆犯杀人等罪问结情真罪当无可矜疑者往往摭拾妄有监候五六年或四三年调问有三四司或五六司者牵连证佐不得休息宜即处决庶使奸恶之徒有所惩戒而死者之冤亦得伸雪也奏上命斩之不复辩问
　　○丙寅户部议处大同备边事宜一行兵以刍粮为先今大同军储缺乏宜如管粮郎中南钊等所奏暂令山西北直隶各府问过罪囚除真犯死罪及官吏受财枉法满贯者外其杂犯死罪该纳米八十石三流五十石徒三年三十五石二年半三十石二年二十五石一年半二十石一年一十五石笞杖罪每一十纳一石者俱米豆中半照依时价纳银送赴边仓应用一钊等欲移宣府粮料共十万石于大同暂给客兵缘彼处亦自不给宜止令宣府所遣官军自采秋青草一百万束备用不作年例之数及令大同亦照此例施行一山西所给大同粮草先年改拨宣府榆林两边接济钊等今欲改回应用缘两边系与大同东西连界俱难释兵宜暂将今年山东河南及顺天并直隶保定等八府起运京场草一百八十万束暨山东河南并真定大名三府起运京仓豆共二十六万石各令量添价直改运大同上纳仍行礼工二部候明年遇派料科差量减分数以抵今次添价其京场草别行区画补之一钊等所计大同在城并大同左等一十三卫官吏旗军岁粮操站马驴及自京营调来者粮豆计岁用一百八万八千六百八十余石客兵岁用草七百四十八万八千七百余束今以山西泒给税粮并行都司屯粮马草及秋青草数计之而所领官银一十万两时价止买粮豆四万余石草一百万束较其所出尚欠粮豆数十万石草数百万束今以在京者改拨助之草尚不能及半宜仍支太仓银十万两运送大同管粮郎中张伦与钊买粮或准折俸给候明年运送各边年例银俱各量减以抵今运大同之数一两淮运司见有成化十七年十八年存积盐三十万三千余引宜以二十万引召□于通州仓领米运赴大同交纳每运一石与盐二引量地添减不出二引之数限一月以里完即与支给不许势要中卖致误军饷一前此奏准于大同中盐两淮两浙俱剩常股存积盐年久未有中者此或价例太重所致宜令钊等再与巡抚等官量为减轻定与则例上纳不许公罚商人财物致令畏难沮坏盐法议入命依拟行之
　　○丁卯命金吾右卫带俸都指挥使卢钦为都督佥事钦初以都督同知守大同东路虏入寇坐畏缩降都指挥使至是自为镇守等官所诬兵部谓其情轻律重诏钦既情轻可进都督佥事
　　○庆成永和二王府仪宾张奉黄庆黄经纶与辅国将军钟钘钟錎以私怨相敺讦奏下镇守巡抚等官会鞠狱上命奉庆经纶依所拟赎罪还职钟钘停禄半年钟錎令庆成王拘禁府中读书习礼无令出外为非违则镇守等官具奏处治
　　○戊辰荆府都昌王见潭薨王惠靖王第二子也母马氏天顺庚辰生成化庚子册封为昌王至是薨年二十有四讣闻辍朝一日赐祭葬如制谥曰怀顺
　　○己巳给奋武等营官军操备马草四月每匹月折支银二钱前此马无给草例以英国公张懋定西侯蒋琬奏请给之
　　○壬申升南京太仆寺少卿于冕为应天府府尹
　　○召保国公朱永还京永既奏虏酋远遁且言大同东西延袤千里平漫居民星散无险可守宜及此间暇修治边墙及增筑野口宣宁四方涧石佛寺六堡虏至驱人畜入其中既可以自固亦可以伏兵又言大同士卒强弱混杂行伍不精乞选精锐别为一军优免杂役又言副总兵周玺所部兵少宜于大同刍粮匮乏客兵难留久戍宜令永等计事势缓急刍粮多寡遣游击将军马俊参将白全分地备冬余宜召还但永及所统官军未敢轻议取旨裁决诏马俊白全所统者令太监蔡新都御史郭镗节制永召还京
　　○癸酉  皇太后圣节  上率皇太子上寿命妇朝贺赐百官宴于午门
　　○升四川右布政使黄绂为湖广左布政使兵部郎中刘大夏为福建右参政户部郎中袁江为两淮都转运盐使司使
　　○丁丑  诚孝昭皇后忌辰  奉先殿行祭礼遣驸马都尉周景祭  献陵
　　○复除工科给事中刘允中于礼科
　　○宥广西右参将广东都指挥同知欧磐分守柳庆寇至失利应坐充军律至是镇守等官奏磐所守浔梧等处为广西重镇峡山猺獞反侧不常比者首恶胡公返聚众杀掠磐悬重赏致敢勇士夜入贼巢擒斩公返至今威震其地其他调度可称道者非止一二今理前罪论法固宜原情可悯乞从轻处治以激厉边将使知朝廷以功赎罪之意  上曰古人谓使功不如使过赏罚操纵自有权度所以鼓舞众志而使人乐于效命也欧盘既功可赎罪宜从守臣之言姑宥之令复旧任悉心杀贼以收后功
　　○戊寅撒马儿罕贡使怕六湾等以进狮子乞如永乐间赏例事下礼部覆奏速檀阿黑麻万里遣使来贡猛兽诚有可嘉宜如正统四年赏例有旨加赏彩叚五表里既而使臣坚执必欲如永乐赏例礼部奏以为岁久难从宜于见赏例外加赐以酬其劳有旨正副使再加二表里其余人加一表里
　　○命右副都御史程宗巡抚云南时云南巡抚都御史吴诚卒宗以抚谕孟密在彼因命代之
　　○己卯朝鲜国王李娎遣陪臣韩儧等奉表贡马及方物来朝贺  万寿圣节
　　○下钦天监监正田蓁等于狱先是蓁等以五官正等官缺员请以司历刘玉等补之而并拟代之者吏部移文本监言秋官正吴昊奔丧保章正倪谦公差俱非缺员司辰李贤卒已有补之者蓁等遂检举请罪吏部覆奏得旨蓁等任意妄为全不畏法佥书官吏俱命锦衣卫逮鞫法司拟罪如律
　　○庚辰太监萧敬传奉  圣旨升通政司右通政李孜省为左通政鸿胪寺寺丞刘钟工部营缮司员外郎管器皿厂事  夜月犯轩辕火星犯氐宿金星犯房宿
　　○致仕南京工部右侍郎李春卒春字遇时山东丘县人由举人擢南京刑科给事中调礼科进都给事中升光禄寺少卿云南右布政使召还为礼部右侍郎仍掌光禄寺事支从二品俸转左侍郎寻调南京秩满加正二品俸乞致仕至是卒年七十五讣闻赐祭葬如例春姿貌修长性资敦厚居官虽无大过人者然不闻其有失行云
　　○辛巳礼部右侍郎谢一夔请追赠其前母许之一夔援故吏部尚书曹鼐及户部尚书杨鼎例以请  上特允之不为例
　　○壬午升四川布政司右参政崔议为本司右布政使
　　○太监李荣传奉  圣旨升僧录司左觉义继晓为左善世惠昇右善世
　　○致仕太仆寺卿杨穟卒穟字景实狭西咸宁县人由举人擢礼科给事中迁都给事中未几升通政司右参议丁内艰起复进左通政又迁太仆寺卿秩满加正二品俸仍旧任成化癸卯以老疾不胜任被劾命致仕至是卒于家赐葬祭如例穟谦谨和厚不务皦察在太仆寺最久上下安之○癸未命太子少保礼部尚书张文质掌通政司事以丁忧服阕也
