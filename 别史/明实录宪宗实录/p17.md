<!-- { "loadSidebar": true } -->
　　○致仕礼部左侍郎兼翰林院学士薛瑄卒瑄字德温山西河津县人因父贞为鄢陵教谕补鄢陵学生发解河南第进士授监察御史升山东提学佥事所至亲为士子讲角□羊多所成就大学士杨士奇荐之为大理寺右少卿会有冤狱瑄为辨释都御史王文陷瑄大辟大臣有申救者得除名放归田里正统己巳以荐起为大理寺丞命给贵州军饷辛未进南京大理寺卿寻召为大理寺卿景泰中苏州有饥民行乞恚富民不与之粟火其庐时王文为太子太保奉命按其事欲坐以谋逆瑄＜锍-釒＞辨甚力文亦悟得免死者百余人天顺初英庙复辟以都御史杨善荐进礼部右侍郎兼翰林学士入内阁预机务寻转左侍郎兼职如故时石亨等冒功乱政瑄居位仅五月阅知力不能救正即恳求致仕家居八年至是卒年七十三讣闻遣官谕祭命有司营葬事赐谥文清所著有读书录河汾集行于世瑄志学甚笃趋向甚正践履平实不为伪言华貌其事亲孝其教人词气恳款终日无惰容出其门者颇众其居官持法不挠事有便于民不顾利害为之卒后往往有建请从祀者下翰林议学士刘定之议谓瑄直躬慕古谈道淑徒进不附丽退不慕恋允为一代名臣然论其于朱熹之道所得尚未若黄干辅广之亲承微言金履祥许谦之推衍绪论而遽言从祀恐建言者非愚则谀一时公论谓所议允当云○乙酉巡抚辽东左佥都御史藤昭奏建州女直传报孛来领众五万欲寇边  上敕沿边守臣曰自九月以来辽东屡奏贼虏近边中间必有侵犯之举敕至尔总兵等官同心计议方略申严号令行属一体整搠军马以逸待劳时遣人四远哨探贼踪人马众寡庶可相机行事若贼入境侵犯彼寡即领兵截杀彼众宜坚壁清野使野无所掠乘其蔽而击之如须官兵策应即星驰奏报以凭调遣务其料敌制胜不可堕其计中慎之慎之
　　○起丙戌礼部上册立  皇后行礼仪注一十月十二日行册立礼一前一日鸿胪寺设节册宝案于奉天殿内节案居中册东宝西设彩舆于丹墀内教坊司设中和韶乐是日早锦衣卫设卤簿驾内官设  皇后受册位于宫中设节册宝案于受册位之北设香案于节案前设内赞二人设内乐于丹陛上至期  上御华盖殿具皮弁服鸿胪寺官奏执事官行礼毕  上升座文武百官具朝服入班行叩头礼左右侍班正副使入就拜位赞四拜兴传制俯伏兴执事官举节册宝案由殿左门出用黄伞遮送至丹墀内置彩舆中传制官由左门出称有制赞正副使跪制曰天顺八年十月十二日册某官某之女为皇后命卿等持节行礼赞俯伏兴四拜礼毕执事举节册宝舆由奉天门左门出大乐迎彩舆至右顺门外正副使朝北立内官举节册宝舆由正门入内乐迎至  皇后宫门外  皇后具礼服俟节册宝将至引礼导引  皇后出迎于宫门外节册宝至内官捧由正门入  皇后随至拜位内官以节册宝各置于案内赞赞四拜赞宣册赞跪宣册女官取册立宣于  皇后之左讫赞搢圭赞受册宣册女官以册跪授于
　　皇后皇后受讫以册授女官女官跪受于  皇后之右立于西赞宣宝宣宝女官取宝宣于  皇后之左讫赞受宝女官以宝跪授于  皇后皇后受讫以宝授女官女官跪受于  皇后之右立于西赞出圭赞兴内赞赞四拜礼毕内官持节由正门出皇后送至宫门外内官赍节出至右顺门外以节授正副使报礼毕正副使得报持节复命一谒  庙是日  皇后受册毕内官先具谒告仪物翰林院具谒告文  上具冕服  皇后具礼服  上率皇后诣  奉先殿行谒告礼毕诣  英宗睿皇帝几筵前行谒告礼俱如常仪一谢恩是日行谒告礼毕  上具冕服  皇后具礼服  上率皇后诣慈懿皇太后  皇太后前俱行八拜礼毕  皇后于内殿俟  上服皮弁服升座赞引女官引  皇后诣  上前就拜位行八拜礼毕还宫一受贺仪是日  皇后受册毕内官即于宫中设  皇后座南向设仪仗设内乐设内赞二人引礼二人候  皇后谢恩礼毕还宫女官请  皇后服燕居冠服升座引礼引在内亲属于  皇后前赞八拜礼次引六尚等女官入班赞八拜礼次各监局内官内使行八拜礼毕还宫一十六日早  上具冕服御华盖殿亲王行八拜礼庆贺次执事官行五拜叩头礼毕鸿胪寺奏请升殿导驾官导  上升座进表如常仪一亲王于  上位前行庆贺礼毕次诣内殿  慈懿皇太后  皇太后前俱行八拜礼毕又诣  皇后前行八拜礼一十六日前期一日女官陈设慈懿皇太后御座于宫中设香案于丹墀之南其日清晨内官陈设仪仗于丹陛之东西及丹墀东西女官擎执者立于御座之左右陈内乐于丹陛东西北向设表案于殿东门外设班首拜位及各命妇拜位于丹墀北向设司赞位于丹墀东西设司宾位于命妇之北东西相向设内赞二人于殿内东西命妇至宫门外司宾引命妇入就拜位女官具服侍班如常仪尚宫尚衣等官诣内奉迎尚仪奏请升座  慈懿皇太后具礼服出导从如常仪乐作升座乐止司赞唱班齐乐作赞四拜乐止外赞唱进表引表案女官前导举表案女官二人由殿东门入乐作至殿中乐止赞众命妇跪内赞唱宣表目女官宣讫兴唱宣表展表女官诣案前取表宣讫兴举案者举案置于殿东赞命妇皆兴司赞唱拜乐作四拜乐止尚仪跪奏礼毕  慈懿皇太后兴乐作还宫乐止一庆贺  皇太后进表礼止同
　　○擢进士赵侃丘弘侯祥官荣唐仁吴原高斐俱为给事中侃吏科弘户科祥荣礼科仁原兵科裴工科
　　○丁亥革贵州普定毕节威清平坝四卫守备都指挥
　　○巡抚湖广左佥都御史王俭奏黜贪暴老疾庸懦官襄阳府同知林杲等一百二十八员
　　○己丑户部奏浙江等八布政司所属府县岁造赋役黄册自天顺八年正月以后过期不至皆司府州县官吏因循作弊所致请行巡按御史并诸按察司各论以罪从之○庚寅工部言轮班人匠各监局厂凡有内臣董役者听其自点本部所属营缮诸所委堂上官一员点之或遇事剧则委诸司公正官一员点之如有私役卖放罪及主者  上是之
　　○福建政和县民许有仔等二十人作乱伏诛
　　○湖广平溪卫军李容伪称总兵官名号紏集苗人协助贼首蒙能共谋不轨事觉伏诛
　　○壬辰立王氏为  皇后是日早遣太保会昌侯孙继宗告  天地抚宁伯朱永告  宗庙  上躬告  英宗几筵出御奉天殿命太保会昌侯孙继宗为止使少保吏部尚书兼华盖殿大学士李贤为副使以金册金宝册王氏为  皇后册曰朕惟帝王致治之道必先于正家人君敦化之端尤资于得配故慎选六宫之表率实图为万国之母仪义重纲常训昭典册此有国之仪范其来尚矣朕恭膺大宝景仰宏＜矢见＞讵意蔽于偏回临婚误于倒置尚赖  先帝之遗言未泯因知中宫之妙选已成尔王氏天赋柔顺躬履纯和生长良家言动无违于礼度比伦懿德幽闲允协于群情虽久育于别宫而清称益著用超登于正位而光复惟宜今以金册金宝立尔为皇后于戏配我宸严辅兹化理以承  九庙之祀以奉  两宫之慈以端表率之原以重母仪之托惟诚惟敬为百行之先惟俭惟慈为万福之本善翼予治同享天休汝其钦哉○礼科都给事中张宁等奏释道之教三代所无至汉唐而盛历代英君谊辟非不深恶而痛革之特以化导愚昧存之以备治外之一术耳非谓其能扶世立教延永国祚而为之崇奉也  皇上即位之初不许增例寺观乞请额名固可传法将来今礼部尚书姚夔等因  皇太后诞日建设齐醮乃会百官炷香赴坛行礼则是儒者自失其守矣夫臣之于君愿其福也当劝以修德善愿其寿也当劝以去逸欲今乃不能尽所当为以瓣香尺楮列名其上宣扬于木偶之前相率而拜曰为朝廷祈福祝寿通朝之人靡然相从既不能辟而排之又不能以正自处天下后世谓何  英庙初复位属有足疾其时一二大臣不察古人行祷之意故尝举行此事盖出于一时臣子迫切之情非  祖宗之旧典先帝之本心因循至今尚沿故习夫臣之于君犹子之于父一指一发皆其长餋使斋醮可以助国杀身亦所不辞但以无益事情徒伤大体其于圣孝不无贝少私损乞敕礼部凡遇斋醮不许百官于寺观炷香行礼其僧道坐食无所效劳自愿焚修以为尽心者听如此庶可以扶名教全治体而与三代之时并隆矣  上曰尔等所言有理今后僧道斋醮不许百官行香
　　○南京户部奏本部军储仓收米少而廒座多豹韬左卫仓收米多而廒座少乞互更其名而改属以便输纳从之
　　○宣府总兵官都督同知颜彪奏宣府指挥黄瑾妖妄奸贪诸状下其事于法司
　　○癸巳赐宣府独石诸城堡官军毛袄凡三千七百四十□人赐大同守墩官军毛袄凡一千五百七十有奇  上曰穷边冱寒兵士尤苦故于常例外赐以毛衣其他边障不得援以为例
　　○刑科给事中赵忠奉使辽东给赉军士因之侵克为巡抚辽东都御史藤昭武安侯郑宏所劾  上付法司计议回奏忠□□惧罪遁
　　○甲午  皇太后圣旦  上率亲王上寿免命妇朝贺赐百官宴于午门
　　○赐代府广陵王长子名曰成金□款次曰成鏊
　　○乙未  上御奉天殿以册立  皇后诏告天下诏曰帝王为治莫先于正家正家之道必自大婚始惟  先帝临御之日尝为朕简求贤淑已定王氏育于别宫以待期矣迨至凭几顾命犹以婚期责成有司朕于时报礼弥甚未敢遽从矧敢与知其事不意内臣牛玉偏徇己私朦胧奏请  皇太后将已退吴氏复选册立礼成之后朕观吴氏德不称位因察其实始知非预定者夫既遵  先帝之命以成礼而乃违命立非其人何以表宫闱而相祭祀兴言及此内疚于心用是不得已请命  母后明正牛玉之罪废黜吴氏不敢以岁月缓自念与其非人宁虚厥位而在廷文武群臣再三陈请谓中宫不可久虚义正词切朕难固拒今勉从所请仍遵  先帝成命册立王氏为皇后于戏自古人伦有常有变变而得正何惮弗为兹朕是举匪独正家抑恐上负  先帝选授之命于心有不安焉诞告多方使明知朕意
　　○升四川按察司佥事汪浩为都察院右佥都史巡抚四州地方
　　○命都指挥使范瑾充大同东路参将分守操练
　　○命山西都指挥佥事陈瑄子钟代父原职太原右卫指挥使
　　○丙申文武百官以册立  皇后上表庆贺
　　○文武群臣命妇进笺贺  皇后○升束鹿县知县盛颙为邵武府知府慱罗县知县邵铜为温州府知府衡山县知县郑冕为衡州府知府襄阳县知县李人仪为荆州府知府颙等先任御史以效石亨坐贬在官抚字有方守臣请超迁之以彰忠直  上曰颙等以直谏为权要所排又善于其职其悉予大郡以为人臣奉职者劝
　　○丁酉命故平江伯陈豫子锐袭封平江伯给禄一千石米钞中半兼支
　　○戊戌  诚孝昭皇后忌辰  奉先殿行祭礼遣驸马都尉薛桓祭  献陵
