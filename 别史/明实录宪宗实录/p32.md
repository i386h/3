<!-- { "loadSidebar": true } -->
　　○戊子巡按贵州监察御史任尔□土奏黜老疾罢软不谨官三十二员
　　○己丑遣户部尚书张睿祭京都太仓之神
　　○遣顺天府官祭宋丞相文天祥
　　○广东按察司佥事邝彦誉奏高要县境屡被流贼攻劫杀虏人畜而都指挥杨璟及指挥王芳杨逊姚玉王珊等拥兵自卫纵贼殃民宜究其罪  上命巡按御史逮治之
　　○山东即墨县民于旺等七十一人俱自宫求进命执送锦衣卫狱罪之发充贵州边卫军
　　○周府仪宾吴鼎诈骗人财物罪当徒都察院以闻  上命纳米赎罪仍戴平巾三年
　　○庚寅命故金吾右卫带俸都指挥佥事祁撒儿讨子祥袭父原职管亮子兴代父原职俱指挥使
　　○延绥总兵官都指挥同知房能等奏北虏久潜河夺自西梁墩空突入犯边官军会合追剿至贼巢地名蓆把都川约七百余里斩获贼首一十二级马牛羊器仗衣帐等各以百计  上命枭贼首于边分给马牛羊器仗衣帐等于将士各赐敕奖劳能等既而兵部左侍郎王复等言兵法有云无恃其不来恃吾有以待之又曰倍道兼行百里而争利则擒三将军今能等所奏虏寇既以入境是不能有以待之及其遁去而率兵穷追是又不知百里趋利之戒恐其侥幸而启衅且昧思患预防之道请更戒饬之  上从其请○辽王贵＜火受＞妃杜氏薨妃西城兵马副指挥杜英之女宣德丁未册为兴山王妃正统己未进封辽王妃至是薨命葬祭如例
　　○辛卯太监傅恭传奉  圣旨升文思院副使李景华陈敩任杰为中书舍人御用监书办景华等以夤缘内侍入内府数引技术之士进用宠幸日加始以杂流躐升清华之职
　　○兵部奏两京太仆寺开报南北直隶及山东河南等府州县天顺八年分孳生马驹共二万八千四百九十七匹例遣侯伯及内官分往印烙  上曰今岁餋马处多被灾民困姑俟来年并印之
　　○丙申免南北直隶浙江河南等处被灾府县该班人匠候岁丰赴工
　　○设山东曹州医学○安南国王黎灏以  先帝宾天遣陪臣范白圭等进香命白圭等诣  裕陵行礼
　　○丁酉巡抚辽东左佥都御史滕昭言辽东极边军士艰苦其都司卫所军职多务奸贪剥削军士受害不胜疲弊甚至不顾名爵偷盗赌慱无所不为虽被告发止是罚赎又见前此为事充军者遇赦俱得复职以此稔恶不悛乞敕法司计议通行于军职有犯盗钱粮通贿赂等罪虽当收赎亦必递削二级徒之边远常川带俸差操不得管军管事如能立功自效有司别作处分若犯奸盗行止有亏者俱发原籍为民令其子孙承袭为事逃亡则以众证成狱不须待对庶使军官知所警惧士卒得以安生章下法司议颇有异同  上命如昭所拟行之○安南国王黎灏遣陪臣黎友直等进表及方物贺  上登极赐宴及衣服彩叚等物有差并以织金文绮降敕付使臣还赐其王
　　○戊戌命番僧且答儿黑巴为精勤善行国师先是且答儿黑巴兄国师结卜以罪诛至是番簇为请于朝故有是命
　　○巡抚南直隶右副都御史刘孜奏南京应天府并江南北郡县春涝夏旱麦禾不登已将上元等县饥民发粮赈济其凤阳诸郡饥民流徒京城者甚多粮不能给乞发京卫诸仓赈之户部言南京根本重地而卫仓乃军国所需不宜轻发请敕守备大臣督令诸县仓有粮者悉发以赈济民附近欲还者给以口粮道远者安置城中俟岁熟遣回此外更有救荒长策听便宜处分从之
　　○己亥命故黔国公沐斌子琮袭爵岁给禄米三千石米钞中半兼支○巡抚淮扬右副都御史陈泰奏凤阳淮扬安庆徐除和等府州县俱被水灾宜在宽恤而孳特马匹当追偿者数多请暂停追  上曰马政虽急民方饥窘姑俟丰年追偿可也
　　○锦衣卫指挥杨宗先为兴济伯奉命祀周定王于河南受王府所馈彩叚白金又于仪宾李琎家挟妓饮酒为巡按御史所劾命法司问宗如律追出所受馈物归之王府仍命巡按御史问琎等罪
　　○修山海关一带关口共六十九处
　　○庚子命故云南都指挥佥事朱绅子启袭父原职云南中卫指挥佥事
　　○通州大雨水大运仓坏溢出米四百九十余石户部请抵守吏罪  上以事出不虞宥之
　　○河南都指挥赵贯山东都指挥陈颙大宁都指挥陈瑄俱领军京操而所部多逃亡后期  上命法司罪之如律○辛丑擢庶吉士李东阳倪岳谢铎焦芳陈音为翰林院编修吴希贤为检讨刘淳为中书舍人仍旧译字张敷华等九人为各部主事
　　○夜月犯轩辕南第五星
　　○壬寅宥辽东总兵官武安侯郑宏都御史滕昭太监李良等罪先是东宁等卫军余私出境外采取人参多为建州女直所伤虏有二十三人逃入朝鲜境朝鲜国王令资送来归及三歹都各处沿边地方数为女直入境剽掠人畜器物分守指挥千百户皆匿不报既而宏等送二十三人赴京并奏指挥以下失误军机之罪事下法司都察院拟议因劾宏号令不严昭等容隐不举奏之罪请逮治之皆得宥○癸卯翰林院修玉牒成进呈
　　○兵科给事中梁璟言府军前卫军士不解诏书幼军事故不必佥补之条妄以为逃役者亦不清勾故今已逃之数将及三千见在之人亦皆摇动诚恐仿傚成风操守渐乏宜下令禁约又其营卫军帅既不能抚恤戒谕于平时又不肯奏闻禁约于今日亦宜一体究治＜锍-釒＞奏下兵部类查在逃者治罪还役仍令营卫管军将令加意抚谕约束之
　　○命故南京府军卫指挥佥事帖木儿弟帖木歹袭职
　　○守备怀安等卫内官李顺奏守备署都指挥佥事周隆酗酒不操练用官木营私居等罪刑部请下巡按御史问状有旨锦衣卫差官往会御史鞫之○旌表孝子秦良等五人节妇韩氏等十九人良直隶永年县学生父卒庐墓三年成纲武平卫人幼孤事母甚谨后母没启父穴合葬之负土成坟庐子墓侧时有青蛇绕庐驯扰人以为孝感所致李皑直隶无极县人母没丧葬如礼时结庐墓侧去水远自于茔傍掘地尺余泉忽涌出至今不绝何清河南许州人任环县训导闻母丧徒步二千里径诣坟所哀哭几绝赵谧狭西泾阳县人由进士授南京户部员外郎母没庐于墓侧每哭泣辄有慈乌飞鸣旋绕移时而去诏并旌其门曰孝行乔氏南京锦衣卫军孙敏妻张氏留守左卫舍余沙铭妻单氏中都长淮卫百户谢兴妻江氏直隶魏县民魏志妻沈氏邳州民岑衡妻宋氏归德卫千户赵琳妻赵氏浙江黄岩县民杨贵妻陈氏乌程县民钱胜妻戴氏江西安福县民伍极万妻王氏民周时妻邹氏丰城县民袁习广妻林氏福建瓯宁县民蔡安妻许氏河南襄城县民盛全妻许氏民蔚善妻于氏仪封县民李暠妻胡氏山西洪洞县民续慧妻杨氏湖广江夏县学生丘达妻韩氏广东海南卫旗军王勇妻刘氏陕西长安县民张进妻蔚氏民王恭妻俱以夫亡年未三十守节至老无玷诏并旌表其门曰贞节
　　○甲辰南北直隶及河南山西湖广江西浙江所属郡县凡一百四十余处各奏水患诏户部勘实以闻
明宪宗纯皇帝实录卷之二十一
　　成化元年九月乙巳朔巡抚宣府左佥都御史叶盛陈乞罢免不许
　　○丙午升武昌府知府张勋为山西布政司右参议
　　○浙江提督市舶内官福住居宁波所为多不法役占匠作人以千数横取公私财贿无筭别筑公馆于杭州为害大略如宁波所至骚扰军民苦之宁波知府张王□赞颇禁戢其下住因诬奏王□赞王□赞遂列奏住诸不法事下布按二司核实于是布政使李颙等具实会奏并以具狱上法司覆奏  上以住年老悉宥其罪但加戒饬而已
　　○修通州城以城为淫雨所坏也○戊申  孝恭章皇后忌辰  奉先殿行祭礼遣驸马都尉薛桓祭  景陵
　　○乌思藏表善等寺寨番僧劄巴伯等乌塔等寺寨番僧领占宗明等狭西洮州卫落藏等簇番僧领占班足尔等岷州卫赏哈等簇番人劄顺等各来朝贡马及方物赐衣服彩叚等物有差
　　○壬子天城守备都指挥孙泰大同东路参将都指挥郑俊以达贼入境损失军马巡抚都御史奏其失机罪当死  上皆宥之各夺官三级
　　○南京监察御史顾以山奏江北凤阳等处连年水旱人民流离皆由诸司轻视人命所致往往因挟讐而故勘因报怨而妄指罪疑者不为之辩枉死者不为之伸间有赴者所司又以前官经问文案已成漫不之省愁怨充积皆足以伤天地之和召水旱之灾乞命官审录情可矜疑者奏闻区处诏议行之
　　○南京监察御史郑安奏伏见近年水旱荐臻玄象示儆  陛下克祗天戒思过省躬己敕在廷匡辅不逮然臣以南京根本之地今年灾异尤甚而星变所指正系分野宜必有以罢黜素餐修明庶政而后可窃见守备成国公朱仪驭众无法临事少断应城伯孙继先刻削军士人多怨咨刑部侍郎廖庄法律生疏大理寺卿龚永吉工部侍郎郝璜老耄庸劣应天府府尹王弼绝无才干府丞刘洙粗率妄为乞赐改罢别选贤能代之＜锍-釒＞入寝不行○癸丑巡抚宁夏副都御史陈价奏宁夏马少请给盐引四十万道于灵州盐课司易马事下户部议给三十万从之
　　○甲寅崇王冠以太保会昌候孙继宗持节兼掌冠太子太保吏部尚书王翱赞冠少保吏部尚书李贤宣敕戒
　　○乙卯升山东布政司右参政李王□赞为右布政使
　　○丙辰爪哇国遣使臣亚烈梁文宣等贡马物赐宴及衣服彩叚等物有差
　　○六科十三道劾奏工部左侍郎霍瑄漕运总兵官都督杨茂罪皆不问而令其自陈先是有管运千户贷瑄银过期不入瑄嘱茂催促巡仓御史以闻事下法司于是科道交章劾之既而瑄茂回奏伏罪  上皆宥焉但夺瑄俸一年○己未兵部尚书王竑以久病不痊三上章乞放免  上曰竑既久病不痊屡陈情恳准其还家调摄病愈复起用盖竑病本未甚以前荐岳正张宁为时所沮遂坚意求去士论惜之
　　○辛酉命故大宁都指挥佥事王振子端袭父原职保定前卫指挥使
　　○湖广都指挥佥事潘海有疾命其子椿代父原职辰州卫指挥使
　　○壬戌命成山伯王琮遂安伯陈韶武平伯陈能清平伯吴尔□土新宁伯谭祐礼部左侍郎邹干为正使礼科给事中董振兵科给事中崔仪工科给事中张璇户部郎中严宪礼部郎中李岳工部郎中吴诚为副使持节册封韩王庶次子偕□氵□兄□为广安王枝江靖僖王嫡长子恩钱为枝江王周王庶次子同金□癸为沈丘王内乡恭庄王长孙同＜釒具＞为内乡王襄垣恭简王长子仕土□贵为襄垣王宁夏中护卫指挥佥事高钲女为弘农王妃西城兵马副指挥程弘女为宜川王妃
