<!-- { "loadSidebar": true } -->
　　○巡按直隶监察御史杨守随言五事其一明谥法郕王薨逝谥之曰戾戾者罪也乖也在谥法为不悔前过郕王当  英宗北狩之时奉命监国以宗社计不得已而即位北悍戎狄南平闽广定人心于将变安国势于阽危其有功于社稷甚大威虏以甲兵啖虏以金币而迎回大驾尊餋之于南宫不为贼臣离间其兄弟之情甚厚任信大臣听纳忠谏兴学劝士加惠恤民其善政之在天下甚夥虽末年少有过愆岂可以一生□月而掩众善耶况恶谥非出  先帝之本意乃一二造衅幸功奸臣之邪议至今公论为之不平古之定谥者苟有一善以一善谥兼有众善节以一惠惟无善可称方得恶谥近时大臣有奸回贪墨者尚滥美谥岂可以  陛下之至亲乃泯其善而使久蒙恶谥乎乞敕廷臣会议取其善行而改谥之则公道昭明谥法允当而  陛下亲亲之令名亦无穷矣其二重大臣太子少保吏部尚书李秉为给事中萧彦庄所劾革其太子少保致仕夫李秉之禀性有偏处事失当容或有之然奉公守法效忠于国亦一时之良臣也使彦庄所言之事一一皆实亦皆公过非私罪也矧皆攟摭之虗乎伏望  圣明复其太子少保起而用之伸明公道使在位者知所劝一守法律谓律令犯公罪者不至罢职近来御史朱贤娄芳等俱以公罪革职为民盖以法司奏当之外妄参希旨以致一时  圣断有非  祖宗法律本意今悉宜叙复之且戒法司自后不许妄参一以律令从事一备储蓄各处仓储匮之官俸兵饷至有过时踰年不得支给者宜令所司于岁额起运税粮量加存留以济其乏凡有军需织造等费宜取赃罚库银用之毋得輙用存留粮价则官吏军民俱有所赖一禁奸诈谓近例军职犯罪不就逮者以为未结正会赦复任故凡当逮者辄展转推避而不就理卒幸以免相习成风自以为金锡罍瓶跌扑不碎长恶纵奸糜所不为今后有犯例应带俸差操立功除名者虽不会逮左验明白即同狱成虽遇赦免亦不得管军治事则军职畏法而奸诈以息一息馈饷谓西征之役以数万甲兵而讨出没不常之虏以千里馈粮而为旷日持久之计外患未夷内境先弊犹之人身有疾针药久加而元气不无耗损今宜遣官行边相时度势旋令班师申严边帅固守疆域可也＜锍-釒＞入  上以所言事俱处分已定下其章于所司
　　○夜东方流星如盏大赤色光烛地自五车行丈余发光如碗大东北行至北河后三小星随之
　　○丙辰升大理寺左寺丞宋旻为左少卿右寺丞田景旸为右少卿汪霖为左寺丞○丁巳祭太岁风云雷雨岳镇海渎山川等神
　　○遣旗手卫官祭旗纛之神
　　○调山东布政司右参政王俭于山西山西右参政孙洪于河南从巡抚都御史李侃言山西边方重地多事之秋整理军储随时应变非历练老成如俭者不可会巡按御史张进禄亦以为言故有是命
　　○戊午命降虏虎答歹猛哥帖木儿为正千户兀奴温忽捏干为副千户伯颜孛罗买革赛儿把儿的捏些该脱失帖木儿把秃敏安为所镇抚○己未镇守定州都指挥佥事吴玉奏本卫所隶城垣敌台口□朵口共一百九十七处为六月淫雨所坏欲于农隙修理工部因请移文巡视侍郎叶盛等覆核俾如例修之
　　○庚申松潘副总兵都督佥事湛清等奏别知弋腊热鸡等寨番贼聚众劫掠镇革堡青土湾指挥谢琳等率兵剿之臣会右参将尧彧副使沈琮统兵策应就阵斩获贼级四十生擒重伤一十四并获其挨牌铠甲等器
　　○辛酉免山东济南东昌兖青莱登六府农桑丝绢以旱灾也
　　○巡抚南直隶左佥都御史邢宥以疾乞致仕不许
　　○致仕太常寺卿夏曰□永卒曰□永字仲昭直隶昆山县人初姓朱名昶举进士为翰林庶吉士  太宗常召见之谓曰太阳丽天日宜加于昶上昶字宜作曰□永字书有曰□永字始此既而曰□永又自奏复其本姓为夏以善书供事内省尝扈从两京授中书舍人宣德中转考功主事仍供内直正统十年用荐者升瑞州知府景泰元年入觐留为太常少卿天顺初升卿致仕年八十三卒讣闻赐祭葬曰□永既善书亦能诗精绘事尤工墨竹以此得名于世为人坦率乐易不拘小节时出入礼法间人亦不甚非之晚年家居颇效杨廉夫之为人以诗酒燕乐自娱云
　　○壬戌赐蜀府德阳王第四子名曰申铉
　　○赏大同总兵官彰武伯杨信等白金彩叚有差以胡柴沟等处杀贼功也
　　○命延绥征进诸将分兵就粮游击将军范瑾统大同兵三千五百驻东路神木等堡许宁统宣府兵三千五百驻西路龙州等堡余兵三千驻中路往来策应山西宁夏副总兵林盛等所统兵各还黄河七堡花马池等处操守甘凉庄浪马队兵留环庆操守都督白玉所统兵还狭西原处操守升大同前卫指挥同知蔡瑄署都指挥佥事及山西都指挥王玺宁夏都指挥张翊俱充游击将军瑄统兵于延绥往来截杀玺统兵于黄河七堡备御翊统兵于花马池备御延绥总兵官房能有疾选将代之从参赞军务都御史王钺等议也
　　○巡视北直隶大理寺左少卿宋旻奏罢广平顺德二府老疾罢软贪酷官通判柴让等四十三员
　　○癸亥兵部尚书白圭等奏初吏科都给事中潘荣等劾镇守松潘都督佥事湛清异类险诈不宜授分阃之寄诏巡视侍郎黄琛询察以闻至是琛具上清奸贪之状请逮治之且松潘地方旧无总兵之设天顺间以番蛮寇扰始用副总兵镇守今松潘威茂各有左右参将分守况地方稍宁总兵之官宜暂停革  上曰既有参将二员副总兵不可设湛清奸贪若此尔等前日何为滥举本当究问姑从宽宥自后用人务须详慎
　　○右军都督府都督佥事廉忠卒忠山后人其祖爱的洪武末降父哈剌火者以功升金吾左卫千户忠袭其职累升指挥同知天顺初进都指挥同知从征两广有功累升都督佥事既班师复敕忠充游击将军剿除两广余寇至是卒遣官祭葬如例子铭袭其原职金吾左卫指挥同知
　　○兵部奏虏寇突入辽东河口基杀掠人畜都指挥田纲等防御不谨都指挥崔胜提督不严请命巡按御史逮问其镇守太监叶达总兵官赵胜赞理军务都御史彭谊号令不振宜俱参究  上曰崔胜姑恕之叶达等不问但令用心提督防御
　　○甲子遣户部尚书杨鼎祭京都太仓之神
　　○遣顺天府官祭宋丞相文天祥
　　○升都指挥同知许宁为署都督佥事佩靖虏副将军印充总兵官镇守延绥地方
　　○乙丑山西交城县民孙关儿等以妖言惑众缉事者获之命依律处死其党赵洪等悉发边卫充军情轻者杖而释之
　　○丙寅开设浙江开化县马金镇巡检司○减免四川平茶洞长官司土民去年秋粮一百五十石以旱伤也
　　○巡按云南监察御史郭瑞奏镇守太监钱能刚果有为政务归一先尝奏乞专命镇守已蒙恩许今能有疾恐召还京伏乞  圣恩悯念永令镇守  上命所司知之能时恃宠罔利云南人大为所苦而瑞乃奏留附势无耻士论鄙之
　　○丁卯巡抚南直隶左佥都御史邢宥乞致仕许之宥先因衰病具＜锍-釒＞辞免  上不许至是复请曰  皇上不容臣速退者盖谓臣犬马之年未至尚堪使令臣亦自念厚德未报不敢图闲但以蒲柳之质望秋先零手足痿痹艰于动履今复病心聩耳处置庶务或至失宜伏望  圣慈悯臣之病矜臣之愚放归田里以终余年上以其言恳切特允其归
　　○巡抚荆襄南阳右副都御史杨璇奏罢老疾罢软贪酷官德安府知府冯敬等九十员荆州卫指挥郑玺等二十二员
　　○戊辰命山西都指挥使孙钺充游击将军统宣府游兵
　　○己巳广东高雷二府地震有声
　　○夜月犯天樽星
　　○庚午旌表孝子三人顺孙一人节妇九人累世同居者二人杨旻直隶山阳县民黄正滁州民李志山东莘县民俱以母殁庐墓三年旌其门曰孝行王鋐直隶山阳县民以祖父母继殁庐墓三年旌其门曰孝顺俞氏应天府学军生陈福妻于氏江宁县民陆三妻曹氏上元县民陈庆妻王氏山西黎城县民靳贞妻王氏民季璘妻萧氏江西庐陵县民颜有为妻傅氏豊城县民夏希武妻谢氏浙江山阴县民汪得声妻杨氏辽东广宁后屯卫总旗贺昇妻俱以早寡守节旌其门曰贞节张宾直隶宿迁县民自其祖荣至宾凡八世同爨长幼和洽无私殖财产者婚姻之礼彼此均一至是旌之曰八世同居义门苏勤安东县民自其祖及起至勤六世同爨不殖私财敦尚礼义至是旌之曰六世同居义门
　　○辛未参赞军务都御史王钺等言虏酋阿罗出等久住河套屡被追剿无计渡河今遣人来贡乞还所俘且有悔过之意宜准其入贡令押件者纡其入京之路往返迁延及其还时冬深河冻暂留止大同而令被一二人先回谕使渡河出境如此则春暖冰开不可复来沿边疮痍之人庶几少得休餋矣下兵参参酌以闻
　　○壬申巡视真定等府吏部右侍郎叶盛奏便民事宜一今日民间最苦餋马破家荡产皆马之故旧例牝马一匹每年取一驹当时马足而民不扰者以刍牧地广民得以为生马得以自便也厥后豪右庄田渐多餋马日渐不足洪熙元年改为两年一驹成化元年又改三年一驹马愈削而民愈贫然马不可少于是又复两年一驹之例夫纳马有数用马不赀虽有智者无善处之术方今京营各边缺马取给民间孳牧所缺之马虽亦追陪于军而军多艰苦又不能偿仍复给之于是马愈不足民愈不堪为今之计欲宽民间之马必有以处军中之马然后其弊可除也请以宣府一处言之往年以马死未陪将步队军之软弱空闲者领种官田用其余粮贸易银物于山西等处买马一年得马一千九百余匹马皆精壮军免追陪而民间亦得以宽舒此已行之成效也诸边风土虽各有所宜然随处尽心自有良法请敕各边会议随其土俗所宜凡可以买马足边免追陪于军关领于民者听其便宜处置果有成效具实奏闻令其永远遵守仍敕廷臣会议通查远年近日各项庄田权其轻重量与处分还民复业及令各营总兵等官一体会议处置所贵裨益马政稍纾民力一各处储积非独以备非常亦欲以捄荒歉今京师及通州二处仓足支数年纵有非常未必误事惟近年水旱相仍所管官司多无储备一有缓急损伤必众且如涿州不通水路积粮素少天津德州虽临运河而所积亦不甚多然此等处俱系近甸要地所宜多积若涿州天津有粮可以济顺天保定天津德州有粮可以济山东真定虽间有水路不便之处然饥饿之人与其守空仓以待毙孰若劳远遁以就粮所在有司临期亦可以近就转运接济他如临清济宁徐州皆是要害之地亦宜多积以为缓急之备今京运粮船先因水涩来迟又恐明年过期误事乞敕该部计议差官沿途处置将酌项粮船逐一于水次有仓去处收兑储积＜锍-釒＞入  上以其言有理命该部参酌以闻
