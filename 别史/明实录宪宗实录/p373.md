<!-- { "loadSidebar": true } -->
　　○是年九月乙卯上  尊谥曰  继天凝道诚明仁敬崇文肃武宏德圣孝纯皇帝庙号宪宗十二月壬午葬茂陵  上在位改元成化历年二十有三寿四十有一  上聦明仁恕宽厚有容渊默恭勤不是表＜礻暴＞为太子时奉事  英宗睿皇帝暨  母后祗顺不懈得其欢心及英庙崩事  慈懿皇太后  皇太后备极孝养未几  慈懿崩议葬事  皇太后以日后二后并祔非  祖宗故事颇有难色上委曲引古宽譬卒葬  裕陵得礼之正  上事  皇太后每五日一朝有燕飨必亲视膳羞致其丰洁有游乐必躬导  宝舆尽欢忘倦居常愉色婉容问意所欲惟恐弗适或  慈候违和辄忧形于色疾止复故稽古帝王之孝未有过于  上者尤谨于祀事每  郊庙斋戒必极诚敬祼献之际洞洞属属俨如神明在上其他祠祭虽遣官亦必致严曰吾于此宁过无敢弗及也  景皇帝尝有封沂之命天下为之不平  上未尝一语及之襄王请迁郕妃于别馆不许悯其女之孤为择仪宾嫁之言事者或谓景泰旧臣不当起用拒而不听后竟复帝号岁时祭告与  诸陵等盛德之事旷古所无友爱同气亲王之国必亲饯送有所请多见从以疾告者命医往视秀王及妃继薨合葬于西山恤典甚厚各府诸王非大罪不加削夺或能改悔复曲贷之委任大臣略无猜忌或有干纪行私者则屏黜无疑  令上为皇太子教谕谆切至亲制文华大训令翰林儒臣日进讲读有所领解则喜曰  社稷之计有托吾无忧矣一闻四方水旱蹙然不乐亟下所司赈济或辇内帑以给之重惜人命断死刑必累日乃下稍有矜疑辄从宽宥夙兴视朝但遇雨雪辄放常参官而不废奏引隆寒盛暑或减奏事以恤卫士侍立之劳间有游豫不出大内如南囿  祖宗时恒不废游猎  上未尝一行幸焉不喜谈兵凡有调发皆非得已及临朝授钺  神谋睿算有所指示将士奉命所向莫不成功荆襄平深念流民日众恐后复构乱乃设郧阳等府县卫所编定口业俾供赋税自是休养生息反侧潜消人不复以其地为虑素重儒学于便殿孔子像祀之国子监及曲阜文庙皆命工修饰轮奂加笾豆佾舞之数为十二示褒崇大臣及讲官子孙多见录用偶阅贞观政要喜其切于时政重加梓刻以付讲筵阅通鉴纲目患其注释繁乱及宋元正史未备命儒臣于纲目大加校定于宋元史纂辑以续纲目皆为成书颁示天下万几之暇亲御笔墨作为诗赋以赐大臣诸司章奏手自披阅虽字画差误亦蒙诘问臣以益兢业效职莫敢或欺  上既在位久世益承平兵革不用万民乐业重惟庆源所自  母后深恩无可云报乃上  圣母皇太后徽号曰圣慈仁寿颁诏书覃恩天下既又举五王冠礼及封十妃有司所上仪物器数皆自临定册节旁午丝纶涣汗礼文之盛亦守成以来所仅见  英宗睿皇帝所谓太平天子者于是乎有徵矣粤自  太祖高皇帝创业之艰日不暇给  太宗文皇帝内难既平行在甫建躬事征伐殆无宁岁  宣宗章皇帝时当丰豫而亦有牙蘖以廑六师又如  英宗睿皇帝始以冲幼临朝终以殷忧启圣周书曰我受人□丙无疆惟休亦大惟难者信亦有之惟  上以守成之君值重熙之运垂衣拱手不动声色而天下大治计所历年洪武之外与永乐同而兼正统天顺两元之数然春秋鼎盛  宗社奠安始终尊荣前后光裕固神功圣德有克自致而天之所以祐庇我国家气运之休明命脉之长久可以延圣子神孙于万万年者又于是乎见见矣天地之大日月之明固未易以模拟而尽谨掇拾万一以藏诸禁秘用垂不朽
　　大明宪宗纯皇帝实录卷之二百九十三



