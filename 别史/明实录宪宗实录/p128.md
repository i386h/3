<!-- { "loadSidebar": true } -->
　　○下南京礼部郎中吕晟及主事林孟和于南京刑部狱先是  孝陵祀事自  宣庙登极后委勋戚之臣主之驸马都尉赵辉承命主祭已久至是以母忧辞南京礼部乃会官拟请成国公朱仪代辉以闻命未下仪辞不敢擅往南京太常寺少卿潘荣刘宣以仪辞为当移文辉仍主祭晟等乃上奏劾仪等曰谨按大明律凡大祀及庙享百官已受誓戒而吊丧问疾者罚俸一月其知有缌麻以上丧令陪祀者罪同谨详律意吊丧不可则居丧岂可缌麻不可则斩衰岂可陪祀不可则主祀尤不可者国家制律一本乎礼律之所在即礼之所在仪受朝廷重寄虽未奉诏旨而仰体  圣心代辉行事未为不可荣宣辈依阿听从俱不谙大体不权时宜臣等职恭礼官义不容默乞劾该部详审所奏议拟明白颁示庶使礼有定制法兼苟变  上下具奏于礼部尚书邹干乃上奏曰切惟人臣以君命为重而有成命者不可以擅更礼义由人心而生而情有不同者不可以概论晟等所论礼之在臣下者也仪等之守礼之在朝廷者也岂可泥而论之哉且今驸马及陪祀官恭诣  长陵等陵行礼俱不分有无服制亦不纯用吉礼盖以陵寝之祭寓哀怆之情视庙享之礼实有不同况孝陵祝文当称  孝曾孙嗣皇帝谨遣某官之词此乃成命不敢不钦遵者若令仪暂以代辉则祝文当改易不几于诈传诏旨乎然则辉仍主祭者盖以君命为重而不敢顾一己之私服也仪等辞不往者亦以成命当遵而不敢从臣下之私议也揆诸礼法俱为允当而晟等輙以仪等为不忠不敬名曰引律而心实挟私辞若议礼而意实偿忿其所谓罪不容逃诚是矣宜将晟及孟和付法司治其妄奏之罪命下之狱
　　○甲午兀者等卫野人女直都督佥事察安察弗提等卫野人女直都督佥事塔失朵林山等卫野人女直都指挥扯养哈建州左等卫女直指挥捏克帖木等俱来朝贡马及貂皮赐宴并衣服彩叚等物有差
　　○以水灾蠲顺天府东安等县民徭役
　　○工部言晋府方山王薨已经奏请差官造坟安葬未得完报又奏王妃许氏薨合如例就令原差官监督造圹合葬从之
　　○考郎兀卫都督哥哈死弗提等卫都督帖思古等遣人以闻援例求祭命礼部以彩叚二表里代祭品并具祭文香帛令所遣人赍往赐之仍敕帖思古等知之
　　○丙申晓刻月犯天江星
　　○开设四川盐亭县道会司
　　○追赠广东灵山县西乡巡检司巡检欧阳福为广东布政司照磨给敕命录其子通为国子生福尝奉府檄率民兵至钦州鱼洪等山御贼死之至是通奏于朝故有是命○浙江巡盐监察御史李镕奏盐法利毙一两浙运司三十五场额设盐课二十二万有余以十分为率每岁办课多者七八分少仅四五分官吏惧罪往往虚出通关完报申达户部拨派客商经年累岁无盐支给照数追并多致逃移请今后两浙问刑衙门但有干碍盐法事情审其有力者俱送运司照依纳米事例每盐一大引准米二石令其收买卤丁余盐查拨缺盐场分上纳无力者徒罪照徒年限流罪四年死罪五年俱发缺盐场分煎办以补逃亡事故之数一松江嘉兴二分司额课共十一万四千有奇每岁办盐不及四五分近例灶丁远者出米给近者食用俾代其煎盐上仓然近灶办纳本名盐课尚有拖欠况可令其代纳远灶之课乎请今后徵未到场收候近灶办纳本名正盐外若有余盐随其多寡送官称收每一大引与米二石该场官攒按月支给不许留难一盐课有存积有常股正统十三年以前两浙盐课存积二分常股八分存积数少而催办之课常过其数每遇开中存积者朝来暮去无所壅滞常股者亦不过守支数年而可得正统十四年存积增至四分景泰元年又增至六分自后因循不改以致存积数多而催办之课不及其数每遇中纳不分存积常股俱各守支十余年是以客□鲜少而边储缺乏请今后开中仍照正统十四年例先尽办完存积四分每年终巡盐御史督同分司官称盘见数另廒封贮候□到便支不许该场擅自开封那移别用如遇该派客商到场亦令于常股六分内挨次支给若有不敷陆续设法追给亦不许搀越一洪武至宣德年间灶户全户死亡者行移有司佥补正统年间单丁老疾贫难者亦于有司佥替以后此例或因或革近年以来户部奏准皆于灶户内新增空闲壮丁拨补臣切思充军人犯尚支月粮囚徒限满犹得疏放其灶户原系良民佥充今乃子孙相继永无放免请今后灶户除本灶一丁存留余丁二人帮赡其有各场见役灶丁户内事故及在逃未获者仍照旧例将本场殷实有力之家旷丁拨补候事故丁长及原逃更替若全户死亡充军并单丁老疾贫难无力者亦照旧例于附近砂场丁粮相应民户内佥补一洪武年间每岁见丁给与工本钞贯又免杂泛差役永乐宣德正统年间仍免杂泛差役税粮存留附近仓分上纳近年以来有司不准旧例将灶户田粮与民一般加耗起运每亩正粮三升五升加耗却七升八升又编水马夫粮及杂泛差役且灶户例不分户而各丁辏合但见田亩数多其实地多瘠卤人力单贫每至徵收杖并不免鬻产卖子流窜他乡贻累里长总催陪纳请今后通行两浙有司凡灶户税粮不分有力无力存留本处附近仓分上纳或减徵耗米或全准折银＜锍-釒＞入下户部议拟多准行之
　　○戊戌升开封府知府周斌为狭西布政司左参政
　　○己亥守备永宁等处奉御莫海分守参将都指挥阴杰以纵军出境采薪被贼掩杀兵部奏请究治命贷之
　　○庚子贵州宣慰司并大龙番长官司土官宣慰使安观等遣头目安伍等各来朝贡马赐彩叚表里等物有差
　　○狭西西宁卫丹德寺番僧领占竹等岷州卫朝定等寺番僧癿丹等西固城千户所栗中等簇簇头番人怕剌肖等各来朝贡马并佛像等物赐彩叚宝钞等物有差巡按狭西监察御史刘城陈边务便宜一狭西及三边各设总兵镇守巡抚之官无非为御寇计也去年虏寇犯边又调遣京军赴敌则在彼官员徒拥重兵虚縻厚禄何为也哉况客兵至供费钜万民何以堪查得狭西腹里见操官军及临巩七府土兵民壮壮勇共有二万之数足以备御今后遇有警时月乞敕兵部预于狭西三边及腹里将帅中推其素有威望者一人领敕总督诸边大小头目遇有虏寇调度征剿及春缴敕仍前镇守巡抚或河套尚有余贼量留附近军马堤备非有大寇不须奏调京军一宁夏榆林二处二十四堡每堡军多者或二三千少者亦六七百因统制非人往往侵欺粮布多索办月钱奸弊不可枚举虏寇入境佯为不知折损官军隐匿不报虽有宪臣巡抚岂能遍历周知请依居庸山海等关事例添差御史一员职专巡历禁约一狭西用武之地所在士马日益亏损武备不修莫此为甚查得腹里及临巩七府见兵虽有二万马不及一千倘欲调遣猝难为备至若满四胁从余党及宁夏高桥儿土达共有四五千人其人勇悍习战未尝收附调用诚恐被虏诱为乡导其患非轻今宜通为区处所缺马匹命狭西镇守等官委布政司官一员每年支官银五千两赴汉中及山东临清等处买茶叶运赴西宁洮河等处易西番马匹给军骑操其土达民壮等亦行令镇巡官查照明白给与粮赏加意抚恤如遇有警相兼调用＜锍-釒＞入命兵部参酌行之
　　○辛丑升监察御史陈宏大理寺左寺副申安南京监察御史薛谦俱为按察司佥事宏湖广安江西谦河南
　　○致仕礼部右侍郎李绍卒绍字克述江西安福县人宣德癸丑进士选为翰林院庶吉士正统初授翰林检讨与修  宣庙实录既而以剩员汰归未几  景泰帝即位召充经筵官升修撰历司经局洗马兼修撰右春坊右庶子兼侍讲天顺初改尚宝司卿仍兼侍讲转翰林学士寻升礼部右侍郎时有结权贵相轧者以绍奏事多南音沮之  英庙弗听且曰礼部不可无此人癸未会试绍专知贡举防范甚严颇革宿毙修  英庙实录充副总裁书垂成以疾力求角□羊任归其后国子祭酒为其属所构吏部尚书姚夔言欲隆师道非宿德重望不可援洪武初起致仕尚书刘崧署司业故事虚祭酒位驰敕召之命至绍已卒绍体貌修伟性刚直有器局刻志问学持论平正正统中英庙尝访人材少师杨士奇疏五人以对绍居其一后居高位好奖励后进间人有善辄称誉之为文有法度不尚奇诡好古博雅积书甚富凡所有者无不究览焉绍卒时六十有五讣闻赐以祭葬子瑢今为云南布政司
　　○壬寅命山东按察司佥事杨琅提调学校
　　○癸卯开设浙江金华府汤溪县割金华府之金华兰溪衢州府龙游处州府之遂昌四县地以隶之从巡视刑部左侍郎曾翚请也
　　○擢都察院理刑知县夏玑王衡胡澄为监察御史玑河南道衡浙江道澄山西道
　　○平虏将军总兵官抚宁侯朱永等奏今年正月以来虏贼拥众窥边臣等调度官军分路剿杀是月十四日把总都指挥白玉等战于十字涧参将都指挥钱亮等战于杏树掌游击将军蔡瑄等战于师婆涧十六日都督马仪等战于高千户涧又追至十字涧东园口等处各有斩捕功次通计生擒六人斩首三十一级夺获马骡百五十八弓矢铠甲皮袄等物二千六百余是日有虏一人来降名兀答罕带马五十二疋官军连捷虏势少衰奏至  上赐敕曰得奏知军威大振烽火渐远此皆尔等运谋官军效力所致兹特降敕奖谕但贼寇在边未退军民受害日久尔等尤宜计议退贼长策务使边境肃清军民安妥庶副委任之重
明宪宗纯皇帝实录卷之八十八
　　成化七年二月甲辰朔命故狭西都指挥佥事金镛子冕袭父原职河州卫指挥佥事
　　○山西署都指挥使毕瑛老疾不任事命其子鉴代其原职大同后卫指挥佥事
　　○乙巳命丰城侯李勇为神机营右都督冯宗为三千营镇守辽东都督同知赵胜为五军营俱总兵协同会昌侯孙继宗等管事都督同知欧信佩征虏前将军印充总兵官代赵胜镇守辽东
　　○丁未释奠先师孔子遣太子少保吏部尚书兼文渊阁大学士彭时行礼
　　○戊申祭  大社  大稷
　　○遣顺天府官祭先农之神
　　○南京国子监祭酒周洪谟以母丧去任
　　○狭西西固城长陵山等簇番僧番人仓者尖尖等各卜等簇番僧番人官卓等文县土番簇头剌麻肖等各来朝贡马及明甲等物赐彩叚钞绢有差
　　○己酉用监察御史刘诚言命巡抚狭西都御史马文升等会议买茶易马之法以闻
　　○晋府镇国将军羙垎复奏兄宁化王羙壤罪王亦奏发其过及其仪宾内使等命刑部郎中陆泉锦衣卫百户潘旺往按其事于是羙垎府仪宾刘江张圭郝骥皆得罪都御史李宾以具狱奏诏可仍降敕切责羙垎羙壤曰尔等受有封爵正宜安分循理永保富贵却乃挟私逞忿大肆非为反覆讦奏连年不已搅扰官府贻累下人揆其情罪羙垎尤甚本当依  祖宗之法处置但念宗室再加宽贷敕至尔等宜痛自修省若或稔恶不悛故违  祖训成法具在朕不敢私后将有悔恐无及矣尔等其思之慎之
　　○南京都察院右佥都御史高明奏乞致仕不许○有盗入灵丘王逊烇府劫金银器皿王奏之事下都察院都御史李宾等请先罪绛州捕盗官而命平阳府卫督人缉捕慢事逸贼者必罪之诏可
　　○锦衣卫狱囚五人皆强盗当死者夜穴墙而逃狱卒走报守正阳门官黎明门犹不启守门内官以闻有旨问其故都指挥袁彬等始具奏并自陈伏罪诏责其不能严密关防皆有罪姑宥之看监百户等付都察院鞫治
