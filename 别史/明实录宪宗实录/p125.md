<!-- { "loadSidebar": true } -->
　　○南京礼部左侍郎章纶奏浙江温州府臣所生父母之郡知府范奎自成化五年六月到官以来廉以律己正以御众革弊除奸兴利去害深得民心比因浮谤遂以有守无为罢之臣问之乡人来京者具言奎去任时郡人三万余哭泣攀辕阻其归路仍昼夜守之不得去留十八日乃去父老士民彷徨踯躅如失父母遍走所司言之间者无不痛悼虽臣在京闻之亦为流涕由是观之奎在任未久已足动人使至三年当复何如盖郡守以得民心为本苟得民心即是好官且人材难得世无全人取其所长皆可用也臣又闻古者三载考绩三考黜陟幽明未闻一年之间可定贤否者乞谕所司详审仍留奎于温州以慰民望＜锍-釒＞入诏下其事于吏部
　　○戊戌定拟河东盐运司开中银马则例每盐一百引中纳上等马一匹八十引中等马一匹以延绥虏寇之警各边乏马骑操也
　　○赐朝鲜国成化七年大统历
　　○己亥应天府江浦县民居火焚军民营房二百六十九家飞火及江淮卫卫船焚十二艘刑部请逮管船指挥等官罪之诏可
　　○巡抚宣府佥都御史郑宁等议万全一城临边要地近调士马征西及防边见兵不过九百而屯田者三千余人欲于内选勇锐一千别为行伍选将驭之而以老弱及军余屯田庶军储边务两无所失从之
　　○庚子命忻府伴读翰林院检讨张宽随都御史项忠往荆襄抚捕流民宽湖广襄阳人以进士授检讨侍忻王读书居常快不乐屡上＜锍-釒＞言处置流民数事适忠奉命于荆襄抚捕流民宽每就之论议自谓通达世务谙练军情愿相从于军中听用忠因其言荐之故有是命
　　○辛丑四川长河西鱼通宁远军民宣慰使司坚葛节等寺寨都纲头目人等巴旦言千等长宁安抚司并韩胡桥等寺寨安抚坤卜等乌思藏葛丹等寺寨番僧头目人等温葛坚参等狭西文县守御千户所外皮等簇簇头番人劄巴汪秀等各来朝贡马及方物赐衣服彩叚等物有差
明宪宗纯皇帝实录卷之八十六
　　成化六年十二月申辰朔  上视郊祀牲
　　○修筑湖广兴宁桂东二县城以其地密迩两广路通梅花等峒也
　　○丙午升直隶定州知州李谔为南京刑部河南司郎中河南邓州知州朱贞为南京刑部云南司郎中谔贞皆以进士除知州颇有政绩故擢用之
　　○迤西锁鲁檀阿力王贡马奏求忽拨思筝鼓锣＜革占＞镫高丽布将乐布绣线等物  上以前赐未久不与
　　○哈密等地面使臣马黑麻等请以所带玉石大黄硇砂易买纱罗叚并布绢瓷器铜锡药饵鞍辔等物礼部言鞍辔及铁器不可许其余宜准于会同馆开市令与民交易从之
　　○丁未翰林院侍讲徐琼服阕复任○巡按云南监察御史温琮劾奏按察司提督锡场佥事王春侵欺附余官银洱海卫指挥吴鉴等送致其家  上命琮逮春等治之
　　○戊申毛怜卫女直都指挥等答鲁哈指挥咬纳哈等各来朝贡马及貂皮赐宴并衣服彩叚等物有差
　　○命新宁伯谭祐管立威营
　　○己酉山西太谷县民杜文翥号都太岁与兄弟结群恶少号十虎二贤八大王暴横乡里数聚众为奸恶事为人所告事下巡按御史会都布按三司官鞫之具得其罪状当死者文翥等十人情罪深重而法止坐徒者十七人余五十人俱坐罪有差都御史李宾以具狱奏诏当死者如律处决十七人徙充边军余悉从所拟○礼部以冬深无雪奏请遣大臣致祷乃命武靖侯赵辅祭告山川之神
　　○庚戌分遣户部郎中桂茂之等十四人赈济顺天河间真定保定四府饥民时吏部尚书姚夔建言水旱灾伤之余米价腾贵  皇上轸念黎元已发太仓米粟一百万石分投赈粜又虑米粟不及于无钱之家泽靡下究复敕有司勘贫难者设法赈济京城之民可保无虞矣但在外州县饥荒尤甚村落人家有四五日不举烟火闭门困卧待尽者有食树皮草根及因饥疫病死者有寡妻只夫卖儿卖女卖身者朝廷虽有赈济之法有司奉行未至且今冬无雪则来岁无麦事益难为乞集廷议于顺天河间真定保定四府州县灾伤甚处推廉干谋识老成官十数人请敕每人责领二三州县督率有司官吏沿村遍落询审赈济有粮积者依时照口验放无粮之处听于附近仓分设法般运候春气稍和即教民播种麦田贫者给与牛具种子凡空闲地叚责令栽种椿榆槐柳桑枣诸木五七年后便可济用俟明年麦熟人得苏醒果无他虞奏闻回京有成效者量加旌劳此救荒之一策也仍乞敕内外诸司查勘灾伤甚处一应钱粮军需供应之物悉暂停止当送京者亦存留以备赈济诏从之于是廷议奏遣茂之往霸州及文安大成保定三县刑部郎中袁洁往香河三河宝坻三县工部员外郎秦民悦往永清固安东安三县大理寺右寺正薛璘往通州及武清漷二县监察御史梁昉往涿州及良乡房山二县周源往大兴宛平顺义昌平四县户部郎中谢瑀往静海兴济青三县兵部署员外郎张谨往沧州及南皮庆云盐山宁津四县礼部员外郎曹隆往景州及吴桥东光阜城交河四县大理寺左寺正刘瀚往河间任丘肃宁献四县吏部员外郎王玺往冀深晋三州及南宫新河武邑衡水饶阳武强安平七县刑部主事邢谨往赵定二州及真定栾城宁晋柏乡隆平新乐六县刑部郎中谢廉往安州及高阳新安容城新城雄五县户部主事李雄往定兴安肃博野庆都清苑蠡六县
　　○辛亥总督两广军务右副都御史韩雍等奏八月内有海船八艘登岸于昌化千户所地方劫掠百户陈荣与战败之斩首一十七级生擒一人余寇出没未退诏海道严备之○癸丑赐晋府宁河王子名曰钟链
　　○诏右军都督佥事李昶还京昶初以灾荒被命往顺天永平河间三府地方抚治达军舍余屯营至是区处已定奏准还京
　　○顺天府奏奉诏会官取勘本府所属州县并山东河间锦衣等卫上林苑监等衙门丐食军民二千七百五十余人  上命户部在京饥民于京仓每口支米四斗顺天府所属送还原籍照例赈济其外方来者俱谕令还乡果有鳏寡孤独者收餋济院存恤之
　　○复少保户部尚书兼华盖殿大学士陈循职时循已卒其子珊奏循被石亨诬害充军已蒙  英宗圣恩释放为民家居而卒乞如于谦等例追复原职并赐谕祭礼部覆奏许之○大宁都司都指挥佥事王雄以所部官军多欠官马因令众军共出银偿之既而有免偿之令雄遂乾没其银二两为总兵官定襄伯郭登所奏下刑部坐监守自盗论斩例戍边五年诏从所拟
　　○南京大理寺左寺丞孙珂右评事张静俱以有罪调外任先是有吏为静所笞摭其过呈珂珂受之未行吏复令弟讼之刑部静嘱该司求解且扬言挟珂阴事遂祗坐吏弟罪余悉置不问珂亦为寝其呈评事黄仲昭发之御史陈昭等遂据所闻劾奏珂等命给事中张琳往会副都御史罗箎核实珂事多诬或暧昧不可诘独坐事应奏不奏罪当杖静亦坐擅用官物并嘱托已事罪当徒例皆赎罪还职琳等乃劾珂欺公纵欲及静妄为求免之罪遂暨吏俱械赴京下刑部重鞫大理寺详审以具狱并劾语奏之有旨免赎罪俱调除外任珂山西潞州知州静直隶新乐县知县
　　○焚前正一嗣教体玄悟法渊默静虚阐道弘化妙应大真人张元吉并其妻冲和恭静元君吴氏诰命时元吉坐不法除名故也
　　○甲寅户科给事中李森言往年狭西等处民饥许问刑衙门问过杖罪以上官吏人等定拟则例纳米赈济今宜照此例令刑部都察院问过犯人免其运炭量罪轻重定例于顺天等府缺粮之处纳米仍严限完纳不许迟误从之
　　○丙辰礼科都给事中霍贵等言周礼荒政十二有曰索鬼神云汉之诗亦曰靡神不举盖自古帝王遇灾戒惧未尝不以祈祷为事今岁畿内水涝致廑  圣虑大发仓廪以济之迩因三冬无雪又遣大臣祭告山川等神其敬天仁民之心无所不至但四方之地广于京畿设或明年复然将何所处乞申敕百司痛加修省仍照例遣官遍祷四方名山大川以祈神休庶雨晹时若而丰穰可期诏下其言于礼部礼部覆奏今年湖广等处地震并山东旱灾已遣尚书李希安等祭告东岳泰山并南岳衡山及河南布政司官祭告中岳嵩山等神明年正月十三日大祀在迩天下名山大川岳镇海渎之神俱在祭列宜免行遍祷惟顺天等府水涝为甚乞命官二员祭北岳恒山并北镇医无闾山之神以祈丰顺仍行在京文武官员严加修省务竭忠诚以答天意诏可于是遣礼部右侍郎邢让祭恒山太常寺卿万祺祭医无闾山
　　○戊午太监黄赐传奉  圣旨升尚宝司丞汪景昂任道逊俱为本司少卿仍旧辨事
　　○户部奏朝廷以京城民饥发仓粜米以济之本部已请行吏部取考满听选能干有司官监粜然官少事繁不能周济近该御史戴缙言欲添差官五十员每城十员监督铺户零碎粜卖其米每人止许籴五升至一斗或二斗不许过多价直视前增一钱仍令给事中御史并锦衣卫官校访察奸弊犯者治罪从之○己未调江西按察司佥事张悦于浙江提调学校
　　○庚申前军都督府都督同知马良卒良山东馆陶县人袭祖职金吾左卫指挥使以功累升至后军都督佥事曹钦之乱良预有功赐金织蟒衣玉带升都督同知  上初即位以交结近侍调广西听总兵节制杀贼逾年夤缘得召还协守南京复命回京署前府事四年充总兵镇守广西五年移守贵州至是卒遣官谕祭良姿表俊伟性温雅尝以幼童侍  英庙于青宫比长益亲昵天顺时武臣中得宠者惟良为最凡行幸良必从一日  驾出猎南囿早朝罢文武群臣候送午门外见有乘马从午门中内官夹侍而出者后复一人骑而出众皆愕然及谛视前乘马者乃良也后良丧妇不数月娶继室鼓乐喧天声闻禁中  英庙问知谓左右曰良丧妇未久何以即娶夫妇之情何其薄也此人可见不知礼自是宠遂衰不复召见说者谓  英庙笃于伦理如此而良以嬖臣克保始终亦可谓幸云
　　○辛酉停免顺天河间真定保定四府成化五年六年岁输皮张木植石青等料
　　○壬戌升广东布政司右参议王英为云南左参政
　　○朝鲜国王李娎遣陪臣禹贡等奉表贡马及方物来朝贺明年正旦节
