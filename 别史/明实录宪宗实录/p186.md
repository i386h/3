<!-- { "loadSidebar": true } -->
　　○镇守狭西兰县署都指挥佥事刘瑛奏并州中护卫并仪卫司群牧所原操旗军三千一百人以边警不得回卫而肃府追徵子粒物料如旧不胜瘦敝乞行本府俾军余之不操者供应肃王禄埤亦奏臣封在边方以输运艰远止得禄米一千石若非护卫军余屯种樵采以相资助何以给吉凶日月之费事下兵部行巡抚狭西都御史马文升等议谓兰县要害之地兵备固不可少肃府宗室之亲供应亦不可缺宜令刘瑛等简阅护卫仪卫司等兵分为三等上等者听调杀贼二等三等者守护城池冬月赴城操练不许办纳供应等物冻开之日放回屯种仍听肃府差后供给若遇有警不拘时月赴操听调并行肃府长史司于在操军校加意存恤不宜过于科扰以贾怨生事议上允之
　　○丁巳  仁孝文皇后忌辰奉先殿行祭礼遣驸马都尉杨伟祭  长陵
　　○刑科给事中赵艮以朝参官患病例有印信文移填注门籍或守门者不谨遗失文移致误点视奏辩纷纷自今宜别置簿籍庶于稽考为便  上以门籍常事艮何得张大其事调弄浮词欲治以罪姑宥之
　　○戊午巡抚南直隶右副都御史毕亨乞致仕诏亨年未衰老不允致仕
　　○都察院左都御史李宾等奏章后遗失一字自陈服罪  上谓其不谨法当究治姑宥之都事刘俭命锦衣卫执问
　　○己未命榜谕延绥等处所司严饬边备时巡抚都御史余子俊等奏近奉敕旨令臣等修缮塞垣及区画屯田等事俱已完备宜降  圣旨榜文谕戒延绥一路营堡及近边有司每年四月八月令守备官军修葺垣墙墩堡增筑草场界至时加巡察敢有越出塞垣耕种及移徙草场界至者俱治以法军职降调甘肃卫分差操军民系他处者谪戍榆林卫分本处者谪戍甘肃卫分庶人知警惧边备不隳事下兵部覆奏请悉从之故有是命
　　○庚申云南总兵官黔国公沐琮奏请如镇守两广总兵官陈锐事例节制云南三司奏下兵科参看云南旧有巡抚都御史今宜复之兵部覆奏谓沐琮世守云南与陈锐奉敕镇守两广事体不同若令节制事权太重唐之藩镇可鉴也或三司推避不理其事宜如兵科言复设巡抚官为便  上曰国朝建官之制文武相颉颃虽尝暂敕总兵节制三司乃一时权宜难以著令兵部议是宜不允巡抚亦不必设
　　○辛酉福建漳州府大水
　　○壬戌南京大理寺右寺丞崔让服阕复任
　　○癸亥抚宁侯朱永奏往年虏酋孛罗忽癿加思兰久居河套为我边患近虽过河累寇大同既知有备却又东行今永平辽东等处节有警报臣虑古北喜峰等口密迩京师往年虏人来朝出入于此熟知道路恐其紏合丑类由此入寇不可不预为防范先时简选精锐官军十二万分为十二营今事故外实有十万六千五百余人内有两班工作六万四千余人下场牧马二万五千余人见在营者止一万七千五百其工作者劳役已疲牧马者星散难集恐猝然有警何以调发且调发军马粮草为先乞命户兵二部预为计画庶几有备无患事下所司看详以闻已而兵部覆奏永所言工作之数盖先因修浚城壕自去春发四万人兴工迨今八九月工尚未完加以他役及牧马数多宜令管工官督促竣事悉还操练凡有工作之类不许差遣庶不致疲敝以养其锐气得旨修浚城壕亦为要务俟工毕即还操练若遣官点闸不至者必罪不宥
　　○隆庆长公主初奏求武清县草场三百余顷与之既而又奏乞滦州及玉田丰闰二县闲地四千余顷事下顺天府勘报主家僮诬府官枉勘民又群欧之户部言当别遣官覆勘  上乃命内官会同御史及户部官以往合奏前地多军民所耕种纳税者惟芦苇地一千八百七十顷六十三亩为闲也府官勘有未明民亦无欧主家僮状
　　上命以闲地一千顷二十亩赐主余且留之而宥府官及家僮罪
　　○乙丑以旱灾免山东运司永利等一十二场盐课本色并折色共三万五千四百九十余引
　　○丙寅设陕西延安府建安常乐二堡仓庆阳府把都河石涝池三山三堡仓先是都御史余子俊奏请于延安庆阳二府边方要处立为五堡屯军备虏至是复请置仓以积贮粮草从之
　　○戊辰中元节遣驸马都尉王增马诚分祭  长陵  献陵  景陵  裕陵文武衙门各分官陪祭
　　○遣内官祭  恭让章皇后陵寝
　　○己巳荆王见潚母妃魏氏薨妃西城兵马指挥庆之女正统丁卯封为世子妃天顺戊寅进封荆王妃至是薨讣闻赐祭葬如制
　　○庚午免山西大同府所属应朔二州大同怀仁山阴三县成化九年夏麦二万六千三十余石以水旱灾故也
　　○土鲁番遣使臣满剌马黑麻等来朝贡马驼赐宴并衣服彩叚等物有差
　　○镇守狭西太监刘祥等奏总督军务都御史王越病势渐增乞令回京调治允之
　　○兵部言巡抚四川都御史夏埙所奏贵州赤水卫普市千户所与四川永宁宣抚司接境宜听四川参将韩忠副使颜正统治已移文贵州巡抚都御史宋钦勘报为宜遇有贼警宜从调发仍行贵州巡抚等官知之不湏展转会议以致误事诏可
　　○辛未  太宗文皇帝忌辰  奉先殿行祭礼遣驸马都尉王增祭  长陵
　　○户部定拟延绥甘宁等仓开中两淮等运司并广东盐课司成化七等年盐共九十一万八千五百六十一引延绥等仓两淮盐一十万引引米四斗豆二斗两淮盐一十万引引米三斗豆一斗山东盐五万引引米一斗五升豆一斗河东狭西盐五万引引米一斗五升豆五升河间长芦盐二万引引米二斗豆一斗福建盐五万引引米一斗三升豆五升广东盐五万引引米一斗五升豆五升甘肃等仓两淮盐七万引甘凉等处引米四斗豆二斗肃州等处引米三斗豆二斗两浙盐七万引甘凉等处引米三斗豆一斗肃州等处引米二斗豆一斗山东盐四万引甘凉等处引米一斗五升豆一斗肃州等处引米一斗二升豆八升河东陕西盐四万引甘凉等处引米一斗五升豆五升肃州等处引米一斗豆五升河间长芦盐一万引甘凉等处引米二斗豆一斗肃州等处引米一斗五升豆一斗福建盐三万引甘凉等处引米一斗三升豆五升肃州等处引米一斗豆三升广东盐三万引甘凉等处引米一斗五升豆五升肃州等处引米一斗豆五升宁夏等仓两淮盐五万引引米四斗豆二斗两浙盐五万引引米三斗豆一斗山东盐三万引引米一斗五升豆一斗河东狭西盐三万引引米一斗五升豆五升河间长芦盐八千五百六十一引引米二斗豆一斗福建盐二万引引米一斗三升豆五升广东盐二万引引米一斗五升豆五升得旨从之
　　○巡抚甘肃右副都御史朱英奏陕西甘肃西宁附近边方各处山口密迩西番往年番人与我军民贸易彼此相安近年边臣多使人劫诱到营折阅物价以贱易贵致使番簇衔忿甚至引刀自刎殊失怀柔之道切恐贻患将来乞降旨榜禁自后番人到境止令都司委官量带人马关防接引令与两平交易违者俱发充军其委官河间不举或通同鬻利者具奏执问事下礼部覆从之
　　○壬申漕运把总都指挥佥事高兴以匿带私盐事觉其部下多称兴治事公勤奏乞留用  上以兴既漕运年久得下人心姑宥之再犯必罪
　　○甲戌辽王豪墭奏嫡长子恩鏋病故其继配冯氏妾曹氏俱无所出宜令殉葬  上曰  先帝上宾顾命毌令后宫殉葬可以为万世法况王府前此亦未尝有用殉者今辽王葬其子乃欲以其妇殉之何其戾邪礼部其移文所司启王勿用殉迁其妇别室使无失所
　　○云南孟养陶孟刀板庆等朝贡还奏乞遣官伴送事下礼部覆奏宜俯顺夷情遣通事一员伴送至云南布政司从之
　　○丙子升湖广布政司右参议王豫俸二级豫提督太岳太和山宫观九年秩满本山提点及佃户言其清慎有守乞升职仍旧理事下吏部言豫未经考核称否难遽黜陟请依所乞升俸二级再历三年通考从之
　　○命故江西都指挥佥事杜荣侄英袭荣原职浙江绍兴卫指挥使福建都指挥佥事金昂子璋袭父原职福宁卫指挥使羽林前卫带俸都指挥同知把秃儿子王端袭父原职本卫指挥使
　　○巡抚山东左佥都御史牟俸奏濮州人董现房胜等私造兵器伪署官职欲乘饥荒作乱知州谢缜等捕而杀之所获逆党十余人寻皆瘐死惟胜弟敖依律拟斩今详审敖初不同谋又未尝拒捕止因同居连坐情有可矜且饥民无知陷于大恶如依律问拟不无太过
　　上曰民以饥荒欲倡乱有司不能抚治例以常律处死朕甚悯焉同居者既不预谋宜宥其死杖而戍边已死者家属财产悉宥勿籍
　　○丁丑命故左军都督佥事夏霖子时袭父原职定辽左卫指挥使
　　○赐方山王钟铤第四子名奇凑广昌安僖王美坚已故子镇国将军钟金□御长子名奇澢
　　○戊寅辽东王豪墭奏嫡长子恩鏋先封世孙已授一品冠服臣袭王爵之后奏允进封世子命未及下而故乞如世子例葬祭事下礼部覆奏
　　上曰既未受册封其祭葬礼仪从一品例仍令工部遣官营葬
　　○命金吾左卫带俸都指挥佥事张全子玺义勇后卫带俸都指挥佥事陶真子英俱代父原职本卫指挥使狭西都指挥同知傅瑛子钊都指挥佥事彭震子清俱代父原职绥德卫指挥使
　　○己卯礼部言宁王奠培奏仪宾严杰兄伟之子靖已选为石城王女龙泉县主仪宾弟侃之子龙又选与弋阳王妹定婚一家叔侄三人俱为仪宾已行所司会勘靖与杰伦序无碍龙父侃犯罪未结难与为婚请移文二王府教授各启王知以后遇选仪宾务公同长史司及承奉等官会选详察可否然后启王具奏从之
　　○辛巳敕宣府大同居庸关永平山海辽东等处镇守总兵等官各严兵备虏以边报虏酋癿加思兰及瘸太子等众近境也
　　○湖广岳州有贼杀指挥卜马翔等及蕲州有贼亦杀掠人民巡按御史张诰奏捕盗都指挥王贵蕲州指挥李广陈浚姚瑜千户陈斌蕲州知州庄澈不能设策擒捕守备都指挥陈曰□永分守参议刘观分巡佥事邵宗黄州知府王霁坐视贼患俱宜逮治其都指挥使王英左布政使今升工部侍郎杜铭按察使李敏及镇守太监王定总兵官都督李震巡抚都御史吴琛巡按御史王宾皆不奏闻亦宜究治兵部覆  上是之自英以下俱宥其罪
　　○壬午免在京武功中卫并直隶武清等十一卫成化九年子粒一万五千七百七十石有奇以水灾故也
　　明宪宗纯皇帝实录卷之一百三十一
明宪宗纯皇帝实录卷之一百三十二
　　成化十年八月癸未朔巡抚狭西左副都御史马文升奏岷州斩获番贼六十余人贼复来攻围城堡命镇守等官抚定诸番相机剿捕
　　○降山西左布政使王育为陕西右参政监察御史曹卿为直隶邳州判官俱坐奏事不实故也
　　○甲申英国公张懋等奏五军营旧教场在德胜门外初以为狭不能容众而三千营兵少教场广因两易之后立十二营又以大教场移与团营而五军营暂就锦衣卫教场愈狭而不能容今观三千营兵终少宜就锦衣卫教场仍以旧教场还五军营为宜得旨允之
