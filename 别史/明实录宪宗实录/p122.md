<!-- { "loadSidebar": true } -->
　　○癸酉吏部尚书姚夔等言比山西按察司佥事翟政奏都御史李侃以私忿奏罢其职  皇上以进退人才须协舆论考察官未免有偏听过当者令臣等会官详审果有廉能显著众所推服者明白具奏务出至公不许偏徇臣等以为被奏罢者皆巡视官亲临其地询之众论必有所据其间有虗誉而实德病者有始虽善而终改节者有一人所知而众未许可者固难以数人之见而遥度其贤否也况知人之明圣哲所病委命勿贰令出惟行如翟政者虽无旷官之迹亦无过人之才若或俯从所请复其旧职恐自今妄求进者闻风而来矣  上曰朕念人才难得特命尔等详审中间岂无一二可用者其从公斟酌以闻
　　○巡视浙江刑部左侍郎曾翚奏罢老疾罢软贪酷官左右布政使张清刘钺等一百九十八员都指挥朱亮等十六员起清字子澄四川巴县人宣德庚戌进士授户部主事历官至右布政使逾年转左清奉职廉谨非客至罕御酒肉云南人有青菜张之号以其执法太严又谓之板张浙俗侈糜清一敦之以节俭同僚多不堪之至是以老疾乞致仕人多惜之居家十有七年卒年七十九钺字仲威直隶抚宁县人由举人入监选授文选司主事历升郎中超升山西右布政使改浙江钺在文选甚为尚书王翱所信任然颇不谨其在浙江尤少廉名
　　○江西按察司副使夏寅奏吉安府知府许聪诸不法事都察院覆奏寅所奏皆无指实请移文巡按御史勘报从之
　　○乙亥浙江都指挥佥事刘鼎以老疾致仕命其子清代鼎原职为杭州前卫指挥同知
明宪宗纯皇帝实录卷之八十三
　　成化六年九月丙子朔晓刻金星犯轩辕左角星
　　○秀王见澍将之国诣  长陵  献陵  景陵  裕陵辞
　　○诏免顺天保定二府秋冬季柴炭夫以地方水灾也
　　○赐来降夷人千户虎答歹等纻丝钞布等物及马价如例
　　○延绥双山等堡被寇杀虏报事军人把总都指挥王玺等官领军追捕夺回贼马兵器总兵官都督房能以闻  上曰今秋高马肥正当防秋之际兵部其行镇守总兵巡抚内外官佥议御寇奇策整兵堤备
　　○丁丑升山西太原左卫指挥佥事邓亨指挥同知张泰俱为署都指挥佥事亨备御黄河七堡泰驻兵河曲为七堡声援时巡抚山西右佥都御史李侃举亨善抚士卒谋勇过人而泰宅心廉慎士卒信服故也
　　○戊寅贵州按察司佥事李述有罪革职闲住述任贵州佥事分巡安庄诸卫私令子婿于属卫卖茶巡按御史戴缙发其事吏部谓述贪官不宜复用责令冠带闲住
　　○己卯  孝恭章皇后忌辰  奉先殿行祭礼遣驸马都尉周景祭  景陵
　　○狭西镇守等官奏秦府辅国将军公铃擅收私自净身人及学烧炼金丹邪术  上降敕切责之俾其改过自新毋贻后悔
　　○庚辰命都察院右副都御史滕昭巡抚苏松等处总理粮储
　　○辛巳  孝庄睿皇后禫祭辍朝命崇王及文武各衙门分官诣  裕陵致祭
　　○诏有司建秀府社稷山川旗纛坛及备礼乐器服如制
　　○诏文武百官诣秀府辞
　　○升贵州按察使杜铭为湖广左布政使浙江按察使黄镐为广西左布政使
　　○壬午秀王之国陛辞仪如德王
　　○癸未武平伯陈能倚势设计市田为人所奏命能具实自陈能服罪宥之
　　○甲申重阳节赐百官于午门
　　○升总督漕运署都督佥事杨茂为都督同知
　　○命故鹰扬卫带俸署都指挥佥事丁宣子固宗袭父原职为义勇中卫指挥使
　　○夜东方流星如盏大青白色光明烛地自井宿北行至柳宿尾迹炸散
　　○乙酉以南京参赞机务兵部尚书李宾为都察院左都御史
　　○丙戌都察院右佥都御史袁恺丁忧服阕命为南京鸿胪寺卿○丁亥升浙江布政司左参政寗良为广东按察使
　　○免云南所属长官司及裁减州县官明年朝觐以其地旱涝民饥故也
　　○总兵官黔国公沐琮奏近奉诏书土官袭替止令御史三司保勘缘臣父祖以来镇守云南熟谙夷情凡其世系部落悉知其详今御史三司多有不谙夷情或听请嘱以致土官争袭甚至连年讐杀不已乞仍旧例令臣区处庶事体归一兵部议袭职非军机重务取旨裁决  上曰琮先世为云南边夷信服久矣今土官袭替琮不与闻人将致疑其遵正统年间事例行
　　○锦衣卫指挥佥事冯＜王卸-卩＞卒＜王卸-卩＞浙江丽水县人叔父让为内官景泰间＜王卸-卩＞纳草冠带营入史馆书办天顺初凡预书办者不复用＜王卸-卩＞独以南城功得为翰林院典籍明年乞恩升锦衣卫副千户理镇抚司刑成化二年升指挥佥事管卫事尝奉敕捕扬子江盐徒获其党六十余人至京诛之＜王卸-卩＞起闾阎布衣藉其叔父雄资获官禁卫虽气习所染不免侈肆然亦不甚以声势淩人卒后未几家产荡折云
　　○戊子改兵部尚书兼大理寺卿程信为南京兵部尚书参赞机务兼职如故
　　○己丑山西都指挥佥事宫瑞有疾命其孙钺代祖原职太原左卫指挥使
　　○赐大兴宛平二县餋济院贫民布共四百七十余匹
　　○镇守密云署都指挥佥事王荣奏山水泛溢冲塌古北口潮河白河龙王峪沿边一带关城墩坝及密云中卫南北城垣请拨军修缮从之
　　○征南将军黔国公沐琮奏免原籍定远县户丁徭役户科劾其以私事檀用印信并差官赍奏宜论以罪上宥之
　　○庚寅户部奏辽东大同宣府狭西等处官库积有中盐并折粮银计二十九万余两今秋成米贱之时可以蓄积请移文所司尽发籴粮贮于边仓缺粮之处以备缓急支用从之
　　○辛卯户科都给事中丘弘等奏京城比来米价腾踊民艰于食乞丐盈路询其所由盖因漕运军士涂中糜费粮米至京则籴买以足其数遂使米价日增而民食愈缺乞从权令其上纳不足者每米一石折收银六钱贮库以待支用仍敕管运总兵等官严加禁约革其前弊户部覆奏折收银每石增一钱从之
　　○昌平县居庸仓粮亏折三百余石从户部请抵其守吏罪
　　○癸巳吉王出府○升礼部员外郎凌耀宗为山东布政司左参议仍在内阁书办于顺天府带俸以九年任满故也
　　○并浙江青田县温州界税课局于本县税课局又并平阳县广济四仓从巡视浙江左侍郎曾翚奏请也
　　○巡按山东监察御史费臻奏广宁前屯卫分巡花儿等营百户宗恺等反按伏指挥佥事董俊备御都指挥佥事盛鉴守备宁远等处都指挥佥事崔胜俱不行严谨巡守地方以致寇入境抢虏人畜俱当逮治  上命崔胜姑记其罪余皆逮治之
　　○甲午增置狭阶州平落马驿
　　○夜金星犯左执法
　　○丙申升湖广按察司副使卢秩为贵州按察使
　　○革浙江仁和县永昌坝钱塘县跨浦坝以其偏僻舟楫不经也
　　○己亥晓刻金星犯木星○太子少保兵部尚书兼文渊阁大学士彭时等奏京城米价高贵莫甚此时实由今年畿甸水荒无收军船运数欠少皆来京城籴买而□贾米船亦恐河冻少有至者所以米价日贵一日军民所仰者惟官粮而已近日户部奏请预支两月军粮是固救急之术但粮在水次猝急难至在京蓄积之家因而闭籴以要厚利者自如也乞命户部再将文武官员月俸预放三月如又不足将东西太仓米平价发籴四五十万石收贮价银待丰年支与官军准折俸粮亦宜量数发粜以济河间之急此令一下或者人不闭籴米价可平且荒年盗贼数多近闻房山县强盗四五十人潜住金主陵内不时出没乞命锦衣卫密察虚实早加缉捕庶免贻患于人奏入  上嘉纳之谕户部臣曰京城米价踊贵民艰于食尔户部即发京通二仓米五十万石平价粜之每粳米一石收银六钱粟米一石五钱命侍郎陈俊同太监韦焕尚书薛远总其事仍差科道官分理之其文武官吏俸粮可预给三月以平米价于是户部奏差给事中御史并本部官各七员京城各五员督同五城兵马通州各二员督同通州委官于京通二仓支米粜卖其贫民无钱者折收铜钱俱送大仓官库收贮不许豪势及铺行之家假托收买私积以图市利违者悉置于法从之
　　○巡视福建右副都御史滕昭奏三事其一广召募以实军伍福建阻山距海奸顽恃险反侧不常卫所官军多有缺伍宜多方召募官军户丁有愿投补者除三丁听继贴助民间军匠愿投补者亦如之其余人丁俱准收伍差操或有事故一例勾补其二设武备以防不虞浦城密迩处州沙尤二县逼近汀漳皆无城池可守乞于三县各立城垣将附近建宁右卫前所延平后所调于浦城尤溪守备其沙县邻境各有卫所相去不远止令本县修筑城垣严督更甲操守其三设巡司以防奸细福州所属福安县七都地名白石与浙江温处道路相通其民不务生理专习武艺聚众越境盗采银矿因而乘机劫掠乡村本县旧有渔溪巡检司后迁属建宁府新设寿宁县乞于白石复立巡司一所在彼盘诘奸细防御盗贼章下兵部议以所言俱处置地方重务宜行镇守巡按并都布按三司官佥议应否具实奏闻裁处  上从之
　　○庚子晓刻金星犯左执法
　　○吏部言近例凡御史缺员无问内外官但进士发身经三年秩满者考选补缺然所缺员多备选官少一如近例则御史乏人请凡任知县推官由科目出身历三年之上政绩显著者以次行取送各道问刑炤例听都御史核其可用奏补否则送部别用诏是之俾查访政绩显著体貌相称者取来选考
　　○壬寅命羽林前卫指挥同知赵广弟成武功中卫指挥同知周文子铎俱代职以广等有疾不任事也
　　○甲辰吏部言迩者两奉诏旨以人才难得恐考察黜退官中尚有一二可用者命臣等集议臣得详审得广西平乐府知府袁衷山东泰安州知州毕宗贤河南修武县知县刘昭山东济宁州州判官张宁历城县主簿郝志道俱在老疾罢软被黜之数然或颇有操持或颇有才干指瑕摘瑜皆不足录舍短取长尚有可用其余不能保其必无但一时难以周知然亦不敢泛举以启纷争至于伸诉奏告之人难以准理宜炤旧发遣从之○以明日十月朝遣驸马都尉石璟周景分祭  长陵  献陵  景陵  裕陵
　　○遣内官祭  恭让章皇后陵寝
　　明宪宗纯皇帝实录卷之八十三
　明宪宗纯皇帝实录卷之八十四
　　成化六年冬十月乙巳朔享  太庙
　　○遣内官祭司井之神
　　○丙午迤北孛忽等遣使臣知院扭久该等来朝贡马赐宴并衣帽彩叚表里等物有差其回赐孛忽等彩叚表里及敕付扭久该等领回给与之
　　○夜东方流星如盏大赤色光明烛地自昴宿东北行至井宿
　　○丁未总督两广军务右都御史韩雍等奏断藤峡残贼二百余徒夜入神电卫城烧毁电白县治兵部覆奏宜移文都御史总兵等官议剿贼方略督属整兵扑灭以安地方从之
