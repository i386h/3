<!-- { "loadSidebar": true } -->
　　○刑科左给事中毛弘等言迩者兵部左侍郎兼翰林院学士□辂上言八事其一请纳谏诤复尝以言事去官者已得旨复罗伦为翰林院修撰诚为盛举但断自成化元年以后诚恐膏泽未周令典有缺乞自天顺八年以后凡以言补外如南京刑科等科给事中王徽王渊朱＜宀十见＞李钧李翔等悉召复之庶足以彰  圣德全国体衍千万年太平之祚不许
　　○己未命故赤斤蒙古卫左都督阿速子瓦撒塔儿袭职
　　○大理寺左寺丞田景旸往山海等关整饬边备
　　○定国公徐永宁以病免朝参是日永宁早朝不就列拜直趋西班立为司仪者所紏诏令诘之永宁病风丧心占对失伦于是免其朝参而给以半俸○辛酉四川戎县山都掌蛮贼聚众作乱制谕襄城伯李瑾佩征夷将军印充总兵官升兵部左侍郎程信为兵部尚书提督军务太监刘恒为监督调四川贵州官军剿捕之
　　○壬戌  慈懿皇太后圣旦  上率亲王行上寿礼免命妇朝贺
　　○晓刻金星犯井宿东扇北第二星
　　○癸亥命都督同知马良任前府事坐营管操○镇守辽东太监李良奏辽阳以东一带地方屡被建州女直紏合毛怜等卫贼徒抢掠臣偕总兵官卫颍副总兵裴显率奉集堡等处按伏指挥王昇等遇于西湖屯伏兵四起与贼对敌显父子身先士卒奋勇大战生擒贼二人斩首十六颗获马三十二匹夺回男妇二百五十二人马牛驴一百九十有奇奏至  上赐敕嘉奖兵部请移文巡按御史查良显功以赎前罪仍行巡抚都御史张岐将有功并阵亡官军造册缴报以凭升赏从之
大明宪宗纯皇帝实录卷之四十四
　　成化三年秋七月甲子朔享  太庙
　　○遣内官祭司门之神
　　○赐赤斤蒙古卫指挥敢班袭衣靴袜遣还先是敢班数侵掠为边患边将以计致之送京师请安置远方  上以夷狄不足较特宽贷之仍命译者谕之曰尔等数扰边疆揆之国法在所必诛纵用轻典亦宜编置南徼以惩不肃今姑贷尔罪仍加优恤尔其体朕至意各安职业以为外御若恃恩再犯决不轻恕
　　○以大同地方虏寇远遁召还监督军务太监叶达左参将都督刘聚所统兵
　　○兵部尚书白圭等以朝廷遣将征四川山都掌蛮寇谨条上剿贼安民事宜乞降敕提督军务兵部尚书程信总兵官襄城伯李瑾等遵行一四川贵州官吏人等有知破贼方略及能为乡道者悉听举用有功依例升赏有自能集兵破贼者先与冠带事宁之日具奏授职一军士破贼所得财物悉与之将官不得侵夺一所调将士务严约束不得生事扰民违者治以军法一将士有功者先给赏劳中有奇功出众者即授职事具实奏闻若临阵畏缩及妄杀冒功者以军法治之一土官有殃民致寇者随宜处治督饷官有怠职误事者一体逮问一军前用马宜酌量数目令湖广四川贵州支官钱买用一彼处民夷有勇敢听募者给饷随征有功依例升赏一贼平之后必须计议久安长治之策明白具奏乃许班师
　　○命户部郎中李田往四川主事刘杰往贵州区画粮储
　　○礼部主事高冈陈备边讨贼事宜一曰攻取女直世受朝廷爵赏今乃背恩义恃强为恶自开原以及辽阳六百余数万余家率被残破近遣都督武忠往彼招抚已及数月而虏之来朝者略无忌惮在边者寇无虗日其情伪可知若又待其既去复叛而后征之则失机会矣今董山见来朝贡宜命总兵官赵辅等拘留于辽东遣译者诣虏营省令还我所掠以赎之因以观虏势之虗实察地形之险易而又遣使朝鲜以伐其交计画既定即将董山等明正典刑以徇诸夷使大义昭明人心奋发然后举全胜之策而征剿之二曰战守辽东兵马困弱不足应用河东有警不免动调河西傥朵颜三卫勾引北虏乘虗而入则东西受敌为患尤甚臣愚以为河西官军不可轻动宜选京营兵二万一万赴河东听都御史李秉等调用一万分守河西要冲俟草木零落河西既定仍令参将韩斌等量率原选精兵速赴河东策应合力征剿则战守两得兵威大振而修攘之功可成矣奏上命兵部参酌行之
　　○乙丑升广东布政司左参政黄镐为浙江按察司按察使
　　○丙寅命辽东都指挥佥事田进子纲袭父原职沈阳中卫指挥使
　　○诏开中两淮两浙及云南盐共四十万引有奇令□人于贵州官仓纳米以俟征进官军支给
　　○丁卯  仁孝文皇后忌辰  奉先殿行祭礼遣驸马都尉石璟祭  长陵
　　○戊辰升监察御史章璠为都察院右佥都御史巡抚狭西先是召项忠还京命吏部举可代忠者吏部以河南左布政使杨璇狭西左布政使张蓥名闻内批用璠璠尝巡按畿郡凡赐庄在所部者督视惟谨因而豫结管庄者故特用之于是六科给事中沈珤等言璠赋性回邪立心谲诈由儒士叨任教官贪名已著自教官营为御史奸行大彰往者清军畿内行事乖方趋媚大臣而修祭其坟茔为子纳妇而和买于部内嬉游僧寺挟妇女以同行沽酒外台邀属官而共饮纵欲败度靡所不为及其按治四川大肆贪淫酿成民患设法取土官贿赂而奏保松潘之禅师立意诱贪官购求而旌异盐亭之知县贻笑方岳结怨军民不知悔过自新尚乃希求迁转似此奸邪岂堪重任且巡抚之任列郡尔瞻都宪之官百僚是肃况当天灾屡见人情未和正宜简任贤才安靖边境岂可委任庸鄙贻患生灵伏望  皇上将章璠降黜或闲住另选名望素著才行老成之人以代巡抚彰国法予夺之公示小人奔竞之戒庶得人心痛快物议止息诏尔等所言璠事未有实迹且已升用不必更改如不称任朝廷自有处置
　　○升江西布政司右参政杨文琳为四川右布政使池州府知府邓义为广东左参政
　　○总督漕运右副都御史滕昭言仪真瓜洲孟渎河诸处河港乃贡赋必由之道旧因浅滞命旁近扬州镇江常州诸府卫兴工＜锍-釒＞浚是后著令三年一浚然所司怠玩浚不以时直至穷冬召众兴役则手足皲瘃虽浚无实徒为劳耳请自后每于冬初即为兴工从之
　　○己巳升工部郎中盛纶为江西布政司右参政
　　○国子监学录黄明善陈征剿夷寇事宜一宋时多刚县夷为寇用白芀子兵破之白芀子者即今之民壮多刚县者即今之都掌多刚寨也前代用乡兵平夷既有明效今宜选熟知道路识达民隐官一员驰驿赴彼招募民壮协助官军有功者依例升赏无功者仍复为民则壮士争奋矣一都掌所种水稻至十月大熟若夷人收谷上寨则难于围困今宜差官督兵速赴江安等县取其田禾则不过三月间可使蛮贼为馁鬼矣一大军宜分三路南路从金鹅池进攻大坝中路从戎县进攻箐前北路从高县进攻都掌凡小寨易攻者先取之则大寨亦从而破矣一大坝南百余里为芒部军民府界西南二百余里为乌蒙军民府界宜急颁敕二府土官严守地方毋党恶助奸且量拨官军截其险要一夷人素无差徭止纳税粮今募民壮及差通事入寨绝不宜用戎县一人在内恐其漏泄军机沮坏兵务一夷人所据高崖峭壁虽有火器难于施用今宜用毒球行烟药矢以攻其寨毒球所熏口眼出血行烟所向咫尺莫辨顺风而烧自下而上则寨门不守大军可上矣乌头药箭以射虎豹中之即死夔州保宁等府皆善造之今宜募工造用一播州天全永宁芒部乌蒙乌撒东川诸土官皆常调用迩来总戎者处置失宜多致推调减少今宜赍敕奖谕俾其加倍进兵躬听调约一戎县附近高珙筠连庆符长宁五县俱有夷人未尝出没今五县民快既为乡导而夷人有能效力助军者一体纪功且宽赋役以致其力奏上命行总兵等官参用之
　　○庚午赏镇守松潘副总兵都督佥事卢能整饬兵备四川按察司副使王用并官军番僧国师禅师等彩叚布绢钞有差以剿贼功也
　　○分守甘肃右参将都指挥王裕所为多不法甚至奸淫部下妇女诈取监守之物为人所发下都御史徐廷章核实械送至京如律罪之
　　○壬申赐征四川贵州都指挥周海马鉴等官军银人一两凡三千三十六人其达官舍余杨海等四百人加赐一两
　　○骁骑卫军余李纪妻王氏一产三男给钞米如例
　　○巡抚狭西右副都御史项忠奏狭西城内有卑洼处每遇霖雨水积不流者旬月行道居民俱患苦之请于城南凿水门一座洩水于壕以除民患从之
　　○癸酉酉时日生背气青赤色鲜明东北方生白虹两头自地出良久方散
　　○甲戌四川天全六番招讨使司都事罗雍请修筑紫石碉门等城关及论奏千户廖颙刘洪受赇玩法军士蔡广等弃城通番诸罪状  上命巡抚宪臣及三司勘实处分
　　○命狭西老疾都指挥佥事陈聚子英代父原职延安卫指挥使
　　○乙亥吏部言各处巡抚巡按等官奏保司府州县正佐等官山东按察使李裕等二十一员平昔廉能公正抚字勤劳乞赐诰敕旌异推恩及其父母妻室谨具以闻  上从之二十一人者裕及浙江严州府知府张永直隶常州府知府卓天锡狭西延安府同知金全直隶保安州知州俞泽和州知州刘隆河南睢州知州谢光湖广宝庆府通判闵宽直隶扬州府推官王允浙江上虞县知县吉惠狭西肤施县知县王鉴江西戈阳县知县吴浍湖广襄阳县知县李人仪山东邹平县知县李儒益都县知县董渊四川岳池县知县陈琳直隶保定府定兴县知县郭质淮安府山阳县知县冯韺湖广荆门州判官俞诰直隶凤阳府泗洲判官张礼狭西长安县主簿傅源后皆升用不一内吴浍政尤卓异浍广东增城县人丁丑进士年少而质弱言若不出口而临政莅民绰有调理不携家以随公退憩于后堂泊如也诚心爱民民爱之如父母有古循吏风擢饶州府同知而卒戈阳人为立祠至今祀之
　　○丙子提督四川军务兵部尚书程信言都掌地方山势险恶必得土兵乡导请敕四川所辖东川芒部乌蒙乌撒诸土官各集兵以听调度仍令各守地方毋容贼徒逃窜隐藏其湖广永顺保靖二处土官先拟调兵请驰敕速之毋致缓不及事官军所用马拟于湖广等处买用恐一时措置不敷请于南京见存马内先拨一千匹应用  上从之
　　○南京户部主事刘怀经监放南京留守左卫仓粮锦衣卫委官千户喻瓛者因私嘱不行构怨寻有本卫百户陈琏唐突仓门为守者所执怀经欲治其罪瓛因令琏纠其侄及军士百余人拥众直入仓怀经走避琏等候其出毁其衣冠而痛殴之驱至锦衣两指挥家跪之门外不见省又至成国公朱仪处仪亦不面折但令送怀经收监怀经愬本部以闻命给事中左贤御史贾俊郎中何乔新往核实仍命官会问议瓛琏及怀经俱赎杖还职且请究仪罪  上宥仪余准拟时瓛琏情重法轻怀经被其棰辱乃亦与同罪而不得少伸舆论不平莫不以失刑为朝廷惜云
　　○丁丑赐周王第五子名曰同钓六子曰同鉣七子曰同鐪原武安懿王庶第三子曰同铔四子曰同钩五子曰同镑六子曰同金□牢秦府汧阳王第二子曰诚汘靖江王子曰相＜王巳＞曰相珙曰相瑄曰相琪曰相璁
　　○升翰林院编修杨守陈为侍讲以九年秩满也
　　○太监黄赐传奉  圣旨章璠改太仆寺少卿别举一人巡抚狭西
　　○戊寅中元节遣驸马都尉石璟周景分祭  长陵  献陵  景陵  裕陵文武衙门各分官陪祭
　　○遣内官祭  恭让章皇后陵寝
