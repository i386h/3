<!-- { "loadSidebar": true } -->
　　○遣旗手卫官祭旗纛之神○己巳云南木邦军民宣慰使司土官宣慰使罕乐法等遣陶派线等镇康州土官知州刀门戛等遣陶孟闷盖等各来朝贡马及金银等器物赐衣服彩叚等物有差仍以罗叚付陶孟闷盖等归赐其土官及妻
　　○辛未升夏官正李登冬官正许恪五官灵台郎田蓁俱为钦天监监副
　　○命故福建都指挥佥事钱辂子堂袭父原职泉州卫指挥同知
　　○工科左给事中王诏言比奉诏遵正统间旧例令在京三品以上大臣推举方面今天下诸司朝觐吏部既奏罢其不职者仍会官推补其缺间有方面秩满者亦在举中臣愚以为国家法古为治有九年黜陟之典方面官初授时皆由大臣推荐今复援例保举其间未必一一秉公为国如古人之为者恐奔竞之徒夤缘得地害治不小乞自今罢会保之例止令吏部核其殿最严为黜陟诏方面知府秩满仍视正统间旧例行之
　　○癸酉  上复御经筵视午朝
　　○增设固原马驿
　　○镇守松潘署都督佥事周贵分守雅州四川都指挥使刘芳俱无故輙还成都私家指挥黄正等从之留句余始去为巡按御史所劾时贵适以年老有疾兵部奏令闲住都察院并以闻请皆治罪诏可以贵既闲住特免之
　　○山西按察司奏六月二十四日夜山西行都司死囚十五人越狱缒城以遁都指挥毕英马钦及指挥董谦等关防疏略城禁不严乞正其罪都察院请下巡按御史逮治英等如律并移文总兵等官督捕诏姑不问英钦等停俸谦等革冠带销项同总兵等官所差人捕之至囚获日以闻
　　○乙亥征讨两广游击将军都督佥事廉忠年老有疾命都督佥事冯昇代之
　　○复广东都指挥同知徐宁俸宁先以失机夺俸至是巡抚都御史陈濂等奏其守备公勤功可赎罪复之
　　○丙子命京营都指挥使黄钦提督守备洮河岷州等处地方○丁丑户科等科右给事中李森等言昔奉  英宗睿皇帝敕谕皇亲多有令家人强占军民田地者事发重罪不宥投献者悉发边卫永远充军当时贵戚罔敢犯法军民不至流亡比者本科给事中丘弘建请不许权贵奏求田地荷蒙
　　圣谕今后奏求田地者一切不允中外臣民莫不忻怍鼓舞奈何权豪亲幸犹复恃恩恣横不已如锦衣卫带俸指挥同知周彧翊圣夫人刘氏屡蒙  圣恩给赐田土其数不赀今彧又求武强武邑二县地共六百余顷刘氏又求通州武清县地三百余顷俱蒙俞允盖  陛下念及亲亲保佑之功不忍拒之曲从所请殊不知其溪壑之欲无厌畿内田地有限而小民赋税衣食皆出于此一旦夺之何以为生且入  皇朝来百年于兹民生日众安得尚有不耕不稼之闲田名曰求讨实则强占也伏望  陛下法祖为治出令必行毋以私恩废公义特敕有司仍将给赐二家之地与民为业今后敢有投献者悉发戍边奏求者许科道官劾奏治以重罪则强豪畏治小民被惠
　　宗社之幸也  上以所言良是但已给赐者置之余待勘报区处
　　○河南都指挥夏忠林深高福俱以岁造军器过期为工部所劾下巡按御史逮治如律
　　○戊寅安南国王黎灏遣陪臣杨文旦等奉表来朝贡方物赐宴并衣服彩叚等物有差仍以敕并彩叚文锦付文旦等归赐其王
　　○斩内使杜衡匠人缪谅于市先是衡盗内府金二两银二百两有奇谅知而为之支费锦衣卫鞫得其实送都察院拟罪都御史林聪等论衡罪当斩例得赎谅当徒例拘役奏上命皆斩之
　　○己卯命故浙江都指挥同知沈良子恭袭父原职杭州  卫指挥使
　　○庚辰广东肇庆府知府黄瑜九年考满赐敕谕勉之俾复任先是巡抚都御史韩雍荐瑜才识老成诏加从三品俸至是九年满巡抚巡按及三司官连章荐其公勤有劳乞升方面之职仍理府事吏部请先赐敕谕勉令再历三年然后擢用从之
　　○升广东按察司佥事戈立正四品散官致仕巡抚都御史陈濂等交奏立在任九年出入战阵招集流亡累著功绩今以疾求免廉退可嘉乞特进散官致仕以励士风惩冒进者下吏部覆奏故有是命
　　○翰林院编修□良臣乞归展祭许之
　　○安南国王黎灏奏广西镇安府土官岑祖德及广东钦州里老黄静男等越境侵扰事下兵部议尚书白圭等以其国尝无故聚众争夺广西凭祥县界又尝纵人越海窃采珠池今其所奏恐假词饬罪请命两广镇守总兵巡抚等官核实处治仍敕其国王守法保境毋纵奸生事从之
　明宪宗纯皇帝实录卷之七十一
　　成化五年九月辛巳朔壬午命中书舍人角□羊祯亮复职祯亮故翰林院学士缙之子九年考满时已六十八岁矣例不复选用祯亮自言父缙被遇太宗擢居内阁每预密议颇效忠勤乞仍旧职  上特许之
　　○南京翰林院修撰罗伦以疾去任伦字应魁江西永豊县人少清苦力学成化丙戌举进士第一授翰林院修撰甫三阅月适大学李贤闻父丧力求终制  上不允命奔丧复任伦首上＜锍-釒＞劾之反覆数千言然颇不近情俄有旨罗伦粗率难居近侍调外任乃除泉州市舶提举既而言者多言宜召伦复其官岁戊子因大学士商辂言改南京翰林院修撰逾年角□羊官解学者多从之游邑有山名金牛在万山中非人所居伦与从学者筑室读书其中至未数日中岚气而卒伦性直戆不甚晓世务与人言竭尽底里无察言观色之虑临事任意自是坚不可回家居行乡约时或致人于死有讼于官者适伦卒而止伦为文率意而成动以古人为说然亦无所根据为人虽迂僻然无他肠其视饰虚伪以盗名假恬退以营私者则有问矣
　　○癸未刑部郎中陈俨审录南直隶狱囚死罪之有冤者十人有二人为人驾舟舟覆匿溺水死者之赀其同行以谋杀人告又五人内一人有罪典史往捕之紏四人以拒捕时适有劫盗遂以坐之又一人为强盗所指计其行劫月日其人方以他事系县狱又妇女二人夫谋杀人事觉绐其妻自承于官夫亦入狱瘐死遂并坐其妻俨皆为辩明具狱上请从之
　　○甲申
　　孝恭章皇后忌辰  奉先殿行祭礼遣驸马都尉王增祭景陵
　　○革职大理寺左少卿古镛自陈由进士累前官天顺初与于谦等俱为石亨诬陷今谦等皆得洗雪乞照例复职致仕诏不允镛山西祁县人正统丙辰进士累官至山东按察司擢大理少卿天顺初石亨以镛乃王文所举者奏免其官镛为人便侫忮刻自用权势所在必趋附之比家居尤放纵不检为乡里所薄云
　　○乙酉户部会同各部都察院漕运总兵等官议行各处巡抚及漕运官所奏事宜一运粮旗军艰苦逃窜所司亦相隐蔽收用须连坐禁革之其应给行粮如湖广布政司每米一石止折布一匹值银二钱五分每军行粮三石才给银七钱五分估以时价计米八斗耳是致军士重困乞令有司给以末毋以他物为折所司有违怠者许总兵漕运等官参奏究治一南阳襄阳荆州德安四府沔阳安陆二州地大物众虽硗瘠污菜之地亦渐为居人及流民垦种成田但无徵科定额多致纷争乞许令开报定则例每亩科粮一升山冈水滩亩科五合一凡军马钱粮等急务公文入递者动輙经年方到事多稽误乞令六部都院公文凡系军马钱粮河渠赈荒革弊等务遇有驰驿便令顺赍一广西布按二司官进表赴京者宜遵官制程限事完亦要严限回任如乘机回原籍旷职废事者停俸仍令巡抚等官查考勤惰给由来京以凭黜陟一安庆卫官军行粮准令安庆府所属仓分存留粮内关给一京通二仓铺廒板木芦苇俱系运粮官军随粮带来成化六年以后该纳者以十分为率各收三分暂免七分以备铺廒支用议上俱从之○丙戌复除左参政魏琳于山东布政司
　　○甘肃总兵官定西侯蒋琬等奏赤斤蒙古卫指挥敢班等赍番书五纸入关报成化五年七月初六日瓦剌头目拜亦撒哈拥众至苦峪地方抄掠敢班等亦率众追至莽束川互相讎杀恐此贼因而得计窥犯我边不可不严为之备  上命琬及镇守太监颜义巡抚都御史徐廷章同议方略整饬边备以防御之
　　○独石马营等处了见虏寇或百余骑或六七十骑近边自称系朵颜卫朵罗干部下逐水草牧放者不敢犯边总兵官颜彪以闻
　　上谕兵部臣曰虏情谲诈当移文宣府独石镇巡抚守备内外官防御之
　　○四川石砫宣抚司宣抚马黼马湖府平夷长官司舍人王子昂广西陀陵县官族黄明贵州宣慰司长官谢富湖润寨巡检岑帅各来朝贡马赐彩叚钞锭有差
　　○丁亥命锦衣卫带俸指挥同知孙王□赞理本卫事既而罢之时六科给事中秦崇十三道御史丁川等奏会昌侯孙继宗叨居戚里掌握重兵皇上广亲亲之爱又命其子王□赞理锦衣卫事是虽出自宠恩而继宗父子即当省躬加畏累牍连章以求辞避可也今乃处之泰然若所固有臣以继宗既握五军大权而王□赞又司亲军禁旅内外之权归于一门谓之宠爱则可矣然非所以保全之也疏入  上曰朕念
　　皇祖妣遗德故特用王□赞今尔等陈保全之道深得治理其即罢之
　　○河南都指挥使夏寅有疾命其子忠代父原职宣武卫指挥使
　　○己丑以锦衣卫官校捕盗功升千户旗校王英等十人各一级提督指挥朱骥查例给赏
　　○命岁给光禄寺厨役人布一匹以供役艰苦也
　　○辛卯命故狭西都指挥佥事蒋泰子琛袭父原职西安前卫指挥佥事羽林卫带俸老疾都指挥佥事韦兴子政代父原职本卫指挥使
　　○南京光禄寺寺丞武安有罪除名安以厨役供私家使令又多索贿赂为给事中朱清等所劾而署丞张礼亦奏其事下南京刑部都察院会鞫之具得其实例赎杖为民
　　○壬辰巡抚山东右副都御史翁世资言山东府州县比年饥窘新税或蒙减免旧逋仍复追徵宜起运京储及徐州德州临清诸仓照旧徵米其有留者乞令通查果可给三五年支费则将成化五年以前逋欠者暂折收银布每米一石折银二钱五分或大绵布一匹或钱三百文闲月准作军卫有司官吏月俸六年以后仍旧徵米又言诸仓存积米麦恐日久红腐宜俟来春青黄不接之时散给贫民俟秋成如数徵还为便事下户部议成化四年五年府州县存留之数宜仍徵米以备饥荒折收银布可自元年至三年止其言诸仓存积余粮宜以赈给贫民或不系缺食之处亦难概给止可右平粜之法为是  上以其所处详悉俱从之
　　○改南京都察院右佥都御史吴琛于都察院命巡抚广东
　　○甲午巡抚广东都御史陈濂等奏左布使张瑄在任九年吏民怀服当军兴之际整饬戎务备历艰险至是秩满而地方尚未宁乞留再任而赐以应得诰命吏部覆奏瑄虽历任九年而未给由赴部例难关给诰命宜俾再任三年从之
　　○河南卫辉府知府赵文慱以左布政使章绘署已考语无褒辞及连年巡按御史报于吏部不以实乃上奏自荐因试诋绘及御史布按二司官列郡知府共十有二人诸受赇违法事事下刑部并劾奏文博且请遣郎中同大理寺官往按之狱具绘及按察副使欧阳熙佥事李胜俱坐杖文慱坐徒各赎还职
