<!-- { "loadSidebar": true } -->
　　○戊寅免应天安庆二府并安庆卫旱灾无徵田粮子粒共六万六千四百三十余石草六万三千六百一十八包有奇
　　○兵部奏建州三卫遣指挥阿鲁力哈等四人入贡服罪且请仍旧开设衙门释放犯边夷虏  上曰夷虏悖逆天道大军方讨平之如何辄便求请兵部还集多官会议以闻其阿鲁力哈等礼部照例款待令其回还以后果能改过自新输诚效忠朝贡以时朝廷仍与开设衙门未晚也
　　○夜月掩心宿东星
　　○己卯升刑科左给事中左贤为河南布政司右参议户科给事中刘昊为浙江右参议
　　○庚辰都督同知马良奏臣奉命镇守广西地方见今贼寇扰攘官军调用不足乞于臣原管本营内量选汉达官军一千委都指挥三四员管领给与盔甲军器马匹赏赐等项随臣前去遇警易于调度  上许之命于本营内选带汉达官军三百人各赏银一两事平之日即令遣还
　　○巡抚陕西右副都御史陈价奏平凉延安庆阳等府所属人户为因年荒贼扰逃移外郡十有七八所遗田土粮草纱绢俱责见存人户代纳存者被累亦欲思逃逃者惟虑追陪不愿复业臣愚欲将逃于河南山西湖广四川地方者或行文彼处官司差人送回或令回文原籍府县发人起取无分彼此悉与口粮其代逃户陪纳者悉与蠲除凡公私逋负一皆停免庶逃者乐于复业而存者不致思逃事下户部以为逃民近而知所向者宜如拟起取远而无定在者宜行各该巡抚官勘实遣回于粮差则实免二年于陪纳则量蠲其半从之○辛巳诏仍给德王府白熟粳米岁二百八十三石有奇初王未之国时岁给糙粳米三千石而是米特给于内府以供王食用及之国例当停止王以为请准蹔给一年后王欲为定例  上止许给粳糙米千石而白熟米则不复给至是复以为请乃命就糙米千石内如数易给之
　　○命以山东济南府在城税课之半赐德王为汤沐之费岁为钞七万六千八百三十贯有奇仍命寄饲马草料三月盖王初之国已尝再请给以五月至是因其恳奏复命给之且令继今宜自措置无再烦扰
　　○命以顺天府文安县退摊空地三百六十五顷有奇赐嘉善长公主时公主已有赐地至是凡三奏故又给之
　　○哈密忠顺王母弩温答失力遣都指挥阿都剌等来朝贡马驼赐宴并衣服彩叚等物有差○提督两广军务左副都御史韩雍等奏广西猺贼林裕肇等劫宾州柳城等县越过广东化钦二州两广会兵追剿斩获贼二百二十八人夺回被虏男妇并获贼属一百九十九人及原劫高州阴阳学印一颗广西官军又擒斩贼二百七十八人夺回被虏男妇一百二十五人广东官军又擒斩贼九十人夺回被虏男妇一百五十九人并原劫石康县等衙门铜印记四颗
　　○建州虏纠合朵颜三卫寇辽东开原等处边境报至  上敕镇守总兵巡抚等官防御之
　　○癸未命署都指挥佥事许宁充游击将军往宣府统领官军操练署都指挥佥事张顺代宁守备柴沟堡指挥使张缨代顺守备万全右卫
　　○免直隶淮安府一州三县邳州高陲二卫灾伤无徵秋粮子粒共二万七千六百五十余石○甲申复施州卫经历黄溥为广东按察使溥先以忤石亨谪官至是巡抚湖广右副都御史罗箎乞擢用之溥亦自言其情命复其职寻注广东
　　○兵部奏陕西洮岷二卫地方番贼出没杀略人财分守千户阎庆整饬兵备副使李玘守备都指挥韩春指挥何英等防御不严俱当究问  上命监察御史逮庆问理玘等姑宥之
　　○赏沙子岭等处杀贼有功官军三百二十员名指挥彩叚一表里千户绢三疋百户绢二疋旗军人等布二疋
　　○户科左给事中丘弘等言固国本在于厚民生厚民生在于抑兼并切惟洪武永乐年间北直隶山东地方土广人稀  太祖  太宗屡涣纶音许民尽力耕种永不起科盖欲地辟民聚以壮基图圣虑神谟深且远矣夫何近年权豪势要专利病民或称为退滩或指为空地往往朦胧奏请远者难以尽述臣请以一二近者言之嘉善长公主累请文安等县闲地西天佛子劄实巴奏求静海县地及宛平县佃户俱蒙俞允夫公主食禄之家也兼以驸马两禄犹称日给不足劄实巴佛之徒也乃反慈爱之教而以削剥为事虽  皇上天地之量不咈其请然群下溪壑之欲必至无厌承行者受其嘱讨虽知非所当得略无执辩之词勘报者畏其权势虽知明有租税亦作空闲之数原其所由是皆无藉之徒窃以扳献而渔猎其中奸狡者投为管业而囊橐其内之所致也况地踰百顷古者百家之产也岂可狥一人之嗜好而夺百姓之恒产哉伏望  陛下均天地育物之心厚民生衣食之本收回前命还给下民仍敕该部痛革往毙示以重法庶几人知警惧民得聊生＜髟巾＞＜锍-釒＞上诏以为田土除勘明赐给外自余仍覆实以闻继今凡有求者一切不许著为令
　　○丁亥巡按广西监察御史并布按二司官合奏梧州府事繁而知府袁衷治尚安静平乐府事简而知府蔡瑛才堪治剧二人之才各有所宜请两易之  上从其议调瑛梧州里平乐
　　○复设陕西同官县金锁关巡检司初西安神水硖地据冲要旧有关久废而基址尚存至是有司请复设之
　　○戊子命广西署都指挥佥事张寿充右参将分守柳庆地方○复命提督两广军务兼巡抚左副都御史韩雍专一总督军务以广东左布政使陈濂为都察院右副都御史巡抚广东福建按察使张鹏为左佥都御史巡抚广西以雍奏两广地方广阔军民事繁一人不能遍历乞各增文职大臣一员分理巡抚仍命文武重臣各一员专在两广接界梧州府驻劄提督军务总制军马兵部覆奏  上以为宜如所请于是命雍专一提督军务其巡抚官兵部会同吏部推举堪任者以闻于是尚书李秉白圭合举濂鹏堪任故用之
　　大明宪宗纯皇帝实录卷之五十二终
　明宪宗纯皇帝实录卷之五十三
　　成化四年夏四月庚寅朔享  太庙  遣  官祭司灶之神
　　○诏给庆云伯周寿顺天府涿州庄田六十三顷有奇不为例时方禁求庄田者而寿乃  皇太后第冒禁以请  上不得已与之
　　○辛卯命故忠义前卫带俸都指挥同知李成子俊袭父原职指挥同知宽河卫带俸老疾都指挥佥事常茂子昱代父原职指挥使
　　○给事中徐英御史柳彰点阅京荣军士有失伍者劾奏把总指挥欧恕等及坐营都督鲍政纵弛之罪  上命逮恕等于狱令政自陈政具奏伸理法司言其无罪免之○癸巳诏录故右都御史顾佐左都御史轩輗左副都御史马谨礼部右侍郎王士嘉南京刑部尚书耿九畴南京户部尚书沈翼子孙各一人入国子监读书先是都御史叶盛建言录用已故及致仕大臣子孙有旨许其子孙自陈吏部列尚书李敏等二十五名上奏诏既往者贤否已定非有显绩不足旌劝今所列太滥宜择其尤者以闻至是吏部＜锍-釒＞操行端谨者八人顾佐轩輗耿九畴马谨王士嘉沈翼王竑王宇政绩颇著者二十二人张凤李敏芮钊王永寿孙时贾谅韩福章敞焦宏张惠萧晅王暹石瑁沈固王贤孙曰良孔文英王来石璞孟鉴邹来学乞裁处  上曰录用大臣子孙当时朝有定论如何日久一概泛言于中特录佐等六人子孙一人入监仍戒以后不得滥及六人者惟九畴不在盛原奏之数盖盛乃九畴子婿章内所谓以嫌难言者也又王竑以养病忤旨故恩止于翼说者又谓沈翼亦无大过人者当道以其子珤见任言官而与之
　　○兵部尚书白圭等奏湖广宝庆武冈彰宁等处苗贼聚众抢虏人畜焚毁房屋大肆凶恶总兵官李震参将高端不能申严号令以致失机误事镇守太监郭闵赞理军务都御史罗箎不严加督属况又徇情隐蔽请俱治其罪  上是之姑宥震等令尽心剿贼
　　○提督四川军务兵部尚书程信总兵官襄城伯李瑾等奏臣等奉命徂征恪遵庙谟亲至大坝令南宁伯毛荣游击将军罗秉忠都御史陈宜汪浩参将宰用吴经都督芮成等分兵进攻山都等处洞寨杀败贼众既而合兵攻山都六乡尽焚其诸寨凡斩首三千一十七颗生摛九百五十三名焚寨一千四百五十七处禾仓九百八十一所获铜鼓六十三面并牛马猪羊盔甲镖弩牌刀旗号弓箭无筭余贼奔遁山箐者仍督兵搜剿并按问九姓上獠平昔为恶者再行奏报臣等伏惟数百载剧贼一旦殄灭良由  皇上威震八荒明见万里所致臣等获睹大捷不胜欣跃谨具以闻  上敕信等曰比得奏报具悉此皆尔等画之良故所向克捷良用尔嘉兹特奖谕以慰勤劳其未尽贼徒尤须督兵设策剿捕母俾遗孽复贻民患其九姓土獠并内地所有剧贼亦须乘机抚捕毋容滋长若贼果宁息尔其与镇守总兵巡抚等官集议长策或于某处可设置衙门关堡防御或于某所宜存留官军操守务在处置允当保无他虞然后具奏班师其钦承之
　　○昏刻木火二星合于井宿
　　○甲午诏进封故赠都督佥事周能为庆云侯赠夫人甄氏为庆云侯夫人赐诰命
　　○免四川州县官朝觐以征剿山都掌蛮故也
　　○太子少保吏部尚书李秉乞罢太子少保不许初秉督军征建州凡官军奋勇者例赏不升秉乃乞罢所加官为官军请升诏从其言凡深入虏地杀贼者升署一级不为例然不言秉加官罢否故秉复有此奏
　　○授进士曹宏为福建道监察御史
　　○升广东右布政使张瑄为左布政使
　　○乙未乌思藏番僧三竹藏卜等狭西河州弘化寺番僧工哥端竹等洮州藏撒寺下番僧板著等岷州添郭等簇簇头番人撒剌等各来朝贡马及氆氇佛像明甲等物赐彩叚钞锭等物有差○阳武侯薛琮卒琮太保阳武侯禄之曾孙禄生勋勋生诜诜生琮景泰五年袭爵食禄不视事至是卒  上辍朝一日命礼官谕祭工部营葬事
　　○赐晋府阳曲王第九子名曰钟金□屚十子曰钟金□冤代府昌化王次子曰成锅
　　○丙申升广东按察使夏埙为广东右布政使
　　○夜南方流星大如盏青白色有光自亢宿西南行至轸宿后二小随之
　　○丁酉夜月犯轩辕大星
　　○戊戌命五军营都指挥同知董昇等七十二员三千营都指挥同知杨广等二十八员神机营都指挥同知李玙等四十二员俱添补奋武等十二营把总管操从兵部推选也
　　○兵部奏南北直隶递年解送太仆寺转发顺天府寄养备用马近岁折徵价银解部转送太仆寺无官库收贮且今御马监并大同见缺马尚未给领乞令太仆寺委官赍送价银赴大同巡抚官处交收买马其御马监亦许支去易买庶为两便  上从之命以后折徵价银令工部及顺天府于太仆寺建官库收贮之
　　○己亥修筑顺天府顺义县土城
　　○录尚宝司卿朱奎子宾入国子监读书不为例既而罢之近例京官三品以上功绩显著者许录子孙一人入监奎官五品冒请得旨于是科道交章劾奎书写末流叨居近侍论等级既非大臣究素行实同凡庶乃敢故违事例罔上欺公不揣自已出身尚谋为子幸进命下之日物议沸腾伏乞断自宸衷收回前命将奎寘之于法以为人臣怀诈不忠之戒章上  上曰荫叙子孙此朝廷优礼大臣之典若概而施之则名器混淆无复差等奎秩不应荫而乃朦胧奏乞论法当治其罪姑宥之罢其子毋令入监
　　○前刑部尚书俞士悦大理寺右少卿古镛俱以天顺元年除名为民至是各诉冤求复旧职事下刑部具二人得罪始末请会议处分诏已之
