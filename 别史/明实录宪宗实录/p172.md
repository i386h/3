<!-- { "loadSidebar": true } -->
　　○翰林院编修谢铎言臣等被旨校勘资治通鉴纲目已毕臣退窃自念是书师法春秋实经世之大典帝王之龟鉴  陛下发自宸里重加考定必将日御经筵命儒臣讲论陈列力求善恶兴亡之大者以为劝惩以实见于践履设施之际以大起治道不为文具故事以备太平之美观也夫宋神宗集是书而不能讲理宗讲是书而不能用故不免纷乱削弱而终不能复其祖宗之盛治百世而下未尝不叹恨于二君而有望如  陛下今日之举者臣窃惟今日治道之本莫先于讲学学之道无他孔子曰知仁勇三者天下之达德也唐虞三代之君之所以为知为仁为勇者考诸经可见已是书所载战国秦隋两晋六朝五代有不暇论必若汉昭帝辨上官桀之诈以伸霍光庶可谓之智而苛察之知非知也必若文帝割邓通之私以从申屠嘉庶可谓之仁而姑息之仁非仁也必若唐宪宗不沮群议卒任裴度以成淮蔡之功庶可谓之勇而亢暴之勇非勇也彼代宗深信佛法惑于元载报应之言而不能察是以贪昧而昏其知玄宗溺意声色知李林甫之妒贤嫉能而不能去是以爱欲而害其仁元帝徒伤萧望之之贤而终不能直其冤是以柔懦而丧其勇若是者虽博古今工词翰驰骋于经生学子之间何益于天下之治哉臣窃观今日之天下有太平之形无太平之实盖因仍积习之久未免有徇名废实之弊天下之事恒所令非其所好天下之人皆奉意而不奉法如曰振纲纪而小人无畏忌如曰励风俗而士夫无廉耻饬官司也而污暴益以甚裕兵民也而罢敝益以极减省有制而劳者弗息蠲免有诏而饥者弗食考察非不行而幸门日以开简练非不举而私役日以众赏竭府库之财而有功者未必劝罚穷谳覆之案而有罪者未必惩凡此之比固有非臣所能尽知而悉言者甚至修省斋祷之敕屡颁而水旱变异之来不绝皇墙被震城门示灾  天心之垂爱已切民心之仰治已久及此而不思所以竦动旋转之机扷其本塞其源以大答天人之望是盖深为可虑者也夫以  陛下之聪明天纵宵旰勤劳岂不知用贤以图政治而故使之至是哉盖人心不可两用或者一念之间夺于彼则不得务于此惑于外则不得专于内故虽劳于求贤而一有妨乎已则贤者未必得用虽勤于立政而一有碍乎已则善政未必得行是以犹有待于今日讲学之功如  陛下之汲汲于是书者  陛下诚反是心一以宗社生民为念力求天下之贤而用之纵未得伊傅周召之伦亦庶几是书所载若汉之董仲舒汲黯诸葛亮唐之宋璟韩愈陆贽之徒置诸左右每于退朝之暇日取是书参质圣经贤傅以增益所谓知扩充所谓仁坚忍所谓勇务求不为言语文字之学而直以今日天下之势验之前代既往之迹见其用某人而兴行某政而得则曰今尝亦有是乎见其用某人而失行某政而废则曰今岂亦有是乎此心兢兢罔有内外罔有终始大本既立万目随举则以之见于践履设施之际将无往而不致实效于天下以能常享太平之业如唐虞三代区区汉唐之治有不必言者矣  上下其章于所司
　　○甲子巡按山东监察御史董俊奏近户部禁约直隶大名等府山东河南等布政司自后起运粮草舟车可通之处皆角□羊本色甚为劳民伤财姑以草计之起运边关及京城者通计五十束止用银二两若运本色则五十束须车一辆日费五钱以二十日计之则费一十余两矣虽有近河之处然亦费般剥及至京或买草补纳则京城价直反贵况各处今岁重罹灾伤乞俯顺人情仍如旧收折色且见行事例惟包揽者追陪充军余犯俱如常例今欲将多科并通同揽头铺户店行籴卖及部运官吏大户概如重例则轻重不分法不可行但包揽充军例原无追纳程限致多畏罪迁延请责限三月内能完纳者亦如常例过期者方发户部尽其产业追陪仍谪戍边余但如常例为是户部议折收轻赍虽便然京师粮草所出有限所用无穷每为各处买纳致令价直腾踊而纳户又尝以折收贸易不足累为拖欠往往瘐死无从追纳事在难行其定包揽充军程限及从轻罪其连累者则宜如所奏仍请行各处巡按御史申明而行从之
　　○乙丑命故辽东都指挥佥事王昇子玺袭父原职东宁卫指挥使
　　○宣府总兵官都督同知颜彪巡抚左佥都御史郑宁等修独石马营等处城垣墩台仄长城崖堑之被雨冲坏者具数以闻
　　○丙寅升光禄寺少卿陈钺为山东左布政使刑部署员外郎石渠为按察司佥事复除湖广右参政周晟于山东布政司俱令驰驿之任时山东大水旱蝗从巡抚都御史牟俸之请也
　　○兵部言臣等尝三次议奏令中外文武群臣举用将材久不应命天下之大岂无其人宜令在京文武从公推举堪为大将及堪为偏将者以闻仍移文南北二京并在外诸司如议行之诏可
　　○丁卯释奠先师孔子遣礼部尚书兼翰林院学士万安行礼
　　○命署都督佥事刘清佩镇朔将军印充总兵官镇守宣府地方
　　○南京右副都御史胡拱辰奏近奉敕提督操江兼督巡江事缘操江官军既有守备参赞内外重臣兼理其事若复参预则事无统一况独总院事尤难兼理兵部议宜令拱辰专督巡江从之
　　○戊辰祀  太社  太稷
　　○刑部尚书陆瑜乞致仕许之
　　○己巳  孝慈高皇后忌辰  奉先殿行祭礼驸马都尉赵辉承命祭  孝陵
　　○改命右副都御史殷谦巡抚宣府右佥都御史郑宁巡抚大同初代王奏谦当朝使册封郡王不随侍行礼出视边墙不辞而行幵役银匠而不给佣钱诸不法事命户科给事中杜峤等往勘劾奏谦当逮问有旨宥之而敕谦与宁两易巡抚
　　○尚宝司卿杨＜道禾＞言尚宝司官虽经考绩止升本司吏部拘于近侍一概循例不复举用人材淹滞无以自效且翰林院六科光禄寺俱近侍官往往扷擢事功可称而尚宝司独终身不改盖所司拘于成案当道视为弃材旅进素餐自壮至老愓然思究内愧益切伏望鉴虞周任官任人之意体  祖宗随材任使之心敕令所司照例推举事下吏部尚书尹旻以为难从上曰古之王者立贤无方尚宝司官果有才堪政事者不宜使之终老是职吏部其视诸司例举用之
　　○狭西西安府奏所属州县自去冬至今春久旱兼以连年用兵财力困竭更加赋役繁重恐患出不虞乞罢徵夏税及儧运粮草凡该清军丁该班匠役并祭祀礼待羊与不急之物悉与停免其各边军马合用粮草移文巡抚总兵斟酌多方区画或间月折支官银或止拣择精锐步兵分守要害则军马数少粮草可省矣户部议以不急征役已节次宽免其欲粮草折支官银闻虏贼未退给边粮草难以停运且其事势甚重不可遥度请行镇守巡抚及本部委官斟酌处分如或儧运不可停欲起倩人夫量给口粮脚力并军马粮豆减省支银皆为从长区处从之
　　○哈密僧必剌牙失里把的剌奏其种落数遭速檀阿力劫杀避住甘州者二百人无以自给乞拨边方闲地耕住暂为量给口粮户部议以夷人固所当恤但甘肃储积不易且其情真伪未辨请行总兵巡抚勘实及稽积储有无可给  上允其议
　　○致仕前军都督同知杨茂卒茂湖广武昌县人袭父才职为副千户征麓川升指挥佥事景泰初用荐升湖广都司署都指挥佥事天顺初以五开等处功升都指挥同知继命充参将儧运粮储调锦衣卫带俸寻以征东苗功升都指挥使成化初升前府署都督佥事充漕运总兵官镇守淮安六年升都督同知未几致仕至是卒赐葬祭如例茂躯干壮伟颇读书好礼督运数年不事苛刻事济而人安之子徽袭沅州卫指挥佥事
　　○辛未升吏部郎中刘岌为太常寺少卿户科给事中施纯为鸿胪寺右少卿
　　○录辽东亮子河等处杀贼功赏参将都指挥佥事周俊等白金彩叚有差
　　○壬申故四川顺庆府知府阮迁干子廷圭奏臣父迁干以交阯归附人有功历升知府以老致仕寄籍宣城县而卒今乞授臣一职养赡以免流离失所之苦事下吏部难之第请行宣城免其徭役以示优恤  上曰迁干自交阯来归有官勋以没其子自陈孤寓流落有可矜者宜特授官县丞使食其禄不事事以称朕柔远之意○命故贵州都匀卫指挥使丁辅子辉食都指挥佥事俸优给辉祖寔尝任贵州都指挥同知于落卜茹等处剿贼阵亡至是其孙优给录寔功升之
　　○癸酉户部奏真定府诸州县先奉诏蠲免夏税五分寻以坝上等仓急缺麦豆令给太仓银买补纳之今其地灾伤比于上年为甚其所该徵五分亦乞蠲免仍于太仓给银买纳从之
　　○直隶清丰县知县汤涤奏本府地方连年荒歉今又大水时疫盛行死者无筭而预备仓粮放支已尽救荒无策莫甚此时请以每年户口盐钞人丁丝绢暂定则例每钞一贯绢一疋各折米若干俱收预备仓及各府秋粮存留起运之数亦以十分为率暂留二分仍令有司总计在仓粮数以三分为率支出二分每年给与愿借人户候秋成取息三分其本仍归官仓其息收于预备仓行之十年利不可计又请量留买办各色物料之半以资籴本俟年豊如旧＜锍-釒＞入命所司知之
　　○甲戌真定府奏成化六年以前所属乡民于户口食盐俱纳米计岁徵米二万三千四百二十余石官吏市民纳钞寻令概纳钞今各州县学驿俱缺粮支用而乡民无钞亦皆愿纳米请仍行旧例户部议以为宜从诏如议
　　○南京山西等道监察御史戴佑等言天道之灾祥由人事之得失南京今岁四月以来阴霾连旬凄风弥月兼以霪雨继作渰没田禾苏松嘉湖诸处亦被水患秋成未可全望又闻沧州飞蝗蔽天严州青虫遍地德州直抵淮安一路大水房屋田苗多为漂没咎徵若斯何以消弭伏望  皇上日严圣敬以答天心益隆圣学以亲治化日御便殿召集儒臣讲求昔之灾变何由而致今之弭灾何施而可总揽乾纲痛革奸毙事业无闻者虽亲信大臣而必去名实相孚者虽疏远小臣而必用御史耳目之官也选之不拘近例守令牧民之官也任之惟在贤能天下贡献非旧制之所有者即为罢去各处科派非军需之所急者量为减少以至漕运京储所系而总督久缺宜急求人以补之盐法边用所关而经年废弛宜慎择官以理之民饥赈之不可不早盗起捕之不可不严凡诸敬天恤民之政务求实效不为虗文将见人事尽而天理得咎徵弭而休祥致矣  上下其章于所司
　　○太傅会昌侯孙继宗等会推宣府游击将军都指挥使周玉宁夏副总兵都指挥同知王玺辽东副总兵都指挥佥事韩斌智勇出众堪受重寄都督佥事白玉都指挥使康永吴瓒都指挥同知于盛王杰都指挥佥事阎斌魏信孟玺王皞高通刘文陈志指挥使杜山丁固宗邹伦指挥同知刘良熊振张通颇有谋勇堪任偏将具＜锍-釒＞以闻  上曰俟边将有缺兵部推所举者用之
　　○调锦衣卫带俸都指挥佥事李珍于外卫兵部言珍屡尝绐取人财罪虽蒙宥而例宜改调  上以其累犯不悛调之
　　○乙亥祭太岁风云雷雨岳镇海渎山川等神
　　○遣旗手卫官祭旗纛之神○录征两广阵亡官军都指挥咬哈等一百九十人功以彩叚绢布给其孥
　　○并四川夔州府奉节县学于府学
　　○丙子巡抚北直隶右副都御史叶冕奏顺德广平大名河间真定保定六府赈济过饥民凡六十九万一千七百三十六户用粮七十五万三百石有奇
