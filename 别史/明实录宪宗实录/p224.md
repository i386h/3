<!-- { "loadSidebar": true } -->
　　○升监察御史张诰为广东按察司副使
　　○丁未命都督佥事白全坐神机管左掖管操全镇守甘肃以老召还兵部言其筋力尚强故有是命
　　○戊申升南安府知府姚旭为云南布政司右参政
　　○秦王公锡先奏本府殿庭门庑俱毁于火乞如周楚二府事例仍令有司修造事下工部移文狭西守臣勘报是役工程浩大且今边事未宁除王自助银二万两外计其工力犹多况殿宇用木甚钜非民间所有宜令本府护卫径拨官军采办其余夫匠照军三民七之例相兼为便从之
　　○辛亥命分守庄浪都督同知鲁鉴子麟为百户领土军操练鲁氏西大通人自洪武初归附世统部下土兵而麟壮勇善战又边方时多调遣故有是命
　　○贵州都指挥佥事黄钺以罪黜为民命其子玺袭祖职为普安卫指挥使
　　○壬子夜月犯进贤星
　　○癸丑清明节遣驸马都尉蔡震杨伟分祭  长陵  献陵  景陵  裕陵文武衙门各分官陪祭
　　○遣驸马都尉马诚祭景皇帝陵寝
　　○遣内官祭  恭让章皇后陵寝
　　○先是代府镇国将军仕堲与其兄襄垣王仕＜土匮＞俱居蒲州累相讦奏命调仕堲还大同至是代王成炼为请复居蒲州  上以仕堲尝谋害其兄不许
　　○丙辰复除狭西按察司副使梁觐于福建
　　○以水灾免山西平阳大同二府霍隰吉三州平阳等五卫所成化十二年税粮子粒共六万三千六百四十石有奇草一十二万三百八十束有奇
　　○丁巳命监察御史吴道宏往郧阳府抚安人民敕曰湖广之荆襄郧阳河南之南阳狭西之汉中西安六府所属州县四十余处土地广阔山川深险各处流移之民已经都御史等官公同审勘附籍发遣切虑典牧之官失于抚禁顽梗之民聚散不常虽有三处巡按御史缓急难于遍历今特命尔驻于新设郧阳府往来六府地方巡察奸贪抚安人民修理城池禁防盗贼作兴学校清理狱讼使新旧居民各安生业仍时常省谕之不许收藏应禁之书及捏造妖言冒干刑宪罪及身家尔为宪臣受兹委任尤须持廉秉公正已率下务使军民得所地方宁静不许偏执己见乖方误事如违罪有所归尔其勉之慎之
　　○戊午敕广东按察司副使陶鲁提督高雷二府兵务防御蛮寇
　　○命山西行都司都指挥佥事钱泰守备朔州城郑俊守备应州城
　　○把总开平中屯等卫署都指挥佥事李迪老不任事罢之
　　○夜有流星大如盏赤色光烛地自中台东北行北斗杓后三小星随之
　　○己未巡抚辽东右副都御史陈越奏辽东都司大草场火被焚草七十万余束守臣韩斌刘英等及各卫掌印经收官员人等关防不严俱当逮治  上曰韩斌刘英法当究问姑宥之余悉治罪如律
　　○夜木星犯外屏○庚申诏免四川各府首领并州县官明年朝觐巡抚都御史张王□赞言边方多事故也
　　○辛酉免山东所属府州县卫所成化十二年秋粮子粒共四十一万六千五百一十余石马草七十九万八千九十余束绵花一万二百五十余斤以水灾虫伤故也
　　○壬戌通州卫带俸都指挥佥事孙瑛隶三千营操备脱逃刑部拟赎杖还职从之
　　○癸亥巡抚南直隶右副都御史牟俸奏臣所巡地方去冬十一月南京大雷今春二月安庆府复有大雪雷电之异臣惟电者阳气之发雪者阴气之凝十一月一阳初复穷阴正寒而震雷早发二月四阳己盛而恒雪不己既非阴阳之常而雨雪之际雷电复作尤为变异之大宋儒程颐有云阴阳运动有常而无忒凡失其度皆人为感之也伏望  皇上修人事以弭天变仍敕内外群臣同加修省敕六科十三道备陈致变之由直言无隐而容赐彩纳措诸躬行将见政乂民安和气充塞而灾异可消矣奏上  上曰阴阳愆忒雨雪雷电不时皆政事不节所致况适见南京警戒尤切今欲修政事求直言应天以实所司其悉如此奏行之
　　○乙丑太监黄赐传奉  圣旨升钦天监五官保章正潘泰为秋官正挈壶正李华为灵台郎天文生刘琮为保章正
　　○户科左给事中张海等言广西福建江西河南水旱频仍瘟疫大作饿莩盈途流逋载道乞将各处灾重府州县卫所成化十二年粮草子粒颜料量为减免其逋负者亦暂停追仍敕巡抚等官严督司府州县卫所加意存恤不许科扰奏下户部以为凶灾固当拯恤而国用亦不可缺必须筹画使两得其宜宜行各处被灾司府州县将成化十二年分粮草子粒勘报至日奏除逋负者候秋成收角□羊其十三年起运之数亦俟秋成再议其加存恤禁科扰宜如议行之诏可
　　○河南大水
　　○丙寅赐秦府郃阳王诚泓嫡长子名曰秉楺镇国将军诚润嫡长子名曰秉柎代府昌化王仕墰第十子名曰成罐秦府镇国将军公鉼嫡长子名曰诚浈
　　○命故通州卫带俸都指挥佥事王玉子富袭父原职指挥同知
大明宪宗纯皇帝实录卷之一百六十四
　　成化十三年三月戊辰朔命故广西南宁卫带俸都指挥使蔡芳子杰袭父原职指挥使
　　○己巳沈府黎城王幼＜土爰＞薨王昭僖王之子母妃陈氏正统丁巳生丁卯袭封黎城王至是薨年四十有一讣闻辍朝一日赐祭葬如制谥曰庄惠
　　○安南国王黎灏遣陪臣陈瑾等来朝奏事赐宴并彩叚等物有差
　　○迤北满都鲁癿加思兰遣使臣特知院兀鲁思帖木儿等来朝贡马赐宴并金织衣彩叚等物有差仍以彩叚表里酬其自贡马直其回赐加赐在彼头目彩叚表里及敕付使臣领回给与其留大同诸使亦遣官给之皆从厚云
　　○敕山东都指挥佥事袁纲守  沂州地方
　　○庚午故海宁伯董兴孙昇奏乞袭爵不允兴与太监曹吉祥连烟以迎  驾功封伯后坐吉祥党降都督谪广西自效六年夤缘复爵成化元年诏凡以迎驾升者皆不得世袭已袭者革之昇例不应袭而吏部尚书尹旻等据中府勘报请命之袭  上仍命查兴封爵功次革爵缘由并应否承袭事例明白以闻是移文兵部审实始以诏例不应袭爵具奏伏罪上曰承袭伯爵是重事乃不详审法当究治既伏罪姑宥之寻命昇袭为燕山右卫指挥同知
　　○山东诸城县地震有声房屋动摇
　　○修御马监大马厂房并贮金鞍等房共一百九十九间
　　○辛未开设四川东乡县阴阳学
　　○壬申酉时日色变白无光
　　○琉球国中山王尚圆遣使臣李荣等续遣使臣程鹏等各奉表贡马及方物来朝谢恩赐宴并金织衣彩叚等物有差
　　○乙亥锦衣卫旗校捕宁晋县人王凤等谓与瞽者康文秀于临清县人于源家谋逆拜受妖书伪职以缘事知县薛方致仕通判曹鼎与凤同县有连预其谋发隶卒围其家搜检无验榜掠诬伏至是方鼎先后令子壻击登闻鼓称冤鼐故学士鼐之弟事下法司时西厂行事旗枝以捕妖言图官赏无藉者多为赝书诱愚民而后以情告行事者捕之加以法外之刑冤死相属无敢言者
　　○丁丑升四川布政司右参政谢曰□永山东左参政阮勤俱本司右布政使
　　○命故锦衣卫带俸都指挥郁沙班子锦袭父原职指挥使
　　○戊寅兵部右侍郎马大升九年任满命复职升俸二级
　　○己卯命国子监祭酒耿裕经筵侍班
　　○庚辰命锦衣卫带俸署都指挥同知傅广弟庆袭为本卫指挥同知广庆皆太监傅恭侄也
　　○夜有流星大如盏赤色光烛地自贯索西北行至勾陈
　　○辛巳升授迤北入贡使臣特知院兀鲁思帖木儿等六十八人官职赐以冠带
　　○命故守备天城卫都指挥佥事吕源子镇袭父原职天城卫指挥使
　　○壬午狭西河州地大震声如雷二十九日三十日连震
　　○癸未自宫以求用者积九百余人礼部以闻  上曰此辈规避差役违禁自宫锦衣卫其执而杖之人三十遣还当差有再犯者必罪不宥
　　○命慎妖言之罪分守怀来奉御廖礼信部下军余妄报妖言因及平人收系甚众时巡抚都御史殷谦参将都督佥事周贤巡按御史何鉴并镇守太监弓胜总兵官都督佥事刘清副总兵都督佥事周玉指挥佥事周隆尹昇亦皆扶同奏报事下都察院问拟妄报者坐斩并请治礼等罪  上曰礼轻信小人致成大狱本当执问譧贤等不行审实扶同奏报俱当究治但边方用人之际姑宥之且谓法司似此虚情不与辩理不知前此被枉者几何朕念人命至重自后但遇冤抑者必从公推情审辩不许顾忌戕害无辜
　　○甲申辰时日晕随生承气赤黄色鲜明
　　○实授试监察御史黄著擢理刑行人贺元忠司马垔范珠蒋昺李寅王玹俱为监察御史著云南道元忠玹江西道垔四川道珠狭西道昺贵州道寅山东道○丙戌礼部左侍郎俞钦乞归省诏许之仍命速还供职
　　○朝鲜国王李娎遣陪臣尹子灵等奉表贡方物来朝谢恩赐宴并金织衣彩叚等物有差
　　○丁亥户部再议抚治荆襄右都御史原杰所奏事宜一湖广荆襄等府安陆等州流民俱已有田产家业宜编户籍附入州县当差所种田地山场照例徵纳粮草一狭西新设山阳县附籍流民十有二里其地界有生□巨县治三百余里者与商县属地名木河者相接宜别立为商南县商县旧属西安府华州去府亦远宜升为商州以辖镇安洛南山阳及商南四县而仍属西安一郧阳既立行都司及郧阳府并所属州县今宜依官制创立仓库税课司局其间仓粮阙乏者宜令所司催徵存留本处仓分并成化十二年以前拖欠粮税责限完纳诏允其议
　　○赐鲁府钜野王阳蓥第二子名曰当渝秦府镇国将军公鑺嫡长子名曰诚□□幕第二子名曰诚□□悉第三子名曰诚溒公金□步第三子名曰诚滥晋府镇国将军钟鍑第二子名曰奇洞赵府临漳王祁鋆嫡长子见淔庶子名曰祐杙靖江王府镇国中尉相益次子名曰＜矢见＞彧相觉次子名曰＜矢见＞瑭
　　○命狭西西宁普法寺妙善通慧国师锁南尔坚锉侄完卜革剌藏卜延寿寺广济弘修国师劄思巴舍剌侄完卜斡即尔各袭其叔原职○代王成炼奏曾祖简王坟于正统十四年被虏烧毁今二十余年未能修造己鸠合郡王已下出银买木乞于附近军卫有司量拨工匠人夫事下工部议以为大同极边难于差拨宜从王府自行佣工修造从之
　　○戊子以水灾免河南开封等五府陈州等五州大康等四十县并宣武等八卫所成化十二年夏麦三万八千一百九十余石秋粮子粒共三十九万八千二十余石草四十一万四千八十余束
　　○壬辰赠故礼部左侍郎致仕许彬为资善大夫礼部尚书从彬子典籍越之请也越请赠谥诏独与赠不与谥
　　○赐故永宁安惠王妃李氏并宫眷食米岁一百石从周王子埅奏请也
　　○丙申命慎选王府官严保勘考试之禁先是巡抚河南右副都御史张瑄奏周府各郡王府多缺教授凡遇收受禄米等事悉委内使校尉以下其嗜利凶狠为害非小王居深宫多不知其事令各王府举用之人空冒儒名素无学术诡寄贯籍苟图出身往往不顾行检为亲藩之累乞自今举用之人先勘贯籍明白行止端庄者严加考试果通文艺具奏除授缺教授者于九年考满相应教官或听选监生铨补庶非类不杂士流亲藩始有裨益事下吏部请如瑄言凡体勘考试不公宜从参究但教官老成无过相应者少宜于愿就教职监生考中者简选仍依近例不避乡贯查缺选用从之
　　○翰林院侍读学士江朝宗服阕至南京得疾乞还乡调治吏部请令应天府给医药俟疾愈赴京从之
