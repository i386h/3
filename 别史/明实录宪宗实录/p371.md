<!-- { "loadSidebar": true } -->
　　○辛酉诏京城九门复种苜蓿地先是东厂太监罗祥奏正阳等九门外旧有苜蓿官地一百余顷递年种植以饲御马今皆为御马监太监李良都督李玉等占种  上宥良而停王俸三月且命司礼监左少监孙泰户部尚书李敏郎中李绅给事中吕献御史许锐等勘报敏等覆奏其地除作皇庄及官用三顷外其余地皆良及太监任秀锦衣卫指挥刘纪等与军民人等占种并建寺造坟而玉及指挥彭麟白鉴职专提督把总不能觉察俱宜坐罪有旨苜蓿官地提督把总官何得容人侵占本当执问姑从轻典李玉彭麟白鉴俱停俸三月任秀刘纪等亦当执问但因循日久悉宥之寺及无主坟免拆毁平治查出地御马监督令官军仍种苜蓿鉰马给事中御史如期巡视毋或怠玩
　　○命故万全署都指挥使李杲子永袭父原职神武左卫指挥使
　　○南京监察御史郑节初著书号明良录献于朝已而称疾不仕为其族兄讦奏诸不法事遣官会问拟罪还职  上以节托故居家不守礼法特革其职冠带闲住
　　○壬戌靖江王＜矢见＞裕奏谓其父母虽受封而无金册冠服乞如例给赐以时设祭许之
　　○癸亥以起复兵部右侍郎万翼为南京礼部左侍郎翼以母丧守制至是工部缺右侍郎吏部计翼终丧岁月奏请用之  上不允命改南京礼部左侍郎别选堪为工部者以闻○巡抚辽东副都御史刘潺以考绩上奏不当用关防印而误用之有旨诘责吏部言潺考满查理明白宜令就彼复职其误用关防宜下法司究治  上以潺在边巡抚即令复职勿治
　　○命锦衣卫指挥同知王玉子鉴代其父职王太监王定之弟以军功由舍人历升指挥佥事后定辞食米恩乞并升玉指挥同知至是玉以老当代兵部言恩升非军功鉴止宜代指挥佥事  上特命为指挥同知
　　○掌上林苑监事太常寺少卿江怀以都督江山与其子凤犯法寄顿财物于家服罪命锦衣卫知之怀初为吏缘星命小术至擢今官山有罪以怀方见亲幸求庇之至是事发于其家搜得财物怀自陈与山同姓故往来冀免己罪云
　　○甲子以太傅英国公张懋为正使少傅吏部尚书华盖殿大学士万安为副使持节册宸妃邵氏为贵妃张氏为德妃郭氏为惠妃章氏为丽妃姚氏为安妃王氏为敬妃唐氏为荣妃杨氏为恭妃潘氏为端妃岳氏为静妃前期鸿胪寺设节册宝案即案居中册东宝西设节册宝彩舆于丹墀内教坊司设中和韶乐内官设贵妃德妃惠妃丽妃安妃敬妃荣妃恭妃端妃静妃受册位于各宫中设节册案于受册案之北惟贵妃宫中用设宝案册东宝西节案居中俱设香案于节案前设内赞各二人引礼各二人是日早锦衣卫设卤簿驾  上俱衮冕服用牲醴祝文以册封祭告  奉先殿毕  上御华盖殿具皮弁服鸿胪寺奏执事官行礼毕奏请升殿导驾官导  上升座文武百官各具朝服入班行叩头礼左右侍班正副使入就拜位鸣赞赞四拜礼传制官跪奏传制执事官举节册宝案由殿左门出置御道中传制官由左门出称有制鸣赞赞跪正副使跪传制官宣制鸣赞俯伏兴四拜礼毕执事官举节册宝置彩舆中黄盖遮送迎至右顺门正副使朝北立内官捧节册宝由正门入迎至贵妃及德妃惠妃丽妃安妃敬妃荣妃恭妃端妃静妃各宫中节册宝未至引礼内官请各妃具礼服候节册宝将至宫人执扇拥护各擎执在后引礼官各导引贵妃等妃出迎于宫门外节  宝至由正门入贵妃等各随至拜位内官以节册宝各置于案内赞四拜赞宣册赞跪宣册女官各取册立于妃之左册贵妃曰恢弘治道必始于家齐昭宣化原实由于内助顾壸政得人以分理斯名位度德以序升时际雍熙贤可混众咨尔宸妃邵氏禀性柔嘉因心和顺点契宫帷之教明徵图史之言行中笙簧德新黻藻心恐晏朝恒致鸡鸣之警天锡多胤每召罴梦之祥矧并膺茅土分封宜重增祎翟崇宠兹特以金册金宝加尔为贵妃用跻轩龙亚贵以隆椒室等威非惟尔私盖彰懿美也于戏惟勤以仰赞君临惟慎以协资坤顺惟和以睦姻亲惟仁以逮群小惟诚以相宗祧禋祀惟敬以奉  慈极欢情往惟毖懋永荷休嘉册德妃曰朕惟王化之兴始于闺门家齐之效刑于国治盖必妇顺备而内和理斯德教行而国久安也眷惟淑慎之媛可缓褒命之荣咨尔张氏毓秀名门称贤椒壸克全四德动循图史之＜矢见＞恪秉一诚式赞轩龙之政禖祥已验于带韣礼典允协于赐祎兹特封尔为德妃于戏致敬烝尝宜洁蠲于奠荐聿隆孝养期助谨于膳羞惟顺惟和而与众斯谐必俭必勤而迓休弥远尚益毖懋永戎训词钦哉册惠妃曰自昔帝王之统天下必先齐家以端化本必谨名分以厚伦彝盖以人伦正则世道昌内政修斯外治盛也肆朕法古为治廿有四年宫壸之副必选贤淑惟尔郭氏天资蕴秀夙德含章处众惟谦持身惟谨辅星轩而理政表壸范以多仪简在朕心可无褒锡兹特以金册封尔为惠妃于戏礼谨相祀之训诗歌薄浣之良盖必孝敬以事上而心有其诚勤俭以率下而情无或戾惠以厚于宗戚正以谐于宫闱斯惬前＜矢见＞永终令誉尔惟钦哉册丽妃曰朕惟二南基化实先正始之风四德承休允表柔嘉之庆顾坤仪之有副可涣号之无称国著彝章恩覃新命咨尔章氏禀姿清慧赋性贞淳静以葆和合关睢窈窕之咏动而循礼笃鸡鸣警戒之忱内赞之美良多正名之典宜举兹特册尔为丽妃于戏孝敬所以奉  兹闱必夙夜匪懈勤诚所以辅阴教当纤钜无违和以处众则淑间用彰俭以持身斯盛福悠永朕言克蹈壸范增光尔惟敬哉册安妃曰朕惟一国兴仁由于一家仁万事之理在先正其正必有关睢之化斯成芣莒之风王道之盛从古如斯缛礼之行于今允协咨尔姚氏清姿玉粹淑德兰馨惟敬以和久著副轩之誉终温且惠增光表壸之仪况梦熊已兆祥宜锡祎而定位兹特封尔为安妃于戏国家之治笃近举远朕方隆德教于躬行内职之修自上达下尔尚茂勤诚于辅赞芳猷祗服厚祐无穷尔惟懋哉册敬妃曰朕恭承丕绪仰则圣谟易著家人所以正内外之位诗歌淑女所以美后妃之贤盖治国必本于家齐而王化莫先于内治圣经所载万世攸承咨尔王氏静庄淑懿柔顺恭和秉礼罔愆动中珩璜之节含章有美恒存图史之＜矢见＞协辅宫闱服勤风夜宜亚椒房之贵聿加鞠服之华特封尔为敬妃于戏先齐其家朕既克明于峻德慎终于始尔尚益懋于徽猷惟节俭以禔身惟恭谨以辅治惟诚敬以事尊上惟宽惠以逮下人茂介多祥光予宠命钦哉册荣妃曰君临之道必本于家王化之原实基乎内眷惟参壸之良宜有徽称之锡按兹彝典诹日举行咨尔唐氏淑慎由衷聪明形外默识阃范不烦姆师之言动中内规允符图史之诫矧梦虺之祥已协叙升之命宜颁特以金册封尔为荣妃用示渥恩于戏赞坤德以修宫政尔尚毋忘于念虑严日养以奉  慈极期罔懈于晨昏俾令闻充满于椒涂嘉祥骈臻于兰室庶光我训词于悠久尔惟钦哉册恭妃曰朕惟六宫列于宸闱实基王化四星著于天极象应阃仪帝王之令典斯存  祖宗之徽章具在维时祗率式正号名咨尔杨氏秀毓坤柔性钟玉粹言容中度素无险诐私谒之愆动履合仪夙有警戒相成之美芬扬彤管德重紫庭早陪祀于燕禖已协占于熊梦眷兹贤淑宜茂褒嘉特封为恭妃于戏统御家邦朕欲广关睢麟趾之化服勤夙夜尔毋替鸡鸣樛木之贤惟孝敬可以得  慈闱之欢惟勤俭可以示后庭之训惟靖共于尔位惟慎饬于尔躬往迪训词永膺宠渥钦哉册端妃曰朕祗膺景命诞缵丕图永惟王化之推自内以及乎外载稽先圣之训治国必本于家肆肃睦于宫闱宜有协宣之职而致禋于  宗庙可无相奠之贤恭率彝章茂隆褒异咨尔潘氏气质粹和性资淑令动履谨佩环之节德容著诗礼之华儆戒相成允协鸡鸣之咏储休毓秀聿符熊梦之祥眷念徽仪式参阃位特颁显册封为端妃于戏实以符名秩亚轩龙之贵德必称服光昭褕翟之荣尔惟克勤则下罔敢惰尔惟克俭则众用弗奢朕其享无强之休尔亦保永绥之禄惟时宠命勿替钦承册静妃曰朕富有四海俭约是崇日勤万几燕娱靡暇六寝之号名固在四星之象次多虚比奉  圣母之徽音爰率  祖宗之旧典聿登贤淑式赞化源咨尔岳氏赋性柔明宅心温惠佩环鸣玉盖素习于阃仪顾史问诗初不烦于姆教进有辅成之美退无诐谒之私誉著中闺玉含章而益润光昭内则兰茂畹而弥芳身章宜锡夫鞠衣位序式参于椒掖卜涓吉旦显尔褒恩特封为静妃于戏夙夜惟勤协辅周南之化孝思维则永承长乐之欢惟德以裕躬惟敬以奉上惟仁以逮下惟礼以睦亲尚祗服于涣纶庶克绥于多福钦哉各宣讫各赞受册各赞搢圭宣册女官各以册授贵妃德妃惠妃丽妃安妃敬妃荣妃恭妃端妃静妃受讫各以册授女官跪受于各妃之右立于西惟贵妃有宝赞授册礼讫赞授宝捧宝女官取宝授于贵妃受讫以宝授女官女官跪受于贵妃之右立于西赞出圭赞兴四拜礼毕内官持节由正门出贵妃送出宫门外德妃等妃授册讫即赞出圭赞兴赞四拜礼毕内官持节由正门出德妃等各送出宫门外内官各赍节出右顺门外以节授正副使报礼毕正副使持节复命贵妃等受册毕各具服同诣  奉先殿行谒告礼仪如常毕贵妃等俱具服诣  圣慈仁寿皇太后前行八拜礼毕次至内殿候  上服皮弁服  皇后具燕居服同升座赞引女官引各妃诣前就位行八拜礼毕还宫
　　○乙丑太常寺卿陈敩授例乞以子宏为国子监生许之敩传奉官也
　　○命济州卫带俸署都指挥佥事薛英守备山东德州并河间等处
　　○丙寅升右佥都御史张悦为工部右侍郎
　　○故太常寺卿兼翰林院侍读学士王献侄云为献后援例乞录为国子监生礼部覆奏允之
　　○命南京内官监太监郑强督工修  皇陵并寿春等王坟仍遣强致祭  皇陵及各坟平江伯陈锐祭后土南京兵部左侍郎白昂祭司工之神
　　○丁卯赠南京礼部左侍郎章纶为本部尚书谥恭毅录其子玄会为鸿胪寺主簿从其妻张氏乞恩也
　　大明宪宗纯皇帝实录卷之二百九十二
大明宪宗纯皇帝实录卷之二百九十三
　　成化二十三年八月戊辰朔太监韦泰传奉  圣旨尚宝司司丞黄大经升太常寺少卿锦衣卫百户宋福卢福得升副千户镇抚王靠升百户文思院大使彭性升营缮所副副使田顺等七人俱大使御用监工匠吴信等十七人俱升所镇抚冠带官宋辂升工部司务儒士王辅李全与冠带俱送御用监办事是日泰又传奉  圣旨锦衣卫世袭指挥佥事李杰升指挥同知指挥使李应祺升都指挥同知正千户冯宇沈达与世袭百户王纪谭贵升副千户御用监匠人余祐等十一人俱所镇抚礼部司务杜浚序班蒋宏冯泽冠带儒士徐昌取来御用监办事
　　○赐代府故镇国将军成钧幼男女聪氵□姜等六人食米岁一百石
　　○兵部奉旨会英国公张懋等推举平江伯陈锐逐安伯陈韶伏羗伯毛锐左都督范瑾四人堪任三千神机二营总兵有旨京营总兵朝廷付托甚重若等所举未当仍从公举堪任者以闻乃复＜锍-釒＞成国公朱仪安远侯柳景都督周玉王玺并前四人奏上  上乃命襄城侯李瑾偕朱永提督十二营仍与张懋管五军营命范瑾管三千营
