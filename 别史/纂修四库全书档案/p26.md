<!-- { "loadSidebar": true } -->
　　钦蒙谕旨，采访历代流传旧书及国朝儒林撰述，经前抚臣熊学鹏将设局办理章程，并先购得书五十六种，开列目录，恭折具奏在案。
　　伏念购觅遗书，实圣世稽古右文巨典，况浙江素称人文之薮，或名儒硕彦传有遗编，或巨室故家藏多秘本，欣闻明诏，涣布欢洽，儒林咸思踊跃进呈，仰供石渠之选。臣叠奉督抚二臣指示，饬属实力搜罗。学臣王杰又于按试各郡之时，宣布皇上念典旁求至意，悉心搜访。今据各属陆续呈送到局，细加选取，又得五十一种。谨缮书目清单，恭呈御览。
　　又据淳安县知县宋瑞金禀称：有携带任所家藏抄本旧书九种，际兹盛典，敬谨呈送备进。臣查宋瑞金系原任吏部尚书宋荦之孙，奉天府尹宋筠之子，家本藏书，检阅各种，多有照依宋本影写者，字画甚为端楷。如蒙采择，伏候命下，即将原书恭进。
　　为此，缮折具奏，伏祈皇上睿鉴。谨奏。
　　朱批：知道了。
（宫中朱批奏折）

三九　谕着福隆安派员经理四库全书处人员饭食
　　乾隆三十八年二月二十八日
　　乾隆三十八年二月二十八日奉旨：
　　现在查办四库全书之翰林官等，着照武英殿修书处之例，给与饭食。卽交福隆安派员经理。钦此。
（军机处上谕档）

四○　闽浙总督钟音等奏呈续购书集目录清单折
　　乾隆三十八年三月十七日
　　闽浙总督臣钟音、福建巡抚臣余文仪、福建学政臣汪新谨奏，为钦奉上谕事。
　　窃照案准礼部咨，钦奉上谕，采访遗书。臣等当即钦遵，率属善为搜罗，并于省城公所设立书局，遴请通儒，逐一校阅，分别去取。业将办理缘由同已购书集，开列清单，恭折具奏在案。
　　臣等仍时加饬催所属，设法访求。凡藏书之家，咸颂圣主稽古右文之诏，靡不踊跃争先，陆续呈送前来。除琐碎无当者，遵旨毋庸采取外，所有现在续购堪用书集，谨再开列清单，合词恭折奏闻，伏乞皇上圣鉴。谨奏。
　朱批：知道了。
（宫中朱批奏折）

四一　两江总督高晋奏遵旨查访《永乐大典》佚本情形折
　　乾隆三十八年三月二十二日
　　太子太傅 内大臣 大学士 仍留两江总督统理河务革职留任臣高晋谨奏，为钦奉上谕事。
　　窃臣接准大学士刘统勋字寄内开，乾隆三十八年二月二十二日奉上谕：近因访求载籍，以翰林院所贮之《永乐大典》内多有人未经见之书，派员查核，约缺一千余本，较原书少什之一，不知何时散佚。闻此书当时在内阁收存时，卽有遗失，似系康熙年间开馆修书总裁官等取出查阅，未经缴回。彼时如徐干学、王鸿绪、高士奇等皆在书局最久，其家或尚有存留此书剩本，亦未可定。着高晋、三宝札知各本籍地方官，令向各家访问。倘果有其书，无论本数多寡，卽为缴出送京。并谕以此书虽系官物，然在当时原无稽核，偶尔取携翻阅，无意收存，本无关碍。此时亦并不追究从前遗失之故，惟是藏书家留此残编剩帙，实为无用之储，若归之中秘，裒辑完全，颇有裨于四库。用是广为谘访，令其家不必惊惶。又或此书别经流播，因而散落人间，以及书贾坊林视为前朝旧书，转相售易，亦属事理所有，并着高晋等留心体访，如见有此书，卽官为收买缴送。但须谕有司不动声色，善为搜求，断不可假手吏胥，致令藉端滋扰。将此遇奏事之便，传谕知之。此并非特交查办事件，祇须随便覆奏。钦此。遵旨寄信到臣。臣钦承之下，仰见我皇上万几兢业，弥勤典学之功，四库精研，益溥观文之化，虽载籍已征其完备，而陈编不废夫搜罗，乃犹以体访不得其宜，转致惊惶滋扰，勅令不动声色，善为搜求，睿虑周详，无微不至。
　　臣遵查徐干学籍隶江苏昆山县，闻其后裔虽已式微，尚有读书之人。王鸿绪籍隶江苏华亭县，其曾孙原任礼科给事中王显曾，现在告病回籍。是此书之有无，可以一询而知。当卽札饬苏州布政使增福，转饬苏州府知府孔传炣、松江府知府韩锡胙，各亲至其家，宣布圣意，善为传谕，使其家不必惊惶，悉心检查，如有此书，无论本数多寡，卽为缴出。第恐此书别经流播，散落人间，或书贾坊林转相售易，一时未能卽得，更应恪遵上谕，广为谘访，给价收买。复经臣遴委办事勤慎之常州府学训导孙凤鸣，给发银两，令其在于扬州、苏州收买旧书各铺，访求购觅。并传谕藏书之家，俾知留此残编剩帙，实为无用之储，理应速行缴出，将来得见圣世，订正全书，共深庆幸。并饬地方官不许假手胥吏，致滋扰累，有干参究。一俟购得此书，不拘本数，卽行敬谨呈缴，以仰副圣主稽古右文、表章典策之至意。
　　所有臣遵旨办理缘由，适有奏事之便，理合先行恭折具奏，伏乞皇上睿鉴。谨奏。
　　朱批：览。
（宫中朱批奏折）

四二　谕内阁陆蓉等有愿効力者准其在四库全书处誊录上行走
　　乾隆三十八年三月二十三日
　　乾隆三十八年三月二十三日，内阁奉上谕：
　　此次考列二等之陆蓉等十四名内，有愿在办理四库全书处効力者，准其在誊录上行走。钦此。
（军机处上谕档）

四三　谕内阁传令各督抚予限半年迅速购访遗书
　　乾隆三十八年三月二十八日
　　乾隆三十八年三月二十八日，内阁奉上谕：
　　前经降旨，令各该督抚等访求遗书，汇登册府。近允廷臣所议，以翰林院旧藏《永乐大典》，详加别择校勘，其世不经见之书，多至三四百种，将择其醇备者付梓流传，余亦录存汇辑，与各省所采及武英殿所有官刻诸书，统按经史子集编定目录，命为四库全书。俾古今图籍，荟萃无遗，永昭艺林盛轨。乃各省奏到书单寥寥无几，且不过近人解经、论学、诗文私集数种，聊以塞白。其实系唐宋以来名家著作，或旧版仅存，或副稿略具，卓然可传者，竟不概见。当此文治光昭之日，名山藏弆，何可使之隐而弗彰！此必督抚等视为具文，地方官亦第奉行故事，所谓上以实求，而下以名应，殊未体朕殷殷谘访之意。且此事并非难办，尚尔率略若此，其它尚可问乎？况初次降旨时，惟恐有司办理不善，藉端扰累，曾谕令凡民间所有藏书，无论刻本、写本，皆官为借抄，仍将原本给还。揆之事理人情，并无阻碍，何观望不前，一至于此！必系督抚等因遗编著述，非出一人，疑其中或有违背忌讳字面，恐涉手干碍，预存宁略毋滥之见，藏书家因而窥其意指，一切秘而不宣。甚无谓也！文人著书立说，各抒所长，或传闻异辞，或纪载失实，固所不免。果其略有可观，原不妨兼收并蓄。卽或字义触碍，如南北史之互相诋毁，此乃前人偏见，与近时无涉，又何必过于畏首畏尾耶！朕办事光明正大，可以共信于天下，岂有下诏访求遗籍，顾于书中寻摘瑕疵，罪及收藏之人乎？若此番明切宣谕后，仍似从前疑畏，不肯将所藏书名开报，听地方官购借，将来或别有破露违碍之书，则是其人有意隐匿收存，其取戾转不小矣！且江浙诸大省，著名藏书之家，指不胜屈，卽或其家散佚，仍不过转落人手。闻之苏湖间书贾书船，皆能知其底里，更无难于物色。督抚等果实力访觅，何虑终湮？惟当严饬地方官，勿假手吏胥，藉名滋扰，众人自无不踊跃乐从。卽有收藏吝惜之人，泥于借书一痴俗说，此在朋友则然，今明旨征求，借后仍还故物，于彼毫无所损，又岂可独抱秘文，不欲公之同好乎！
　　再，各省聚书最富者，原不尽皆本地人之撰着，祇论其书有可采，更不必计及非其地产，则搜辑之途更宽，方不致多有遗逸。着再传谕各督抚等，予以半年之限，卽遵朕旨，实力速为妥办。俟得有若干部，即陆续奏报，不必先行检阅。若再似从前之因循搪塞，惟该督抚是问。将此一并通谕中外知之。钦此。
（军机处上谕档）

四四　谕内阁着英廉充四库全书处副总裁官
　　乾隆三十八年三月二十八日
　　乾隆三十八年三月二十八日内阁奉上谕：
英廉着充四库全书处副总裁官。钦此。
（军机处上谕档）

四五　寄谕两江总督高晋等于江浙迅速购访遗书
　　乾隆三十八年三月二十九日
　　大学士刘〈统勋〉字寄大学士兼管两江总督高〈晋〉、江苏巡抚萨〈载〉、浙江巡抚三〈宝〉，乾隆三十八年三月二十九日奉上谕：
　　昨以各省采访遗书，奏到者甚属寥寥，已明降谕旨，详切晓示，予以半年之限，令各督抚等作速妥办矣。遗籍珍藏，固随地俱有，而江浙人文渊薮，其流传较别省更多，果能切实搜寻，自无不渐臻美备。闻东南从前藏书最富之家，如昆山徐氏之传是楼，常熟钱氏之述古堂，嘉兴项氏之天籁阁、朱氏之曝书亭，杭州赵氏之小山堂，宁波万（范）氏之天一阁，皆其著名者，余亦指不胜屈。并有原藏书目，至今尚为人传录者，卽其子孙不能保守，而辗转流播，仍为他姓所有。第须寻原竟委，自不至湮没人间。纵或散落他方，为之随处踪求，亦不难于荟萃。又闻苏州有一种贾客，惟事收卖旧书，如山塘开铺之金姓者，乃专门世业，于古书存佚原委，颇能谙悉。又湖州向多贾客书船，平时在各处州县兑卖书籍，与藏书家往来最熟。其于某氏旧有某书，曾购某本，问之无不深知。如能向此等人善为咨询，详加物色，因而四处借抄，仍将原书迅速发还，谅无不踊跃从事。
　　至书中卽有忌讳字面，并无妨碍，现降谕旨甚明。即使将来进到时，其中或有诞妄字句，不应留以疑惑后学者，亦不过将书毁弃，转谕其家不必收存，与藏书之人并无干涉，必不肯因此加罪。至督抚等经手汇送，更无关碍，又何所用其疑畏乎？朕平日办事光明正大，可以共信于天下，高晋等尤所深知。而其所隶州郡，藏书什倍于别省，征访之事，更当向其责成。
　　着将此专交高晋、萨载、三宝，务卽恪遵朕旨，实力购觅，并当举一反三，迅速设法妥办，以副朕殷殷伫望之意。如有觅得之书，卽行陆续录送，毋庸先行检阅，致稽时日。将此由四百里传谕知之。钦此。遵旨寄信前来。
（军机处上谕档）

四六　内务府总管英廉奏谢充四库全书处副总裁片
　　乾隆三十八年三月三十日
　　奴才英廉谨奏，为恭谢天恩事。
　　乾隆三十八年三月二十九日，由内阁抄出奉上谕：英廉着充四库全书处副总裁官。钦此。伏念皇上修辑四库全书，网罗百代，笼罩古今，其书为千载未有之奇编，其事乃百僚莫遘之荣遇。奴才庸陋空疎，毫无知识，幸当右文之盛际，得厕编辑之清班，荣幸实为逾分，惭惶愈觉难胜。为此，恭谢天恩，伏冀圣鉴。谨奏。等因。缮片于三月三十日具奏。
　　奉旨：知道了。钦此。
（内务府奏销档）

