<!-- { "loadSidebar": true } -->
（宫中朱批奏折）

二四六　广西巡抚熊学鹏奏遵旨查办违碍书籍折
　　乾隆四十年二月二十六日
　　广西巡抚臣熊学鹏跪奏，为恭折覆奏事。
　　乾隆四十年二月初九日承准大学士舒赫德、于敏中字寄内开，乾隆三十九年十二月二十三日奉上谕：据陈辉祖奏，于现在缴到书内，检查得《博物典汇》一部、《前明将略》一部，黏签封固，进呈销毁。其书皆明季末造所锓之板，现通饬各属，再行详查，并分咨各省，如有前书及版片，尽数销毁等语。此等违碍书籍，不但印就书本，应行查禁，其版片自应一并销毁。但恐各省自行办理，尚未能切实周到，着传谕陈辉祖并各省督抚，遇有查出应禁书籍，一面将原书封固进呈，一面查明如有版片，卽行附便解京，交军机处奏闻削毁。仍饬胥吏等无得藉端滋扰。将此遇奏事之便，传谕知之。钦此。遵旨寄信到臣。
　　臣查湖广省查出《博物典汇》一部，《前明将略》一部，业于未奉谕旨之先，接准湖北抚臣陈辉祖咨移，当经臣札行藩臬两司，通饬各属细查，如有藏留前项书籍，一体交官奏闻销毁。又准部咨，广东查出逆犯屈大均悖逆诗文，荷蒙皇上天恩，免其治罪。臣思粤省东西接壤，恐粤西绅士内或有藏留屈大均诗文，并令各属查明缴出。仍于丞倅、佐贰、敎职中，委派妥员，将奉到不罪及收藏之恩旨，明白传谕各绅士家，令其卽行交出，不得藉端滋扰。各在案。
　　兹据梧州府知府温葆初、浔州府知府陆燝，查送岑溪县已故两浙盐运使高熊征、桂平县贡生陆显仁各所著书籍。臣现督同署布政司事 按察使朱椿、署按察司事 驿盐道周升桓、候补道王懿德，逐一查阅，黏签另折进呈。其余粤西各府州属，现在各委员遵照妥办。如查有违碍字句者，臣当卽行奏闻。如查无违碍字句，统俟各属覆齐，臣汇核恭折具奏。
　　所有臣接准廷寄钦奉谕旨日期及委员遵照妥办缘由，理合恭折覆奏。
　　朱批：知道了。
（宫中朱批奏折）

二四七　广西巡抚熊学鹏奏查出高熊征陆显仁所著书籍缴毁折
　　乾隆四十年二月二十六日
　　据署布政司事 按察使朱椿、署按察司事 驿盐道周升桓详称：遵旨饬属明白传谕粤西各绅士藏书之家，如书内有忌讳诞妄字句、不应留惑后世者，令其卽行交出。兹据梧州府知府温葆初查送岑溪县已故两浙盐运使高熊征所著抄本《郢雪斋文集》一部、《安南志纪要》一部。又据浔州府知府陆燝查送桂平县贡生陆显仁所著刻本《格物广义》一部、《四书原道》一部、《易经评义》一部。呈送到臣。
　　臣当将所呈各书督同朱椿、周升桓暨候补道王懿德逐一查阅。其已故两浙盐运使高熊征所著《郢雪斋文集》一部，语多谬妄，且每过为愤激，以博美名。又所称昭义将军、顾内院等俱不知何名，不应留以贻惑后世。至高熊征所著《安南志纪要》一部，臣等查系剿袭《明史》及谷应泰《明史纪事本末》并《粤西省志》陈言。伏思安南在宋、元、明建置原流，臣服本末，已详载历朝正史。我朝定鼎以来，该国奉贡抒忱，恪守臣节，史臣据实纂录备载，正无庸草野书生私行存纪。又所称「四库堂梓」字样，非高熊征所应用。现在查无刻本，似属高熊征欲梓而尚未刊刻者。其贡生陆显仁所著《格物广义》、《四书原道》、《易经评义》三部，乃节录杂说，就其浅陋学识，间添己见，多涉支离，且内有牢骚悖谬之语。臣谨与司道等将各书内违碍字句，逐一黏签进呈，恭候圣鉴，训示销毁。
　　臣现饬令浔州府知府陆燝，将陆显仁所著《格物广义》、《四书原道》、《易经评义》三部刊板，查明缴官，另行赍送军机处。并令各该府温葆初、陆燝再行细查高熊征、陆显仁各家，倘另有刻本、抄本遗漏未缴者，一并查出缴官销毁，毋许存留，白干罪戾。
　　是否有当，臣谨恭折具奏，候旨遵行。为此谨奏。
　　朱批：粤西此等事少，不必过求。
（宫中朱批奏折）

二四八　署理两广总督德保为查缴违碍书籍致军机处咨呈
　　乾隆四十年二月二十六日
　　署理两广总督印务 兵部侍郎 巡抚广东地方 提督军务，兼理粮饷德<保>为札知事。
　　据广东布政使司布政使姚成烈会同按察使司按察使陈用敷、盐运使司盐运使秦鐄详称：
　　奉两广总督阁部堂李<侍尧>札开，乾隆三十九年九月初三日准兵部火票递到大学士于<敏中>字寄，乾隆三十九年八月初五日奉上谕：前曾谕令各督抚采访遗书，汇登册府，下诏数月，应者寥寥。彼时恐有司等因遗编中或有违背忌讳字面，惧涉干碍，而藏书家因而窥其意指，一切秘而不宣。因复明切宣谕，卽或字义触碍，乃前人偏见，与近时无涉，不必过于畏首畏尾。朕断不肯因访求遗籍，于书中寻摘瑕疵，罪及收藏之人。若仍前疑畏，不肯尽出所藏，将来或别露违碍之书，则是有意收存，其取戾转大。所降谕旨甚明，并寄谕江浙督抚，以书中或有忌讳诞妄字句，不应留以贻惑后学者。进到时亦不过将书毁弃，转谕其家不必收存，与藏书之人并不干涉。至督抚等经手汇送，更无关碍。朕办事光明正大，各督抚皆所深知，岂尚不能见信于天下？该督抚等接奉前旨，自应将可备采择之书开单送馆，其或字义触碍者，亦当分别查出奏明，或封固进呈，请旨销毁，或在外焚弃，将书名奏闻，方为实力办理。乃各省进到书籍，不下万余种，并不见奏及稍有忌讳之书，岂有裒集如许遗书，竟无一违碍字迹之理？况明季末造，野史甚多，其间毁誉任意，传闻异词，必有诋触本朝之语，正当及此一番查办，尽营销毁，杜遏邪言，以正人心而厚风俗，断不宜置之不办。此等笔墨妄议之事，大率江浙两省居多，其江西、闽粤、湖广亦或不免，岂可不细加查核？高晋、萨载、三宝、海成、钟音，德<保>皆系满洲大臣，而李<侍尧>、陈辉祖、裴宗锡等亦俱系世臣，若见有诋毁本朝之书，或系裨官私载，或系诗文端集，应无不共知切齿，岂有尚听其潜匿流传，贻惑后世？不知各该督抚等查缴遗书时，于此等作何办理！着卽行据实具奏。至各省已经进到之书，现交四库全书处检查，如有关碍者，即行撤出销毁。其各省缴到之书，督抚等或见其书有忌讳，撤留不解，亦未可知。设或竟未交一关碍之书，则恐其仍系匿而不献。着传谕该督抚等，于已缴藏书之家，再令诚妥之员前往明白传谕，如有不应留存之书，卽速交出，与收藏之人并无干碍。朕凡事开诚布公，既经明白宣谕，岂肯复事吹求？若此次传谕之后，复有隐讳存留，则是有心藏匿伪妄之书，日后别经发觉，其罪转不能逭，承办之督抚等亦难辞咎。但各督抚必须选派妥员，善为经理，毋得照常通行，交地方官办理不善，致不肖吏役藉端滋扰。将此一并谕令知之。钦此。遵旨寄信到本阁部堂。准此。备札仰司。
　　又奉巡抚广东部院德<保>札同前事到司。奉此。当经移行各道府州，并详奉批委妥员分往各属，督同所在地方官，亲身查办，并蒙出示晓谕绅耆，俾令及时呈缴在案。嗣据南海、番禺二县查出逆犯屈大均所著《诗外》、《文外》、《广东新语》及《岭南三家合刻》等书并板片，系属应禁之书。业经禀请奏奉谕旨，饬行遵照在案。
　　随又奉准廷寄，各省遇有查出应禁书籍，一面将原书封固进呈，一面查明如有板片，卽行附便解京，交军机处奏闻削（销）毁。等因。又经转饬钦遵查照办理去后。兹接各委员陆续查缴到《屈大均文钞》一部三本，《屈大均诗略》一部二本，《屈大均诗集二部四本，茅元仪《武备志》一百二本，陈建、沈国元《明从信录》十一本，陈建、陈龙可《明通纪》十本，温皐谟《疏草》一本，李觉斯《疏草》三本，黄道周《博物典汇》一部四本，锺惺《历朝捷录》四本，黎遂球《莲须阁集》一部十本，僧澹归《徧行堂集》一部二十五本，陈恭尹《独漉堂集》四本，岑徽《选选楼集》一本，黎景义《二丸居集》五本，屈明洪《铁瓢诗略》一本，李之世《鹤汀草》五本，欧主遇《自耕堂集》四本，邝露《峤雅集》卽《海雪堂诗》二本，刘祖启《留樨堂集》一本，何栻《南塘诗稿》一本等书，共二十一种。本司等逐细检查，均属不应存留之书。相应将各书于违碍之处，分晰签明，详缴会核进呈。
　　至现在缴存不全《广东新语》板三百二十二块，不全《三家合刻诗》板一百七十一块，不全《徧行堂集》板一千四百五十七块，不全《莲须阁集》板三百零二块，俟有便员，详请给咨解赴军机处销毁。其未起到各板，现经严查各属，务期尽行搜缴，另行详请附解。合并声明。
　　再，此等违碍书籍，恐有流传翻板者，应请移咨各省一并查缴销毁。等由。到本署部院。据此，除恭折具奏，并将各书黏签封固，另录书目，恭呈御览，及分咨各省查缴外，相应咨呈。
　　再，广东巡抚系本署部院本任，毋庸会衔，合并声明。为此，咨呈察照施行。须至咨呈者。
　　右咨呈军机处。
（军机处咨文）

二四九　两广总督李侍尧等奏遵旨查办应禁书籍情形折
　　乾隆四十年三月初九日
　　大学士仍管两广总督臣李侍尧、广东巡抚臣宪保谨奏，为遵旨奏覆事。
　　窃照本年二月二十七日承准大学士舒赫德、大学士于敏中字寄，乾隆四十年正月初九日奉上谕：今日海成奏到搜罗遗书一折，据称：绅士明理之人，现在宣扬恩旨，伊等天良难泯，自当呈献无遗，但恐村僻愚民本不知书，而家藏断简遗篇，或涉不经，更有读书旧家子孙零替，其败笥残筴中不无违碍书籍，而目不识丁，虽出示收缴，亦难必其尽缴。现在复饬各属传集地保，逐户晓谕，无论全书废卷，俱令呈缴，按书偿以倍价，俾尽行缴出，以便分别办理。等语。所办颇好。各省查办遗书，其中狂悖字句，节经降旨各督抚实力查缴，并准其自行首出，仍不加之罪愆。虽现在各省已有缴到者，而所缴尚觉寥寥，其势似未能遍及。今海成所办较为周到，且又不致烦扰，各省自可仿而行之。着传谕各督抚，照式一体妥办。海成原折并着抄寄阅看。将此遇各奏事之便，传谕知之。钦此。钦遵。并抄录江西抚臣海成原折到粤。
