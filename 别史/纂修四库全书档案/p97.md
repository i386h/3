<!-- { "loadSidebar": true } -->
臣伏查沈德潜所辑《国朝诗别裁》原本，乾隆二十五年书商周学先在粤翻刻版片，虽称带回江南刷卖，但既已刻成，岂有不就近先行刷印发卖之理，随仍饬该委员等遍行搜查有无流传前项翻本及另有翻刻之版，并示谕士子及藏书之家，所有前书原本并翻刻之本及另有版片，悉行缴出送销去后。兹据广东布政使姚成烈会同按察使陈用敷详称，据委员黄如楹等及南海、番禺二县覆称，在于城厢内外再行搜查，并出示晓谕，遍加查访，委无沈德潜所辑别裁诗集板片及刷印诗本。复传唤书商李翼圣再加诘讯，据称：当日周学先在广翻刻别裁诗集，议明不淮刷印，以防别人翻刻图利，必须将白板带回，并无捏饰等语。并据各府州转据所属各州县申覆，遍查并无沈德潜所辑别裁诗集及翻刻板片等情。各具印结到司，详报到臣。
臣覆查无异，理合恭折具奏，伏乞皇上睿鉴。谨奏。
乾隆四十二年十一月二十三日奉朱批：览。钦此。（军机处录副奏e） 四四三　寄谕江西巡抚并各督抚实力速办《字贯》一案
乾隆四十二年十月二十三日
大学士 公阿<桂>、大学士于<敏中>字寄江西巡抚、各省督抚，乾隆四十二年十月二十三日奉上谕：
昨海成奏逆犯王锡侯妄作《字贯》一书，仅请将该犯革审，其书内大逆不法之处并未查出，错谬已极，实为昧尽天良，随即传旨严行申饬，并谕令各省督抚查明，如有此书及翻刻板片，卽行解京销毁矣。因查海成节次奏缴应毁各书单内并无此书，朕令各督抚查办应营销毁尽籍，原因书内或有悖理狂诞者，不可存留于世，以除邪说而正人心，是以旧人著作尚且应查，岂有现在刊行者转置不问之理？况逆犯所刊《字贯》，悖逆不法之处，显而易见，何以海成查办各书时并不早为查出，及至为人首告，始行具奏？可见海成从前查办应毁书籍，原不过以空言塞责，并未切实检查。且折内尚称其书并无悖逆之词，是海成视大逆为泛常，全不知有尊君亲上之义，天良澌灭殆尽。着再传旨严行申饬，仍将此案遵奉昨降谕旨实力速办，毋再稍存欺饰，更干重戾。将此由五百里发往。至此书恐有流传他省，应一并查缴销毁之处，并遇便谕令各省督抚知之。钦此。遵旨寄信前来。（军机处上谕档） 四四四　谕王杰着充四库全书馆及三通馆副总裁
乾隆四十二年十月二十三日
乾隆四十二年十月二十三日奉旨：
王杰着充四库全书馆及三通馆副总裁。钦此。（军机处上谕档） 四四五　陕西巡抚毕沅奏遵旨饬派在籍候选教职贡生访查书籍折
乾隆四十二年十月二十五日
陕西巡抚臣毕沅跪奏，为遵旨查办事。
窃臣承准廷寄大学士 公阿桂、大学士于敏中奉上谕：各省藏书之家非必尽系知书之人，仅责成地方官勒令呈缴，恐未详尽。云云。钦此。遵旨寄信到臣。
伏查陕省地近边陲，素鲜藏书之户，但荒村僻壤，或有应禁书籍，愚民囿于不知，竟至遗漏搜缴，亦所不免。臣上年屡饬地方官各就乡城村堡择采端方老成之绅士，于一乡一邑之中，细访有书之家，开明书目，代为翻阅。虽叠经剀切晓谕，而呈缴终属寥寥。自应再为搜访，以期净尽。陕省现在候补分发敎职止有三员，不敷委办。臣与藩司富纲商酌，各州县皆有已经验看之恩、拔、副、岁各项贡生，亦系在籍候选教职人员，请卽于此等贡生内遴选明白精细者，每人令各就附近村庄有书之家再行详细检查，凡有违碍不经各书，官为给价，卽行收买。况贡生系在籍候选，较之分发候补之员须回本籍查办者，更为近便。倘办有成效，其尽心出力之贡生逐加奖励，如果文品兼优，或延为书院、义学师长，俾人知奋勉，以收实效。
所有遵旨办理缘由，理合恭折具奏，伏祈皇上睿鉴。谨奏。
乾隆四十二年十一月初九日奉朱批：览。钦此。（军机处录副奏折） 四四六　谕内阁海成不知有尊君亲上之义着交部严加议处
乾隆四十二年十月二十六日
乾隆四十二年十月二十六日内阁奉上谕：
前经海成奏王锡侯妄作《字贯》一书，请革去举人审拟等语。朕阅其进到之书第一本凡例，竟有一篇将先师孔子讳、圣祖、世宗庙讳及朕御名字样全行排列，实属大逆不法，已谕令海成将该犯王锡侯拿解来京，交刑部严审治罪矣。
庙讳御名，凡为臣子者，皆所敬悉，至先师孔子之讳，尤众所共知。何至遍为告语，乃该犯胆敢逐一罗列，笔之于书，实系有心显斥，反明列先师之讳于前，以遁其迹。此非大逆不道而何？其妄作《字贯》，驳书之罪，转不足论矣。况此页系序文后之凡例，开卷卽见，海成岂得诿为不知？乃折内尚称其无悖逆之词，是直视大逆为泛常，全不知有尊君亲上之义，实属昧尽天良。海成着交部严加议处。钦此。（军机处上谕档） 四四七　军机大臣拟赏四库全书馆哈密瓜人员名数单
乾隆四十二年十月二十七日
拟赏哈密瓜人员名数单：
四库全书馆总裁。查四库全书总裁共十员，除臣等军机处行走及懋勤殿行走者已蒙恩特赏外，余总裁四员，酌拟每员赏瓜一圆。英廉，程景伊，嵇璜，钱汝诚，拟共赏四圆。
总纂三员，拟共赏二圆。
提调十二员，拟共赏四圆。
总校九员，拟共赏三圆。
纂修、分校及排校聚珍版之翰林、中书等官共一百二十八员，拟共赏三十圆。（军机处上谕档） 四四八　寄谕山东巡抚郝硕卽由川驰赴江西新任并差人将革抚海成送京
乾隆四十二年十一月初六日
大学士 公阿<桂>、大学士于<敏中>字寄山东巡抚郝<硕>，乾隆四十二年十一月初六日奉上谕：
前因郝硕办理金川军需奏锁（销）事件，其经手一股虽已核完，而各案内多有部议驳查之款，均须登答，其山东巡抚印务现有国泰护理，是以谕令郝硕俟复核全完，再行起程前赴新任。
昨江西巡抚海成奏民人王泷南首告举人王锡侯编《字贯》一书，诋斥字典，海成仅请将王锡侯革审，经朕披阅其书，凡例内竟有一篇将庙讳御名概行排写，此非大逆而何？乃海成尚称其书并无悖逆之语，实堪骇异。此篇卽在首本序文后之凡例，开卷卽见，岂得诿为不知？海成系满洲世仆，经朕加恩简任巡抚，乃于此等大逆之书恬不为怪，具称其语无悖逆，实属昧尽天良，负恩蔑理，莫此为甚，因交部严加议处。今据吏部议请将海成革职，交刑部治罪。所议甚当。海成革职外，应有余罪，岂可照寻常案件留任，今其复玷封疆？江西巡抚应卽开缺。但海成覆奏之折现在未到，是以将吏部本暂留，俟其奏到时再行明降谕旨，而江西省藩臬两司同办此案，其处分均重，将来亦难姑宽，是该省并无可护印之员，所有江西巡抚员缺着郝硕调补。
郝硕系朕素知之人，江西省又有应办之事，且不必来京请训，着传谕郝硕接奉此旨，卽由川省驰驿迅速赴江西新任，并查此案办理，本省公论以为何如。其经手之军需初稿已经办完，卽或部驳条款尚须核覆，现有富勒浑等在彼，均可逐一核查，伐（代）为登答，原可不专恃郝硕一人也。郝硕到江西，若海成尚无明旨，卽将此旨与彼看，将伊革职，差人送京。此旨着由六百里发往，并谕富勒浑等知之。钦此。遵旨寄信前来。（军机处上谕档） 四四九　寄谕两江总督高晋迅赴江西传旨将海成摘印派员解京
乾隆四十二年十一月十二日
大学士 公阿<桂>、大学士于<敏中>字寄大学士仍管两江总督高<晋>，乾隆四十二年十一月十二日奉上谕：
海成前奏王锡侯妄作《字贯》一案，于该犯书内大逆之处恬不为怪，实属昧尽天良，罔顾大义。其罪难以轻宥，已降旨将海成革职，交刑部治罪，其巡抚员缺令郝硕调补，并令卽赴新任矣。前虽经传谕郝硕，令其卽由川省径赴江西，但恐道路遥远，一时不能卽到。高晋现已起程来京升（陛）见，着传谕高晋于接奉此旨后，迅速驰驿前往江西，传旨将海成摘印，派委妥员管押解京。其巡抚印务，着高晋暂行管理，俟郝硕到后再行交代起程来京。所有江西省同办此案之藩臬两司，亦俱有应得之罪，并着高晋查明参奏。
至此案王锡侯实属大逆不法，不可不按律严惩。其书内参阅姓名及代为出赀帮刻之人，概免深究，已谕令海成妥办。今据海成奏到，查该犯另刻《字贯》本，有侍郎李友棠古诗一首。李友棠身为大臣，乃见此等悖逆之书，尚敢作诗赞美，卽属丧心蔑理，伊复何颜忝列搢绅？是以降旨将李友棠革职，然亦不另加罪。又查该犯王氏家谱内有原任大学士史贻直序文，其《经史镜》及《唐人试帖详解》内有原加尚书衔钱陈羣序文，使伊二人尚在，自必向其究问，今伊二人俱已身故，亦不复深求。朕近作诗有「不为已甚去已甚」之句，今办此等大案，准酌得中，卽此意也。恐江西省因见办理王锡侯之事，巡抚亲至其家搜查，又解书进京，其有与该犯平日笔札往来交涉者，自不免虑及株连，心怀疑惧，恐致滋生事端，更觉不成事体。着高晋善体朕心，到江西后一切处以镇静，并将朕不为已甚之意明白宣谕，使众共知晓，以免惊疑。高晋务实心妥协经理，仍将如何妥办之处，卽行覆奏。此旨着由五百里发往，并将海成各折及单全行抄寄阅看。钦此。遵旨寄信前来。（军机处上谕档） 四五○　谕内阁将海成交部严加议处其江西巡抚员缺着郝硕调补
乾隆四十二年十一月十二日
乾隆四十二年十一月十二日内阁奉上谕：
