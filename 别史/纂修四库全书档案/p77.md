<!-- { "loadSidebar": true } -->
《钱谦益尺牍》二部。一部二本；一部一本，不全。
《陈眉公集》三部。一部十八本，不全；二部未钉，俱不全。
《白石樵真稿》一部，七本。不全。
《晚香堂集》二部。一部五本，一部二本，俱不全。
《莲须阁文集》一部，四本。
《隐秀轩集》二部。一部五本，一部四本。
《匡时集》一部，一本。不全。
《陈几亭文集》一部，四本。
《明季遗闻》一部，二本。
《广东新语》八部。四部各十本，二部各八本，二部未钉。
《澹园续集》一部，六本。
《阐义》一部，三本。不全。
《羣书备考》八部。七部各四本，一部三本。
《存笥稿》一部，八本。
　以上各书四十一种，计一百八部，系节次奏进，今重复查出，一并咨解军机处投收销毁，合并陈明。
（军机处原咨）

三四六　军机大臣奏请将承办《文溪集》疎悞之提校各员交部察议片
　　乾隆四十一年十月初五日*
　　臣等遵旨，将宋李昴英《文溪集》卷首像赞等项，何以有目无书之处，询问稽璜。【真按：稽乃嵇之讹，当作嵇璜。未校出，或又误植者。】据称：此集卷首既未录入，亦不应存目。皇上万几之暇，一经披阅，卽蒙指示，而臣职司校勘，未能详细看出，非一、二字讹错可比，实属惶愧无地，惟有仰恳皇上天恩，将臣交部议处。等语。臣等又将此书因何删节之处，传询纂校各员。据称：四库全书集部内像赞行述等项，词多謏滥，无关考核者，拟俱删节，各书皆如此办理。此书卷首各项，例应删去，乃目录内仍行列入，实属疏悞。等语。相应请旨将承办此书之提调、覆校、分校各员，　一并交部察讲。恭候训示。谨奏。
　　乾隆四十一年十月初五日奉旨：是。着交部。将来有似此错悞者，俱照此办理。钦此。
（军机处上谕檔）

三四七　军机大臣奏进呈江西陕西解来应毁书籍片
　　乾隆四十一年十月十四日
　　据江西巡抚海成解应选及应毁书籍前来，除应选各书交四库馆办理外，谨将应毁书六种，原封进呈。
　　再，本年六月陕西巡抚毕沅奏缴违禁书籍一折，奉旨：俟回銮后呈览。钦此。理合将各书一并封固进呈。谨奏。
（军机处上谕档）

三四八　军机大臣奏将江苏续访出违碍各书原封进呈片
　　乾隆四十一年十月二十八日
　　据江苏巡抚杨魁将续访出违碍各书解送前来。理合原封进呈。谨奏。
（军机处上谕档）

三四九　江西巡抚海成奏续获应毁书籍板片折
　　乾隆四十一年十一月初四日
　　江西巡抚臣海成谨奏，为恭进续得应毁书籍，仰祈睿鉴事。
　　窃臣钦遵谕旨，饬属购获遗书，分别应毁应选，节次进呈在案。
　　兹据各属续获应毁书籍三千六百五十部，计一万四千一百九十九本，谨恭折奏进，分晰开单，恭呈御览。
　　又有新获《大义觉迷录》一部，系久奉特旨查缴，今江省尚有存留，恐他省亦不无遗传。查此项书籍，尤当严查，相应奏明，先行知照各省，一体查缴，务期净尽。
　　又查获《萧九生集》书板四百二十五块，《已吾集》书板一百二十五块，《壶山集》书板三十一块，一并附解军机处，奏闻请旨查销。
　　再，搜罗遗书，臣恐查收不能净尽，前经奏请展限倍价购买以来，据各属搜买以及民间缴呈应毁禁书，前后共有八千余部之多。虽屡经家谕户晓，乃尚不能一时净尽，盖因有本人处馆他省或贸易远方，回家后始行呈缴者，或不知家有废卷，偶从败簏中检出者，更有目不识丁，转烦亲邻检查代缴者。现在各属各乡，屡买屡有，未能遽尽。且如《大义觉迷录》，系收缴多年，今复搜出，是各项违碍应毁书籍，实难保无余剩，更当饬属加意收查，不敢称懈。伏思此番查办，不厌详慎，相应奏明，再请展限，容臣竭力购求，务期净尽。俟明岁积有成数，再行奏进。
　　臣谨会同大学士 仍管两江总督臣高晋、江西学政臣蒋元益，恭折具奏，伏乞皇上睿鉴。谨奏。
　　朱批：览。
（宫中朱批奏折）

三五○　江西巡抚海成奏办理发还拣存书籍情形折
　　乾隆四十一年十一月初四日
　　江西巡抚臣海成谨奏，为钦奉上谕事。
　　窃照臣于乾隆四十一年十月初一日承准大学士舒赫德、于敏中字寄内开，乾隆四十一年九月二十日奉上谕：据杨景素奏，东省采访遗书，两次进呈书籍，内有借抄原本一百余种，同拣存未解之书五十余种，遵奉谕旨，赍发各州县，转饬各原主收领，取有领收附卷，并无遗漏，亦无胥役从中滋弊等语。所办甚是。曾经降旨，令各督抚将各家拣存之书，令承办书局人员逐一查验，按照所呈原单造册，先行发还，并饬该管官严行稽查，仍将如何还给及何日给完之处，具折覆奏。嗣据各省督抚陆续具奏发还遗书，俱已给领完竣。惟海成及裴宗锡折内，有现在饬令各属将本家领状报查，统俟报全之日，查明另行专折奏闻等语。迄今未据奏及。该省是否全行给领？有无收字可凭？海成尚任江西，何以未经再奏？安河裴宗锡虽已调任贵州，闵鹗元到任后此事曾否查及？着传谕海成、闵鹗元详悉查明，遇便覆奏。钦此。遵旨寄信前来。
　　臣查搜罗遗书，其拣存未解者，自应查照原单，先行发还。今江省初次发还拣存书六十五部，已据承办书局委员按照原单，发还各县，转给本家收领，经臣恭折具奏，并声明统俟报全之日，再行奏闻在案。
　　嗣又二次发还拣存书四十四部，三次发还拣存书五十七部，亦据局员查照原单，发县转给，均据各属陆续呈缴本家收领，先后详司存案，并无遗漏，亦无胥役滋弊情事。至第四次发还拣存书有二百三十一部，第五次有三百四十六部，兼有不应缴销之板片，均应发还。据局员查照原单，逐一包封，注明先后，亦发交各县，转给本家收领。所有领状，现据各县陆续呈缴，尚未齐全。兹又有拣存书三百七十六部，应作为第六次发还，现在接续办理。至拣存价买书一千七百二十九部，毋庸给还。臣谬以前后牵连未竣，拘泥未奏，致奉谕旨饬查，臣实不胜惶悚。此后，按次发还各书籍，一经取全领状，卽当于恭进书籍折内，将发还取全领状数目缘由，随折声明，恭呈圣鉴。
　　所有臣现在办理缘由，理合恭折覆奏，伏乞皇上睿鉴。谨奏。
　　朱批：览。
（宫中朱批奏折）

三五一　军机大臣奏拟写刘宗周等文集只须删改不必焚毁谕旨进呈片
　　乾隆四十一年十一月十六日
　　臣等前蒙发下刘宗周、黄道周、熊廷弼、王成允、叶向高等文集奏议，命臣等阅看，并拟写祇须删改抵触字句，不必焚毁之谕旨。臣等拟俟应毁诸书办毕时，拟写进呈。兹复蒙发下朱东观所辑《明崇祯诸臣奏疏》一册，臣等谨连诸前集，一并拟写谕旨呈览。谨奏。
（军机处上谕档）

三五二　谕内阁明人刘宗周等书集只须删改无庸销毁
　　乾隆四十一年十一月十六日
　　乾隆四十一年十一月十六日，内阁奉上谕：
　　前因汇辑四库全书，谕各省督抚，遍为采访。嗣据陆续送到各种遗书，令总裁等悉心校勘，分别应刊、应钞及存目三项，以广流传。
　　第其中有明季诸人书集，词意抵触本朝者，自当在销毁之列。节经各督抚呈进，并饬馆臣详悉检阅，朕复于进到时，亲加披阅，觉有不可不为区别甄核者。如钱谦益在明已居大位，又复身事本朝，而金堡、屈大均则又遁迹缁流，均以不能死节，腼颜苟活，乃托名胜国，妄肆狂狺，其人实不足齿，其书岂可复存？自应逐细查明，概行毁弃，以励臣节而正人心。若刘宗周、黄道周，立朝守正，风节凛然，其奏议慷慨极言，忠荩溢于简牍，卒之以身殉国，不愧一代完人。又如熊廷弼受任疆场，材优干济，所上封事，语多剀切，乃为朝议所挠，至使身陷大辟。尝阅其疏内，有「洒一腔之血于朝廷，付七尺之躯为边塞」二语，亲为批识云：「观至此为之动心欲泪，而彼之君若不闻，明欲不亡，得乎！」可见朕大公至正之心矣。又如王允成《南台奏稿》，弹刻（劾）权奸，指陈利弊，亦为无惭骨鲠。又如叶向高为当时正人，颇负重望，及再入内阁，值逆阉弄权，调停委曲，虽不能免责贤之备，然观其《纶扉奏草》，请补阁臣疏至七十七上，几于痛哭流涕，一概付之不答，则其朝纲丛脞，更可不问而知也。以上诸人所言，若当时能采而用之，败亡未必若彼其速。是其书为明季丧乱所关，足资考镜，惟当改易违碍字句，无庸销毁。又彼时直臣如杨涟、左光斗、李应升、周宗建、缪昌期、赵南星、倪元璐等，所有书集，并当以此类推。卽有一、二语伤触本朝，本属各为其主，亦只须改酌一、二语，实不忍并从焚弃，致令湮没不彰。至黄道周另有《博物典汇》一书，不过当时经生家策料之类，然其中纪本朝事迹一篇，于李成梁设谋惎害，具载本末，尤足征我朝祖宗行事正大光明，实大有造于明人，而彼转逞狡谋阴计，以怨报德。伏读《实录》，我太祖高皇帝以七大恨告天，师直为壮，神戈所指，肇造鸿基，实自古创业者所莫及。虽彼之臣子，亦不能变乱黑白，曲为隐讳，存其言并可补当年纪载所未备。因命馆臣酌加节改，附载《开国方略》后，以昭征信。
　　近复阅江苏所进应毁书籍内，有朱东观编辑《崇祯年间诸臣奏疏》一卷，其中多指言明季秕政，渐至瓦解而不可救，亦足取为殷鉴。虽诸疏中多有乖触字句，彼皆忠于所事，实不足罪，惟当酌改数字，存其原书，使天下万世，晓然于明之所以亡，与本朝之所以兴。俾我子孙永念祖宗缔造之艰难，益思兢兢业业，以祈天而永命。其所裨益，岂不更大，又何必亟毁其书乎！
　　又若汇选各家诗文，内有钱谦益、屈大均辈所作，自当削去，其余原可留存，不必因一、二匪人，至累及众。或明人所刻类书，其边塞、兵防等门，所有触碍字样，固不可存，然祇须删去数卷，或删去数篇，或改定字句，亦不必因一、二卷帙，遂废全部。他若南宋人书之斥金，明初人书之斥元，其悖于义理者，自当从删，涉于诋詈者，自当从改，其书均不必毁。使无碍之书，原听其照旧流行，而应禁之书，自不致仍前藏慝，方为尽善。
　　着四库馆总裁等，妥协查办，黏签呈览，候朕定夺。并将此通谕中外知之。钦此。
（军机处上谕档）

三五三　安徽巡抚闵鹗元奏覆查给还原书情形并呈续获违碍书籍折
　　乾隆四十一年十一月二十二日
　　安徽巡抚臣闵鹗元谨奏，为遵旨覆奏事。
