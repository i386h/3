<!-- { "loadSidebar": true } -->
　　《玉镜新谭》一部，一本。
　　《两朝从信录》二部。一部十二本；一部十五本，不全。
　　《屈翁山诗集》十二部。一部十四本；一部五本；一部二本；二部各六本；三部各四本；二部各三本；二部各一本，不全。
　　《辽金小史》一部，四本。
　　《吾学编》五部。一部二十六本；二部各二十四本；一部十二本；一部五本，不全。
　　《孤树裒谈》九本，不全。
　　《登坛必究》一部，三十本。
　　《明纪编年》，卽《明纪会纂》、《通纪会纂》、《通纪纂》，共十八部。十部未钉；一部六本：二部各五本；二部各四本，内一部不全；三部各三本。
　　《苍霞草》三部。一部十五本，一部十四本，一部八本。
　　《左忠毅集》二部。一部五本，一部二本。
　　《皇明经济文录》二十二本，不全。
　　《酌中志》一部，三本。
　　《三藩纪事本末》九部。一部四本，六部各二本，二部各一本。
　　《潭西诗集》一部，四本。
　　《羣书备考》六部。一部八本；一部六本；三部各四本；一部一本，不全。
　　《陈几亭文集》三部。一部二十本，一部十本，一部六本。
　　《明季遗闻》一部，四本。
　　《广东新语》一部，十本。
　　《澹园正续集》一部，十六本。
　　以上各书二十二种，计八十一部，系臣与督臣先后奏进，今重复查出，应一并汇送销毁。
　　《明纪编年》板一百四十七块。
　　《通纪会纂》板一百六十七块。
　　《通纪纂》板一百六十六块。
　　《谏草》板七十块。
　　以上书板四种，计共五百五十块。此外，未经起到书板，现在查追另解，合并陈明。
（宫中朱批奏折）

二七五　江苏巡抚萨载奏购得《太宗文皇帝本纪稿》一本固封恭缴折
　　乾隆四十年六月十一日
　　江苏巡抚臣萨载谨奏，为奏明事。
　　窃臣遵旨督属搜访遗籍，今据江阴县知县锺俨祖在收买旧书之陈璞文铺内，购得《本纪稿》一本，呈送到臣。臣敬谨展阅，纪自太宗文皇帝天聪元年超，至崇德八年止，共九十六页。又凡例二页，面页有字迹数行，祇记于康熙三十九年得之报国寺，末后并未自记姓名。其钞传原委，无从查究。复经密札该县传询铺户陈璞文，据供：收买旧书，向系论斤估价，并不检查书名，且系陆续买得，一并堆贮架上，实不能记忆得自何时，买自何家。等语。由县禀复前来。伏思《太宗文皇帝本纪稿》，本系金匮所藏，非民间所应有。
　　所有查出钞传稿本，理合缮折奏明，固封恭缴，伏乞皇上睿鉴。谨奏。
　　朱批：览。
（宫中朱批奏折）

二七六　多罗质郡王永瑢等奏请准郭祚炽在额外校对上効力行走折
　　乾隆四十年七月初三日
　　多罗质郡王臣永瑢等谨奏，为奏明请旨事。
　　乾隆四十年六月二十九日，据四库全书处分校 原任太常寺典簿郭祚炽呈称：窃炽于乾隆三十八年闰三月充全书处分校，现于太常寺典簿任内，因地坛神座擦污，未经预先看出，部议革职。所有在馆以来承领各誊录分缮工课，现在造具清册，交明提调，恭候派员接办。伏思炽系辛巳进士，在京历俸七年，毫无报効，欣逢我皇上开馆搜辑羣书，得厕校勘之列，方以躬与右文盛典，稍効微劳为幸。今缘事革职，罪由自取。清夜扪心，惭惶倍切。但自顾年力尚堪奔走，又未敢辄就废闲，致滋歉负。情愿自备资斧，在额外校对上効力行走，以赎前愆。呈请代奏。具呈前来。
　　臣等谨查郭祚炽自奏派分校以来，尚知勤勉，校对书籍，亦颇留心。兹于太常寺典簿任内，缘事部议革职，固属咎所应得，但该员在馆行走三年，校对颇称熟手，工课亦并无贻误，且其年力强壮，尚堪驱策。今既据呈请自备资斧，在馆効力，情词恳切，可否仰恳皇上天恩，准其在额外校对上効力行走。该员感激圣恩，自必倍加黾勉，于办书不无裨益。
　　为此，奏闻请旨。谨奏。
　　多罗质郡王臣永瑢　　大学士臣舒赫德　　大学士臣于敏中　　领侍卫内大臣尚书公臣福隆安　　协办大学士臣程景伊　　尚书臣王际华　　尚书臣蔡新　　尚书臣嵇璜　　尚书臣英廉　　左都御史臣张若溎　　侍郎臣曹秀先　　侍郎臣金简
　　乾隆四十年七月初四日奉旨：准其留馆校对。钦此。
（军机处录副奏折）

二七七　陕西学政嵇承谦奏随棚查出应禁书籍折
　　乾隆四十年七月十九日
　　陕西学政臣嵇承谦跪奏，为随棚查出应禁书籍，恭折奏明事。
　　窃臣于上年十二月内承准礼部札开，钦奉上谕：如有收藏明末国初悖谬之书，急宜及早交出，槩置不究，并不追问其前此存留隐匿之罪。等因。钦此。钦遵。札行到臣。臣随檄行各学士子中，如有收藏违碍应禁各书，速卽尽数缴出，倘有心藏匿，查出定干重罪，并恭录谕旨，通行各学，遍为晓示在案。
　　嗣于本年二月三月内，准督臣勒尔谨、抚臣毕沅恭录奉到本年正月初九日上谕，并抄录江西抚臣海成原奏暨接准各省督抚移咨应行查缴各书，开单知会，并奏明交臣于按试生童云集之时，面加开导，凡有断简残编，悉令呈缴。节次札知到臣。
　　伏查陕甘藏书之家虽少，而此等应禁违碍各书，江、楚、闽、粤等省既经查出，则关右断难信其必无。臣于按试时明白晓谕，讲书发落之日，与生童等接见，又谆切开导，宣布圣恩宽大，诸生等读书明理，具有天良，及早缴出，得免隐藏重罪等语。闻者皆情愿自行搜查呈缴。旋据诸生等交出《明通纪》二部、《明从信录》一部、《屈大均诗集》一部、锺惺《历朝捷录》十三部、黄道周《博物典汇》六部，由该府县教官等详送前来。此内书籍，间有残缺不全，据称实系旧日存留，并无板片。臣复加查阅，俱系各省业经奏明应禁之书，现俱咨送抚臣，俟卷帙稍积，汇齐奏缴。嗣后臣按试所至，仍一体真切劝谕，并面饬该地方官，上紧认真查办，总期收缴净尽，不使遗留。
　　所有臣随棚查出应禁书籍缘由，理合恭折奏明，伏祈皇上睿鉴。谨奏。
　　朱批：览。
（宫中朱批奏折）

二七八　大学士舒赫德奏将三宝解到书籍版片分别处理折
　　乾隆四十年八月初一日*
　　臣舒赫德谨奏：
　　本月二十八日，接准浙江巡抚三宝咨称，续经查出违碍书籍共一百五十九部，书版一千二百二十九块，解送军机处，又续获可采之书一十四种，解送四库全书处，业经奏明在案。今分别呈缴前来。
　　除续获可采之书另交四库全书处办理外，所有应毁版片，遵照原奉谕旨，转交武英殿铲毁，酌量改用。其缴到违碍各书籍，谨将原册三本进呈，仍遵前奉谕旨，交懋勤殿收贮，俟圣驾回銮后，恭呈御览。谨奏。
　　乾隆四十年八月初一日奉旨：知道了。钦此。
（军机处录副奏折）

二七九　军机大臣奏进呈满蒙字合璧《清文鉴》款式片
　　乾隆四十年八月十二日
　　臣等遵旨将满洲蒙古字合璧《清文鉴》写入四库全书。谨拟缮款式进呈，恭候钦定发下，臣等即交馆遵照办理。谨奏。
（军机处上谕档）

二八○　广西巡抚熊学鹏奏查缴违碍书籍情形折
　　乾隆四十年八月二十六日
　　广西巡抚臣熊学鹏跪奏，为遵旨查明覆奏事。
　　窃臣查办广西绅士家藏书籍有无违碍字句一案，钦奉谕旨，粤西此等事少，不必过求，令臣妥协办理，毋致稍涉滋扰。又承准廷寄，抄录江西巡抚海成原奏搜罗遗书一折，饬令各属传集地保，逐户晓谕，无论全书废卷，俱令呈缴，按书偿以倍价，俾尽行缴出，以便分别办理。钦奉谕旨：传谕各督抚，照式一体妥办。钦此。臣俱卽钦遵，先后饬行布按二司，转饬各属，并委员妥协查办，勿致滋扰去后。
　　兹据布政使苏尔德、按察使朱椿详据各属通行查覆前来。内西林县知县周心传查缴屈大均所著《广东新语》二部，思恩府知府吉明查缴一部，共三部；又怀集县知县萧斯捷查缴屈大均书集二本，乃系接准督臣李侍尧奏明咨查应缴书籍，己饬将书销毁。
　　又，岑溪县知县姜起潆查缴张泰交所著《受祜堂集》一书。臣查张泰交系山西阳城县人，原任浙江巡抚，自叙其生平为官事迹，虽语多自诩，然尚无关轻重。惟私记圣祖仁皇帝召对谕旨甚多，臣谨与司道等逐一签出进呈，恭候圣鉴。如不应任其私存，仰恳勅下山西巡抚，于张泰交原籍内查出原板缴销，并饬各省查缴。
　　又，庆远府知府何炌查缴宜山县举人余心孺《詅痴梦草》一书，据称：其板片因伊家遭回禄，久已烧毁无存。将书四本呈谖。臣查书内虽无悖逆不法字句，但语多狂瞽，似不应任其存留。臣谨与司道等一并签出进呈，恭候圣鉴，勅交军机处核销。
　　现据各该府州覆称，此外并无明末国初悖谬违碍不应存留书籍等情，由该司等核详请奏前来，臣复核无异。谨恭折覆奏。谨奏。
　　朱批：知道了。
（宫中朱批奏折）

二八一　兼管顺天府尹袁守侗等奏查缴伪妄书籍折
　　乾隆四十年九月初三日
　　臣袁守侗、臣刘纯炜谨奏，为钦奉上谕事。
　　窃照本年三月二十三日准江苏巡抚臣萨载咨称：钦奉谕旨，查缴明季伪妄遗籍，遴委妥员，实力查缴。前据吴成佐等家缴出《职方地图》等书籍，业经具奏，并将书籍起解在案。第查各书俱籍隶外省之人着辑，其原刻书板，或另有翻板，以及流传书本，自应严查，一并追缴，以绝根源。等因。移咨到臣衙门。
　　臣等卽照单开书目，转饬各州县并五城司坊官，实力查缴去后。兹据北城兵马司吏目杜安邦呈称：据开宝名堂书坊之周守德呈缴《明季编年会纂》二部，每部共计六本；《屈翁山诗集》一部，计八本，又一部计四本。又，先月楼书坊李宏若呈缴《三藩纪事本末》一部，计四本。又嵩秀堂书坊唐思本呈缴《屈翁山诗集》一部，计十六本。陆续呈缴。并声称现缴书籍俱自南方买来，实无板片，此外亦无余书存留等情。臣等查该吏目缴到各书，除《屈翁山诗集》、《三藩纪事本末》与原奏名目相同，应请就近移送在京军机处查照办理。至《明季编年会纂》二部，每部计六本，与原奏所开《明史通纂》每部计四本，详略不同。且《明史通纂》系湖北锺惺着，今查《明纪编年会纂》则系锺惺订正，太仓王世贞会纂，楚人王汝南补定，并于弘光之后，又纪隆武年号。均属稗官野史，随笔摭拾成书，其词旨体裁，难免荒谬，自应一例查缴。谨将原书六本，黏签进呈，俟发下并送军机处查办。
