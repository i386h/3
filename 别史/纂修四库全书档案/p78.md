<!-- { "loadSidebar": true } -->
　　乾隆四十一年九月二十九日承准大学士舒赫德、于敏中字寄，内开乾隆四十一年九月二十〔一〕日奉上谕：据杨景素奏，东省采访遗书，两次进呈书籍内，有借抄原本一百余种，同拣存未解之书五十余种，遵奉谕旨，赍发各州县转饬各原主收领，取有领收附卷，并无遗漏，亦无胥役从中滋弊等语。所办甚是。前经降旨，令各督抚将各家拣存之书，令承办书局人员逐一查验，按照所呈原单造册，先行发还，并饬该管官严行稽查，仍将如何还给及何日给完之处，具折覆奏。嗣据各省督抚陆续具奏，发还遗书，俱已领给完竣。惟海成及裴宗锡折内，有现在饬令各属将本家领状报查，统俟报全之日，查明另行端折奏闻等语。迄今未据奏及。该省是否全行给领，有无收字可凭，海成衔任江西，何以未经再奏？安河裴宗锡虽已调任贵州，闵鹗元到任后，此事曾否查及？着传谕海成、闵鹗元详悉查明，遇便覆奏。钦此。遵旨寄信前来。
　　臣遵查安徽省采访遗书，向在藩司衙门设局，派委教官四员承查汇送。抚臣核明具奏，前于乾隆三十九年六月二十六日钦奉谕旨，饬令将各家拣存之书查验发还，经前抚臣裴宗锡将前项拣存书籍，业交前任藩司杨魁分别给还，并现在饬取本家收字，俟报全另奏。等因。恭折具奏在案。
　　嗣因裴宗锡调任贵州，未经覆奏。臣于本年四月到任后，曾将安河采选遗书及严查伪妄书籍一案，询据藩司王显绪禀称：现在各属并无解到应选应销之书，其从前挑剩之书，均已发还本家，并无存留在局等语。臣蒙昧粗率，实未曾查及有无取到领状收字，今遵奉谕旨，详悉确查。行据该司覆称，从前裴宗锡挑剩书三百七十六种，发还各原主收领，均已取到领状，存卷可查。臣恐裴宗锡三十九年九月覆奏以后，及前抚臣李质颖任内，或另有挑剩应还本人之书，复行据该司覆称，此外实无挑剩书籍等情。呈覆前来。臣复核无异。所有遵旨查明缘由，理合恭折覆奏。
　　再，臣到任后，催据各属陆续缴到伪妄书籍十七种，均系安河及各省已经奏明应营销毁之书，谨将书目开具清单，恭呈御览。其前项书籍，另行委员咨送军机处查销。合并声明，伏祈皇上睿鉴。谨奏。
　　朱批：览。
（宫中朱批奏折）

三五四　谕杨魁将《国朝诗别裁集》原板及未删定之原本查明解缴
　　乾隆四十一年十二月初一日
　　大学士舒<赫德>、于<敏中>字寄江苏巡抚杨<魁>，乾隆四十一年十二月初一日奉上谕：
　　前因沈德潜选辑《国朝诗别裁集》进呈求序，朕偶加披阅，集内将身事两朝、有才无行之钱谦益居首，有乖千秋公论，而其中体制错谬及世次前后倒置者，亦复不可枚举。因于御制序文内申明其义，并命内廷翰林为之精校去留，俾重锓版，以行于世。其原板自应一并销毁。但阅时既久，此板曾否销毁，〔或彼时地方官视为无关紧要，不行查毁〕任听存留，而沈德潜身故后，其门下士无识者流，又复潜行刷印，则大不可。着传谕杨魁，卽查明此板现存何处。如未经销毁，卽委员将板片解京，并将未经删定之刷印原本，一并查明恭（奏）缴。钦此。遵旨寄信前来。
（军机处上谕档）

三五五　户部尚书丰升额等奏缮写《博物典汇》等书并装订进呈折
　　乾隆四十一年十二月初一日
　　臣丰升额等谨奏：
　　蒙发下黄道周《博物典汇》一本，朱东观选辑《明末诸臣奏疏》四本，臣等谨遵旨派军机处司员十员缮写。臣等复加校对装订，进呈御览，候发下交四库全书处办理。所有应毁原书，一并送进，伏候训示，谨奏。
（军机处上谕档）

三五六　谕内阁着国史馆总裁于国史内另立《贰臣传》一门
　　乾隆四十一年十二月初三日
　　乾隆四十一年十二月初三日，内阁奉上谕：
　　昨阅江苏所进应毁书籍内，有朱东观选辑《明末诸臣奏疏》一卷，及蔡士顺所辑《同时尚论录》数卷，其中如刘宗周、黄道周等，指言明季秕政，语多可采，因命军机大臣将疏中有犯本朝字句，酌改数字，存其原书。而当时具疏诸臣内，如王永吉、龚鼎孳、吴伟业、张缙彦、房可壮、叶初春等，在明已登仕版，又复身事本朝，其人既不足齿，其言不当复存，自应概从删削。盖崇奖忠贞，卽所以风励臣节也。
　　因思我朝开创之初，明末诸臣望风归附，如洪承畴以经略丧师，俘擒投顺，祖大寿以镇将惧祸，带城来投。及定鼎时，若冯铨、王铎、宋权、谢升、金之俊、党崇雅等，在明俱曾跻显秩，入本朝仍忝为阁臣。至若天戈所指，解甲乞降，如左梦庚、田雄等，不可胜数。盖开创大一统之规模，自不得不加之录用，以靖人心而明顺逆。今事后平情而论，若而人者，皆以胜国臣僚，乃遭际时艰，不能为其主临危授命，輙复畏死幸生，腼颜降附，岂得复谓之完人？卽或稍有片长足录，其瑕疵自不能掩。若既降复叛之李建泰、金声桓，及降附后潜肆诋毁之钱谦益辈，尤反侧佥邪，更不足比于人类矣。此辈在《明史》既不容阑入，若于我朝国史，因其略有事迹，列名叙传，竟与开国时范文程、承平时李光地等之纯一无疵者毫无辨别，亦非所以昭褒贬之公。若以其身事两朝，概为削而不书，则其过迹转得藉以掩盖，又岂所以示传信乎？
　　朕思此等大节有亏之人，不能念其建有勋绩，谅于生前，亦不能因其尚有后人，原于既死。今为准情酌理，自应于国史内另立《贰臣传》一门，将诸臣仕明及仕本朝各事迹，据实直书，使不能纤微隐饰，卽所谓虽孝子慈孙百世不能改者，而其子若孙之生长本朝者，原在世臣之列，受恩无替也。此实朕大中至正，为万世臣子植纲常，卽以是示彰瘅。昨岁已加谥胜国死事诸臣，其幽光既为阐发，而斧钺之铢不宜偏废。此《贰臣传》之不可不核定于此时，以补前世史传所未及也。着国史馆总裁查考姓名事实，逐一类推，编列成传，陆续进呈，候朕裁定。并将此通谕中外知之。钦此。
（军机处上谕档）

三五七　江西巡抚海成奏进续获应毁书籍并请宽限查缴折
　　乾隆四十一年十二月初八日
　　江西巡抚臣海成谨奏，为恭进校出应毁书籍，仰祈睿鉴事。
　　窃臣于十一月初四日据各属续获应毁书籍三千六百五十部，又新获《大义觉迷录》一部，经臣恭折进呈，并奏明仍请展限，再饬属加意收查在案。
　　兹又于各属呈缴书内，复校出《十六朝广汇记》一部、《吴道南集》一部、《曾庭闻文集》一部、《中兴从信录》一部、《牧斋尺牍》一部，内多藏有狂悖语句，披阅之下，实堪发指。除现在查明有无板片，饬速追起外，理合奏明，并将原书黏签恭呈御览。仍先行知照各省一体查缴，务期净尽。
　　臣伏思此等违碍书籍，所关于世道人心甚巨，自不应听其稍有余剩。臣自钦遵谕旨以来，每见属员，谆切严谕，并迭次分委试用人员及敎职佐杂等，令其家谕户晓，各员亦无不实力劝示。但每收查一次之后，自应无遗，乃再加搜访，则民间又复纷纷呈缴。是查缴愈多，愈不敢信其必无遗漏。卽如臣前两次奏毁书内，有《大义觉迷录》，系久奉收缴之书。又如逆贼吕留良文集，尤属大干例禁，皆于第五六次始行查获，而现今校出五部，又在各省节次奏明销毁各书之外。据此情形，是民间书籍旋查旋有，倘竟止而不查，在民间遂视为官不饬缴，自不复行检缴。而此等应毁书籍传留在外，将来日久翻刻抄传，必致蔓延四出。又不敢令委员逐户搜查，恐致闾阎滋扰，惟有仰恳天恩，宽赏限期，容臣尽力筹办，务期净尽。
　　至第四次、五次、六次检存发还原人各书，兹据各属缴齐领状，业经发司存案。合并陈明。
　　臣谨恭折具奏，伏乞皇上睿鉴。谨奏。
　　乾隆四十一年十二月二十五日奉朱批：览。钦此。
（军机处上谕档）

三五八　寄谕两江总督高晋等严饬所属加意搜查违禁书籍
　　乾隆四十一年十二月十三日
　　大学士舒<赫德>、于<敏中>字寄大学士 管两江总督高<晋>、江苏巡抚杨<魁>、浙江巡抚三<宝>，乾隆四十一年十二月十三日奉上谕：
　　据海成奏，将各属续获应毁书籍，分晰开单进呈，并称自展限倍价购买以来，据各属搜买以及民间缴呈应毁禁书，前后共有八千余部之多，虽屡经家谕户晓，乃尚不能一时净尽，再请展限购求等语。所办甚好。看来查办遗书一事，惟海成最为认真，故前后购获应行毁禁书籍，较江浙两省尤多。江浙为文物所聚，藏书之家，售书之肆，皆倍于他省，不应购获各书，转不及江西。且海成此次具折，尚恐屡买未能遽尽，仍请展限，竭力购求。江浙两省自呈缴数次后，卽未见陆缆呈缴，又未将如何购求及作何展限、设法妥办、务期净尽之处，据实奏闻。皆因该督抚视为无关紧要，徒以具文塞责，并不实力查办，则藏慝应禁之书，何由尽出？高晋、三宝办经数年，杨魁亦已到任半载，何以轻率若此？俱着传旨严行申饬，并令该督抚再行严饬所属，加意收查，务使应毁之书，尽行缴出，勿敢稍有隐匿。如此番查办之后，民间尚有违禁潜藏者，将来别经发觉，除将本人治罪外，仍惟该督抚是问，恐不能当其罪也！将此由四百里谕令知之。海成折并着抄寄阅看。钦此。遵旨寄信前来。
（军机处上谕档）

三五九　四库全书处副总裁金简奏请旨排印聚珍版刻法折
　　乾隆四十一年十二月二十二日
　　臣金简谨奏：
　　臣遵旨办理聚珍版事务，所有印出各书，业经陆续呈进。其中刻字、置柜、摆版、刷印等事，臣率同承办字版之原任编修祥庆等，悉心讲求，务期工简事速，以仰副我皇上嘉惠士林之至意。三年以来，排印过书籍约共三十余种，一切章程渐皆习熟。臣谨仿《墨法集要》体例，将现在办法，分别条欵，着为图说，拟名《钦定武英殿聚珍版程序》，缮绘清本，恭呈御览，伏候训示，永远遵办。可否卽将此帙摆印通行，俾海内欲将善本流传之人，皆得晓此刻书简易之法，似于我皇上右文之盛，愈覃敷于广远矣！臣谨奏。
　　奉旨：知道了。交四库全书处总裁阅看。钦此。
（录自《四库全书档案》）

三六○　军机大臣奏进呈各省送到必应销毁书籍片
　　乾隆四十一年十二月二十四日
