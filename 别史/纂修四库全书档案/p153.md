<!-- { "loadSidebar": true } -->
直隶总督臣袁守侗谨奏，为奏覆事。
乾隆四十六年二月初十日准尚书 额驸 公福隆安字寄，二月初四日奉上谕：阅奏缴销毁书籍，内有河南省解到之明仁宗所制《天元玉历祥异赋》及不知撰著名氏之《乾坤宝典》二种，此等天文占验妄言祸福之书，最易淆惑人心，自未便存留在外。恐各省查办未能搜查净尽，着传谕各督抚令其详悉搜缴解京，并查明有无板片，一并解送销毁。将此谕令知之。钦此。遵旨寄信到臣。
伏查《天元玉历祥异赋》暨《乾坤宝典》二种，原系妄言祸福之书，自不应在外存留，致滋淆惑。臣现已谆饬各属，实力详加搜查，并令随时缴送解京，如有板片，卽令一并送京销毁外，所有遵旨查缴缘由，理合恭折覆奏，伏祈皇上睿鉴。谨奏。
朱批：览。（宫中朱批奏折） 七五七　谕内阁着将列朝御纂各书分列各家着撰之前并将御题四库诸书诗文从总目卷首撤出
乾隆四十六年二月十三日
乾隆四十六年二月十三日内阁奉上谕：
据四库全书总裁奏进所办《总目提要》内，请于经、史、子、集各部，冠以圣义、圣谟等六门，恭载列圣钦定诸书及朕御制、御批各种。所拟殊属纷繁。从前开馆之初，曾经降旨，以四库全书内惟集部应以本朝御制诗文集冠首，至经、史、子三部，仍照例编次，不必全以本朝官书为首。今若于每部内又特标圣义诸名目，虽为尊崇起见，未免又多增义例。朕意如列圣御纂诸经列于各本经诸家之前，《御批通鉴纲目》等书列于各家编年诸书之前，五朝圣训、朱批谕旨、方略等书列于诏令诸门之前，《御注道德经》列于各家所注道德经之前，其它以类仿照编次，俾尊崇之义，与编纂之体并行不悖。
至阅其总目，特载朕前后修书谕旨及御题四库诸书诗文为卷首，所办未为尽协。四库全书，体大物博，将来书成之日，篇帙浩繁，举何为序？所有历次所降谕旨，列之总目首卷以当序，事属可行。且官撰诸书，亦有以谕旨代弁言者，自不得不如此办理。至朕题四库诸书诗文，若亦另编卷首，将来排列，转在列朝钦定诸书之前，心尤未安。虽纂校诸臣尊君之意，然竟似四库全书之辑，端为朕诗文而设者，然朕不为也。着将所进诗文六卷撤出，仍分列入朕御制诗文集内，俾各为卷首，则编排在列朝钦定诸书之后，而四库书内朕所题各书诗文，列在本集首卷，庶眉目清而开帙了然。
将此谕令馆臣遵照办理。钦此。（军机处上谕档） 七五八　谕内阁所有四库全书各部俱各按撰述人先后依次编纂
乾隆四十六年二月十五日
乾隆四十六年二月十五日内阁奉上谕：
昨据四库全书总裁奏进总目，请于经、史、子、集各部，冠以圣义、圣谟等六门。业经降旨，令将列朝御纂、御批、御制各书，分列各家着撰之前，不必特标名目，并令将卷首所录御题四库诸书诗文撤出，分列御制诗文各集之前，所以示大公也。
朕一再思维，四库全书之辑，广搜博采，汇萃羣书，用以昭垂久远，公之天下万世。如经部易类，以《子夏易传》冠首，实为说易家最古之书，允宜弁冕羲经。若以钦定诸书列于各代之前，虽为纂修诸臣尊崇本朝起见，而于编排体例，究属未协。况经、史、子、集各部内，尚有前代帝王论著，以本朝钦定各书冠之，亦有未合。在编辑诸臣，自不敢轻议及此，朕则笔削权衡，务求精当，使纲举目张，体裁醇备，足为万世法程。卽后之好为论辨者，亦无从置议，方为尽善。所有四库全书经、史、子、集各部，俱着各按撰述人代先后，依次编纂。至我朝钦定各书，仍各按门目，分冠本朝著录诸家之上，则体例精严，而名义亦秩然不紊，称朕折衷详慎之至意。
将此谕令馆臣遵照办理。钦此。（军机处上谕档） 七五九　军机大臣奏遵将《四库全书总目》体例上谕交大学士等阅看片
乾隆四十六年二月十六日
臣等遵旨将《四库全书总目》体例上谕一道，交大学士、九卿阅看。据三宝等跪称：前恭读本月十三日所奉谕旨，义例允协，已非臣等愚昧所能窥见万一。今又蒙宣示，命将经、史、子、集各部俱依时代先后编纂，而以钦定各书冠本朝著录诸家之上。仰见我皇上权衡精当，至公至平，洵足昭垂久远，为万世法程。臣等不胜钦服之至。等语。谨奏。（军机处上谕档） 七六○　谕内阁《总目提要》办竣总纂官纪昀陆锡熊等交部从优议叙
乾隆四十六年二月十六日
乾隆四十六年二月十六日内阁奉上谕：
《四库全会总目提要》现已办竣呈览，颇为详核，所有总纂官纪昀、陆锡熊着交部从优议叙，其协勘查校各员，俱着照例议叙。钦此。（军机处上谕档） 七六一　军机大臣奏全书总纂官纪昀陆锡熊等谢恩片
乾隆四十六年二月十六日
据四库全书总纂官纪昀、陆锡熊及协勘查校各员等，合词呈请代奏，恭谢天恩前来。臣等理合将原呈进呈。谨奏。（军机处上谕档） 七六二　山西巡抚喀宁阿奏遵旨查办《天元玉历祥异赋》等书籍板片折
乾隆四十六年二月十六日
山西巡抚臣喀宁阿谨奏，为钦奉上谕事。
窃臣于二月十四日承准尚书 额驸 公福隆安字寄，乾隆四十六年二月初四日奉上谕：阅奏缴销毁书籍，内有河南省解到之明仁宗所制《天元玉历祥异赋》及不知撰著名氏之《乾坤宝典》二种。此等天文占验妄言祸福之书，最易淆惑人心，自未便存留在外。恐各省查办未能搜查净尽，着传谕各督抚令其详悉搜缴解京，并查明有无板片，一并解送销毁。将此谕令知之。钦此。遵旨寄信到臣。
臣遵卽移会学臣，并檄行两司，严饬各府州督率印学各官，逐户晓谕，悉心搜访，如有明仁宗所制之《天元玉历祥异赋》及不知撰著名氏之《乾坤宝典》二种，无论全书、废卷，俱令呈缴，并严查此书有无板片，立即解送销毁，务使片纸只字，不致存留在外，以期净尽根株。
所有接奉谕旨，钦遵办理缘由，理合恭折具奏，伏乞皇上睿鉴。谨奏。
朱批：览。（宫中朱批奏折） 七六三　谕着嵇璜沈初分充三通馆总裁副总裁
乾隆四十六年二月十八日
乾隆四十六年二月十八日奉旨：
嵇璜着充三通馆总裁，沈初着充三通馆副总裁。钦此。（军机处上谕档） 七六四　谕《总目提要》并黄签考证书成时俱着列于四库全书之首
乾隆四十六年二月十九日
乾隆四十六年二月十九日奉旨：
此次所进《总目提要》，并王太岳、曹锡宝所办黄签考证，将来书成时，俱着列于四库全书之首。钦此。（军机处上谕档） 七六五　军机大臣奏《浮溪集》《简斋集》于三月完竣进呈片
乾隆四十六年二月十九日
臣等遵旨查得聚珍馆所摆各书，自乾隆三十九年五月间进书起，至四十五年十二月，陆续进过各书六十五种，业经呈览。
现今摆印《浮溪集》计三十二卷，《简斋集》计十六卷，于三月间完竣，回銮后进呈。其余应摆各书，俱系随校随发，上紧摆印，不致有悞。谨奏。（军机处上谕档） 七六六　广东巡抚李湖奏覆查办空格书籍情形折
乾隆四十六年二月二十一日
广东巡抚臣李湖跪奏，为钦奉谕旨，恭折奏覆事。
窃臣接准督臣巴延三知会承准大学士 公阿桂、尚书 额驸 公福隆安字寄，乾隆四十五年十一月二十日奉上谕：昨因各省进到遗书有应抄之沈炼《青霞集》一种，内篇中凡违碍字样俱行空格，已发交阿桂、和珅查核填补矣。此外各省坊行刻本，如《青霞集》之空格者谅复不少，俱应酌量填补。但各督抚自行查填，恐未妥协，亦难画一。着传谕各省督抚，详查各种书籍内有不应销毁而印本留有空格者，概行签出解京。俟交馆臣查明酌量填补后，仍行发还，其有板片者卽着各督抚遵照所填字样补行填刻，以归画一。将此谕令知之。钦此。遵旨寄信等因。转抄到臣。
伏查各种不应销毁书籍，凡遇违碍字样留有空格者，坊本中往往有之，若外省自行填补，诚如圣谕，恐未妥协，亦难画一。臣现饬两司示谕省城绅士书坊，凡有存留空格书籍，随时呈缴，并通饬各属，责成该学敎官就近搜访，交县转解省城，委员覆阅，汇齐签出，遵旨解京，恭候勅下馆臣查明酌量填补。其板片现存粤省者，仍俟领回原书，遵照所填字样补刻发还。
所有接奉谕旨，钦遵查办缘由，合先恭折覆奏，伏乞皇上睿鉴。谨奏。
朱批：览。（宫中朱批奏折） 七六七　山东巡抚国泰奏缴应毁违碍书籍板片折（附清单二）
乾隆四十六年二月三十日
山东巡抚臣国泰跪奏，为收缴应毁违碍书籍，恭折具奏事。
窃照违碍各书，节次钦奉谕旨，搜罗解缴，以杜邪言而正人心，经臣迭饬各属，实力奉行。嗣于乾隆四十三年十一月初一日奉上谕：以接奉此旨之日为始，预限二年实力搜查，及早呈缴，仍免治罪，至二年限满，卽毋庸再查。如限满仍有隐匿存留，一经发觉，从重治罪。等因。钦此。钦遵。复经臣通饬查办在案。
臣伏查东省自设局查缴以来，初次查获违碍书七十种，二次查获违碍书一百八十六种，均经按次派员解缴军机处销毁，恭折奏闻。兹因年限届满，先经臣凛遵谕旨，迭饬地方官徧行晓谕，无论全书、废卷，凡有违碍，悉令缴出，务使净尽，并委派教职试用人员分往查收，复令书局委员细加检点，以凭汇解。现据局员将各府州属陆续缴存到局之书，由司汇送到臣。其书六千四百五十八本，又未装钉书二百零二册，除重复外，实书一百五十七种。内有准各省咨会奏明应禁书一百五十四种，本省现查出应毁书三种，经两司查明，书内或有钱谦益序文，或诗句内有违碍及载有钱谦益、阎尔梅、屈大均之诗，均未便存留。臣覆加核阅，实为应行缴销之书外，并查有《感旧集》板片三百五十二页、《谷山笔麈》板片一百八十九页、《徐东痴诗集》板片三十页。
除将各书封固，同查出板片派委妥员咨解军机处查收，听候销毁外，理合分晰开列书目清单，恭折奏明，伏祈皇上睿鉴。谨奏。
朱批：览。 
附一　山东省查出应毁书目清单
《性理大全标题汇纂》一部，六本。系秀水沈鸿举纂辑。《先正编集》姓氏内有钱谦益序，应营销毁。
《鼓吹新编》一部，六本。系古吴程（扌秉）、施諲评选，钱谦益鉴定。内有钱谦益、阎尔梅诗，应营销毁。
《诗观三集》一部，八本。系吴郡邓汉仪评选。内诗句有违碍，兼载有钱谦益、阎尔梅、屈大均诗，应营销毁。
以上三种，共三部，计二十本。
附二　查缴各省咨会应毁书目清单
《寒支集》　系李世熊着。计二部，十六本。
《容台集》　系董其昌着。计二部，十本。又二部，不全，十本。
