<!-- { "loadSidebar": true } -->
　　臣等查张羲年原系拔贡出身，学问尚优，以敎职卓异，俸满保荐，特蒙恩准例得卽选知县。前此，曾经该抚派入总局，承办采访遗书，询以各种书籍，亦颇谙晓。今具呈情愿赴馆効力，情词甚为恳切。理合据呈具奏，请令张羲年在纂修上行走，该员自必感激奋勉。而现在书籍浩繁，得一曾办遗书之人，分头校勘，于事亦为有益。至张羲年原系应补知县实缺之员，如蒙俞允，准其在馆办事，应请咨明吏部，暂行扣停铨选。但知县难以在书馆行走，可否仰恳圣恩，赏以国子监助敎衔，并给予单俸，以资行走。如该员果能实在得力，俟全书办成一分后，臣等另行奏明请旨，恭候皇上施恩。
　　为此谨奏。
　　多罗质郡王臣永瑢　　大学士臣于敏中　　尚书臣福隆安　　尚书臣王际华　　尚书臣蔡新　　尚书臣英廉　　左都御史臣张若溎　　侍郎臣曹秀先　　侍郎臣金简
　　乾隆三十九年十月十九日奉旨：依议。钦此。
（军机处录副奏折）

二○○　多罗质郡王永瑢等奏请准候补誊录额外効力并添篆字绘图誊录折
　　乾隆三十九年十月十九日
　　多罗质郡王臣永瑢等谨奏，为奏闻事。
　　查四库全书并荟要二处，需用誊录人员，前经遵照谕旨，于乡试落卷内挑取备用。现在赴部投纳履历，情愿充当者，已有二百余名，业经臣等按照空缺额数，咨取五十名到馆，挨次充补。而此外名次在后挨补需时之人，连日颇有具呈情愿额外効力者。臣等伏思此项誊录，虽经设有六百名之数，然均系自备资斧効力行走，与各馆之定有公费者不同。今该誊录等因补期尚远，多愿额外効力，似未便阻其急公向上之心，而本处应缮书籍纷繁，多得一人，即可多收一人之用，于公事亦有裨益。理合奏明，于此次挑取候补誊录人员内，有情愿効力者，俱准其具呈报明，先在额外行走，俟挨次应补时顶补起限，扣足五年议叙。其未补缺以前缮写之书，统计字数若干，入于赢余项下，照奏明之例，分别议叙。庶该誊录等各得遂其踊跃奉公之情，而缮录事宜亦可更期迅速。
　　又，查应缮遗书内，如许慎《说文》、郭忠恕《汗简》、楼昉《汉隶字源》等类，多专系篆隶字体及钟鼎古文，必得通晓六书者，方能篆写无误。而现在誊录内尚无其人，难以发缮，应请添设篆字誊录四名，于在京之举贡监生内，择其精于篆学者，召募充补，仍照各誊录之例，一体办理。
　　又，应缮天文算法各书内，图样极多，其中尺寸踈密，铢黍难差，必须略识推步者，方能布置无讹，自非原设绘图之誊录等所能通晓，亦应请于钦天监天文算学生内，择其谙悉图象者，挑取二名充作誊录，在馆一体行走。庶承办各有专门，更为妥协矣！为此，缮折奏闻，伏祈皇上睿鉴。谨奏。
　　多罗质郡王臣永瑢　　大学士臣于敏中　　尚书臣福隆安　　尚书臣王际华　　尚书臣蔡新　　尚书臣英廉　　左都御史臣张若溎　　侍郎臣曹秀先　　侍郎臣金简
　　乾隆三十九年十月十九日奉旨：是。依议。钦此。
（军机处录副奏折）

二○一　广西巡抚熊学鹏奏遵旨察访干碍藏书情形折
　　乾隆三十九年十一月初七日
　　广西巡抚臣熊学鹏跪奏，为恭折覆奏事。
　　准大学士兼两广总督李侍尧札称，大学士于敏中字寄，乾隆三十九年八月初五日奉上谕：前曾谕令各督抚采访遗书，汇登册府。下诏数月，应者寥寥。彼时恐有司等因遗编中或有违背忌讳字面，惧涉干碍，而藏书家因而窥其意指，一切秘而不宣。因复明切宣谕，卽或字义触碍，乃前人偏见，与近时无涉，不必过于畏首畏尾。朕断不肯因访求遗籍，于书中寻摘瑕疵，罪及收藏之人。若仍前疑畏，不肯尽出所藏，将来或别露违碍之书，则是有意收存，其此戾转大。所降谕旨甚明，并寄谕江浙督抚以书中或有忌讳诞妄字句，不应留以贻惑后学者，进到时亦不过将书毁弃，转谕其家不必收存，与藏书之人并不干涉。至督抚等经手屡送，更无关碍。朕办事光明正大，各督抚皆所深知，岂尚不能见信于天下？该督抚等接奉前旨，自应将可备采择之书开单送馆，其或字义触碍者，亦当分别查出奏明，或封固进呈，请旨销毁，或在外焚弃，将书名奏闻，方为实力办理。乃各省进到书籍，不下万余种，并不见奏及稍有忌讳之书。岂有裒集如许遗书，竟无一违碍字迹之理！况明季末造，野生甚多，其间毁誉任意，传闻异词，必有诋触本朝之语。正当及此一番查办，尽营销毁，杜遏邪言，以正人心而厚风俗，断不宜置之不办。此等笔墨妄议之事，大率江浙两省居多，其江西、闽粤、湖广，亦或不免，岂可不细加查核？高晋、萨载、三宝、海成、钟音、德保皆系满洲大臣，而李侍尧、陈辉祖、裴宗锡等亦俱系世臣，若见有诋毁本朝之书，或系稗官私载，或系诗文专集，应无不共知切齿，岂有尚听其潜匿流传，贻惑后世？不知各该督抚等查缴遗书时，于此等作何办理，着卽行据实具奏。至各省已经进到之书，现交四库全书处检查，如有关碍者，卽行撤出销毁。其各省缴到之书，督抚等或见其书有忌讳，撤留不解，亦未可知。设或竟未交一关碍之书，则恐其仍系匿而不献。着传谕该督抚等，于已缴藏书之家，再令诚妥之员前往明白传谕，如有不应留存之书，即速交出，与收藏之人并无干碍。朕凡事开诚布公，既经明白宣谕，岂肯复事吹求？若此次传谕之后，复有隐讳存留，则是有心藏匿伪妄之书，日后别经发觉，其罪转不能逭。承办之督抚等，亦难辞咎。但各督抚必须选派妥员，善为经理，毋得照常通行交地方官办理不善，致不肖吏役藉端滋扰。将此一并谕令知之。钦此。
　　臣查粤西前准部咨，行令采访遗书，惟临桂县查有原任大学士陈宏谋家遗藏《养正遗规》等书八种，经前护巡抚事原任布政使淑宝查出，开列清单具奏，其余各处节次采访，并无一处有书查报。惟是粤西虽系边隅，非江浙等省可比，然所属十一府，直隶一州，地方辽阔，岂无一二家因所藏书内有字句关碍畏惧不缴者。钦奉谕旨，令其卽速交出，与收藏之人，并无干碍，不复吹求，如此圣恩，苟有人心，自无不感戴钦遵，实时交出。惟是转传圣谕之人，必须慎重选委。粤西土司，猺獞杂处，若行令各州县票差出示，在州县事务繁多，不惟所差胥役滋扰，且恐仍属具文。臣与署布政使朱椿、署按察使周升桓酌议，于各属丞倅佐贰教职内，择其为人诚妥通晓文义者，亲往旧绅宦族及素以学问著名乡里之家，遵旨明白传谕，令其卽行交出，并无干碍，并令向各亲友转传遵照。各委员即将所往何家及如何谆切转传之处，据实禀复。臣再札谕各该管道府直隶州知州，不时留心察访所属地方，有无干碍藏书及委员实力奉行与否，另行禀复。
　　臣谨将接奉谕旨现在办理缘由，恭折覆奏。是否有当，伏候睿鉴训示遵行。谨奏。
　　朱批：知道了。
（宫中朱批奏折）

二○二　寄谕各督抚再行晓谕如有违碍书不缴后经发觉以隐匿治罪
　　乾隆三十九年十一月初九日
　　大学士于<敏中>字寄江苏、浙江、江西、福建、湖广各督抚，乾隆三十九年十一月初九日奉上谕：
　　据李侍尧等奏，查出屈大均悖逆诗文，黏签进呈销毁，并请将私自收藏之屈稔浈等按律治罪一折，已明降谕旨，将屈稔浈、屈昭泗免其治罪，止将其书销毁，并再行宜示，令各及早呈报，各督抚等务当实力妥办。前此谕令各督抚遍行晓谕，如有收藏违碍之书，卽及早交出，免其治罪，并以此等笔墨诋毁之事，大率江浙两省居多，其江西、闽粤、湖广亦或不免，因指名交各督抚留心查办。乃高晋、萨载、三宝皆覆奏称，查无违碍之书。今李侍尧等既从粤省查出屈大均诗文，不应江浙等省转无明末国初存留触碍书籍。岂高晋等办事不及李侍尧等之实力乎？抑江浙各藏书之家尚不能深喻朕意乎？着传谕各督抚，再行明白晓谕，此时卽速呈献，尚不为晚，不过将不应收藏之书尽营销毁，杜遏邪言，以正人心而厚风俗。何可稍存观望，自贻伊戚乎？若再隐匿不缴，后经发觉，卽治以有心藏匿之罪，必不姑宽，并于该督抚等是问。将此遇奏事之便，传谕知之，仍各妥办，据实覆奏。钦此。遵旨寄信前来。
（军机处上谕档）

二○三　谕各督抚再行晓谕如有悖谬书不缴日后发觉不复轻宥
　　乾隆三十九年十一月初十日
　　乾隆三十九年十一月初十日奉上谕：
　　前以各省购访遗书，进到者不下万余种，并未见有稍涉违碍字迹。恐收藏之家，惧干罪戾，隐匿不呈，因传谕各督抚，令其明白宣示，如有不应留存之书，卽速交出，与收藏之人，并无干碍。今据李侍尧等奏，查出逆犯屈大均各种书籍，黏签进呈，并请将私自收藏之屈大均族人屈稔浈、屈昭泗问拟斩决等语。屈大均悖逆诗文，久经毁禁，本不应私自收存，但朕屡经传谕，凡有字义触碍，乃前人偏见，与近时无涉，其中如有诋毁本朝字句，必应削板焚篇，杜遏邪说，勿使贻惑后世，然亦不过毁其书而止，并无苛求。朕办事光明正大，断不肯因访求遗籍，罪收藏之人。所有粤东查出屈大均悖逆诗文，止须销毁，毋庸查办，其收藏之屈稔浈、屈昭泗，亦俱不必治罪。并着各督抚再行晓谕，现在各省如有收藏明末国初悖谬之书，急宜及早交出，概置不究，并不追问其前此存留隐匿之罪。今屈稔浈、屈昭泗系经官查出之人，尚且不治其罪，况自行呈献者乎！若经此番诫谕，仍不呈缴，则是有心藏匿伪妄之书，日后别经发觉，卽不能复为轻宥矣。朕开诚布公，海内人民，咸所深喻，各宜仰体〔朕〕意，早知猛省，毋自贻悔。将此通谕中外知之。钦此。
（军机处上谕档）

二○四　陕甘总督勒尔谨等奏遵旨给还各家遗书折
　　乾隆三十九年十一月初十日陕甘总督臣勒尔谨、陕西巡抚臣毕沅跪奏，为钦奉上谕事。
