<!-- { "loadSidebar": true } -->
臣数年以来，督率地方有司暨敎职佐杂等官，前后查缴备选书共一千余部，应毁书共一万余部，设法寻查，不遗余力。乃迟之又久，念查愈得，可见民间犹有遗留，未能净尽。惟有仰恳圣恩，宽展限期，容臣仍督率各官竭力搜求，多方查购，务使违碍之书不存卷帙，可传之作得藉表彰，断不敢稍事因循，始勤终辍。
再，志乘一书，用以考古信今，垂示后世，所关甚巨。臣查应毁各书内，亦有江省人著作。其书既已流传，未必不散见于原籍志乘，自应悉予刬削。因饬委办书局同知潘汝诚、杜一鸿等将通省志书详加校核，果有前项违碍诗文并载及钱谦益、屈大均、金堡等诗文者，除《江西通志》已抽出篇页板片咨缴军机处查销改正外，现令布政使通行各府州县，将志书再行细查，概为删正抽换，并不得留其姓名，仍将废页板片解省汇缴军机处销毁。臣思各省查出应毁之书，盈千累万，其著书人事迹以及违碍诗文，正恐各原籍志乘内亦不无滥载，伏乞皇上勅下各省，一体查校删正抽换，以垂永久，以正人心。
臣谨会同大学士 仍管两江总督臣高晋、江西学政臣汪永锡恭折具奏，伏祈皇上睿鉴。谨奏。（军机处原折） 四三八　江西巡抚海成奏遵派分发敎职回籍访查违碍书籍折
乾隆四十二年十月十八日
江西巡抚臣海成谨奏，为钦奉上谕事。
乾隆四十二年九月十八日承准大学士 公阿桂、大学士于敏中寄字，乾隆四十二年八月十九日奉上谕：三宝奏，查缴应毁各书，若止责令地方官及各教官等劝谕呈缴，势难徧行清检。查分发敎职闲空人员甚多，伊等俱系本地之人，派其各赴原籍府分，因亲及友，易于询访，并代为清查，将来卽以缴书多寡为补用名次先后。等语。所办甚好。各省藏书之家，非必尽系知书之人，仅责成地方官劝令呈缴，恐于违碍书籍未能检查详尽，且或有其家竟无人为之查阅者，均未可定。教官籍系本省，其往来原籍，既可不致滋扰，而于亲友家所藏书籍知之必详，翻查亦易，其呈缴必多。今浙省既办有成效，各省均应照此办理，可将此遇各督抚奏事之便，传谕知之。三宝折着抄寄阅看。钦此。遵旨寄信到臣。
查江西搜罗遗书，诚恐各属藏书之家未必尽系知书之人，因思各乡生监与教官谊属师生，较地方官尤为切近，是以从前派令教官下乡，卽约会本乡生监，因亲及友，转为检查购买。而穷陬僻壤，尚恐遗漏，复谕令佐杂等官于分防本境，同地保逐户晓谕，虽断简残编，亦照新书偿价，极力搜求。各员虽呈缴纷纷，尚未遽尽。今再添以试用教官，令其往来原籍，既可不致滋扰，而于亲友家所藏书籍翻查亦易，洵属有益。但江西试用敎职仅有二十余员，陆续委署，闲空无多。臣谨遵谕旨，将现在之员饬委遵照查办，并谕以得书多寡分别先后补用，以为劝励；仍复严饬各地方官督同现任敎职以及佐杂等官，照旧尽力购觅，不得藉此稍存推卸。总期广为搜罗，举凡违碍之书，务求净尽，以副皇上殷殷训诲至意。
所有遵旨办理缘由，相应缮折覆奏，伏祈皇上睿鉴：谨奏。（军机处原折） 四三九　江苏巡抚杨魁奏续缴应毁书籍折
乾隆四十二年十月十九日
江苏巡抚臣杨魁谨奏，为续缴应毁书籍，仰祈圣鉴事。
窃照伪妄遗书并沈德潜选辑之《国朝诗别裁集》，钦奉谕旨均应查缴销毁，前经臣节次收获违碍书一百种，及各项重复书五十四部、板片一千三十五块，又《别裁集》原本三百四十六部，先后分晰开单，奏明缴解，仰蒙圣鉴在案。
兹复督饬各属地方官及试用佐杂敎职等实力妥办，将一切伪妄之书及《别裁集》上紧收买，陆续缴送苏州书局。各员办理踊跃，取收之书为数较前颇多。臣与藩臬两司率同局员详加校阅，内有新获违碍书十五种，计五十一本，又重复应毁书二百五十九种，共五千一百五十部，《别裁集》三十二部，又查出《留垣疏草》等书板片四副，计一千六百八十八块。谨分晰开列清单，恭呈御览。一面委员解交军机处查收，请旨销毁。并将新获各种书目、人名通咨各省，一体查缴。臣仍严饬所属并派试用敎职等员再行设法购求，务使穷乡僻壤，绅士书贾，将凡有违碍书籍尽数呈献，勿任稍有遗留。一俟积有成数再行汇缴外，臣谨会同大学士仍管两江总督臣高晋恭折具奏，伏乞皇上睿鉴。谨奏。
乾隆四十二年十一月初一日奏（奉）朱批：览。钦此。（军机处录副奏折） 四四○　江苏巡抚杨魁奏遵旨令试用敎职回籍访查应毁书籍折
乾隆四十二年十月十九日
江苏巡抚臣杨魁谨奏，为钦奉上谕事。
乾隆四十二年九月十七日接奉八月十九日上谕：三宝奏查缴应毁各书，若止责令地方官及各教官等劝谕呈缴，势难遍行清检，云云。遵旨抄录原折，寄信到臣。
除行司钦遵外，伏查苏州书局收缴违碍各书，臣于上年恭奉圣训，督率所属州县及教职等上紧查收。复因捐发试用佐杂敎职等员闲空颇多，委令专意购求呈缴，卽以各该员缴书之多寡，详记档案，定为委署补缺之先后，委员等靡不踊跃从事，各向书贾坊林及有书之家劝谕呈献，并发价分头购买，随时送局。一年以来，经臣节次奏缴之书同现在另折恭缴各种，其中新获违碍及各项重复书统计一万六百四十余部，目下陆续送局者为数尚复不少。
兹蒙圣明垂训，以分发敎职籍系本省，于亲友家所藏书籍知之必详，翻查亦易，饬令仿照浙省办理，尤当凛遵谕旨，实力奉行。现又责成试用敎职等员于原籍藏书之家，因亲及友，转相访询，详细检查呈献，务期收缴净尽，以杜流传，亦不致稍有滋扰。仍饬州县等一体加意妥办，仰副皇上随事提撕之至意。
所有钦遵办理缘由，理合恭折奏覆，伏乞皇上睿鉴。谨奏。
乾隆四十二年十一月初一日奉朱批：毋为空言，实力妥为之。卽如王锡侯之书，何未见尔等查出也！钦此。（军机处录副奏折） 四四一　寄谕江西巡抚海成等速将王锡侯解京严审并搜查其家及流传各省书板
乾隆四十二年十月二十一日
大学士 公阿<桂>、大学士于<敏中>字寄江西巡抚海<成>、各省督抚，乾隆四十二年十月二十一日奉上谕：
海成奏据新昌县民王泷南呈首举人王锡侯删改《康熙字典》另刻《字贯》，实为狂妄不法，请革去举人，以便审拟等因一折。朕初阅以为不过寻常狂诞之徒，妄行著书立说，自有应得之罪，已批大学士、九卿议奏矣。及阅其进到之书第一本序文后凡例，竟有一篇将圣祖、世宗庙讳及朕御名字样悉行开列，深堪发指！此实大逆不法，为从来未有之事，罪不容诛，卽应照大逆律问拟，以申国法而快人心。乃海成仅请革去举人审拟，实大错谬，是何言耶？海成既办此事，岂有原书竟未寓目，率凭庸陋幕友随意黏签，不复亲自检阅之理？况此篇乃书前第一页，开卷卽见，海成岂双眼无珠，茫然不见耶？抑见之而毫不为异，视为漠然耶？所谓人臣尊君敬上之心安在？而于乱臣贼子人人得而诛之之义又安在？国家简任督抚，厚给廉俸，岂专令其养尊处优，一切委之劣幕，并此等大案亦漫不经意，朝廷又安藉此辈尸位持禄之人乎？海成寔属天良尽昧，负朕委任之恩，着传旨严行申饬。
至王锡侯身为举人，乃敢狂悖若此，必系久困潦倒，胸多牢骚，故吐露于笔墨。其平时所作诗文，尚不知作何讪谤！此等悖逆之徒，为天地所不容，故使其自行败露，不可不因此彻底严查，一并明正其罪。着海成卽速亲身驰往该犯家内，详细搜查，将所有不法书籍字迹卽行封固进呈。若再不详查，或有隐饰，是与大逆同党矣！一面选派妥干大员，将该犯王锡侯迅速锁押解京，交刑部严审治罪，务于十一月内解到。其犯属应行缘坐之人，亦着查明，委员分起解京。仍饬该员等沿途小心管押防范，如途中或有疎虞，致令自戕及兔脱等事，恐海成不能当其罪也。至书中所有参阅姓氏，自系出赀帮助镌刻之人，概可免其深究。朕于诸事不为已甚，此亦其一端也。至所有书版及已经刷印成帙者，并着查明，解京销毁。并恐此书或有流传各省者，着各督抚留心访查，如有此书刷印本及翻刻版片，均着卽行解京销毁。将此由六百里传谕海成，并于各督抚奏事之便谕令知之。钦此。遵旨寄信前来。（军机处上谕档） 四四二　广东巡抚李质颖奏查明广东实无《国朝诗别裁集》板片印本折
乾隆四十二年十月二十二日
广东巡抚臣李质颖跪奏，为查明具奏事。
案于乾隆四十二年正月二十一日淮江苏巡抚杨魁咨称，钦奉上谕：前因沈德潜选辑《国朝诗别裁》进呈求序，朕偶加校阅，集内将身事两朝、有才无德之钱谦益云云。钦此。钦遵。即行委员查明沈德潜在日嘱其门人蒋重光镌刻板片并同行续刻板片，俱已久经销毁，惟查得集内沈德潜自记云：此系增减第一次初审刻本，校对欠精，南粤、西江翻刻，比初刻本错字尤多。等语。其广东翻刻板片现存何处，应卽查起解京销毁，并将刷印流传旧本悉数查缴。等因。准此。臣当卽行司转饬通省各府州县遵照查办，一面派员在于省城各书坊挨次清查去后。嗣据委员等禀报：遵赴城厢内外各书铺细查，并无原刻别裁印本，亦无翻刻板片。询据书铺人等，佥称凡江南商人来粤卖书者，均寄寓金陵会馆，有无翻刻，问之江南商人，或知根由。职等卽往该会馆查询，据江南商人李翼圣回称：并无收存初续二刻旧本，亦无翻刻板片。惟乾隆二十五年曾有江宁怀德堂书商周学先来粤卖书，以粤省书板刻工较江南价廉，曾将《国朝诗别裁》初刻本翻刻，板片带回江南刷卖。闻得于乾隆二十九年，周姓已赴江宁县衙门缴销，现在委无板片等语。并据递具甘结前来。当即移咨两江督臣高晋、江苏抚臣杨魁，将书商周学先在粤翻刻带回板片，果否于乾隆二十九年在江宁县缴销之处，查明办理，并恭折具奏在案。
