<!-- { "loadSidebar": true } -->
　　今春臣曾接抚臣萨载密行札会，有闽浙督臣钟音陛见回任，遇（过）苏口传谕旨，稍有忌讳之书，命臣等一体留心查办。臣更知加意搜罗，尽心体察。但查办以来，不独臣未经见，卽总局委员 藩司闵鹗元及两教官，亦未据其有阅过各书字义触碍之禀。臣系满洲世仆，具有天良，正可乘此采访遗书，留心查办。如果见有此等不法书籍，宁不切齿痛恨？况屡奉有宽宥之恩旨，祇须将原书固封进呈，奏请圣裁定夺，亦不敢私行撤留销毁，自蹈欺隐之咎。今奉谕旨，谆切训示，实属仁至义尽。臣身任封疆，受恩至重，敢不仰体圣心，奋勉查办。臣现在凛遵，派诚实可信之丞倅及试用人员，分赴各州县，前往已缴藏书之家，明白宣示，善为劝导，如有不应留存之书，匿而未献，卽速呈缴，毫无干碍；若此次传谕之后，再有隐匿，将来别经发觉，必干重罪。仍谆饬各委员不许张皇滋扰。如有续得之书，卽行送阅。
　　除俟各委员查覆到日，再行奏闻，所有臣先后办理遗书实在缘由，理合先行据实覆奏，伏乞皇上睿鉴。谨奏。
　　乾隆三十九年九月廿二日奉朱批：览。钦此。
（军机处录副奏折）

一九○　安徽巡抚裴宗锡奏从前裒集遗书并无忌讳及现在办理缘由折
　　乾隆三十九年九月十五日
　　安徽巡抚臣裴宗锡谨奏，为钦奉上谕事。
　　窃臣接准大学士于敏中字寄内开，乾隆三十九年八月初五日奉上谕：云云。钦此。遵旨寄信到臣。臣伏读之下，仰见我皇上垂念世道人心攸系，凡荒诞悖谬之词，止令查办销毁，与收藏之人并无干碍。圣恩宽大，训示详明。
　　臣查安河上年采访遗书，据各属陆续将访获各书解送到省，臣督率藩司杨魁于通省教官内，遴选数人，令将解到各书先行校阅，将书内事由，撮举大要，签出送至臣署。臣详加翻阅，选择恭进。其检存未解陆续发还之书，非系重复琐小，卽属坊间刻本，人人共见，其中并无忌讳诞妄及字义触碍者。如有此等背妄之书，臣世受国恩，具有天良，一见无不切齿痛恨，岂有不奏明销毁，尚听其潜匿流传之理。
　　臣犹恐一时检阅未周，复传承办各员，面加询问 据称前次发还书籍，俱有书目可查，实在并无违碍语句等语。但明季末造，此等笔墨妄议之书，民间流传藏匿，难保必无。从前办理遗书，专意采访搜罗，汇登册府，于此等书，实未经办及。至各属绅士呈献书籍，原期登进为荣，断无不自行详阅，或见其书有忌讳，恐被驳回，又或心存疑畏，因而收存未交，亦属事理所必有。诚如圣谕，恐其仍系匿而不献。臣现在钦遵谕旨，转饬藩司，遴选同知、通判四人，分往各属，于已缴藏书之家，明白传谕，令将不应存留之书，卽速交出，与收藏之人并无干碍。圣谕煌煌，光明正大。各属绅士及稍有知识之人，家有遗留背（悖）妄之书，自必感激圣恩，争先呈献。至于村塾乡愚，僻处深山穷谷，卽偶有违碍字迹遗存，且不知忌讳，视为泛常，无从查交者，臣于分委丞倅之外，又札谕各府州转饬各教官，传集明白晓事之绅士数人，一体谆切晓谕，令其转告亲友，互相开导，如有明末伪妄之书，不论何项名色，概行缴出。其各属书坊及收卖旧书荒摊内，亦恐不无存留，并责令各教官督率晓事绅士，一体广为寻访。总期查办净尽，不致片简只字存留，贻惑后学，以仰副皇上杜遏邪言、维持风化至意。臣仍谆瞩委员妥协办理，毋得假手吏胥，以致籍端滋扰。 
　　除俟查覆到日，将所有违碍各书封固进呈，请旨销毁外，所有从前裒集遗书并无忌讳及现在钦遵办理缘由，理合先行恭折覆奏，伏乞皇上睿鉴。谨奏。
　　乾隆三十九年十月初一日奉朱批：览。钦此。
（军机处录副奏折）

一九一　安徽巡抚裴宗锡奏从前给还不解各书及现在确查缘由折
　　乾隆三十九年九月十五日
　　安徽巡抚臣裴宗锡谨奏，为遵旨覆奏事。
　　窃臣接到办理四库全书处咨开，乾隆三十九年六月二十六日奉上谕：云云。查安河采访遗书，臣节次钦奉谕旨，令臣实力购觅。臣随通饬各属，上紧采访解送。嗣据各属访获遗书，陆续解省，其中有绅士呈送者，亦有各府州县自行呈出者。臣专委藩司杨魁派敎官四员，专司其事，将各属禀呈书目及解到书籍，查点收贮，随时开单禀臣。经臣查阅，各属解送书内，有前代流传旧书及国朝儒林著述，可备四库之选者，业经臣开单恭折奏进，先后四次，共书五百一十六种，并委员解送四库馆交收在案。
　　此外，重复琐小书籍，有于各属禀呈书目之日，卽批令不必解送者；有于随禀解送，卽发交来差赍回者。其已经解送臣署各书，及第二次进呈书目内，准四库馆行知，有重复七十一种应行扣除者，亦经臣于选择奏进后，将拣存不解之书，开单发交藩司杨魁，督率教官查明，分别发还各属，嗣据藩司杨魁禀称：所有前项书籍，遇各州县赴省及解役之便，卽陆续开单给令带回。内有各府州县自呈之书，仍行收回。其绅士家呈送之书，饬令查明原送之家，出具领纸，自赴该州县具顿，不许假手书役人等，致借端勒索之弊。现已陆续发竣。等因在案。
　　兹奉圣谕，将拣存不解之害，先行查验发还，并严禁官吏人等窃取抵换、借端勒索等弊。仰见我皇上睿虑周详，无微不至。臣当卽行司，先将奉到上谕，敬谨刊刻誊黄，遍贴城乡市镇，晓谕绅士，咸使周知。伏查安河人文远不及江浙之盛，是以藏书之家，甚属寥寥。前据各府州呈到书内，安、宁、池、庐、凤、颍六府，滁、和、六、泗、广五州，据绅士呈送之书，每处不过一、二、三、四种不等，惟徽州、太平二府属稍多。所有拣存不解之书，各属领去曾否给还，其给还之书是否俱系本人领回，有无收字可凭，臣现在通饬各属，严行确查，俟覆到另行具奏。倘有本人赴领未得及吏胥等窃取抵换，并借端勒掯需索情弊，一经查出，或被本人首告，臣卽严行参究，断不敢稍为狥隐。总期实力妥办，以仰副皇上嘉惠藏书、体恤士林至意。所有臣从前给还各书及现在确查缘由，理合恭折奏覆，伏乞皇上睿鉴。谨奏。
　　乾隆三十九年十月初五日奉朱批：览。钦此。
（军机处录副奏折）

一九二　闽浙总督钟音等奏不解遗书查无关碍字迹暨再派妥员查办折
　　乾隆三十九年九月二十二日
　　闽浙总督臣钟音、福建巡抚臣余文仪谨奏，为钦奉上谕事。
　　乾隆三十九年九月初十日准浙江抚臣三宝札开，承准大学士于<敏中>字寄，乾隆三十九年八月初五日奉上谕：前曾谕令各督抚采访遗书，汇登册府，云云。钦此。又军机处夹片：浙抚奉到后，抄寄闽浙总督钟音、福建巡抚余文仪各一分。等因，转札前来。臣等跪读之下，仰见圣主盛德宏慈、维持风敎之至意。
　　伏查闽省前奉谕旨，采访遗书，当卽钦遵，广为搜罗，先后共得四百四十四种，延请告假在籍翰林叶观国、丁艰回籍知县黄佾，并遴选敎职等官七员，就省设局，悉心校阅。臣等与学臣暨两司逐一复检，内有稍堪备采者，计二百三种，节次开单恭折具奏解送在案。其余撤留不解者，计二百四十一种，俱系琐碎无当及重复残缺之书，其中皆留心检查，并无关碍字迹。惟是所交既无违碍之书，诚如圣谕，恐其尚有匿而不献。现在凛遵明训，专派可信妥员前赴藏书之家，宣布恩旨，实力善为查办，不致滋扰外，合先恭折覆奏，伏乞皇上睿鉴。谨奏。
　　乾隆三十九年十月二十日奉朱批：知道了。钦此。
（军机处录副奏折）

一九三　多罗质郡王永瑢等奏柯瑾所请刷印藏书扣俸承买毋庸议折
　　乾隆三十九年九月三十日
　　多罗质郡王臣永瑢等谨奏，为遵旨议奏事。
　　掌广东道监察御史柯瑾条奏，请刷印藏书扣俸承买一折，乾隆三十九年九月初五日奉旨：着交办理四库全书处总裁议奏。钦此。臣等查核该御史原奏，据称：各馆修书诸臣当编纂时遇有讹误疑难必资考订之处，率赴藏书家借本查核，而京中藏弆称富者亦不多有，往往觅借无获，竞至缩手不敢下笔，或欲向坊间寻买，既乏善本，而其价昂，一时实难措给。此编纂诸臣竭蹶情形也。窃思赁住官房、承买官豆等事，仰荷天恩垂注，准以季俸及每月公费银两扣抵，事归便易。今兹编纂诸臣，需书孔急，价购为艰，恳勅下总理书籍大臣，于官板藏书内，拣其关切考订，如经史、三通等类，计若干种，先期咨询各馆纂修并移咨部寺衙门，凡有情切购买者，各自咨明总理处，登记名册，俟汇齐人数若干，需书若干，卽行动项鸠工，赶紧刷印，按名给领。其应缴纸工银两，卽请仿照屋租、豆价之例，于季俸公费项下扣抵归款。再，现在办理遗书，多属人间未有，将来镂板流传，亦应就中择其最关实用者，标明若干种，于初印时，咨明在京臣工，俱照前件办理，准其扣项承买。等语。
　　臣等敬惟皇上稽古右文，表章羣籍，开馆编辑，昭示来兹。该纂修等承命编纂，务在折衷至当，自应博采诸书，以收厘正考稽之益。查现在三通等馆，原置有各种书籍，存贮甚富，尽敷翻阅，卽间有应需核对之本，亦均经奏明，准向武英殿移取备查，毋虞竭蹶。至办理四库全书处，搜辑尤为浩博，毋论官板诸书，无不备具，其中内廷秘籍，咸列编摩，海内储藏，现归插架。各纂修、校对等分头排勘，不特原有官书，取阅甚易，即使奇文僻典，世罕流传，亦无不可就馆检寻，旁参互证。臣等体察情形，并询之各纂修、校对等，并未有需阅官板诸书，借觅无获，以致竭蹶之事。况经史、三通等类，蒙我皇上嘉惠士林，剞劂颁布，久经通行，远近争相购觅。其列职词垣，尤竞相存贮。中间储存较裕者，颇不乏人。卽有一时未能购办者，无妨从容措置。且书籍一事，收藏家原系从便置买，与官房、豆石之切于官员日用有关钱粮欵项者逈殊，若因间有一二艰于买书之人，必令指俸扣价，纷纭琐屑，殊非政体。至现在武英殿新刊聚珍版各书，臣等钦遵谕旨，俾秘籍珍函，务广流传，业于奏办之初，将通行缘由奏明。所有应刊之书，以次排印，酌量多刷，每部完竣进呈之后，卽核定纸张工价，听情愿承买者，照例认买在案，亦毋须重复办理。应将该御史所奏扣俸买书之处，均毋庸议。
　　是否有当，恭候命下，臣等遵奉施行。谨奏。
　　多罗质郡王臣永瑢　　大学士臣于敏中　　尚书臣福隆安　　尚书臣王际华　　尚书臣蔡新　　尚书臣英廉　　左都御史臣张若溎　　侍郎臣曹秀先　　侍郎臣金简
　　乾隆三十九年九月三十日奉旨：依议。钦此。
（军机处录副奏折）

