<!-- { "loadSidebar": true } -->
伏查搜缴违碍书籍，虽片纸只字，俱不应任其流传。兹接奉谕旨，知有《圣讳实录》一书，胆敢将庙讳、皇上御名，各依本字全体书写，不法已极。且既早行刻板，外间自有留存。至颜季亨所撰《九十九筹》，其中诋斥之处甚多，犬吠枭鸣，闻之实堪发指。是此二书较之寻常违禁之书，更为狂悖不法。臣奉到谕旨，俱卽飞饬司道府厅州县并儒学敎官，一体严查，兼督率原派查书各贡生等在于城乡市镇及僻远村庄，凡有绅士藏书之家，自应严切申谕，即村坊里塾，亦须留心详悉访查。如有《圣讳实录》及《九十九筹》二书，立卽尽数呈交。并出示晓谕，查禁之后，倘能实时缴出，尚可从宽免其治罪，如敢殒绝天良，故为藏匿，日后再经发觉，卽与著书逆犯同科。若地方官视为具文，并不实心查办，一经察出，立即严参治罪，务使狂悖不法之书，片纸只字不至留在民间，致贻风俗人心之害。
除俟查获各书卽行具奏送京外，所有遵旨查办缘由，理合先行具折覆奏，伏祈皇上睿鉴。谨奏。
朱批：览。（宫中朱批奏折） 五七七　广西巡抚吴虎炳奏查无《九十九筹》一书并再行严查折
乾隆四十三年十二月二十八日
广西巡抚臣吴虎炳跪奏，为覆奏事。
乾隆四十三年十二月二十二日承准大学士 公阿桂、大学士于敏中字寄，乾隆四十三年十二月初九日奉上谕：前据高晋奏缴违碍书籍，内有《九十九筹》一书，计四本，系明人颜季亨所撰。其中诋斥之处甚多，较寻常违禁各书，更为狂悖不法。随卽销毁外，但此书既已流传，必不止此一部。着传谕萨载、杨魁，于江省再行切实搜查，如有续行查出者，卽封固送京，不必俟汇同他书奏缴，并应查此书有无刊刻板片，一并起出解京。并恐各省亦有传布收藏者，着传谕各督抚一体严查，尽数解京销毁，毋使片纸只字存留。各督抚不得视为具文，漫不经意，致干重戾。将此由四百里传谕知之。钦此。遵旨寄信到臣。
臣当卽行司通饬所属，实力严查，并密遣妥员于省城新旧书坊，挨次确访，又委府县敎职向本地读书旧家暨绅士人等，逐一细查，均无前项书籍。俟各属查覆，如有颜季亨所撰《九十九筹》一书，臣卽尽数封固解京，不敢存留片纸只字。臣蒙皇上天恩，简任封疆，于此等悖逆之书不能先事查出，解送销毁，已觉悚惶无地，何敢视为具文，自取重戾。
所有奉到廷寄现在办理缘由，理合恭折覆奏，伏祈皇上睿鉴。谨奏。
朱批：览。（宫中朱批奏折） 五七八　户部为知照四库馆总裁等罚俸事致典籍厅移会
乾隆四十三年十二月
户部为遵旨等事。
陕西司案呈，本年十一月十四日准都察院咨称，本院具题内开：查四库馆自七月起至九月止所进各书，该总裁等抽阅书内俱有错悞记过，均应议处。应将协办大学士 吏部尚书程<景伊>、工部尚书嵇<璜>、户部左侍郎 署吏部左侍郎董<诰>、吏部右侍郎王<杰>、兵部左侍郎周<煌>、刑部右侍郎钱<汝诚>、太仆寺卿吉<梦熊>、翰林院侍讲学士朱<珪>，均照不行详查罚俸六个月例，罚俸六个月；总校官 归班进士缪琪、庶吉士何思钧、中书朱钤、原任中允王燕绪，分校官 助教胡予襄、罗万选、中书雷纯、叶菼，均照疎忽罚俸三个月例，各罚俸三个月。查缪琪系归班进士，应于得官日罚俸三个月。王燕绪已经革职，在四库馆効力行走，其罚俸之处仍行注册。查吉梦熊有纪录三次，罚俸三个月注抵在案。今议罚俸六个月，连前共九个月，应销去纪录一次，抵罚俸六个月。其罚俸三个月之处，仍应注于纪录，合计抵销。于乾隆四十三年十一月初六日题，初八日奉旨：程景伊、嵇璜、董诰、王杰、周煌、钱汝诚、朱珪俱着罚俸六个月；吉梦熊着销去纪录一次，其罚俸三个月之处，仍注于纪录抵销。余依议。钦此。相应抄录原题，移咨户部查照。等因前来。
除太仆寺卿吉梦熊罚俸之案议以纪录抵销，毋庸议外；应将中书朱钤、雷纯、叶菼等罚俸之案注册，移会典籍厅于领俸册内声明坐扣可也。须至移会者。
右移会典籍厅。（内阁移会） 五七九　湖广总督三宝等奏呈查缴应毁各书清单
乾隆四十三年
湖广总督臣三宝、湖北巡抚臣陈辉祖谨奏，谨将湖北省续经查获应毁各书开列清单，恭呈御览。
计开：
《唐诗应试分类详解》一百一部。是书系江西逆犯王锡侯纂。内附刻狂诞之诗。
《明通纪直解》三部。刊本。是书锺惺辑。二部各八本，又一部计十二本，俱全。内载明末诸臣事迹，语有干碍。
《皇明书》一部。刊本。是书邓元锡录。计十本，内缺一卷、二卷、四十卷至四十五卷。内载辽左事迹，语有违碍。
《寰宇分合志》一部。刊本。是书徐枢辑。计八本。内载历代源流，语多失体。
《明纪本末国书》三部。刊本。是书卢元昌着。一部计三本，又一部计四本，俱全；又一部计一本，止存十卷至十四卷。内载明末事迹，语有干碍。
《四夷考》一部。刊本。是书郑晓着。计二本。内载《女直考》，语有违碍。
《明史窃》一部。刊本。是书尹守衡着。止存三本，前后俱缺。内载明末辽东宦迹，语有干碍。
《读史纲》一部。刊本。是书左昊着。计六本，止存十一卷至十五卷。内载三藩事迹，语有违碍。
《十六朝广汇纪》一部。刊本。是书陈龙可等校。计六本，止存十八卷至二十二卷，二十五卷至二十八卷，余俱缺。内论辽事，语多狂悖。
《历代统系图记》一部。刊本。是书曾焘辑。计一本。内纪明末三王，语多失体。
《献征录》一部。刊本。是书焦竑着。计五十一本，内缺一卷、十五卷、十六卷、十九卷、二十一卷、二十四卷、二十六卷、二十九卷至四十二卷、四十四卷至六十四卷、六十六卷至八十卷、八十五卷、八十六卷、八十八卷、八十九卷、九十一卷至一百卷、一百二卷、一百三卷、一百五卷、一百七卷、一百十九卷。集内志铬碑传，语有违碍。
《启正野乘》一部。刊本。是书邹漪纂。计十二本。内载明末诸臣事迹及钱谦益序文，俱有违碍。
《酌中志略》二部。抄本。是书刘时泰着。一部计三本，又一部计二本，俱全。内叙辽东边事，语有干碍。
《后纶扉尺牍》一部。刊本。是书叶向高着。计四本，全。内论辽事，语多违碍。
《续奏草》一部。刊本。是书叶向高着。计三本，止存一卷、二卷、三卷、七卷、八卷、十一卷、十二卷。奏疏内语有干碍。
《揣摩成》一部。刊本。是书徐时会订。止存表、判二本。表内叙女直事迹，语有违碍。
《五边典则》一部。刊本。是书徐日久集。计一本，止存十三卷、十四卷，余俱缺。内载辽东建州事迹，语有干碍。
《明百将传》一部。刊本。是书顾其言编。计四本，全。内纪明将刘綎事迹，语有干犯。
《明馆课续集》一部。刊本。是书王锡爵编。计十五本，内缺十三卷。纪载边防事迹，语多干碍。
《明臣经济录》一部。刊本。是书陈九德删次。计八本，内缺七卷、八卷、十六卷、十七卷。纪载明代边事，语有干碍。
《按辽疏稿》一部。抄本。是书熊廷弼着。计一本。内论辽东守战事宜，语多干碍。
《云鸿洞稿》并续稿四部。刊本。是书官抚辰着。一部计八本，又一部计七本，又一部计一本，俱不全；又一部计四本，全。内载明末事迹，语多干碍。
《山晓阁明文选》二部。刊本。是书孙琮集。一部计二十二本，全；又一部计七本，止存二十一卷至二十四卷。内载锺惺、陈继儒文。
《清閟全集》一部。刊本。是书姚希孟着。计十七本，残缺不全。内奏疏、策论、尺牍，语多干犯。
《秘籍续集》三部。刊本。是书陈继儒校。一部计八本，全；又一部计八本，又一部计十一本，俱不全。内载伏戎纪事及夷俗记，语有违碍。
《寒支初集》二部。刊本。是书李世熊着。二部，各十本，全。内载明末诸臣序文，语多干犯。
《陈眉公集》一部。刊本。是书陈继儒着。计三十七本，内缺一卷、十七卷、三十二卷，三十九卷、四十卷、四十一卷、四十六卷、四十七卷、五十六卷、五十七卷、五十八卷、六十卷。内载建州事迹，语多狂悖。
《石民未出集》一部。刊本。是书茅元仪着。计五本，全。内论辽左边事，语有干碍。
《道援堂集》一部。刊本。是书屈大均着，沈用济选。计四本，全。
《独漉堂集》一部。刊本。是书陈恭尹着。计四本。诗内语多隐刺。
《楼山堂集》一部。刊本。是书吴应箕着。计六本，全。内叙边防，语多干碍。
《求是堂集》一部。刊本。是书文德翼着。计五本，不全。内载明末事迹，语有干碍。
《莲须阁集》一部。刊本。是书黎遂球着。计六本，止存十一卷至二十三卷。内论明末事迹，语多干碍。
《拟山园集》一部。刊本。是书王铎着。计三十二卷，未订。内杂作诸篇，语多违碍。
《感旧集》二部。刊本。是书王士正选。一部计十本，又一部计八本，俱全。内有钱谦益、吴伟业诗。
《国朝诗品》一部。刊本。是书陈以刚等选。计八本，全。内载吴伟业诗。
《芑山文集》一部。刊本。是书张自烈着。计五本，全。策内语有违碍。
《田间文集》一部。刊本。是书钱澄之着。计四本，全。内叙明末事迹，语有干碍。
《田间诗集》一部。刊本。是书钱澄之着。计一本，止存十三卷至二十卷，余俱缺。诗内语多隐托。
《兰台疏稿》一部。刊本。是书刘曰梧着。计四本，全。内载蓟门各疏，语多干碍。
《广名将谱》一部。刊本。是书黄道周注。计一本，止存十九卷、二十卷。内论明将事迹，语有干碍。
《碧山学士稿》一部。刊本。是书黄洪宪着，吕留良编次，计一本。
《钱吉士文稿》二部。刊本。是书钱禧着，吕留良评。一部计二本，又一部计四本。
《天盖楼庭训遗稿》一部。刊本。是书吕留良着。计一本。
《吕氏医贯》二部。刊本。是书吕留良着。一部计二本，全；又一部计一本，不全。
《质亡集》二部。刊本。是书吕留良评辑。一部计十本，又一部计十二本。
《初学集诗注》一部。刊本。是书钱谦益着。计八本，全。
