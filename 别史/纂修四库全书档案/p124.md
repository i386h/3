<!-- { "loadSidebar": true } -->
窃臣承准大学士 公阿桂、大学士于敏中字寄内开，乾隆四十三年十二月初九日奉上谕：前据高晋奏缴违碍书籍，内有《九十九筹》一书，计四本，系明人颜季亨所撰。其中诋斥之处甚多，较寻常违禁各书更为狂悖不法。随即销毁外，但此书既已流传，必不止此一部。着传谕萨载、杨魁于江省再行切实搜查，如有续行查出者，卽封固送京，不必俟汇同他书奏缴，并应查此书有无刊刻板片，一并起出解京。并恐各省亦有传布收藏者，着传谕各督抚一体严查，尽数解京销毁，毋使片祇只字存留。各督抚不得视为具文，漫不经意，致干重戾。将此由四百里传谕知之。钦此。遵旨寄信前来。
当卽转行各属，并严饬委员等实力搜查缴解去后。兹据查出颜季亨所著《九十九筹》并《时务体要》，计书四本，由局员呈送到臣。臣查《九十九筹》一书，狂悖不法，实较寻常禁书为甚。此书既已刊刷，流传自多，应卽切实查缴净尽。其原书刊刻板片，亦当跟追查起，庶不致稍有贻留。
现准督臣札会，接准大学士 公阿桂等字寄内开：议奏河南抚臣郑大进奏缴颜季亨所撰《九十九筹》，尚有所著《纪胜通考》、《时务体要》、《补漏居寓言》三种，汇刻成部，统计十二本，均应查缴。颜季亨系江阴人，行文在其原籍及江南各处，查取板片送京。等因。臣与督臣飞行江阴县，通饬各属暨委员等一体认真查收，务将书籍板片尽数查追起获，另行随时专奏缴送外，所有现在查出书四本，理合封固，先行赍解军机处查收，请旨销毁。
臣谨会同两江总督臣萨载，恭折具奏，伏乞皇上睿鉴。谨奏。
朱批：览。（宫中朱批奏折） 五八八　军机大臣奏复核陶汝鼐及黎元宽所撰违碍书情形并行文各省饬禁折
乾隆四十四年正月二十九日
据湖南巡抚李湖搜出明末翰林陶汝鼐《荣木堂集》，及其孙陶煊同张灿所选《国朝诗的》等书，共三十八本，奉旨令臣等复核。臣等详加检阅，查陶汝鼐系明崇祯癸酉科举人，后授检讨，似在福王时。及入国朝，未经出仕，年至八十有余。又其诗序有自称「贫衲」语，似曾为僧，但无可考据，盖亦屈大均等之流。至《国朝诗的》系伊孙陶煊与张灿同选，于康熙六十年刊刻。所选之诗，自国初至康熙年间人，如钱谦益、屈大均等诗皆经选入，其字句亦有违碍之处。谨将所有违碍诗句，逐一签出，恭呈御览。
又据江西巡抚郝硕查获江西南昌人黎祖功所著《不已集》，又黎祖功之父黎元宽所著《进贤堂集》等书，奉旨交臣等覆阅。臣等查黎元宽系明崇祯戊辰科进士，伊子黎祖功年十七，卽为盗所杀，并无后嗣。其所著《进贤堂集》、《不已集》均有违碍语句，谨将原书缴进销毁，仍行文各省督抚，一体饬禁。
至此案前据李湖奏到时，臣等面奉谕旨，俟将各书检阅进呈后，再将此案作何办理之处，谕饬李湖遵照。谨将李湖原折抄录进呈，恭候训示，以便拟写谕旨呈览。谨奏。（军机处上谕档） 五八九　谕所有陶汝鼐黎元宽各项书集均着行查销毁其子孙加恩免罪
乾隆四十四年正月二十九日
乾隆四十四年正月二十九日奉旨：陶汝鼐、黎元宽所刻诗集各种，虽俱有违悖语句，但其人系明季科目，在本朝未经出仕。至陶煊、张灿选刻《国朝诗的》，将钱谦益、屈大均等诗选入，尚在未曾查禁之前，本人久已身故，其子孙亦无另行刊刻之事，均非徐述夔一案可比。所有各项书集，自应一体行查销毁。至陶汝鼐之曾孙陶士傪、陶士伦，张灿之子张之澴，俱着加恩免其治罪。钦此。（军机处上谕档） 五九○　大学士于敏中等奏《开国实录》图内字迹已分别派员缮写片
乾隆四十四年正月三十日* 
大学士臣于敏中等谨奏：前奉谕旨，令主事门应兆恭绘《开国实录》一分，图内字迹应派员缮写。令臣等谨凝派内阁中书德宁、爱星阿、德成、常明缮写清字，军机处行走中书范鏊、程维岳、杜兆基、关槐缮写汉字，内阁中书三官保、和绷额、舒兴阿、明善缮写蒙古字，俱在南书房敬谨缮写，以昭慎重。理合奏明。谨奏。
乾隆四十四年正月三十日奉旨：知道了。钦此。（军机处上谕档） 五九一　翻书房为催付《清文鉴》正副草本事致蒙古堂移付
乾隆四十四年正月
翻书房为移付事。
照得贵堂于四十三年八月内领去查对卷一、卷二三合《清文鉴》正副草本，次于九月起将所有草本、副本陆续全行领去，查对遗漏蒙古语。至今四月有余，尚未付过一卷。现在赶办此书，实于限期有碍。今移付贵堂，将查明办妥之草副本卽付本书房，以便赶办可也。须至移付者。
右移付蒙古堂。（内阁移付） 五九二　军机大臣奏将科甲出身现任三品京堂开单进呈片（附清单）
乾隆四十四年二月初一日
昨据董诰告称，召见时面奉谕旨，令臣等将三品京堂开列名单，恭候钦派总阅四库全书。臣等谨将科甲出身之现任三品京堂，开单进呈。谨奏。 
附　清单
现任科甲出身三品京堂；
都察院副都御史罗源汉　曹文埴
宗人府府丞窦光鼐
太常寺卿吴玉纶
詹事府詹事金士松（军机处上谕档） 五九三　军机大臣奏遵旨选得阿哥书房行走人员谢墉等五员阅看全书片
乾隆四十四年二月初一日
谨查阿哥书房行走之翰林等，前岁经臣于敏中等遵旨选派周煌、汪廷玙、朱珪、倪承宽阅看全书，续经吉梦熊面奏俯准，一体阅看。今臣复遵旨于现在行走人员内选得谢墉、达椿、钱载、吴（胡）高望、李汪度五员，均堪阅看全书。谨拟写谕旨进呈。谨奏。（军机处上谕档） 五九四　谕着永璇等充四库全书馆正总裁谢墉等充总阅
乾隆四十四年二月初一日
乾隆四十四年二月初一日奉旨：
皇八子永璇、皇十一子永瑆着充四库全书馆正总裁。谢墉、周煌、达椿、汪廷玙、钱载、胡高望、窦光鼐、曹文埴、金士松、李汪度、朱珪、倪承宽、吉梦熊俱着充四库全书馆总阅，书成时与总裁一体列名。钦此。（军机处上谕档） 五九五　谕内阁现充文渊阁检阅人员于朕御临时应行站班
乾隆四十四年二月初三日
乾隆四十四年二月初三日内阁奉旨：
现充文渊阁检阅之内阁中书八员，于朕御文渊阁时应行站班，着俱赏带朝珠。钦此。（军机处上谕档） 五九六　大学士于敏中奏呈《开国实录》样片恭候阅定以缮正本片
乾隆四十四年二月初四日
臣于<敏中>谨奏：
臣等选派中书十二员，在南书房缮写《开国实录》，因令各员先写样片呈览。至所有人地名，交国史馆查对现在译定字样改正，一并黏签进呈。恭候阅定，卽交各员遵照敬缮正本。谨奏。（军机处上谕档） 五九七　谕嗣后四库馆効力年满议叙人员着严加考试分别核办
乾隆四十四年二月初六日
乾隆四十四年二月初六日奉旨：
吏部奏请将四库馆効力年满议叙人员严加考试，分别核办。所奏是，应如此办理。此项在馆人员，虽系自备资斧劾（効）力，而议叙实不免过优，殊非慎重名器之道。朕原因四库全书卷帙浩繁，既办一大事，即不能计及小节，略予从优，非不知其中有些微小弊也。但恩施固当令均沾，而录叙亦不宜太滥，况人多即流品混淆，自当明示区别。嗣后此项议叙人员，着照部议，汇齐五十名奏请考试一次。惟是伊等写书时大率倩人代缮，其本人字画未必悉能工楷。将来考试时，着派出阅卷大臣稍为宽取，不必照正考之例过于精核，以示格外体恤之意。其有不到及倩人代作诸弊，仍着照部议严察。钦此。（军机处上谕档） 五九八　军机大臣奏呈江苏巡抚杨魁解到《九十九筹》等书请旨销毁片
乾隆四十四年二月十二日
据江苏巡抚杨魁将查缴颜季亨所撰《九十九筹》并《时务体要》共四本，解送到京。理合进呈，请旨销毁。谨奏。（军机处上谕档） 五九九　军机大臣缮呈满汉三品以上大臣兼与未兼全书馆人员名单
乾隆四十四年二月十二日
满汉三品以上大臣现充四库全书馆总裁、总阅名单
总裁：大学士 公阿桂差，大学士于敏中，协办大学士英廉、程景伊。尚书 公福隆安。尚书梁国治、嵇璜。署尚书金简。侍郎王杰、刘墉差，董诰、沈初、钱汝诚、彭元瑞差。 
总阅：侍郎谢墉、周煌。内阁学士达椿、钱载、汪廷玙差、胡高望。宗人府府丞窦光鼐。左副都御史曹文埴。詹事府詹事金士松。满汉三品以上大臣未兼四库全书馆名单尚书德保、曹秀先原充四库馆总裁、蔡新原充四库馆总裁、德福、袁守侗差。侍郎瑚世泰、和珅、阿肃、金辉、阿扬阿、喀宁阿、胡季堂、德成、雅德、徐绩、刘浩、保泰。内阁学士塔永阿、塔章阿、嵩贵现在穿孝、图思义、永信。左副都御史巴彦学、耀海、罗源汉。通政使哈福纳、张若渟。大理寺卿德尔泰、袁芳松。太常寺卿德明、吴玉纶。詹事府詹事梦吉。光禄寺卿奇臣现在穿孝、陈孝泳。太仆寺卿江兰。（军机处上谕档） 六○○　两广总督桂林等奏覆查办《九十九筹》一书情形折
乾隆四十四年二月十三日
两广总督臣桂林、广东巡抚臣李质颖谨奏，为遵旨覆奏事。
窃臣等接准大学士 公阿桂、大学士于敏中字寄，乾隆四十三年十二月初九日奉上谕：前据高晋奏缴违碍书籍，内有《九十九筹》一书，计四本，系明人颜季亨所撰。其中诋斥之处甚多，较寻常违禁各书更为狂悖不法。随即销毁外，但此书既已流传，必不止此一部，着传谕萨载、杨魁于江省再行切实搜查，如有续行查出者，即封固送京，不必俟汇同他书奏缴，并应查此书有无刊刻板片，一并起出解京。并恐各省亦有传布收藏者，着传谕各督抚一体严查，尽数解京销毁，毋使片纸只字存留。各督抚不得视为具文，漫不经意，致干重戾。将此由四百里传谕知之。钦此。
伏查臣等节次钦奉谕旨，饬查违碍书籍，业经行令藩司派委敎职等在于省城及各府州县书坊，将现售书籍号簿挨次查视。其新到之书，随时开送书目，凡有名目新奇者，卽详细检阅，遇有违碍字句，逐一黏签呈送。臣等汇核，随折进呈御览在案。
兹钦奉圣谕，遵卽行司，委员先于省城各书坊加意严查。据书贾人等佥称：坊店内向来从未贩卖过《九十九筹》一书，今奉查禁，情愿具结，不敢隐匿，自取重罪等语。但江省既有此书，保无传布至粤。臣等分饬教职等，于绅衿士民之家遍行切实察询，并饬司通行所属，令前派各员细访详查，如有此书及翻刻板片速卽呈缴解京。并严行晓谕，倘有藏匿不呈，别经发觉，罪难轻恕，务使咸知凛畏，有卽呈出，勿致观望延挨。臣等随时督率访查，不敢稍涉疎懈。
所有臣等钦奉谕旨遵办缘由，谨恭折覆奏，伏乞皇上睿鉴。谨奏。
