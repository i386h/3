<!-- { "loadSidebar": true } -->
此书虽以欲使人知所避讳为名，乃敢将庙讳及朕御名各依本字全体写刊，不法已极，实与王锡侯《字贯》无异，自当跟究刊着之人，按律治罪。虽李伯行等讯系走脚为生，不通文义，卽刷卖之刘峩亦不知此书来历。但书内载有「雍正年得于江右藩幕」之语，自无难查考而知。着传谕郝硕卽速查明，彼时江西藩司系属何人，如何得有谕旨，并所延幕友何人，此书确系何人著述刊刻。逐一详晰访查确实，据实具奏，毋得稍存延缓讳饰。将此由五百里发往，郑大进原折一并抄寄阅看。仍着郝硕查明由驿覆奏，并谕郑大进知之。
至此书恐有流传各省者，并着传谕各督抚实力确查，解京销毁，不得仅以具文塞贵。将此遇各督抚奏事之便，谕令知之。钦此。遵旨寄信前来。（军机处上谕档） 五六五　奉天府府丞李绶奏查办铁岭等处违碍碑碣情形折
乾隆四十三年十一月二十五日* 
奉天府府丞臣李绶跪奏，为遵旨查奏事。
窃臣奉旨查办神祠坟墓碑碣、村堡隘口门匾违碍字样，所有查出凤凰、岫岩二城、宁海、旅顺等处神祠坟墓违碍字样，开具简明清单，节次恭折具奏在案。
兹臣由铁岭、开原、兴京、抚顺等处查回盛京，正在查办城内及承德县所属各界，接奉十一月初八日上谕：据李绶奏查办宁海、旅顺等处神祠坟墓违碍碑碣。云云。钦此。臣谨将查出盛京等处碑碣门匾，分别应毁应改，开具清单，恭呈御览。臣一面知照将军臣弘晌，一面严饬各地方官磨毁净尽。其应改者，臣撰文发刻外，遵将两次奉到谕旨及臣三次原折底稿清单，一并恭缴。至臣知照将军咨文，饬各地方官牌文，统俟事竣后收回销毁，遵旨毋庸存案。
所有臣查办碑碣缘由，理合恭折具奏。谨将应缴各件另封随折进呈，伏乞皇上睿鉴。
臣拜折后，卽赴锦州府四属查办。合并陈明。谨奏。
乾隆四十三年十一月二十五日奉朱批：知道了。钦此。（军机处录副奏折） 五六六　谕将逆犯徐述夔徐怀祖戮尸并仆毁沈德潜墓碑等事
乾隆四十三年十一月二十七日
乾隆四十三年十一月二十七日奉旨：
逆犯徐述夔、徐怀祖俱着照议戮尸，卽派干清门侍卫阿弥达驰驿前往东台县会同该抚杨魁监视办理。其沈德潜墓所应行仆毁之祭葬碑文，并着阿弥达前往苏州，会同该抚监看磨毁字迹，并将其石移弃他处，以昭炯戎。至徐述夔之孙徐食田、徐食书及列名校对之徐首发、沈成濯并陶易之幕友陆琰俱着从宽改为应斩监候，秋后处决。余依议。钦此。（军机处上谕档） 五六七　寄谕江苏巡抚杨魁据实覆奏将徐述夔父子戮尸及仆毁沈德潜墓碑等情
乾隆四十三年十一月二十七日
大学士 公阿<桂>、大学士于<敏中>字寄江苏巡抚杨<魁>，乾隆四十三年十一月二十七日奉上谕：
本日大学士、九卿具奏审拟逆犯徐述夔等一案，已分别降旨将逆犯徐述夔、徐怀祖照议戮尸，派干清门侍卫阿弥达驰驿前往东台县会同该抚杨魁监视，并令其前赴苏州，会同该抚将沈德潜墓所应行仆毁之祭葬碑文监视磨毁字迹，并将其石移弃他处，以昭炯戒矣。该抚接奉此旨，卽速前赴东台县，俟阿弥达到后，卽会同遵旨妥速办理，并同至苏州将沈德潜墓碑一并磨毁移弃，卽行据实覆奏。将此由五百里传谕杨魁知之。钦此。遵旨寄信前来。（军机处上谕档） 五六八　谕内阁将沈德潜所有官爵及宫衔谥典尽行革去【真按：沈德潜着实犹清高宗如此之评也,则真士人无行又一端矣.既受国命,又背为之以求清高乎 则甚矣怪哉,亦当然矣.吾辈今日生此,具委过于文字狱者,岂得其情耶!】
乾隆四十三年十一月二十七日
乾隆四十三年十一月二十七日内阁奉上谕：
本日大学士、九卿具奏定拟逆犯徐述夔等一案，已将各犯应得之罪分别降旨矣。至据称查出徐述夔之传系沈德潜所作，请将沈德潜从前所有官衔谥典尽行革去，其乡贤祠内牌位一并撤出，及赐祭葬碑文查明仆毁等语，实属罪所应得。逆犯徐述夔身系举人，且自其高曾以来，均在本朝食毛践土，厚泽涵濡，乃于所作《一柱楼诗》各种，敢于妄肆诋讥，狂诞悖逆，实为覆载所不容。至其诗内怀想胜朝之语，无非藉以为名，不可信以为实。卽以前明政事而论，并无可以动民系恋者。如洪武开基，严刑竣罚，永乐篡逆，瓜蔓抄诛，士民无不含怨。又如洪武因苏松嘉湖各府为张士诚固守，迁怒及民，浮粮加重，寖至末季，征敛日增，累及天下，民多愁苦嗟怨。此皆见于史册者，有何可以系感之处，而追念不忘乎！至我本朝，列圣相承，爱养百姓，赈灾蠲缓，厚泽频施，而江浙浮粮之额节经裁减，以除民害。朕践阼至今四十三年，普免天下钱粮三次，普免漕粮二次，其它灾赈之需动輙数百万，穷檐疾苦，迭沛恩膏，小民具有天良，岂有不知感戴，转属念于前朝全无恩德及民之理？此不过抑郁无聊之人，自揣毫无进路，递而为此，与匹夫匹妇之自经沟壑无异。而读书失志之徒，遂托言怀想前朝，以为万一败露，犹可藉以立名，其肺腑真可洞鉴。此等鬼蜮伎俩，岂能匿于光天化日之下！若无知者以此辈为真有追怀故国之思，转为若辈所愚矣。至伊子徐怀祖敢将伊父逆词公然刊刻，均属罪大恶极。乃沈德潜所作传内，称其「一柱楼编年诗已付梓」，并云「品行文章皆可法」，是沈德潜于徐述夔所作悖逆不法诗句，皆曾阅看，并不切齿痛恨，转欲为之记述流传，尚得谓稍有人心者乎？又伊传内称徐述夔之从弟「赓武妄罹大辟，阅十七月而寃雪」之语，因命萨载等查阅原案，则系乾隆元年有泰州民缪照乘与缪又南之妻蒋氏通奸，商同勒死亲夫，蒋氏因曾被徐赓武刁奸怀恨，是以到案供指徐赓武同谋，后经审出实情，拟以枷杖完结。徐赓武刁奸妇女，本属有罪之人，沈德潜转为之论叙称寃，身为大臣，不应颠倒是非若此！沈德潜自中式进士及选入翰林时，朕因闻其平日学问尚好，格外施恩；又念其留心诗学，且怜其晚成，是以不数年间卽擢为卿贰，又令在尚书房行走。而伊自服官以来，不过旅进旅退，毫无建白，并未为国家丝毫出力，众所共知。及乞休后，复赏给尚书衔，晋阶太子太傅，并予在籍食俸，恩施至为优渥。沈德潜理宜饬躬安分，谨慎自持，乃竟敢视悖逆为泛常，为之揄扬颂美，实属昧良负恩。且伊为徐述夔作传，自系贪图润笔为囊橐计，其卑污无耻，尤为玷辱缙绅。使其身尚在，虽不至与徐述夔同科，亦当重治其罪。今伊业已身故，不加深究，然竟置而不论，俾其身后扔得永受恩荣，则凡在籍朝绅又将何所警惕乎？着照所请，将沈德潜所有官爵及宫衔谥典尽行革去，其乡贤祠牌位亦一并撤出，所赐祭葬碑文现派阿弥达前往会同杨魁查明仆毁，以昭炯戒。将此通谕中外知之。钦此。（军机处上谕档） 五六九　河南巡抚郑大进奏现在查办违碍书籍章程并遵旨予限二年办理折
乾隆四十三年十一月二十八日
河南巡抚降一级又降三级留任臣郑大进跪奏，为钦奉上谕事。
窃臣准刑部咨乾隆四十三年十一月初二日奉上谕：前经降旨各督抚查缴违碍书籍，因向未定期，各督抚视为末务，其藏书之人亦不免意存观望，呈缴逾期。着通谕各督抚，以接奉此旨之日为始，予限二年，实力查缴。钦此。
伏查违碍悖逆之书，流布人间，凡为臣子具有人心者，皆当共愤。臣于本年四月间自京回任，检查旧案，豫省自奉旨查办以来，惟乾隆四十年十二月间曾经前抚臣徐绩奏缴书五十八部，嗣后并无呈缴。当卽谆饬各府州督率印官教职留心查缴，乃至七、八月间仍无缴解。臣细加体察，缘一切应禁书名，从前未经明白晓示，而豫省士风朴鲁，除经书试帖之外，俱不留心，实不知何者为应禁之书，以致呈缴寥寥。臣悉心搜访，因于九月间购得江苏省所刊禁书名目，统计不下九百余种，而逆犯王锡侯、徐述夔所著尚不在内。臣即将购得书目同续奉查禁各书，一并开单饬发藩司荣柱，令其遵照刊刻，分发各府州县学各官，转发各坊肆及藏书之家，广为劝谕，勒限三个月尽数呈缴。如再仍前玩视因循，一无查缴，卽将该地方官严行参处。又查分发试用首领佐杂员数甚多，该员等安坐省城，得缺无期，每员亦发给书目一本，令其不拘远近，自行购缴。有能购获禁书三十部及书板一百块者，俱准其记功一次；记功三次，遇缺先行委署；记功十次，遇缺先行咨补。现任教职亦照此记功，如有能实心查缴、功次较多者，准于举行计典；及六年俸满时，从优荐拔，以示鼓励。仍于省城开设总局，专委丞倅一员在局综理，并委敎职二员分司校勘，一俟缴有成数，卽行解京销毁。此臣现在查办之章程也。
兹奉圣恩宽大，准予展限二年，凡在臣民俱应感发天良，当不敢仍前观望。除饬司钦遵刊刷誊黄，分颁各属将收藏违碍悖逆之书，俱各及早呈缴，免其治罪。如二年限满，仍有隐匿存留，一经发觉，卽从重治罪，不能复邀宽典之处，明白晓谕，务使周知，仍严饬各属勿以时日尚宽，漫不经心，自干重戾外；所有办理缘由，理合恭折奏闻，伏乞皇上睿鉴。谨奏。
朱批：览。（宫中朱批奏折） 五七○　江西巡抚郝硕奏缴续获应毁书籍并开单呈览折
乾隆四十三年十二月初一日
江西巡抚臣郝硕谨奏，为恭进续获应毁各书，仰祈睿鉴事。
窃照江省今岁购获应选应毁各书，前已经臣恭折奏缴在案。
兹据各属续获应毁书籍呈缴前来。当卽饬令委办书局南昌府知府汤蕚棠等详加校核，内有应请销毁书十二部，呈送到臣。臣与司道公同复核，查《彭躬庵集》、《文耻斋集》、《鱼郎集》、《中兴纪录》、《意园文集》、《金汤借箸十二筹》、《存菊草》、《三清石》、《竹庄笔记》共九部，内有狂悖违碍字句，均应销毁。又有《明诗归》、《诗慰》、《结邻集》三部，内有钱谦益、屈大均等诗文，均应摘毁。除查追刊本各书之板片另行解京销毁外，谨将各书标贴黄签，开列清单，恭呈御览。仍咨明各省一体查缴。又查获逆犯徐述夔所著《一柱楼小题诗》一部，谨遵旨封送军机处销毁。其余续获应毁各书籍及书板等项，俟汇齐再行奏进。臣仍加意督饬各官竭力搜求，多方查购，务期净尽，断不敢稍事懈忽。
所有臣查获书籍缘由，谨会同署两江总督臣萨载、提督江西学政臣汪永锡恭折具奏，伏乞皇上睿鉴。谨奏。
乾隆四十三年十二月二十一日奉朱批：览。钦此。（军机处录副奏折） 五七一　寄谕各省督抚严查《九十九筹》一书及板片解京销毁
乾隆四十三年十二月初九日
大学士 公阿<桂>、大学士于<敏中>字寄各省督抚，乾隆四十三年十二月初九日奉上谕：
