<!-- { "loadSidebar": true } -->
又该尚书所奏遗漏抵换各书，查上年奉旨清查底本，业将遗失印本之提调各员，交部分别革职降调在案。并经奏明，将此项底本交纪昀覆行阅看。今该尚书既称有遗漏抵换各本，或实系遗漏未缮，或原系扣存不抄，或因印本遗失将坊本抵补，应俟纪昀回京自行查对，分别赔写。至排架颠倒及匣面遗漏错误应行换刻之处，业据纪昀奏请俟赔写书完后再赴热何，携带工料，亲行抽改。其应用书带、书面，应准其向武英殿交价领用。
所有臣等酌议缘由，恭折具奏，伏乞皇上圣鉴。谨奏。
乾隆五十三年二月十五日奉旨：依议。钦此。（军机处上谕档） 一二九六　寄谕两江总督书麟等各严饬所属悉心查察应禁各书
乾隆五十三年五月初四日
大学士 公阿<桂>、大学士，伯和<珅>字寄两江总督书<麟>、江苏巡抚闵<鹗元>、浙江巡抚琅<玕>、江西巡抚何<裕城>，乾隆五十三年五月初四日奉上谕：
据陈用敷奏查缴应禁各书请予展限一折称，抵任后，各属先后缴到《通纪编年》等书三十种，计一百零七本，可见历年呈缴尚未净尽，请再予限一年，俾得率属广为咨访等语。此等应禁各书，节经降旨，令各督抚广为查缴，并宽予限期，俾得逐细访查，不使稍有遗留。今据陈用敷奏，伊到任后，各属呈缴各书，已有三十余种。安徽尚非大省，应禁之书，历年犹未能缴搜净尽。江苏、江西、浙江省分较大，素称人文之薮，民间书籍繁多，何以近来总未据该督抚等续行查缴？岂该三省于应缴之书，业已搜查净尽，抑该督抚于此等事件，视为无关紧要，竟不饬属认真查办耶？着传谕书麟、闵鹗元、何裕城、琅玕等，各严饬所属，悉心查察。如应禁各书，该省尚有存留之本，卽行解京销毁，务宜实力查办，俾搜查净尽，毋得久而生懈，视为具文。仍着将现在因何未行查缴之处，据实覆奏。将此各传谕知之。陈用敷折，并着各抄寄阅看。钦此。遵旨寄信前来。（军机处上谕档） 一二九七　浙江巡抚琅玕奏覆浙省查缴违禁书籍情形折
乾隆五十三年五月十三日
浙江巡抚臣觉罗琅玕跪奏，为遵旨据实覆奏事。
窃臣承准大学士 公阿桂、大学士 伯和珅字寄，乾隆五十三年五月初四日奉上谕：据陈用敷奏查缴应禁各书请予展限一折称，抵任后，各属先后缴到《通纪编年》等书三十种，计一百零七本，可见历〔年〕呈缴尚未净尽，请再予限一年，俾得率属广为咨访等语。此等应禁各书，节经降旨，令各督抚广为查缴，并宽予限期，俾得逐细访查，不使稍有遗留。今据陈用敷奏，伊到任后各属呈缴各书，已有三十余种。安徽尚非大省，应禁之书，历年犹未能搜缴净尽。江苏、江西、浙江省分较大，素称人文之薮，民间书籍繁多，何以近来总未据该督等续行查缴，岂该三省于应缴之书业已搜查净尽，抑该督抚于此等事件视为无关紧要，竟不饬属认真查办耶？着传谕书麟、闵鹗元、何裕城、琅玕等，各严饬所属，悉心查察。如应禁各书，该省尚有存留之本，卽行解京销毁，务宜实心查办，俾搜查净尽，毋得久而生懈，视为具文。仍着将现在因何未行查缴之处，据实覆奏？将此各传谕知之。陈用敷折并着各抄寄阅看。钦此。遵旨寄信前来。
臣查浙省查缴应禁各书，自乾隆三十九年奉旨查办以后，于四十三〔年〕十二月钦奉上谕，予限二年呈缴。扣至四十五年十二月，二年限满，经前抚臣陈辉祖于四十六年五月奏请展限一年。统计先后共奏缴过二十四次，计书五百三十八种，共一万三千八百六十二部。四十九年七月前抚臣福崧于第二十四次具奏之后，浙省卽未经奏缴。臣于五十一年十月到任后，年终汇奏缴换《通鉴纲目》时，饬查书局中并无存留应缴禁书，经臣饬行各属同《通鉴纲目》一体搜查，未据各属呈缴，是以未经奏及。
伏思违碍各书，实为风俗人心之害，不容稍有遗存。浙省从前虽已查办十年，缴过五百三十八种。但浙江为人文渊薮，民间书籍繁多，实难保再无存留。乃近年以来，并无呈缴，或系各属因限期已满，奉行不力，而藏书之家亦因查禁稍懈，匿不呈出，均未可定。兹奉谕旨饬查，惟有钦遵设法认真办理。臣现已通行各属，剀切出示晓谕，并督同司道府实力查办，酌委妥员于各处书坊，不动声色，分头购觅。仍移会学臣朱珪，督饬教职一体广为搜查，断不敢视为具文，日久生懈，亦不敢稍涉矜张，致滋扰累。一俟查有禁书，卽随时奏明解京销毁，务期查缴净尽，以副我皇上维持风教之至意。
臣谨先行恭折覆奏，伏乞皇上睿鉴。谨奏。
乾隆五十三年六月初四日奉朱批：知道了。钦此。（军机处录副奏折） 一二九八　质郡王永瑢等奏请令议叙誊录内现任及候补知县各官分缴养廉以为雇人缮书发价折
乾隆五十三年五月十七日* 
臣永瑢等谨奏，为奏明请旨事。
窃查四库全书，自四阁全分进呈后，【真按：疑有脱误字之！或读为四阁.全分.进呈后.全分者，全部的分量也.以其分部分而进呈，至全分进呈之后，即全部进呈完毕.】所有誊录、供事人等，俱已分发铨选回籍，并无在馆之人。是四库馆早经完竣，而现有应行缮写之书，断未便再设誊录，致滋冒滥。查从前议叙纂修、总校、分校各员，或注销议叙，或罚廉俸，或罚看书，俱已分别示儆。惟誊录内举人、知县一项，议叙最优，现俱散在各省，无从効力。揆之情理，实觉偏枯。臣等公同酌议，除事故降革者无庸议外，其现任及候补各员，拟令各缴公费。查议叙各员内，或系现任知县，或由知县升至知府、同知、知州、通判各员，均令于现任内各缴养廉银半年；其现在各省试用候补者，缴银照现任中缺半年养廉三分之一；其丁忧、告病回籍各员，应俟起用之日分别实缺、候补，一律照数缴出。均令该督抚随时搭解广储司，以备公用。此后添缮书籍，一切雇人缮写，俱以此项发价。现在武英殿交来之《钦定诗经乐谱全书》，卽照此办理。
如蒙俞允，臣馆卽行知吏部，转行各省遵照查缴。为此谨奏。
乾隆五十三年五月　日
皇六子臣永瑢
皇八子臣永璇　大学士 公臣阿桂
大学士臣嵇璜
大学士 伯臣和珅
尚书臣董诰
尚书臣彭元瑞
尚书臣金简
乾隆五十三年五月十七日奉旨：知道了。钦此。（军机处录副奏折） 一二九九　军机大臣奏遵旨至文津阁查看书籍情形片
乾隆五十三年五月三十日
臣等遵旨于三十日至文津阁，将各书匣上所黏浮签，与纪昀交存董椿、佛保处抽改书籍，换刻匣面细档，逐一详加核对，俱各相符。其中有书名次序错乱，今须另排改刻匣面者，有书内错误太甚，带京另行换写者，有面页带撆污损，重须更换者，俱经记有清册，在京办理。俟十月内纪昀前来，一律妥行收拾排架，即可妥协。谨将各种收拾书册、书匣，分缮清单呈览。谨奏。（军机处上谕档） 一三○○　两江总督书麟奏覆遵旨收缴违碍书籍情形并缮单呈览折
乾隆五十三年五月三十日
臣书麟跪奏，为遵旨查明覆奏事。
乾隆五十三年五月初四日奉上谕：据陈用敷奏应缴各书，请予展限等因。钦此。
伏查收缴违碍书籍一案，臣于上年四月在安徽巡抚任内，奏蒙恩准展限，督令藩臬两司严饬各属，上紧查缴，不使片纸只字稍有遗留。嗣奉恩命，升授两江总督。抵任以后，复饬江苏两藩司，督属实力搜查，并将已经呈缴到局各书，查明造册详送，以凭奏缴。兹奉谕旨垂询，臣查江苏省收缴违碍书籍，向分江宁、苏州两局。所有苏州书局续缴收缴重复违碍书一万七千九百三十二部，经抚臣闵鹗元于本年三月内，委署苏州府管粮通判郑辰先行赍解进京，咨明军机处查收销毁；一面饬将江宁书局缴存书籍板片查明续解在案。伏思江南省素称人文之薮，藏书之家咸知功令森严，自必早为呈缴。其穷乡僻壤，恐尚未尽周知，或有断简残编，束于败簏之中，亦未可定。今蒙圣恩复准展限一年，臣惟有严饬所属及委员等，再行悉心查察，广为咨询。并剀切晓谕，令小民各自检查，及时呈缴，务期搜罗净尽，不敢任其日久生懈。
所有江宁书局续收《休园省录》等书一十八种，重复旧书七十七湩，书板三千三百八十八块，敬缮清单，恭呈御览。一面委员管解咨送军机处查收，分别办理。臣谨遵旨查明覆奏，伏乞皇上睿鉴。谨奏。
乾隆五十三年六月十五日奉朱批：览。钦此。（军机处录副奏折） 一三○一　军机大臣奏遵旨询问闵鹗元查缴违碍书籍情形片
乾隆五十三年六月初四日
臣等遵旨询问闵鹗元，据称：江苏省查办遗书，有从前未经缴过，新经查出之书，卽专折奏明缴进，其缴到已禁之书，不复专折具奏。鹗元于上年冬间，查得书局内收贮已经奉禁之书，约共有一万余部，因并无查出未经奉禁者，是以于本年正月内装贮四百余箱，附苏常等帮粮船解京，给咨交与委员送翰林院查销。此时南粮已陆续抵通，所缴各书及咨文，谅亦即可到京。至五月初四日寄信谕旨，维时鹗元已经起程，未经接奉，是以未将查办缘由覆奏。回任后当遵旨实心查办，断不敢视为具文，稍有疏漏等语。谨奏。（军机处上谕档）
一三○二　江西巡抚何裕城奏覆查办违禁书籍并缮书目清单进呈折（附清单一）
乾隆五十三年六月初六日
江西巡抚何裕城跪奏，为遵旨查办禁书，据实覆奏事。
本年五月十八日承准廷寄内开，乾隆五十三年五月初四日奉上谕：据陈用敷奏，伊到任后各属呈缴各书已有三十余种，安徽尚非大省，应禁之书犹未能搜缴净尽，江苏、江西、浙江省分较大，素称人文之薮。着传谕书麟、闵鹗元、何裕城、琅玕等各严饬所属，悉心查察，仍着将现在因何未行查缴之处据实覆奏。钦此。
臣查应禁书籍，先经历任抚臣在于省城设立总局，并刊颁应禁书目，按照查收。【真按：禁毁书目之成书】业将缴到各书节次奏明解缴。臣抵任以后，复经谆饬各属，不动声色，设法查收，务期净尽。并恐穷乡僻壤，士民未及周知，复刊简明告示，饬发教官，散给士子，令其传抄于乡村书塾之间，俾人人知晓，源源缴出。嗣据陆续呈缴，臣逐加查检，内中《通鉴纲目续编》一书较多，计缴到一百八十七部。臣循年底项目汇奏之例，业经两次奏明在案。其余应禁之书四十四种，计一千一百二十四本，又五十八帙，现存书局。因正在率属广为查收，尚未截数奏缴。兹奉谕旨垂询，除再行司饬属按照应禁书目实力查收，无论全缺、残损，概行缴解；卽不在通行书目之内，而语句违碍不应存留者，亦卽查出分别奏毁。
