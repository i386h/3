<!-- { "loadSidebar": true } -->
　　窃臣等准办理四库全书处咨，本年六月二十六日奉上谕：外省采访遗书，各设公局办理，交到后有因重复琐小拣下不解者，尚留局中未行给还，并有本人赴领未得者，该督抚等或尚未办及此事，以致积存日多，而藏书家不知其书曾否呈进，将来发还后缺少数种，不知何处遗失，致经手之人及吏胥等从中干没，皆所不免，不可不及早清厘给还。着各督抚、盐政将各家呈出遗书，除已解京之书俟发回本省另行给还外，先行将各家拣存之书，令承办书局人员，逐一查验，按照所呈原单造册，先行发还。并饬该管官严行稽查，毋任胥役等从中取利。如或视为具文及办理不善，致官吏人等将书本窃取抵换，并借端勒掯需索情弊，或经科道参奏，或朕别有所闻，惟督抚等是问。督抚等奉到此旨，先行出示晓谕，俾咸知朕意。仍将如何还给及何日给完之处，具折覆奏。钦此。钦遵。移咨前来。
　　臣等伏查陕甘购获遗书，两次奏进共计一百二种。内有刻板诸书，俱系饬令地方官备办纸墨工本，各赴本家刷印；其家藏抄本，亦系本家呈送，各州县官为觅人抄写，抄竣之后，将原本卽行具领给还。臣等细加查访，并无散失干没等事。至此外尚有重复琐小及残缺不全之书，共六十六种，内甘省二种，陕省六十四种。各呈书之家，距省远近不一。随将拣存之书，逐一开列清单，发交各州县，令将奉到谕旨，一面出示晓谕，俾知圣明无微不烛，体贴备至；一面传到各藏书家，将所呈原书，面为给还，取具各领状同给领日期汇齐报查。并饬该州县官严行稽查，毋使差役人等从中取利。倘本官奉行不力，一任吏胥经手，将书本窃取抵换，并有借端勒掯需索诸弊，一经访闻，定将该地方官严参究治。等因去后。兹攘各该州县陆续报到，自奉文出示之后，即将前项拣存书籍，传到各本家，当堂发还，并无遗漏失没，业已全行给领完竣。
　　所有臣等遵旨给还各书缘由，理合恭折覆奏，伏祈皇上睿鉴。谨奏。
　　朱批：知道了。
（宫中朱批奏折）

二○五　护理湖南巡抚觉罗敦福奏遵旨给还原书及查办违碍书缘由折
　　乾隆三十九年十一月十二日
　　护湖南巡抚 湖南布政使臣觉罗敦福跪奏，为遵旨覆奏事。
　　窃照乾隆三十九年七月三十日承准四库全书处咨，钦奉上谕：闻外省采访遗书，交到后有因重复琐小拣下不解者，尚留局中未行给还。着各督抚查验发还，并饬该管官严行稽查，毋任胥役从中取利。督抚等奉到此旨，先行出示晓谕，俾咸知朕意仍将如何还给及何日给完之处，具折覆奏。等因。钦此。又于本年九月初五日准署督臣陈辉祖咨，承准廷寄，钦奉谕旨：前曾谕令各督抚采访遗书，彼时恐遗编中或有违背忌讳字面，秘而不宣，因复明切宣谕，不必过于畏首畏尾。该督抚等接奉前旨，自应将字义触碍者查出，请旨销毁，或在外焚弃，将书名奏闻。明季末造野史甚多，其间毁誉任意，传闻异词，必有诋触本朝之语，正当及此一番查办，尽营销毁，杜遏邪言，以正人心而厚风俗。督抚等查缴遗书时，作何办理，卽行据实具奏。于已缴藏书之家，再令诚妥之员，前往明白传谕，如有不应存留之书，卽速交出，与收藏之人，并无干碍，毋得办理不善，藉端滋扰。等因。钦此。钦遵。各咨移到臣。俱经臣先后行司刊刷誊黄，遍贴晓谕。臣系满洲，如查有妄诞诋毁之书，尤所痛恨，断不肯听其潜匿流传，贻惑后世。
　　伏查湖南地处偏隅，藏书本少，前抚臣梁国治奉旨采访遗书，据各属缴到书籍，内有重复琐小暨无庸存销者，俱查明随时发还，稍有可采者，设局校雠。选得二十四种，移交到臣，臣又续得六种，于本年二月内具折奏明，汇送四库全书处。所有拣存未发及后缴各书，臣又令局员逐加磨勘，送学臣校阅。臣于乡试出闱后，复亲自察看，实无字义触碍。除可采取汇送书部，现在抄录装潢事竣发还外，其余各书，均于本年十月内，查照原单，分发各属，当堂面交本家收领，并无假手胥役窃换勒掯之弊。因前项已缴遗书，俱系本家自行捡送，又经地方官查明转呈，是以历次校勘，并无违背忌讳。诚恐各家未缴书内，尚有不应收藏者，现在钦遵谕旨，遴委诚妥之员，分赴各属藏书之家，明白晓谕。复令会同所在教官，传集附近绅衿耆老，于明伦堂内将节次钦奉圣谕，敬谨宣示，令其晓然于不应存留之书及此呈出，并无干碍，若仍然潜匿不缴，日后定干罪戾。并恐山僻愚民，罔识文义，误为存留，又刊刻粗浅简明小示，分发牌甲，家谕户晓，务使字义稍涉触碍者，尽行缴出，奏明销毁。
　　除俟各委员查竣覆到，另行恭折奏闻外，所有遵旨查办缘由，理合据实覆奏，伏乞皇上睿鉴。谨奏。
　　朱批：览。
（宫中朱批奏折）

二○六　谕内阁陆费墀勤勉着以翰林院侍读升用以示鼓励
　　乾隆三十九年十一月十三日
　　乾隆三十九年十一月十三日。内阁奉上谕：
　　编修陆费墀承办四库全书并荟要处缮录之事，一切综核稽查，颇能实心勤勉，思其学问亦优，着加恩以翰林院侍读升用，遇缺卽补，以示鼓励。钦此。
（军机处上谕档）

二○七　大学士舒赫德等题为议得总裁蔡新等应罚俸六个月本
　　乾隆三十九年十一月十五日
　　经筵日讲起居注官 太子太保 武英殿大学士 管理吏部刑部兼管户部三库 掌翰林院事 兼管镶黄旗满洲都统事务 云骑尉革职留任从宽留任又从宽免其革任臣舒赫德等谨题，为钦奉上谕事。
　　该臣等议得：内阁抄出乾隆叁拾玖年拾月拾玖日奉上谕：四库全书处进呈抄录书本，朕连日偶加翻阅，检出舛漏处不一而足。其中实系错误者，过失固不待言，卽原文传写旧讹，或文义不顺，既有加签改识之例，何不逐条举出，概以轻心掉之耶？朕未尝有意苛求，实亦无暇通身细阅。乃数日内信手翻披，而疵谬迭出，该总裁等所司何事？《永乐大典》由散篇辑成者，此次始行呈进，办理已经年余。而自朕伍月间临幸热河以后，又阅半年之久，何尚未能悉心校勘，以致踈悞若此！其纂修各员，交该总裁等照原议办理外，至各总裁内王际华于校勘荟要诸书，加签标识者甚多，前此呈览时，朕详加批阅，并未见有字画错悞之处，办理尚属尽心，此次着免其议处。曹秀先于伍月内随驾热河，继复派典顺天乡试，现进各书自未及寓目，亦着免其交部。其蔡新、张若溎、李友棠俱着交部察议。钦此。钦遵。于拾月拾玖日抄出到部。
　　除总裁王际华、曹秀先遵旨免其查议，纂修各员应听该馆照原议办理外，查四库全书进呈抄录书本，该总裁等并未悉心校勘，致有舛漏疵谬之处，殊属不合，应将四库全书正总裁 礼部尚书蔡新、副总裁 都察院左都御史张若溎、工部侍郎今授浙江学政李友棠，均照不行详查罚俸陆个月例，罚俸陆个月。李友棠有纪录叁次，前议罚俸壹个月注册在案，今议罚俸陆个月，连前共罚俸柒个月，应销去纪录壹次，抵罚俸陆个月，其罚俸壹个月之处，仍注于纪绿，合计抵销。
　　恭候命下，臣部遵奉施行。臣等未敢擅便，谨题请旨。
　　批红：蔡新、张若溎俱着罚俸六个月。李友棠着销去纪录一次，其从前罚俸一个月之处，仍注于纪录抵销。
（内阁题本）

二○八　两江总督高晋奏奉旨查办屈大均葬衣冠等情形折
　　乾隆三十九年十一月十七日
　　太子太傅 内大臣 大学士 仍留两江总督 统理河务 革职留任臣高晋谨奏，为钦奉上谕，先行恭折覆奏事。
　　窃臣查勘堰盱各工事竣，渡黄前赴潘家屯督辨开挑引河工程，途次接准大学士舒赫德、于敏中寄字内开，乾隆三十九年十一月初十日奉上谕：昨据李侍尧等奏查出屈大均悖逆诗文一折，巳明降谕旨，将私藏之屈稔浈等免其治罪，止将其书销毁，并另行有旨传谕江浙等省督抚矣。阅屈大均文内有雨花台葬衣冠之事，此等悖逆遗秽，岂可任其留存。着传谕高晋卽行确访其处，速为刨毁，毋使逆迹久留。将此旨同发出密封由四百里发往，仍着将办理缘由迅卽覆奏。钦此。钦遵。并奉发密封一件到臣，随敬谨拆看密存。
　　查雨花台在江宁聚宝门外，离城不远，屈大均所葬衣冠之处，易于访寻，此等悖逆遗秽，亟应刨毁并碎其碑铭，庶逆迹不致久留。臣遵卽密札委令江宁藩司闵鹗元亲赴雨花台，确访其处，验明碑碣，封记看守。其所葬衣冠，历年久远，必须亲看，确有凭据，方可信其实在葬处。臣俟验收潘家屯工程事毕回省，卽亲往看明，刨验属实，再营销毁，据实奏闻。
　　至屈稔浈等藏此悖逆诗文，仰蒙圣恩，免其治罪，实出圣主宽大洪慈，如有收藏违碍书籍之家，再不知共相感激，早为呈缴，仍行隐匿，则是自取罪戾，臣与各抚臣倘不实力办理，亦难逃皇上洞鉴。臣接到另奉谕旨，现复通行藩司刊刻誊黄，明白晓谕，广为宣示开导，并严督印委各员实力查办，不敢稍存懈弛。一俟查有明末国初存留触碍书籍，即行奏进，恭呈御览，请旨遵行。
　　所有臣奉到上谕二道，钦遵分别办理缘由，理合先行缮折覆奏，伏乞皇上睿鉴。谨奏。
　　朱批：览。
（宫中朱批奏折）

二○九　江苏巡抚萨载奏查办伪妄书籍情形折
　　乾隆三十九年十一月十八日
　　江苏巡抚臣萨载谨奏，为遵旨查办伪妄书籍，先行据实奏覆事。
　　乾隆三十九年十一月十六日臣在阜宁途次，准督臣高晋抄寄大学士于敏中字寄内开，乾隆三十九年十一月初九日奉上谕：据李侍尧等奏查出屈大均悖逆诗文，黏签进呈销毁，并请将私自收藏之屈稔浈等按律治罪一折，已明降谕旨将屈稔浈，屈昭泗免其治罪，止将其书销毁。并再行宣示，令各及早呈报，各督抚等务当实力妥办。前此谕令各督抚徧行晓谕，如有收藏违碍之书，卽急早交出，免其治罪，并以此等笔墨诋毁之事，大率江浙两省居多，其江西、闽粤、湖广亦或不免，因指名交各督抚留心查办，乃高晋、萨载、三宝皆覆奏称查无违碍之书。今李侍尧等既从粤省查出屈大均诗文，不应江浙等省转无明末国初存留触碍书籍，岂高晋等办事不及李侍尧等之实力乎？抑江浙各藏书之家尚不能深喻朕意乎？着传谕各督抚，再行明白晓谕，此时卽速呈献，尚不为晚，不过将不应收藏之书尽营销毁，杜遏邪言，以正人心而厚风俗，何可稍存观望，自贻伊戚乎？若再隐匿不缴，后经发觉，卽治以有心藏匿之罪，必不姑宽，并于该督抚等是问。将此遇奏事之便，传谕知之，仍各妥办，据实覆奏。钦此。遵旨寄信前来。
