<!-- { "loadSidebar": true } -->
　　据四库全书馆总裁将所辑《永乐大典》散片各书进呈，朕详加披阅，内宋刘跂《学易集》十二卷，拟请刊刻。其中有青词一体，乃道流祈祷之章，非斯文正轨。前因题《胡宿集》，见其有道晓（院）青词、教坊致语之类，命删去刊行，而抄本仍存其旧。今刘跂所作，则因服药交年琐事，用青词致告，尤为不经。虽抄本不妨始（姑）存，刊刻必不可也。盖青词迹涉异端，不特周、程、张、朱诸儒所必不肯为，卽韩、杨、欧、苏诸大家，亦正集所未见。若韩愈之送穷文、柳宗元之乞巧文，此乃假托神灵，游戏翰墨，不过借以喻言，并非实有其事，偶一为之，固属无害。又如时文为举业所习，自前明以来，通人擅长者甚多，然亦只可听其另集专行，不宜并登文集，况青词之尤乖典故者乎？再所进书内，有拟请抄录之王质《灵山集》。内如《论和战守疏》及《上宋孝宗书》诸篇，词音剀切，颇当事理，竟宜付之剞劂，但其中亦有青词一种，并当一律从删。此二书着交该总裁等重加厘订，分别削存，用昭评骘之允。
　　至现在纂辑四库全书，部帙计盈数万，所采诗文别集既多，自不能必其通体完善，或大端可取，原不妨弃瑕录瑜。如宋《穆修集》，有《掺帐记》，语多称颂，谬于是非大义，在所必删，而全集或录存，亦不必因此以废彼。惟当于提要内阐明其故，使去取之义晓然。诸凡相类者，均可照此办理。该总裁等务须详慎决择，使羣言悉归雅正，副朕鉴古斥邪之意。钦此。
（军机处上谕档）

三○七　两广总督李侍尧等奏遵旨查办《皇明实纪》《徧行堂集》并椎碎澹归碑石折
　　乾隆四十年十一月十六日
　　大学士 仍管两广总督 昭信伯臣李侍尧、广东巡抚臣德保跪奏，为钦奉谕旨，委员查办，恭折覆奏事。
　　窃臣等于乾隆四十年十一月初六日接准军机处大学士舒赫德、于敏中字寄，乾隆四十年闰十月十八日奉上谕：朕昨检阅各省呈缴应毁书籍，内有僧澹归所著《徧行堂集》，系韶州府知府高纲为之制序，兼为募资刊行。因查澹归俗名金堡，明末进士，曾任知县，复为桂王朱由榔给事中，当时称为五虎之一，后乃托迹缁流，藉以苟活。其人本不足齿，而所著诗文中多悖谬字句，自应销毁。高纲身为汉军，且系高其佩之子，世受国恩，乃见此等悖逆之书，恬不为怪，转为制序募刻，其心实不可问。使其人尚在，必当立置重典。因令查阅其家收存各种书籍。今于高纲之子高秉家，查有陈建所著《皇明实纪》一书，语多悖谬。其书板自必尚在粤东，着传谕李侍尧等卽速查明此书板片，及所有刊印之本，一并奏缴。又查出《喜逢春传奇》一本，亦有不法字句，系江宁清笑生所撰。曲本既经刊布，外间必尚有流传，该督抚等从前未经办及，想因曲本搜辑不到耳。着一并传谕高晋、萨载，于江宁、苏州两处查明所有刷印纸本及板片，槩行呈缴。高纲为澹归作序，朕于无意中阅及，可见天理难容，自然败露。其子高秉收藏应毁之书，卽或前此未经寓目，近年来查办遗书，屡经降旨宣谕，凡缴出者槩不究其已往，今高秉仍然匿不呈缴，自有应得之罪，已交刑部审办。此专因高纲为八旗大臣子孙，其家藏有应毁之书，不可不示惩儆。至陈建在明天启间，卽清笑生似亦明末时人，其两家卽有子孙，均可不必深究。设或民间尚有藏者，但经献出，均可免罪。将此由四百里一并谕令知之。钦此。
　　又准字寄，乾隆四十年闰十月十九日奉上谕：昨因高秉家内查出《皇明实纪》一书，内多悖逆字句，应营销毁。其书系东莞人陈建所著，已谕令该督等细查，所有刷印之本及刻板一并奏缴。是书又名《皇明通纪》，恐刻板或有两副，应一并查明缴进。至僧澹归《徧行堂集》，语多悖谬，必应毁弃，卽其余墨迹墨刻，亦不应存。着李侍尧等逐一查明缴进，并将澹归所有碑石，亦卽派诚妥大员前往椎碎推仆，不使复留于世间。又闻丹霞山寺系澹归始辟，而无识僧徒竟目为开山之祖，谬种流传，实为未便。但寺宇成造多年，毋庸折废，着李侍尧等卽速详悉查明，将其寺作为十方常住，削去澹归开山名目，官为选择僧人住寺经理，不许澹归支派之人复为接续。该督等务卽妥办覆奏。所有高秉家查出澹归诗集及各种墨刻，并着抄寄李侍尧等阅看。此外或有类此者，并着一体查办。将此再行传谕知之。钦此。遵旨寄信并抄发《澹归诗集》及各种墨刻单一纸到臣等。
　　伏查僧澹归卽金堡，所著《徧行堂正续集》，与东莞县人陈建所辑《明通纪》、《明从信录》二种，均属语多悖逆，不容任其流传，先经臣德保于暂兼督篆任内查出，奏明进呈，并将徧行堂板片委员解赴军机处查销在案。
　　兹钦奉谕旨，金堡诗集之外，尚有碑记、墨迹等类留存寺中，亟应毁除净尽。臣等遵即密委广州府知府李天培，驰赴韶州府，会同南韶道李璜，前往丹霞，悉心查办。凡金堡所有墨刻墨迹，逐一查出，现存碑石，摹搨进呈，一面椎碎抛弃，不使片纸只字，复有留存。并将其支派僧众悉行逐出，令地方官选择诚实戒僧住持。其陈建所著《明通纪》一书，虽原查并无板片，恐尚为伊子孙匿留，臣等亦派委理事同知全保、高要县知县高暎，前赴东莞，亲至其家，嘱令恭宣恩旨，宽免究及子孙，谆切开导，着落速行呈缴。一面分委妥员，在于省城书肆，详加查阅，并晓谕民间寺院，如有收藏金堡、陈建所著前书墨刻与《喜逢春》曲本，早为献出，槩免治罪。
　　兹据委员全保等禀复：据陈建裔孙除与屏等呈出《明通纪》四部，内原刻一部，翻刻三部，并无板片；另陈建所著《学蔀通辩》十九部，每部二本，《治安要议》三十部，每部一本，皆有板片，中多残缺。讯据陈与屏等供称，《明通纪》一书，刊刻年久，实未曾见过原板，广东地气潮湿，或因霉烂无存，断不敢有心藏匿，自取重罪。出具甘结，连书呈送前来。
　　臣等查阅《明通纪》四部内，陈建原著与邱浚鉴定及金陵摘星楼书铺翻刻三部，均自元顺帝至正十一年起，至明正德十六年止，惟马晋允所刻一部，增入嘉靖以至天启，书板既已不同，原本字句亦有增删。是此书流传日久，翻刻颇多，今陈建子孙供无原板，似属可信，而翻刻之板，自必存于各处，均须查出销毁。查马晋允系浙江余姚县人，臣等现在飞咨江浙两省督抚臣，在于马晋允家暨摘星楼书铺详细查追。一面檄饬雷琼道查起邱浚鉴定书板，一并销毁。
　　现据省中书贾、寺僧呈出《丹霞志》一部，《徧行堂随见录》一本，与金堡墨刻各种。检阅《丹霞志》内诗文语录，诸多悖逆，且有徐干学为伊撰制塔铭，知金堡尚有《岭海焚余集》、《梧州诗》二种。并查出下院两处，一名会龙庵，在韶州府东门外，一名龙护院，在南雄府城内。恐有金堡碑记字迹及其支派僧众，现亦一体查办。又墨刻内有尚、耿二逆重修省城光孝寺碑记，系金堡撰文。此碑固应销毁，而逆迹亦不便留贻。凡伊等所竖之碑，业已一并椎碎。窃思金堡既已托迹缁流，苟延残喘，复与官员结纳，妄逞笔墨，肆其狂吠，实为覆载难容。查《丹霞志》载，海螺岩有金堡埋骨之塔，刊刻铭志，亦应刨毁。现又飞饬委员查办，不使存留。至金堡当日蹈袭虚声，恐无识之徒，或有将伊诗文采入志乘，臣等已札司调集磨勘，如有记载之处，提板铲削，以清秽迹。
　　除俟委员李天培等查办回省，另折具奏外，所有奉到谕旨遵办缘由，理合先行覆奏，并将查出书籍墨刻封固，另开清单，恭呈御览。
　　再，《学蔀通辩》、《治安要议》二种，均为陈建所著，是以各检一部，附封进呈。合并陈明，伏乞皇上睿鉴。谨奏。
　　朱批：知道了。
（宫中朱批奏折）

三○八　江西巡抚海成奏查办应毁书籍并呈名异书同各书清单折（附清单一）
　　乾隆四十年十一月十七日
　　江西巡抚臣海成谨奏，为奏闻事。
　　窃照闰十月二十八日准大学士仍管两江总督臣高晋咨开，钦奉上谕：朕昨检阔各省呈缴应毁书籍，内有僧澹归所著《徧行堂集》。系韶州府知府高纲为之制序，兼为募资刊行。因查澹归俗名金堡，明末进士，曾任知县，复为桂王朱由榔给事中，当时号为五虎之一，后乃托迹缁流，藉以苟活。其人本不足齿，而所著诗文中多悖谬字句，自应销毁。高纲身为汉军，且系高其佩之子，世受国恩，乃见此等悖逆之书，恬不为怪，转为制序募刻，其心实不可问。使其人尚在，必当立置重典。因令查阅其家收存各种书籍。今于高纲之子高秉家，查有陈建所著《皇明实纪》一书，语多悖谬。其书板自必尚在粤东，着传谕李侍尧等，卽速查明此书板片及所有刊印之本，一并奏缴。又查出《喜逢春传奇》一本，亦有不法字句，系江宁清笑生所撰。曲本既经刊布，外间必尚有流传，该督抚等从前未经办及，想因曲本搜辑不到耳。着一并传谕高晋、萨载，于江宁、苏州两处，查明所有刷印纸本及板片，概行呈缴。高纲为澹归作序，朕于无意中阅及，可见天理难容，自然败露。其子高秉收藏应毁之书，卽或前此未经寓目，近年来查办遗书，屡经降旨宣谕，凡缴出者概不究其已往，今高秉仍然匿不呈缴，自有应得之罪，已交刑部审办。此专因高纲为八旗大臣子孙，其家藏有应毁之书，不可不示惩儆。至陈建在明天启间，卽清笑生似亦明末时人，其家卽有子孙，均可不必深究。设或民间尚有藏者，但经献出，均可免罪。将此由四百里一并谕令知之。钦此。钦遵。转行到臣。
　　臣查前准广东督臣李侍尧咨禁《徧行堂集》、《皇明通纪》等书，江西于上次进缴毁书内，缴过《徧行堂集》一部、《续集》二部，此次又缴《徧行堂集》一十三部、《续集》二部，其《续集》亦系澹归所著。至陈建所著《皇明实纪》一书，亦系从前广东督臣奏毁之《皇明通纪》，名虽各异，而书实相同。江西上次进缴《皇明实纪》三部，《皇明通纪》三十三部，此次又缴《皇明实纪》五部，《皇明通纪》七十八部。查此等名异书同之籍，江西搜获，不一而足。揆其所由，盖为坊肆翻板重刊之时，变易名目，以冀易售之意。前因其名异书同，未便复为标签进呈，重烦睿览，是以俱于毁书单内注明，一律解缴。今此番购获毁书，其书同名异者更多。臣思此等书籍，文虽相同，然名既各别，正恐易于忽略。臣现将一切书同名异各籍，俱前后查明，开单补行各省，一体查办，似更周详。
