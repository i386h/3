<!-- { "loadSidebar": true } -->
　　奴才钦遵圣训，当卽选派晓事总商江广达等八人，令其因亲及友，广为访借，务期必得，以多为贵。至于商人马裕，素有藏书。今年三月内，奴才未奉谕旨之前，督臣高晋谕令扬州府知府陈用敷，向其家购觅书籍。今奴才钦奉上谕，传该商到署，宣示德音，善言询问。该商欣喜踊跃，即将书目呈出。奴才查其全目共一千三百八十五种，内督臣高晋选去一百三十三种，又已经选定尚未取去知会奴才查办者六十二种。今奴才悉心采择，又选出二百十一种，开叙目录，向其家借取抄缮。超马裕禀称：商人受皇上培养深恩，沦肌浃髓，今蒙购访遗书，商人家内所藏，苟有可采，得以仰邀睿览，已为非分之荣，何敢复烦抄缮，致需时日，只求将原书呈进，便是十分之幸了。（朱批：俟办完四库全书，仍将原本发还，留此亦无用也。）奴才察其言词诚切，出自实心，似应准其所禀。又据江广达等购觅得十八种，并督臣高晋选定之六十二种，总共二百九十一种。奴才查明卷帙各种包封，一并专差恭送，分别开缮书单，敬呈御览。仍谕江广达等广为寻觅，设法访求，一经购得，或原书，或抄缮，卽行奏闻呈送。
　　所有现在已得书籍专差赍送缘由，理合恭折具奏，伏乞圣明睿鉴。谨奏。
　　朱批：知道了。
（宫中朱批奏折）

五三　浙江巡抚三宝奏查访范氏天一阁等藏书情形折
　　乾隆三十八年闰三月二十六日
　　浙江巡抚臣三宝谨奏，为遵旨查办遗书，恭折奏覆事。
　　钦奉谕旨，采访遗书，经前抚臣熊学鹏购得五十六种，护抚臣布政使王亶望购得五十一种，又淳安县知县宋瑞金呈出家藏抄本旧书九种，先后开列书目，具奏在案。臣抵任后，查得浙江人文素盛，故家巨室收藏秘本必多，恐地方官不善访求，则民间自多观望，又复节次宣布明诏，切实开导，广为搜罗。旋据各属陆续呈送到局，又得一百八种。正在开列清单恭折具奏间，承准大学士刘统勋字寄本年二月二十九日奉上谕：闻东南从前藏书最富之家，如昆山徐氏之传是楼，常熟钱氏之述古堂，嘉兴项氏之天籁阁、朱氏之曝书亭，杭州赵氏之小山堂，宁波万（范）氏之天一阁，【真按：此于后文（下页）有奏乃查为范氏非万氏，则此处正是原以为万氏，非误字也。不宜依勘误例标校之！前多有引此谕之档案，乃至原谕，则并不宜照凡例校改例为之。即便出校，亦应额加案语。乃章不着一辞，不见下页文者，乃不知原系查明后方知范氏事也。可见天一阁为范氏，于当时尚蜚声而不名。】皆其著名者。又闻苏州有一种贾客，惟事收买旧书，湖州贾客书船，平日兑卖书籍，与藏书家往来最熟。如能向此等人善为咨询，四处借抄，仍将原书迅速发还，谅无不踊跃从事。至书中即有忌讳字面，并无妨碍，必不肯因此加罪。着将此专交高晋、萨载、三宝，务卽恪遵朕旨，实力购觅，并卽举一反三，设法妥办，以副朕殷殷竚望之意。钦此钦遵。寄信到臣。跪读之下，仰见圣意殷切，天恩宽大，开诚布告，曲体下情，无微不至。臣伏查项氏天籁阁、朱氏曝书亭、赵氏小山堂、万（范）氏天一阁，本系浙江藏书著名之家，第缘后嗣式微，不能保守，或因弟兄分析，致有散失，必须寻原竟委，设法踪求。臣钦遵谕旨，飞饬杭嘉湖道孔毓文、宁绍台道冯廷丞，督率府县及各学教官，并又端委杭州府同知陈虞盛、王燧，嘉兴府同知舒希忠，分赴各家，细加采访。查得项氏天籁阁历年久远，明季已毁于火，子孙并无读书之人，所有藏书，早经散失，莫可稽考。曝书亭久经坍废，书亦散佚无存，但为时较近，尚易踪迹。其族孙现任嵊县训导朱休度，曾经觅送过三十二种，内选取一十二种，已在前二次进呈书目之内。现又饬令嘉兴府知府张绍元加意访求，不拘多寡，陆续购送。万（范）氏天一阁，据宁波府知府徐昆查系范氏，阁中书籍尚未散失，但收存已久，半多残缺不全，又无书目，现在道府各官查开书目，俟到日分别查办。至小山堂近在省城，当委杭州府知府彭永年督同县学各官，亲向赵氏子孙细问原委，实因家业日替，旧藏书籍或已售卖，或已遗失，容俟加紧寻觅。当卽饬令该府等辗转跟求，访知省城内尚有鲍士恭、吴玉墀、汪启淑、孙仰曾、汪汝琛五家，素号藏书，卽小山堂书籍，亦间有收买。随往各家访问，曲为开导。鲍士恭等俱能仰承德意，佥称：际此盛朝旷典，欢洽儒林，莫不踊跃争先，情愿呈献，以供石渠之选。此外，又访有宁波府慈溪县郑大节家，藏书颇富，亦已飞饬宁波府知府徐昆亲往访购。统俟各家书目取到之日，逐加检阅，凡有未经习见之书可备采择者，一面恭进书目，一面借抄。其或本家自愿将原书呈献，亦卽奏明，恭候谕旨。其湖州书船，则端委湖州府知府樊浚生留心物色，俾令四散搜觅，总期办理迅速，又无遗漏，仰副皇上念典旁求至意。至现在书局续收遗书一百八种内，卽有曝书亭者十四种，小山堂者六种，另缮书目，分别声明，恭呈御览。
　　再，查《永乐大典》一书遗缺稿底，前经大学士刘统勋遵旨寄信到臣，遵经端委嘉兴府知府张绍元，带同平湖县亲至高士奇家，宣布皇上恩旨，令其子孙在于家内细细寻觅，实无存留。惟查高氏虽无此书，而辗转流传，自必散在人间，宁致湮没。臣现在饬属向书贾购访遗书，尤应将《永乐大典》一书加意物色。已饬湖州府遴选晓事教官，携带银两，向书贾四散购觅。如得原本，不惜重价收买，另行具奏。
　　所有遵旨查办缘由，并续收遗书，理合恭折奏闻，伏祈皇上睿鉴。谨奏。
　　朱批：知道了。
（宫中朱批奏折）

五四　寄谕两江总督高晋等善为询觅马裕家古书善本
　　乾隆三十八年闰三月二十八日
　　大学士刘〈统勋〉字寄大学士仍管两江总督高〈晋〉、江苏巡抚萨〈载〉，并传谕两淮盐政李〈质颖〉，乾隆三十八年闰三月二十八日奉上谕：
　　前以办理四库全书，闻扬州商人马姓家内藏书颇富，曾传谕李质颖，令其就近妥协访问借抄。昨据高晋等奏到续采书单折，内称：已将商人马裕家内书籍开列目录，拣出一百三十三种，以六十八种发苏州书局校勘，其六十五种在扬州就近检查解省，又拣出六十二种，开单一并借出。嗣据李质颖札会奉旨饬查，已将续取之书停其解送。等语。送到书目，已交四库全书总裁等详细核定后，行知取进。至马裕家查借书籍，前已谕令李质颖办理，莫若令该盐政就近借抄，于事更为便捷。其中或有不用者，卽可随时检还，亦不致于散佚。所有高晋等原发苏州书局之六十八种，及交扬州府检阅之六十五种，并着归还李质颖一处汇办。俟书目核定，行知到日，即将需用之书，上紧抄进，仍将原本给还。其不用者，即可先为检发。至昨阅单内所开各书，亦多系近代人诗文等集，其于古书善本，尚不概见。马裕家夙称善于收藏，何所存仅止于此？或原办时，尚系地方官往彼询访其家，未免心存畏惧，又惮将善本远借，故所开尚尔不精不备，亦未可知。并着李质颖善为询觅。如单外另有佳本，仍开目录续奏，以便检核借用，务期多多益善。将此谕令高晋等遵照办理，并传谕李质颖知之。钦此。遵旨寄信前来。
（军机处上谕档）

五五　大学士刘统勋等奏请令京师藏书之家及京官将藏书目录钞送折
　　乾隆三十八年四月初三日
　　乾隆三十八年四月初三日大学士刘统勋等奏：
　　臣等遵旨纂办四库全书，现将《永乐大典》所载及内府旧藏书目详检办理，其外省采访遗书，自必日就裒辑，而京师旧家藏书及京官携其家藏书籍自随者，亦颇有善本，足资采录。应令将书目钞送，择其未经见之书暂为借存，给与照票，每积有四五十部，汇单奏闻一次。并于单内将某书系某朝某人者，今从某家借出之处声明一折。
　　奉谕旨：甚好。知道了。
（录自《办理四库全书档案》）

五六　两淮盐政李质颖奏续呈马裕家藏及总商等访得书籍折
　　乾隆三十八年四月初六日
　　奴才李质颖谨奏，为钦奉上谕事。
　　窃奴才前奉谕旨，访觅遗书，当卽钦遵圣训，于商人马裕家内暨江广达等购觅共得书二百九十一种，并马裕恳请将原书呈进不须抄缮等情，于闰三月二十日缮折恭奏在案。
　　今奴才将马裕书目覆加拣择，又选出三百七十种，总商等亦访觅得二十四种，总共三百九十四种。谨专差呈送。窃思前人著作如林，奴才自揣愚蒙，见闻鄙陋，即今所觅各种，在奴才以为未尝经见，安知非册府之所久储，用是增惭，实深悚息。现仍悉心搜采，倘有所得，不拘多寡，恭折奏呈，以冀仰副圣主殷殷训饬之至意。
　　谨将觅得书数，敬缮清单，恭呈御览，伏乞圣明睿鉴。谨奏。
　　朱批：览。
（宫中朱批奏折）

五七　两江总督高晋奏呈续得遗书书目并饬属购觅《永乐大典》佚书折
　　乾隆三十八年四月初八日
　　太子太傅 内大臣 大学士 仍留两江总督统理河务革职留任臣高晋谨奏，为续又购得遗书，仰请圣鉴事。
　　窃照钦奉上谕，实力购觅古今遗籍，经臣将遵旨办理缘由，并访得各书开列清单，恭折奏明在案。
　　臣凛遵圣训，转饬各属，上紧体访，并传集绅士，宣播恩旨，出示明伦堂，切实晓谕，务令竞献所藏。嗣据江苏各属禀复，续访各书，均经批令解送苏州书局，由抚臣萨载汇核会奏。臣于因公接见属员，又复详加开导，谆嘱迅速搜求；并遴委能事教官，给发银两，令其亲赴各处书船坊贾，咨询购买；兼托本地读书渊博之人，代为访觅。现又陆续购得各书五十种。除飞饬各属悉心办理，不必拘泥地方、时代，总期博采兼收，多多益善，容俟集有成数，随时奏进外，所有臣续又购得各书，理合开列书目，敬呈御览，仰恳勅交四库全书总裁大臣核定饬取，卽当委员解送。臣谨会同抚臣萨载，缮折具奏。
　　再，查《永乐大典》内散佚之书，虽徐干学、王鸿绪两家子孙逐细寻觅，实无存留，但辗转流播，自必散在人间，现饬各属一并留心购觅。合并声明，伏乞皇上睿鉴。谨奏。
　　朱批：知道了。
（宫中朱批奏折）

五八　安徽巡抚裴宗锡奏续购遗书情形并缮呈书名部数清单折
　　乾隆三十八年四月十一日
　　安徽巡抚臣裴宗锡谨奏，为购获遗书，谨将部数书名遵旨随时奏报事。
　　窃照前代流传旧书及国朝儒林撰述未登册府者，先于乾隆三十七年二月钦奉上谕，通行购访，汇列书名奏闻。臣遵卽会同学臣一体饬办。嗣于上年十一月复奉谕旨查询，经臣先将购得书名部数及酌定章程饬办缘由，奏蒙圣鉴。
