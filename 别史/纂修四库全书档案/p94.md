<!-- { "loadSidebar": true } -->
《名山藏》四部，刊本。是书明何乔远辑。今续查出四部。内一部全；一部原缺卷七至卷九、卷三十至卷三十四，臣林记缺永乐至熙宣；一部原缺卷一、卷二、卷二十一至卷四十五，其漕运至盐法六记并宦者杂记全缺；又一部原缺卷三十至卷四十五，臣林记缺成化以下，臣林杂记至王享记全缺。
《古今议论参》一部，刊本。是书明林德谋纂。今续查出一部。
《广古今议论参》二部，刊本。是书明张廷鹭评。今续查出二部。内一部全，一部原缺卷六至卷八。
《名山业》三部，刊本。是书明周锺评。今续查出三部。内一部止表四册，一部止策四册，又一部止策一册，俱不全。
《傃庵野抄》一部，刊本。是书明蔡士顺纂。今续查出一部，原缺卷四至卷八。
《隐秀轩集》七部，刊本。是书明锺惺着。今续查出七部。内一部全；一部原缺宇集至昃集；又二部各二册，又三部各一册，俱不全。
《拟山园集》一部，刊本。是书王铎着。今续查出一部，止卷三、卷四。
《白石樵真稿》一部，刊本。是书明陈继儒着。今续查出一部，止二册，不全。
《晚香堂小品》一十三部，刊本。是书陈继儒着。今续查出一十三部。内二部全；一部原缺卷四、卷十七、卷十八、卷二十一至卷二十三；又一部原缺卷二至卷五、卷十至卷十二；又一部原缺卷十至卷二十二；又一部原缺卷一、卷二、卷六至卷十二，卷十六至卷十八；又一部三册，又三部各二册，又三部各一册，俱不全。
《陈眉公集》二部，刊本。是书明陈继儒着。今续查出二部。
《避园拟存》一部，刊本。是书明王思任着。今续查出一部，原缺卷五。
《七录斋集》二部，刊本。是书明张溥着。今续查出二部。内一部三册，一部二册，俱不全。
《无梦园集》一部，刊本。是书明陈仁锡着。今续查出一部，原缺卷十一、卷十二。
《无梦园遗集》一部，刊本。是书明陈仁锡着。今续查出一部，止二册，不全。
《容台集》五部，刊本。是书明董其昌着。今续查出五部。内诗集二部全；别集二部全；文集一部三册，不全。
《求是堂文集》一部，刊本。是书明文德翼着。今续查出一部，原缺卷五至卷八。
《沆瀣集》一部，刊本。是书明姚希孟着。今续查出一部。
《何太仆集》一部，刊本。是书明何栋如着。今续查出一部。
《壶山集》一部，刊本。是书明陈孝威着。今续查出一部。
《月湖草》二部，刊本。是书明周应宾着。今续查出二部，各二册，不全。
《卽山集》一部，刊本。是书明沈承着。今续查出一部，止卷一、卷二。
《石臼集》二部，刊本。是书邢昉着。今续查出二部。内一部全；一部一册，不全。
《寒支初集》一部，刊本。是书李世熊着。今续查出一部，止卷三至卷十。
《田间文集》一部，刊本。是书钱澄之着。今续查出一部，原缺卷十五以上。
《古处斋文集》一部，刊本。是书陈祖法着。今续查出一部一册，不全。
《广东新语》一十一部，刊本。是书屈大均着。今续查出一十一部。内五部全；一部原缺卷一至卷三；又一部原缺卷一至卷八、卷二十至卷二十八；又一部原缺卷一至卷十四；又一部原缺卷一至卷十九、卷二十六；又一部原缺卷十六至卷二十八；又一部一册，不全。
《江左三家诗钞》二部，刊本。是书钱谦益、吴伟业、龚鼎孳着。今续查出二部。
《岭南三家诗选》五部，刊本。是书梁佩兰、屈大均、陈恭尹着。今续查出五部。内四部全；一部二册，不全。
《翁山诗集》一十七部，刊本。是书屈大均着。今续查出一十七部。内十三部全；一部原缺卷一至卷四；又一部原缺卷二至卷四；又一部原缺卷四至卷八；又一部止序目一册，不全。
《翁山诗外》七部，刊本。是书屈大均着。今续查出七部。内一部原缺卷一至卷六、卷九、卷十三、卷十五至卷末；又二部各四册，又三部各二册，又一部一册，俱不全。
《翁山诗略》一部，刊本。是书屈大均着。今续查出一部。
《翁山诗外选略》三部，刊本。是书屈大均着。今续查出三部。内二部全；一部一册，不全。
《牧斋尺牍》八部，刊本。是书钱谦益着。今续查出八部。内七部全；一部一册，不全。
《惭书》一十六部，刊本，内一部抄本。是书吕留良所作时文。今续查出一十六部。
《晚村续集》一部，刊本。是书吕留良着。今续查出一部。
《晚村家训》二部，刊本。是书吕留良着。今续查出二部。
《喜逢春》二部，刊本。是书不着编造人姓名。今续查出二部。　 以上共六十种，内重二百四十四部，共计三百四部，间有触碍字句，俱应营销毁。（军机处录副奏折） 四二六　直隶总督周元理奏遵旨分发捐纳教官回籍访查违碍书籍折
乾隆四十二年九月初七日
直隶总督臣周元理谨奏，为钦奉上谕事。
本年九月初一日承准大学士 公阿<桂>、大学士于<敏中>字寄内开，乾隆四十二年八月十九日奉上谕：三宝奏查缴应毁各书，若止责令地方官及各教官等劝识呈缴云云。钦此。钦遵到臣。
伏查直隶藏书之家虽不及江浙之多，而查访之法不可不周。现在捐纳教官已有分发到省之员，其原籍府分，相知亲友必广，若令其前往询访，查办既易，并可无虑滋扰之弊。臣现在行司转饬分发教职各回本籍，因亲及友，详细访查应禁书籍，俟将来查缴已有成数，卽行送交军机处。仍遵现奉谕旨，以缴书之多寡，定补用之先后，则各员自必踊跃急公，而体访益为周备矣。
所有遵旨办理缘由，理合恭折覆奏，伏乞皇上睿鉴。谨奏。
乾隆四十二年九月初八日奉朱批：览。钦此。（军机处录副奏折） 四二七　军机大臣阿桂等奏遵旨纂办满洲源流情形折
乾隆四十二年九月初八日
臣阿桂、臣于敏中、臣和珅、臣董诰谨奏：
本年八月十九日奉上谕：顷阅《金史 世纪》云，金始祖居完颜部，其地有白山、黑水。白山卽长白山，黑水卽黑龙江。本朝肇兴东土，山川锺毓，与大金正同。史又称金之先出靺鞨部古肃慎地，我朝肇兴时旧称满珠，所属曰珠申，后改称满珠，而汉字相沿，讹为满洲。其实卽古肃慎为珠申之转音，更足征疆域之相同矣。又《后汉书 三韩传》谓辰韩人儿生，欲令头扁，押之以石。夫儿初堕地，岂堪以石押头？其说实悖于理。国朝旧俗，儿生数日置卧具，令儿仰寝其中，久而脑骨自平，头形似扁。斯乃习而自然，无足为异。辰韩或亦类是，范蔚宗不得其故，曲为之解，甚矣其妄也。若夫三韩命名，第列辰韩、马韩、弁韩，而不详其义。意当时三国必有三汗，各统其一，史家不知「汗」为君长之称，遂以音同误译。而庸鄙者甚至讹韩为族姓，尤不足当一噱。向曾有三韩订谬之作，惜未令人尽读之而共喻耳。若唐时所称鸡林，应卽今吉林之讹，而新罗、百济诸国，亦皆其附近之地。顾昔人无能考证者，致明季狂诞之徒，寻摘字句，肆为诋毁。此如桀犬之吠，无庸深较，而舛误之甚者，则不可以不辨。若夫东夷之说，因地得名。如孟子称：舜，东夷之人；文王，西夷之人。此无可讳，亦不必讳。至于尊崇本朝者，谓虽与大金俱在东方，而非其同部，则所见殊小。我朝得姓曰爱辛觉罗氏。国语谓金曰爱辛，可为金源同派之证。盖我朝在大金时未尝非完颜氏之服属，犹之完颜氏在今日皆为我朝之臣仆。普天率土，统于壹尊，理固如斯也。譬之汉、唐、宋、明之相代，岂皆非其胜朝之臣仆乎！又有云我祖宗时，曾受明龙虎将军封号，亦无足异。我朝初起时，明国尚未削弱，因欲与我修好，借此以结两国之欢，我朝固不妨为乐天保世之计。迨我国声威日振，明之纲纪日隳，且彼妄信谗言，潜谋戕害，于是我太祖赫然振怒，以七大恨告天，兴师报复。自萨尔浒、松山、杏山诸战，大败明兵，明人欲与我求和，斥而不许。彼尚安能轻侮我朝乎？且汉高乃秦之亭长，唐祖乃隋之列公，宋为周之近臣，明为元之百姓，或攘或侵，不复顾惜名义。若我朝乃明与国，当闯贼扰乱、明社既移之后，吴三桂迎迓王师入关，为之报仇杀贼，然后我世祖章皇帝定鼎燕京，统壹寰（宀禹），是得天下之堂堂正正，孰有如我本朝者乎？至若我国家诞膺天眷，朱果发祥，亦如商之元鸟降生、周之高禖履武，纪以为受命之符。要之，仍系大金部族，且天女所浴之布勒瑚里池，卽在长白山，原不外白山、黑水之境也。又金世纪称，唐时靺鞨有渤海王，传十余世有文字礼乐，是金之先卽有字矣。而本朝国书，则自太祖时命额尔德泥巴克什等遵制通行。或金初之字，其后因式微散佚，遂尔失传，至我朝复为剏造，未可知也。他如建州之沿革、满洲之始基，与夫古今地名同异，并当详加稽考，勒为一书，垂示天下万世。着派大学士阿桂、于敏中、侍郎和珅、董诰悉心检核，分条编辑，以次呈览，候朕亲加厘定，用昭传信而辟羣惑。并将此通谕知之。钦此。
所有编纂事宜，臣等酌拟凡例七条，缮写清单，恭呈御览，伏候训示，并请钦定嘉名，用光典册。
至此项书籍，拟在方略馆就近办理。所需编纂及译汉人员，拟派内阁侍读麟喜、中书呈麟、笔帖式七德为满纂修；理藩院笔帖式临保、候补笔帖式明伦、工部库使巴尼泰为译汉官，照满誊录之例行走；翰林院编修宋铣、平恕、候补部员曹锡宝为汉纂修官，并派郎中巴尼珲、侍读孙永清为提调官，督催稽核。至缮写收发之誊录、供事等，应卽在方略馆通融抽拨。惟查该馆现在赶办《平定两金川方略》并《大清一统志》、《西域图志》。内热河志》及《元辽史》、《明纪纲目\央明史本纪》等书，各有卯限。原设之誊录、供事仅供各书之用，难以再为分拨。臣等公同酌拟，应再咨取汉誊录四员、供事六名，令其专心承办，庶有责成，俟将来书成之日，照例给予议叙，以示鼓励。其所添之誊录、供事等，应支桌饭银两并需用笔墨桌櫈等项，仍由该馆照例随时于户工等衙门樽节支领，毋庸专款置办。
合并声明。是否，伏祈皇上训示遵行。谨奏。
乾隆四十二年九月初九日奉旨：知道了。书名着定为《满洲源流考》。钦此。（军机处录副奏折） 四二八　浙江巡抚李质颖奏续缴违碍书籍折
乾隆四十二年九月初八日
浙江巡抚臣李质颖谨奏，为查缴违碍书籍，恭折奏闻事。
窃照浙江省先后查缴过违碍书籍一十八次，节经奏明解送军机处查收，分别销毁在案。
