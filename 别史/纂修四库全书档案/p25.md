<!-- { "loadSidebar": true } -->
　　再，该学政又称：前明《永乐大典》，其书虽少次伦，然古书之全者具在，请择取其中若干部，分别缮写，各自为书，以备著录。等语。查《永乐大典》一书，系明永乐初年所辑，凡二万二千九百余卷，共一万一千九十五册，最称浩博。旧存皇史宬，复经移置翰林院典籍库。扃贮既久，卷册又多，卽官隶翰林者，不得徧行检阅。今该学政所奏，亦祇系约略大凡，于原书未能悉其梗概。臣等因派员前往库内逐一检查，据称：此书移贮之初，本多缺失，现存在库者，共九千余本，较原目数已悬殊。复令将原书目录六十本取出，逐细阅看，其书大指，系用韵以统字，用字以统事，将平、上、去、入韵字为纲，依次编序。凡经史子集等部，或依音，或从其类，随字收载，多系割裂琐碎。但查原书，采取各种，为数甚伙。其中凡现在流传已少，不恒经见之书，于各卷中互相检勘，有足裨补缺遗、津逮后学者，亦间有之。若一概摒为陈册，不为分别检查，殊非采购遗书本义。惟是卷帙繁多，所载书籍又多散列各韵之中，非一时所能核定。相应奏明，容臣等就各馆修书翰林等官内，酌量分派数员，令其陆续前往，将此书内逐一详查。其中如有现在实无传本，而各门凑合尚可集成全书者，通行摘出书名，开列清单，恭呈御览，伏请训示遵行。
　　一、据称：前代校书之官，如刘向、刘知几、曾巩等，并着专门之业。列代若《七略》、《集贤书目》、《崇文总目》，其书具有师法，请诏下儒臣分任校书之选，每一书上必校其得失，撮举大旨，叙于本书卷首。伏查武英殿原设总裁、纂修、校对诸员，即择其尤专长者，俾充斯选。等语。查古人校定书籍，必缀以篇题，诠释大意。《汉书 艺文志》所称条其篇目、撮其指意者，所以伦次得失，使读者一览了然，实为校雠良法。但现今书籍，较之古昔日更繁多，况经钦奉明诏，访求著录者，自必更为精博。若如该学政所奏，每一书上必撮举大旨，叙于卷首，恐羣书浩如渊海，难以一一概加题识。查宋王尧臣等《崇文总目》、晁公武《读书志》，皆就所有之书，编次目录，另为一部，体裁最为简当，应卽仿其例。俟各省所采书籍全行进呈时，请勅令廷臣详细校定，依经史子集四部名目，分类汇列，另编目录一书，具载部分卷数，撰人姓名，垂示永久，用昭策府大成，自轶唐宋而更上矣。
　　以上各条，臣等谨就意见所及，逐加核议，是否有当，统候命下，交与礼部行知各该督抚学政一体遵照。为此谨奏请旨。
　　乾隆三十八年二月初六日奉旨：依议。钦此。
（军机处上谕档）

三二　谕着派军机大臣为总裁官校核《永乐大典》
　　乾隆三十八年二月初六日
　　乾隆三十八年二月初六日奉旨：
　　军机大臣议覆朱筠条奏内将《永乐大典》择取缮写各自为书一节，议请分派各馆修书翰林等官前往检查，恐责成不专，徒致岁月久稽，汗青无日。盖此书移贮年深，既多残缺，又原编体例系分韵类次，先已割裂全文，首尾难期贯串，特因当时采摭甚博，其中或有古书善本，世不恒见，令（今）就各门汇订，可以凑合成部者，亦足广名山石室之藏。着卽派军机大臣为总裁官，仍于翰林等官内选定员数，责令及时专司查校，将原书详细检阅，并将《图书集成》互为较核，择其未经采录而实在流传已少，尚可裒缀成编者，先行摘开目录奏闻，候朕裁定。其应如何酌定规条，卽着派出之大臣，详悉议奏。
　　至朱筠所奏每书必校其得失，撮举大旨，叙于本书卷首之处，若欲悉仿刘向校书序录成规，未免过于繁冗。但向阅内府所贮康熙年间旧藏书籍，多有摘叙简明略节，附夹本书之内者，于检查洵为有益。应俟移取各省购书全到时，卽令承办各员将书中要指檃括，总叙厓略，黏贴开卷副页右方，用便观览。钦此。
（军机处上谕档）

三三　军机大臣奏检出《永乐大典》目录及全书各十本呈进片
　　乾隆三十八年二月初十日
　　臣等查《永乐大典》原书共一万一千余本，今现序（存）九千余本，丛杂失次，一时难以遍查。今谨将目录六十本内检出首套十本，及全书内首套东、冬字韵十本，一并检出，先行进呈御览。谨奏。
（军机处上谕档）

三四　谕内阁《永乐大典》体例未协着添派王际华裘曰修为总裁官详定条例分晰校核
　　乾隆三十八年二月十一日
　　乾隆三十八年二月十一日，内阁奉上谕：
　　昨据军机大臣议覆朱筠条奏校核《永乐大典》一折，已降旨派军机大臣为总裁，拣选翰林等官详定规条，酌量办理。
　　兹检阅原书卷首序文，其言采掇搜罗，颇称浩博，谓足津逮四库。及核之书中，别部区函，编韵分字，意在贪多务得，不出类书窠臼。是以踳驳乖离，于体例未能允协。卽如所用韵次，不依唐宋旧部，惟以洪武正韵为断，已觉凌杂不伦。况经训为羣籍根源，乃因各韵胶轕，于《易》先列蒙卦，于《诗》先列大东，于《周礼》先列冬官，且采用各字，不论《易》、《书》、《诗》、《礼》、《春秋》之序，前后错互，甚至载入六书篆隶真草字样，摭拾米芾、赵孟俯字格，描头画角，支离无谓。至儒书之外，阑入释典、道经，于古柱下史专掌藏书、守先待后之义，尤为凿枘不合。朕意从来四库书目，以经史子集为纲领，裒辑分储，实古今不易之法。是书既遗编渊海，若准此以采撷所登，用广石渠金匮之藏，较为有益。
　　着再添派王际华、裘曰修为总裁官，卽会同遴简分校各员，悉心酌定条例，将《永乐大典》分晰校核，除本系现在通行，及虽属古书而词义无关典要者，不必再行采录外，其有实在流传已少，其书足资启牖后学、广益多闻者，即将出（书）名摘出，撮取著书大指，叙列目录进呈，候朕裁定，汇付剞劂。其中有书无可采而其名未可尽没者，祇须注出简明略节，以佐流传考订之用，不必将全部付梓，〔以〕副朕裨补阙遗、嘉惠士林至意。
　　再，是书卷帙如此繁重，而明代蒇役仅阅六年，今诸臣从事厘辑，更系弃多取少，自当刻期告竣，不得任意稽延，徒诮汗青无日。仍将应定条例，卽行详议，缮折具奏。钦此。
（军机处上谕档）

三五　大学士刘统勋等奏议定校核《永乐大典》条例并请拨房添员等事折
　　乾隆三十八年二月二十一日
　　大学士臣刘统勋等谨奏，为遵旨详议具奏事。
　　乾隆三十八年二月十一日，内阁奉上谕，钦此。仰见我皇上稽古右文，表章典籍，综羣书之渊海，广四库之储藏，补缉搜罗，实为至周且备。
　　臣等伏查《永乐大典》一书，成自前明，但夸捃拾之繁，未协编摩之式，虽善本之流存不少，而遗编之丛杂尤多。仰蒙论断精微，折衷至当，钦承训谕，获奉准绳。窃惟采录固在无遗，而别择尤宜加审，今欲征完册以副秘书，则部分去取之间，不可不确加详核。臣等恪遵谕旨，将应行条例，公同悉心逐一酌议，谨拟定十三条，另缮清单进呈，恭请训示。俟发下，臣等卽行遵照，作速办理。如其间尚有应行斟酌查办之处，臣等再行随时妥核定议，奏闻请旨。
　　再，查翰林院衙门内，现有迤西房屋一区，从前修辑《皇清文颖》及《功臣传》各书，皆在此纂办。今奉旨校核《永乐大典》，应请卽将此项房屋作为办事之所，于检查较为近便。惟是此项书籍几及万本，篇帙浩大，头绪纷繁，所有查校人员，必须多为派出，分头赶办，方能迅速排纂，克期集事。臣等谨遵旨于翰林等官内，择其堪预分校之任者，酌选三十员，专司查办，仍卽令办事翰林院。并酌派军机司员一二员作为提调，典簿厅等官作为收掌，常川在署，经理催趱，毋致稍有作辍。但现在并非另行开馆，其派出之翰林官等，俱毋庸请支桌饭银两。至此书卷册繁重，出入搬运，需人执役，翰林院原设供事人等，额数有定，不敷派拨，应请酌设供事十名，皂役四名，纸匠二名，以供差遣，俱照例给与公费，俾资口食。其誊录一项，现在尚无可需用之处，应俟摘出目录，全行分别奏定后，其中如有应采之本，另须缮录全函者，再行奏明，酌定员数，选取充补。所有桌凳纸张等项，查明必需应用者，行文户、工二部支取，照例核销。
　　如此立定章程，上紧趱辨，该员等责成既专，自可作速厘订成书，不致有稽时日。为此谨奏请旨。
乾隆三十八年二月二十一日奉旨：是。依议。将来办理成编时，著名四库全书。钦此。
（军机处上谕档）

三六　寄谕两江总督高晋等查访《永乐大典》佚本
　　乾隆三十八年二月二十三日
大学士刘<统勋>字寄大学士管两江总督高<晋>、浙江巡抚三<宝>，乾隆三十八年二月二十三日奉上谕：【真按：刘统勋、高晋、三宝也。<>者凡例有，乃便读而加者尔。】
　　近因访求载籍，以翰林院所贮之《永乐大典》内，多有人未经见之书，派员查核，约缺一千余本，较原书少什之一，不知何时散佚。闻此书当时在内阁收存时，卽有遗失，似系康熙年间开馆修书，总裁官等取出查阅，未经缴回。彼时如徐干学、王鸿绪、高士奇等，皆在书局最久，其家或尚有存留此书剩本，亦未可定。着高晋、三宝札知各本籍地方官，令向各家一为访问。倘果有其书，无论本数多寡，卽为缴出送京。并谕以此书虽系官物，然在当时原无稽核，偶尔取携翻阅，无意收存，本无关碍，此时亦并不追究从前遗失之故。惟是藏书家留此残编剩帙，实为无用之储，若归之中秘，裒辑完全，颇有裨于四库。用是广为谘访，令其家不必惊惶。又或此书别经流播，因而散落人闻，以及书贾坊林视为前朝旧书，转相售易，亦属事理所有。并着高晋等留心体访，如见有此书，卽官为收买缴送，但须谕有司不动声色，善为搜求，不可假手吏胥，致令藉端滋扰。将此遇奏事之便，传谕知之。此并非特交查办事件，祇须随便覆奏。钦此。遵旨寄信前来。
（军机处上谕档）

三七　军机大臣奏蒋赐棨允称寄信回家问明有无收存《永乐大典》片
　　乾隆三十八年二月二十三日
　　臣等遵旨寄信高晋，询问徐干学等家有无收藏《永乐大典》，因高士奇籍隶浙江，并拟写寄知三宝。又臣等面奉谕旨，并及原任大学士蒋廷锡，适侍郎蒋赐棨在此奏事，臣等卽面为告知。据称：卽寄信回家问明，如有收存，卽行恭缴等语。合并声明。谨奏。
（军机处上谕档）

三八　护理浙江巡抚王亶望奏呈续收书目清单及宋荦之孙呈缴家藏抄本旧书折
　　乾隆三十八年二月二十五日
　　护理浙江巡抚 布政使臣王亶望跪奏，为续收遗书，恭折奏闻事。
