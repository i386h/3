<!-- { "loadSidebar": true } -->
臣五月到任后，将局内收得违碍各书逐一检阅，诚恐印委各员或渐涉懈怠，致有贻留。随经严谕广为搜求，分头收买，并立法策勤儆惰，俾各上紧购觅去后。兹据各员陆续查缴应毁之禁书七种，计八部，又前缴禁书内续查出一百一十四种，计七百四部，一并收存在局。
除另行委员解送军机处外，臣谨恭折奏闻，并缮书目清单，敬呈御览，伏乞皇上睿鉴。谨奏。
乾隆四十二年九月二十二日奉朱批：览。钦此。（军机处录副奏折） 四二九　广西巡抚吴虎炳奏遵旨查明实无应留应还书籍折
乾隆四十二年九月初八日
广西巡抚臣吴虎炳跪奏，为遵旨覆奏事。
本年六月廿三日钦奉谕旨，令总裁等查检应发还各书，开单行知该督抚，酌委便员赴翰林院领回，给还本家，永远珍藏。其中有经该督抚自行购进及借本钞誊，毋庸给还本家者，亦着于收到书籍后再行查明送缴，留备馆阁之储。等因前来。
臣当卽饬查粤西从前购办遗书，止有在籍刑部主事陈兰森呈送伊祖已故大学士陈宏谋所辑《养正遗规》等书八种，经护理巡抚事 布政使淑宝开单具奏，未奉调取，当经发还。嗣前抚臣熊学鹏查出高熊征、陆显仁、屈大均、张泰交、余心孺所著各书，多有违碍，不应存留，签出进呈请毁在案。此外并无自行购进暨藏书家献进书籍，无凭开单奏请分别留贮给还。臣恐前此或尚有遗漏，未经分晰妥办，复饬司详细确查，实无前项应留及献进等书。
理合将查办缘由，据实覆奏，伏祈皇上睿鉴。谨奏。
乾隆四十二年十月十一日奉朱批：览。钦此。（军机处录副奏折） 四三○　户部左侍郎董诰奏请将已摆印各书每省发给一分折
乾隆四十二年九月初十日
臣董诰谨奏，为请旨事。
窃自办理四库全书以来，四方秘籍乘时毕萃，馆臣以及厘订进呈，仰蒙圣明裁鉴，择其精当而罕观，督武英殿聚珍版印行，俾海内操觚之士，得遂争先快睹之愿。但聚珍版设法之意，原期成功迅速，易于成书，是以臣等酌量，每种刷印除预备陈设外，俱以三百部为率，而近日闻风购买者甚多，所印之本尚不敷给。查江南、江西、浙江、福建、广东五省，向来刊行书籍颇多，刻工版料亦较他处为便。臣愚理合仰恳皇上天恩，准将现已摆印过各书，每省发给一分，如有情愿刊者，听其翻版通行，并请嗣后于每次进呈后陆续颁发照办。则远近购书较易，流传益广，其尚文崇古之盛于无既矣。
是否有当，伏候训示。谨奏。乾隆四十二年九月初十日奏。
本月十四日奉旨：好。知道了。钦此。（录自《办理四库全书档案》） 四三一　安徽巡抚闵鹗元奏遵旨查明应领应留书籍折
乾隆四十二年九月二十二日
臣闵鹗元谨奏，为遵旨奏覆事。
乾隆四十二年六月二十九日奉上谕：据巴延三奏晋省所进书籍云云。臣伏查安徽省采访遗书，经前抚臣裴宗锡先后奏进四次，共计书籍五百八十七种，嗣准办理四库全书处知会，扣除重复七十一种，实解京书五百一十六种，均由各府州县解送布政使司汇送奏解。
臣于五月内钦奉谕旨，臣钦遵行司详查办理去后。因各属所解各书，或系呈献或系购进、借钞，从前申送时有未经分晰声明者，今据布政使农起转饬逐一查明，分别造册申送，请奏前来。臣复加查核，通计四次奏解书五百一十六种内，各府州县自行购进、借钞，应请留贮馆阁，毋庸发还者一百四十种；又除刘氏《鸿书》、《天外谈》、《明经济录》、《广东文集》四种，查系应禁之书，应请销毁外；其由绅士呈献，应行发还本家之书，计三百七十二种，现在造具书目细册，咨送办理四库全书处核明应留应发。行知到日，委员赴京领回，分发各属，给还藏书之家，仍取具领状送验备案，毋任胥吏借端隐匿需索，以仰副圣天子嘉惠艺林之至意。
所有臣遵旨查办缘由，理合会同大学士 仍管两江总督臣高晋恭折覆奏，并开具应请留贮及应请发还数目清单，恭呈御览，伏乞皇上睿鉴。谨奏。
乾隆四十二年十月初三日奉朱批：览。钦此。（军机处录副奏折） 四三二　山西巡抚觉罗巴延三奏遵旨饬派分发教职回籍访查遗书折
乾隆四十二年九月二十四日
山西巡抚臣觉罗巴延三跪奏，为钦奉上谕，恭折覆奏事。
本年九月初三日接奉上谕：三宝奏查缴应毁书籍。云云。钦此。臣卽行令藩司将分发敎职俱派往各原籍地方，俾遇有藏书之家，因亲及友，细加访询检查，毋稍遗漏，将来卽以缴书之多寡，为补用之先后，以示鼓励。
除俟缴有书籍，汇商解交军机处查销外，所有遵旨办理缘由，理合恭折具奏，伏乞皇上睿鉴。谨奏。
乾隆四十二年九月二十八日奉朱批：览。钦此。（军机处录副奏折） 四三三　谕内阁汉武帝不得直书其名著将《北史》等书内「汉彻」改为「汉武」
乾隆四十二年十月初七日
乾隆四十二年十月初七日内阁奉上谕：
四库全书馆进呈李廌《济南集》，其咏凤凰台一首，有「汉彻方秦政，何乃误至斯」之语，于理不顺。因检查《北史 文苑传叙》，亦有「颉颃汉彻，跨蹑曹丕」之句，《韵府》因而录入，均属未协。秦始皇焚书坑儒，其酷虐不可枚举，号为无道，秦后之人，深恶痛绝，因而显斥其名，尚无不可。若曹丕躬为篡逆，称名亦宜。至汉武帝在汉室尚为振作有为之主，且兴贤用能，独持纲纪，虽黩武惑溺神仙，乃其失之小疵，岂得直书其名，与秦政、曹丕并论乎？且自古无道之君，至桀纣而止，故有指为独夫受者。若汉之桓、灵，昏庸狂暴，遂致灭亡，亦未闻称名指斥，何于武帝转从贬抑乎？又如南北朝，彼此互相诋毁，南朝臣子称北朝主之名，北朝臣子亦称南朝主之名。宋之于金、元，金、元之于宋，亦然。此皆局于其地之私心，虽非天下之公，尚无伤于正理。若李延寿，乃唐臣，李廌乃宋臣，其于中国正统之汉武帝，伊祖未常（尝）不曾为其臣，岂应率逞笔端，罔顾名义，轻妄若此？且朕御制诗文内，如周、程、张、朱，皆称为子，而不斥其名。又如韩昌黎、苏东坡诸人，或有用入诗文者，亦止称其号而不名。朕于异代之臣，尚不欲直呼其名，乃千古以下之臣，转将千古以上之君称名不讳，有是理乎？朕命诸臣办理四库全书，亲加披览，见有不协于理者，如关帝旧谥之类，卽降旨随时厘正。惟准以大中至正之道，为万世严褒贬，卽以此衡是非，此等背理称名之谬，岂可不为改正，以昭示方来。着交武英殿将《北史 文苑传叙》改为汉武，《韵府》删去此条，酌为改刊。所有陈设之书悉行改补，其《李廌集》亦一体更正。并谕四库全书馆臣等，于校刊书籍内，遇有似此者，俱加签拟改，声明进呈，毋稍忽略。将此通谕知之。钦此。（军机处上谕档） 四三四　军机大臣奏查明七至九月所进书籍错误次数请将总裁等交部察议片
乾隆四十二年十月初七日* 
查四库全书处进过书籍，前经奉旨：
将指出错误记过之处，每三月查核一次，其总裁错至三次，分校、覆校错至两次者，均交部察议；其余未及次数者，着加恩宽免，毋庸于下次积算。钦此。又《荟要》，总校张能照等较（校）阅书籍颇多，前经奏明，亦请照三次议处之例办理，奉旨允行在案。
除本年正月至六月所进书籍错误次数业经按季查办外，兹自七月起至九月止，四库馆进过全书数片各二次，武英殿进过《荟要》三次。臣等详加查核，总校张能照记过四次，已在三次以上；覆校汪师曾、方大川，分校裴谦、王家宾各记过二次。应请旨将张能照、汪师曾、方大川、裴谦、王家宾交部察议。其余总裁程景伊、蔡新，覆阅姚颐名下，或记过二次，或记过一次，覆校庄通敏、吕云栋，分校范来宗、罗万选、杨素楠、蒋宽、吴甸华、李荃名下，错误俱各止一次，应毋庸议。至总裁董诰、总纂陆锡熊、纪昀、总校陆费墀曾经奉旨免其议处，是以臣等未经查核。合并声明。谨奏。
乾隆四十二年十月初七日奉旨：知道了。钦此。（军机处上谕档） 四三五　广东巡抚李质颖奏遵旨饬派闲空敬职各赴原籍访询违碍书籍折
乾隆四十二年十月十二日
广东巡抚臣李质颖谨奏，为钦奉谕旨，恭折覆奏事。
乾隆四十二年十月初七日承准大学士 公阿<桂>字寄，乾隆四十二年八月十九日奉上谕：三宝奏查缴云云。钦此。遵旨寄信到臣。
臣查各项违碍书籍，钦奉谕旨查解销毁。臣到任后，遵卽饬令各州县及各学教官加意搜觅，后屡经饬催，未据呈缴。今仰蒙圣训，应照浙省办理。臣查广东分发敎职闲空人员颇多，臣遵卽派其各赴原籍，因亲及友，遍行访询，将以缴书多寡，为补用名次先后，自必踊跃收罗。或藏书之家无知书之人，敎职卽可代为检阅，并饬府县随时发价购买。一经呈缴，卽行奏明，解交军机处销毁。
所有臣钦遵谕旨查办缘由，谨先恭折覆奏，伏乞皇上睿鉴。谨奏。
乾隆四十二年十一月十二日奉朱批：览。钦此。（军机处录副奏折） 四三六　军机大臣奏阅看发下拟交武英殿书目单并无应抄录之本片
乾隆四十二年十月十二日
蒙发下拟交武英殿书目一单，臣等阅看有无应交四库馆抄存书籍。臣查单内所开《御纂朱子全书》等书十九种，均已拟入钞录；其《苏米志林》、《少微通鉴节要》二种，又《文林绮绣》内之「两汉隽言太史华」句，《文选》、《锦字》、《楚骚》、《绮语》四种，俱已拟入存目。惟此内《左国腴词》一种及另部之《诸书考略》，系馆书所无，因将原书交该总纂等阅看。据称此二种均系明人抄撮备用之本，捃拾亦多漏略，可以毋庸抄录，已拟另拨《提要》列入存目。此单内并无应行交馆抄录之本，应请仍交武英殿收贮。谨奏。（军机处上谕档） 四三七　江西巡抚海成奏续进备选及应毁各书并祈校删志乘折
乾隆四十二年十月十八日
江西巡抚臣海成谨奏，为续进备选及应毁各书，仰祈圣鉴事。
切（窃）臣钦遵谕旨购获遗书，分别应选、应毁，节次进呈在案。
嗣据各属陆续搜查呈送前来，随经饬令委办书局同知潘汝诚、杜一鸿等详加校核。内有堪备选择者五种，又查出应请销毁书四种，应毁书板五副，计九百七十五块，臣与司道复核无异。除将前项备选书五种解交四库全书馆、应毁板片解交军机处外，所有续获应毁书四种暨原禁应毁各种书二千零十部，计九千二百六十九本，同备选书目分晰开单，一并赍呈御览。现将新获应毁各书咨明各省，一体查缴；其拣存之书饬局核对明白，分别发还，取领备案。
