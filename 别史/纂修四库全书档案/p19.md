<!-- { "loadSidebar": true } -->
　　第念读书，固在得其要领，而多识前言往行，以蓄其德，惟搜罗益广，则研讨愈精。如康熙年间所修《图书集成》，全部兼收并录，极方策之大观，引用诸编，率属因类取裁，势不能悉载全文，使阅者沿流溯源，一一征其来处。今内府藏书，插架不为不富，然古今来著作之手，无虑数千百家，或逸在名山，未登柱史，正宜及时采集，汇送京师，以彰稽古右文之盛。其令直省督抚会同学政等，通饬所属，加意购访。除坊肆所售举业时文，及民间无用之族谱、尺牍、屏幛、寿言等类，又其人本无实学，不过嫁名驰骛，编刻酬倡诗文，琐碎无当者，均毋庸采取外，其历代流传旧书，有阐明性学治法，关系世道人心者，自当首先购觅。至若发挥传注，考核典章，旁暨九流百家之言，有裨实用者，亦应备为甄择。又如历代名人，洎本朝士林宿望，向有诗文专集，及近时沈潜经史，原本风雅，如顾栋高、陈祖范、任启运、沈德潜辈，亦各有成编，并非剿说、巵言可比，均应概行查明。在坊肆者，或量为给价；家藏者，或官为装印。其有未经镌刊，祇系钞本存留，不妨缮录副本，原书给还。并严饬所属，一切善为经理，毋任吏胥藉端滋扰。但各省搜辑之书，卷帙必多，若不加之鉴别，悉行呈送，烦复皆所不免。着该督抚等先将各书叙列目录，注系某朝某人所著，书中要指何在，简明开载，具折奏闻。候汇齐后，令廷臣检核，有堪备览者，再开单行知取进。庶几副在石渠，用储乙览，从此四库七略，益昭美备，称朕意焉。钦此。
（军机处上谕档）

二　贵州巡抚觉罗图思德奏查明黔省鲜有书籍可供采择折
　　乾隆三十七年十月初三日
　　贵州巡抚臣觉罗图思德跪奏，为遵旨查明覆奏事。
　　乾隆三十七年三月二十四日，准礼部咨钦奉上谕：古今来著作之手，无虑千百家，或逸在名山，未登柱史，正宜及时采集，汇送京师，以彰千古同文之盛。着该督抚等先将各书叙列目录，注系某朝某人所著，书中要指何在，简明开载，具折奏闻。候汇齐后，令廷臣检核，有堪备阅者，再开单行知取进。庶几副在石渠，用储一览，从此四库七略，益昭美备，称朕意焉。钦此。钦遵。抄录到臣。
　　臣跪诵之下，仰见我皇上稽古右文，缥缃极博，凡可以羽翼经传、阐明道法者，靡不藏诸内府，既具百代之典章，实为千古所未有。兹特颁谕旨购访遗书，以昭美备，凡在士林，苟有一得，正当亟为搜罗，开呈御览，仰承圣主旁求之至意。遵卽会同学臣孙士毅，通饬所属，逐一访查去后。兹据黔省十三府属咸称，黔省夙号荒徼，人文卑陋，自我朝敎养百十余年以来，士知力学，文亦蒸蒸日上，第地居山僻，书籍罕临，明经之士，于时艺诗章之外，鲜有撰述，可邀圣明采择等情。由署布政使事 按察使韦谦恒汇覆前来。
　　臣复加遍查无异，理合会同学臣孙士毅恭折覆奏，伏乞皇上睿鉴。谨奏。
　　朱批：览。
（宫中朱批奏折）

三　寄谕直隶河南山东三省督抚采买刊书梨板
　　乾隆三十七年十月＠
　　尚书 公福〈隆安〉字寄直隶、河南、山东各督抚，乾隆三十七年十月　日奉上谕：
　　现在需用刊书梨板约计五、六万块，若于京城就近采买，恐难如数购觅。着交直隶、河南、山东三省督抚，饬令出产梨木之各州县，照发去原开尺寸，检选干整坚致合式堪用者，卽动支闲欵，悉依时价公平采买，亦不必一时亟切购足办解。着三省各先行采办三百块解京，以备刊刻之用。但不得混杂翘裂肿节潮湿等版，以致驳换稽悞。其所动价银，统于板片解京时报明内务府，核定实数，令长芦盐政于应解内务府银欵内拨解该省归欵，毋庸报部核销。该督抚务饬承办之地方官，毋许丝毫勒派，并严禁胥役，不得藉端滋扰。如有前项弊窦，卽行据实参处。倘督抚等不实力查察，致滋扰累，经朕别有访闻，该督抚亦不能辞咎。可将此传谕知之。钦此。
　　板片尺寸：每块净长二尺，宽六寸二分，厚一寸四分。今采买应每块酌量加荒，以便（尞刂）刨做细。
（军机处上谕档）
＠此件未写日期，但排在本年上谕档册十月十二日至十五日之间。

四　寄谕各省督抚学政速行购访遗书并先将购访情形奏覆
　　乾隆三十七年十月十七日
　　大学士刘〈统勋〉字寄各省督抚学政，乾隆三十七年十月十七日奉上谕：
　　前以历代流传旧书及国朝儒林撰述，向来未登大内收藏书目者，已降旨直省督抚会同各学政通行购访，汇列书名奏闻，再令廷臣检核，行知取进。迄今几及匝岁，曾未见一人将书名录奏，饬办殊为延缓。我国家重熙累洽一百二十余年，于今文治光昭，远暨山陬海澨，所在经籝书库，藏弆甚多，采掇本非难事。其间卽属家传善本，珍秘有加，然一闻稽古右文之诏，且令有司传钞副本，善为经理，当无不踊跃争先。为大吏者果能及时率属加意搜罗，自当有求必应，何至阅时既久，裒集无闻？或各督抚等因前后适遇调任，受代因循，未及悉心董率，又或疑陈编故册，非如民生国计为刻不容缓之图，因以奉行具文，徒致往返迟滞。此在远僻省分，一时或难于荟萃，至如近畿之北五省及书肆最多之江浙地方，又复从前〔何〕借口？甚非所以体朕念典勤求之至意也。各督抚等其卽恪遵前旨，饬催所属，速行设法访求，无论刊本、钞本，一一汇收备采，俟卷帙所积稍充，卽开具目录，附折奏明，听候甄择移取。仍将现在作何办定章程及有无购得若干部之处，先行据实奏覆。将此于奏事之便，通谕督抚学政知之。钦此。遵旨寄信前来。
（军机处上谕档）

五　山东巡抚徐绩等奏覆购访遗书情形并进呈书目折
　　乾隆三十七年十一月初三日
　　山东巡抚臣徐绩、学政臣李中简跪奏，为遵旨覆奏事。
　　十月三十日承准大学士刘统勋字寄内开，乾隆三十七年十月十七日奉上谕，令各督抚等恪遵前旨，饬催所属访求历代流传旧书及国朝儒林撰述，无论刊本、抄本，一一汇收备采，开具目录奏明，仍将现在作何办理及有无购得若干部，先行据实覆奏。遵旨寄信到臣。臣等跪读之下，仰见我皇上稽古右文之至意。
　　臣等前奉谕旨，已行令各属善为购访，并出示晓谕。凡家有藏书者，如系刊本，卽由地方官代为刷印；如系抄本，其子孙珍秘收藏者，卽令地方官照原本抄出，仍将原本交还，并于省城设局收贮。数月以来，据各属缴到书籍二十一种，臣等谨开书目，先呈御览。现仍饬属悉心访求，并委平日留心典籍之东昌府知府胡德琳、淄川县知县谢洙专司其事。俟续有解到，卷帙稍充，另开书目奏明。
　　臣等谨遵旨先行覆奏，伏乞皇上睿鉴。谨奏。
　　朱批：览。
（宫中朱批奏折）

六　直隶总督周元理奏购访遗书情形折
　　乾隆三十七年十一月初七日
　　直隶总督臣周元理谨奏，为钦奉上谕事。
　　乾隆三十七年十月二十七日承准大学士刘统勋字寄内开，乾隆三十七年十月十七日奉上谕：前以历代流传旧书及国朝儒林撰述，向来未登大内收藏书目者，已降旨直省督抚会同各学政通行购访，汇列书名奏闻，再令廷臣检核，行知取进。迄今几及匝岁，曾未见一人将书名录奏，饬办殊为延缓。我国家重熙累洽一百二十余年，于今文治光昭，远暨山陬海澨，所在经籝书库，藏弆甚多，采掇本非难事。其间卽属家传善本，珍秘有加，然一闻稽古右文之诏，且令有司传抄副本，善为经理，当无不踊跃争先。为大吏者果能及时率属加意搜罗，自当有求必应，何至阅时既久，裒集无闻？或各督抚等因前后适遇调任，受代因循，未及悉心董率，又或疑陈编故册，非如民生国计为刻不容缓之图，因以奉行具文，徒致往返迟滞。此在远僻省分，一时或难于荟萃，至如近畿之北五省及书肆最多之江浙地方，又复从何借口？甚非所以体朕念典勤求之至意也。各督抚等其卽恪遵前旨，饬催所属，速行设法访求，无论刊本、抄本，一一汇收备采，俟卷帙所积稍充，卽开具目录，附折奏明，听俟甄择移取。仍将现在作何办定章程及有无购得若干部之处，先行据实奏覆。将此于奏事之便，通谕督抚学政知之。钦此。钦遵。寄信到臣。跪奉之下，不胜惶悚。
　　伏查购访遗书一事，臣于本年二月内接准礼部恭录上谕，行文知照。遵卽咨会学臣李宗文，一面通行各属，于所在地方加意搜访，不拘前代流传旧书及国朝儒林撰述，凡属家藏书籍，毋论刊本、抄本，有关学术治理世道人心者，槩行呈送，以备汇集呈进。数月以来，节次催提，祇据高邑县送到明臣赵南星所著《学庸正说》一部三卷，吴桥县送到明大学士范景文所著《诗文集》一部十二卷，大名县送到本朝大学士成克巩所辑《伦史》一部五十卷，又续编十卷，大理寺卿崔维雅所著《河防刍议》一部六卷。臣逐一翻阅。其《学庸正说》，理解均本程朱，似属正当。范景文《诗文集》立言有体，论学无疵。至《伦史》一书，系分五伦编纂，有益世道人心。《河防刍议》则就亲历情形，规画淮黄疏塞，似可采择。本拟卽行具奏，伏思一省之大，搜罗日久，仅祇得书四部，且卷帙不多，恐属访求未徧，是以暂缓陈奏。复又咨会学臣责令各教官一体多方寻访，一面谆饬各有司于所属地方，再加搜采，务使名山无终秘之藏，内府昭美备之盛。今奉谕旨勅催，臣谨将办理情形及得书四部开列书名，先行恭折覆奏，并另缮清单附呈御览。一面容臣再咨会学臣并饬属悉心加意搜访，凡属家藏著述之书，务俾悉行呈送。俟所得稍充，再开书目，奏请圣鉴。
　　所有送到前书四部，现在缮写，应否缮竟先行送进，伏候圣明训示遵行。缘奉谕旨，理合恭折具奏，伏乞皇上睿鉴。谨奏。
　　朱批：览。
（宫中朱批奏折）

七　山西巡抚三宝奏购访遗书情形折
　　乾隆三十七年十一月初九日
  　山西巡抚，兼管提督臣三宝谨奏，为遵旨覆奏事。
