<!-- { "loadSidebar": true } -->
　　窃臣遵奉谕旨，加意访求遗书，前已将得获各书一百八种，并据鲍士恭等五家呈出遗书一千九百五种，先后分缮书目，恭折具奏。并将宁波范氏天一阁及慈溪郑大节家取到各书目，现在次第查办缘由，一并奏闻在案。
　　兹据委员杭州府同知陈虞盛会同宁波府知府徐昆、鄞县知县商皓禀：据天一阁后人范懋柱等呈请，愿将祖遗天一阁原贮各书恭进，用伸芹曝，惟冀转呈。等情前来。臣查范氏收藏书籍，据开不下数千种，第历年久远，不无残缺，更有与臣前奏单内各书重复者颇多，除检去外，现实有书六百零二种。又慈溪郑大节家藏书，虽远逊于范氏之多，其中亦有未曾习见之书可备采择者，亦复抒诚愿献，现查有书八十二种。再，曝书亭家藏之书，久已散落各方，今据嘉兴县知县王士澣广行购觅，找获得有六十九种。以上共书七百五十三种，相应分别缮具书目清单，恭呈御览。
　　至《永乐大典》一书，臣节次转饬各属，上紧查访，并委员携带银两，四处购觅，现据宁波府禀：据鄞县贡生卢址呈缴遗书二十余种，除发局核对有无重复另行查办外，并据缴出抄存《永乐大典》内《考工记》一部，计六本，称系祖上遗留，今闻访购，情愿呈缴等语。虽未识现在《永乐大典》内是书曾否缺少，但既有找获，自应遵旨卽为送京。
　　除将原书装钉，现已另文咨解四库全书处查收外，所有续获各遗书并《永乐大典 考工记》六本缘由，理合恭折奏闻，伏祈皇上睿鉴。谨奏。
　朱批：知道了。
（宫中朱批奏折）

六五　寄谕浙江巡抚三宝所有鲍士恭等进到书籍办竣后仍给还各本家
　　乾隆三十八年四月二十八日
　　大学士刘〈统勋〉字寄浙江巡抚三〈宝〉，乾隆三十八年四月二十八日奉上谕：
　　今日三宝奏，据鲍士恭等呈称，愿以家藏旧书，上充秘府，计共一千九百余种，先缮书目进呈。已交四库全书处校勘查办矣。现今所有内府旧藏，并《永乐大典》内检出各种及外省进到之书，均分别应抄、应刊，以垂永久。无论应刊者，另须缮写付梓，其原本毋庸复留；卽应抄者，皆一律缮写装潢收贮。其本省进到钞本，大小长短不齐，与现写陈设本不能画一，留之亦属无益。或其中并有不必存者，俟编纂书目时，只须载其名，而不必留其书。所有进到各书籍，将来办竣后，仍须给还各本家自行收藏，无藉伊等恭进。将此传谕三宝，转谕鲍士恭等知之。钦此。
（军机处上谕档）

六六　谕内阁编四库全书荟要着于敏中王际华专司其事
　　乾隆三十八年五月初一日
　　乾隆三十八年五月初一日，内阁奉上谕：
　　朕几余懋学，典册时披，念当文治修明之会，而古今载籍未能搜罗大备，其何以裨艺林而光策府？爰命四方大吏，加意采访，汇上于朝。又以翰林院署旧藏明代《永乐大典》，其中坠简逸篇，往往而在，并勅开局编校，芟芜取腴，每多世不经见之本。而外省奏进书目，名山秘籍，亦颇裒括无遗。合之大内所储，朝绅所献，计不下万余种。自昔图书之富，于斯为盛。特诏词臣，详为勘核，厘其应刊、应抄、应存者，系以提要，辑成总目，依经史子集部分类众，命为四库全书，简皇子、大臣为总裁以董之。间取各书翻阅，有可发挥者，亲为评咏，题识简端，以次付之剞劂，使远迩流传，嘉惠来学。其应抄各种，则于云集京师士子中，择其能书者，给札分钞，共成缮本，以广兰台石渠之藏。第全书卷帙浩如烟海，将来庋弆宫庭，不啻连楹充栋，检玩为难。惟摛藻堂，向为宫中陈设书籍之所，牙签插架，原按四库编排。朕每憩此观书，取携最便。着于全书中撷其菁华，缮为《荟要》。其篇式一如全书之例，盖彼极其博，此取其精，不相妨而适相助，庶缥缃罗列，得以随时浏览，更足资好古敏求之益。着总裁于敏中、王际华专司其事。书成，卽以此旨冠于荟要首部，以代弁言。钦此。
（军机处上谕档）


六七　谕着照节赏年赏例赏给纪昀陆锡熊各一分
　　乾隆三十八年五月初一日
　　乾隆三十八年五月初一日奉旨：
　　四库全书处总纂官 翰林院编修纪昀、军机处郎中陆锡熊，着照懋勤殿翰林节赏年赏之例，各赏给一分。钦此。
（军机处上谕档）

六八　河南巡抚何煟奏续购获遗书情形并进呈书目折
　　乾隆三十八年五月初二日
　　河南巡抚臣何煟跪奏，为钦奉上谕事。
　　窃臣钦奉谕旨，购访遗书，业将先后送到书目及委员分路采访情形，恭折具奏。兹复据委员并各地方官敬宣圣训，谆切开导，各绅士无不踊跃欢欣，将家藏刻本、钞本可备采择者，陆续呈送。其已刻者，给予刷印工费，钞本则照录副本，给还本家，将原书汇送前来。
　　除饬委员及各府州县再加实力购访务无遗漏外，所有续据购获各书，共计三十三部。臣谨缮折恭奏，并摘开目录及著述姓氏、书中指要，另缮清单，恭呈御览，伏祈皇上圣鉴。谨奏。
　　朱批：知道了。
（宫中朱批奏折）

六九　两江总督高晋奏再陈续购书籍情形并开列书目呈览折
　　乾隆三十八年五月初四日
　　太子太傅 内大臣 大学士 仍留两江总督统理河务革职留任臣高晋谨奏，为再陈续购遗书，仰祈圣鉴事。
　　窃照采访遗书，屡奉圣训详明。臣凛遵办理，宣播明旨，督饬各属，不必拘定省分时代，凡自汉、魏、六朝、唐、宋、辽、金、元、明及国朝人著作，但可列入经史子集名目者，务期博采兼收，多多益善。并出示各府州县明伦堂，切实晓谕，令绅士竞献所藏，以供采择。嗣据苏、松、常、镇各府州县陆续具禀，购得各书。臣俱批令就近解送苏州书局，由抚臣萨载汇核具奏。所有臣遴委敎官，给发银两，随处购买，并嘱本地读书渊博之人代为搜访各书，亦经两次奏蒙圣鉴。
　　兹又陆续购得古今书籍共四十种，理合缮折，会同抚臣萨载具奏，并开列书目，恭呈御览，仰恳皇上勅交四库全书总裁大臣核定饬取，卽行解送。臣仍督属实力购觅，一俟集有成数，随时开单奏进。
　　再，臣前此饬委扬州府借出商人马裕家各种书籍，已钦遵谕旨，将原书解还盐臣李质颖办理。合并声明，伏乞皇上睿鉴。谨奏。
　　朱批：览。
（宫中朱批奏折）

七○　山东巡抚徐绩等奏采得古今书籍缮单呈览折
　　乾隆三十八年五月初九日
　　山东巡抚臣徐绩、山东学政臣李中简跪奏，为奏闻事。
　　恭照钦奉谕旨，勅将历代流传旧书及国朝儒林撰述，无论刊本抄本，一一汇收备采，先将书目及某人所著，并书中要旨何在，简明开载具奏。仰见皇上稽古懋勤、右文资治之至意。
　　臣等钦遵，饬属采访，先据各属以并无可采书籍申覆。臣等以通省之大，何至竟无可采之书，当经节次驳饬详查，并经臣等体访东省故明旧家藏书各户，及国朝仕宦名宿藏书之家，饬令细加采取，所送书籍，仍属无几。细察各属，非不认真采访，乃由藏书者观望不前。嗣蒙圣主以各省奏到书籍寥寥，或虑书中有忌讳字面，秘而不宣，特降谕旨，令兼收并蓄，卽或字义触碍，并不寻摘瑕疵。我皇上睿照如神，无微弗至。臣等钦遵，遍行晓谕，东省绅士伏读明诏，莫不踊跃欢欣，藏书日出。据各属陆续采送，并经委办书局之济南府知府夏玢、东昌府知府胡德琳督率所属各学教官，实力广为搜罗，卷帙渐充。复经该二府知府悉心采择，除寻常书籍无庸开列外，得有古今书籍一百七十二种。现已逐一抄录，将次告竣，听候行知取进。
　　臣等谨合词具折奏明，另缮清单，恭呈御览，伏乞皇上睿鉴。谨奏。
　　朱批：知道了。
（宫中朱批奏折）

七一　浙江巡抚三宝奏续购得遗书情形并进呈书目折
　　乾隆三十八年五月十三日
　　浙江巡抚臣三宝谨奏，为敬陈续购遗书，仰祈圣鉴事。
　　窃臣遵奉谕旨，购访遗书，业将陆续访购及绅士呈献之书，共计二千七百六十六种，《永乐大典 考工记》六本，先后节经恭折奏闻在案。
　　伏念浙省为人文之薮，藏书本不乏人，屡奉圣训，指示周详。臣凛遵照办，宣播恩纶，广为出示。并饬行地方各官，率同晓事教官，随处购访，或借或买，仍嘱本地读书渊博之人，代为搜求。务使山村僻壤，咸各仰承德意，总期无滋扰之嫌，而遗书有尽出之日，以仰副皇上稽古勤求至意。兹又陆续购得书五百五十三种，谨开列书目，恭呈御览，伏候勑交四库全书总裁大臣核定饬取，卽行一并解送。此外，尚有各属开报购得之书，容俟解局，集有成数，随时开单具奏。
　　所有现已续购各书缘由，理合专折奏闻，伏祈皇上睿鉴。谨奏。
　　朱批：知道了。
（宫中朱批奏折）

七二　安徽学政朱筠奏购访遗书情形并进献家中故籍折
　　乾隆三十八年五月十六日
　　安徽学政臣朱筠谨奏，为购献遗书事。
　　臣前奉谕旨求书，曾据臣按试安徽所属闻见著录十余种，先行奏明在案。续经抚臣裴宗锡汇列臣衔，开奏所购八十二种，俱就各府县所呈送本省近人撰着。臣现在复札商抚臣，设法购访古本旧书，务期该备，又面谕诸生，令其转相咨问，果有佳书，径送学政，开局录写，给还原书，庶以仰答圣人念典勤求之至意。江南人士，应令欣然，颇有呈送略可观采者。臣于岁试讫，暂旋太平，稍为检校次第。如此办理，似较便易。卽臣行箧所携旧书，外间颇稀者，如唐开元礼许嵩《建康实录》、《韩愈集五百家注》、宋《中兴馆阁续录》、杜大圭《琬琰集》、洪适《隶释》、张敦颐《六朝事迹》、元苏天爵《名臣事实》、张铉《金陵新志》、宋范祖禹《太史集》、郭祥正《青山续集》、金赵秉文《滏水集》、元耶律楚材《湛然居士集》等书十余种，悉付缮写，汇入安徽所购书内，一并进呈。
　　又，臣自幼授书，籍隶辇下，岁时喜购旧刻逸编，积之三十年，家中间有善本。恭逢我皇上求书盛典，亦愿以蠡酌管辉，上资海日。臣自奉命来南，家中故籍，现嘱臣门人吏部主事程晋芳、礼部主事史积容两家收贮。臣程晋芳现在四库全书馆与充纂校之事。臣谨即记忆所有经史之外，宋元集部略多，凡得四十余种，开单呈览，伏祈皇上可否即以臣所开单付馆，令臣程晋芳等检取校录，其可用者附入全书，缮录进呈，俾陈册幽光，彰发轩露，臣所抱献，与有荣施。至其录讫原本及无用者，仍发交程晋芳等领收。臣谨据所知所见，不敢自秘，据实入奏，伏祈睿鉴。无任惶悚之至。谨奏。
　　朱批：知道了。
（宫中朱批奏折）

七三　寄谕浙江巡抚三宝所有范懋柱等书籍解京抄毕仍发还令其领取收藏
