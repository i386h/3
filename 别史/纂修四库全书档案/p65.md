<!-- { "loadSidebar": true } -->
　　再，前项遗书，北城既有查出呈缴，则各州县及各城地方，不能保无存留，现复饬令明白晓谕，善为搜访，勿致滋扰。如再有查出缴送者，臣等卽咨送军机处查收办理。合并陈明，伏祈圣鉴。谨奏。
　　乾隆四十年九月初五日奉旨：知道了。钦此。
（军机处录副奏折）

二八二　谕准励守谦自备资斧在四库全书处纂修上効力行走
　　乾隆四十年九月初十日
　　乾隆四十年九月初十日奉旨：
　　革职编修励守谦，准其自备资斧，在四库全书处纂修上効力行走。钦此。
（军机处上谕档）

二八三　江西巡抚海成奏进续得应选应毁书籍折（附清单二）
　　乾隆四十年九月十二日
　　江西巡抚臣海成谨奏，为恭进绩得应选应毁书籍，仰祈睿鉴事。
　　窃臣钦遵谕旨，饬属协同委员购获遗书，节次进呈，并委员先后解交四库馆在案。
　　嗣复饬属传集地保，令其逐户宣谕，并经委令教官亲往穷乡僻壤，恺切晓谕，无论断简残篇，俱用倍价收买，务期净尽。今据各属并各委员禀称，小民咸感圣恩宽大，无所疑畏，将所藏未经缴出之书，纷纷呈缴，多有不肯收受价值。当卽饬令局员，公同校核。兹据选得堪备甄择者二十八种、应营销毁者一千二百一十三部，臣与司道公同覆校，将堪以备选各书封固，卽交折差解交四库馆。谨摘录简明指要清单，同续获应毁各书，一并恭呈御览。并据各属查起《邱邦士集》书板二百一十块、《求是堂集》书板四百二十九块，一并附解军机处，奏闻请旨查销。臣仍加意督率实力购觅，务期净尽，俟积有卷帙，再行奏进。
　　臣谨会同大学士 仍管两江总督臣高晋、江西学政臣蒋元益恭折具奏，伏乞皇上睿鉴。谨奏。
　　朱批：知道了。

　　附清单一　应选书目：
　　《艺文类聚》。唐太子率更令长沙欧阳询辑。凡一百卷，分辑事文，以资浏览，盖类书之最古者。
　　《隆平集》。宋中书舍人南丰曾巩着。凡二十卷。其为史官日撰次宋艺（太）祖至英宗五朝君臣事迹，当时号为详审。
　　《论语精义》十卷。
　　《孟子精义》十四卷。
　　《易学启蒙》四卷。
　　《诗序辨》一卷。
　　《孝经刊误》一卷。
　　《周易参同契考异》一卷。
　　《阴符经考异》一卷。
　　以上七种，并《朱子遗书》，本朝康熙年间汇刊。
　　《鄂州小集》。宋知鄂州歙县罗彦着。凡五卷。系诗文杂体，遗着不多，具见典型。末附其兄知郢州颂遗文一卷。
　　《松雪集》。元翰林学士承旨吴兴赵孟俯着。凡十卷，《外集》一卷，《续集》一卷。系诗文杂体。史称其诗文清邃奇逸。
　　《清閟阁集》。元无锡倪瓒着。凡十二卷。系诗文杂体。词旨清迥，文如其人。
　　《海叟诗集》。明御史华亭袁凯着。凡四卷。沿泝汉魏，得风骚之遗。
　　《欧桢伯集》。明工部郎中顺德欧大任着。
　　《兰汀集》。明刑部主事顺德梁有誉着。
　　《黎瑶石集》。明河南布政司参议从化黎民表着。
　　《吴兰皋集》。明归州知州南海吴旦着。
　　《李青霞集》。明兵部主事番禺李时行着。
　　以上五种，当时称为南园后五家。本朝新会陈文藻等编辑。末附《南园花信》一卷。
　　《春秋列传》。明刑部侍郎大庾刘节着。凡五卷。举春秋人物事迹，杂见于《左》、《国》者，集为列传。
　　《本草经疏》。明常熟缪希雍着。凡三十卷。摘《本草》中要药，疏其功用，颇有发明。
　　《庐山志》。本朝星子县知县鄞县毛德琦辑。凡十五卷。原本明桑乔《庐山纪事》，重加订辑。
　　《白鹿洞书院志》。本朝鄞县毛德琦辑。凡十九卷。分形胜、兴复、沿革、先献、主洞、学规、书籍、艺文、祀典、田赋各门，具见原委。
　　《道腴堂诗集》。本朝上海曹煜曾着。凡四卷。
　　《放言居诗集》。本朝上海曹炳曾着。凡六卷。
　　《长啸轩诗集》。本朝理藩院知事上海曹煐曾着。凡六卷。
　　《四焉斋诗集》。本朝工科给事中上海曹一士着。凡六卷。附《拂珠楼偶钞》二卷、《梯山阁余课》一卷。
　　《四焉斋文集》。本朝上海曹一士着。凡八卷。
　　以上五种诗文，家学相承，并有矩矱。
　　《蓬庄诗集》。本朝长洲沈虹着。凡六卷。诗格清俊，不涉凡近。
　　附清单二　应毁书籍版片清单：
　　朱璘《明纪辑略》四百七十三部。内不全一百二十六部，未装钉三部。
　　《明纲鉴补》五十四部。卽朱璘《明纪辑略》。内不全二十一部。
　　王汝南《续明纪编年》八十一部。内不全四十二部。
　　《明纪会纂》二十部。卽王汝南《续明纪编年》。内不全七部。
　　邱维屏《邦士集》四十七部。内不全十二部，未装钉十八部。
　　《孔鼎正叔集》十四部。内不全一部，未装钉三部。
　　文德翼《求是堂集》三部。
　　杨大誉《杯湖集》一部。不全。
　　李伍渶《壑云篇》十二部。内不全九部。
　　《岭南三家诗选》三十三部。内不全十一部。
　　袁黄《羣书备考》十部。
　　陈龙正《几亭集》二部。内不全一部。
　　《澹园续集》一部。
　　锤惺《历朝捷录》二百五十三部。内不全一百十六部，未装钉十三部。
　　《捷录法原》十二部。卽锺惺《历朝捷录》。内不全八部。
　　《捷录大成》八部。卽锺惺《历朝捷录》。内不全七部。
　　《捷录大全》一部。卽锺惺《历朝捷录》。一部不全。
　　陈建《皇明通纪》三十三部。内不全十部。
　　《皇明纪要》一部。卽陈建《皇明通纪》。
　　《皇明实纪》三部。卽陈建《皇明通纪》。
　　陈建《皇明从信录》十五部。内不全十一部。
　　屈大均《广东新语》二十三部。内不全八部。
　　《屈大均诗集》十七部。内不全六部，未装钉一部。
　　《屈大均诗外》六部。内不全四部。
　　茅元仪《武备志》五部，俱不全。
　　释澹归《徧行堂前集》一部。
　　释澹归《徧行堂续集》二部。
　　焦竑《状元策》三十八部。内不全一部，未装钉五部。
　　左光斗《忠毅集》一部。
　　黄道周《博物典汇》四十三部。内不全二十七部。
　　以上通共一千二百一十三部。
　　《邱邦士集》版片二百一十块。
　　《求是堂集》版片四百二十九块。
　　以上版片共六百三十九块。
（宫中朱批奏折）

二八四　暂护贵州巡抚韦谦恒奏查缴禁书并发还书局候旨在外焚销折（附清单一）
　　乾隆四十年九月十五日
　　臣韦谦恒谨奏，为遵旨查缴禁书，恭折奏闻销毁事。
　　窃臣节奉谕旨，搜罗旧书，并准各省督抚将查出应禁书籍名目移咨，一体查禁。业经臣将现在设局收买及委员查办缘由，恭折奏明，仰邀圣鉴在案。
　　兹据办理书局护粮驿道单烺，率同委员陆续查缴到已禁各种书籍，共三十一部，计一百五十四本。并据委员覆称：遵赴各乡村，面向各绅士暨书肆人等宣布谕旨，明切开导，凡有书之家，无不感颂圣慈，争先呈缴。但贵州地居遥远，书贾罕通，实无旧本流传，可供采择。其各省所禁书籍，各绅士并书铺均已缴出，严追板片，佥称得自他省，并未翻刻。等情。由署藩臬两司通详申送前来。
　　臣查黔省藏书本少，向来亦无著述之人，是以设局以来，竭力搜罗，重价收买，并无一书堪备采择。其现在缴到禁书，臣逐加检阅，均系各省奏明查禁，业已经进呈之书，自应在外销毁。除将原书封固，发还书局，（朱批：何不解事，胡涂至此？）俟奉到圣谕，卽率同司道等官，传集绅士焚销外，臣现在仍严饬委员，再行实力收买，积有若干本，另行分别具奏。
　　所有查缴已禁书籍，理合恭折奏闻，并缮清单，恭呈御览。伏祈皇上睿鉴。谨奏。
　　乾隆四十年十月十四日奉朱批：另有旨谕。钦此。

　　附　黔省查缴禁书清单
　　暂护贵州巡抚 印务布政使臣韦谦恒跪奏，谨将贵州省查缴各省咨禁书籍九种，开具清单，恭呈御览。
　　计开：
　　《独漉堂稿》一部，四本。陈恭尹着。
　　《历朝捷录》十八部，六十一本。锺惺着。内一部未经装钉，四部残缺不全。
　　《徧行堂集》二部，三十四本。释澹归着。内一部残缺不全。
　　《博物典汇》二部，七本。黄道周着。残缺不全。
　　《岭南三家诗选》二部，八本。屈大均、陈恭尹、梁佩兰着。内一部系抄本。
　　《广东新语》二部，二十本，屈大均着。
　　《屈大均诗集》二部，八本。内一部残缺不全。
　　屈大均诗二本。系抄本。
　　《明通纪》一部，十本。残缺不全。自九卷至十五卷，东莞陈建辑。自十六卷至二十七卷，温陵陈龙可辑。
（军机处录副奏折）

二八五　闽浙总督钟音等奏复行查缴不应存留书集折（附清单一）
　　乾隆四十年九月二十二日
　　闽浙总督臣钟音、福建巡抚臣余文仪谨奏，为复行查出不应存留书集，恭折奏缴销毁事。
　　窃照钦奉上谕，查缴违碍书集，经臣等饬令各属，传集地保，逐户晓谕，无论全书废书，俱令呈缴，务期净尽，业经恭折奏明在案。
　　兹据各属陆续呈缴书集共二十八种，臣等逐加翻阅，均有违碍字句，不应存留。内《夕阳寮集》、《兰台遗集》二种，已经起有板片，另行委员解送销毁，又《万历集》、《万历后集》、《天启集》三种，查询书板系存南京神乐观，现在移咨江省，查起就近解缴。又《懒云居士集》、《瓯安馆诗集》、《王忠端集》、《数马集》、《百氏绳愆》、《荷墅存稿》、《明季遂志录》、《蘧编》、《白毫庵集》九种，有无板片，现在饬查。应俟覆到，分别核办。以上各书，皆系闽人所著，其余各集系从他省流传，在闽并无书板。外有《博物典汇》一书，前已查出，不应存留，奏明在案。
　　兹复起有书板，应俟委员一并解送毁销，仍移咨各省，有无翻板及另有诗文别刻流传之处，一体查办外，臣等谨将违碍语句黏签封固，另开清单，敬呈御览。
　　理合恭折具奏，伏乞皇上圣鉴。谨奏。
　　朱批：览。

　　附　清单
　　谨将续查出应毁各书，开列清单，恭呈御览：
《夕阳寮集》一部，八本。黏签三十三条。阮旻锡着，同安人。
《兰台遗集》一部，六本。黏签六十三条。江日彩着，闽省人。
《万历集》一部，十四本。黏签七条。《万历后集》一部，八本。黏签十一条。
《天启集》一部，八本。黏签一百十七条。俱何乔远着，晋江人。
《懒云居士集》一部，十二本。黏签五十四条。裴应章着，清流人。
