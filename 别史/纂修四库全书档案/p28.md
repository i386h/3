<!-- { "loadSidebar": true } -->
　　臣等恭读之下，仰见我皇上天思浩荡，体恤周挚。凡有书籍之家，均应感戴鸿慈，竞献所藏，无敢隐秘。臣等益知有所遵循，随飞饬江苏两藩司通行各属，并移安徽、江西抚臣，一体钦遵，妥速办理。其山塘书铺及钱氏述古堂书目，现在臣萨载就近查询，敬谨遵办，另行具奏外，伏查采访遗书，上年二月内接准廷寄，钦奉上谕谆切，臣等随通饬各属，实力购访，并在苏州设局，委员专司其事。缘各州县呈缴之书，大半耳目习见陈编，无关紧要。臣等凛遵圣训，必其书实能阐明性学治法，关系世道人心，有裨实用者，方敢开具清单，奏明请旨。所有上年采访各书，已经臣萨载开列清单，会同具奏。其苏州局中陆续收到之书，随时具禀，亦经批令就近呈缴，由臣萨载汇核会奏。
　　前又接准廷寄钦奉上谕，令臣高晋访求《永乐大典》内散佚之书，卽经移明臣萨载，并札知藩司暨苏、松二府，恪遵恩旨，不动声色，善为搜求。嗣据该司等覆称：当委苏州府知府孔传炣、松江府知府韩锡胙，亲诣徐干学、王鸿绪两家，宣布皇仁，令其家不必惊惶，细查有无《永乐大典》内散佚之书。据徐干学之孙徐家梓等、王鸿绪之孙王兴廉等佥称，奉旨饬查《永乐大典》剩本，已就各房到处检查，现在虽无此书，但蒙天思垂谕，不究从前遗失之故，合门感激，莫可名言，敢不悉心购觅，俟得有此书，卽行呈缴。至徐干学家之传是楼，已于雍正十二年间，不戒于火，书籍悉遭焚毁。等情具禀前来。臣高晋又遴委常州府学训导孙凤鸣，给与银两，令其前往苏州山塘书店兼向湖州书贾船只内，细心探访，重价购买。并闻原任江宁县知县袁枚家有藏书，因传其到署，细问有无见过《永乐大典》剩本。据称：《永乐大典》实未见过。将其家藏书籍开单呈送选取。臣随拣出五十三种，堪备采择。
　　旋又闻得扬州商人马裕家藏书最富，并经飞札扬州府知府陈用敷，亲诣查问，开列书目申送。臣高晋细加检阅，就其书中拣出一百三十三种。以六十八种借发苏州书局校勘，臣萨载现在选取进呈；以六十五种饬令扬州府借出，督同府学教授金兆燕等，就近检查解省。续又拣出六十二种，开单饬知，一并借出。正在查办间，接准盐臣李质颖札会，奉到上谕，饬查商人马裕家内书籍，现在钦遵查办。臣随又饬行扬州府，将续取之六十二种，停其解送，听盐臣李质颖查办外，所有臣高晋采访各书计共一百一十八种，理合先开书目，恭呈御览，仰恳皇上勅交办理四库全书总裁大臣核定。应行取进各书，饬知到日，卽当分别抄买，委员解送。
　　臣等谨合词缮折具奏，伏乞皇上睿鉴训示。谨奏。
　　朱批：知道了。
（宫中朱批奏折）

五一　两江总督高晋等奏续得各家书籍并进呈书目折
　　乾隆三十八年闺三月二十日
　　大学士管两江总督臣高晋、江苏巡抚臣萨载谨奏，为遵旨实力购觅遗书，仰祈圣鉴事。
　　乾隆三十八年闰三月初六日，承准大学士刘统勋字寄，内开乾隆三十八年三月二十九日奉上谕：【真按：此处标点与别处不同也！可见本书编纂之体不一。不谨如此，如张镇成了张镇详。等等。】昨以各省采访遗书奏到者甚属寥寥，已明降谕旨，详切晓示，予以半年之限，令各督抚等作速妥办矣。遗籍珍藏，固随地俱有，而江浙人文渊薮，其流传较别省更多，果能切实搜寻，自无不渐臻美备。闻东南从前藏书最富之家，如昆山徐氏之传是楼，常熟钱氏之述古堂，嘉兴项氏之天籁阁、朱氏之曝书亭，杭州赵氏之小山堂，宁波万（范）氏之天一阁，皆其著名者，余亦指不胜屈。并有原藏书目至今尚为人传录者，卽其子孙不能保守，而辗转流播，仍为他姓所有。第须寻原竟委，自不至湮没人间。纵或散落他方，为之随处踪求，亦不难于荟萃。又闻苏州有一种贾客，惟事收卖旧书，如山塘开铺之金姓者，乃专门世业，于古书存佚原委，颇能谙悉。又湖州向多贾客书船，平时在各处州县兑卖书籍，与藏书家往来最熟，其于某氏旧有某书、曾购某本，问之无不深知。如能向此等人善为咨询，详加物色，因而四处借抄，仍将原书迅速发还，谅无不踊跃从事。至书中即有忌讳字面，并无妨碍，现降谕旨甚明。即使将来进到时，其中或有妄诞字句，不应留以贻惑后学者，亦不过将书毁弃，转谕其家不必收存，与藏书之人并无干涉，必不肯因此加罪。至督抚等经手汇送，更无关碍，又何所用其疑畏乎？朕平日办事光明正大，可以共信于天下，高晋等尤所深知。而其所隶州郡，藏书什倍于别省，征访之事，更当向其责成。着将此专交高晋、萨载、三宝，务卽恪遵朕旨，实力购觅，并当举一反三，迅速设法妥办，以副朕殷殷伫望之意。如有觅得之书，卽行陆续录送，毋庸先行检阅，致稽时日。将此由四百里传谕知之。钦此。钦遵。寄信前来。
　　臣等伏查江苏为人文之薮，藏书之家多于他省。上年二月内钦奉谕旨，采访遗书，臣等遵卽通饬各属，于旧日著名藏书之家及坊林书贾中，悉心访觅呈缴。并于苏州紫阳书院设局，委员专司校录。嗣于十一月内复蒙降旨垂询，业将查办情形同已校之书二十二种，开具目录，缮折会奏。所有校阅未竣及续经购到各书，奏明俟校核清楚，再行奏进在案。
　　本年二月内，臣萨载陛觐回任，询据藩臬两司面称：局中所校之书，续得二十七种，又有总督借出扬州商人马裕家旧书六十八种，发局尚未校竣。等情。当经督饬上紧校阅。一面行催各属，并委员四处搜求，以期多多益善。兹复仰荷圣明剀切训示，臣等敬谨宣播，俾令家传秘本，咸知皇仁宽大，各献所藏。并查知山塘书贾钱姓名金开，又城内书贾陶廷学，均系世业收买旧书。臣萨载传唤到署，率同两司面询。据称；铺内现有之书，俱属通行书籍，其向曾板行而流传已少及无板行之钞本，从前间有收得，随时卖去。至昆山徐氏，旧有传是楼，藏书已经火毁。常熟钱氏之述古堂，系钱曾读书之所，今已辗转售易，书籍亦已散失。现在扬州马家之书，间有述古堂原本，系金开故父经手代买。至各家书目，尚可购觅，俟购得之日，内有应用何书，开出清单，金开等当代为访购。等语。查徐氏之传是楼，先因奉旨查访《永乐大典》剩本，行据苏州府孔传炣、松江府韩锡胙亲诣徐干学之孙徐家梓、王鸿绪之孙王兴廉家，查无此书剩本禀复，并称徐氏旧日藏书之传是楼，已于雍正十二年焚毁。至钱氏之述古堂，臣萨载复委苏州府孔传炣亲诣常熟查访，据覆钱氏房屋委系早经售易，书籍散失。均与钱金开等所言无异。并据钱金开购得《述古堂书目》，又钱谦益家《绛云楼书目》前来。
　　臣等前此祇知访购旧家佚书，而不知得其书目，方可寻求。山塘书贾铺内，屡经向其购觅，而不知其能悉古书存佚之原委。今蒙圣慈提命周详，益知有所遵办。现将购得述古堂等书目，交与书局总理之在籍侍郎彭启丰，逐加检查。除通行及已购各书外，将所佚何书，另关目录，卽令钱金开等分投随处踪觅借抄。如有情愿售卖者，给银购买。其《永乐大典》剩本及此外流传已少并家藏秘本，亦令其一体访求，许给重价，并令先将《传是楼书目》上紧购送查对。伊等代人收买旧书，原系本业，今嘱其搜寻，甚为乐从。一面仍通饬所属，各于本境逐细访觅，不得稍有滋扰。并委员在于苏松一带及书船往来处所，详加咨询物色，务期妥速多购，以仰副圣主念典勤求之至意。
　　再，查马家书籍内，发局校阅之六十八种，业经校竣。其堪备采择者，计五十九种。近日苏城藏书之家，感颂皇仁，倍加踊跃，将所藏书目自行送局选择。统计前后得书共一百二十五种，同拣出马家之五十九种，通计一百八十四种，开具目录，恭呈御览，伏候皇上勅交办理四库全书大臣核定。应行取进各书，饬取到日，卽当分别抄买，委员解送。
　　所有臣等遵旨实力购觅缘由，谨合词恭折具奏，伏乞皇上睿鉴。
　　至借出马家书籍内，尚有留扬校阅之六十五种，又原任江宁县知县袁枚家借出五十三种，业经臣高晋开列清单，会同奏进。合并陈明。谨奏。
　　朱批：知道了。
（宫中朱批奏折）

五二　两淮盐政李质颖奏解送马裕家书籍折
　　乾隆三十八年闰三月二十日
　　奴才李质颖谨奏，为钦奉上谕事。
　　窃奴才于本年闰三月初十日接奉军机大臣遵旨传谕内开，乾隆三十八年闰三月初三日奉上谕：前允廷臣所议，查较《永乐大典》，选择付刊，并令将各省采送书籍及武英殿旧有官版各书一阱汇合厘次，分别经史子集，编叙目录，命为四库全书，用昭册府大全。而各省奏到书单，甚属寥寥，因明降谕旨，令各该督抚善为访求，毋得少有避忌，予以半年之限，迅速办理。并以藏书之家江浙为尤盛，因专交高晋、萨载，三宝就所属地方，设法访问，借抄汇送，仍向书贾书船广事咨询，妥协搜求，以期渐臻美备。至淮扬系东南都会，闻商人中颇有购觅古书善本弆藏者，而马姓家蓄书更富。凡唐宋时秘册遗文，多能裒辑存贮，其中宜有可观，若能设法借抄副本呈送，于四库所储实有裨益。李质颖系翰林出身，于典籍气味尚近，且现为盐政，查办尤易为力，止须派总商内晓事之人，如江广达等，令其因亲及友，广为访借，不必假手吏胥，更可不致滋扰。着传谕李质颖，卽遵旨妥办查访，藏书内流传已少及现在并未通行各书，向其家借出缮录副本呈送，其原书速行给还。仍将应抄书目，先行奏闻。其书卽速抄出，陆续呈进，务期裒集精良，多多益善。将此由三百里传谕该盐政知之。钦此。
