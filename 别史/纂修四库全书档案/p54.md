<!-- { "loadSidebar": true } -->
　　臣查前次钦奉上谕，购求遗书，因粤西僻陋，素不闻有藏书甚富之家，并未设局查收。惟据在籍刑部主事陈兰森呈伊祖已故大学士陈宏谋所辑《养正遗规》等书八种，经前护巡抚事 布政使淑宝开单具奏，未奉行文调取，当经淑宝将原书发还在案。此外，粤西十二府州县，别无应行还给士民之书。兹据署布政司事 按察使朱椿查明详覆前来，臣覆查无异。
　　理合恭折覆奏，伏乞皇上睿鉴。谨奏。
　　朱批：览。
（宫中朱批奏折）

二二六　寄谕各省督抚海成搜罗遗书所办周到着各省照式妥办
　　乾隆四十年正月初九日
　　大学士舒<赫德>、于<敏中>字寄各省督抚，乾隆四十年正月初九日奉上谕：
　　今日海成奏到搜罗遗书一折，据称绅士明理之人，现在宣扬恩旨，伊等天良难泯，自当呈献无遗。但恐村僻愚民，本不知书，而家藏断简遗篇，或涉不经。更有读书旧家，子孙零替，其败笥残箧中，不无违碍书籍，而目不识丁，虽出示收缴，亦难必其尽献。现在复饬各属，传集地保，逐户宣谕，无论全书废卷，俱令呈缴，按书偿以倍价，俾尽行缴出，以便分别办理。等语。所办颇好。各省查办遗书，其中狂悖字句，节经降旨各督抚实力查缴，并准其自行出首，仍不加之罪愆。虽现在各省已有缴到者，而所缴尚觉寥寥，其势似未能偏及。今海成所办，较为周到，且又不致烦扰，各省自可仿而行之。着传谕各督抚，照式一体妥办。海成原折，并着抄寄阅看。将此遇各奏事之便，传谕知之。钦此。遵旨寄信前来。
（军机处上谕档）

二二七　山东巡抚杨景素奏遵旨查办违碍书及版片情形折
　　乾隆四十年正月十七日
　　山东巡抚臣杨景素跪奏，为覆奏事。
　　乾隆四十年正月初六日，承准大学士舒赫德、于敏中字寄，三十九年十二月二十三日奉上谕：据陈辉祖奏于现在致到书内，检查得《博物典汇》一部，《前明将略》一部，黏签封固进呈销毁。其书皆明季末造所锓之板，现通饬各属，再行详查，并分咨各省，如有前书及板片，尽数销毁等语。此等违碍书籍，不但印就书本应行查禁，其板片自应一幷销毁。但恐各省自行办理，尚未能切实周到。着传谕陈辉祖并各省督抚，遇有查出应禁书籍，一面将原书封固进呈，一面查明如有板片，卽行附便解京，交军机处奏闻削毁。仍饬胥吏等无得藉端滋扰。将此遇奏事之便，传谕知之。钦此。遵旨寄信到臣。
　　伏查现在奉旨博访遗书，凡有应禁书籍，许藏书家实时一并献出，免其治罪。圣慈宽大，感洽寰区。节经臣刊刻誊黄，遍行颁布晓谕，如其家有稍涉违碍之书，令其无庸畏葸，速行呈献。或所藏系先世流传，本人未能深通文义，无从识别者，亦令地方官于采购之余，悉行开单送省，交书局细行检阅。如其中果有应禁书籍，卽查明已经印就者，共有若干部，并将其书之原刻或另有翻刻板片，逐一查取锺办，俾无遗漏在案。兹复钦奉谕旨，臣又谆谕各属，将前项《博物典汇》、《前明将略》，并此外有似此违碍书籍，逐一详细确查。一经查出，卽将原书封固，禀请进呈。一面查明如有板片，亦卽附便解省，以便解送军机处奏闻销毁，断不敢稍有疎略，亦不致听任吏胥人等藉端滋扰。
　　所有臣遵旨办理缘由，理合恭折奏覆，伏祈皇上睿鉴。谨奏。
　　朱批：览。
（宫中朱批奏折）

二二八　山东巡抚杨景素奏续解书籍折
　　乾隆四十年正月十七日
　　山东巡抚臣杨景素跪奏，为奏闻事。
　　窃照东省各属续送书籍，共有一百九十二种。乾隆三十九年九月二十八日，经前抚臣徐绩会同原任学臣李中简，开具书目，恭折具奏。于十月初八日奉朱批：知道了。钦此。钦遵在案。今臣复将各种书籍逐一查明，，装钉完竣。其中计抄录者三十七种，购买者八十三种，借取各家藏本俟办竣后仍应给还者七十二种，其一百九十二种。现在汇齐封固，委员解送办理四库全书处收明。
　　理合将续解书籍缘由奏闻，并分别开单，恭呈御览，伏祈皇上睿鉴。谨奏。
　　朱批：知道了。
（宫中朱批奏折）

二二九　浙江巡抚三宝奏续行查缴应毁书籍折
　　乾隆四十年正月十九日
　　浙江巡抚臣三宝谨奏，为续行查出应毁各书，恭折具奏事。
　　窃照节次钦奉谕旨，凡有诞妄不经书籍，饬令查缴净尽。经臣遴委明干丞倅，并派委诚妥晓事之敎职等，前往各处，分头剀切宣谕，逐细访寻。嗣据查缴应营销毁之书共一十五种，经臣于上年十二月初六日，开单恭折具奏，一面委员解送四库全书处查销在案。
　　臣复严饬各该委员前往各属，向绅衿士庶之家及坊贾书船，以至穷乡僻壤，徧加晓谕查访去后。兹复据查出《皇明从信录》等书十种，内有三种重复四部，共一十四部，并据开张书坊之诸秉中首缴屈大均卽《屈翁山诗词选本》三部及刊板一副前来。臣查各书均有字义触碍，应营销毁。除现在封固委员解送四库全书处查销外，所有各书名目，臣谨另缮清单，恭呈御览。
　　臣现仍饬令委员等再行上紧逐细寻查，凡有诞妄不经之书，务令查缴净尽，不使稍有遗留，以仰副我皇上维持风敎至意。至屈大均诗集，现在解送四库全书处查销，其缴到板片，应请旨卽在外劈销，似可毋庸解送。
　　所有臣续行查缴书籍缘由，理合恭折具奏，伏乞皇上睿鉴，训示遵行。谨奏。
　　朱批：览。
（宫中朱批奏折）

二三○　护湖南巡抚觉罗敦福奏查缴违背遗书请旨销毁折
　　乾隆四十年正月二十八日
　　护湖南巡抚 湖南布政使臣觉罗敦福跪奏，为查缴违背遗书，请旨销毁事。
　　窃臣钦奉谕旨，节次谆切晓谕，，并派委诚妥干员，亲赴藏书各家，谕令将违背遗书及早呈缴。已将查办缘由，奏蒙圣鉴。
　　今据委员会同茶陵州转据该州监生谭云锦呈缴陈祖法所著《古处斋集》四卷四本，由府司缴送到臣。查序文系康熙年间所锓，第四卷内如《闱中》及《秋感》二诗内有惭缨络、泣冕旒、无明发、击短缨等句，语涉诋毁，不应存留。谨将原书黏签，固封进呈，请旨销毁。再，查书内陈祖法系浙江余姚县人，由顺治辛卯科举人，任本省敎职及山西县令。臣现在通饬所属，并分咨浙江、山西等省，一体查缴。
　　又据茶陵、武陵二州县转据书坊呈缴《明纪编年》三部，俱系残缺未钉散页。每部前八卷系明人锺惺编辑，自洪武至天启年间事；后四卷系王汝南续编于崇祯十七年后，编入宏光、隆武伪号。查序文刊载顺治庚子年，楚人王汝南书于虎邱僧舍。此等明末野史，久应销毁，今据书坊缴出未尽残篇，恐尚有书板流存。臣正在饬属挨查王汝南籍隶何州县，有无此项书板，作速追缴奏毁间，先后接准安徽、江西二省咨会，俱经查有此书，先已进呈，今湖南似可毋庸再进。除将现缴书部暂存候旨销毁外，所有查缴违背遗书二种分别办理缘由，臣谨会同署湖广总督臣陈辉祖，恭折具奏，伏乞皇上睿鉴。
　　再，湖北省查缴《前明将略》、《博物典汇》二书，臣准署督臣咨会，现又钦奉谕旨，遵卽严饬各属委员，将余书板片实力查缴，及此外有无违背书籍，悉心查办。如将来查有各种板片，即一并解京，奏明销毁。合并陈明。谨奏。
　　朱批：览。
（宫中朱批奏折）

二三一　护湖南巡抚觉罗敦福奏续进遗书折（附清单一）
　　乾隆四十年正月二十八日
　　护湖南巡抚 湖南布政使臣觉罗敦福跪奏，为奏明事。
　　伏查奉旨采访遗书，前抚臣暨臣先后饬属查缴，设局磨勘，得书三十种，经臣奏明咨送四库全书处查收，将原书发还覆奏在案。
　　今于各属续缴诸书内，委员检校，臣与学臣李汪度覆加亲阅，又得书十六种。内有应行抄录者，发局抄写，装潢成帙，汇送四库全书处，备供采择，原书发本家领回。
　　所有臣续进各书名目，谨缮清单，恭折具奏，伏乞皇上睿鉴。谨奏。
　　朱批：览。

　　附　遗书清单
　　谨将续进遗书十六种书目，开列清单，恭呈御览。
　　《春秋四传质》二卷，一函二本。衡阳王介之着。辨四传是非，间以史事参论。
　　《孔子家语注》八卷，一函二本。郴州何孟春着。《家语》阙略处，旁采他书以补缀之，详加笺注。
　　《余冬叙录》六十五卷，二函十三本。郴州何孟春着。自君道至诗学，分二十七类，杂记经史子书。
　　《雅俗稽言》四十卷，一函十本。华容张存绅辑。自天文地理至草木虫鱼，分十八类，博采羣言，衷以确见。
　　《明世说逸编》十卷，一函二本。衡阳邹统鲁辑。仿《世说新语》原类，纪明代逸事。
　　《虚籁集》十四卷，一函四本。临武刘尧诲着。首卷治河三议，可备参考。
　　以上六种，系明人着。
　　《易笺》六卷，一函六本。安平陈法着。首列图说论略，暸如指掌；次解经传，视旧说互有发明。
　　《易经辨疑》四卷，一函二本。湘乡郑国器着。首辨图书之疑，次辨羲易、文易之疑，次辨分宫卦序之疑。
　　《周易剩义》四卷，一函四本。湘乡黄磷着。卽先儒说易而扩充辨论之。
　　《易深》八卷，一函八本。巴陵许伯政着。照古易编次，分解上下经及十翼传义，首冠统解河洛理数。
　　《易经告蒙图注》七卷，一函八本。湘潭赵世迥着。前三卷注易图，后四卷注《易经》，训诂句读。
　　《易解拾遗》十一卷，一函九本。衡山周世金着。就象数解理，贯串程朱二传精义。
　　《尚书剩义》四卷，一函二本。湘乡黄磷着。卽先儒说书而扩充辨论，解《禹贡》水道独详。
　　《诗深》二十八卷，一函八本。巴陵许伯政着。补大小序于朱传之前，首冠《诗纲辨义》及《古诗序解》。
　　《全史日至源流》三十二卷，二函十三本。巴陵许伯政着。考证经史，推算日至岁闰，自上古甲子迄明癸未年止。
　　《明辩录》一卷，一函一本。安平陈法着。辨朱陆学术异同，兼明王阳明论良知之非。
　　以上十种系国朝人着。
（宫中朱批奏折）

二三二　山东巡抚杨景素奏遵旨查办违碍书籍情形折
　　乾隆四十年正月三十日
　　山东巡抚臣杨景素跪奏，为钦奉上谕事。
