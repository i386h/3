<!-- { "loadSidebar": true } -->
朕意若谓南北朝偏安不入正统，则辽、金得国亦未奄有中原，所以一登一黜，适足启后人之訾议。卽因东西晋、前后五朝，有因篡得国，摈而不列，如操、丕不得为正统之例，殊不知三国时正统在昭烈，故虽以陈寿《三国志》之尊魏抑蜀，而卒不能夺万世之公评。至司马氏篡窃以还，南朝神器数易，如宋武帝崛起丹徒，手移晋祚，自不能掩其篡夺之罪。其它虽祖宗得国不正，而子孙能继绪承休，卽为守文中主，亦不可概从缺略。况自汉昭烈以至唐高祖，统一区夏，时之相去三百余年，其间英毅之辟，节俭之主，史不绝书，又安可置而不论？至于后五代，如朱温以及郭威，或起自寇窃，或身为叛臣，五十余年，更易数姓，中华统绪，不绝如线。然周世宗承藉郭氏余业，凭有疆域，尚不失为令主。此而概不列入，则东西晋、前后五代数百年间守创各主祀典缺如，何以协千秋公论？他若元魏，雄据河北，地广势强，太武、道武勤思政理，讲学兴农，亦可为偏安英主，并当量入祀典，以示表彰。朕前命馆臣录存杨维祯《正统辨》，谕内详晰宣论，【真按:后文引处作论内详晰宣论.盖有讹字!○又杨维祯,疑为杨维桢之讹,然后文引亦作维祯.祯之与桢相乱者多矣!尤以元明人名为甚.】以维祯所辨，正统在宋，不在辽、金之说为是。所以存春秋纲目之义，见人心天命之攸归。且检阅孙承泽《春明梦余录》，所载明代崇祀古帝王位号，原未列辽、金二朝，今帝王庙崇祀辽、金，而不入东西晋、前后五代，似此互相入主出奴，伊于何底？是皆议礼诸臣有怀偏见，明使后世臆说之徒，谓本朝于历代帝王未免区分南北，意存轩轾，甚失皇祖降谕之本意也。
至明之亡国，由于神、熹二宗，纪纲隳而法度弛，愍帝嗣统时，国事已不可为。虽十七年身历勤苦，不能补救倾危，卒且身殉社稷，未可与荒滛失国者一例而论。是以皇祖睿裁，将神、熹二宗撤出，而愍帝则特令庙祀。褒贬予夺，毫厘不爽，实千古大公定论。乃诸臣于定议时，转复将汉之桓、灵增入，岂未思炎汉之亡，亡于桓、灵，而不亡于献帝乎！从前定议，未将东汉全局详审论断，转使昏闇之君滥叨庙食，所议未为允协。夫自古帝王统绪相传，易代以后，飨祀庙庭，原以报功崇德。至于严篡窃之防，戒守成之主，或予或夺，要必衷于至当，而无所容心于其间，方协彰瘅之义。
所有历代帝王庙祀典，着大学士、九卿更行悉心详议具奏。并着于定议后，交四库馆恭录皇祖谕旨并朕此旨，于《通礼 庙飨》卷首，以昭殷鉴历朝、垂示万年之至意。钦此。（军机处上谕档） 一○二八　军机大臣奏遵旨将康熙时崇祀历代帝王谕旨及红本黏签进呈片
乾隆四十九年七月初二日
遵旨将现在崇祀历代帝王庙，是否列入前后五代及辽金二朝之处，交查礼部太常寺。兹据将康熙六十年遵奉谕旨及礼部奉旨议定增祀红本，查送前来。
臣等详加检查，本内称「不入正统及有篡逆、失国等事者另为一折，而开列崇祀清折仍入辽金二朝」。未入东西晋、前后五代，似系当时议礼诸臣办理疎漏。谨将原奉谕旨及红本黏签进呈。伏候训示。谨奏。（军机处上谕档） 一○二九　军机大臣奏全书处查核错误记过次数及督催处查核功课情形片
乾隆四十九年七月初六日
查四库全书处查核错误记过次数，系三个月汇奏一次，现在夏季呈进之书，陆续发下。臣等已片催该处，将总校、分校各员记过次数，汇齐开送，俟覆到日，臣等再行具奏。
至督催处查核全书功课，现系八阿哥、金简专管，亦系三月汇奏一次，现在已届秋季，应由该处照例将夏季功课自行具奏，此时尚未据奏到。谨奏。（军机处上谕档） 一○三○　军机大臣和珅等为奉旨改刻抽换《大清通礼》事致八阿哥等函
乾隆四十九年七月初七日
和<珅>等谨启：
本月初七日面奉谕旨：昨因阅进呈文津阁四库全书《大清通礼》内《历代帝王祀典》一门，未将原奉康熙六十年圣祖增添崇祀之谕旨恭载；又当时议礼诸臣，未能仰体圣意，办理多有未协。已特降明旨交大学士、九卿另行悉心定议具奏矣。至四库全书已经办竣，藏弆文渊、文源、文溯三阁之书，真按：四库全书之成书时间. 将来议定增添帝王位号，亦应将三阁原书撤出改正，并恭录原奉圣祖谕旨及朕昨所降明旨冠于本卷之首。其各处陈设之刻本，均逐一查明，交武英殿另行改刻抽换。又新、旧《大清会典》已入四库书者，亦应查明一律照办。着寄信交八阿哥、金简、曹文埴悉核妥办，毋稍遗漏。至全书内逐次看出讹错之处，应令武英殿记明档案，俟第四分全书完竣时，开明书目卷数，交盛京将军查出送京，交武英殿一律改正发回。至《会典》、《通礼》二书，从前有无颁发各省，亦着查明共有若干分，将议增崇祀位号谕旨，改刻抽换篇页，照数一体发往更换。钦此。为此启闻。
再，此件俟议定后，遵照办理，毋庸具折覆奏。谨启。（军机处上谕档） 一○三一　军机大臣为速行办稿妥议历代帝王祀典事致大学士等函
乾隆四十九年七月初七日
现奉谕旨：历代帝王庙祀典，应行增祀之处，着大学士、九卿详议具奏。钦此。又弟等面奉谕旨，明年春祭，亲诣行礼。所有议准后一应神牌位号典礼，俱须赶办，方可届期无悞。此次本报回，各位大人接奉后，卽饬所司速行办稿，并希恭绎圣意，详悉妥议，斟酌允当，以期无滥无遗。得稿后先寄弟等阅看，公同酌核尽善，再行寄回缮折具奏。可也。（军机处上谕档） 一○三二　浙江巡抚福崧奏查缴禁书解京销毁折
乾隆四十九年七月初八日
浙江巡抚臣福崧跪奏，为查缴禁书，恭折奏闻事。
案准军机处暨四库全书馆先后咨开，各省进到遗书，内有应行全毁并酌量抽毁各书，恐外间未奉明禁，尚有留存，开单行文，饬发书目，查缴解京销毁。等因。遵卽严督各属，实力遍行搜罗。当据陆续呈缴全毁、抽毁各禁书共一百四种，计四百八十五部、板片八百一十块。业经臣恭折奏明，委员解京销毁在案。
伏查浙省幅员辽阔，诚恐尚有遗匿，并日久办理稍疎，复经屡次通饬悉心查缴去后。兹据印委各员遵照奉发书目，陆续查出应行全毁书一十八种，共一百五十三部；又从前已缴各书，现又查出七十八种，共九百二十九部。统计九十六种，共一千零八十二部，均应解京销毁，由布政使盛住汇核呈送前来。臣覆查无异。
除饬司委员解送军机处查办外，相应恭折奏闻，并缮书目清单，敬呈御览，伏乞皇上睿鉴。谨奏。
朱批：览。（宫中朱批奏折） 一○三三　军机大臣奏《资政要览》后序诸臣衔名开单进呈请旨等事片（附单）
乾隆四十九年七月初九日
蒙发下《内则衍义》一书，臣等寄京查懋勤殿、武英殿、御书房，存有《内则衍义》刻本，内并无编纂臣工衔名。又恭查《实录》，亦无命纂明文，止载有圣制序文一道，与书内序文字句不符。臣等遵旨交四库馆等处，于原书内将「臣按」二字俱改「谨按」，并将表文撤去。
再，查顺治年间，尚有《御纂孝经注》、《道德经注》、《人臣儆心录》，俱无编纂臣工衔名，惟《资政要览》一书，有后序诸臣衔名，似卽系诸臣编纂。其刊刻年月，与《内则衍义》一书相近。谨将后序诸臣衔名另开清单，同原书及《孝经注》等书进呈，其应将何人作为编纂《内则衍义》之处，伏候训示。
至《实录》所载序文，与书内所刻序文不符，其应如何办理，方为妥协，谨恭录原文，并于书内黏签一并进呈请旨。谨奏。 
附单
《资政要览》后序诸臣衔名：
大学士蒋赫德
大学士党崇雅
大学士成克巩
大学士金之俊
大学士王永吉
大学士吕宫
大学士傅以渐
大学士陈之遴
学士张元锡
学士麻勒吉
学士胡兆龙
学士李霨
侍讲学士方拱干
祭酒冯溥
学士折纳库
洗马王熙
编修宋之绳（军机处上谕档） 一○三四　军机大臣为奉旨致撤写过各分《内则衍义》并将刻本查出销毁事致武英殿交片
乾隆四十九年七月初十日
交武英殿：
所有《内则衍义》一书，现在奉旨，着将写过各分四库全书内查出，将卷首序文照《实录》内开截原文照改，其表文一道着全行撤去，其书内「臣按」二字俱改「谨按」，不可稍有遗漏。仍将现在御书房等处存贮刻本查出，送军机处销毁。
再，此书从前既曾锓板，刷印必多，应查明曾经颁发何处，行令缴出，一并交军机处销毁。此系奉旨要件，特发片传知，务卽详细遵办。仍将如何办理缘由，送覆本处可也。【真按：应即指军机处也.故径题作军机大臣. 】（军机处上谕档） 一○三五　军机大臣奏查《一统志》内张照业经增入谨将原书黏签进呈片
乾隆四十九年七月十四日
遵查《一统志》松江府人物门内，原任刑部尚书张照业经增入，谨将原书黏签进呈。谨奏。（军机处上谕档） 一○三六　军机大臣为历代帝王祀典议准后增入《大清会典》等书事致武英殿方略馆交片
乾隆四十九年七月十六日
交武英殿、方略馆：
现在遵旨另议历代帝王庙祀典，将来议定奏准后，应增入《大清会典》、《通礼》、《日下旧闻考》、《一统志》等书内。相应片交，即传知该馆纂修等，遵照添纂可也。（军机处上谕档） 一○三七　军机大臣为临雍一切制度仪注等补入《会典》等书事致武英殿四库馆交片
乾隆四十九年七月十六日
交武英殿、四库馆：现在奉旨建立辟雍，明岁仲春举行临雍大典，所有一切制度、仪注、乐舞，讲书，俱应详悉补入《会典》、《国子监志》、《日下旧闻考》等书，并续写入四库全书，以彰盛典。合行片交该馆，卽行遵旨添入可也。（军机处上谕档） 一○三八　军机大臣等奏定限后纂办各书完竣情形开单进呈片（附清单）
乾隆四十九年七月二十日
臣等遵旨将定限后纂办各书，交查各馆。兹据查明，已经完竣者，《满洲源流考》、《日下旧闻考》、《契丹国志》、《明唐桂二王本末》、《河源纪略》、《兰州纪略》共六部。其未经完竣各书，内如《盛京通志》，因上年恭遇皇上四谒祖陵礼成各卷，俱有应添事宜，曾于进书折内声明展限，至本年秋季全竣在案。又如《大清一统志》、《职官表》、《蒙古王公表传》，俱于原定卷数之外，有增纂之卷，是以亦未办竣。惟《开国方略》、《宗室王公表传》、《续通志》三书，虽或因考核事迹，改译对音，或因卷帙繁多，查明画一，以至告竣稍迟。但既无增纂之卷，逾限未经办竣，应请将该纂修交部议处，其总裁等未能督催速办，亦应一并察议。
