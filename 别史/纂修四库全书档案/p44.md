<!-- { "loadSidebar": true } -->
　　臣谨卽遵旨誊黄，颁行各属，徧加晓谕，并饬行布政使杨景素，亲自率同局员查办去后。兹据杨景素详覆前来。臣查从前采访遗书，凡有送至省局者，均令造册申报，上下衙门各有案册可稽。计自设局以来，共据各府厅州县陆续呈送五百余种，经臣三次奏明，由办理四库全书处取进二百余种，尚有拣存重复浅陋及坊肆习见之书二百八十三种。现经布政使杨景素率同管局之保定府等，逐细按照单册，经行分发原送之各州县，立限三日内全数给还各家，查收清楚，取具领状及印结，申送存案。仍饬各该道府严密访查，并晓示各绅士等，如有官吏窃换欺隐，勒索遗失者，许令径赴臣衙呈告，即当分别严参究处，断不敢稍任滋弊，以期仰副我皇上崇重典册、嘉惠藏书之至意。
　　所有臣遵旨查办缘由，理合恭折奏覆，伏乞皇上睿鉴。谨奏。
　　乾隆三十九年八月初三日奉朱批：好。知道了。钦此。
（军机处录副奏折）

一七四　两淮盐政李质颖奏办理发还遗书缘由折
　　乾隆三十九年八月初一日
　　臣李质颖谨奏，为遵旨覆奏事。
　　本年七月二十六日，承准办理四库全书处文开，乾隆三十九年六月二十六日奉上谕：各省购办遗书，其节经开单解送者，现已付馆别择校录。并令将原书盖以翰林院印，书面钤注某家某书若干本，饬纂修人员上紧赶办完毕，仍将原书发回督抚等，给还本人。业经明降谕旨。又进书最多者，并令馆臣择其中善本十余种呈阅，间于几暇题以诗句，弁诸卷端。因谕将此等题诗之书，上紧趱办，卽将原本先行发回，俾众知朕加惠藏书之意。闻外省采访遗书，各设公局办理，交到后有因重复及琐小拣下不解者，尚留局中，未行给还，并有本人赴领未得者。该督抚等或尚未办及此事，以致存积日多，而藏书家不知其书曾否呈进，将来发还后缺少数种，不知何处遗失，致经手之人及吏胥等从中干没，皆所不免，不可不及早清厘给还。着各督抚、盐政将各家呈出遗书，除已解京之书，俟发回本省，另行给还外，先将各家拣存之书，令承办书局人员，逐一检查，按照所呈原单造册，先行发还。并饬该管官严行稽查，毋任胥役等从中取利。如或视为具文及办理不善，致官吏人等将书本窃取抵换，并借端勒掯需索情弊，或经科道参奏，或朕别有所闻，惟督抚等是问。督抚等奉到此旨，先行出示晓谕，俾咸知朕意。仍将如何还给及何日给完之处，具折覆奏。钦此。 
　　伏查臣于上年闰三月奉旨访觅遗书，当即钦遵圣训，将素有藏书之商人马裕传至询问，据该商卽将书目呈出，共计一千三百八十五种。臣择其中未尝经目者，具折进呈三次，共送七百七十六种，下剩六百九种，俱系通行共见之书，无可采选。随卽查点明晰，一一当面发还，取具马裕收领存案。
　　臣又选派晓事总商八人，令其因亲及友，广为访觅，并向书贾广行购取。据该商等将觅得书籍陆续持送来署，臣随到随阅，将流传尚少之书，开单进呈五次，共送过九百三十二种。其寻常书籍，令该商等立卽领回，严饬勿得存留一册。该商等遵照，俱已随时给还各本人讫。
　　再，臣系率统晓事总商等亲同检阅，未尝设立书局，亦未委员承办，假手吏胥，似不致有抵换需索等弊，不致上廑圣怀。臣现将钦奉上谕，恭录晓示，俾呈出遗书之家，咸各仰知圣主嘉惠藏书，曲垂慈爱之至意。
　　所有臣办理缘由，谨遵旨恭折覆奏，伏乞皇上睿鉴。谨奏。
　　乾隆三十九年八月十四日奉朱批：该总裁等知道。钦此。
（军机处录副奏折）

一七五　吏部尚书官保等题为议得因《永乐大典》案黄寿龄等应分别降级罚俸本
　　乾隆三十九年八月初二日
　　吏部等衙门经筵讲官 议政大臣 协办大学士 吏部尚书 正红旗满洲都统 步军统领衙门刑名事务臣官保等谨奏，为奏明事。
　　该臣等议会得：（上略）查《永乐大典》一书，该纂修等理宜在馆慎重校勘，加谨收藏。今庶吉士黄寿龄因赶办散篇，恐误课程，携带外出被窃，实属不合。应将纂修官 庶吉士黄寿龄，照特旨交办事件致有遗失将经手之员降壹级留任再罚俸壹年例，降壹级留任再罚俸壹年。查黄寿龄系庶吉士，尚未散馆授职，无任可留，除照例罚俸壹年外，应令该员在庶吉士上再学习三年，方准散馆，以示惩儆。该提调等于纂修携书私回，并未觉察，均应议处。应将提调官詹事府洗马梦吉、翰林院检讨王仲愚、该班收掌翰林院典簿德克进，均照失于查察例，罚俸壹年。该总裁等未能详查，亦属疎忽。应将正总裁 多罗质郡王永瑢、大学士兼管吏部事务 镶黄旗满洲都统舒赫德、户部尚书王际华、礼部尚书蔡新、副总裁 刑部尚书兼正黄旗满洲都统署步军统领佐领英廉、都察院左都御史张若溎、工部右侍郎李友棠、户部侍郎总管内务府大臣署正黄旗护军统领兼署正红旗蒙古副都统佐领金简，均照疎忽例，罚俸叁个月。查多罗质郡王永瑢其罚俸叁个月之处，应罚职任俸叁个月。查李友棠有纪录肆次，前议罚俸肆个月注册在案。今议罚俸叁个月，连前共罚俸柒个月，应销去纪录壹次，抵罚俸陆个月，其罚俸壹个月之处，仍注于纪录，合计抵销。金简有纪录伍拾伍次，前议罚俸壹个月注册在案。今议罚俸叁个月，连前共罚俸肆个月，仍注于纪录，合计抵销。
　　查此案，臣部于柒月拾肆日送会宗人府，拾陆日会回，卽日送会都察院，贰拾日会回，贰拾壹日送会兵部，贰拾肆日会回，均未逾限。
　　再，此本系吏部主稿，合并声明。恭候命下，臣部等衙门遵奉施行。臣等未敢擅便，谨题请旨。
　　批红：永瑢着罚职任俸三个月。梦吉、王仲愚，俱着罚俸一年。舒赫德、王际华、蔡新、英廉、张若溎，俱着罚俸三个月。李友棠，着销去纪录一次，其罚俸一个月之处，仍注于纪录抵销。金简，着罚俸三个月，并前罚俸一个月之处，俱注于纪录抵销。余依议。
（内阁题本）

一七六　江苏巡抚萨载奏遵旨办理给还遗书情形折
　　乾隆三十九年八月初二日
　　臣萨载谨奏，为钦奉谕旨，先行恭折奏覆事。
　　窃臣接准乾隆三十九年六月二十六日奉上谕：各省购办遗书，其节经开单解送者，现已付馆别择校录，云云。钦此。臣伏查江苏省采访遗书，系于江宁、苏州两处分设公局，派员专司收掌。臣与督臣钦遵谕旨，设法购办。苏州书局内，有由委员及山塘书贾访求善本，用价买回者；有藏书稍多之家，先将目录送局，俟择定后将书送到奏进者，本无原书留局应行给还。至各属分投采购先后解局各书，为数较多，除选择奏进外，其因重复琐碎选剩不解之书，臣饬令随时查明，仍发各属，分别给还在案。惟各属领回之后，曾否全数给还本人，未据汇报。兹荷圣明特颁谕旨，臣跪读之下，仰见我皇上曲体人情、嘉惠靡已之至意。遵卽刊刷誊黄，宣示晓谕。一面严饬局员，再加逐一清厘，并通饬各府州，查明该属领回之书，如何还给及于何日给完，有无窃取抵换、借端掯索情弊，分晰详复。
　　臣仍留心严密稽查，一俟复齐，另行核实具奏外，所有现在遵旨办理情形，理合恭折，先行奏复。
　　再，江宁书局内选剩各书，已未给完，仍由督臣饬查具奏。合并陈明，伏乞皇上睿鉴。谨奏。
　　乾隆三十九年八月十九日奉朱批：知道了。钦此。
（军机处录副奏折）

一七七　寄谕各督抚查办违碍书籍卽行具奏
　　乾隆三十九年八月初五日
　　大学士于<敏中>字寄两江总督高<晋>、江苏巡抚萨<载>、安徽巡抚裴<宗锡>、江西巡抚海<成>、两广总督李<侍尧>、广东巡抚德<保>、浙闽总督锺<音>、浙江巡抚三<宝>、福建巡抚余<文仪>、署湖广总督陈<辉祖>，乾隆三十九年八月初五日奉上谕：
　　前曾谕令各督抚采访遗书，汇登册府，下诏数月，应者寥寥。彼时恐有司等因遗编中或有违背忌讳字面，惧涉干碍，而藏书家因而窥其意指，一切秘而不宣。因复明切宣谕，卽或字义触碍，乃前人偏见，与近时无涉，不必过于畏首畏尾，朕断不肯因访求遗籍，于书中寻摘瑕疵，罪及收藏之人。若仍前疑畏，不肯尽出所藏，将来或别露违碍之书，则是有意收存，其取戾转大。所降谕旨甚明。并寄谕江浙督抚，以书中或有忌讳诞妄字句，不应留以贻惑后学者，进到时亦不过将书毁弃，转谕其家不必收存，与藏书之人并无干涉。至督抚等经手汇送，更无关碍。朕办事光明正大，各督抚皆所深知，岂尚不能见信于天下？该督抚等接奉前旨，自应将可备采择之书，开单送馆。其或字义触碍者，亦当分别查出奏明，或封固进呈，请旨销毁，或在外焚弃，将书名奏明，方为实力办理。乃各省进到书籍，不下万余种，并不见奏及稍有忌讳之书。岂有裒集如许遗书，竟无一违碍字迹之理？况明季末造野史者甚多，其间毁誉任意，传闻异词，必有诋触本朝之语，正当及此一番查办，尽营销毁，杜遏邪言，以正人心而厚风俗，断不宜置之不办。此等笔墨妄议之事，大率江浙两省居多，其江西、闽粤、湖广，亦或不免，岂可不细加查核？高晋、萨载、三宝、海成、锺音、德保皆系满洲大臣，而李侍尧、陈辉祖、裴宗锡等亦俱系世臣，若见有诋毁本朝之书，或系稗官私载，或系诗文专集，应无不共知切齿，岂有尚听其潜匿流传，贻惑后世？不知各该督抚等查缴遗书，于此等作何办理者，着卽行据实具奏。
　　至各省已经进到之书，现交四库全书处检查，如有关碍者，卽行撤出销毁。其各省缴到之书，督抚等或见其书有忌讳，撤留不解，亦未可知，或有竟未交一关碍之书，则恐其仍系匿而不献。着传谕该督抚等，于已缴藏书之家，再令诚妥之员，前去明白传谕，如有不应存留之书，卽速交出，与收藏之人，并无干碍。朕凡事开诚布公，既经明白宣谕，岂肯复事吹求。若此次传谕之后，复有隐讳存留，则是有心藏匿伪妄之书，日后别经发觉，其罪转不能逭，承办之督抚等亦难辞咎。但各督抚必须选派妥员，善为经理，毋得照常通行交地方官，办理不善，致不肖吏役藉端滋扰。将此一并谕令知之。钦此。遵旨寄信前来。
（军机处上谕档）

一七八　浙江巡抚三宝奏遵旨给还应退书籍折
　　乾隆三十九年八月初六日
　　浙江巡抚臣三宝谨奏，为遵旨覆奏事。
　　七月廿九日接奉上谕：各省购办云云。仰见圣主稽古右文，嘉惠士林，以期世藏珍守之至意。
