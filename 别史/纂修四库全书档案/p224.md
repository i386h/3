<!-- { "loadSidebar": true } -->
恭照乾隆四十八年三月内奉颁《御批通鉴纲目续编》改本一部，钦奉谕旨令将抽改若干部，年终汇奏一次。钦此。随经前抚臣福崧于四十八、九两年内共查获一百七十四部，俱经抽改发还。迨五十年正月内复奉谕旨，令将《纲目续编》第七、第八两函改正之本照式刊刻，俾藏书之家一经呈缴，便可领回完善之本，可期搜缴净尽。等因。钦此。又经福崧饬司遵照刊刻刷印，分发各属，以备换给。随于五十年查获一百三十五部，将刊本随时换给，其原书送京查销，节经于年终奏闻在案。
兹五十一年分福崧、伊龄阿任内先后饬属搜缴，臣到任后复行查催，据各属陆续缴到九十五部，又从前挖改给还今复行缴换者一百十七部，亦俱将刊本随时换给领回，由布政使顾学潮开单呈送前来。臣复行查核无异。
除将原书委员赍送军机处查明销毁，并仍督饬各属，上紧搜罗，妥为办理，务期缴换净尽，不任稍有遗匿外，理合遵例恭折具奏，伏乞皇上睿鉴。谨奏。
朱批：览。（宫中朱批奏折） 一一六九　大学士阿桂等奏为遵旨酌议《皇朝通志》内武职官阶封典情形折
乾隆五十一年十一月二十日
大学士 诚谋英勇公臣阿桂等谨奏，为遵旨酌议具奏事。
乾隆伍拾壹年柒月拾贰日内阁抄出奉上谕：三通馆进呈《皇朝通志 职官略》一门，朕详加披阅，其中所载文武官阶，诸多未协。国家设官分职，文武兼资，在文职则内而阁部院司，外而督抚，以至守令丞尉，阶级等差，互相维制。至武职为国干城，同膺心膂之寄，其阶级自应与文臣相埒，方足以重阃寄而励戎行。今志内文职则系正一品起，而武职则系从一品起，既显然少予一阶。且文职自正一品至从九品共十八阶，武职自从一品至七品，止十一阶，多寡显有悬殊，体制卽暗为隆替，非所以着朝章垂令典也。大抵议定官制，编纂志书，多出于文臣之手，其意在乎重文轻武。殊不知国家设立武职，原欲其折冲捍卫，其责并不轻于文臣。有明之季，文臣用事于中，武臣宣力于外，一二台阁本兵科道，书生构谋倡议，俱足以掣武臣之肘，卒至武备废弛，疆圉孔棘，国事遂不可为。此皆重文轻武之流弊，不可不引为殷鉴。所有武职人员，现在所缺正一品之阶，应照朕前次钦定领侍卫内大臣、将军为正一品之例，增入一阶。其自正七品以下较文职所少之五阶，亦应于内外武职衙门微末员弁内按其职守酌定正从，照文阶一体厘正，以昭画一。再，志内载旧例，武官正从一品俱封荣禄大夫，正二品至从五品俱封将军，既未为允当，嗣更定新例，则皆称大夫。因思将军为专阃主帅，大夫系文臣之称，乃旧例则封将军，而今又更封大夫名义，殊觉混淆。嗣后武职正一品至从二品，俱应封为将军；正三品至从九品，应分别酌与都尉、骑尉、校尉等字样，递为差等，以示区别。至向来文职遇有降级处分，如降一级者俱以正从计算，止于正降为从，而武职则降一级卽降一品，办理既不画一，而武职官员遇有处分，卽官阶较大者，转瞬卽降至末弁，相形未免偏枯。嗣后武职处分，亦应照文员之例，以正从核计议降，庶为平允。夫文武初无重轻，官联要于整肃，必当详为更正，较若画一，载入典章。所有一切增改事宜，着军机大臣会同大学士、吏兵二部详晰定议具奏。钦此。钦遵。仰见我皇上整肃班联、文武并重之至意。
臣等查武职品级，按《中枢政考》内开：自正一品领侍卫内大臣起，至从八品止，共十六阶。又自从一品提督起，至正七品止，共十一阶。较之文职自大学士起，至从九品止，共十八阶，似觉参差。惟查文职之十八阶，系合内外统计，始有此数。武职合内外统计，本有十六阶，较之文职，只少正九、从九二阶，应遵旨增设。所增官阶，查八旗有蓝翎长、太仆寺委署固山达，向无品级。今拟将蓝翎长作为正九品，太仆寺委署固山达作为从九品。又绿营七品以下，未经设有官阶，查有经制外委千总、外委把总及额外外委，亦向无品级。今拟将经制外委千总作为正八品，经制外委把总作为正九品，额外外委作为从九品。增入官阶，内外合计以足十八阶之数，与文职相埒。至各省驻防将军，旧例列入正一品，嗣于乾隆叁拾贰年奏明改为从一品。查外省文职总督品级系从一品，武职将军亦列从一品，则外任文武统率大员品制相当，似应仍从其旧。其降调处分，如绿营之提督至参将、游击，本有正从，遇有处分原得以次递降。至都司以下等官，有正无从，遇有处分，降一级卽降一品，似觉偏枯。但查此等官职，当其擢用时，升一等卽升一品，是以降调时亦照此递降，是升降亦属适均。且八旗等官降调，向系分别满洲、蒙古、汉军，指有一定应补之缺，营制各殊，不能按级计算，通融互降。是以于乾隆叁拾贰年奏准旗员降补俱照指定应补之缺补用，无庸分别正从等因在案。今请仍照奏定章程办理。谨将内外武职官员品级缮写清单，新增官阶及此内有应行酌改删除者，俱于单内分别黏签进呈，恭候钦定。
至封典名号，文职既称大夫，武职亦称大夫，于体制诚有未协。臣等谨遵谕旨一、二品俱封为将军，三、四品俱封为都尉，五、六、七品俱封为骑尉，八、九品俱封为校尉，并缮清单进呈睿鉴。其所增品级，系就内外营制现有职任名目酌量添入，并未增设官职。是以一应升迁，俸禄钱粮等项，俱仍照旧例支给，办理亦无须另加更易。如此则武职官阶与文职既无轩轾，而于兵部现行则例并无窒碍。
是否有当，伏候圣谕。恭俟命下之日，纂入例册遵行，并增入《会典》及移咨三通馆，将《职官略》一体增定。为此谨奏请旨。
乾隆伍拾壹年拾壹月贰拾日
大学士 诚谋英勇公臣阿桂
大学士臣嵇璜
大学士 一等男臣和珅
大学士臣梁国治
协办大学士 吏部尚书臣刘墉
署兵部尚书臣福长安
户部左侍郎兼署吏部左侍郎臣董诰
吏部左侍郎臣惠龄
吏部右侍郎臣宗室玉鼎柱
吏部右侍郎臣金士松
兵部尚书臣王杰
兵部左侍郎臣玛兴阿
兵部左侍郎臣刘秉恬
户部右侍郎兼署兵部右侍郎臣汪承霈
乾隆五十一年十一月二十日奉旨：依议。钦此。（军机处原折） 一一七○　署理陕甘总督永保奏本年并无抽改《通鉴纲目续编》折
乾隆五十一年十一月二十三日
署理陕甘总督臣永保跪奏，为遵旨汇奏事。
窃查乾隆四十七年钦奉上谕：《通鉴纲目续编》内《发明》、《广义》各条，于辽、金、元三朝时事多有议论偏谬，特交诸皇子及军机大臣量为删润改补，发交直省督抚各一部，照本抽改，外间流传之本一体更正，仍于年终汇奏。等因。钦此。兹届汇奏之期，伏查前项《通鉴纲目续编》，先准军机处颁发，当卽恭录谕旨，通饬各属，钦遵晓谕，实力查办。嗣据缴到各部，随照奉颁改定字句一体更正，曾于前督臣李侍尧任内收改二部，嗣于乾隆四十九年、五十年并无呈改前书，均经督臣福康安、署督臣庆桂遵照汇奏在案。
今据甘肃布政使福宁详称：本年各属并无查出前书，无凭呈缴等情。臣查甘省地处边陲，藏书之家实属鲜少，第恐乡僻处所或有尚未周知，以致遗漏。
除饬司再行确查，如有缴到立卽更正外，所有本年并无抽改《通鉴纲目》缘由，理合恭折具奏，伏乞皇上睿鉴。谨奏。
朱批：览。（宫中朱批奏折） 一一七一　军机大臣奏检阅骆愉扬州寓所书籍字画情形片
乾隆五十一年十一月二十四日
前据两淮盐政征瑞咨送骆愉扬州寓所书籍字画前来，臣等详加检阅。书本俱系坊刻，诗赋时文并无不法字迹，其字画亦系平常不堪之物。相应奏明，交方略馆收入遗书之内。所有米芾字卷，缴进呈览。谨奏。（军机处上谕档） 一一七二　军机大臣奏发下《建炎以来朝野杂记》遵旨挖改进呈片
乾隆五十一年十一月二十五日
蒙发下《建炎以来朝野杂记》卷五至卷八一本，内「当党」二字倒写，并「旧安」二字查原本系作「旧奸」，谨遵旨挖改进呈。其余又看出错误八处，业经一并改正，仍交武英殿照例记过十次。谨奏。（军机处上谕档） 一一七三　江苏巡抚闵鹗元奏本年查缴《通鉴纲目续编》情形折
乾隆五十一年十一月二十八日
江苏巡抚臣闵鹗元谨奏，为遵旨汇奏事。
窃查《通鉴纲目续编》，钦奉谕旨，颁发改定旧本，令将外省流传之本遵照抽改，于年终汇奏一次。等因。钦此。钦遵。经臣于乾隆四十九年恭折奏明，将改正之本照原板刊刻，以成完本，换给缴书之家，俾得宝藏尊奉在案。
兹届乾隆五十一年年底汇奏之期，行据江宁、苏州二藩司将缴换数目详请汇奏前来。臣查江苏省查缴《通鉴纲目续编》一书，四十八年收缴一百十三部，四十九年收缴五十三部，五十年收缴三十二部，业经委员汇解进京，交军机处查收。今五十一年分经臣饬司将改刊新本预行刷订，分发各属存贮备换，俾令踊跃呈缴。据江宁藩司所属缴换十四部，苏州藩司所属缴换四十四部，通计缴换五十八部，均经换给新本，现饬解交省局存俟汇解。
再，查前经直隶、山西、江西等省奏报有坊间翻刻续编之本，钦奉谕旨应一体收缴。先据江宁书局有坊间呈缴明陈仁锡所刊之《纲目续编》一书，内列《发明》、《广义》各条，与现在查缴之本符合，自应一体缴换。今据苏州藩司呈缴刊本六部，一律换给新本，以期收缴净尽。又据江宁藩司呈缴板片一副，应行缴销，一并存局汇解。
臣仍督饬各属实力搜缴发换，务期净尽外；所有乾隆五十一年查缴《纲目续编》缘由，谨会同两江总督臣李世杰恭折具奏，伏祈皇上睿鉴。谨奏。
朱批：览。（宫中朱批奏折） 一一七四　河南巡抚毕沅奏本年抽改《通鉴纲目续编》二十七部折
乾隆五十一年十一月二十八日
河南巡抚臣毕沅跪奏，为遵例汇奏事。
案查乾隆四十八年三月二十四日奉上谕：前因披阅《御批通鉴纲目续编》内《发明》、《广义》各条，于辽、金、元三朝时事多有议论偏谬及肆行诋毁之处，特交诸皇子及军机大臣量为删润改补，黏签呈览，并遇便发交直省督抚各一部，令其照本抽改。现在将次办竣，陆续颁发，各督抚等务须实力妥办，总在不动声色，使外间传流之本一体更正，不致遗漏，亦不得滋优。至各该省自接奉颁发原书后，遵照抽改共若干部，仍着各该督抚于年终汇奏一次。钦此。又钦奉上谕：《通鉴纲目续编》外间有翻刻之本，着传谕各督抚将翻刻之书本一律改正，其挖出正本、翻本违悖字样，毋论一两页及二三行或数字，均着汇齐，送京销毁。钦此。钦遵。各在案。
