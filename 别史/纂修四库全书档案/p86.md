<!-- { "loadSidebar": true } -->
　　查办理四库全书处原设供事十二名，《荟要》处供事四名。后经臣王际华奏明不敷应用，添设十三名，不给工食，与额内供事一体着役五年，期满议叙在案。
　　今历年办理书册日多，一切核计字数、登记档案、搬贮收发事务，倍繁于前，所有现在供事，实不敷差遣。今又办理《荟要》，次分头绪益多，尤难兼顾。臣等节次募选効力供事十数名，自备资斧，协同帮办，逐日供役，与额内无异。但无实缺可补，即行走多年，亦例不议叙，无以为黾勉办公者劝。请旨添设额缺十名，卽将现在効力年久者充补，咨明吏部，于奉旨之日着役注册。仍毋庸给与工费饭食，俟五年之后，如果勤慎，一体议叙，庶各加鼓励，于办书更为有益。
　　为此谨奏请旨。谨奏。
　　乾隆四十二年七月十一日奉旨：知道了。钦此。
（军机处录副奏折）

四○二　大学士于敏中等奏请再添设总校办理《四库全书荟要》折
　　乾隆四十二年七月十一日
　　臣于敏中、臣董诰谨奏，为请旨事。
　　乾隆四十年十二月内，臣于敏中、臣王际华筹办《四库全书荟要》公同酌议，请旨添设总校侍朝、张能照二员，专司办理，勒限速完，并蒙恩赏给庶吉士在案。
　　今查该二员自承办以来，节次办出已进之书，几及八千册，所余未进之书，现在上紧赶办。本年内第一分《荟要》一万二千册可期全竣，其第二分业经发交誊录缮写。据陆续交到已有三千二百余册，存贮武英殿。臣等伏思俟至第一分全竣后再行办理，未免有羁时日，莫若先行另派妥员校办，庶可迅速无悞。且侍朝现患疮疾，势颇沉重，虽承办之书照常校勘，但恐精神一时不能照应，或致迟延。查有进士候补中书吴绍澯、进士候选知县胡荣，均系乾隆四十年朝考钦取归班，在武英殿効力行走之员。两年以来，臣等留心察看，该二员学问尚优，行走亦能勤慎，可否仰恳天恩，将此二员充为总校，先将写得之书三千二百余册分给办理。其余八千余册，以誊录二百人写书，日课计之，约至乾隆四十四年可以缮毕。随写随校，亦卽勒限于是时全行告竣。其侍朝、张能照二员俟第一分办完后，仍令协同校勘，臣等亦随时督率逐加检核，陆续恭呈御览。
　　再，该员等均系自备资斧効力，臣等察看一年之后，如果办理妥速，着有成效，可否仰邀圣恩，照侍朝、张能照之例，赏给庶吉士衔，毋庸给与俸禄，再俟一年期满，题请实授，准与下科庶吉士一体散馆，以示鼓励之处，出自皇上天恩。
　　臣等为办书迅速起见，不揣冒昧，据实陈奏，伏候训示。谨奏。
　　乾隆四十二年七月十一日奉旨：知道了。钦此。
（军机处录副奏折）

四○三　湖北巡抚陈辉祖奏遵旨筹办领回书籍及解交违碍书籍折
　　乾隆四十二年七月十二日
　　湖北巡抚臣陈辉祖跪奏，为遵旨覆奏事。
　　本年五月二十一日，臣于阅兵途次江陵县地方，钦奉上谕：前经降旨令将各省进到书籍云云。钦此。仰见我皇上表彰典籍，嘉惠士林之至意。
　　所有湖北省节次奏明赍送四库全书处备采书籍，臣于阅兵旋署后，通查案册，共有八十四种，听候四库全书处遵旨开单，行知到日，将应领者臣另委妥便之员，赴翰林院领回，给还藏书之家，俾得永远珍藏。并善为经理，勿任胥役等稍有扣留需索外。惟查臣前数征送书籍，凡查有藏版者，官为装印，若钞本仅存及家无副本者，系原书送省，官为钞誊赍送，卽将原本发还在案。但原进呈清单暨咨送四库全书处单内，未于各种下逐一详注，恐总办处无由稽核。兹臣复细检底案，八十四种内，前以原本赍送，应领给藏书之家者，计有四十七种，其借本钞誊、原本已还本家，毋庸再将钞本重还者，计三十七种。除再分晰开具总单，咨送总裁大臣备查办理外，臣谨恭折覆奏，并缮清单附呈御览，伏乞皇上睿鉴。
　　再，湖北遗书，臣年来接续咨访征求，并札会学臣随棚谕缴，士民无不争先投献。缘楚地藏书远逊江浙，卽书贾所贩，多系来自下江，现在已无呈缴书籍，绅士不经见及，流传尚少，堪备采择之书，稍难检得。而首缴违碍应销之书，已积有多种，现在分别解赍，请销送毁，另行陈奏。合并陈明。谨奏。
　　乾隆四十二年八月十五日奉朱批：知道了。钦此。
（军机处录副奏折）

四○四　谕两淮盐政寅着总商江广达等访购书籍着留储馆阁马裕藏书仍发还
　　乾隆四十二年七月十二日
　　乾隆四十二年七月十二日奉上谕：
　　寅着奏据总商江广达等禀称，从前所进书籍，皆系商等自行访购，毋庸发还。又据马裕禀称，商人家藏之书业荷睿鉴，审定刊钞，未便仍为商家藏本，并请留贮馆阁。等语。江广达等呈进各书，既系众人访购，自难复行分给，着如所请，卽留备馆阁之储。至马裕家以商人而能收藏载籍至七百余部之多，殊堪嘉尚，自当将原书仍行发还，俾得世守珍藏，毋致散佚。
　　至折内将「等」字误书「得」字，已属粗心。且已请将原进书籍存留，又称候总裁开单行知，委员请领，前后自相矛盾。此乃庸陋幕友，行文不通所致。已于折内批示。将此一并传谕知之。钦此。
　　军机大臣遵旨传谕两淮盐政寅着。
（军机处上谕档）

四○五　谕大学士阿桂着充国史馆及四库全书馆正总裁
　　乾隆四十二年七月十七日
　　同日奉旨：
　　大学士 公阿桂着充国史馆及四库全书馆正总裁。钦此。
（军机处上谕档）

四○六　谕大学士阿桂着充文渊阁领阁事
　　乾隆四十二年七月十九日
　　乾隆四十二年七月十九日奉旨：
　　大学士 公阿桂着充文渊阁领阁事。钦此。
（军机处上谕档）

四○七　谕嗣后总裁应议者仍令罚俸半年总校等止须罚俸三月
　　乾隆四十二年七月二十三日
　　乾隆四十二年七月二十三日奉旨：
　　都察院、吏部进呈议处校书疎误之四库全书总裁等一本，将总裁议以罚俸半年，总校、分校、覆校议以罚俸一年，固属援照向例，因官秩之崇卑，定处分之轻重。但校勘载籍与部院衙门办事不同。盖部务由各司主稿，而堂官总其成，遇有错误，司官处分自应重于堂官。若校书之事，则总裁与分、覆校各官责成相等，其疎忽致悞过失亦同。且分校、覆校、总校等偶或讹舛，尚有总裁等为之勘核，若总裁复掉以轻心，其误竟无由改正。朕于进呈乙览时，信手抽阅，鲁鱼亥豕之讹，不一而足。然皆朕披览所及，其未经阅及者，讹误尚不知凡几。朕搜访遗编，嘉惠天下万世，总裁等理宜悉心校理，以襄右文之治。此而忽不经意，其过较分校等为重。况充总裁者俱系尚书、侍郎，其平日所得廉俸本属优厚，即罚俸一、二年，尚不至遽形窘乏。若总校、分校、覆校各员，不过翰林、中书等官，伊等常俸之外又无养廉，若将一年之俸罚去，其何以赡给身家，情形未免拮据。至办理四库全书，本以兴崇文教，诸臣既司校勘，各宜尽心，乃错悞至于累牍连篇，自不得不予以薄惩，俾稍知儆凛。然总计过误二、三次，始行交议，亦不可谓之过严，但庶僚议处转重于大员，于情事未为平允。嗣后总裁应议者，仍令罚俸半年；其总校、覆校、分校各员应议者，止须罚俸三月，卽自此次为始。其从前已经议处罚俸一年之总校等官，并着照此例行，庶足以昭公当而示体恤。将此通谕知之。钦此。
（军机处上谕档）

四○八　军机大臣奏拟写拣选誊录谕旨进呈片
　　乾隆四十二年七月二十五日
　　查甲午科顺天乡试，曾奉旨于落卷内挑取誊录六百名，以备缺出挨补。上届需用人数无多，是以止于皿字号卷内挑六百名备用。今查各誊录，至明年即届五年期满议叙，通计《全书》、《荟要》需用誊录计六百名，似应宽为预备。是以并令于贝字卷内拣选。臣等拟写谕旨进呈，恭候钦定。谨奏。
（军机处上谕档）

四○九　谕内阁办理四库全书并荟要所用誊录于京闱乡试落卷中择取
　　乾隆四十二年七月二十五日
　　乾隆四十二年七月二十五日内阁奉上谕：
　　办理四库全书并《荟要》二处所用誊录计六百余名，而应行缮录之书籍甚多。上届甲午科京闱乡试，曾于落卷中挑取补用。现在又届乡试之期，而明年誊录中即有五年期满应行议叙开缺者，均须随时顶补，自应预为筹备。着于发榜后，将未经取中之南北中皿及贝字号墨卷弥封，详慎翻阅，择其字画匀净可供抄录者，皿字号挑取八百卷、贝字号取六百卷，交与吏部，按照名次拆卷填注。此内如有本系誊录，卽行扣除，余俱出榜晓示，注册挨补。其有本生告假，或不愿充当者，亦听其便。至应派之阅卷官，俟临时再降谕旨。钦此。
（军机处上谕档）

四一○　江西巡抚海成奏遵旨陈明前进书籍应存应领情形折
　　乾隆四十二年八月初二日
　　江西巡抚海成谨奏，为钦奉上谕事。
　　乾隆四十二年七月二十九日承准大学士于敏中字寄，六月二十九日奉上谕：各省所缴之书，有自购进云云。钦此。遵旨寄信到臣。
　　伏思进呈书籍，与其俟发回后再行缴进，诚如圣谕，不若将应还应留二项先行开单奏交馆臣，分别办理，以省往返之劳。江省所进书内，有用价购得者，有借本钞誊者，有本家呈献者，从前各属多系笼统送缴，并未逐部详细注〔明〕。是以臣奉到前旨，复行司饬令各属分别查开具覆，以凭汇列清单覆奏。因未到全，未经具奏。昨始据各属禀齐，臣覆加汇核。江省自乾隆三十八年起，计十一次共进书一千三十七种，内购买及借钞者三百一十六种，藏书之家呈献者七百二十一种。臣谨遵旨分别清单，奏恳皇上饬交馆臣查核，将应行给还之书交存翰林院，俟馆臣知照到日，卽委〔妥〕便之员前赴领回，发还本家珍藏，并严饬承办各员善为经理。其余自行购进及借钞之书，卽请留备馆阁之储。
　　所有未卽奏覆缘由，相应一并覆奏，伏祈皇上睿鉴。谨奏。
　　乾隆四十二年八月二十四日奉朱批：览。钦此。
（军机处录副奏折）

四一一　浙江巡抚三宝奏续交应毁书籍折（附清单）
　　乾隆四十二年八月初四日
　　臣三宝谨奏，为续收应毁各书委员解缴，恭折奏闻事。
　　窃臣钦遵谕旨，查收应毁之书，业经十次，陆续共查获过书一千八百六十三部，先后奏明，委员分起解交军机处进呈销毁在案。
