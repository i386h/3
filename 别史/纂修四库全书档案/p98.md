<!-- { "loadSidebar": true } -->
前因海成奏新昌县举人王锡侯妄作《字贯》一案，海成将大逆不法之书视为泛常，折内称其尚无悖逆。询词全不知有尊君亲上之义，是以降旨将海成交部严加议处。经吏部议以革职，交刑部治罪，自应如此办理。因将此本折留。今据海处奏称，亲往该犯家中，查出王锡侯纂辑各书，共十种，一并进呈。检阅各书，俱有悖逆不法之处。各等语。现将各书暂存，俟王锡侯解到时严行审讯，从重治罪。至海成身为巡抚，乃于初次参奏王锡侯《字贯》时，并不将伊书内大逆不法之处据实指出，转称其尚无悖逆之词，实属昧尽天良，罔知大义，不可不重示严惩，使为封强大臣丧良负恩者戒。海成着照部议革职，交刑部治罪，其江西巡抚员缺着郝硕调补，卽赴新任。所遗山东巡抚员缺卽着国恭补授。郝硕未能卽到，着高晋前往暂管巡抚事务。此案之藩臬两司并着高晋查明参奏。至海成此次奏到续查出王锡侯《字贯》另本，前有李友棠古诗一旨，李友棠身为卿贰，乃见此等悖逆之书尚敢作诗赞美，实属天良已昧，伊自问复何颜忝列缙绅？李友棠卽着革职，亦不必复治其罪。又查其王氏家谱内有原任大学士史贻直序文，其《经史镜》及《唐人试帖详解》内有原加尚书衔钱陈羣序文，使伊二人尚在，自当向其究问。今二人俱已物故，亦毋庸深究。朕近作诗有「不为已甚去已甚」之句，今办理此等案，准酌得中，即此意也。将此通谕中外知之。钦此。（军机处上谕档） 四五一　军机大臣奏查《宗泽集》等改写情形并拟写谕旨进呈片
乾隆四十二年十一月十四日
臣等查《宗泽集》内「夷」字改「彝」，「狄」字改「敌」。《杨继盛集》内则有改写者，又有不改者，不解其故。因提取原刻本细校，则改写者俱系刊本妄改，其不改者刊本空格加圈。因查该馆抄书之例，凡有空格，誊录俱不写入，留与分校之员查核填写。今分校既将空格填作本字，何以原改错谬之处不一并改正？而覆校及总裁亦俱未能看出，其咎均无可辞。是以叙明此意，拟写谕旨进呈，伏候训示，并将各书夹签呈览。谨奏。（军机处上谕档） 四五二　谕内阁《宗泽集》等书内「夷」「狄」二字毋庸改易并将其总裁等交部分别议处
乾隆四十二年十一月十四日
乾隆四十二年十一月十四日内阁奉上谕：
前日披览四库全书馆所进《宗泽集》，内将「夷」字改写「彝」字、「狄」字改写「敌」字。昨阅《杨继盛集》内，改写亦然。而此两集中又有不改者，殊不可解。夷、狄二字屡见于经书，若有心改避，转为非理。如《论语》「夷狄之有君」、《孟子》「东夷、西夷」，又岂能改易，亦何必改易！且宗泽所指系金人，杨继盛所指系谙达，更何所用其避讳耶？因命取原本阅之，则已改者皆系原本妄易，而不改者，原本皆空格加圈。二书刻于康熙年间，其谬误本无庸追究。今办理四库全书，应抄之本，理应斟酌妥善。在誊录等草野无知，照本抄誊，不足深责，而空格则系分校所填，既知填从原文，何不将其原改者悉为更正？分校、覆校俱系职官，岂宜失检若此？至总裁等身为大臣，于此等字面尤应留心细勘，何竟未能逐一校正？其咎更无所辞，非他书总核记过者可比。所有此二书之分校、覆校及总裁官，俱卽着交部分别议处。除此二书改正外，他书有似此者，并着一体查明改正，并谕该馆臣嗣后务悉心详校，毋再轻率干咎。钦此。（军机处上谕档） 四五三　寄谕两江总督高晋等饬属访查《字贯》及相类悖逆书籍
乾隆四十二年十一月十八日
大学士 公阿<桂>、大学士于<敏中>字寄大学士管两江总督高<晋>、各省督抚，乾隆四十二年十一月十八日奉上谕：
朕前此谕令各督抚查办应营销毁书籍，原因书内或有悖理狂诞者，不可存留于世，以除邪说而正人心。乃逆犯王锡侯所作《字贯》一书，大逆不法，各省俱未经办及，已叠降谕旨饬谕矣。
本日高晋奏应毁各书单内，亦并无此种，可见外省查办书籍，不过以空言塞责，并不切实检查。昨据海成奏续查《字贯》板片及新刷《字贯》二部，其凡例内庙讳御名一篇另行换刻，与初次奏到之本不同。可见该犯亦自知悖逆，潜行更改，而海成已见其初刻，尚称其书无悖逆之词，实属天良澌灭，全不知有尊君亲上之义，是以降旨将海成革职，交刑部治罪。至江宁省城与江西省相隔不远，该逆犯初刊《字贯》之本，断无不传行至江宁之理。高晋等此次查办应毁书籍，何以尚未将此等大逆之书列入，岂止查旧人著作而于现在刊行者转置不问耶？着传谕高晋，卽饬属通行访查，如有与《字贯》相类悖逆之书，无论旧刻新编，俱查出奏明解京销毁。如有收藏之家，此时卽行缴出者，仍免治罪，若藏匿不交，后经发觉，断难轻宥，即该督抚亦难辞重谴矣。并着传谕各督抚，一体遵照妥办，毋稍疎漏干咎。将此通行谕令知之。钦此。遵旨寄信前来。（军机处上谕档） 四五四　山西巡抚巴延三奏遵旨派员访查王锡侯所作《字贯》一书折
乾隆四十二年十一月十八日
臣巴延三跪奏，为钦奉上谕事。
乾隆四十二年十月二十一日奉上谕，海成奏据新昌县民王泷南呈首举人王锡侯删改字典，另刻《字贯》。等因。二十三日又奉上谕：昨海成奏逆犯王锡侯妄作《字贯》一书，等因。臣伏查江西举人王锡侯删改《康熙字典》，另刊《字贯》，已属妄诞，乃复敢于凡例内狂悖大逆，实为天理所不容，自应即正典刑，以彰国法。至此书既已刊刻流传，尤须速查销毁，以除邪说而正人心。臣钦遵谕旨，卽督率两司，严饬各府厅州县，于书肆及绅士藏书之家实力访查，并委各巡道分任督办。臣复明切晓谕通省各员，详细谘访。如查有此等悖逆之书，立即呈缴，倘稍不经心，致有存留，别经发觉，卽严行参处。想各该员具有天良，自不敢忽视。
除俟查获此书并翻刻板片卽另行解京销毁外，所有遵旨办理缘由，理合恭折具奏，伏乞皇上睿鉴。谨奏。
乾隆四十二年十一月廿五日奉朱批：览。钦此。（军机处录副奏折） 四五五　江南学政刘墉奏查办王锡侯所作《字贯》情形折
乾隆四十二年十一月二十四日
臣刘墉跪奏，为奏闻办理事。
臣接阅邸抄，知有江南新昌县逆犯王锡侯造作《字贯》，竟将圣祖仁皇帝钦定字典肆加删改，直写庙讳、御名及先师孔子名讳，实属大逆无道，出人意想之外。臣伏思此等逆迹，凡读书习字之人，无论收藏阅看，罪无可逭。但使一经心目，漠然无所动于其中，卽属冥顽不灵，任其懵懂，终堕逆类，若不加以法惩，警发声聩，于风俗人心甚有关碍。其《字贯》既经板行，必不止于本省有之，江南与江西相近，亟宜查办。现在督抚已饬各属搜查，臣仍密加体访，如或收藏阅看，不以为非，卽是逆党，卽当按律核情，重治其罪。仍于面见生童之时，剀切晓谕，俾思各具天良，毋自丧失。嗣后凡遇此等狂悖蔑伦言语，速行举首，期令逆迹无地可容，以绝逆类，以正人心。
为此恭折奏闻，伏祈皇上睿鉴。臣谨奏。
乾隆四十二年十二月十三日奉朱批：览。钦此。（军机处录副奏折） 四五六　军机大臣奏逆犯王锡侯押解到部请旨遵办片
乾隆四十二年十一月二十四日
据刑部知会，本月二十三日申刻，江西省委员将逆犯王锡侯押解到部，业经收禁。等因。查该犯案情重大，虽奉旨解交刑部治罪，而原奉朱批系交大学士、九卿议奏，今该犯押解到京，应否卽令会讯定拟具奏，理合请旨遵办。谨奏。（军机处上谕档） 四五七　寄谕江苏巡抚杨魁遣员至史奕昂家传旨呈缴王锡侯著书
乾隆四十二年十一月二十五日
大学士 公阿<桂>、大学士于<敏中>字寄江苏巡抚杨<魁>，乾隆四十二年十一月二十五日奉上谕：
前因江西逆犯王锡侯编刻《字贯》一书，竟将庙讳、御名排连开列，实为大逆不法，当卽降旨将该犯派员锁押解京，严审治罪，并令搜查该犯家内书籍。嗣据解到查出书内《王氏家谱》，有原任大学士史贻直序文，其《经史镜》及《唐人试帖详解》有加尚书衔钱陈羣序文。朕因二人俱经物故，已降旨毋庸深究，第该犯既请史贻直、钱陈羣作序，断无不将原书送阅之理，伊两家自必存留其书，钱汝诚、史奕昂自应卽将原书缴出销毁。现已令军机大臣传谕钱汝诚卽行呈出，并着传谕杨魁，卽遣员前至史奕昂家传朕此旨，令将所有该犯之书卽行查出，呈交该抚解京销毁。因系伊两人故父之事，并不干涉伊等，已属加恩，卽此时传旨询问，仍系朕善示保全之意。伊等当知感缴（激）朕恩，如或少有隐匿，此时不卽呈出，倘后别经发觉，恐钱汝诚、史奕昂均不能当其罪也。将此传谕杨魁知之。钦此。遵旨寄信前来。（军机处上谕档） 四五八　谕内阁嗣后四库馆校阅各书着照程景伊所奏章程办理
乾隆四十二年十一月二十五日
乾隆四十二年十一月二十五日内阁奉上谕：
前因四库全书馆呈进各书，每多稽缓，经总裁等议设总校六员，分司校勘，各总裁仍随时抽阅，以专责成。本日召见程景伊，据奏：应进各书，经总校阅看后，如总裁等全为检阅，不特担延时日，且总校等转得有所推诿。若不将如何抽看之处，定有章程，亦非核实之道。请此后总裁等于每十本内抽阅二本，黏贴总裁名签，其未经抽阅者，于书面黏贴总校名衔，如有错误，各无可诿。等语。所奏自属可行，嗣后四库馆校阅各书，卽着照此办理。各总裁、总校等务宜悉心校勘，毋致再有舛误。钦此。（军机处上谕档） 四五九　谕王锡侯着从宽改为斩决
乾隆四十二年十一月二十八日
乾隆四十二年十一月二十八日奉旨：
王锡侯着从宽改为斩决，余依议。钦此。
原注：大学士、九卿会议《字贯》内逆词一案。（军机处上谕档） 四六○　署两江总督萨载奏遵旨查办王锡侯《字贯》及相类书籍折
乾隆四十二年十二月初六日
署理两江总督臣萨载谨奏，为钦遵谕旨，恭折奏覆事。
窃臣于本年十一月二十九日，在邳州公寓承奉十一月十八日寄信上谕：朕前此谕令各督抚查办应营销毁书籍。等因。云云。钦此。
