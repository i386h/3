<!-- { "loadSidebar": true } -->
　　原任刑部尚书王士正之名，原因恭避庙讳而改。但所改「正」字与原名字音太不相近，恐流传日久，后世几不能复知为何人。所有王士正之名，着改为王士祯。凡各馆书籍记载，俱一体照改。钦此。
（军机处上谕档）

二一四　江苏巡抚萨载奏查办违碍书并请旨销毁《吾学编》等书折
　　乾隆三十九年十二月初四日
　　江苏巡抚臣萨载谨奏，为请旨销毁事。
　　窃查伪妄遗书，臣凛遵谕旨，派委诚妥之员，剀切晓谕，卽速呈缴。前于淮安舟次，据委员陈焱禀复，有藏书之吴成佐、孙嗣孝及书贾钱金开等，呈出《吾学编》、《雪屋集》、《博物典汇》等书数种。时因复奉谕旨，饬令实力妥办，当经臣将查办情形，先行恭折奏闻在案。
　　兹臣于十一月二十四日回苏，查现在呈出书籍，计共八种。随与藩臬两司督饬书局委员，逐一检阅，内《职方地图》、《博物典汇》、《雪屋集》三种，均系明季时纂辑，语多狂悖。又《辽金小史》、《酌中志》、《孤树裒谈》、《苍霞草》、《吾学编》五种，亦有妄诞字句。谨于书内黏签固封，并黏贴印花，送交军机处转呈御览，请旨销毁。吴成佐、孙嗣孝等家既藏有违碍遗书，上年并不呈献，今屡奉谕旨宣示，始据查出首缴，应否免其治罪，鸿恩出自皇上。至《雪屋集》书板，已据孙嗣孝同书缴出。其余书板，现在分别根查，一并劈销。并晓谕藏书贾贩人等，如有存留前项书籍，卽速呈出，奏请销毁，以期净尽。
　　江南地方，人尚论说，笔墨诋毁之事，诚如圣训，多于他省，其存留违碍之书，必不止此数种。臣现督令委员认真查办，并将节次奉到恩旨，再行明白晓谕，俾知无庸畏忌。或藏书之家因书本琐碎残缺，从前未经呈献者，令其一体取出检查，如有违碍字迹，卽行缴送，毋再稍存观望。至书贾坊林，未能通晓文义，臣另派妥员亲往查阅，亦不致有滋扰。务使伪妄之书尽数缴销，邪言杜绝，以仰副圣主正人心而厚风俗之至意。
　　臣谨另缮书目清单，会同大学士管两江总督臣高晋，恭折具奏，伏乞皇上睿鉴。
　　再，查《博物典汇》、《苍霞草》、《吾学编》三种，上年江宁书局曾经购得，臣与督臣未及细查，汇同采访各书，奏送四库全书处听候校核，合并据实陈明。谨奏。
　　朱批：知道了。
（宫中朱批奏折）

二一五　江苏巡抚萨载为呈缴书籍事致军机处咨呈
　　乾隆三十九年十二月初四日
　　兵部侍郎兼都察院右副都御史 总理粮储 提督军务 巡抚江宁等处地方萨载为咨送事。
　　窃照钦奉谕旨，收缴字句违碍不应存留书籍。今据藏书之家及书贾人等呈缴书籍八种，计共四十一本，因部帙繁多，难以随折呈进。除于折内陈明，送交军机处转呈御览外，相应将前项书籍固封黏贴印花，差弁赍送。为此咨呈中堂大人，请烦查照，将送到书籍一箱，内计八种，共四十一本，转呈御览。须至咨呈者。
　　右咨呈办理军机处。
（军机处录副奏折）

二一六　多罗质郡王永瑢等奏明募选额外供事情形折
　　乾隆三十九年十二月初四日
　　乾隆三十九年十二月初四日，臣永瑢等谨奏，为奏明事。
　　查四库全书处供事一项，上年初办时，翰林院设供事二十名，武英殿缮写处设供事十二名，荟要处设供事四名，聚珍版处设供事十二名，俱以次奏请荷蒙允准在案。但设立之初，止就当时应用酌量定额，未及通盘筹计，迨行之既久，实有未敷。如翰林院办书，自总裁以下官至七十余员，各有所司之事，皆需供事供役。又《永乐大典》而外，各省送到遗书甚多，一切登记、搬贮、收发等件，分派承管，头绪纷繁，实非二十人所能了事，是以臣等于上年七月内，募选额外供事二十七名，帮助办理。又武英殿及荟要处共誊录六百余名，校阅各官七十余员，所有收发书籍，综核字数，登记各种档案，日久益繁，近又添有额外誊录，人数愈多，前设供事十六名仍不敷分办，臣王际华亦节次募选额外供事十三名应役。又聚珍版处刊刻木字数十万，检查排版，换篇归类，头绪更繁，现有供事亦不敷使用，臣金简亦募选额外供事十二名协同帮办。以上各供事等俱在额设之外，自备资斧饭食效力。其逐日到各该处供役，与额设供事无异。现在既不可少，但无实缺可补，将来卽行走多年，亦例不议叙，同一办事，未免向隅。臣等酌议，将此等额外供事三处，共五十二名，一并奏明，咨行吏部，于奉旨之日，一体着役注册，仍毋庸给与公费饭食。俟行走五年之后，如果勤慎得力，与役满额缺供事一同议叙，庶各供事更加鼓励，于办书亦有裨益。
　　为此公同具奏，请旨。谨奏。
　　奉旨：依议。钦此。
（录自《办理四库全书档案》）

二一七　浙江巡抚三宝奏采辑浙省碑刻情形折
　　乾隆三十九年十二月初六日
　　浙江巡抚臣三宝谨奏，为奏闻事。
　　窃臣接准军机处咨开：三通馆赶纂通志全书，甚为紧要，内金石略一门，各省碑版石刻及历代钟鼎尊彝俱有应行采辑之处，转饬所属摹搨汇送。等因。
　　臣查纂辑通志全书，事关圣朝著作大典，自应逐细搜罗，以备采择。惟是浙省地方辽阔，古迹甚多，诚恐州县等官公事繁冗，或转委胥役查办，致有滋扰，未为妥协。臣督同署布政使徐恕遴委淹博能事之教职二十余员，派赴各府州县，分头搜访，复于省城设立总局，汇齐核办。凡属深山邃谷古剎名胜之区，概令搜剔摹搨，毋稍遗漏。兹据各委员陆续呈送前来。
　　臣恭查国朝列圣御碑，我皇上宸翰石刻，建立廨署寺院景亭者，计共三百三十八道。奎章炳焕，万古如新，均经逐一敬谨搨摹装裱。至自唐迄明名人碑刻，亦经搨得二百六十九道。除现在委员解送军机处交馆查办外，合将臣办理缘由，恭折奏闻，并将摹搨各项碑刻名目另缮清单，恭呈御览。臣仍饬令各委员再加搜访，如尚有古碑名迹堪备采择者，并卽搨呈续行咨送。
　　再，查浙省各寺庙内钟鼎等件，俱系近时铸造，并无唐宋以前旧物，无庸绘送。合并陈明。伏乞皇上睿鉴。谨奏。
　　朱批：知道了。
（宫中朱批奏折）

二一八　浙江巡抚三宝奏遵旨再行查缴书籍并呈书目折
　　乾隆三十九年十二月初六日
　　浙江巡抚臣三宝谨奏，为遵旨再行查缴遗书，恭折覆奏事。
　　窃照节次钦奉谕旨，采访遗书，臣俱谨遵恭录，明白晓谕，俾不致疑惑畏惧，隐藏不缴。办理以来，所有送到书籍，从未见有荒诞不经、语涉诋触、应营销毁之书，擅敢撤留不解。嗣奉圣谕查询，臣业经恭折覆奏。
　　惟查从前所缴各书，大概俱系藏书之家所蓄，而地方辽阔，或有山陬僻壤，一时采访未能尽周。臣随遴委明干诚妥之丞倅，并于每府遴派明白晓事之敎职数员，令其分头剀切宣布，务使家喻户晓，访询无遗，并令前经呈缴藏书之鲍士恭等，协同咨询，留心查觅。该员等前往各属，于乡僻村庄，逐加晓谕，虽非素系藏书之家，或有不应留存遗籍，务令一一缴出，不使再有遗留。兹据委员等陆续访购搜寻，呈缴前来。臣委令因公在省之温州府知府邵齐然督率各敎职，逐一检查。其有从前设局时未经购及之书，尚可以备采择者，共六十三种；其有字义触碍，应营销毁者，共一十五种。臣与两司复加检阅，现封固委员一并解送四库全书处，分别查办。所有各书名目，臣谨分别另缮清单，恭呈御览。
　　至于应营销毁之书，其刻板有无存留，现在飞饬确查缴验销毁，不使伪妄书籍，再有流传。臣仍饬令委员等再行逐细寻查，倘此外尚有诞妄不经之书，务令查缴尽净，以仰副我皇上维持风敎至意。
　　所有臣遵旨查缴书籍缘由，理合恭折具奏，伏乞皇上睿鉴。谨奏。
　　朱批：知道了。
（宫中朱批奏折）

二一九　浙江巡抚三宝奏遵旨查办违碍书籍情形折
　　乾隆三十九年十二月十二日
　　浙江巡抚臣三宝谨奏，为遵旨覆奏事。
　　窃臣于乾隆三十九年十二月十一日承准大学士于敏中字寄，十一月初九日奉上谕：据李侍尧等奏，查出屈大均悖逆诗文，黏签进呈销毁，并请将私自收藏之屈稔浈等按律治罪一折，巳明降谕旨，将屈稔浈、屈昭泗免其治罪，止将其书销毁，并再行宣示，令各及早呈报，各督抚等务当实力妥办。前此谕令各督抚遍行晓谕，如有收藏违碍之书，卽及早交出，免其治罪。并以此等笔墨诋毁之事，大率江浙两省居多，其江西、闽粤、湖广亦或不免，因指名交各督抚留心查办。乃高晋、萨载、三宝皆覆奏称，查无违碍之书。今李侍尧等既从粤省查出屈大均诗文，不应江浙等省转无明末国初存留触碍书籍，岂高晋等办事不及李侍尧等之实力乎？抑江浙各藏书之家尚不能深喻朕意乎？着传谕各督抚再行明白晓谕，此时卽速呈献，尚不为晚，不过将不应收藏之书尽营销毁，杜遏邪言，以正人心而厚风俗。何可稍存观望，自贻伊戚乎？若再隐匿不缴，后经发觉，卽治以有心藏匿之罪，必不姑宽，并于该督抚等是问。将此遇奏事之便，传谕知之。仍各妥办据实覆奏。钦此。遵旨寄信前来。
　　伏查浙省查缴遗书，俱经臣节次恭录谕旨，明白晓谕，复遴委明干丞倅，并于各属派委诚妥晓事之敎职及素称藏书之鲍士恭等，一体前往各处，分头剀切宣布，务令尽数呈缴缘由，先经恭折覆奏。旋据委员等四处访购搜寻，陆续呈缴前来。臣覆加翻阅，查有字义触碍应营销毁者，计一十五种；并有从前设局时未经购及之书，尚可以备采择者，共六十三种。经臣于十二月初六日，将各书目一并开列清单，恭折具奏，一面委员解送四库全书处，分别查办销毁。今复钦奉恩旨，剀切周群。臣系满洲世仆，具有人心，急思搜寻净尽，以除风俗人心之害。除严饬各委员等，再加逐一搜查采访，如有前项诞妄不经及字句违碍之书，务令尽数缴出，续行具奏，断不使浙省绅士等家及村塾书肆，稍有存留，自干罪戾，以仰副我皇上维持风教垂训谆谆之至意。
　　合将辨理情形，再行据实覆奏，伏乞皇上睿鉴。谨奏。
　　朱批：览。
（宫中朱批奏折）

二二○　江西巡抚海成奏遵旨再行搜罗遗书分别进呈折
　　乾隆三十九年十二月十八日
　　江西巡抚臣海成谨奏，为遵旨搜罗遗籍，分别进呈，仰祈睿鉴事。
　　窃臣前恭奉谕旨，饬查有无不应存留之书，再委妥员查办。当经臣将局内从前已校各书，查无诋毁字句，并遵旨遴委妥员分往各府州查办缘由，会折具奏，仰邀圣鉴在案。
