<!-- { "loadSidebar": true } -->
　　钦惟我皇上圣治光昭，文敎覃被，几余典学，日新又新，固已聿臻美备，犹复购访遗书，采及儒林著述，以广天禄石渠之储，以隆稽古右文之盛，洵属煌煌巨典。查乾隆三十七年正月内升任抚臣富勒浑于接准部咨之时，卽经会同浙江学政臣王杰，并饬行各属遍加晓谕，悉心谘访。随经布政使王亶望详准于杭州省城设立公局，延请丁忧在籍之翰林院侍讲沈初，总理选裁，并于敎职内拣选学问优者，分任校阅。尚未开局查办，富勒浑旋卽升任湖广总督。臣到任后开局，复又通饬所属，上紧逐细搜访。兹据各属禀报，购得遗书，次第送局，有系刊本者，有系抄本者。除琐碎无当之书，遵旨毋庸采取外，谨将选取在局书五十六种，叙列目录，开注某朝某人所著，书中要指，分别刊本、抄本，缮写清单进呈，恭候御览甄择。候谕旨到日，钦遵将勅取各书，查原系刊本者，量给价值；原系抄本者，于敷文书院诸生内拣选善书者数名，誊写端楷恭进，仍将原本给还本家，听其收藏。惟是浙江为书肆最多之区，恐尚有藏书者，未必尽皆购出。臣现又檄饬各属，再加访购，善为办理，容俟各属覆齐，另行奏闻。
　　谨先将现在办理章程，据实覆奏，伏惟圣鉴。谨奏。
　　朱批：知道了。
（宫中朱批奏折）

一二　寄谕豫抚何煟访求胡煦等遗书
　　乾隆三十七年十一月二十三日
　　大学士刘统勋字寄豫抚何〈煟〉，乾隆三十七年十一月二十三日奉上谕
　　何煟奏覆购访遗书一折，并将购得书籍目录开单进呈。朕披阅之下，因忆籍录该省之原任侍郎胡煦，平素究心理学，曾有着（着）述，朕所深知。今单内并不见其姓名，则此外之似此遗漏者，当复不少。着传谕何煟，令其再悉心搜采，并饬属实力奉行，不得以书籍无关政要，一任〔潦〕草塞责。俟续有购得，卽行汇单具奏。钦此。
（军机处上谕档）

一三　安徽学政朱筠奏陈购访遗书及校核《永乐大典》意见折
　　乾隆三十七年十一月二十五日
　　安徽学政臣朱筠谨奏，为谨陈管见，仰祈睿鉴事。
　　窃惟载籍重于左史，目录着于列代，典至巨也，制至详也。我皇上念典勤求，访求遗书，不惮再三，凡在鼓箧怀椠之偷，莫不蒸蒸思〔奋〕。勉献一得。矧臣蒙恩职厕文学，敢竭闻见知识一二，为我皇上陈之：
　　一、旧刻抄本，尤当急搜也。汉唐遗书存者希矣，而辽、宋、金、元之经注文集，藏书之家尚多有之，顾现无新刻，流布尔日少。其它九流百家，子余史别，往往卷帙不过一、二卷，而其书最精。是宜首先购取，官抄其副，给还原书，用广前史艺文之阙，以备我朝储蓄之全，则著述有所原本矣。
　　一、金石之刻，图谱之学，在所必录也。宋臣郑樵以前代著录陋阙，特作二略以补其失。欧阳修、赵明诚则录金石，聂崇义、吕大临则录图谱，并为考古者所依据。请特命于收书之外，兼收图谱一门。而凡直省所在现存钟铭碑刻，悉宜拓取，一并汇送，校录良便。
　　一、中秘书籍，当标举现有者，以补其余也。臣伏思西清东阁所藏，无所不备，第汉臣刘向校书之例，外书既可以广中书，而中书亦用以校外书，请先定中书目录，宣示外廷，然后令各举所未备者以献，则藏弆日益广矣。臣在翰林，常翻阅前明《永乐大典》。其书编次少伦，或分割诸书以从其类，然古书之全而世不恒觏者，輙具在焉。臣请勑择取其中古书完者若干部，分别缮写，各自为书，以备著录。书亡复存，艺林幸甚！
　　一、著录校雠，当并重也。前代校书之官，如汉之白虎观、天禄阁，集诸儒较论异同及杀青；唐宋集贤校理，官选其人。以是刘向、刘知几、曾巩等，并着专门之业。列代若《七略》、《集贤书目》、《崇文总目》，其书具有师法。臣请皇上诏下儒臣，分任校书之选，或依《七略》，或准四部，每一书上必校其得失，撮举大旨，叙于本书首卷，并以进呈，恭俟乙夜之披览。臣伏查武英殿原设总裁、纂修、校对诸员，卽择其尤专长者，俾充斯选，则日有噪，月有程，而著录集事矣。
　　臣梼昧之见，是否可采，伏冀皇上睿鉴施行。谨奏。
　　朱批：原议大臣议奏。
（宫中朱批奏折）

一四　安徽学政朱筠奏购访遗书情形折
　　乾隆三十七年十一月二十五日
　　安徽学政臣朱筠谨奏，为遵旨覆奏事。
　　本年十一月十六日准安徽抚臣裴宗锡札开，承准大学士刘统勋字寄乾隆三十七年十月十七日奉上谕：前以历代流传旧书及国朝儒林撰述，向来未登大内收藏书目者，已降旨直省督抚会同各学政通行购访，汇列书名奏闻，再令廷臣检核，行知取进。迄今几及匝岁，曾未见一人将书名录奏，饬办殊属延缓。我国家重熙累洽一百二十余年，于今文洽光昭，远暨山陬海澨，所在经籝书库，藏弆甚多，采掇本非难事。其间卽属家传善本，珍秘有加，然一闻稽古右文之诏，且令有司传钞副本，善为经理，当无不踊跃争先。为大吏者果能及时率属加意搜罗，自当有求必应，何至阅时既久，裒集无闻？或各督抚等因前后适遇调任，受代因循，未及悉心董率，又或疑陈编故册，非如民生国计为刻不容缓之图，因以奉行具文，徒致往返迟滞。此在远僻省分，一时或难于荟萃，至如近畿之北五省及书肆最多之江浙地方，又复从何借口？甚非所以体朕念典勤求之至意也。各督抚等其卽恪遵前旨，饬催所属，速行设法访求，无论刊本、抄本，一一汇收备采，俟卷帙所积稍充，即开具目录，附折奏明，听候甄择移取。仍将现在作何办定章程及有无购得若干部之处，先行据实奏覆。将此于奏事之便，通谕督抚学政知之。钦此。钦遵。到臣。
　　臣跪读之下，仰见我皇上念典稽古之至意。臣职忝文学，自去冬抵任以来，卽淮部札，接奉前旨，留心购访，及臣按试各属，一县一州随处咨询，并饬学官诸生，各举闻见所及，无论刊本、抄本，取送校阅。其陆续赍到及访闻现有其书可采录者，若安庆则有方以智《通雅》、方中德《古事比》、方中履《古今释疑》，徽州则有江永《礼经纲目》、《周礼疑义》、戴震《考工记图》、《屈原赋注》，宁国则有梅鼎祚《算学全书》、施闰章《愚山集》、吴肃公《街南集》及《阐义》，太平则有徐文靖《竹书统笺》、《山河两戒考》，凤阳则有曹楷《闵子年谱》，颍州则有《刘体仁集》，六安则有连斗山《周易辨画》，庐州则有合肥县知县张佩芳《陆贽奏议纂注》诸书，并皆潜心服古，说有依据，足成一家之言，可备甄择。其余前代故书，尚竢渐次网罗，以期充备。其如何办立章程，开局汇校，一面与抚臣札商，务期搜讨无遗，编次有法，足资广益，仰答勤求。俟卷帙稍充，目录谨辑，再行汇奏，恭呈乙览。
　　兹将现在办理梗概，先行覆奏，伏祈皇上睿鉴。谨奏。
　　朱批：知道了。
（宫中朱批奏折）

一五　安徽巡抚裴宗锡奏现得书名部数及酌定章程饬办情形折
　　乾隆三十七年十一月二十六日
　　安徽巡抚臣裴宗锡谨奏，为钦奉上谕事。
　　窃臣接准大学士刘统勋寄字内开，乾隆三十七年十月十七日奉上谕：前以历代流传旧书及国朝儒林撰述，向来未登大内收藏书目者，已降旨直省督抚会同各学政通行购访，汇列书名奏闻，再令廷臣检核，行知取进。迄今几及匝岁，曾未见一人将书名录奏，饬办殊为延缓。我国家重熙累洽一百二十余年，于今文治光昭，远暨山陬海澨，所在经籝书库，藏弆甚多，采掇本非难事。其间卽属家传善本，珍秘有加，然一闻稽古右文之诏，且令有司传钞副本，善为经理，当无不踊跃争先。为大吏者果能及时率属加意搜罗，自当有求必应，何至阅时既久，裒集无闻？或各督抚等前后适遇调任，受代因循，未及悉心董率，又或疑陈编故册，非如民生国计为刻不容缓之图，因以奉行具文，徒致往返迟滞。此在远僻省分，一时或难于荟萃，至如近畿之北五省及书肆最多之江浙地方，又复从何借口？甚非所以体朕念典勤求之至意也。各督抚等其卽恪遵前旨，饬催所属速行设法访求，无论刊本、抄本，一一汇收备采，俟卷帙所积稍充，卽开具目录，附折奏明，听候甄择移取。仍将现在作何办定章程及有无购得若干部之处，先行据实奏覆。将此于奏事之便，通谕督抚学政知之。钦此。
　　臣跪诵之下，不胜惶悚。伏查本年二月二十七日，臣接准礼部咨，恭录购访遗书上谕，行令臣等一体钦遵。当卽移会学臣，并行司转饬各府州，督率印学各官，悉心搜访，由司汇送，以凭开具目录呈奏去后。嗣因久无申送，节次行催。据布政使杨魁详覆：安河八府五州，行据池州、宁国、太平、凤阳、颍州、六安、泗州、滁州、和州、广德十府州咸称，所属并无名人宿望着有成编，无从购送。惟安庆府属之桐城县原任翰林院编修叶酉着有《诗经拾遗》、《春秋究遗》二部，徽州府属之绩溪县购有宋时汪晫纂辑《曾子子思全书》一部，又婺源县贡生江永着有《礼经纲目》、《周礼疑义》二部，庐州府属之合肥县现任知县张佩芳纂有唐臣陆贽《翰苑集注》一部，现在呈送督臣汇奏。等情。
　　臣查安河人文之盛与书肆之多，虽远逊江浙，但如安庆府属之桐城，宁国府属之宣城，徽州府属之歙县、休宁等县，代有闻人。今访求数月，所有购获书籍止此数种，自由地方牧令经理不善，随行各府州严加申饬，并令多方采购，责成各学教官专司其事。臣又将年代稍近之宋、元、明三史内所载名臣及道学、儒林、文苑诸贤，凡籍隶安河者，汇订一册，其着有某某等书见于本传者，亦于各名下登明，钞发各府州，令其寻访后裔，并于所属坊肆及藏书最富之家，逐加询访，按籍征求。至本朝绅士，苟有著述，人所易知，郡邑志乘中亦间有采辑，并令各属将志书内艺苑一门，覆加详核，如载有传记、序述等类，卽购觅全书专集，无论抄本刻本，一并呈送。务期搜辑无遗，用副我皇上稽古右文、念典勤求之至意。
　　除俟各属陆续详送，卷帙稍充，另行开具目录，会同督学二臣专折具奏外，所有现在购得书名部数及酌定章程饬办缘由，臣谨据实奏覆，伏乞皇上睿鉴训示。谨奏。
　　朱批：知道了。
（宫中朱批奏折）

一六　两江总督高晋等奏购访遗书情形并进呈书目折
　　乾隆三十七年十二月初二日
　　大学士管两江总督臣高晋、署理江苏巡抚臣萨载谨奏，为遵旨购访遗书，据实覆奏事。
