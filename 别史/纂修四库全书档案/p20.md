<!-- { "loadSidebar": true } -->
　　本年十一月初四日承准大学士刘统勋字寄内开，十月十七日奉上谕：前以历代流传旧书及国朝儒林撰述，向来未登大内收藏书目者，已降旨直省督抚会向各学政，通行购访，汇列书名奏闻，再令廷臣检核行知取进。迄今几及匝岁，曾未见一人将书名录奏，饬办殊为延缓。各督抚等其卽恪遵前旨，饬催所属速行设法访求。俟卷帙所积稍充，卽开具目录，附折奏明，听候甄择移取。仍将现在作何办定章程及有无购得若干部之处，先行据实覆奏。等因。钦此。遵旨寄信到臣。跪聆之下，窃以我朝重熙累洽，文治光昭，内府所藏羣书大备。我皇上天纵缉熙，右文稽古，特诏外廷广搜遗逸，此诚千载一时，凡在秉经挟策之儒，无不踊跃欢忭，以求拜献。
　　臣前接准部咨，遵经檄行藩司，通饬各属购访，并派委科甲出身之丞倅，在省设局，俟有送到之书，卽先为检查目次收存。第缘晋省绅士，其于书籍鲜有多藏。复又叠檄行催。嗣据藩司朱珪详称：据各属送到书籍，查有隋文中手《中说》，宋司马光《文集》，明薛瑄《读书录》、《读书续录》、《从政名言》、《文集》等部。虽均系晋省先儒著作，但各书乃坊间流传通有，自非购访所需。他如元侍读学士郝经《陵川文集》及国朝大学士陈廷敬《午亭文集》，止此二种，部帙无多。自应再加设法广为访求，俟积有卷帙，一并汇呈，恭候取进。等因。详覆。又经臣饬令上紧采访，务期购觅无遗，以仰副圣主右文之至意。兹复钦蒙训示，臣惟有严督所属，责成有司学官，访之旧家，询之衿士，实力搜求，多方购获。
　　俟卷帙稍充，即查开书目，恭折奏明，听候饬取外，合先将办理缘由，会同山西学臣曹锡宝合词遵旨先行覆奏，伏祈皇上睿鉴。谨奏。
　　朱批：览。
（宫中朱批奏折）

八　湖北巡抚陈辉祖奏购访遗书情形折
　　乾隆三十七年十一月十四日
　　湖北巡抚臣陈辉祖跪奏，为遵旨覆奏事。
　　窃臣于十一月十三日承准大学士刘统勋字寄乾隆三十七年十月十七日奉上谕：前以历代流传旧书及国朝儒林撰述未登大内者，降旨直省督抚会同学政通行购访，迄今未见一人将书名录奏。各督抚等其卽恪遵前旨，设法访求，开具目录，附折奏明，听候甄择。仍将现在作何办定章程及有无购得之处，先行奏覆。等因。钦此。钦遵。寄信到臣。
　　臣查本年三月接奉谕旨，当卽檄行各属加意访觅，兼就郡邑志乘，广为查购。各牧令于搜罗本地著作，一时恐未周知，其同城敎职与士人接洽时多，易于协同遍访，俱经通饬照办。并知会学臣边继祖于巡历考试时，留心采询。臣于七月间来往荆宜一带，接见各属及因公来省之员，详加访问，佥称明季以后，陈编故籍，率多散轶，国朝文治光昌，始知有复古之学，而儒林藏习尚少，如熊伯龙、刘子壮、金德嘉诸人，推为时文作手，其编纂亦少概见。已据各属详送各书前来。查有元逸士程从龙、前明耿定向、杨涟诸人，我朝有刘子壮、刘梦鹏等文集。臣逐加翻阅，多有纸张漫漶，刊刻舛讹之处。业经专饬武昌府知府姚棻，带同拣派教职及试用知县内文理通晓之员，细加检校。臣于艺林毫未涉猎，俟检阅后，陆续移送学臣边继祖详核。将来汇送齐全，臣谨详开名目，摘叙各书要旨，列单具奏，以备圣明采择。现仍饬催各地方官再加购访，务使搜罗美备，以副皇上念典勤求之至意。
　　所有臣现在办理缘由，理合会同督臣富勒浑遵旨恭折覆奏，伏祈皇上睿鉴。谨奏。
　　朱批：知道了。
（宫中朱批奏折）

九　河南巡抚何煟奏购访遗书情形并进呈书目折
　　乾隆三十七年十一月十六日
　　河南巡抚臣何煟跪奏，为钦奉上谕事。
　　乾隆三十七年十一月初七日承准大学士刘统勋字寄内开，乾隆三十七年十月十七日奉上谕：前以历代流传旧书及国朝儒林撰述，向来未登大内收藏书目者，已降旨直省督抚会同各学政通行购访，汇列书名奏闻，再令廷臣检核，行知取进。迄今几及匝岁，曾未见一人将书名录奏，饬办殊为延缓。我国家重熙累洽一百二十余年，于今文治光昭，远暨山陬海澨，所在经籝书库，藏弆甚多，采掇本非难事。其间卽属家传善本，珍秘有加，然一闻稽古右文之诏，且令有司传抄副本，善为经理，当无不踊跃争先。为大吏者果能及时率属加意搜罗，自当有求必应，何至阅时既久，裒集无闻？或各督抚等因前后适遇调任，受代因循，未及悉心董率，又或疑陈编故册，非如民生国计为刻不容缓之图，因以奉行具文，徒致往返迟滞。此在远僻省分，一时或难于荟萃，至如近畿之北五省及书肆最多之江浙地方，又复从何借口？甚非所以体朕念典勤求之至意也。各督抚等其卽恪遵前旨，饬催所属，速行设法访求，无论刊本、抄本，一一汇收备采，俟卷帙所积稍充，卽开具目录，附折奏明，听候甄择移取。仍将现在作何办定章程及有无购得若干部之处，先行据实奏覆。将此于奏事之便，通谕督抚、学政知之。钦此。寄信到臣。
　　伏查本年二月接准部咨钦奉上谕，令各省督抚会同学政购访旧书，用储乙览，仰见我皇上稽古右文、博采勤求之至意。臣遵卽移会学政臣徐光文，并通饬各府州县，加意搜辑，复又节次饬催去后。嗣据各属陆续送到书籍共一十八部。臣与藩司张镇敬遵谕旨，逐一摘叙简明要指，详注姓氏时代，胪列目录，另缮清单，先行恭呈圣明采择。
　　除饬各属再加上紧购访外，所有臣先后钦奉上谕办理缘由，敬谨缮折覆奏，伏祈皇上圣鉴。
　　再，河南学政臣徐光文现赴外郡考试，未及会衔，合并陈明。谨奏。
　　朱批：览。

一○　江西巡抚海成奏购访遗书情形折
　　乾隆三十七年十一月二十日
　　江西巡抚臣海成谨奏，为陈明购访书籍章程，仰祈圣鉴事。
　　乾隆三十七年十一月十四日准大学士刘统勋字寄内开，乾隆三十七年十月十七日奉上谕：前以历代流传旧书及国朝儒林撰述，向来未登大内收藏书目者，已降旨直省督抚会同各学政通行购访，汇列书名奏闻，再令廷臣检核，行知取进。迄今几及匝岁，曾未见一人将书名录奏，饬办殊为延缓。我国家重熙累洽一百二十余年，于今文治光昭，远暨山陬海澨，所在经籝书库，藏弆甚多，采掇本非难事。其间卽属家传善本，珍秘有加，然一闻稽古右文之诏，且令有司传钞副本，善为经理，当无不踊跃争先。为大吏者果能及时率属加意搜罗，自当有求必应，何至阅时既久，裒集无闻？或各督抚等因前后适遇调任，受代因循，未及悉心董率，又或疑陈编故册，非如民生国计为刻不容缓之图，因以奉行具文，徒致往返迟滞。此在远僻省分，一时或难于荟萃，至如近畿之北五省及书肆最多之江浙地方，又复从何借口？甚非所以体朕念典勤求之至意也。各督抚等其卽恪遵前旨，饬催所属，速行设法访求，无论刊本、钞本，一一汇收备采，俟卷帙所积稍充，卽开具目录，附折奏明，听候甄择移取。仍将现在作何办定章程及有无购得若干部之处，先行据实奏覆、将此于奏事之便，通谕督抚、学政知之。钦此。遵旨寄信到臣。
　　臣查前任抚臣海明于本年三月初二日奉到谕旨，卽恭录行司，通饬各府厅州县出示晓谕，钦遵谕旨内指示各项书籍，遍行购觅钞缮。嗣据各府陆续呈送书籍，俱批发在省司道悉心查办。续经前护抚臣李瀚以饶九道秦承恩向在三通馆校阅书籍，熟习其事，遂檄令协同校核。臣到任之后，屡经行催，据各司道禀称：现在书籍已有四十余部，但其中纯驳互见，亦有剿说、巵言无关采择之作，尚须详加甄校。臣以圣世右文巨典，自不敢因陋就简，聊取充数。且江西人文素盛，流传著述必不止此，诚恐穷乡僻壤，犹有未获周知，或存观望不前，当谕令各司道谆饬所属加意搜罗，不必拘于时代省分，悉加访购。又行遍示，将钦遵谕旨官为刷印装钉及缮毕发还原本之处，广为明白晓谕，务令踊跃呈送，以备采择。业将搜查辗转需时缘由，咨明礼部展限在案。
　　今恭奉谕旨查询，除会同学臣再行一体钦遵，通饬加意搜辑，并催令司道将现有各书赶紧校择，开呈目录，另行具奏外，理合将现在办理缘由，谨先遵旨恭折覆奏，伏乞皇上睿鉴。谨奏。
　朱批：知道了。
（宫中朱批奏折）

一一　署理浙江巡抚熊学鹏奏购访遗书情形并进呈书目折
　　乾隆三十七年十一月二十一日
　　署理浙江巡抚臣熊学鹏跪奏，为遵旨先行奏覆事。
　　乾隆三十七年十一月十六日承准大学士刘统勋字寄内开，乾隆三十七年十月十七日奉上谕：前以历代流传旧书及国朝儒林撰述，向来未登大内收藏书目者，已降旨直省督抚会同各学政通行购访，汇列书名奏闻，再令廷臣检核，行知取进。迄今几及匝岁，曾未见一人将书名录奏，饬办殊为延缓。我国家重熙累洽一百二十余年，于今文治光昭，远暨山陬海澨，所在经籝书库，藏弆甚多，采掇本非难事。其间卽属家传善本，珍秘有加，然一闻稽古右文之诏，且令有司传抄副本，善为经理，当无不踊跃争先。为大吏者果能及时率属加意搜罗，自当有求必应，何至阅时既久，裒集无闻？或各督抚等因前后适遇调任，受代因循，未及悉心董率，又或疑陈编故册，非如民生国计为刻不容缓之图，因以奉行具文，徒致往返迟滞。此在远僻省分，一时或难于荟萃，至如近畿之北五省及书肆最多之江浙地方，又复从何借口？甚非所以体朕念典勤求之至意也。各督抚等其卽恪遵前旨，饬催所属，速行设法访求，无论刊本、抄本，一一汇收备采，俟卷帙所积稍充，卽开具目录，附折奏明，听候甄择移取。仍将现在作何办定章程及有无购得若干部之处，先行据实奏覆。将此于奏事之便，通谕督抚学政知之。钦此。遵旨寄信到臣。
