<!-- { "loadSidebar": true } -->
《明史纪事本末》一书，系谷应泰所撰。朕从前在书房时卽曾见其书，以其举有明一代之事，仿袁枢《通鉴纪事》之体，逐事贯穿始末，俾览者了然，而逐段所论，四六文颇佳。兹因四库馆抄书进呈，复详加披阅。其中所载李自成攻陷京师，挟太子、二王东向永平，吴三桂顿兵山海关，悉锐出战，击杀数千人；大清兵绕至三桂之右，所向披靡，自成遁走，三桂复率大兵追贼，连战于保定、真定；贼西度固关，入山西。等语。其言不足传信。当流贼攻陷京城时，吴三桂以一旅偏师，顿兵山海关外，而贼方以太子、二王为奇货，载之马上东行，且欲招致三桂，执其父襄，胁令作书以诱其子。其时三桂之惧贼，不啻风鹤皆惊，一军胆慑，其所以迄（乞）兵复仇，皆藉本朝兵力。及我睿亲王奉命统率义师入关讨贼，我兵奋勇冲杀，贼人望风披靡，自相蹂践，自成遂弃京师西走，而英亲王复率师驱逐。是贼之狼狈窜死，《实录》所载甚明。是李自成之窜败，皆系本朝满洲兵力。使三桂彼时果能办此，伊尚将攘为己有，安肯复请本朝兵乎？此自成之败，非三桂之力更为彰明较著者也。而谷应泰乃称三桂顿兵山海关，悉锐出战，击杀数千人，追奔逐北。似此则自成之败，败于三桂，而非败于本朝。谷应泰系汉人，犹及明末，未免意存回护，故为左袒，而非当日实在情形，不足传信。着军机大臣详查《开国方略》所载入关杀贼实事，将书中此一节重行改正，以昭正论信史。钦此。 一一五一　怡亲王永琅等奏覆遵旨面询御史祝德麟从前所见浙人书籍情形折
乾隆五十一年九月初十日
臣永琅、臣永瑢、臣嵇璜谨奏，为遵旨询明覆奏事。
本月初八日接军机大臣扎寄，钦奉谕旨：从前有人奏及御史祝德麟见浙江人着有书一部，祝德麟訾其撰述未妥。其所著何书，忘其名目。着留京王、大臣即传该御史面询其著书人系何姓名，所著之书系何名目，书中有何不妥，现在是否尚有其书。钦此。
臣等当卽传御史祝德麟面加询问。据称：我于乾隆三十八、九年在翰林院办事，充当四库全会处提调，其中兼纂办三通馆书籍，系逐卷进呈御览。至四库馆各省所进遗书，由总纂阅定，分别抄刻存目各欵，【真按：办理禁毁书的程序.分别抄刻存目的程序.○此处断句应作分别抄、刻、存目各欵,乃分别抄与刻或仅只存目各种也.】另加提要进呈。我系提调，专司收发文移及稽查誊录功课之事，所进各书并不寓目，实从未有评论訾议何人所著书不妥之处。如果曾经论及，尚可约略记忆。今蒙谕旨垂询，断不敢不据实直陈，自蹈欺饰之咎。况所见之书，果其撰述不妥，我既经訾议，此时卽据实指出，亦并无不合之处，焉肯代人隐瞒。至三十九年以后，丁忧回籍，家居数载，因平日从不为人题辞作序，亲友中亦无以所著之书送阅者。再四追维，惟杭世骏所著《道古堂文集》，系有刻本，曾记与人论其古文过于摹仿古人面目，未足称为名家。是否卽系皇上所询之书，乞转奏。等语。
臣等当即询以杭世骏所著《道古堂文集》，是否尚有其书，据称现在托同乡访求，预备进呈。等语。
所有询问缘由，理合恭折覆奏。伏乞皇上睿鉴。谨奏。（军机处原折） 一一五二　军机大臣奏留京王大臣传询御史祝德麟所见浙人书籍情形片
乾隆五十一年九月十三日
臣等前奉谕旨，令留京王、大臣传询御史祝德麟，从前伊见浙江人着有一书，祝德麟訾其撰述未妥。其书系何名目，有何不妥，及著书人系何名姓之处。兹据王、大臣札覆，面询该御史，据称：我于三十八、九年充四库全书提调，兼纂办三通馆书籍，所见各书并未有评论之处。再四思维，惟杭世骏着有《道古堂文集》，曾记与人论其古文，过于摹仿古人面目。是否卽系蒙询之书，乞转奏。等语。
理合奏闻。谨奏。（军机处上谕档） 一一五三　军机大臣奏御史祝德麟呈送《道古堂文集》并查明未经写入全书片
乾隆五十一年九月二十三日
据御史祝德麟呈送杭世骏所著《道古堂文集》。谨将原书进呈，并查得此书未据浙省解送到馆，是以未经写入四库书，并存目中亦未列入。合并声明。谨奏。（军机处上谕档） 一一五四　军机大臣奏将原奉添派八阿哥等校勘谕旨抄录进呈片
乾隆五十一年九月二十八日
臣等遵旨查得，乾隆三十八年开设四库全书馆，原派六阿哥充该馆总裁。嗣于四十二年因四库馆缮写之书甚多，各总裁校勘者少，彼时军机大臣面奉谕旨，添派八阿哥、十一阿哥及书房行走之侍郎周煌等一体校勘。谨将原奉谕旨抄录进呈。谨奏。（军机处上谕档） 一一五五　谕十一阿哥不必兼办四库全书馆总裁事务
乾隆五十一年九月二十九日
乾隆五十一年九月二十九日奉旨：
十一阿哥现在校阅各馆应进清汉书籍甚多，不必兼办四库全书馆总裁事务。钦此。（军机处上谕档） 一一五六　两广总督孙士毅等奏覆本年并无抽改《通鉴纲目续编》折
乾隆五十一年十月十四日
两广总督臣孙士毅、广东巡抚臣图萨布跪奏，为循例奏闻事。
乾隆四十八年钦奉上谕：《通鉴纲目续编》内《发明》、《广义》各条，于辽、金、元三朝时事多有议论偏谬及肆行诋毁之处，特令量为删润改补，发交直省督抚各一部，令其一体更正。自接奉颁发原书后，遵照抽改共若干部，仍着于年终汇奏一次。等因。钦遵在案。兹届乾隆五十一年分汇奏之期，据广东布政使许祖京、按察使姚棻详称：遵查《通鉴纲目续编》，行据各属覆称，自上届遵照抽改后，平时留心访察，已无存留未缴之书，无凭呈送抽改等情。详请具奏前来。臣等覆查无异。
除批令转饬仍各实力查访，如有留藏，务卽遵旨呈缴抽换，毋致遗漏外，所有乾隆五十一年分并无抽换《纲目续编》，臣等谨循例恭折奏闻，伏乞皇上睿鉴。谨奏。
朱批：览。（宫中朱批奏折） 一一五七　贵州巡抚李庆棻奏查无《通鉴纲目续编》情形折
乾隆五十一年十月十八日
贵州巡抚臣李庆棻跪奏，为遵旨汇奏事。
窃照《通鉴纲目续编》内《发明》、《广义》各条，有持论偏谬之处，钦奉谕旨由内廷量为删润改补，发交直省督抚照本抽改，实力查办，将抽改过若干，年终汇奏一次。又奉上谕：以山西、直隶有翻刻之本，未经载有「御批」字样，传谕各省督抚留心访查，如有翻刻板片、书本，一体铲削改正，其挖出违悖字样收存，汇齐送京销毁。钦此。钦遵。在案。
今乾隆五十一年年底，据布政使汪新详称：遵查《通鉴纲目续编》一书，自奉发改正样本来黔，即经饬属剀切晓谕，收缴送局抽改发还。缘黔省僻处边隅，并无藏书之家，其书贾运黔售卖者亦少，督属细加访查，实无前项翻刻板片、书本，无从抽改。等情。详报前来。臣覆查无异。
除仍严饬各属不时留心实力详查，务期不动声色，收改净尽，不使稍有存留外，所有查办《通鉴纲目续编》缘由，理合循例恭折具奏，伏乞皇上睿鉴。谨奏。
乾隆五十一年十一月二十三日奉朱批：览。钦此。（军机处录副奏折） 一一五八　多罗质郡王永瑢等奏请将四库全书底本汇交翰林院收贮折
乾隆五十一年十月二十六日
臣永瑢等谨奏，为酌定存贮四库全书底本事。
乾隆四十二年八月十九日钦奉谕旨：前经降旨，各省藏书家所呈书籍，于办毕后卽行发还。至督抚等自购呈进之本，俱经奏请留供石渠之藏，其在京大臣官员等所进之书，亦俱请备储中秘。昨岁大学士等议定文渊阁藏书章程云：真按：纂修四库全书档案所遗漏的档案 俟全书告竣后，各藏其副于翰林院署，立架分贮等语。朕命纂辑四库全书，原以嘉惠天下万世，公诸同好。今外省藏书家进到之书，既经陆续还给，所有在京大臣等呈进书籍，亦应一体付还本家，俾其世守。若为翰林院藏副计，则各处所进书函长短宽狭不等，分签插架，不能整齐。莫若俟四库全书抄录四分完竣，令照式再抄一分，贮之翰苑，既可备躭书之人入署就阅，而传布词林亦为玉堂增一佳话。其各督抚购进诸书，将来仍可汇交武英殿，另行陈设收藏。将此谕令四库馆总裁等遵照办理。钦此。仰见我皇上崇文公好、嘉惠无疆之至意。
伏查各省藏书家送到各书，内奉有御题者，业经臣馆随时录副，将原本敬谨发还本人，祗领珍藏；其余选入抄录项下者，俱即将送到之书充作底本，次第发写。其中有列入《荟要》者，已经缮校各九次，卽专入全书者，亦已缮校各七次，磨擦污损之处，势所难免，似未便再行给还。现在馆事将竣，若须另立副本，再抄一分，或雇觅书手，则多糜帑项，或招募誊录，则又滋侥幸。且传写易讹，虽篇幅可得整齐，而点画未免淆混，亦不如存贮原本，足资检勘。查各书首册俱载有原藏人姓名，若以私家所有得为秘府之储，在伊等尤属非常荣幸。况现奉恩旨续缮全书三分，于江浙两省分贮，嘉惠艺林，则读书好古之士皆得同资抄录，共乐编摩，似亦无须发还原本始能传播。
臣等再四酌度，应请俟续办江浙三分书全竣之后，卽将发写底本收拾整齐，汇交翰林院造册存贮，作为副本。其各督抚购进诸书，谨遵旨令翰林院查点，交与武英殿另行藏贮。真按：清皇室的藏书 
理合奏明，为此谨奏，请旨。
乾隆五十一年十月二十六日
皇六子多罗质郡王臣永瑢
皇八子多罗仪郡王臣永璇
大学士 公臣阿桂
大学士臣嵇璜
大学士臣和珅
大学士臣梁国治
尚书臣曹文埴
尚书臣彭元瑞
尚书臣金简
侍郎臣董诰
乾隆五十一年十月二十六日奉旨：依议。钦此。（军机处录副奏折） 一一五九　闽浙总督常青等奏本年并无收缴《通鉴纲目续编》情形折
乾隆五十一年十一月初二日
闽浙总督臣常青、福建巡抚臣徐嗣曾跪奏，为遵旨查缴《通鉴纲目续编》，恭折奏闻事。
案奉上谕：《御批通鉴纲目续编》内《发明》、《广义》各条，于辽、金、元三朝时事议论偏谬之处，量为删润改补，并发交直省照本抽改，务须实力妥办，不动声色，使流传之本一体更正，不致遗漏。自接奉颁发原书后，遵照抽改若干部，于年终汇奏一次。钦此。
伏查闽省坊肆现卖书籍，多由江浙等省贩卖，并无翻刻《御批通鉴纲目续编》板片，所有陈仁锡详阅原本与御批刊本相同，应一体抽改。随将奉发定本饬司刊刻，分贮各学，令坊肆及收藏之家随时缴换。其换下原本，统送省局查收，于乾隆四十八、九及五十年先后缴换过一百二十四部，节次奏闻在案。
