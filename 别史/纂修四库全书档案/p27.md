<!-- { "loadSidebar": true } -->
四七　谕军机大臣着李质颖查访淮阳马姓等家藏书借抄呈进
　　乾隆三十八年闰三月初三日
　　乾隆三十八年闰三月初三日奉上谕：
　　前允廷臣所议，查校《永乐大典》，选择付刊，并令将各省采送书籍及武英殿旧有官版各书，一并汇合厘次，分别经史子集，编叙目录，命为四库全书，用昭册府大全。而各省奏到书单，甚属寥寥，因明降谕旨，令各该督抚善为访求，毋得少有避忌，予以半年之限，迅速办理、并以藏书之家，江浙为尤盛，因专交高晋、萨载、三宝就所属地方，设法访问，借抄汇送，仍向书贾书船，广事咨询，妥协搜求，以期渐臻美备。
　　至淮扬系东南都会，闻商人中颇有购觅古书善本弆藏者，而马姓家蓄书更富，凡唐宋时秘册遗文，多能裒辑存贮，其中宜有可观，若能设法借抄副本呈送，于四库所储，实有裨益。李质颖系翰林出身，于典籍气味尚近，且现为盐政，查办尤易为力。止须派总商内晓事之人，如江广达等，令其因亲及友，广为访借，不必假手吏胥，更可不致滋扰。着传谕李质颖，卽遵旨妥办，查访藏书内流传已少及现在并未通行各书，向其家借出，缮录副本呈送，其原书速行给还。仍将应抄书目先行奏闻，其书卽速抄出，陆续呈进，务期裒集精良，多多益善。将此由三百里传谕该盐政知之。钦此。
　　军机大臣遵旨传谕两淮盐政李质颖。
（军机处上谕档）

四八　谕着刘统勋等为四库全书处正总裁张若溎等为副总裁
　　乾隆三十八年闰三月十一日
　　乾隆三十八年闰三月十一日奉上谕：
　　现在办理四库全书，卷册浩繁，必须多派大臣董司其事。刘统勋、刘纶、于敏中、福隆安、王际华、裘曰修，俱着为正总裁。英廉、庆桂外，并添派张若溎、曹秀先、李友棠为副总裁。钦此。
（军机处上谕档）

四九　办理四库全书处奏遵旨酌议排纂四库全书应行事宜折
　　乾隆三十八年闰三月十一日＠
　　办理四库全书处为奏明办理事。
　　臣等遵旨排纂四库全书，仰蒙皇上指示，令将《永乐大典》内原载旧本酌录付刊，仍将内府所储、外省所采以及武英殿官刻诸书，一并汇齐缮写，编成四库，垂示无穷。仰见我皇上稽古右文、嘉惠万世之至意，典册崇重为前古所未有。臣等蒙恩，获预斯役，荣幸无比，所有应行各事宜，谨公同悉心酌议，条具于左：
　　一、《永乐大典》内所有各书，现经臣等率同纂修各员逐日检阅，令其将已经摘出之书迅速缮写底本，详细校正后卽送臣等复加勘定，分别应刊、应抄、应删三项。其应刊、应抄各本，均于勘定后即赶缮正本进呈。将应刊者卽行次第刊刻，仍均仿刘向、曾巩等目录序之例，将各书大旨及著作源流详悉考证，诠疏崖略，列写简端，并编列总目，以昭全备。卽应删者，亦存其书名，节叙删汰之故，附各部总目后。凡内廷储藏书籍及武英殿官刻诸书，先行开列清单，按照四部分排，汇成副目。此外，或有向系通行并非应访遗书，而从前未归插架者，亦应查明开单，另为编录。至于纂辑总目，应俟《永乐大典》采撮完竣及外省遗书开送齐全后，再行汇辨进呈。
　　一、遵旨将官刻各种书籍及旧有诸书，先行陆续缮写。其卷帙甚为浩繁，臣等酌议，凡应写各书，俱于每卷首行写钦定四库全书卷几万、几千、几百、几十，下注经部、史部字样；次行方写本书名目卷次。但首行卷数，此时难以预定，誊写时暂空数目字样，统俟编辑告成后再行补填，于排纂体制方能井然不紊。谨将篇式缮样进呈。至应写全书，现贮武英殿者居多，所有分写、收发各事宜，应卽就武英殿办理。其未经发写之前，有旧刻显然讹悞，应行随处改正，及每卷缮竣后并须精加校对。查武英殿原有纂修十二员，前经派在四库全书者八员，止余张书勋、张秉愚、张运暹、季学锦四员，今拟添派翰林陈梦元、郑爔、李光云、朱依鲁、龚大万、郭寅、许兆椿、闵惇大等八员，代办武英殿纂修之事，俾兼司校勘。并于职事稍闲及候补之各京官内添派张培、李骏、袁文邵、陈林、施光辂、陈墉、宋炘、王锺泰、孙希旦、高中、龚敬身、王友亮、王彝宪、金光悌、田尹衡、王滨、汪日章、王庆长、冯培、刘光第、张曾炳、金学诗、吴省兰、蔡镇、胡予襄、黄昌禔、徐立刚、汪锡魁、郭祚炽、傅朝、张埙、胡士震等三十二员，分司校对，并令于每册后副页填写街名，以便稽核。其应行酌改字样，必须折衷画一，应令武英殿提调 翰林陆费墀董司其成。其交到书篇，随时交武英殿装潢，归库收贮。至收发记档及搬运书籍，分核纸篇，头绪颇繁，均须供事承管，现今在殿行走供事仅止二名，各有本分应办之事，应请添募供事十二名承管诸事。俟书成后，将添设之处停止。其分校各员到殿办事时，亦照武英殿翰林给与饭食。至四库全书面页颜色字样，现在酌定款式。又《永乐大典》每千本为一套，今拟亦仿其例装潢，用杉木板为函，以防蠹损。谨先将书样呈览，俟钦定后即将应用各色素绢，行文该织造处如式织办备用。其应用纸张板片，行文各该处支取。所有原办绢板、纸片、界画、装潢及饭食各项事宜，派武英殿员外郎刘惇、永善经管总办。其四库全书处所有交到应刊各书，亦卽令该员等监刻，以专责成。
　　一、四库全书集艺苑之大成，考核宜归精当。今所办《永乐大典》内摘出各书旧本颇多，而各省所采遗书，现奉特旨令各督抚实力经理访求，自必广搜博取。卽内府旧储书籍，卷帙亦甚为浩博，现有之纂修三十员，仅敷校办《永乐大典》，其余各种书册并须参考分稽，需员办理。臣等公同酌议，于翰、詹两衙门内除各书馆有专办之事难于兼顾各员外，选得侍讲邹奕孝，洗马刘权之，赞善王燕绪，候补司业刘亨地，编修金蓉、黄瀛元、郑际唐、朱诺，检讨萧芝、左周等十员，令其作为纂修，分派办理。至各书详检确核，撮举大纲，编纂总目，其中繁简不一，条理纷繁，必须斟酌综核，方不致有参差罣漏。臣等公同酌议，查现在纂修 翰林纪昀、提调 司员陆锡熊，堪膺总办之任。此外，并查有郎中姚鼐，主事程晋芳，任大椿，学政汪如藻，原任学士降调候补之翁方纲，亦皆留心典籍，见闻颇广，应请添派为纂修官，令其在馆一同校阅，悉心考核，方足敷用。又查有进士余集，邵晋涵、周永年，举人戴震、杨昌霖，于古书原委亦能多识，应请旨行文调取来京，在分校上行走，更足资集思广益之用。再，翰林院衙门现办《永乐大典》，所有房屋俱已充满，将来各省送到书籍，俱应汇归书局，收存检办，更无余地可容。查署内有敬一亭，其房间颇为宽敞，向系武英殿将各种书版交到收贮。今拟将此项书板查明，暂行移贮詹事府，交该衙门检点稽查，即将空出之敬一亭为收办各项书籍之用。俟四库全书办竣，仍将书板取回原处收贮。
　　一、誊录一项，前经臣等奏明酌取六十名在馆行走，仅供写录《永乐大典》正副本之用。今恭缮四库全书陈设本一样四分，卷帙浩瀚，字数繁多，必须同时分缮成编，庶不致汗青无日，而其字画均须端楷，又未能日计有余，非多派誊录人员不能如期蒇役。臣等公同酌议，令现在提调、纂修各员于在京之举人及贡监各生内择字画工致者，各举数人，臣等覆加阅定，共足四百人之数，令其充为誊录，自备资斧效力。仍核定字数，每人每日写一千字，每年扣去三十日，为赴公所领书交书之暇。计每人每年可写三十三万字，并请照各馆五年议叙之例，核其写字多少以为等差。如五年期满，所写字能逾十分之三以上者，列为头等，准咨部议叙。其仅足字数者，次之。若写不足数，必须补写完足，方准咨部。如此则人知奋勉，其书可冀速成。至应写书内，如《礼器图式》、《西清古鉴》等书内，应绘图样颇多，并拟另行酌选通晓画法之贡监生等十员作为誊录，令其一体效力，以资办公。
　　以上各款，俱系臣等公同酌定，现在需办章程，理合分款缮折奏明，恭候钦定，遵照办理。为此谨奏。
　　乾隆三十八年闰三月十一日奉旨：所有武英殿承办纸绢、装潢、饭食及监刻各事宜，着添派金简一同经管。至书册已分四色装订，检阅既便，散贮亦堪经久，不必更加外函，以免浆气致蠹。余依议。钦此。
（录自《办理四库全书档案》）
＠此折时间《办理四库全书档案》作乾隆三十八年三月十一日，今据《军机处上谕档》所录谕旨改正。

五○　两江总督高晋等奏查无《永乐大典》佚本及访得马裕袁枚家书籍折
　　乾隆三十八年闰三月十五日
　　臣高晋、臣萨载谨奏，为遵旨采访遗书，奏请圣鉴事。
　　乾隆三十八年闰三月初五日，接准大学士刘统勋字寄内开，乾隆三十八年三月二十九日奉上谕：昨以各省采访遗书奏到者甚属寥寥，已明降谕旨，详切晓示，予以半年之限，令各督抚等作速妥办矣。遗籍珍藏，固随地俱有，而江浙人文渊薮，其流传较别省更多，果能切实搜寻，自无不渐臻美备。闻东南从前藏书最富之家，如昆山徐氏之传是楼，常熟钱氏之述古堂，嘉兴项氏之天籁阁、朱氏之曝书亭，杭州赵氏之小山堂，宁波万（范）氏之天一阁，皆其著名者，余亦指不胜屈。并有原藏书目至今尚为人传录者，卽其子孙不能保守，而辗转流播，仍为他姓所有。第须寻源竟委，自不至湮没人间。纵或散落他方，为之随处踪求，亦不难于荟萃。又闻苏州有一种贾客，惟事收卖旧书，如山塘开铺之金姓者，乃专门世业，于古书存佚原委，颇能谙悉。又湖州向多贾客书船，平时在各处州县兑卖书籍，与藏书家往来最熟，其于某氏旧有某书，曾购某本，问之无不深知。如能向此等人善为咨询，详加物色，因而四处借抄，仍将原书迅速发还，谅无不踊跃从事。至书中卽有忌讳字面，并无妨碍，现降谕旨甚明。即使将来进到时，其中或有妄诞字句，不应留以贻惑后学者，亦不过将书毁弃，转谕其家不必收存，与藏书之人并无干涉，必不肯因此加罪。至督抚等经手汇送，更无关碍，又何所用其疑畏乎？朕平日办事光明正大，可以共信于天下，高晋等尤所深知。而其所隶州郡，藏书什倍于别省，征访之事更当向其责成。着将此专交高晋、萨载、三宝，务卽恪遵朕旨，实力购觅，并当举一反三，迅速设法妥办，以副朕殷殷伫望之意。如有觅得之书，卽行陆续录送，毋庸先行检阅，致稽时日。将此由四百里传谕知之。钦此。遵旨寄信到臣。
