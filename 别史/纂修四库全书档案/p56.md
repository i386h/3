<!-- { "loadSidebar": true } -->
　　此外，尚有前次已经奏进，今又查出重复书籍五种。内《职方地图》一种，计二本，不全；《博物典汇》一种，计六部；《酌中志》、《吾学编》、《苍霞草》三种，每种各一部。同追缴之《雪屋集》书板一百六十块，又《中枢疏草》书板八十八块，一并解送军机处，请旨销毁。
　　此等伪妄书籍，收藏之家咸知感戴恩慈，无所疑畏。近月以来，业据于江宁、苏州两处陆续呈缴，不敢故为隐匿，自取重罪。但江南藏书之家本多，而又有书贾坊林于他处购回觅售，其中残篇断简，设或检点不到，难保其必无遗漏。督臣与臣先经会同奏请勒限六个月，（朱批：卽限满之后，亦仍应留心也。）严督委员及各学敎职，徧历城乡，再加劝谕查缴，并令于书船坊铺亲诣查阅，用价购买，以冀尽数缴出。今江西抚臣海成以村僻乡愚，本不知书，更有读书旧家，其子孙零替，目不识丁，卽藏有违碍遗籍，罔知呈献，行令各属传集地保，逐户晓谕，无论全书废卷，俱令呈缴，按书偿以倍价，分别查办，洵更切实周到。仰荷圣明，特颁谕旨，令各省仿行。臣现与督臣转饬各属，一体钦遵，照式妥办。臣仍留心督察，不使稍有疎懈。俟续有缴到书籍，随时校阅进呈。
　　所有遵旨查办缘由，理合会同大学士管两江总督臣高晋恭折具奏，并另缮书目清单，恭呈御览，伏乞皇上睿鉴。谨奏。
　　朱批：览。
（宫中朱批奏折）

　　附　清单
《卽山集》一部二本，明天启江南太仓沈承着。
《清閟全集》十五本，不全。明天启江南吴州姚希孟原著。
《左忠毅集》一部四本，明天启江南桐城左光斗着。
《生气录》一部四本，明崇正浙江兰溪徐与参着。
《中枢疏草》一部四本，明崇正江南长洲申用懋着。
《两朝从信录》一部二十四本，明崇正浙江秀水沈国元述。
《玉镜新谭》一部一本，明崇正京都朱长祚辑。
《槎庵小乘》六本不全，明崇正浙江萧山来斯行述。
《屈翁山诗集》一部四本，广东番禺屈大均着。
《皇明经济文录》二十二本，不全。明嘉靖浙江鄞县万表辑。
《明史通纂》一部四本，明万历湖北竟陵锺惺着。
《登坛必究》二十六本，不全。明万历江南淮安王鸣鹤编。
《守官漫录》一本，不全。明崇正刘万春着，里居未详。
《潭西诗集》一部二本，江南青浦杨陆荣着。
《三藩纪事本末》一部，未订。江南青浦杨陆荣着。
　　共书十五种。
《职方地图》二本，不全。
《博物典汇》六部，计三十八本。
《酌中志》一部，二本。
《吾学编》一部，十二本。
《苍霞草》一部，六本。
　　右书五种重复。
《雪物（屋）集》书板一百六十块，常熟县孙嗣孝呈缴。
《中枢疏草》书板八十八块，吴县申诒孙呈缴。
（军机处录副奏折）

二四二　护湖南巡抚觉罗敦福奏遵旨查办违碍书籍折
　　乾隆四十年二月二十五日
　　护湖南巡抚 湖南布政使臣觉罗敦福跪奏，为钦奉上谕事。
　　乾隆四十年二月十六日承准大学士舒赫德、于敏中字寄内开，乾隆四十年正月初九日钦奉上谕：今日海成奏到搜罗遗书一折，据称绅士明理之人，现在宣扬恩旨，伊等天良难泯，自当呈献无遗。但恐村僻愚民，本不知书，而家藏断简遗篇，或涉不经，更有读书旧家，子孙零替，其败笥残筴中不无违碍书籍，而目不识丁，虽出示收缴，亦难必其尽献。现在复饬各属，传集地保，逐户晓谕，无论全书废卷，俱令呈缴，按书偿以倍价，俾尽行缴出，以便分别办理等语。所办颇好。各省查办遗书，其中狂悖字句，节经降旨各督抚实力查缴，并准其自行首出，仍不加之罪愆。虽现在各省已有缴到者，而所缴尚觉寥寥，其势似未能遍及。今海成所办较为周到，且又不致烦扰，各省自可仿而行之。着传谕各督抚照式一体妥办。海成原折并着抄寄阅看。将此遇各奏事之便，传谕知之。钦此。遵旨寄信到臣。
　　臣查违碍遗书，屡蒙圣训，饬令明白宣谕，及早呈出，免其治罪。现在广东省查出屈大均悖逆诗文，将私自收藏之屈稔浈等特旨免罪，俱经臣先后钦遵，刊刻誊黄，遍贴晓谕，并委诚妥之员，亲往藏书之家谆切开导。又恐山僻愚民，罔识文义，复刊粗浅简明小示，分发牌甲，家喻户晓，务使字义稍涉触碍者尽行缴出销毁缘由，已于上年十二月内奏蒙圣鉴。嗣因呈缴各书内有陈祖法《古处斋集》字句诋毁，又有王汝南《明纪编年》续载明末宏光、隆武伪号，于本年正月二十八日分别进呈，请旨销毁。一面饬属，并分咨各省，一体查缴余书板片在案。
　　兹又钦遵谕旨，飞饬各属，仿照江西办理之法，传集地保，逐户晓谕，无论全书废卷，俱令呈缴，倍给价值，将并未经见及稍有触碍之书，呈赍省局磨勘，毫无扰累。现在各属上紧搜罗，民间既知呈缴无罪，又获倍价，自必更加踊跃，及早呈献，不使狂悖邪言稍有贻留传惑。
　　除俟陆续缴到，随时奏闻外，所有遵旨查办缘由，谨先恭折覆奏，伏乞皇上睿鉴。谨奏。
　　朱批：知道了。
（宫中朱批奏折）

二四三　暂署两广总督德保奏查收应禁书籍折
　　乾隆四十年二月二十六日
　　暂署两广总督 广东巡抚臣德保谨奏，为查收应禁书籍，遵旨奏明销毁事。
　　窃照明末裨官私载，钦奉谕旨查缴，以遏邪言，经督臣李侍尧会同臣查有逆犯屈大均所著文外、诗外等书，销毁未净，恭折奏闻。一面委员分往各属，督同地方官亲身查办，并出示晓谕绅耆，俾令及时呈缴在案。嗣据各委员陆续查出不应存留书籍二十一种，内有《莲须阁》、《徧行堂》二集，连版起出，解赴省城。臣率同司道逐一检查，或纪载不经，语多纰缪；或讹传罔据，事涉无稽；或造作邪言，仍留伪号；或肆其狂吠，隐寓讪讥。种种悖妄，真堪发指。若任流传于后，适足以坏世道而惑人心，自应一概查销，以清芜秽。惟是各书俱已镌刻，收藏者必不止一人一家，虽现缴似系旧书，卷页亦多破损，诚恐搜查未遍，民间尚有存留。臣现在开列书目，立限晓谕，令赴地方官呈缴送销，并分咨各省督抚二臣，一体饬查，务期搜缴净尽。如续有查出版片，钦遵现奉谕旨，附便解交军机处削毁。
　　除将各书黏签封固，另录书目恭呈御览外，臣谨恭折具奏，伏乞皇上睿鉴。谨奏。
　　朱批：览。
（宫中朱批奏折）

二四四　暂署两广总督德保奏查讯屈大均之孙情形并请刨坟剉尸折
　　乾隆四十年二月二十六日
　　暂署两广总督 广东巡抚臣德保谨奏，为奏闻事。
　　窃臣于本年二月初七日准两江督臣高晋咨开，钦奉谕旨：阅屈大均文内，有雨花台葬衣冠之事，此等悖逆遗秽，岂可任其留存。着传谕高晋卽行确访其处，速为刨毁。钦此。钦遵。确查并无踪迹，屈大均从前往来江宁，曾在何寺为僧，年远无从查问，或其后裔尚能记忆，奏明咨查到粤。
　　臣随饬委广州府督同南、番二县传唤屈稔浈等，并确查屈大均有无嫡派子孙，及族人中有老年知事或谙晓文墨之人，带齐到案。臣率同司道逐一查问，据屈大均之孙屈自暌、屈宗昌供称：「屈大均身死之时，伊等俱未生长。后来流配福建，乾隆二年奉赦回籍，实不知屈大均生前曾在江宁何寺出家。惟屈大均坟墓，现葬番禺县属之思贤村地方。从前问拟剉尸，因蒙世宗宪皇帝恩旨宽免，未曾刨毁是实。」质之屈稔浈、屈昭泗、族老屈西鹏，地保屈显秀、生监屈永泰等，供亦相符。是屈大均生前在于江宁何寺为僧，有无埋葬衣冠之事，实因远隔百年，无从查考。
　　除录供咨覆两江督臣高晋，仍于雨花台附近地方再行确访查办外。臣随检查雍正九年屈明洪首缴伊父屈大均撰刻逆书原案，部议依大逆律问拟，该犯身死已久，应仍剉尸枭示，奉世宗宪皇帝恩旨：律有自首减等之条，屈大均之子将伊父逆书自行举首，与怙恶不悛者有间，应否宽减之处，着九卿定拟具奏。复经刑部会同九卿查照罪人自首律，屈大均免其剉尸枭示，子孙亲属凡应斩决应为奴者，均照律以次递减，具题奉旨：依议。钦此。钦遵在案。随饬委按察使陈用敷带同番禺县知县张天植前往思贤村确勘去后。
　　兹据该司亲令屈自暌等指出该犯坟茔，系葬于伊父屈宜遇墓下，当用灰印封记，饬保看守，禀复前来。伏思屈大均造作逆书，肆行狂吠，罪大恶极，覆载不容，虽经百有余年，应已形消骨朽，但当此光天化日之下，未便仍留秽迹，封植依然，俾其子孙得守坵垄，岁时拜扫，相应请旨刨毁，仍剉其尸，以快人心，以申国法。
　　臣谨恭折具奏，伏乞皇上睿鉴训示。谨奏。
　　朱批：亦不必矣。
（宫中朱批奏折）

二四五　广东巡抚德保奏查缴应禁书籍及版片折
　　乾隆四十年二月二十六日
　　广东巡抚臣德保谨奏，为遵旨奏覆事。
　　窃照本年二月十一日承准大学士舒赫德、大学士于敏中字寄，乾隆三十九年十二月二十三日奉上谕：据陈辉祖奏，于现在缴到书内检查得《博物典汇》一部、《前明将略》一部，黏签封固，进呈销毁。其书皆明季末造所锓之板，现通饬各属，再行详查，并分咨各省，如有前书及版片，尽数销毁等语。此等违碍书籍，不但印就书本应行查禁，其版片自应一并销毁，但恐各省自行办理，尚未能切实周到。着传谕陈辉祖并各省督抚，遇有查出应禁书籍，一面将原书封固进呈，一面查明如有版片，卽行附便解京，交军机处奏闻削毁。仍饬胥吏等无得藉端滋扰。将此遇奏事之便，传谕知之。钦此。钦遵。寄信到臣。
　　伏查本年正月三十日接准署湖广总督臣陈辉祖咨开，查有《博物典汇》、《前明将略》二书，语多悖逆，通咨饬属一体查起。等因。随检查各委员缴到书籍内，已有《博物典汇》一部，现同应禁各书，封固进呈。其《前明将略》一书，尚无查出，业饬各委员同所在地方官再行详查，如有前书及版片，卽行呈缴，务期搜剔净尽。
　　至应禁书籍，前已查有版片者，《广东新语》、《岭南三家合刻诗集》二种，经督臣李侍尧会同臣奏明，俟续有缴出，一并销毁在案。兹又查缴《莲须阁集》、《徧行堂集》版片各一分。逐一检查，《广东新语》版三百二十二块，《三家合刻》版一百七十一块，《徧行堂集》版一千四百五十七块，《莲须阁集》版三百零二块，均属不全，严查实系旧存遗失，并无隐匿。理合遵旨附便解交军机处，奏闻削毁。此后续有缴出应禁书籍版片，一面将原书进呈，一面即将版片解京办理。
　　除查起应禁各书另折具奏外，所有遵奉谕旨缘由，臣谨恭折覆奏，伏乞皇上睿鉴。谨奏。
　　朱批：览。
