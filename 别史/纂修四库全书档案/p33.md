<!-- { "loadSidebar": true } -->
　　兹催据浙省各属地方官及各敎职陆续解到采访续获各书，并于湖州贾客书船买购遗书，现已俱行交局，集有成数。经在局委员逐加清点，除将先经访得重复送局并寻常习见之书无足采录外，现共实有续获遗书二百二种。谨开具书目清单，恭呈御览，伏候勅交四库全书总裁大臣核定饬取，卽行一并解送。
　　理合专折奏闻，伏祈皇上睿鉴。谨奏。
　　朱批：知道了。
（宫中朱批奏折）

八二　浙江巡抚三宝奏遵旨传谕鲍士恭等及书局向办章程折
　　乾隆三十八年六月初七日
　　浙江巡抚臣三宝谨奏，为遵旨传谕，恭折具奏事。
　　窃臣购觅遗书，前据鲍士恭等愿以家藏旧书呈进，臣据情转奏。承准大学士刘统勋字寄四月二十八日奉上谕：外省进到钞本，大小长短不齐，与现写陈设本不能画一，留之亦属无益，将来办竣后，仍须给还各本家自行收藏，无藉伊等恭进。将此传谕三宝，转饬鲍士恭等知之。等因。钦此。钦遵。寄知到臣。臣随饬传鲍士恭、吴玉墀、汪启淑、孙仰曾、汪汝瑮等到署，臣遵旨宣示。鲍士恭等跪聆之下，咸以只取抄存，无须呈进，仰见圣主曲体下情，无微不至，同声感戴，实出诚悃。
　　第臣于未经接奉谕旨之先，据宁波府县禀据天一阁后人范懋柱等呈缴旧书，覆行据情恭奏。兹于六月初五日承准协办大学士 尚书于敏中字寄五月十七日奉上谕：今复据三宝续购遗书，开单具奏，并称天一阁后人范懋柱等俱呈，请抒诚愿献等语。该抚想尚未接奉前旨，是以复为此奏。现已明降谕旨，凡各省解到之书，抄录已竣，概令给还各本家珍守。所有范懋柱等呈出各书，着三宝先行传谕伊等，将来解京钞毕，仍发回浙省，令其领取收藏。再，该抚折内又称，范氏藏书中，有与前奏单内各书重复者颇多，已经检除等语。此项检出书籍，自应先行给还。着传谕三宝，即将检存各书，点明若干部，每部若干本，开列清单，派委妥员赍交范懋柱收领。并留心稽察，毋任承办之员从中扣留缺少，及吏胥等藉端需索。其余各家，有似此者，并一体办理。将此谕令知之。钦此。遵旨寄信前来。臣跪聆之下，遵卽飞行宁波道府，传唤范懋柱等，谨将钦奉上谕，卽令该道府就近宜示，俾使仰戴圣主鸿慈，愈知世为珍守。
　　至原检出书籍，现已檄行藩司派员解赴宁波眼同府县，亲交范氏各后人收领，仍取领报查外，至于浙省书局向办章程，原系派分收掌登号清检，各有专员，其购买与访借，分列簿籍登记，将部数、本数、系某员经手、某家之书，逐一详登簿内。除将业已入奏听候饬取者，另行敬谨收贮外，若退还之书，悉系查明簿内原经手访借之地方官暨敎职绅士人等，开列书目部数清单，卽令解回交还本人收领，取领报查销号，上下悉有稽考。诚如圣谕，不令承办之员扣留缺少，及吏胥藉端需索等弊。现在书局检退之书，正在陆续饬发。臣惟有凛遵圣训，时刻留心稽察，以仰副圣主惠爱体恤之至意。
　　所有遵旨传谕及书局向办章程，理合恭折具奏，伏祈皇上圣鉴。谨奏。
　　朱批：好。知道了。
（宫中朱批奏折）

八三　两淮盐政李质颖奏专差赍送第四批书籍折
　　乾隆三十八年六月初八日
　　奴才李质颖谨奏，为钦奉上谕事。
　　窃奴才前奉谕旨，访觅遗书，当即钦遵圣训，于商人马裕家选取，并令总商等善为购觅。初次呈进书二百九十一种，第二次呈进书三百九十四种，均经奏明在案。又准督臣高晋、抚臣萨载钦遵谕旨，将前在马裕家选去之书一百三十三种，移交奴才办送。经奴才将原书赍送四库全书总裁处核办，并查明马裕家选剩之书，无可再采，惟饬江广达等因亲及友，广为访觅呈送等情，缮折恭奏，亦在案。
　　今据该商等将觅得书籍陆续送阅前来，奴才细加查检，凡通行共见之书，不敢充数进呈。谨就奴才鄙陋之见，择其未尝经目者二百四十种，专差赍送四库全书总裁处，听候查选外，敬缮书单，恭呈御览。现在仍设法搜求，悉心购觅，一有所得，卽行奏呈。
　　所有已得书籍专差赍送缘由，恭折奏闻，伏乞圣明俯鉴。谨奏。
　　朱批：知道了。
（宫中朱批奏折）

八四　谕内阁着于敏中等编《日下旧闻考》
　　乾隆三十八年六月十六日
　　乾隆三十八年六月十六日，内阁奉上谕：
　　本朝朱彝尊《日下旧闻》一书，博采史乘，旁及稗官杂说，荟萃而成。视《帝京景物略》、《燕都游览志》诸编，较为该备，数典者多资其（之）。第其书详于考古，而略于核实，每有所稽，率难征据，非所以示传信也。朕久欲详加考证，别为定本。方今汇辑四库全书，典籍大备，订讹衷是之作，正当其时。京畿为顺天府所隶，而九门内外，并辖于步军统领衙门，按籍访谘，无难得实。着福隆安、英廉、蒋赐棨、刘纯炜选派所属人员，将朱彝尊原书所载各条，逐一确核。凡方隅不符，记载失实及承袭讹舛、遗漏未登者，悉行分类胪载，编为《日下旧闻考》。并着于敏中总其成。每辑一门，以次进呈，候朕亲加鉴定，使天下万世，知皇都闳丽，信而有征，用以广见闻而供研炼。书成并卽录入四库全书，以垂永久。其如何厘定章程，发凡、起例之处，着于敏中等悉心酌议以闻。钦此。
（军机处上谕档）

八五　陕西学政杨嗣曾奏请拓取陕甘碑刻折
　　乾隆三十八年六月二十日
　　陕西学政臣杨嗣曾跪奏，为遵诏求书，谨就陕省情形，敬陈管见事。
　　窃查购访遗书一案，迭奉谕旨，令督抚学臣会同办理。上年十二月内，业将各属送到书籍，择其稍可备采者，开单会奏在案。随又据督臣勒尔谨、护抚臣毕沅迭次申饬各属，竭力搜罗。臣于按试所及，面示诸生，俾知诏书真切，严禁吏胥之扰，悉除忌讳之嫌，复敢隐秘不宣，卽属上负恩纶，自干罪戾。诸生闻此，亦颇知踊跃。现又据陆续呈到数十种，除去应酬庸俗诗文，取其略有可观者，冀得卷帙稍充，再行会奏。
　　兹臣窃更有请者，伏查陕西为周、秦、汉、唐故都，在当时地称文献，虽宋元迄明，兵燹之后，书籍或易散亡，而碑刻未全剥蚀。今除西安碑洞最著名外，余如华岳、吴镇、太乙、崆峒及秦中一切大小名山，并各处丛祠胜景，其间多有前代名人铭功纪典、书事序游等项石刻，载在志乘，传于见闻。窃惟金石文字，垂世久远，最足为考古之资。臣曾见明人赵崡《石墨镌华》、顾炎武《金石文字考》二书，论列关中古碑，颇为详悉，然亦有未能备载者。而就二书所载，询之各属，则漫漶无存，已居其半。其存者若不及今拓取，诚恐年深月久，渐归消泐。卽有前人论列，亦只空存目录，难以据依。臣恭读皇上谕旨，凡属名山藏弆，均不忍听其隐而弗彰。窃以为此等碑刻，似宜一并搜罗，以备四库考订。查安徽学臣朱筠条奏，请将直省钟铭碑刻，悉行拓取，经原议大臣议驳在案。诚虑各省办理不善，致滋扰累。但就臣耳目所及，现在陕省所有碑刻，大都在山坡石峡、梵宇琳宫，原与居民无涉。地方官但须按照志乘，亲自稽查，雇工摹搨。一纸之需，所费无多，官为办理，亦似更易。合无仰请皇上敕下督抚两臣，将陕甘通省所有历代名人石刻，令州县拓取呈送，开单附同书目一并会奏。仍严饬地方有司一例官办，如有扰累，卽行参究。则历朝之名迹，不致终湮，而圣代之收罗，更为详备。
　　臣敬就管见，冒昧渎陈。是否有当？伏乞皇上训示。谨奏。
　　乾隆三十八年七月十六日奉朱批：俟朕缓酌。钦此。
（军机处录副奏折）

八六　江西巡抚海成奏续访得遗书六十五部开单进呈折
　　乾隆三十八年六月二十日
　　江西巡抚臣海成谨奏，为恭进书目，仰祈睿鉴事。
　　窃臣于本年正月初六日，将搜罗堪以进呈书二十三部，开具目录，恭折具奏，并将各志所载名人著述书名，通饬各府州县购觅及就本人后裔询访缘由，陈明在案。
　　续经督臣高晋，指定江西藏书名家，转饬访取。嗣据各属将访得之书，陆续查送前来。臣随会同学臣曹文埴，并率同司道检查。除剿说、巵言无关采录外，谨择其可以进呈者六十五部，遵照谕旨，注明时代、姓氏及书中要指所在，开序略节，敬缮清单，恭呈御览。仍候廷臣检核行取。
　　现在仍饬各属，广为搜罗，务期僻壤穷乡，遗书尽出。俟积有卷帙，再行奏闻外，臣谨会同大学士仍管两江总督臣高晋、江西学政臣曹文埴，恭折具奏，伏乞皇上睿鉴。谨奏。
　　朱批：知道了。
（宫中朱批奏折）

八七　湖北巡抚陈辉祖奏征访遗书情形并初次赍送书籍折
　　乾隆三十八年六月二十四日
　　湖北巡抚臣陈辉祖跪奏，为奏明事。
　　窃臣屡次钦奉谕旨，征访遗书，节经臣遍行各属访觅，业将楚省情形，奏蒙圣鉴。
　　缘始办系就本地著述搜罗，致可入采取者甚少。嗣复仰承恩谕，止论书有可采，不计地产，并予限半年，得有若干部，陆续奏报。温纶下逮，剀切周详。臣当卽敬刊誊黄，多为分布，并饬牧令教官，勤加宣示。臣不时谘访，如有笥箧遗存卷帙，亦指名向取。楚中人士，虽聚书之富远逊江浙诸省，亦无不感激欢忻，凡有藏编，俱思呈献。现多互相征求，得书卽由地方官陆续禀报。查有藏版，臣卽令官为装印。若抄本仅存，即将原书送省，臣择设公所，雇觅书手，委员监视录缮，发还原本。兹除各属禀获尚未送到及送到现在抄缮各书，容续次汇赍，今先将一十九种，暨臣自有《宅京记》一部，一并赍送四库全书处查收外，相应开列清单，请勅交总裁大臣处分别查核。臣仍广劝觅访，务期藏书咸登册府，不使稍有遗逸，以仰副圣主表章典籍、嘉惠士林之至意。
　　所有湖北省初次赍送各书，臣谨恭折奏明，伏乞皇上睿鉴。
　　再，查现赍书内，有嘉鱼等县呈送八种，遗注藏书人姓名。臣业经饬查，容俟覆到，再补咨四库全书处查核。合并陈明。谨奏。
　　朱批：知道了。
（宫中朱批奏折）

八八　两淮盐政李质颖奏专差赍送第五批书籍折
　　乾隆三十八年六月二十四日
　　奴才李质颖谨奏，为钦奉上谕事。
　　窃奴才前奉谕旨，访觅遗书，当卽钦遵圣训，于商人马裕家选取，并令总商等善为访觅。于闰三月及四月内，三次共呈进书八百十八种，又于六月初八日呈进书二百四十种，均经奏明在案。
