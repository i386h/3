<!-- { "loadSidebar": true } -->
又另折奏董率详校各官，将文渊阁书细心检阅，此次舛漏条数视文源阁书较少十分之二。所有续勘出遗失底本一种、遗失正本一种及捏注阙文各条，均于单内声明，请核议分别办理等语。查本年九月间，纪昀奏覆勘文源阁书请将详校官等分别议处一折，臣等遵旨议奏。以四阁留空函书俱需详校，应照纪昀所奏，查明讹舛较少者，罚令看文源阁留空函书；其讹舛较多、过失较重者，罚令前往热河看文津阁留空函书。其现膺外任及丁忧告假各员，仍交该部，照乾隆五十二年之例办理。其捏注阙文一节，亦如所奏，交武英殿查明单开揑注各书尾页誊录姓名，交部议处等因。俱经奉旨准行，并经吏部遵照分别查办在案。
兹文渊阁签出各书舛误，详校官未经勘出及誊录捏注阙文之处，与文源阁事同一例，应请仍照前议交纪昀及武英殿查明分别咨部办理。至遗失底本抵换他书不行查出之经手提调及滥邀议叙之收发、供事，一并交部，分别核议。
所有臣等酌议缘由，理合缮折具奏。伏乞皇上睿鉴。谨奏。
乾隆五十六年十二月十六日奉旨：依议。钦此。（军机处录副奏折） 一四二七　江苏巡抚长麟奏本年缴换《通鉴纲目续编》七部折
乾隆五十六年十二月十六日
江苏巡抚臣觉罗长麟跪奏，为遵旨汇奏事。
窃查《通鉴纲目续编》，钦奉谕旨，颁发改定旧本，令将外省流传之本，遵照抽改，该督抚于年终汇奏一次。等因。钦此。遵办在案。
兹届年终汇奏之期，据江宁布政使陈大文、苏州布政使奇丰额将缴换数目详请汇奏前来。臣查乾隆五十六年江苏省各属缴换《通鉴纲目续编》共七部。
除仍督饬各属实力搜缴，务期净尽，另行汇解外，所有乾隆五十六年分查缴《通鉴纲目续编》数目，谨会同两江总督臣书麟恭折具奏，伏祈皇上睿鉴。谨奏。
朱批：览。（宫中朱批奏折） 一四二八　武英殿修书处官员为清结书籍银两事呈稿
乾隆五十六年十二月十九日
武英殿修书处官员等呈，为清结书籍银两事。
查本处通行书籍处一项，结至五十四年十二月，呈明下存银九百八十二两一钱二分七厘三毫七丝二忽；旧存书二千二百九十九部，值银五千三百五十一两三钱七分一厘九丝九忽；新刷《日下旧闻考》等书三种，计五百部，值银一千三百五十两三钱二分五厘一毫。【真按：乾隆时的书价】五十五年正月起至十二月止，本处卖过书一百八十二部，得价银四百五十二两四钱三分四厘九毫三丝八忽，耗余银一百七十四两四钱五分四厘一毫九丝九忽；五城卖过书五部，得价银四两二钱八分四毫三丝，耗余银一两七钱八分六厘六毫二丝二忽。以上旧存新卖，共存银一千六百十五两八分三厘五毫六丝一忽。下存书二千六百十七部，内拨给五城《大清会典》等书三种，计八十部，计值银三百七十两六钱五厘，本处下存书二千五百三十七部，值银五千九百三十八两三钱二分七厘六毫一丝一忽；五城下存书二百八十一部，值银五百零九两四钱二分三毫一丝六忽。
又查两库通行书籍一项，结至五十四年十二月，呈明下存银二千三十九两七钱九分四厘四毫三丝九忽；存书三千七百四十五部，值银一万八百六十七两六分六厘五毫五丝四忽。五十五年正月起至十二月止，本处卖过书五十二部，得价银一百八十五两六钱四分六厘；五城卖过书七十八部，得价银八百五十九两二钱九分八厘。以上旧存新卖，共存银三千八十四两七钱三分八厘四毫三丝九忽。下存书三千六百九十三部，内拨给五城《佩文韵府》一百部，值银一千三百八十二部（两）二钱；本处下存书三千五百九十三部，值银九千二百九十九两二钱二分五毫五丝四忽。五城下存书六百十三部，值银一千七百二十三两七钱四厘三毫四丝三忽。
以上卖书处并两库二共存银四千六百九十九两八钱二分二厘。除上年刷《旧五代史》并刻板片已销过银九百九十五两五钱七分一厘六毫一丝，下实存银三千七百四两二钱五分三毫九丝，内又刷《日下旧闻考》等书五百部，用过银一千三百五十两三钱二分五厘一毫，现存银二千三百五十二两九钱二分五厘二毫九丝。
谨将通行书处现存书籍另造清册，钤用印信，以备存案可也。为此具呈。（内务府呈稿）【真按：纂修四库全书档案的数据来源】 一四二九　奉天府丞福保奏办理张焘前来文溯阁抽换抽阅书籍情形折【真按：文溯阁四库全书的校勘】 
乾隆五十六年十二月二十四日
奉天府府丞 提督学政奴才福保跪奏，为奏闻事。
准副都御史陆锡熊咨称，上年奉旨详校文溯阁全书，所有应行抽换各书，现交礼部员外郎张焘照原议赍送，并卽将阁内存贮书籍先行抽阅等因。随据员外郎张焘赍送到抽换各书前来。
奴才会同副都统凌泰遵照上次校书章程，另设看书公所，一切事宜详慎办理。惟是此次校勘书籍，现届隆冬，非上次时际夏秋可比。校书之所，火烛尤宜小心，墨渍油污均当防范。况四库全书原以永垂久远，必须卷帙整洁，方足仰副我皇上昭示来许之至意。奴才每日率同教官于现送到各书及员外郎张焘抽阅之书应行入架者，恐有污渍，逐本详查，断不敢草率归架。至所抽阅书籍，卷帙浩繁，若发书时，不将函内卷数、本数查清存记，或不免书册遗漏、次序颠倒等弊。是以逐一注明，立档存记，归架时卽照记注检阅，以期毫无错误。奴才仍谆嘱员外郎张焘，约束帮同看书之人，务使严防油污墨渍火烛，以昭慎重。
统俟抽阅事竣，再行陈奏外，谨将现在抽换归架大概情形，恭折奏闻，伏乞睿鉴。谨奏。
朱批：详细为之。（宫中朱批奏折） 一四三○　军机大臣奏各省缴到违碍书籍缮单销毁片
乾隆五十六年十二月二十六日
查各省缴到违碍书籍，共五千三百七十二本。理合缮具清单，缴进销毁。谨奏。（军机处上谕档） 一四三一　山东学政翁方纲奏恳准翁树培赶赴盛京重阅全书折【真按：翁方纲与四库全书.翁树培与四库全书.】
乾隆五十六年十二月二十九日
山东学政臣翁方纲跪奏，为恭恳天恩事。
窃臣前奉谕旨，详校文溯阁全书，于上年四月前往盛京，覆加校勘。就臣所专校各函内，总共校改三千二百七十九处，均已逐细开单，交总校臣陆锡熊通行复核办竣在案。
兹因三阁全书现经复核，仍不免有讹舛阙漏之处。臣伏思全书浩如渊海，中间舛误屡校屡改，则文溯阁全书，虽臣自问，实曾殚竭微忱，逐加详核，然究不敢确保其中必无罅漏。臣寤寐悚惕，再四思惟，急筹上紧查看之法。惟有臣子臣树培，现官检讨，尚无事务可以前往查看，【真按：断句不当！当作尚无事务，可以前往查看.】合无仰恳皇上格外天恩，俯准令臣子树培随陆锡熊等赶赴盛京，将臣所专校各函，再为逐细重阅一遍。仍多带看书熟手，覆加详审，如有疏漏，卽逐一查改补正，务期周匝完善，以免再有讹脱之处。
是否可行，出自皇上天恩。臣无任激切感悚之至。谨奏。
朱批：当然。（宫中朱批奏折） 一四三二　吏部为知照原校文源阁全书人员罚俸事致典籍厅移会（附黏单）
乾隆五十六年十二月
吏部为查议具题事。
考功司案呈，吏科抄出本部题前事等因，乾隆五十六年十二月初六日题，本月初八日奉旨：依议。钦此。相应刷录黏单知照可也。须至移会者。计黏单一纸。
右移会内阁典籍厅。 
附　黏单
吏部题遵旨将原校文源阁全书错误人员罚俸本
议得内阁抄出大学士 公阿桂等奏，九月二十九日左都御史纪昀奏筹办新添空函诸书一折，奉旨：军机大臣议奏。钦此。据纪昀折内称：（略。原折见一四○八件）【真按：此必有错乱也！大概是编辑后出版前忘了再核对一次，使编号未相应矣.（实在一三九七件）○另，前均照录原文，何故此但注曰略？亦殊不一体例！且迻录每有异文可供参校--如某之随手校记即可一二见--宁可但作删节耶？】又同日内阁抄出臣阿桂等谨奏，为遵旨议奏事。九月二十九日左都御史纪昀奏文源阁书覆勘先完，请将详校官分别议处一折，奉旨：军机大臣议奏。钦此。据纪昀折内称：（略。原折见一四○七件）【真按：此亦误也！今可检索得...】乾隆五十六年十月初十日：奉旨。依议。钦此。钦遵。抄出到部。
查此案文源阁所贮四库全书详校错误各员，既据军机大臣奏明照五十二年之例，分别办理。臣部查五十二年校书错误人员现任在京者，均罚令看书。现膺外任者，每错误一次，罚缴养廉半年。丁忧告假回籍者，每错误一次，于补官日各罚俸一年。此次详校错误，除病故、革职各员无庸查议，现任京员罚令各处看书之处，应移咨都察院左都御史纪昀查明讹舛多少，过失轻重，自行分派办理。其应议之誊录、提调及收发供事，应俟武英殿查送职名到日再议外，所有现膺外任及丁忧、告假、降调各员，均应分别议罚廉俸，以示惩儆。应将现膺外任、错误一签之湖南辰州府知府陈廷庆，错误三签之山东泰安府知府徐大榕、山西泽州府知府周位庚、拣发江苏试用同知今借补徐州府丰砀通判阎学淳、湖北恩施县知县尹英图，错误四签之贵州铜仁府知府沈丙，错误七签之湖北施南府通判卜维吉，错误九签之浙江处州府同知李岩，均照各该员本任每错误一签，罚缴养廉半年。其现已告假错误一签之翰林院编修吴芳培、何泌，错误二签之内阁学士郑际唐，错误三签之翰林院编修陈士雅、中书科中书吴应霞，错误五签之詹事府少詹事叶觐国、翰林院侍讲白麟，错误七签之翰林院编修严福，错误八签之工部主事胡永焕，已经丁忧错误二签之翰林院编修秦恩复、户部主事汤藩，错误三签之詹事府少詹事王懿修、翰林院检讨万承风，错误四签之户部主事萨龙光，错误五签之国子监学正沈培，错误七签之翰林院检讨邓再馨、刑部主事郑文明、潘鹭，已经降调错误二签之原任国子监祭酒韦谦恒、原任通致使参议孟生蕙，错误五签之原任江南道御史谢清问、原任翰林院编修吴绍灿，均照各该员本任于补官日每错误一签，罚俸一年。
至现任学政，查五十二年系钦奉特旨，于差满回京后，罚往盛京看书。此次错误二签之江西学政赵佑，错误四签之云南学政萧九成，距差满之期尚远，若仍俟回京后再令前往，为时既属迟缓，如令其子弟代看，又恐一时无人办理，未免两岐。但若竟照外任之例，每签罚缴养廉半年，恐为数较多，办公未免竭蹶。请将该学政二员每错误一签，酌减罚缴养廉一千两充办书之用。【真按：罚锾】 （内阁移会） 一四三三　军机大臣奏漱芳斋西配殿陈设书籍黏补装潢已竣开单缴进片
乾隆五十七年正月初十日
