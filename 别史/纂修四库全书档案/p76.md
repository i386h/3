<!-- { "loadSidebar": true } -->
　　乾隆四十一年九月二十一日
　　查给还遗书一事，各省督抚于乾隆三十九年八、九、十等月，陆续附奏，共十六处。惟查海成、裴宗锡折内，有现在确查各家领状，另行具奏之语。嗣后未经奏及。臣等拟写传询海成、闵鹗元谕旨进呈，恭候钦定。谨奏。
（军机处上谕档）

三三八　寄谕海成闵鹗元查明拣存之书是否全行给还遇便覆奏
　　乾隆四十一年九月二十一日
　　大学士舒<赫德>、于<敏中>字寄江西巡抚海<成>、安徽巡抚闵<鹗元>，乾隆四十一年九月二十一日奉上谕：
　　据杨景素奏，东省采访遗书，两次进呈书籍内，有借抄一百余种，同拣存未解之书五十余种，遵奉前旨，赍发各州县转饬各原主收领，取有领状附卷，并无遗漏，亦无胥役从中滋事等语。所办甚是。前经降旨，令各督抚将各家拣存之书，令承办书局人员逐一查验，按照所存原单造册，先行发还，并饬该管官严行稽查，仍将如何还给及何日给完之处，具折覆奏。嗣据各省督抚陆续具奏，发还遗书，俱已给领完竣。惟海成及裴宗锡折内，〔有〕现在饬令各属将本家领状报查，统俟报全之日，查明另行专折奏闻等语。迄今未据奏及。该省是否全行给领，有无收字可凭，何以未经再奏？海成尚任江西，安河裴宗锡虽已调任贵州，闵鹗元到任后，此事曾否查及？着传谕海成、闵鹗元详悉查明，遇便覆奏。钦此。
（军机处上谕档）

三三九　谕内阁着朱世德在四库全书誊录上行走
　　乾隆四十一年九月二十一日
　　乾隆四十一年九月二十一日，内阁奉上谕：
　　原任大学士朱轼之孙监生朱世德，现在来京，着加恩在四库全书处誊录上行走。钦此。
（军机处上谕档）

三四○　谕内阁赏给韦谦恒编修在四库全书处行走
　　乾隆四十一年九月二十一日
　　乾隆四十一年九月二十一日，内阁奉上谕：
　　韦谦恒前在护贵州巡抚任内，因苏桥侵贪一案，不卽揭参，尚非大过。伊系翰休出身，学问亦优，着加恩赏给编修，在四库全书处行走。钦此。
（军机处上谕档）

三四一　江西巡抚海成奏进呈续获应选应毁书籍折
　　乾隆四十一年九月二十二日
　　江西巡抚臣海成谨奏，为恭进续得应选及新获应毁书籍，仰祈睿鉴事。
　　窃臣钦遵谕旨，饬属购获遗书，分别应毁应选，节次进呈在案。
　　兹据各属购获遗书，陆续呈缴前来。当卽饬令局员护南昌府同知事 雩都县知县黄应超等，公同校核，选得堪备甄择者一十六种。又新查出《世法录》、《石民四十集》、《新书广集》、《四六新书》四种，语多狂吠。又《晚村文集》、《晚村续集》二种，系逆贼吕留良所作，应请销毁。呈送到臣。臣与司道公同复核无异。将堪以备选各书封固，卽交折差解交四库馆。谨摘录简明指要清单，并将新获应毁书六种，标贴黄签，恭呈御览。查内有《晚村文集》、《续集》二种，系逆贼吕留良所作杂文，逆子吕葆中所刊，久经毁版严禁，尚有留遗未尽者，现据民间自行缴出。今江省既有此书，正恐他省亦不无遗传，自应奏明，同现获应禁新书四种，一并开单先行知照各省，一体严行查禁，务期净尽。
　　其余续缴应毁各书籍及书版等项，俟汇齐再行奏进外，所有臣查获遗书缘由，谨会同大学士 仍管两江总督臣高晋、江西学政臣蒋元益，恭折具奏，伏乞皇上睿鉴。谨奏。
　　朱批：好。知道了。
（宫中朱批奏折）

三四二　谕内阁着沈初钱汝诚刘墉充四库全书处总裁
　　乾隆四十一年九月二十四日
　　乾隆四十一年九月二十四日，内阁奉上谕：
　　曹秀先、蔡新现在阿哥书房行走，张若溎年逾七旬，俱不必办理四库全书总裁事务。遇有算法等书，仍着蔡新阅看。沈初、钱汝诚、刘墉，俱着充四库全书处总裁。钦此。
（军机处上谕档）

三四三　谕内阁着总裁等编刊《四库全书考证》
　　乾隆四十一年九月三十日
　　乾隆四十一年九月三十日，内阁奉上谕：
　　昨四库全书荟要处呈进抄录各种书籍。朕于几余披阅，见黏签考订之处，颇为详细。所有各签，向曾令其附录于每卷之末，卽官板诸事，亦可附刊卷尾。惟民间藏板及坊肆镌行之本，难以概行刊入，其原书讹舛业经订正者，外间仍无由得知，尚未足以公好于天下也。前经降旨，令将四库全书总目及各书提要，编刊颁行。所有诸书校订各签，并着该总裁等另为编次，与总目、提要，一体付聚珍版排刊流传。既不虚诸臣校勘之勤，而海内承学者，得以由此研寻。凡所藏书，皆成善本，亦以示嘉惠士林至意。钦此。
（军机处上谕档）

三四四　江苏巡抚杨魁奏查缴伪妄书籍折
　　乾隆四十一年十月初四日
　　江苏巡抚臣杨魁谨奏，为查缴伪妄书籍，仰祈圣鉴事。
　　窃照江苏省搜缴遗书，先经升任抚臣萨载，钦遵谕旨，晓谕收藏之家及书贾坊林，尽数呈缴，并用价购觅收买，节次开单具奏，并解送销毁在案。
　　臣于到任后，加紧接办，督饬地方官及敎职等员，悉心搜访，不拘诗文杂着并传奇小说，俱实心购觅收缴去后。兹据各委员陆续缴送书籍一十六种。臣与藩臬两司率同局员逐一检阅，内有《国史类编》、《万历实录》、《明末诏疏》、《甲申大事纪》、《同时尚论录》、《王明初疏稿》、《邹忠介奏疏》、《无梦园遗集》八种，语多悖谬。又《张文悫筑》、《金太史集》、《天佣子集》、《仑者菑》、《自广斋集》、《邱邦士集》、《豫章按疏》七种，字句亦有违碍。再有魏党《广爰书传奇》一本，内载「三吴居士着，澄江钓者评」字样，其中不法字句，甚属狂悖。此本系吴鲧知县杨宜仑搜获呈缴。臣随询其来历，据该县杨宜仑禀称：马浦桥地方唐锦川书铺，在于残旧书堆内捡得魏党《广爰书传奇》一本，面页已属破碎。当问唐锦川，供称：历年收买旧书，择其好者另为收贮，如系断简残编，俱入废书堆内。此本传奇，不知收自何年，想不出来路等语。臣查验此种传奇，虽似远年废物，但既有遗存，则未毁之板片及未尽之旧本，必须严行搜寻净尽。臣查三吴居士、澄江钓者，虽无人名详注，但三吴系苏州总名，澄江系常州府江阴县地名，现于此二属尽力寻访，并又通饬各属遍行晓谕，凡有存留书籍之家，俱各细加检点，如有前项传奇，悉行首缴，不得故为隐匿。并责成书贾坊林，上紧购觅，无论旧本旧板，俱给价收买，俾各踊跃呈献。所有此次查出之魏党《广爰书传奇》及其余违碍各书共一十六种，臣谨黏签封固，专差解京，并开列清单，恭呈御览。
　　臣一面将各书目及著书人姓氏里居通咨各省一体查缴外，谨会同大学士 管两江总督臣高晋，恭折具奏，伏乞皇上睿鉴。
　　再，续缴重复违碍各书四十一种，计一百八部，一并咨解军机处交收销毁。敬并陈明。谨奏。
　　朱批：知道了。
（宫中朱批奏折）

三四五　江苏巡抚杨魁为解送违碍书籍事致军机处咨呈（附清单一）
　　乾隆四十一年十月初四日
　　兵部侍郎兼都察院右副都御史 总理粮储 提督军务 巡抚江宁等处地方杨<魁>，为咨送事。
　　切照钦奉谕旨，收缴伪妄书籍，经萨<载>前院五次将缴到各书，一面具奏，一面解送军机处，转呈销毁在案。
　　今据苏州书局委员及地方官并各绅士书贾等，遍加搜访，又得违碍书一十六部，并查有节次奏进重复书四十一种，计一百八部，遵旨呈缴前来。现在开列清单，具奏请旨销毁。所有书籍，相应黏签固封，黏贴印花，同各书部数本数，抄单赍送。为此，咨呈军机处中堂大人，请烦查照，将送到书籍六箱，内新得违碍书计一十六部，转呈御览。其重复书四十一种，并祈查收销毁。须至咨者。
　　计咨呈送书目抄单一扣。
右咨呈军机处。

　　附　书目清单
　　今将苏州书局搜访违碍各书及续缴重复各书，开列清单咨呈。
　　计开：
《国史类编》一部，八本。明末华亭章甲辑。钞本。
《万历实录》一部，五十七本。不全。明末史臣编。钞本。
《明末诏疏》一部，四本。钱唐朱东观辑。
《甲申大事纪》一部，二本。明末秀水沈国元述。
《同时尚论录》一部，八本。明末古吴蔡士顺辑。
《王明初疏稿》一部，三本。明末黎阳王在晋着。
《邹忠介奏疏》一部，二本。明末吉水邹元标着。
《无梦园遗集》一部，十本。明末长洲陈仁锡着。
《张文悫集》一部，四本。明末金台张邦纪着。
《金太史集》一部，四本。不全。明末新安金声着。
《天庸子集》一部，四本。不全。明末东乡艾南英着。
《仑者菑》一本。明末盐官陈梁造着。
《自广斋集》一本，不全。明末吴郡张世伟撰。
《邱邦士集》一本，不全。明末宁都邱维屏着。
《豫章按疏》一本，不全。明末倪山兰着。
魏党《广爰书传奇》一本。三吴居士着，澄江钓者评，不详姓氏。
　　以上共书一十六种，均有谬妄违碍语句，兼有狂悖之处，应请销毁。其各种板片，现在访觅查追，合并陈明。
《博物典汇》二部。一部九本，一部二本，俱不全。
《酌中志》一部，四本。
《苍霞草》一部，八本。
《吾学编》二部。一部十二本，一部十九本，不全。
《生气录》一部，四本。
《玉镜新谭》一部，十本。
《卽山集》二部。一部四本，一部三本。
《屈翁山诗集》五部。一部五本，二部各四本，一部三本，一部一本，不全。
《明纪编年》，卽《通纪纂》、《通纪会纂》，共十七部。八部各四本；三部各二本；一部四本，不全；四部各一本，不全；一部未钉，不全。
《登坛必究》二部。一部三十一本，一部二十二本，俱不全。
《三藩纪事本末》十二部。一部三本，五部各二本，六部各一本。
《潜确类书》四部。每部各一本，俱不全。
《皇明从信录》二部。一部十二本，一部八本，不全。
《四夷考》三部。一部八本，二部各二本。
《古今治平略》一部，二十五本。
《媚幽阁文娱》一部，四本，不全。
《名文宝符》一部，二十本。
《皇明通纪》四部。一部十五本；一部十四本；一部七本，不全；一部五本，不全。
《皇明三朝法传录》一部，四本。
《大事纪》二部。一部二十本，一部十九本，俱不全。
《徧行堂文集》一部，十六本，不全。
《历朝捷录》三部。二部各六本，一部四本。
《七录斋稿》一部，一本。不全。
《皇明经济文辑》一部，八本。
《寒支初集》一部，十本。
《寒支二集》一部，五本。
《亭林集》二部。一部四本，一部二本。
