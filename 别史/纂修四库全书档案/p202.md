<!-- { "loadSidebar": true } -->
两广总督臣觉罗巴延三、广东巡抚臣尚安跪奏，为循例奏闻事。
乾隆四十八年钦奉上谕：前因披阅《御批通鉴纲目续编》内《发明》、《广义》各条，于辽、金、元三朝时事多有议论偏谬及肆行诋毁之处，特令诸皇子及军机大臣量为删润改补，黏签呈览，并遇便发交直省督抚各一部，令其照依抽改，将外间流传之本一体更正，不致遗漏，亦不得滋扰。至各该省自接奉颁发原书后，遵照抽改共若干部，仍着各该督抚于年终汇奏一次。钦此。钦遵。在案。
兹届年终汇奏之期，据广东布政使郑源璹会同按察使李天培详称：《资治通鉴纲目续编》一书，据各属申报，因本数繁多，价值稍贵，绅士不肯出资购买，是以藏本甚少，现在止据南雄、潮州二府及南海、番禺、海丰、高要、高明、鹤山、阳江、开建等八县，申送《纲目续编》一十七部，业已钦遵谕旨，查照改本，抽换清楚，转发收领。等由前来。
臣等除仍饬各属再行实力妥办，务使存留书籍之家全数呈缴抽换，毋致遗漏外，谨循例恭折奏闻，伏乞皇上睿鉴。谨奏。
朱批：览。（宫中朱批奏折） 一○一一　寄谕各省督抚务将《通鉴纲目续编》翻刻书籍板片全行查出抽改铲削
乾隆四十八年十二月二十日
大学士 公阿<桂>、尚书和<珅>字寄各省督抚，乾隆四十八年十二月二十日奉上谕：
刘峩奏《通鉴纲目续编》内《发明》、《广义》一条，悖谬之处照所发改本一并更正一折，内称有《续通鉴纲目》一部，无御批字样，系民间售卖之本，应一体送局抽改等语。《通鉴纲目续编》，外间有翻刻之本，前亦据农起奏到，曾降谕旨，江浙各督抚实力搜查抽改。今据刘峩奏直隶亦有翻刻售卖之本，是此种翻刻书籍、板片，各省均有流传，自当一体抽改铲削。着传谕各督抚饬属留心访查，将翻刻之板片、书本，务须全行查出，一律改正。其挖出正本、翻本书内违悖字样，毋论一、两页及二、三行或数字，均着收存汇齐，送京销毁，不致外间稍有留传，使无知诞妄之徒又行抄播，方为妥善。将此遇便传谕各督抚知之。钦此。遵旨寄信前来。（军机处上谕档） 一○一二　吏部为知照四库全书馆记过人员罚俸事致典籍厅移会（附抄单）
乾隆四十八年十二月二十日
吏部为遵旨查议事。
考功司案呈，吏科抄出本部题前事等因。乾隆四十八年十二月十八日题，本月十九日奉旨：励守谦、钱樾、汪镛、何循、翟槐、孙希旦、王天禄、戴联奎、程昌期、李镕，潘庭筠、闵惇大、张九镡、于鼎、郭在逵、张能照俱着罚俸三个月；何思钧、庄通敏俱着于补官日罚俸三个月；朱绂、汪学金、缪晋、邱庭漋、王坦修、严福着各销去纪录一次，俱免其罚俸；朱攸、罗修源、秦泉、章宗瀛、蔡廷衡、许兆椿、陈昌齐、季学锦、祝堃、祁韵士、吴典、李鼎元各罚俸三个月之处，俱着注于纪录抵销。余依议。钦此。相应抄单知照可也。须至移会者。
右移会内阁典籍厅。 
附　吏部题四库全书馆人员罚俸记过本
议得内阁抄出大学士阿<桂>等奏称：查四库全书馆本年秋季所进第三分全书错误之处，臣等详加稽核。除加倍记过之员另行交部，并总裁各员前因赶办第二、三分全书奏请停其抽阅，并无记过次数外；查有总校何思钧记过八百七十六次，孙溶记过五百二十六次，徐以坤记过五百十一次，潘有为记过三百四十三次，仓圣脉记过三百二十次；分校郭祚炽记过一百九十八次，励守谦记过一百二次，罗万选记过八十六次，章宗瀛、李斯咏各记过五十八次，叶兰记过五十四次，钱樾记过四十八次，朱绂、王庆长各记过四十六次，胡予襄记过四十次，庄通敏、朱攸各记过三十六次，李荃记过三十四次，雷纯记过三十二次，许兆椿记过二十八次，陈昌齐、汪镛各记过二十六次，牛稔文记过十八次，王照、缪晋、邱庭漋各记过十六次，严福、何循、翟槐、马犹龙、金兆燕各记过十四次，甄松年、季学锦、孙希旦各记过十二次，常循、周鋐、汪学金、罗修源、秦泉、王天禄、戴联奎、程昌期各记过十次，祖之望、李镕、刘源溥、陈木、潘庭筠、祝堃、祁韵士各记过八次，闵惇大、王坦修、吴绍昱、田尹衡、吴翼成各记过六次，金光悌、胡敏、张九镡、徐秉敬、卜维吉、方大川、吴典、赵怀玉、郭晋各记过四次，刘图南、于鼎、郭在逵、李鼎元、汪昶、蔡廷衡、沈培、张能照各记过二次，俱请交部照例察议。谨奏。乾隆四十八年十一月三十日奉旨：知道了。钦此。钦遵。抄出到部。
除检讨汪昶已经病故，毋庸议外；应将记过八百七十六次之总校官 检讨何思钧，记过五百二十六次之中书科中书孙溶，记过五百十一次之候选国子监博士徐以坤，记过三百四十三次之候补中书潘有为，记过三百二十次之庶吉士仓圣脉，记过二百九十八次之分校官 通政司经历郭祚炽，记过一百二次之编修励守谦，记过八十六次之国子监助敎罗万选，记过五十八次之编修章宗瀛、内阁中书李斯咏，记过五十四次之内阁中书今升安徽安庆府同知叶兰，记过四十八次之编修今任四川学正钱樾，记过四十六次之编修朱绂、工部员外王庆长，记过四十次之国子监助教胡予襄，记过三十六次之编修庄通敏、编修朱攸，记过三十四次之内阁中书今升直隶广平府同知李荃，记过三十二次之兵部额外主事雷纯，记过二十八次之编修许兆椿，记过二十六次之詹事府右赞善陈昌齐、编修汪镛，记过十八次之户部主事牛稔文，记过十六次之内阁中书王照、编修缪晋、编修邱庭漋，记过十四次之编修严福、编修何循、编修翟槐、内阁中书马犹龙、国子监博士金兆燕，记过十二次之内阁中书甄松年、詹事府左中允季学锦、编修孙希旦，记过十次之国子监学录常循、助敎周鋐、编修汪学金、编修罗修源、编修秦泉、编修王天禄、编修戴联奎、编修程昌期，记过八次之刑部主事祖之望、编修李镕、候补中书科中书刘源溥、助教陈木、编修潘庭筠、编修祝堃、编修祁韵士，记过六次之编修闵惇大、检讨王坦修、户部额外主事吴绍昱、内阁中书今升湖北荆州府同知田尹衡、候补中书科中书吴翼成，记过四次之内阁中书金光悌、刑部主事胡敏、编修张九镡、内阁中书徐秉敬、助教卜维吉、内阁中书方大川、编修吴典、候补中书赵怀玉、分发中书郭晋，记过二次之内阁中书刘图南、编修今任广西学正于鼎、检讨郭在逵、检讨李鼎元、编修蔡廷衡、学正沈培、编修张能照，均照例罚俸三个月。查何思钧、仓圣脉、罗万选、庄通敏、金兆燕已患病调理，郭祚炽、雷纯、严福、汪学金、胡敏、田尹衡、卜维吉俱经丁忧，徐以坤、潘有为、刘源溥、徐秉敬、吴翼成、赵怀玉、郭晋俱系候补之员，均应于补官日罚俸三个月。查朱绂有纪录六次，汪学金、金光悌俱有纪录四次，缪晋、邱庭漋、马犹龙、周鋐俱有纪录三次，陈木、【真按：下文有陈本者！不知是否为误字！】王坦修、刘图南俱有纪录二次，严福有纪录一次，俱有前议罚俸三个月注抵在案，今议罚俸三个月，连前共罚俸六个月，应各销去纪录一次，抵罚俸六个月，均免其罚俸；朱攸、罗修源、秦泉、祖之望俱有纪录四次，章宗瀛有纪录三次，李斯咏、王庆长、常循、蔡廷衡俱有纪录二次，胡予襄、许兆椿、陈昌齐、王照、季学锦、祝堃、祁韵士、方大川、吴典、李鼎元俱有纪录一次，今议罚俸三个月，应各注于纪录，合计抵销。
（内阁移会） 一○一三　谕内阁皇长孙绵德生子着晋封固山贝子并将此旨入于《储贰金鉴》
乾隆四十九年正月十四日
内阁奉谕旨：
皇长孙绵德，前因与革职礼部郎中秦雄褒往来馈遗书画，革去承袭定郡王，嗣复加恩封为公爵。绵德为皇长子定安亲王嫡长子，系朕长孙，设如书生拘迂之见，若明洪武时懿文太子既殁，刘三吾建议谓皇孙世嫡，礼宜承统，洪武泥于法古，遂立建文为皇太孙，其后酿成永乐靖难之变。祸乱相寻，臣民荼毒，昔刘三吾一言丧邦之所致也。【真按：刘三吾之罪.】朕惟深鉴于历代建储之失，是以再三宣谕，并令纂辑《储贰金鉴》一书，为万世法戒。若如洪武之泥古，立储封建，以祖宗神器之重轻为付托，岂我大清宗社万年之福乎！今念绵德之子奕纯，新岁可以得子，朕庆抱元孙五世一堂，实为古稀盛事，自应特沛恩施，以衍奕禩云礽之庆。绵德着加恩晋封固山贝子，嗣后宜益加谨饬，常存敬畏，以期永承恩泽，副朕谆切训勉之至意。此旨并着入于《储贰金鉴》。（起居注册） 一○一四　质郡王永瑢等奏办理江浙三分全书亟需校对请于生监中召募分校折
乾隆四十九年二月初一日* 
质郡王永瑢等谨奏，为奏闻请旨事。
臣等恭办江浙三分四库全书，蒙皇上嘉惠南人士子，大发帑金，雇募缮写，臣等仰体圣意，务期功以速成，帑归实用，核对无误，经理得宜。查臣等前经挑选字画端楷之书手一千名，现在分头缮写，计每人每日写字二千，每月可得书四千本。又经奏定分校之翰林、中书等五十七员，照例每人每日校字二万，计每月仅校得书一千一百余本。彼此核算，每一月所写之书，一二月尚难校清，递积递多，须八年之久方能完竣。在书手等佣书为活，朝夕所需计字给价，势难等久侍。【真按:疑为待之讹！】以未经校对之书，不知可用与否，卽行给价，殊非慎重帑项之道。将来书手各散，数年后抽换填补，在在棘手，是速写之需急校，事势显然。惟是京员中可任分校者甚少，或本员现有馆属，或本衙门各有应办事件，搜罗再四，实无其人。若照前四部派官总校，则恩□未得屡邀，且铨法更多壅滞，臣等公同商酌，此三分书原为加恩士子而设，拟卽于生监中募有情愿校对者，择其文理明通，每人派以三年内校书五千余本，得二十一人足敷办理。如果三部应期全竣，仰恳皇上天恩，钦赐举人，准其一体会试，但不得入吏部举班选用，以碍铨法，亦不许大挑滥邀官职。其有潦草错误者，按季汇送吏部查核，照七品官讨俸之例缴充本馆公用，按年报销，似此劝惩互施，庶期迅速告竣。如蒙圣恩俞允，容臣等陆续召募，有人，卽行□书校对，一面将姓名履历咨明吏、礼二部存案。
再，校对后业经呈进御览之书，臣等拟卽遵旨发交各该省，并将木匣纸捐式样一并发去，【真按：当作绢字.纸绢.绢乃四库书之封面也.】令其就近陆续照式装潢。如此则发运较为便易，而各该省办理亦复裕如矣。
是否有当，为此具折奏闻，伏祈皇上睿鉴。
