<!-- { "loadSidebar": true } -->
　　臣等伏查各馆誊录定例，统限五年为满，原不核计字数。惟办理四库全书，因卷帙浩瀚，且系秘阁宝藏，期于缮写工整，不得不立定课程。是以臣等议定，每人日以千字为准，酌量迟速适中，使之力可优为，而亦不至于草率。仍计五年之期，扣足字数，准其报满议叙。其中如有踊跃急公，于正额外，复有盈余，且字体工妥者，卽按所余字数，递加议叙，以示鼓励。其虽及五年而字数不足者，仍俟补足，方准报满。又有限满时字数虽符，而核其平日字迹讹脱记过多者，酌量再留一二年，方淮咨部议叙，以示惩儆。以上章程，俱经臣等悉心筹酌，节次陈奏，仰邀俞允遵行在案。是于核计年劳之中，仍寓程功课实之意，似为平允。自办理二年以来，誊录六百余人，各按课程，敬谨缮写，且有余字者多，颇皆安静奋勉。此臣等现在办理之情形也。
　　今该御史奏请四库全书誊录不拘年限，有能随时交足一百八十万字者，卽与议叙等语，虽似为趱办全书起见，而所言颇有难行者。夫以一人之力量计之，日写千字而外，卽有所余，亦未能多至加倍。若欲速于完课，势必雇代多人，在赀裕者无难数月告成邀叙，既于其中开一快捷方式。而工书塞士，独力操觚，日计月计，总落人后，久之或致气沮心灰，似亦未为公溥。且现在办书大局，非缮写之难，而校对之为难。约计每日所收书篇，可得六十余万字，其各名下盈余之字，又可得十万余。今分校、覆校各员，多至百余人，按股详校，几于日不暇给。臣等上紧董促，尚觉所校之书，不及缮写之数。若复不拘五年定限，则日收之字愈多，校勘尤不易为力，非因循稽缓，卽潦草当差，皆属势所不免。若因书多而添派分校，则现在翰林、中书、国子监各员，选派已遍，亦难再添。且如该御史所言，若止办书一分，则早完数年，自属有益。今应缮之书，共有四分，《荟要》又有两分，为数浩繁，若写书日渐加增，而校书日多麈积，是缮写虽不限年而成书仍难计日，亦属有名无实。
　　至该御史虑及五年后一体报满议叙，恐铨法壅滞之处，查现在誊录六百余人，出身既各不同，职衔又复不等，且现在捐款内曾奏将州同、州判、县丞、主簿四项，留为全书誊录捐衔议叙之阶，而各誊录中，尚有自行报捐别项职衔者。是就六百余誊录而论，似觉人多，而以各项职衔分捐，则不虞缺少。至议叙时，尚须定其优劣等差，分别前后，各予以进身之途。且以五年议叙一次，按次就铨，似不致有壅积。若如该御史所言，不拘年限，则初次缮写之人，议叙得官，固较便捷，而办至第二分，相隔不过一二年，复行议叙，则前班来完，后班复积，名曰疏通，而转致淹滞。恐向后之人，不复能如前之踊跃，于办书大有窒碍。
　　再，臣等现定规条，誊录所交之书，校对时有应驳换者，仍驳回换写。其讹错多者，并须记过总核，于议叙时分别劝惩，非限以五年之期，不能详细妥核。若如该御史所奏，交足字数，卽行议叙，则所交之书涌积，势难随时稽考，其中不合式者，转得早就铨选。迨校勘及之，其人业已得缺，若驳换既费周章，而姑容又难迁就，于办书之法，亦多未协。
　　该御史虽称留心访察，其实于臣等现办章程，俱未深悉。今办理已经两载，各誊录俱知急公守分，未便复事更张。应将该御史所奏之处，毋庸议。
　　是否有当？恭候命下，臣等遵奉施行。谨奏。
　　多罗质郡王臣永瑢　　大学士臣舒赫德　　大学士臣于敏中　　领侍卫内大臣尚书公臣福隆安　　协办大学士臣程景伊　　尚书臣王际华　　尚书臣蔡新　　尚书臣嵇璜　　尚书臣英廉　　左都御史臣张若溎　侍郎臣曹秀先　　侍郎臣金简
　　本日奉旨：所奏是。依议。钦此。
（军机处录副奏折）

二五八　军机大臣奏将《小学义疏》一部交馆其余九部缴进片
　　乾隆四十年四月二十月
　　蒙发下尹嘉铨所进《小学义疏》十函，奉旨：交四库全书处。钦此。臣等检查，每函系一部。拟将一部交馆，其余九部应行缴进，以备陈设之用。谨奏。
（军机处上谕档）

二五九　署理山西巡抚觉罗巴延三奏遵旨查办应禁书籍情形折
　　乾隆四十年四月二十一日
　　署理山西巡抚印务 湖南巡抚臣觉罗巴延三跪奏，为遵旨饬查事。
　　乾隆四十年正月初四日，承准大学士舒赫德、于敏中字寄，乾隆三十九年十二月二十三日奉上谕：据陈辉祖奏，于现在缴到书内，检查得《博物典汇》一部，《前明将略》一部，黏签封固，进呈销毁。其书皆明季末造所锓之板，现通饬各属再行详查，并分咨各省，如有前害及板片，尽数销毁。等语。此等违碍书籍，不 印就书本，应行查禁，其版片自应一并销毁，但恐各省自行办理，尚未能切实周到。着传谕陈辉祖并各省督抚，遇有查出应禁书籍，一面将原书封固进呈，一面查明如有版片，卽行附便解京，交军机处奏闻削毁。仍饬胥吏等无得藉端滋扰。将此遇奏事之便，传谕知之。钦此。遵旨寄信前来。
　　臣查节次钦奉谕旨，令有旧存应禁书籍，呈出销毁，屡经通行晓谕在案。兹复遵旨，通饬各属确查，如有《博物典汇》、《前明将略》并一切应禁书籍，卽行送臣检阅，封固进呈；如有版片，亦卽解交军机处奏闻削毁。并再宣布节次圣谕，止毁其书，并不罪及收藏之人，圣恩高厚，各宜感发天良，若不于此时呈毁，日后别经查出，罪无可逭。仍饬胥吏等无得藉端滋扰。
　　再，臣于正月二十九日，在汾阳县钦奉廷寄上谕：海成奏到搜罗遗书一折，无论全书废卷，俱令呈缴，按书偿以倍价，分别办理等语。所办颇好。着传谕各督抚照式一体妥办。等因。钦此。遵旨寄信到臣。臣卽钦遵行司通饬各属，逐户晓谕，如有稍涉疑似及非习见通行者，俾尽行缴出，汇送省中，设局委员，悉心校勘。一面照式先行发价，俾愚民贪利争缴，以凭核办。
　　除俟有送到书籍，分别开单奏进外，所有节次遵旨查办缘由，理合先行具奏，伏乞皇上圣鉴。谨奏。
　　朱批：知道了。
（宫中朱批奏折）

二六○　谕内阁散馆之庶吉士黄寿龄等着分别授为编修检讨
　　乾隆四十年四月二十八日
　　乾隆四十年四月二十八日，内阁奉上谕：
　　此次散馆之编修俞大猷，业经授职。其清书庶吉士黄寿龄、平恕、李尧栋、茅元铭、许兆椿、周厚辕，俱着授为编修，王坦修着授为检讨。汉书庶吉士余集、沈孙琏、朱绂、潘曾起、苏青鳌、裴谦、百龄、李镕、庄通敏、邹炳泰、邵晋涵、方炜、莫瞻菉、朱攸、闵惇大、周永年，俱着授为编修；彭元统、萧九戊、图敏、王汝嘉、黎溢海、张家驹、王福清，俱着授为检讨；王兆泰、陈国玺、陈科鋗，俱着以部属用。此次因办理四库全书，需员纂校，是以散馆人数较上次少，而留馆者转多，后不为例。钦此。
（军机处上谕档）

二六一　广西巡抚熊学鹏奏遵旨查缴违碍书籍并未拘系家属折
　　乾隆四十年五月初四日
　　广西巡抚臣熊学鹏跪奏，为恭折覆奏事。
　　承准大学士舒赫德、于敏中字寄内开，乾隆四十年三月三十日奉上谕：前日据熊学鹏奏查出字句违碍不应存留各书进呈销毁一折，随于折内批示，以粤西此等事少，不必过求矣。今阅缴到书籍内高熊征抄本文集，其《平滇三策》尚属有见，卽其中签出各句，亦系设为贼意诘难之词，并无关碍。所云昭义将军，系马承荫，曾经袭封伯爵，后降顺逆潘，党恶为虐，原属反复无良之人。但高熊征致书于彼，劝其归正，非与私通。此外诸篇，虽间有激烈过甚之词，并非谬妄，不在应毁之列。至陆显仁《格物广义》一部，多系剽窃前人讲学麈言，杂以一己拘墟之见，所谕多踳驳不纯，留之恐贻悞后学，其书板、书本自应销毁，并书名亦不必存。至其书内所签各处，均非讪诋之语，不得谓之悖逆，竟可无事苛求。恐熊学鹏因查有应毁书籍，輙将其家属拘系，致愚民畏惧惊惶，则过当矣。着传谕熊学鹏，如查书之家，其子孙有拘系者，卽行释放宁家，但谕以向后勿拾唾余，妄有著述，致干不遵教令之咎。熊学鹏卽速妥协办理，毋致稍涉滋扰。将此谕令该抚知之。仍将如何遵办之处，附便覆奏。钦此。遵旨寄信到臣。又臣赍折差弁回粤，奉到朱批：粤西此等事少，不必过求。钦此。
　　臣查粤西地方前次查办高熊征、陆显仁书籍之时，臣并未饬令将各家属拘系，今接奉谕旨，止令将陆显仁《格物广义》一部销毁，无事苛求。惟谕向后勿拾唾余，妄有著述，致干不遵教令之咎。臣跪诵之下，仰见我皇上办理政务，大中至正，不使稍涉过当之至意。除遵旨饬令浔州府知府陆燝将陆显仁《格物广义》一部，查其书板、书本解省销毁，并书名亦不必存外。臣查先经臣奏准于各属丞倅佐贰敎职内，择其为人诚妥、通晓文义者，亲往各绅士家，遵旨明白传谕，令其将违碍书籍卽行交出，并无干碍。等因在案。又接准廷寄：江西巡抚海成奏称，令各属传集地保，逐户晓谕，无论全书、废卷，俱令呈缴，偿以倍价，各该督抚照式一体妥办。亦经臣饬各属州县实力妥办。各在案。尚未据各属覆齐。此次钦奉谕旨，应卽令原派委员及各州县劝谕所属绅士，向后不可剽窃陈书，杂以一己拘墟之见，妄有著述，贻悞后学。如查有旧日家藏著述，止将其书籍呈送，臣汇核恭折奏闻，不得擅将该家属子孙拘系，更不必出示出差，稍涉惊扰。统俟通省各属覆齐，臣另行汇核奏闻。
　　谨将臣现在接奉谕旨遵办之处，先行恭折覆奏，伏惟圣鉴训示。谨奏。
　　朱批：知道了。
（宫中朱批奏折）

二六二　江西巡抚海成奏缴应选应毁书籍折（附清单一）
　　乾隆四十年五月十一日
　　江西巡抚臣海成谨奏，为恭缴应选应毁书籍，仰祈睿鉴事。
　　窃臣委员购获遗书，遵旨详细晓谕，各属士民无不感激输诚，纷纷呈缴。前因应毁各书已有一百一十五部，谨先恭呈御览。其堪以入选者，饬令局员公同详细校核，摘叙简明指要，另行奏进，业经恭折具奏在案。
　　今据书局选得各书内，有备甄择者二百六十八种。复于陆续缴到书内，查有应毁之书二十九部外，又新查出《苟全集》、《壑云集》二书，语多狂吠，应请销毁，呈送到臣。臣与司道公同覆校无异，将堪以备选各书封固，遇有便员解交四库馆，谨先摘录简明指要清单，同续获应毁各书及《苟全集》、《壑云集》二书标贴黄签，一并恭呈御览。仍将《苟全》、《壑云》二集行文各省一体查禁外，臣仍加意督率购觅，务期净尽。俟积有卷帙，再行奏进。
