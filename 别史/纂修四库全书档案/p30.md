<!-- { "loadSidebar": true } -->
　　兹自上年十二月至本年闰三月，臣督率所属，遵照章程，实力访求。据各属陆续禀送古今书籍，共有一百余种。内除经书讲义、止为举业取资及酬唱诗文琐碎无当者，遵旨毋庸采取外，统计前后呈送可采者约有八十二种，内唐、宋、元、明流传旧书三十九种，国朝儒林撰述四十三种。缘各属现在源源购送，未便遽行截数开单恭进。兹于本年四月初四日，臣接准礼部咨开钦奉上谕：各省聚书最富者，原不尽皆本地之人撰着。祇论其书有可采，更不必计其非其地产，则搜辑之途更宽，方不致多有遗逸。着再传谕各督抚等，予以半年之限，速为妥办。俟得有若干部，卽陆续奏报，不必先行检阅。等因。臣查现在购送各书，均系籍隶本省之人撰述编辑。今荷圣明训示，不必以非其地产为限，则搜辑之途更广，购获自必益多 
　　除移会学臣严督所属印学各官，恭绎节次奉到谕旨，广行宣布，谆切劝谕，钦遵定限，实力访求，俟有续获，另行奏报外，所有现在购存各书，臣谨将书名部数先行开列清单，会同大学士仍管两江总督臣高晋、安徽学政臣朱筠，恭折奏闻，伏乞皇上睿鉴训示。谨奏。
　　朱批：知道了。
（宫中朱批奏折）

五九　浙江巡抚三宝奏鲍士恭等五家呈献遗书等事折
　　乾隆三十八年四月十三日
　　浙江巡抚臣三宝谨奏，为恭进遗书目录，仰祈睿鉴事。
　　窃照采访遗书一事，臣于到任后，接奉廷寄上谕，至明至切。臣谨遵圣训，转行所属，实力搜罗。祇缘浙省藏书之家，子孙式微，书多散失，一时未能卽得。随又辗转跟询，访得省城之鲍士恭、吴玉墀、汪启淑、孙仰曾、汪汝瑮等五家，藏书颇富。当卽专委杭州府知府彭永年，带同县学等官，亲赴各家，宣布德意，向其借钞。鲍士恭等感戴鸿慈，各愿踊跃呈献。经臣将查办缘由，恭折奏明，并将局内陆续收得遗书一百八种，开列目录，附呈在案。
　　兹据鲍士恭、吴玉墀、汪启淑、孙仰曾、汪汝瑮等呈称：士恭等生逢盛世，家守遗经，恭蒙我皇上稽古右文，特下求书之令，恩纶涣布，艺苑腾欢。窃愿以私箧所藏，上充秘府，芹曝之献，实出至诚。谨将书目开呈，伏祈恭进。等情前来。臣察其情词，甚为恳切。随将书目饬发局员，逐一查阅。除寻常习见及互有重复各书不列外，计鲍士恭家有六百二十六种，吴玉墀家有三百五种，汪启淑家有五百二十四种，孙仰曾家有二百三十一种，汪汝瑮家有二百十九种，共一千九百零五种，分缮清单，恭呈御览。内有曝书亭、小山堂及此外收藏家旧本，均于单内分别注明。再，各家书籍，如本家原有副本，或此有彼无，五家可以通融互钞者，均愿将原书进呈，毋庸再为钞誊。其一家所藏未经习见者，现在分手录写存留，本家亦愿将原书恭进。庶办理既得迅速，而善本仍可流布人间，仰副皇上念典勤求、体恤下情之至意。
　　至宁波范氏天一阁，慈溪郑大节二家藏书，已据委员会同道府取到书目，现在次第查办。其湖州书船，前已委员携银带同贾客，四散购觅，尚未回复，俯容另行具奏。
　　所有鲍士恭等呈献遗书缘由，理合据情恭折奏闻，伏乞皇上睿鉴训示。谨奏。
　　朱批：知道了。余有旨谕。
（宫中朱批奏折）

六○　闽浙总督钟音等奏呈续购书集清单暨前购各书正缮写装印折
　　乾隆三十八年四月十五日
　　闽浙总督臣钟音、福建巡抚臣余文仪、福建学政臣汪新谨奏，为钦奉上谕事。
　　窃照案准礼部咨，钦奉上谕，采访遗书，臣等钦遵办理。业将已购书集开具清单，于上年十二月二十日及本年三月十七日，两次恭折奏闻在案。
　　臣等率属，广为搜罗，并向世家旧族咨询，设法购求，以期仰副圣主右文至意。兹复据各属陆续缴送前来，除琐碎无当者毋庸渎陈外，所有续购书集，臣等谨缮清单，合词恭折具奏。
　　所有已经奏报各种书集，现在分别缮写装印，陆续进呈。合并陈明，伏乞皇上圣鉴。谨奏。
　　朱批：知道了。
（宫中朱批奏折）

六一　河南巡抚何煟奏续获遗书情形并进呈书目折
　　乾隆三十八年四月十五日
　　河南巡抚臣何煟跪奏，为钦奉上谕事。
　　窃臣钦奉上谕，购访遗书，业将送到书目并先后督办情形，奏蒙圣鉴。兹复恭奉谕旨，谆切训诫，示以无所忌讳，宽以半载限期，诚为千古未有之旷典。臣当即敬谨刊布，谅无不家喻户晓，踊跃从事。
　　惟查豫省藏书虽不及东南之富，而如归德、洛阳、怀庆、南阳、汝宁诸旧家，收藏当亦不少。又他省名人著述，或因仕宦，或因师友，辗转流传中州者，亦未必尽无。特恐地方官借口政务殷繁，不能亲身访求，非虚张文告，即假手胥役，藏书之家，因而惧累故匿，仍不免苟且塞责。臣再四熟筹，必须专员采访，而敎职一官，校书掌故，乃其素习，与文墨之士，最为亲近，与本地之人，多有熟识，访办自属较易。随与藩司面商，择其为人诚实细致并文理淹洽之敎谕训导，委令分路购访，敬宣圣谕，剀切开导，将唐宋以来名人著述，不拘何地何时何人，广为购觅，毋许丝毫扰累。现据访获遗书三十五部。其内有祇存板片者，已饬令赶紧刷印。未刻钞本，照样录出副本，给还本家，将原书存备恭进。谨将现在送到各书，先行摘开目录并著述姓氏，另缮清单，恭呈御览。仍饬该委员等及地方官实力访求，遵旨陆续奏报，不敢稍有踈懈，务期兼收博采，迅速赶办，俾遗编旧帙，尽登册府，不致湮没弗彰，以仰副我皇上征求文献、嘉惠万世之至意。
　　所有臣遵奉上谕，委员购访续获遗书缘由，谨先缮折恭奏，伏祈皇上圣鉴。谨奏。
朱批：知道了。
（宫中朱批奏折）

六二　两淮盐政李质颖奏进呈高晋等送到原书暨密访马裕家再无秘藏折
　　乾隆三十八年四月十九日
　　奴才李质颖谨奏，为钦奉上谕事。
　　乾隆三十八年四月初七日，接奉军机处传谕内开，大学士刘统勋字寄大学士管两江总督高晋、江苏巡抚萨载，并传谕两淮盐政李质颖，乾隆三十八年闰三月二十八日奉上谕：前以办理四库全书，闻扬州商人马姓家内藏书颇富，曾传谕李质颖，令其就近妥协访问借抄。昨据高晋等奏到续采书单，折内称已将商人马裕家内书籍开列目录，拣出一百三十三种，以六十八种发苏州书局校勘，其六十五种在扬州就近检查解省。又拣出六十二种，开单一并借出。嗣据李质颖札会奉旨饬查，已将续取之书停其解送等语。送到书目，已交四库全书总裁等详细核定后行知取进。至马裕家查借书籍，前已谕令李质颖办理，莫若令该盐政就近借抄，于事更为便捷。其中或有不用者，即可随时检还，亦不致于散佚。所有高晋等原发苏州书局之六十八种及交扬州府检阅之六十五种，并着归还李质颖处，一并汇办。俟书目核定行知到日，卽将需用之书上紧抄进，仍将原本给还。其不用者，即可先为检发。至昨阅单内所开各书，亦多系近代人诗文等集，其于古书善本，尚不概见。马裕家夙称善于收藏，何所存仅止于此？或原办时尚系地方官往彼询访，其家未免心存畏惧，又惮将善本远借，故所开尚尔不精不备，亦未可知。并着李质颖善为询觅，如单外另有佳本，仍开目录续奏，以便检核借用，务期多多益善。将此谕令高晋等遵照办理，并谕李质颖知之。钦此。遵旨传谕到奴才。伏查本年闰三月初十日，奴才初次奉到上谕之后，即将马裕所呈书目，选取二百十一种，暨督臣高晋续选之六十二种，于闰三月二十日恭折奏进在案。嗣将该商书目覆加校阅，又拣出三百七十种，于四月初六日奏明呈送亦在案。
　　兹准督臣高晋、抚臣萨载钦遵谕旨，将选去之书于四月十五、十六等日，前后送到。奴才愚昧之见，若待行知到后，方行解送，未免稍有稽延。当卽查明卷帙，将原书一百三十三种，专差呈送四库全书总裁处，听候查核。其不用者，奴才令坐京之人，候示领回，给还马裕，似与谕旨仍属相符。
　　至马裕家藏书总目，共一千三百八十五种，奴才前奏业已声明，合计前后共送过七百七十六种，下剩六百九种，俱系通行共见之书，无可再加采选。奴才恐其或有善本另藏，未尝载入目内者，亦经详细密访。据各商总咸称：马裕为人小心谨饬，今所送之书目，乃其家因卷帙繁多，虞其遗失，逐一登明，以便查考，系伊家原有之藏书私账，所以纤悉不遗，俱开在内，江广达等闲时常到其家，曾见此书目。等语。奴才窃思初次奉到上谕之时，传谕该商，卽欣然将书目呈出，及至借抄之际，又再三禀请，恐稽时日，求将原书呈送。是其感激天恩，乐于从事，出自中心之所诚，然合之众商总之言，亦属确情，似无别有秘藏之事。
　　奴才现在仍催饬江广达等悉心遍访，广为询觅，如有所得，再行呈送外，所有高晋等归还书籍、奴才办送缘由，理合奏闻，伏乞圣明睿鉴。谨奏。
　　朱批：览。
（宫中朱批奏折）

六三　江苏巡抚萨载奏呈苏州书局续购遗书目录并仍令委员随处谘访佚书折
　　乾隆三十八年四月十九日
　　江苏巡抚臣萨载谨奏，为续又购得遗书，奏祈圣鉴事。
　　窃照采访遗书一事，臣凛遵圣训，实力设法查办，业将办理缘由，并己购各书，备缮清单，节次会奏在案。
　　兹臣督率各属，宣播恩旨，剀切示谕。近月以来，凡有书籍之家，愈知踊跃竞献。其传是楼、述古堂等旧日藏书之散佚各处者，经臣委员分投谘访，并责成山塘书贾代为踪觅，亦皆奋勉从事。除江宁购得之书，己由督臣高晋缮折会奏外，所有苏州书局陆续购到书籍，臣饬令局员悉心查对，去其残缺重复，计得完整之书一百二十九种。合再开列目录，恭呈御览，伏祈勅下四库全书总裁大臣核定，饬取到日，委员解送。臣现在谆饬各属，上紧广为搜罗，务使山陬海澨，尽献所藏。
　　再，旧日藏书之家，就其书目查核，除通行及已购各书外，遗佚尚多，仍责令委员及山塘书贾随处谘访寻觅，或借出抄录，或给银购买，总期博采广收，迅速妥办。一俟积有成数，卽行奏报。
　　至前次奏进书目内，有扬州商人马裕家书籍共一百三十三种，臣已钦遵谕旨，行令江宁、苏州两藩司照数检出，委员解交盐政臣李质颖查收汇办。
　　臣谨会同督臣高晋缮折具奏，伏乞皇上睿鉴。谨奏。
　　朱批：知道了。
（宫中朱批奏折）

六四　浙江巡抚三宝奏呈续获天一阁等家遗书目录并《永乐大典 考工记》六本折
　　乾隆三十八年四月二十八日
　　浙江巡抚臣三宝谨奏，为续获各遗书，开具目录，恭折奏闻事。
