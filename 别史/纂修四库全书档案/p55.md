<!-- { "loadSidebar": true } -->
　　乾隆四十年正月二十七日，承准大学士舒赫德、于敏中字寄，正月初九日奉上谕：今日海成奏到搜罗遗书一折，据称绅士明理之人，现在宣扬恩旨，伊等天良难泯，自当呈献无遗。但恐村僻愚民本不知书，而家藏断简遗篇，或涉不经。更有读书旧家子孙零替，其败笥残筴中不无违碍书籍，而目不识丁，虽出示收缴，亦难必其尽献。现在复饬各属，传集地保，逐户晓谕，无论全书废卷，俱令呈缴，按书偿以倍价，俾尽行缴出，以便分别办理等语，所办颇好。各省查办遗书，其中狂悖字句，节经降旨各督抚实力查缴，并准其自行首出，仍不加之罪愆。虽现在各省已有缴到者，而所缴尚觉寥寥，其势似未能遍及。今海成所办较为周到，且又不致烦扰，各省自可仿而行之。着传谕各督抚，照式一体妥办，海成原折并着抄寄阅看。将此遇各奏事之便，传谕知之。钦此。遵旨寄信到臣。
　　伏查现在搜罗遗书，仰蒙圣恩宽大，凡有应禁书籍，许藏书家卽时献出免罪。臣已谆切通行晓谕，如其家有稍涉违碍之书，令其毋庸畏葸，速行呈献。或所藏系先世流传，本人未能深通文义，无从识别者，令地方官于采购之余，悉行送省，饬发局员细行检阅查办，俾无遗漏。业经具折奏覆，奉有朱批在案。
　　兹复钦奉谕旨，并抄录海成原折，令各省照式一体妥办。臣查海成原折，虽与臣现办章程约略相仿，但东省自遵旨晓谕以来，尚无缴到违碍书籍，实难保其竟无隐匿之处。臣现复遵旨严饬各属，传集地保，逐户晓谕，无论全书废卷，俱令呈缴，按书偿以倍价，于臣养廉内给发。如有堪以入选者，卽送局校阅；不堪入选者，仍行发还。其有违碍应禁书籍，卽查明有无旧存板片，及各书肆内有无存留别本，尽数缴送，以便进呈销毁。务令大家小户，僻壤穷乡，咸知奉公呈缴，不致稍有隐漏。
　　所有臣奉到谕旨，钦遵查办缘由，相应恭折奏覆，伏祈皇上睿鉴。谨奏。
　　朱批：知道了。
（宫中朱批奏折）

二三三　军机大臣奏将三宝解到应毁书籍开单进呈片
　　乾隆四十年二月初二日
　　前据三宝奏明，将查出字句触碍应营销毁书籍，解交四库全书处查办。臣等谨将解到各书，并开清单进呈。谨奏。
（军机处上谕档）

二三四　浙江巡抚三宝奏遵旨办理应毁书版折
　　乾隆四十年二月初四日
　　浙江巡抚臣三宝谨奏，为遵旨办理应毁书版，恭折覆奏事。
　　乾隆四十年正月二十六日承准大学士舒赫德、于敏中字寄，乾隆三十九年十二月二十三日奉上谕：据陈辉祖奏，于现在缴到书内，检查得《博物典汇》一部、《前明将略》一部，黏签封固，进呈销毁。其书皆明季末造所锓之版，现通饬各属再行详查，并分咨各省，如有前书及版片，尽数销毁等语。此等违碍书籍，不但印就书本应行查禁，其版片自应一并销毁，但恐各省自行办理，尚未能切实周到。着传谕陈辉祖并各省督抚，遇有查出应禁书籍，一面将原书封固进呈，一面查明如有版片，即行附便解京，交军机处奏闻削毁。仍饬胥吏等无得藉端滋扰。将此遇奏事之便传谕知之。钦此。遵旨寄信到臣。
　　伏查臣先后查出诞妄不经及字句干碍应营销毁书籍，务令该委员等根查有无存留版片，一并查出缴送。嗣据书贾诸秉中首缴屈大均卽屈翁山诗词选本三部及刊版一副前来。经臣于正月十九日将首缴诗集，汇同应营销毁之《皇明从信录》等书，开单恭折具奏，声明委员解送四库全书处查销，其缴到版片请旨在外劈销在案。
　　兹钦奉谕旨，臣正在委员解送各书赴京，随将原书一十七部封固，同《屈翁山诗集》原版一副共计一百九十一块，遵旨一并交付委员解送军机处查收，分别进呈，奏闻削毁。臣现在复加谆切晓谕，务期搜缴净尽，并严饬胥吏等无得藉端滋扰。如遇有应毁诸书，查系刊刻印刷者，或系浙中刊版，或系别省流传，务必跟查下落，分别移咨查追。一俟陆续获有版片，臣卽敬谨具折奏明，委员解送军机处查照办理。
　　合先恭折覆奏。伏乞皇上睿鉴。谨奏。
　　朱批：览。
（宫中朱批奏折）

二三五　两江总督高晋奏续查出违碍书籍遵旨解送折
　　乾隆四十年二月初四日
　　太子太傅 内大臣 大学士，仍留两江总督 统理河务革职留任臣高晋谨奏，为续又查出违碍书籍，遵旨解送事。
　　窃臣钦奉上谕，查缴明末野史等书，前经臣将各属送到遗籍，逐一检阅，内有堪备采择者三十三种，又字句触碍应营销毁者七种，开列清单，将各书分别封固，解交四库馆查办。当经恭折具奏，并请勒限六个月，责成道府州县专委明妥教官，实力查办，以期收缴净尽在案。
　　兹又据各属陆续解送前来。臣覆加查阅，内有《寰宇分合志》一种，系明人徐枢着，其中虽无诋毁圣朝字句，但第一卷分合总论内，议论诞妄，不宜流播，以惑后人。又有《明代野史》一种，破损不全，不载著书人姓名。又《羣书备考》一种，系明人袁黄着。又《离忧集》一种，系明人文祖尧等着。又《啜墨亭集》一种，系明人徐时进着。均有字句触碍之处，应请销毁。
　　除将各书封固，一面解交四库馆查办，一面转饬各属，查明有无板片追缴军机处销毁外，理合开列清单恭呈御览。臣仍严饬各属，将明末国初人违碍著作，悉心查缴，随时解送销毁，务绝根株，以仰副圣主正人心厚风俗之至意。
　　臣谨会同江苏抚臣萨载合词具奏，伏乞皇上睿鉴，谨奏。
　　朱批：览。
（宫中朱批奏折）

二三六　河南巡抚徐绩奏遵旨照江西之法办理遗书折
　　乾隆四十年二月初六日
　　河南巡抚臣徐绩跪奏，为钦奉上谕事。
　　乾隆四十年二月初二日承准大学士舒赫德、于敏中字寄，乾隆四十年正月初九日奉上谕，以江西巡抚海成具奏搜罗遗书一折，所办颇好，着传谕各督抚照式一体妥办，原折并抄寄阅看。钦此。寄信到臣。遵将海成原折悉心阅看，所称：村僻愚民本不知书，而家藏断简遗篇，或涉不经；更有读书旧家，子孙零替，其败笥残筴中不无违碍书籍，而目不识丁，虽出示收缴，亦难必其尽献；现在复饬各属，传集地保，逐户晓谕，无论全书废卷，俱令呈缴，按书偿以倍价，俾尽行缴出。等因。办理诚属周到。
　　伏查豫省采访遗书，前督臣何煟曾经历次奏明，咨缴四库馆一百一十二部。此后委员各处购求，并无续获。缘河南本无藏书之家，卽一二旧族，所有之书均已搜罗殆尽。至于悖谬之书，原不应私自收藏。我皇上圣德宽宏，准其自行首出，不加罪愆，苟有人心，自当亟为呈缴。臣上冬接奉谕旨，广东逆犯屈大均书籍，收藏之人免其治罪，通行晓谕，随经转饬各属，徧为出示，剀切开导。恐穷乡僻壤之人，罔知事体，而一村十室，岂无识字知书者。伏读纶音，互相传述，凡有旧存之书，令其悉行缴出，不可隐匿存留，自贻后患。又楚省所进《博物典汇》、《前明将略》二书，奉旨详查，卽委员于省城坊店察阅，并无前项书籍板片，一面严行各属，留心询访，分别办理。
　　今复奉圣训，臣现在檄饬各州县，彷照江西之法传集地方，逐户晓谕，无论残书废卷，俱令缴官，酌给价值，查明如可采辑者送馆校阅，寻常者发还，其应销毁者黏签进呈，不加究治。仍令该道府就近留心督率妥办，不得任听胥役藉端扰累民间。
　　所有遵旨办理缘由，相应具折奏覆，伏祈皇上圣鉴。谨奏。
　　朱批：知道了。
（宫中朱批奏折）

二三七　谕内阁黄寿龄将书携归情尚可原著从宽罚俸三年
　　乾隆四十年二月初七日
　　乾隆四十年二月初七日，内阁奉上谕：
　　庶吉士黄寿龄上年因遗失《永乐大典》，经部议以降一级留任，仍罚俸一年。因该员尚未散馆授职，无任可留，再令学习三年，方准散馆。固属咎所应得。第念四库全书处未定章程以前，纂修等将书携归校办者，谅不止一人，黄寿龄第因遗失，遂干吏议耳！其情尚稍可原。黄寿龄着从宽准其同壬辰科庶吉士一体散馆，其议处之案，着改为罚俸三年。钦此。
（军机处上谕档）

二三八　军机大臣奏进呈吕留良《万感集》暨《四书讲义》片
　　乾隆四十年二月十四日
　　据盛京将军弘晌咨称，遵旨将查出吕留良之《万感集》一本、《四书讲义》一套送交查办等因。臣等谨将《万感集》细加翻阅，其诗句中狂悖之处黏贴黄签。再，《四书讲义》亦系前经奏明应营销毁，谨一并进呈。谨奏。
（军机处上谕档）

二三九　军机大臣奏进呈高晋解

二四一　江苏巡抚萨载奏遵旨查办伪妄遗籍折（附清单一）
　　乾隆四十年二月二十二日
　　江苏巡抚臣萨载谨奏，为遵旨查办伪妄遗籍事。
　　窃臣承准大学士舒赫德、于敏中字寄内开，乾隆四十年正月初九日奉上谕：今日海成奏到搜罗遗书一折，据称绅士明理之人，现在宣扬恩旨，伊等天良难泯，自当呈献无遗。但恐村僻愚民，本不知书，而家藏断简遗篇，或涉不经；更有读书旧家，子孙零替，其败笥残筴中不无违碍书籍，而目不识丁，虽出示收缴，亦难必其尽献。现在复饬各属，传集地保，逐户晓谕，无论全书废卷，俱令呈缴。按书偿以倍价，俾尽行缴出，以便分别办理等语。所办颇好。各省查办遗书，其中狂悖字句，节经降旨各督抚实力查缴，并准其自行首出，仍不加之罪愆。虽现在各省已有缴到者，而所缴尚觉寥寥，其势似未能徧及。今海成所办较为周到，且又不致烦扰，各省自可仿而行之。着传谕各督抚照式一体妥办。海成原折并着抄寄阅看。将此遇各奏事之便，传谕知之。钦此。遵旨寄信并抄录海成原折到臣。
　　伏查明季伪妄遗籍，臣于上年屡奉谕旨，敬谨宣播晓谕，并遴委妥员率同各儒学敎职，实力查缴。前据吴成佐等家缴出《职方地图》、《博物典汇》、《雪屋集》等书八种，业经臣缮折具奏，并将各书封固，解交军机处转呈销毁在案。
　　嗣据各委员续又收缴遗书二十余种，臣与藩臬两司督令书局委员，逐一检阅。内《卽山集》、《清閟全集》、《左忠毅集》、《生气录》、《中枢疏草》、《两朝从信录》、《玉镜新谭》、《槎庵小乘》、《屈翁山诗集》九种，语多狂悖。又《皇明经济文录》、《明史通纂》、《登坛必究》、《守官漫录》、《潭西诗集》、《三藩记事本末》六种，字句亦有违碍。除开明著书人年代、姓名、里居，通饬各属，并移各该省，详查有无板片，严行追缴另行解京外；臣谨于书内黏签固封，送交军机处转呈。
