<!-- { "loadSidebar": true } -->
　　奴才复令总商等因亲及友，设法购求。兹据该商等将觅得书籍陆续送阅，奴才细加检查，择其未尝经目、流传尚少者，仅得一百八十种。谨专差送交四库全书总裁处，听候选办外，敬缮书目清单，恭呈御览，伏乞皇上圣鉴。谨奏。
　　朱批：知道了。
（宫中朱批奏折）

一一六　山东巡抚徐绩等奏续得遗书并进呈书目折
　　乾隆三十八年九月二十八日
　　山东巡抚臣徐绩、山东学政臣李中简跪奏，为奏闻事。
　　恭照钦奉谕旨，勅令访求历代遗书及国朝儒林撰述，无论刊本抄本，汇收备录，开具目录奏明。钦此。钦遵。臣等于省城设局，饬属广为访求。前已得书一百九十三种，业经两次开单，奏蒙圣鉴，听候行知取进。
　　臣等以通省之大，其藏书堪供采取者，谅必不止此数，随又饬属再行采访，期于多多益善，以仰副皇上念典勤求之至意。兹据各属续送书籍，又有成数。臣等与藩司国泰、臬司孙廷槐，督饬济南府知府夏玢、东昌府知府胡德琳等，悉心选择，又得书一百九十二种。
　　谨开具书目，缮折奏闻，伏乞皇上睿鉴。谨奏。
　　朱批：知道了。
（宫中朱批奏折）

一一七　谕内阁着窦光鼐随同校办《日下旧闻考》
　　乾隆三十八年九月二十九日
　　乾隆三十八年九月二十九日，内阁奉上谕：
　　现在纂订《日下旧闻考》，着窦光鼐随同校办。钦此。
（军机处上谕档）

一一八　云南巡抚李湖奏滇省向鲜著作仅得书四种呈进折
　　乾隆三十八年十月初一日
　　云南巡抚臣李湖跪奏，为遵旨覆奏事。
　　乾隆三十八年五月初六日准礼部咨，三月二十八日奉上谕：前经降旨，令各该督抚等访求遗书，汇登册府，俾古今图籍，荟萃无遗，永昭艺林盛轨。乃各省奏到书单，寥寥无几，且不过近人解经、论学、诗文、私集数种，聊以塞白。其实系唐宋以来名家著作，或旧板仅存，或副稿略具，卓然可传者，竟不概见。当此文治光昭之日，名山藏弆，何可使之隐而弗彰？此必督抚等视为具文，地方官亦第奉行故事，所谓上以实求，而下以名应，殊失体朕殷殷谘访之意。民间所有藏书，无论刻本、写本，皆官为借抄，仍将原本给还，毫无所损。卽或字义触碍，如南北史之互相诋毁，此乃前人偏见，与近时无涉。各省聚书最富者，原不尽皆本地之人，撰着祇论其书有可采，更不必计其非其地产，则搜辑之途益宽，方不致多有遗逸。着再传谕各督抚等，予以半年之限，卽遵朕旨，实力速为妥办。俟得有若干部，卽陆续奏报，不必先行检阅。若再似从前之因循搪塞，惟该督抚是问。将此一并通谕中外知之。钦此。移咨前来。
　　窃臣前奉谕旨，搜辑遗书，当经咨会学臣，并行司道，通饬悉心购访。嗣据各属覆称：查无旧存典籍，名人著作。等情。臣以滇省虽属边远夷疆，当兹国家重熙累洽，文治光昭，何致竟无一书上应明诏？又经严饬加意搜罗，先将查办缘由，恭折奏明在案。
　　兹准学臣郭元漋咨覆，并据布政使王太岳详据各道府厅州县申称：遵照续奉谕旨，恺切晓示，俾咸知圣主稽古右文，广罗遗编，不罪违碍字句，以期搜辑无遗。并于仕滇各员内，或有携带旧本，一并购借。又经数月，始据陆续呈到，仅得书四种，呈送采择。等情到臣。臣覆查滇省天末边隅，蛮倮杂处，椎鲁寡文，向鲜著作。卽间有名臣，如明代杨一清、杨慎辈，文学功业，卓荦可称，或以出仕迁居他省，或以谪徙，绝少流传。至本境绅士，见闻孤陋，不特陈编故册，家无藏弆，即坊肆所售举业时文，尚多缺略。臣巡历所至，亲加采访，实所深知。因复令于现任各员内，如有携带古籍及名编专集堪备采取者，不拘本省外境，饬令一并呈送。兹据各属陆续呈到书籍四部，计共二十七套，查系我朝及宋明儒臣纂订遗编。此外，委属无可采择。总缘边圉荒鄙，难以购求，并非奉行不力，致有遗逸。
　　理合会同督臣彰宝，据实覆奏，敬缮书目清单，恭呈圣主睿鉴。
　　再，滇省略遥，若俟奉取再呈，恐致稽迟。除径将所呈各书咨送礼部，转移总理处查收，以备采择外，【真按：此不当断句，一气连读「除...外...」，方知咨送礼部者，云南督抚也。转移总理处查收者，礼部也。若断句，则反疑督抚来转移了。】合并陈明。谨奏。
　　朱批：知道了。
（宫中朱批奏折）

一一九　湖北巡抚陈辉祖奏二次赍送书籍并开单请勅查核折
　　乾隆三十八年十月初三日
　　湖北巡抚臣陈辉祖跪奏，为奏明事。
　　恭照钦奉谕旨，征访遗书，经臣广为宣布谘访，董率各属征求，得书卽报。藏版官为刷印，如系抄本，将原书送省。臣设立公所，雇觅书手，委员监视录缮，发还原本。前于六月内，先将书二十种，赍送四库全书处交收，恭折奏蒙圣鉴。
　　兹除陆续送到抄缮各书，容另汇赍外，现将学臣边继祖送书一种，江汉书院掌敎 原任少詹事降等给衔张曾敞率同肄业生员等送书七种，并各属送书二十一种，暨臣旧有《郡国利病书》一部，一并赍送四库全书处查收外，相应开列清单，请勅交总裁大臣处分别查核。
　　所有湖北省二次赍送各书，臣谨恭折奏明，伏乞皇上睿鉴。谨奏。
　　朱批：知道了。
（宫中朱批奏折）

一二○　江苏巡抚萨载奏再陈续购书目并委员领解历次所进书籍送馆折
　　乾隆三十八年十月初六日
　　江苏巡抚臣萨载谨奏，为再陈续购书目，仰祈圣鉴事。
　　窃臣钦遵谕旨，采访遗书，数月以来，凡有购得书籍，俱经臣随时奏进在案。
　　兹复督饬各属四处访觅，陆续收缴，计又得书一百五十种，尚堪备选。臣谨另缮目录清单，会同督臣高晋，恭折具奏，伏乞皇上睿鉴。
　　再，臣前此奏进各书内，除借取扬州商人马裕家五十九种，先已移交盐臣李质颖汇解外，计共存书一千三百八十九种。现准办理四库全书处知照，扣除重复二十五种，余书一并送馆校办等因。臣现在查点卷帙，委员领解起程。所有今次续购书一百五十种，一并汇人解送。至江宁购存书籍，另由督臣派员领解。合并陈明。谨奏。
　　朱批：知道了。
（宫中朱批奏折）

一二一　谕内阁着总裁大臣详议校录四库全书章程
　　乾隆三十八年十月初九日乾隆三十八年十月初九日，内阁奉上谕：
　　现在纂办四库全书，以广石渠金匮之藏，自应悉心校缮，俾免鲁鱼亥豕之讹。今呈进已经缮成之《荟要》各卷内，信手翻阅，卽有错字二处，则其余书写舛误者，谅复不少。若不定以考成，难期善本。其如何妥立章程，俾各尽心校录无讹之处，着总裁大臣详议具奏。钦此。
（军机处上谕档）

一二二　安徽巡抚裴宗锡奏续获遗书等事折
　　乾隆三十八年十月十五日
　　安徽巡抚臣裴宗锡谨奏，为钦遵谕旨，谨将续获遗书，恭折奏报事。
　　窃照前代流传旧书及国朝儒林撰述未登册府者，钦奉上谕，通行购访，汇列书名奏闻。又于本年四月初四日续奉上谕：予以半年之限，速为妥办，俟得有若干部，卽陆续奏报。钦此。臣卽钦遵将两次购得各书共一百九十二部，先经开列清单，奏蒙圣鉴。仍严督所属钦遵定限，实力访求。
　　今半年限满，据各属陆续禀送，又有三百余种。内除时人著述琐碎无当者毋庸采取外，谨择其可采者，计有二百一十八种，内前代流传旧书一百七十八种，年代无考者一种，国朝儒林撰述三十九种，可备四库之选。臣谨将书名部数，开列清单，会同大学士 仍管两江总督臣高晋、安徽学政臣朱筠，恭折具奏。
　　所有前后购得各书共四百一十种，应卽委员起解，但卷帙稍繁，其中名目恐有与江浙等省现进各书彼此重复，应行扣除者，仰恳勅交总理四库全书处，核定行知，遵照解送。
　　嗣后续有购获遗书，其中实有唐宋以来名家著述，并宋元旧版可备采录者，虽在限外，臣亦当奏明补解。合并陈明，伏乞皇上睿鉴。谨奏。
　　朱批：知道了。
（宫中朱批奏折）

一二三　闽浙总督钟音等奏呈续购书集清单折
　　乾隆三十八年十月十五日
　　闽浙总督臣钟音、福建巡抚臣余文仪、福建学政臣汪新谨奏，为钦奉上谕事。
　　窃照采访遗书，于本年四月二十二日复准礼部咨，钦奉谕旨：予以半年之限，实力速为妥办，俟得有若干部，陆续奏报。钦此。钦遵。臣等业将已购书集，开具清单，五次恭折奏报在案。
　　仍率属时加采访，广为搜罗。兹又据各属先后缴送前来。臣等谨将续购书集，另缮清单，合词恭折具奏，伏乞皇上圣鉴。谨奏。
　　朱批：知道了。
（宫中朱批奏折）

一二四　浙江巡抚三宝奏续获遗书缮单呈览折
　　乾隆三十八年十月十八日
　　浙江巡抚臣三宝谨奏，为续获遗书，恭折奏闻事。
　　窃臣前将购获存局书三千七百七十一种，业交委员起解，并又零星购获书一百五十六种，开单恭奏在案。
　　第念浙省素称人文荟萃，虽于著名藏书之家，节次访购无遗，而遐陬僻壤，尚恐犹有散佚，搜罗未尽，当令各属暨教官书贾，再为悉心物色，徧行购访，以期仰副圣主右文巨典。兹据陆续又购获书一百七十一种，交收到局。合敬缮清单，恭呈御览。共计现存在局书三百二十七种，好为收贮，仍饬上紧访购，俟有成数，一并卽行解送四库全书处查收。所有续获遗书数目，理合恭折具奏，伏祈皇上睿鉴。谨奏。
　　朱批：知道了。
（宫中朱批奏折）

一二五　多罗质郡王永瑢等奏议添派覆校官及功过处分条例折（附条例）
　　乾隆三十八年十月十八日
　　多罗质郡王臣永瑢等谨奏，为遵旨议奏事。
　　仰惟我皇上典学右文，表章经籍。钦奉谕旨，采访遗编。集中外之秘藏，萃古今之著述。搜罗大备，裒辑靡遗。特命设立书局，选派词臣，悉心校勘，分别应刊、应抄、应存三种，汇成四库全书，洵为亘古罕有之鸿规，式昭圣世崇文之盛典。其刊行者，诚足嘉惠艺林，垂敎万世。其抄写者，既以上供册府珍储，自宜精备，书城（成）善本。乃此次恭进缮写《荟要》各种书内，经我皇上几余偶阅，即指出错字二处。臣等承办之总裁及分校、誊录，踈漏之咎，实无可辞。仰蒙圣恩不加谴责，实深感悚。
