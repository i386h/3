<!-- { "loadSidebar": true } -->
　　窃臣先后恭奉谕旨购访遗书，并饬令将现在有无购得成数，卽行开单具奏。随将各属已据送到书籍，开列目录，先行恭折进呈，一面仍饬各属再加上紧购访去后。兹钦奉上谕：何煟奏覆购访遗书一折，并将购得书籍目录开单进呈，因忆籍隶该省之原任侍郎胡煦平素究心理学，曾有著述，朕所深知。今单内并不见其姓名，则此外之似此遗漏者，当复不少。着传谕何煟，令其再行悉心搜采，并饬属实力奉行，不得以书籍无关政要，一任潦草塞责。俟续有购得，卽行汇单具奏。钦此。臣跪读谕旨，仰见我皇上圣明远照、博采无遗之至意。
　　伏查豫省各州县前据送到书籍，虽多系阐发性理道学之书，而原任侍郎胡煦平素究心理学，曾有著述，乃未据购送，诚如圣谕，则此外之遗漏者当复不少。臣现在会同学政臣徐光文，再行通饬各府州县，广为搜采，不得以书籍无关政要，稍存忽视。一面径檄光山县查明，侍郎胡煦之子胡季堂现任江苏按察使，亲丁俱随任所。臣随郎专札该按察使胡季堂，询明家藏刻板抄本，分别刷印照抄寄送，以便进呈。兹据该按察使覆称：伊父胡煦遗书已刻者，惟《周易函书》三种，因板片残缺，现在校辑，此外尚有《韵玉函书》十卷、诗文集八卷，现在抄录，随后一并赍送。等因。 
　　除俟胡季堂将前书送到时，同各属续有购得书籍，卽行汇单具奏外，所有臣钦遵谕旨办理缘由，敬先缮折覆奏，并将原任侍郎胡煦遗书，先行开列目录，恭呈御览，伏祈皇上圣鉴。谨奏。
　　朱批：览。
（宫中朱批奏折）

二三　闽浙总督钟音等奏购访遗书情形并开列书单呈览折
　　乾隆三十七年十二月二十日
　　闽浙总督臣钟音、福建巡抚臣余文仪、福建学政臣汪新谨奏，为钦奉上谕事。
　　乾隆三十七年十二月初四日承准大学士刘统勋字寄，乾隆三十七年十月十七日奉上谕：前以历代流传旧书及国朝儒林撰述，向来未登大内收藏书目者，已降旨直省督抚会同学政通行购访，汇列书名奏闻，再令廷臣检核，行知取进。迄今几及匝岁，曾未见一人将书名录奏，饬办殊为延缓。我国家重熙累洽一百二十余年，于今文治光昭，远暨山陬海澨，所在经籝书库，藏弆甚多，采掇本非难事。其间即属家传善本，珍秘有加，然一闻稽古右文之诏，且合有司传抄副本，善为经理，当无不踊跃争先。为大吏者果能及时率属加意搜罗，自当有求必应，何至阅时既久，裒集无闻？或各督抚等因前后适遇调任，受代因循，未及悉心董率，又或疑陈编故册非如民生国计为刻不容缓之图，因以奉行具文，徒致往返迟滞。此在远僻省分，一时或难于荟萃，至如近畿之北五省及书肆最多之江浙地方，又复从何借口？甚非所以体朕念典勤求之至意也。各督抚等其卽恪遵前旨，饬催所属，速行设法访求，无论刊本抄本，一一汇收备采，俟卷帙所积稍充，卽开具目录，附折奏明，听候甄别移取。仍将现在作何办定章程及有无购得若干部之处，先行据实奏覆。将此于奏事之便，通谕督抚学政知之。钦此。遵旨寄信前来。
　　臣等恭查先于本年三月十八日接准部咨，钦奉谕旨，采访遗书。当经臣钟音、臣余文仪钦遵行司，通饬查照，善为经理，并咨会臣汪新于按试所到之处，士子毕集，卽加谘访，随棚送验。臣钟音、臣余文仪复查闽省通志所载著述颇多，虽历年久远，未必尽皆留存，而按籍稽考，或可十得二三，又经行司开单饬属查访。各在案。
　　自奉行以来，已就坊肆及家藏书集先后购得，于省城公所设立书局，遴请通儒逐一校阅。凡有历代流传阐明性学治法，并有裨实用及沉潜经史、原本风雅名士诗文，堪副谕旨所指者，分别装印抄录。因尚未充裕，行催各属，亦未覆齐，致稽奏报。兹复钦奉谕旨，臣等惟有敬谨率属悉心搜访，以仰副圣主念典勤求之至意。
　　除再查催妥办外，谨将办理缘由，并已购书集开列清单，先行合词恭折奏覆。容再购有成数，另行奏闻。合并陈明。伏乞皇上圣鉴。谨奏。
　朱批：知道了。
（宫中朱批奏折）

二四　湖南学政褚廷璋奏购访遗书情形折
　　乾隆三十七年十二月二十一日*
　　湖南学政臣褚廷璋跪奏，为奏明考试情形并采访遗书事宜事。
　　窃臣于本年正月二十八日出棚按试岳、澧、常三属，归试长沙，业经专折奏明在案。嗣于七月十六日按试衡州府，接试郴州、桂阳州、永州府、宝庆府，五属生童于试事尚俱安分无犯，放告口内控告生员事件亦少。总计本年生监缘事斥革者十三人，比较去年缘事斥革者二十五人，已获其半。容臣严加约束，曲为化导，士习可望渐醇。
　　再，臣于按试各属时，钦承皇上访求遗书至意，谕令地方官悉心采访。复与抚臣梁国治面商，于各州县志人物传内摘取所著书名，饬各该州县官访购；志乘不载之书，准本家子弟自行呈送。并设局省城，专派明白教官，将陆续送局书籍，先为详看。臣现在回省，偕抚臣逐一覆校。择有可采者，卽当遵照原奉谕旨，开载书名，缮折具奏，候敕廷臣校核，行知取进。臣于明正开篆后，按试辰、沅、靖、永一带，当更加意体访，不敢怠缓滋事。所有按试情形及采书事宜，理合恭折缕陈，伏乞皇上睿鉴。谨奏。
　　乾隆三十八年正月廿九日奉朱批：览奏俱悉。钦此。
（军机处录副奏折）

二五　两广总督李侍尧奏查访遗书情形及现无购得缘由折
　　乾隆三十七年十二月二十一日
　　两广总督兼署广东巡抚 昭信伯臣李侍尧跪奏，为遵旨覆奏事。
　　窃臣于乾隆三十七年十二月初八日，承准军机处大学士刘统勋字寄乾隆三十七年十月十七日奉上谕：前以历代流传旧书及国朝儒林撰述，向来未登大内收藏书目者，已降旨直省督抚会同各学政通行购访，汇列书名奏闻，再令廷臣检核，行知取进。迄今几及匝岁，曾未见一人将书名录奏，饬办殊为延缓。我国家重熙累洽一百二十余年，于今文治光昭，远暨山陬海澨，所在经籝书库，藏弆甚多，采掇本非难事。其间卽属家传善本，珍秘有加，然一闻稽古右文之诏，且令有司传抄副本，善为经理，当无不踊跃争先。为大吏者果能及时率属加意搜罗，自当有求必应，何至阅时既久，裒集无闻？或各督抚等因前后适遇调任，受代因循，未及悉心董率，又或疑陈编故册，非如民生国计为刻不容缓之图，因以奉行具文，徒致往返迟滞。此在远僻省分，一时或难于荟萃，至如近畿之北五省及书肆最多之江浙地方，又复从何借口？甚非所以体朕念典勤求之至意也。各督抚等其卽恪遵前旨，饬催所属速行设法访求，无论刊本、抄本，一一汇收备采，俟卷帙所积稍充，卽开具目录附折奏明，听俟甄择移取。仍将现在作何办定章程及有无购得若干部之处，先行据实奏覆。将此于奏事之便，通谕督抚学政知之。钦此。遵旨寄信到臣。
　　伏查本年三月内接准部咨，钦奉上谕，搜访遗书。当经臣与抚臣德保遵旨通行晓谕，凡有可采书籍，无论坊肆家藏，已未刊刻，令各赴（处）地方官报明，或愿领价，或愿借抄，均听自便。第恐士民收藏善本，虑及呈报到官，难免吏骨滋扰，转致观望不前，惟学臣考试与士子最为切近，嘱其按部所至，留心购访。迄今半载有余，历试将周，未有咨覆。现在各属尚未覆齐。覆到者，均称并无购得，而粤东书贾向系贩自江浙，不过通行文籍，并无刊刻新书，大率鲜有可采。
　　兹奉谕旨垂询，除一面飞催各属并知会学臣随棚上紧查收，一有可采书籍，卽开具目录恭折奏闻外，谨将查办情形及现无购得缘由，先行奏覆，伏乞皇上睿鉴。谨奏。
　　朱批：知道了。
（宫中朱批奏折）

二六　江苏按察使胡季堂奏谢特旨征取先父胡煦遗书暨现在办理情形折
　　乾隆三十七年十二月二十四日
　　江苏按察使臣胡季堂跪奏，为恭谢天恩事。
　　窃臣接到河南抚臣何煟札知，承准廷寄乾隆三十七年十一月二十三日奉上谕：何煟奏覆购访遗书一折，并将购得书籍目录开单进呈，因忆籍隶该省之原任侍郎胡煦平素究心理学，曾有著述，朕所深知，今单内并不见其姓名，则此外之似此遗漏者，当复不少。着传谕何煟，令其再行悉心搜采，并饬属实力奉行，不得以书籍无关政要，一任潦草塞责。俟续有购得，即行汇单具奏。钦此。钦遵。录送到臣。
　　臣跪聆之下，感激涕零。伏惟我皇上稽古右文，典籍务臻美备；遐搜博采，汇集不厌精详。而臣父具有成书，仰邀特旨征取，尤属臣家逾格恩荣，虽捐糜顶踵，不足仰报高厚于万一也。臣谨虔设香案，望阙叩头，恭谢天思。
　　窃念臣父仰荷圣祖仁皇帝特达之知，世宗宪皇帝栽培之厚，拔置词垣，洊登卿贰，平日苦心读书，自少至老，未尝废学，曾着有《周易函书》五十四卷，《韵玉函书》十卷，诗文稿八卷。今春钦奉圣谕，采访遗书，臣卽思汇辑遗编，由臣原籍恭呈乙览。因《周易函书》刊刻已久，板多漫漶，并有残缺，《韵玉函书》、诗文稿均止草本，随经鸠工校缮，尚未完竣。兹蒙圣明睿照靡遗，眷念独厚。书生遗籍，重叨天语之褒；先世残编，荣入图书之府。臣父何修，邀兹异数。九原可作，觉生前之报効未遑；千载殊恩，在身后之子孙益奋。臣自惭校订之迟，蹉跎有日；更念陈情之晚，局蹐靡宁。
　　除谨将各书大指、目录、卷数缮具清单，寄交河南抚臣何煟先行覆奏，仍一面上紧校订成帙，一俟完竣，即赍送原籍，听候汇奏外，所有现在办理缘由及微臣感激私忱，理合恭折奏谢，伏乞皇上睿鉴。谨奏。
　　朱批：览。
（宫中朱批奏折）

二七　江西巡抚海成奏进搜访书目折
　　乾隆三十八年正月初六日
　　江西巡抚臣海成谨奏，为恭进搜访书目，仰祈睿鉴事。
　　窃臣于上年十一月二十日，业将现在购访书籍章程及赶紧校择各缘由，具折奏明在案。
　　兹据司道等将先购之书并续经呈缴各书，悉心检核，除剿说、巵言无关采录外，谨择其堪以进呈者二十三部，遵照谕旨，注明时代、姓氏及书中要旨所在，开序略节前来。臣随会同学臣曹文埴覆加校核。谨将书目敬缮清单，恭呈御览，仍候廷臣检核行取。
　　再，搜罗书籍，前经徧示晓谕，诚恐穷乡僻壤，尚有遗留不尽之处，臣覆督同司道，将省志及各县志内所载历代名人著述，摘出书名，分发各府州县，指名购觅，并就本人后裔及各处藏书之家，悉心询访。容俟卷帙稍充，再行奏闻。
　　所有现在检选各书目，臣谨会同学臣曹文埴恭折具奏，伏祈皇上睿鉴。谨奏。
　　朱批：知道了。
（宫中朱批奏折）

