<!-- { "loadSidebar": true } -->
乾隆四十三年正月十九日奉朱批：览。钦此。（军机处录副奏折） 四六五　浙江巡抚王亶望奏孙仰曾等人请翻刻聚珍版书籍折
乾隆四十三年正月初九日
浙江巡抚臣王亶望跪奏，为恭刊聚珍版书籍事。
窃臣接准武英殿修书处咨文内开：本处总裁臣董诰奏请将聚珍版排印各书发给江南等五省翻刊通行一折。奉旨：好。知道了。钦此。钦遵。抄录原奏并排印得《直斋书录解题》等书三十九种，颁发到臣。
钦惟我皇上圣德日新，文思光被九天，诏下缥缃，遍采夫遗编；四库书成，图史汇呈其秘籍。择其善本，印以聚珍，读人间未见之书，慰多士近光之顾。第高文典册，固己云烂星华，而僻壤遐方，未必家传户习。复允儒臣之请，准行翻刻之条，洵艺苑之大观，亦儒林之盛事。兹据捐职盐运使运同孙仰曾、捐职大理寺寺丞汪汝瑮、生员汪庚、监生鲍士恭等呈称：仰曾等识昧一丁，学惭二酉，或陈编经进，邀赏赉之骈蕃；或故纸钻研，愧见闻之孤陋。恭遇右文之世，弥深汲古之心，情愿分任醵赀，鸠工寿梓，俾山陬海澨，羣钦天府之储，蔀屋茅檐，共仰石渠之秘。等情前来。臣查孙仰曾等从前恭进遗书，曾蒙恩赐，今复请刊翻版，用广流传，实出衡茅向日之微忱，益昭圣世崇文之旷典。
除刊成书次第装潢成帙，恭呈御览外，理合恭折奏闻，仰祈皇上睿鉴。谨奏。
乾隆四十三年正月二十七日奉朱批：知道了。钦此。（军机处录副奏折） 四六六　寄谕江西巡抚郝硕即速确查王锡侯《字贯》一案失查人员
乾隆四十三年正月初十日
大学士 公阿<桂>、大学士于<敏中>字寄江西巡抚郝<硕>，乾隆四十三年正月初十日奉上谕：
据郝硕奏接奉部议，将署布政使周克开、按察使冯廷丞革职，委员分别管押解交刑部治罪一折，前已有旨交部矣。逆犯王锡侯妄作《字贯》，于凡例内敢于悖逆，该司道等不能详细检查，罪有应得，但不至如海成之重耳。至该管府县于所属地方更为亲切，乃任该犯肆行刊刷流传，漫无稽察，其咎应较司道为重。前据高晋将知府郭联奎、署知县王宾王附参，止因伊等不能实心查缴违碍书籍，而于失察王锡侯妄刻《字贯》之处未经办及。着传谕郝硕，卽速确查王锡侯《字贯》刻得何年，是否郭联奎、王宾王任内之事。如该府县到任在后，则当查明前任何员，分别核定，据实参奏治罪，以昭平允。将此由四百里谕令知之。仍卽查明覆奏。钦此。（军机处上谕档） 四六七　大学士阿桂等奏查明十至十二月所进书籍错误次数请将总裁等交部察议折
乾隆四十三年正月十一日* 
大学士 公臣阿<桂>等谨奏：查四库全书处进过书籍，前经奉旨将指出错误记过之处，每三月查核一次，其总裁错至三次，分校、覆校错至两次者，均交部察议；其余未及次数者，着加恩宽免，毋庸于下次积算。钦此。又《荟要》总校张能照等校阅书籍颇多，前经奏明，亦请照三次议处之例办理，奉旨允行在案。
查乾隆四十二年九月以前所进书籍，错误次数业经按季查办外，自十月至十二月止，四库馆进过全书散片各二次、武英殿进过《荟要》一次。臣等详加查核，除校阅《宗泽集》及校阅《杨继盛集》之总裁 尚书嵇璜、侍郎董诰，覆校官 中书田尹衡、宋镕，分校官 中书吴俊、李楘，业经奉旨交部，毋庸再行核办外。此外，总裁嵇璜尚有记过八次，总校张能照记过八次，已在三次以上，覆校官 博士刘光第记过三次，中书张虎拜、汪师曾各记过二次，分校官 检讨王锺健记过八次，中书范鏊、鲍之锺、李楘各记过二次，应请旨交部分别察议；其余总裁、总校或记过二次、一次，覆校、分校各员记过各止一次者，应均毋庸议。
至总裁董诰，总纂陆锡熊、纪昀，总校陆费墀，曾经奉旨免其议处，是以臣等未经查核。
合并声明。谨奏。
乾隆四十三年正月十一日奉旨：知道了。钦此。（军机处上谕档） 四六八　谕内阁纂订《热河全志》仍于山庄内肇建文津阁庋贮四库全书
乾隆四十三年正月十四日
乾隆四十三年正月十四日内阁奉上谕：
学校，人才之聚。郡县，户口之系。古者，教养并重，治化覃敷。至于荒略之地，边漠之区，恒有声敎所未及而不隶版图者。我朝定鼎以来，光宅函夏，幅员日廓，中外一家。京畿东北四百里热河地方，在古北口以北，其境于《禹贡》为冀州边末，而虞及殷周，幽州之尽境也。秦汉以来，越在绝徼，未入版图，元魏建安、营二州，唐时有营州都督府，然不过侨治于内地。辽金及元始芗其名，而历服未久，故址旋荒。明弃大宁，视为外域。我国家抚临寰宇，薄海内外，咸登版籍。况热河密迩畿辅，自皇祖康熙四十二年肇建山庄，秋狝经行，往还驻跸。皇考率修前典，设立热河厅，寻改承德州。朕临御之七年，地方大吏建议，此地究为关外，仍设为厅，八沟等六处悉如之。盖以其时士民稀少，风俗椎鲁，立学建郡之制，有未遑焉。嗣后狝猎木兰，每岁驻跸于兹，日见黎庶殷阗，户口繁富，里巷弦诵，人文渐起，此实国家积洽累仁，休养生息，涵濡百余年之久，方克臻斯。夫士为四民之首，土著与侨居者久于其化，子弟不乏秀良，而学校未兴，师承无自，其何以甄陶而鼓励之？况今西域，如乌鲁木齐等处，率皆立学校，置郡县，以此较彼地，既远近悬殊，风土人物亦皆过之，按诸古者广厉学官之意，其地其时正相协焉。爰于丙申秋，命冬官量度规模，鸠工庀材，兴建文庙，朕亲释奠而落成之。每年来巡斯土，必先展拜庙貌，秋仲丁祭，遣大学士行礼，率以为常。所有酌定庠额，分年取士，并创设书院、义学，延师训课，悉令督臣与学臣议立章程以行。近岁士氓深被敎泽，既富方谷，益见蕃昌，闾阎安堵，沐浴太平，四方商贾之民骈集辐凑，俨然成一都会。计其地千有余里，而户口或逾十万焉。可以见耕桑日辟，版籍日繁，成都成邑之盛，有明征焉。近者既创立学校，乐育人材，而其地犹仍热河厅之旧，准诸体制，未为允协。因思向曾设承德州，今宜升为承德府，卽以同知改设。其余六厅，如喀喇河屯厅改为滦平县，四旗厅改为丰宁县，八涛厅其地较广，改为平泉州，乌兰哈达厅改为赤峯县，塔子沟厅改为建昌县，三座塔厅改为朝阳县，赋税户籍之数，悉隶于知府，辖于热河道，以重考核。官斯土者，宜悉心经画，措置协宜，副朕嘉惠边氓、教养兼施之意。
至于考订旧闻，搜罗掌故，辑成《热河全志》，已命儒臣博采旁征，区分事类，纂订成书。仍于山庄内肇建文津阁，庋贮四库全书，琅签秘籍，炳耀兴桓，以示朕崇师惇典、一道同文至意。钦此。（军机处上谕档） 四六九　谕内阁郝硕折参失察《字贯》之府县各员俱不必革职治罪
乾隆四十三年正月三十日
乾隆四十三年正月三十日内阁奉上谕：
据郝硕奏逆犯王锡侯刊刻《字贯》，在吉安、南昌二处将失察之历任知县伍魁孝等、知府卢崧等请旨革职，交部治罪一折，所办未免过当。王锡侯妄刻《字贯》，为人首告，海成身任封疆，于书内大逆不法字样，竟未检阅，转称并无悖逆之词，其罪自应较重。至藩臬两司，随同巡抚办事，固有应得之罪，然较海成已可从轻。其历任失察之知府、知县，更非两司可比，其中并有现经升调离任者，若如郝硕所将伊等悉行革职治罪，是因此一事而通省罢斥多员，又非朕所谓不为已甚之意也。所有折参各员，俱不必革职治罪，止须交部分别议处。此系朕格外加恩，各省地方官当共加感惕，务时刻留心查察。倘所属内，或有不法书籍刊布流传，即行禀报督抚严拏重治。若因此次宽宥，妄谓恩可屡邀，漫不知儆，嗣后别经发觉，必当从重办理，不能复为曲贷也。将此通谕知之。郝硕折并发。钦此。（军机处上谕档） 四七○　云贵总督李侍尧等奏查出已禁未禁各书一并解京招（附清单二）
乾隆四十三年二月初三日
大学士仍管云贵总督 昭信伯臣李侍尧、云南巡抚臣裴宗锡跪奏，为查出应毁书籍并从前未经查禁各书，一并解京，仰祈睿鉴事。
窃臣等钦奉谕旨，严查江西逆犯王锡侯《字贯》一书，并今将此外有无违碍书籍，切实检查，解京销毁，当将查办情形遵旨覆奏在案。
臣等即严饬司道并各府州县妥速访查，设法办理，务使流传边徼之违悖等书净绝根株，毋许虚应故事，仅以空文塞责，并移咨学臣戚蓼生，一体传谕教职各员，实力查办。
兹据昆明县知县及云南府学教授，于省城书铺并各绅士家，谕令将所有应禁各书，陆续缴出。臣等率同司道详加检阅，其中曾经奉旨查禁者，计二十五种，共三十部，谨遵例解京销毁。
从前未经查禁者，计有九种，共十一部。内如侯方域《壮悔堂集》，于应试本朝策内尚沿明季恶习，语涉诞肆，甚至援引汉刘渊、赵石勒、魏拓跋珪为比，阅之实堪愤恨。又如逆犯吕留良父子罪大恶极，其选刊《八家古文》，弁以序言，定以凡例，又所选《天盖楼偶评》时文，居然尚为士子诵习。此等（犭枭）獍之徒，岂可令只字复行于世。又如申时行《赐闲堂集》，语多违悖；李树桢《曝献集》，妄论战阵，间亦干犯本朝。又如《天元玉历》，侈陈占验，附会多近怪异，若留之民间，无裨实用，徒滋狂惑。他如王世贞、袁黄《纲鉴》，其中间有一、二处，语大不伦，虽与我朝无涉，然亦不宜使之流传于后。至郭彦博《明纪》，于明末诸藩名号，书法甚属乖违。以上各书，似宜一一禁毁，以正人心而严民听。臣等谨一并黏签进呈，并缮清单于书名之下，将其中应禁缘由，详晰声明，恭候钦定。
现在仍复加意严查，俟将来省城暨外府州县有无逆犯王锡侯《字贯》及别项违碍书籍，续行呈缴，并滇省有无翻刻板片再行随时解京销毁。
所有现在查出已禁、未禁各书，一并解京缘由，谨合词恭折具奏，伏乞皇上睿鉴训示。谨奏。
朱批：览。 
附一　未禁书籍清单
大学士仍管云贵总督 昭信伯臣李侍尧、云南巡抚臣裴宗锡跪奏，谨将查出末禁违碍各书开列清单，恭呈御览。
计开：
侯方域《壮悔堂集》五本。不全。集内所载豫省试策，系在我朝应试，乃前面既引用汉刘渊、赵石勒、魏拓跋珪诸人，后复于赵武灵、魏孝文二人微示低昂，隐寓请改服色之意，尤属狂悖，应请查禁。
吕留良选《八家文》八本。卷首有逆犯吕葆中序并凡例数则，应请查禁。
吕留良选《天盖楼偶评时文》八本。不全。查系考卷时艺，既为逆犯所选，不宜使之传世行远，应请查禁。
申时行《赐闲堂集》十五本。不全。查集内字句多有违碍，应请查禁。
