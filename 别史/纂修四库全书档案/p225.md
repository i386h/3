<!-- { "loadSidebar": true } -->
臣查抽改《纲目续编》一案，上年汇奏之后，复恭宣圣谕，饬令各属不动声色，认真抽改，以期书无遗漏，事不滋扰。兹复届年底汇奏之期，行据布政使江兰详称，乾隆五十一年分河南省通共抽改过《纲目续编》二十七部，挖出字迹共一封，详请具奏前来。臣覆加查核，均无舛错遗漏。谨将挖出违碍字迹封送军机处存核销毁，并饬各属再行实力查访，无论正本、翻本，务使一律改正，不得稍有遗漏。
所有乾隆五十一年分豫省抽改过《纲目续编》部数，理合恭折汇奏，伏祈皇上睿鉴。谨奏。
乾隆五十一年十二月初七日奉朱批：览。钦此。（军机处录副奏折） 一一七五　四川总督保宁奏本年查缴抽改《通鉴纲目续编》数目折
乾隆五十一年十一月二十八日
四川总督臣保宁谨奏，为遵例奏闻事。
案查钦奉上谕，《通鉴纲目续编》内《发明》、《广义》各条，令各督抚遵照颁发原书抽改，仍着于年终汇奏一次。又钦奉上谕，将挖出正本、翻本违碍字样，汇齐送京销毁。等因。钦此，钦遵。在案。
兹据成都等府州查送各州县呈缴《通鉴纲目续编》共七十三部，陆续缴司，卽查对原发定本，逐一抽改，将抽出字迹各黏贴成本。呈缴前来。
伏查川省地处边隅，藏书本少，臣率同藩司王站柱督饬所属实力查办，详加劝导，本年收缴书数较多，现仍饬再行查访，务期搜罗净尽，不使稍有遗漏，仍致流传。
除将抽出字迹咨送军机处查销外，理合恭折奏闻，伏乞皇上睿鉴。谨奏。
朱批：览。（宫中朱批奏折） 一一七六　直隶总督刘峩奏本年并无抽改《通鉴纲目续编》情形折
乾隆五十一年十一月二十八日* 
直隶总督刘峩跪奏，为遵旨汇奏事。
案查乾隆四十八年三月内奉上谕：前因披阅《御批通鉴纲目续编》内《发明》、《广义》各条，于辽、金、元三朝时事多有议论偏谬及肆行诋毁之处，特交诸皇子及军机大臣量为删润改补，黏签呈览。并遇便发交直省督抚各一部，令其照本抽改，务须实力妥办，总在不动声色，使外间传流之本一体更正，不致遗漏，亦不得滋扰。至各该省抽改共若干部，着于年终汇奏一次。钦此。又于乾隆四十八年十二月内奉上谕：《通鉴纲目续编》外间有翻刻之本，自当一体抽改铲削，着传谕各督抚，饬属留心查访，将翻刻之板片、书本。务须全行查出，一律改正。其挖出正本、翻本书内违悖字样，无论一两页及二三行或数字，均着收存汇齐，送京销毁，不致外间稍有流传，方为妥善。钦此。钦遵。各在案。
兹据布政使梁肯堂呈称：《通鉴纲目续编》一书，自乾隆四十八年四月开局起，至四十九年十二月止，据各属先后缴到一百七十八部，均已挖改完竣，陆续给还，详请汇奏在案。今自五十年奏后起，至本年十二月止，各属并无缴到《通鉴纲目续编》，无凭挖改。等因前来。臣覆奏直属藏书之家本属较少，今自四十九年挖改完竣之后，迄今两载，各属并无续交之书。虽各州县禀核，实已遍行晓谕，然恐穷乡僻壤或尚有未知应改者，臣再谆饬各属，不动声色，妥为晓谕。一有续缴，卽随时赶办给还，务使外间流传之本一体更正，不致稍有遗漏。至前次挖出字片，现饬藩司逐细检齐封固，另行解京销毁。所有本年并无抽改过《通鉴纲目续编》缘由，谨缮折具奏，伏乞圣上睿鉴。谨奏。
乾隆五十一年十一月二十八日奉朱批：览。钦此。（军机处录副奏折） 一一七七　江西巡抚何裕城奏换缴《通鉴纲目续编》情形折
乾隆五十一年十二月初二日
江西巡抚臣何裕城跪奏，为遵例具奏事。
窃照《通鉴纲目续编》内附《发明》、《广义》各条，多有偏谬，应行抽改。钦奉谕旨，每年抽改若干部，着于年终汇奏。嗣复遵旨，照依改本于书版内一律铲改，刷印发换，将旧本缴销。又前署抚臣舒常乾隆五十年江西省并无缴换一折，奉朱批：交何裕城。仍留心。钦此。臣以江西读书者多，藏书自应不少，何至终年并无缴换？缘从前先令有书之家，将旧本缴县解省，然后刷发新本，由县转给士民。因缴书领书层层守候，兼虑胥役经手侵匿，以是观望不缴。臣察知其故，卽饬取改正书版，多为印刷，委敎官赍赴乡村，遍加访询，缴旧换新，随到随给。自此士民无守候之烦，侵匿之虑，无不踊跃缴出。计自本年二月奏明饬办以来，据各属教官陆续换缴，获有旧本一百四部，呈送到臣，发司收贮。兹届岁底，据藩司李承邺汇请核奏前来。
除俟饬交便员解京销毁，仍再留心饬属收换，务期净尽无遗外，理合遵例恭折具奏，伏乞皇上睿鉴。谨奏。
乾隆五十一年十二月二十五日奉朱批：览。钦此。（军机处录副奏折） 一一七八　军机大臣奏遵查《三朝北盟会编》错误情形并原书加签进呈片
乾隆五十一年十二月初三日
臣等将发下《三朝北监（盟）会编》所载宋康王泥马渡江一事，查《一统志》内并未载入。惟查《渊鉴类函》内载有此事，系出自《南渡录》。谨将原书夹签进呈。至《三朝北监（盟）会编》内所载攻城各条，谨遵旨录出存记，并将此种书内错误处所，另行逐一挖改妥协，仍将提调、校对各员分别记过，誊录照例议罚。谨奏。【真按：三朝北盟会编.】（军机处上谕档） 一一七九　军机大臣奏查《钦定蒙古王公功绩表传》已列入全书现在校对片
乾隆五十一年十二月初七日
遵查《钦定蒙古王公功续表传》一书，已列入四库全书，留有空函，现在校对发缮，俟完竣后卽行归函陈设。谨奏。（军机处上谕档） 一一八○　山东巡抚明兴奏本年查缴抽改《通鉴纲目续编》三部折
乾隆五十一年十二月初九日
山东巡抚臣明兴跪奏，为遵旨汇奏事。
乾隆四十八年四月二十八日承准廷寄钦奉上谕：前因披阅《通鉴纲目续编》内《发明》、《广义》各条。等因。钦此。又承准廷寄乾隆四十八年十二月二十日奉上谕：据刘峩奏称有《续通鉴纲目》一部。各等因。钦此。
臣接奉谕旨，当经先后饬司檄行济南等十府二直隶州，转饬各属实力妥办，专委各学敎官，在于境内绅士耆民家并坊肆之中，妥协确查。其查出之书，遴委管理省城书院之历城县训导侯启咸等，一律抽改铲削，磨对清楚，仍发交本家收领。前据兖州府属之峄县、曹州府属之单县、东昌府属之聊城、泰安府属之泰安县，查送有御批《通鉴纲目续编》九部，又青州府属之临朐县查送并无御批《通鉴纲目续编》一部，查无翻刻板片，均经照依样本，一律改正，同挖下违悖字样缴送军机处在案。
兹届年终，据布政使缪其吉具详，据莱州府属胶州查送有御批《通鉴纲目续编》一部，又据济南府属德州查送有御批《通鉴纲目续编》一部，又据济南府属德州查送并无御批《通鉴纲目续编》一部，查无翻刻板片，均经饬发该委员等照依样本改正，同挖下违悖字样呈缴前来。
臣查此种书集，既有正本、翻本，民间流传自多，何以缴到抽改者甚属寥寥？除各属上紧留心访查，务期搜改净尽，毋稍遗漏，并将挖下前书违悖字页封固，咨送军机处销毁外，理合遵旨汇奏，伏乞皇上睿鉴。谨奏。
乾隆五十一年十二月十三日奉朱批：汝分内之事，尚不实心经理，此何益？钦此。（军机处录副奏折） 一一八一　谕内阁着皇六子永瑢等将《乐律全书》疏漏处订正载于提要后
乾隆五十一年十二月十七日
乾隆五十一年十二月十七日内阁奉上谕：
朕披阅朱载堉《乐律全书》，所论音律算法，称引繁赜。但其中较《律吕正义》一书疏漏岐误之处，正复不少。盖乐律算法，义本相通，必须讲求贯串，以期画一。卽如乐律以黄钟为本，而尺度之长短，视累黍为准。但黍有纵横，亦有大小颗粒，若用纵黍则较长，若用横黍则较短，其大小颗粒亦如之，原难定以为准也。是书所论横黍百粒当纵黍八十一粒之说，尚为牵强。又书中所载乐谱内，填注五、六、工、尺、上等字，并未兼注宫、商、角、征、羽字样，未免援古入俗，自应仿照《律吕正义》，逐细添注，方为赅备。盖古乐皆主一字一声，如关关雎鸠、文王在上等诗，咏歌时自应以一字一音，庶合声依永、律和声之义。若如朱载堉所注歌诗章谱，每一字下辄用五、六、工等字，试以五音分注，未免一字下而有数音，是又援雅正而入于繁靡也。卽以琴瑟而论，上古操缦，亦系一字一音，后世古乐失传，而制谱者多用钩擘扫拂等法，以悦听者之耳，遂使一字而有数音，几与时曲俗剧相似，更失古人审音知乐，能使人人声入心通之意。且如殿陛所奏中和韶乐，从前未免沿明季陋习，多有一字而曼引至数音者，听之殊与俗乐相近。经朕特加厘正，俾一字各还一音。目今朝会大典，钟簴铿鐄，备极庄雅，业经载入《律吕正义》，彰彰可考，独不可融洽贯通乎！着交管理乐部算法馆之皇六子永瑢及德保、邹奕孝、喜常，会同精核朱载堉所著此书，分门别类，务将《乐律全书》较《律吕正义》疏漏岐误之处，分列各条，公同详晰订证。如书中凡例、体裁逐加考评，载于提要之后，以垂永久，而昭厘定。钦此。（军机处上谕档） 一一八二　护理陕西巡抚秦承恩奏本年抽改《御批通鉴纲目续编》数目折
乾隆五十一年十二月初十日
护理陕西巡抚印务 布政使臣秦承恩跪奏，为奏闻事。
窃照乾隆四十八年三月二十八日奉上谕：前因披阅《御批通鉴纲目续编》内《发明》、《广义》各条，于辽、金、元三朝时事多有议论偏谬及肆行诋毁之处，特交诸皇子及军机大臣量为删润改补，黏签呈览，并遇便发交直省督抚各一部，令其照本抽改。现在将次办竣，陆续颁发，各该督抚等务须实力妥办，总在不动声色，使外间流传之本一体更正，不致遗漏，亦不得滋逊。至该省自接奉颁发原书后，遵照抽改各若干部，仍着各该督抚于年终汇奏一次，以凭查核。钦此。又于乾隆四十八年十二月二十日奉上谕：《通鉴纲目续编》外间有翻刻之本，前已据农起奏到，曾降旨令江浙各督抚实力搜查抽改。今据刘峩奏直隶亦有翻刻售卖之本，是此种翻刻书籍、板片，各省均有流传，自当一体抽改铲削。着传谕各督抚，饬属留心访查，将翻刻之板片、书本，务须全行查出，一律改正。其挖出正本、翻本书内违悖字样，毋论一两页及二三行或数字，均着收存汇齐，送京销毁，不致外间稍有流传，使无知诞妄之徒，又行抄播，方为妥善。将此遇便传谕各督抚知之。钦此。钦遵。
