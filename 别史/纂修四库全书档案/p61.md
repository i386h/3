<!-- { "loadSidebar": true } -->
　　臣谨会同大学士 仍管两江总督臣高晋、江西学政臣蒋元益恭折具奏，伏乞皇上睿鉴。谨奏。
　　朱批：览。
（宫中朱批奏折）

　　附　清单
　　应毁书目
　　新获应毁书二部：
《苟全集》一部。
《壑云集》一部。
　　续获禁书二十九部：
朱璘《明纪辑略》一部。
王汝南《续纂明纪编年》六部。内二部俱缺首本。
邱维屏《邦士集》二部。
谢德溥《云庵集》二部。
《明纪全载辑略》八部。内一部止五本。卽朱璘《明纪辑略》。
《通纪会纂》一部。卽王汝南《续纂明纪编年》。
《岭南三家诗选》二部。内有屈大均诗。
《屈大均诗集》一部。
屈大均《广东新语》二部。
陈建《皇明从信录》一部。
陈建《明纪统宗》一部。
陈建《明纪辑要》一部。
黄道周《博物典汇》一部。
　　以上共三十一部。
（军机处录副奏折）

二六三　陕甘总督勒尔谨等奏遵旨查办应禁书籍情形折
　　乾隆四十年五月十三日
　　陕甘总督臣勒尔谨、陕西巡抚臣毕沅跪奏，为遵旨覆奏事。
　　窃臣等钦奉上谕：今日海成奏到搜罗遗书一折，据称：绅士明理之人，现在宣扬恩旨，伊等天良难泯，自当呈献无遗。但恐村僻愚民，本不知书，而家藏断简遗篇，或涉不经。更有读书旧家，子孙零替，其败笥残箧中，不无违碍书籍，而目不识丁，虽出示收缴，亦难必其尽献。现在复饬各属，传集地保，逐户晓谕，无论全书废卷，俱令呈缴，按书偿以倍价，俾尽行缴出，以便分别办理。等语。所办颇好。各省查办遗书，其中狂悖字句，节经降旨，各督抚实力查缴，并准其自行首出，仍不加之罪愆。虽现在各省已有缴到者，而所缴尚觉寥寥，其势似未能遍及。今海成所办较为周到，且又不致烦扰，各省自可仿而行之。着传谕各督抚照式一体妥办。海成原折并着抄寄阅看。将此遇各奏事之便，传谕知之。钦此。
　　臣等伏查搜罗遗书一事，节次恭奉谕旨，久经檄饬各地方官实力查办，迄今尚无呈缴，正切悚惶。兹复仰蒙圣训，提示周详，臣等敢不实心经理。惟是陕甘两省，民多淳朴，士鲜明通，自经书子史而外，凡无关举业者，皆不甚珍惜。卽有一二旧家世族，其子弟亦多荒废，是以藏书之家甚少。但恐僻远乡愚，不知拣择，或有将应禁书籍误为存留，实有阙于世道人心。臣等现在恭录圣旨，大书誊黄，遍行出示，并饬各属传集地保，逐户晓谕，一面知会学政臣嵇承谦于按临考试生童云集之时，面加开导，不论何项书籍，凡有断简残篇，悉令呈缴，倍予价值。其随棚赶考之坊肆书贾，亦令该府县一体留心购买，所需书价地方官先行垫发，随于司库臣等养廉内照数扣给。如此则贫士书佣，既知禁约之严，复冀缴书之利，庶遗籍得以尽搜，而应禁之书亦不致存留矣。
　　除俟呈缴稍有卷帙随时校阅进呈外，所有臣等遵旨查办缘由，谨合词恭折具奏，伏祈皇上睿鉴。谨奏。
　　朱批：知道了。
（宫中朱批奏折）

二六四　谕内阁将《明纪纲目》改纂其原书着查缴
　　乾隆四十年五月十五日
　　乾隆四十年五月十五日内阁奉上谕：
　　前曾命仿朱子《通鉴纲目》体例，纂为《明纪纲目》，刊行已久。兹披阅《叶向高集》，见其《论福藩田土疏》，所叙当日旨意之「养赡地土，原给四万顷，卿等屡奏地土难以凑处，王亦具辞，今减去二万顷」云云。则福王当日所得之田仅二万顷。今《纲目》载《福王常洵之国》条云：「赐庄田四万顷，中州腴土不足，取山东湖广田益之。」与向高言不合。又所载青海朵颜等人名对音，沿用鄙字，与今所定《同文韵统》音字及改正《辽金元国语解》未为画一。是张廷玉等原办《纲目》，惟务书法谨严，而未暇考核精当，尚不足以昭传信。着交军机大臣卽于方略馆将原书改纂，以次进呈，候朕亲阅鉴定。其原书着查缴。钦此。
（军机处上谕档）

二六五　户部尚书王际华等奏请增武英殿誊录名数及减议叙年限折
　　乾隆四十年五月十六日*
　　臣王际华、臣嵩贵谨奏，为请旨事。
　　查武英殿修书处向设有行走国子监贡生十名，随同纂修翰林分司缮写。嗣于乾隆三十四年十月，臣王际华因该生等缮写多属平常，且彼时事务稍简，奏明裁去四缺，止留六缺。改于吏部考取誊录内选取举人及正途贡生到殿验试，字画端楷者充补。其月给公费银二两五钱，卽由本处支发，仍咨明户部，于国子监应领膏火项下扣还。经军机大臣覆准，奉旨：依议。钦遵在案。
　　此原就彼时情形核实办理，以免冗滥。今自办理四库全书以来，纂修翰林等尽行派兼校对，日有课程，本处事务转不能兼顾，统归行走誊录六人办理，实不无竭蹷，应随时变通。臣等酌议，合无仰恳皇上圣恩，将前经裁省四缺，暂行复设。但查吏部考取誊录内，现在正途甚少，不敷选用。臣等拟卽于上年乡试落卷内选取誊录，未经补缺之恩、拔、副、优四项贡生中，文理字画尤长者，拣选充补。其支食公费章程，俱照现在六人之例办理，以归画一。
　　再，查各馆誊录，并经吏部奏定，统以扣足五年为满，惟武英殿行走誊录，向以事务稍简，定限六年，方准报满。在彼时定议，原属平允，但现在该誊录等事务倍增，与各馆并无繁简之别。可否仰恳天恩，将武英殿行走誊录，并照各馆之例，一体五年报满。由臣等核其勤惰，分别等次，咨部议叙，于体例既属画一，而该誊录等感激天恩，行走自益勤勉，于公事亦为有益。统俟四库全书各分全行缮得时，容臣等酌量情形，再行查照旧例办理。为此，谨奏请旨。
　　乾隆四十年五月十六日奉旨：知道了。钦此。
（军机处录副奏折）

二六六　大学士于敏中等奏请添派《四库全书荟要》校对折
　　乾隆四十年五月十六日*
　　臣于敏中、臣王际华谨奏，为请旨事。
　　臣等办理《四库全书荟要》，前经奏准，所有顺天乡试落卷内选取之誊录，未经得缺者，准其在额外効力缮写，并选派分校翰林四员、覆校翰林二员，专司校阅。迄今数月，誊录等具呈効力者渐增，所有原派校对之员，办理未能裕如。臣等酌拟添派翰林四员，俾得从容校阅。
　　再，查聚珍版各书，前奏派翰林四员，专司校刊，嗣因办理《荟要》，需员分校，而翰林人数不敷选派，卽以所派校刊之员，兼司其事，但日久书多，未免顾此失彼。臣等亦拟添派四员，俾校缮与校刊，各专其责。
　　以上二项，共拟添派校对八员。臣等公同选得原充全书校对今授翰林修撰之吴锡龄，庶吉士严福、于鼎，候补监丞侍朝，并新授庶吉士陈崇本、陈文枢、吴锡麟、徐如澍充补。又分校中书冯培，派在军机司员上行走，所遗之缺，拟以庶吉士曾廷橒顶补。仍与原派各员，统行酌量，视其孰宜校刊，孰宜校缮，分别派办，庶责成既专，程功较为详密。其全书分校、覆校各员缺，另行会同各总裁派员充补。为此谨奏。
　　乾隆四十年五月十六日奉旨：知道了。钦此。
（军机处录副奏折）

二六七　谕内阁改编《明纪纲目》着仿照《通鉴辑览》办理并查改《明史》对音讹舛之处
　　乾隆四十年五月十八日
　　乾隆四十年五月十八日内阁奉上谕：
　　昨因《明纪纲目》考核未为精当，命军机大臣将原书另行改辑，候朕鉴定。因思《纲目三编》，虽亦曾经披览，但从前进呈之书，朕鉴阅尚不及近时之详审。若《通鉴辑览》一书，其中体制书法，皆朕亲加折衷，一本大公至正，可为法则。此次改编《纲目》。自当仿照办理。又《明史》内于元时人地名对音讹舛，译字鄙俚，尚沿旧时陋习，如「图」作为「兔」之类，既于字义无当，而垂之史册，殊不雅驯。今辽、金、元史已命军机大臣改正另刊，《明史》乃本朝撰定之书，岂转可听其讹谬？现在改办《明纪纲目》，着将《明史》一并查改，以昭传信。朕非于此等音译字面，有所偏袒，盖各国语音不同，本难意存牵合，即如满洲、蒙古文译为汉文，此音彼字两不相涉，乃见小无识之徒，欲以音义之优劣，强为分别轩轾，实不值一噱。朕每见法司爰书，有以犯名书作恶劣字者，輙令改写。而前此，书回部者，每加犬作（犭回），亦令将犬旁删去。诚以此等无关褒贬，而适形鄙陋，实无足取。况当海（宀禹）同文之世，又岂可不务为公溥乎？将此通谕知之。所有原颁《明史》及《纲目三编》，俟改正时并着查缴。钦此。
（军机处上谕档）

二六八　军机大臣奏缴进重复书籍并将应毁书板交武英殿铲字留板片（附清单一）
　　乾隆四十年五月二十日
　　臣等面奉谕旨：各省解到查明请毁书籍，现在交馆分别应存、应毁。其应存书籍，该馆亦止须酌留一部，其余重复者，着概行缴进。钦此。臣等因查前此陆续发下各书内，重复者共六部，理合开单，将原书缴进。
　　再，查现在萨载、三宝等各有解到请毁书籍，为数颇多。臣等现在检查，拟于圣驾驻跸热河时，附本报陆续呈览。其中或有应存者，恭候发下，交馆分别办理。
　　再，此等进到之书，卽有彼此互相重复者，拟暂时封存，俟回銮后，卽汇齐开单缴进。
　　再，查钟音、萨载、三宝、海成等俱有解到应毁书板，合并奏明，交武英殿铲去字迹，留板备用。谨奏。

　　附　查出重复书籍清单：
《苍霞奏艹》
《崇相集》
《博物典汇》三部
《古今议论参》
《明纪辑略》
（军机处上谕档）

二六九　浙江巡抚三宝奏解缴续收应毁书籍版片并堪采遗书折（附清单一）
　　乾隆四十年五月二十二日
　　浙江巡抚臣三宝谨奏，为续收应毁书籍版片并获有堪采遗书，分别解缴，恭折具奏事。
　　窃臣前经迭次查获应毁各书共三十五种，内连重复者共七十三部，及起获屈大均、郑晓书版各一副，先后恭折奏明，并已解缴，听候查销在案。臣复饬令各委员暨书贾人等，无论城乡镇市，山陬僻壤，务期徧访无遗，并令将已获各书，遇有续缴者，一体查收。又严饬地方各官，谕令地保，将钦奉恩旨按户宣告，俾得家喻户晓，以期应毁各书收缴尽净，仰副圣主杜绝邪言、维持风敎之至意。
