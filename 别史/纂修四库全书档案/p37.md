<!-- { "loadSidebar": true } -->
　　兹复命臣等议定章程，臣等谨详加核议。伏思缮本讹字，一由于校录之未尽精审，一由于各员之未有考成。自办书以来，但依字之程限课工，所有已录各卷之舛误多少，臣等实不能深信。自当严定规条，使承办人员，知有责成，各加谨凛，方于办书有益。臣等公同酌议，除已经缮得各书，仍交原办之誊录、分校人员，令其各自覆加详勘，臣等另行留心查核外，查四库全书每日可得四十余万字，设有分校官三十二员，《荟要》每日可得二十余万字，设有分校官十二员，于每册缮成校毕后，汇交武英殿查检装潢，以备随时呈览。该处虽设有总校之翰林一员，专司收发督催，稽考字体、课程及款式、篇页诸事，而于每日所得之六十余万字，非但磨校势难徧及，卽抽查亦力有未遑，若不添设覆校一层，则分校、誊录之是否尽心，无从稽核，仍恐因循贻误。谨拟嗣后四库全书缮本添派覆校官十六员，《荟要》缮本添派覆校官六员，均于现在分校各员内，择其校书精确者，如数充当。其分校之缺，另为选补。每于分校交书后，令覆校之员，细加覆勘。仍各严立功过处分，俾其共知儆勉，庶不致复滋轻率谬误。
　　所有各项条例事宜，另列清单，恭呈御览。是否，伏候训示。谨奏。
　　多罗质郡王臣永瑢　　大学士臣舒赫德　　大学士臣刘统勋　　大学士臣于敏中
　　尚书臣福隆安　　尚书臣王际华　　尚书臣蔡新　　尚书臣英廉
　　左都御史臣张若溎　　侍郎臣曹秀先　　侍郎臣李友棠
　　乾隆三十八年十月十八日奉旨：所议甚好。依议。钦此。
（军机处录副奏折）

　　附　功过处分条例
　　一、严核功过，以示劝惩也。查誊录各员缮写之书，陆续交分校官校对，如校出错字，卽饬随时补改。并查所错之字，如系照原本讹误者，免其记过；若原本无讹，该誊录粗率误写者，每错一次，记过一次。倘有能将原本讹字看出，签请酌改得当者，每一处记功一次。至分校各员，除校改誊录错误，分所应为，毋庸记功外，若能将原本讹舛应改之处，校正签出，精确得当者，每一处记功一次。校毕后交覆校官校勘，如誊录有错，分校官未得看出，经覆校之员查改者，将原办之分校、誊录各记过一次。若覆校人员能于原本错误处签改切当者，将覆校官记功一次。至校毕送武英殿后，经臣等随意抽查，如见有誊录错字，未经各员校改者，将承办疎忽之覆校、分校、誊录人员，各记过一次。若进呈后，经皇上指出错误，即将覆校、分校、誊录人员加倍记过，并将臣等总裁交部察议。其各书款式、卷篇、次叙，如有舛误，责在总校。若总校官未能看出，经臣等抽查发改及蒙皇上指出查改者，总校之员，过亦如之。若总校官果能查勘无误，每月记功一次。
　　一、添设功过簿，以专责成也。查办理缮写四库全书，向祇设有稽核字数考勤簿。今既定以功过，应将覆枝、分校、誊绿人员，各设功过簿二本。每交书一次，臣等查核填注，一贴武英殿备查，一交本员收执，俾各触目警心，咸知儆勉。至五年期满后，将功过簿详加核对，其应行议叙之誊录人员，除按字数多〔寡〕工拙酌定等次外，仍将功多过少者，列为上等，功过相抵者，次之，过多功少者，又次之。由臣等公同核定，移咨吏部，分别班次铨用。其有过无功者，除字画潦草之员，臣等随时甄别沙汰外，如字画尚属端楷，惟错字不能尽免者，尚可留供抄录。但究系有过无功，不得因系出资自効，稍为姑宽，致与有功录叙之人，漫无区别。应就其错字多者，再留誊写二年，错字较少者，再留一年。仍核其留办后，果能尽心奋勉，方准咨部议叙。至覆校、分校各员，与别馆支给公费者不同，似应略示鼓励。如五年后，核其功多过少者为上等，功过相抵者为次等，分别班次，带领引见，恭候皇上酌量加恩。其过多功少者，止须交部，分别加级纪录。若有过无功之员，五次以上〔者〕，留之无益，卽行汰回本衙门，另行拣员补换。
　　一、校出原本错讹更正之处，应附载卷末也。伏见钦定经史刊本，每卷后俱有考证。今缮写四库全书，似应仿照其例。查旧有刊本及进到之抄本，其中错误，皆所不免。一经分校、覆校各员校出，自应另载卷末。如仅系笔画之讹，仅载某字讹，某今校改。如有关文义考订者，并略附按语于下。如此，则校办全书，更为精当。臣等亦得就其签改之多少，随时抽查，以便无误。
（军机处上谕档）

一二六　两江总督高晋奏陈续购书目并委员汇解各书送馆校办折
　　乾隆三十八年十月二十五日
　　太子太傅 内大臣 大学士 仍留两江总督统理河务革职留任臣高晋谨奏，为敬陈续购书目，并汇解缘由，仰祈圣鉴事。
　　窃臣钦遵谕旨，采访遗书，数月以来，已将购得古今书籍，迭次奏明在案。
　　今又督同各属上紧访觅，陆续收缴。臣就其中删除重复，选取可以列入经史子集者，计共二百种。理合开列清单，恭呈御览。
　　再，臣现准办理四库全书处咨会，将臣前此列奏各书，一并送馆校办。臣自闰三月至今，先后十次，计共奏进书一千二百二十七种。内除扬州商人马裕家借取之书，久经遵旨移交盐臣李质颖解送，又准四库馆单开删去各种外，实共存应解书一千三十二种。现将前项各书逐一查点，收拾停妥，分别次数，装箱稳固。适有六合县知县宋觐光，因拏获邻境盗犯，送部引见，卽委其顺解四库馆交收。臣仍督率所属，留意搜罗，俟集有成数，随时奏明汇解。
　　所有续购书目并委员解送缘由，臣谨会同江苏抚臣萨载，合词具奏，伏乞皇上睿鉴。谨奏。
　　朱批：知道了。
（宫中朱批奏折）

一二七　广西巡抚熊学鹏奏查明粤西实无遗书折
　　乾隆三十八年十月二十五日
　　广西巡抚臣熊学鹏跪奏，为遵旨查明覆奏事。
　　乾隆三十八年四月二十五日准礼部咨，乾隆三十八年三月二十八日奉上谕：前经降旨，令各该督抚等访求遗书，汇登册府。近允廷臣所议，以翰林院旧藏《永乐大典》详加别择校勘，其世不经见之书，多至三、四百种。将择其醇备者付梓流传，余亦录存汇辑，与各省所采及武英殿所有官刻诸书，统按经史子集编定目录，命为四库全书。俾古今图籍，荟萃无遗，永昭艺林盛轨。乃各省奏到书单寥寥无几，且不过近人解经、论学、诗文、私集数种，聊以塞白。其实系唐宋以来名家著作，或旧版仅存，或副藳略具，卓然可传者，竟不概见。当此文治光昭之日，名山藏弆，何可使之隐而弗彰！此必督抚等视为具文，地方官亦第奉行故事，所谓上以实求，而下以名应，殊未体朕殷殷谘访之意。且此事并非难办，尚尔率略若此，其它尚可问乎？况初次降旨时，惟恐有司办理不善，藉端扰累，曾谕令凡民间所有藏书，无论刻本、写本，皆官为借抄，仍将原本给还。揆之事理人情，非无阻碍，何观望不前，一至于此！必系督抚等因遗编著述，非出一人，疑其中或有违背忌讳字面，恐涉乎干碍，预存宁略毋滥之见，藏书家因而窥其意指，一切秘而不宜。甚无谓也！文人著书立说，各抒所长，或传闻异辞，或纪载失实，固所不免，果其略有可观，原不妨兼收并蓄。卽或字意触碍，如南北史之互相诋毁，此乃前人偏见，与近时无涉，又何必过于畏首畏尾耶！朕办事光明正大，可以共信于天下，岂有下诏访求遗籍，顾于书中寻摘瑕疵，罪及收藏之人乎？若此番明切宣谕后，仍似从前疑畏，不肯将所藏书名开报，听地方官购借，将来或别有破露违碍之书，则是其人有意隐匿收存，其取戾转不小矣！且江浙诸大省，著名藏书之家，指不胜屈，卽或其家散佚，仍不过转落人手。闻之苏湖间书贾书船，皆能知其底里，更无难于物色。督抚等果实力访觅，何虑终湮？惟当严饬地方官，勿假手吏胥，藉名滋扰，众人自无不踊跃乐从。卽有收藏吝惜之人，泥于借书一痴俗说，此在友朋则然，今明旨征求，借后仍还故物，于彼毫无所损，又岂可独抱秘文，不欲公之同好乎！再各省聚书最富者，原不尽皆本地人之撰着，祇论其书有可采，更不必计其（及）非其地产，则搜辑之途更宽，方不致多有遗逸。着再传谕各督抚等，予以半年之限，卽遵朕旨，实力速为妥办。俟得有若干部，即陆续奏报，不必先行检阅。若再似从前之因循搪塞，惟该督抚是问。将此一并通谕中外知之。钦此。
　　臣查前次钦奉谕旨，访求遗书，经前任抚臣永德饬属遍行晓谕，续经护巡抚事 布政使淑宝查明，并无旧书撰述，惟据桂林府查有原任大学士陈宏谋辑有《养正遗规》等书八种　书目当经具折覆奏在案。
　　兹臣接奉谕旨，随即通行各属，遵奉实力访查。据布政使淑宝详据各府州县申覆，咸称：遵卽出示采访，奈粤西边陋，士子诵习，书坊货卖，不过经史、时文、唐诗、韵府之类，实无历代旧书内有阐明性学治法，关系世道人心，并发挥传注，考核典章。洎本朝士林宿望，向有诗文传集，及近时沉潜经史，原本风雅，如顾栋高、陈祖范、任启运、沈德潜辈，各着成编，世不经见之书，亦无坊肆家藏未经镌刻暨抄本存留，无凭叙列目录详送。等情。申覆到臣。臣思前项书籍，系钦奉谕旨查缴，自应设法实力访求，俾无遗漏。粤西虽属边方，如桂林、平乐、梧州、浔州等府，乃系粤西省内人文称盛之地，岂无一家收藏旧书，随又严饬该司转饬各府州县，逐细购取，务使采访无遗。兹复经该司查据各府州县申称：细加谘访，除原任大学士陈宏谋所辑有《养正遗规》等书八种，均经刊刻流布，业经前护抚臣淑宝查明，编辑书目，奏覆在案，此外实无遗书，无凭缴送。已取有各州县印结到臣。臣覆细加察访无异。理合恭折覆奏，伏祈皇上睿鉴。谨奏。
　　朱批：知道了。
（宫中朱批奏折）

一二八　广西巡抚熊学鹏奏查明实无图谱金石等书折
　　乾隆三十八年十月二十五日
　　广西巡抚臣熊学鹏跪奏，为查明覆奏事。
　　乾隆三十八年闰三月二十二日准礼部咨，内阁抄出大学士刘统勋等议覆安徽学政朱筠条奏，令各省于收书之外，凡有绘写制度名物如聂崇义《三礼图》之数，胪列世系年代如杜预《春秋释例》、《地名谱》之类，均系图谱专家，宜并为采辑。其有将古今金石源流裒叙成书，如欧阳修、赵明诚所著者，亦宜一体汇采。仍开入书目，先行奏明，以便甄择取进。等因。奉旨：依议。钦此。移咨到臣。
