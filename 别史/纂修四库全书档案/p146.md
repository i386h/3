<!-- { "loadSidebar": true } -->
国初设官分职，不殊周官法制。及定鼎中原，参稽前代，不繁不减，最为详备。其间因革损益，名异实同。稽古唐虞，建官惟百。内有百揆四岳，外有州牧侯伯。奋庸熙载，亮采惠畴。周则监于二代，立三公、三孤。秦汉以后，为丞相、为中书门下平章知政事。明洪武因胡惟庸之故，改丞相为大学士。其实官名虽异，职守无殊。惟在人主太阿不移，简用得人，则虽名丞相，不过承命奉行。卽改称大学士，而所任非人，窃弄威福，严嵩之流，非仍名大学士者乎？盖有是君，方有是臣。惟后克艰厥后，庶臣克艰厥臣。昔人言天下之安危，系乎宰相。其言实似是而非也。至六官卽今之六部，周礼典制綦详，要亦本于唐虞司徒秩宗诸职。外而督抚，自秦汉以来，所称守牧、节度、行省，卽唐虞十二牧之遗。历年改革，建置纷如，难以缕数。我国家文武内外官职品级，载在《大清会典》，本自秩熬。至于援古证今，今之某官卽前某代某官，又或古有今无，或古无今有，允宜勒定成书，昭垂永久，俾览者一目了然。
现在编列四库全书，遗文毕集，着卽派总纂、总校之纪昀、陆锡熊、陆费迟（墀）、孙士毅等，悉心校核，将本朝文武内外官职阶级，与历代沿袭异同之处，详稽正史，博参羣籍，分晰序说，简明精审，毋冗毋遗。其议政大臣、领侍卫内大臣、八旗都统、获（护）军统领、健锐火器营、内务府，并驻防将军及新疆增置各官，亦一体详晰考证，分门别类，纂成《历代职官表》一书。由总裁复核，陆续进呈，候朕阅定。书成后，卽以此旨冠于卷首，不必请序。列入四库全书，刊布颁行，以昭中外一统，古今美备之盛。因首论丞相一官，余可类推。览是编者，其各顾名思义，凛然于天工人代，兢兢业业，夙夜靖共，以庶几克艰无旷之义。钦哉特谕。钦此。（军机处上谕档） 七一三　江西巡抚郝硕奏解应毁书籍板片折
乾隆四十五年十月初六日
江西巡抚臣郝硕谨奏，为奏解应毁之书籍、板片，仰祈圣鉴事。
窃照江西省设立书局以来，凡属堪备采择及新获违碍应毁各书，节经臣具折分晰陈奏在案。所有已经奏明应毁之书，而印本、板片存留在外者，亦经臣刊刻书目，分发各属认真收缴。自上年七月以前，业已先后解过书一万一千五百一部、板四千五百五十三块。
兹查自上年八月至今，据各属陆续呈缴到局书二千六十三部，计一万一千五百八十七本，又板片二十一种、计四千六百七块，存积已多，应行解毁。谨缮清单，恭呈御览。
除分别装箱，委员解交军机处查收请旨销毁，仍再严饬各属，晓谕士民，示以恩予限期，将次届满，作速争先呈缴，毋致存留干罪，务期违碍之书本、板片净尽无遗外，臣谨会同署两江总督臣陈辉祖、江西学政臣汪永锡恭折具奏，伏乞皇上睿鉴。谨奏。
朱批：览。（宫中朱批奏折） 七一四　广西巡抚姚成烈奏续缴应禁书籍折
乾隆四十五年十月初八日
广西巡抚臣姚成烈跪奏，为奏闻事。
窃照奉文应禁各书，粤西节次准咨搜查，据各属先后呈缴，经前抚臣吴虎炳、李世杰先后咨送军机处销毁，并恭折奏明在案。
臣到任后，又通饬各属详细访查，并将臣在粤东藩司任内所刊奉文各禁书书目，分发各属，责成各学教官，令其向书坊内并本地读书之家暨士民人等家塾，逐一细查，广为晓喻，无论全部书本及残篇断简，凡在应禁之列者，卽行缴出送销，并出示遍行晓喻。兹据藩司朱椿、臬司富躬详送查出应缴各禁书前来。除咨送军机处销毁外，臣谨缮清单，恭呈御览。
臣仍严饬各属再行详细访查，实力办理，期于家喻户晓，尽数查出，毋许片纸存留，务断根株，以正人心而肃功令。相应恭折具奏，伏祈皇上睿鉴。臣谨奏。
朱批：览。（宫中朱批奏折） 七一五　军机大臣奏查明七至九月所进书籍错误次数请将总裁等交部察议片
乾隆四十五年十月十一日* 
查四库全书馆进过书籍，前经奉旨：将指出错误记过之处，每三月查核一次，其总裁错至三次，分校、覆校错至两次者，均着交部察议。其余未及次数者，着加恩宽免，毋庸于下次积算。钦此。又奉旨：现已添设总校，其总裁等不过从中抽阅，伊等所阅之书既少，则处分不应仍照向例，嗣后书内每错一次，即将签贴之总裁交部察议。钦此。又奉旨：此后书内错误，总裁、总校记过一次者，分校着记过二次。钦此。又总校张能照等检阅书籍较多，前经奏明，请照三次议处之例办理，奉旨允行。各在案。
本年六月以前，所进书籍错误次数，业经按季查核。自本年七月起至九月止，四库馆进过全书十四次，臣等详加查核，总裁八阿哥记过二次，嵇璜记过一次，王杰、董诰、曹文埴各记过二次；总阅朱珪记过七次，窦光鼐、达椿各记过三次，倪承宽、李汪度各记过二次，吉梦熊记过一次；总校何思钧记过三十一次，杨懋珩记过二十七次，王燕绪记过二十五次，仓圣脉记过十九次，朱钤记过十七次，缪琪记过十一次；分校王家宾记过二十二次，范鏊记过十次，孙球、李镕各记过八次，方炜、范衷、田尹衡、张曾效、李荃、钱樾各记过六次，于鼎、张焘、陈文枢、张慎和、莫瞻菉、吴甸华、吴裕德、吴舒帷、金学诗、陈昌齐各记过四次，王锺泰、章宗瀛、张虎拜、李楘、袁文邵、胡敏、周鋐、吴寿昌、季学锦、温汝适、牛稔文各记过二次。应交吏部、都察院照例分别察议。谨奏。
乾隆四十五年十月十一日奉旨：知道了。钦此。（军机处上谕档） 七一六　谕内阁和珅着充四库馆正总裁
乾隆四十五年十月十五日
乾隆四十五年十月十五日内阁奉上谕：
和珅着充四库馆正总裁。钦此。（军机处上谕档） 七一七　军机大臣阿桂等奏请将总裁曹文埴等交部议处片
乾隆四十五年十月十六日* 
臣阿桂、和珅谨奏，为参奏事。昨发下四库全书沈炼《青霞集》八本，内蒙皇上指出空格未填者，共数十签。臣等逐一检阅，内总裁曹文埴未经看出者一处、总校仓圣脉未经看出者共一百四十二处。查从前此等字样，曾于乾隆四十二年奉有谕旨，令该管酌改呈进。此次何得漫不经心，空格至百余处之多，非寻常错误可比，相应请旨，将未经看出一处之总裁曹文埴交部议处，未经看出至一百四十二处之总校仓圣脉交部严加议处。至分校之员阅看书篇既少，更不应疏玩若此，应请一并交部分别议处。
其明季中叶以后著录各书，容臣等详加阅看，遇有此等字样，悉细另行校订，陆续进呈。谨奏。
乾隆四十五年十月十六日奉旨：着交部。钦此。（军机处上谕档） 七一八　谕未详查《日下旧闻考》错误之蔡廷衡等着分别罚俸
乾隆四十五年十月二十二日
吏部等衙门奏纂辑《日下旧闻考》错误未经详查之编修蔡廷衡，其复核之侍讲张焘，及英廉、梁国治均照例察议一疏，奉谕旨：
蔡廷衡着罚俸六个月，英廉、梁国治俱着罚俸三个月，张焘着销去纪录一次，免其罚俸。（起居注册） 七一九　军机大臣奏各省送到违碍各书开具清单缴进销毁片
乾隆四十五年十月二十五日
查各省送到违碍各书，业将必应销毁及抽毁之本节次开单进呈在案。
兹据各该督抚等将查出应毁重本陆续解到，谨开具清单，装成一百三十箱缴进销毁。再，查各省所送书内，有因沿途雨湿霉烂者，难以翻揭查点，但外间未便存留，理合装成六十捆，一并缴进销毁。所有各省解到板片，并请交武英殿查照向例，分别办理。谨奏。（军机处上谕档） 七二○　福建巡抚富纲奏复行查出不应存留书籍并请撤毁林兆恩祠祀牌额折
乾隆四十五年十月二十五日
福建巡抚臣富纲跪奏，为复行查出不应存留书籍，恭折奏缴销毁事。
窃照钦奉谕旨，查缴违碍各书，业经前任督抚二臣先后搜罗奏缴在案。
臣抵任以来，诚恐僻壤穷乡，尚有遗留，搜毁未尽，随时谆饬各属，会同敎官各就附近村庄，选派明白绅士，遍历有书之家，悉心查检。兹据各属陆续呈缴全书废帙共一百三十一种，计五千一百八十三本，并起有板片六千三百三十七块。臣逐加查阅，内《广舆记》等一百二十九种，俱系四库全书馆及各省奏明应禁之书。除另行委员解送军机处销毁外，其《丛桂堂全集》、《三敎正宗》二书，系由闽省查出。臣查《丛桂堂全集》系明季闽人颜廷榘所著，内中间有违碍字句，不便存留。其《三敎正宗》系明季莆田县生员林兆恩所著，刻自隆万年间，书内虽无甚违碍之处，但创为三教归一之说，其意欲援老释而附于儒，实则推老释而混于儒，名为独尊孔子，实则以孔子之敦为下级，老为中级，释为上级，且妄自称为「三敎先生」、「三一敎主」，复以「夏午尼」为号，以比孔之仲尼、老之清尼、释之牟尼，不特参孔圣、老子、释迦而四之，直欲驾孔圣、老子、释迦而上之。称名既属狂诞，立说更为不经，应请销毁，以息邪说而正人心。至有无原板翻刻及别项著述，并其门人卢文辉有无专集流传，现在通饬实力查缴，并咨会各省一体查办外，所有二书内违碍谬妄语句，臣谨黏签封固，另开书目清单，恭呈御览。
再，查林兆恩伪托发明三教，彼时从游弟子，谬为推重，颇有为之立祠者，既以敎主为名。臣恐尚有别项流传邪敎等事，随细加访察，并于乡试时查询。该县诸生率多不知其人，间有知为明季道学者，亦称世远年湮，不知何所著述。核之该县志乘，亦仅列于隐逸门内，并未载有前书，并查该祠牌额，亦止名为理学，不复有三敎之名，是其说仅能淆惑于一时，久已不行于圣世。惟其书既悖于正学，似不便复存其祠祀，应请查明撤毁，以为欺世盗名者儆。
合并陈明。伏祈皇上睿鉴训示。谨奏。
朱批：览。（宫中朱批奏折） 七二一　湖广总督舒常奏缴湖北省第十次查获应毁各书折
乾隆四十五年十一月初一日
湖广总督臣舒常、湖北巡抚臣郑大进跪奏，为十次查获应毁各书，委员解缴，恭折奏闻事。
窃照各种违碍书籍，湖北先经酌委敎职人员，各回原籍，向亲友家中劝谕呈出，并令各州县会同该学教官慎选醇谨绅士，分乡查缴，业已九次查获违碍各书，总计八千六百零三部，俱经奏明，委员解送军机处在案。
臣舒常到任后，复会同臣郑大进严饬各员，实力搜罗，毋稍隐匿。兹又据各委员陆续呈缴查获违碍书一百五十二种，计一千三百八十八部。臣等现在点明封固，除委员解赴军机处查销外，所有湖北省第十次查获应毁各书委员解缴缘由，臣等谨会折具奏，并缮简明清单，恭呈御览。
