<!-- { "loadSidebar": true } -->
　　奴才复饬晓事商总等，因亲及友，设法访求。随时觅得书籍，奴才细加检查，择其流传尚少者，酌取四百七十种。今专差送交四库全书总裁处，听候选办外，谨缮书目清单，恭呈御览。现在仍询访购觅，一有所得，卽行奏闻呈进。
　　所有续得书籍专差赍送缘由，恭折具奏，伏乞皇上圣鉴。谨奏。
　　朱批：知道了。
（宫中朱批奏折）

八九　江苏巡抚萨载奏再陈续购遗书并进呈书目折
　　乾隆三十八年六月二十四日
　　江苏巡抚臣萨载谨奏，为再陈续购书目，仰祈圣鉴事。
　　窃照采访遗书一事，臣遵旨督属实力查办，业将陆续购得各书，四次奏进在案。
　　今据江宁、扬州等属禀报续购各书，均经臣批饬就近呈送江宁书局，由督臣查明会奏。所有苏、松、常、镇、太五府州属续购之书，并委员暨山塘书贾购得书籍，解交苏州书局，臣饬令在局委员检查卷帙，计共一百二十种。理合缮具目录清单，会同督臣高晋，恭折奏进，仰恳皇上勅交四库全书总裁大臣核定，饬取到日，卽行解送。
　　臣现在严饬各属，上紧设法搜罗，并分饬委员书贾，徧历城乡市镇，四处踪觅，遇有罕见遗书，分别借钞价买，随时送局，另行开单具奏。伏乞皇上睿鉴。谨奏。
　　朱批：知道了。
（宫中朱批奏折）

九○　两江总督高晋奏觅得徐干学所刻经学各书开单呈览折
　　乾隆三十八年六月二十八日
　　臣高晋谨奏，为购得经学各书，仰祈圣鉴事。
　　窃照采访遗书，钦奉上谕，以昆山徐氏之传是楼素有藏书，命臣实力购觅。当查该宦传是楼虽于雍正十二年不戒于火，遗籍无存，然徐氏所藏，岂无流播人间书籍。复经谆饬各属，广为搜罗去后。兹据上元县知县曾曰琇觅得已故尚书徐干学所刻唐宋以来经学各书，共一百三十八种，计一千七百九十卷，呈送前来。臣查徐干学昔年刊刻此书，原系采借秀水朱氏之曝书亭及常熟钱氏之述古堂，并各藏书家流传秘本，荟萃成编，，其为传是楼遗籍无疑。今钦奉特旨，纂辑四库全书，以经学之书为第一库，则此书有裨经学，似亦足备采择。理合开列清单，恭呈御览，仰恳勅交总裁大臣核定饬取，卽行解送。
　　臣谨会同江苏抚臣萨载，缮折具奏，伏乞皇上睿鉴。谨奏。
　　乾隆三十八年七月十二日奉朱批：知道了。钦此。
（军机处录副奏折）

九一　谕内阁进士邵晋涵举人戴震等如勤勉准其一体散馆殿试酌量录用
　　乾隆三十八年七月十一日
　　乾隆三十八年七月十一日，内阁奉上谕：
　　前据办理四库全书总裁奏，请将进士邵晋涵、周永年、余集，举人戴震、杨昌霖调取来京，同司校勘。业经降旨允行。但念伊等尚无职任，自当予以登进之途，以示鼓励。着该总裁等留心试看年余，如果行走勤勉，实于办书有益，其进士出身者，准其与壬辰科庶吉士一体散馆，举人则准其与下科新进士一体殿试，候朕酌量降旨录用。钦此。
（军机处上谕档）

九二　两淮盐政李质颖奏续进获旧板等书开单呈览折
　　乾隆三十八年七月十一日
　　奴才李质颖谨奏，为恭进书籍事。
　　窃奴才钦奉谕旨，采访遗书，设法搜求，今觅得旧板书十五种，仿旧板抄本书七种，敬谨装潢，恭进呈览。又觅得抄本书十六种。奴才知识浅陋，未曾经见，询之坊肆书贾，佥称并未通行。伏思此内或有可备四库全书采择者，谨分别开缮书目清单，一并恭呈御览。伏乞圣明俯鉴。谨奏。
　　乾隆三十八年八月初六日奉朱批：知道了。钦此。
（军机处录副奏折）

九三　两江总督高晋奏续得经史各书开单呈览折
　　乾隆三十八年七月十八日
　　太子太傅 内大臣 大学士 仍留两江总督统理河务革职留任臣高晋谨奏，为恭陈续购经史各书，仰祈圣鉴事。
　　窃照钦奉上谕，纂辑四库全书，首冠以经，表自古圣贤之统绪；次列以史，垂累朝兴废之源流。此外，说经论史之书，苟能互相发明，均可列诸简册。臣恪遵明旨，留心采访，屡经缮折开单，进呈在案。
　　兹又督属徧加搜罗，共得抄刻书五十种，或于经学别有解悟，或于史事各证异同，虽未必尽堪选择，而已经着有成编，似于册府所采，稍裨万一。理合开列清单，恭呈御览，仰恳勅交总裁大臣核定饬取，卽行解送。
　　臣谨会同江苏抚臣萨载，合词具奏，伏乞皇上睿鉴。谨奏。
　　朱批：览。
（宫中朱批奏折）

九四　闽浙总督钟音等奏呈续购书集清单并报前获各书分别办理呈送折
　　乾隆三十八年七月十九日
　　闽浙总督臣钟音、福建巡抚臣余文仪、福建学政臣汪新谨奏，为钦奉上谕事。
　　窃照案准礼部咨，钦奉上谕，采访遗书，臣等钦遵办理，业将已购书集开具清单，三次恭折奏闻在案。
　　四月二十二日复准部咨，钦泰谕旨：予以半年之限，实力速为妥办，俟得有若干部，陆续奏报。钦此。钦遵。臣等率属广为搜罗，并再刊示，遍宣恩旨，迅为购缴，以期仰副圣主右文至意。兹据各属陆续缴送前来。除琐碎无当者，毋庸渎陈外，谨将续购书集，另缮清单，合词恭折具奏。
　　再，照历次奏报各书集内，有刻本抄本之不同，俱分别购买装印及缮录副本，陆续呈送，所有原书，随时给还。合并陈明，伏乞皇上圣鉴。谨奏。
　　朱批：知道了。
（宫中朱批奏折）

九五　浙江巡抚三宝奏续获遗书并进呈书目折
　　乾隆三十八年七月二十日
　　浙江巡抚臣三宝谨奏，为续获遗书，恭折奏闻事。
　　窃臣遵旨购觅遗书，业将历次觅得各书，开具书目，节经具奏在案。伏思浙省书籍素多，自奉谕旨征求，凡有藏书之家，无不争先愿献。仰荷圣恩，饬令采录之后，仍将原书给还，俾名山珍袭，世守遗编，无不倍深感激，踊跃欢腾。臣犹恐僻壤山陬，或有未尽访到。前已遵旨，于湖州书贾书船中遴选谙练者数人，给以银两，令能事教官带同踪寻，详加物色。现又零续购获及各州县访借各书，均已交局，又集有成数。现共有一百三十四种。理合缮具书目清单，恭呈御览，伏候勅交四库全书总裁大臣核定饬取，卽行一并解送。
　　理合恭折奏闻，伏祈皇上睿鉴。谨奏。
　　朱批：览。
（宫中朱批奏折）

九六　江苏巡抚萨载奏再陈续购书目一百五十种折
　　乾隆三十八年七月二十四日
　　江苏巡抚臣萨载谨奏，为再陈续购书目，仰祈圣鉴事。
　　窃臣遵旨督属采访遗书，业经五次开列目录，恭折奏进在案。
　　今复据各属并委员书贾陆续购得古今遗籍，分送江宁、苏州两处查核。除昆山徐氏所刻经学各书，经督臣会同臣具奏外，所有苏州书局续收购到各书，臣饬令在局委员，去其重复，检查卷帙，计又得书一百五十种。理合开列目录清单，会同督臣高晋，缮折具奏，仰恳皇上勅交四库全书总裁大臣，同节次陈奏书目，一并核定，饬取到日，卽行解送。
　　臣现在饬催上紧搜罗，务于限内送局查核，另行奏进，伏乞皇上睿鉴。谨奏。
　　朱批：览。
（宫中朱批奏折）

九七　河南巡抚何煟奏呈续得遗书清单折
　　乾隆三十八年七月二十九日
　　河南巡抚臣何煟跪奏，为钦奉上谕事。
　　窃臣钦奉谕旨，购访遗书，业将委员分路采访，并各属先后送到书籍，及查有原任侍郎胡煦所著《周易函书》等集，札致伊子、现任江苏按察使胡季堂刷印移送各缘由，节次缮折，奏蒙圣鉴。
　　兹据该按察使胡季堂将《周易函书约注》、《约存》及《别集》、《卜法详考》等书，专差赍送。并据豫省各属陆续访购，将稍可堪备采择之书，汇送前来，共计一十六部。臣谨遵旨摘开目录及书中简明指要清单，恭折进呈御览。
　　再，臣前后奏报遗书，均经咨明总办四库全书处，如有堪资采择者，开单行知，以便委员解送。一面仍饬地方官随时访求，毋使少有遗漏。合并陈明，伏祈皇上圣鉴。谨奏。
　　朱批：览。
（宫中朱批奏折）

九八　江苏巡抚萨载奏再陈续购书目一百四十种折
　　乾隆三十八年八月初十日
　　江苏巡抚臣萨载谨奏，为再陈续购书目，仰祈圣鉴事。
　　窃臣遵旨督属采访遗书，节经开列书目，随时奏进在案。
　　今据苏、松等属及委员书贾，将续购各书陆续解送苏州书局。臣督饬局员检查卷帙，除重复残缺外，计又得书一百四十种。理合另缮目录清单，会同督臣高晋，恭折具奏，仰恳皇上勅下四库全书总裁大臣一并核定，饬取到日，即行委员解送。
　　此外，尚有续报购得书籍，未经呈送到局，臣现在催取查核另奏。合并陈明，伏乞皇上睿鉴。谨奏。
　　朱批：知道了。
（宫中朱批奏折）

九九　两江总督高晋奏续得古今书籍百种开单呈览折
　　乾隆三十八年八月十二日
　　太子太傅 内大臣 大学士 仍留两江总督统理河务革职留任臣高晋谨奏，为恭陈续购经史子集各书，仰祈圣鉴事。
　　窃臣奉命采访遗编，凡能阐明经学治法，有关世道人心者，固应恪遵谕旨，实力搜罗。他如诸子百家及名人著述，苟其足裨实用，并非酬应诗文，亦当兼收博采，以广四库之储。臣前此所觅各书，迭经开折奏明在案。
　　兹又陆续购得古今书籍一百种，堪备经史子集之选。理合开列清单，恭呈御览，仰恳勅交总裁大臣核定饬取，卽行解送。臣谨会同江苏抚臣萨载，合词具奏，伏乞皇上睿鉴。谨奏。
　　朱批：知道了。
（宫中朱批奏折）

一○○　谕内阁纪昀陆锡熊校书勤勉着授为翰林院侍读以示奖励
　　乾隆三十八年八月十八日
　　乾隆三十八年八月十八日，内阁奉上谕：
　　办理四库全书处将《永乐大典》内检出各书，陆续进呈。朕亲加披阅，间予题评，见其考订分排，具有条理，而撰述提要，粲然可观，则成于纪昀、陆锡熊之手。二人学问本优，校书亦极勤勉，甚属可嘉。纪昀曾任学士，陆锡熊现任郎中，着加恩均授为翰林院侍读，遇缺卽补，以示奖励。钦此。
（军机处上谕档）

一○一　安徽巡抚裴宗锡奏呈续获遗书清单折
　　乾隆三十八年八月二十一日
　　安徽巡抚臣裴宗锡谨奏，为续获遗书，遵旨随时奏报事。
　　窃照前代流传旧书及国朝儒林撰述，未登册府者，钦奉上谕，通行购访，俟得有若干部，陆续奏报等因。先于本年四月间，经臣将各属购到各书，可备采录者八十二种，开列书名，奏蒙睿鉴在案。
