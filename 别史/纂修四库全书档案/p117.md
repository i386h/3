<!-- { "loadSidebar": true } -->
本年闰六月以前所进书籍，错误次数业经按季查核。自七月起至九月止，四库馆进过全书十六次、《荟要》五次。臣等详加查核，所有总裁抽阅书内，程景伊记过八次、嵇璜记过一次、董诰记过三次、王杰记过三次、周煌记过四次、钱汝诚记过一次、吉梦熊记过四次、朱珪记过三次，应请旨交都察院、吏部分别察议。总校缪琪记过十四次，何思钧、朱钤各记过四次，王燕绪记过三次，分校胡予襄记过十一次，雷纯记过四次，叶菼、罗万选各记过三次，应将缪琪、何思钧、朱钤、王燕绪、胡予襄、雷纯、叶菼、罗万选一并交部察议。其余总校吴绍灿、仓圣脉各记过二次，杨懋珩记过一次，分校励守谦、潘庭筠、吴俊、赵秉渊、朱炘、卜惟吉、汤垣、胡士震各记过一次，均未应交部，应毋庸议。
再，总纂陆锡熊、纪昀、总校陆费墀，前经奉旨免其议处，是以臣等未经查核，合并声明。谨奏。（军机处上谕档） 五五二　军机大臣奏遵查徐述夔《一柱楼诗》情形片
干坚四十三年十月十三日
臣等遵查徐述夔《一柱楼诗》所有王国栋序文及沈德潜所作传内，俱称其子「请序索传，订定付梓」，谨将原书黏签呈览。
又查徐食田供：徐述夔之子怀祖于乾隆四十二年七月病故，其诗刻于乾隆三十三年以前。又据徐首发供：《一柱楼诗》是他儿子徐怀祖刻的，刻成时见其所刻校字仍用「首发」二字，曾向徐怀祖讲论，要他改过，他说不必改过。等语。并将原供一并进呈。谨奏。（军机处上谕档） 五五三　江苏巡抚杨魁奏查办韦玉振擅用「赦」字及范起凤呈控堂弟串窃书籍缘由折
乾隆四十三年十月十四日
江苏巡抚臣杨魁谨奏，为奏闻事。
窃照伪妄书籍，钦奉谕旨，查禁理应搜缴净尽，不容稍有存留。兹据海州所属赣榆县知县孙铭彝禀：据韦昭禀称，伊侄韦玉振为父韦锡刊刻行述，内有「于佃户之贫者赦不加息，并赦屡年积欠」等语。吊起板片，禀送到臣。
查韦玉振身为廪生，乃竟擅用「赦」字，殊属狂妄，而行述内叙其祖韦仪来着有《松西堂稿》，恐更有违悖之处，当卽密委淮徐道韩鑅，督同海州知州林光照，亲往搜查追讯。旋据禀复，韦玉振家查无别项违悖著作，讯明松西堂业已火废，稿亦无存。查出韦氏家谱，叙及《松西堂稿》，海曲贡生丁椒圃有传。复讯据韦积畴供明，丁椒圃系山东日照县人。等情。臣以丁椒圃既作传文，其《松西堂稿》，伊家必有藏匿。卽经飞咨山东抚臣国泰密饬查覆，一面飞饬赣榆县带犯至苏确审，据实核办。
又据太仓州宝山县职员范起凤以堂弟范起鹄串窃书籍，因有应缴违碍禁书，被其挟制等情，赴臣衙门呈控。当以偷书非窃盗所为，是必因为人查出，假称被失，巧自避脱，批饬臬司严查，并即札吊控案内各书解苏校阅查办。嗣据太仓州解到书籍，查有现在查缴违碍禁书《亭林集》等数种。臣以范起凤藏有违碍之书，并不及早呈缴，反以被失控告，情殊狡恶，现卽密饬松太道盛保亲赴范起凤家，岩行确查有无狂悖著作及别项应缴禁书。
提齐人证至苏审究，另行分别奏办外，所有办理缘由，臣谨会同署两江总督臣萨载、江苏学政臣刘墉恭折具奏，伏乞皇上睿鉴。谨奏。
朱批：另有旨谕。（宫中朱批奏折） 五五四　寄谕各省督抚实力访查《一柱楼诗》等应毁各书
乾隆四十三年十月十五日
大学士 公阿<桂>、大学士于<敏中>字寄各省督抚，乾隆四十三年十月十五日奉上谕：
逆犯徐述夔身系举人，且自其高曾以来均在本朝食毛践土，厚泽涵濡，乃敢于所作《一柱楼诗》各种妄肆诋讥，狂诞悖逆，寔为覆载所不容，伊子徐怀祖并敢将伊父逆词公然刊刻，均属罪大恶极，虽皆已伏冥诛，现将伊孙徐食田等锁拏解京，严加审讯，定案时必当照例剖棺戮尸，以伸国法。至其诗集各种刊刻已久，流传各省者自复不少，着将所有应毁各书开单传谕各督抚，留心实力访查，如有逆犯《一柱楼诗》等项刷印之本及或有翻刻板片，均着卽行搜出，解京销毁，务使犬吠狼嘷，根株尽绝，以正人心而维风俗。各督抚并宜寔心严查，勿以具文塞责，致干咎戾。将此由四百里传谕知之。钦此。遵旨寄信前来。（军机处上谕档） 五五五　寄谕江苏巡抚杨魁查明沈德潜子嗣及家藏逆书情形
乾隆四十三年十月十五日
大学士 公阿<桂>、大学士于<敏中>字寄江苏巡抚杨<魁>，乾隆四十三年十月十五日奉上谕：
沈德潜并无为国家出力之处，朕特因其留心诗学，且怜其晚成，不数年擢为卿贰，乞休后复赏给尚书衔，令其在籍食俸，恩施至为优渥，理宜谨慎自持，勉图报效，乃敢为逆犯徐述夔作传，视其悖逆之词，恬不为怪，转多赞扬，寔为丧尽天良，负恩无耻，使其身尚在，必当重治其罪。今沈德潜身故后，伊嗣子沈种松及伊孙恩赐举人沈维熙亦相继夭殁，此卽其昧良负恩之报。至伊嗣子沈种松除沈维熙外，是否另有他子，及沈维熙有无子嗣，年岁各若干，现习何业，并着传谕杨魁卽速详悉查明，据实具奏。再，沈德潜既为徐述夔作传，则逆犯所作《一柱楼诗》等项刻本，其家必有收藏，并着杨魁卽亲往伊家搜查，将所藏逆犯诗文各种尽数查出，封固解京，毋稍袒徇隐匿，自取重戾。将此由五百里谕令知之，仍着卽行覆奏。钦此。遵旨寄信前来。（军机处上谕档） 五五六　寄谕署两江总督萨载等将陆琰查拏锁押解京
乾隆四十三年十月十八日
大学士 公阿<桂>、大学士于<敏中>字寄署两江总督萨<载>、浙江巡抚王<亶望>，乾隆四十三年十月十八日奉上谕：
徐述夔逆词一案，蔡嘉树在陶易处呈控徐食田藏匿其祖逆词，并摘其狂悖语句，黏单具控，陶易并不立时禀详严办，转批其呈词云：与尔何干？又于行扬州府文内，有「搜罗书籍，原为明末国初有著作悖谬、诗章讽刺、寔有违碍者，俱应收解奏缴。至讲论经传文章，发为歌吟篇什，如只有字句失检并无悖逆实迹者，将首举之人卽以所诬之罪依律反坐，着有明条，倘系蔡嘉树挟嫌妄行指摘，思图倾陷，亦卽严讯拟议」等语。俱于原稿内改定字迹，显然可据。朕初阅之，卽疑必系劣幕有心袒护开脱，而陶易与之商同舞弊，欲图消弭。今陶易解到，朕亲加鞫讯，据供此稿系幕友陆琰所改，伊并未寓目。卽果如所供，陶易之罪，亦不能因而稍减，而陆琰敢于舞文玩法，有意消弭，情节可恶，其罪亦断难轻逭。兹并讯据陶易供，陆琰系浙江石门县人，伊或已回本籍，或尚在江宁，均未可定。着传谕萨载、王亶望迅即查明陆琰现在何处，派委明干大员密速查拏，并卽遴干员将该犯严行锁押解京，勿致稍有踈懈，并查其家内有无违碍不法书籍字迹，一并封缴。将此由六百里传谕知之。仍将于何日拏解之处，先行由驿覆奏。钦此。遵旨寄信前来。（军机处上谕档） 五五七　贵州巡抚图思德奏续经查获应禁书籍解京销毁折
乾隆四十三年十月二十日
贵州巡抚臣觉罗图思德跪奏，为续经查获应禁各种书籍，恭折奏闻，仰祈圣鉴事。
窃照违碍书籍，节经钦奉谕旨，饬令查缴，经臣先后查获应禁各书，业已三次缮折具奏，解京销毁在案。
诚恐尚有遗漏，臣仍督率两司暨各道府实力访察，详细搜罗。兹又续获各项应禁违碍等书二十二种，共计六十六部，除逐一封固解京销毁外，现在复严饬所属各官明查暗察，务期将悖妄诸书缴销净尽，不使少存片纸只字留行于世。
所有续经查获应禁书籍解京销毁缘由，臣谨会同大学士管云贵总督臣李侍尧合词恭折奏闻，并缮书目清单敬呈御览，伏乞皇上睿鉴。谨奏。
朱批：览。（宫中朱批奏折） 五五八　谕内阁杨魁办理韦玉振擅用「赦」字等事殊属过当着交部议处
乾隆四十三年十月二十五日
乾隆四十三年十月二十五日内阁奉上谕：
据杨魁奏赣榆县民韦昭禀首伊侄韦玉振为父刊刻行述，内有「于佃户之贫者赦不加息，并赦屡年积欠」之语，殊属狂悖，而行述内叙其祖着有《松西堂稿》，因委员赴其家查无别项违悖，讯明《松西堂稿》亦已无存。惟家谱内云山东日照县人丁椒圃有传，已飞咨国泰密饬查覆，一面带犯至苏确审。又据宝山县职员范起凤呈控堂弟范起鹄串窃书籍，因有应缴违碍禁书，被其挟制等情，必因为人查出，假称被失。并据该州解到书籍，查有现在查缴之禁书《亭林集》等数种，卽委员赴其家严查有无狂悖著作及别项应缴禁书，提齐人证，至苏审究。等语。所办殊属过当。卽此可见杨魁之不能实心办事也。
查缴违碍书籍，屡经饬谕各督抚，实力稽查，而伊等率以具文塞责，卽如徐述夔所著逆词，狂悖显然，且刊板已久，该抚并未预行查出，及被人告发，陶易尚欲为之消弭，若非刘墉据实具奏，几至漏网。然亦因其诗有「明朝期振翮，一举去清都」之句，借朝夕之朝，作朝代之朝，且不言到清都，而言去清都，显有欲兴明朝去本朝之意。而其余悖逆词句，不可枚举，实为罪大恶极。是以提犯解京，命廷臣集讯，定徐述夔等以大逆不道之罪，律陶易以故纵大逆之条，以正人心而肃法纪。此因实有逆词足据，故不可不办也。
今杨魁因前案之失，意存惶惑，遇有控首逆词之案，不论其事之轻重，纷纷提讯，株累多人，自以为办理认真，而不知其过当，以饰其前此之不能查察徐述夔逆词等之罪。夫韦昭控告伊侄韦玉振于伊父行述内，叙其自免佃户之租，擅用「赦」字，于理固不宜用。但此外并无悖逆字迹，岂可因一「赦」字遂坐以大逆重罪乎？至各处违碍应毁书籍，各省现在陆续查缴，但经缴出，其迟早原可不计。若始终隐匿不交，后经发觉，卽不能复为宽贷，并当视其所藏之书，系何等违碍，以定罪名耳。至此等控首之人，不过闻有蔡嘉树控告徐食田一案，遂尔效尤，挟制以快其私，非实心尊君亲上也。现经审明蔡嘉树因徐食田不允赎田，挟嫌出告，其心亦为私而非为公。且徐述夔诗集刊刻已十余年，蔡嘉树自必早有闻见，若非近时涉讼之隙，彼仍隐忍不言。以此论之，蔡嘉树不能无罪。第因所控逆词不妄，既办逆案不必究及原首之人，是以从宽免议耳！设此后复首告逆案之人，该督抚即应悉心研鞫，辨其真伪。如虚，仍当治以反坐之罪，据实具奏，使奸顽知警，不敢妄行。若如杨魁所办，则怨家欲图倾陷者，片纸一投，而被控之身家已破，拖累无辜，成何政体！且告讦之风，伊于何底乎？况如徐述夔之逆词，久经刊印，地方官理应切寔访查，本不待他人之出首，各督抚又不可因此旨而因噎废食耳！【真按：如此可见清高宗何以致治也，读之难不动容！】
