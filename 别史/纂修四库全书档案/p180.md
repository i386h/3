<!-- { "loadSidebar": true } -->
李世杰奏查获《沧浪乡志》一折，内摘出各种字句，指为狂悖，并称饬属查明住址，密往各家搜讯，并将刊刻志书之高治清父子生监斥革，作序之教授翁垧解任质讯。等语。此事办理太过。外间刊刻书籍，如果有实在违悖不法语句，自应搜查严办。今阅李世杰所奏书内签出之处，如「幕天席地」，乃系刘伶《酒德颂》中成语，「玉盏长明」，系指佛灯而言，相沿引用，已非一日，何得目为悖妄？又志中所称「曾王父」字样，亦不过泥古之过。其名字内有称「弘远」、「弘开」者，尤为乡愚无知，不足深责。若俱以违悖绳之，则如从前之赵弘恩、陈弘谋等，又将何说？至书中如「德洋思溥」、「运际升平」等语，乃系颂扬之词。该抚亦一例签出，是颂扬盛美亦干例禁，有是理乎！书内如此等类，不一而足。各省查办禁书，若俱如此吹毛求疵，谬加指摘，将使人何所措手足耶！此事总因李世杰文理不通，以致办理拘泥失当如此。朕于此等字句微疵，从不肯有意推求，所谓不为已甚之素志，实天下人所共闻共见者，李世杰何未见及此！所有此案《沧浪乡志》，竟无庸查办。其刻书、作序并案内干连人等，俱着加恩宽免，概予省释。并将此通行传谕各督抚知之。钦此。遵旨寄信前来。（军机处上谕档） 八六三　寄谕湖南巡抚李世杰应留心检阅查办书籍
乾隆四十七年三月十六日
尚书 额驸 公福<隆安>字寄湖南巡抚李<世杰>，乾隆四十七年三月十六日奉上谕：
昨据李世杰奏查办《沧浪乡志》一书，其签出之处种种失当，已详悉谕知，令其无庸查办矣。此等书籍，不过无识乡愚杂凑成编，并非有心违悖者可比。何必过事吹求。李世杰卽不通文理，亦应留心检阅，乃任听庸劣幕友属员谬加签摘，以致拘泥失当，滋扰闾阎。若办理地方事务皆似此草率，漫不经心，何以胜封疆重任耶！着将此遇奏事之便，传谕知之。钦此。遵旨寄信前来。（军机处上谕档） 八六四　谕不行敬谨全避庙讳之吴省兰着销去纪录四次免其降级
乾隆四十七年三月二十四日
又议承办《通鉴长编》内，于庙讳仅缺一笔，不行敬谨全避之编修吴省兰遵旨议处，照例降级一疏，奉谕旨：
吴省兰着销去纪录四次，免其降级。（起居注册） 八六五　大学士英廉奏复核各省应行抽毁各书情形并开单行知各省遵办折
乾隆四十七年三月二十五日
大学士 四库馆正总裁 管翰林院事臣英廉谨奏：
前经臣遵旨将各省遗书内查出之应行抽毁各片，同原书一并进呈，奉旨将抽出应毁篇页存览，其应发回原省各书，着发出再行查看。钦此。臣遵卽交原办之纂修官戴衢亨、蔡廷衡、王春煦、吴省兰、吴裕德、吴舒帷、吴锡麟、孙希旦、陆伯焜、陈万青等，将此项应行抽毁各书原本通行覆加详核，现据逐一查检完竣。佥称此内应毁各条，俱已查明抽出，前经缴进销毁，其余详细检核，实在并无违碍字句等语。臣与总纂官纪昀、陆锡熊、孙士毅等公同复核无异，理合奏明，诸遵照原奉谕旨，行知各省，令其遇便陆续领回。
再，查应行全毁各书，亦系从各省所进遗书中检出，恐外间未奉明禁，尚有留存，臣现在开缮清单，行知各该督抚，令其遵照严查解京销毁，毋使少有遗留。其应行抽毁之本，亦将应抽各条详悉开明知照，令其将应毁篇页严行查抽封固，一体解毁。如有原板者，将板内一并查明铲毁。合并声明。
乾隆四十七年三月二十五日谨奏，本日奉旨：知道了。钦此。（录自《办理四库全书档案》） 八六六　署湖南巡抚李世杰奏覆遵旨省释《沧浪乡志》案内人员折
乾隆四十七年三月二十九日
署理湖南巡抚臣李世杰跪奏，为遵旨奏覆事。
本年三月二十三日接奉上谕：李世杰奏查获《沧浪乡志》一折，云云。钦此。臣跪读之下，仰见圣恩广大，启迪颛蒙，矜宥愚氓之至意。
臣卽于奉到谕旨之日，率同司道府唤集在省之高治清等，宣传恩旨，概予省释，并令伊等益知戒慎淑身，永戴皇上如天之仁。咸各叩头感颂回籍。尚有未唤到之干连人等，概停查唤。其解任来省质询之宝庆府教授翁炯，业经质明实系高治清借名作序，亦卽饬令仍回本任供职外，所有宣传恩旨，省释缘由，理合恭折奏覆，伏乞皇上睿鉴。谨奏。
乾隆四十七年四月廿三日奉朱批：览。钦此。（军机处录副奏折） 八六七　安徽巡抚谭尚忠奏覆奉到毋庸查办《沧浪乡志》谕旨折
乾隆四十七年四月初四日
安徽巡抚臣谭尚忠跪奏，为钦奉谕旨，恭折覆奏事。
乾隆四十七年三月二十五日，承准尚书 额驸 公福<隆安>字寄内开，乾隆四十七年三月十四日奉上谕：李世杰奏查获《沧浪乡志》一折，云云。钦此。臣跪读之下，仰见我皇上鉴空衡平，明察□烛，体恤下隐，无微不至。臣初任封疆，仰蒙训示，遇有此等案件，固不敢妄事吹求，上负圣德，而法有必行，亦不敢因屡奉恩旨，或存疏懈，惟有仰体圣心，详悉察勘，期于不枉不纵，以副圣主持平执法之至意。
所有臣奉到谕旨，理合恭折覆奏，伏乞睿鉴。谨奏。
乾隆四十七年四月十六日奉朱批：览。钦此。（军机处录副奏折） 八六八　护理江西巡抚冯应榴奏覆钦遵毋庸查办《沧浪乡志》谕旨缘由折
乾隆四十七年四月初六日
护理江西巡抚印务 布政使臣冯应榴跪奏，为钦奉圣训，恭折覆奏事。
本年四月初一日接奉上谕：李世杰奏查获《沧浪乡志》一折内，摘出各种字句，指为狂悖，并称饬属查明。等因。钦此。臣伏思违碍书籍原当查缴净尽，其谬托立言妄匿并不遵奉恩旨依限首缴者，一经发觉，断不应少有宽假。若不过字句失检，及迂儒泥于用古，语有微疵，自毋庸过为指摘。如有挟嫌图诈、借词讦告者，不但不应准理，并当立治其诬捏倾陷之罪，以弭戢刁风。我皇上至圣〔至〕明，于查缴禁书一事，从不稍有苛求，卽如近日因福建海澄县民周铿声、河南光州民萧万成挟嫌妄告悖逆二案，特颁谕旨，宣示臣民，业经通行晓谕在案。
兹复钦奉上谕，训示周详，臣跪读之下，益仰见圣主大公至正，不为已甚之至意。臣当卽转饬各属一体钦遵，自后核办禁书，不得拘泥吹求，办理过当，及轻听讦告，致长刁风。其有实在违背诗文书籍，必实力查缴，毋许片纸只字存留，又不得指为无碍，稍滋轻纵。
所有臣奉到谕旨缘由，理合缮折覆奏，伏乞皇上睿鉴。谨奏。
乾隆四十七年四月廿四日奉朱批：览。钦此。（军机处录副奏折） 八六九　谕八阿哥着同金简曹文埴催办四库全书事务
乾隆四十七年四月初九日
乾隆四十七年四月初九日奉旨：
八阿哥着同金简、曹文埴催办四库全书事务。钦此。（军机处上谕档） 八七○　谕辽金元三史承办官平恕等俱着加一级纪录三次
乾隆四十七年四月十五日
吏部议覆方略〔馆〕办理辽金元三史告威，遵旨议叙，将迅速妥协之承办官翰林院侍讲平恕等照例分别加级、纪录一疏，内阁奉谕旨：
平恕、李尧栋、黄寿龄、邱庭漋、章宗瀛俱着加一级，纪录三次。余依议。（起居注册） 八七一　谕所有此次热河呈进四库全书着于七月陆续发回
乾隆四十七年四月十七日
武英殿奏，呈进子、集两部第一分全书，业经装成列架，并添派缮书各签之进士王鹏等十三人赶缮各签请旨一疏，奉谕旨：
知道了。所有此次热河呈进四库全书，着于七月天气晴霁时，卽陆续发回，不必俟至八月。（超居注册） 八七二　谕内阁着将《明朝宫史》照依原本抄入四库全书以为殷鉴
乾隆四十七年四月十七日
乾隆四十七年四月十七日内阁奉上谕：
昨于养心殿存贮各书内，检有《明朝宫史》一书，其中分类叙述宫殿、楼台及四时服食宴乐，并内监职掌、宫闱琐悉之事。卷首称芦城赤隐吕毖较次，其文义猥鄙，本无足观。盖明季寺人所为，原不堪采登册府，特是有明一代粃政多端，总因奄寺擅权，交通执政，如王振、刘瑾、魏忠贤之流，俱以司礼监秉笔，生杀予夺，任所欲为，遂致阿柄下移，干纲不振。每阅明代宦官流毒事迹，殊堪痛恨。即如此书中所称，司礼监掌印秉笔等，竟有「秩尊视元辅，权重视总宪」之语。以朝廷大政，付之刑余，俾若辈得以妄窃国柄，奔走天下，卒致流寇四起，社稷为墟，伊谁之咎乎？着将此书交该总裁等，照依原本抄入四库全书，以见前明之败亡，实由于宫监之肆横。则其书不足录，而考镜得失，未始不可，藉此以为千百世殷鉴。并将此旨录冠简端。钦此。（军机处上谕档） 八七三　两广总督巴延三奏钦遵谕旨嗣后一切书籍自应区别办理折
乾隆四十七年四月二十日
窃臣接奉乾隆四十七年三月十四日奉上谕：李士杰奏查获《沧浪乡志》一折，【真按：前文均作李世杰。】摘出各种句字，指为狂悖，加恩概予省释。等因。钦此。臣跪读之下，仰见我圣主大公至正、不为已甚之至意。
伏思直省不法之徒所著书籍内，或心存怨望，或词句悖妄，固当彻底严查，尽法究处，以警奸邪而彰国宪。若无悖逆之心，亦无违碍之语，自应区别办理。臣前在山西巡抚任内，办理举人王尔扬所作《李范墓志》一案，拘泥失当，荷蒙皇上敎诲矜全。兹复蒙圣明指示，嗣后凡遇一切书籍，臣当更加详慎，不敢无故吹求，亦不敢因奉此旨，稍存宽纵。
所有钦遵谕旨缘由，谨恭折覆奏，伏乞皇上睿鉴。谨奏。
乾隆四十七年五月二十六日奉朱批：知道了。钦此。（军机处录副奏折） 八七四　军机大臣奏查明正月至三月所进书籍错误次数请将总裁等交部察议片
乾隆四十七年四月二十四日* 
查四库全书馆进过书籍，前经奉旨：将指出错误记过之处，每三月查核一次，其总裁错至三次、分校覆校错至两次者，均着交部察议，其余未及次数者，着加恩宽免，毋庸于下次积算。钦此。又奉旨：现已添设总校，其总裁等不过从中抽阅，伊等所阅之书既少，则处分不应仍照向例，嗣后书内每错一次，即将签贴之总裁，交部察议。钦此。又奉旨：此后书内错误，总裁、总校记过一次者，分校着记过二次。钦此。又总校张能照等检阅书集较多，前经奏明请照三次议处之例办理，奉旨：允行。【真按：此处标点与前者不同！】又奉旨：阿桂、和珅派阅书籍内签出错误之处，一并照例议处。钦此。钦遵。各在案。
