<!-- { "loadSidebar": true } -->
乾隆四十三年闰六月初九日
浙江巡抚臣王亶望跪奏，为查缴应毁各项书籍，恭折奏闻事。
窃照违碍不经书籍，前抚臣三宝暨臣任内先后查缴过一十四次，节经恭折奏闻。兹复据印委各员陆续缴到各书共二十七种，计二百一部，又王锡侯书五种，计一十一部，汇收在局。除另行委员解送外，谨具书目清单，恭呈御览。
再，臣承准廷寄钦奉上谕：各省查出应毁违碍各书，其中有浙江宁波周乃祺所撰《历志》一本。册内题目第二十二卷，尚非完书，此外存留卷帙，恐复不少。着传谕王亶望卽行加意访查，勿使私藏干戾。钦此。臣遵奉谕旨，转饬印委各员，加意访查，据覆并无是书。但查此书既系浙江宁波府人所作，姓名显著，卷帙甚多，岂无存留，诚恐各员从前漫不留心，兹复意存回护。臣现在严行申饬，并又遴委明干之员上紧四散搜寻，务期必获，不使收藏干咎。
理合一并恭折具奏，统祈皇上睿鉴。谨奏。
朱批：览。（宫中朱批奏折） 五一五　山西巡抚巴延三奏查获《六柳堂集》并汇缴违碍书籍折（附清单一）
乾隆四十三年闰六月十二日
山西巡抚臣觉罗巴延三跪奏，为汇缴查收书籍，恭折奏闻事。
窃照应禁书籍，前准各省咨查及晋省陆续购收各种，经臣节次奏明缴销在案。
兹于本年六月初十日钦奉谕旨：应毁各书着该馆开单行知，实力查办。其中有浙江宁波周乃祺所撰《历志》一本，册面题曰第二十一卷，尚非完书。此外存留卷帙，恐复不少，一体查察，随时送京销毁等因。钦此。钦遵。臣现在严饬各属州县并敎职等官遵照单开书目实心购访，如有流传，务令悉数呈缴，不敢视为具文。
至前次缴销以后，续经各属查收解省者，臣与布政使黄检饬委局员逐细校阅。内有山西省自行查获之《六柳堂集》二本，系明人袁继咸所著，张自烈编辑，语多悖逆，其书本及版片俱当搜缴销毁。臣查袁继咸原籍宜春，系江西省所辖，现在飞咨该省及各省一体查办外，理合将现获书本黏签封固进呈。又各省咨查应缴书六十二种，计二百一十六部，并残缺不全书二十一部，一并委员解送军机处销毁。
谨恭折具奏，并将各书部数名目另缮清单，恭呈御览，伏乞皇上睿鉴。谨奏。
朱批：览。 
附　清单
谨将山西省续行查出各种应销书籍开列清单，恭呈御览。
各省咨查应销书六十二种，计二百一十六部：
黄道周《博物典汇》三部，计二十八本。
张泰交《受祜堂集》一部，计八本。
艾南英《天佣子集》三部，计七本。
顾充《历朝捷录》三十一部，计一百九十一本。
吕留良《四书语录》五部，计七十四本。
吕留良《家训》二部，计八本。
陈建《明通纪》二部，计二十二本。
锺惺《明纪编年》二部，计十四木。
锺惺《明通纪会纂》九部，计四十三本。
沈国元《两朝从信录》一部，计二十四本。
顾秉谦《三朝要典》二部，计二十本。
《陈眉公文集》一部，计八十本。
吕留良《四书讲义》十一部，计一百四本。
陈恭尹《独漉堂集》一部，计四本。
《钱牧斋尺牍》二部，计四本。
张凤翼《句注山房集》二部，计十二本。
陈继儒《晚香堂集》一部，计十八本。
吕留良《惭书》二部，计四本。【真按：惭书，亦有作惭书者。此处多异体字，于检索时得注意！如仓圣脉又作仓圣脉.....。】
邢孟贞《石臼子集》二部，计六本。
谢肇淛《五杂俎》一部，计八本。
阎尔梅《白耷山人集》一部，计十本。
陈建《法传录》一部，计九本。
高汝栻《两朝法传录》一部，计二本。
高汝栻《三朝法传录》一部，计五本。
锺惺《隐秀轩集》一部，计十本。
陈际泰《太乙山房文集》一部，计十四本。
王汝南《明纪编年》一部，计六本。
张溥《七录斋集》一部，计二本。
陈际泰《已吾集》一部，计三本。
陈建《皇明通纪从信录》一部，计二十本。
王鸣鹤《登坛必究》六部，计一百九十二本。
吴道南《状元策》八部，计七十本。
黄道周《广百将传》四部，计三十六本。
杨陆荣《三藩纪事》三部，计九本。
汪有典《史外》四部，计五十八本。
李贽《续藏书》二部，计三十六本。
《毛古庵谏草》二部，计四本。
《左忠毅文集》一部，计二本。
钱澄之《田间诗集》一部，计六本。
左白存《读史纲》一部，计二十本。
屈大均《广东新语》四部，计五十本。
朱青岩《明纪全载》一部，计八本。
邹漪《明季遗闻》一部，计二本。
袁黄《羣书备考》十七部，计一百一十四本。
王隼《岭南三家诗选》二部，计十一本。
吴肃公《阐义》一部，计六本。
王维桢《存笥稿》一部，计十二本。
曹太史《古今全史》三部，计十四本。
吴乘权《明鉴易知录》三部，计二十二本。
陈仁锡《世法录》一部，计五十八本。
黄始《四六新书》一部，计十二本。
王锡侯《唐诗试帖详解》四十五部，计二百七十六本。
叶向高《苍霞草》一部，计十四本。
陈其愫《明经济文辑》一部，计十二本。
徐开任《明名臣言行录》一部，计三十本。
叶向高《苍霞续草》一部，计八本。
《杨忠烈文集》一部，计七本。
钱谦益《列朝诗集》一部，计十二本。
姚希孟《壬申文选》一部，计六本。
李卓吾《焚书》一部，计六本。
茅元仪《武备志》一部，计八十本。
陈孝逸《痴山集》，计一本。
各种残缺不全书二十一部，计二百二十三本：
沈国元《两朝从信录》，计二十二本。
汪有典《史外》，计六本。
张嘉和《皇明通纪直解》，计五本。
吴道南《状元策》，计六本。
黄道周《广百将传》，计九本。
锺惺《明纪编年》，计八本。
李贽《藏书》，计二十六本。
吕留良《四书讲义》，计九本。
袁黄《羣书备考》，计四本。
邹漪《明季遗闻》，计四本。
邓元锡《皇明书》，计十一本。
《无梦园全集》，计四十二本。
陈继儒《秘籍》，计十八本。
又《秘籍续函》，计十六本。
又《秘籍真本》，计二本。
史（上范下土）《天启实录》，计十本。
锺惺《隐秀轩集》，计十五本。〔下残〕（宫中朱批奏折） 五一六　谕内阁着添派金简办理《四库全书荟要》
乾隆四十三年闰六月十五日
乾隆四十三年闰六月十五日内阁奉上谕：
办理《四库全书荟要》，着添派金简。钦此。（军机处上谕档） 五一七　寄谕江西巡抚郝硕并各省督抚确查《六柳堂集》解京销毁
乾隆四十三年闰六月十七日
大学士 公阿<桂>、大学士于<敏中>字寄江西巡抚郝<硕>、各省督抚，乾隆四十三年闰六月十七日奉上谕：
据巴延三奏查获《六柳堂集》二本，系明人袁继咸所著，张自烈编辑，语多悖谬。查袁继咸原籍宜春，系江西省所辖，现在飞咨该省及各省查缴。等语。袁继咸既籍隶江西，则其所刊书籍，本省必有留存。着传谕郝硕留心访觅，务将其书本及版片悉行查出，解京销毁。至《六柳堂集》一书，既久经刊刻，流播山西，其余各省自必有流传之本，而江南、浙江尤书籍所汇聚，更宜访查。着传谕江浙两省督抚实力查缴，毋稍疎漏，并令各省督抚一体确查，均勿以具文塞责。将此传谕郝硕及各省督抚知之。钦此。遵旨寄信前来。（军机处上谕档） 五一八　寄谕各省巡抚务须实力查办违碍书籍
乾隆四十三年闰六月十九日
大学士 公阿<桂>、大学士于<敏中>字寄各省巡抚，乾隆四十三年闰六月十九日奉上谕：
屡经降旨各省督抚，查缴违碍书籍，送京销毁。各该省陆续查出应毁之书，虽纷纷呈缴，但恐此等违碍书籍外间尚有存留，而僻壤穷乡未必能家喻户晓。此时续行缴出，仍可遵前旨不加究治，若匿不呈出，后经发觉，卽难以轻逭，不可不将此意明白谕示，令其查缴剔厘净尽，以正人心而厚风俗。着再传谕各省督抚，务须实力查办，不可稍有疎漏，并须通饬所属，派委妥员细访详查，毋使不肖吏胥藉端需索滋扰。将此遇各督抚奏事之便，传谕知之。钦此。遵旨寄信前来。（军机处上谕档） 五一九　署理福建巡抚德保奏遵旨查办《历志》等书情形折
乾隆四十三年闰六月十九日
署理福建巡抚兼署闽浙总督臣德保谨奏，为遵旨覆奏事。
窃照本年闰六月初十日承准大学士 公阿桂、大学士于敏中字寄，乾隆四十三年五月二十六日奉上谕：前经各省将查出应毁违碍各书陆续送京，经该馆大臣派员查办，分别开单进呈，请旨销毁。所有应毁各书，着该馆开单行知各督抚，一并实力查办。其中有浙江宁波周乃祺所撰《历志》一本，册面题曰第二十一卷，尚非完书。此外存留卷帙，恐复不少。着传谕王亶望卽行加意访查，勿使私藏干戾。至此书或有流传他省者，并谕各督抚一体查察，随时送京销毁，毋得视为具文。钦此。遵旨寄信到臣，并单开应毁各书一十七种。等因。
臣伏查应禁书籍，经前督抚臣节次查出，陆续送京。臣抵闽以后，恐民间尚有存留，未能收缴净尽，复檄行藩司转饬各属实力查缴在案。兹钦奉谕旨，单开应毁各书，令各督抚实力查办，臣仰荷圣恩，身任封疆，自当加意查缴，断不敢虚应故事，听其隐匿存留。现飞行闽浙两省各府州县督率教官一体妥办，务将各书切实严查赍缴。至浙江宁波周乃祺所撰《历志》，查非完书。浙省既恐尚有存留，而闽省与浙江接壤，亦恐易于流传。臣饬各属，晓喻缙绅士庶，俾知《历志》一书，私藏卽干罪戾，无论全书、废卷，概行呈缴。总期应毁各书搜剔净尽，不使稍有遗漏。
所有遵旨查办缘由，臣谨恭折覆奏，伏乞皇上睿鉴。谨奏。
朱批：览。（宫中朱批奏折） 五二○　贵州巡抚图思德奏遵旨查办《历志》等应毁各书情形折
乾隆四十三年闰六月二十五日
贵州巡抚臣觉罗图思德跪奏，为遵旨查办事。
本年闰六月十四日承准大学士 公阿桂、大学士于敏中字寄，奉上谕：前经各省将查出应毁违碍各书陆续送京，经该馆大臣派员查办，分别开单进呈，请旨销毁。所有应毁各书，着该馆开单行知各督抚，一并实力查办。其中有浙江宁波周乃祺所撰《历志》一本，册面题曰第二十一卷，尚非完书。此外存留卷帙，恐复不少，或有流传他省者，并谕各督抚一体查察，随时送京销毁，毋得视为具文。钦此。
