<!-- { "loadSidebar": true } -->
臣查前奉谕旨饬查违碍书籍，业经先后搜罗应禁诸书共六十五种，计四百一十九部又九十九本，三次送京销毁，恭折奏闻在案。其中并未获有周乃祺所撰《历志》一书暨单开各种名目。兹复奉训谕，臣当卽移会学臣并行司、道、府、厅、州、县一体广为晓谕，详慎察访，务使前项违碍书籍同向已奉禁各书一并查缴，送京销毁。
所有奉到谕旨钦遵查办缘由，臣谨恭折奏覆，伏乞皇上睿鉴。谨奏。
朱批：览。（宫中朱批奏折） 五二一　两江总督高晋奏续解违碍书籍情形折
乾隆四十三年七月初四日
大学士 仍管两江总督臣高晋谨奏，为续解违碍书籍，仰祈圣鉴事。
窃臣遵旨查缴明末野史并一切不应存留书籍板片，业经历次恭折奏明，并委员解送军机处查办在案。
兹据江宁布政使陶易详江淮各属暨所委试用人员续又购缴《函史》下编等书二十种，或因语句触碍，或因有钱谦益、龚鼎孳、屈大均等诗文，应请销毁。又逆犯王锡侯所著《字贯》、《经史镜》、《试帖详解》、《书法精言》、《诗观》等书共一百七十部，又初刻《别裁集》等书二千一百二十二部，又《张太岳集》书板六百四十二块，呈请奏解前来。臣将新购各书逐加复核，黏签发局，同《字贯》等各种应毁书籍、板片分别装箱停妥，檄委试用吏目李心翰、从九蒋汝恒由水路进京，解赴军机处查收办理。臣与抚臣仍督率所属上紧实力购缴，务期违碍之书搜罗净尽，不使片纸只字流播人间。
所有续解书籍缘由，谨会同江苏抚臣杨魁合词缮折具奏，并开列清单，恭呈御览，伏乞皇上睿鉴。谨奏。
朱批：览。（宫中朱批奏折） 五二二　军机大臣奏遵旨查明四至闰六月所进书籍错误次数请将总裁等交部察议片
乾隆四十三年七月初四日* 
查四库全书馆进过书籍，前经奉旨：将指出错误记过之处，每三月查核一次，其总裁错至三次，分校、覆校错至两次者，均交部察议。其余未及次数者，着加恩宽免，毋庸于下次积算。钦此。嗣于本年三月奉旨：前经降旨，总裁错至三次方交部议者，原因总裁阅书较多，是以从轻办理，现已添设总校，其总裁等不过从中抽阅，伊等所阅之书既少，则处分不应仍照向例。嗣后书内每错一次，卽将签贴之总裁交部察议。钦此。又总校张能照等检阅书籍较多，前经奏明请照三次议处之例办理，奉旨允行。各在案。
本年三月以前，所进书籍错误次数，业经按季查核。自四月起至闰六月止，四库馆进过全书二次、散片三次，武英殿进过《荟要》三次，臣等详加查核。除《春秋直解》卷前恭录御制文脱写一行，非寻常错误可比，另行奏明将总裁董诰、总校陆费墀各记过三次，卽照三次议处外。至总裁抽阅书内，程景伊记过二次，钱汝诚记过三次，董诰记过二次，王杰记过一次，朱珪记过二次，吉梦熊、倪承宽各记过一次，应请旨交部分别察议；总校张能照记过九次，缪琪记过七次，王燕绪记过六次，朱钤、仓圣脉各记过三次，分校杨寿楠记过四次，王锺泰、李楘、王璸各记过三次，方维甸、戴心亨、郭祚炽各记过二次，应将张能照、缪琪、王燕绪、朱钤、仓圣脉、杨寿楠、王锺泰、李楘、王璸、方维甸、戴心亨、郭祚炽一并交部察议。
其余总校吴绍澯、何思钧各记过二次，胡荣、杨懋珩各记过一次，分校萧九成、龚大万、励守谦、吴典、潘奕隽、王家宾、叶兰、袁文邵，李斯咏、鲍之锺、邱桂山、蔡镇、常循、卜维吉各记过一次，均未应交部，应毋庸讲。
再，总裁董诰，总纂陆锡熊、纪昀，总校陆费墀，前经奉旨免其议处，是以臣等未经查核。合并声明。谨奏。
乾隆四十三年七月初四日奉旨：知道了。钦此。（军机处上谕档） 五二三　谕钟音承办缮写四库全书所用纸张着加恩赴部支领
乾隆四十三年七月初五日
乾隆四十三年七月初五日奉旨：
钟音承办缮写之四库全书所有应用纸张，着加恩准其赴部支领。钦此。（军机处上谕档） 五二四　寄谕马兰镇总兵保宁将石门神祠碑字磨去另拟碑文改刻
乾隆四十三年七月初九日
大学士于<敏中>字寄内务府总管兼马兰镇总兵 公保<宁>，乾隆四十三年七月初九日奉上谕：
据保宁奏石门地方有神祠，俗名将军庙，祀汉灵帝时中郎将孟谧，至明嘉靖万历间重修立碑，其文内多有妨碍本朝之字，随将此碑掩埋。等语。明季碑碣既有触碍字样，自不应复留，但掩埋仍在土中，久或经掘出，其字尚在，不如将碑字尽行磨去，另拟碑文刊刻，叙述其神之事迹及土人立祠之意，既不使湮没无传，且不令字有违碍，方为两得。将此传谕知之。钦此。遵旨寄信前来。（军机处上谕档） 五二五　寄谕直隶总督周元理等派员查勘沿边地方违碍门匾碑碣
乾隆四十三年七月初九日
大学士于<敏中>字寄直隶总督周<元理>、山西巡抚巴<延三>，乾隆四十三年七月初九日奉上谕：
据保宁奏马兰镇所属石门地方有神祠一所，俗称将军庙，查系汉中郎将孟谧之嗣，明嘉靖、万历年间重修，其碑文多有干碍之字，即将碑碣掩埋。等语。已谕令将碑文磨去，另行拟文改刻矣。直隶、山西一带沿边地方，或建有列朝边将祠碑，或刻有边防碑记，其中触碍字面自所不免，着周元理、巴延三派委晓事之员悉心查勘，如神祠、门堡、隘口所存门扁碑碣等项，如有违碍字样，应磨毁者卽行磨毁，应改刻者卽行改刻，务须实心妥办，勿以空言塞责，仍将查办情形据实具奏。将此传谕周元理、巴延三知之。钦此。遵旨寄信前来。（军机处上谕档） 五二六　谕内阁本年选拔贡生已经考试各生准其呈明充当誊录
乾隆四十三年七月十八日
乾隆四十三年七月十八日内阁奉上谕：
本年选拔贡生，除引见分别录用外；其余已经考试各生，如有情愿自备资斧在四库全书馆効力者，准其呈明充当誊录，卽以到馆写书之日为始，扣足五年期满，照例核办。钦此。（军机处上谕档） 五二七　湖广总督三宝等奏楚省查办违碍书籍缘由折
乾隆四十三年七月二十一日
湖广总督臣三宝、湖北巡抚臣陈辉祖跪奏，为奏闻事。
本年六月二十七日承准大学士 公阿桂、大学士于敏中字寄内开，乾隆四十三年五月二十六日奉上谕：前经各省将查出应毁违碍各书陆续送京，经该管大臣派员查办，分别开单进呈，请旨销毁。所有应毁各书，着该馆开单行知各督抚一并实力查办，其中有浙江宁波周乃祺所撰《历志》一本，册面题曰第二十一卷，尚非完书。此外存留卷帙，恐复不少。着传谕王亶望卽行加意访查，勿使私藏干戾。至此书或有流传他省者，并谕各督抚一体查察，随时送京销毁，毋得视为具文。钦此。遵旨寄信前来。臣等跪读之下，仰见我皇上屏遏邪言，培厚士风至意。遵卽移行学臣、藩司，钦遵查办在案。
臣等查楚省士子藏书，虽远逊江浙，而违碍各书，自不容稍有存匿。臣陈辉祖前经移会学臣赴各郡录试时，士子云集，卽开造名册，令将家有存书分注册内，候学臣查阅，并遣员体访采购。又上年遵奉谕旨，分派现任敎职，令回附近原籍查缴禁书，俱经先后恭折具奏。臣三宝因省城分发试用佐杂人众事间，饬听各员自行查获呈送，俱随时分别奏缴。今周乃祺一书，接奉圣训，或有流传他省，并单开各书，谕令一体查察销毁。随检核已缴各书，内止《鉴纪合录》、《四书题说》二种，全缺，共计十三部。奉旨后，现又查出《鉴纪合录》一部，十本，不全；《四书题说》二部，一全册八本，一二本，内缺《学庸》二卷。除汇齐各书送京外，其周乃祺《历志》暨各书集现在派委饬查各员，尚未据有呈送。伏思周乃祺虽籍系浙江，而所撰《历志》卷帙既繁，流传自广，以及单内罗列各种，恐藏书之家偶未检出报缴，是采购之未得，仍即为查办之不周。臣等与两司酌商，除教职佐杂仍饬令其认真查办，分别奖劝外；查前于应试士子查询开送书籍，彼时各己早知皇上天恩，于缴书毫无干碍，颇多开送。今复札行各府，转行各学教职，于考课时开单谆谕各生，自行寻检家藏，有卽呈缴，并戚邻等家，务将周乃祺《历志》并《十二大家文归》等项应毁违碍各书，随处留心查访，送学交地方官转缴，亦仍不至滋累。
所有现在办理缘由，臣等谨合词恭折奏闻，伏乞皇上睿鉴。谨奏。
朱批：览。（宫中朱批奏折） 五二八　陕西巡抚毕沅奏遵旨查办违碍书籍缘由折
乾隆四十三年七月二十三日
陕西巡抚臣毕沅跪奏，为遵旨查办违碍书籍，恭折覆奏事。
窃臣承准廷寄内开，大学士 公阿桂、大学士于敏中奉上谕：屡经降旨各省督抚查缴违碍书籍，各该省陆续查出应毁之书，虽纷纷呈缴，恐外间尚有存留，而僻壤穷乡未必能家喻户晓，此时续行缴出，仍可遵前旨不加究治，若匿不呈出，后经发觉卽难以轻逭。不可不将此意明白谕示，令其悉行查缴，剔厘净尽。着再传议各省督抚，务须实力查办，不可稍有疎漏，并须通饬所属，派委妥人细访详查，毋使不肖吏胥藉端需索滋扰。并令将山西省查获《六柳堂集》一书一体确查，勿以具文塞责。钦此。遵旨寄信到臣。
伏查各种应禁违碍书籍，臣前于查办之始，卽屡饬地方官各就乡城村堡，选择端方老成绅士，细访有书之家，代为翻阅，以期呈缴净尽。复于上年在候补分发敎职及已经验看之各项贡生候选教职人员内，遴选明白精细之人，各就附近乡城有书之家详细检查。所有违碍书籍，节经臣恭折奏缴在案。
该贡生等以同村共井之人，查办既属近便，而人皆彼此熟识，更无疑惧，且不假手衙门吏胥，并无需索滋扰之弊。是以臣于去年至今春查获之书，较之从前所缴书籍倍多。近复据各属陆续送到，较之春间奏缴书籍更多数倍，现在详悉汇查，俟另折奏明，缴送毁销。
兹奉谕旨，剀切指示，令臣等实力查办。除再严饬各属并谆谕原派查办之各贡生绅士等仍赴各村堡明白开导，并出示晓谕，如有违碍书籍，此时续行缴出，仍可遵照前奉恩旨，不加究治，若匿不呈出，后经发觉，其罪卽难轻逭，务使家喻户晓，剔厘净尽，断不敢任其稍有踈漏，具文塞责。
