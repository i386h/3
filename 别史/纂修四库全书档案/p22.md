<!-- { "loadSidebar": true } -->
　　乾隆三十七年十一月十四日准大学士刘统勋字寄内开，乾隆三十七年十月十七日奉上谕：前以历代流传旧书及国朝儒林撰述，向来未登大内收藏书目者，已降旨直省督抚会同各学政通行购访，汇列书名奏闻，再命廷臣检核，行知取进。迄今几及匝岁，曾未见一人将书名录奏，饬办殊为延缓。我国家重熙累洽一百二十余年，于今文治光昭，远暨山陬海澨，所在经籝书库，藏弆甚多，采掇本非难事。其间卽属家传善本，珍秘有加，然一闻稽古右文之诏，且令有司传钞副本，善为经理，当无不踊跃争先。为大吏者果能及时率属加意搜罗，自当有求必应，何至阅时既久，裒集无闻？或各督抚等因前后适遇调任，受代因循，未及悉心董率，又或疑陈编故册非如民生国计为刻不容缓之图，因以奉行具文，徒致往返迟滞。此在远僻省分，一时或难于荟萃，至如近畿之北五省及书肆最多之江浙地方，又复从何借口？甚非所以体朕念典勤求之至意也。各督抚等其卽恪遵前旨，饬催所属，速行设法访求，无论刊本、钞本，一一汇收备采，俟卷帙所积稍充，卽开具目录，附折奏明，听候甄择移取。仍将现在作何办定章程及有无购得若干部之处，先行据实奏覆。将此于奏事之便，通谕督抚学政知之。钦此。遵旨寄信前来。
　　臣等伏查本年二月准礼部咨，于正月初四自恭奉谕旨：以古今来著作之家，或逸在名山，未登柱史，宜及时采集，汇送京师，以彰千古同文之盛，令直省督抚会同学政通饬所属，加意购访。并以本朝士林宿望，向有诗文专集，及近时沉潜经史，原本风雅，如顾栋高、陈祖范、任启运、沈德潜辈，着有成编，亦令一并查送。等因。煌煌圣训，于文思光被之时，举微显阐幽之典，艺林盛际，千古难逢。又明示章程，令善为经理，先将各书叙列目录，开明要指，奏请饬发廷臣校核咨取，睿虑周详，更复无微不烛。臣等理宜夙夜祇承，早为集事，乃几匝岁，尚未奏进，仰荷皇上天恩谆切告戒，降旨饬催，惭感下忱，曷可言喩。
　　窃惟江苏地方向为人文之薮，本朝百数十年，沐浴圣化，读书仕宦之家，尤为极盛，经籝书库，各献所藏，自应较他省为易得。臣等恭奉明诏，誊黄揭示，一面转饬两司通谕各属，实力查办去后。旋据各州县陆续呈缴，均属耳目习见及琐屑无当之书，其坊肆所鬻，又系经生呫哔之类为多，皆不足以裒集进呈，上登册府。乃与两司悉心筹议，于紫阳书院特设书局，分派官吏收掌较录，并请院长在籍侍郎彭启丰总理其事。仍复另发简明告示，剀切晓谕，俾知刷印缮录，均属官为经理，不致费及己赀。又恐珍藏秘本，交官后转致遗失稽留，并给印票，将所缴之书，令其亲填卷数，缮录已毕，卽行照票给还，以杜观望。仍饬各府州董率各学敎官就近采访，一并缴局查核。其已有之书，令院长率同在局各官，逐细校阅，紬释要指，开明节略，以备进呈。此臣等数月以来遵旨办理之章程也。
　　惟是历代以来，名儒著作，厥有成书，久已流衍人间，备在方策，其余摛词掞藻，驰骛卢名，率多酬唱诗文，无裨实学，是以购访所得，亦属寥寥。兹蒙圣恩垂谕，谨将己购各书，经臣等督率局员绎出要指可备采择者，共二十二种，开具目录，恭呈御览，伏候皇上勅下廷臣甄核，饬取进呈。
　　再，现收到局翻阅未竣者一十五种，各府禀据各敎官采访所得尚未解到者二十五种，统俟较核清楚，再行奏进。臣等仍恪遵谕旨，严饬所属广事搜罗，务使山陬海澨，咸知圣主念典勤求之至意，俾家藏秘籍尽皆出献，用以上副石渠，仰邀乙览，断不敢奉行具文，自蹈严谴。
　　所有臣等遵旨购访缘由，谨会同学政臣彭元瑞合词恭折奏覆，伏乞皇上圣鉴训示。谨奏。
　　朱批：知道了。
（宫中朱批奏折）

一七　奉天府尹博卿额等奏购访遗书情形并开呈书目折
　　乾隆三十七年十二月初八日
　　奴才博卿额、吴绶诏跪奏，为钦奉上谕事。
　　乾隆三十七年正月初五日钦奉上谕，严饬所属采集遗书，叙列目录具奏，候令廷臣检核，开单行知取进，钦遵在案。十一月二十八日准军机处字寄奉上谕，勅令恪遵前旨，饬催所属速行设法访求，开具目录附奏，仍将现在作何办定章程及有无购得若干部之处，先行据实奏覆。寄信前来。
　　奴才等恭聆圣训，不胜悚惶。伏查前奉谕旨采集遗书，当经遵卽分饬所属加意购求。旋据奉天府治中勒善、锦州府知府永敏申覆：奉天省俗朴风淳，坊肆所有书籍，不过五经四书，时艺试帖，并无名人宿望流传旧书等情前来。复经奴才等严饬所属实力购求，务有所得去后。兹据访求得承德县雍正庚戌科进士、原任永平府教授魏枢，曾于乾隆元年纂修《盛京通志》，家藏抄本，自着《东易问》一部、《春秋管见》一部，又前明成化年给事中义州贺钦抄本诗文全集一部。奴才等正在校阅，叙列目录，开载书中要指具奏间，承准廷寄前来。
　　除遵卽饬催所属再行设法访求，先将现在购得书籍敬谨缮录副本，以备取进外，理合另缮清单，开叙目录，注明书中要指，恭呈御览，并将办理缘由，专折具奏，伏祈皇上睿鉴。谨奏请旨。
　　朱批：不晓事。
（宫中朱批奏折）

一八　直隶总督周元理奏已采办刊书梨板解京折
　　乾隆三十七年十二月十三日
　　直隶总督臣周元理谨奏，为奏明事。
　　窃臣钦奉谕旨，勅令采办刊书梨板，先办三百块解送应用。等因。臣遵卽委员前赴出产梨木各属，会同该地方官平价选购，迅速解送，先经恭折奏明在案。
　　兹据委员及各该地方官选择坚实树株，公平给价采买，并无丝毫勒派滋扰。照奉到所开尺寸厚薄，酌量加荒，锯就梨板三百块，经臣逐一亲加挑验，均系干整坚致，并无翘裂肿节潮湿之处，随即备咨委员解送内务府查收备用。其价值每槐实用银四钱五分，委无浮冒，亦经造册一并咨送内务府查核。所有办齐梨扳三百块先行解京缘由，理合恭折奏明，伏乞皇上睿鉴。至其余应办梨板，现在分饬产梨各地方官，查照此次先行办解板片，一律公平采购。俟办有成数，陆续解送。合并陈明。谨奏。
　　朱批：览。
（宫中朱批奏折）

一九　陕甘总督勒尔谨等奏购访遗书情形并进呈书目折
　　乾隆三十七年十二月十八日
　　陕甘总督臣勒尔谨、陕西巡抚臣觉罗巴延三、陕甘学政臣杨嗣曾跪奏，为遵旨覆奏事。
　　窃臣等承准大学士刘统勋字寄乾隆三十七年十月十七日奉上谕：历代流传旧书，令各督抚会同学政速行设法访求，仍将现在作何办定章程及有无购得若干部之处，先行据实奏覆。等因。钦此。遵旨寄信前来。臣等跪读之下，仰见皇上稽古勤求，诏书谆切。
　　伏查此案，于本年三月内钦奉谕旨之日，当经臣勒尔谨于巡抚任内，会同调任督臣文绶通行各属，详加购访，并晓谕绅士各将藏书呈献，以供采择。一面寄信臣杨嗣曾，凡陕甘两省购获书籍，俱随棚寄交学政衙门，以专校核之责。臣杨嗣曾于按试所及，敬宣恩训，面示诸生，令其踊跃呈送，毋稍隐匿。查陕省西安、同州等府，为人文较盛之地，臣杨嗣曾于五六月间，查取省郡志乘内所列艺文，并臣等访闻该省从前士林着望之人，指名购索。臣巴延三履任后，检查前案，复又节次严催。数月以来，始据陆续有所购获。统计陕甘两省各属详送及生童呈献各项书籍，内如唐陇西《李贺诗》、宋郿县《张载集》等类，必系久藏内府。又除应酬杂作琐碎无当之书，不堪进呈外，今择稍可开录备选者，现得四十种，谨遵旨先将书目开列清单，恭呈御览。臣等仍悉心督率两省属员并力寻求，务期卷帙稍充，会核奏呈，以仰副圣主搜采右文之至意。
　　所有现在办理情形，理合恭折会奏，伏祈皇上睿鉴训示。谨奏。
　　朱批：知道了。
（宫中朱批奏折）

二○　寄谕博卿额等奉天本少著述不必再行访购以免纷扰
　　乾隆三十七年十二月十九日
　　大学士刘〈统勋〉等字寄府尹博〈卿额〉、府丞吴〈绶诏〉，乾隆三十七年十二月十九日奉上议：
　　博〔卿〕额等覆奏采访遗书一折，将魏枢等所著书目进呈，并称现催所属再行设法访求等语。所奏殊不晓事。奉天风俗淳朴，本少著述流传，坊肆阮（原）无可采购，该府尹等祇应据实声明奏覆。且前降旨，原非责令各省不论有无书籍，概令设法搜罗，转乖核实之意，何必勉强摭拾，聊以塞责，实属拘泥无谓。着传谢博〔卿〕额等，止就单内所开书目进呈，其余不必再行访购，以致徒滋纷扰。钦此。
（军机处上谕档）

二一　河南巡抚何煟奏遵旨采办刊书梨板解京折
　　乾隆三十七年十二月十九日
　　河南巡抚臣何煟跪奏，为奏明事。
　　窃臣于本年十一月十七日钦奉上谕，需用刻书梨板约计五、六万块，交直隶、河南、山东三省各先采办三百块解京。等因。钦此。钦遵。当即飞饬出产梨木各州县，照依颁发尺寸，星速办解，并恭折覆奏在案。
　　兹据布政使张镇详，据祥符等属如式办齐梨板三百块，真按：此张镇前文有藩司张镇，藩司即布政使也。彼张镇即此张镇，断句之误，殊为失考。不若如陈垣旧本不加断句，愈为得宜。虽然，于某些官话旧语若能标明，亦便学者。但偶尔难免失误至此，读者却不可不慎已！此句当断作「布政吏张镇详据祥符等属....」张镇详据者，张镇详加依据也。均属干整坚致，合式堪用，饬委巡检丁祚梁解送等情。现饬该委员卽日领解起程，赴内务府交收。至梨木惟秋冬收脂之时，采买锯板，方得平整不翘，一交春夏，难免翘湿。所有其余应办板片，仍令出产各州县随时预为妥协购办，以备将来陆续解送。并严饬地方官凛慎办理，毋许胥役人等借端滋扰，致干参究。
　　所有豫省遵旨先办梨板三百块，委员解京缘由，臣谨缮折恭奏，伏祈皇上圣鉴。谨奏。
　　朱批：览。
（宫中朱批奏折）

二二　河南巡抚何煟奏遵旨访求胡煦遗书情形并开列书目呈览折
　　乾隆三十七年十二月十九日
　　河南巡抚臣何煟跪奏，为遵旨查办事。
