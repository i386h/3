<!-- { "loadSidebar": true } -->
　　乾隆四十二年四月十二日奉上谕：前经降旨令将各省进到书籍于每书面页注明年月姓氏，云云。奴才随备查两淮进书原案，乾隆三十八年李质颖先后进呈六次，共钞、刻本书一千七百八部，内九百三十二部系总商江广达等访购，其七百七十六部皆商人马裕家藏。嗣于四十年奉发还汇存名目书三百部，内江广达等领回一百四十五部，仍存馆七百八十七部，马裕领回一百五十六部，仍存馆六百二十部。现今钦奉谕旨，奴才卽宣示江广达，并令传知马裕去后。
　　据江广达覆称：前项书籍，奉前盐政督同高等访购呈进，卽与自行购进一例，似应钦遵谕旨，毋庸发还本家，卽请留备馆阁之储，商等实深荣幸。又据马裕禀称：商人家藏书籍，恭逢皇上加恩采访，既已荣幸非常，况蒙御制题《鹖冠子集》诗一章，赏给《古今图书集成》一部，恩施异数，惟矢悉心研悦，已沾奕世荣光。且前项书籍业荷睿鉴，审定刊钞，未便仍为商家藏本，致滋亵渎。伏请奏明留备馆阁之储，感激无地。各等情。据此，奴才覆加察询，实系该商等欣幸冀望愚忱，蓄怀已久，可否仰邀皇上天恩，俯允所请。如蒙恩准，自应遵候总裁等开单行知，奴才委员赴翰林院请领，（朱批：不通。）再行呈缴。惟是书帙繁多，长途（朱批：赖有此。）来往运送，恐员役等或有照料未周之处，转致亵越，实非细故。奴才不揣冒昧，请将两淮存馆之书共一千四百八部，叩求圣恩，准俟刊钞办毕，免其行知领回再缴，卽赏留为馆阁之储，不独奴才与该商等欢忭感幸，卽凡属淮商亦共沐恩荣矣。
　　奴才谨具折奏请，伏乞皇上圣训施行。谨奏。
　　乾隆四十二年七月十一日奉朱批：已有旨了。钦此。
（军机处录副奏折）

三九三　浙江巡抚三宝奏缴续获应毁书籍暨《大义觉迷录》折
　　乾隆四十二年六月二十日
　　新授湖广总督 浙江巡抚臣三宝谨奏，为续经查缴应毁各书，委员汇解，恭折奏闻事。
　　窃臣凛遵谕旨，将应毁触碍各书，务期查收尽净，不使稍有遗存。除前八次共收获书五百七十四部，业经接次委员解缴军机处进呈销毁，第九次续获书五百二十六部，亦经开具书目清单，恭折具奏，声明再有续获，一并委员汇解在案。
　　现据各属暨委员缴收购买，陆续交局，应毁之书三十五种，内重复者七十九部，共计一百一十四部；又前已缴过各书内今复又续获六十种，内重复者五百八十九部，共计六百四十九部。二共七百六十三部，敬录书目清单，恭呈御览。谨将现获各书同前第九次奏获存贮之书通共一千二百八十九部，逐一包封，委员解交军机处，进呈销毁，一面仍严饬各属暨委员再行上紧购收外。
　　再，查《大义觉迷录》一书，除前已检获五部，业经解缴，今缘搜缴应毁各书，复又逐处搜查得三十四部，内完全者十八部，不全者十六部，一并敬谨包封，附交委员解缴军机处查收。
　　理合恭折具奏，伏乞皇上睿鉴。谨奏。
　　乾隆四十二年七月初五日奉朱批：览。钦此。
（军机处录副奏折）

三九四　山西巡抚觉罗巴延三奏遵旨筹备领回书籍办法折
　　乾隆四十二年六月二十四日
　　山西巡抚臣觉罗巴延三跪奏，为遵旨奏明事。
　　窃臣承准大学士舒赫德、于敏中字寄奉上谕：前经降旨令将各省进到书籍，于每书面页注明年月、姓氏，押以翰林院印，交总裁等详校，分别应刊、应钞，其余则止存书名，汇为总目，俟校办完后，仍卽给还原献之家，俾得留藏善本无致散佚。迩年以来，各督抚云云。钦此。遵旨寄信前来。
　　伏查晋省恭进书籍共止八十八种，内经臣与前任藩司朱珪及现任藩司黄检自行购进者五十七种，经藏书之家献进者三十一种，除俟总裁检查开单，行知到臣，臣分别将自行购进之书留存馆阁，其应领三十一种，即委员赴翰林院衙门领回，当遵奉谕旨，严饬承办各员善为经理，查明给还原献之家，勿任胥役等扣留需索，俾得永远珍藏，以仰副皇上右文寿世之至意。
　　所有遵奉谕旨缘由，理合缮折具奏，伏乞皇上睿鉴。谨奏。
　　乾隆四十二年六月廿九日奉朱批：总不明白。另有旨咏。钦此。
（军机处录副奏折）

三九五　四库全书馆总裁英廉奏请旨仍令于敏中纂办《日下旧闻考》折
　　乾隆四十二年六月二十八日
　　臣英廉谨奏，为请旨事。
　　窃臣奉旨同臣刘墉办理《日下旧闻考》，所有星土、中城等卷业经纂出，遵照奏定期限，节次进呈在案。今刘墉奉命典试江南，理应请旨添派大臣一同办理。
　　查《日下旧闻考》一书，乾隆三十八年恭奉谕旨，原系大学士于敏中同臣等承办。凡一应体例规制，均经于敏中向臣等悉心商定，现在纂办各门，俱照初定章程，并无更易。况全书大局，于敏中初办时业已商有就绪，于此书实熟悉于中。今刘墉出差，合无仰恳皇上天恩，仍令于敏中照旧同臣纂办，庶编辑校雠，彼此便于详细商榷，而是书更可期妥协速竣矣。是否有当，伏祈睿鉴。谨奏。
（军机处原折）

三九六　谕派于敏中同英廉钱汝诚阅办《西域图志》《日下旧闻考》
　　乾隆四十二年六月二十八日
　　乾隆四十二年六月二十八日奉旨：
　　《西域图志》、《日下旧闻考》俱派于敏中同英廉、钱汝诚阅办。钦此。
（军机处上谕档）

三九七　寄谕山西巡抚巴延三并各省督抚盐政所缴之书分别开单奏明
　　乾隆四十二年六月二十九日
　　大学士于<敏中>字寄山西巡抚巴<延三>、各省督抚、盐政，乾隆四十二年六月二十九日奉上谕：
　　据巴延三奏，晋省所进书籍共八十八种，内自行购进者五十七种，经藏书之家献进者三十一种，俟总裁开单行知，卽分别将自行购进之书留存馆阁。其应领三十一种，委员赴翰林院领回等语。所奏殊不明白。前经降旨，以各省访进遗书，交四库全书馆纂办，其现在办竣及祇须存目各种，均应将原本陆续发还藏书之家，其中或有该督抚等自行购进，及借本钞誊毋庸给还本家者，自应留于馆阁，以广收储。今该抚奏称将自行购进之书留存馆阁，竟似该抚处另有馆阁，欲将购进之书自行存留，殊觉可笑。皆由奏折辞不达意，叙次未能明了。嗣后奏折，务使留心检点，勿但凭庸俗幕友率意行文也。至所缴之书，既有自行购进及藏书家呈献两项，自应分别开单奏明，交馆查核。将购进者留贮，呈献者发还，以省既发复缴跋涉之劳。着传谕巴延三及各督抚等俱遵此旨，一体办理。
　　再，前旨于四月十三日通寄，距今已两月余，惟山西一省奏到，其余各省均未覆奏。周元理近在直隶，尤不宜迟缓若此。并着传谕各督抚、盐政，将前奉谕旨因何未经奏覆之处，卽行具奏。钦此。遵旨寄信前来。
（军机处上谕档）

三九八　湖北巡抚陈辉祖奏遵旨查交《华严经》武则天序文折
　　乾隆四十二年七月初二日*
　　臣陈祖辉跪奏：
　　本年二月二十三日，准礼部咨，大学士于敏中奉旨：《华严经》内有武则天制序，着删去。所有颁发过藏经之处，查明俱着撤出销毁，并将板片铲销。钦此。又王大臣奏奉谕旨：所有各省寺庙供奉藏经之处，着交该督抚查明应毁序文之卷，送京撤出销毁，仍行发还。钦此。并准部发黏单湖北黄梅县五祖寺原领藏经内有武则天制序六卷，查出径送武英殿。等因。
　　臣随查照字号，行司转饬署黄梅县知县归朝煦赴寺，照号查出经六卷，封送到臣。查对无异。
　　除赍送武英殿遵旨查办外，理合附折奏明，伏乞圣鉴。谨奏。
　　乾隆四十二年七月初二日奉朱批：览。钦此。
（军机处录副奏折）

三九九　军机大臣奏查明总裁程景伊等错误次数请交部察议片
　　乾隆四十二年七月初四日*
　　臣等前经奉旨，将四库全书处进过书籍，所有指出错误记过之处，每三月查核一次，其总裁错至三次，分抆、覆校错至两次者，均着交部察议。其余未及次数者，着加恩宽免，毋庸于下次积算。钦此。
　　又总校侍朝、张能照二员校阅书籍颇多，前经奏明，亦请照三次议处之例办理。奉旨允行在案。
　　除本年正月至三月所进各书错误次数业于四月内查办外，兹自四月起至六月止，四库馆进过全书散片及武英殿进过《荟要》各二次。臣等详加查核，总裁程景伊于《呻吟语》原序内「余矍然曰」句，「余」字误写「途」字，未经看出。奉旨非寻常错误可比，着记过三次。此外尚有错误二次，统计已在三次以上。总校侍朝于《通志》卷内，关帝谥号仍照旧书写，未经校出。奉旨非寻常错误可比，着记过三次。此外尚有记过四次，统计已在六次以上。张能照前后记过六次。覆校汪师曾，分校张书勋、闵惇大、王璸各记过三次。覆校田尹衡、分校毛凤仪各记过二次。应请旨将总裁程景伊，总校侍朝、张能照，覆校汪师曾、田尹衡，分校张书勋、闵惇大、王璸、毛凤仪，交吏部、都察院分别察议。其余总裁嵇璜、刘墉名下错误或一次，或二次；纂修余集，覆校徐立纲、汪学金，分校杨寿楠、萧九成、裴谦、王福清、王家宾、吴裕德、吴省兰、金学诗名下错误俱各止一次，现在未应交部，应毋庸议。
　　至总裁董诰，总纂陆锡熊、纪昀，总校陆费墀，曾经奉旨免其议处，是以臣等未经查核。合并声明。谨奏。
　　乾隆四十二年七月初四日奉旨：知道了。钦此。
（军机处上谕档）

四○○　直隶总督周元理奏覆查办应行发还书籍情形折
　　乾隆四十二年七月初七日
　　直隶总督臣周元理谨奏，为遵旨查明覆奏事。
　　本年七月初一日承准大学士于敏中字寄内开，乾隆四十二年六月二十九日奉上谕：云云。钦此。到臣。
　　伏查直隶省先后奏进书籍共二百三十八种，前系各州县访觅送省汇解。臣于四月内接奉谕旨，遵卽转饬逐细查明，俟总裁开单行知，分别请领。兹据布政使将历次送缴书目汇核详覆前来。臣逐一检查，内有借本抄录呈进毋庸给还者十种，其余二百二十八种，均系原本呈送，应领回仍发原献之家收藏，理合开列清单具奏。臣一面开单咨明办理四库全书处查照，分别应留应发，行知到日，卽委员赴京领回，分发原送各州县给还本家，取具领状，送验备案，并严禁胥役等借端隐匿需索滋弊，以仰副我皇上嘉惠艺林至意。
　　臣谨恭折覆奏，伏乞皇上睿鉴。谨奏。
　　乾隆四十二年七月初八日奉朱批：知道了。钦此。
（军机处录副奏折）

四○一　大学士于敏中等奏请旨添设供事额缺折
　　乾隆四十二年七月十一日
　　臣于敏中、臣董诰谨奏，为奏明请旨事。
