<!-- { "loadSidebar": true } -->
李树桢《曝献集》一本。集内系言攻守之事，字句每寓狂吠，应请查禁。
《天元玉历》四本。卷首托名明仁宗序，卷末年月康熙壬寅九日南外藏山氏重修，不着姓氏。卷内均主占验国家祸福，抄撮附会，若流传民间，恐致惑听悞俗，应请查禁。
王世贞《纲鉴》三部，共一百十九本。卷末载元顺帝二十七年明太祖定中原，有谕齐鲁河洛燕蓟秦晋一檄，语涉不伦。恭阅钦定《明史 明太祖本纪》，是年并未有此檄。至其中所称「予忝淮右布衣」等语，查系洪武二年正月诏词，疑此檄出于野史伪撰，恐致贻悞后学，应请查禁。
袁黄《纲鉴》二十四本。是书查未违犯我朝，第其中有一、二处逞其狂瞽，妄言中外之防，且其书体例芜杂，亦不足流传于后，应请查禁。
郭彦博《通鉴明纪》八本。卷内褒贬书法，与钦定《明史》纲目不符。至载明季诸藩，应遵钦定条例，止书其封爵为某。此本直以其僭号为称，殊属违谬，应请查禁。 
附二　已禁书籍清单
大学士仍管云贵总督 昭信伯臣李侍尧、云南巡抚臣裴宗锡跪奏，谨将收缴奉行查禁各书开列清单，恭呈御览。
计开：
《世法录》六本。明陈仁锡辑。不全。
《历朝捷录》五本。明顾充、锺惺等着。又二本，不全。
《历朝捷录笺释》四本。明顾充原本。
《历朝捷录》四本。明顾宪成增订。
《历朝捷录全文》三本。明周昌年编。不全。
《捷录大成》四本。明陈继儒增纂。不全。又三本，不全。
《捷录大全》六本。明锺惺纂。
《本朝捷录》一本。明郑以伟辑。不全。
《捷录法原》七本。钱炅重辑。不全。《古今全史》三本。檇李曹氏评。不全。
《明纪编年》七本。明锺惺、王汝南纂。不全。又三本，不全。
《通纪会纂》一本。明锺惺纂。不全。
《明通纪》四本。陈建着。不全。　《天佣子》八本。明艾南英着。又四本，不全。
《太乙山房文集》八本。明陈际泰着。
《已吾集》一本。明陈际泰着。不全。
《隐秀轩集》九本。明锺惺着。不全。
《广古今议论参》十本。明吴中龙等着。
《五杂组》七本。明谢肇淛着。不全。
《翰海》一本。明沈锡侯纂。不全。
《秘籍》六本。明陈继儒撰。
《订正逸书杂录》八本。明陈继儒撰。
《四书语录》十本。吕留良撰。又十本，不全。
《四书讲义》十本。吕留良撰。
《惭书》一本。吕留良时艺。不全。（宫中朱批奏折） 四七一　湖广总督三宝奏三次查获应毁违碍书籍情形折
乾隆四十三年二月初三日
湖广总督 暂署湖北巡抚臣三宝谨奏，为三次查获逆书并应毁违碍各书，恭折具奏事。
窃照江西逆犯王锡侯妄作《字贯》等书，臣抵任后，卽经督饬各属设法查缴，计二次共查获二百四十一部，臣经先后奏明并同查获应毁违碍各书，共八十七部，业已委员解送军机处，查明销毁在案。
嗣陆续又据各属印委各员查获逆犯王锡侯所作《国朝试帖详解》二部、《字贯》三部、《唐诗分类详解》一百四十六部，又查获应毁违碍各书计一百一十一种，共三百七十三部。计此次连逆犯王锡侯各书，通共五百二十四部，现在委员一并解送军机处查办销毁。
臣仍督率各州县及所委教职人员，再行设法劝缴，务期搜罗净尽，以除邪说而正人心外；所有臣三次续获各书缘由，理合另缮清单，恭呈御览，伏乞皇上睿鉴。谨奏。
朱批：知道了。（宫中朱批奏折） 四七二　浙江巡抚王亶望奏查缴《字贯》等应毁书籍情形折
乾隆四十三年二月初八日
浙江巡抚臣王亶望跪奏，为查缴应毁各项书籍，恭折奏闻事。
窃照《字贯》一书，悖逆不法，钦奉谕旨，着令留心访查，如有印本，解京销毁。经臣将实力查办缘由并查出逆犯王锡侯所著《试帖详解》二十二部、《经史镜》一部，先行恭折奏覆在案。
伏思此等悖逆书籍，必须搜查净尽，不可稍有贻留，诚恐穷乡未必周知，愚民尚有疑畏。臣复严饬各属，设法购求，又念省城试用佐杂人员，其中籍隶江西者，亲友行笥或有携带，亦未可定，随又明切谕饬，加意搜访去后。兹据各员四散购觅，陆续缴到《字贯》一部、《国朝试帖》七部、《唐诗试帖详解》一十五部、《诗观》五部、《文观》二部、《书法精言》一部。
又节次奉查违碍应禁各项书籍，前抚臣三宝任内共奏缴过一十二次。今臣抵任后，严饬印委各员上紧购觅，又据查缴新旧各项共六十一种，计三百一十七部。
除汇同前后各书，另行委员解送军机处查收进呈销毁外，理合分别开列书目清单，恭呈御览，伏祈皇上睿鉴。谨奏。
朱批：览。（宫中朱批奏折） 四七三　江西巡抚郝硕奏续获王锡侯各种书籍情形折
乾隆四十三年二月初十日
江西巡抚臣郝硕谨奏，为奏缴续获王锡侯书籍，仰祈圣鉴事。
窃照逆犯王锡侯妄作《字贯》等书，钦奉谕旨，查明解京销毁。前抚臣海成暨大学士高晋暂署巡抚各任内，先后查获各书及板片，两次奏明解缴在案。
臣到任后，又遵历奉恩旨，广为晓谕，督令地方牧令并教官等实力查收，陆续获有《字贯》一百零四部、《经史镜》七十部、《国朝试帖详解》一百五十七部、《国朝诗观初集》三十部、《国朝诗观二集》十四部、《西江文观》二十八部、《唐诗详解》五百九十九部、《书法精言》四十八部、《感应篇功过格》三部，共计一千零五十三部，内多不全。现在发司交局装盛明白，委员解交军机处销毁。
该犯所刊各书自必流传各省，臣业经开单咨明各省督抚转饬一体收缴，臣仍督率属员再行搜查，务期净尽，不使片纸存留。俟积有成数，另行解缴。
所有续获王锡侯各种书籍数目，理合缮折奏闻，并开清单进呈，伏乞皇上睿鉴。谨奏。
朱批：览。（宫中朱批奏折） 四七四　谕内阁国泰审办王仲智收藏不法书籍案殊属过当着交部察议
乾隆四十三年二月二十三日
乾隆四十三年二月二十三日内阁奉上谕：国泰奏审办泰安县民王仲智潜居修炼，收藏不法书籍一案，将王仲智比照大逆律问拟，殊属过当。王仲智收藏不法书籍，固有应得之罪，但各书并非该犯自造，较江西逆犯王锡侯之罪轻重悬殊，卽照左道异端邪术律拟罪，已足蔽辜。乃该抚率将王仲智比照谋反大逆拟以寸磔，且波及缘坐诸人，未为允协。若是，则前此临清之逆匪王伦、昨岁甘肃河州之逆匪王伏林等，又将援何律定拟乎？执法贵得其平。固不可心存姑息，失之宽纵，亦不可漫无区别，有意从严。国泰所办非是，着交部察议。此折交刑部另行定拟具奏。钦此。（军机处上谕檔） 四七五　谕内阁着国史馆总裁于应入《贰臣传》诸人详加考核
乾隆四十三年二月二十四日
乾隆四十三年二月二十四日内阁奉上谕：
我国家开创之初，明季诸臣望风归附者多，虽皆臣事兴朝，究有亏于大节，自不当与范文程诸人略无区别，因命国史馆以明臣之降顺者另立《贰臣传》，据实直书，用彰公是。兹念诸人立朝事迹，既不相同，而品之贤否邪正，亦判然各异，岂可不为之分辨淄渑？如洪承畴在明代身膺阃寄，李永芳曾乘障守边，一旦力屈俘降，历跻显要，律以有死无贰之义，固不能为之讳。然其后洪承畴宣力东南，颇树劳伐，李永芳亦屡立战功，勋绩并为昭著，虽不克终于胜国，实能効忠于本朝。昔战国豫让初事范中行，后事智伯，卒伸国士之报，后之人无不谅其心而称其义，则于洪承畴等又何深讥焉？至如钱谦益，行素不端，及明祚既移，率先归命，乃敢于诗文阴行诋毁，是为进退无据，非复人类。又如龚鼎孳，曾降闯贼，受其伪职，旋更投顺本朝，并为清流所不齿，而其再仕以后，惟务腼颜持禄，毫无事迹足称，若与洪承畴等同列《贰臣博》，不示等差，又何以昭彰瘅？着交国史馆总裁于应入《贰臣传》诸人详加考核，分为甲乙二编，俾优者瑕瑜不掩，劣者斧钺凛然，于以传信简编，而待天下后世之公论，庶有合于《春秋》之义焉。然朕所以为此言者，非独为臣子励名敌而植纲常，实欲为君者当念苞桑而保宗社。盖此诸人，未尝无有用之才，诚使明之守成者能慎持神器而弗失，则若而人皆足任心膂股肱，祖业于是延，人才卽于是萃，故有善守之主，必无二姓之臣，可不儆惧乎！并将此通谕中外知之。钦此。（军机处上谕档） 四七六　谕办理四库全书出力人员梦吉陆费墀等着分别升用授职与赏赐
乾隆四十三年二月二十九日
乾隆四十三年二月二十九日奉旨：
梦吉、王仲愚、章宝传、黄轩、平恕、邹炳泰、陈昌齐、庄通敏、王嘉曾、吴寿昌、陈初哲、郭长发，俱着以应升之缺列名在前升用；庶吉士汪如藻着卽授为编修，无庸散馆；励守谦着加恩授为编修。至陆费墀、陆锡熊、纪昀，虽均已加恩擢用，但纂办各书，均为出力，着赏给缎疋、荷包、笔、墨、纸、砚，以示奖励。其现在引见之提调、纂修等员，亦着一体分别赏给。钦此。（军机处上谕档） 四七七　军机大臣进呈拟赏四库全书总纂等员物品单
乾隆四十三年二月二十九日
拟赏总纂三员各一分：大卷缎二疋，小卷缎二疋，大荷包二对，小荷包二对，绢笺八张。
赏提调三员各一分：大卷缎一疋，小卷缎二疋，大荷包一对，小荷包一对，绢笺六张。
赏纂修十员、分校一员各一分：大卷缎一疋，小卷缎一疋，大荷包一对，小荷包一对，绢笺四张。
以上十七员，每员各赏笔十枝、砚一方、墨一匣。（军机处上谕档） 四七八　谕内阁在四库全书处行走之王太岳着授为翰林院检讨
乾隆四十三年二月二十九日
乾隆四十三年二月二十九日内阁奉上谕：
原任布政使王太岳，在四库全书处行走已届一年，着加恩授为翰林院检讨。钦此。（军机处上谕档） 四七九　吏部为知照嵇璜等罚俸事致稽察房移会（附黏单）
乾隆四十三年二月
吏部为遵旨查议事。
考功司案呈，吏科抄出本部题前事。等因。乾隆四十三年二月十一日题，本月十三日奉旨：嵇璜着罚俸六个月，王锺健着罚俸三个月，余依议。钦此。相应抄单知照可也。须至移会者。
计黏单一纸。
右移会稽察房。 
附　吏部题遵议所进书籍错误之总裁嵇璜等分别罚俸本
议得：
