<!-- { "loadSidebar": true } -->
　　安徽巡抚臣李质颖谨奏，为查缴伪妄各书，奏请销毁事。
　　窃照明末野史等书，非纪载失实，卽妄肆毁誉，大为风俗人心之害，屡奉谕旨，训饬查缴，业经前抚臣裴宗锡两次奏缴在案。
　　臣思此等诞妄之书，在未经呈缴者，固应搜罗净尽，卽已经查出各书，其锓板刷印，民间存留必多，自应务绝根株，以免遗漏。当又谆切札令各属，随处宣播皇仁，令其将不应存留之书，卽速交出，并无干碍，倘有心藏匿，日后查出，卽当治罪之处，再为剀切晓谕。并于村塾荒摊，广为购缴，并不许书役人等藉端滋扰去后。复又迭次严催，更恐各属办理怠忽，又经饬令，如果查无留贻，即具结申送。兹据布政使王显绪将各属陆续缴到各书呈送前来。
　　臣查缴到各书，共计一百种，内除九十八种各省及安河已经缴过，又《皇明书》一种，系前明野史，纪载庞杂，不便存留，今一并委员解送四库全书处查明销毁。谨另缮书目，恭呈御览。其未经缴过者，则有《焚余续草》二本，系赵维寰所作。臣查阅之下，语多悖谬，殊深发指。但查赵维寰系浙江人，其书作于前明，本人子孙及藏书之家，屡奉恩旨宽宥，自当钦遵，免其深求。其所镌板片，臣现经咨明浙江原籍，严查送毁。所有《焚余续草》一书，恭呈御览。
　　再，查此等应缴伪妄各书，经臣高晋定有半年查缴之限，今已逾期，但恐民间或尚有观望藏弆、未尽缴销之处，亦未可定。臣仍严督各属，加意设法劝缴。如续有缴到，另行奏送。
　　又，前抚臣裴宗锡任内查缴各书内，有查出《金正希集》不全板片二百四十四块，又《峄桐集》不全板片三百二十一块，已另交委员解赴军机处查明销毁。合并陈明。
　　臣谨会同大学士仍管两江总督臣高晋，缮折恭奏，伏乞皇上睿鉴。谨奏。
　　朱批：知道了。
（宫中朱批奏折）

二九九　安徽巡抚李质颖为赍送谬妄书板片事致军机处咨呈
　　乾隆四十年闰十月二十四日
　　安徽巡抚革职从宽留任李<质颖>，为咨送事。
　　恭照节次钦奉上谕，查缴明末野史等书板片，饬令解送军机处奏明削毁等因。所有安河查出《金正希集》、《峄桐集》各谬妄书籍，业经奏缴在案。
　　兹据休宁县缴到金正希板片二百四十四块，庐江县缴到《峄桐集》板片三百二十一块。除经恭折具奏外，所有各板片相应委员赍送。为此，咨呈军机处，请烦查照，希赐奏明削毁施行。须至咨呈者。
　　计咨呈金正希板二百四十四块，《峄桐集》板三百二十一块，批一张。
　　右咨呈军机处。
（军机处咨呈）

三○○　谕内阁《明纪辑略》不必禁毁并着撮叙唐桂二王及死事诸臣本末事迹刊附《通鉴辑览》之末
　　乾隆四十年闰十月二十五日
　　乾隆四十年闰十月二十五日，内阁奉上谕：
　　前据各省查送应毁书籍内，有朱璘《明纪辑略》一种，详加披阅，其中叙及明季事实，俱称本朝为大清，并恭载我太祖高皇帝庙号，其词尚属敬顺，并无诞妄不经字句，本可毋庸毁禁。外省所以一体查缴者，祇缘从前浙江省因此书附纪明末三王年号，奏请销毁，曾经允行。
　　嗣因评纂《通鉴辑览》，儒臣于本朝定鼎后，卽削去福王事实。朕以历朝嬗代之际，进退予夺，关系万世至公，必须斟酌，持平权衡，始能允协。若前代偏私曲狥之陋习，朕实不知以为然。如明末之李自成，既陷京师，江右遗臣相与迎立福王，图存宗社，其时江山半壁，疆域可凭，使福王果能立国自强，则一线绵延，未尝不足比于宋高宗之建炎南渡。特因其荒淫孱弱，君若臣相率为燕雀之处堂，寻至自贻颠覆，而偏安之规模未失，不可遽以国亡之例绝之。特命于甲申以后，附纪福王年号，仍从分注之例，而提纲则书明字以别之。直至芜湖被执，始大书明亡，仍于批阅时一一详阐其说。盖所以折衷至是，务合乎人情天理之公，以垂示天下后世也。
　　至于唐王、桂王遁迹闽滇，苟延残喘，不复成其为国，正与宋末昺、昰二王之流离海岛者相类，自不得等于福王之例，是以《辑览》内未经载入。但二王为明室宗支，与异姓僭窃及私相署置者不同，本非伪托，且其始末虽无足道，而称尊擅号，首尾十有余年，事迹亦多有可考。与其听不知者私相传述，转致非实无稽，又何如为之约举大凡，俾知当日边隅偷息，不过若是之穷蹙无成，更何（可）以正传闻之讹异。又若其下诸臣，当时因其旅拒王师，率多以伪官为目，中间如白文选、李定国等，本献贼义子，反侧无常，自当准《春秋》书盗之例。又如金堡等之五虎横行，把持国是者，亦为无足齿录。然其它各为其主，守节不屈，以至陨首捐躯者，实不一而足，较宋末之文天祥、陆秀夫，差相仿佛。虽开创之初，兵威迅扫，不得不行抗命之诛，而诸臣琐尾间关，有死无贰，在人臣忠于所事之义，实为无愧。迄今日久论定，朕方深为嘉予，不欲令其湮没无传。卽使以载笔有体，亦不妨于事涉二王者，书之为彼，以稍存内外之别，而其臣则书为某王之某官等，槩不必斥之为伪。着交四库全馆总裁，将唐桂二王本末，撮叙梗槩，并将当时死事诸臣姓名事迹，逐一登载，诠次成帙，具稿进呈，候朕裁定后，卽刊附《通鉴辑览》之末。俾论史者征名核实，共知朕大中至正，无一毫偏倚之私，而表微阐幽，益称朕崇奖节义之意。
　　所有《明纪辑略》一书，并不必禁毁。将此通谕知之。钦此。
（军机处上谕档）

三○一　暂署贵州巡抚袁守侗奏据呈代陈韦谦恒办理禁书错缪缘由折
　　乾隆四十年闰十月二十九日
　　臣袁守侗谨奏，为据呈代奏事。
　　据韦谦恒呈称：乾隆四十年闰十月十四日奉上谕，韦谦恒奏查缴违禁书籍，云云。钦此。跪读之下，惭悚交集。伏查节奉谕旨，令各省严查禁书，奏闻销毁。黔省既经查出应禁书籍，自应黏签封固解京，恭呈御览。乃谦恒识见愚昧，因黔省查缴书籍，均系广东、福建等省奏明查禁已经进呈之书，遂率请在外销毁。又茫然不知轻重，误将原书封固，发还书局。种种乖谬，实属昏愦胡涂。今蒙圣主严行申饬，并令自行明白回奏。谦恒汗流浃背，无地自容。且于苏墧一案，谦恒既不能察劾于前，又不知请罪于后，尤属罪无可逭。先于闰十月初二日钦遵前奉谕旨，明白回奏在案。所有此次奉到上谕，理应恭折覆奏，但谦恒已奉旨革职，发往军台効力赎罪，理合将办理胡涂错缪缘由，缕晰陈明，伏恳代奏。等情到臣。
　　臣查黔省收缴遗书书局，向设贡院，系委护粮道单烺承办。正在提集检查间，适奉赴川谕旨，当卽移交护抚国栋，另行封固进呈外，所有韦谦恒遵旨明白回奏缘由，谨据呈代奏，伏祈皇上圣鉴。谨奏。
　　乾隆四十年十一月初十日奉朱批：览。钦此。
（军机处录副奏折）

三○二　江苏巡抚萨载奏查办《喜逢春传奇》并委员解送现缴违碍书籍板片折
　　乾隆四十年十一月初三日
　　江苏巡抚臣萨载谨奏，为遵旨率属查办并再陈现缴违碍书籍，仰祈圣鉴事。
　　本年闰十月二十七日，接准督臣高晋札会内开，准大学士舒赫德、于敏中字寄，乾隆四十年闰十月十八日奉上谕：朕昨检阅各省呈缴应毁书籍，内有僧澹归所著《徧行堂集》，系韶州府知府高纲为之制序，兼为募资刊行。因查澹归俗名金堡，明末进士，曾任知县，复为桂王朱由榔给事中，当时号为五虎之一，后乃托迹缁流，藉以苟活。其人本不足齿，而所著诗文中多悖谬字句，自应销毁。高纲身为汉军，且系高其佩之子，世受国恩，乃见此等悖逆之书，恬不为怪，转为制序募刻，其心实不可问。使其人尚在，必当立置重典。因令查阅其家收存各种书籍。今于高纲之子高秉家，查有陈建所著《皇明实纪》一书，语多悖谬。其书板自必尚在粤东，着传谕李侍尧等，卽速查明此书板片及所有刊印之本，一并奏缴。又查出《喜逢春传奇》一本，亦有不法字句，系江宁清笑生所撰。曲本既经刊布，外间自必尚有流传，该督抚等从前未经办及，想因曲本搜辑不到耳。着一并传谕高晋、萨载，于江宁、苏州两处查明所有刷印纸本及板片，概行呈缴。高纲为澹归作序，朕于无意中阅及，可见天理难容，自然败露。其子高秉收藏应毁之书，卽或前此未经寓目，近年来查办遗书，屡经降旨宣谕，凡缴出者概不究其已往，今高秉仍然匿不呈缴，自有应得之罪，已交刑部审办。此专因高纲为八旗大臣子孙，其家藏有应缴毁之书，不可不示惩儆。至陈建在明天启间，卽清笑生似亦明末时人，其家卽有子孙，均可不必深究。设或民间尚有藏者，但经献出，均可免罪。将此由四百里一并谕令知之。钦此。遵旨寄信前来。相应恭录札会。等因。到臣。
　　伏查明季伪妄遗书，臣与督臣在于江宁、苏州两处督属查办，并宣播叠奉恩旨，无论断简残编，如有违碍语句，悉行呈缴，宽其已往。所有三次收缴应营销毁之书籍板片，俱经会折奏进在案。
　　今数月以来，苏州书局内，又据陆续缴到违碍之书一十余种，而《喜逢春传奇》出本，向未见有此书，各属亦无呈缴。窃思此种传奇，系江宁人所撰，又经刊布，诚如圣训，外间必有流传。臣前此搜罗未到，惶悚实深。现在钦遵谕旨，札饬江宁、苏州藩臬三司督率各府州县，详细查缴。其清笑生系何姓名，里居何处，有无子孙存留板片，并饬江宁府确切访查。另委妥员向坊林书贾到处购觅缴解，不敢稍有疎漏。
　　至僧澹归所著《徧行堂集》。苏州书局内现有收缴正、续集各一部，查无高纲序文，似系另有一板。此外，尚有《皇明通纪集要》等书十五种，语句均有悖谬违碍。臣谨于各书内黏签封固，同先经解进今重复查出之《酌中志》等书二十五种，计一百二十九部，又《七录斋稿》、《潭西诗集》书板二种，共四百九十四块，另委妥员解交军机处投收转奏销毁外，理合先行开列清单，恭呈御览。仍开明著书人年代、姓名、里居，转饬各属并移各该省查明有无板片及存留书本，严行追缴。
　　再，此次查缴之《皇明通纪集要》，亦载明东筦陈建所辑，恐此外尚有流传。其余违碍书籍，搜访亦未净尽。臣现又宣扬恩旨，凡有应毁之书，不拘诗文杂着以及传奇小说，但经献出，均可免罪，务使家喻户晓，不致再有隐匿，臣仍留心访察，率属实力办理。俟续有缴到书籍，随时缮折进呈。
　　所有臣遵旨查办及现缴书籍板片委员解送缘由，谨会同大学士 管两江总督臣高晋，恭折具奏，伏乞皇上睿鉴。谨奏。
　　朱批：知道了。
（宫中朱批奏折）

