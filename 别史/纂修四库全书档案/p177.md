<!-- { "loadSidebar": true } -->
据四库全书分校 议叙一等内阁中书王庆长呈请留补京职，仍在分校上行走。理合据呈转奏，将该员留馆分校，仍照吏部原议以京员补用，并将原呈一并进呈。谨奏。（军机处上谕档） 八五五　军机大臣奏遵旨查核各馆纂办书籍情形片（附单三）
乾隆四十七年二月二十七日
遵旨将各馆纂办书籍已未完竣及曾否刊刻、写入四库全书之处，交查各该处。兹据武英殿及翰林院、方略馆并各该处开送前来，谨逐一分晰开单进呈。俟发下，臣等遵照前奉谕旨，每两月查核奏闻一次。谨奏。 
附一　纂办全竣现在缮写刊刻各书单
《皇舆西域志》，《西域同文志》，《热河志》，　《音韵述微》，　《满洲蒙古汉字三合切音清文鉴》，　《平定两金川方略》，《通鉴辑览》，　《辽金元三史》，　《明史本纪》，　《明纪纲目》，　《续文献通考》，　《辽金元国语解》，　《蒙古源流》，　《胜朝殉节诸臣录》。 
附二　现在纂办各书单
《开国方略》，　《大清一统志》，　《盛京通志》，　《宗室王公表传》，　《满洲源流考》，《蒙古王公表传》，《日下旧闻考》，　《续通典》，　《续通志》，　《职官表》，　《兰州纪略》，《契丹国志》，　《明唐桂二王本末》。 
附三　业经办完写入四库全书各书单
《满洲祭祀书》，　《国子监志》，　《临清纪略》，　已经武英殿刊竣。（军机处上谕档） 八五六　军机大臣奏《关中胜迹图志》已入四库全书史部地类片
乾隆四十七年二月二十八日
遵旨查《关中胜迹图志》已入四库全书史部地类，并经缮写第一分，现已陈设文渊阁史部架内。谨奏。（军机处上谕档） 八五七　闽浙总督陈辉祖奏缴应禁书籍折（附清单一）
乾隆四十七年二月三十日
三品顶带 留闽浙总督任 管浙江巡抚臣陈辉祖谨奏，为查缴禁书，恭折奏闻事。
窃照浙江省查缴违碍书籍，经历任抚臣先后奏缴过十九次，臣于二十次奏缴时，因此案自乾隆四十三年十二月钦奉上谕展限二年呈缴之后，至四十五年十二月限满，诚恐闽浙地方辽阔，应禁各书难保无遗，恳请再予恩赐展限一年，详查收缴，荷蒙朱批俞允在案。随经臣严饬依限收缴去后。兹据印委各员将呈缴到各书籍陆续解局校勘，由布政使详送前来。
臣查现在缴送应禁书四十九种，计一百五十一部，又从前已缴各书今又陆续查出一百九十二种，计一千二十一部，方应祥《青来阁二集》板片一副，计二百二十一块。又尹嘉铨所著各书，前奉有严查进缴谕旨，当饬行各属并派委专员广为晓谕查办，今据缴到书四十五种，计二百五十五部，又坊刻《挈矩篇》板片一副，计三十四块，均应销毁。除行司委员解送军机处外，相应恭折奏闻，并另缮书目清单敬呈御览。
再，臣前奉展限一年，应自乾隆四十六年闰五月二十一日奉到朱批之日起，扣至四十七年五月二十一日满限。除再严督各属遍行实力搜罗，统于限内另行奏缴外，合并陈明，伏祈皇上睿鉴。谨奏。
乾隆四十七年三月十九日奉朱批：览。钦此。 
附　查缴应禁书籍清单
现查出应禁书四十九种，共一百五十一部：
《三朝野记》一部，抄本。是书明李逊之辑。七卷，全。系私记泰昌、天启、崇祯三朝事迹，语多触碍。
《历志》一部，刊本。【真按：前有作历志者，不知是否又系简化字之阑入者也！】是书明周乃祺撰。计二十一卷，全。自盘古迄明，以甲子纪年，撮叙事实，末卷纪载万历、天启、崇祯年间事，大有悖碍。
《天元玉历祥异图说》一部，抄本。是书明仁宗御制，万历时工部主事余文龙校梓，绘图引释，列为七卷。系天文占候之书，应销毁。
《天元玉历》一册，抄本。是书标名刘伯温原本，并无《祥异赋》。【真按：应系「祥异赋」，(不当作书名号)盖指此三字样也.】但亦系占候之书，应一并销毁。
《四书绎注》二部，刊本。是书王锬辑。系吕、陆讲义。查陆陇其自有《松阳讲义》，不藉此书以传。至吕留良讲义久经查禁，未便存留。一部全，一部不全。
《子史类语》一部，刊本。是书明鲁重民编。共十四卷，分君德、君道、宪天等类。其第十卷有《驭夷》一类违碍。
《留溪外传》一部，刊本。是书陈鼎辑。十八卷，全。其纪述多有干碍之处。
《破梦闲谈》一部，抄本。是书沈寿世辑。共六卷。杂记崇祯时事，分亲藩、相臣、四镇等目。内记郊祀一则，及「北兵」字样，俱属缪妄。
《闽海纪略》一部，抄本。是书不着撰人姓名。分上下两卷。专纪郑成功及子思明寇乱事。内有「满兵」、「北兵」字样，词意悖谬。
《偶记》二部，刊本，内一部抄本。是书明郑仲夔撰。每部八卷，全。系记载见闻杂事，内有刘綎一条，语意触碍。
《译语》一部，抄本。是书不着撰人姓名。记载各国译语，自为注释，外间不应存留。
《经世要略》一部，刊本。是书明黄仁溥辑。止卷二、卷三，不全。内有《女直论传》，字句违碍。
《经武胜略》一部，刊本。是书明庄应会纂。共二十三卷。采辑邃古至明代征战事迹，分理治、帅师、材用、武定、谋成、制胜、军实、三才等八门。内多触碍之处。
《守圉全书》一部，刊本。是书明韩霖辑。分酌古、设险等篇。今止制器篇四册，不全。内有叙录孙传庭一疏，语多违碍。
《武库纂略》一部，刊本。是书明张一龙辑。共八卷，内缺数页。书中纪述左传至明末征战事迹，其第八卷内语有悖犯。
《国朝名臣奏疏》一部，刊本。是书首序已缺，无编辑人姓名。分上、下两帙，汇载明代奏疏。其万历、启祯时诸疏尤多触碍。
《杨鹤奏疏》一册，刊本。是书明杨鹤撰。查鹤在万历末年为浙江道御史。疏中多有指斥之处。
《张铨奏疏》一册，刊本。是书明张铨撰。铨于天启初巡按山东，复巡按辽东。其诸疏中多有触碍。
《黄绍杰奏疏》一册，刊本。是书明黄绍杰撰。绍杰在崇祯初为兵科给事中，复任刑科。其条陈边务诸疏，俱有违犯。
《吴焕奏疏》一册，刊本。是书明吴焕撰。焕系崇祯间御史。诸疏多有斥言时事之处。
《史孔吉奏疏》一册，刊本。是书明史孔吉撰。孔吉官户科给事中。疏中指陈时事，多有干碍。
《中枢集略》一部，刊本。是书明熊明遇撰。共十卷，全。系明遇为兵部尚书时，召对奏疏文檄等卷汇刻成书，中多触犯。
《蓟辽赞绪》一部，刊本。是书明周梦尹着。梦尹在崇祯时随张凤翼同往辽东，赞画军务。是书皆其奏疏、文移、谕檄、书柬，故语皆狂吠。
《止止斋集》二部，刊本。是书明沈演着。系各体杂文。按演在启祯间历官至刑部尚书。集中疏议、尺牍等篇，指斥甚多。一部全，一部不全。
《雅似堂集》一部，刊本。是书明文德翼着。分诗集、文集，共十四册。其疏议、策问并《密云闻警》等诗，俱有违碍。
《识匡斋集》一部，刊本。是书明刘康祉着。共十六卷，全。系各体诗文。诗内如《奉命饷辽》、《送许吉卿转饷》等篇，文内如《殷别驾序》、《忠烈侯庙碑》、《议处朝鲜疏》、《山西武场策》，俱有触犯字句。
《李卓吾文集》四部，刊本。是书明李贽撰。系各体诗文。每部十八卷，俱全。集中虽无指斥之语，而议论狂谬，应销毁。
《檀园集》三部，刊本。是书明李流芳撰。系各体诗文。每部十二卷，俱全。内有钱谦益所作传及志铭，其《闻警出都》诗、《徐陵如制义序》，亦有触碍字面。
《弃草》一部，刊本。是书明周之夔着。系各体诗文。内文集八卷，有《东西虏患策》、《南北兵策》及《孙如游神道碑》；诗集七卷，内有《谭宗师晋兵宪行》等篇，俱有触悖。
《流寓草》一部，刊本。是书明方以智着。共九卷，系各体诗。内有《闻入塞》、《出口》及《滕伯伦饮酒歌》等篇，俱多干犯。
《秋士偶编》一部，刊本。是书明宋存标撰。不分卷，全。内有《元论》一篇，甚为狂谬。余亦多触碍之处。
《秋士选诗》一部，刊本。是书明宋存标选。系懋观、懋晋、懋澄等诗及存标自作。内有《送友人从征》及《金陵词》，俱有触悖。
《六柳堂集》一部，抄本。是书明袁继咸撰。分上、中、下三卷。纪述总督九江时事，语多狂吠。
《冰槎集》一部，抄本。是书明张煌言着。不分卷。按煌言在海上称兵，是集皆其所作诗文，首标永历年号，语意悖犯甚多。
《亦园全集》一部，刊本。是书姚孙斐着。六卷，全。系各体诗。内有空格处，俱属违碍。而甲申、乙酉间诗，尤多谬妄。
《钝吟集》一部，刊本。是书冯班着。内分《冯氏小集》、《钝吟集》、《别集》、《余集》、《游仙诗》、《集外诗》及文稿各种。内如《甲申闻报》等诗，祭杨维斗、钱颐仲等文，俱有触碍。
《雪堂文选》一部，刊本。是书熊文举着。系各门人选辑。此部止四册，不全。内有司封起草、祀陵纪等篇，语有违碍。
《雪堂诗选》二部。刊本。是书熊文举着，邹漪选。每部八卷，全。内有《冬日杂兴》、《甲申秋日》、《山居偶成》等篇，皆多怨愤之词。
《杜溪文稿》一部，刊本。是书朱书着。共四卷。系序记杂文，前有戴名世序。其稿内《癸壬录自序》一篇，语意更为狂谬。
《宁都三魏集》七部，刊本。是书魏际瑞等着。际瑞与叔弟禧、季弟礼号称三魏。是集皆其兄弟所作诗文，凡序传志铭论策中，皆多违碍。一部全，六部不全。
《倚云阁集》一部，刊本。是书刘世燧撰。系各体诗文。共六卷，今缺卷五。诗内多有感愤之语。
《詹铁牛集》一部，刊本。是书詹贤着。系各体诗文。共六册，全。篇中议论偏谬，语多感悱。
《缺壶编》一部，刊本。是书王有年着。二卷，全。系各体杂文，语多感悱。其《书元史后》一篇，尤有乖触字句。
《陋轩诗》一部，刊本。是书吴嘉纪着。六卷，全。俱各体诗，词意感愤。其卷四内《泊观音门十首》，尤为谬妄。
《朴村诗文集》一部，刊本。是书张云章着。文集二十四卷，诗集十一卷。全篇中多怨诽之语。
《同人集》四部，刊本。是书冒襄辑。系裒集同人投赠之作，内有钱谦益、戴本孝等诗，本应删毁。中间称福王为帝，更属谬妄。二部全，二部不全。
《离六堂集》二部，刊本。是书释大汕撰。系各体诗词。每部十二卷，全。中多感慨之作，并有屈大均序及赠屈翁山莳。
吕评各种文稿六十部，刊本。是书俱吕留良选。内《唐荆川稿》十二部，《黄葵阳稿》十六部，《黄陶庵稿》二十一部，《章大力稿》十一部，共六十部。唐荆川等俱有专集，不藉此以传，应销毁。
