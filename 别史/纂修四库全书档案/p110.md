<!-- { "loadSidebar": true } -->
再，陕省士风淳朴，耕读相兼，以本村堡之人查办本村堡之书，无难披罗净尽。但恐书中有悖谬字句，该绅士等学问平常，一时检阅不到，以致偶有遗漏，任其存留，亦未可定。臣现令将各乡城村堡现有书籍内，除六经、正史及家塾通行读本毋庸覆查外，其余或有明人诗文集及裨官野史、寻常不经见之书，【真按：当作稗官野史。】概行开单呈送臣衙门。俟臣亲自检阅，如有违碍，卽行存缴，如不应查禁，仍将原书发还本家，毋庸假手胥役。如此搜查，似属更为周密。
所有遵旨实力查办缘由，理合恭折具奏，伏祈皇上睿鍪。谨奏。
朱批：览。（宫中朱批奏折） 五二九　湖广总督三宝奏遵旨查办违碍书籍缘由措
乾隆四十三年七月二十六日
湖广总督臣三宝谨奏，为遵旨查办具奏事。
本年七月十四日承准大学士 公阿桂、大学士于敏中字寄内开，乾隆四十三年闰六月十九日奉上谕：屡经降旨各省督抚查缴违碍书籍，送京销毁。各该省陆续查出应毁之书，虽纷纷呈缴，恐此等违碍书籍，外间尚有存留，而僻壤穷乡未必能家喻户晓，此时续行缴出，仍可遵前旨不加究治。若匿不呈出，后经发觉，卽难轻逭，不可不将此意明白谕示，令其悉行查缴，剔厘净矗，以正人心而厚风俗。着再传谕各省督抚，务宜实力查办，不可稍有疎漏，并须通饬所属派委妥人细访详查，毋使不肖吏胥藉端需索滋扰。将此遇各督抚奏事之便，传谕知之。钦此。遵旨寄信前来。
臣跪读之下，仰见我皇上至治光昭、厚俗维风之至意。当卽会同北南二抚臣敬谨刊布誊黄，徧发各属，多张晓谕，俾穷乡僻壤咸使闻知外；惟是此等违碍书籍，庶民之家，其祖父存留，子孙服贾务农，终身未经翻阅者，正复不少。臣自抵楚后，节经严督印委各员并试用佐杂人等加意查缴，已据先后缴送二千八百余部，经臣陆续会同抚臣陈辉祖五次奏明，解送军机处查办在案。
现在尚据陆续呈缴。查楚省因分发敎职无多，向委现任敎职回籍查办，并令试用佐杂人等自行随处设法查缴。但此等官微力薄之人，一州一县中仅委一人查办，其势实难周到。若令地方官徧为搜罗，吏胥藉端需索滋扰之弊，又不能免。昨抚臣陈辉祖与臣因饬查浙江宁波周乃祺所撰《历志》一书，复又札行各府转行各学敎职，于考课时开单，谆谕各生将家藏之书寻检呈缴，并戚邻之家留心查访。亦恐事非专责，终难净尽。臣再四酌筹，现在通饬北南两省各州县会同各该学敎官，于地方绅士中，慎选素行循谨、端正自持、为闾井悦服者，酌举数人，分派四乡。令其徧向亲友宣示此时续行缴出，不加究治，若匿不呈出，后经发觉，卽难轻逭之谕旨，交相劝勉。俾各检点呈缴，如能实力办理，查缴数多，官为分别奖赏。似此明立劝惩，以同里之人查比闾之书，耳目周到，一半年间自可搜罗净尽，卽穷乡僻壤，亦可不致再有存匿，以冀仰副我皇上谆切训示之盛心。
所有遵旨查办缘由，臣谨会同湖北抚臣陈辉祖、湖南抚臣李湖恭折具奏，伏乞皇上睿鉴。谨奏。
朱批：知道了。（宫中朱批奏折） 五三○　军机大臣奏黏签呈览徐述夔等诗本并拟写谕旨进呈片
乾隆四十三年八月二十七日
蒙发下刘墉奏呈泰州已故举人徐述夔诗一本、丹徒生员殷宝山诗二本，臣等详加阅看。除原黏签外，复于徐述夔诗内检得四处、殷宝山诗内检得三处，语俱谬妄，谨一并于本页之下黏签呈览，并拟写谕旨进呈。谨奏。（军机处上谕档） 五三一　寄谕两江总督高晋等确查徐述夔殷宝山案并着明白回奏及查参该管各官
乾隆四十三年八月二十七日
大学士于<敏中>字寄大学士暂管两江总督高<晋>、署两江总督 河道总督萨<载>、江苏巡抚杨<魁>，乾隆四十三年八月二十七日奉上谕：
据刘墉奏如皋县民人童志璘投递呈词，缴出泰州徐述夔诗一本、沈德潜所撰《徐述夔传》一本；其徐述夔诗内，语多愤激，现移督抚搜查办理。等语。徐述夔身系举人，而所作诗词，语多愤激，使其人尚在，必应重治其罪。今徐述夔虽已身故，现据童志璘呈其所作之《一柱楼诗》，已有怨愤之语，其未经查出之诗文，悖逆词句自必尚多，不可不严切查究，搜毁净尽，以正人心而厚风俗。且正当查缴违碍书籍之时，而其子不将伊父诗文呈出，亦当治以应得之罪。至沈德潜为此等人作传赞扬，亦属非是，念其已经身故，姑免深究。阅其所作传内，有「伊弟妄罹大辟，阅十七月而寃雪」之语。徐述夔之弟系属何人，曾犯何罪，作何完结，并着查明原案，详悉覆奏。
又另折奏称，有丹徒生员殷宝山当堂投递狂悖呈词，并于其家中搜出诗文二本，语多荒谬。等语。殷宝山所呈刍荛之献，深诋士习民风吏弊，竟以为耳闻目见，无一而可。其人必非安分守法之徒，但所言猥琐，转可置之不问。至阅其《岫亭草》内《记梦》一篇，有云：若姓氏物之红色者，是夫色之红，非卽姓之红也，红乃朱也。等语。显系指称胜国之姓，故为翁子徽国之语以混之，尤属狡诡。该犯自高曾以来卽为本朝臣民，食毛践土，乃敢系怀故国，其心寔属叛逆，罪不容诛！着将书本发交萨载，卽提该犯到案，就此条严加刑讯，诘其是何肺肠，取具切寔供词，勿任展饰，按律从重问拟具奏。其徐述夔诗并着查明，据实办理。
至昨岁因王锡侯大逆之书，曾谕督抚等饬属寔心查察，遇有不法诗文随时查办。今殷宝山悖逆之词，经刘墉搜查而得，卽行具奏，该地方官平日竟置若罔闻，高晋、萨载、杨魁所司何事？应得何罪乎？着传谕高晋等卽行明白回奏，并查明该管之县府司道各官，一并参处。此旨着由五百里发往，并谕刘墉知之。钦此。遵旨寄信前来。（军机处上谕档） 五三二　寄谕署两江总督萨载等殷宝山情罪重大着卽严行解京审讯
乾隆四十三年八月二十八日
大学士于<敏中>字寄署两江总督萨<载>、江苏巡抚杨<魁>，乾隆四十三年八月二十八日奉上谕：
昨据刘墉奏，于殷宝山家内搜出诗文二本，内有《记梦》一篇，应行究讯，现在移知督抚办理。等因一折。殷宝山《记梦》篇，有姓氏为红，红者朱也之语。显系系怀故国，实属叛逆，罪不容诛，昨已谕令萨载、杨魁严讯该犯确供，从复位拟具奏矣。今复思该犯情罪重大，外间审讯恐不能得其寔供，着传谕萨载、杨魁，查殷宝山现在解交何处审办，卽由该处派委妥干员弁，管押该犯，严行解京审讯。沿途小心防范，毋致疎虞。昨日发去之书，仍着缴回。所有该犯家属并着杨魁就近查拏监禁，听候办理。将此由五百里一并传谕知之。钦此。遵旨寄信前来。（军机处上谕档） 五三三　都察院为知照四库馆总裁等官奉旨罚俸事致典籍厅移会（附题本）
乾隆四十三年八月
都察院为遵旨察〔议〕事。
刑科抄出本院题四库馆所进各书，自四月起至闰六月止，内有错误应议之总裁程<景伊>等交议罚俸一案，于乾隆四十三年八月初十日题，二十一日奉旨：程景伊、钱汝诚、王杰、朱珪、倪承宽俱着罚俸六个月；董诰着每案罚〔俸〕六个月，张能照着罚俸三个月；吉梦熊着销去纪〔录〕一次，其罚俸三个月之处仍注于纪录抵销；杨寿楠着销去纪录一次，免其罚俸；戴心亨、陆费墀俱着罚俸三个月，注于纪录抵销。余依议。钦此。相应抄录原题，移会典籍厅可也。须至移会者。
计黏单一纸。
右咨典籍厅。
乾隆四十三年八月　日 
附　都察院等衙门题遵旨察议四库馆总裁等官本
都察院等衙门谨题，为遵旨察议事。该臣等会议得：
准吏部咨称：内阁抄出大学士 公阿<桂>等奏称：查四库全书馆进过书籍，前经奉旨：将指出错过（误）记过之处，每三月查核一次，其总裁错至三次，分校、覆校错至两次者，均交部察议。其余未及次数者，着加恩宽免，毋庸于下次积算。钦此。嗣于本年三月奉旨：前经降旨，总裁错至三次方交部议者，原因总裁阅书较多，是以从轻办理。现已添设总校，其总裁等不过从中抽阅。伊等所阅之书既少，则处分不应仍照向例。嗣后书内每错一次，即将签贴之总裁交部察议。钦此。又总校张能照等检阅书籍较多，前经奏明请照三次议处之例办理，奉旨允行。各在案。本年三月以前所进书籍错误次数，业经按季查核，自四月起至闰六月止，四库馆进过全书二次，散片三次，武英殿进过《荟要》三次。臣等详加查核，除《春秋直解》卷前恭录御制文脱写一行，非寻常错误可比，另行奏明将总裁董诸、总校陆费墀各记过三次，卽照三次议处外，至总裁抽阅书内，程景伊记过二次，董诰记过二次，钱汝诚记过三次，王杰记过一次，朱珪记过二次，吉梦熊、倪承宽各记过一次，应请旨交部分别察议。总校张能照记过九次，缪琪记过七次，王燕绪记过六次，朱钤、仓圣脉各记过三次，分校杨寿楠记过四次，王钟泰、李楘、王璸各记过三次，方维甸、戴心亨、郭祚炽各记过二次，应将张能照、缪琪、王燕绪、朱钤、仓圣脉、杨寿楠、王钟泰、李楘、王璸、方维甸、戴心亨、郭祚炽一并交部察议。其余总校吴绍澯、何思钧各记过二次，胡荣、杨懋珩各记过一次，分校萧九成、龚大方、励守谦、吴典、潘奕隽、王家宾、叶兰、袁文邵、李斯咏、鲍之锺、邱桂山、蔡镇、常循、卜维吉各记过一次，均未应交部，应毋庸议。再总纂陆锡熊、纪昀前经奉旨免其议处，是以臣等未经查核。合并声明。谨奏。乾隆四十三年七月初四日奉旨：知道了。钦此。相应移咨都察院主稿，会同本部查办。等因。
