<!-- { "loadSidebar": true } -->
　　兹又陆续购得古今书籍一百十种，内前代流传旧书八十一种，国朝儒林撰述二十九种，可备四库之选。臣谨将书名、部数开列清单，会同大学士仍管两江总督臣高晋、安徽学政臣朱筠，恭折具奏，伏乞皇上睿鉴。
　　再，查访购遗书，前奉谕旨，予以半年之限。现在无分疆域，广行采购，限内呈送尚多，统俟购送齐全，另行奏报。合并陈明。谨奏。
　　朱批：知道了。
（宫中朱批奏折）

一○二　两江总督高晋奏续购遗书百种开列书目呈览折
　　乾隆三十八年九月初一日
　　大学士 仍留两江总督统理河务臣高晋谨奏，为敬陈续购各书，仰祈圣鉴事。
　　窃臣钦遵谕旨，采访遗书，所有迭次借抄价买并各属送到书籍，均经开列清单，恭折奏明在案。
　　兹又行催各属说（设）法搜罗，并多方购觅。现据陆续禀送前来。臣覆加查核，删其重复，去其浅陋，选取可以列入经史子集足备采择者，计共一百种。理合开列书目，恭呈御览，仰恳皇上勅交四库全书总裁大臣核定饬取，卽行解送。
　　臣谨会同抚臣萨载，合词具奏，伏乞皇上睿鉴。谨奏。
　　乾隆三十八年九月十三日奉朱批：览。钦此。
（军机处录副奏折）

一○三　江苏巡抚萨载奏周厚堉呈献家藏书籍折
　　乾隆三十八年九月初四日
　　江苏巡抚臣萨载谨奏，为恭陈续购书目，仰祈睿鉴事。
　　窃臣钦遵圣训，督属采访遗书，并宣播恩旨，剀切晓谕，务使山陬海澨，尽献所藏。所有臣前此购得各书，业经开列目录，节次奏进在案。
　　兹据娄县学生周厚堉赴县呈称：家有旧藏书籍，因住居县境之天马山地方，离城稍远，罔知外事，今闻圣主念典勤求，搜罗散佚，愿将家藏书目呈送选择等情。由县禀报到臣。当卽饬令书局委员查明部分卷帙，除去重复及残缺不全外，计共得书三百六十六种。理合另缮目录清单，恭呈御览，仰恳皇上勅下四库全书总裁大臣核定，饬取到日，一并委员解送。
　　臣谨会同大学士 仍管两江总督臣高晋，合词恭折具奏，伏乞皇上睿鉴。谨奏。
　　朱批：知道了。
（宫中朱批奏折）

一○四　直隶总督周元理奏续得遗书并进呈书目折
　　乾隆三十八年九月初五日
　　直线总督臣周元理谨奏，为钦奉上谕事。
　　窃臣准部咨奉上谕，采访遗书，先后据各属送到书七十种，经臣两次具奏在案。
　　兹据布政使杨景素转据各府州陆续具送请奏前来。臣查采访遗书，仰蒙圣谕，不必寻摘瑕疵，惟在兼收并蓄。现又徧行采访，计得书一百七十一种。谨开列书目，摘叙要旨，另缮清单，敬呈御览，恭候敕交廷臣检核，行知取进。
　　再，此次奉旨定限半年，臣于闰三月十九日奉文，尚未逾限。合并陈明。恭折具奏，伏乞皇上睿鉴。谨奏。
　　朱批：知道了。
（宫中朱批奏折）

一○五　浙江巡抚三宝奏派员解送在局书籍并呈续获遗书清单折
　　乾隆三十八年九月初六日
　　浙江巡抚臣三宝谨奏，为解送在局书籍，并续获遗书，开单恭奏事。
　　窃照浙省奉购遗书，自去冬以来，先经前抚臣熊学鹏、护抚臣王亶望二次共奏获各书一百一十六种。臣今春抵任，谨遵谕旨，广加搜辑，访购各书，计六次，共有三千六百五十五种，节经恭折奏明在案。并饬令局员连前各书均经好为收存在局。
　　臣仰体皇上稽古崇文，特简儒臣裒辑博采，荟萃靡遗，期集艺苑大成之至意，是办理尤宜迅速。因思各书虽有目录可稽，然非披阅采择，似难以定去留，自应全行解送，以备查检。若待奉文饬取，再行解交，未免徒致稽延。今派委赴部引见之嘉兴县知县王士澣、奉化县县丞裴述文，将现收在局书共三千七百七十一种，造册给咨，饬令沿途加意照料，先行解送四库全书处总裁大臣查收，俾得及时采择，以襄巨典。
　　至臣续据各属暨教官书贾现又零星购获书一百五十六种，交收到局。理合缮具清单，恭呈御览。
　　臣诚恐遐陬僻壤，或尚有一二散佚未尽搜罗之处，现仍悉心物色，加紧购觅。嗣后如有续获，积有成数，一并再行解交。总期找获无遗，以副圣主右文盛典。
　　所有起解在局书籍及续获遗书缘由，理合恭折奏闻，伏祈皇上睿鉴。谨奏。
　　朱批：知道了。
（宫中朱批奏折）

一○六　闽浙总督钟音等奏续购书集开单呈览折
　　乾隆三十八年九月十一日
　　福建（闽浙）总督臣钟音、福建巡抚臣余文仪、福建学政臣汪新谨奏，为钦奉上谕事。
　　窃照采访遗书，于本年四月二十二日复准礼部咨，钦奉谕旨：予以半年之限，实力速为妥办，俟得有若干部，陆续奏报。钦此。钦遵。臣等业将已购书集，开具清单，四次恭折奏报在案。仍率属时加采访，广为搜罗。兹又据各属先后缴送前来。
　　除再勒催妥速查办外，谨将续购书集，另缮清单，合词恭折奏闻，伏乞皇上圣鉴。谨奏。
　　乾隆三十八年十月初十日奉朱批：知道了。钦此。
（军机处录副奏折）

一○七　两江总督高晋奏续购遗书开单呈览折
　　乾隆三十八年九月十五日
　　大学士 仍留两江总督臣高晋谨奏，为敬陈续购遗书，仰祈圣鉴事。
　　窃臣钦遵谕旨，采访遗书，数月以来，宣播明诏，广为搜罗。虽江淮等处藏书，远逊于苏松，而绅士感沐圣主右文雅化，卽册籍无多，莫不踊跃争先，各出所有，呈送采择。臣就其中删去习见陈编，挑取可以刊入经史子集之书，随得随奏。前在河工防汛，迭次奏蒙圣鉴在案。
　　兹臣回至江宁，续据各属禀送前来。臣阅其书名，颇有唐宋秘册，或于经史有裨。至于艺术一门，古史均为列传，其书附于子部，亦应恪遵上谕，一并采取。计共得书一百四十种。理合开列清单，恭呈御览，仰恳勅交四库馆总裁大臣核定饬取，卽行解送。
　　臣谨会同江苏抚臣萨载，缮折合词具奏，伏乞皇上睿鉴：谨奏。
　　乾隆三十八年九月廿五日奉朱批：知道了。钦此。
（军机处录副奏折）

一○八　两广总督李侍尧等奏呈购得遗书清单并解送四库全书处查收折
　　乾隆三十八年九月十五日
　　两广总督臣李侍尧，广东巡抚臣德保谨奏，为遵旨奏闻事。
　　窃臣等仰承明诏，搜访遗书，上年十二月内奉旨查询，经臣李侍尧将办理情形及尚无购得缘由，恭折奏覆在案。
　　本年四月二十八日接准部咨，钦奉谕旨：予以半年之限，实力速为妥办，俟得有若干部，卽陆续奏报。等因。钦此。臣等复移知学臣及严饬各属，上紧实力查收，并遍行晓示，俾士民均各踊跃呈缴。兹据司道等将购得各书堪以进呈者一十二部，陆续申缴。并据称：粤东岭外偏隅，代鲜作者，至民间诵习之书，均贩自江浙书贾，实无秘本珍藏，业经加意搜罗，并无遗漏。等情前来。臣等确加查访，委属实情。谨遵照谕旨，注明时代、姓氏及书中要指所在，敬缮书目清单，恭呈御览，一面解送四库全书处查收。
　　臣等谨会同学臣金士松，恭折具奏，伏乞皇上睿鉴。谨奏。
　　朱批：知道了。
（宫中朱批奏折）

一○九　江苏巡抚萨载奏再陈续购书籍一百三十二种缮单呈览折
　　乾隆三十八年九月十六日
　　江苏巡抚臣萨载谨奏，为再陈续购书目，仰祈圣鉴事。
　　窃臣钦遵谕旨，采访遗书，所有各属陆续收缴及绅士自行呈献，均经开列书目，节次奏进在案。
　　兹臣督饬苏松等属，广收博采，凡有续得之书，随时送局查核，除删去重复外，计又得书一百三十二种。理合另缮目录清单，恭呈御览，仰恳皇上勅下四库全书总裁大臣，一并核明，饬取到日，卽行解送。
　　臣谨会同大学士 仍管两江总督臣高晋，恭折具奏，伏乞皇上睿鉴。谨奏。
　　朱批：览。
（宫中朱批奏折）

一一○　谕内阁着舒赫德充国史馆四库全书处正总裁
　　乾隆三十八年九月十七日
　　乾隆三十八年九月十七日，内阁奉上谕：
　　大学士舒赫德着充国史馆、四库全书处正总裁。钦此。
（军机处上谕档）

一一一　谕内阁着朱筠为编修在四库全书处行走
　　乾隆三十八年九月二十一日
　　乾隆三十八年九月二十一日，内阁奉上谕：
　　朱筠因生员欠考捐贡一案，部议降三级调用，自属应得处分。念其学问尚优，着加恩授为编修，在办理四库全书处行走。钦此。
（军机处上谕档）

一一二　谕内阁着添派皇六子及蔡新充四库全书处正总裁
　　乾隆三十八年九月二十四日
　　乾隆三十八年九月二十四日，内阁奉上谕：
　　办理四库全书处着添派皇六子质郡王及礼部尚书蔡新充正总裁。钦此。
（军机处上谕档）

一一三　江西巡抚海成奏续陈书目折
　　乾隆三十八年九月二十四日
　　江西巡抚臣海成谨奏，为续陈书目，仰祈圣鉴事。
　　窃照江西省搜访书籍，自正月、六月两次选录书目，俱经另缮清单，恭折具奏，仰蒙圣鉴。
　　今又据各属陆续呈缴书籍到臣。臣随会同学臣曹文埴，并率同司道，逐一检查。除剿说、巵言俱不采录外，谨遵谕旨指示，将有所补益经史之书，暨诗文风雅之集，俱分别选抄装钉，共得一百零四部，计一百七十七种。仍按照各书要指所在，摘叙简明略节，敬缮清单，恭呈御览，仍候廷臣检核行取。
　　现在严饬各属，广为搜罗，俟积有卷帙，再行奏闻外，臣谨会同大学士 仍管两江总督臣高晋、江西学政臣曹文埴，恭折具奏，伏乞皇上睿鉴。谨奏。
　　朱批：知道了。
（宫中朱批奏折）

一一四　谕内阁四库全书处分纂翁方纲等着分别授为翰林院编修等职
　　乾隆三十八年九月二十五日
　　乾隆三十八年九月二十五日，内阁奉上谕：
　　办理四库全书处现有分纂之翁方纲，因前在学政任内缘事降三级调用，其处分本所应得，第念其学问尚优，且曾任学士，着加恩授为翰林院编修。又候补司业刘亨地，现亦派令分纂，伊补缺较难。着遇有中允、赞善缺出，一体引见补用。又原任中书徐步云，前经缘事革职，发往伊犁，期满回京。该员系南巡召试考取，学问亦优，着加恩令其在四库全书处以分纂効力行走。钦此。
（军机处上谕档）

一一五　两淮盐政李质颖奏专差送交续得书籍并缮书目呈览折
　　乾隆三十八年九月二十八日
　　奴才李质颖谨奏，为钦奉上谕事。
　　窃奴才前奉谕旨，访觅遗书，当卽钦遵圣训，于商人马裕家藏书内选取七百七十六种，并另觅书七百九十种，节次敬谨进呈，均经奏明在案。
