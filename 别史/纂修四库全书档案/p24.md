<!-- { "loadSidebar": true } -->
二八　云南巡抚李湖奏购访遗书情形折
　　乾隆三十八年正月初八日
　　云南巡抚臣李湖跪奏，为钦奉上谕事。
　　乾隆三十七年十二月十四日，承准大学士刘统勋字寄乾隆三十七年十月十七日奉上谕；前以历代流传旧书及国朝儒林撰述，向来未登大内收藏书目者，已降旨直省督抚会同各学政通行购访，汇列书名奏闻。迄今几及匝岁，曾未见一人将书名录奏，饬办殊为延缓。或各省督抚等因前后适遇调任，受代因循，未及悉心董率，又或疑陈编故册，非如民生国计为刻不容缓之图，因以奉行具文，徒致往返迟滞，甚非所以体朕念典勤求之至意也。各督抚等其卽恪遵前旨，饬催所属，速行设法访求，无论刊本、钞本，一一汇收备采，俟卷帙所积稍充，卽开具目录，附折奏明，听候甄择移取。仍将现在作何办定章程及有无购得若干部之处，先行据实奏覆。将此于奏事之便，通谕督抚学政知之。钦此。遵旨寄信前来。
　　窃臣前奉谕旨，搜辑遗书，当经咨会学臣并行司道，通饬各属，悉心购访。嗣据先后覆称：滇省僻处边圉，绅士见闻不广，并无旧存典籍及名人著作，堪以阐学佐用之书，无凭呈送。等语。臣以滇省虽属边方，当兹国家重熙累洽，文治光昭，凡在山陬海澨，无不户诵家弦，岂无醇儒绩学，著述篇章，何致并无一书上应明诏。诚恐各属购觅未周，未敢遽行覆奏，又经严饬各属，加意搜罗。如有成书，在坊肆者卽给价收买；或家藏钞本未经刊镌者，雇人代缮副本，将原书给还；或遗留藏板者，官为饬匠装印。一切善为经理，毋使藉端扰累。并移咨学臣于经临考试之便，一体访求，期无隐漏。
　　拟俟覆齐汇核奏闻间，兹承准廷寄，遵再会同督饬通属悉心购访，实在有无书籍，随时具奏外，所有现在查办缘由，理合会同云贵督臣彰宝，遵旨先行据实覆奏，伏乞圣主睿鉴。谨奏。
　　朱批：览。
（宫中朱批奏折）

二九　贵州巡抚觉罗图思德奏复查黔省仍无著述遗书折
　　乾隆三十八年正月初十日
　　贵州巡抚臣觉罗图思德跪奏，为遵旨查明再奏事。
　　乾隆三十七年十二月十七日，承准大学士刘统动字寄各省督抚学政，乾隆三十七年十月十七日钦奉上谕：前以历代流传旧书及国朝儒林撰述，向来未登大内收藏书目者，已降旨直省督抚会同各学政通行购访，汇列书名奏闻，再令廷臣检核，行知取进。迄今几及匝岁，曾未见一人将书名录奏，饬办殊为延缓。我国家重熙累洽一百二十余年，于今文治光昭，远暨山陬海澨，所在经籝书库，藏弆甚多，采掇本非难事。其间卽属家传善本，珍秘有加，一闻稽古右文之诏，且令有司传抄副本，善为经理，当无不踊跃争先。为大吏者果能及时率属加意搜罗，自当有求必应，何至阅时既久，裒集无闻？或各督抚等前后或遇调任，受代因循，未及悉心董率，又疑陈编故册，非如民生国计为刻不容缓之图，因以奉行具文、徒致往返迟滞。此在远僻省分，一时或难于荟萃，至如近畿之北五省及书籍最多之江浙地方，又复从何借口？甚非所以体朕念典勤求之至意也。各督抚等其卽恪遵前旨，饬催所属，速行设法访求，无论刊本、钞本，一一汇收备采，俟卷帙所积稍充，卽开具目录，附折奏明，听候甄择移取。仍将现在作何办定章程及有无购得若干部之处，先行据实奏覆。将此于奏事之便，通谕督抚学政知之。钦此。遵旨寄信前来。
　　臣遵查此案先奉谕旨，经臣将黔居荒僻并无撰述遗书缘由，于上年十月初三日会同学臣孙士毅据实覆奏。于十一月二十八日奉到朱批：览。钦此。兹复钦奉上谕，自应加意搜罗，以昭千古同文之盛。跪读之下，随卽分抄移送，并行布政司转饬各属教官，一体设法访求，务行购送去后。兹据布政使韦谦恒详称：先经行查半载，无一遗书，今复饬属严查，咸覆并无流传旧书及国朝儒林撰述，堪膺圣主勤求之至意。等情。详覆前来。臣复查黔省水路不通，坊贾所售不过诗文书集，如果家有善本，一奉明诏，断无不踊跃争呈，自图光宠，其为并无撰述遗书，似无隐匿。
　　所有遵旨覆查缘由，理合会同云贵督臣彰宝、贵州学臣孙士毅恭折奏闻，伏乞皇上睿鉴。谨奏。
　　朱批：知道了。
（宫中朱批奏折）

三○　护理广西巡抚淑宝奏购访遗书情形并缮呈已得书目折
　　乾隆三十八年正月二十四日
　　护理广西巡抚 布政使奴才淑宝跪奏，为遵旨奏覆事。
　　乾隆三十七年十二月初八日承准廷寄钦奉上谕：前以历代流传旧书及国朝儒林撰述，向来未登大内收藏书目者，已降旨直省督抚会同各学政通行购访，汇列书名奏闻，再令廷臣检核，行知取进。迄今几及匝岁，曾未见一人将书名录奏，饬办殊为延缓。我国家重熙累洽一百二十余年，于今文治光昭，远暨山陬海澨，所在经籝书库，藏弆甚多，采掇本非难事。其闻卽属家传善本，珍秘有加，然一闻稽古右文之诏，且令有司传抄副本，善为经理，当无不踊跃争先。为大吏者果能及时率属加意搜罗，自当有求必应，何至阅时既久，裒集无闻？或各督抚等因前后适遇调任，受代因循，未及悉心董率，又或疑陈编故册，非如民生国计为刻不容缓之图，因以奉行具文，徒致往返迟滞。此在远僻省分，一时或难于荟萃，至于近畿之北五省及书肆最多之江浙地方，又复从何借口？甚非所以体朕念典勤求之至意也。各督抚等其卽恪遵前旨，饬催所属速行设法访求，无论刊本、抄本，一一汇收备采，俟卷帙所积稍充，卽开具目录，附折奏明，听俟甄择移取。仍将现在作何办定章程及有无购得若干部之处，先行据实奏覆。将此于奏事之便，通谕督抚学政知之。钦此。钦遵。
　　伏查乾隆三十七年三月二十一日准礼部咨，钦奉上谕，购访遗书，当经抚臣永德通饬遵办，并移会学臣一体办理。奴才于藩司任内，以省城为粤西首善之地，即先查书肆，仅有三铺，取阅所售目录，惟经史诗文及平常医卜等类是处皆有之书。随又谆饬各府州县督同敎职，恭录谕旨，遍加传示书院义学，并曾叨科第之旧绅宦族，婉为购求，或借抄副本，给还原帙。将近一载，惟据署澄司事 臬司朱椿转据桂林府属临桂县查有原任大学士臣陈宏谋辑有《养正遗规》等书八种，均经刊刻流布。此外，各属佥覆：粤西偏鄙，州县一二书肆，皆贩自省城，绅衿旧族素乏藏书，亦从无阐明性学治法之撰述，实无从裒集。等情。并据学臣范栻札覆：钦遵特旨，随棚切谕各学及诸生等，皆称边方士子，见闻固陋，实无可应命之旧书撰述。现仍竭力采访，如有所得，即咨明进呈。等语。奴才惟有凛遵谕旨，再为恭录晓示，并悉心董率各属，加意搜罗，以冀仰副皇上念典勤求之圣意。
　　谨将现办情形，并缮已得书目清单，会同广西学臣范栻先行据实合词覆奏，伏祈皇上睿鉴。谨奏。
　　朱批：知道了。
（宫中朱批奏折）

三一　大学士刘统勋等奏议覆朱筠所陈采访遗书意见折
　　乾隆三十八年二月初六日
　　大学士臣刘统勋等谨奏，为遵旨议奏事。
　　安徽学政朱筠条奏采访遗书事宜一折，乾隆三十七年十二月十一日奉朱批：原议大臣议奏。【真按：应在原议下断句也。乃谓（朱筠）原议交由大臣议后覆奏也。】钦此。臣等谨按所奏各条，公同酌议，开列于后：
　　一、据称：汉唐遗书存者希矣，而辽、宋、金、元之经注文集，藏书之家尚多有之，顾现无新刻，流布尔日少。其它九流百家，子余史别，往往卷帙不过一、二卷，而其书最精，宜首先购取，官抄其副，给还原书，用广前史艺文之阙。等语。查古今书籍，其梓印行世者，固足广资传播，而名山著述，或因未经剞劂，抄帙仅存，亦可备储藏而供研讨。伏读原奉上谕：在坊肆者量为给价，家藏者官为装印，其有未经镌刻，祇系抄本存留，不妨缮录副本，仍将原书给还。钦此。钦遵。通行在案。是抄本一项，原应与刻本一体搜罗，圣训煌煌，自无不恪遵办理。现在各该督抚等奏到书单内，于抄本书籍，亦系兼为甄录。果能实力从事，妥协访求，将来裒集日多，则所称辽、宋、金、元之经注文集及九流百家子余史别等部，自当并归收录，不致有虞挂漏。至官其副给还原书之处，久经钦奉谕旨，遵照办理，不必另定章程。应将该学政所奏之处，毋庸再议。
　　一、掳称：宋臣郑樵以前代著录陋阙，特作图谱、金石二略，以补其失。欧阳修、赵明诚则录金石，聂崇义、吕大临则录图谱，并为考古者所依据。请于收书之外，兼收图谱一门，而直者（省）所在现存钟铭碑刻，悉宜拓取汇送。等语。查自古左图右史，经纬相资，原可互为订证，其金石文字，垂世最久，尤可藉以考古而不失其真。惟阮孝绪作《七录》，始不专列图谱一门，而马氏《经籍考》，于诸经部内无不咸归甄录，自不便因其与诸书体制稍殊，竟致听其沦轶。应如该学政所奏，令各该省于收书之外，凡有绘写制度名物，如聂崇义《三礼图》之类，均系图谱专家，宜并为采辑。其有将古今金石源流裒叙成书，如欧阳修、赵明诚所著者，亦宜一体汇采。仍开入书目，先行奏明，以便甄择取进。至古来金石刻文，现经流传可考者固多，其有僻在山林荒寂之所，一时难以搜寻者，若必令官为拓取，恐地方有司办理不善，转滋纷扰。所有该学政请将钟铭碑刻悉宜拓取汇送之处，应毋庸议。
　　一、据称：汉臣刘向校书之例，外书可以广中书，中书亦用以校外书。请先定中书目录，宣示外廷，然后令各举所未备以献，则藏弆日广。等语。查汉代藏书，有中禁、外台之别，又有太常、太史、中秘之分，品目本自纷歧，是以彼此必须互为校定。至我国家稽古右文，表章经籍，凡十三经、二十二史、三通等部，可以嘉惠艺林者，俱久经厘订，颁行中外，无不周知，毋庸另为宣示。至现今采访遗书，业经奉旨，令各督抚等先行叙列目录奏闻，俟汇齐后，令臣等详加检核，再行开单行知取进。知（如）其中查内府现有之书，臣等即可声明扣除，不必列单移取。是该学政所奏先定书目宣示之处，毋庸再行置议。
