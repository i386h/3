<!-- { "loadSidebar": true } -->
    甘州兵乘胜追逐，德明不能拒，越黄沙走免。可汗夜落纥上言，乞朝廷署孔目官一员至本道，以抚纳羌众，真宗慰谕之。

    九月，灵、夏饥，表求粟百万，未得而罢。

    西北少五谷。军兴，粮馈多用大麦、荜豆、青麻子之类。其民春食豉子蔓、咸蓬子；夏食苁蓉苗、小芜荑；秋食席鸡子、地黄叶、登厢草；冬则畜沙葱、野韭、柜霜、灰子、白蒿、咸松子以为岁计。时绥、银久旱，灵、夏禾麦不登，民大饥。德明遣使奉表求粟百万斛。廷议不知所出，或言德明方纳款而敢渝誓，请降诏责之。宰相王旦曰：“第语德明：尔土实馑，朝廷抚驭荒远，固当赈救，然极塞刍粟，屯戍多，不可辍易。已敕三司具粟百万于京师，可遣众来取。”德明得诏，惭且拜曰：“朝廷有人，臣不合如此。”遂止。

    按：救患分灾，礼也。春秋之世，岁饥告籴，何国蔑有？求粟百万则异矣，未得而罢则尤异矣。
    冬十月，遣使入献，赐兼中书令。

    德明闻中国封泰山，遣使入献。真宗令西京左藏库使阎承翰为加恩官告使，赐德明兼中书令，益食邑一千户，实封四百户。承翰因德明于绥、夏各建馆舍恭伺王人，使还，亦请于浦洛河置馆以待夏使，诏以荒劳役，不许。

    大中祥符二年春三月，德明移牒延，请罢庆州浚濠。

    德明遣人辄由间道赍违禁物窃市于边，环庆都钤辖曹玮发兵浚庆州濠堑遏之，德明牒延钤辖李继昌言其事，中朝方务招纳，遂罢之。

    夏四月，遣兵攻甘州，败还。

    夏俗以不报仇为耻。德明与回鹘世仇，愤其兵数败，遣张浦将精骑二万攻甘州。可汗夜落纥拒守经旬，伺间遣将翟苻守荣夜出兵袭之，浦大败还。夜落纥令左温宰相、何居录越自秦州献捷，表陈兵败德明，其立功首领请加恩赏。真宗诏给司戈、司阶、郎将告敕十道，使得承制补署。

    六月，谍者卢入环庆，被获。

    逻卒捕得之，法当死，真宗诏械送夏州，令德明自处之。

    冬十一月，使请市弩。

    德明进奉使白守贵请市弓弩，朝议以旧制弓矢兵器不入外夷，不许。

    十二月，复出兵侵甘州，恒星昼见，惧而还。

    德明精天文，通兵法。夏俗出兵先卜，其法有四：一炙勃焦，以艾灼羊髀骨；一擗算，擗竹于地以求数，若揲蓍然；一咒羊，夜以羊焚香祝羊，又焚谷火布静处，晨屠羊，视其肠胃通则兵无阻，心有血则不利；一听弓，以矢击弓弦，审其声，知敌至之期与兵交之胜负，及六畜之灾祥、五谷之凶稔。是时，德明自出兵攻回鹘，恒星昼见经天，卜之不吉，大惧还。

    按：德明甘州之役四书矣，兹书“复”，甚之也。然能因星变而惧，则犹有畏天意焉。
    契丹使来告哀。

    承天皇太后丧也。

    大中祥符三年春三月，德明母野利氏卒。

    野利氏，德明生母。既卒，延路以闻，宰臣曰：“德明顷年以告母丧，朝廷锡以命典。蕃戎之俗，诸母众多，必俟其有请，别加商议。”既而德明不告哀，中国亦置之。

    按：书“卒”不书“告哀”，著夷俗也。夷俗诸母众多，使不胜告。然以生母并略之，亦成其为夷而已矣。
    夏六月，攻河州诸羌，破之。出大理河，筑苍耳平栅。

    德明境内荒歉，与邻近族帐争博粜量斛以平物价。又点集所部广作炮楼，西攻河州宗哥诸族，破之，尽掠其货财。出大理河，至苍耳平筑栅戍兵，与永平界蕃族日相劫杀。

    遂寇延州。

    德明遗延都钤辖张崇贵书，称遣牙校贡马，并言延州熟户明爱侵其绥州地。崇贵疑其诈，潜遣兵戍境上。德明果以兵三千入寇，兵未发，先遣所部缘边贸易，潜觇虚实。俄而众突至，戍兵出不意逆击，大败还。

    按：此德明扰边之始。前书“侵麟府”，伐其谋也；兹书“寇延州”，实其事也。
    秋七月，蕃族万子太保掠西蕃贡使于天都山。

    吐蕃部署绰克宗向属西凉府，咸平中为赵保吉所破，徙居龛谷。至是，闻夏州归顺，以马三百匹入贡，过天都山，德明属下万子太保见而夺之，得至京师仅二十余匹。

    按：上书德明，兹书蕃属，上尤下效，势固然也。
    九月，契丹封德明夏国王，遂建宫阙于鏊子山。

    契丹主隆绪以德明朝贡时至，遣使持册封为夏国王。德明益自大，役民夫数万于鏊子山，大起宫室，绵亘二十余里，颇极壮丽。山在陕西延州境西北，德明驻军于此，盖欲窥中国也。

    按：《春秋》遂者，继事之辞。德明因朝廷姑息，桀骜渐形，然未敢显逞也。迨契丹予以国号，加以王封，遂敢建宫阙，窥边境，大起僭端。德明之跋扈固可诛，而契丹教猱之罪其又奚辞？比书以交恶之。
    冬十二月，奉表自陈。

    德明表诉明爱侵耕绥州界，乞遣使按视。真宗诏张崇贵详度。令明爱等还居内地，然实未侵其界也。

    大中祥符四年春二月，德明遣使入贡。

    德明贡使所过，州军官吏犒设颇简。真宗以远人慕义，接不以礼，恐生慢心，特诏戒之。

    夏四月，贺祀汾阴，进中书令。

    德明闻中国祀汾阴，贡马称贺。礼毕，赐德明衣带、鞍马、器币，宾佐将士锦帛、茶Η。时贡马子弟或与京城民争殴，折其齿，开封府言当杖脊，真宗诏付延路，令移文德明，就彼裁处。寻遣勾当皇城使韩守殷、作坊使张佶为官告使，进德明中书令。

    秋八月，掠回鹘贡奉使，西蕃宗哥族发兵援之。

    甘州数与夏州战，夜落纥所遣贡使过境，德明遣人抄夺，吐蕃宗哥族感中国恩化，发兵护送，方得至京师。

    九月，攻凉州样丹族，不克。

    样丹，西凉大族，自作文法，素不属夏州。德明遣军校苏守信领蕃骑袭击六谷，大首领厮铎督会诸族御之，大败守信兵。守信，西凉人也。

    大中祥符五年春正月，德明入贡。

    夏州贡使在道市物，颇扰民。真宗诏所在有司严示约束。

    三月，诱延州蕃落不得，遂以侵黑林平地入奏。

    延钤辖张崇贵卒，德明益逾轶，常令所部酿酒招内属蕃户饮之，诱其叛附，饮者多不如约。延州黑林平地，向与夏境邻，德明诬为熟户侵占。真宗令陕西转运使薛奎按验，奎阅郡籍，得德明尝假道黑林平文移，录示之，德明乃伏。

    献马契丹。

    契丹畜牧之法，西夏与室韦例进马三百匹。是时，德明以良马二百匹、凡马百匹献，契丹主优赐之。

    夏四月，表乞绥州土田、人户。

    德明上表请以绥州土田、人户割隶本道，边臣争之，不许。德明复使诣阙上诉，真宗诏陕西转运使取德明元进誓书，与边臣详定报之。

    冬十一月，中国禁使臣造军器。

    德明供奉使至京，辄仿中国制潜造军器携归，真宗下诏禁之。

    十二月，加太保。

    圣祖降于延恩殿覃恩。

    大中祥符六年春二月，德明如鏊子山。

    德明虽臣宋与契丹，而僭拟日甚。是时，由夏州如鏊子山，大辇方舆、卤簿仪卫，一如中国帝制。

    按：此德明僭帝制之始。
    夏五月，党项曷党等部来投，不纳。

    东山党项诸部皆顺契丹，因困征发，悉遁黄河北依模赧山以居。惟曷党、乌迷两部尚居故地，遣使约归夏州，德明不敢纳。

    秋七月，以兵从契丹攻党项。

    契丹主闻曷党等西归，遣使抚谕不听，赐诏德明曰：“党项叛我，今欲西伐，尔当东击，毋失犄角之势。”德明出兵境上应之。

    八月，契丹使赐车马。

    契丹主以夏兵助讨党项，遣引进使李延宏赐德明及义成公主车马。

    九月，旺家族首领都子走还环州。

    随之走者又三族。

    大中祥符七年春二月，德明遣使入朝，加“宣德功臣”号。

    “宣德”，赐皇子、皇亲号也。德明闻车驾谒太清宫，遣使诣行阙朝贺，献方物，特加赐号，宠异之。

    秋七月，张浦卒。

    浦，银州人，事保吉、德明两世，忠诚练达，知无不言。及卒，德明临其丧，哭之恸，赠“银州观察使”。元昊僭号，追封“银川伯”。

    按：书夏臣卒始此。
    冬十一月，遣使入贡。

    德明进奉使每挟带私物，规免市征，延路钤辖张继能奏请条约。真宗以戎人远来，获利无几，命第如旧制。

 
●卷十
    大中祥符八年春三月，德明表请市盐，复责入质，不遣。

    德明以西盐不通，蕃部困敝，遣牙内指挥白守贵诣京师陈请。朝议德明必欲通盐禁，惟子弟入质方许，盖以必不肯从之事绝之也。德明果不肯遣，于是禁盐如初。

    夏四月，蕃部浪密囊等叛投环州。

    德明蕃部指挥浪密囊、麻孟桑二人投环州，真宗以前有熟户逃亡曾为西界所纳，可移牒追取，俟其遣还，乃以浪密囊等付之。

    五月，遣使入献。

    夏国进奉使入边，辄鬻其所乘马，边人以价值贱，争市之。于是使者带马日多，疆吏以闻，真宗诏严其禁。

    秋八月，西蕃角厮罗攻夏州，拒却之。

    角厮罗，吐蕃赞普裔。初居宗哥城，与论逋李立遵不协，徙居邈川，有胜兵六、七万。自西凉破，潘罗支旧部耸昌厮均等悉归角厮罗，回鹘降者复数万，由是富强。时以兵攻夏州，德明御却之。角厮罗希朝廷赐予，请聚举国之众助讨夏州。真宗以其累次侵边，或有变诈，命周文质监泾原军，曹玮知秦州备之。

    冬十一月，筑堡石州，建榷场。

    初，延、庆二州熟户，其亲族在西界，辄私致音问，潜相贸易，夏人因以为利。中国察其奸，不许。德明乃于石州之浊轮谷筑堡建榷场，以诱致商旅。真宗诏缘边安抚使禁止之。

    大中祥符九年夏五月，德明使蕃骑寇庆州。

    德明数请市盐，私置榷场不得，在国点阅兵马，阴谋侵掠兀泥族。大首领名崖，其从父盛佶，先为保吉所虏，授白池军主，密遣使告名崖。名崖以闻，真宗命边臣谨备之。至是，有夏州蕃骑千五百人寇庆州，为内属蕃部邀击，败还。

