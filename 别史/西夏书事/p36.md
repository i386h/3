<!-- { "loadSidebar": true } -->
    花麻素不悦梁氏，见秉常失位，移文熙州，称夏国母子不协，杀其重臣，上下汹汹，若发兵来讨，请举族以应。神宗诏知州苗授谕使人云：“诸路探报夏国变乱，所说不一。今河南北阻隔，人情去就，尔次第写一文字计会。”因厚赉遣还。

    六月，保安军移牒来诘。

    延总管种谔奏：“秉常被囚，宜兴师问罪。”神宗召谔入对，谔大言曰：“秉常孺子，往持其臂而来耳！”神宗壮之，决意西讨。命宣州宣庆使李宪为经制使出熙河，行营经略使高遵裕出环庆，副总管刘昌祚出泾原，签书经略使事内侍王中正出河东，谔出延。先令保安军以经略司命牒宥州曰：“夏国世世称藩，朝廷时与岁赐。比年以来，遵奉誓诏，谨修职贡，恩义甚至。今闻国主为强臣所制，不能专命国事，亦未能悬测存亡。今朝廷将差降赐生日及仲冬国信使入界，未审至时何人承受，及本国见今何人主领，请速具报，以须闻达。”盖以尝夏国应答之辞也。梁氏不报。

    秋七月，太白昼见。

    经天行，识者指为兵象。

    以兵袭西蕃西罗谷。

    西罗谷，西蕃斫龙城所属，在守巴堡南。梁氏以国中内乱，恐西蕃窥其隙，令三头项人直抵西罗谷劫制蕃部。西平节度使董毡使养子阿里骨率兵击之，斩三百级，降百二十三人。

    八月，遣使至绥德，索降人。

    初，中国下诏招纳，西人颇多降附。酋长或下令禁止，或逼之远徙，使不得近边。蕃部讹麦等十余人、家属百口潜从大理河北内投。梁氏令人数至绥德索之。种谔帅所部驻绥德城外，遣诸将招接降人。乙埋盛兵决战，不胜。

    遂犯临川堡。

    乙埋复以二万余众渡无定河，攻临川堡，走马承受杨元孙力战拒之。

    复掠丰州。

    执弓箭手沈兴等数人，河东经略司请移牒理索。神宗以“业已兵讨，更勿行牒”，命降敕榜招谕夏国曰：“眷兹西夏，保有旧封，爰自近世以来，尤谨奉藩之职，恐奸臣之擅命，致弱主之被囚，迨移问其端倪，辄自堕于信约，暴驱兵众，直犯塞防，在神理之莫容，固人情之共愤。方切拯民之念，宜兴问罪之师，已遣将臣诸道并进。其先在夏国主左右并嵬名诸部族同心之人，并许军前拔身自归，及其余首领能相率效顺，共诛国仇，随功大小，爵禄赏赐，各倍常科，仍许依旧土地住坐，子孙世世常享安乐。其或抗拒天兵，九族并诛无赦。盖天道助顺，必致万灵之归；王师有征，更无千里之敌。咨尔士庶，久罹困残，共坚向化之心，咸适更生之路，敢稽朕命，后悔何追！”

    禹藏花麻走兴庆府，部酋讹勃哆等以西使城降于熙河经制使李宪。

    禹藏花麻闻李宪出熙河，已与西蕃首领洛施军笃桥阿公等将兵入境，率所部出战，佯败西走。讹勃哆等三人及首领厮都罗潘二十余人、兵万余举西使城降。乙埋遣兵数万出女遮谷援之，知城已失，登山逆战，大败，退伏垒中，半夜潜走。

    李宪兵破龛谷。九月，入兰州。

    女遮之败，残卒退保龛谷。龛谷城坚，多窖积，夏人号为“御庄”。闻李宪兵至，戍守奔溃。宪发窖，取谷及弓箭之类，进兵取兰州。令新顺首领巴令谒三族分所部攻撒逋宗城，破之，遂上言：“兰州古城，东西约六百余步，南北约三百步，距西使城约百五十余里，将至金城，有天涧五六重，仅通人马。自夏人败衄之后，所至部落皆降，今招纳已多，请筑城建帅府，以固羌夏之心。”神宗从之。版筑方兴，夏人隔河而营，宪令死士绝河斫之，遂引退。

    按：昔人谓兰州控河为险，隔阂羌戎。自汉以来，河西雄郡金城为最。岂非以介居戎夏，攸系陇右安危哉？晋元康后，河陇多事，金城左右岁无宁宇；隋唐盛时，驰逐河湟，未尝不以兰州为要害；广德以后，州没吐蕃，而西凉不复为王土；大中间，虽尝收复，亦仅羁縻。宋兴，兰州不入职方。至是，宪始复之，筑城以建帅府。后元初，夏人求复此地，朝议欲割以畀之，孙路言：“自通远至熙州总通一径，熙之北已结夏境。今自北关辟土百八十里，濒大河，城兰州，然后可以捍蔽。若捐以与敌，则一道危矣。”穆衍言：“兰州弃则熙州危，熙州危则关中震动。唐失河湟，西边一有震动，惊及京师。今若委兰州，悔将何及？”遂不果弃，夏人卒无以逞。则宪城兰州，断西界之要冲，壮北门之锁钥，正不得以人而废其功也。
    遣梁永能帅师援米脂寨，败绩。冬十月，米脂守将令介讹遇以城降，石州亦不守。

    梁氏闻汉兵四出，分遣诸监司兵，委大帅梁永能总领拒之。永能析作三溜：一以当战；一以旁伏；一以俟汉兵营垒未定，伺隙突出。又于通道堑绝山谷，设为阻险，守备甚谨。及中国师期屡改，永能屯御，久不得一战，使人持书投延境上激之。种谔遂率本部及畿内七将、兵九万三千出绥德路，攻米脂。甫三日，永能兵八万赴援，谔张左右翼奋击，永能大败，兵士相蹈藉于无定河，水为不流。城中将令介讹遇犹坚守，谔密遣谍，说降东壁守将，衣以文锦，导行城下，讹遇乃出降，献戎乐四十二人，谔送之京师。进围石州，州将弃积年文案、簿书、器械，引众遁。

    清远军守将嵬名讹兀降于环庆经略使高遵裕。遵裕取韦州。

    清远扼群山之口，当塞门之冲。咸平中，继迁攻陷之，垂八十兀知不敌，举城降。遵裕入据之，进抵韦州，州已空城。遵裕令勿毁官寺、民舍，以示招怀。

    梁永能遣兵攻德靖寨。

    永能从米脂败后，知德靖弓箭手尽随种谔自东路出界，乃潜遣兵从西路入犯德靖。知延州沈括以兵拒却之。

    按：是时官军屡捷，夏宜自守不暇，乃潜师以袭德靖，则知列城之下，力非不足，特诱使深入，以攻不备耳。宋之诸将不能破其诈谋，预防饷道，致有后日之溃，真无识哉！
    夏州知州索九思遁，延经略副使种谔据之，遂破银州。

    枢密使都按官麻与首领女吃哆等七人，米脂之战为种谔所擒。谔以其熟知兴灵道路、粮窖所在及十二监军司兵数，使补三班借职，与蕃官刘良保、麻乜讹赏为军前向导。抵夏州，九思已遁。谔入城，留一宿，率兵趋银州。遣官麻等以利害说守将，降之。又使部将曲珍领兵通黑水、安定等堡，夏兵御之，不胜。至蒲桃山反斗，又败，于是诸路皆敛兵退保。

    宥州溃，河东兵入屠之。

    先是，王中正献策，言泾原、环庆会兵取灵州，进捣兴州。麟府、延先会夏州，取怀州，渡河会兴州。及所部河东兵六万出麟州，辞言“臣中正代皇帝亲征”。才行数里，即奏已入夏境，屯白草平九日始渡无定河，循水北行，地皆沙湿，士马多陷没，遂继种谔趋夏州。粮糗不继，月余始抵宥州。守城兵弃城走河北，城中所遗残敝五百余家，中正入而屠之。夏兵千骑屯城西左村泽保守窖粟，中正击败之，皆弃窖走。

    遣兵拒李宪军，败于高川、石峡。宪至天都山，尽焚南牟诸宫殿。

    梁氏闻兰州破，令民尽起诸路窖粟，悉众走高川、石峡，据险以待。及宪兵至，拒战而败。宪兵进取屈吴山，营于打罗城川侧。酋豪禹藏郢成四率旺家族大首领六人并蕃部及母、妻、男三十余人，各赍铜印、告身请降。宪令郢成四随军行，由天都山趋南牟城。南牟，国主游幸处，内建七殿，极壮丽，府库、官舍皆备。宪入，悉焚之。酋首嵬名、统军仁多丁引众争之，丧失甚多。

    遣使乞援于辽。

    辽国数年来，岁常三、四以拜礼佛塔为名假道兴州，窥阚径路，梁氏患之。至是，恐其夹攻，遣使贡驼马结好，因告宋肇兵端，志在荡夷西北，乞赐应援。

    复潜兵袭顺宁，不克，遂弃浮图城及吴堡、义合诸寨。

    夏兵屡败，残卒缘路啸聚、杀掠行人，道路埂塞。梁氏令万骑招集溃散，合围顺宁。官军欲闭壁入保，沈括谓示弱骄敌非策也，使前锋将李达以三千人出城，具十万人食；又使骑将焦思耀兵绥德城，佥曰大军且至，夏众惧而退。于是浮图城及吴堡等寨戍卒皆空壁散。

    都统军梁乙埋以大军扼磨移隘，与泾原副总管刘昌祚战，败绩。十一月，灵州被围。

    梁氏听谍者言，知环庆、泾原合兵择利进取。环庆路阻横山，必从泾原取葫芦大川出塞，故悉河南之甲以支泾原。刘昌祚率本路蕃、汉兵五万入界，距堪哥平十五里，乙埋督十万众扼磨移险隘以拒。昌祚先遣牌子军渡葫芦河决战，荡跳闪烁，振以响环。夏士马惊溃，遂失隘口。乙埋督亲军复战，又败，奔二十里，大首领没罗卧沙、监军使梁格嵬等被杀，乙埋侄讫多埋等二十二人悉为所俘，丧失二千余级及铜印一。官军次赏移口，口有二道：“一北出黛黛岭；一西北出鸣沙州，路稍迂，然系积粟所，国人谓之“御仓”。昌祚乘胜取之，得窖粟百万，进薄灵州。城中惟僧道数百人，昌祚先锋夺门几入，高遵裕忌其功，驰使止之，乃按甲勿攻。遵裕至，仁多崖丁率数万众赴援，前锋羌酋乘白马，奋驰突阵，为昌祚骁将郭成所斩。官军争发神臂弓，昌祚又自出阵射之，崖丁中矢走，失器甲无算。遵裕益忌昌祚，尽夺其兵，自将攻城。军中无攻具，亦无知其法者。遵裕令采木为之，皆细小不可用。令人周呼城上曰：“何不速降？”城上应曰：“我未尝叛，亦未尝战，何谓降也？”。

    按：夏人以一方之力应五路之师，横山劲羌不敢一战。灵州距清远不三百里，城中惟僧道数百居之，知环州张守约请裹十日粮为捣虚计，果若此，则灵州可复。灵州复则兴州可得，银、夏等州皆可守矣。诸将功几成而失之，遵裕之罪可胜诛哉！
    礓砟寨蕃官香都举寨内附。

    梁氏遣人追礓砟寨兵三千余人入卫，香都乘戍卒单弱，尽焚本寨楼橹，与妻屈名举寨内降。环庆经略司令副将傅谏收其地，遣兵戍之。

    遣兵袭泾原，馈运于鸣沙州。延军溃，复决河灌环庆军，遂解灵州围。

