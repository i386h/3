<!-- { "loadSidebar": true } -->
    妹纳僧哥为带牌天使，闻中国敕榜招谕，遂内奔。授礼宾副使，充兰州部落子巡检。

    冬十一月，熙、秦官军破白草原，抵天都山，无所得而回。

    中国屡行讨荡，夏国天都山属蕃尽将牛、羊、窖粟预行远徙。时熙河两路兵四万出塞，将至锉子山，监军司以十万骑阵白草原拒战，不胜，拔营西走。两路军直入天都监军司所搜挖，无所得，军士粮竭，饥死者半，乃回。

    元符元年、夏永安元年春正月，延官军入界，拒之十里井，杀顺宁寨监押石福。

    延副总管王愍率诸将由塞门入界，大首领凌吉讹遇合洪、宥两监军兵迎战，不胜，退至十里井。福与部将贺文密恃胜来追，带金环首领数人皆战死，文密亦重伤，福殁于阵。

    二月，犯大定城。

    大定属兰州与夏国分界处，梁氏兵屯界上，肆行抄掠。闻兰州知州王舜臣兵出金城关，乃退还。舜臣追至右厢监军司地，夏兵返战，不克，带牌天使数名皆死。

    三月，监军阿燕率族内投。

    与其子襄渠及家口、人户约千人。阿燕老将，多计谋，习边事，常出兵寇环庆。自中国取安疆寨，阿燕惧罪。经略司孙路使人招之，遂内附。部族闻其降，节次投者共二千七百人，马、驼、牛、羊四千余。哲宗特除阿燕宥州刺史，充环庆路沿边兼横山一带蕃部都巡检使，赐名“怀明”。襄渠授三班奉职，赐名“世忠”。已而，蕃部默吹、萌山等亦从延、泾原路请降，默吹补内殿崇班，萌山与副兵马使。

    附：《哲宗实录》：元符元年三月癸酉，河东路经略使奏，崇仪使张世永等领兵出界，于胜罗没陇横川一带讨荡，斩一千余级，大小首领二十余人。考此事《宋史》不载。
    夏四月，泾原官军出没烟峡来攻。

    泾原兵三次来袭，羊马被掠甚众。至是，统制官孙文将九千骑出没烟峡，直抵屯兵所，斩级、获孳畜而退。

    大首领嵬名药默内降。

    药默，乾顺疏族，领会州一带蕃部。是时由熙河路内归中国，令补西头供奉官兼本族巡检。

    监军嵬名济入延，围顺宁寨。

    济围顺宁，副将张守德以轻兵邀击。济退走长城岭，至赤羊川，被斩十二级，失马四十匹。时有降羌潜告师期，守德预为备，故济不得逞。

    五月，延官军攻夏州，大首领嵬名乞勒以兵护大沙堆，不克。

    沿边人户因官军连次讨击，并于大沙堆建栅，聚族自保。时延路以顺宁之围，遣钤辖苗履统诸将出塞，攻夏州。梁氏恐官兵焚荡大沙堆蕃族，遣嵬名乞勒、那哆丁驻兵南面防护。苗履挥众奋击，乞勒等大败，丧失万计，退走五十里。

    六月，梁氏乞兵于辽，辽集兵次于境上。

    乾顺屡次乞援，辽主但牒雄州，令还夏国疆土，不肯发兵。梁氏乃自为表请之，多怨望语。辽主不悦，声言点集人马应援夏国，仍次境上不出。

    按：书“梁氏”何？志祸始也。梁氏以辽主不肯应援，自为表请，致以怨辞，逢怒。他日鸠毒之祸始于此矣。
    蕃部喝强山、讹心内奔。

    二人乃监军妹勒都逋亲随，由泾原入降，俱受左班殿直。强山言夏国欲以今秋并兵寇一路，不攻城寨，但觅便深入，杀掠人户。经略司以闻。

    秋七月，以兵入泾原。

    梁氏以中国筑没烟前、后两峡，控扼天都形势，于是编拦人马，出没隆德寨、九羊谷，又于柽沟段大道掘濠作堑，纵游骑侵杀边铺戍卒。守将折可适同蕃官慕化率兵伺懈出击，方止。

    掠熙河平西寨。

    掳熟户二十余。

    八月，嵬名济以兵保青岭，与延将苗履战，败绩。

    初，中国闻强山言，谋纵兵讨荡。于是王舜臣出熙河，张世永出河东，折可适出泾原。延遣履护七将九千骑，于是月七日会于柳青平。诘旦，至青岭。济屯兵岭北拒之，履等奋击，济大败，被杀五百余人，亡牛、羊万计。岭南北一带，禾稼蹂践殆尽。

    九月，有星出东井西。

    如太白状，占者云：“宫中有忧。”梁氏闻之恶，复谋举兵。

    冬十月，梁氏复自将攻平夏城，溃还。

    中国自城平夏，沿边诸路相度膏腴，相继进筑。国人愤曰：“唱歌作乐地，都被汉家占却，后何以堪？”梁氏谋举国争之，与乾顺计曰：“平夏视诸垒最大，守将郭成最知兵。兵法：攻其坚，则瑕自破。”于是亲将四十万众，自没烟峡疾趋平夏。连营百里，建高车曰“对垒”，载数百人，填堑而进，飞石激火，昼夜不息，兵士死者数千，伤者倍之。经十三日，城中捍御有方，终不能破，粮渐乏。一夕，大风起西北，冲车悉震折，众大溃，梁氏惭哭嫠面而遁。

    按：书“复将”，甚词也。梁氏穷兵黩武，以一女子常在行间，军中有妇人，兵气为不扬。大风震车，戎众奔溃，有自来矣。虽惭哭嫠面，岂足掩其羞哉？
    御史中丞仁多楚清举族内降。

    楚清官在蕃宰相、枢密使下，父丁死，侄保忠代为统军。楚清职虽高，不得专兵柄，尝请于梁氏，不许，心常怏怏。时国兵入寇，楚清携家口四十余人从间道内投，赍生金三百两，并冠服、宝玩、鞍鞯、绣龙帐入献。熙河经略司视之俱世家物，诸羌不及也。哲宗诏赴阙，还所献物，授甘州团练使、右厢卓罗一带都巡检使。

    十一月，复遣使乞援于辽。

    初，梁氏围平夏，恐诸路赴援，遣驸马都尉罔罗屯罗萨岭，御熙河路；大首领布心屯梁柽台，嵬名济驻白池，御延、秦凤诸路。攻城甫十二日，闻熙河王愍入界斩罔罗，延刘安、张诚入界败布心、嵬名济等，军中遂无斗志。及还，检丧人马二万余，牛、羊、马、驼数万，数百里中族帐、蓄积焚毁殆尽，国中夺气。乃遣首领嵬名咩布至辽乞兵，犹恐汉兵深入，于诸州分掘窖粟，点集诸监军司兵，践踏沿边食用，为清野计。

    潜师入泾原，犯乾兴、天圣等寨。

    梁氏既解平夏围，人马仍在泾原近边盘泊，见官军尽屯葫芦河，知声势不相应，潜遣精锐入镇戎军，掩至二寨焚掠。甫二日，闻援军至，走回。天大雪，人马僵冻过半。

    十二月，统军嵬名阿埋等复窥平夏，被擒，余众弃天都山而溃。

    西寿监军在柔远山北，阿埋为六路都统军，与监军妹勒都逋皆桀黠用事，称善战。时以畜牧为名，自月初宿兵平夏境，欲俟黄河冻解入犯。哲宗诏章密图之。侦知无备，遣郭成、折可适以万骑异道并进，直入其帐执之。尽俘家属，掳馘三千余，牛羊十万余。众骇愕，遂弃天都不守，为可适等所据。章曰：泾原遣师浅攻者凡四次，而三次兵马所至不过百里，西人以为怯，又以为技止于此，故阿埋等安居山林，谓汉兵不能深入，故得乘其不备擒之。盖亦堕于多方误之之计也。

    钤辖吴名革内投。

    名革见国兵屡败，梁氏点集不已，与弟名山及家口七百九十余人内奔，以所有牌印入献。

    按：一岁之中，国中内降者踵相接。亲离众叛，邦国将危，梁氏不知保境息民，犹恣行点集，宜其祸之速也。
    月犯东井。

    犯西扇北第二星，太史奏：“主兵丧。”梁氏不省。

    附：《宣和遗事》：“二帝北狩，道遇绿衣吏，饮帝以水，且进粮糗曰：‘臣本汉人，昔父周忠为延安钤辖，元符初与夏人战，兵败，父子被擒，由是仕于西夏。宣和中，西夏出兵助辽，为金人所执，授灵州总管。’”考是年延兵三入夏界，未曾大败，且灵州属夏，金未尝取其地，何以有总管之设？此必野纪有误。
 
●卷三十一
    元符二年、夏永安二年春正月，河东官军谋取西平府，拒之于藏才山。

    嵬名阿埋等至中国献计，请以三万人取灵州。于是河东统制张世永令副将折可大领人马入界，抵藏才山。夏兵迎战，可大兵不得进。

    复因辽使至延议事。

    初，夏人至边，每言已于辽国乞和。嗣闻辽使萧彦昭至中国，因遣使如延，云欲议事。哲宗诏经略司面谕边吏：“如有文字，密录泰报，不得擅接，但云已申保安军指挥奏听朝旨。”

    辽杀夏主母梁氏。

    乾顺年已成立，梁氏专恣，不许主国事。辽主素恶之，故请援辄不应，及表辞怨慢，遣人至国，鸩杀梁氏，命乾顺视国政。乾顺不敢违，遣首领移勿乜赍宥州牒至延，称“国母于本月二十日薨”。已令大使令逊嵬名济、副使谟程田快庸诣阙赴告，并附谢罪表状。令逊、谟程，皆蕃官名也。哲宗令保安军却勿受。

    按：梁氏专政穷兵，日与中国为仇，罪诚大矣，然非辽之所得杀也。《春秋》齐人杀哀姜，君子非之，况梁氏非姜氏比。乾顺幸母之死，以为利，其尚有人理哉？书曰“辽杀夏主母”，交罪之也。
    二月，为辽人攻拔思母部。

    拔思母部，辽国西南招讨使所辖。大宋末，与达里底部频为辽难，杀四捷军都监特抹等。左金吾卫上将军萧阿鲁带击降之，已而复叛，辽屡讨不悛，命乾顺举兵伐之。

    大首领结讹遇以兵扼归汉人于神堆，与延将张诚等战，不胜。

    乾顺以中国并建城寨，数遭掩击，部族离散，归汉者益众，令结讹遇率数万众于神堆及波济立、鲁逊埋诸险要驻营扼之。延钤辖张诚、刘安自星勒泊、乌延川袭山，斩四千级，降四百余人，讹遇大败还。

    南路都统军嵬名律令遗书熙河，请修贡。

    蕃部嵬名密赍律令书入熙河，称夏国欲再遣使乞修贡。经略使孙路上其书，哲宗以擅接夏国文字降路官，以书还使者。

    三月，辽遣使为请和，银州钤辖令王皆保以兵掠府州。

