<!-- { "loadSidebar": true } -->
    甘卜，张掖人，姓野蒲氏，为夏国世将。见蒙古势盛，率所部走降蒙古主，以其兵隶蒙古军籍，仍以甘卜为千户主之。

    六月，蒙古来假道攻金。

    蒙古木华黎同右都监石天应图金陕西诸州，遣使假道。遵顼许自东胜州渡河进兵。

    秋七月，金积石州蕃族来附。

    积石诸蕃族见金兵屡败，求附夏国，遵顼受之。

    八月，彗星见。

    出西方，两月而灭。

    九月，攻金德顺城，破之，大掠神林诸堡。

    积石州蕃族既叛，金使巩州提控尼庞古三郎率兵讨击。夏兵赴援不及，遂攻德顺，破之，进掠宁安寨及神林诸堡。

    冬十一月，蒙古约取金延州，不果。

    初，木华黎渡河取金葭州，令石天应以劲兵五千守之。天应欲乘势定关右，发国书约夏国取延州。自移军趋河中。已，为金兵所败，天应死，复兵不出。

    十二月，从蒙古兵攻金，败于质孤堡。

    蒙古约夏兵由河中葭州攻金陕西，至质孤与兰州提控唐括兵战，不胜。

    嘉定十六年、夏光定十三年春正月，遣将从蒙古围金凤翔，不克，引众先归。

    遵顼起步骑十万合木华黎兵围凤翔，东自扶风、岐山，西连、陇，数百里皆立营栅，攻城甚急。金行元帅府事赤盏合喜与同知临洮府事郭虾蟆登陴捍御。夏首领共据胡床坐濠外，指挥自若。虾蟆持弓矢伺一将举肘时，一发中腋下甲不掩处。诸将大骇，知不能克，遂不告木华黎，引众先归。

    按：夏为蒙古前驱，书“会”、书“从”，不一而足。兹书“先归”，志隙也。自是以后，夏不复与蒙古合，而蒙古灭夏之志亦于是决矣。
    夏四月，幽太子德任于灵州。

    遵顼欲使德任率师侵金，德任谏曰：“彼兵势尚强，不若与之约和。”遵顼笑曰：“是非尔所知也。彼失兰州竟不能复，何强之有？”德任固谏不从，乞避太子位为僧。遵顼怒，幽之灵州，遣人代将出兵。

    按：太子，国之储副，非大罪不轻幽废。德任见父穷兵，固谏不听，乃乞避位，非欲以身感悟其父乎？遵顼不以为贤，反以为罪。呜呼！秦政逐扶苏而二世乱，隋文废子勇而一传亡。拓跋氏之衰，讵有异耶？
    五月，大旱。

    兴、灵自春不雨，至于五月，三麦不登，饥民相食。遵顼点兵不能遽集。

    六月，侵金陇安军。

    夏国连年用兵，金延安、庆原元帅府欲乘敝伐之，陕西行省元帅白撒以为不可，惟宜缮兵为备。会陇安节度使完颜阿邻日与将士宴饮，不治军事，遵顼遣万骑攻之十余日，掠人民五千余、牛羊、杂畜无算。

    秋七月，破金积石州，降其羌界寺族。

    遵顼令亲军万人攻积石，破之，羌界寺族多降，惟桑逋寺僧看逋、昭逋、斯没及答那僧奔鞠等拒而不从。

    八月，荧惑入舆鬼。

    掩积尸气。

    诱金阴坡族叛。

    阴坡族之骨鞠门等，遵顼遣人诱之叛附。金元帅夹谷瑞发兵讨破之，夏兵不能救。

    九月朔，日有食之。

    食既，色淡无光，兴庆府城外大风拔木。

    冬十月，蒙古兵围积石州，五日而解。

    蒙古以凤翔之役恶夏无礼，遣将攻积石州，四出抄掠。逾旬，闻金人图其后，解围去。

    罢御史中丞梁德懿。

    蒙古兵虽退，国中荒羸殆甚，遵顼犹集十二监军司兵图金巩州。德懿上言：“天人之道，理自相通。国家用兵十余年，田野荒芜，民生涂炭，虽妇人女子咸知国势濒危，而在廷诸臣清歌夜宴，舌结口钳。太子以父子之亲，忧宗社之重，毅然陈大计、献忠言，非得已也。一旦位遭废斥，身辱幽囚。宜乎天垂变异，岁告灾。臣望主上抚恤黎庶，修睦邻邦，召还青宫，复其储位，庶几臣民悦服，危者得安。”遵顼恶其言直面诘之，令致仕。德懿虽世胄，性恬，退归后十余年，逍遥山水而卒。

    十一月，金人取会州。

    金巩州元帅田瑞与通远节度郭虾蟆议复会州。虾蟆亲率骑兵五百，衣皆赭，蔽州之南山而下，城上猝见，惊以为神。有举手于悬风板者，虾蟆射之，手与板俱贯。凡射死者数千人，兵民震恐，出降。

    十二月，国主传位于子德旺。

    蒙古数遣使谯让。遵顼惧，逊位于次子德旺，自号上皇。

    按：昔唐元宗之禅位太子，假鸿名以维系人心，正国本以号召天下，实势所不容己者。今遵顼未闻有是，徒以蒙古兵，深思委责于子。直书其事而不足，取意自见。
 
●卷四十二
    嘉定十七年、夏乾定元年春正月，裕陵、泰陵灾。

    草木皆流血，德旺遣官禳之二十日止。

    二月，结漠北诸部兵以拒蒙古。

    德旺闻蒙古王征西域未还，遣使结漠北诸部为外援，阴图拒守计，诸部出兵应。

    夏五月，蒙古兵围沙州，不克。

    蒙古主自西域还，闻夏国有异图，自将兵由河外攻沙州。逾月不下，遣部下兵夜穴城以入。守将籍辣思义纳火穴中，蒙兵多死，思义城守如故。

    秋九月，蒙古破银州。

    蒙古久攻沙州，恐银、夏出兵赴援，遣大将孛鲁、黑马等分兵攻银州。监府塔海出战，兵败被俘。斩首数万级，获生口牛羊数十万，银州遂破。

    按：蒙古之强，非夏力所能制。德旺嗣立之初，即诱诸部使为我用，可谓得胜算者。乃事机不密，反为所乘，是天蒙古耳？岂谋之不臧耶？书以惜之。
    冬十月，奉表修好于金。

    夏自宣和末臣金八十余年，鲜兵革事。自蒙古之围，金人失援，以致构难十年，一胜一负，两国精锐俱尽。至是，蒙古势益强，夏国西北疆场日削，德旺用右丞相高良惠谋遣使如金，请修好。

    按：睦邻修好，《春秋》善之。况夏与金世为与国哉！然当金兵未弱，己力未衰，合之则可以捍蒙古，乃于困敝之极，方始请和。鹬蚌之争将解，两虎之力已伤，卞庄、渔人旋制其后矣。呜呼！若德旺者，智胜其父而生不遇时，良可惜已！
    十一月，遣使蒙古请降，沙州围解。

    德旺闻银州不守，漠北诸部溃散，遣使诣蒙古军前请降，许以质子为信。蒙古主始解沙州围，城中坚守半载，军民困乏，食牛羊马驼殆尽。

    宋理宗宝庆元年、夏乾定二年春三月，蒙古使来责任子，不遣。

    蒙古遣其臣孛秃至夏国责遣质子，德旺犹豫未决。右丞相高良惠言：“两国相交，忠信为主，彼强吾弱，势难背言。宜择宗室之贤者，加以王号，锡以车旗，俾结蒙欢，庶几稍纾国患。”德旺曰：“我方修好金源，共支北敌。任子一往，受其束缚，后悔何追？”枢密使李元吉曰：“蒙古虎狼，虽恭顺不违，犹恐咆哮其性。若反覆无恒，是自启兵端也。况金势浸衰，自守不支，焉能济我耶？”德旺不听，谢孛秃遣回。

    按：自古会不信而有盟，盟不信而有质。许以质而不遣，则降亦不足信矣。德旺不慎许于前，而轻悔于后，不适以速之祸哉？
    夏六月，太白昼见。

    与日争明。德旺求直言，殿中御史张公辅疏陈经国七事：“一曰收溃散以固人心。自兵兴之后，败卒旁流，饥民四散，若不招集而安抚之，则国本将危。臣愿劳来还定，计其室家，给以衣食，庶几兵民乐业，效忠徇义，靡有二心。二曰坚盟信以纾国难。蒙古孛秃去时，坚请三思再议。今为时半载，未见兵临。或者尚深观望，急宜遣使纳质，以示忠诚，使彼师出无名，我得徐为善后。臣知言而无补，然非此无以弭患也。三曰修城池以备守御。银州失守，河西诸隘与敌同之，千里之内，楼橹、斥堠荡然无存。宜乘北兵暂去，缮隍浚濠，无事则安堵堪资，兵至则扼险可守。若任其如入无人，岂不殆哉！四曰明军政以习战守。国家向有绥、宥诸羌，藉以立国。嗣为宋、金控据，兵势浸衰。今惟料瓜、肃精强，兴、灵劲勇，明赏罚，计功能，委之宿将、亲臣，量敌为进退，视地为攻守，或者积衰之后，可冀振兴。五曰联烽堠以立应援，自金源开隙，使介不通，往来禁绝，越人视秦，肥瘠无关。致蒙古乘隙，屡肆兵凶。今宜遣使与金约和，两国各置边烽，设侦候，此举彼应，彼困此援，我兵气壮，敌亦不敢正视矣。六曰崇节俭以裕军储。国经兵燹，民不聊生，耕织无时，财用并乏。今将官中、府中浮靡，勋臣、戚臣赏赉，去奢从俭，以供征调之用，则粮足而兵自强耳。七曰观利便以破敌势。蒙古距国千里，初来不拒，继与连兵，俾其险阻既明，道路尽熟，若不出奇奋击，何以示我兵威？议者以王城可守，任其连破州郡，是犹心腹之疾先起手足，可不急为疗救乎？今聚境内精兵，犹可数十万，果能鼓励士气，效命一战，客主势殊，应无不胜。若孤疑满腹，首鼠两端，亡在旦夕矣！”德旺善其辞切，擢为御史中丞。

    秋七月，宗室李桢入于金。

    桢为国疏族，其父因国乱不仕，挈桢入金，应经童试中选。

    八月，遣使聘金，且议和事。

    德旺遣光禄大夫、吏部尚书李仲谔、南院宣徽使罗世昌、尚书省左司郎中李绍膺聘于金，请以兄事金，各用本国年号。金主谓群臣曰：“夏国从来臣事我朝，今称弟以和，吾不以为辱者，冀得通好，以息吾民耳。”遣翰林待制冯延登、行台令李献甫为馆伴佥议岁赐。仲谔等多口辨，延登不能折。献甫曰：“夏国与本朝和好百年，今虽易君臣之名为兄弟之国，使兄而输币，宁有据耶？”仲谔曰：“兄弟且不论，宋输吾岁币二十五万，典故具在，金朝岂不知之。”献甫正色曰：“使者尚忍言耶？宋以岁币饵君家而赐之姓，岸然以君父自居，夏国君臣无一悟者。倘如宋旧，本朝虽岁捐五十万亦可。”仲谔等语塞，遂定议。

    附：《金史?交聘表》：正大二年十月，遣聂天骥、张天纲使夏议和事。考《哀宗纪》：秋九月，夏和议定。十月无遣天骥等事，而二人本传亦不载。
    九月，蒙古仇人赤腊喝翔昆来奔，纳之。

    赤腊喝翔昆，乃蛮部屈律罕子。蒙古灭乃蛮，屈律罕走死契丹，蒙古主索其子，赤腊喝翔昆走投夏国。德旺以其同仇纳之，给以粮糗。

    冬十月，南院宣徽使罗世昌罢。

