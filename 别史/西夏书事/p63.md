<!-- { "loadSidebar": true } -->
    论曰：“夏自思恭定难，肇锡军名；汉隐酬勋，大启土宇；子孙更臣五代，夏绥抚有百年，盖李氏之造邦归矣。宋兴以后，历彝兴、克睿、继筠，屡建肤功，频膺宠秩，允兹卜世，永作西藩。迨继捧归朝，西平失绪，拓跋之鬼不其馁。而继迁奋袂穷荒，称戈漠北，既恢旧物，复创新图，虽系雄谋，聿由先烈。德明貌称恭顺，而窃帝国中，追尊父号，已非纯臣。元昊幼具枭姿，长隆凶绪，始为逆子，继作贼臣，人尽得诛，法岂容贳？禄山肠溃于床，全忠刃出于背，君子谓其有余辜焉。谅诈弱而能强，秉常失而旋复，天固未欲乱夏国也，斯强臣悍后不使长其奸乎？乾顺享国最长，拓地最广。然臣宋、臣辽、臣金，一身而事三姓，高无赖、冯长乐其先导与？仁孝文治有余，武备不足；纯佑秉姿忠厚，处事优柔。一见胁于权奸，一受戕于宗室，夏业中衰于是乎始。安全亲为大逆，妄窃鸿名，毒甚楚围，恶弥周带，又复私怀小忿，寻难同盟。遵顼承之，祸连不解，殚其民力，竭其资财，两世穷兵，干戈自及。天道好还，理固然耶。德旺时移势去，灾害频仍，虽有良谋，难回积弱。见也立，甫逾年，身旋为虏，洵乎天之所废，人不能兴已。考其立国三百四十余年，专事诈虞，不崇信义。然能周旋五代，终始辽、金，岂瞬息之萤光，乃霸图之翘楚。倘有良史，悉其遗事，勒为成书，果纪、传、表、志俱详，则礼乐，典章俱在，容可作千秋之法戒，岂特备列国之史乘已哉！”
                              
