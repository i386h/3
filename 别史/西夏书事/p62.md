<!-- { "loadSidebar": true } -->
    世昌自奉使回，见金势日蹙，每言金援不足恃，劝德旺为自强计。及纳赤腊喝翔昆，力谏不听，遂乞休，三请方许之。世昌，世居银州乡里，已破，流寓龙州，知国且亡，谱《夏国世次》二十卷藏之。

    十一月，金使来报聘。

    金主遣礼部尚书奥敦良弼、大理卿裴满钦甫、侍御史乌古孙宏毅来报成，书称“兄大金皇帝致书于弟大夏皇帝阙下”。自是，夏与金修好。

    十二月，复与金互市。

    德旺遣徽猷阁学士李弁请互市，往返不能决。金主命礼部尚书杨云翼议之，始定。

    遣使贺金正旦。

    夏自兵交后不复贺金正旦，德旺始遣精鼎匦押使武绍德、副仪增、御史中丞咩元礼如金行贺正礼。金主命礼臣定拟使者见辞仪注，特厚之。

    宝庆二年、夏乾定三年春二月，蒙古攻黑水城，破之。

    蒙古主积怒夏国，亲将兵十万来攻，至秦川，德旺遣人撤桥梁拒之。蒙古宣抚使王楫夜督士卒运木石，比晓，桥成。遂进兵，度沙碛，入河西，击散撒里特勒赤闵诸部，攻黑水城，破之。蕃部死者数万。

    三月，策士，赐高智耀等进士及第。

    智耀，右丞相良惠孙。见国事殷，不愿受职，后隐贺兰山。

    河西旱。

    河西诸州草木旱黄，民无所食。

    夏四月，蒙古兵驻浑垂山。

    浑垂山在肃州北，蒙古主驻兵避暑。兵士四出抄掠，民间窖积皆尽。

    五月，屠肃州。

    肃州守将乃蒙古千户昔里钤部兄，坚守不下。蒙古主遣钤部谕之降，不听，及城破，军民尽屠之。

    故主遵顼卒。

    年六十四，在位十三年，改元一，谥曰英文皇帝，庙号神宗。

    论曰：“遵顼才堪魁士，时际承祧，以序以贤，史不详载。然当蒙古浸强，国兵衰弱，计惟寻金旧好，遣使连盟。虞、虢合而夏阳无虞，赵、魏交而秦兵自退。否则保境息民，练兵积粟，不惟可守，亦足自强。乃约宋之使三行，援叛之师再出。始而失之蒙古，取偿金人；既而欲厄金人，转从蒙古。岂知佳兵不祥，黩武自及，北兵再至，束手无谋，仓卒出奔，遑遽内禅。幸而天不永年，父子同殒，不然徽、钦五国，是其前车也。”
    六月，蒙古取甘州，副将阿绰等死之。

    甘州守臣曲也怯律，蒙古将察罕父。蒙古主遣察罕射书招怯律，且遣使谕城中降。怯律将应之，副将阿绰等三十六人合谋，杀使者及怯律全家，并力捍拒。蒙古主亲将兵攻之，城破，阿绰等皆死。

    秋七月，蒙古破西凉府。

    蒙古主进兵攻西凉，宿卫官粘合重山执大旗指挥六军，手中流矢，不稍动。守臣斡扎箦力屈，率父老启门降。于是，搠罗、河罗等县皆不守。

    国主德旺卒，弟子见立。

    蒙古兵深入，城邑尽溃。德旺忧悸，不知所为，发病卒，年四十六，在位四年，改元一，庙号献宗。国人立其弟清平郡王子南平王见，遣使报哀于金。金遣中奉大夫完颜履信、昭毅将军太府监徒单居正吊奠。

    论曰：“德旺身当末造，时值艰危。受命之初，念生民之害，首罢用兵；纳忠谏之言，专寻盟好。交邻不屈，经国有谋，可谓能干蛊矣！无如积衰难振，小善莫支，戎马满郊，财用困竭，在位三年，竟以悸卒。滕文恐而国亡，简文危而身弑，知忧患而不生，亦可悯已！”
    八月，蒙古兵破应里等县。

    应里与兰州接境，西据沙山，东阻大河。蒙古主逾沙陀，至黄河九渡，攻破之。

    九月，金还所掠人口。

    夏国营田，实占正军，一有征调，辄妨耕作，所以土瘠野旷，兵后尤甚。金主闻国事日蹙，以前取会州时所掠人口悉纵还之。

    冬十月，蒙古破夏州，州人术速忽里降。

    蒙古主选居宿卫，使掌膳事。

    十一月，蒙古取灵州，克兀纳剌城，故太子德任死之。

    见遣大将嵬名令公以十万众救灵州，蒙古兵渡河邀击，夏兵败走，领军佐里等战殁，遂取灵州。进克兀纳剌城，德任被执，不屈死之。有子惟忠，方七岁，求从死，蒙古将异而执之。

    按：书“故太子”，悯其废也；书“死之”，嘉其节也。倘其时德任不废，纂承夏绪，虽未必有补于亡，而守国君、死社稷之义，较见之降不有光史册耶？
    十二月，蒙古兵次盐州川，大杀居民。

    蒙古主既破诸城邑，以大兵久驻盐州川，四面搜杀遗民。民至穿凿土石避之，免者百无一二，白骨蔽野，数千里几成赤地。

    按：书“大杀”，著蒙古暴也。国以民为本，取其地而歼其民，与不取何异？噫，以蒙古之强，不再传而遂乱，岂非天道恶杀而降之罚哉！
    进围中兴府。

    蒙古主遣大将阿鲁术督诸军趋中兴府，见驻兵于合剌合察儿地拒之。阿鲁术兵至，拒战不克，奔回。阿鲁术遂作长围困之。

    遣使如金，请停使聘。

    以蒙古深入，兵事方殷也。

    宝庆三年、夏乾定四年。

    见以国势濒危，即位不改元，仍称乾定。

    春正月，金使贺正旦。

    金主遣翰林学士李蹊、大理卿裴满钦甫持国书来贺，时军务旁午，馆燕皆不成礼。

    二月，蒙古取积石州，谋以兵袭之，不果。

    夏国春寒，马饥人瘦，兵不堪战。蒙古主率众渡河，径攻积石。千户按竺迩先登，破之。驻兵城中，军士多患疫。见闻，谋以兵袭之。初，灵州破，蒙古诸将争掠子女财帛，独耶律楚材取书数部及大黄两驼。是时，病得大黄辄愈，所将数万人皆无恙。夏兵遂不敢出。

    三月，蒙古破沙州。

    蒙古主遣忽都铁穆儿招谕州将，州将伪降，以牛酒犒师，而设伏以待。忽都铁穆儿至，伏发马踬，几被获。千户昔里钤部授以所乘马，还兵击败夏兵，遂破沙州。

    夏四月，右丞相高良惠卒。

    良惠忠恳，有经济才。遵顼时数论事，不见信。德旺立，首进和金三策，两国遂修好。及德旺不遣任子，力谏不纳，退谓人曰：“祸在是矣。”已，遵顼、德旺相继卒，元兵至，主见不能措一谋。良惠内镇百官，外厉将士，日夕拒守，自冬入夏，积劳成疾。僚佐劝自爱，良惠抚膺叹曰：“我世受国恩，不能芟除祸乱，使寇深若此，何用生为？”遂卒，年六十七。吏民悲泣，主见哭临其丧三，城中夺气。

    闰五月，蒙古遣使谕降。

    天大暑，蒙古主自龙德州避暑六盘山，见夏援兵四绝犹不出降，遣御帐前首千户察罕入城谕祸福，见不听。

    六月，太白入东井。

    地大震，宫室多坏，王城夜哭。

    国主见出降，蒙古执以归。

    夏兵坚壁半载，城中食尽，兵民皆病，见率文官李仲谔、武臣嵬名令公等奉图籍出降。蒙古主系以归。

    秋七月，至萨里川杀之。

    见举族随蒙古军次萨里川。蒙古主卒，诸将恐为变，执见杀之。见立凡二年，国亡。夏自思恭节度夏、绥至德明封夏王，凡十一世，合一百五十四年；自元昊称帝至见亡，凡十主，合一百九十六年。

    论曰：“见嗣立逾年，设施少见，岂史文之失载或时势之难为？然蒙古世仇，先君赍恨。当其兵困兴州，民艰穴处，计惟收合余烬，背城借一。胜则国之福也，不胜则以身殉之。汉之北地、秦之佛念且然，况有社稷之寄者乎？奈何志甘屈膝，愿作俘囚，偷生而卒不得生。以视德任之死，洵有愧已。”
    绍定四年夏四月，夏故臣王立之隐于申州。

    初，夏主见遣精方匦匣使王立之聘于金，未复命而国亡。金主赐立之京兆安置，充宣差弹压，主管夏国降户。是时，立之妻子三十余口至金环州，金主赉以金帛归之立之。立之上言，先世本申州人，乞不仕，退居申州。金主如所请，以故官主管唐、邓、申、裕等处降户，仍赐上田千亩及牛具农作。立之自耕食，终其身焉。

    按：古言“岁寒知松柏，风疾识劲草”。夫天地有劲草、松柏，则真气常伸；国家得义士、忠臣，则余芬不尽。盖血性所贯注，实可以维国脉而系人心。故晋之亡也，不亡于零陵禅位，而亡于陶潜之卒；隋之亡也，不亡于炀帝东阁，而亡于君素之殒。由是而降，昭宣被弑，唐未亡也，至承业身死而宗墟；帝昱自沉，宋未亡也，必信国殉难而祚绝。不然，姓既更矣，物既改矣，之数人者，史册犹系以晋、系以隋，系以唐、宋，何为者？既系之以晋、隋、唐、宋，即谓之晋、隋、唐、宋未亡也可。今考夏国之亡，宗室如李桢，屈膝降矣；世将如甘卜，率属归矣；贵胄如高智耀，亦始拒而终臣矣；他若豪士谢睦欢、术速忽里辈，莫不攀鳞附翼以就功名。独立之身辱下僚，心怀故国。迹其桑梓贫居，耘耔自食，与晋处士夫耕于前、妻锄于后，高风同千古焉！西夏小邦，具此亮节，向非乾顺、仁孝重学尊儒遗泽所留，焉能致此乎？呜呼！宗社可夷，版籍可归，惟斯忠义之气不可以一朝灭。是则强敌为之气索，故国藉以生光者也！余特书其事于篇末，以见弱主虽亡其国，孤臣未没其心云尔。
