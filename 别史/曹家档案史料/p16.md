<!-- { "loadSidebar": true } -->
　　臣家奴赍摺回至江宁，伏瞻御书，敬设香案，望阙九叩讫。恭惟皇上万几清暇，俯念群隐，形之歌咏，远布遐荒，宸章宝翰，照耀尘寰，天语恩纶，深垂训诰。凡在臣民，自宜洗心涤虑，尽力致身，以不负皇上教养之隆恩，真旷代未有之殊典也。前邸报中伏见皇上御试翰林题，天下士人已经家弦户诵，今又蒙恩颁赐御书，传奉旨意，臣随传示素识人士，咸跪播敬诵，感戴无极。二三日间，阖城进士举人，乡绅士庶，皆已周知。臣恐其讹传远近，即先刊木板印行，以便流布。随有翰林马豫、丛澍等，率众士庶前来，群请瞻仰，无不欣忭鼓舞，交相劝勉，顶礼圣训，恳请勒碑，真是沦肌浃髓，普沾大化，昭垂万古，流福无穷。目下乡绅士庶，现在相度地形，遴选碑石，敬加磨勒，俟其事定，臣始发刊，并将舆情详细，再当奏闻。 
　　臣在江宁少办织务，俟李煦下仪真时，即往扬州书局中料理，仍赍御书普示扬城绅衿，以广皇仁。 
　　今将五月分晴雨录，恭呈御览。伏乞睿鉴。 

朱批：朕安。知道了，不必勒石。 

一百五十二 苏州织造李煦奏曹寅病重代请赐药摺 

康熙五十一年七且十八日 
　　臣李煦跪奏： 
　　江宁织造臣曹寅於六月十六日自江宁来至扬州书局料理刻工，于七月初一日感受风寒，卧病数日，转而成疟，虽服药调理，日渐虚弱。臣在仪真视掣，闻其染病，臣随於十五日亲至扬州看视。曹寅向臣言：我病时来时去，医生用药不能见效，必得主子圣药救我。但我儿子年小，今若打发他求主子去，目下我身边又无看视之人。求你替我启奏，如同我自己一样。若得赐药，则尚可起死回生，实蒙天恩再造等语。 
　　臣今在扬看其调理，但病势甚重，臣不敢不据实奏闻，伏乞睿鉴。 

朱批：尔奏得好。今欲赐治疟疾的药，恐迟延，所以赐驿马星夜赶去。但疟疾若未转泄痢，还无妨。若转了病，此药用不得。南方庸医，每每用补济，而伤人者不计其数，须要小心。曹寅元肯吃人参，今得此病，亦是人参中来的。金鸡拿 [注一]专治疟疾。用二钱末酒调服。若轻了些。再吃一服。必要住的。住後或一钱。或八分。连吃二服。可以出根。 [注二]若不是疟疾，此药用不得，须要认真。万嘱，万嘱，万嘱，万嘱！ 

[宫中．李煦奏摺] 

[注一]金鸡拿，即奎宁。 
[注二]自[金鸡拿]起至此止，所有句圈，均是原有的朱圈。 
一百五十三 苏州织造李煦奏请代管盐差一年以盐馀偿曹寅亏欠摺 

康熙五十一年七月二十三日 
　　自李煦跪奏： 
　　江宁织造臣曹寅与臣煦俱蒙万岁特旨，十年轮视淮鹾。天恩高厚，亘古所无，臣等维肝脑涂地，不能报答分毫。乃天心之仁爱有加，而臣子之福分浅薄。曹寅七月初一日感受风寒，辗转成疟，竟成不起之症，於七月二十三日辰时身故。当其伏枕哀鸣，惟以遽辞圣世，不克仰报天恩为恨。又向臣言江宁织造衙门历年亏欠钱粮九万馀两，又两淮商欠钱粮，去年奉旨官商分认，曹寅亦应完二十三万两零，而无赀可赔，无产可变，身虽死而目未瞑。此皆曹寅临终之言。 
　　臣思曹寅寡妻幼子，拆骨难偿，但钱粮重大，岂容茫无着落。今年十月十三日，臣满一年之差，轮该曹寅接任，臣今冒死叩求，伏望万岁特赐矜全，允臣煦代管盐差一年，以所得馀银令伊子并共管事家人，使之逐项清楚，则钱粮既有归着，而曹寅复蒙恩全於身後，臣等子子孙孙永矢犬马之报效矣。伏乞慈鉴。臣煦可胜悚惶仰望之至。 

朱批：曹寅於尔同事一体，此所奏甚是。惟恐日久尔若变了，只为自己，即犬马不如矣！ 

[宫中．李煦奏招] 
一百五十四 苏州织造李煦奏颁赐药饵未到曹寅即已病故摺 

康熙五十一年八月二十一日 
　　臣李煦跪奏： 
　　八月十八日，臣家人赍回报曹寅患病奏摺，臣恭设香案脆读御批，蒙万岁俯念曹寅病重，颁赐金鸡拿圣药。而宸衷又以路远迟延，特命驰驿南回，限九日到扬州。天心之垂慈，隆恩之破格，至矣极矣。无如曹寅福分浅薄，圣药末到，遽尔病故。而伏念天恩之高厚，诚亘古之所未有。不但曹寅感泣泉下，即臣煦犬马私心不胜感激，随望阙叩头，恭谢天恩讫。一面宣示赐药恩旨於曹寅之子连生。而连生感激涕泣，即望阙叩头，但身居下贱，无由自达，求臣代奏。理合一并奏闻，伏乞圣鉴。 

朱批：知道了。 

[宫中．李煦奏摺] 
一百五十五 江西巡抚郎廷极奏请以曹寅之子曹（禺页）仍为织造摺 

康熙五十一年八月二十七日 
　　江西巡抚奴才郎廷极谨奏：为奏闻事。 
　　窃照江宁织造臣曹寅在扬州府书馆病故，已经具疏题报。今有江宁省会士民周文贞等，并机户经纪王聘等，经纬行车户项子宁等，缎纱等项匠役蒋子宁等，丝行王楷如等，机户张恭生等，又浙江杭嘉湖丝商邵呜皋等，纷纷在奴才公馆，环绕具呈，称颂曹寅善政多端，吁恳题请以曹寅之子曹（禺页），仍为织造。此诚草野无知之见，天府重务，皇上自有睿裁，岂臣下所敢妄为陈请，奴才亦何敢遽以入告，因身在地方，目睹舆情，亦足徵曹寅之生前实心办事，上为主子，下为小民也。谨据实具摺奏闻，奴才曷胜冒昧悚惶之至。 

朱批：知道了。 

一百五十六 署内务府总管海章转奏曹寅病故摺 

康熙五十一年八月二十九日 
　　奏为江宁织造物林达倭和呈报：郎中曹寅於六月十五日赴扬州，监督修书，七月二十四日，据共家人丁成、董良报称：我主人住在刻书处，监督修书。自本月初一日，因得发汗病休息，医治无效，于二十三日病故等语。为此呈报。等因。 
　　署内务府总管．郎中海章，将呈文交奏事员外郎傻子、奏事双全转奏。 
　　奉旨：知道了。钦此。 

[译自内务府满文奏销档] 
一百五十七 曹寅之子连生奏曹寅故後情形摺 

康熙五十一年九月初四日 
　　曹寅子奴才连生谨奏：为感沐皇仁，矜全身命，恭谢天恩事。 
　　窃奴才祖孙父子，世受国恩，涓埃未报，奴才故父一生叨沐圣主浩荡洪恩，出管江宁织造二十馀年，复四差盐务，遭逢异数，叠加无已。方图矢诚报效，上答高厚，不意寿命不延，遽辞圣世。奴才年当弱冠，正犬马效力之秋，又蒙皇恩怜念先臣止生奴才一人，俾携任所教养，岂意父子聚首之馀，即有死生永别之惨，乃得送终视殓者，皆出圣主之赐也。奴才父病亟时，自知疾笃，故面托李煦代奏，求赐圣药，李煦摺回，传示御批，仰荷皇上天高地厚之恩，从古未有，不料先期逝世，辜负圣心，九泉之下，饮泣何穷。至父病临危，频以天恩未报，垂泪谆谕命奴才尽心报国，又以所该代商完欠及织造钱粮，槌胸抱恨，口授遗摺，上达天听。气绝经时，目犹未瞑，奴才伤心恸哭，不知所措。 
　　九月初三日，奴才堂兄曹颀来南，奉梁总管传宣圣旨，特命李煦代管盐差一年，著奴才看著将该欠钱粮补完，倘有甚麽不公，复命奴才摺奏。钦此钦遵。跪聆之下，奴才母子不胜惶悚恐惧，感激痛哭，搏颡流血，谨设香案，望阙叩头谢恩。窃思奴才伶丁孤苦，举目无亲，负弥天之罪戾，万死何辞。乃蒙皇上格外洪慈，不即伏斧（钅质），重沛恩纶，昊天罔极，一至於此。不特故父名节得荷矜全，奴才身家性命，实蒙恩赐，即粉骨碎身，肝脑涂地，莫能仰报万一。惟有率领全家长幼，朝夕焚香顶祝，生生世世，图效犬马，衔结无穷。 
　　奴才包衣下贱，自问何人，敢擅具摺奏，缘奉圣旨格外洪恩，蝼蚁感激之私，无由上达，谨冒死缮摺恭谢天恩，伏乞睿鉴。奴才不胜泣血顶戴激切屏营之至。 

朱批：知道了。 

一百五十八 苏州织造李煦奏蒙准代管盐差一年价还曹寅欠项摺 

康熙五十一年九月初六日 
　　臣李煦跪奏： 
　　臣因曹寅任内钱粮未楚，冒死具摺，求代管盐差一年，令曹寅之子清还各欠。乃蒙我万岁殊恩，特赐俞允，天高地厚，亘古未有。臣即恭设香案，望阙叩头谢恩讫。容臣於十月十三日接任後，将曹寅应得馀银着伊子连生收领，务必清还各欠，不敢辜负天恩。而臣煦亦断不敢有一毫欺隐，以仰体我万岁期望之天心也。 
　　惟是曹寅悬欠钱粮，其妻、子粉骨碎身不能赔补，幸蒙我万岁许臣代管，因得清楚欠项，而曹寅妻、子仰赖圣恩曲赐矜全。不但曹寅感泣泉下，凡属臣子无不呕歌圣德，尽为鼓舞，而臣与曹寅亲身共事，犬马下忱，尤深感激。护具摺奏谢。 
　　再，曹寅妻、子闻命自天，感深涕泣。连生现在具摺叩谢隆恩，理合一并奏明，伏乞圣鏖。臣煦临奏不胜悚惶感戴之至。 

朱批：知道了。 

[宫中．李煦奏摺] 
一百五十九 内务府总管赫奕等奏请补放江宁织造摺 

康熙五十一年十月十五日 
　　奏为江宁织造．郎中曹寅病故，请补放其缺事。 
　　谨将广储司郎中．兼骁骑参领．佐领马尔嘎，慎刑司郎中兼佐领李延禧，广储司郎中兼骁骑参领、佐颁嘎达珲，会计司管钱粮员外郎兼佐领李英贵，会计司员外郎兼佐领张长住等，各缮绿头牌，伏乞钦点。 
　　内务府总管赫奕、署内务府总管马齐、署内务府总管．郎中海章，交奏事治仪正傻子、奏事员外郎双全转奏。 
　　奉旨：曹寅在织造任上，该地之人都说他名声好，且自督抚以至百姓，也都奏请以其子补缺。曹寅在彼处居住年久，并已建置房产，现在亦难迁移。此缺著即以其子连生补放织造郎中。钦此。 
　　内务府总管赫奕、署内务府总管马齐、署内务府总管．郎中海章谕：将此应行之处行之，应交之处交之。 

[译自内务府满文奏销档] 
一百六十 内务府奏曹寅家人呈报修建西花园工程用银摺 

康熙五十一年十一月十四日 
