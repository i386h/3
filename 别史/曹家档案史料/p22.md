<!-- { "loadSidebar": true } -->
　　奴才即诣普济堂洒扫洁净，鹄立以候。而苏州绅衿士庶，恭闻圣主赐匾，各踊跃忭舞，欢声动地。六月初一日曹（兆页）恭赍御笔曰香岩普济匾额至於苏州，择六月初三吉日敬挂中堂。奴才李煦、曹（兆页）同江苏抚臣吴存礼李阖郡臣民，恭设香案叩头讫。伏见日月凝光，云霞聚秀，本心之法为书之法，遂集千古大成；体天之健抒笔之健，永卜万年有道。而且普济之堂，蒙宸翰焕颁，则群情鼓舞，历久不息。自兹以往，普济之流泽甚长，莫非圣主之仁恩永沛也。所以臣民仰瞻之下，皆讴歌帝德，而无可报效，即於堂中建蘸，诵经三日，永佑圣主万寿无疆。、复演戏称庆，亦皆三日。而绅衿士庶，人人感颂。 
翰林院臣彭定求，徐陶璋等，率领士庶，具呈奴才衙门，求代奏谢。理合奏闻，伏乞圣鉴。 

朱批：此匾不该如此声扬。 


[宫中．李煦奏摺] 
二百一十七 曹（兆页）奏请圣安并报雨水粮价摺 


康熙五十五年七月初五日 
　　江宁织造．主事奴才曹（兆页）跪奏：恭请万岁圣安。本月初三日家奴赍捧摺子回南，伏蒙批旨：闻得浙江雨水甚多，民食维艰等语，未知是否？尔可细细访问，奏闻要密才好。钦此钦遵。奴才随遴选小心诚实家人，密往杭州一带地方，细细访问，探着的实。俟其回日，即当具摺奏闻。江南百姓太平无事。目下因雨少，米价比前略长，每石八钱至九钱七、八分不等。遂将六月分晴雨录，恭呈御览，伏乞圣鉴。 

朱批：知道了。 

二百一十八 曹（兆页）奏请圣安并呈稻样米样摺 


康熙五十五年七月十四日 
　　江宁织造．主事奴才曹（兆页）跪奏：恭请万岁圣安。江南百姓太平无事。米价每石八钱至九钱七、八分不等。奴才去岁所收钦赐二季稻种，奴才仰体万岁爱民至意，散给乡间百姓，谕以播种之法。今乡民得种之家，收获呈样前来，每亩收谷三石七八斗不等，二次稻种已于六月内插秧。所有稻样米样，理合奏呈御览，伏乞圣鉴。 

朱批：知道了。 

二百一十九 曹（兆页）奏报杭州各属被灾情形摺附单一件 


康熙五十五年七月十四日 
　　江宁织造．主事奴才曹（兆页）跪奏：窃奴才遵奉批旨，差人密往杭州一带地方，访问被灾情由，今本月十三日回至江宁。据称，今年自四月初间，下雨连绵三四十日；杭州、嘉兴、湖州地近江湖，河水渐长，田不罢壅蓄；金华、衢州、严州地处万山之中，山水日渐浸积，外河浅狭，退流不及，所以二麦禾苗俱淹没无收；地方官员给银买秧补种。秋收约有六、七、八分不等。目下米价一两一、二钱不等，新米出后，米价尚可望贱。一路乡间百姓，闻蒙万岁天恩，命督抚施赈，留漕平粜，穷檐可无饥馁之虞，莫不欢忭踊跃，感沐皇仁。谨将杭州各府县被灾情形，开单恭呈御览，伏乞圣鉴。 

朱批：知道了。 

　　附单： 
　　杭州府仁和县、钱塘县：此二县因雨水过多，湖水浸溢，春麦无收，俱补禾苗，约有六、七分收成。钱塘县较仁和县好些，米价每石一两一、二钱不等。余杭县，此县因天姥山发水，伤田只五、六百亩，补种禾苗约有六、七分收成，其余俱好。米价每石一两一、二钱不等。 
　　嘉兴府石门县：此县亦因雨水过多，春麦无收，补种禾苗约有六、七分收成，米价每石一两一、二钱不等。桐乡县：此县亦补种禾苗约有七、八分收成，米价每石一两一、二钱不等。 
　　湖州府归安县、乌程县、德清县：此三县亦因雨水过多，春麦无收，补种禾苗约有八分收成，初九、初十日已得大雨。米价每石一两一、二钱不等。 
　　金华府兰溪县：因五月初二、初三日，山水浸发，水势约高丈余，低田麦豆苗秧俱被水淹，至五月半间水退后，无禾可补，补种高粮、杂谷，有高田水淹不到者，目下将收约有六、七分收成。 
　　徽州府龙游县：此县与兰溪交界，同时被灾，亦补种高粮。督抚在彼赈粥卖米。官米每石一两。此金华衢州二府，四达通衢，客商络绎，米价每石一两二、三钱不等。 
　　严州府建德县、淳安县、遂安县、寿昌县、桐庐县、分水县：此六县亦于五月初间同时被灾，此处当金华、衢州下流，水势约高二丈，百姓入山躲避，水退后，补种禾苗，高田望雨，低田有虫伤，米价每石一两三、四钱不等。分水县有仓坂田可以泄水，较他县好些。以上六府十六县，被灾轻重不等，杭州、嘉兴、湖州三府比别府为好，严州比别府被灾为重，百姓俱平安。 

二百二十 曹（兆页）奏请圣安并报盐差病故摺 


康熙五十五年八月初一日 
　　江宁织造．主事奴才曹（兆页）跪奏：恭请万岁圣安。江南太平无事。近来因天旱无雨，客商米船来得稀少，米价比前高长，每石一两至一两一、二钱不等。早稻俱已收割，江北六合、天长等处，山田无塘坝者，籽粒歉收。江南之田，俱沿近河道，均有十分。谨将七月分晴雨录，恭呈御览。再，两准盐差李陈常，已于七月二十七日在任病故，理合一并奏闻，伏乞圣鉴。 

朱批：知道了。米价还贵，如何说得十分收成？病故人写在请安摺内，甚属不合！
本贴内容为转载作品,版权为原转载处所有,内容观点不代表乐趣园立场。
________________________________________
曹家档案史料电子版之十二（二百二十一至二百四十） 

上帖者：rick 

二百二十一 曹（兆页）奏清圣安并报雨水粮价摺 


康熙五十五年九月初三日 
　　江宁织造．主事奴才曹（兆页）跪奏：恭请万岁圣安。江南目下米价比前稍贱，每石一两至一两一钱不等，将来若湖广、江西客船云集，米价尚可望贱。百姓俱太平无事。谨将八月分晴雨录，恭呈御资，伏乞圣鉴。 

朱批：知道了。 

二百二十二 曹（兆页）奏请圣安并呈稻样米样摺 


康熙五十五年十月初一日 
　　江宁织造．主事奴才曹（兆页）跪奏：恭请万岁圣安。江南太平无事。米价照常，每石一两至一两一钱不等。所有御赐稻种，奴才遵旨分与各乡农民布种。目下二次稻已得成实，今据乡民呈报前来，每亩收谷二石一、二斗至二石七、八斗不等，无不欣忭踊跃，传为异宝。凡有田产之家，俱闻风求种，从此流传广布，百姓均得多收一次之稻，利益甚多，皆蒙万岁洪恩德泽之所被也。谨将二次所收稻样、米样并九月分晴雨录，恭呈御览，伏乞圣鉴。 

朱批：朕安。奏摺知道了，此种须广布江南，以便民生才好，不可花费吃用。 

二百二十三 苏州织造李煦奏谢再监察两淮盐课一年摺 


康熙五十五年十月二十一日 
　　奴才李煦跪奏： 
　　窃奴才与曹寅蒙万岁天高地厚之恩，轮视两淮盐课，乃十年之久，未将织造衙门亏欠补苴，上负圣恩，犬马抱愧，真觉无地可容。而我万岁大仁大慈，不但赦奴才重罪，凡亏欠钱粮，特敕接任御史臣李陈常代补，於是奴才性命身家，俱得保全。如此殊恩，洵万古所未有，寤寐之间，歌泣不能自止。 
　　今年闻李陈常代补之外，尚有未补二十八万八千馀两。但此项一日未完，奴才寸心即一日不安，而忘餐废寝，朝夕在惭惶（足局）（足脊）之中，何敢再望非分恩荣。今十月十九日接到都察院行文内开，九月二十六日奉旨：两淮盐课著李煦再监察一年。钦此。奴才始而惊愕，继而涕泣。窃思奴才系何人斯而乃蒙万岁隆恩，屡屡破格，一至於此。罪莫大於亏欠钱粮，独宥奴才以不死；例莫重於赔补库帑，独赦奴才以免追。而且抱惭负罪之身，复敕视两淮盐课。种种破格，皆奴才梦想所不到。奴才唯有仰体宸衷，务必培养商膏，以裕国课之源，并清完未补之二十八万八千馀两。而圣恩高厚，总不能仰报万一，当生生世世，竭尽犬马之力而已。 
　　奴才恭设香案，望阙叩头谢恩外，谨具摺奏谢。奴才敬候敕印到时，即日赴扬州新任，伏祈圣鉴。奴才临奏可胜感激悚惶之至。 

朱批：此一任比不得当时，务须另一番作去才是。若有疏忽，罪不容诛矣。 


[宫中．李煦奏摺] 
二百二十四 曹（兆页）奏请圣安并报收成米价摺 


康熙五十五年十一月初一日 
　　江宁织造．主事奴才曹（兆页）跪奏：恭请万岁圣安。江南太平无事。目下米价照常，每石一两至一两一钱不等。所有十月分晴雨录，恭呈御览，伏乞圣鉴。 

朱批：知道了。 

二百二十五 兼两淮盐课李煦奏盐馀完欠解部并解费请赏作养廉摺 


康熙五十五年十一月十八日 
　　奴才李煦跪奏： 
　　窃盐差一年，馀银除发织造钱粮二十一万两公项外，应得馀银三十一万七千两。奴才当以二十八万八千馀两补完积欠，其所剩二万九千馀两解部充饷。但奴才得以馀银清楚未完积欠，皆由我万岁格外之天恩，而奴才与曹（兆页）虽世世犬马未足以云报也。 
　　奴才再有奏闻者，凡商人向年捆盐出场，皆起於五月，以暑天捆盐，不至出卤消耗。但五月方开手捆运，未免时日已迟，一年额运之盐，恐不能赶完。李陈常欲挽迟为速，即改为正二月开捆，然流卤消耗，难免亏摺。而商人众议每一引多带五斤，以备消耗，情愿於正项钱粮之外，每引另出五分。奴才反覆思量，於众商原为有益，而公务又得早完，此事可以不革除。淮北商人资本微薄，与江都山清八县食盐商人，俱不出外。查淮南一百三十三万官引，每引五分，约计六万六千两零。奴才不敢私自入己，容差满之日，亲赍进呈，以备公项之用。 
　　再，盐臣衙门另有经解费一万六千两，求恩赏奴才与曹（兆页）两处为养廉之资。奴才未敢擅便，伏候批示遵行。 

朱批：是。 


[宫中．李煦奏摺] 
二百二十六 曹（兆页）奏请圣安并报雨水粮价摺 


康熙五十五年十二月初一日 
　　江宁织造．主事奴才曹（兆页）跪奏：恭请万岁圣安。江南太平无事。米价照常，每石一两至一两一钱不等。百姓安业。所有十一月分晴雨录，理合恭呈御览，伏乞圣鉴。 

朱批：知道了。 

二百二十七 曹（兆页）奏请圣安并报雨水粮价摺 


康熙五十六年正月初一日 
　　江宁织造．主事奴才曹（兆页）跪奏：恭请万岁圣安。江南太平无事。旧年十二月内，连朝大雪深二尺余，农民百姓莫不欢欣忭舞，以为祥瑞丰年之兆。米价照常，每石一两至一两一钱不等。节间闾阎里巷，熙熙攘攘，庆乐升平。谨将十二月分晴雨录，恭呈御览，伏乞圣鉴。 

