<!-- { "loadSidebar": true } -->
　　再，新任扬州府知府臣赵弘煜于三月二十六日到任，理合一并奏闻，伏乞睿鉴。 

朱批：知道了。 
[宫中．李煦奏摺] 

六十七 曹寅奏闻江宁减价开粜情由摺 

康熙四十七年闰三月十二日 
　　江宁织造．通政使司通政使臣曹寅谨奏：恭请圣安。 
　　臣衙门之米，已于本月初六日出示开粜，比照时价可值一两。臣因仰体皇上爱民至意，减价八钱，巳经平粜。穷苦百姓，一斗、数升，远近争买，无不欢欣踊跃，感颂天恩。督抚之米，因各处米价未定，尚未开粜。 
　　今又有镇江平粜户部江南司员外郎戴宝奏摺一封赍到臣处，理合转奏，伏乞睿鉴。 

朱批：知道了。 

六十八 曹寅奏陈浙江审张廿一案由摺 

原附康熙四十七年闰三月十二日开粜摺内 
　　浙江审事略： 
　　浙江所审之案，张廿一、张廿二，即江南获解之张君玉、张君锡。廿一妄称总爷，廿二自称二爷。又有陈天祥、王文秀、王公亮妄称将官，施尔远称施先生，又称军师。又有未获之叶天祥，妄称先锋。此辈无知之徒，自称此等名色，其实每人名下率领不过五、六人，六、七人不等，其余或被捉挑行李，或雇跟随服事，多系误入。其所称朱三太子，不过借端煽惑，恐吓愚民。一时受刑，辗转胡扳，究竟供称某人与朱三太子往来，某人系朱三太子不离左右，与供其所居门面楼房如何，其人年纪面貌如何，有子若干？及提到细问，总属不符。 
　　再，奸僧一念尚未拿到，止获一念之父蔡得道及徒弟左旋、乾修、智觉等，并一念窝家董春园在案讯究。究竟始末，亦系借端煽惑，恐吓愚民，遂其劫掠。惟扳出去年江宁已获盗犯叶伯玉等供称，系宁波人，昔年在苏州会着濮尔柱、席文贤，即有异谋，相约同起。叶伯玉等即四处纠合，因至京师，形迹彰露，被人首告，一齐逃散。东游西走，后居江宁，去年事犯。叶伯玉等商谋，原在七、八年前，而奸僧一念与张廿一等实非同党。 
　　所有浙江三年前已犯之案何子奋者，自称系朱三太子之次子，当时官员懦弱，含糊不审，昨与叶伯玉等对面称之为二世兄。其朱三太子，一名禾老先生，在洞庭山吴楚山家住最久，后有董载臣者带往山东，又后有俞祥麟者带往霍山。平时有濮尔柱同行，今有曾文成者，知其踪迹，带彼往捕矣。 
　　又扳出京口镶红旗朱兆奇与子朱英到案，其人会大六壬数，曾与起数。又扳出镇江洞然和尚者，搜有铁锏弹弓等物，并获在案。 
　　目下惟俟山东各处提到人犯，审明自可了结。但张廿一等与僧一念俱系妄借虚名，纠党行劫之辈，而江宁之叶伯玉等，及浙江三年前已犯之何子奋等，实系罪魁，地方官不行严审处置。以致蔓延牵连。若非皇上天鉴，细察幽隐，穷治奸究。保全良善，则地方滋忒益甚，民心日切不宁矣。 
　　江宁、浙江相隔辽远，因无确实，不敢妄奏，今得其大略，恐上廑宸康衷，故具列以闻，伏乞圣鉴。 

朱批：山东地方将姓朱的父子三人都已拿住了。口哄（供）势甚明白，但一念拿住方好。 

六十九 曹寅奏陈总督巡抚所粜时价摺 

康熙四十七年四月初一日 
　　江宁织造．通政使司通政使臣曹寅谨奏：恭请圣安。 
　　江南太平无事。各处平粜之价，总督巡抚已定九钱。各处所粜时价不等，大约不出此数。目下大麦已收成，小麦亦收成在即。臣遍访农人，今年麦秋八分可望，且浸稻种之水，塘坝已满，栽种之时，不烦多力。湖广、江西等处，亦与此同。寻常所吃之米，各处起落不等，不出一两内外，百姓欢声载道，感激皇恩。 
　　再，各处平粜官员，部院故套，馈送供应之私，势不能免。惟户都江南司员外郎戴宝用沙船巡江，颇属孟浪；臣在扬州时闻其如此，亦曾写出责劝，近已宁戢，俱不敢越外多事今戴宝差人自镇江赍送奏摺一封，理应转奏。 
　　再，任大学士臣熊赐履，于本月初一日回江宁，即至臣处，跪请圣安。臣将前存问之旨宣讫，熊赐履望阙叩头谢恩云：臣惟有全家顶戴感激天恩。臣自湖广来，一路太平无事。随即回家。 
　　再，臣衙门两月晴雨录，理合一并呈奏，伏乞睿鉴。 

朱批：知道了。 

七十 江宁织造曹寅奏佛船已到普陀摺 

康熙四十七年四月初三日 
　　江宁织造．通政使司通政使臣曹寅谨奏：恭请圣安。 
　　佛船于前三月二十八日过扬州，臣会同李煦迎接，当经李煦奏讫，臣随护送渡江，交与杭州织造孙文成，平安前去，于闰三月初六日至杭州，当经孙文成奏讫。今本月初三日，臣家人先回报称；孙文成与臣弟曹宜送至南海，于闰三月十四日到普陀山。海中太平无事，过海之时，风恬浪静，即登彼岸。所有备细，俟安位停妥，庆赞圆满，孙文成与臣弟曹宜到日，再当具列详奏。因恐上廑圣怀，谨先具摺奏闻。 
　　今有扬州平粜内阁侍读觉罗塞墨差人资摺一封，理应转奏，伏乞睿鉴。 

朱批：知道了。 

七十一 曹寅奏报粜米已完恭进麦样摺 

康熙四十七年四月十六日 
　　江宁织造．通政使司通政使臣曹寅谨奏：恭请圣安。 
　　臣衙门之米，已经粜完。督抚之米，尚在平粜。目下各处米贩闻有平粜之恩，恐致价贱，来者稀少，外边时价未免稍贵。然穷民均有官米可食。得以接济，远近相安，里歌巷诵。感戴皇仁。 
　　江宁大麦收成巳久，小麦亦收成大半，连日因雨水略多，未能收获全完。田家土称有早小麦、晚小麦、管麦三种，谨将麦样恭呈御览。 
　　近日江浙俱太平无事。今有江宁平粜兵部郎中查尔勤奏摺一封，理应转奏，伏乞圣鉴。 

朱批：知道了。 

七十二 曹寅奏报朱三太子在鲁获解摺 

康熙四十七年四月十六日 
　　江宁织造．通政使司通政使臣曹寅谨奏： 
　　江南盗犯叶伯玉等，供出朱三太子一案，因拿庐州盗犯，审得俞祥麟口供，即移东省缉拿去后。臣已经奏讫。日下闻朱三太子父子三人，已在山东获解，于二十边可抵浙省。大约从此可以明白了结。前大岚山之张廿一与苏州奸僧一念等，皆系闻风妄称。实未见面，其中备细，因未深知，不敢妄奏。今得朱三太子已获之信，人心安定。谨先奏闻，伏乞圣鉴。 

朱批：已有旨了。 

七十三 曹寅奏不日会商核减三处缎匹摺 

康熙四十七年四月二十二日 
　　江宁织造．通政使司通政使臣曹寅谨奏：恭请圣安。 
　　本月二十日准到部文，为核减缎匹事，伏蒙圣谕，有若尽行停织，机户难以度日之旨。臣随宣谕各匠，无不感激欢呼，顶谢皇恩。至于三处缎匹绅绫等项，诚如圣训，自应减织。臣不日即会同李煦、孙文成公议妥当，造册报部矣。 
　　所有去年请过圣旨条陈数事，内神帛官诰一款，臣已具文咨部细查去后，尚未覆到。俟部文到日，当再具摺奏闻。 
　　江宁小麦前因连日阴雨，收割未完，今已晴明，子粒无损；百姓俱及时刈获，大约月内均可全登。今有镇江平粜户部江南司员外郎戴宝差人赍奏摺二封，并麦样恭呈御览，理应转奏；伏乞圣鉴。 

朱批：知道了。 

七十四 曹寅李煦奏捐银买米平粜摺 

康熙四十七年五月 
　　管理江宁织造．通政使司通政使臣曹寅、管理苏州织造．大理寺卿．兼巡视两淮盐课监察御史臣李煦谨奏：恭请万岁圣安。 
　　前蒙圣恩，江南平粜，闾阎穷民，俱沾实惠，万姓欢戴，洽髓沦肌，祝颂顶礼，从古未有。今据运道李斯（亻全）详称：两淮商人江楚吉、秦晋兴等，感沐皇仁，俱被圣化，无可报答天恩，情愿于江西、湖广二处出米之处，卖盐买米，即照彼处价值，载回平粜，以广我皇上好生之德。臣等公同会议：多买则江西、湖广之米必贵，彼此必生事端，许共卖盐银内，每十两用一两买米载归，则江、广无米贵之病，而江南缓急接济，不为无益。臣等与运道李斯（亻全），亦同捐出银二万两，往来买米平粜，以鼓励众心。俟买米既至，臣等设法平粜，务使贫民仰沾皇恩。俟米价一贱，即行停止。臣等已一面知会督抚，共力襄事。因关地方事宜，又商人感戴之诚，谨具摺上闻，伏乞圣鉴。 

朱批：此法甚善。惟恐有一图利之意，即反为不美矣！今夏北方雨（“扬”之“扌”换作“日”）时若，似有秋之景。 


[宫中．李煦奏摺] 
七十五 曹寅奏陈江宁地方晴雨情形摺 

康熙四十七年五月十八日 
　　江宁织造．通政使司通政使臣曹寅谨奏：恭请圣安。 
　　各处平粜之米，将已卖完。江南近日雨水甚勤，稻田俱全插秧，民间无事。惟是目下湖广、江西及庐州等处产米地方，皆禁遏口岸籴粜，米价比前稍长。臣无地方之任，惟谆谕州县官呈文督抚，一面晓谕客商。一面移文江广开禁，自可接济无虞。 
　　今将江宁晴雨录自四月初一起至本月初十日止，恭呈御览。又，扬州平粜内阁侍读觉罗塞黑奏摺一封，理合转奏。伏乞圣鉴。 

朱批：知道了。 

七十六 江宁织造曹寅奏洪武陵冢蹋陷摺 

康熙四十七年五月二十五日 
　　江宁织造．通政使司通政使臣曹寅谨奏：恭请圣安。 
　　目下上江米禁已开，客船陆续运到有二百馀只，惟湖广、江西尚未通运，督抚已经移文开籴，将来自可接济无虞。臣为核减缎匹事，至扬州与苏杭两处织造会议，因同李煦、运司李斯?商量，公同捐赀买米，往来平粜。两淮商人亦感沐天恩，情愿于江、广卖盐买米，载回平粜，以仰体皇上好生之德。臣已会同李煦公摺陈请。 
　　再，江宁洪武陵冢上西北角梧桐树下陷蹋一窟，口面有五尺馀寸，深约二丈馀，下视如井。臣念洪武陵有御赐碑额，太监看守，因民间讹言冢已蹋下，臣随往勘验，离地宫尚远十五丈馀，毫不相关，原系当先培填之土不坚，日久值雨冲蹋，水流宝城之外。当有地方该管官员，即命陵户挑土填平。恐谣言流播，讹传失实，有廑宸衷，合先奏闻。 

朱批：知道了。此事奏闻的是，尔再打听，还有甚麽闲话，写摺来奏。 

七十七 曹寅李煦奏陈织造事宜六款摺 

康熙四十七年六月 
　　管理江宁织造臣曹寅、管理苏州织造臣李煦谨奏，为敬陈管见，仰祈睿裁事。 
　　窃臣寅于康熙四十六年冬盐差任满复命，十二月十八日陛见。蒙皇上垂问，随具摺条陈织造事宜六款。于四十七年二月初三日面奉圣谕：除修理机房、船只，停支买办银两三件准行外，惟制帛、线罗、诰命，每年应用若干，工部现存若干，须核实再一并启奏。 
