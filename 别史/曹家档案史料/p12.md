<!-- { "loadSidebar": true } -->
　　臣等会议得：（中略）今既交付该管监督承办铜斤，应由五关监督，将办铜节省银两，仍依照曹寅节省银数节省。此项节省之银两，仍由各该地藩司，向各该关监督领取，送交户部，转交广储司。各关监督一年应交宝泉、宝源两局之钢斤及节省银两，俱著在限内如数交纳完结；倘若逾限，即由该部奏参。为此，谨奏请旨。等因。 
　　内务府总管赫奕、暑理内务府总管尚志杰、户部尚书希福纳、右侍郎赫申、工部尚书赫硕咨共同商议后，缮摺由暑理内务府总管事务．御前三等侍卫巴龙、鹰上统领兼二等侍卫关保，交与奏事傻子、双全具奏。 
　　奉旨：办铜之事，今既交与关监督，不可照曹寅等节省银数．著却节省三万两送来，其馀一万二千馀两，著留给各关监督可也。钦此。 

[译自内务府满文奏销档] 
一百零二 曹寅奏陈地方雨水粮价情形摺 

康熙四十八年七月初三日 
　　江宁织造．通政使司通政使臣曹寅谨奏：恭请圣安。 
　　六月廿日，臣家奴赍捧御批摺子回南，伏读圣谕，仰见皇上神明洞察，不独督抚大臣，凡属臣工，敢不益加惕励，仰体圣心。 
　　近来江南全省俱太平无事。自六月初二日雨后，陆续滂霈，江宁、苏、扬各处，米价已减，平常食米每石一两一二钱不等。皆因江广之米一齐运到，而民间屯仓积谷之家，亦竞出粜卖。将来江广船来愈多。则米价日贱一日，前因时中不雨，田禾未插者可忧。近日四处不断有雨，禾苗大好。其上江、宁国、池州等处，原因旧年荒歉，兼遭阴雨，穷檐?屋，为湿气熏蒸，以致疫病缠染。六月以前犹多未愈，比值甘霖凉爽，仰赖皇仁，俱已渐次平复。无烦圣虑。以臣愚揣及访问地方老成，今年光景，秋成定可企望。 
　　谨将地方情形及江宁、扬州六月晴雨录。一并备细具摺奏闻。伏乞睿鉴。 

朱批：凡可奏闻之事，即当先一步才好。事完之后，闻之何益！ 

一百零三 曹寅奏陈江南总督病故日期摺 

康熙四十八年七月初七日 
　　江宁织造．通政使司通政使臣曹寅谨奏：江南总督邵穆布，自五月内感热疾，忌口不清，由疟转痢，今于本月初六日身故。谨具摺奏闻。 

朱批：总督之死，早已闻知，此摺迟了，当病重的时候奏闻才是。 

一百零四 曹寅奏江南早稻米价平贱摺 

康熙四十八年八月初三日 
　　江宁织造．通政使司通政使臣曹寅谨奏：恭请圣安。 
　　江南各处入秋以来，晚稻更好，年成十分可望。目下米价日贱，早稻米巳上市粜卖，每石价止八钱四五分不等。闾阎百姓。无不欢腾忭舞，额手相庆，顶戴皇仁。尽知为江南百姓屡下圣旨，江广米来，以致价平。将来本地大田收割，民间仓有宿稻，来年价贱可期。目下太平无事。 
　　今将江宁、扬州七月晴雨录，恭呈御览，伏乞睿鉴。 

朱批：知道了。 

一百零五 江宁织造曹寅奏报熊赐履病故摺 

原摺系在康熙四十八年九月摺封内 
　 
　　九月初二日，探得大学士臣熊赐履于八月二十八日未时病故。臣寅身在仪真掣盐，于二十九日闻信，即遣人探听访问何病，用何医药？据称：熊赐履先感寒成痢，卧床数日，遂不起。臣理应即报，恐传闻不真，谨探实具奏。 
朱批：知道了。再打听用何医药，临终曾有甚言语，儿子如何？尔还送些礼去，才是。 

一百零六 曹寅奏陈江宁扬州雨水粮价摺 

康熙四十八年九月初二日 
　　江宁织造．通政使司通政使臣曹寅谨奏：恭请圣安。 
　　江南上下江俱太平无事。目下米价平定，新米价至八钱。晚稻渐次割完，江西、湖广米船接踵而下，处处丰收，万姓安生乐业，无不感颂皇恩。 
　　所有江宁、扬州八月晴雨录。理合进呈御览，谨具摺奏闻，伏乞睿鉴。 

朱批：知道了。 

一百零七 江宁织造曹寅奏报熊赐履临终情形摺 

原摺系在康熙四十八年十月摺封内 
　　熊赐履事，蒙旨知道了。再打听用何医药，临终会有甚言语，儿子如何？尔还送些礼去才是。钦此。 
　　江南省中凡各衙门汉官，定例七日后俱有报帖，随其官职大小，即往祭奠。有交情者，厚薄不等。臣于前月已送奠仪二百四十两祭过，其子已收。 
　　再，探得熊赐履临终时，感激圣恩，遗本系其病中自作。所服之药，乃江宁医生欧怡、戴麟郊、胡景升、张彦臣、吴庄、刘允吉之药。共病因脾胃不调，用药杂乱，后来遂不肯服。熊赐履今年已七十五岁，老病衰残，饮食不进，以致不起。大儿子熊志伊，年三十四岁，系监生，娶原任大学士余国柱女，另宅居住，不出交游，不知深浅。小儿子一个去年所生，一个今年所生。闻其遗言命葬江宁淳化镇之地，不回湖广。谨此奏闻。 

朱批：闻得他家甚贫，果是真否？ 

一百零八 曹寅奏陈江宁扬州雨水情形摺 

康熙四十八年十月初三日 
　　江宁织造．通政使司通政使臣曹寅谨奏：恭请圣安。 
　　江南太平无事。所有九月分江宁、扬州晴雨录，理合恭呈御览，谨具摺奏闻，伏乞睿鉴。 

朱批：知道了。 

一百零九 江宁织造曹寅奏报熊赐履家产及生活情况摺 

原摺系在康熙四十八年十一月摺封内 
　 
　　十一月初五日，臣家奴赍捧摺子回南，大学士熊赐履，伏蒙御批，闻得他家甚贫，果是真否？钦此。 
　　臣细探得熊赐履湖广原籍有祖遗住房一所，田不足百亩，江宁现有大住房二所，田一百馀亩，江楚两地房田价值约可七八千两。其内中有无积蓄，不得深知，在外无营运生理之处。其家人上下大小约有百日。熊赐履在日未闻共向人借贷之事。其间或有门生故吏周济，或地方来往官员赠贻，故过日充裕，较之汉官大臣内，亦属中等过活，未见甚贫。臣谨据实奏闻，伏乞睿鉴。 
朱批：熊赐履遗本，系改过的，他真稿可曾有无？打听得实，尔面奏。 

一百一十 江宁织造曹寅奏料理史册竣事即将入觐摺 

康熙四十八年十一月十一日 
　　江宁织造．通政使司通政使臣曹寅谨奏：恭请圣安。 
　　臣目下缘料理各项文册，现在扬州日夜督催，俟事竣拜本后，即起身赴京复命。谨具摺奏闻，伏乞睿鉴。 

一百一十一 曹寅奏陈敬传天谕并报雨水摺 

康熙四十九年三月十五日 
　　江宁织造．通政使司通政使臣曹寅谨奏：恭请圣安。 
　　臣于本月拾一日已回至扬州，敬传天谕，皇恩浩荡。全淮商民人众闻之，咸一时环集，欢呼感泣，搏颡焚顶，叩谢天恩。俱云商等叠受殊恩，涓埃莫报，今复蒙旷典，从此商力已纾，课源可裕，惟有益相奋励，仰体圣主轸恤之至意而已。臣会同李煦现在具本上陈，臣不敢多奏。 
　　江南目下米价每石一两一二钱不等，百姓皆知皇上特谕湖广官员，尽开米禁，以致江南饶足，耕商负贩，鼓舞乐业。麦田春雨时足，丰收可必。 
　　所有江宁二月晴雨录，恭呈御览，理合一并具摺奏闻，伏乞睿鉴。 

朱批：知道了。 

一百十二 曹寅奏报粮价恭呈麦样晴雨录摺 

康熙四十九年四月初四日 
　　江宁织造．通政使司通政使臣曹寅谨奏：恭请圣安。 
　　目下江宁食米价值不出一两二线，江广客船转运相续，兼之麦季收成在即，插秧有水，丰亨可期。仅将麦样及晴雨录恭呈御览。 
　　臣因病目始愈，今方手书，理合一并声明，谨具摺奏陈，伏乞睿鉴。 

朱批：朕安。今春北方麦秋甚有可望，雨水颇调，朕心宽慰。尔南方住久，虚胖气弱，今又目疾，万不可用补药；最当用者，六味地黄汤，不必加减，多服自有大效。 

一百十三 曹寅奏报雨水粮价并呈晴雨录摺 

康熙四十九年五月初二日 
　　江宁织造．通政使司通政使臣曹寅谨奏：恭请圣安。 
　　江南太平无事。目下米价大贱，糙米价至八九钱，熟米每石一两。大麦已经收完，田中小麦亦陆续登场。田农云：今岁大小麦一亩有二亩之利，是足十分收成。又且雨水调匀，插秧足水，百姓无不欢庆，感颂皇恩。 
　　所有江宁四月晴雨录，恭呈御览，谨具摺奏闻，伏乞睿鉴。 

朱批；朕览此摺，自觉精神百倍。况畿内雨（“扬”之“扌”换作“日”）时若，麦秋已熟，人民安乐。特命尔知之，无复挂念也。 

一百十四 曹寅奏谢天恩并报雨水粮价摺 

康熙四十九年六月初一日 
　　江宁织造．通政使司通政使臣曹寅谨奏：恭请圣安。 
　　前臣家奴赍捧御批摺子回南，伏蒙圣恩，垂念微臣犬马之疾，命臣多服地黄汤。臣跪读之下，不胜感痛，谨设香案，望阙叩头谢恩讫。窃念臣自幼荷蒙皇上豢养，数十年来，天高地厚之恩，无所不至，今复上廑宸衷，念臣切至，臣虽粉身碎骨，难报万一。今臣现在日服地黄汤，诚如圣谕，大觉轻健胜常，谨具摺恭谢天恩。 
　　日下江南米价大贱，百姓食米之价，每石不出九钱，麦子俱已收割全完。但五月内雨水略多，下路苏杭分数微减，据乡人云，分数虽减一半分，麦子出面甚多，仍是十分稔足之岁。近日上白面只卖九文钱一斤，穷民不忧乏食。 
　　今将五月晴雨录，恭呈御览，伏乞睿鉴。 

朱批：知道了。 

一百十五 曹寅奏为恭请圣躬万安摺 

康熙四十九年六月初十日 
　　江宁织造．通政使司通政使臣曹寅谨奏：恭请圣安。 
　　窃臣系包衣下贱，仰荷圣恩浩荡，有加无已。尽命捐躯，难报万一。今复奉旨，特免养匠，天谕所及，无微不烛。臣跪聆之下，不胜悚泣，唯有朝夕焚顶叩祝天恩，以罄蝼蚁之诚而已。谨具摺叩谢圣恩，伏乞睿鉴。 

朱批：朕安 今岁北方麦秋大收，雨（“扬”之“扌”换作“日”）时若，所以心神少宽些。 

一百十六 曹寅奏陈米价并呈晴雨录摺 

康熙四十九年七月初一日 
　　江宁织造．通政使司通政使臣曹寅谨奏：恭请圣安。 
江南米价如常，各处田禾俱好。 
所有六月晴雨录，理合恭呈御览，谨具摺一并奏闻，伏乞睿鉴。 

朱批：知道了。 

一百十七 曹寅奏报江南雨水粮价情形摺 

康熙四十九年闰七月初二日 
　　江宁织造．通政使司通政使臣曹寅谨奏：恭请圣安。 
　　江南太平无事。前月底以及初一浓阴大雨，远近沾足。米价贱至八钱，收割如毕，晚米上场，价必大贱。 
　　今将七月晴雨录，恭呈御览，伏乞睿鉴。 

朱批：朕安。近来北方秋成十分，至于瓜果菜蔬之类，无不丰登。朕目睹详细，心神甚慰。 

