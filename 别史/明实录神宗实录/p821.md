<!-- { "loadSidebar": true } -->
　　○壬寅巡视厂库工科给事中祝耀祖云南道御史俞诲言立清厂库之法一设立循环文簿以稽角□羊欠一互核挂收数目以杜侵鱼一议差正途廉能以防侵匿一透查十年收簿以严追补一查会有无召买以防影射一议定司官久任以专责成一全折盔甲弓箭以杜虚糜一索还事例开纳以拯时艰留中　　○癸卯经略辽东熊廷弼题今日制贼之说有三一曰恢复一曰进剿一曰固守顾以此时漫谈恢复进剿之事何敢草草似又不如分布险要以守为稳着守正所以为战也然而守何容易顷臣亲至各边隘口相度地形筭贼之出路即可为我之入路者有四在东南路为叆阳南路为清河西路为抚顺北路为柴河三岔儿间俱当设置重兵为今日防守他日进剿之备而镇江南障四卫东顾朝鲜亦其不可少者此分布险要之大略也每路设兵三万人禆将十五六员主帅一员布为前后左右各营如遇贼对垒则前锋迎之中军继之左右横击之后军殿之使各路自为一分合奇正以当一面如贼兴一路相持在西路则南路北路出奇以击之东南路悉力以捣之在南路则东南路西路出奇以击之北路悉力以邀之其在镇江当设兵二万人禆将七八员副总兵一员半劄义州半劄镇江夹鸭绿而守如贼犯朝鲜合力拒堵而四路则分道捣巢以牵之贼与四路相持则镇江朝鲜合兵而西以捣之使各路总为一分合奇正以成全局此合路联络之大略也清河抚顺三岔儿三路山多漫坡可骑步并进当用西北兵以西北大将统之宽叆林箐险阻可专用川土兵以西南大将统之镇江水路之冲当兼用南北兵以南北将兼领之此酌用南北兵将之大略也各路领兵到边画地而守无警就彼操练小警自为堵御大敌互相应援时各挑其尤精悍者为游徼以捉其哨夷扑其零贼使贼不敢轻出边且以防其耕牧又时以一路率所部直入贼境而分其三之一设三伏以待贼且战且郤遇伏则又战然后从容进边而东路未已西路复然北路未已南路又然更番迭扰以疲贼于奔命然后相机进剿或四路并进或三路牵制而阴并一路此坐困而转蹙之大略也善行师者行必结阵止必立营见可而进知难而止每行一次必立一营贮放粮草兼作退步各路兵虽三万如深入百数十里必须留营数所拨兵防守而前路迎敌兵马必渐单簿所定前数断难减少且兵马既随各帅往边辽城空虚再设兵二万平时驻劄辽阳以壮中坚有事策应四路以作外援又于海州三岔河设兵一万联络东西以备后劲金复设兵一万防护海运以杜南侵此征行居守之大略也臣考征播之役用兵二十余万及围酋于囤上犹用十五万众今贼改元僣号已并有两关灰扒鱼皮乌喇恶古里弓知介何伊难一带海东诸国兵众又令降将李永芳等收集三路开铁降兵万人计兵以近十万强播数倍今议用兵十八万马九万匹而见在主客残兵续到援兵及召募新兵虽近八万尚在沙汰难作实数其余惟有召募征调二法辽人以辽守辽之说自李如桢李登等建议屡试不效势不得不取诸徵调臣请以此责成兵部每兵一名岁计饷银一十八两兵十八万该饷银三百二十四万内每军月给本色五斗该粮一百八万石又每马日给豆三升九万匹该豆九十七万二千石草重十五斤者日给一束岁除四个月青草不给外计八个月该二千一百六十万束小束倍之通共岁计船费几何车牛人工各费几何此皆一毫裁削不得者臣请以此责成户部往者清抚开铁泛懿蒲沈俱无恙则河东以辽阳为家当广宁为转输今辽阳为冲边矣又当以广宁为家当山海关为转输凡兵马粮饷战车火器盔甲弓箭匠作马牛一应军中必不可少之物势自不能不仰资协同干办臣请以此责成督抚近日调取将材各省镇纷纷执留及发来兵不成兵马不成马每诘问来将皆云院道不容挑选甚有授意边堡故将瘦弱搪塞者除已到者容臣挑选发回换补外其以后调将徵兵臣请以此责成各省镇此又中外同心共济之大略也顷阅臣姚宗文＜锍-釒＞欲兵部于臣所议外量增二三万人以为训练策应之用户部照兵处饷之外多备三分之一此尤多多益善有备无患之长策也伏惟  圣明裁断亟敕该部议处以便遵行奉旨览奏审度贼势分布战守方略颇合机宜防守既固徐图恢复进剿尤是万全之策所用兵马粮饷着该部多方措处毋致缺乏督抚职任封疆务须同协力以图共济镇道将领等官俱令实心任事料理兵食战守之计毋得因循推避有误军机各省镇应调兵将着作速遣发仍挑选精锐不许以瘦弱搪塞熊廷弼着益用心经理副朕倚任之意
　　○甲辰巡抚江西都察院右佥都御史包见捷引疾乞归不允
　　○乙巳巡抚顺天都察院右副都御史刘曰梧奏臣病日益沉危边事日益废阁乞恩允放＜锍-釒＞凡十二上许之
　　○命户部尚书李汝华署掌吏部印务
　　○命戎政尚书黄克缵署掌工部印务
　　○丙午宣府总兵孙邦熙以病免
　　○丁未先是御史张新诏刘蔚周万鉴杨春茂王尊德左光斗刘惟忠山西参政徐如翰等各＜锍-釒＞论辅臣方从哲以枚卜之失平辽师之溃丧章奏之留中引为辅臣罪从哲亦连＜锍-釒＞自明并乞罢斥以为庸臣误国之戒  上谕辅臣勿以人言介意屡旨慰留之
　　○戊申兵科给事中薛凤翔题迩因奴酋倡乱调募之檄几遍域中议于武举之外再设一将材科已该具题报可业于十一月初九日录名事竣顾该部题授未见画一乞照中式官生例各授一镇抚职衔咨送经略军前听用庶足以激人心而收实用留中
　　○命兵部左侍郎杨应聘暂署本部印务以本部尚书黄嘉善八＜锍-釒＞乞休暂令调理也
　　○泰宁等卫夷人阿卜忽等九十六名贡马匹方物赐宴赏钞弊等物有差
　　○己酉巡抚宣府张经世言宣镇  陵京肩背逼近虏穴边长一千三百余里边外二十大部落夷人不下四十六七余万其堪战者亦不下三十五万近以辽事蠢动欲于来春上边挟赏万分可虞而本镇军士三月无粮冻馁待毙乌能拒堵据目前急用粮料官俸银共该五十万三百七十七两乞速发以济燃眉至京运累年欠银三十七万二千六百七十两四钱七分一厘又长芦山东二运司经角□羊太仓转发宣镇盐课欠银三十三万九千七百九十两八钱七分五厘民运取之直省者山东欠银四十九万八千七十七两三钱一分三厘河南欠银一十六万五千二百二十两五钱七分七厘山西欠银三万一千三百八十九两四钱六分八厘顺天欠银一千五百六十五两九钱五分二厘河间欠银一万七千四百七十七两九钱三分八厘伏乞  皇上严敕户部及各直省速行起角□羊以保宣镇则饥军庶不致于摇动而  陵京方可恃以无恐章下户部
　　明神宗显皇帝实录卷之五百八十八
　大明神宗显皇帝实录卷之五百八十九
　　万历四十七年十二月庚戌朔命改进士倪启祚等二十三人授翰林院庶吉士先是九月初三日辅臣奉旨选馆各拟名次进呈＜锍-釒＞凡数十余上俱不报至是报可故有是命
　　○辛亥吏科给事中张延登三＜锍-釒＞以疾乞归不允
　　○壬子戎政尚书黄克缵言建夷再入辽左难支恳乞敕下兵部速令昌平总兵王国栋带兵六千驻山海关相机以援广宁令大同总兵王威带兵六千移驻永平以为王国栋后劲然后别用大将以守大同昌平盖兵将近则易至远则难达安危之机在于旦夕惟  圣明垂察不报　　○阅视边务姚宗文言顷职出关而东已届广宁切见河西一带议输议籴盖藏将尽出牛出车物力已磬未至河东而河西可危者已岌岌万状矣昨见抚臣亟处车牛等费大约岁费米豆一百二十万石草一千二百余万束欲运积粮草必多置牛车分守道阎鸣泰等议添车三万七千辆用牛七万四千头并人粮牛料等费约用银一百三十六万五千七百两而宁前一道尚未与焉并议于关内买骡车千辆且多方召买本色多议截留以济粮饷之穷此抚臣＜锍-釒＞请之大概又于本月十二日见熊廷弼敬陈战守大略＜锍-釒＞内分布战守位置井井合见在并续议召募征调约用兵十八万马九万匹每兵一名计岁饷银十八两共该饷银三百二十四万每军月给本色五斗该粮一百八万石每马日给豆三升总该九十七万二千一百六十石水运船只陆运牛车之费准焉此经略＜锍-釒＞请之大概总之斟酌情形毫不可缺前者职见军事方殷储糈不预累请于旧加之外以明年一年为限再于田地每亩加派三厘＜锍-釒＞既留中户部亦视为妄言置之不问假令今日部臣能曲折计议谓经抚臣所请兵马不必用米豆有量沙之术运事不必用车牛有神运之筹则职服其能筹边然职固知其不能也此外如职同官户科官应震有外官协济之说暂停优免及税契加纳之说亦可得五六百万金庶可办东方之事伏乞敕下户部酌议速与施行
　　○癸丑  慈孝献皇后忌辰遣官祭  显陵
　　○巡抚浙江都察院右佥都御史刘一焜四＜锍-釒＞以病乞休并请九年考满奉旨不允辞九载给繇令该部题覆以闻
　　○兵科薛凤翔言夷虏警报迭至敬陈目前急著一急固守辽阳一急防御广宁一急修备山海一急催督粮运外则责成督抚司道内则责成本兵司农如身使臂如臂使指方称同心庶可兵济今兵部黄嘉善印封月余人言日至以不进不退之身酿莫大莫重之祸并乞速赐裁断俾印信有归以便责成再照辽左告急蓟门震恐该镇总戎最属切要新推刘渠猝不能到且有言蓟镇重地佥以为非大同总兵王威不可向已公入启事以封贡未成而止今贡事已完可无他虑独不可藉为蓟门锁钥乎至山海关奸宄出没之乡矧今奴酋惯用奸细合无将刘渠改推此地相称从之
　　○甲寅肃世子识铉进马五十匹  上命赐大红纻丝常服一袭银三百两彩叚六表里写书与世子
　　○大学士方从哲奏连日辽左警报叠至夷虏交讧东西结连声势甚恶乞亟允经略督抚之请敕下当事诸臣急急催调援兵措处粮饷为拯溺救焚之计并望早下阁臣之命以资赞襄速补大辽之缺以表率尽授考选散官之职以充任使亟委合衙门署印之官以藉劻勷而又  躬亲临御以肃朝纲多出内帑以助军饷速发章奏以无误军机亟释累臣以作兴士气或者犹可救危辽于万一不报
　　○太子太保兵部尚书黄嘉善奏臣八＜锍-釒＞乞身封印候命奉旨枢务紧要印着杨应聘暂署黄嘉善着即出安心供职不得再辞该部知道钦此惟是  圣谕未即赐玦则人之疑愈深臣之名愈污伏乞立赐罢斥以释众疑  上曰前因卿称病求去恐误部事故着侍郎杨应聘暂管今辽事紧急岂本兵释肩之时宜遵命即出供职不准辞
　　○命总督仓场尚书张问达署掌都察院印务
