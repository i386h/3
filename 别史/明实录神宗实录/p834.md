<!-- { "loadSidebar": true } -->
　　○是日册谥  大行皇后以英国公张惟贤充正使大学士方从哲充副使各持节捧册行礼遣泰宁侯陈良弼祭告  南郊恭顺侯吴汝胤祭告  北郊驸马万炜祭告太庙遂安伯陈炜祭告  社稷
　　○皇帝制曰朕惟璇枢正位徽音嗣羙于□编黼翣兴思显号增辉于宝册荣哀兼备名实具隆咨尔  大行皇后含灵体睿履静蹈慈弼赞王猷四十余载昇平时藉鸡鸣儆旦维持国本百千万年统绪允资燕翼贻谋隆孝养以承  尊溥仁恩而逮下躬操勤俭六宫从绨练之风化洽肃雍四国仰珩璜之度既得欢心于兆庶方期介寿于冈陵何图兰驭奄升遽尔椒闱永閟音容日远俨懿泽之如新模范犹存播芳声于不朽爰咨舆论肇举嘉称兹以册宝谥尔为  孝端皇后明灵鉴格对休命以歆荣令闻昭垂衍繁禧而启佑
　　○兵部尚书黄嘉善奏援辽兵将臣部与经臣先后调取将领一百一员调募水陆兵丁一十八万以援将百一员言之除题留六员斥逐八员不开外已出关阎正名等五十九员已过京将出关达奇策等十员已报起程叶光先等六员未报起程陈与王等六员俱见在严檄催督告病如梁国臣鲁应熊先经题参罚马杜勇李承芳该抚臣查系真病若陈九思沈继业者托疾＜矢见＞避忠义全亏应革去职衔永不叙用以援兵十八万言之四十七年十一月十八日以前辽东见存兵募兵节次出关兵九万八百一员名十一月十九日起四十八年七月初三日止陆续出关兵四万二千一百八十四员名通十三万二千九百四十九员名已过京将出关兵一万六千一百一十八员名已报起程兵五百五十二员名原题调募未报发者则大同山西宁夏河南浙江北直隶永顺司昌镇蓟镇各省镇共四万八千余名当勒限督催外听经督内听部科摘查迟误者也至兵之发也道镇挑选督臣验汰题案犹新也近督臣拣阅惟称真定戚金之三百与蓟镇所募之二千其余则否无论汰回押发之难粮饷措处之难即前此安家行粮所费不已多乎选兵于出关入辽之时不若选兵于初调初募之时且督臣谓抚臣严责道镇道镇严责偏禆此挑选当申饬者一兵之行也统以原募将官押以道臣府佐仍以所过无扰无逃为称职＜锍-釒＞墨未乾也近督臣查验惟取同知李备领押张效祖之兵其余则否傥所称未识一面而强加明知不堪而勉从者或未必尽无又何怪庸庸者不败事乎领以见任廉干之官自有顾惜督臣所谓兵多用府佐少用道镇之旗鼓中军等官此统押当申饬者二户部原题援兵日支米一升五合盐菜银三分马日支草一束料三升俱就在外各衙门支领乃中有全未给者有半予半不予者致各赴京纷告予之则违原行耽时日不予则拂通例失军心宜于起脚所在算至山海关总给与领兵官计日支散或填给长单沿途赴饷司关领今督臣有犒赏预借之例本部近又设处银两解贮山海以示优恤岂得入京再告扰乎此行粮当申明者三经略原议援将见任者加级废闲者复职其余亦必督抚移咨应晋秩者许之乃迩有陈乞逾涯要求无厌或谓空名激劝不嫌从优苐滥窦一开比例纷至从违互异觖望丛生往役伊始遽萌奢望异日奏凯行赏可不论功次尽人封拜乎此加级当申明者四  上是之　　○兵部又奏湖广保靖司土兵脱逃已行宣慰彭象乾守备邹汝联及监军道臣王世德等设法招安相机截捕乃招抚至再至三长往不返虎兕出押典守为谁领兵各官不得辞咎惟是逃兵数至二千夥矣枵腹势必抢掠观望行且效尤宜檄保定山东河南凤阳湖广各督抚速檄各道镇侦伺逃兵经由津关隘路预提大兵阻截先行晓谕利害俾知省悟中有帖服者不妨各给免罪印照资助行粮选差谋勇将领押赴出关如抗违不戢即督兵捕剿以正军法庶窃衔失驭之众慑国威难犯而渐归于绦縼斯亦弭变之急著而饬法之大权也  上命便行与各督抚相机处置无令贻害地方
　　○己丑  上敕谕礼部朕中宫皇后作配朕躬赞襄内治四十余年仁敬孝慈始终一德芳声令范中外著闻忽以疾崩逝宜有徽称以诏来世爰遵旧典博采群情兹以七月十三日告于  天地  宗庙  社稷遣官持节发册谥为  孝端皇后稽行循实朕不敢私尔部便抄行天下王府及内外大小衙门知会故谕
　　○巡抚辽东周永春以祖母病笃陈情  上不许曰该镇虏情正棘兵饷诸务全赖抚臣料理周永春着照旧安心供职毋得因家报求去
　　○庚寅原任大学士叶向高以闻  圣躬违和具奏问安  上褒美之
　　○升礼部郎中秦士文为狭西右参政临洮府知府黄和为潼关道副使
　　○壬辰大学士方从哲以御医诊视  圣脉知  圣躬未安因具揭奏慰  上遣内官传谕朕览卿奏慰具见忠爱之意朕因脾胃受伤尚未痊愈昨稍尔劳烦近又中暑湿蒸前疾复作见今服药调摄神思不爽其紧要各项文书俟朕疾稍瘳即简发行特谕卿知
　　○经略熊廷弼奏自城守沈奉以来臣恐贼转掠东南因檄发兵将防守威宁叆阳宽奠犹恐各堡孤悬未经亲历乃于六月初四日往奉集会监军总兵商战守事宜随繇奉集至威宁历叆阳宽奠缘鸭绿江岸抵镇江城复迂道看险山旧边转渡夹河登凤凰山寻莫利支屯兵处遂从镇夷镇东甜水站而还计地千有余里往返十有三日此经行大概也自奉集至威宁以东路皆山险威宁背山面河叆阳宽奠四面偪山及孤山洒马吉鹻场永奠长奠大奠各堡皆如处复壁中旧边自叆阳东南至险山宁东江沿各废堡离边八九十里皆陡岭密箐可据守战自展宽永各堡挂出东北角外离边仅三十里或十五六里甚薄且偪而险反在内其谷民皆依山居住穵山耕种村舍寥寥无人民蓄积以故年来贼弃不取臣初以贼窥南卫为虑今山势险远如此马难遽到又以贼抢村屯为虑今人民零落如此入无所获臣何敢聚一二万人马粮草以启戎心随将前发川将周世禄等俱复调回驻虎皮驿为沈奉策应俟初到土浙各兵休息月余衣甲制备然后发守镇江凤凰城里路各堡作南卫声援惟是贼倾巢移住新塞添筑山城劄屯关口专心并力以图辽沈辽沈得而宽奠镇江可无更举此贼扼要之计臣心恶之昨六月十二日之举虽被堵截怏怏而去然大众尚全屯抚顺城下图为再计总兵柴国柱贺世贤日索请兵将各镇续到募兵皆云乌合浙兵未全到酉阳石柱兵虽到介未完械未备且非沈奉间平原旷野之长技也官军荷戈甲于赤日炎蒸下颇多病又不速得奖赏以慰安鼓舞之其志气无不灰者仅仅两道臣而邢慎言又以病不能出今索兵徒发无用之兵索将皆留可用之将索道臣杳无莅事之期索犒赏复恡已票之旨即求一  圣谕慰劳官军亦未慨发岂欲弃辽以授贼耶  上曰览奏东南一带情形甚悉各处兵将应防应撤的都著相机从便施行道臣俱已推补还催他刻期赴任不许迁延误事犒赏及宣谕已差官解发也著星夜前去作速给散
　　○熊廷弼又以病笃乞还  上曰览奏知尔力疾行边积劳积苦以致诸病交作朕心恻然悯念但今贼众屯聚关口凶谋叵测非经略谢事之时尔宜军中加意调摄以俟全愈以安众心用副朝廷倚任之意不准辞
　　○癸巳  成祖文皇帝忌辰  奉先殿行祭礼遣武靖伯赵祖芳祭  长陵
　　○兵部覆辽东巡抚周永春疏谓赞画原募新兵一万一千此情愿投充者难容姑贷宜择壮者以戍南卫弱者以赶牛车其戍南卫者无离索之苦杂差仍不许优免且各军既坐食家门则月饷亦宜稍从减削其佥兵七千有奇原以免票哄诱一时非出情愿宜追还安家听其宁家照旧派差合如所议唯是佥兵派差如故安家能有几何穷追能无扰乎宜以待募兵者待之若募兵守宽叆较戍南卫尤得力戍南卫者守堂奥戍宽叆者守门户故戍宽叆者便惟所募者堪实用则月饷可无减也不然亦汰其弱者任转运以抵佥兵之差  上命俱依议行
　　○钦天监官以七月二十二日请题  大行皇后神主报可
