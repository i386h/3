<!-- { "loadSidebar": true } -->
　　○先是甘肃巡抚荆州俊至甘镇未数月即报大捷为兵科给事中吴亮嗣参驳至是荆州俊以讟虏银歹于二月二十七八日拥众掠红沙堡劾镇番游击唐盛世中军马永禄千总刘声远防守祁守谦等其劾盛世谓职专一路谋乏万全但据称前后塘报实繇仓皇之误并无隐匿别情且冒锋却虏情在可原相应重罚以厉后效马永禄等三弁俱应究革副使李思恭副总兵杨桂以相去颇远似当免议未几狭西按臣董定策有猾将撤防延虏匿杀报功之＜锍-釒＞言红沙之役虏贼数千深入内地杀死军民物畜无算而唐盛世匿其败状反以堵截塘报且前后蒙蔽甚多二＜锍-釒＞俱下兵部于是亮嗣抄参复列其欺罔以闻
　　○南京礼部尚书王弘诲卒弘诲琼州定安县人嘉靖乙丑进士历编修司业祭酒南京吏部侍郎改礼部侍郎加太子宾客教习庶吉士充日讲官与修穆宗实录升南礼部尚书乞休卒于家礼部请优恤以逮耆顾予祭二坛造坟安葬
　　○丁未大学士方从哲具＜锍-釒＞谢恩以是日入阁办事
　　○山西巡抚吴仁度请给贫宗口粮言国家建藩颁爵自亲郡王以及将军中尉俱有定禄年来宗枝繁衍奏报愆期遂有无禄极贫如庆成等王府朱寿哥等或以擅婚私婚滥妾之子不敢请名者或以幼而无父不能请名者或以请名而家贫不能请封者与孀妇身无所倚皆颠连困苦莫必旦夕之命乞敕户部将贫宗朱寿哥等孀妇崔氏等照依朱软哥等事例每名月给米一石折银七钱即于各府正项王粮银内支给不烦加派间有事故者截日开除议拟上请
　　○以浙直福三省岁改叚疋累年拖欠挨延有误应用命有司上紧督催织造其羡余银两照数随改一并解进接济应用务依限期照旧入考成下工部知之
　　○戊申大学士吴道南钦召到见朝
　　○己酉以册封遣驸马侯拱宸诣内殿祭告免升殿
　　○午时传制册封荣府等府遣正副使官一十八员荣府正使宣城伯卫时泰副使户科给事中官应震晋府正使诚意伯刘荩臣副使户科给事中姚宗文蜀府正使襄城伯李守锜副使兵科给事中张键沈府正使吏科给事中解经雅副使行人司行人侯震□周府正使右春坊右庶子王毓宗副使行人司行人郭湸代府正使翰林院简讨周炳谟副使行人司行人贾允元益府正使翰林院简讨丁绍轼副使中书舍人王湛初华阳王府正使翰林院编修林欲楫副使中书舍人于纬德府正使太常寺少卿翁宪祥副使行人司行人郭兴治　　○时各官方在文华殿领节忽有内监侯德用出入殿门向诚意伯刘荩臣挟阻诟谇礼部劾其谍亵  天威犯上亡等乞下法司究问
　　○是日酉时有风癫男子一名持枣木棍入慈庆宫击伤守门内官李鉴直至前殿檐下为内官韩本用等所获付东华门守卫指挥朱雄收之
　　○庚戌  皇太子遣奴婢韩本用等以闯宫事奏闻  上命法司提问
　　○工部侍郎林如楚覆督漕陈荐＜锍-釒＞称黄河所恃惟遥缕二堤可为束水归漕之计迩因黄泇役烦自徐州以下各堤单薄河臣计地七百余里料估九万有奇议动三府正税佐以采石余银足襄兹举而又责成于府佐州县正官画地分工先尽徐灵雎邳四处工完而后及于山阳堤工至于一劳期永逸其经始有法其要终必实科臣所谓分丈尺以专其责核虚实以考其成明赏罚以儆其惰于所委府州县官重致意焉诚补前议所未备而于河务深有禆者也  上是其言
　　○大学士方从哲题原任礼部右侍郎兼翰林院侍读学士今升礼部尚书兼东阁大学士吴道南钦蒙  圣恩差官行取来京入阁办事五月初三日该本官见朝初五日谢恩讫例该面恩适遇免朝本官缘未面恩不敢到任查得近年升任京堂官员本衙门题请先令到任管事后补面恩本官系辅弼之臣合照前例先行谢恩到阁办事恭候  皇上御门之日仍补面恩
　　○予南京左军都督府管府事都督佥事朱绍庆祭葬
　　○辛亥皇城巡视狭西道御史刘廷元言据左东把总赵国忠申解人犯供名张差系蓟州井儿峪民语言颠倒似相风狂臣于皇城公署再三诘问本犯止称吃斋讨封语不情实词无伦次接其迹若涉风魔稽其貌的是黠猾此不可不详鞫而定拟者若夫宫门何地守卫何任臣等三令五申戒以毖饬奈之何竟使奸徒阑入密地尚可弗穷治乎除守门官军臣等已逐门挨查拘究外一切门禁更祈  天语申饬令官军不懈于诘察监竖各勤于堤防斯奸宄屏息禁地肃清而臣亦可逭溺职之愆矣
　　○壬子  孝宗敬皇帝忌辰  奉先殿行祭礼遣伯焦梦熊祭  泰陵
　　○礼部侍郎何宗彦言  温肃端静纯懿皇贵妃王氏久侍闱闼诞育  东宫  皇上不吝数十万金钱命官启域金碧辉煌堂寝鼎峙然不有典守呵护谁旬不有赡耕守望谁任近见工臣称宫门铜镮监房门楹曾几何时已经失去此不惟轻媟  皇贵妃之一杯抑将重费水衡之无算乞  皇上即敕该衙门选委勤慎内官前往司香其坟户赡地着该衙门照例拨给并允臣部前请命官谢土庶  皇太子孝思用慰而天下亦颂我  皇上笃于骨肉可为千古法程矣工部及工科诸臣各＜锍-釒＞言之
　　○癸丑户部言天下各运司浮课停压正徵稽迟边引去年奉  慈诏尽蠲乃河东已沾膏泽而两浙尚托空言百万商灶日在水火中即如延绥抚臣马从聘＜锍-釒＞谓该镇每年额派淮浙盐共二十二万六千四百引有奇专备主客兵马支用迩来正盐不通边引莫售旧商坐困褁足不来皆因浮课日溢乞亟简抚按诸盐＜锍-釒＞悉下臣部将  圣母慈诏内已免两浙运司浮课仍行尽数蠲免覆浙江巡盐御史崔尔进请也
　　○礼部尚书兼东阁大学士吴道南恭陈谢悃请  上联堂陛之交振闾阎之苦拔岩穴之沉沦下台省之考选又谓臣出山本怀亦欲傚古人臣事君之正理若  皇上于臣恃神圣不采狂愚则宠命还为滥命臣于  皇上为将顺不为匡救则感恩犹恐负恩  上以其忠诚为国优诏答之
　　○乙卯  太祖高皇帝忌辰  奉先殿行祭礼
　　○钦天监奏  瑞王婚礼择于五月十五日搬移二十九日上冠六月十五日纳徵发册二十七日安床七月初六日午时开面初十日卯时亲迎报可
　　○予原任南京刑部右侍郎沈应龙祭一坛仍给全葬妻花氏祔葬礼部言本官三品未满应照例与祭一坛减半造葬至其削平反贼生前已蒙旌赏其给全葬则特恩也
　　○以巡抚宣府右副都御史汪道亨满考升为兵部右侍郎兼都察院右佥都御史加正二品服俸照旧巡抚
　　○予原任吏部尚书李戴妻杨氏祭一坛开圹合葬伊夫李戴列名并祭
　　○以太常寺少卿薛芳署掌太常寺印务
　　○丙辰以  瑞王妃将搬移诸王馆合行事宜着顺天府锦衣卫及五城兵马司拨办如例
　　○山西巡盐御史万崇德请将前宁夏抚臣崔景荣原报万历四十年七月内小盐池渰没盐料二十四万三千六百四十二石九斗二升准照开销渰没盐房免再修补其原额军饷听令挨年通融接支不使有亏所捞盐料以后堆盖如法毋致再损仍督责该道府诸臣愈加毖慎章下所司
　　○工部题差管理胡良巨马二桥科道官二员得旨着何士晋李嵩去其督理工程内外官员已有旨矣修理二门工程箭楼等项还俟简发
　　○  瑞王府谢土着钦天监择日行
　　○祭都城隍之神
　　○发辽东大同密云各镇年例银两
　　○准贵州巡抚胡桂芳男兆安承荫入监
　　○提问镇番营游击唐盛世等以其匿杀报功为御史董定策所劾也
　　○丁巳  仁宗昭皇帝忌辰遣官祭  献陵　　○是日刑部司官会审张差据供蓟州井儿峪住民平日割卖柴禾时内监庞保刘成在黄花山修铁瓦殿有不在官李自强李万仓以送灰内监藉势强买差柴差不从一夕前柴烧毁差意自强等放火赴愬内监内监不理人役又拘系之以致气愤莫伸癫病剧发于四月内失记日期来京欲赴朝声冤遂于五月初四日从东华门进入无人拦阻至慈庆宫门首手执枣木一根打伤守门内官李鉴跑入前檐殿下被拏等情初差以气愤尝闯入蓟道衙门声冤语言不伦道臣哀和审系癫病释而逐之至是闯宫事发各司问拟张差比依宫殿射箭放弹投甎石伤人律斩秋后处决加等决不待时呈堂将过大理寺间忽提牢主事王之采从袖中出鞫问狱情系千根本一揭言本月十一日散饭狱中见张差年壮力强非风魔人随屏去吏役再三密问供有马三舅李外父将差交与不知姓名一老跟随到京又有不知街道大宅子一老公与饭与棍至有打上宫去撞一个打一个等语皆各司所未闻也揭出相视骇愕是时署部事侍郎张问达据揭谓本犯供词与前不同似风魔而又非风魔于是复委司再问矣
　　○戊午大学士方从哲吴道南言本月初五日蒙发下  皇太子一本谓初四日晚有不知姓名人撞入慈庆宫门将守门内官打伤臣等不胜惊骇因已奉旨着法司提问又闻本犯系有风癫之病连日以来方听法司问理间适接刑部提牢主事王之采揭帖谓于牢内散饭时密加审问据其口招似有主使等情臣等益不胜惊骇但细详本犯言语半吞半吐含糊不明遽难凭信其果否有病及有无别项情节在刑部自当研审明确不至枉纵惟是内庭严密之地  东宫御居之所有外人阑入咆哮狂逞可为寒心伏望  皇上深维储贰关系甚重保护宜周自今以后益饬宫禁之防严守卫之备俾大内肃清奸宄消弭实  宗社臣民之幸也至于王之采所奏  皇上亦宜从容详审万毋以小人谬妄之言致烦  圣虑庶  皇上之声色不动而中外之心志皆安是又臣等所惓惓者惟  圣明裁察
　　○大学士吴道南言臣自到任后伺候面恩已经三次宜遵  明例具本奏谢但臣叨蒙殊恩幸备阁员而止于循外廷之礼衷甚抱歉合无容臣随辅臣方从哲恭诣仁德门行五拜三叩头礼仍候皇上御朝致词补见以纾就日之诚  上曰览卿具奏进内行礼悉见敬慎朕知之矣
　　○先是崖黎之乱两广总督张鸣冈调兵剿除已报功收一鼓矣迨御史鲁之贤劾其招寇媚珰因＜锍-釒＞辩副将张万纪之死罪繇黎失阮昇入粤无一字相及其三千金乃藩司见其奢索铺垫往复较量止给以水脚银两所减已多且亦非臣一人所能专主然臣心虽明臣罪难解乞  圣明亟褫以为边  溺职之戒  上曰所奏辩事情已知之矣卿新简留刑宜遵命赴任供职不允所辞
　　○礼科给事中姚永济＜锍-釒＞参督臣张鸣冈始则遣州官林应材拘监抱繇为其所诳轻与歃盟乃一出监而歼杀我兵殆尽则有始祸之罪既而征剿发客兵土兵共一万二千四百人一月之内三战三北杀伤无算则有败衄之罪＜锍-釒＞谓东遏罗活西剿抱繇先后获级四百有余昔黎以六百之众杀我二三千人今此四百余级尚未偿我数分之一况阵亡隐匿又不知其数师行七路毒流千里而反夸称满纸滥叙多人则有功过未足相当之罪乞将张鸣冈罢归并申谕广东按臣细勘黎事始末分别上请不报
