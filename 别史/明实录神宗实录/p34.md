<!-- { "loadSidebar": true } -->
　　○户部尚书王国光会同兵部议覆蓟昌经制言阅臣汪道昆奏蓟昌二镇额兵一十六万五千六百四十二员名合用马骡六万一千一百四十六匹头额饷一百六十五万八千九百三十八两有奇将所陈一切事宜详议款列请旨颁行一议减遵化民壮减民壮三千名徵银一万八千两解顺天巡抚衙门转发蓟州道收贮以供军储一议减山东民兵减马步民兵三千名徵银五万六千两供蓟镇军储俟军额已足训练已成通撤南京工食以养主兵此银停止一减辽兵辽兵入卫三千名内五百名原系宁前者仍留本处防守一定额兵蓟镇实在主客官军一十六万五千六百四十二员名即以此为定额后清解到者仿宣府例照数减免班军扣解原卫所月粮加以本镇口粮当主兵之饷一议车营以山海附石门为十路每路立一车营昌平三路兵马数少共立一车营每营驻骑步兵各一校密云遵化三屯设三辎重营每营亦驻骑步兵各一枝一定额马蓟昌旧额马三万九千一百匹除见在及听买补外仍应加马一千六百一十四匹令太仆寺兑给一议加骡加拽车骡一千五百五十五头每头用银十两动支太仆寺马价一议额班山东河南共班军一万五千余名领以二都司管理不前宜照令甲每官止领三千余再添设领班都司以专责成其军仍择稍强者为秋班次者为春班一议诸将廪给蓟镇总兵官及椽史仍旧驿支昌平总兵官及掾史顶支关税其余副总兵以下一体改支军饷主客将官自总兵官各领班都司各路守备俱支粳米提调支粟米一议将官正驼马料草诸将官例有正驼马四匹标将专备征调驼马草料应准全支各路将既分营练兵亦应准支驼马二匹一议革昌镇将官支关税并家丁名额昌镇既在内地征调亦少不必优于蓟镇家丁大半虗数实为积弊宜据见在名数为额不许复加一议戍守定额该镇两防春三秋四月昌镇仍旧蓟镇春防亦四月守台及塘如之入卫官军延绥宁夏行粮俱十月宣大辽东保定及各班军俱八月各传烽守墩军士及标兵营各路防守官军俟有声息然后赴防两防共四月各台典守军火器械官军常川在台者岁支行粮一议月粮行粮额各路月粮上半年本折以地里远近分别多寡下半年折色因本色难易酌量定价尖夜名数照路之冲缓的定帮粮例同密云新奇兵营永平建昌营募兵各半支行粮蓟州松棚路长城岭等处守台官兵岁支行粮一议料草额料一石密云折银四钱蓟永三钱五分草一束不分大小乾月俱折银一分二厘应本改折者俱一分七厘各标兵准同客兵支行料草一议积贮蓟密永三镇有拨发曹粮及改纳本色报中穵运昌平境内本色独少亦令籴买运军余米运入巩华城仓除昌平各营行令就支外其余横岭黄花居庸三路处造车两就巩华城运至各邻近地方以便各军就支一议买料草昌平料价原狭□贾复腾宜委官赴通湾等处收买运积以备急用其不系本年支用宜照各镇通判于关税支给勿支军饷一议闰月逃故扣除积至三年可当闰月不得轻易请讨一议主兵调遣客兵经过及总督抚镇巡边调操合用钱粮岁坐银三万一千两发蓟密二镇各一万永平八千昌平三千有余则扣存分司不足则请于扣除还官王客饷内凑用一议徵发该镇民运银两除直隶催解总督衙门其河南山东共银四十二万两及山东改徵民兵工食银五万六千两俱改行徵解太仓转发一议扣除每岁终督抚等衙门备查各镇扣除若干开数报部比及三年即以三分之一预备本色以待不虞通计六年九年可免一年京运之发自后仍复更始岁以为常仍移咨督抚加意撙节不许将积余银两轻易耗费一议通融主客兵粮或有不足查系应支即于各项下销筭但不得致滋弊端及用滥额外一议节省各镇钱粮原有正支即或间有节余亦难每相比宜行管粮郎中乘时平价备饷以省公需依期足数给军以作士气毋徒减克以为节省诏报该镇兵饷既有定额都依拟行以后不许纷纷再议增减
　　○己亥升文华殿中书夏范正四品服俸范为通政使司带俸右参议九年考满取自  上裁遂著令两殿中书官阶升至正五品止如再有年劳止得加升服俸
　　○漕运都御史王宗沐奏请申饬运务二事一浚河渠以利边运言王家浅银鱼厂一带河道浅涩难行宜令挑浚深广堤岸卑薄者修筑高厚一造官船以便民运言曰粮民船大小参差横塞河道宜依漕船式样打造官船下户部
　　○户部议加给宣府镇夷丁粮银一等月支粮一石本折各半折色例给银三钱五分马匹草料春夏全给仍月给肉菜银五钱二等月粮与一等同肉菜银三钱其有家口众多至五口以上者准收幼丁一二口月粮三斗凡真夷通丁必拣胆气过人熟识虏情的可优恤者不得混收致滋冒滥  上是之
　　○升山西岢岚州守备刘承嗣狭西行都司军政佥书
　　○差官为致仕南京兵部尚书张鳌造坟安葬
　　○庚子礼部请敕翰林院等衙门官撰进王守仁应否从祀孔庙议以赵思诚与徐栻等三人意异也
　　○勒致仕翰林院编修曹大章为民南京刑部参其倚势诬诈也
　　○差贵州道御史许大亨巡按苏松常镇四府
　　○准前谪戍蓟州管粮户部郎中高光还职御史卢明章勘其亏枉也○工部奏内织染局传成造  上用龙床顶架轿椅帐幔铺陈缴壁轿衣等件合用各色纻丝纱罗绫锦绢线诸物比照开数除纻丝纱罗外多开白生素绫一百疋细绢一百五十疋平罗一百疋细线七十斤衣线一百斤南局岁造钱粮有限若使额外多造势必加派小民宜照例免行派造以苏民困  上从之
　　○辛丑复除周咏福建道御史王湘山西道御史
　　○升山东左布政施笃臣为顺天府府尹
　　○以广东肇庆游击王瑞充参将分守广西永宁广东都司掌印王承恩充参将分守本省昭平等处甘肃平川堡守备卢矿充庄浪游击
　　○壬寅复除翰林院编修李自华
　　○发太仓银三十七万两于各边籴买粮料草束分贮谨要仓场备明年支用○癸卯升山东右布政曹科为左布政
　　○增云南角□羊额五名
　　○靖江王府宗室经谕有罪勒令自尽
　　○甲辰吏科都给事中刘不息等应诏＜锍-釒＞荐人材原任侍郎吴桂芳刘大实吕时中都御史孙应鳌李秋张西铭李邦珍王轮李尚智张祉吴时来通政赵灼徐浚太常卿袁洪愈光禄卿钟卿太仆寺少卿朱天球府尹王鹤周俶府丞何起鸣尚宝丞金燕给事中夏时陆凤仪徐师曾御史刘存义郎中邓洪震主事高士布政使陈鎏刘子兴参政陈嘉谟顾问范懋和副使王彦民陈纪李廷龙张星张嘉孚张烈文甘茹黄九成参议常三省刘应峰高尚志武建邦李复聘佥事周采沈淮刘勃行太仆卿周京知府孙梦豸赵熊凡五十人御史吴从宪等荐止三十五人而外有侍郎运凤翔参政王时槐知府邵大爵三人
　　○建筑江西宁州上高县二处城垣
　　○乙巳  穆宗庄皇帝小祥遣固安伯陈景行诣  昭陵行祭礼
　　○升浙江按察使劳堪为山东右布政使
　　○丙午户部覆提督侍郎殷正茂等条陈三事一酌处兵费言府江南岸三洞议复土司并设各堡合用兵饷及听用员役廪粮各项建置开山通道等费议动平乐府及贺库贮及借布政使司与梧镇饷银共二万一千余两一预定县治言自平乐至梧镇五百余里声教不通法令不行议于昭平对江西岸设复县治割平乐富川贺三县地并先回土司田粮属之一处田粮言猺獞所占三洞两岸仙回田土除清还民外尚七万余亩议拨今立土司募兵领每名十亩头目量加初年给饷并处牛种三年后量科亩三升其防守调征外一切差徭尽行蠲免报可○添设遵化密云三屯各辎重营及建昌奇兵坐营官五员
　　○刑部覆御史陈文燧条陈＜锍-釒＞言国家慎重刑狱五岁一差恤刑郎中等官简命之重责任之专视诸巡按御史原无轩轾今有浮薄有司奴颜婢膝于御史之侧而趦趄简抗于部使者之前礼体一任其参差称谓但凭其口吻少不如意多方阻拗致名倒置纲纪荡然部使者之心志不得直伸朝廷之德意不得畅达不思玺书之重出自朝廷轻部臣即所以格诏令即所慢朝廷臣格诏令慢朝廷其为不忠孰大于是文燧条陈及此盖目击心愤思为挽正之计宜申饬旧章遇当恤刑慎选素有才望者＜锍-釒＞名请差府州县官不得仍蹈前弊藐视阻挠有一于此或降级或罢斥恤刑官不得再务隐忍甘心纳悔亦不得过于搜求自乖政体从之
　　○丁未升浙江右参政刘继文为本省按察使
　　○升广东惠潮守备指挥佥事徐天麟充肇庆游击四川雅黎守备指挥佥事丁良弼为光叠茂南路游击以辽东广宁游击傅廷勋充分守险山等处参将
　　○是月减释江南湖广重囚四十二名口
　　明神宗显皇帝实录卷之十三
明神宗显皇帝实录卷之十四
　　万历元年六月己酉朔命尚书陆树声宴待朝鲜国进献陪臣
　　○以阅视纪录宣大山西副总兵麻贵麻锦参将贾国忠李如槚李国珍杨尔干王国勋薛邦奇赵崇璧葛臣凡十员革参将徐行提问仍更置参将及游击奚元张元宝濮东阳吴昆任秉公补于汉廿□死宗儒韩文范恭九员
　　○诏秋防在迩各边严加戒备总督镇巡着实督理综核不得怠玩误事
　　○庚戌准瑞金王朝壤长子在钠袭封王爵
　　○以招俫投降人口赏犒前延绥副总兵高天吉等银两有差
　　○辛亥吏部奏应起各官尚书刘采等九十三员  上报曰朝廷诏举遗佚原为求贤这奏开各官还要细访其才品年力酌量起用毋得一概滥用开幸进之门今后但系起废的查系何人荐举并开来看○调山东左参政龙光于浙江
　　○铸给苏松常镇督粮道关防
　　○壬子赐原任巡抚江西兵部右侍郎兼都察院右佥都御史李一元祭葬一元未经考满因事革职抚臣张隹胤奏称操履克修名节无玷乃得复职准给恤典云
　　○宴女直进贡夷人
　　○兵部覆山东民杨寿甫本请行查其父杨选墙子路事情复官优恤报曰近年以来我  皇祖  皇考时被罪诸臣尽数给与恩典一概叙用当时岂无一人罚当其罪者朕以冲年嗣守我  祖宗洪业况承治世若事事反其所为岂不亏朕缵承之孝这所奏不准行今后但有这等的该部都不许狥情题覆
　　○癸丑吏科给事中裴应章奏人君宽使过之仁非为容奸之路人臣有效用之志当避干进之嫌起废奸之窥也奏辩进之媒也  陛下诏举遗夫包荒之中实寓精核之智乃侥幸奔兢之徒妄引诏旨自行奏扰一＜锍-釒＞抄寝复上一＜锍-釒＞假天朝使过之仁售一己干进之计玩法欺  若莫此为甚况人臣进退自有大节即过有可原才有可用则抚按具闻吏部查奏明诏炳如日星何乃自行奏扰妄渎  天听长奸人之觊觎亵天朝之法纪乞严行禁谕下吏部议与世爵补荫妄行渎奏者一体参问示惩从之
　　○巡按直隶御史向程患病回籍
　　○乙卯调王之弼为山西右参议整饬蓟州
　　○丙辰刑部左侍郎朱大器考三年满荫其子邦庆入监读书
　　○户部奏拨  昭陵香火地并果园菜园及拨补  献陵果园共占用民地一百余顷估给价银一万二千四百十一两有奇除豁税粮等项银三百一十五两有奇诏仍蠲本年税粮之半
　　○  昭陵殿工成以将奉安  穆宗皇帝  孝懿皇后神位遣官祭告  九陵并  天寿山之神
