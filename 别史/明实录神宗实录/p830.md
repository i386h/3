<!-- { "loadSidebar": true } -->
　　○工部尚书周嘉谟以  万寿宫香殿一柱腐朽拟照南京  孝陵享殿制用大木四面环报柱即坚稳其对柱亦照样帮修费工无多匝月可完必欲另换新柱工程甚烦且日月难计  上不允命该部还同内监作速换安修理毋得延缓致误典礼责有所归
　　○巡抚福建王士昌举中路参将张嘉策剿寇有功以地方保留奏乞加衔久任部覆从之
　　○兵部覆辽东经略咨新升广宁游击梁国臣奉命已久规避不肯赴任巡抚宁夏臧尔劝咨原任横城守备鲁应熊呈称患病难痊今辽左需将方急二臣推避不前俱宜革职永不叙用梁国臣荒淫自废仍罚买马一千匹解发辽阳应用庶几一惩百警从之
　　○巡抚辽东周永春奏据辽东挐获奸细供称有二十余名俱李永芳差来探贺总兵兵马及经略做工如何东西二贼都在一处来往又近报奴酋巳死料奴贼诡计懈我况西虏为之传播明是东西合谋辽阳自火药一焚人心惊惧原请兵十八万今仅十万分布不周况夷虏合谋共侵真是危同朝露至广宁则更可忧焉该部拨甘肃入卫兵今已赴河东广宁城中新兵除挑其不堪战者别为辎重营令管运粮草外其余新兵付总兵麻承恩训练仅仅三千耳盔甲俱无马匹尚缺此足御强寇否耶今朝端之上止知备辽东而不知备广宁西虏亦知辽东有备而广宁无备若非多添精兵臣固知其不能守也乞敕该部将臣添兵之数速为覆请调发以救危急  上曰夷虏合谋入犯情形甚真辽阳广宁俱在急危著经略督抚镇道等官竭力防御务保无虞广宁添兵著该部作速议覆
　　○己巳礼部以  大行皇后崩题右谕德张鼐等九员差往各省直讣告不报
　　○礼部进百官上谥议文仪注本月二十五日进呈册谥议文前期一日鸿胪寺官于文华门设谥议文案司礼监官同内阁礼部并班首官鸿胪寺官于文华门下丹墀内演礼是日早  上具浅色服御文华门捧谥议官立于阶之东文武百官各具素服乌纱帽黑角带皂靴诣丹墀赞行四拜礼兴礼部官出前跪奏进册谥议文奏毕复位序班二员引班首官稍进前捧谥议官以文授班首官班首官受谥议文由中道进将近御前序班赞进册谥议文班首官进谥议文置于案赞跪百官皆跪  上览毕召翰林院官趋至前跪  上以谥议文授翰林院官命撰谥册文翰林院官受讫捧从中道出赞俯伏兴班首官与百官俯伏兴班首官复位赞行四拜礼毕序班撤案  上还
　　○辛未巡抚宣府张经世督制火药运辽阳以助急需因具＜锍-釒＞奏闻下兵部
　　○巡抚狭西李起元以募过援兵一千名正驮马一千余匹议令固原卫指挥使张效祖统领赴辽奏乞加守备职衔俾管援辽游击事以示鼓舞诏付部议　　○巡按广东王命璇奏粤海逋寇许彬老钟大番余三老等系袁进余党出没海岛啸聚剽掠跳梁于白沙虎门广海莲头之间□民受其荼毒业经督臣申饬兵将侦捕于海之东西其擒贼有功及碣石失利官员应叙赉罚治有差＜锍-釒＞下兵部
　　○壬申礼部会同文武百官议上  大行皇后尊谥词曰中闱正位璇宫俪宸极之尊永世有辞彤管表壸仪之备故刑家正国化理攸关而考行易名情文宜协鸿称肇锡惠问遹宣恭惟  大行皇后轩燿炳灵坤舆毓瑞伣天著范式膺淑哲之求配  帝承休克奉神灵之统温惠靖庄之度迪于厥躬敏勤节俭之规施于有政章明妇顺祗事  慈欢执馈称觞俨家人之礼扶桐荐盎襄  圣孝之隆毗励精之治以迨观成即清燕之闲而勤儆戒赈饥饷士时分掖帑之余宥直褒忠数赞转圜之听御韣惠周而本枝衍庆承祧计重而七鬯宣劳历选前摹畴如具媺佐  皇猷者四纪日月参荣布王化于二南寰阻溢颂顾方永长秋之御乃俄栖少广之真轸閟景于瑶斋  帝咨令德扬芳辉于宝册邦有彝章臣等祗奉明纶博稽旧典惟孝以兼万善允嗣徽音惟端以荐专称用昭节惠佥言既叶显号宜崇请谥曰  孝端皇后臣等拜手稽首谨议  上命谥文著司礼监官捧进
　　○乙亥命工部尚书周嘉谟礼部右侍郎孙如游会同内监官汪良德巡视厂库工科给事中范济世广西道御史王远宜屯田司郎中章谟监督员外郎王湛初祠祭司主事康新民带领钦天监监正杨汝常等诣  山陵相度一应修整事宜并令酌议具奏
　　○丙子大学士方从哲奏  大行皇后崩逝一应丧礼皆宜及时举行今三七已过而礼部差官报讣之本尚未奉旨天下宗藩臣民将何据以成服尽哀大典攸关似不宜迟误至此乞将原本即赐批发其进谥议文及易服二本更祈一并简发施行不报
　　○户部尚书李汝华以人言具＜锍-釒＞乞休  上曰卿司国计有年公清勤慎今边饷紧急正赖殚心措处岂可因人言卸肩求去宜即出供职不准辞
　　○朝鲜国王李晖遣陪臣李廷龟等七十三员名谢恩来朝贡方物宴赏如例
　　明神宗显皇帝实录卷之五百九十三
明神宗显皇帝实录卷之五百九十四
　　万历四十八年五月戊寅朔  上以题写  大行皇后铭旌赐辅臣银五十两纻丝二表里新钞三千贯及中书官汪民敬等银币新钞有差
　　○己卯江西巡按张铨上言自古国家之乱起于民穷财尽国家自有奴患以来军兴繁费司农束手不得不履亩加赋然亦当斟酌轻重之间稍留不尽之意乃三厘未已而七厘七厘又未已而九厘穷民何以堪此盖天地止此利薮民间止此物力正额尚苦况于加徵加徵已难况于增益长此安穷谁阶之厉职以为即不能减于七厘之内断不可溢于七厘之外譬之一身辽肩背也天下腹心也肩背有患犹借腹心之血脉滋灌若腹心先溃则危亡可立而待竭天下以为辽辽必未安而天下先危为今日计正在联人心以固根本岂可复朘削无已驱之使乱耶则诸臣之为国谋者非也  皇上之自为谋更非矣大内积金过斗以有用之物置无用之地与瓦砾粪土何殊而发帑之请叫阍不报加派之议朝奏夕可臣殊不得其解岂财为  皇上之财而民非  皇上之民耶夫有人而后有财民散财谁与守伏乞轸念民生熟维国计敕下户部将加派田亩酌量减免并乞慨发帑金给辽饷则民心联而元气固士气奋而神气张外患内忧立刻消弭矣＜锍-釒＞入不纳
　　○辛巳大学士方从哲诣仁德门候  圣躬安
　　○工部尚书周嘉谟回奏臣看得  寿宫形胜山环水抱气聚风藏诚万万年永久之基及查阅殿庑阶墀厨库垣墙等处壮丽坚固金碧辉煌于以安厝  大行皇后梓宫可无负皇上优厚盛心矣除金柱换安卜吉兴工另行具奏其隧道开穵及沿途搭盖棚厂等项照例次第举行外惟是经费钱粮浩繁工作奸弊丛生非急需卿贰分理各任提督催督之责何以综核工程稽察冒破乞简查吏部会推原＜锍-釒＞速赐点用庶典礼不致违误  上命开穵隧道搭盖棚厂等项著照例举行左右侍郎俟查简点用
　　○壬午礼部以百官成服已满二十七日请以初六日为始易素服朝参办事报可
　　○甲申  孝宗敬皇帝忌辰遣灵璧侯汤国祚祭  泰陵
　　○乙酉大学士方从哲上言迩来传闻  皇上专意静摄诸司章奏一到御前便封束高阁概不省览倘此说果真天下国家之事有不知所终者盖自九阍既隔止此数行章奏为上下关通之路今一概置不省览譬如人身咽喉既阻血脉不通其人有不立毙者乎目今  大行皇后丧礼如议谥报讣等＜锍-釒＞尚未允行此外户兵二部兵饷之＜锍-釒＞都察院按差之＜锍-釒＞皆系军国大计地方安危而俞旨卒不可得其误事可胜道哉伏望静摄之中不忘励精之念将已点阁臣先赐简用会推吏部尚书即赐钦点其余章奏关系切要者尽发臣票拟陆续施行庶朝政＜锍-釒＞通人情欢畅是亦颐神保和之一助不报
　　○丙戌先是礼部有差官讣告之请列职名以进以旨久未下恐稽误大典遂以原题职官九员分遣各省直地方谕德张鼐往直隶河间广平等府辽东都司户科给事中李奇珍往福建浙江大理寺寺副曹文衡往广东广西中书舍人于纬往贵州云南行人四员黎国俊往河南湖广甘学阔往狭西四川直隶潼关卫刘芳往直隶安庆太平等府山东布政司张柽芳往南京礼部江西布政司一面具＜锍-釒＞题知一面令前往报讣内工科给事中惠世扬一员候命未补照去岁题差册封之例注往山西直隶保定真定等府延庆保安二州万全都司尚在候旨既而发下差官原＜锍-釒＞传旨这报讣遣官另拟别衙门官去科臣著册封差用
　　○丁亥  大祖高皇帝忌辰  奉先殿行祭礼　　○  大行皇后丧礼按会典有礼部请敕差官讣告之例时阁藏旧稿未载此款敕词改  世庙时  孝洁皇后  孝烈皇后崩逝俱有敕谕载在  皇明诏令礼臣以未及考究致失请敕上＜锍-釒＞简举辅臣方从哲亦具＜锍-釒＞简举仍拟敕谕一道进呈御览奏乞誊发报讣各官报可
　　○  上敕谕礼部朕中宫皇后于万历四十八年四月初六日崩逝朕遵奉  祖宗旧制一切丧祭礼仪尔部里开具明白在京文武衙门各遵行外便行与各王府及在外文武衙门以闻丧之日为始哭临三日成服二十七日而除俱免进香故谕
　　○戊子遣太常寺官祭  都城隍之神
　　○大学士方从哲奏礼部差官报讣本内有科臣二员一为李奇珍闻题知次日即辞朝就道岂有令复回改差之理一为惠世扬因听补之官尚在京候旨如谓不宜遽差则但留此一员册封其余乞命前去报讣  上是之惠世扬著册封差用报讣另差别衙门官去
　　○己丑  仁宗昭皇后忌辰遣彭城伯张嘉猷祭  献陵
　　○庚寅遣太常寺官祭汉寿亭侯
　　○户部尚书李汝华复引疾乞休不允
　　○辛卯给管练军事务徐光启所请民兵军器
　　○调协守宣府副总兵许世臣为大同副总兵协守大同副总兵文应奎为宣府副总兵
　　○癸巳大学士方从哲奏近日章奏渐逋群情胥悦乃目前紧要事孰有过于铨务者昨经略熊廷弼＜锍-釒＞谓三道不补辽事将不可为臣连日入朝有贡生数百人以候选日久囊橐俱空向臣泣诉其困苦憔悴之状不忍见闻即此一节而铨印之不容久虚亦可见矣况今处处缺官不止辽东一镇人人守候岂止教职一行而各司俱有当行之事又不止文选一司已也柰何泄泄视之伏惟  宸断立赐施行不报
　　○甲午管理练军事务少詹事徐光启以川浙客兵互斗相伤旋即底定驰＜锍-釒＞奏闻下兵部
　　○石柱宣抚司统兵女官秦氏奏臣蒙  皇上加臣并子以土汉援将三品服色加臣兄弟邦屏明屏都司守备职衔一家受此鸿恩敢不捐躯图报惟是臣所将之兵止三千三十员名又自成一类恐军声不甚振欲将在川土兵三千五百余名陆续前来共成一臂之力然后请  皇上假臣战车给臣火器半步半马奇正相兼惟经臣指纵又臣土兵自川抵辽一概计费每名不过四两比照川将周世禄湖广土司彭元锦所领土司兵安家之例况安家银两名为安家实与各兵备置器械以御敌用臣兵跋涉万里若非器械颓损不堪何敢喋喋比恳倘蒙允臣续调必先颁赏安家以鼓前军之气而结后众之心臣志得展忠义得伸＜锍-釒＞下兵部
