<!-- { "loadSidebar": true } -->
　　○兵科都给事中王致祥等以军政拾遗＜锍-釒＞参恭顺侯吴继爵武定侯郭大诚新宁伯谭国佐安远侯柳震指挥同知方日中及山西总兵官今升后军都督府管事张爵狭西总兵官李真等不职兵部题覆有旨继爵留用余革任
　　○虏酋哈不慎立誓悔罪求贡市许之  上嘉顺义王恭顺特赐白金彩叚蟒绣及其部落银币有差
　　○乙未  上诣  太庙行  大祫礼
　　○以正旦节遣侯郭大诚常胤绪伯陈如松刘应元吴国乾分祭  九陵遣伯陈澍祭  恭仁康定景皇帝陵寝都指挥佥事蒋国谦祭哀冲  庄敬二太子坟园
　　明神宗显皇帝实录卷之一百六十九
明神宗显皇帝实录卷之一百七十
　　万历十四年正月丙申朔  上  贺
　　○赐辅臣上尊珍馔
　　○丁酉夺苏松巡按邓鋉俸二月以查看通判王应龙违限也吏科亦有＜锍-釒＞参报闻
　　○戊戌谕吏部孟春时享在迩太常寺卿宜择礼仪闲熟者先是岁暮  大祫太常卿严大纪失仪蒙旨责问至是认罪有旨夺俸三月
　　○宣宗皇帝忌辰遣官祭景陵
　　○庚子  皇第三子生大学士申时行等题今日恭遇  皇第三子诞生仰惟  皇上圣德格天至仁昌后熊占协吉欣逢再索之祥凤历开熙适应三阳之候庆延  宗社喜动寰区臣等欢忭私悰倍万恒品不胜踊跃瞻戴之至○辛丑以  皇第三子生告  奉先殿遣驸马侯拱宸行礼
　　○以宣府云州堡守备张晖为游击统领蓟镇通津春班官军宣府龙门所守备梁秀为游击管宣府巡抚标下中军坐营事务分守蓟镇墙子岭参将彭友德为分守古北口等处地方参将
　　○革福建都司军政佥书金来相黄船厂把总南京留守后卫掌印田弼任回卫
　　○升宣府靖胡堡守备邸然为昌平总兵下标兵营游击
　　○壬寅  上以宫中赏赉内库缺乏命取太仓银二十万两辅臣持奏近日京边岁费日增太仓积贮日少司计之臣方以匮乏为虑一时遽取二十万为数太多伏望少加裁节于是拟帖取十万两  上仍添五万两明日谕户部取进
　　○升太仆寺卿裴应章为太常寺卿○命南京协同守备兼掌南京后军都督府事武靖伯赵光远充总兵官镇守湖广等处地方中都留守司掌印周易为五军三营参将分守凉州右副总兵王抚民充总兵官镇守狭□地方以分守浙江温处参将□溟为分守宁绍地方参将
　　○癸卯孟春时享  太庙遣定国公徐文璧恭代
　　○甲辰  世庙雍妃陈氏薨逝命炤温静懿妃赵氏礼行
　　○乙巳以  皇子诞生赐辅臣讲官币花有差
　　○丙午升左通政魏时亮为太仆寺卿
　　○巡视京营刑科左给事中杨芳等条陈京营六事一选将领副参等官有缺务选边邮经战之将或腹里杰出之才疏名内转责之训练三军俟有成劳优加迁叙一拣庶职欲将会试武举分班留用挨次推补务期三年用尽一精训练一慎选补一择选锋谓选锋之名或以将官家人而寄名冒充或以市井无籍而钻求占役耗二军之粮乏匹夫之勇弊孰甚焉以后选锋有缺务择忠实平民膂力过人者从公替补一修马政当严谕将官督令官军加意喂养每年春秋操毕接管衙门分阅次第倒死数多者照例参究再照营中买马初行甚便近则马少价高各官称苦似当亟行停止俟数年后间一举行养马之外如车战等营尚有骆驼六十余只岁费草料八百余金谈者谓分发驼房或附近宣蓟等处就彼牧放省费为多又当并议者也兵部覆议拣庶职一款恐人多缺少难慰待用之心此往彼来益滋费劳之怨合无将在京卫者咨送京营在边腹者仍咨督抚酌量委任余五事俱应依拟从之
　　○兵部覆巡视京营科道举参将等官王治等五十二员参指挥同知等官陈直等二十二员革任○命原任南京前军都督府佥书兼提督小教场事务应城伯孙文栋为南京协同守备兼掌南京后军都督府事以中都留守司军政佥书副留守角□羊元为中都留守司军政掌印以锦衣卫衣右所指挥使伯子祥为锦衣卫南镇抚司佥书
　　○兵部覆兵科给事中陆懋龙等荐举指挥同知郎应魁等一十七员参指挥佥事李达澍等三员革任江良翰等四员夺俸三月
　　○丁未革嘉湖参将都司佥书张应选蓟镇李家谷关提调陈良玭任回卫
　　○宣府督抚郑雒等题宣镇缺乏市本银前后共一万四千四百两乞自万历十四年为始每年于太仆寺马价银内炤数给发宣镇以补扣减之数或念马价银内岁出为难议于宣镇市马内拣择最良者如数兑给蓟镇官军骑操部覆议于万历十五年为始太仆寺将额发蓟镇马一千匹于派本色分数中行令该州县每匹炤例徵银三十两仍角□羊该寺交纳总得银三万两每年止以二万四千两运送蓟镇收买土马即可得马二千匹给军骑操及查辽东虏患频仍节经请讨马价不敷别无长计今余银六千两即角□羊送辽东接济买马应用每年炤例仍发太仆寺银九千两给与宣镇以充市本其宣镇变买夷马价银并给军草料盘缠委官犒赏银两岁该若干造册送部查明别项支用是一调停之间在小民可免俵角□羊之包赔在近郊可免寄养之苦累在蓟镇得免夷马之虚名在辽镇可得马价之接济在太仆可免兑给之烦扰在宣镇可免市本之缺乏在本部可得变买之马价一举而七利存焉权宜捄弊之策莫善于此得旨该寺岁拨蓟镇马匹依拟改派徵银分发两镇宣府应给马价炤旧行
　　○戊申以泰视写  瑞安长公主金册赐辅臣银币有差
　　○升沈玄华为本司左通政太仆寺少卿周邦杰为右通政时吏部推邦杰左而特旨如此
　　○命神枢十营佐击署都指挥佥事王柱为分守通州地方兼管练兵事务参将南京小教场坐营署指挥佥事吴允忠为浙江军门标下左营游击狭西总督标下左营游击姜河为分守宁夏东路地方右参将
　　○发蓟镇义兵银一万两充春防犒赏依总督王一鹗请也
　　○己酉泰宁朵颜福余三卫夷人都指挥等官董庾等十五员各奏称进送马匹传报消息在边效劳有功乞各随贡加添三表里衣服一袭从之○工部覆直隶巡按苏酂题少卿徐贞明奉命经略水患穷源溯委遍历周咨措处财用一一列款于畿甸水患大有裨益一疏浚深州霸州等处河道共该夫役银一万九千三百一十三两一钱除霸州道属见有堪动官银三千七百八十两余于真定府存留赃罚银内动支二千两保定府五千两河间府八千五百三十三两一钱凑足前数委官及时兴举务要挑浚如法河流通利一＜锍-釒＞浚安州雄县保定等处河身及挑筑束鹿深州河堤所用人夫随便役民其工食之费要于各府州县积谷内酌量动支仍劝谕富民有能慕义倡众损赀助役者酌量旌异以示劝率一修建河间任丘桥梁及垫筑道路共该银三千六百八十八两有奇宜暂借该府官银抵用一挑复河间献县滹沱旧行子牙河之道因路远工多难以骤举宜行抚按转行道府估工议费另行题请俱从之
　　○庚戌吏部等衙门题考察方面官员副使等官郑一信等共六十八员得旨罢黜降调如例
　　○狭西慧济扯把等寺番僧马你完卜等八名赴京进贡宴赉如例
　　○辛亥升兵科都给事中王致祥为太仆寺少卿
　　○吏部举贤能官二十六员来朝布政使等官衷贞吉等二十二员在任参政等官李廷仪等四员  上命炤五年例纪录擢用
　　○壬子参议徐大任周思敬李学一各以考察不及调简大任前任河南调广东思敬江西调狭西学一湖广调四川
　　○复除原任广西副使虞德烨为湖广副使仍炤原升从三品服俸管事原任山东副使刘鲁仍得原职
　　○以户部贵州司郎中王汝廉为狭西副使南京户部河南司署郎中事主事姜召为狭西佥事
　　○以蔡国珍为福建副使李盛春为江西右参议甘雨为浙江佥事皆致仕经荐从吏部推举以原职起用也
　　○以原任云南左参政黄思近补广东左参议以考察不及降
　　○吏部等衙门题考察贪酷知府等官张珩等共十四员行各该衙门严行提问应朝者旧有拏问之例今  皇子诞生国有大庆虽囹圄罪人尚欣欣然有更生之望而况各官叨尘轩冕所论事迹未必一一皆真合从宽典止令巡按御史提问追赃以正其罪庶恩威并著情法适中而大典为益重矣有旨都著革职为民巡按严提究问追赃立限具奏
　　○甲寅巡抚云南刘世曾题罗雄县逆舍者继宗僄狡锋侠鸷悍狂悖自以垂手过膝潜蓄异谋祭炼甲丁刻镂符篆广招亡命巨奸鸡鸣狗盗之雄又蓄养川贵江西等处兵勇三千余众日演象阵凡硝黄鉄器禁入夷方之物罔不充盈武库劫掠邻境以广积储无一处不遭其凶残告泰山崇勾牌海逝即三尺童子莫不知之而思啖其肉也弑父妻母之后逆谋益急不惟不出听勘又阴借兵水西幸为贵州缉获移咨于臣臣但禁安酋勿得假兵于贼置不问岂玩此门庭寇哉窃逆肘腋心腹间固难措手复谓滇西疮痏甫平脱再徵调民且弗堪意欲反侧子回心输款以自赎也乃贼罪孽贯盈逆计愈决擐甲援旍枭獍万状声犯师宗则居民奔溃四野无烟声犯广西则郡城震悸画相矍视臣令开诚安抚翼犹可以暂寝邪谋贼竟尔负固威覊往抚职官恣杀资氏夷众毁其村寨更分其兵为七哨各路犯顺之势勃不可遏盖贼有不虚生之殊骨故有不可返之雄心贼地称独险跨三省之襟喉计复多年兼万端之变诈跳梁伏穴皆有所资而我患切剥肤稍难为力除便宜迭集近兵调度防御及与按臣多方筹画相机处剿合先驰奏有旨这土夷凶顽叛逆地方官如何不先制驭致令猖獗姑不查处著令抚镇臣相机剿处以靖地方
　　○乙卯以南京镇抚许国威任南京小教场坐营
　　○命浙江军门游击王接武分守杭嘉湖地方参将京城巡捕把总徐尚忠为神枢十营佐击狭西总兵坐营中军何崇德为总督标下左营游击
　　○升浙江副使费尧年为福建左参政复除原任浙江右参政王廷诗为山东右参政升山东登州府知府王以纁为河东运使补升狭西右布政使梁问孟为本司左布政使○复除原任礼科都给事中顾九思为兵科都给事中
　　○以河南按察使刘世赏为河南右布政四川按察使赵睿为广西右布政广西右参政张偲为福建按察使顺德府知府王守诚为山东副使贵阳府知府周一经为四川副使高州府知府李熙为广西副使庆远府知府王文炳为贵州副使巩昌府同知李启源为四川佥事兵部职方司署员外郎事主事万世德为狭西佥事荆州府同知高则益为云南佥事
　　○革龙虎左卫指挥佥事鲍举广洋卫署都指挥佥事赵云龙任以兵部题参贪纵不简也
　　○兵部题锦衣卫已故都指挥同知陈书妻吴氏奏乞将男陈尚思递减承袭一节为炤陈万言授职之后据例止应再袭一辈缘以  世庙元后之家节奉特旨准令承袭是以陈书得减袭都指挥同知陈应龙得减袭指挥佥事通计已减袭三辈辈矣今陈尚思系四辈似难准其再袭但系  世庙元后懿亲与别戚不同而陈应龙授职未久旋即病故情亦可悯应否减级量袭伏乞  圣裁有旨陈尚思准袭副千户一辈以后再不许越例陈乞仍令该科记之
　　○以大宁都司军政佥书署都指挥佥事齐擢为山东都司军政掌印
