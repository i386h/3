<!-- { "loadSidebar": true } -->
　　○时扬州风雨连日湖淮涨溢江都县北一浅邵伯淳家湾旧堤冲决五十余丈高邮州南北闸等处俱被冲决总理河道季驯上其事工科都给事中杨其休劾管河通判刘汝大州判张九思等故违节制海防道张允济查核疏虞总理潘季驯俱宜同坐部覆海防通判州判等官俱应议罚潘季驯既屡次催督宜速行道府上紧备筑以励后效得旨刘汝大等各罚俸三个月张允济姑免究
　　○乙巳大学士王家屏以张贞观论其受李采菲馈遗节仪求去位不许
　　○总督蓟辽都御史蹇达以再经论列才望轻微乞去位不许
　　○阅视山西张贞观条议一祛敛扣以恤军卒一议召买以杜弊端一罢营田以实行伍一查积银以豫粮饷一折赎锾以充积贮部覆谓折赎一议以交际太滥要折纳米豆以杜冒支此惟在上司洁已奉公不在法善与不善仍照旧例银榖分纳余俱宜依议从之
　　○兵部以御史傅光宅称镇守官不宜更调因陈更调之由大同为九边安危之本麻贵既以贪败而李东旸素有廉声且经战阵故以代贵若麻承恩系贵之侄嫌于世将故不用之大同而用之宣府又忠勇可以制青史二酋杨绍勋辽东战将为虏所惮故以守昌平倪尚忠未经大战故用之保定俱系人地相宜不得不调从之
　　○赐原任左军都督府佥书黄应甲银二十两彩叚一表里以献火器图说也
　　○以南京光禄寺董基任大理寺右寺丞
　　○降原任操江都御史胡嘉谟为贵州左参议
　　○议减保定县平谷县寄餋马匹  上以畿民疲累量减议以示宽恤从抚按请也
　　○宣大总督萧大亨会同大同巡抚邢玠议该镇惟桦门堡最冲已经奉旨用甎石包砌修筑外值天雨连绵地寒又早改限二十年七月终完报章下兵部
　　○掌后军府事定国公徐文璧以武职侮辱大臣查访的据羽林右卫替职指挥张祐优给百户李山永清右卫百户旻文通州卫百户王惟政暨燕山等卫李钦刘豸俱素称泼恶紏众喧嚷腾骧右卫指挥潘相隐庇凶泼竟未紏举宜并行提问重究从之
　　○日讲官韩世能以钟羽正再疏论劾求去位不许
　　○以总督粮储南京户部右侍郎董尧封任户部右侍郎
　　○以大同威远城参政姚国忠任分守大同北路东路右参政
　　○以总领经略家丁参将刘缙国分领总督宣大标下左掖兵游击
　　○掌后府事徐文璧以章尚学论其要狭敕使辞府任不许
　　○兵部以神机七营参将华宗周赴任无期以陈汝忠补其缺许之
　　○戊申以南京太常寺卿沈节甫为南京大理寺卿以南京太仆寺少卿王汝训任太常寺少卿
　　○以江西副使潘志伊任甘肃行太仆寺卿兼按察司佥事
　　○以狭西西安府知府郭有金任狭西苑马寺少卿兼按察司佥事
　　○兵部上疏谓近洮河之役议者皆欲灭此而后朝食乃郑雒独相机观变隐忍俟时御史周盘谓以更始善后二事付托郑雒必能令群虏渐擕西事就绪其各边市赏之规在宣大则责成郑雒在狭西则责成魏学曾务讲折申订脱有渝盟即便停赏加兵得旨按臣亲履地方闻见必真所议更始善后事宜便行与经略督抚官委任责成务靖封疆以垂永久毋得苟且误事
　　○时虏王东归经略总督所报去留互异兵部乃遗书总督萧大亨回称通事王汉林亲见扯酋三娘子归巢已真兵部上疏谓虏王既归经略宜遵旨东还以定战款之略狭西四镇宜悉付魏学曾防御得旨扯酋归巢既的郑雒俟两川廓清便作速来还酌议款战大计其西镇防御事宜着魏学曾督率总镇戮力以收后效
　　○  上令京营各军弓矢每三年一次折价给军自备其明盔甲还依见今题准事例每年拣选应修者五百副送回本部着盔甲王恭二厂修理精好送营从兵工二部覆张国彦请也
　　○己酉追浙江淳安县龚釜赃完日发遣
　　○阅视侯先春条议辽事一核散军粮以防侵扣一别土□外□以定领盐分数一储积仓榖以豊盖藏一酌取地利查议开矿烧砂等处一给回乡银两以便安插一消隐忧宜于屯盐积贮之利多方修举优恤招集之策加意调停部覆俱依议行
　　○夺零陵县知县杨胜梧俸以狱卒王应森索重囚酒醉囚乘间脱逃也
　　○革游击杨登山等回卫卢应奎准听用骆尚志等革任听调杨登山郝三聘等仍行御史提问从曾乾亨请也
　　○庚戌  诚孝昭皇后忌辰遣南和伯方烨行礼
　　○辛亥都察院李世达以河南道傅光宅论其差次不明乞去位不许
　　○工部尚书曾同亨再疏求去不许　　○以原任太仆寺朱鸿谟任大理寺左少卿
　　○以太仆寺少卿董裕任大理寺右少卿
　　○以尚宝司司丞周弘禴任尚宝司少卿
　　○壬子大学士王家屏以吏兵二部都察院因御史傅光宅论其轻率更调差次未明各具本辩明又定国公徐文璧因科论其教使卫官亦具本自陈俱已拟票未蒙发下具疏乞早赐批发如拟票未当亦乞明示  圣意容改拟以定人心
　　○先是  上命国子监较刻十三经注疏司业萧良有率属分较孟子注疏至是北□衣成因举篇中要旨上陈其略曰孝思法舜  两宫之尊餋宜隆庄岳语齐储贰之薰陶贵豫发政以施仁为本视民如伤伤心以寡欲为先畏天时保以至亲贤臣隆手足之谊明刑政备桑土之谋靡不触目警心反躬实践庶  帝王之学与韦布不同而太平之功亦旦夕可奏矣
　　○癸丑固原总兵尤继先准以目疾餋病痊日起用李眗降充副总兵官管狭西总兵事从部覆总督魏学曾言也
　　○以阅视科臣张贞观参论各将官命李如松遵新命策励供职张天辅等革任阎金皋行巡按御史提问
　　○发柴登科烟瘴地面永远充军常明一等发配以管军枉法科敛也
　　○兵部奏三吴财赋重地内虞水荒外虞海寇日者闽越倭报人心益惧故科臣张辅之有修水利豫备防之疏如蓄水涉水等处堰闸堤坝等工务使一劳永逸以至抚流移补卒伍斤债帅给粮饷饬朽钝以及墩台战舰皆宜整顿适用毋使苟且塞责  上嘉纳之
　　○乙卯以四川擒斩番贼捷音祭告  南郊遣公徐文璧  北郊遣侯吴继爵  太庙驸马万炜各行礼
　　○以原任南京鸿胪寺少卿王樵起补南京太仆寺少卿
　　○以礼部仪制司主事唐伯元改补尚宝司司丞
　　○以南京刑部右侍郎余懋学任南京户部右侍郎总督粮储以太常寺卿管国子监祭酒事张一桂任南京礼部右侍郎
　　○南京户部尚书张孟男以王德完论劾求去不许
　　○时宣府仓场库驿军需钱粮被王三槐等侵盗亏折浥烂阅臣钟羽正上其事以魏瑄赵世勋发边卫永远充军余哨了纳赎有差从之
　　○阅视蓟昌等处右通政穆来辅同督抚巡关诸臣奏称各属荒地以十分为率尽数开垦者纪录一半以上奖赏无开垦者罚治又各卫屯粮将前年拖欠并本年钱粮完至八九分以上者遵例免议仍令三月内报完部覆允之
　　○赐大同阳和右参政郜永春银十五两贮丝一表里着吏部纪录张世烈遇缺推用张后甲与马林等各赏银十两逯原改调阅臣曾乾亨荐其边材可用也
　　○丙辰左都御史李世达再疏求去不许御史傅光宅仍以误注台差抗辩罚俸
　　○以福建右布政张明正为南京太常寺卿
　　○以山东青州府知府袁年升江西副使备兵袁州
　　○户部覆科臣韩学信条议一申条鞭之法不得分外科派假公济私一革富户之累不许佥立殷实名色以滋劳扰一剔积榖之弊不得滥罚折价私充囊橐违者各宜参治着如议行
　　○获西宁前所奸细三十四名械系来京送法司枭首传示各边
　　○纪录鴈平道右参政吴同春等各加衔候平盗功次勘明一并优叙从部覆阅臣张贞观请也
　　○工部覆应天巡抚李涞御史张士价奏各府属被灾地方如胖袄等项银料及停徵免徵带徵分数着地方官出示晓谕从之
　　○丁巳以湖广副使林梓任湖广右参政
　　○赐总兵麻承恩银二十两纻丝一表里张邦政马魁武各赏银十五两余各分别纪录从御史刘尚忠奏其斩获史酋功也
　　○赐四川巡抚李尚思银三十两纻丝三表里仍荫一子入监读书总兵李纲银三十两纻丝二表里李士达来经济各升一级赏银二十两纻丝一表里朱文达实授副总兵余各升职有差以杨柳白沙等处擒斩番蛮有功故有是赏
　　○吏科给事中韩学信奏西宁总兵尤继先在经略则以病愈议留在总督则以未愈议去若以临戎安望同心共济此边臣乖忤当戒也又见总督蹇达报虏入犯十四万提督李言恭遂请设九门兵马近知所报皆属虚张是边臣与京营之轻率当戒也包敕尚书诸臣以公心举错而部臣亦无轻为用舍虏情以实事奏闻而内地亦无过为张皇  上然之
　　○兵部覆魏学曾奏去岁虏犯洮河论逆不独火真今各酋出边论顺不独扯酋顺逆俱同制驭宜一有绝有不绝何以服虏心惟火真在固原当绝赏专剿其余俟衅绝之更欲于不罢款市之中寓限制防闲之义如零虏讨赏者革岁时馈送者革不遵市期径入抚院夜呼城门者禁市锦绣珍奇者禁宴待拘执人员者绝市马病损索我高价者绝诸如此类皆定为章程七镇坚守依我则抚否则与战每年巡按御史核奏毋得虗文塞责得旨各镇驭虏事宜既该督臣建议便行与经略抚按等官酌审虏情更定约束务痛革滥增横索等弊
　　○戊午总督魏学曾奏虏庄秃赖明爱等额赏停革报可
　　○己未易州天鼓鸣
　　○礼部奏请冬至日临御
　　○兵部覆尚书郑雒巡抚叶梦熊修内安边条议一置将官洮州当虏冲要地宜于临洮适中处设参将一员景古城设守备一员归德保定站复添守备防御二员庶缓急有资唇齿自固一留班军旧例临河之卒往戍甘凉今洮河危急视甘凉殆甚合将临兰河岷四卫共兵三千二百二十五名议留本地戍守一募冲锋一增年例一修器械一严番族一议援兵  上令如议着实举行
　　○庚申以太仆寺卿范谦量为太常寺卿管国子监祭酒事
　　○以原任广西左布政管大勋复除福建左布政
　　○礼部覆御史杨镐奏故民赵彦妻孙氏因夫故绝食身死宜表贞烈从之
　　○辛酉以江西佥事朱廷益任南京光禄寺少卿
　　○以河南左参政张餋蒙任太仆寺少卿
　　○以四川左参政周思敬任太仆寺少卿
　　○赐大理寺卿李汶母封太夫人父李登与祭减半造葬
　　○壬戌宣镇总兵李东旸等守备杜光宇等俱罚俸有差千总刘继孝等革任着御史提问以火焰山永宁墩达贼两处入犯杀伤军丁焚烧房屋为督抚参劾也
　　大明神宗显皇帝实录卷之二百四十一
大明神宗显皇帝实录卷之二百四十二
　　万历十九年十一月癸亥朔角□羊绛二州地震
　　○刑科题赵锦奉旨起刑部尚书迁延未赴今岁五月大审九月朝审皆法司重务更值各省直五年审恤之期诸臣恤疏纷纷非署理一人所能独办宜责令赴任倘其固逊乞允致仕以示优异  上令速来供职
　　○河南道御史林祖述题参蓟辽总督蹇达节报虏情张皇轻率哨探非真而急遽求援摇惑京师致烦  圣虑且前一见于按臣胡克俭之弹章再见于科臣钟羽正之指摘乞易人以镇边疆不允
