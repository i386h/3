<!-- { "loadSidebar": true } -->
　　○己卯册封遣通政黄克念修撰余继登寺丞王汝训户科彭国光等中书舍人李茂功行人罗大竑等充正副使诣吉王等府行礼○辛巳调云南佥事伍让贵州提学佥事
　　○河南饥广西御史陈惟芝奏臣乡异常饥荒周南尤甚人民相食枕籍死亡满城满野有郑侠不能绘者露根之余可为寒心虽节经  敕谕奉行者缓不及时与其待既毙而赈不如存而赈之为有济也请发怀卫见贮仓粟七千石  上允
　　明神宗显皇帝实录卷之一百九十七
明神宗显皇帝实录卷之一百九十八
　　万历十六年五月癸未朔以端阳节赐三辅臣及日讲官金书黄符艾叶
　　○改宁前游击为西路协守副总兵驻劄前屯其备御移驻中前所听协守管辖从督臣张国彦请也
　　○升都司许大成蓟镇游击
　　○甲申  上将御经筵以  圣体未敢传免大学士申时行具＜锍-釒＞恭问
　　○命翰林院修撰萧良有充起居馆官编纂六曹章奏
　　○吏科都给事中张鼎思＜锍-釒＞考察届期条列五事慎奏留禁馈遗详咨访裁供亿核名实下部院议
　　○乙酉  上视朝廷试天下岁贡生分上中下卷上中准贡下卷发学肄业仍将提学官照例查究○丙戌升狭西按察使艾可久本省右布政使
　　○勘科常居敬＜锍-釒＞新运已临天时亢旱再条八事一浚泉源以资灌注一复湖地以预潴蓄一筑汶河以防渗漏一建闸座以便节宣一设闸官以肃漕规一给关防以重事权一严筑坝以便挑浚一复夫役以备修防部覆如议
　　○湖州饥巡按御史傅好礼动支漕折银一万两赈济先发后□部覆免议责令如数抵解仍申敕擅动之罚
　　○丁亥赐三辅臣上尊珍馔
　　○辽东总兵宁远伯李成梁以御史任养心有言引罪乞休并请罢斥弟男李成材等  上不允谕令尽心任事
　　○礼部题原任礼部尚书陆树声以二品致仕年踰八十齿德并懋请行应天抚按官存问如礼  上允行
　　○戊子  上视朝
　　○调湖广按察使黄鹤狭西按察使升湖广参议王毓阳本省按察使
　　○命原任兵部尚书凌云翼革职闲住以先是应天抚按劾其纵子及仆殴儒致死二命至是法司覆议以闻也生员章士伟者云翼年家子与云翼仆韩文因典房起争被殴未几死诸生诣云翼诉之入而门闭大被挞辱秽污满体已殴之闸下裸而出之诸生张元辅不胜愤自经台省交章论劾故有是命
　　○己丑  孝宗敬皇帝忌辰遣宁晋伯刘应元  泰陵行礼
　　○庚寅巡抚延绥右副都御史梅友松奏神木孤山两地三月内营军以月粮久虚相继鼓噪首恶业行枭示而军政之不立实缺饷致之请敕严催徵解以杜后患章下兵部
　　○南京礼科给事中朱维藩奏救荒一事古无奇策唯在当事者殚竭心力于无可为之中求为有可救之策斯无负设官养民之意而民生攸赖矣今淮扬凤泗民饥相食江浙米价腾贵救之当议远籴而委之无银无谷则设官谓何请责成有司曲为那借尝忆臣为令时偶遇织造无措本府查吊库册择稍缓者动之未尝称乏则他县可知也此外有兴作一法范仲淹领浙西遇荒岁凡仓廒吏舍寺观诸所悉皆鼎新时吴中大饥而杭不称害者以此矧今不容己之役固多也请敕查议酌行＜锍-釒＞下该部
　　○辛卯  上御皇极殿鸿胪寺宣奏捷音百官致词称贺祭告  郊  庙
　　○壬辰河南等道御史姜璧等条上考察事宜凡五事急先务以奠民生严考核以核吏治精考注以别淑慝速回任以免营馈慎署篆以杜侵扰＜锍-釒＞下部院
　　○工部奏河南巡抚衷贞吉题报  潞王府第工竣原估六十万今止用其半而规模宏丽足壮维藩上加赏有差○癸巳河南道御史杨绍程以郧阳军变劾参将朱万春实为乱本营兵非万春令不敢发且以行都司改儒学论已经时勘以数次何以寂然无声万春方至而辄有烦言宜穷究正法诏勿问
　　○南京刑科给事中徐桓奏川南擅征腻乃马湖推官吴时泰为之倡首不意酋诈降掩袭都司李献忠等全军覆没今且罪在必讨然种烦地险势难尽剿宜扩抚绥之仁薄行调度之罚不宜穷讨以滋边衅＜锍-釒＞下兵部
　　○兵部题叙辽东抚镇将领功次李成梁岁加禄米五十石张国彦顾养谦升俸一级予勋阶诰命仍与成逊吴希汉等各赏银币有差
　　○丙申兵部尚书王一鹗及蓟镇总督张国彦辽抚顾养谦先后各＜锍-釒＞辞辽功赏赉不允○赐翰林院修撰舒芬赠左春坊左谕德谥文节
　　○己亥升狭西佥事朱正色本省副使分巡西宁
　　○辛丑升参议袁弘德肃州副使抚治番夷
　　○癸卯升山东佥事陈文燧狭西右参议分守西宁
　　○乙巳谕礼部朕见入年以来天意叠见春则草场煨烬昨又雷火仓廒军粮草束国家之重务军民之至要者方今天下灾伤重大民穷时艰之日又上天警戒尔部便行内外官司痛加修省是时山狭河南江浙南直诸处并告灾困诸司抚缉赈救之＜锍-釒＞日上而讫无奇策故特有是谕
　　○丙午调广东按察使陈瑛山东按察使备兵徐州
　　○丁未  上御皇极殿
　　○大学士申时行等奏上  太祖高皇帝  成祖文皇帝实录各十五卷○吏部奏题考选知县等官叶初春兵科董道醇南工科各给事中林道南湖广道林国材山西道陈忭广东道袁应文贵州道王以道南贵州道各试职诏如拟
　　○改南京兵部员外郎张一桂国子监司业仍支正五品俸
　　○戊申太子少保礼部尚书沈鲤题奉  圣谕修省请饬内外臣工勤修职业更愿我  皇上绎节用爱人之旨思财散民聚之言供亿营建有可减省者酌议蠲贷则民心悦而天意可回矣  上谕近来各官宴会往来废坠公务奢侈耗费屡行禁止肆然不遵今后勤慎职业毋但虚文塞责如仍前不遵科道官指名参奏所议俱依拟行
　　○己酉刑科给事中杨文焕＜锍-釒＞天灾流行安民无术劾王道亨郑承宪凭恃戚畹肆毒小民诸不法事  上谕戚臣受国厚恩当安分守法何以辄行横肆郑承宪王道亨应如法即讯姑以宽政全亲亲之谊听其省改＜锍-釒＞内多犯都付法司提问
　　○巡抚延绥右副都御史梅友松奏称先任右佥都御史考满历有边功屡经赏赉乞比巡抚曹子登例荫叙许之
　　○山东巡抚右副都御史李戴题称鲁王颐坦捐禄买籴至一千二百余石以助赈恤  上赐敕奖谕
　　○升户部郎中陈朴湖广副使蕲州江防
　　○庚戌升保定知府顾显仁河南副使分巡汝南
　　○辛亥祭  地祗于  方泽遣文徐文璧代
　　○壬子巡抚山东右副都御史李戴奏祈祷不效弭灾无术引罪求罢时四方旱报日至戴奉命躬祷泰山而雨泽未遍故有是＜锍-釒＞得旨抚臣受事一方岁灾民困正当竭力分忧岂可辄自引退李戴不允辞
　　明神宗显皇帝实录卷之一百九十八
明神宗显皇帝实录卷之一百九十九
　　万历十六年六月癸丑朔原任吏部尚书严清奏谢存问报闻
　　○命按察使丘浙知府杨沂周良贵致仕参政应存卓林偕春调用以吏科张鼎思劾其不职也
　　○升遵化守备朱士元昌平游击
　　○甲寅原任郧阳巡抚右佥都御史今逮问李材奏辩御史苏瓒论劾事大略谓臣任云南金腾兵备见岳凤虽擒缅贼犹肆土夷猛养蛮莫皆叛附之岁为边患臣思二酋不归边无息肩之日多设间谍谕以祸福令其诛缅自效大朗长者缅腹心也散夺缅官目也二酋入间前来受计既而缅贼果遣兵三万驻劄遮浪前来报讎猛养惶惧乞救臣命游击刘天俸等领兵星赴会剿乃有遮浪之捷刘天俸初报获功数可盈万生擒五千值臣叨升郧抚陈严之就近交代理难久羁不及候级到到矣越月而巡抚刘世曾肖验情实乃以  上闻将吏之结勘抚臣之验奏皆臣行后事臣待罪家居忽接邸报按臣苏瓒论臣欺罔谓土夷合兵功缅不属天兵夫以夷攻夷听我调度即我兵耳前者蛮莫叛三年猛养叛三十年一旦而为我杀缅谁使之陈严之乘破竹之势收抚送速遮些儿五十余处皆二酋归附之余威也若曰杀虏夷商彼蛮江漳毒千里无人矧兵争之日声息久传夷商何为送死战场侧耶臣先年叨任广东以一道之力破斩海倭山寇四千有奇卒以忤时投闲畎亩兹臣犹前志也自甘枉死能不令边臣灰任事之心哉＜锍-釒＞入  上切责李材奉旨提讯应候到日问理何得辄光奏辩＜锍-釒＞下所司○乙卯赐原任礼部尚书何维柏谥端恪
　　○禁见官生祠行抚按查毁参治从科臣李汝相＜锍-釒＞也
　　○升广西参政沈应文本省按察使礼部郎中张志湖广参政分守荆西广东副使徐应奎本省参政分守海北
　　○丁巳吏部遵旨题升钦降官员州判张鸣冈左之宜顾宪成高维崧常州等府推官  上依拟
　　○升归德知府谢裘广东副使彰德知府陈九仞河南副使
　　○升真定守备杨方亨遵化游击
　　○戊午都察院右佥都御史詹仰庇＜锍-釒＞我朝修身体道妙契圣真如薛瑄胡居仁陈献章王守仁既得从祀如罗伦罗洪先亦以理学纯修得文恭文毅之谥皆六品清秩仰被华褒诸臣之外有南京国子监祭酒蔡清笃学著书清标振俗先识宁藩之逆节累辞通要之升除朝论学宗居然先德从祀易名不愧前哲诏下礼部议覆予谥文庄从祀另议
　　○己未勘科常居敬奏黄河故道开复甚难宜罢役而訾家营支河之议起
　　○庚申京师地震
　　○大学士申时行等＜锍-釒＞问  起居以朝典久旷  圣躬在摄也
　　○升巡抚应天右副都御史佘立南京大理寺卿
　　○升湖广都司尹邦宪郧阳参将
　　○山西道御史陈登云＜锍-釒＞请册立  东宫并究戚畹郑承宪骄横之状  上不报
　　○壬戌大学士王锡爵以三年考绩赐钞锭羊酒＜锍-釒＞谢  上报闻○癸亥蓟镇督抚张国彦等奏属夷干多罗忽令部夷扯落等冲放筏板潜入潘家口杀死运军二人夺去驮甎马三匹随被官兵擒获贼夷卜儿大等五人失事官熊世锦等分别罚治  上依拟
　　○升太常卿周继都察院右副都御史巡抚应天
　　○升福建都司佥书黎国耀湖广都司军政掌印
　　○甲子诏年来传派织造叚疋未解者浙江暂停苏州减半以恤灾民从工部尚书石星之请也
　　○论王锡爵卿简任密勿协赞忠勤兹当考满劳绩茂著加太子太保余官如故荫一子入监读书给以新衔诰命锡爵奏辞大略谓臣三年以来旷官尸禄之咎不可胜纪姑就目前时事徵之北乾南潦军讧民咨河决火妖所在告警臣曾有一筹消弭之效否乎维时  明主方下罪已之诏元臣屡控辞恩之请而又近会百官奉谕修省臣备位弼丞义均休戚今纵不能区区腐身委肉疗饥炙臂分痛庶几惜福可以禳灾知止可以不殆也乃兹明廷奏课既逭幽黜中使匪颁且叨素飱若更偃然受爵于待放之时蒙宠于  主忧之日上天方怒岂复贳臣朝野清议又谁原臣臣不惟身之陨越是惧而且上为国家羞下为名器惜此所以三复温纶一字一汗而不敢不备沥循墙之悃以干转圜之听者也伏乞  皇上收回成命庶清朝之课典不轻微臣之官谤可逭  上嘉其公忠弼亮谕令祗受不允辞
