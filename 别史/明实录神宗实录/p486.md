<!-- { "loadSidebar": true } -->
　　○吏部上言万历二十五年六月内诏书一款凡钦降罢斥官员吏部遵照新旨访择可用者分别等第查开职名议拟具奏其各衙门缺准陆续推举相应原名补用惟时臣部失于奉行以致诏旨不信臣诚无词以谢天下今复三年矣诸臣始以仗下之鸣继成沟中之断身既隐矣意宁复有希冀用舍在朝廷不在诸臣也若有罪之臣尚且录用天下必谓主上明圣原非拒言而诸臣戆愚本自过当因今日之用忘其前日之处事大者亦小迹其者亦平在诸臣无名可托而优容忠直之名尽归君父若可用之才永不收录天下亦必谓一言之误一时之忤而锢人于圣世因其身之不用益思其前日之言事晦者反显言淡者反浓在诸臣之名日重而禁锢言官之名反归朝廷此两端者愿  皇上慎择而审处其一也建言诸臣臣敢必其人人皆纯忠言言当事理其上者忧国下者爱民最下者不及名矣最下者非人臣也其余皆可因其向而收之以为国家用上者必竭心力以报而下者亦勉强为善以护惜其名且人鲜得中事可节取激昂者终圣于委靡直戆者终胜于缄默受名而过终胜于全不顾名忧国而过此两端者亦愿　　皇上慎择而审用之其一也不报
　　○甲戌直隶巡按李文璧请减鱼苇等税银以苏畿内先是畿内额税七万又加鱼苇税银四万税监王虎罔利取盈鱼船苇场之外税及卖苇箔及卖鱼处所无鱼苇则派落地之税算及果园菜畦以至窑井  上知其困民命归并张烨马堂而虎管矿务民若更生然顺天等七府所派二万之数实无所出烨移文督催甚急故文壁疏乞蠲免万不得已则请减  万不报
　　○乙亥以畿辅大雨遣公徐文璧等祭谢  南北郊等坛庙
　　○丙子改巡抚顺天右都御史李颐为南京都察院右都御史自右都御史赵焕升任南掌院缺官已二年矣
　　○户科给事中田大益工科给事中张问达等连章论劾程守训皆不报
　　○戊寅湖广巡抚赵可怀疏报入境日期并陈楚事近状是时税监陈奉已出楚府可怀入荆州楚人拥车诉陈奉之恶哭声如雷可怀宣布  上意且云陈奉已经取回治罪反覆璧晓遂以吏部咨文备载谕语付之传阅众方色喜叩头呼万岁旋散去可怀疏言方数万众汹汹时臣亦惶悚流汗云
　　○庚辰户部尚书陈渠言先后进过承运库御用监司设监珠玉等项计价银二百二十余万似足供典礼之用乃臣等营之甚艰而内臣视之甚易见进者方其多而未己未进者嗔此后而彼先若真为题讨千万之数可责完于旬日者乞敕下御用监将见进珠宝验收儧造勿过求备致稽盛典仍运承运库且停守催毋得一时逼索无措奉旨今国计诎乏边饷告急及进过钱粮数目朕岂不知但典礼所需亦难缺少着各各该监局将见收珠宝验收做造其缺用的尔部还设法催办毋得推调且举行吉期内外请臣静听旦夕传示毋得聒扰以致稽迟
　　○辛巳提督操江南京都察院右佥都御史耿定力以病求去不许
　　○壬午兵部言松虏失其故巢乘制防之际两哨入犯我军扼险设伏斩馘一百六十有奇请照大捷事例择日祭告  郊庙于御前宣捷称贺从之
　　○癸未以原任云南副使何思登调广西副使原任贵州右参议梁铨降调四川佥事
　　○甲申命紫荆马水军士月饷每岁给本色三月豆一月仍以所发临德仓粮分赈时巡按御史于永清巡视边关至马水口公署二守卒饿甚割山涧死人肉且炙而且啖永清闻其臭摉而得之为之流涕遂以上闻故有是命
　　○御马监左少监暨禄劾奏诚意伯刘世延犯罪回籍不思杜门省改致书嘱托包揽客船干求免税纵子刘尚仁等紏党成群阻挠税务  上命禄会同该抚按官严拏问拟具奏不许连累无辜
　　○乙酉升荆州知州徐尧华为河南右参政分守辽海东宁道
　　○丙戌命宁夏东路副总兵杜松回卫听用兵部言杜松素称廉勇兹因忿削发已成废弃宜令松回卫而以游击雷安加参将衔补之
　　○升右通政许弘纲为左通政太常寺少卿程奎为右通政
　　○应天巡抚曹时聘言南京守备太监邢隆刘朝用催徽州等处春季包矿银两那借有尽需索无已乞明谕二监将包议银急行停止无执留中即允行之说使  明旨不信不报
　　○丁亥大学士沈一贯言比日楚事之兴臣甚服  皇上之一断即易陈奉而下回京治罪之旨又甚服  皇上之再断逐支可大用赵可怀克期催赴使楚民有所恃而不忍为乱有所畏而不敢为乱真睿谟也今可怀往四十余日矣再一疏来无一批答窃恐可怀之心疑而楚民亦从此疑臣以为今后可怀疏来愿皇上不吝数字慰之臣会上二揭为拏到襄阳府推官何栋如乞恩赦宥亦未蒙答佥事冯应京又拏到矣冯应京在楚甚得民心去任时老稚填街泣送至今家设一牌位焚香供餋  皇上本无拏应京之心乃陈奉所为耳奉既有罪则应京无罪此正安定楚人一大机会矣窃为应京既得楚民之心则  皇上即用应京以安楚民之心其事甚便不然亦当从宽善处赦其罪而别用之又不然亦宜无丽于刑狱而早为之昭雪必不宜更露谴呵而引陈奉之过为己过也傥措置少失中和而使楚人不能释其疑将恐啸聚不已而区区一赵可怀必无能以虚言角□羊释矣纵忘楚地岂可忘显陵而轻置之度外也不报
　　○夺狭西临洮总兵官萧如薰孙木俸四月以奏报烧荒宜在冬春而迟之夏尽云  刑科都给事中杨应文请定热审日期不报
　　○升四川左参政谢诏为本省按察司
　　○戊子升山西按察使黄嘉善为右佥都御史巡抚宁夏
　　○吏部左侍郎兼翰林院侍读学士掌詹事府事刘元震疏乞省亲许之仍命驰驿去
　　○南京吏部尚书孙丕扬再辞新命不许
　　○浙江道御史李以唐疏劾程守训不报
　　○己丑襄阳府推何栋如奏辩陈奉参论事情奉旨何栋如既奉旨拏问自当席藁待罪静听处分乃敢逞臆饰词强辩好生可恶本当轻处还拏送镇抚司好生着实打问了来说不许疑畏卖法　　○壬寅  孝庄睿皇后忌辰命宣城伯卫应爵祭裕陵
　　○升南京太常寺卿沉子木为通政使
　　○以原任河南副使项德祯调补山西右参议升山东右参议李开藻为山东提学副使升户部郎中戴绍科为狭西苑马寺少卿兼佥事
　　○湖广武汉黄等府州县耆老李之用等言冯应京之忠节陈奉之贪墨皆不可枚举应京遭诬被逮百姓如失慈母万身难赎不远四千里哀呼奔随乞命于  皇上之前乞宥应京而重处奉不报
　　○癸巳兵部覆总督狭西三边尚书李汶条陈边事以防秋方急在延宁河套诸酋虽屡乞款贡而夷性犬羊未有定议在甘固松山西宁洮河之间俱有结聚思逞情形而松山疆土新复必我两河若甘之凉庄固之兰靖所在兵将分布一遇虏犯不待调遣星驰互援庶可善后傥河套诸虏西犯则延宁二镇即行捣袭不得以款故疑阻至于延之定边沙梁宁之安定沙湃皆丑虏经繇冲隘沙拥墙平率无限嗝尤宜极力扒除各镇兵马俱限七月初一日齐到信地审时设防斟酌调遣奉旨四镇兵马部署既定着严行各官务要远哨密侦互援共捣使虏不敢内犯防秋毕日仍分别具奏如有虚张逗遛及互分彼此参处勿饶
　　○乙未大学士沈一贯言旧制每年一热审五年一大审今年当大审之期屡奉  明旨而至今尚未遣官查万历二十四年在五月间今已七月矣
　　○望  皇上即赐举行不报
　　○命吏部右侍郎兼翰林院侍读学士冯琦为经筵讲官　　○赠总督漕运巡抚凤阳兼管河道户部尚书兼右副都御史太子少保褚鈇为太子太保从礼臣之请也
　　○新筑大内乾德殿台高八丈一尺广十七丈御史林道楠董其工三十年四月道楠上言宰臣不与闻司空不奉旨  天语仅衔于内侍考卜惟凭台官禁中何地不宜有此高台白虎轩昂堪舆最以为忌矧三殿  两宫高不过一十二丈今台高八丈一尺加以殿宇又复数丈其势反出宫殿之上屈指兴工将及一年日役夫匠二千余人班军二千余人内外管工诸臣朝暮督率不遑  起居仅高一丈三尺耳以八丈一尺总数计之虽再加以三年尚未可就绪也而盖造数殿宇之工又不知经几月日木石砖瓦畚插缔构等费非二百万金不可  皇上不问有无止责诸管工内臣内臣无计措办必索诸工部之库藏工之竣也其何日之有不报
　　○是月山东税监陈增进银内库银一万八千四百余两马二十四匹骡一头
　　○仪真税监暨禄进银内库船料银二千九百余两遗税银一万七千余两又税银三万五千余两赃罚银一千九百二十六两又遗税银五千九百三十八两
　　○河南矿务指挥杨宗吾进银内库廪饩银六百两矿银六千一百四十二两
　　○山东税监陈增进银内库矿金一百五十四两银一万二千八百六十两赃银七千三百六十两额外盐税银三千五十二两漏税纱罗四百一十一疋
　　○广东税监李敬进银内库珍珠一千八百五十八两有奇赃赎银二千两犒工银五百两矿金一百九十九两矿银三千两珍珠变价银三千一百五十三两
　　○广西税监沈永寿进银内库罚赎银五百五十两税银三千两古窑银二百五两银三百二十六两丹砂八两三钱
　　大明神宗显皇帝实录卷之三百六十

大明神宗显皇帝实录卷之三百六十一
　　万历二十九年七月丙申朔孟秋时享
　　太庙命公徐文璧恭代  上谕礼臣朕宜亲行致祭偶生热疖步履艰痛恐不成礼命代祀等官务各秉诚竭处毋容少懈
　　○先是狭西抚按言每岁御用袍服以四千疋为额自二十八年九月进贡后起织至九年四月已织完者共三千二百疋乃于本月内始奉新命改织盘梭又奉钦降柘黄暗花二式每绒一疋各长五丈八尺每机日可织一尺七分二机合织计半年方完一疋今改织盘梭改妆及剜样暗花等绒每机日织一寸二分二机合织八月余方戍一袍自五月至九月仅一百二十余日岂能改织盘梭如其额数乎今议将已完三千二百疋并改机八百疋合角□羊以足四千之数今年九月后悉遵新旨尽数改织疏上工科诸臣亦为代请俱不报
　　○丁酉兵部上防秋事宜一应援务遵纪律二战款务合机宜三意见务尚协和四参核务别功罪  上命通行申饬各边及时料理务要同心体国着实遵  
　　○南京内官监太监党存仁办诚意伯刘世延参论事并劾世延及其子尚义侵占芦洲等事奉旨刘世延屡犯不悛今又听子刘尚义济恶流毒占据田洲纵私挠法前暨禄来奏已有旨着同抚按官拏问今着一并拏问具奏党存仁用心管事不必疑具
　　○己亥升吏部文选司署员外郎中事主事王永光为通政司右参议先是永光以特旨留用六选已满例应升四品京堂吏部以曾蒙降级照所降员外职级拟升正五品从之
　　○升授行人陈治则为吏科给事中黄吉士浙江道御史
