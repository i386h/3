<!-- { "loadSidebar": true } -->
　　○辛酉巡抚浙江右副都御史滕伯轮会巡按御史傅好礼条上恤民十二事一印发徵收繇帖以防欺隐一改折协济仓粮以省运纳一禁加派以杜糜费一革火耗以严侵渔一酌条鞭以剂缓急一省差徭以免赔累一裁冗滥夫船一定衙舍修理以绝耗蠹一禁馈送之烦一革白役之扰以明法令一查免追攀一收保驿囚以清罪罟章下该部
　　○命湖广左参政刘守仁致仕
　　○壬戌  上视朝毕御文华殿讲读
　　○漕抚杨一魁奏辩御史祝大舟论劾乞敕河臣查勘徐邳道堤是否如旧缕堤高堰先经冲损者即今曾否修葺钱粮有无乾没成功是否毁坏一切不敢规避＜锍-釒＞下该部
　　○辽抚顾养谦奏辩御史田一麟论劾谓一麟论臣开原失事推诿遮饰而开原原未失事已蒙  圣明洞烛又论臣备兵蓟州时营荐边材躐得巡抚臣查荐臣边材者科臣则周邦杰等台臣则贾如式等凡二十四人皆与臣无交巡抚之推则廷臣奉  皇上选用贤能知边务者之旨谬以及臣臣辞不获命有何钻营唯是谓臣既经论劾志气恢阻不能有为则一麟言是伏乞罢斥  上谕令照旧任事章下所司
　　○癸亥  孝贞纯皇后忌辰遣永康侯徐文炜诣  茂陵行礼
　　○礼部请以曾子子孙视孔颜孟三氏为四氏学盖曾氏裔流寓江西之永丰支族单弱至嘉靖中始奉钦依世袭博士复还山东故御史毛在以为言部覆许之
　　○甲子祭  三皇于  景惠殿彻馂赐三辅臣
　　○礼部尚书沈鲤请饬学政以兴教化谓教士之法莫亲于师儒宜慎其选除优其迁转使科目出身者不薄此而不为贡途出身者不画地以自限然后师道重而教可成也至抚按论劾有司不堪牧民者辄拟改教是重民而轻士矣宜禁勿行诏从之
　　○升南武选郎孙秉阳广东副使
　　○乙丑  上御经筵毕阁臣出至文华门内臣止之有顷司礼监太监张诚持贞观政要出谓阁臣曰  上问先生魏徵何如人阁臣对魏徵事唐太宗能犯颜谏诤补过拾遗亦贤臣也诚述  上言谓魏徵先事李密后事建成又事太宗忘君事讎之人固非贤者阁臣曰以大义责徵诚如明谕第其事太宗却能尽忠即如伊尹就杰后佐汤成伐夏大功即称元圣管仲事纠后佐桓公一匡天下孔子遂称其仁即如我  太祖开创之时刘基陶安詹同辈皆元旧臣顾其人可用否耳魏徵强谏如十恶十渐至令称为谠论不可以人废言也诚以阁臣对入奏  上复命诚传谕云唐太宗胁父弑兄家法不正岂为令主阁臣曰太宗于伦理果有亏欠闺门亦多惭德第纳谏一事为帝王盛羙故后世贤之若如我  太祖家法贻之  圣子神孙真足度越于古皇上所当遵守其前代帝王唯尧舜禹汤文武为可师唐太宗何足言哉诚再述  上意罢贞观政要讲礼记阁臣曰记中多格言正论开讲极为有益第宋儒云读经则师其意读史则师其迹在  孝宗朝常命阁臣纂辑通鉴以备经筵若将通鉴与礼经间讲则知今古成败得失足为省戒之助又宋儒真德秀大学衍义一书  世宗尝讲之洵经史格言之林也诚入奏  上复命诚传谕魏徵忘君事讎大节已亏纵有善言亦是虚饰何足采择竟罢贞观政要礼经云是日  上命往复再三讲读官侯宴良久知  上留意经史评论古今莫不叹服称庆阁臣退以所对上言仰惟  皇上天纵总明日新学问其于剖析义理权衡人物是非贤否卓有定评非臣等愚昧所及臣等窃闻之论人于三代之上不可不严论人于三代之下不得不恕如唐太宗开基创业身致太平史称其平隋之乱比迹汤武致治之羙庶几成康尤可称者纳谏如流改过不吝亦三代以下之贤君也至于胁父杀兄闺门惭德如  圣谕所评则深中太宗之失视古帝王诚有愧矣魏徵事有为之主当不讳之朝知无不言言无不尽王圭称其耻君不及尧舜以谏诤为已任十思十渐后世以为谠言亦三代以下之直臣也至于失身隐太子忘君事讎如  圣谕所訾则切当魏徵之罪其于人臣大节信有亏矣故君必如尧舜禹汤文武而后为圣君臣必如皋夔稷契伊傅周召而后为纯臣臣等至愚极陋不敢希望古人之万一至于惓惓效忠之心惟愿  皇上以二帝三王为必可师唐虞三代之治为必可复日慎一日新之又新  宗社臣民不胜幸甚今所讲诸书如孟子称述唐虞三代之德尚书备载唐虞三代之事至于礼记虽多汉儒之附会实本圣经之微言谨奉圣谕分日进讲臣又闻先儒有言读经则师其意读史则师其迹盖史书所载乃古今治乱兴亡之迹善可为法恶可为戒弘治间  孝宗命阁臣纂集通鉴以备进讲名曰通鉴纂要  世宗于日讲之外仍讲大学衍义臣愚尤望以此二书相兼进讲伏候  圣裁明日谕大学士申时行等曰朕昨览卿等奏朕论太宗魏徵之失有中彼过朕又思人之得失善恶无如五伦之重五伦失一复可得为人乎又何取小节而掩大义饰恶而图善正所谓失大取小终不可掩人耳目又思九经皆圣贤所作岂可不知若大学衍义一书明修齐治平之道至于通鉴书善恶得失之事有如悬镜而照妍媸又书经乃为君之至要何可一日不温习哉朕于三书朝夕常看今且以礼记代政要通鉴候尚书完日续讲时行因复言纲常伦理乃自古帝王所以立国臣子所以立身不可一日而不明者纲常废坠则国事日非伦理亏缺则他羙莫赎伏承  圣训照然若揭日月而垂星辰将来书之史册播之寰区可与成周之洪范  宣庙之全书后先并曜臣等不胜仰服至于大学衍义备修齐治平之方通鉴一书载善恶得失之事  皇上特与尚书时常省览尤见  圣智之高明  圣功之勤敏臣等不胜欣慰谨将礼记撰写讲章次第进讲其鉴书遵旨候尚书完日接讲施行  圣论一道敬藏之阁中以彰  皇上典学惇伦之美  上报闻
　　○南京礼部尚书姜宝以引年乞致仕  上慰留之
　　○行太仆寺少卿苗勃然以狭西佥事升自谓才品足当大任同司非其所安遂讦奏巡抚王土□旋文选司郎中徐一槚害己科臣杨廷相洪有复交章劾其挟私逞愤大干法纪部议落职
　　○工部题覆沁水入黄河卫水入运河其来已久顷者沁水决木栾莲花口而东督河杨一魁有因决济运之议谓沁水方决其势悍塞之难其势便而助运易固一说也及科臣常居敬往勘会抚臣衷贞吉按臣王世扬议谓卫辉府治卑于河藩封新建恐决开而势不可御有冲激之虑且沁水多沙善淤入漕恐反为患不如坚筑决口辟广河身以吐南行之气而卫河急加＜锍-釒＞浚下民间引水灌田之禁尤完计也诏从勘议
　　○丙寅刑部题万全知县符嘉训初被抚臣劾其赃至五百两以上应遣后按臣问拟赃不及数应徒上怒其后先异同姑不究而嘉训仍遣
　　○朝鲜使臣俞泓请给皇朝新纂会典以终俞命时泓以赍捧至值会典初成而先此朝鲜有昭雪国疑一事许为改正载在会典故君臣恳求以慰其父祖之灵也诏许之
　　○丁卯  上御文华殿讲读时礼经奉新谕进讲左庶子刘虞夔一时皇遽遗脱字句内臣李浚传谕日讲官宜加习熟大学士申时行等代为请罪略曰  皇上缉熙圣学日御讲筵臣等方切忻慰讲臣亦莫不踊跃思奋敬畏自持刘虞夔素称小心临时失措幸蒙  皇上俯从宽宥不加谴责不惟虞夔感恩图报即臣等仰见  圣度之弘亦莫不共矢捐糜以期称塞矣  上报闻
　　○赐朝鲜使臣俞泓宴命尚书沈鲤待
　　○兵部题驿递繁苦公差冒滥乞严行禁革  上依拟仍谕各衙门大小公差列名奏遣不许擅委
　　○戊辰刑部右侍郎何源以新命引年慰留不允
　　○升河南右布政使刘世赏湖广左布政使云南副使马鸣銮湖广参政四川保宁知府刘复礼狭西行太仆寺少卿
　　○刑科给事中许弘纲请释进士彭遵古顾允成诸寿贤之锢而两淮运判黄道瞻以申理民冤建言废因并及之不许
　　○升神机营游击王元周浙江都司掌印○镇平县民妇白氏奏男赵元被訾国久殴死贿脱未抵乞伸冤仰暨行该部覆勘国久之父訾税业以主使论抵刑毙国久法不当坐拟白氏妄奏徒  上如议命以后军民奏虚掜者着于本处枷号三月
　　○中军都督府左都督李文贵卒恤典部覆如例  上谓尊敬  圣母推恩宜厚予祭九坛造葬不著令盖□□之特典云
　　○己巳刑科左给事中陈烨＜锍-釒＞言边赏之滥至以世官为常格而乘轺之使绎骚为累请行禁饬章下该部
　　○春分祀  东郊命定国公徐文璧恭代
　　○庚午提问罗山县侍养进士高芾以抚臣衷贞吉劾其豪横异常也
　　○辛未狭西督臣郜光先题抄花水塘之聚已经剿杀伏罪自请回套而谓老弱不能尽归求以汉官治之无令横肆及给巡边口粮永为外徼说似可听然恐其联帐犄角窥伺日深诸虏闻风例索滋衅臣等业屡讲而严拒之矣今虏亦被创莫敢坚其前说第徼巡之令在甘镇有之原为久牧之虏恐其势散为盗故每给米布以饵之套虏既云暂住即锱铢亦例也宜申饬将吏勿一概轻许而录其讲折之劳章下兵部
　　○升保定巡抚张西铭南京工部右侍郎
　　○升河南按察使王体复本省右布政使
　　○升浙江都司郑维藩神机三营游击
　　○壬申内臣李浚传  上谕连日火动声音不清免朝讲大学士申时行等奏向恭睹  皇上于文华殿诊视犬马下情不胜瞻恋后侍日讲仰见  天颜和晬圣体康宁即不胜欣跃乃今日复承  宸谕此盖春风尚寒偶有微感火郁在内未能宣通伏望  皇上加意燮调顺时珍护于凡起居饮膳之类万分致谨以臻康豫之休  宗社臣民不胜幸甚  上报闻
　　○癸酉升山东参政王庭诗河南按察使
　　○降调山东副使田乐义青州知府沈大忠以巡按御史毛在论劾不职也
　　○甲戌南京吏部尚书杨成以新命乞休  上谓成清望素著屡荐特起不允辞
　　○礼科给事中陈璧论南京礼部尚书姜宝累＜锍-釒＞乞身宜允其去  上不从
　　○升太仆寺卿罗应鹤都察院右佥都御史巡抚保定
　　○乙亥命宋金伯子祥锦衣卫堂上佥书管事
　　○工部员外冯时泰请＜锍-釒＞通沟渠  上命会同厂卫及巡城御史严查修浚如有势豪越占参奏拏究
　　○丙子礼科给事中陈璧请以大学衍义经筵进讲  上报闻
　　○总督宣大太子太保兵部尚书左副都御史郑雒引疾乞致仕时虏王嗣封贡市初毕  上慰留之
　　○巡抚狭西都御史王璇会巡按御史姚之让请于延庆二府开恳荒田以兴永利  上嘉其尽心任事命司道等官著实举行
　　○升湖广副使冯露本省左参政
　　○升礼科左给事袁国臣江西副使给事中陈璧太平知县江西道御史王九仪河南佥事湖广道御史孙兖山东佥事四川道御史陈瑫太名知府南山西道御史田一麟东昌知府
