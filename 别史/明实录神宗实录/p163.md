<!-- { "loadSidebar": true } -->
　　大明神宗显皇帝实录卷之一百一十五
　　万历九年八月壬辰朔升四川佥事萧九成为湖广右参议
　　○甲午赐商河王载塨书楼额名勉学高堂王厚焕书院额名思训从其请也
　　○升都给事中李选为江西左参政给事中李宗鲁为浙江佥事御史苏民望为狭西副使田乐为河南副使唐天祥为湖广佥事王言为四川佥事
　　○补原任御史吴之彦为河南道御史
　　○丙申  上致斋文华殿
　　○狭西提学副使王世懋以疾乞休许之
　　○丁酉祭  先师孔子遣吏部尚书王国光行礼
　　○原任浙江左布政使升顺天府尹朱卿以疾再＜锍-釒＞乞休诏以升职致仕○吏科给事中秦燿等奏郧阳督抚原辖荆南汝南关南商雒四道而郧阳襄阳荆州南阳汉中五府及西安商州皆隶焉丝牵绳联以故百余年来民安盗息晏然无警近郧阳督抚裁革该湖广抚按议以均州守道改驻郧阳比照辰沅兵备隶贵州巡抚事例并隶河南狭西二处抚臣及与南阳汉中兵备协谋夹持其为地方善后之策庶几周详矣然使汝南汉中各道不受制于湖广抚臣则亦未为完计何也郧阳地错三省复岭重山实滋衅孽堤防慎固之计所赖汝南汉中守巡各道者甚重往时统辖在督抚是以各道一禀于法度若于分既不相临则其事权亦无所遥制乃欲同心协力为地方弭衅销萌未必然也臣窃谓汝南及汉中各道宜如往时隶郧阳督府事例并听湖广巡抚节制一遇有警协同郧阳分守相机控制如境宇保安一体＜锍-釒＞荐若彼此推诿即行参处不贷务使千里有犄角之固三陲成辅车之规其于地方似为长便＜锍-釒＞下所司
　　○狭西都指挥使司奏起送阿木等族番人仓列等七十七名赴京进贡诏赏赐如例
　　○发马价银一万二千两于大同镇备万历十年市本从督抚郑雒请也
　　○戊戌  上亲祀  太社  太稷
　　○己亥  孝康敬皇后忌辰  奉先殿行祭礼
　　○庚子  上视朝
　　○以  万寿圣节赐三辅臣及讲官何雒文等银币有差
　　○辽东定辽等卫雨雹如鸡卵秋禾尽伤自长安堡至青石岭约百余里
　　○以原任山东副使潘允哲为狭西提学副使
　　○辛丑  孝慈高皇后忌辰  奉先殿行祭礼
　　○升狭西右参政王汝梅为右佥都御史巡抚延绥等处地方赞理军务
　　○升江西左布政使张国彦为顺天府尹
　　○升左给事中周邦杰为刑科都给事中右给事中张鼎思吏科史继辰礼科张餋蒙刑科俱左给事中
　　○先是衍圣公孔尚贤庶母郭氏受尚贤陵轹不堪讦奏尚贤滥用女乐贿受船户及岁贺入京骚扰驿递诸不法事下抚按勘覆  上命且从宽贷痛加省改以后同三氏子孙都着三年朝觐时入贺
　　○以统领沈阳秋班游击杨四德充参将分守蓟镇石门寨地方石匣营统领南兵游击胡天定充参将分守蓟镇燕河营地方
　　○壬寅  上御文华殿讲读辅臣张居正疾愈入谢
　　○赐三辅臣及讲官何雒文等万寿金篆字金银书黄红绫符各有差
　　○怀远侯常胤绪袭爵○顺义王俺答差酋长黄金榜等赍表文进马九匹其子侄头目共进马二百五十匹诏各赏金币遣还
　　○癸卯  上御经筵  辅臣张居正等奏言该文书官传  圣意命博选淑女以备侍御臣等窃闻古者天子一后三夫人九嫔所以广储嗣也今  皇上仰承  宗庙  社稷之重远为万世长久之图而内职未备储嗣未蕃亦臣等日夜悬切者但选用宫女事体太轻恐名门淑女不乐应选非所以重万乘求令淑也臣等查得嘉靖九年  世宗皇帝有敕谕礼部慎选九嫔事例在今日似为相合伏乞  皇上奏知  圣母上请  慈谕施行
　　○甲辰命辽东镇城坐营刘崇正充辽东领兵游击清河堡守备宿振武为沈阳游击
　　○乙巳祭  夜明于  夕月坛遣公徐文璧行礼尚书张学颜分献
　　○丙午中元节遣侯孙世忠吴继爵陈永禄杜继宗王伟分祀  九陵伯元善祭  景皇帝陵寝内官祭  恭让章皇后陵寝  宪庙废后吴氏坟所都指挥佥事陈昌言祭  哀冲  庄敬二太子坟所
　　○丁未扬州泰兴海门如皋等处狂风大作屋瓦皆飞骤雨如注塘圩坡埂尽决漂没官民庐舍数千间男妇死者不计其数
　　○戊申  万寿圣节  上御皇极殿受百官朝贺以雨命免宣表止行八拜礼
　　○赐三辅臣上尊珍馔及寿面酒膳有差
　　○以  圣节遣公朱应祯侯朱纲伯王学礼王承勋卫国本分祀  诸陵伯张元善祭  景皇帝陵寝内官祭  恭让章皇后陵寝
　　○升广西右布政使吴善为江西左布政使河南彰德府知府常存仁为狭西副使
　　○升神机营佐击叶思忠为游击统领南兵驻劄石匣地方铁岭卫都指挥同知李如梧为清河守备
　　○己酉  上敕谕礼部朕大婚有年内职未备兹承  圣母慈谕博求贤淑用广储嗣特命尔等查照嘉靖九年  世宗皇帝选册九嫔事例告于京城内外出榜晓谕尔等堂上官督领该司官会同巡城御史博访民间女子年十四岁以上十六岁以下容仪端淑礼教素闲及父母身家无过者慎加选择陆续送诸王馆其北直隶河南山东等处另差司官前去选取尔等务体朕心安静行事毋得因而骚扰钦哉故谕
　　○庚戌祭  历代帝王遣公徐文璧行礼侯吴继爵孙世忠尚书王国光梁梦龙分献
　　○辛亥升四川按察使胡定为广西右布政使
　　○户科给事中高尚忠条陈边饷事宜大略言臣窃睹山西镇边粮文册既款列实在矣而实在之中复有所谓实无焉册籍所载半属空文仓库所藏全无实数此粮饷之在山西者可议也九边额饷岁计三百余万而蓟镇即该八十余万乃该镇非惟岁无余积抑且虑乏见支无事若此使羽书旁午调发劻勷当事者胡以待之此粮饷之在蓟镇者可议也宣府本折数各百万积贮于九边称最矣但闻刍粮积欠浥烂数多而商人守支困苦已极此粮饷之在宣府者可议也狭西四镇延绥则主饷不足率借给于客饷宁夏则银钱之积贮无多而刍粮之召买复少至于甘肃则以顷岁虏王西牧防守供亿之费颇为繁剧而主客之积摉括尽矣固原频年以来年例未请似若少裕而叩其所储殊为未充此狭西四镇不足之大较也夫无食则无兵疆场之事能无可虑伏乞敕下户部覆议上请行各该边镇督抚等官在山西当查销实无钱粮以清积案蓟镇当痛裁不经冗费以广储蓄宣府当出陈易新以苏商困狭西延宁甘固四镇当设法稽查军饷修举屯田及此承平之际务为久远之图庶边储有余裕矣  上下其＜锍-釒＞部请如科臣议行督抚官查议具报
　　○巡抚湖广陈省奏全楚钱粮浩繁起解头绪甚多每年一派小民不知额数吏书因以低昂乞将应徵各项钱粮编刻成书使民知遵守以绝弊端其每年应解南京仓粮乞本折均派永为定规＜锍-釒＞下部议以南京仓粮额派湖广三十万石旧例俱徵本色前因侍郎程嗣功奏称粮多易坏始议七年八年改折一半今抚臣欲定额折半以省转运之劳南户部议酌量改折以为储蓄之计均有见臣等查得南京见在仓粮足支六七年况南京地方卑湿粮久浥坏数多乞将应运南粮自万历十年起至十二年止准徵本折各半仍移咨湖广巡抚每年查水旱地方准与改折其豊稔之处仍徵本色  上允行之
　　○癸丑升湖广左参政郑旻为四川按察使
　　○  宪宗纯皇帝忌辰  奉先殿行祭礼遣官祭  茂陵
　　○命蓟镇李家谷关守备戴朝弁充游击领蓟镇沈阳秋班官军天寿山守备文应诏充神机五营佐击
　　○甲寅朝鲜国王李昖遣户曹参判权克礼等赍表文方物贺  万寿圣节先是八年十月辽东都司奏漂流朝鲜夷人梁成贵等  上命各给衣履差官送回至是并谢前事诏宴赉如例
　　○乙卯  上御文华殿讲读
　　○升江西按察司副使沈伯龙为湖广布政司左参政
　　○建州等卫女直夷人都督纳木章等赴京进贡照如例宴赏
　　○顺义王俺答都督黄台吉赍表贡鞍马弓矢等物赏赉如例仍授其子孙头目等为百户一体给赏
　　○丁巳  上视朝吏部引奏大选官员  上亲裁决如制
　　○复除原任山西道御史贾如式为浙江道监察御史
　　○补原任山东副使林乔相为江西按察司副使
　　○兵部上言脱脱倘不浪等受国抚赏宜坚效顺乃敢假名追降抢杀人畜委当革其贡赏但系散夷鼠窃原非酋首鸱张今悔祸受罚送还原掠相应少从宽假其凶夷黄害射死哨军本宜明正典刑既该顺义王俺答照夷法罚治似应姑宥
　　上命发与俺答处治余依拟○己未凤阳抚按凌云翼等以地方屡被灾伤乞将今岁漕粮量改折十五万石酌派重灾州县立限催徵部覆上请  上允行之
　　○庚申车剌阿宗等族番人青蒋等入贡给赏如例
　　○辛酉  上御文华殿讲读
　　明神宗显皇帝实录卷之一百一十五
　大明神宗显皇帝实录卷一百一十六
　　万历九年九月壬戌朔礼部进  大报等祀册  上御皇极殿受之
　　○是日谕礼部  皇四妹长成宜择婚配该部查照选择例行
　　○贵州宣慰司土舍安国亨差舍人安乐等三名贡马贺  万寿圣节泰宁等卫夷人头目阿都赤及建州等卫都督等官纳木章等俱赴京朝贺各赐宴赉如例内建州指挥使咬郎等十员失落敕书十道暂行停赏俟辽东巡抚官查明另给
　　○癸亥  上御经筵
　　○顺义王俺答酋长都督黄台吉等赍表贡马匹鞍辔撒带弓箭等物宴赉如例因请升赏夷人及兀慎摆腰二酋求各给敕书一道又宁镇病故虏官宾兔台吉等三人请各令子弟袭替  上俱从之
　　○乙丑裁革直隶苏州等府递运所等官八员云南临安等府知事等官三员
　　○丙寅  上御文华殿讲读
　　○月犯天江下星
　　○丁卯  上视朝
　　○升福建右参议郑秉厚为贵州副使江西左参议李天植为湖广副使
　　○户部奏蒲州守御千户所屯地坐落临晋等县在山西抚按以非本省所辖不行丈量在直隶抚按不知坐落地方又概称额全免丈若非  明旨着再查明则一时隐射遂为将来之成案而莫可究矣臣等窃谓屯地犬牙相制各省直坐落本境者少跨在别境者多减于原额者少加于原额者多宜敕抚按官互勘交查有过额数多者照军民各地当差姑免入官庶正额咸复永无隐射之弊疏入允行○兵部覆叙万历七年剿广西十塞蛮贼功汉土官旗军民郑以忠等七千六百五十员名升赏有差
　　○戊辰湖广广元王宪爀久疾请以术雕代行本府礼仪并钤束宗室  上以宗室年老止许其子代行礼仪以示优老之意至一应府事父在子摄不惟嫌于自专抑恐他日起衅仍令广元王自行管理
　　○己巳停宁夏角□羊部赃赎银照旧存留从巡抚萧大亨奏边镇孤悬赃罚原少故也
　　○升狭西佥事丁惟宁为江西左参议福建佥事张崶为本省右参议
　　○庚午升光禄寺少卿萧崇业为太仆寺少卿
　　○辛未兵部覆山东巡按于应昌勘过辽东袄郎兔大捷功次得旨总督梁梦龙总兵李成梁原荫锦衣各升一级成梁加禄米一百石巡抚周咏升俸一级加授勋阶诰命余将吏军丁等升赏开伍有差
