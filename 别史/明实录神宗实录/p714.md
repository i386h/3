<!-- { "loadSidebar": true } -->
　　○升詹事府少詹事兼翰林院侍读学士顾秉谦为礼部右侍郎仍兼翰林院侍读学士协理詹事府事教习庶吉士
　　○癸卯大学士叶向高疏请放归先后凡十余＜锍-釒＞　　上俱温旨慰留连篇累幅至是情辞愈恳  圣心恻然得旨卿辅朕多年秉公奉法竭诚匡赞劳怨不辞独任忠勤从来未有朕倾心名德春倚方深卿乃坚意乞归连章恳请情辞之苦至不忍闻朕鉴此悃诚岂容终强特允回籍调理成卿雅志着加少师兼太子太师差官护送驰驿去仍赐路费银一百两彩叚四表里大红纻丝坐蟒一袭称朕始终优礼至意卿宜善摄为国爱身以需召用  乙巳祭  历代帝王改遣侍郎何宗彦行礼  宪宗纯皇帝忌辰  奉先殿行祭礼遣官祭  茂陵
　　○丙午  上以□万寿圣节赐辅臣叶向高银五十两彩叚四表里方从哲银四十两彩叚三表里
　　○命宣大总督太子太保兵部尚书兼都察院右副都御史涂宗浚仍以太子太保兵部尚书回部管事
　　○升原任湖广巡抚都察院右佥都御史李得阳为南京工部右侍郎太仆寺少卿添注马从聘为都察院右佥都御史巡抚延绥等处地方赞理军务山西右布政曹愈参为都察院右佥都御史巡抚云南兼建昌毕节东川等处地方赞理军务兼督川贵兵饷广西左布政林欲厦为都察院右副都御史巡抚广西地方太仆寺卿陈禹谟为都察院右佥都御史提督军务兼理抚治郧阳等处地方升狭西右布政张鹤鸣为都察院右佥都御史巡抚贵州兼督理湖北湖南川东等处地方军务升詹事府少詹事兼翰林院侍读学士孙如游为詹事府詹事兼翰林院侍读学士詹事府少詹事兼翰林院侍读学士沈淮为南京礼部右侍郎南京国子监祭酒蒋孟育为南京吏部右侍郎
　　○巡视京营户科等衙门给事中等题称是岁以  大行皇太后之丧春操不举营务废弛催请八月秋操留中
　　○丁未大学士叶向高感恩去国敬效余忠其略曰臣闻古之人江湖而怀廊庙之忧况臣受恩深重岂以身既退休遂忘忠爱之一念乎请得以时事所最急天下人所共言再一申之  东宫辍讲十余年矣元身国本危安所关而深居青宫不亲书史睿姿令质何以陶镕  瑞王年已长成须髯如戟而好逑未遂怨旷日深父母之心人皆有之岂在  圣慈不加轸念此二典者必当旦夕举行者也六部九卿朝廷所与共理天下一官不备则一职不举今六部止有五人都察院遂至空署而外间督抚见推九列资望深隆如陈荐徐民式孟一脉辈皆久不点用臣等屡请之而不得内空虚而外壅滞岂不两妨废弃诸臣恩诏录用海内莫不传颂  圣德乃以忠鲠之名流尚从折腰之例以积年之困顿犹拘原拟之条得毋名用而实阻之乎候补科道久者二三年近亦数月旅食长安茫无职事销向用之心伤平政之明所宜即行允补而旧岁候选诸臣鳞集阙下亦当速为除授以便供职至于候凭各官以吏科不补至今尚未得去官既困于无凭地方又困于无官政体之亏莫此为甚此三事者部院大臣或屡请而未发或迁延而未请皆当亟行者也此犹据朝中大典礼大政事而言耳至于封疆最急莫如边饷目前切近之大忧莫如兵饷之匮乏虽今计臣苦心筹画而因循日久振作为难脱巾之变北见于蓟门南见于楚甸婴儿绝乳难止其啼猛兽搏人冀充其腹长此不已国家之祸不可言矣其必修屯田兴水利清冗滥严查参任怨任劳中外相成救此大患而我  皇上为之主张督率于上庶几其有瘳乎要其大本原则在于急罢税使税使一日不罢则民力一日不纾常赋愈逋催徵愈苦军与民两受其弊且相挺而为乱何以救之此尤时政吃紧之第一义也乃臣更有言者
　　祖宗设立开臣原是文墨议论之官毫无事权一切政务皆出自六卿其与前代之相臣绝不相同今事权日轻而责望日急救过不赡何暇他图臣今已行道南未至只从哲一人在阁极为劳苦区区愚衷诚望自今以后  皇上之听信阁臣者愈至而天下之求多阁臣者稍宽凡军国大计用舍大事必与商画而责之以匡维毋使阁臣不与其事而独任其辜则庶乎此官犹可以自立而政本之地不至于艰难穷困日甚一日矣臣去国之人故敢作此言又身不能为犹望于后人之能为故言之真切若是统望  圣慈俯垂鉴炤
　　明神宗显皇帝实录卷之五百二十三
明神宗显皇帝实录卷之五百二十四
　　万历四十二年九月庚戌朔吏部＜锍-釒＞言赐环原有  恩纶屯膏似虚  明旨谨汇分诸臣去国之因以便  圣览仰祈  俞允一请建储为民官二员罗大统邹德泳因论阁臣为民官四员谈一民安希范刘元畛庞时雍因论东封为民官二员朱长春岳元声因申救谴责官员为民官三员程绍任蘖彦乔胤因论京察为民官一员贺灿然因进四箴为民官一员雒于仁以上十三员俱系建言为民应起知县因请建储谪降官二员孙如法姜应麟因论阁臣谪降官四员于孔兼马应图高扳龙姜士昌因申救钦谪官谪降官一员林熙春因参论税监谪降官二员陈维春郭如星因论劾官员谪降官六员胡克俭杨东明白瑜林材李懋桧刘九经以上十五员俱建言降官应炤原拟用一因值人言为民官六员赵南星虞淳熙万建昆向所知蔡应麟赵邦清因不摘发军政等事为民官十六员冯从吾李宗延区大伦吴礼嘉李本固李文熙黎道炤毛一公伍文焕孙羽侯卢大中袁可立顾际明柳佐黄运泰张同德钦奉  圣谕为民官二员钱餋廉郭正位因  山陵失火为民官一员马崇谦因推升忤旨为民官二员项复弘姜仲轼因推补总兵官迟缓为民官二员王惟俭桑学夔因迟推东封科臣为民官二员王仁王宗业因内监捏奏为民官七员杨朝荐何栋如杜承芳韩国贤林錝王邦才卞孔时以上三十八员俱诖误为民应与建言为民者同起知县因题本偶失署名论降官一员何乔远因擅问内监谪降官一员李嗣善因管城忤旨谪降官三员涂乔远朱凤翔时偕行因迟推东封科臣论降官二员郝名＜穴臣＞何出图因监犯病故奏迟谪降官一员夏熏因六科二廊房失火论降官一员黄龙光因推升忤旨谪降官一员韩范因问刑忤旨谪降官一员王金星因不谪发军政等事谪降官一员强思因税监捏奏降官一员袁应春以上十三员俱系诖误谪降应与建言谪降者同炤原拟用留中
　　○癸丑  孝恭章皇后忌辰
　　奉先殿行祭礼遣官祭  景陵
　　○甲寅宴安南国陪臣
　　○乙卯大学士方从哲＜锍-釒＞言首辅蒙恩予告微臣独力难胜奉旨朕览卿奏具见忠君为国之意卿才学宏深闻望素著岂得过谦首辅告归卿宜益展猷为匡襄国计调爕平明之世新辅道南着差去官催来赴任赞理协恭相济
　　○原任大学士申时行疏言荷蒙  圣恩遣官存问所有敕谕珍藏家庙流传子孙其蟒衣表里银两谨戒儿曹缴还天府伏念臣一介寒微三朝际会十四年之枢□恩礼既绝百僚念四载之田园优游幸跻八袠今当垂绝之项窃有遗悃少禆  圣明于今元良鼎盛讲读久疏章奏中留纪纲渐弛民财尽而徵歛苛内地虚而边衅动至于废弃诸臣省愆既久人才难得登用惟时此皆  宸衷所注存实系当今之急务倘蒙  圣明求旧稍见时行虽生无寸补亦死有余荣矣得旨览奏忠爱恳至朕心恻然敕谕银币俱着存留以昭特典
　　○升江西分守湖东道左参议胡应台为本省提学副使　　○改给黑盐井盐课司之印一颗  丙辰准原任太子少保吏部尚书已故严清妻夫人施氏炤例与祭一坛开圹合葬
　　○庚申吏部尚书郑继之辞挕枢务  上谕铨务繁剧知卿料理勤劳但今九卿乏人枢印无可兼挕卿还遵旨暂管
　　○辛酉大学士方从哲言旧辅沈鲤三朝名德一代真儒辅政数年天下之人咸以未究其用为惜乞赐召还典司政本不报
　　○壬戌巡按山东御史翟凤翀疏言自奴酋反侧入告中外议论沸腾臣以为救北关以固藩篱存外藩以安内地此大关键也张声势以忄□耳奴酋使不敢动姑羁糜以系奴酋使不忍离此大机权也客冬臣入境受事值旧抚请告杜门嗣后新抚受事巡历辽阳面以东事相商窃谓从来辽事齮龁于中外议论之两岐而败坏于抚按憙见之相左向来驾驭奴酋不缓不急且操且纵使彼闻风而畏慕义而服以故谕令退地则退地谕令罢兵则罢兵即不敢谓真退真罢亦不可谓不退不罢也比之去年舛□鸟骜咆哮之状并往岁挟参价扯谕帖羁通使情形竟是如何窃幸此酋有兼并北关之心而不敢实有此事北关阴受中国之救而全辽不实受救北关之害臣等区区伎俩不过如此委无出师挞伐之功但我中国百备未修元气虚耗一忿激于一逞斩馘之绩未奏干戈之难已开涂毒生灵糜费军需边臣之罪不益大乎至于定牌立界原自不差明书不敢越种明白镌有番文异日以从违定抚剿便可执以为压服张本臣前＜锍-釒＞业谈及之秋收许不许之权固在我也独夷使未同两州尚可从容讲折遽檄议撤似觉太忙开原奉檄而遽撤也则又忙之忙者矣然以为姑退姑罢借外宁以修内治则可认为真退真罢忘远虑而贻近忧则不可开原东鄙一带边堡如抚安三岔柴河靖安等处闻俱圮坏而守道所属偏东会安东州鹻场孤山一堵墙马根卑等堡近多坍塌急拨军民夫役设处砌完缓急可资保障此一议也奴酋所最贪者清抚之市而所最怕者清抚两处之捣巢清河原设一备御自万历三十七年改设游击增募新兵千名抚顺则犹然备御犹然马步羸卒五百也臣前题召募五百名饷银苦无接济一岁之后兵可销乎查宽奠营原额兵马二千七百有奇除逃故调拨外见在马步官军尚二千余也彼虽逼近东酋然山涧陟峻林木深丛非渠出没大路且去清河二百三十里去抚顺三百五十里俱曲径盘旋车不得方轨马不得成列即闻警应援亦属无济其马半属衙门之占役半属将领之卖闲合于宽奠调拨六百名隶之抚顺而改备御为游击即以李永芳挕其事不惟夷人入市惮我兵威即辽阳一带有警亦可调令设防若宽奠兵马既减亦以游击统之足矣此一议也向来夷汉一家墩台俱废哨了不设夷人假入市侗伺虚实汉人亦出边透漏消息且闻高淮一撤参随司房等役半投东夷与近年惧罪脱逃之人俱以奴寨为窟穴奴寨为窟穴奴酋特筑一城居之号曰蛮子城其人往来内地人不知觉谓宜修整墩台设立夜军盘诘必严遇有翕伏中行辈缉拏必罪此又一议也开原临边饫壤俱苦虏掠不敢耕作近日定界立牌愚民不揣上意将来樵采垦种势所不免夫地本夷地也我以竣夷夏之防驱令撤种反纵我人越种而盘踞焉则近日伏义执言岂可事此区区二十里之地乎亦不足以彰大信而服奴心矣严为禁制勿令生事出边此又一议也嗟乎辽镇之危极矣宰酋挟加秋赏势在必逞而乃蛮桂英等众无日不窥伺于宁前锦义之间宁前道悬缺经年控之吏部而吏部不应海州宽奠复州三参将庆云鉄岭武清清河中左所五游击中固清阳蒲河镇静岫岩五备御未见推补而一二骁勇之将如贺世贤朱万良等控之兵部而兵部不应尚且侈口而谈犁庭扫穴之事哉＜锍-釒＞入下部议
　　○癸亥大学士方从哲＜锍-釒＞请  储宫讲学  上以天气暴寒  皇太子体质清脆为词
　　○升吴崇礼兵部右侍郎兼都察院右佥都御史总督宣大山西等处地方军务兼理粮饷
