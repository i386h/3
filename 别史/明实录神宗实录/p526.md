<!-- { "loadSidebar": true } -->
　　○刑科都给事中杨应文因御史乔应甲＜锍-釒＞内有注目京堂者处处乞之人而不得等语具奏自明盖应文三推参政而命不下屡次告病而  上不允故也  上以用人惟在朝廷事情不必疑辩令杨应文遵旨供职
　　○癸丑  孝穆皇后忌辰遣官祭  茂陵
　　○以原任太常寺博士吴道行为吏科给事中
　　○山东泰安州水灾淹杀男妇八百余口倾圯房屋数千余间
　　○甲寅荣阳王翊铭山阴王后栅泌水王珵阶薨逝俱遣行人往其国各治丧
　　○益王翊鈏薨逝遣中书往造坟
　　神宗显皇帝实录卷之三百八十五
大明神宗显皇帝实录卷之三百八十六
　　万历三十一年七月乙卯朔孟秋享  太庙遣公张惟贤恭代
　　○并祭  司户之神
　　○凤阳巡抚李三才揭称五月二十三日巳时  皇陵陡起大风雷雨冰雹伤殿脊及南西陪祀朝房倾倒牌坊三座拔桧柏甚多礼科都给事中张问达因陈事天法  祖实政一九卿员缺亟宜捕补使之协心力共事以济时艰一民莫急于衣食而衣食所出在农与□今农病于包赔矿税□病于抽分重叠亟宜罢免以苏农□一三殿三门亟宜营建而别馆无益之工所当停止以恤民裕国一建言诸臣废斥已久逮系诸臣幽囚囹圄亟宜召还开释以抒郁结一矿税内使遍天下激变招祸如天津清渊武昌姑苏辽东等处在在为乱亟宜撤回以消隐祸不报
　　○保定抚按先后陈言请罢畿辅开采语至迫切未奉俞旨于是户科都给事中姚文蔚言真保之开采劳苦最先阅日最久遣使最多祸害最惨且蓟永砂微监臣报罢均王民也何难一视同仁不报
　　○丙辰赐沈府灵寿王埕垲谥康穆
　　○天津饷司条议各军防汛行粮本折将屯田所收稻谷及保河各府扣剩二分粮银照数充抵水陆两营月饷六万余两将六府地亩摊派与暂借屯田稻谷抵放候角□羊到补还仍作三营行粮之用新增左右营并通津营军本色仍于额收漕粮及各卫所屯粮内取足折色于饷司旧额折银内动支一千二百四十七两二钱屯地上加徵六千二百三十六两行令各卫所如数加派有司设法徵角□羊户部如议上请报可
　　○监生曾应鹏挟骗本族不遂假名捐赀进上千户杜景云轻听妄奏税监陈增会应天抚按以闻  上命依律究治
　　○戊午
　　仁孝文皇后忌辰遣官祭  长陵
　　○初津防军士月饷六万余两俱派民间出给先任抚臣汪应蛟于葛沽白塘等处用兵民相守之计行闽浙治地之法抚臣孙玮因而行之开成熟地一百五顷二亩并前开成田地所获稻谷襍粮抵充津防额饷户部请优叙效劳文武官员并渐次减徵原派民粮且令再加开垦  上俱从之
　　○己未准江夏王府澴阳县主选王明相枣强王府孟门县君选王元科乐平王府蒲紫乡君选徐一牧固城乡君选张可仕黄源乡君选范承谟戈阳王府樟岭乡君选万国相各仪宾授诰命禄米如例
　　○赐原任南京吏部尚书赵焕父赵孟祭葬
　　○予右军都督府带俸恭顺侯吴汝胤嫡母齐氏祭葬原任镇守广东总兵官朱光祭葬
　　○庚申以詹思虞为山西右参政分巡河东道宁前道兵备右参议杨位为山东副使开原兵备道
　　○工科右给事中宋一韩请罢新传两配四斋崇德殿工谓天之所爱者民民之所最苦者役王制岁役不过三日周礼凶年则无力政春秋尤谨土功凡以爱惜民力抑人君之侈心耳不报
　　○辛酉命李廷机以礼部左侍郎兼侍读学士
　　○保定巡抚孙玮上言祁州四月二十五日迅雷烈风猛两坠雹顷刻水深尺余拔树折木麦苗尽伤清苑县蝗蝻甚生蚕食禾稼聚若蚁起如蜂安肃县五月二十五日风雨冰雹如祁州成安永年肥乡安州深泽等处漳釜沙燕等河汛溢横流冲决堤岸清海百川萃至祁州先雹后水田庐尽没城垣倾坏乞查勘赈恤
　　○以河南副使黄辉为本省右参政分巡汝南道
　　○苏州府知府周一梧为生员鼓噪杜门允其致仕　　○命刑部主事朱周业往关内姚履素往关外赵世禄往江南董光宏往江北各审录重囚
　　○壬戌南京工部尚书裴应章七＜锍-釒＞乞休吏部为代请  上不允
　　○升天津兵备副使张佐治为山东右参政升山西右参政徐准为本省按察使照旧管理金复海盖兵备道
　　○复除刘之龙为湖广副使原任四川副使传良谏为山东副使
　　○兵部以云南金腾等处地方荡平功次勘明上请将吴世德等照款升赏赎罪其应赏官舍查赏格给予从之
　　○戍吴兴周于三万卫中所康兆民李柱国各照例纳米折银赎罪
　　○癸亥河南巡抚缺至一年吏户兵三部先后请简未报至是辅臣沈一贯等将吏部屡次会推堪任官七员以闻
　　○吏部以巡检给由文书参验印文显有假捏请下书办孙恩当该朱维城法司治罪从之
　　○保定巡抚孙玮将易州阜平等十一州县计派包陪矿银一千七百两分上下半年角□羊进并请撤回在矿人役  上曰矿税权宜开采朕心仁爱自有停止之日奏内酌议派包银两准令有司角□羊送该监类进应用以示朝廷宽恤畿辅地方德意
　　○江西都司副断事林万琦以倭奴猖獗曾效微劳官不酬赏不从通政司封进迳奏得旨下部于是吏科都给事中项应祥劾之曰  陛下恭默多年九重远隔所恃以摘发奸伏抟击豪强者惟此章奏一端此而可欺则无事不可欺不知万琦凭何羽翼从何门路自达  上前得旨若斯之易乞严加拷讯根究缘由不报
　　○协理戎政兵部尚书王世扬以老母乞假归省不允
　　○复除原任狭西左布政使霍鹏为河南左布政使
　　○甲子辅臣请早发各省考官之命以慰多士释群疑
　　○户部据贵州巡按毕三寸奏纳款苗夷共四千八百七十户男妇共一万六千七百六十名口认纳秋粮三百零二石二升八合内二十三石六斗三升八合每石折银五两共折银一百一十八两一钱九分马馆银二百零三两七钱二分俱以三十年为始照数徵收其金台盘等七十二寨付土舍刘一方滚水崖理等二十二寨付土舍何鳐各管理约束所供粮马即属注镇兴隆同知督责上纳瓮柄等三十二寨付土舍张体乾瓮谷等二十寨付土舍冯国瑞各管理约束所供粮马应附黄平州徵纳至于附近镇远府梁上巴野等二十四寨每年认纳草米二千七百八十秤既未附籍当差尤宜预防不测仍将前项户口钱粮增入各项图册报部以便稽查从之
　　○大理寺以假官假印拟章复初俞一元张邦彦等斩从之
　　○工科给事中钟兆斗＜锍-釒＞论大计大阅二事关系重大大都谓都御史温纯被言杜门已八阅月巡关御史于永清奉旨外调此差亦虚八阅月愿允温纯之去而亟点巡关之差不报
　　○遣镇远侯顾大礼往凤阳  皇陵恭行奉慰礼并祭  翔圣山之神
　　○命工部都水司主事赵国琦大理寺左评事姜志礼往云南兵部职方司主事朱化孚行人张国儒往贵州各主考国琦以疾辞礼部请改命刑部山西司主事程寰代从之　　○命翰林院编修陈之龙工部营缮司员外郎李之藻往福建户部河南司员外郎江盈科户部贵州司主事崔司训往四川兵部武库司主事庞时雍中书舍人吕图往广东兵部职方司主事沈光祚行人谢廷谅往广西各主考命左春坊左谕德兼翰林院侍读陶望龄左春坊左中允管国子监司业事周如砥往应天刑部狭西司员外郎费兆元工部都水司主事马从龙往狭西工科右给事中宋一韩兵部武选司主事徐銮往山东吏部考功司员外郎王士骐户部广西司员外郎李作舟往山西尚宝司少卿赵标兵部车驾司主事王一桢往河南翰林院简讨高克正户科给事中梁有年往浙江编修郭淐吏科右给事中陈治则往江西简讨孙如游吏部验封司员外郎董复亨往湖广各充正副考官主乡试事因谕礼部朕连日冒暑眩晕今日稍安各省考官俱已点用原无别意着各上紧星夜前去
　　○复除孙慎行为翰林院编修调补原任山东按察使袁一骥为湖广按察使整饬彬桂兵备
　　○准原任日讲官吏部右侍郎兼翰林院侍读学士陶大临嫡长孙崇政入太学
　　○丙寅擢御史张餋志为光禄寺少卿以终餋年久超用之
　　○丁卯  孝安皇后忌辰遣官祭  昭陵
　　○戊申准刑部添注主事苏天成本生父原任桂阳州同州削籍苏子奇冠带闲住比移封赠例请也
　　○南京御史朱弼吾等因灾陈言云实心修省竭诚祭告先  郊与  庙随延见阁部大臣凡  祖宗典制一一与天下更始酌其缓急次第振举屏奸邪完计典释系逮撤中使补科道及两都大寮然后择日复朝讲下诏显忠良赈灾伤蠲逋赋奉若天道易灾为祥直在  皇上一转移间耳不报
　　○准补原任总督宣大兵部尚书苏祐孙苏光贤荫
　　○己巳升御史王立贤为太仆寺少卿
　　○命御史刘应龙刘曰梧顺天监试
　　○差户科给事中孟成已巡视十库
　　○庚午辅臣请  皇太子  福王于本月二十二日开讲从之
　　○直隶巡按李思孝奏陈增之在江北被害共二百余家诈银共一十二万九千六十余两皆臣耳目所及者其出于臣耳目之外者尚多请亟除之以苏民困不报
　　○以福建右布政使徐应奎为广东左布政使
　　○准甘肃巡抚兵部右侍郎徐三畏男徐四象入太学　　○以洪启睿为浙江按察使管理巡海宁绍兵备道
　　○准南京刑部右侍郎王基长孙王廷召补荫入太学
　　○礼部以  福王婚礼宜及时举行  上令择今年明岁堪用吉月日来看
　　○赐原任总河工部右侍郎李颐祭葬
　　○命兵科给事中吴文灿巡视京营
　　○兵科给事中孙继善请停真保蓟永开矿差遣以安人心不报
　　○壬申  成祖文皇帝忌辰遣官祭长陵
　　○辅臣等题礼部右侍郎兼侍读学士掌院事周应宾詹事兼侍读学士唐文献堪补东宫讲筵侍班官少詹事兼侍读学士杨道宾掌南京翰林院右中允王图旧讲官假满左中允吴道南右中允冯有经俱堪充补讲读官不报
