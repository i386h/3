<!-- { "loadSidebar": true } -->
　　○吏科河南道各以考察拾遗论劾兵部尚书萧大亨刑部侍郎董裕太仆寺卿王明南京户部尚书张孟男两广总督戴燿云南巡抚陈用宾浙江巡抚尹应元原任兵部尚书田乐原任南京兵部尚书邢玠原任福建巡抚金学曾太常寺少卿倪思蕙太仆寺少卿袁九皋左中允区大相礼部主事田大年兵部主事沈朝焕工部主事王建屏各不职宜罢  上曰萧大亨邢玠有大功且奉有明旨岂宜论列大亨及孟男裕俱留用玠及乐候起用燿用宾思蕙策励供职应元调南京别衙门九皋调外任学曾明予致仕大相等下吏部覆大相调南京别衙门余各降一级调外任
　　○是日谕吏部都察院朕览今大察各官本内科道两衙门不称职的甚繁岂皆不肖内必有狥私之弊因忿恚以洩之者有之因结党以去之者有之欲竖权以挟人者有之欲立威以制人者有之不然何乃如此朕不得无疑且大察朝廷之钜典非以公济私之案牍大臣当以尊君体国为要以详慎休容为美今次已有旨了尔大臣务各去成心同寅协恭共济时艰以成平明之治
　　○壬午内织染局开机命侍郎李廷机行祭告礼　　○南京吏科河南道各以考察拾遗论劾南京总督仓场尚书王基宣大总督杨时宁两广总督戴燿云南巡抚陈用宾浙江巡抚尹应元原任兵部尚书田乐原任辽东巡抚李植原任湖广巡抚支可大原任福建巡抚金学曾太仆寺卿王明原任南京光禄寺卿陈洙原任南京户部郎中金待取原任南京户部主事谭好善原任南京刑部郎中颜洪范原任南京工部郎中刘冠南各不职宜罢＜锍-釒＞留中
　　○代王鼐匀奏庶宗南庄不孝内乱诸恶状敕部院覆议具奏
　　○癸未拟升俸深博士中书行人及知州推官知县等官陈以圭洪翼圣等一百四十二员为户部等衙门员外郎等官先是行取久格内外各官有积俸至八年以外者吏部以劳逸不均选法壅滞乞将俸深各官开单咨访先拟两京部寺职衔陆续填补管事其台省需人即于此中考选  上可其议故有是命
　　○予原任兵部左侍郎许守谦祭葬如例
　　○以故监军征播右参政张栋庶一子智寿承荫
　　○宣大巡按汤兆京论劾参政郭士吉诸贪横不法状下吏部覆议以士吉素负才名姑照不及例降三级调用
　　○乙酉兵部尚书萧大亨刑部左侍郎董裕各以拾遗留用引疾乞罢命即出视事毋得再辞
　　○靖江王任晟奏宗幼经言□丘经言□戍窝盗行窃敕法司勘议具奏
　　○丙戌吏部言本部司官周历四司挨次迁转法所从来盖有四便一则备尝诸务以资谙练一则随时更调以济缓急一则先简后繁驾轻就熟且无劳逸不均之叹一则资序有定班行不紊以免凌躐抑处之嫌后因条陈疏及谓主事当注定员缺俾精专一司之事意非不善乃顷者京察事迫功司乏人因而傍借而文选主事久缺每遇大选俱以别司代之揆之事体人情终非妥便以后仍照旧调转不得注定一司从之
　　○丁亥太常寺添注少卿倪思蕙以奉旨策励供职奏乞休致不报
　　○戊子  武宗毅皇帝忌辰  奉先殿行礼遣官祭  康陵
　　○吏部都察院会奏臣等恭奉  圣谕不胜战栗查嘉靖以来察处科道官数目颇多近如万历二十一年科臣七员道臣十员二十七年科臣五员道臣九员当时已因各官多缺为数大减今次科道人数大约视二十七年不远而议处者科臣秪四人道臣秪七人皆参质众论矢公矢慎不敢苛求今蒙  圣谕严切臣等伏自循省有一于此即为人臣不忠之甚者臣等其何敢焉惟是臣等之不职不称任使亟宜罢斥伏容另请  上曰既矢公矢慎何须喋喋宜各安心供职不必陈扰
　　○准两广总督戴燿奏广东惠州参将杨应光仍补五军营参将
　　○四川总兵官林桐引疾乞罢下兵部覆议许之
　　○革神枢营参将蓝芳威神机营游击孙光前蓟镇镇虏关参将刘翰缨墙子路参将张继业狭西高台游击麻济邦任各回卫继业听调济邦永不叙用翰缨行巡按御史提问以贪庸不职为科道抚按官所论劾也
　　○己丑礼部右侍郎兼侍读学士唐文献卒文献直隶华亭人万历丙戌廷试第一人授修撰己丑充会试同考甲午二月充
　　皇长子讲读官乙未再充会试同考丙申升右中允丁酉升右谕德己亥纂修  玉牒升右庶子辛丑复充会试同考升少詹事癸卯升詹事充  东宫侍班官寻升礼部右侍郎掌院事甲辰会试主考教习庶吉士至是卒于官文献学术纯粹有经济之略执经储邸多启沃功厥施未究物论惜之徒以清正不阿见嫉首揆以三品未考满予一祭半葬既而吏部覆请赠礼部尚书礼部乃拟加祭一坛补给全葬天启改元类题谥文恪
　　○庚寅命司礼监太监田义会总督戎政泰宁侯陈良弼署协理戎政兵部尚书萧大亨巡视御史李楠阅视三大营将领等官分别赏赉及罚俸降黜如例赐良弼等羊酒有差　　○工部尚书姚继可以两目俱废乞休之＜锍-釒＞凡三十六上不报至是扶掖诣文华门拜＜锍-釒＞号泣以请辅臣沈一贯等亦以为言  上曰目今大工并兴继可职任司空经年推托不出官守奚存今又狂躁若此殊非大臣之体姑不究仍候旨行
　　○辛卯御史杨廷筠言伏奉  圣谕以科道乏人浮躁不及的姑留用其于侍从之臣亦既知爱惜矣于匮乏之状亦既知体念矣第寥寥数人何济于用臣不敢远求行取但据吏部屡＜锍-釒＞所请如起复候补者九人庶吉士散馆者八人起复候考者三人一举笔间便可受职任事不然如许员缺仅仅姑留数人以差遣则不敷以更代则愈绌人将谓  皇上本厌言官而强淹留以消磨其锐气本轻言路而据见在以阻塞夫汇征宽于已用似深赏其无言严于方来若预防其多口虽  圣明万万无是而以小人之腹度  皇上之心如此疑城固未能尽释也＜锍-釒＞入不报
　　○升浙江宁波府知府邹希贤为本省副使
　　○升井陉道副使张崇礼于易州升真定府知府陈忠爱为井陉道副使以巡抚孙玮奏荐也
　　○甲午升浙江参议饶景曜为本省副使
　　○乙未升江南副总兵署都指挥佥事侯国弼署都督佥事充总兵官镇守四川等处地方以山西总兵官都督佥事姜显祚挂镇朔将军印镇守宣府等处地方
　　○准狭西总督李汶奏标下把总王彪升起台守备　　○直隶巡按御史蒋以化以考察留用引疾乞罢不报
　　○丙申工部都水司员外考察浮躁潘大复奏臣奉命管理通惠河道自通州阅河至天津计程三百二十余里沿途浅阻计五十余处土人云河系浮沙随浚随淤故运艘至日近则自香河之黄家渡起剥远则自武清之杨村以下起剥统计剥价之费大约十五万余两而各旗甲之私贴不与焉至于投水插和种种弊端又未可缕指数也臣奉旨挑浚于三十二年四月开工本年六月止力役甫竣而大雨滂沱臣谓沙随水来前功将尽弃矣至八九月间水消且尽运艘南来丝毫无阻彼时即宜具奏恐人谓偶缘霪雨遂尔贪天窃计今年四月间再一瀹＜锍-釒＞倘仍复通行便可报命不意臣之不肖絓名察典故不得不明白一言以毕前件也报闻
　　○丁酉宴海西卜颜等卫进贡夷人王孛罗等一百九十八名命泰宁侯陈良弼待
　　○录狭西松山红柳滩黄草梁等处斩获功级官军把总田尚封等八十一员名各照例升赏有差
　　○准川贵总督王象乾奏裁革马瑚等府通判等官
　　○降云南楚雄卫指挥佥事杨继祖为本卫左所正千户从巡抚陈用宾议也
　　○总理河道工部右侍郎曹时聘奏臣先任应天巡抚蒙恩升任于二月初二日渡江而北沿途阅视仪杨高宝以至淮安河道俱各安澜无恙清江浦见修堤工完及八分以上出清河口系淮黄交会之处测量水势甚深桃源黄坝新成可备减水之用初十日至宿迁与新抚臣周孔教面代一意北行十二日至邳州直河口即泇河之下流也旧督臣李化龙咨送关防文卷即日接管行事舍舟登陆沿泇阅视所有辟渠建闸各工亦俱完及八分以上其未竟者以水涌礓出颇难施力臣酌其多寡难易限以日期总之三月初旬工役俱竣新河可以通行也复挽舟而上逐程按视如拷栳湾牛角湾二处跌溜甚险督令设法＜锍-釒＞治务得其平自牛角湾而上即夏镇也黄水自昭阳湖散漫而南出李家口至范家山仍归徐邳故道第李家口外联诸湖一望无际势如沧海又自珠梅闸而上即南阳也一带西堤因被黄流荡啮残毁甚多前督臣已大加修筑护以桩埽但四顾皆水雇船运土远在二三十里之外计日程工须四月初旬乃能完事彼时大帮始至纤道已成衔尾而行可保必无梗阻耳报闻
　　○戊戌户部奏两京文武各官本色俸粮每年折绢布二个月从之　　○己亥督理两淮盐课御史乔应甲言臣奉命巡行各场盐城事完迤逦而西中亘一堰曰范公堤堤以西粮田也固灶户之所不得侵堤以东荡田也亦编民之所不得辟载在制书班班可考不知起自何年何人私行开垦初则数亩渐至数顷而今什伯千万不可数计矣不肖官因而擅置簿籍公然给帖谓之升租每亩三厘彼种田百亩岁赋不过三钱而假公济私报一垦二者又十场而九也说者谓场变为田租入为利似乎公私两便而不知盐办于灶灶依于场场之既去草从何生草既不生盐从何出贪富豪三厘之租卖  祖宗百年之荡坏法乱纪安所底极乞敕部严行申饬无容私垦其已成熟之地悉令丈量明白奏请定夺始初给帖收租之官仍行追查参治＜锍-釒＞下户部
　　○以原任副总兵张榜为云南临沅参将原任参将黄鈇为宁夏抚院坐营原任佐击黄台为神机营佐击南京龙江右卫指挥成启元为浙江总浦守备四川成都右卫指挥孙光启为宁越守备
　　○庚子荫少保兵部尚书李化龙男李不盈为锦衣卫衣左所指挥使贵州巡抚郭子章嫡长孙郭承昊为衣左所指挥佥事兵部尚书萧大亨嫡长孙萧友贤于原荫百户上加一级并授衣左所副千户俱世袭
　　○升王有翼为五军营副将李逢时为神机营参将潘廷试为蓟镇墙子路参将严正名为神机营游击李峪徵为蓟镇大水峪游击达奇勋为甘肃高台游击凌应登为蓟辽总督中军王师吉为山东抚院中军刘喜为大同云石堡守备马时南为辽东大凌河备御田忠为内东把总郑守爵为内西把总夏勋为东北把总
　　○辛丑竖安  长陵明楼石碑命侍郎李廷机行祭告礼先是工部言  长陵碑石原刻  太宗文皇帝之陵自  世庙继统礼制一新特改  太宗庙号为  成祖而  陵亦因之惟碑石未敢轻动乃加以木套而涂丹书之固一时权宜之计也今事当更始  在天之灵实式临之仰祈钦定以著孝思  上曰碑石鼎新宜改题曰  成祖文皇帝之陵木套不用
　　○总督南京粮储尚书王基奏臣以考察自陈尚未奉旨而御史萧如松等拾遗之＜锍-釒＞及之臣自起用以来署管户兵刑工四部奔走往来日无暇晷而一念硁硁之节择地而蹈惟恐少涉嫌疑致遭非议臣之兼官为南京都察院右副都御史所奉敕书有严督监管郎中员外郎主事御史等官之语如松时正巡仓略一申明遂逢深怒乞将臣罢黜仍敕法司会抚按官严行勘问所论之事果有一实即加臣极刑以为大臣负主不忠之戒＜锍-釒＞入  上特留之
　　○壬寅敕总兵官马栋镇守山西等处地方
