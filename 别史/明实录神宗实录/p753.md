<!-- { "loadSidebar": true } -->
　　○时江西报水忽涨民居荡析浮尸蔽江河南报蝗蝻冰雹广东报南韶一路淫雨骤决田禾荡然湖广报水怪突发至山东一省流贼纵横而九边按年缺饷总计五百余万合民运逋欠不下十万户科给事中□周祚请罢税发帑以佐天下之急因言  二王婚礼该监奏讨踰额所正宜裁省昔  皇上大婚七万而有余今  王礼十万而不足此何为也今若比例  大婚不复取盈则二礼自可并行成命何烦屡变不报
　　○巡视厂库工科给事中归子顾上言宝源局差官买铜五便大略谓年来以数万帑金轻付□人之手其耽捱冒破茫不可诘宜委虞衡司官一员给以堂劄则事无推诿各□有所统纪便一贾人之贸铜者大率辏于芜湖至荆襄而铜价更廉差官乘传刻期可至便二除关津之税输运无复留难俾一岁之买足为三岁之用而钱局鼓铸不致今日之停工便三铜既瞻足鼓铸精好令私钱不得与官钱混淆则盗铸不禁而自息便四今经费浩烦帑银渐渴若收铜铸钱则在冶皆钱积钱皆银以钱之嬴补银之诎流通灌输公私充牣便五此经国长计也不报
　　○戊戌礼部以  皇太子出阁仪注未尽复上事宜一  皇太子朝见  皇上定省问视固朝夕必躬至出阁开讲之日尤是学为人子者然后可为人父学为人臣者然后可为人君况举在在久旷之后乎是日早宜面朝  皇上  中宫照常行礼然后出诣文华殿东厢房开讲一  先朝旧例值  东宫开讲次日早文武百官致词称贺今  皇太子讲学维新实我  皇上万年无疆之庆次日应照例于皇极门外各具吉服行五拜三叩头一旧典每月朔望日文武百官于皇极门朝参后合赴文华殿门外东西侍立候  皇太子升座行礼我  皇上端居大内礼仪久废今  皇太子初出讲日除科道官各员照常侍仪外其百官是日俱应吉服随提调辅臣并侍班讲读侍卫侍仪等官以次序立行四拜礼百官先退一出讲之典原以启总明而餋德性第殿升之上严敬为主乞  皇太子当讲学之暇稍有疑义下赐清问则蒭荛得献而睿德益修矣一旧例春夏秋月写一百字冬月写五十字先用红模俟写熟后用影本送辅臣圈注呈览今  皇太子春秋鼎盛学懋光明红模等项无所用之惟看字体法帖随意写一幅不拘多寡疏上有旨责部臣恣意改拟照二十九年议定仪行阁臣亦言  皇太子年龄日茂功业日深正古人入大学之时不止区区章句之末查旧年辍讲之初四书尚未讲完尚书礼记间日轮讲今宜从未讲之处接续讲起庶经书有淹贯之益其向年进对进仿之规或仍照旧或别有更易亦祈  皇上斟酌传示以便遵行  上报云寿节在迩庆礼繁盛其初四日开讲一次日讲过重阳择吉行经书照旧接续讲读仿对不必更易
　　○上笆篱好地坪塞平诸番族进贡
　　明神宗显皇帝实录卷之五百四十七
　大明神宗显皇帝实录卷之五百四十八
　　万历四十四年八月己亥朔升江西参政王畿为本省按察使
　　○辛丑户科给事中□周祚言  祖宗行取之制或一岁一行或间岁一行随取随考随考随下故先后接续铨政疏通自行取久格一变为拟衔再变为题留历三载而后取复间岁而后考又数年而后下至于今盖极重不可返矣查丁未一咨拜命于戊申庚戌一咨拜命于壬子始犹匝岁既逾二载而癸丑之题留则已四更岁籥矣若今岁拟衔仅一部寺空名尚稽俞旨甚至十载之庶常不得与三科后之散馆同沾一命部曹之诸臣又并与候考选之科道同困旅邸铨政之穷诚不知所终矣不报
　　○壬寅  皇太子出阁讲学以詹事府詹事刘一燝少詹事韩爌为侍班官右庶子张邦纪赵师圣左谕德公鼐右谕德龚三益薛三省杨守勤为讲读官是日  皇太子睿仪雍容玉色温晬进执事诸臣及赐酒馔皆呼先生进对进仿敏妙合法中外大悦然距三十二年辍讲今十二年矣群臣请讲学者几百疏阁臣无虑数十＜锍-釒＞仅开讲一次于是复辍
　　○南京兵部尚书黄克缵奏漕粮运丁之累大略谓京卫运粮船有定额甲有编签历年以来通融掣补卫军之避差自万历十四年编丁始有力之家暗通书役改窜册籍不为快丁则为仓户不为仓户则为屯丁日趋月避仅鹑衣百结者数千人为运军其中有狡谲无赖欲衣食于漕粮者充为旗甲一经签定恣意横行折乾盗卖之弊种种莫诘以致贻累运官镌职殒命而所挂漕粮计积万石查万历二十二年准户部咨开各卫军士不分领运操守杂差及马船快丁一概尽审将有力先尽旗甲次及别差等臣今已清出窜丁计三千六百一十八名悉听临运亲审佥点伏乞申饬以后有仍窜名避役者照纵放军人歇役律从重究罪庶漕运不致终累矣
　　○先是延绥巡抚马从聘按臣龙遇奇请调宣大之兵以援榆东该部亦谓可行已奉俞旨矣大同巡抚王士奇上言近闻大同虏王率东四十二部落诸酋来边争讲市赏且兀慎摆腰五路松木青把都等酋盘据近边此门庭之忧也又前宣谕虏王不得暗遣一骑西助套虏已得虏王印信咨报今若发兵应援恐东虏亦且生心矣  上是之
　　○癸卯南京太常寺少卿桂有根奏  孝陵乃奉安我  太祖之神以开万世之鸿庥者每岁元旦清明中元孟冬长至雨忌辰及  万寿圣节祭共八次清明元旦长至三大祭文物俱盛无容议矣其余祭礼五次止用酒果窃思太常为  陵寝而设每岁有额设供祭钱粮乃一年经管祭九十余坛各有牲帛品馔与应用祝版独  孝陵之五祭竟无牲帛祝文陈告于  陵寝之前臣每监视祀品心恻然弗宁且  懿文太子陵殿即在  孝陵之旁旧制一年十祭九次用太牢我  成祖后仅八祭又五次不用祝告牲帛是  太祖当年以全礼爱其子而今日尊奉  祖宗之典祗以简约为之如之何其能安耶乞将  孝陵元旦孟冬两忌辰与  圣节赡拜之际俱用太牢祝帛一切祭品本寺以岁入钱粮备办不必加派从之
　　○南京工部右侍郎李得阳卒得阳直隶广德州人乙丑进士繇邑令历今官卒于任命给以祭葬
　　○予原任福建巡抚右副都御史王恩民父母祭葬
　　○乙巳修宣府边墙功奖赏副总兵张士显等有差
　　○时省直巡按巡盐等差悬缺日久辅臣言四方水旱频仍民穷盗起急须持斧之使拊循弹压之不报
　　○丙午  孝康敬皇帝忌辰  奉先殿行祭礼遣官祭  泰陵
　　○丁未祭  先师孔子遣礼部侍郎何宗彦行礼
　　○朝鲜国陪臣金瑬等二十五员庆贺  万寿圣节丁好善等二十三员庆贺  千秋令节
　　○三边总督刘敏宽奏松酋今春入犯我芦沟墪等处幸我镇道合谋决胜官军禀令长驱前后擒斩三百余级夺获虏器虏畜以数千计乞将甘肃巡抚祁光宗总兵李怀信等并加优异下兵部覆
　　○戊申祭  社稷遣伯赵世新恭代　　○  孝慈高皇后忌辰  奉先殿行祭礼
　　○己酉祭  夕月坛遣公张惟贤行礼
　　○  皇太子千秋节
　　○辛亥以  万寿圣节颁赐二辅臣各金银万寿二副金篆字八金书红符一又赐从哲银五十两纻丝四表里道南银四十两纻丝三表里
　　○癸丑中秋节颁赐二辅臣上尊珍馔又赐御膳秋露酒月饼各有差
　　○礼科给事中余懋孳疏请用人言  皇上以深居静摄之变体易临朝  郊  庙之常仪识者谓是  肃皇帝倦勤之局然当时西内之召对上都下俞铨司之启事朝上夕报未有中外釜鬵上下相蒙使股肱不完耳目壅塞如今日者故今日临朝受贺面决万几不敢望  皇上如十九年以前而批发章疏进用人才决不可不如  肃皇二十年以后诚恐  圣子神孙但见  皇上今日之优逸而不知  皇上初年之精勤但见爵禄自我操而不知人才自我失其失之目前则误目前之天下其失之在后昆则误  九庙所诒之天下也不报
　　○加狭西潼关卫学廪膳十名从巡抚李楠请也
　　○狭西巡按御史龙遇奇奏秦民包税其苦有三一曰包赔独异之苦夫天下税课独苦在□若秦则三面临虏□贾罕至向来岁额皆派之丁亩派之间梁及陶穴菜佣之辈耳今凶荒死徙村里为墟即向来＜王贞＞科无从矣一曰税额独多之苦秦边地也瘠土也远在江南腹里者勿论即与秦邻界者东则山西西则四川税皆万许即大藩如河南亦六万余秦肥瘠视三省如何而税额多至十万即蒙恩减而已减之额尚浮于三省未减之数矣一曰牵误边饷之苦民止此财官司既督民以赔税小民自不能并力以输边计秦民十八年来已输过税额一百五十万而坐逋边饷民运则已至二百四万足此误彼此又民穷财尽追呼不堪之明验所不可不罢者三也不报
　　○浙江巡盐御史崔尔进奏浮课之困两浙十五年于兹不惟灶□称苦即士民亦无不称苦自盐臣杨鹤具题尽蠲乃复听刘成之说取三分之一臣屡疏请罢未蒙俞旨乞早批发以苏全浙不报
　　○谪戍知州林应材千户陈廷策以黎岐五考官弁贪功损兵故也
　　○蓟门石关提调王臣私役军士出关采木为满旦夷掳去二十余人总督薛三才上其事臣拟死余杖革有差
　　○乙卯  万寿圣节遣阳武侯薛濂等赴  长陵  诸陵行礼
　　○大学士方从哲率在廷文武暨中外华夷赍捧朝贡官员于午门外行庆贺礼
　　○二辅臣复诣仁德门称贺  上遣司礼颁赐甜食烧割上尊珍馔又赐膳品寿面长春酒各有差
　　○以  圣节赏税监河南胡滨江西潘相通湾张烨天津马堂四川丘乘云南京刘朝用各岁加禄米十二石吕贵赐飞鱼服张时升左少监
　　○丙辰命礼部侍郎孙如游宴朝鲜陪臣
　　○升庶子盛以弘为国子监祭酒周如磐为南京国子监祭酒　　○丁巳祭  历代帝王遣遂安伯陈伟工部侍郎林如楚等行礼
　　○以怀宁侯孙承荫掌府军前卫事
　　○大学士方从哲以朝政日壅臣职滋旷上疏乞罢大略谓辅臣能尽其职而后人主得收其功亦必人主能听其言而后辅臣得行其志今公私并困夷狄交侵行政用人诚为急务乃连章累牍而九阍之内杳然寂然暌隔若此臣且柰之何哉傥剖心可以悟主陨首可以救时即捐糜此身曾何足惜但于国事无补而于  皇上盛德反有所累耳诚不足以感孚才不足以匡济窃叨日久罪戾益深乞别简名贤共图治理不报
　　○庚申  宪宗纯皇帝忌辰  奉先殿行祭礼遣官祭  茂陵
　　○辛酉命江西道御史胡继升巡盐两浙广西道御史王远宜巡盐河东　　○升辽东副总兵萧捷为南京后军都督府佥书
　　○癸亥福建巡抚黄承玄上海防事宜八款一饬寨游以定经制二设标游以备策应三重要防以杜窥伺四修船舰以裕折冲五恤水兵以起凋敝六严巡督以鼓偷惰七广军储以备不虞八议征军以收实用因言势有当变不敢慕安静之名以听因循费有当增不敢慕节省之名以听苟简然改设者苐裒益于原额多寡之中不烦另处即添设者亦通融于本年撙节之内无事他求此实事之可行者不报
