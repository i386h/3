<!-- { "loadSidebar": true } -->
　　○蓟辽总督张国彦题三卫属夷入贡先之要挟索路将之贿后之骄横滋驿递之扰盖入贡愆期路将必获重谴方及秋期先行招诱故每一入关百计求索市易满载薄来原往又或身为贡使别令所爱部落条忽乘边今日进贡明日行抢辞悖气慢狡诈百官且如讨表里进马三匹讨职级进马四匹每虏一人岁费百金年复一年何时得息又如长昂一酋只喜峰一路岁二千斤而且压足无时勃勃欲动贡夷到关酒食之赉不可数计而市马入关十九倒死向有沿边夷众忠顺不为寇盗者进功劳马升职级关表里为诸夷观望乃今无不进功劳马者要皆边将利其来以脱罪饱其去而不为长久之思相踵之弊至于如此乞敕严谕各边路将不出传箭出关招虏入贡即虏市违期亦不深罪但勤修守备令虏自夺气可耳部覆如议行
　　○升日讲官吏部右侍郎朱赓礼部尚书兼翰林院学士
　　○升光禄寺卿周世选都察院右佥都御史巡抚河南
　　○蓟镇总督张国彦辽东巡抚顾养谦会题海西挹娄夷种自永乐初来师置塔山塔鲁诸卫俾藩篱我至王台而益效忠顺北收二奴南制建州相率内向时王台近广顺关称南关酋二奴近镇北关称北关酋而北关实听命于南关王台死长子虎儿罕亦死二奴以侵南关诛其子那卜二酋修父怨攻南关急不复奉我要约臣等是以有兴师之请温姐者王台后妻二奴妹也有子猛骨孛罗少而台他子康古陆长古陆妻后母温姐故亲北关又讎其兄虎儿罕欲甘心其子歹□故南关惟歹商孤立守王台之业而余皆贼也臣等是以有并处康酋温姐之议温姐子猛骨既以母族北关攻歹商建州酋奴儿哈赤亦因结北关亲以歹□为事歹□敌益多故大帅有东征之师欲诛二酋以安歹□报王台之忠顺竦四夷之观望耳暨誓师而二酋负固乃纵兵破其重城发大炮坏其墙屋贼有洞胸死者二酋始惧愿和歹□臣等是以班师而身留开原铁岭间以图善后之完计先是康古陆以参将李宗召至囚之至二酋破愿入马奉贡猛酋子母亦请归命而皆若怀疑不前则以古陆囚未释也臣等是以决策释康古陆曰汝能收温姐来不尔杀也酋果偕温姐骈首谢臣等赉而遣之又虑歹□弱不能立久之或为诸酋并则名为后王台实亡之耳乃复令奴儿弃北关婚歹□二酋闻之亦争与歹□和而开原高枕矣但两关终以敕书不平为争盖自永乐来给海西诸夷自都督而下至百户凡九百九十九道以强弱分多寡今两关之强弱可睹也臣等是以酌南北平分之而北少其一以存右南关之意诸酋皆服然两关以争故皆失田业告饥而南关之歹□为甚因出粟赈之次第给牛种歹□等各感泣而去无何康酋死遗言戴中国恩母反未几温姐亦死于是卜寨那林猛骨卜罗歹□四酋重约婚姻争先向顺而建酋贡已先入矣此东夷向背曲折之略也至于剿抚功次责在有司臣何敢闻＜锍-釒＞下兵部
　　○吏部覆议房寰张鼎思揭奏一事寰先任提学被议调外再经论劾业准留用分宜省过恪职乃持旧藏私书攻讦报复大非君子之行拟降调鼎思言官纠弹固其职事然手书列伊子姓名嘱托似难辞免拟罚俸王元敬代人转书亦非法纪以回籍拟免究  上不允谓迩来嘱托狥私挟讎告讦大坏士风鼎思寰俱降二级听调元敬革原职间住书内有名的仍查参议处
　　明神宗显皇帝实录卷之二百三
大明神宗显皇帝实录卷之二百四
　　万历十六年十月辛巳朔以孟冬享  太庙
　　○是日  上御皇极殿钦天监进万历十七年大统历传制给赐百官颁行天下
　　○赐辅臣及日讲官历日有差
　　○敕甘肃巡抚右副都御史曹子登以原官巡抚保定因兵变议调从御史徐大化＜锍-釒＞也
　　○升南光禄寺少卿王执礼南大理丞
　　○升左通政赵世卿
　　○升四川参政刘应麒湖广按察使江西副使金学曾本省右参政分守湖东
　　○改山西副使成宪本省提学副使
　　○癸未  上视朝
　　○甲申以阅视  寿宫暨  中宫千秋节赐辅臣申时行等银币酒馔有差○工部覆总督河道潘季驯条上河工八事一久任部臣谓水性有顺逆河情有分合地势有险夷如某处迎溜作何棬筑以当其冲某处扫湾作何帮护以防其泄事在分司宜委任南中两河郎中满三考方与优擢则练习久而河防自熟一责成长令谓理河如理家然家务繁琐不妨分任而庀材鸠工则督主之今濒河州县长犹家督也调集夫役备办物料宜专属之至于巡行督率责之行河者而郡守亦有总理之责焉疏虞并坐一禁调官夫谓治河有补偏救弊之法无一劳永逸之事禹奏平成不数百年而祖乙之都圮则防守弛也故曰防河无止工宜申饬沿河官夫专以河为事不得别差擅调致误河防一预定工料谓黄河泛涨每在伏秋修筑不预往往为河所乘宜于十月中旬即行踏勘分工备物务令正月兴作四月报竣后时者罚一立法增筑谓徐淮淮之间只尺河流倚遥堤一线为捍蔽而风雨剥蚀车马蹂躏日就卑薄宜令每岁修堤高厚俱以五寸为限遇低薄处随宜加筑遍植樟柳不如法者听总河参治一添设堤官谓高堰柳浦湾二堤绵亘二百余里一大使往来防守未兑疏虞宜另增柳浦湾大使一员夫役即于高堰南河数内裒出五百余名属之以密堤防一加帮真土谓淮水发源桐柏挟七十二溪之水经凤泗入海而基运山横截河中涌涨时作仅恃石堤一带为捍御而石内之土多系浮沙一遇霖雨辄至＜土册＞损土既圯矣石将安附宜觅取真土帮筑完固以捍汹涌一接筑旧堤谓清口乃淮黄交会而淮黄原自不敌然清口不至壅淤者以王家口之堤筑全淮皆从此出其势足与黄敌也自商贩盗决前堤挖渠利涉淮势渐分将来清口必致淤阻宜接筑长堤就近责清河令监守稍有疏虞即行参治命依拟行
　　○乙酉从御史柯廷奏蠲湖广龙阳等州县屯粮存留等银以苏灾民
　　○巡按广东御史蔡梦说请释故相张居正子嗣修雷州之戍悯其情罪未确流离困苦也  上不允
　　○升礼部右侍郎徐显卿吏部右侍郎赵焕改左侍郎
　　○升狭西按察使李廷仪都察院右佥都御史巡抚甘肃
　　○升尚宝司丞董裕南京光禄寺少卿
　　○丁亥升山西副使郜永春河南参政贵州参议杨寅秋云南副使山东佥事刘弘道江西参议
　　○升两淮运判李宜春太仆寺丞
　　○敕工部员外马玉麟监修卿云宫从部覆湖广抚按邵陛等请也○戊子火星犯太微垣左执法
　　○升工科左给事中陈与郊吏科都给事中
　　○升大理寺右少卿宋仕左少卿左寺丞吴定右少卿
　　○升滴水涯守备张维城昌平游击山东都司佥书潘儒神机营游击福建都司卢鼎臣广西参将
　　○巡按狭西御史徐大化题河西于九边为多事而肃州于河西为最孤今边将报虏酋杪胡儿把汉及青把台吉大落赤等各部各枝与东套虏首吉囊合兵西来不下数万虽声言谋抢瓦剌而意固叵测也又闻庄酋抱水塘之讎实图一逞故鼓煽而来理之可信者其何以应之臣谨以巡关所得列为数事以闻焉一重关宜建盖虏入未有不掠番者倘番折而入虏不但撤我藩篱且虞为彼向导矣肃州临城附住番夷我属夷也其长安插临城而支族部落安插迤北境外累中虏患渐移内境近以招选夷兵自具粮马随众操演第散处水草调集为难肃城东门外地基平阜可建重关听夷兵男妇保聚其中且多盖管房安插新旧家丁以成犬牙相制之势置族长以施教化立保甲以便稽查战守其有资矣一墩台宜密甘凉庄西四郡三里一墩五里一台颇称周密惟肃州二十里而一墩焉应次第增筑以资瞭望而墩堡既立守候在人则严之以查阅恤之以更番尤要机也一夷兵宜鼓肃州地既孤悬守兵不满四千近议增兵饷无从出而镇城左右有回回哈剌各种夷人中多劲悍恨东酋之荼毒有年矣且处我郊关依我怙恃我若动以大义特加鼓舞各选把目以长之量课食粮以饱之按季操阅稍立章程平则以夷卫我急则以夷攻夷视召募者不啻过之矣一信地宜明肃州镇夷原属守备后改设游击一员而割下古城隶之计下古城去肃州四十里去镇夷一百五十里地之远近既殊肃州守兵尚有三千镇夷止五百余名军之多寡并异策应有鞭长之患而失事有旁委之端不如将下古城仍还肃州责成参将闻警则提兵星赴失事则毋得推诿更觉妥便其或南北交警镇夷游击移住盐池肃州参将移住临水适中调度庶缓急有赖矣章下兵部覆请依拟行
　　○己丑  上视朝
　　○庚寅大学士申时行等题授庶吉士林承芳吴应宾袁宗道全天叙萧云举王图彭烊黄汝良铨注翰林院编修简讨李沂刘弘宝王孟煦薛三才刘为楫林祖述赵标会砺胡克俭王道正量授科道官  上如拟○调山西按察使王学书狭西按察使
　　○起升太常少卿卢维桢右通政
　　○辛卯升左都御史魏时亮工部左侍郎
　　○升祭酒田一俊礼部左侍郎兼翰林院侍读学士
　　○升蓟镇游击宋三省京营参将宁夏游击王应禄庄浪参将
　　○壬辰升狭西右参政石槚山西按察使广信知府孙从龙江西副使户部郎中陈于阶山西副使
　　○升吏科给事中王士性四川参议兵科给事中和震山东佥事御史章邦翰许士恩福建河南各佥事徐大化陈奇谋九江韶州各知府○乙未起日讲官礼部右侍郎兼翰林院侍读学士张位驰驿来京照旧供事仍协理詹事府升太子宾客礼部左侍郎兼翰林院侍读学士掌詹事府事王弘诲吏部左侍郎
　　○敕泰宁侯陈良弼掌南京中军都督府事怕城伯赵泰修掌南京前军都督府事
　　○升佥都御史詹仰庇左副都御史协理院事
　　○起升原任南京祭酒黄凤翔国子监祭酒
　　○云南巡抚萧彦奏孟养宣慰司遣使贡方物驯象  上命差官伴送夷人至京以广朝廷怀柔之意
　　○丙申礼部题建州等卫女直夷人都督松塔等一百五十四人赴京朝贡赐宴如例遣临淮侯李言恭待
　　○升甘肃守备熊国臣宁夏游击大宁都司掌印许国忠宣府参将分守南路中都副留守韩启阳蓟镇游击
　　○户部覆河南巡盐御史吴达可条上四事一顺天时以以定课程不论盐花盛生靳生酌定岁额四十二万一严责成以固盐池改蒲角□羊二州守量加运同职衔修筑渠堰一清票税以补额饷太原汾沁既食票盐其税应角□羊司抵课一均力役以恤贫丁分盐丁为三等上一作三中一作二下一作一如议行
　　○己亥升宁夏巡抚梁问孟都察院左佥都御史协理院事
　　○以  寿宫恩叙升户科左给事中穆束辅通政司左参议江西道御史洪声远大理寺丞
　　○升山东副使刘鲁狭西参政
　　○辛丑礼部题泰宁卫夷人伯彦卜儿等二十员名朝贡贺  万寿圣节兼补十五年长至节表文赐宴如例命临淮侯李言恭待○壬寅升西安知府叶明光贵州副使
　　○礼部题原任兵部尚书张佳胤机略素闲才猷克壮专阃两弭祸变筹边屡奏肤切宜照例赠恤  上予祭九坛仍行造葬议谥
　　○癸卯大学士申时行等题近日朝讲久废臣等不胜恋恋偶文书房官刘恺送本到阁恭问始知  圣体火动臣等犬马微忱思得时尚隆冬气方严肃伏望顺时调护以慰臣等悬切  上报闻
　　○礼部题北虏顺义王扯力克等及河西套虏都督同知卜失兔等进番表贡马及鞍辔弓矢有差
