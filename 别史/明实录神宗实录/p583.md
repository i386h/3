<!-- { "loadSidebar": true } -->
　　○河道总督曹时聘言国家二百余年自徐而下大都以河为运迩来迁徙不常数失其利非二洪告涸则诸溜难前内外臣工蒿目腐心莫不以无漕为虑幸泇河一线先河臣舒应龙创开韩家庄以洩湖水而路始通继刘东星大开梁城候行庄以试行运而路渐广比至三十二年李化龙上开李家巷凿都水石下开直河口挑田家庄殚力经营行运过半而路始辟至三十三年二月内该臣接管见得改挑经始运艘将临立限严催多方鼓舞暮春首夏接踵告完是年行运者八千二十二只今年粮艘七千七百六十五只尽数度泇则泇之可赖岂不昭昭在人耳目哉然漕渠成矣河官未设闸坐建矣官夫未定转输通矣置邮未改萑苻警矣司捕未立兼之闸禁未严节宣失度水利一洩立睹胶舟臣不敢亏一篑之功广集众思谬画善后六事以闻一议以兖东道加管河二字于原领敕书内管滕峄二县河务兖州府马捕通判及峄县县丞俱令兼管泇务以便责成一议以黄家闸官夫移之韩庄留城闸官夫移之台庄马家桥官夫移之顿庄专司启闭一议赵村为邳宿适中之地万家庄为邳峄适中之地各添设一驿以便应付一议于峄县台家庄地方添设巡简司置巡简一员弓兵四十名以备干掫一议禁势要人员不得恃强阻挠闸务以节水利一议补筑残堤截削湾嘴展辟狭岸＜锍-釒＞浚浅沙以收全功皆从之
　　○先是辽镇宽奠等处六城堡开拓新疆围环八百余里逼邻东虏汉夷接壤军民苦役往往逃窜其中积集六万余人屯聚日久生齿益繁为我患害至是督抚蹇达赵楫等遣官招徕六万余人尽归故土事闻  上嘉其功加达太子少保升楫右都御史兼兵部右侍郎各荫一子入监读书加总兵李成梁太子太傅荫一子本卫百户及兵部尚书萧大亨职方司官赵拱极各赐银币有差余先后与事诸臣及贡夷奴儿哈赤等各赐银两
　　○乙丑浙江巡按金忠士＜锍-釒＞劾浙江学臣李作舟较士愆期致生员何大谦等喧拥场门紊规失体命夺作舟俸三月何大谦等分别降责仍谕礼部今秋场已毕各省直提学官应升调者即与升调随拣资浅有望者速行催补务照先年  明旨场事毕方许推选宁久仕优升毋临事数易著为令
大明神宗显皇帝实录卷之四百二十五
　　万历三十四年九月丁卯朔
　　○戊辰礼科右给事中汪若霖疏劾南京礼部右侍郎范醇敬专利无亲深机贼物士论共鄙委以秩宗殊非其据贵州巡抚郭子章拮据于黔不谓不勤然阴侧多污征播之役与安酋怵为血盟逗遛观望碌碌因人已而争五百里新疆以偿酋私致酋恶愈炽然子章猾之当令子章埋之乃吏部忽有南司空之推将西南＜炙＞盭谁则任原任南京刑部尚书徐元泰当其巡抚四川擅征失律匿败为功被言谢去今老悖不足任南大司农之推又何为者又云顷岁推举大臣率繇列卿擅职冢宰无权科道紏弹徒成故事于是举者不能无私宜命吏部今后廷推会同九卿科道务参酌力持勿徒画诺并籍记举者姓名明  祖宗连坐之法以杜私交不报于是左副都御史詹沂以元泰乃其所举求罢奉旨詹沂既无私比不必引咎今后会推吏部当折衷众论面相评品归于至当方许＜锍-釒＞名毋得徒取画诺其或举非其人科道官即时纠正毋待点后才说纷纷猜付以乖朝廷大公之体既而子章醇敬各上＜锍-釒＞乞休  上允醇敬而留子醇敬居乡颇多不简而子章吏治军功一时最著同类共讥议者以为不伦云
　　○己巳赠原任总督蓟辽兵部左侍郎右都御史顾养谦为兵部尚书荫一子入监读书原任工部右侍郎张槚为南京工部尚书原任巡抚大同副都御史张文锦为右都御史
　　○除顺天府中式第四名举人郑汝矿名遣戍辽东汝矿浙人目不识丁弃父母为富家养子据其雄赀入北雍大贿闱役割截取中贡生马显忠首二场文字获列魁选事觉并奸党俱拟究如律初议以显忠补解既又以五策不出显忠仅命于岁贡选日照举人例而已是时取士率重首场首场既收二三场苟非悖谬无复落者显忠又七闽名士谓当取其三场原本勘阅可定乃持疑不果显忠竟郁死士论惜之
　　○辛未河道总督曹时聘以朱旺决口既塞＜锍-釒＞闻因条议十事一移置专道一增设河官一创筑堤防一建立铺厂一分别赏罚一久任责成一申明职掌一严禁那借一议处河夫一除豁占田工部覆如议  上谕部臣连岁公帑民力俱竭于河上役不可再宜怀永图既称大坝已成全河东注必使尽出中路方保无虞趁此秋涸将一应南北堤岸尽力修筑屹如山峙自然水得所归方堪永赖所议十事俱依拟朝廷不惜＜棥心＞赏亦不事姑息可即行与河上诸臣知之
　　○壬申福建漳浦县叛徒刘志迈程可兆等谋为乱事觉捕获可兆与其党蔡崇哲黄翀斗等十余人志迈遁去志迈本罢闲守备可兆为邑庠生二人相结阴蓄亡命千余人共图不轨以五月十八日夜聚众祭旗于教场灯忽自灭可兆恶之斩榻屏以厌约次日举事至期风雨大作自暮达旦不止乃更期二十五日徒党四百人各衣白衣藏利器志迈以二百人伏城外可兆以二百人伏城内分据四隅夜半放火击钟为号因而外攻内应斩关以入部署既定会邑民李调梅知之以先一日密告于知县黄应举应举素有智略闻变急率属领军士闭城大搜自辰至晡连获可兆与其党蔡崇哲十余人夜昏定又于城西隅旷室中获奸细林＜棥心＞襄等三人明日城外尚不知觉夜放火箭三城中无应者志迈等知事败遂遁去抚臣徐学聚以其事闻
　　○升河南右布政蔡逢时为左布政
　　○癸酉户部尚书赵世卿覆议仓政五事一旧例收粮一尖一平近经题改每石明加四升二合尽用平斛收受法久弊生仓吏高下其手斛面不平合行申饬各仓监督司官俱要刮铁为度不许多增斛面一昌密边粮原分派九总近始归并四总代运官旗遂有偏累之苦然彼五总远涉大江历程数千里欲仍均派未免担迟惟有邦贴一议可垂永久一大通桥车户脚价不敷议每石量增一厘以苏困累一密镇泓船应用不足合增造四十八只另佥殷实经纪一十二名分领船只一仓庾漕粮国家命脉都城居民稠杂易于藏奸合檄五城兵马责差的当番役专一巡缉仍分别功罪严行赏罚皆从之
　　○甲戌辅臣赓又上＜锍-釒＞请补阁员略云今四方水旱民瘼未瘳边备废弛虏情叵测内有啸聚之患外有闯入之虞兼之官属星稀府库罄竭一旦有事手足何施臣每接邮筒惟恐边腹告急至不敢启视此何等时而可以自用自专也且夫知人善任亦甚难矣上虽圣非素鉴则不精下虽才非素习则不达及今不备官至临事仓皇用之恐远者未必速至至者未必夙娴何若论相于间暇之时练才于群居之日乎不报　　○乙亥起原任总兵王威为延绥西路总兵
　　○丙子户科右给事中沈凤翔言吏部缺尚书三年余矣顷奉旨随当点用而迄今慎重如故试谓天官不可私非其人耳日者吏部催请廷推一＜锍-釒＞如兵部尚书萧大亨尚尔褎然首列彼其屡挂弹章经年注籍而以公家大务倚办于私门此必非政体所宜者铨曹何地太宰何官而欲俾若等几幸岂所以肃官常而息群喙哉至于都察院察举非法纠弹百寮与吏部相表里台纲不立而望百度之理必不几也矧计典伊迩事权又百倍恒时者乎臣忆昔京察人怀异心事多变局非赖  皇上神圣力可辅臣未赓死不奉诏之请则黜陟大典竟阶之厉今清明在宥更始张弦而冢宰大中丞傥不极意妙选则一参非类呼引安穷仕路狂澜谁为砥障耶＜锍-釒＞奏于是大亨又上＜锍-釒＞力辞不允
　　○丁丑浙江道御史何尔徤＜锍-釒＞劾户部郎中周之翰贪纵不职命回籍听勘
　　○戊寅礼部左侍郎李廷机又上＜锍-釒＞略云臣诚欲报恩而恩报不尽欲做事而事亦做不尽惟臣之生则有尽敢从  皇上乞此将尽之生奉旨廷机独理部事兼撰经史讲章不当复萌去志不允
　　○兵部尚书萧大亨以禁军之关上＜锍-釒＞云皇城守卫与红盔明甲乂刀围子手等军皆宿卫之雄称禁旅焉平居必尺籍有人而后选补不虚必统率得人而后抚驭有道必查点有法而后奸弊可惩乃今守门诸弁皆系窘懦残羸有同市乞奸猾者悉多雇倩此何以率众士而壮干掫弊在职官管军管员自勋臣把总及内外门各官占役颇多每月令伍长科歛投送遂得买闲空名挂籍不可究诘弊在占役凡京师积猾每遇军缺则贿卫所官诡名保送或投充在内纳班挂名影射弊在包揽凡空名各军伍长见雇充数据法责革则浼情求免一不如意众咻嘈然使人惧不敢问弊在把持凡选补各军系祖军绝者暂行召募勾补动辄经年若召募故者听取异姓叠名无籍代顶以致违冒索骗弊在选补臣愚谓自今守卫官缺宜慎选补凡自告与调卫者不准三年内无过准补掌印异等荐多者推升怠玩不前者痛革此职官之当遴选也包揽占役凡役在内者系伍长科歛在外者系识字科歛总与把总关通今后凡包揽占役不即发觉与把总身自作弊者不待年终举劾即行斥革伍长识字从重遣问此包揽占役之当责成也点闸自有常期如有不到及雇觅者当行革名除粮横行求免者呈参此把持之当痛禁也本军病故许亲子弟告补其故绝难勾或召募病故者须本卫开报的系某军下余丁方许审补凡无籍与别卫者不准其直票粮票当即唱给粮册按月挂号验粮不得勒掯此选补之当画一也至管理勋臣体统既崇职任尤重所当禁绝科克为诸弁先此纲领所系更宜首加严饬从之
　　○以泇河通建驿于峄县万家庄命名万家驿添设驿丞及台家庄巡简各一员从山东抚按议也
　　○己卯户部尚书赵世卿等以科臣汪若霖参论会推共上＜锍-釒＞言我朝仿古建官之制庶务分隶六卿至钱谷者不谈刑名主兵戎者不讲礼乐至于吏部之职专司进退百官先年推举大臣亦止责成该部不知何时变为会推自臣等待罪以来数与其事矣其间幸而偶中者固有之而识见不到名实不谐者亦未必尽无以用人非臣等所素习也彼吏部者练熟于耳目平准鉴衡正宜出其真见以称  皇上任使柰何歛迹引嫌听众为政且今之铨衡卿贰即  皇上昔所梦卜而选择者也夫既慎重其选而所选者之所用又复疑而不信是耳目人无已时也至如吏部司属犹为小臣付之堂官选用足矣乃一缺出而荐举遍及九列开坐动至数人臣等固不敢遽持不肖之心妄忖诸贤然臭味相求亲昵相引人心不同有如其而卒之公道不张而徒使人蓄侥幸之心繇奔兢之径此岂盛世之风哉乞申饬旧例今后推举大臣仍归吏部职掌俾臣等从旁参酌其有未当许科道诸臣从公纠正至于吏部司官员缺亦听堂官自举请自  上裁庶事权可一职业益明不报
　　○癸未琉球国中山王世子尚宁遣长史等进贡方物
　　○丙戌加总督狭西三边少傅兼太子太师兵部尚书左副都御史李汶为少师兼太子太师余官如旧以一品九年考满也
　　○虏犯镇羌古城等堡大松山都司王从谏凉州副总兵柴国柱等率兵击走之斩首二十余级
　　○丁亥以霜降节遣隆平侯张炳等祭  长陵等陵
　　○己丑南京吏部尚书裴应章工部右侍郎刘元霖俱上＜锍-釒＞辞免新命不允
