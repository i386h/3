<!-- { "loadSidebar": true } -->
　　○丙戌谕内阁  祖陵变异朕心惊惧战栗连日调摄尚未行切要实政仰副仁爱之心思得天下广大设官分职慎重用贤图治国家第一要务方今南北两京大僚司属并各处抚按及各省直方面官员见缺数多亟宜铨补庶安民生其三法司并锦衣卫见监罪囚除重罪及钦定人犯外有情可矜疑牵连无辜者宜当钦恤用示好生卿等传示便着各衙门从公推举各堪任的及逐一开写所犯招繇通行具奏以昭朕畏  天敬  祖警惕至诚特谕
　　○大学士沈一贯等＜锍-釒＞谢且言昔人有言求福者善言不可离于口窃为  皇上愿之谨即传发部科遵行
　　○戊子升河南道御史许乐善为太仆寺少卿添注
　　○庚寅云南巡抚陈用宾奏南安嶍峨等处强贼突起借名号僣服色缅寇未除盗贼复发外侮内衅一朝并临知州参将等官蒋守迪等合令戴罪讨贼司道郡守乞行点用得旨允行
　　○辛卯谕内阁朕自闻  祖陵灾异以来至今尚然惊惧调摄未安御朝未便面见恐失礼仪卿等屡奏应行时政少俟简发其召见至诚候旨从容行之所请诣门起居已知道了谕卿等知
　　○壬辰大学士沈一贯沈鲤朱赓恭诣仁德门起居命司礼监太监田义陈矩成敬待赐茶
　　○原任蓟辽总督兵部侍郎万世德卒世德山西偏头人繇辛未进士历官边徼经理朝鲜有功干局通敏一时称为才臣  上命照例给与祭葬仍加祭一坛
　　○升山东道御史杨光训为顺天府府丞添注
　　○乙未祭中霤之神
　　○考选庶吉士王家植等二十三人送翰林进学
　　○建州毛怜等卫夷人都督台失等一百名进马二百匹补二十二三年分贡给双赏绢钞如例
　　○丙申  睿宗献皇帝忌辰  奉先殿行祭礼
　　○丁酉昌平州雨水暴涨冲倒  长康泰昭等陵石桥栏并坛垣等处虫食  长陵松柏叶尽
　　○戊戌大学士沈一贯等言臣等窃惟  祖陵雷火下击顷复睹虫伤之灾似此大变  天地  祖宗之心可知群方百姓之心又可知闻宫中日夕焚香愿得祈天永命  圣心岂不儆惕第世人有所祈求力不能自得则无可柰何而出于焚香致祷  皇上所祈求者非有制于人非有制于天皆力可自得而不为诚奋然有为则言脱于口而仁流于天下诏罢矿税即矿税罢诏出囚系即系囚出诏起废弃即废弃起故今日之事乃  天地求回  皇上之心而不得非  皇上求回  天地之心而不得也  皇上以其至诚而祈之于天臣等以为太远臣等以其至诚而祈之于  皇上臣等以为甚近望  皇上一俯纳焉未报
　　○辛丑祭  火德之神
　　○谕内阁发御前积省银二万两修理  祖陵工程所有修省实政少俟次第发行大学士沈一贯等言仰惟  皇上因  祖陵大变震动于心首发内帑急图工作此回天之渐也但今日  祖宗之所望于  皇上者岂北工作必当仰法  圣祖每夜思四方之政五鼓而兴待旦而行如坐针毡如寝火薪何能顷刻迟缓而犹曰少俟俟之为言有何底极臣等非不欲俟而天下危乱恐有不能俟者乘天下未变而图之则权在  皇上但一下  明旨而海宇大定待天下有变而图之则权在匹夫一经啸聚便难措手  在天之灵蚤已先见几微以示  皇上望  皇上念之臣等敢奉  圣谕次第举行一语以为左券
　　○太子太保都察院左都御史温纯大理寺卿郑继之等看得我国家崇建亲藩以夹辅本支体尊权重自郡王以下咸奉约束虽有豪宗悍胄罔敢肆其凭陵妄开构陷者  祖宗二百年来奉行惟谨不意有楚藩诸宗无故发大难之端也方楚王幼孤武冈监国百计倾害何所不至若果有暧昧谁能容之而诸宗并无一人有浮议者且连名请封册立已三十余载忽然造无影虚词荧惑视听乎即楚王平日绳削太过然诸宗被戒俱各有因如华越者私取护卫王如言女为妻则违禁矣以妾之子润儿顶妻之子三节则冒名矣讦华墔打堕胎产则诬兄矣挟诈英烯蕴金□否华土□守及逼扭臬臣殴伤差较则逞强矣蕴鏠重叠关支英然讦告纪善至蕴钫则私纳再醮妇人盗用支禄印信种种皆属不法未可谓楚王戒饬之非是也乃华越等辄敢忿挟嫌讎□度报复袁焕仪宾也以县君身故遂肆无忌惮而首倡邪谋林槐富室也以侄女见摈遂过为怨望而甘心起衅至结党聚众插血要盟蕴钫自负能文奋笔草＜锍-釒＞又与英备□火等折毁府墙砍伐树木此何等景象也卑凌尊小加大冠履倒置长此安穷何以固继城之势而奠磐石之安乎臣等反覆情理权酌轻重参照华越悖伦干纪作奸犯科冀雪恨于阋墙操戈反噬妄嫁祸于窃国树帜紏盟污蔑亲藩欺诳  天听当以首恶正法但  祖训内有关系王亲一款专指风宪官华越以宗犯似难擅引相应照例降庶人押发高墙禁锢终身蕴钫恃其刀笔忍纵斧于棣华逞其秽词甘投刃于木本何以见  先王于地下岂堪置颜面于国中相应降为庶人仍拘住闲宅其余诸宗华坚文湘英□□火等或降为庶人或革罚禄米或量加戒饬分别有差至于袁焕运筹发纵不独以疏而间亲伏阙叩阍兼复以臣而罔  主林槐姚时庆雍如春姜保儿妄目奇货为可居阴谋拨置漫恃冰山为可倚结党扛扶此五犯者均应照例永戍余犯依律拟徒恭候命下容臣等遵照施行再乞  皇上严谕楚王益弘含茹之量尽捐苛细之端舍故录新合离萃涣共享和平之福长输屏翰之忠则衅永社而国益崇矣奉旨华越素行凶悖今又污蔑亲藩本宜重处姑降为庶人押发高墙禁锢终身蕴钫与英嫶等俱降为庶人蕴钫还与英□火□(□□小)□俱拘住闲宅华坚姑降一等文湘英备□火行该府重戒收管蕴金□畾等革去禄米三分之一终身不许奏复华安□隹等罚革禄米一年英□□火等该府量加戒饬英□火古丑□等姑免究袁焕林槐等俱照例永远充军余依拟各犯既已处治楚王宜安心守藩还内省自克以称朕保全训诲之意写书与王
　　○癸卯升河南道御史崔邦亮为顺天府府丞添注　　○甲辰酉时  皇第八子生
　　○乙巳  孝庄睿皇后忌辰遣官祭  裕陵
　　○礼部奉旨旌孝子一名黄冈县民唐治节妇三十八人汉川县学生员林若金妻潘氏等烈妇六人繁昌县学生员方名蛟妻洪氏等烈女二人榖城县学生员傅志说未婚妻杨氏等
　　○丙午以皇子三朝告  奉先殿
　　○丁未  孝穆皇后忌辰遣官祭  茂陵
　　○以  皇子诞生赐辅臣讲官花币有差
　　○己酉发拣选急选二项官员部本大学士沈一贯等言查吏部拣选急选名则二项实有三本今所允发者乃急选二本尚有拣选同知张翼新等一本伏乞  皇上并赐票行
　　○以东宁伯焦梦熊为后军都督府佥书恭顺侯吴汝胤为右军都督府佥书
　　○革云南永腾参将王廷光以兴隆副总兵陈寅代加守备刘素游击职衔管陇把守备事
　　明神宗显皇帝实录卷之三百九十七
　明神宗显皇帝实录卷之三百九十八
　　万历三十二年七月庚戌朔以孟秋时享  太庙遣官恭代
　　○京师大霪雨
　　○壬子大学士沈一贯等言今阙政之大者二事播州大功今已四年而叙赏之典尚格未下功臣之死者无以慰生者无以劝后来有事谁肯出力臣等所拟止有减薄并无冒滥似可允从倘有未合  圣意宁求改窜万勿因一二人而没百十人之功失亿兆人之望也各项缺官悉宜允补而所量重者山西郧阳福建河南四巡抚此一方军民重寄兵马钱粮惟其料理安危治乱皆其忧责安可视为泛常任其久缺乞将此二事先赐发行不报
　　○癸丑  仁孝文皇后忌辰遣官祭  长陵　　○甲寅赐三辅臣鲥鱼鲜藕及日讲官周应宾等有差
　　○工部题急缺叚疋  上以叚疋系上供急需本难议减念民穷财尽姑如拟先办一半以宽民力其各处所欠旧派仍严行勒限催角□羊毋许稽延
　　○丙辰钦天监言  长陵子山午向今岁大煞在子灾煞在午请以明岁兴工便  上命该监便先择吉治木工部期会内官监上紧造办各项物料来春兴工鼎建刻期完报
　　○丁巳大学士沈一贯等上言明楼之建虽不可迟拘于通历诸书犹可待也至于一切修省之实  圣祖在天之灵悬于朝夕人心仰望之切急于水火何所拘泥而可以姑待  皇上诚于臣等累次所揭及各衙门大小臣工连章奏请者猛一省悟急行实政则  圣祖必欢然喜慰人心皆乐颂太平即明楼工程亦属第二义虽稍待半年无害不然兴作徒勤何益哉未报
　　○戊午升太仆寺添注少卿何倬为大理寺左少卿
　　○以大工铸给直隶浙江买运木植各关防一颗
　　○大学士沈一贯＜锍-釒＞言臣观往时非无灾异止于一方一事犹可言也今则极大且多而又日迫日近不可言也日食于四月古今所甚忌者两岁叠见泗州凤阳承天  诸陵比年悉有儆戒而  皇陵之雨雹  长陵之雷火乃至连岁相寻同在五月二十三日天意岂其偶然遂有虫啮松柏冲毁神路顷又霪雨连绵两月不休正阳崇文二门之间中陷者七十余丈京师之内颓垣败璧家哭人号无复气象因想天下被灾地方远者即不可知近者悉恐不免然而尚有愁云四布霁日难期谓非天怒未角□羊之惩可乎臣心长气短无能尽言同官二臣咸怀诚悃各亟一章亲赴文华门叩首投进惟  皇上历赐览观神领心受而致行之臣死无憾次辅沈鲤言自矿税兴而中使遍天下中使出而四方无籍之徒随为牙爪耳目者或分布乡村城市或把持关津渡口或武断于商贾凑泊所在树黄旂揭  圣旨都舆从张气焰吮人之血吸人之髓孤人之子寡人之妻内监亦不能尽知也前方征后复榷既征榷复告讦或诬为断绝皇杠或诬为容隐罪人或以为曾发古冢而得奇珍或以为曾开古窖而致钜富或云某宅有矿坏其宅或云某墓有矿掘其墓在在不聊其生人人莫必其命故总天下之财十计之  皇上得十之二内监得十之三群小得十之五利分入于众手怨总归于一人民安得不穷心安得不离民心离散其势必反臣三十年前备员讲帷曾进讲外本内末悖入悖出之理  皇上未尝不虚已以听今岂遽忘之耶三辅朱赓＜锍-釒＞语亦恳切俱留中
　　○己未礼部奏入贡番人昔藏等贡籍不载诏却回贡物仍量与赏赐慰其远来之意
　　○庚申大学士沈一贯等言  皇八子诞生例应赐书各王府并颁赐礼物查万历二十五年  皇七子例礼仪止分二等俱用衣袭今次合仍照前例报闻
