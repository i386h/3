<!-- { "loadSidebar": true } -->
　　○山东巡按周维翰言臣奉命驰过鸭绿江前诣平壤咨诹军情夷情颇得梗概军有久难再羁之情倭有去而未决之情夫军之所以久难再羁者何也病势已迫而不可淹留也倭之所以去而未决者何也贡瑞已开而不可收拾也盖军士自抚贡之说渐起而战斗之心渐弛及湿暑交浸疫瘟大作亡殁多人军中泣声震野一经物故尸輙烧焚诸军悲且怨矣即今途中臣所目击枕籍道傍者气息奄奄伛偻而行者癯然鬼面尚可为行伍备手臣谓军情久难再羁者此也若倭离釜山入屯西生浦去朝鲜境止四十里耳王京之退以讲贡退也二王子之回以讲贡回也徐一贯等受彼八百两之贿以讲贡贿也故平行长屯西生浦挟觊贡约今其将小西飞入王京促之臣因诘东征诸臣曰  明旨森严固昭然在也乃小西飞之请何为耶诸臣曰议封不议贡请如封顺义王故事臣折之曰北虏之款服徒以顺义王之封乎抑以宣大之马市也傥绝其马市止驭以封衔虏肯款服否经略先以请封＜锍-釒＞稿示臣而旋自寝之臣乃服经略之不胶于成心也小西飞之狡谋不遂则西生浦之倭酋必忿臣谓倭去而未决者此也但序屇深秋时逼寒冱倭虽猾狡性不耐寒纵有小犯势难大逞刘綎万人自足捍御其应彻兵马宜令西归使各休息迨及春暖早为哨探再图应援下所司议
　　○经略宋应昌上言先是沈惟敬七月内奉本兵尚书石星令至倭营探听十月内回自倭中见本兵具题发臣标下听用惟敬至山海关见臣备言倭酋行长欲乞通贡约六十日不攻朝鲜以待回音今已及期愿请金行间使行长收兵臣默思军前诸务未集乘此足缓倭西向复有本兵亲笔手书嘱臣给发惟敬银一千两臣遂照数行中军官给惟敬前去臣即兼程至辽阳星夜并督进取之事而提督李如松于十二月初旬亦至遂奖率三军择吉戒行适惟敬复自倭中归执称行长愿退出平壤以大同江为界臣姑然之拘惟敬提督标下不许复入倭营令随提督齐至平壤如松默听臣言止许惟敬差家丁往前行长约一二日内退出平壤时行长尚在踌躇家丁未及回话而我兵已薄城下出其不意是以平壤遂捷开城收复向使当时遽绝惟敬之行显黜行长之约傥彼逞其方张之焰繇平壤以及义州止五百余里席卷长驱臣恐我兵不能飞渡鸭绿矣又何得有此捷耶此始事讲贡计破平壤之说也继而倭奴并集王京据报实有二十余万我兵不满四万转战之后士马疲劳强弱众寡既不相当雨霪泥泞稻畦水深天时地利又不在我是以暂为休息惟广布军声多行间谍发免死帖数万招出王京胁从之人以散叛党修筑开城城垣以示久住令死士夜持明火飞箭射烧龙山仓粮以空积储又时时添兵进饷于开城间以示不久必攻王京之意于是王京倭奴既畏我已试之威又不识我多方之误复致书与惟敬仍欲乞贡退归臣复思就其请贡行成之机可施钓虎离山之术是以徉许行长之成责令惟敬专主其事以释其疑发谕帖开晓利害以示其诚遣二使给旗牌监督其归以示其信分布将领不许偷杀零倭以示其仁责以速还王子陪臣途间不许生事以结其义亟为题请颁发  明旨晓谕以固其心繇是倭方信臣为真于四月十九日遁出王京不二旬而尽至釜山王京迤南千有余里故土尽复向使臣拒行长之求惟恃攻取之胜傥倭酋知无归计并力致斗臣恐东征无罢兵之日矣此再事讲贡计出王京之说也后倭屯驻釜山臣屡檄大兵扼守大丘善山南原云峰一带预咨国王令其速调全罗等道水兵灶船前赴釜山海口乃力不从心事难如愿在朝鲜兵舡为倭奴隔绝不能前来在我将士又称乏食病馁遂尔撤回苐牌责惟敬久在倭营不归之罪仍令其晓谕倭将行长清正等缘何尚结釜山不归乃惟敬于六月二十日自釜山起身带领倭将小西飞弹守并倭众三十名前来乞贡于时复报倭奴攻犯晋州欲逼全罗臣疑其阳顺阴逆随令如松发兵协守全罗救援晋州外另牌复行如松如惟敬与倭将来乞贡即便晓谕尔今不放还王子陪臣不调归釜山倭众不令二使前来此贡断难准许就将倭将羁留勿得轻放至七月十二日如松具禀称惟敬带倭将前来入见责以背约犯晋州之罪倭将惟伏叩头当差从持书往谕倭众前赴釜山去讫会先遣二使谢用梓徐一贯自日本回至釜山云已面见关白关白极其恭谨礼待愿顺  天朝二使及随从人俱赠赉有差于是行长等即送出王子陪臣并家眷与二使供张祖饯于七月二十日自釜山前回大众倭奴俱乘舡浮海离釜山远去惟行长量带倭众亦远在海中西生浦暂住以待小西飞回音属国尽复王子陪臣二使尽归此目前讲贡计退釜山之说也夫倭酋前后虽有乞贡之称臣实假贡取事原无真许之意且今军前马价角□羊发有限支用有数管理有人登记有籍事完造册逐项奏缴又无分毫取以媚倭惟是度量军情似应如此故将机就机托以空言求济其事耳盖我国兵马原来止三万有奇而大半多脆弱不堪中间又有阵亡病故者至若续调陈璘兵马则留蓟镇矣而臣所徵调之数又皆有名无实今臣不得已止于从征大兵之中选留防守者一万六千人耳余俱遵旨撤回本镇况朝鲜新复之后疮痍残破尤难料理臣之心谓宜乘彼乞贡之际将倭将小西飞羁置不放缓其数月之期使我留守之兵分布已定朝鲜之兵操练已熟该国修设险隘置造器械俱已完备斯可战可守方无后虞此又善后讲贡消弭祸萌之说也臣前后讲贡之繇实是借贡以退倭未曾轻许而误国今倭将小西飞等见在军前或显戮示武或应否许其通贡并臣所陈稽时日以便修守为今日急务不容斯须迟误者俱作速议覆请旨颁发以便遵行
　　○癸亥升陕西右参政刘易从为本省按察使临巩兵备福建右参政史继辰为江西按察使刑部河南司郎中董宋儒于江西直隶杨州府知府吴秀于福建各副使
　　○甲子升尚宝司司丞颜素为南京尚宝司卿
　　○旌表邳州河决负亲避溺孝子廪生张缜从巡按李时华请也　　○兵部题朝鲜善后事宜  上如拟大兵令经略酌撤
　　○乙丑升刘东星都察院左副都御史
　　○准南京工部尚书朱天球大理寺卿吴定请告
　　○升浙江提学佥事陈应芳为福建右参议
　　○泰宁等卫夷人脱孙孛罗等九十六名来朝贡宴赏如例
　　○丙寅准工部尚书温纯侍养
　　○朝鲜国王李昖三都既复疆域再造上表谢恩进方物
　　○刑部看过原任新昌县知县宋尧化赃私追完发原籍为民
　　○升户部贵州司郎中孙瑀为贵州副使
　　○丁卯起补广东副使支可大于浙江升礼部仪制司郎中徐即登副使于福建南京文选司署郎中主事周应治佥事于山东各提督学政升浙江右布政刘浑成为本省左布政使　　○戊辰经略奏留兵一万六千防守朝鲜月该饷五万余两皆户兵二部出给而朝鲜量助衣鞋食米等费部议向者该国请留铳手五千粮饷自措今何增至三倍而饷又何出也虚内实外殊非长策据议川兵五千原在请留之数合无即以刘綎加署都督佥事督率训练钱粮该国自办若该国君臣怠缓如前或掣肘令刘綎从实具奏川兵径自撤回不复再为料理从之
　　○兵部尚书石星言利以诱之者兵家之胜算假以便宜者御将之微权经略宋应昌始末讲贡之繇恢复朝鲜之故大抵以挞伐为威以许贡为权惟冀成功无嫌诈计而其遣使往探行间捐金则臣星实与之谋焉今科臣张辅之等疑其书揭之异同按臣周维翰慨其事机之已去夫按臣亲赴查核闻见必真科臣职司封驳议论自当应昌处置稍有阙谬或书揭间有矛盾而台省诸臣所不释然者尤在通贡册封之事非较计于言语文字之间也所幸  皇上威德遐宣  苍穹孚佑倭奴已尽遁归朝鲜已尽收复东征之役至此应昌之心诚苦而绩亦已著科臣＜锍-釒＞谓不掩其功似无庸于苛责惟是通贡一节关系重大屡经言官建白本部题覆  明旨昭然孰敢妄议又倭奴谲诡即如塘报所称六月间一面遣小西飞求贡一面侵犯全罗傥非我兵往救朝鲜之复无日矣故谓贡不可许不独鉴于往时之变诈亦有惩于近日之反侧也顾倭性本难于信凭虽退还王京送回王子迹有似乎听命然封号尤难轻假况行长尚在西浦关白未具表文计尚出于要求揆之国体夷情未可遽听合无亟剿经略速谕行长率众归巢毋得留滞傥或阳顺阴逆即当悉力剪除防御一如科臣按臣之议有如行长归巢关白具奏表至日转奏仍当辨其是否真伪察其有无恭谨容题请会议取自  上裁上以倭奴非我叛臣今既称畏威悔罪朕以大信受降岂追既往但彼远夷尚未知中国法度岂有兵留近地未见输服真情便可轻许尔部作速传谕宋应昌一意严兵防守勒令尽数归巢之后许其上表称臣请封永为属国仍遵旨免其入贡防内地奸民勾引生衅有辜朝廷盛怀远人不贵异物之意经略重任原奉敕便宜行事如何牵制议论奏揭参差念其处分战款原无失计姑不深究着用心区处善后事宜无贻后悔方许同李如松还朝受赏
　　○户部覆河南重罹水灾开封归德河南三府并汝州所属州县系河之南俱照灾重例不分正兑改兑每石折银五钱徵解太仓候给军饷其彰德卫辉怀庆三府所属州县系河之北原无重灾尚堪出办仍照旧徵纳本色坐拨天津蓟密等仓从之
　　○朝鲜国使臣郑澈等进贡方物因国难未平不敢当宴恳辞求免照例折给
　　○泰宁等卫夷人脱孙索罗等九十八员名赴京进贡宴赐如例
　　○予襄府枣阳王厚爥益府罗川王常湑祭葬如例
　　○升浙江副使张淳为陕西右参政
　　○己巳都察院覆浙江巡按彭应参问过处州府龙泉县知县谢桂芳贪酷追赃完日发原籍为民
　　○升福建按察使刘尚志为浙江右布政使
