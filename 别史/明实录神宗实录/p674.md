<!-- { "loadSidebar": true } -->
　　○工部右侍郎刘元霖奏剧任独力难支乞简用长贰以免旷误因请赐矜放
　　○辛丑升鸿胪寺左少卿王用贤为鸿胪寺卿
　　○复除广西庆远府知府岳和声补江西赣州府知府
　　○调延绥总兵张承胤挂印镇守辽东仍命上紧到任不必候代
　　○都御史许弘纲上＜锍-釒＞乞骸不报　　○壬寅起原任工部左侍郎刘应麒改兵部左侍郎
　　○升文选司主事谢应祥为验封司员外
　　○升狭西参议佘自强为本省驿传道兵备副使
　　○降原任给事中洪瞻祖为南直嘉定县县丞原任御史萧重望为湖广靖州判官
　　○命修撰张以诚给事中徐绍吉主考福建兵部员外张应徵大理寺副李中立主考四川户部主事洪启聪工部主事张国继主考广东刑部主事来斯行中书沈士茂主考广西各乡试中立旋以告病改命本寺评事陈向庭
　　○礼部主事高继元言贡夷除琉球暹罗朝鲜冠带之国并番僧番族外三卫海建女直先后辐辏计九百人三卫悍而纵肆无忌女直诈而狡横百端回夷行李多至千柜少亦数百恣买违禁货物迁延旬月不回宴赏程廪车马之类费以数万此三夷者借贡兴贩显以规利且渐生心不可不思患预防者也臣请制其流者六清其源者三一戢强横三卫女直夷人半系中国强梁亡命代捧敕书而来透漏消息挟众肆横莫可谁何会典一款凡夷使往回该巡抚衙门给与印信文簿逐一登记付伴送人员在内送本部在边送巡抚衙门稽考请敕督抚衙门另立一簿先开伴送通事职名后开夷名咨送兵部转咨本部横肆者明列其状缴送督抚道镇衙门或革其贡或革其赏或咨彼处国王究治一选通伴三卫女直既称属夷通伴或可压服特以三四人摄百余人则众寡太悬以三四佣奴统百余猾虏则强弱又不胜请敕边臣慎选畏法有才干者稍增其数责令约束夷人一申旧规会典一款四夷使臣不许往来街市交接闲人通行守边官员不许将曾经违犯夷人起送赴京请敕边臣慎选通事约束夷人务令遵禁不得迁延街衢酗酒生事违者罪伴送通事等役一核贸易请敕边臣起送夷人之日计其携带之物开单送礼兵二部遣会同馆官与之发卖如其高价莫售仍以原物还之自京而出要买某货若干召商卖与其价两平各从其愿若有违禁之物不许私买一革当房贡夷宴赏之外日有程廪复有加赏夷人贪撗无厌变价入已每以酒食之费累车马夫馆夫而馆夫更甚遂至有激而刎者逃者彼且图赖反覆不满其欲不行今当令馆夫仅供买办酒腐之类夷人不得藉口旧例禀讨馆夫称为当房一复押送凡三卫入贡有一序班留喜峰口验入若海建则辽东差官押送入京贡回发遣听其出馆而去不复问矣会典一款嘉靖三十八年题准女直夷人贡回还差通事序班押送出境又四十三年改行兵部差指挥等官伴送又万历四年仍差通事序班押送又查三十年礼部准蓟辽督抚咨本处遴选委官开发序班免遣案照蓟辽委官开发自是通州以东地方耳出馆而外中途停车卖买将使何人开发乎请敕兵部会同本部酌议兵部遣一指挥本部遣一序班押送出境或蓟辽既有差官约于某地方交替不使远出山海关庶各夷不至逗遛而内地亦安矣然制乱贵于未萌而御变及其未发何也夷人恃众则气焰易张势分则寡弱易挫职查西番贡例每千人止起送八人今三卫女直回夷独不可仿而行之乎女直四五年不至今一来耳回夷亦二三年不至矣无足为中国治乱安危之重轻也目下幸边臣协力四夷慑服乘此时以裁其入贡之数而不使咆哮内地政在今日所以清其源者一也臣查隆庆年间北虏事例贡在边镇今三卫女直回夷独不可仿北虏之例而行之乎三卫入贡向来仅换布叚而止独女直回夷置买私货迁延不肯即去请敕边臣照北虏例每起止令数人入京余俱在边候赏一应宴赏银绢等物差官赍发本镇给与则额赏既无减损沿途不致摧残所以清其源者二也远人辎重太多则驿路舆马太费是疲中国之力填远夷之壑也今辽东有开原永奠之市宣大有新平得胜张家口之市延宁有红山墩清水平虏之市甘肃有扁都口庄浪之市三卫女直回夷独不可仿而行乎议在本镇领赏亦在本镇开市计其所需不过布绢瓷器之类募商与卖则既省夷人跋涉之劳又免驿递支应之苦所以清其源者三也
　　○金星昼见
　　○癸卯  太祖高皇帝忌辰致祭于  奉先殿
　　○升左庶子朱国祯为国子监祭酒
　　○升户部郎中何如申为浙江参政
　　○浙江右布政窦子偁山西右布政陈廉各称病致仕许之
　　○光禄寺卿赵健辞叙平苗恩赉仍申引年之请不允
　　○兵部以都城奸盗生发最易防范最难捕营士马凋敝行伍空虚可虞覆科臣归子顾条陈五议一严下夜之令一重失事之罚一杜投充之习一稽营马之耗一申犯夜之禁俱如议行寻又以姑息已久未可空言令议自今立限缉捕限外不获者参将把总官参奏提问积十起以外年终照例降级若明火一月三四次者本部竟自参提每次失盗事情该营逐日报部稽查隐漏者坐本官以欺隐之罪有旨依议著实行提督等官严行各属用心巡警有违玩的查参处治其占役捕军著尽行清出不得容隐时京师饥民流聚盗贼公行至窃禁中器物逻者获其绳梯云
　　○甲辰升河南参议张五典为本省副使南京礼部郎中王肯堂为福建参议南京兵部郎中秦一鹏为山东佥事
　　○掌河南道御史钱桓奏大比迫期监临万难再缓乞下台员以光大典
　　○四川巡抚致仕乔璧星奏剧病交攻五恳免代并乞速点新推抚臣以奠封疆
　　○乙巳仁宗昭皇帝忌辰遣官祭  献陵
　　○升江西参政叶其蕃为福建按察使广东佥事李橒为山东参议
　　○命署都督同知官秉忠挂印充总兵官镇守延绥黎平参将杨应光升署都督佥事充总兵官镇守四川
　　○江西参议陈嗣元称病致仕许之
　　○丁未升贵州副使刘文徵为四川参政山东副使崔师训为福建参政
　　○升工部郎中崔廷徤为四川副使
　　○兵部题臣部职在用人然往往能自信而不能信于所用之人躁竞妄干何能人谕然次序有定自可相忘条上八议一定资序论次荐之等次以酌用一量器使程中边之应否以酌人一重武科定三七之选以振淹一裁旧荐限通算之年以汰滥一谨推举期荐牍之得人而毋轻旬一查冒幸严庸碌之去取而毋妨贤一抑躁竞戒无故之量移以省挠制一收弃将开调降之入试以定用舍俱依议行
　　○大理寺奏缉获伪造印信孙光前拟斩余罪有差报可
　　○己酉南京给事中晏文辉＜锍-釒＞言  皇家三礼未行天下万民仰望讲  皇太子讲学  福王之国  瑞王成婚
　　○庚戌署吏部尚书赵焕上言内阁者人主心膂之臣所与造膝而谋者也当  世庙静摄时阁臣皆入直西苑一日御札相咨常三四至今辅臣叶向高杜门三月矣丝纶之地烟锁尘封閴无人迹岂三月之内无一事可与辅臣相商者乎六部分领庶政都察院总持风纪佐五位以率百僚职任何如其重者今吏部全空矣兵部虽点尚书而未至犹然空也刑部止臣一人并无侍郎户礼工三部各侍郎一人并无尚书都察院止一副都左都左佥俱久悬缺何寥寥也以一人理一署尚苦独力难支若臣焕则又以刑部兼吏部孙玮则以仓场兼兵部与京营身虽左支右吾势必顾此失彼中间脱有事故注籍数时则公门长扃矣欲奸毙不生而事体不废胡可得哉六科主封驳十三道主紏察凡政事得失军民利病朝纲国是吏毙官邪皆得直言而仓庾库厂但干钱粮者又无不用科道巡视至于两畿十三省提学巡按盐茶马尤不可一日无御史今六科除册封典试外仅四五人孰为视篆孰为管差御史在内者一人数差分身无术在外者一差数年候代无期若浙江湖广贵州各省尚无人可差不知大比大计属谁料理以至紧至要之官而坐视其消磨匮缺那东补西不免捉襟露肘束手无措凡此皆  祖宗以来二百余年未有之事也今天下脊脊多事矣千疮百孔人切杞忧其所以劻勷拮据以转危为安者惟用人为第一义伏愿皇上念大器之必须众擎思各官之必难终废将候补及考选科道即涣俞旨以济中外各差之急其部院大僚陆续简用务足旧员一切章奏悉付内阁亟谕辅臣入直票拟间有不当  圣心者不访谕令再票勿概留中则上下之脉络通人心之湮阏鬯朝廷之气象新大臣纲纪于上科道振肃于中百司顺承于下庶事有不举天下有不治者臣不信也
　　○辛亥大学士叶向高奏臣杜门乞归已满三月企望虽切  天听未回每伏枕思惟上有  圣主而臣不能事下有群贤而臣不能进向之责臣者以不能苦口效忠今之责臣者以不能因机纳牖向之责臣者以不去妨贤今之责臣者以一去了事盖臣之所处转难而贻累于天下国家亦转甚矣昨见署铨臣赵焕＜锍-釒＞请推补阁臣大僚考选极其恳切老成忧国之心可对天日臣愿  皇上听之信之亟行其言仍念铨曹事重冢宰统率百僚不可久虚即赐点用至于臣之笃病苦情万分宜去不敢再辱温纶以虚君父之命惟望早放一日早免一日耽误
　　○癸丑以  大祀  方泽遣驸马都尉侯拱宸告  太庙请  太祖高皇帝配
