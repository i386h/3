<!-- { "loadSidebar": true } -->
　　○以东征功成大赉文武诸臣总督邢玠加太子太保荫一子世锦衣卫指挥佥事赉银八十两大红纻丝蟒衣一袭给诰命督饷张养蒙赉银币巡抚万世德升右副都御史赉银币各荫一子入监读书总兵陈璘以舟师歼倭功最刘綎曳桥之功次之麻贵功浮于罪各升授荫子赉银币有差董一元罪不掩功复原职赉银币监军王士琦梁祖龄并需大用仍与饷郎董汉儒转输部臣周一梧杨恩王修行各升职俸赉银有差副参等官戴延春等十三员游击叶邦荣等十六员参游等官杨廉等二百一十八员中军孙堂祖承训等运同等官吴良玺等升授复职赉银各有差其死事副参邓子龙等十三员坐营方时新等八员各赠官赐荫厚恤其家鲜臣李舜臣行彼国旌恤从兵部覆也  上曰自决战以来在内筹兵饷者朕且图其功萧大亨复原衔如故赉银六十两大红纻丝蟒衣一袭李桢遇缺起用杨俊民赠加兼太子太傅陈蕖赉银六十两大红纻丝四表里给诰命田乐荫一子国子生给授勋阶赉银八十两大红纻丝蟒衣一袭给事中张辅之于四品京堂推用徐观澜令吏部优录杨应文升都给事中郎中杨应聘升京堂用仍与先今兵科兵部官各赉银有差播告中外用敷大庆兵部复以  皇仁覃施为石星曹学程许守恩萧应宫乞贷  上不许戍守恩应宫于瘴地石星竟死狱中录各省督抚饷司道臣功以顺天巡抚李颐原任总督王世扬劳最世扬升兵部尚书颐升右都御史汪应蛟梅国桢王象乾刘元霖李植次之各升俸一级尹应元给诰命仍与各督抚褚鉄孙矿陈大科赵可怀李盛春房守士万象奏张思忠李华金学曾等各赉银三十两纻丝二表里部臣韩子廉等道臣张登云等有司官王＜犭夷＞吉等升职纪录赉银各有差先是科臣杨应文勘蔚山功罪＜锍-釒＞论抚臣杨镐总兵李如梅虚憍纵肆损伤隐匿之状宜行禠斥而＜锍-釒＞未复以稷山之功乞不靳帷盖之恩而酌处之及兵部覆东征功次以为当朝鲜告急王师未集闲山失南原破倭且乘胜长驱矣幸而稷山之战诎其先锋又幸而青山之战遏其后队倭氛稍歛属国获存斯捷基之也是役也副总兵解生参将彭友德游击颇贵牛伯英原任参将杨登山游击柴登科或分锐而逆来或单骑而陷阵各鼓如罴之勇成扼虎之功他如中坚后劲左犄右角则李芳春吴维忠张维城任重胡仰化王天爵刘天秩七人者各与有力焉已而大兵厚集贼知我之利速战也行长营曳桥之窟清正负釜山之嵎增修屯筑以老我师赖有已故骁将摆寨挑战蔚山致贼中诱而败北惟时三军奋力七萃齐驱俘其将者一夺其寨者三斩其从者千数功垂成矣柰何攻坚非策毙士马于矢石雨雪之中撤兵无伦贻丧失于仓皇狼狈之际是谁之罪欤科臣于杨镐李如梅议加禠斥不少假借则亦何说之辞然而本官初抵平壤值倭势长驱正朝鲜危急存亡之秋而能匹马东驰身先士卒不可谓无功既已听勘所当恭候  圣裁者也至若茅国器之追奔夺门陈寅之先登中弹解生拔帜摧坚之勇杨登山执俘折馘之奇皆蔚山之功表表著见者其余大小文武才勇并效或当并叙于四路或只薄录其一节相应酌量分别上请  上嘉稷山青山之功谓蔚山虽失今已荡平俱宜叙录杨位丁应泰各赉银解生陈寅等升赏有差杨镐功罪自不相掩命吏部议处以闻
　　○改东征游击许国威为四川总兵标下游击恤四川阵亡军官杨大材等各有差
　　○赐总督李化龙尚方剑
　　○丙辰升御史赵士登为大理寺左寺丞　　○丁巳大学士沈一贯奏今天下可忧者播患方殷虏警日闻然犹边境之患也据各抚按奏报则山狭两河齐楚三辅无处不灾京师米价涌贵不啻三倍贫人满前宁能枵腹待毙恐有奋挺持耰而为乱者矣夫一处有乱尚可扑灭自京师以至四方无不被灾无不思乱谁能扑之伏祈  皇上大发慈悲以救天下之急难即未能尽罢矿税亦宜先将各处米粮一切免税盖  祖宗定制税课各色有税惟米粮农具无税所以厚民生奠国本者如此今不遵  祖制一概抽分四方之米贩不来而农人之生业荡废此绝民生而戕国本也乞轸念穷民亟覃  圣惠仍敕户部议所以佐元元之急不报
　　○戊午刑部尚书萧大亨兵部尚书田乐户部侍郎张餋蒙兵部侍郎王世扬各＜锍-釒＞辞加恩不允
　　○以畿辅灾蠲起运京边折银命有司多方设法赈救从户部请也户部请罢矿税不从
　　○己未以东倭荡平推恩辅臣赵志皋加兼太子太师进中极殿大学士荫一子尚宝司丞沈一贯加少保改吏部尚书荫一子中书舍人仍各赉银币给诰命志皋等＜锍-釒＞辞  上曰朕仰赖  天地  祖宗洪庥文武戮力水陆馘俘属国保全东陲宁谧卿等朝夕运筹功宜居首叙劳加恩原系彝典其钦承之寻再＜锍-釒＞辞不允
　　○庚申命山东税监陈增督原奏官张杰开矿于济南府等处湖广税监陈奉督原奏韩应柱等开矿于德安府等处
　　○诏刑部所开囚犯惟大辟不宥其余以轻重遣配如律杨国治王永亨柏承绶枷戍吴宝秀吴一元程资禠职其候旨处分者拟罪以闻见在问理及有党侣株系者提鞫具奏未经回咨的亟行文催来问结以称朕钦恤至意
　　○辛酉户科都给事中李应策言臣闻输饷者三十钟而致一石自海内言之耳若飞挽异域计费奚啻什伯近闻大同调征倭军兵六千今回止二千一百原调马八千匹今回止四百宣府损失大较相同两镇如此他镇可知夫一士马物故即余一士马饷刍据奏病故阵亡者参半而造报支饷乃一并混开此非阳轻弃其财掷如泥沙则必阴重窃其赀隐为囊橐且梁天胤屡经参劾未见处分总兵李承勋部下尚无的数乘机混报恣意开销内帑几何堪此冒破乞敕户兵二部核实重究  上以东征将士劳苦不欲尽究寝其奏不下
　　○壬戌户部言云南原借川饷十万业经题奉钦依俾解赴贵州应用今据回称止有征缅余银六万有奇合无暂将见在银两速行先解其余随即凑足务要同心共济无分彼此从之
　　○癸亥赐原任太子少保左都御史李世达祭葬如例仍令与谥
　　○户部言东征以来供亿浩烦庾帑一空乃前项选锋原支双粮今既歛归乞查三大营如有选锋名数即与顶补庶士无失所饷不加增  上然之
　　○户部言天津抚臣酌定兵马饷额以均劳逸深为得策惟是议增长芦盐引似非新诏一切蠲豁之意查得真顺广大四府岁有存剩扣解二分粮银原为济边之需即将此项听其酌留既无增引之烦又不亏及正赋报可
　　○福建巡按何熊祥言奸民吴顺等谋为不轨未发就擒乞处分如法举人潘枢身为家主纵非造谋宜坐同居之条未报顺瓯宁人以鬻柴米为生其党潘应选潘枢餋仆也李元江西人为枢母卜地者也三人者既无雄才可以笼众又无豪赀可以役贫徒以吴生妹降神出钟之谶李元峦头王气之占遽尔包藏祸心招兵造旗谋称大小帝军师将军等号而村民张应龙叶及春等从而附之藏兵器于潘家花园之中订逆期于冬至拜表之日一夫投首累累就缚可惊也亦可怪也
　　○南京监察御史王藩臣陈防播四议一曰申军令以作将士之气谓自应龙叛逆以来庙议遣将至亟而总兵刘綎犹然托病濡缩宜申严号令风示诸阃果能奋不顾身建立奇功即封拜不吝如仍前推诿三尺具在二曰严近幸以塞奸细之门谓迩来四方不职官民猬集辇下表里中官窥测意旨甚至有不繇通政司径彻御览气焰烜赫踪迹诡秘遐方奸细突焉而入切恐  皇上举动枢臣筹画皆得窥伺透漏可不为寒心哉乞丕振乾纲重塈谗说凡上书不繇通政司援引内臣言利希宠者即付法司推鞫庶几憸壬歛迹禁地肃清三曰循故策以收土司之用谓土司虽声势相倚而夷性猜忌假令应龙得志如黔之安蜀之奢岂甘心出其下乎诚智而使之谋而间之如沈希仪之于岑璋甚善即不尽然亦见朝廷不以应龙之故遍疑诸土司阳收我羽翼之用而阴离彼唇齿之盟亦一策也四曰明大谊以服远人之心谓朝廷之讨应龙非利其土地而郡县之直以逆天残人法不容赦耳宜宣明此旨播告远近凡邻近土司及所属头目能擒杀应龙归命者即以应龙之爵爵之又或应龙诸子不肯助父为逆束身归命更宜优给廪食待事平之日令其袭职故土尺土一民我无利焉若然则其邻必有韩魏肘接之谋其下必有藩镇易帅之举其骨肉间必有安史之祸或者大兵不烦而渠魁授首未可知也＜锍-釒＞上留中
　　○甲子户部言工部铸钱久不解送殊非协恭阜财之义乞敕令悉心共酌局阔则增炉局隘则拓地该部留钱六分解送本部四分无分彼此期济急需  上命工部行之　　○乙丑命杨镐以巡抚原官叙用镐轻率寡谋东征时偏听李如梅等纵酒戏谑蔚山之役举垂成之功而败之为勘科所纠朝议以倭已荡平姑原其罪乃后来谬起为督帅俾征建酋逐致三路丧师几危  社稷良可恨也
　　○大学士赵志皋沈一贯各固辞加恩  上嘉其劳谦听辞荫子其余恩命均令祇承仍各加赐大红蟒衣一袭以示眷酬
　　○丙寅户科李应策等上言臣等查山东税监陈增原进矿银＜锍-釒＞开具前后开采山洞共四十余处曾遗漏何郡何邑即湖广未见开报缘命至彼中为时无几况中使能遍榷于市讵肯余洞于山乎乃张杰霍承学等重复混渎不过觊觎一遣为营求科骗之计耳近日聚讼成风若李福才嫁祸于安邑刘尽孝种孽于草场种种欺诳乞通行严究正法  上纳其言命各处内官严查重复奏扰及投充滥用之徒分别惩戒驱逐如有奸恶玩法情弊据实以闻
　　○丁卯南京光禄寺卿陈洙以原任右布政降一级调用按臣曹楷论核也
　　○戊辰加王士琦河南左布政使仍支正二品俸梁祖龄浙江按察使董汉儒山东副使以张辅之为太仆寺少卿杨应文为刑科都给事中杨应聘为光禄寺少卿加张登云为河南右参政项德祯为河南副使张中鸿为山西按察使并以东功叙者也
　　○授太子太傅兵部尚书田乐勋柱国　　○命武靖伯赵祖荫管理红盔将军
　　○户部言今天下各处饥馑都门米价腾踊所赖逐末之民转籴他处是必设法招徕宽其属禁人胥乐趋民方缓死今税榷中使项背相望密如罗网严如汤火无论在场在廪即升斗糜所不索无论舟载车装即负戴靡所不问彼逐末者将何利而为之势必人人褁足家家悬金民不转死于沟壑则弄兵于潢池耳伏乞敕谕榷官悉蠲米麦豆谷诸税  上令免诸肩负者其商贾兴贩酌量徵收仍晓示各处墟市地方毋亏国课亦毋累商民
　　○戊辰大学士沈一贯＜锍-釒＞请缓刑时御史曹学程系狱待决举朝救之不能得一贯言满朝臣工岂私一罪人哉盖学程不足惜而御史官可惜为御史官惜者为  皇上之国体惜为朝廷之风纪惜也赵志皋亦以为请  上不答一贯复上＜锍-釒＞臣看详三覆奏内各犯情真但有甚与不甚之分耳其甚者臣以拟决不甚者悉祈赐留体  皇上好生之德也内惟曹学程之狱众心怜之盖以  圣明之朝而戮及言官上损国体下丧士气所系非小愿  皇上为国体霁威严为群心敷恩泽姑宽学程一日之死＜锍-釒＞上报闻然尚未显言赦之也
　　○己巳兵部覆兵科张辅之题参辽东总兵孙守廉广东总兵侯继高等  上命守廉继高俱革任回卫
