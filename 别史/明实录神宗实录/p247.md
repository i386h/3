<!-- { "loadSidebar": true } -->
　　○巡视南京营务礼科给事中朱维藩奏兵防六事一重营卫之选一严捕逃之责一修保甲之法一均粮赏之惠一革役占之弊一苏工役之累章下所司覆行
　　○乙未午时  皇第四子生礼部上称贺仪注一本月十一日早  上具吉服以  皇子诞生告闻于  奉先殿一是日  上御皇极门文武百官各具吉服鸿胪寺官致词称贺行五拜三叩头礼一文武百官自本月初九日始十九日止俱吉服朝参办事
　　○以重阳节赐三辅臣上尊珍馔
　　○原任巡抚保定右佥都御史今升大理寺卿贾三近乞休许之○山西恤刑员外郎黄克缵言岁饥民穷无知犯法乞将三年以内犯罪饥民斟酌情法开自新之路以昭朝廷浩荡之恩  上以被灾贫民已加轸恤若以饥荒为名肆行劫夺岂得轻纵以长乱萌
　　○丙申  上取光禄寺银二十万两
　　○以  皇子诞生赐辅臣讲官花弊有差
　　○泰宁等卫夷人同阽忽思等一百二十七员贺  万寿圣节赐宴赏如例
　　○丁酉以  皇第四子生  上御皇极门百官行庆贺礼旋赐辅臣讲官银弊有差
　　○戊戌以提调宣府南山参将李蕡实调补五军二营练勇将军
　　○己亥升光禄寺卿孙鑨为大理寺卿补原任刑科给事中陈璧为礼科
　　○户部覆礼科给事中侯先春陈苏松常嘉湖五府白粮四事曰定囤房给剥船革杂用责歇家从之
　　○以永昌参将李魁为副总兵管西宁参将事游击何崇德为参将仍兼游击事分守永昌
　　○庚子河南道御史傅光宅言将途当广将体当存将权当重将过当量又荐原任总兵戚继光左府佥书张臣副总兵郭英  上以继光会经论劾下科看覆夺光宅俸二月
　　○辛丑改南京太仆寺卿周世选为光禄寺卿
　　○兵部覆蓟辽总督张国彦题通州城周围共长一千七百六十八丈二尺除量行剜修不议工科外实应折修补修者共用银四万一千五百四十二两五钱九分四厘查将户部□税船价银一万五千两兵部马价银七千七百四十两为修城之费尚少一万八千八百余两听抚按多方计处合用通津营军四千名免上边差操合用米二万一千六百石于通仓支给限十六年三月兴工报可
　　○壬寅户部覆浙江巡抚滕伯轮巡按傅好礼各题灾伤重大乞停织造折漕粮留盐课预赈恤等事相应依拟惟盐课赃罚系济边正项难以准留  上是之诏民屯钱粮应停免改折者俱如议以苏民困
　　○镇守云南总兵官黔国公沐昌祚请设中军  上以非  祖制不许
　　○癸卯升湖广左布政使王湘为南京太仆寺卿
　　○诏狭西山西被灾民屯钱粮蠲折有差
　　○以河南都司掌印署都指挥佥事蓝汝忠为提调宣府南山参将
　　○甲辰以撰仁寿寺护敕赐辅臣银币有差
　　○以分守思仁道移驻思南府改拟兼管抚夷并兼制播州夷司地方将分巡思仁道移驻铜仁府添入兼抚苗照旧兼制镇筸平茶酉阳等处地方将平清二卫改属思仁道兼制偏镇二卫仍属新镇道管理
　　○以湖广右布政使陈惟直补左布政使○以皇第四子生谕知宗藩御书礼物付王府进表人员顺赍
　　○工部题见贮戊子库堪用盔甲各二十三万顶副盔甲王恭二厂堪用盔甲三万七千顶副积贮尚多连年各省灾荒钱粮难徵议将预造盔甲暂行停止  上命减半成造
　　○乙巳户部覆户科给事中彭国光题查参有司积谷  上以积谷本为备荒先年设法查参既称不便及减数宽限又说该每年查参议论繁多法令数易岂成政体今后各处积谷着抚按官每年查数报部仍遵前旨三年类参有全无积贮及虚捏要名者重治
　　○夺土酋安国亨飞鱼服命戴罪立功初国亨报献大木遂行赏赍至是查验无实故夺之
　　○丁未霜降节遣武定侯郭大诚隆平侯张炳豊城侯李环泰宁侯陈良弼宁晋伯刘应元武平伯陈如松成山伯王应龙靖远伯王学礼南和伯毛烨分诸陵惠安伯张元善祭  恭仁康定景皇帝都督同知陈承恩祭  哀冲太子  庄敬太子各坟陵
　　○南京都察院右都御史海瑞以疾乞休＜锍-釒＞凡七上皆不允
　　○复除河南布政使孙錝为湖广右布政使
　　○户部覆都察院左副都御史魏时亮题节要七事曰筑浚曰义仓曰生养曰赋役曰刑狱科罚曰善俗曰盗贼抚按官严督各道每岁终将各州县所行七事分款开册送部院该科三年大察即以七事修废为殿最抚按所开与公议不协者于拾遗时一并参论  上从其议
　　○戊申大学士王锡爵再＜锍-釒＞乞休  上慰留之命鸿胪寺官宣谕即出
　　○调狭西按察使整饬潼关卫吕鸣珂为山西按察使
　　○发庆成王府庶宗知焎等高墙禁住降靖江王府奉国中尉任目□□为庶人知焎坐捏奏任目□□坐越关奏扰也
　　○诏东殴王府将军观于□火颐区□隹诬言□蔑本王悖违  祖训降为庶人中尉观烸观火□告夺禄米三分之一
　　○以副总兵职衔管分守宣府北路独石马营等处左参将事署都指挥佥事麻承勋为署都督佥事充五军营右副将
　　○兵部覆贵州巡抚舒应龙题四川永宁宣抚司土妇奢世统奢世续构兵讎杀水西土舍安国亨播州土酋杨应龙贪贿助兵原任迤西参将马呈文巡捕防守无禁戢之能乞行勘处  上命抚按官勘奏
　　○癸丑兵部覆辽镇督抚官张国彦题王台世居海西统管夷众明我耳目受我要束自收二奴制建州岐东夷北虏而二之则海西为开原蕃卫而开原倚海西为安已非一朝夕矣比王台既殁遗孤仅存大势未振二奴孽子欲乘隙以并吞而康古陆等复纠谋以内应是海西诚有累卵之忧而歹□不免覆巢之恐歹□不立则无海西无海西则二孽南连北结而开原危开原危则全辽之祸不可胜道今议剿那林孛罗卜寨者为二孽既平则王台之息可保海西之势可安海西安则开原安全辽亦安不惟熟夷震垒于挺伐之威凡彼环观窃听之群夷亦且不至纠合潜滋如所谓腹背受敌左右狼顾也今康古陆已经擒获当正法枭示以绝歹□腹心之祸本温姐既议放还则当姑宥曲全以释歹□骨肉之兵端至于那林孛罗卜寨之当剿督抚等官欲待按臣勘议而后举事盖按其不赦之罪乃兴有名之师而因以远要功希赏之嫌也  上是之仍谕边务夷情朝廷惟责成督抚总兵相机行事巡按御史止纪核功罪不必避嫌畏事致误军机○兵部覆狭西督抚等题东虏歹言黄台吉被番射死其酋妇扶丧东归始而禀明经过昭  天朝无外之仁既而预待严防示中国有备之义使各相安于无事何至相竞而互伤据题张君恩等先令部军戳一夷妇坠马各虏如赴官禀白或据理执办则启争之军自当治之以法又复何词乃即披甲操戈相向则官军之奋勇格斗未可一一罪之也但轻率疏虞难以姑容而惩一戒百应从酌议将张君恩赏进忠俱革去管事与杨国相重加罚治陈善道罚俸二月歹酋妻妾部落姑免追罚牛的个等六名质留在边宣谕歹酋之妻使知格斗兵端原自虏起如诸酋输情伏罪牛的个等以军法捆打许放生还如以复讎为名敢于跳梁作歹即行枭示边关其火酋二使脱谷大博思痛念彼酋王有功姑许捆打释放今火落赤等酋盘驻海上时为窥窃尤当万分戎严如按臣所谓无事为有事之图有事而享无事之利此诸臣所当惓惓在念者  上从之
　　○乙卯内阁传  圣谕朕前以卯初起御门一时头目晕眩因暂免朝讲数日静摄服药兹当孟冬时享  太庙遣公徐文璧代其陪祀官员慎加敬肃卿等可传示彼知非朕敢偷逸恐弗成礼
　　○是日文书房官口传  圣旨河道岁用多少钱粮如何常有淤阻沿河该管官曾否开报着工部查职名来看工部列名以奏得旨近年河道安流该管官不无懈弛间有淤浅亦不即行开报＜锍-釒＞浚致有阻滞仍通行严饬有怠玩误事者该部科指名参奏
　　○礼部尚书沈鲤以疾乞休不允○户部覆顺天府府尹周继等题称宛大二县铺行税契银两奉旨减免所入不足以充正额议将今次变染绢布包里等费银三千一百零八两查照十四年事例仍暂于本部处给仍将宛大二县铺行税契银两清查议处务使一岁所入足以供一岁之用  上是之
　　○以参将管宣大总督军门标下抚夷事马应时为肃州右参将
　　明神宗显皇帝实录卷之一百九十终

　明神宗显皇帝实录卷之一百九十一
　　万历十五年冬十月丙辰朔享  太庙
　　○  上御皇极殿颁明年大统历
　　○丁巳礼部上  皇第四子翦发仪注一前期  上择内夫人之敬慎者使为师姆及慈姆保姆以奉  皇子翦发是日早师姆抱  皇子于寝宫翦发为鬌留覊如礼一是日  上具常服御便殿升座  皇后率  皇贵妃各具服朝见行四拜礼毕  皇后侍立东面  皇贵妃中立师姆抱  皇子出自寝繇西至殿内授  皇子于  皇贵妃内赞奏曰  皇贵妃敢用吉日祗见  皇子  上降座而抚之  皇贵妃左还授  皇子于师姆还寝  皇后复率  皇贵妃仍行四拜礼一是日  皇后率  皇贵妃见  皇子毕随具服诣  慈庆宫朝见  圣母仁圣懿安康静皇太后行四拜礼内赞奏曰妇  皇后王氏率  皇贵妃郑氏今日弥月吉期祗用朝见  皇后  皇贵妃仍行四拜礼毕随诣  慈宁宫朝见  圣母慈圣宣文明肃皇太后礼同前行礼毕各还宫  孝洁肃皇后忌辰遣伏羌伯毛登祭  永陵
　　○工部题今岁霪雨异常都重二城坍塌数多请次第修理  上命各巡城御史就近监工
　　○己未  中宫千秋节赐辅臣上尊珍馔
　　○原任南京工部尚书陆光祖再＜锍-釒＞引疾不允
　　○四川播州宣慰使杨应龙差长官何汉良等贡马二匹庆贺  万寿圣节给赏如例
　　○以宁夏兴武营游击崔张名为宁夏东路右参将
　　○以宁夏巡抚标下中军千总石松为宁夏游击
　　○庚申南京吏部右侍郎何源以疾乞休不允○礼科给事中张希皋以兴都留守吴承荫渎奏谢恩夺俸  上言留守为抚按属官具＜锍-釒＞陈谢径达阙廷据礼揣分均属非宜省之便
　　○兵科给事中邵庶言慎几事以预庙谟而制胜于朝廷重特遣以清冒滥而储偫于塞下谓逆酋蓄谋报怨并吞海西该镇议图剿处军机重务不宜抄传预泄边地屯饷宜遣风力宪臣清查名实章下兵部覆奏  上是其言今后机密事情各衙门务十分慎密如有传抄洩漏者厂卫严拿重治
　　○庚申大学士申时行等题近日诸司章奏间有停留近者踰旬远者经月亦有二三月未发者  圣心慎重非臣下所能窥测但部院科道诸臣询问所繇若责臣等以因循误事辅导失职臣等靦颜愧心不能措对乞将御前见在章奏即赐裁发则政事日修而臣等愚忠亦获少尽矣
