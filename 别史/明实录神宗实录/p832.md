<!-- { "loadSidebar": true } -->
　　○经略熊廷弼奏奴贼招降榜文一纸内称后金国汗自称曰朕皆僣号也大略贼自言为天所祐中国为天所怪谕各将率城堡归降各屯堡人民纵投山海关西我兵不免随后又到不如投朕保全家室而末复有昔日宋徽宗纳辽叛臣以致天怪徽宗钦宗父子尝受些须苦难逆贼辱我  君父愤怨忧郁忽尔昏朴救治少苏因伏枕而思宋史言靖康君臣不听李纲种师道之言金兵初退遂上下相庆以为无虞曾不踰月再致金师徽钦二帝竟被驱北行自离青城用牛车载诸王后宫而徽钦顶青毡笠乘马掩面大哭曰宰相误我欧阳珣至深州城下痛哭曰朝廷为奸臣所误至此此贼榜所谓些须苦难而中华自有天地以来未有之辱也逆奴乃敢引为规例横肆凶诟虽犬羊之语不足较然以  皇上尧舜汤武之资禄位名寿之极不肯奋然用人行政富国强兵而甘为逆奴所侮辱亦可以自省矣中外疏戚大小臣上托肺肝之亲寄心膂之重任股肱之责自父母祖宗以及妻子无不荣耀不能感忠奋义自矢捐糜协力同心共图殄贼致以徽钦之规例辱及  君父而自处于耿聂孙何诸人之列亦可以愧死矣史臣谓靖康始终一年中议论多变故金人尝语宋使有待汝家议论定时我已过河之语当是时庙堂之上方镇之将无可以系天下之望惟以割地请和为言未闻有能出一计与之抗者而吕中之论亦谓自女直叛盟以来战者不决于战和者不一于和至于城已破祸已至而议犹不一心犹不决稍急则恐惧而无谋稍缓则迟迟而又变其谋靖康之祸盖坐于此比之今日岂非千古之一事哉事关重大不敢不上闻谨力疾录其全词秘呈御览惟愿吾君吾相勿轻视此贼亟敕中外当事诸臣念主辱臣死之义同讐共愤早图殄灭雪此耻辱而无以靖康诸臣自待臣不胜哀恳泣望之至  上览奏谕中外臣工曰逆贼出榜招降横肆诟侮朕心深切愤恨中外当事诸臣尚励同讐之义协力同心亟图殄灭以雪国耻毋得仍前因循怠缓自甘僇辱
　　○己酉大学士方从哲奏臣于前月具揭恭慰万安今又旬日宫闱咫尺阻奉  天颜其  圣恙渐平与否御膳渐增与否臣皆不及知连日问之医官询之内使亦无有知者臣不胜忧惧当兹静摄之时凡饮食  起居宜晓然昭示于中外而臣叨居禁近杳不与闻犬马私衷能无瞻恋能无疑虑谨斋沐具揭于文华门叩头上进恭讯  圣躬万福伏望亲赐御览仍传示一旨以慰臣愚悬念之意以安中外之心不报
　　○庚戌九卿科道等官以奴贼肆侮国耻宜雪恳请大震  皇威严敕中外共图灭贼并乞下冢卿之命以速补辽东道臣不报
　　○经略熊廷弼效奏平虏堡备御咸效忠等守边疏玩致西虏潜入抢掠郭三屯人畜隐匿不报反以百余骑零窃贼夷虚张二千余骑侈言冲杀歼贼多功乞行查勘究治章下兵部拟咸效忠革任仍行监军御史提勘正法守堡刘卫国十方寺守堡巢起鹤沈阳中军李廷干沈阳游击冯大梁分别处治从之
　　○辛亥大学士方从哲以询之太医院院判陈玺御医何其高等知  圣体尚未平复诣仁德门问安遂奏东事言数日以来  皇上于经略熊廷弼本无不随上随下仰见  圣心轸念边事如此其切也至所请辽阳开原及监军道臣十分紧要必得吏部尚书方可推补昨见奴酋招降榜文以宋家亡国诟辱之事侮我  君父窃意  皇上必且赫然震怒凡可为剿灭奴酋计者不知何如急切乃冢卿犹然未点三道犹然未推以致人心皇皇不能顷刻少待昨经略续到一＜锍-釒＞极言分理无人孤危狼狈之状廷臣见之咸凛凛忧惧恐辽阳旦夕难保  皇上柰何犹漠然略不动念九卿科道诸臣咸以此事责臣不能叩阍力请臣真无所逃罪乞将会推尚书周嘉谟立赐点用所缺道臣敕令即刻推补勒限前去庶危辽可安群情可慰  上遣内使传旨云  圣体未安不柰烦劳所请事情令且出于内阁候旨
　　○癸丑兵部尚书黄嘉善奏御史王象恒科臣祝耀祖原题募兵于顺永保河四府今科臣已经例推按臣恐结局无日更端设虑欲敕下臣部酌量或以  明旨不可反讦而另为改造或念畿内不堪再扰而特为报罢或以募事总归练臣或将题过安家等银分发各饷司令道将等官尽见在银数随便召募不拘成额以抚按关诸臣督之皆便计也臣部议将顺永保河四府伏候命下容臣移行各巡抚会同巡按御史王象恒查照前议募兵一万名但求精壮不必拘定马步各半应用安家马价已经题节慎库助饷银及遵化民兵银巡青草料银各若干不足再于该地方田亩新增安家马价银内支给臣部与户部通融算补原题募兵将官毛有伦倪宠叶应武等俱听抚按官随宜委用  上是之
　　○甲寅兵部奏援辽土兵浙兵争斗杀伤乞赐严旨切责领兵各官以肃军纪  上以各兵争斗杀伤领兵官钤束何在著听地方官从公查理仍各率众星速赴辽如再逗遛生事依议从重究处
　　○荫战殁总兵张承胤子德昌为榆林卫指挥佥事世袭
　　○巡抚保定右佥都御史韩浚复具＜锍-釒＞乞骸  上曰巡抚重任韩浚屡以病辞著吏部酌议具奏
　　○东昌堡备御高景和坐旷官误事革任以援辽守备杨如柏代之从巡抚周永春奏也
　　○乙卯九卿科道等官以前＜锍-釒＞未蒙批发复合词恳请俞旨不报
　　○加升广西总兵黄钺为南京左军都督府佥书兼提督浦口池河二营事务四川总兵黄守魁为南京右军都督府佥书兼提督大教场水陆二营事务俱给敕书
　　○丙辰经略熊廷弼奏辽阳城中独一病臣卧理乞亟补各道分理以共保危疆  上曰辽左各道缺官熊廷弼独身任事朕深切轸念原推薛国用胡嘉栋都准补用限半月赴辽各地方官将起程日期具奏开原并监军道也著作速推补
　　○给故左军都督府掌府事彭城伯杨世偕祭五坛妻夫人卫氏祭二坛造坟合葬
　　○丁巳原任贵州巡抚新升兵部右侍郎兼都察院右佥都御史总督狭西三边军务兼理粮饷张鹤鸣以衰病恳辞新命求以原官致仕  上不许命遵屡旨赴任供职
　　○戊午礼部题考试过岁贡生员分送南北两监读书其就教职贡生咨送吏部覆试从之
　　○庚申吏部文选司署郎中事陆卿荣等以铨印久封启事俱寝中外空虚可虞奏乞点用新推冢卿以＜锍-釒＞积滞  上以章付阁臣令文书官传旨见今丧礼大典未完工部事体繁多又无左右侍郎就是点下旦夕难至吏部印信故尔斟酌且著别部大臣暂署
　　○大学士方从哲奏适蒙  圣谕仰见慎重大礼至意查各部尚书除周嘉谟外只有戎政尚书黄克缵营务稍闲可以暂署臣未敢擅定但望  皇上仍如臣所请将正推周嘉谟即赐点用其工部事体暂令黄克缵署掌极为妥便臣谨拟两票进呈  上曰览卿所奏请点吏部尚书昨已有旨今卿拟二票朕拣一票还批在吏部原推本上方是见今简查原＜锍-釒＞出即批发行特谕卿知
　　○大学士方从哲又奏适接辽东巡抚塘报达贼以二万余众深入犯抢离沈阳只二十余里此时辽沈之间不知作何光景乞允经略请赏之＜锍-釒＞以鼓舞军士俾拚命杀贼实今御虏安边之急务不报
　　○壬戌礼部覆朝鲜国王李晖奏言该国君臣闻  天朝停宣谕之使局蹐不遑宁处据其＜锍-釒＞语怨艾凄惋似谓必仍遣官宣谕而其心始安曾不思  天朝为联属小邦之举所以议遣  天朝有体恤小邦之意所以罢遣其议遣屯固非由该国请之而行其罢遣也亦非尽由陪臣阻之而止堂堂  圣朝赫赫明纶焂而行焂而止今又焂而复行非所以重  君命而耸观听也其勿遣官便  上从其议先是朝鲜告急言官交章谓宜遣官宣慰且荐行人刘时俊才智可使宜敕遣往谕隶以水兵暂驻义州但监护朝鲜以壮彼国声援兼为辽左犄角鲜国不愿又辽中□及驻兵种种称难事遂中寝至是该国复以宣慰为请而部议竟罢遣官盖始终恤小之谊云
　　○礼部右侍郎孙如游奏  大行皇后梓宫发引例不出百日臣等遵例请旨行钦天监择日未蒙简发  玄宫隧道不可久洩况时当溽暑大雨时行尤为担虑乞立赐简发施行  上以玄宫并祔庙册谥等项各应用钱粮未备不便举行因切责户部将减定二分钱粮上紧办纳进库毋得迟缓
　　○癸亥  睿宗献皇帝忌辰  奉先殿行祭礼
　　○甲子协理京营戎政兵部尚书黄克缵以实历尚书俸六年再当考满引衰疾乞休  上温旨褒谕不允  丙寅遣中官祭  中霤之神
　　○戊辰兵部尚书黄嘉善以夷氛正炽防御宜严乞赐特旨申饬以保万全  上以双贼大举深入逼近沈阳深为可虑著各总兵官督率将士极力拒堵彼此策应务挫狂锋有观望退缩致误军机的据法处治
　　○兵部尚书黄嘉善条奏秋防事宜言奴酋变幻叵测或恐假道西虏出我不意泰宁朵颜福余三部虏今渐有二心及蓟镇宣大山西延绥宁夏固原各边镇情形可虞乞命各边文武将吏遵照节年题准事理参酌近日虏情一切战守机宜俱实心料理如各官仍粉饰虚文怠玩废事在外听抚按官在内听本部科道指名参究  上曰这秋防事宜便行与各总督抚镇衙门严督将吏实心经理以保万全不许怠玩误事辽左夷情正急著经略督抚道镇等官相机战守悉力防御毋致疏虞
　　○己巳德平王庶长孙龙溪赴京具奏称庶叔翊鐇夺爵事下礼部勘议言德平王载塛原生八子存者止四子翊铖七子翊鐇铖为妾都氏所出鐇为婢王氏所出均属滥妾本部据例先已不准其请名请封后德平以四子掜报九子七子掜报十子俱称为内助王氏所生且以四子七子报物故矣不难以生作死者谓非死不能逃滥妾之实不难以长作幼者谓非幼不能托内助之名倘翊铖不死则长子之请德平必属之铖而铖竟朝露矣斯时铖实有子曰龙溪无柰九子业报幼年不便谓有子十子兄终当及无名以与孙于是长子之请不得不属之鐇矣鐇固诈死之七子本部所不许请名者何有于封即藉口听继王爵之例则自有铖子龙溪在彼何与焉其应革固不必言独龙溪不无可惜耳当时铖若仍四子之旧此时龙溪执听继之例以请自合与爵其如冒生诈死无能为之词何九子之生既不能保其不死四子之死又不能准其复生法难赏奸例不私滥则亦德平自作之孽耳龙溪情有可原越关免议德平印例应追缴  上从其议
　　○吏部右侍郎史继偕以廷推枚卜已首蒙钦点时纶命久稽未下户科给事中杨涟上疏劾之谓去岁殿试以庄际昌洗刮别错之卷为进呈第一实继偕以里党门墙之故违众赞成当台省交参之日铨臣阁臣认罪之时继偕竟无一言请罪是为欺罔不宜揽揆佐铨继偕＜锍-釒＞辩言际昌进呈之卷原不经臣手当其时专阅有人总裁有人一堂传观非独臣在安得片语赞成嗣是冢臣辅臣具疏简举各引以自归又安能为之呶呶分过疏俱留中继偕因恳求去职疏凡三上得旨着照旧供职不准辞乃拜疏出城候旨  上曰史继偕已奉留旨如何欲效尤径去还着司务官挽留回任供职
