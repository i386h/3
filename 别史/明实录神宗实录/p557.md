<!-- { "loadSidebar": true } -->
　　○丙寅大学士沈鲤复以老病乞罢  上谓天人交变非辅臣长往之日谕令即出赞襄慎勿再陈
　　○调狭西靖虏副总兵丁光宇于凉州起原任游击江万化为山东都司佥书升福建南路参将施德政为神机营右副将山东都司佥书栾维城为蓟镇春班游击宁夏河东备御都司贺世勋为甘肃巡抚标下游击大同广昌守备孟续孔为河南巡抚标下游击湖广清镇守备王之栋为狭西都司佥书　　○丁卯南京浙江道御史朱吾弼上＜锍-釒＞言拾遗大臣必不可容被察科道必不可留外推各衙门诸臣必不可已与南京京堂之自陈庶僚之察处必不可不奉旨处分极言首辅沈一贯内交近侍阳施阴设雄逞戈予仇讐善类愿  皇上兼听并观无凭毁誉于左右念京察为  祖宗二百余年砺世磨钝之典合公论于下持  宸断于上沛发  明旨一一处分无使恋膻营窟之夫靦颊窃位破坏计典奏入不报一贯随具＜锍-釒＞辩白  上温语慰答之
　　○临潼王府宗室谊洰越关奏扰照例押发回府降为庶人不许请封
　　○礼部言原任刑部右侍郎张翀当严嵩父子虐焰焚灼之时杨继盛沈炼相继重辟之后以一刑曹主事敢撄其锋忠肝义胆真与铁石同刚矣及起自戎间三持宪节猷为方略非但以节概名者当其闻大理兵侍之命遽以终餋乞归再起总漕寻复内召即连＜锍-釒＞控辞不赴故三品之俸竟不及满盛年隆望急流勇退亦自不易及者先年广西抚按代为请恤本部覆一祭半葬祗循常例未为加优宜复有今日之陈乞也除赠荫听吏部议覆其祭坛已给难于再益合无补给坟价以成全葬从之
　　○戊辰准起复定番州知州王应昌以播功量复原职调用
　　○狭西文县千户所掌印指挥马继宾奏鹞子坪把咂等一十四族番人告进年例方物  上下其＜锍-釒＞于所司因谕前已颁布章＜锍-釒＞字式不许细小以滋奸弊何得不遵还着再行申饬于是礼科给事中萧近高＜锍-釒＞请严加罚治以惩违玩且言迩来章奏深文者多诡致其情务革者多漫衍其词殊非对君之体乞敕礼部并行禁谕  上悉从所议夺继宾俸三月
　　○己巳  孝庄睿皇后忌辰  奉先殿行礼遣隆平侯张炳祭  裕陵
　　○中军都督府管府事广宁伯刘允正卒予祭葬如例
　　○  慈庆宫近侍刘印遗火烧毁官房命法司提问拟罪
　　○庚午吏部以推升未下请改大选日期得旨着明日行杨时乔即出供事不得推诿
　　○工部覆湖广  显陵坟所铺设钱粮  上以水衡匮乏着照  奉先殿六朝例准与木植其余悉遵旧规免办毋得虚增
　　○狭西嘉石草坡等族番人戎肖等二十六名进贡马匹铜塔等物赏给伴送如例
　　○广西灵川县社坛地中忽有声如雷黑气上腾陷地十余丈深丈余
　　○辛未  孝穆皇后忌辰命宁晋伯刘天锡祭  茂陵
　　○大选进士南居益王继善魏浚郭士望等以下共四百一十四员
　　○兵部尚书萧大亨以身被论列乞命司官代选  上曰大选军职原系重典宜即出任事不得以牵附之言遂妨职掌
　　○左都御史温纯十一＜锍-釒＞乞罢并请命左副都御史詹沂署掌印务不报
　　○壬申谕内阁朕以修省动心致有痰喘之急连日服药静摄少愈昨又感受暑热腹泻身软且眩晕时作足痛未瘳恭惟  庙享在即力疾恐弗成礼卿等传谕遣官及各执事务秉虔洁供事行礼以昭朕畏  天敬  祖诚意特谕卿等晓示遵行
　　○应天府府丞徐申言臣待罪患病具＜锍-釒＞乞罢未奉  明旨乃邸报间见科臣钱梦皋一＜锍-釒＞指左都御史温纯为欺罔吏科都给事中侯庆远为纯左袒及纯党在南京者移书都下一节虽不显臣名实暗指臣也臣有党与否党纯与否自有公论臣不必辩然请及移书之故日者梦皋以谈楚事蒙留也  皇上诚有渊见第科臣明知挂名计典窥楚事为  圣明注意乘隙攻人邀此异数俾国家累年钜典自一人而踰越臣未敢露章陈列谬思辅臣沈一贯身任平章可以言进辄采清议以效蒙诵自附古人忠告之义交儆之规俾其知舆论有在或可默维于万一此实臣为国愚忠望辅臣斡旋者甚殷不意科臣近日被人交攻翻以臣书为罪府也臣旧恙未痊新疴复作况际此是非棼扰之中一日不去惧履祸机且不知死所矣章下吏部
　　明神宗显皇帝实录卷之四百一十

明神宗显皇帝实录卷之四百一十一
　　万历三十三年七月癸酉朔时享  太庙命英国公张惟贤代
　　○遣官祭  司门之神
　　○大学士沈一贯复引疾乞罢并请亟下南京考察拾遗诸＜锍-釒＞仍将钦留科道俯从察典钱梦皋出之于外  上温旨勉留仍谕以察＜锍-釒＞随当批发钱梦皋另有处分
　　○甲戌兵部尚书萧大亨以南道御史朱吾弼＜锍-釒＞及引疾乞罢上慰留之
　　○保定巡抚孙玮奏畿南各府无岁不灾而去年之水患为尤甚节经臣等奏请部覆奉旨搜查仓库钱榖分别赈给  皇上又大发帑金出通德二仓粮平粜及移各省之粟通籴臣等仰奉德意督令各有司官取运籴买多方拯救着实奉行无敢少怠而斗米市价一钱五六分迄今无减也春时二麦颇茂满期有获及夏初雨旸不时致生疸黄遂减十分之七清苑安肃清河等处或冰雹打毁或蝗蝻食残永年成安肥乡曲周鸡泽安州深泽高阳新安等处漳滏沙滋等河泛溢横流冲决堤岸静海百川萃注祁州先雹后水禾苗渰没庐舍倾颓大浸之后重罹此厄公私两竭军民汹惧皆臣等奉职无状以致祸连重地除率属痛加修省外合行题请蠲赈不报
　　○乙亥大学士沈鲤复以引年踰期恳求休致  上仍温谕勉留之
　　○狭西总督李汶复以老病乞休  上以秋防孔棘敕即出总理不允辞
　　○丙子  仁孝文皇后忌辰  奉先殿行礼遣定远侯邓绍熅祭  长陵
　　○兵部武库司主事庞时雍＜锍-釒＞论大学士沈一贯列其欺罔者十误国者十乞早决壅蔽以清政源且言一贯今日少傅明日中极子若孙今日中书明日尚宝一身之富贵已极朝廷之  社稷日坏问国之乱萌朝之秕政明曰君为政我不知也九重万里予何能为也不然则曰吾谋适不用也又不然则曰吾逆知其无补曷若从容以俟图之将来也效小忠不惮以身为市遇大故惟恐以身为螫依稀妾妇之顺从仿佛阉寺之曲谨真仲尼之所谓鄙夫孟氏之所谓容悦曾子之所谓妨贤病国者乃犹欲附于不能者止之义观望以全身名使议其后者但为求多于  皇上何奸佞之一至是耶迩者
　　南郊雷火正当一贯奏辩敕谕颁行夫岂偶然昔虞舜放欢兜流共工殛伯鲧亦苐恶其静言庸违同恶相济绩用弗成而张禹祸汉直为阿附苟且富贵蔡京于宋其初不过多佞善智欺天子结奥援忌才贤党憸壬导奢侈启虏衅在人主前颛狙伺为固宠计而宋之宗社遂移今一贯恶溢三凶其深械蓄秽大类汉宋两贼天下旦夕且乱尚堪一贯再误而不为早觉悟哉＜锍-釒＞入不报一贯随引罪乞罢鲤赓亦合辞言误国诸款亦皆臣等职业未可专罪首辅乞赐罢斥仍简时雍＜锍-釒＞内可备采纳者次第举行以成首辅之美  上并温旨慰留之
　　○丁丑南京礼部等衙门侍郎叶向高等礼科等科给事中金士衡等浙江等道御史朱吾弼等各以  圜丘雷火条上修省事宜不报
　　○敕户部员外刘戡之往浒墅主事余玉节往临清各抽分
　　○戊寅命册封琉球兵科给事中夏子阳行人王士桢作速渡海竣事以彰大信仍传谕彼国以后领封海上著为定规先是万历二十三年琉球使臣于灞等为其世子尚宁请封抚臣许孚远以倭氛未息议遣使臣一员赍敕至福建省城听其差官面领或遣惯海武臣同彼国使臣前去部覆奉旨待世子表请礼部具题遣官于福建省城颁封至二十八年尚宁具表请封其使臣长史郑道等奏乞照旧遣官得旨着选差廉勇武臣一员同请封使臣前往行礼二十九年尚宁遣使入贡复请乞差文臣部覆奉旨遣给事中洪瞻祖行人王士桢待海寇宁息渡海行礼继而瞻祖以忧去乃改命子阳同士桢于三十一年三月赍册入闽矣今年三月按臣方元彦以滨海多事警报频仍偕抚臣徐学聚请仍遣武臣暂驾成舟而往子阳士桢亦以属国信不可爽使臣义当有终乞坚成命以慰远夷俱未报而礼部侍郎李廷机言宜断行领封初旨并武臣之遣而罢之于是御史钱桓给事中萧近高各具＜锍-釒＞历言其不可且云此议当在钦命未定之先不当在册使既遣之后宜行该抚按作速成造海艘勿误今年渡海之期俟竣事复命然后定为画一之规先之以文告令其领封海上永永遵守  上从之
　　○国子监博士蒋弘宪以母老病危奏乞终餋下吏部覆议许之
　　○己卯兵部言狭西设有四镇所在俱应严防况秋高马肥尤胡虏猖獗之际督臣查照往规分布兵马审地方之冲缓察虏情之顺逆联辅车之臂指之势严功罪举剌之条处置悉合机宜战守具有擘画御虏安边计莫善于此至于狭西抚臣设居省会向以腹里为辞叙功等稍居其次今据称洮河归德芦塘红水皆其分布信地较诸延宁甘三镇尤属冲要一有失事安能以腹里为辞利害既与三镇相同则叙录亦不容独异委应申明以示遵守从之
　　○秦藩临潼王府辅国中尉敬金□翁等因事群殴西安卫指挥高鸣凤至死该抚按勘明具奏下刑部都察院会议高墙禁锢革爵禁住降级革禄墩锁戒饬各有差长史高荐等抚按官提问具奏又言自长安县知县沈听之波逮之后诸宗纷纷不戢遏之愈逞盖昔因宗室而逮有司则怙恩而气益张若今因罪宗而释累臣则惕法而暴自戢乞将听之照依原拟发落以昭钦恤之恩  上特许之
　　○庚辰以山西利民堡参将赵国为狭西靖虏参将山东济宁游击李楷为福建南路参将原任都司沈光祖为河南备御都司
