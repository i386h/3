<!-- { "loadSidebar": true } -->
　　○戊寅户部覆顺天府府尹李长庚＜锍-釒＞议平粜煮粥二事  上曰这平粜煮粥等事依议速行还着抚按官用心综理务令饥民得沾实惠以称朝廷轸念德意辇毂重地奸宄宜防各该巡缉衙门城捕都要加意堤备近来被灾地方还行文着各该抚按有司等官多方加意抚绥勿致百姓流移失所使各安乡土毋令集聚京师致酿为乱务保无虞
　　○兵部以九月内骆酋从茶口谷至胜岭寨终夜砍杀军丁所在将领不知严防据督抚参＜锍-釒＞分别各将史光裕等罪状  上曰史光裕姜承嗣俱革任提问王之麟戴罪听勘王之宠毛有伦俱罚俸一年高策姑免议该镇密迩  陵京边防尤重近来屡次失事各该将领怠玩可知以后都着加意堤备仍图大创以杜狡谋再有疏虞参来重治
　　○己卯南京都察院右都御史蔡应科言饬吏在辨贤否而欲辨贤否莫良于操守才干心术年貌不必别饰考语以致失真且考语亦一时掇就浓淡何常部中因而揣度甚至以一字一句坏人一官深为可惜今后贤否册报部当开才守心术并年与貌分为五款五款之下各编十字如操守或注清洁或注谨慎或注平常或注玷缺或注污浅才干或注精敏或注通达或注平常或注疏拙或注昏悖心术款填注则或端正或坦率或平常或隐秘或奸险年款填注则或方青或壮或似中或将暮或已衰貌款填注则或俊伟或雅饬或平常或绵弱或颓靡如此则考于人者若画像而考人者若列眉亦无所事揣度矣
　　○钦天监奏择十一月十二日丑时  皇太子选侍王氏发引  上以丑时发引开门太早启闭不使命再择以成国公朱纯臣代祀礼毕复命赏银五十两纻丝四表里　　○河南道御史翟凤翀言今年五月二十八日  皇上召群臣于  慈宁宫  天威开霁千载一时辅臣何不举时政大利弊如  皇太子  皇长孙讲席  福王庄田盐引一一缕数于前又如大僚空虚考选候补诸臣经年沉锢此皆辅臣以人事君之职何不一齿及他如中旨屡降警报时闻水旱盗贼之相仍流移饥莩之载道不于此时明白敷奏更待何时御史刘光复一腔恳款致干  宸怒当中涓拏下軷房待旨之时阁臣不闻出一语申救人言失仪越次御史自取厥辜臣以为辅臣实陷之盖惟大臣不言则小臣不能无言今光复一日未释辅臣心事一日未白安能晏然而已耶于是大学士方从哲吴道南言御史义正词严臣等不觉惭愧欲死但思彼时  皇上方以为忧  皇太子之意反覆申明  天语谆谆臣等正在倾听未敢置对而御史刘光复遽尔进言致干  圣怒臣等随奏小臣无知轻率望霁
　　天威比臣等以  东宫讲学  皇长孙就傅及豫定开讲之期再三恳请  皇上因谕以  圣母大事不便举行且指所服素袍以示臣等又谓  皇孙读书当俟册立之后此亦诸臣所共见共闻也于时臣等再拟披对而  皇上遽传速决三犯之旨且再促臣等速拟谕帖来行臣等仓卒承旨遂不及将庄田食盐补官起废考选候补及中旨灾荒等事一一条陈此实臣等仓皇疏略之罪至谓光复为臣等陷之事理自明无庸置辩又谓光复一日未释辅臣之心一日未安此则谅臣等之深规臣等之切臣等所为惓惓祈恳者正为此耳
　　○准秦王谊漶庶一子存枢封为世子选张氏封妃
　　○庚辰朝鲜国王李珲差陪臣关馨男等来贺冬至奏称本年买回书籍见吾学编弇山堂别集经世实用编续文献通考四种书内有记载该国事迹与皇朝会典乖错殊甚乞为删正礼部覆该国奏辩李成桂世系出自李子春之裔不系李仁人之后其抚有三韩繇国人之拥戴不繇弑逆节经累朝诏旨改正会典所载自明釜山对马岛招倭之说亦属讹传该国以四种书为辩无非耻作逆党而自处于彝伦效顺之邦乞悯其诚将原奏付史馆为纂修成案抄传海内俾无不白之冤  上曰该国世系诸事屡经辩明改正载入会典其釜山引倭之说与野史所传原不足据今次奏词着抄付吏馆以俟纂修仍赐敕与王慰其昭雪先世之意
　　○辛巳户部言事例上纳原为接济国用咨送收卯各衙门稽察一以印信为凭印信伪则无所不伪然此辈但能伪于通关完状咨文必不能伪于银库收银实数苟非册库稽核互炤则国课常亏而名器冒滥何所底极赵一梅等通未纳银业已收选伪印伪文之弊不问可知除咨复吏部先行除名外乞敕法司逐名提审按律问拟仍将议定以后互查之法并敕吏部及本部遵行  上可其奏
　　○云南巡抚曹愈参奏乞停四十四年贡金五千两为灾民请命  上曰这奏内贡金已有旨系年例成造各项典礼及各节宫分钱粮所需尚且不敷供应还遵前旨炤数解进应用徒足用即行减免
　　○壬午南京都察院右都御史蔡应科乞正＜锍-釒＞体一戒冗晦＜锍-釒＞欲重曈乐观而易晓冗蔓则宸旒厌观又或用古远奇字及隐晦语虽宿儒犹未即晓畅万一  圣心留注询及左右或乘机妄对则其渐将有不可言者先尚书韩文曰＜锍-釒＞词不可多又不可文可为＜锍-釒＞法矣二戒沿袭如称辅臣不曰王家屏沈鲤而曰山阴归德不曰高拱张居正而曰新郑江陵又或称官及地不曰吏部尚书礼部侍郎而曰大冢宰少宗伯不曰户部郎中工部员外而曰度支郎将作官属不曰北直南直江浙云贵而曰燕吴豫章越滇黔诸如此类沿袭已久毕竟当以为戒三戒深刻立朝以正直忠厚为本慎不可有所揣摩以入人罪尤不可有所厚诬以重人罪而又不可有所过激以擅拟人罪乃士有可杀不可辱者其辱之则莫大于丑诋贱詈之词辱彼即自辱而且辱国不亦伤乎愿师帅百僚各消融其深心刻意偕之雅道此乃国家元气所关非渺小也
　　○获禁内劫焦内官真盗王虎等先后一十九名兵部奏闻  上曰这贼徒敢于禁内行劫变出异常着法司从重究拟近来皇城内地贼盗众多着厂卫营捕缉拿
　　○南京礼部等衙门右侍郎等官沈确等以惠桂二王及时选婚上请不报
　　○吏部覆各省直抚按题留免觐各府州县地方北直隶留四十四州县易州安州沧州景州深州赵州定州开州束鹿高阳庆都清苑定兴雄县涞水武强井陉阜平赞皇临城高邑隆平栾城新乐邢台沙河内丘钜鹿广宗曲周威县清河广平元县魏县南乐阜城故城静海青县饶阳枣强武邑衡水北直顺永二府下通州涿州昌平密云宝坻丰润良乡固安武清香河大城滦州迁安抚宁南直隶留四县歙县嫠源宣城泾川浙江留四县定海常山青田武康江西留十五州县南昌鄱阳永豊星子建昌德化湖口彭泽南城吉水安福龙泉永新新昌南康福建留六县南安惠安诏安顺昌建安浦城湖广留七州县沅州汉川黄梅潜江景陵来阳零陵河南留十二州县郑州仪封荣泽汜水阳武封丘夏邑林县汲县巩县永宁卢氏山东留阖省州县并首领官狭西留一州县秦州山西留四州县岢岚隰州河津忻州云南留永昌临安二府署官
　　○癸未吏部请急录废弃诸臣以光  圣孝言  皇上于昔年同遣诸臣固有恩贷量移渐加显擢者矣乃同事而收弃异同时而枯菀异试于法宫清夜一慨于中其亦有潜然不能自禁者乎臣部职在用人有人而不获用臣既为诸臣惜遇又为  社稷惜才比者  万寿以来长至前后人情希望恩泽不啻如焚不得已再＜锍-釒＞具渎乞  皇上容臣部斟酌材品陆续遇缺推补仍亟赐点用其于  圣度
　　圣孝天日并昭中外欢声风动矣不报
　　○以肃王恭进马匹命该监验收仍赐大红纻丝常服一袭银三百两彩叚六表里写书与之
　　○准总督宣大兵部右侍郎郑汝璧孙郑翰卿承袭入监
　　○乙酉工科给事中徐绍吉言臣于邸报中见江西按臣陈于庭＜锍-釒＞称九月四日湖口税廨被火一夜而烬臣不胜骇异盖自  皇上遣中官榷税十八年于兹矣始而陈奉基祸于楚高淮激怨于辽杨荣弃尸于滇以至李道高采辈又多脱于乱兵抢攘之后其得保首领者幸也然犹曰变在人情耳乃今潘相甫至湖口廨舍突焚烈焰之中江鸣风猛似有响应难以扑灭则税使之稔恶不其上达于  天耶夫火者兵象也蜀藩灾而建南兴戈海庙毁而青齐啸聚近事毫无爽者今天下有畿辅迨要荒旱涝频仍民穷盗起欲赈而仓庾无粟欲备而民不知兵故犭□回贼十数人即可横行陇蜀皇城禁密亦能明劫中珰况甘泉烽火虏患时闻辽东之失陷城堡延镇之损将丧师以至黔苗猖獗种种乱形皆非细故忧时者业等之积薪厝火而九重概置于不足系念宫闱愈暌内批时降仁贤日见空虚言路日见闭塞直臣幽囚于囹圄救＜锍-釒＞费贷于宗亲彼其赴阙上书未达  天听而径抵文纲得无令忠臣义士摽心而太息乎窃谓国家理乱大端信在此不在彼苐无令税久不罢为草泽之藉口也不报
　　○丙戌兵部题升延绥孤山副总兵戴烨辽东义州参将颇廷相辽东正安堡游击曹文焕宣府万全游击王楹山西偏头关守备刘应魁浙江南洋营守备尹启易甘肃裴家营守备张洪烈大同井坪城守备秦光裕大同靖远堡守备袁承光山东文登守备彭云融报可
　　○丁亥大学士方从哲吴道南言臣等恳请  皇上点都察院堂官兵科署印官与候补给事中四人各差御史十二人言之舌敝望之眼穿而数日以来茫无消息今将愈迫矣朝觐考察尚在一月之外军政考选即在本月之中此时无人谁与举事至于张孔教熊明遇等到京久者三年近者亦一年余矣而优游困守授职无期以可用之人置之不用不舍之地此从来未有之事望  皇上慨赐矜允不报
　　○吏部直发咨选官无银入库除赵一梅等题参外尚有贾应春等六十名乞敕法司严提到官逐一根究炤依律例从重拟罪以清选法既而户部亦有参＜锍-釒＞得旨贾应春等都著法司严提究问互查之法著该部永远遵守
　　○钦天监奏  皇太子选侍王氏择十一月十八日辰时发引未时安葬报可
　　○己丑兵部覆狭西巡抚李楠＜锍-釒＞言我朝自正统十四年始召募民壮令本地官司率领操练遇警调用深得古人寓兵田赋之意令甲私役有禁所在以时简阅示无弛备而迩来率以供差遣勾挕训练无闻器械朽钝至教场且鞠为茂草一遇盗贼结党统以追捕望风骇散此皆有司奉行之失当不独关狭为然也狭地几千里半属山险动为盗薮尤宜加意整饬以备缓急今据抚臣李楠揭称已行所属将见役民兵每十名内挑选精壮六名各给以弓矢火器如法督操分别赏罚充实队伍此后遇有寇警率众追剿无烦远行徵调信为弭盗安民长策似宜准其所请仍通行各省直炤例简练永杜役占以图实效至如守巡河西道等十道各有分辖官以备兵为名曾无一旅之众何以应卒今议选并精壮赡给月粮均听随宜酌量振刷相应题请候命移文该省各官着实举行各该省直一体申饬如有仍前占役差用虚应故事者指名参处  上曰简练民兵乃弭盗长策着该抚按严督兵道等官着实举行不许虚文塞责各省直都着一体遵行
　　○辽东巡抚郭光复引病乞休  上曰该镇新罹虏警边务正殷郭光复着炤旧尽心任事不允所辞
　　○庚寅孝惠  孝烈皇后忌辰遣官祭  茂陵  永陵
