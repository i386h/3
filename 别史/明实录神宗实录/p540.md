<!-- { "loadSidebar": true } -->
　　○以册封遣翰林院简讨张文光等各充正使持□行人徐绍吉等各充副使捧册封襄王载尧庶第二子翊镐为兰阳王广信王厚火□棋长子载堡为广信王建宁王谟堂嫡一子朗鏔为建宁王平度王翊＜釒敖＞嫡长子常湍为平度王仪封王肃□□□(必□皿)□嫡一子恭枥为仪封王上雒王勤謶嫡长子朝月□盍为上雒王李氏为继妃临汝王安诗庶长子睦□□楚为临汝王秦氏为妃柘城王肃濠选郜氏为妃庆符王让檥嫡长子承魵为庆符王李氏为妃福山王器塽选袁氏为妃
　　○左都御史温纯六年考满宣大总督兵部尚书杨时宁三年考满各加太子太保照旧供职
　　○壬寅论诛犯人皦生广先是刑部题皦生光之狱止应妖书律论斩  上以生光险恶异常原出律文之外当以谋危  社稷处之再发法司覆拟及大学士沈一贯等改票一贯等言法司坚执守法臣等岂可有所增加惟  皇上亲赐  乾断则臣下自服有旨逆犯皦生光捏造妖书离间天性谋危  社稷无上无君父情显然妖书律未无尽其辜着加等凌迟处死便会官处决仍枭示于人烟凑集处所如有奏扰的即以主使奸论其缉捕有功人役着该卫即查写来
　　○宴灵藏赞善王进贡使臣锁南瓦秀等十九名永康侯徐文炜待
　　○户部覆  福王府养赡  上答曰王府养赡事例尔部既会同查议明白并景府遗下庄田地租俱着照例每年如数徵收交送福王府不许亏欠及崇文门外官店亦令本府管理毋拘原奏之数听从民便酌量多寡照常徵税以充养赡景府亦天潢正派义让条税仍给该府该部知道
　　○甲辰南京工部侍郎范仑以九年考满升本部尚书
　　○乙巳直隶巡按黄吉士题宣大逼邻虏穴抚臣彭国光病故白希绣张悌及赤城道按察使张国玺俱被拾遗重地重臣岂堪乏缺  上曰北边与大虏为邻宣府巡抚未补令吏部再推两员来大同山西巡抚并该道既被拾遗令通加考察明白以闻
　　○升新城守城守备李朝疆石匣车营山西守备葛继藩固原东路大同守备于翔仪延绥各游击
　　○升宁夏游击梁国审分守灵州地方左参将
　　○己酉大学士沈鲤言臣当衰残之候而有笃废之疾连月以来乞休辞俸俱未蒙允所一向不敢声言者以奸书一事臣曾被窃鈇之疑而事犹未结不敢冒规避之嫌也今既屡经勘审奉旨裁决与臣无干臣可以言矣臣非有经济学术可为世用惟恃一念朴忠结主知信寮友相与戮力同心输诚报国臣所挟以为质者仅此而已祗缘主平闻望不能孚人奸书事起遂以波及伏荷  圣慈以臣叨备辅弼重惜国体深诏执事勿过搜索臣乃得掩其瑕疵不膏斧钺惟是臣亲疏内外朝野远近之间见臣有此一番遂无复信臣忠朴者而臣失其质矣臣将安所挟以与在廷诸臣寻昔日之盟比肩事主乎昔宋臣吕蒙正不问朝士讪已者名及论事帝前辩析可否至补牍覆奏而终不变岂截然两人亦惟义所在耳臣非曰能之愿学为假令臣幸及宽政即昂首伸眉蹩躠入长安门无论臣自顾堪怜抑道旁观者宁无指目窃笑者耶故臣今病废乞归非止为一身进退实为世道有深长虑也＜锍-釒＞上  上报曰卿纯忠亮节简在朕心在告以来屡旨以示眷信之意至详至悉矣何犹以妖书为言逆犯已诛公道大显卿休休雅量比益昭著正宜身肩国事表仪朝端岂得忘朕求去着鸿胪寺堂上官宣谕即出赞理慎勿再陈
　　○庚戌大学士沈一贯等言国家自哱承恩倡乱于西夏继以朝鲜东倭之警徵发旁午杨应龙席其父祖之余力而跳梁于播州朝廷屡加宽恩拒不受命至于破县陨将震动川南于是徐州则赵吉元辽东则金得时西陲则火落赤等虏两广则群徭群獞皆僴然蠢动弄凶造妖摇动元元之心幸赖  皇上赫扬威武以次削平大者告  郊  庙诏天下余亦论功叙赏盛矣原其所自正因赏罚有章靡有留命是以谋臣战士鳞踊翼奋而为国用也播州之役以半年之中集师二十万进兵百日即奏凯音策不虚发动必中机将士有进无退虽却犹前杀不妄加而罪人咸得盖自恭行天讨以来未有如此之快心惬意者是以师出而人无异议师还而人不告疲余饷余力移诛皮林假息游魂骈首就戮而天下反目之子始啮指相戒即四夷八蛮靡不震动心颜知  天威之不可犯国灵之不可干至于今不敢生异心则此播州皮林一战之力也因川贵湖广三巡按御史各叙一方之功而川中巡按久缺致使勘报迟缓战士功臣盖有物故而不瞑目者矣今年春兵部始克覆奏而经今数月未奉恩俞此曹渴望之心何繇慰乎今兵部之所覆臣等之所票皆铢铢两两有减等而无加等人心之所厚望封拜者不过与一锦衣亦甚靳矣天下之事莫大于平祸乱人臣之功莫难于出死力而久不之恤则后来祸乱其谁与平后来死力其谁与出  皇上以宵旰忧之而以宴安忘之必不然矣臣等念此日夜踧踖伏望稍辍万几将兵部所覆播州皮林叙功二本蚤赐批发＜锍-釒＞未得旨
　　○狭西道御史康丕扬言楚宗华樾等谋害亲王罪逆已明情法未协并参抚臣赵可怀先事乏观变之明临事寡制变之略坐拥高纛模棱观望宜行亟斥诏法司并看来说　　○工部尚书姚继可题泇河业有成绪泇成而漕可藉矣至于黄河冲徙鱼鳖丰沛若非因势利导何以拯捄元元总河议于坚城集以上开渠引河而下流多通复分六座楼苑家楼二路而水势多杀既可以移丰沛之患又不至沼砀山之城行所无事莫善于此司今开汝分黄两工并举需钱粮□□□□□□□□□□□□□□□□□共所望漕库马价等银乞敕各部臣工曲为体亮速发以济急需  上允之
　　明神宗显皇帝实录卷之三百九十五
明神宗显皇帝实录卷之三百九十六
　　万历三十二年五月辛亥朔大学士沈一贯等言御史乔应甲等奉差已久印信已领计日辞朝值妖书事起特留缉问今罪人正法狱事已讫臣等悬念四方深忧治纪各差事重难以久旷伏乞允发遣行未报
　　○以蓟镇副总兵王国栋为洮岷副总兵浙江温处参将万邦孚为狼山副总兵真定游击张士俊为永生洲参将大同守备王大玺为宁夏游击
　　○壬子锦衣卫左都督王之桢题叙缉获皦生光功次  上令兵部查照赏格定拟东厂有功人役令所司一并开叙
　　○四川巡按李时华题为勘界事查得沙溪渭河播州水西皆有之载在通志当杨相出奔时播水已互相讦两省勘卷断令退还责取印信谓非播地其谁信之此督臣所以绘图而进奉旨清疆也然水西侵疆非自安疆臣作俑疆臣袭祖宗之遗止知前田地为水西故物当贵州危于累卯之时无兵无饷不得不倚藉疆臣抚臣曾与之盟许其擒酋裂地今即不得过望裂地而反令之割地此抚臣之所以万难处置而用心危苦也臣以为今日之事惟在  上裁或予或夺政体自一但念失之土司得之土司播固输粮水亦纳赋勘处之大略可见矣章下所司
　　○户部题覆崇文门外店税
　　○福王请除五款独将各项客□杂货俱入官店发卖等因奉旨行查反覆思维有必不可行者盖献店原曰收租今改征税开店原议停宿今兼发卖款列如此施行谓何端外生端无论渐及五款更有不止五款者如万历二十八年四月内棍徒刘大伦亦常建议京城抽税旋即哗然骚动幸而特旨随罢民心稍安万一事在必行其为萧墙之忧有不忍言者惟  皇上深思细察留中
　　○甲寅提督操江南京都察院右佥都御史耿定方九年考满升副都御史仍管操江事务
　　○乙卯以端阳令节赐辅臣上尊珍馔
　　○山东青城县天鼓鸣
　　○丁巳  孝宗敬皇帝忌辰遣官祭  泰陵
　　○大学士沈一贯等题催宣府巡抚言旧年虏王率众临边不得所欲而去今能保其不来乎乞将两次会推五员内点用一员责令星夜赴任以图安攘大计其总督仓场员缺目下粮运将至正当坐拨仓廒星火催趱之时时刻难缓并乞将所推点发不报
　　○戊午顺义王扯力克并套虏卜夫兔等各进贡鞍马弓矢奏讨升赏准量升级关给赏赉如例
　　○己未卯时  皇太子第一女生
　　○礼部覆四川督抚巡按等官会题遵义军民府儒学改建虽新而生员作养已久应自万历三十年为始二年一贡真安州学系新建原无旧廪应照建武事例以十年之后开贡府学廪增各三十名州学各二十名附学不拘名数其桐梓绥阳仁怀三县廪增名额待建学之日另题报可
　　○庚申  太祖高皇帝忌辰  奉先殿行祭礼
　　○辛酉大学士沈鲤奏臣一足残废已成痼疾而  天威咫尺义不敢不出且  主恩高厚情不忍不出但臣之出不出岂足为有无多寡犬马下情仰干  天听于欲出未出之间者惟冀假臣余光少赐采纳盖丝纶之地名曰政本如人身之有咽喉通则百脉荣不通则百脉瘁其所系何等重大而阁臣平章军国所上揭奏可概从中格乎其何以行天下又何以考成于百司庶府也臣衰废极矣  皇上不能罢臣而留臣将徒留以位乎以身乎或亦以心乎如徒尸位素餐局蹐不宁岂终能遵奉谕旨身肩国事安其位而行其志哉仰冀  圣明责成臣下询事考言先自阁臣始留中
　　○壬戌  仁宗昭皇帝忌辰遣官祭  献陵
　　○赐益府安仁王常漈谥昭宪
　　○癸亥以  皇太子第一女生告  奉先殿　　○甲子南京刑部尚书赵参鲁题异徵荐告礼科题天心仁爱非常御史李云鹄题日食两岁两见俱留中
　　○乙丑以缉获皦生光功赏东厂太监陈矩金币羊酒锦衣卫左都督王之桢着掌卫事各荫一子本卫百户其余员役升赏有差
　　○户部＜锍-釒＞趱运粮储事  上以监兑部臣专敕特遣体统与亲临上司不异该府州县掌印管粮等官有故违漕规的从实查参不许顾忌依违自取废事尔部申饬责成通行各省直知道
　　○户部尚书赵世卿奏臣待罪版曹摄官铨部两营莫效三＜锍-釒＞控辞乞委左右侍郎署掌  上曰铨部印卿既恳辞着侍郎杨时乔署　　○准永宁土舍奢崇明袭职
　　○丙寅大学士沈一贯等催点宣大山西巡抚并户部仓场总督等官留中
　　○戊辰以遵化游击张继业为蓟镇墙子路参将延绥游击白慎修为狭西分守参将
　　○己巳大学士沈一贯等言文选司郎中旧规六选既毕即出衙门盖任劳任怨之地不可久居六选未毕而出嫌于速化六选毕而留嫌于贪权今郎中景明已毕六选矣堂官循例拟升太常少卿提督四夷馆未奉俞命然本官已出衙门不敢复入即以朝命留之彼亦安可复留哉今六月大选在即必允此而后可另补选即以举其职未报
　　○庚午礼科给事中萧近高＜锍-釒＞参云南巡抚陈用宾弹压无望抚驭无方大盗纵横地方深祸乞速行罢斥留中
　　○辛未礼部覆江西巡按吴达可＜锍-釒＞荐南昌县布衣章潢刚毅端方孝弟忠信隐居乐道年逾八袠宜仿胡居仁吴与弼例优以京华清秩＜锍-釒＞未得旨
　　○刑科都给事中杨应文题称近接山东巡抚黄克缵一本极言税监陈增委官刘英等杀人如草菅劫人财奸人妇诸不法状宜逮拟如律并谕陈增毋纵劫杀＜锍-釒＞入留中
　　○壬申大学士沈鲤入阁见朝奏谢宣谕报闻
