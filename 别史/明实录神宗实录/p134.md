<!-- { "loadSidebar": true } -->
　　○兵部题覆贵州巡抚何起鸣巡按张道题称逆犯王守斌纠合郑士韬伪造妖书谋为不轨今捉获问拟谋反大逆律仍照郑士韬前例枭首传示为炤本犯久弃家室贯址无凭似当罪□本身免其孥戮其多方缉获则都司署游击事张奇峰功当首叙升级贵阳知府王任重同知师道立功在并叙录赏得旨依拟
　　○庚戌升甘肃镇城中军坐营指挥同知唐尧辅署都指挥佥事铨注陕西都司军政佥书○命建屯堡兵于长伸地一以固南山  陵寝之防一以援北路孤悬之势从督抚吴兑议
　　○兵部覆应天巡抚胡执礼条陈事宜一谓备倭之策在御海洋防海岸宜于每年止汛之时将把总等官分守汛地副总兵常驻苏窦岙以当首锋刘河游击常驻败草沙以备策应金山参将移驻南汇以防登岸海防同知各驻一方以理粮饷兵备道巡历沿海以便监督巡抚移驻近海地方以振兵威分布远近声势联络便于接应一议渔禁酌议以四月小满前十日起小满日止官给旗票验入遇警与官军协击一体赏罚自五月二十五日起至六月初五日止官收旗票验出此后或告捕采亦当给以号票申明禁约限期回销有私出及过违期限者查究巡海员役纵容隐匿者罪如之得旨允行
　　○巡按直隶御史陈世宝条陈治河策约一移建管河官衙舍要害之地责其昼夜防守一添设新堤堰夫役河工虽已垂成但遥缕二堤已逾千里高家堰之堤凡六十里柳浦湾补旧增新将百余里而黄铺八浅地虽咫尺反称紧要若非集夫密守则盗决水决可虞宜增夫额画地筑居乃为胜算一添设管堤官吏高家堰柳浦湾于淮安最称紧要今修筑告竣但二堤俱属荒僻奸□漏税利其直达扬州每行盗决宜增设大使官一员专督众役使之同居堤上密防一增筑宿迁县遥堤宿迁缕河虽有堤岸而侍丘诸湖尚未修筑遥堤傥伏秋河涨必漕水患乘时修筑诚不可缓一暂宽归移民钱粮民遭水患流移者半幸水去田出渐为归计但恐居处未遑而旧逋即追开垦未熟而新课复徵夫损金治河以为民也今水患渐平而顾以逋负阻绝归路乎一乞广筑役赏劳于工食外动支河工羡银量行犒赏奏上命酌议覆行
　　○改侵盗腹里钱粮加侵盗边海钱粮一倍者罪照边海事例着为令旧例盗粮四百石银二百两者罪论斩此在沿边沿海行之盖以边海钱粮比腹里较重也都御史胡执礼见腹里侵盗者多欲以此例行之时部覆以为太严议盗粮八百石银四百两者罪如之仍责限一年完赃者准改戍过限不完者处决余赃拘亲属追赔
　　○壬子户部覆应天巡抚胡执礼查新理洲田亩粮米事宜一丹徒县砥柱新洲腴田万亩缘未入版图致豪右侵夺应行备细清量如给军便则令官军屯种扣除粮银若给民便则令民开垦纳租充饷庶地无遗利而兵食有资一苏州府每年带解德府禄米一千石外加耗车脚米三千四百四十石此重困也今议折色而每石折耗银以二钱为率差官解用一九江安庆地连唇齿然该卫岁办钱粮属之安庆查催而官军俸粮远在九江府取给事权既分逋负日积应行九江府将户口钞银每年预解安庆行令九江卫官吏每季赴领一安庆府亿万仓储半派之饶州南康二府俱本折兼徵有司怠缓解纳违限议照起解京边钱粮例未完二分以上住俸督催四分以上降俸二级戴罪管事六分以上各降二级调用八分以上革职庶怠玩有警解纳如期报可○癸丑  圣躬康豫赐元辅张居正金万喜字四副银万喜字六副绫符二道次辅张四维申时行各金万喜字二副银万喜字四副绫符一道及讲官何雒文等有差
　　○升湖广副使陶大顺为山东参政陕西延安知府洪济远为山东副使整饬辽东兵备兼管屯田
　　○甲寅  上视朝先一日遣文书官谕元辅居正朕明日御朝切欲与先生一见奈先生前有旨不在朝参之列明日末朝时先于平台召见说与先生知之是日黎明上亲祭告  奉先殿出御平台居正入见致辞叩头称贺
　　上曰朕久未视朝国家事多劳先生费心居正对言臣久不睹天颜朝夕仰念今蒙特赐召见无任欢忻但  圣体虽安还宜保重  上云先生忠爱朕已悉知特赐银五十两币六表里及烧割酒饭居正叩头谢  上又云先生近前看朕容色居正近御座前跪  上亲执居正手仰见  天颜和晬玉者清亮
　　上又谕朕每日进膳更胜常时但止用素居正对云病后加餐诚为可喜但元气初复亦宜节调疹后最忌风寒与内幸尤宜加慎  上云  圣母朝夕视朕起居三宫俱未宣召又谕十二日经筵日讲且待五月初旬行居正叩头退始鸣钟
　　上出御皇极门百官称贺毕驾诣  两宫朝见  圣母乃还宫
　　○是日赐辅臣府部大小九卿皇亲及科道等官问安有名者彩币各有差特赐元辅张居正大红坐蟒胸背衣一袭次辅张四维大红斗牛申时行大红孔雀各一袭又赐居正银一百两彩叚六表里四维时行各八十两四表里及讲官何雒文等各有差○应天巡抚胡执礼条除事宜一议应天府江浦县建筑城垣一徽州府地方接连诸邑山溪险阻矿徒渊薮近议募兵一千委官统领宜添设钦依把总一员驻劄中平镇地方以壮声势其休婺二县官兵俱听操练有警庶可应援一南京府属县各有牧马草场占地数多虽奉例佃田输租然仅十分之一今各县种马减半则前地旷闲者多许民承佃开垦六年之外照则起科徵银解寺以备马价之用得旨允行
　　○升湖广副使佘希周为江西右参政
　　○户部题京师万众俱仰给太仓旧制运太仓米多留通仓米少而支放各半年者以京师根本重地虽积贮数多不为有余通州远卫京师虽仅彀支放不为不足以省运京仓之费也近太仓积米数多恐致浥烂则应如督臣议于支给折色二个月改于通仓则米之在通仓者放少在京仓者放多亦调停新陈良法若一遇米贵则折色又当停止而京仓粮米又当多放在临时酌行从之
　　○丙辰赐海西平河等卫进贡女直夷官等宴如例
　　○总督侍郎吴光奏管筑边垣官如李道行等十二员共效劳绩宜给赏如卢阳等十员既亏丈尺复有倾頺宜提问命依拟
　　○革临安兵备副使许宗镒闲住以巡按御史帅祥劾其不谨云
　　○升江西安南知府陈诰为浙江副使陕西汉中知府项思教为湖广副使湖广常德知府叶朝阳为副使整饬郧襄兵备兼分巡下荆道
　　○江西兵备副使陈应春以剿抚效劳升一级加参政照原敕管事
　　○丁巳上御经筵
　　○戊午右军都督府管府事保定侯梁维藩以养病辞任许之
　　○以寍安长公主男李承恩授锦衣卫指挥使带俸
　　○陕西副使王湘为浙江右参政
　　○用神机十营佐击欧继宗充参将分守寍绍地方
　　○己未  武宗毅皇帝忌辰祭  康陵遣清平伯吴国乾行礼
　　○庚申命赏梁梦龙张梦鲤戚继光等银币有差以贼夷炒蛮等两次内犯该路将士先期哨明斩获有功也
　　○礼部题据经结勘荆王常＜氵言＞忠孝贤良光明正大貤封虽在冲年立身不失规度宜有谥号册文从其请也
　　○升户部广西司郎中王体复为狭西副使整饬西安兵备○癸亥先是指挥周世臣于隆庆六年九月间被盗劫杀以死时缉拏把总张国维以世臣之仆王奎与其婢荷花恋私恨主因谋其同住人卢锦并其壻张文弼以杀世臣获其赃杖呈兵马司鞫审而各犯之共吐又异词矣罪案未决原任刑部署印左侍郎翁大立催该司郎中潘志伊速结此狱志伊以狱情重大请委官会问乃委郎中王三锡徐一忠研审而王奎与荷花卢锦俱坐淩运万历四年十月处决矣后巡捕把总捉获强盗内有朱国臣刘伟等自供认手刃周世臣于是刑科给事中周良寅奏劾把总张国维及会审三刑曹等罪又礼科给事中萧彦劾云王奎之死起于巡捕把总张国维之妄拏而成于刑部侍郎翁大立之轻信潘志伊请多官以为已地似有规避之情王三锡徐一忠既会问而漫不参详不无扶同之弊奏俱下部覆  上以翁大立率意议刑有伤好生念已去任革其原职张国维遣戍潘志伊降一级徐一忠王三锡调外任是时右都御史陈炌自以时为刑部右侍郎不能自辩自陈不职  上以罪有所归慰留之
　　○升兵科右给事中顾九思为礼科左给事中刑科右给事中李选为兵科左给事中刑科给事中姚学闵为户科右给事中工科给事中刘中立为礼科右给事中
　　○甲子户部题淮扬地方自隆庆四年以来黄水冲决今筑堤就绪水落田出尚属荒芜当此流民新集尤宜宽恤将万历六年以前旧欠钱粮尽行蠲免七年以后酌议再免二三年至于处给牛种加厚贫丁及一切优恤事宜听督抚官便宜施行仍悉心体察毋使有灾者横被苛追无灾者乘机影射从之　○丁卯辅臣张居正等题今日文书官口傅  圣旨皇亲都督同知王伟着进封伯爵并将正德二年封庆阳伯夏儒嘉靖二年封泰和伯陈万年及各子男辈授官事例传示臣等恭照  圣祖定制公侯伯爵非有军功不得滥封宣德中始有恩泽之封弘治以来遂为故事  世宗皇帝曾诏廷臣会议议上得旨外戚封爵古未有我
　　皇祖制典魏定二国公虽为戚里实开国佐命靖难元勋彭城惠安二伯亦有军功居半都着照旧袭封其余戚里滥膺重爵名器尤轻人不知劝都当查革但其中有干  先朝恩命及已封者姑与终身子孙不许承袭此我  世祖超世之见同符  二祖嗣后虽曾垂泽安平许传再世则以孝烈皇后有翦逆保驾之功特旨酬赏非援例进封者也臣等窃惟我  皇上宪章  列祖则  太祖定制与  世祖圣谕正宜仰法但既有正德以后事例王伟系  中宫至亲臣等不敢抗违谨拟传帖上请  圣裁其皇亲子男辈姑且从容俟后有大庆加恩未晚谨查嘉靖八年  世宗皇帝圣旨及廷臣会议二本进呈伏惟  圣明垂览是日谕吏部皇亲都督同知王伟进封永年伯支禄米一千石
　　○辅臣张居正题据太常寺卿温纯等开称
　　太庙时享事宜恭照时享之制止于  九庙  太祖  成祖百世不迁其余则以亲序而  祧庙不与焉查得  先朝视文弘治中自  宪宗而上称  八庙  太皇太后嘉靖初自  孝宗而止称  六庙皇祖考妣太皇帝后至  孝烈皇后升柎　仁宗奉桃始称  五庙隆庆间因而不改盖其时  世宗新升之主即  孝烈旧祔之位世数犹未增也至我  皇上嗣统则世次异矣乃时享祝文自  皇高祖宪宗皇帝至  皇考穆宗  皇帝已备  六庙之数而  太祖  成祖  英宗三庙犹仍  五庙之称揆之名义委属未妥臣等切惟孝莫大于尊亲礼莫严于假  庙当  皇上躬亲对越之顷正  祖宗神灵陟降之时  帝后导称不宜往从简略  庙祏世次尤当序列分明合无比照岁暮  大袷礼将时享祝文通列  先庙帝后圣号以致如在之诚不心更称  五庙字样其祫配享寿春等主亲属已远称谓未妥宜将诸王神牌俱止称本爵其  皇高伯祖等称尽行裁去庶得情礼之当合候命下容臣等另撰祝文进呈御览发下该等遵照施行  上是之
