<!-- { "loadSidebar": true } -->
　　○甲戌  上御皇极门广东守臣献捷赐报捷人钞币翼日百官称贺
　　○刑科右给事中侯于赵奏  皇上御极以来敬以事上帝孝以奉  两宫仁以惠群黎诚以御臣下宜其天道顺轨雨旸以时顾乃日食星变迭示灾异去岁二冬无雪今春祖夏少雨风霾屡日雷霆不作二麦无成百谷未播大江以北将有赤地千里之状百姓嗷嗷莫知为计如此者何故盖上天警戒圣心欲其省身修德为保邦之计耳  皇上即能竭诚致祷复谕百官着实修省以承天意惟天鉴之曾不逾日灵雨随沛一何感格神速哉臣犹思推广德意举时务之急者为  皇上陈之易曰上下交而其志同又曰天地交泰欲召天地之和莫若通上下之情今阁部大臣晋见有定期面语不常继宜御便殿非时召对或于讲读之暇就而咨诹将每日所奏事务问究一二俾诸臣得展尽底蕴详悉敷奏昔叔向对旨侯曰大臣恃禄不极谏小臣畏罪不敢言下情不得上达国家之大患  皇上初登大宝从谏固多言官被降罚者亦不少言官去则进言者惧矣言路一塞则君门远于万里设有隐祸伏奸何繇知其情状愿于科道言官有可来则酌量举行或言过戆直心本无他亦优容不罪至如被谴雒遵景嵩等涣发纶音悉赐擢用如是则天道下济下情上达得非上下交而为泰之时乎臣闻大军之役必有凶年广东积年巨寇一旦削平诚不世之奇功但杀戮既多军士疮痍可悯良民流离可悲善后事宜不可不为加意臣人闻匹妇含冤三年不雨苟一物之失所皆足上干天和今在监诸囚既无复生之理当恤其侍死之日需索吓诈狱卒不可不禁祈寒著雨狱舍不可不修秽污丛积扫除不可不勤瘟气传染汤药不可不时其未成狱者尤当详审勿令凶残之吏横加棰楚罗织诬陷大小问刑衙门事无干涉勿得概系老幼妇女非奸盗人命勿得轻用惨刑如是则  圣天子好生之德直同天地普天苍生回生者多夭亡者少又非修政弥灾之一端乎＜锍-釒＞下该部
　　○升大理寺左少卿罗凤翔为都察院右佥都御史巡抚宁夏地方○顺天巡抚杨兆奏建  昭陵卫于昌平州卫官八十七员军士一千六百三十三名应建卫应门楼公廨营房共一千九百三十九间合用木植甎瓦石灰钉箔颜料匠作工食共该银二万三百三十余两管工委官二十员米菜银一百八十两装运木植车价银六百四十余两三项共该银二万一千一百六十余两除搜括顺永二府州县应角□羊赃罚等银一万一千九百六十二两尚少银九千一百九十八两乞照例行工部给发其夫役即用本卫各军每名日给米一升五合照例行昌平管粮衙门关支工部覆如兆议以  陵工繁费止帮以顺天苇课银五千五百余两其余仍作抚按凑处
　　○乙亥工部请建复淮南平水闸与浅船浅夫及建大妃庙口石闸修复境山闸从之仪真建平水闸二座江都一座高邮十座宝应八座山阳二座凡二十三座座三百金自仪真至山阳有五十一浅浅设捞浅二小船船七金浅夫十名天妃口大闸一门除堪改废闸石料仍用二千五百金境山旧闸五百二十金凡费工料一万余金悉听河道便宜酌处不烦请发闸多则水易落而堤坚浚勤则湖愈深而堤厚建天妃闸则时闭时启而省挑浚修境山闸则有留有接而省盘剥既禆运道且资民生议发于恭而衡覆行之诚万世之利云
　　○丙子大学士张居正等＜锍-釒＞辞广捷升荫不允温旨嘉之赐居正银百两纻丝六表里调阳六十两四表里仍各蟒衣一袭
　　○升大理寺右少卿王之垣为本寺左少卿太常寺少卿胡槚为右少卿
　　○复曲阜孔氏世职知县隆庆间御史赵可怀因孔承厚不职建议令兖州府同知管理县务知县祗辖林庙既而愆圣公孔尚贤因其妨已行事复以冗员奏乞革抚按傅希挚吴从宪以为夫  祖宗崇圣之德意采布政使施笃等议奏请复之其选授之法提学道合三学孔氏廪膳生员挨取六名考试取四名送两院覆考取二名送吏部考选一人授以知县仍住旧城管理民事与流官一体黜陟知县不得干预林庙愆圣公亦不得妄行阻挠擅自参论
　　○户科给事中李戴条上广东善后四事一清税额师行粮从额外之派势不得不然今兵革既息繁费自省正税固当仍旧余宜厘正无因一时权宜之法致百姓永久之害一重撤兵盗平则兵宜散但广东之盗盘据甚久故兵之聚亦甚多一旦散之以勇悍之夫挟易骄之气又处之无可聊生之地欲其守本分不为盗谋得乎宜多方善处庶进为官兵退不失为良民一塞盗穴山野之民不知王法盗巢虽平能保不复啸聚宜逐一计处如地方广阔立镇巡钳束之狭小者编为保甲分属各州县统辖之谕以国法驱之生理一勤抚恤岭东之兵虽以全取胜然破荡之家未复践踏之害未归疮痍未起者或不能自给胁从复返者或不敢自安男女仳离宁无故土之思骸骨暴露宁无盖藏之愿其他颠连哀苦之状不可胜穷宜急为安集以慰来苏之望户兵二部俱覆行之
　　○督漕御史张宪翔奏今岁漕粮四百万石除灾例准改及山东河南徐州例不过淮洪并留常盈仓外实该过洪粮三百一十万一千九百五石一斗共船八千五百二十六只以正月九日起至四月十日悉数过洪粮既全运且无闰较之上年过洪尤早因归功河漕诸臣焉
　　○给翰林院编修沉渊母太孺人周氏祭一坛以渊有潜邸较书劳也
　　○以狭西临洮巩昌二府驿递役夫疲累改徵站银召募官支从按臣暴孟奇议也○丁丑以镇守延绥总兵官都督同知雷龙挂印镇守宣府地方
　　○差河道监察御史陈文燧巡按宣大
　　○戊寅  上御皇极门传制差官册封诸王准王载垢子翊镜为荣昌王崇翊＜釒爵＞子常氵□疌为泰和王雒川庄宪王翊鏴子常渲为雒川王建安昭靖王拱榐子名多＜火节＞为建安王
　　○己卯升吏部文选司郎中王篆为太常寺少卿提督四夷馆
　　○户部奏明年分各边常股存积盐一百四十一万六千八百六十八引计该银五十四万四千九百八十七两六钱一分一厘一毫五铢甘肃一十万二千一百五十两延绥九万五千三百七十五两有奇宁夏八万七千九百九十两宣府八万四千八百九十九两有奇大同四万五千六百八十九两有奇辽东四万三十一两有奇固原一万七千四百三十九两山西神池等堡五万七千八百三十二两有奇蓟镇一万三千五百八十一两有奇合原议专备客兵并岁用不敷及新增募兵年例主客等项支用
　　○又奏请西城坊等五场召买草束一百二十万备防秋缓急
　　○以通州草场主事带管张家湾宣课司□税
　　○礼科右给事中陈渠等上＜锍-釒＞言天佛降灵祲异叠见涉春以来旱暵弥炽  皇上竭诚致祷复谕百官着实修省乃数日内仅洒微涓莫苏枯柹且风霾频作炎埃蔽天则所谓着实修省者得无多袭弥文乎去岁雨雪未沾  皇上允行祈祷精诚未彻历冬恒旸今又久旱弗雨来牟已无及矣别种播植将又踰期且环齐梁吴楚水泉俱涸东作未兴民无盖藏官鲜积贮物力既殚因以饥馑隐忧可胜言哉伏望  皇上秉虔弗渝倍切恫瘝下省躬之诏布宽恤之令仍督劝臣工毋耽媮玩危惕以思勉修实政＜锍-釒＞下礼部
　　○南京后军都督府佥书都督佥事胡宗舜以病回籍
　　○吏科给事中汤聘尹请行有司官奉行德意言罪可开释者勿拘成案勿狃避嫌勿狥上司之意词讼严滥受之禁听问开和息之门考职官以循良抚字为上不以多积纸赎为能以劝谕输纳为先不以严刑追并为尚一切查盘不系实侵者原情派追毋得溷坐其已经巡按查盘者抄招呈报不得复查致差遣劳扰＜锍-釒＞下刑部议并责成抚按诸臣从之
　　明神宗显皇帝实录卷之十二
　明神宗显皇帝实录卷之十三
　　万历元年五月庚辰朔升刑部郎中李勋户部主事梁子奇为通政使司左右参议
　　○准岁加宣大山西主兵料草一月马一匹月费银一两上下三镇马骡凡七万六千四百余计加银六七万两仅从总督王崇古所请之半
　　○以神枢营右副将程九思挂卭充总兵官镇守延绥
　　○辛巳南京都察院右都御史傅颐奏请遵成法一申明宪纲一申明职掌一申明查盘一申明词讼一申明举劾凡六条吏部覆行之
　　○是日  上御经筵
　　○因谕礼部天气炎热经筵暂免日经照常行以后经筵春讲二月十二日起至五月初二日免秋讲八月十二日起至十月初二日免永为定例不必一一题请
　　○以久旱遣官祷  山川  社稷之神○命两广提督新升都察院右都御史殷正茂仍兼兵部右侍郎职衔
　　○复以黑沙洲柴课听南京工部稽查内官监侵渔不发致稽烧造尚书张瀚等言之故复
　　○壬午巡抚四川右佥都御史曾省吾荐抚属人才佥都御史张景贤府尹周椒府丞何起鸣司直任瀚参政孙宏轼范懋和副使甘茹陈宗虞参议曾震凡九人瀚历铨部改宫僚器格清高心无忮求遭谗构归祸且不测赖  世庙保全沉沦三十余年涵养益深过其门环堵萧然令人起敬
　　○河南道御史陈文燧条陈养民造士置吏驭兵当振刷者十二事一颁税额以便徵输一稽册籍以清虗粮一建社仓以备赈济一议班军以苏武职一遣宪臣以清戎伍一简职方以振武略一求实学以济世用一复科额以公选举一祀真儒以敦风教一采公论以举遗佚一宽限例以奖恬退一重恤刑以溥德意该部多覆行之  京师雨雹
　　○工部题南京修葺文武大小衙门会计百两以下者查衙门无碍银两自行修葺百两以上各衙门径自题请下部覆议
　　○癸未四川巡抚曾省吾又举夙望高风士流所重绝无轩冕之荣者二人左都御史王廷敦悫练达所至磊落守苏郡人比于赵清献直节劲气始终如一参议谢廷＜艹洍＞在吏垣当  世庙南巡扣关力争杖谪荒裔起佥事以母老乞归再起参议自以病免隐居四十年家徒四壁悠然自得绝无外慕廷以弹劾张齐事夺官是非既明宜照毛恺准复原官廷＜艹洍＞宜量进京秩以优之下吏部覆诏复廷原官廷＜艹洍＞升太仆寺少卿致仕
　　○兵部奏春班逃军分数请治掌印等官二十九员罪降级调卫住俸有差并追正罚工银四万八千三百三十五两发贮太仆寺募夫支用
　　○升赏辽东清河等堡获功阵亡被伤官军苏云龙李乃彦曹簠等七十一员名
