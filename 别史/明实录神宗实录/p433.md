<!-- { "loadSidebar": true } -->
　　○大学士赵志皋等恭进  累朝宝训及实录  太祖高皇帝宝训十五卷实录二百五十七卷  成祖文皇帝宝训十五卷实录一百三十卷  仁宗昭皇帝宝训六卷实录十卷  宣宗章皇帝宝训十二卷实录一百一十五卷  英宗睿皇帝宝训十二卷实录三百六十一卷  宪宗纯皇帝宝训十卷实录二百九十三卷  孝宗敬皇帝宝训十卷实录二百二十四卷  武宗毅皇帝宝训十卷实录一百九十七卷  世宗肃皇帝宝训二十四卷实录五百六十六卷  穆宗庄皇帝宝训八卷实录七十卷通共二千三百四十五卷装为百套  上嘉悦命奉安御前恭备详览
　　○命戴燿以原官改总督两广军务兼理粮饷带管盐法巡抚广东地方
　　○丁巳祭  先师孔子遣侍郎刘元震行礼
　　○礼部题本月十七日适  皇上初度之辰本月十二日又经筵秋讲之始臣等忝窃礼官敬修职掌遍行各该衙门恭候至期行礼但迩来  皇上深居静摄警跸稀传彤廷赤墀之下阔略于仪章而穆清宸扆之上不闻夫启沃盖数年于兹矣今华夷之使毕集陛阙而愿一伸庆祝之忱讲读之臣咸怀芹曝而愿一展论思之益无不喁喁仰望临御虑或传免者乘今新秋凉爽  圣体康和  寿辰方屇讲幄将开伏望  皇上暂移玉辂俯贲金华受朝于  圣诞俾嵩呼华祝之众咸遂其望云就日之思御讲于经筵使广厦细旃之前少效夫纤尘滴露之助繇此传之四方闻之兆庶咸皆知  圣躬之万福而欣然相告亦咸知  圣德之日懋而肃然改观所以灵承  帝眷维系民心者非浅鲜矣不报
　　○戊午祭  太社  太稷遣侯陈良弼代
　　○礼科给事中项应祥奏申饬禁卫四事内一议皇城以内自非□贾贸易可到合将四门诸色□贾闲杂人等严行驱逐犯者送法司究治纵容之人一体参奏庶内地肃清潜奸屏迹部覆有旨如议行
　　○庚申朝鲜国王李昖奏大兵既集抚臣被参群情疑阻事机将失乞洞察实状亟回乾断策励抚镇以毕征讨  上曰杨镐等损师辱国扶同欺蔽特差科臣查勘是非自明不必代辩
　　○以编修董其昌充  皇长子讲官
　　○辛酉  孝康敬皇后忌辰遣宣城伯卫国本祭  泰陵
　　○壬戌工部题覆总理河漕尚书杨一魁＜锍-釒＞今日之可虑者不在漕而在河盖黄河决徙尚无归着既南忧其淤而不能受又北忧其来而无所容势当广挑故道以为容受之区与巡漕御史杨光训请复故道所见略同至目前为新运计有徐洪以下二三浅处或就浅捞浚或增添月河更将吕洪沙枋二处正河筑坝用闸节水以便经行则汶泗沂泇源泉微吕周柳诸湖加之小浮桥源流之水明春自足济运不至嗷嗷仰给于黄流而李吉口以下浚治之工亦可从容料理为万全永赖之计其砀山五圣庙下流一带中有浅滞处亦宜量行＜锍-釒＞浚盖河流通则徐邳不梗而漕利商虞不波而陵安此一举三益之策也至于查复徐邳故道之说果一劳可以永逸即宜早为设处以济新运  上是其议
　　○癸亥原任工部尚书李戴引病辞免不允
　　○好地坪锋铁城等族番人郝卜等朝贡赏赉如例
　　○  孝慈高皇后忌辰致祭于  奉先殿
　　○甲子赐较对训录官曾朝节叶向高郭正域范醇敬袁宗道吴道南刘曰宁冯有经银币有差
　　○以山西副使盛世承调补阳和兵备李芳调补分守冀北道
　　○朝鲜国差陪臣金尚容等赍表文方物进贺赏赉如例
　　○乙丑惜薪司岁办柴炭每年题奉钦依共派兵工二部银二十余万两永为定额至是该监具奏求增科臣陈维春上＜锍-釒＞云大概岁进物料实供  上用者十之二三其余尽入私囊今复于额外求增不过厌其溪壑耳岂真为国家计盈缩哉不报
　　○丙寅升南京国子监司业黄汝良为右春坊右中允管国子监司业事
　　○戊辰督饷侍郎张养蒙条陈饷务五事其一谓江南造船工料不坚重费修艌宜申严督委侵冒之令二谓海运数千里稽延时日且多驾言漂损乘机侵渔宜严押运后时之罚以祛积习三谓本年额运粮饷俱至义州交卸方作实数通限岁终总考不及额者题参来岁仍照限半年考成四谓东征兵饷岁运米七十万石银百十万两有调募未到者原派粮料应该扣除以细核实支之数五谓广求海运可通之路宜咨山东保定各巡抚悉照饷臣所议将岁派粮饷分投各海道转运如山东登莱粮少移就济南粮多之所而济南兑运水次改赴利津新改漕船即向利津领兑该道运额取支应动预备仓粮与临德二仓本色尤为近便报可
　　○升郭正域为南京国子监祭酒
　　○己巳与原任南京太常寺卿张卤一祭半葬
　　○庚午  万寿圣节文武百官朝贺遣祭  九陵及  景皇帝陵寝
　　○以都指挥佥事钱烨为参将分守大同井坪等处地方游击高崇谦为延绥左参将分守西路地方都司佥书张诗为狭西保宁堡参将分守靖虏地方
　　○辛未户科包见捷摘陈度支应议事宜一议海运先是督臣海运之议申明赏罚业奉部覆顾横海一倚于舟楫而利涉全在于柁师必得坚致如沙船福船熟运如朱清张瑄然后可免风涛漂没之患且既峻科条以惩之尤必悬赏格以激之此海运之责成宜急也一议盐法军兴以来议增盐引数万而私贩者遂乘间充斥矣查嘉靖年间尝禁藩王不许擅差官旗人等下场兴贩又查条例凡越境兴贩官私盐及巡捕官乘机私贩二千斤以上者俱照例遣戍夫举藩封官旗与巡捕官而他可推也此盐法之申禁宜严也不报
　　○甲戌秋分祭  夜明于  夕月坛遣侯徐文炜代
　　○差御史王业弘往辽东巡按
　　○升广东海防参将都指挥佥事顾臬为广西参将分守永宁地方都司佥书张应种为辽东右参将分守义州地方协守辽东东路副总兵马栋为中军都督府佥书
　　○乙亥宪宗纯皇帝忌辰遣宁阳侯陈应诏祭  茂陵
　　○云南巡抚陈用宾议顺宁荡平宜改设流官以顺民情下该部议
　　○升怀庆知府江学诗为山东副使
　　○丙子革原任礼部主事万建昆职为民以奏辩御史赵之翰＜锍-釒＞论伪书合谋等事也
　　○总河尚书杨一魁奏请专设水利屯田宪臣一员于砀山安东等地方下部议
　　○起郝杰为南京工部尚书王基为南京刑部右侍郎马慥仍为尚宝司卿
　　○升南通政司参议李三才为大理寺右少卿狭西左布政使郑国仕为太常寺卿山东按察使白希绣为山西右布政使广西按察使朱运昌为福建右布政使河南副使郑一麟为山西布政司参政原任狭西副使荆州俊仍为狭西副使宝庆知府徐应箕为贵州副使兵部员外刘毅为山东提学佥事
　　○升狭西右布政沈九畴为江西左布政河南右布政应存卓为贵州左布政陕西副使杜潜为河南副使原任副使秦大夔仍为陕西副使
　　○以原任都给事中韩学信补工科都给事中
　　○丁丑祭  历代帝王遣侯陈良弼行礼
　　○夜四更京师地震
　　○重铸吏部印信
　　○戊寅御史宋兴祖以曹学程论东事获罪久羁诏狱母年八十思子成病竟日不食奄奄待毙乞宥学程以救耄母不报
　　○原任工部尚书曾同亨以病辞不赴任四川巡抚谭希思以病乞归俱不允
　　○升太常寺卿刘四科为太仆寺卿南京大理寺右寺丞朱廷益为南京通政司右参议
　　○升江西按察使盛世承为狭西右布政使河南按察使萧良干为河南右布政使云南参议王任重为山东按察使
　　○调湖广参议贺盛瑞于狭西狭西佥事陈震于河南
　　○己卯兵部题加朝鲜经理万世德一品服从之
　　○庚辰祭  京都太仓之神遣侍郎赵世卿行礼
　　○原任南京吏部尚书温纯原任南京兵部尚书周世选各引疾辞不允
　　○予原任吏部尚书陈有年祭葬有年浙江余姚人嘉靖壬戌进士授刑部主事寻改吏部主事晋员外郎历稽勋验封郎中其在验封以执争成国公朱希忠赠王事不获请遂移病去江陵甚恚之里居十年起考功郎调文选时江陵已败众正汇进得之推毂者为多寻擢太常少卿晋右佥都御史巡抚江西会  上需陶器亟岁增额数千且多奇巧再＜锍-釒＞极谏为量减十之三复以岁祲＜锍-釒＞止□贩为豪□嗾御史论罢再起南右佥都御史提督操江迁协院右副都御史历刑兵吏三部左右侍郎南院右都御史特简吏部尚书是年正月卒于家四月起南右都御史至是抚按请恤诏与祭二坛给全葬赠太子太保谥恭介录一子国学生盖仍从冡宰例云
　　明神宗显皇帝实录卷之三百二十五
明神宗显皇帝实录卷之三百二十六
　　万历二十六年九月癸未朔遣王赋业以原官充总兵镇守临洮地方
　　○赠已故尚书陆光祖太子太保荫一子国学生赠已故工部侍郎吕鸣珂工部尚书
　　○甲申御史乔璧星议廷推谥法二事一敕吏部将五品以上资俸及推升规格开造书册按季送会推衙门先期讲究该部对众仿正陪之例斟酌资望才品稍加差别恭备  皇上采择一敕下礼部将二十年以来获谥诸臣开造书册送九卿科道衙门矢心评品亲注某应谥某应夺某应改某遗漏应补各胪列实迹封送该部类奏恭候  皇上予夺并劾考功司主事陈民志宜量调闲曹罢其考诏部看详
　　○乙酉大学士沈一贯四恳放归  上仍慰留之
　　○刑部尚书萧大亨以赞画主事丁应泰论其代庖本部与邢玠结党等情上＜锍-釒＞辞免以明心迹不允
　　○丙戌  孝恭章皇后忌辰遣侯徐文炜祭  景陵
　　○诏升山西巡抚魏允贞右副都御史巡抚如旧以三年秩满  上念其久历边关效有劳迹故也
　　○原任兵部侍郎今听调李祯以病乞休许之
　　○福建福清县举人林章特陈破倭全策章下兵部
　　○丁亥两广总督陈大科奏沿海多虞乞罢开采不纳　　○戊子兵科给事中姚文蔚上言东征之役一切战守机宜当专责经督二臣主断余人不得干扰其查核功罪责之监军御史勘覆奏事责之差去科臣主事丁应泰业已奉旨止据原奏会同勘明不许逞臆阻坏军机且师克在和兵事贵密会议举事恐有参差洩漏之虞  上曰东征事权原系专责总督主持各官不得牵制
　　○己丑差御史蒋汝瑚巡按应天
　　○庚寅原任刑部尚书赵焕南京刑部侍郎谢杰各以病辞不允
　　○壬辰初会推铨部司官礼部郎中熊钟文中书舍人陈民志知县江盈科等为尚书萧大亨杨俊民所引荐户科给事中李应策劾之大亨俊民各具＜锍-釒＞求罢诏各供职如故改熊钟文等俱别衙门用
　　○以水灾蠲免浙江各府县钱粮有差从巡按御史方元彦奏也
　　○升文选司郎中南企仲为太常寺少卿
　　○癸巳益都县知县吴宗尧奏提督矿务太监陈增违旨营私状内言臣县令也不敢越职妄言惟是剥床及肤灾尤切近不得不冒死上陈原该青州知府范善先乞查勘益都县止有铅砂绝无银矿陈增徒以王府所在市货所聚服御饮食便于徵求如蚁恋膻据为窟穴狼籍城中日月之费海吸百川剥噬所加席卷一邑官民有不胜其毒害者谨据其剥官戕民种种不法事列状以闻不报
