<!-- { "loadSidebar": true } -->
　　○户部覆延安等府钱粮专备延绥等镇军饷若徵收起角□羊如期自当足用乃府司起解多凭虚文通判管粮反营求别委抚按之参罚每宽查催而奏行停阁宜敕抚按严行司府如遇州县差赴起文之时该府差官验勘堆积收贮实数取该州县印信完结到府方许起文该府管粮官复具完结送布政司该司方转文赴院勒限取获批回如遇期不完即行追究其督抚等官查参之时以完获通关为准如无通关即以未完参究管粮郎中遇有投卧空批不行上纳者即拘留解人将原起空文州县官参究仍会同布政司将各府州县钱粮完欠数目查造一册备开有无实收送部候朝觐官至京照册查比参治其管粮通判以后院道非重大公务不得轻委令其亲赴仓场收放钱粮如怠玩营求致仓场积弊者查参处治报可
　　○户部题分别延绥镇主客兵饷原有定项给发若因主饷不足借支客饷一旦有事调用客兵于时何所支给虽今岁暂准借支然查本镇自嘉靖四十五年议定经制发银二十一万七千余两后两次增至七万计亦足用何以动支不敷间有生客改入榆林修边工费者今边工已停宜核其收支其岁解本折饷额拖欠未完者当严其追补条覆上请从之
　　○辛巳  上御文华殿讲读○新差巡按狭西御史赵燿中途以病＜锍-釒＞请回籍都察院奏为非例后以部覆许之
　　○以中军都督佥书临淮侯李言恭掌左军都督府印管事以寍晋伯刘应元管中军都督府佥书事
　　○差御史梅淳往广东薛梦雷往四川张宪翔往狭西各巡按
　　○以云南右布政使林烶章补广东左布政使  甲甲旌表孝子一人云南大姚县生员金鲤母杨氏患痈昼夜焦劳忽梦神人授方维蒲公英可治鲤传访得药果愈及父母殁庐墓三年抚庶弟六人各以恩节妇八人河南原武县生员桑梦阳妻徐氏年二十四守节子举人桑榛妻赵氏年二十八守节江西安年县儒士程士夔未婚妻汪氏直隶盱眙县民傅鸾妻戴氏子汝贤妻彭氏舍山县吴自高妻申氏俱未二十守节至老各旌其门曰贞节烈妇二人江西南城县生员刘三善妻胡氏夫死自缢临川县生员萧时苾妻李氏骂贼投水各旌其门曰贞烈
　　○乙酉  上御文华殿讲读
　　○沈王恬烄为其庶第五子珵垲请封不许仍着为令先是署礼科事左给事中顾九思等题部议查宗藩条例郡王进封亲王者本王郡爵不许补袭以后世子世袭亲王次嫡庶子每世止照原封世次受本等官职又万历二年礼部题准今后各王府虽条例以前但系从弟侄及再从弟侄进封亲王其次嫡庶子除已封袭者本王身终之日其子但授以本等官职不得妄援前例滥请二例甚明今恬烄父宪王原以沈恭王侄孙怀王再从堂弟因恭王绝嗣由灵川王进封亲王珵垲系恬烄第五子律以本王继嗣袭封郡爵不得世袭之例则珵垲不应封今沈王所以奏乞者以其弟恬焯于嘉靖年间得封镇康王恬爖得封安庆王其子珵坦得封保定王珵土□几于隆庆六年得封德化王若自谓应得故复请封不已也不知以条例律之其封于隆庆年者是谓例后当以冒封而议革以近例律之其封于嘉靖年者虽在例前当俟其身后而停革者也则珵垲之不得复觊郡爵昭然矣至如本王自谓其为亲支子孙然所谓亲支者盖指亲弟亲侄而言若宪王于恭王为侄孙以服属考之与从侄再从弟等耳其得以继绝进封者子孙世袭不啻足矣尚可多求哉谓宜杜塞其请刊布申明唯亲弟亲侄进封在条例以前者子孙姑许照常袭封其例后进封者虽系亲支及从支其次嫡庶子俱不许加封
　　○升江西按察使陶幼学为云南右布政使升广西右参政王原相为江西按察使○永明县知县苏以达以贪黩赃私拟徒革职
　　○辛卯复除原任贵州左参政林舜道为广西右参政
　　○兵部覆御史安九域查勘宁前永安铁场二处修完坚固参政李松实心任事宜纪录叙用或久任加衔以示激劝从之
　　○  上以四川傀厦番夷肆劫皆由地方官处置失宜威信不立命革寍越守备丘绍先提问守御巡捕千百户官蔡伟吴嘉谟调副使景承芳别用罚都司张万年郭科俸半年仍敕禁约奸私相机剿抚
　　○户部题参仪真运粮指挥刘大材等盗卖漕粮插和粗恶宜勒限赔完依律拟罪得旨依拟又以漕粮烂恶罪不专在运官还查原差监兑部官从官参处于是降监兑主事陈宣一级
　　○户部题清查南北直隶山东狭西各勋戚庄田有无溢额脱漏诡借差官履亩丈量收造应给正数其余地岁粒徵银解部备边从之
　　○壬辰兵部题狭西苑马寺邻边地寒荒芜鲜收宜从科臣李选议亟罢改赋以恤穷军而重牧政报可
　　○癸巳兵部题万历七年贼夷炒蛮等两次窥犯官军奋勇擒斩有功戚继光薛虎臣等功应叙录夷人力儿志火泥赤报信效顺宜重加赏赉各军宜分别犒赏从之
　　○命修撰王家屏充会典纂修官
　　○以河南右参政唐汝迪调补江西右参政升长芦都转运使邢邦任为四川右参政
　　○甲午  上御文华殿讲读
　　○山西闲宅罪宗生育渐繁口粮不继其知铿等三十一位祗犯越关奏扰罪非重大巡抚高文荐乞比将万历四年以前原犯越关已经送发闲宅内系未封未名者照近例释放不给口粮自为生计既为各宗开有生之路又为有司省难继之供礼部题覆从之
　　○新升户部右侍郎吴文华以母疾＜锍-釒＞乞终养许之
　　○乙未建州右寺等卫女直夷人赴京进贡赐宴如例
　　○调江西左参政光懋补河南右参政
　　○兵部题覆黄船小甲编审夫役原属南京兵部车驾司管理迩来滥属军卫以致弊多偏累宜行应天府委官从公编审并马快平船小甲编完备造文册送科道官参订定役以均劳逸又宜改定五年一编毋仍旧制十年久远致有消乏应差不前之苦而看验船只量行修理节省繁费则南京工部管船主事职之报可
　　○户部覆总督漕运侍郎江一麟总兵官灵璧侯汤世隆各题称漕运事务一议兑运之便漕运各总下军船领兑水次原有定例遵行已久若所奏以地方远近赴兑不便欲将浙直军船互相兑换恐轻赍银数不同两处派额已定那此补彼未免纷更多事不若仍照原定水次派拨全单责令上紧赴兑不许推诿迁延一议管船之令本部于漕运回空浅船设有限单填注官旗姓名酌量程途远近选官管押回南赍赴粮道查销其过违原限损失船只分别降罚至于减存船只宜依议令漕运官旗自万历八年为始运回船只押空官须合帮南下以便稽查其军船什物交与该卫印官整理有缺少者申究若无故缺坏除驾运九年者只照例送底船赴厂系八年七年者底船之外合船旗军每名罚银一两六年五年者罚银半倍之俱同底船解淮候该年成造若止驾四年以下者依弃毁官物律例追偿造完免罪押空官仍照例拟惩勿行姑息报可○丙申以原任四川道金阶除补江西道御史
　　○升延绥甎井守备陈愚闻署都指挥佥事充延绥领军游击
　　○革山海关参将吴惟忠职先是达贼犯抢辽东寍前地方直抵山海关外八里铺南海口等处官军拒堵贼退兵部题覆八里铺既系山海关分守信地且贼犯寍前参将出关策应原有成议今贼所犯自广寍直抵关外地方均受残害参将吴惟忠哨探稽迟收歛失预拒关自固保障疏虞故有是命
　　○升福建副使乔懋敬为江西左参政升狭西左参议徐汝翼为福建副使
　　○戊戌
　　上御文华殿讲读
　　○北口贼夷越狱依巡按御史勘拟各失事员役等罪张维典刑其余各降有差○山东分守东充道左参议查志立以御史朱琏参劾不谨命革职提问
　　○以巡抚狭西副都御史傅希挚为户部右侍郎
　　○礼部题各藩宗室婚配请封有在钦限之外过期三四十年者岂真鳏旷多系擅婚而乘机冀得封以为他日子女名封之地耳宜为斟酌裁禁庶无滥恩得旨姑照恩诏给与封诰其所生子女不论授封前后俱照擅婚例不许援请名封
　　○庚子  孝庄睿皇后忌辰祭  裕陵遣寍晋伯刘应元行礼
　　○差主事孟秋守山海关有旨谕云近来辽东充军人犯到即脱回及有奸徒请求私书越出该镇冒功升赏作弊多端今后着遵照敕谕着实稽察如仍前怠旷以不职论黜并各部属官题奉差遣凡干系○钱粮及紧要职事差完之日俱照近例体察无过方许复职有不称者参处
　　○升湖广佥事南轩为山东左参议狭西副使董汝汉为狭西左参政
　　○工部营缮司员外刘秉□接管山台木厂有铺户裴铭投帖进贿冀遂侵欺秉□拘获参究事闻命吏部纪录叙用以示奖励
　　○壬寅  孝穆皇后忌辰祭  茂陵遣南寍伯毛国器行礼
　　○  上御文华殿致斋是日朝罢百官将出长安右门时轿马人役拥塞柞内礼科巡视官因奏守卫指挥蒋镇等纵容怠玩又称把总孟春军役违禁有旨责巡视者明知犯禁不参乃归罪于守卫官彼卑职安敢辄抗权要及称访获又以一把总官塞责岂犯禁者偏是武臣乎姑罚孟春俸三月其军役责放蒋镇等免究以后严加禁守
　　○遣医官三人视元辅居正目疾仍赐银八宝四十两
　　○命原任保定巡抚右副都御史张佳胤以原官巡抚狭西地方
　　○户部题自虏款以来三边宣大已历九年蓟昌四镇自万历元年阅视至今亦踰六年矣备查万历六年各镇报到银粮之数质之钦依所谓积贮羸余免发一年者尚无明验以今岁年例言之虽未甚溢于嘉靖四十五年之经制亦难复嘉靖十八年以前之旧规以太仓言之适虽不甚匮乏皆系载入考成追完节年拖欠之数万历六年岁入已少八十余万岁出已多三十余万将来拖欠之数已竭岁入之数愈亏各边之积无余年例之发不减岁复一岁臣等不能无难继之忧也宜命各镇督抚严谕兵备将领等官当外顺内寍之日怀谨终如始之图民屯拖欠侵欺者严行追比勿觊补于内帑兵马虚冒影射者严行稽查勿受欺于将领廪粮当养敢战用命之人而借名免罪求嘱立功者不得一概乱给工役当先极冲扼要之处而墩墙缓远衙馆晏息者不得一切兴修将官公费如养廉秋青等项地亩虽奉有  明旨而倍折价银并其般运所需皆扣月粮不可不严为禁革营伍公用如旗鼓祝贺等项名色虽沿习旧规而伪增数并其宴会所用皆轮派军士不可不力为裁抑旗牌写字答应人役宜加减退不可多拨官军官马使之折乾入已星相戏子经过使客宜从禁约不可分送各路各堡使之传食科军诸如此类不可恃虏款无事而因循自如也若悉心节省严法清查一年省千金数年可知一镇省万金各镇可知积之数岁之后或可渐减年例即一旦有警亦可少备缓急如边臣每年誊数奏报而略无积余臣等亦依数给发而漫无可否边储无一二年之蓄内帑无一二年之减勿论事出不测别有大费难以取盈但乘国运间暇之时而不能多方节省为将来久安之计亦有负于千载之一时矣因列各边镇主客兵马钱粮岁终具报先岁额若干次旧管若干次收除若干次实在若干其中间用过催到之数即于新收开除项下各比上年省费多少数目其实在项下亦各比上年积贮多少数目其新收项下书某官督催实在项下书某官管理具揭进览  上嘉纳
　　○准给礼部侍郎兼翰林院侍读学士经筵讲官吕旻祭一坛减半造葬
　　明神宗显皇帝实录卷之八十八
　明神宗显皇帝实录卷之八十九
