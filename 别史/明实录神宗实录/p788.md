<!-- { "loadSidebar": true } -->
　　○尚宝司少卿杨述中以弟述程先以山西佥事考满赠其父正五品而已系从五品伏读  大明会典一款两子当封从一高者若以弟而格兄之赠子情终无繇伸查万历十八年四川道御史孙鸣治有弟名教以推官考满赠父孙赳七品职衔后治以御史考满准改敕命近来给事中商周祚以知县考满荣其所生后以给事中从七改给皆自外改内繇正改从乞敕下吏部比照前例改职父如职官从之
　　○己丑  孝恭章皇后忌辰遣官祭景陵　　○兵科给事中赵兴邦奏援辽总兵李如柏闻警不援清河而防懿路退缩观望与麻承恩一律经略诸臣未明言如柏罪案恐不足以服承恩之心刘綎柴国柱官秉忠逗遛关内不闻出关督臣何不严行催促贺世贤如果中途遇贼剿杀牵制贼不得乘胜以攻辽阳则当优录示劝万有孚一月之间报买马五千匹陆续到关则各将在关者不得藉口无马不出矣而直隶巡按王象恒请以援兵诸将敕兵部限以日期抵关赴辽庶地方无扰而辽阳得一臂之用不报
　　○命抚宁侯朱国弼承袭祖爵
　　○巡视京营科道吴亮嗣唐世济言三备兵营及巡捕营共占役不下一千余名所费粮饷不赀相应尽革一可杜冒滥之门一可抵家丁之费所禆戎政非小　　○福建巡抚王士昌奏劾副使韩仲雍举动乖张秽迹彰著且用赵若愚等造忏煽乱乞改调降处以警官邪下部议
　　○庚寅霜降遣官  长陵等行礼
　　○以大理府同知黄廷凤为武定军民府知府
　　○南吏部尚书沈应文因考满引疾乞归  上谕留之
　　○改铸华亭县印信
　　○兵部奏贼陷清河懦将退缩不救  上曰狡夷攻陷清河杀掠甚惨总兵闻变退缩不即救援岂边臣急难之义麻承恩着锦衣卫差的当官较扭解来京待巡按御史勘明议罪文明象着并勘议　　○新升辽东巡抚周永春奏请照宣大各镇抚臣例补中军游击一员隶以标兵六千以壮军中声势粮草于新饷司支给  上下部议
　　○直隶巡按龙遇奇参劾河南商水知县王揆畴贿护私盐以壅官课乞从降处从之
　　○壬辰大学士方从哲题近接得经略杨镐书有回乡生员孙弘祖禀帖言在虏寨时闻奴要先后犯抢清河叆阳等处僣号建都辽阳既接朝鲜节制使李善复之报顺天抚臣奸细之报乃知此虏深入之念时刻不忘兼以辽东地震有声明系兵象则战守之具防御之策当万分加谨亟宜先点枢二城差允刘国缙赞画兵事其紧要章奏尽数简出发臣票拟施行至于各门防守京城巡视如嘉靖庚戌故事亦不可不预为之计也
　　○直隶巡按龙遇奇奏自奴酋发难计臣苦于三百万饷之难足细加摉括亦万不获已之策如臣所按两淮运司赎锾无碍积剩共银六万一千二百有奇已行该司造册委官解部矣然于军兴恐未足济也两淮所应岁解额课政系边储而存积引盐则  祖制议留以待边事之急为开中客兵之用自鲁保搀行存积之盐于两淮每年收敛余银十万贡之内帑计十年而百万今两淮欠解边储额正相当若捐百万以助辽饷不过以取之额课者还于边陲便销一逋课之案又计臣请留各方见徵之税思昔年湖广尝以采木题留近来江广诸省尝以水旱题留当兹边疆失利人情动摇之秋  皇上何不急传一檄谕税使及工部凡各省直本年见徵税额除被灾请留奉旨者不议外其余尽解户部转济辽饷庶于危边有赖不报
　　○准赠原任太子太保礼部尚书文渊阁大学士李廷机官少保荫一子中书舍人其考满恩荫诰命俱照例补给廷机福建晋江人隆庆二年恩贡庚午京闱癸未礼闱俱第一胪传第二为人清谨自守下第时有权相招之西席不赴比位卿相身乏貂饰宅不旋马历官成均南吏工二部所至皆勤其职  上亦知之其枚卜实出  上意第性峭直不少狥物以故圆通之士与之左在政府九月主川贵撤兵及封还秦藩请郡爵＜锍-釒＞乞归候命庙中犹续成春秋日讲章  皇明国史纂名臣言行录及宋贤事汇通鉴性理删臆说诸书遗嘱无遗表不得邀恩恤其后礼臣采公论请谥文节盖实录云
　　○升宁夏西路参将耿仁仍管振武营事从督臣汪可受之请也
　　○差主事贾允元吉府致祭
　　○癸巳直隶巡按王象恒奏近报西虏插汉王子札喇虎赤黄把都儿及兀鲁核等各聚众不等谋入内犯乞再募新兵万余另调别镇兵马数千留宿将一员训练以为后劲又须发饷银三十万于永平饷司专备调募之用至于沿边险隘如石门一片石等处尤须择骁勇战将急为防备庶虏不得长驱  上曰沿边虏报可虞这增兵选将及发饷诸事该部速议具奏
　　○予宣府巡抚兵部右侍郎兼右副都御史汪道亨祭葬
　　○福建巡抚王士昌奏候选司吏林长春以假印解部审究今复回籍福清细查其回咨与提咨印信花押粗细不同行福州府推官周顺昌提审因得解官赵承勋与林时中赵玄同买放伪咨状相应题参乞敕刑部提问正罪从之
　　○差官曹应乾等赍捧驾帖前往辽东提拏总兵麻承恩以其临阵托逃也
　　○起升南太常寺少卿添注曹珍光禄寺少卿添注吕纯如稽勋司郎中王大智广西左参议何士晋
　　○甲午以重阳令节颁赐辅臣上尊珍馔　　○乙未兵科署科事给事中赵兴邦参劾永平卫百户官舍陈卫国以四十五年十二月比试不中题给半俸候二年送比至今年七月兵部题袭替优养又开卫国比试得中乞下法司严究书吏作弊情繇至武选郎中贺万祚稽查不严以致冒替所当量加罚治以儆失职兵部亦以为言  上曰贺万祚罚俸三个月陈卫国等法司究问
　　○准给授仓场尚书张问达等散官
　　○原任广东参政蔡梦说以水灾漂夫敕轴诰命请乞照例改给从之
　　○升山西右布政王畿为浙江左布政太原府同知邵建封为广南知府
　　○礼部奏南直吴松守御千户所并镇海卫崇明等所赍  圣寿表不到行巡按鞫罪发落从之
　　○番僧马你完卜等八人进贡上命照例给与应得赏赐
　　○礼部以各王府差官贺  中宫千秋应赏叚疋等物  上命照例给赏
　　○序班王所擢盗失牙牌该寺以闻  上命该寺拟罪行尚宝司补给
　　○修船坞乾光殿王蝀牌坊
　　○准原任湖广布政王一祯诰命行人龚世法陈良训移赠
　　○准给周府各成婚及吉王翼銮遗下宫眷各王镇国将军县主仪宾高桥庶人子女等禄米衣粮
　　○兵部奏辽左待援甚急诸将观望非忠  上着经略再行严催作速抵镇有仍前抗旨逗遛的参来重处
　　○南京都察院宋仕礼部右侍郎孙如游以病辞职  上各优旨留之令在任调理
　　○布政秦大夔提学副使吕邦燿参政施复明各考满复职
　　○丙申直隶巡按王象恒奏援辽诸将仅一杜松出关其余则闻刘綎住三河柴国柱住永平官秉忠住台头今方抵关张万邦已至抚宁又回台头迤逦于协路之间令人扶掖以见督臣且闻所部横暴见于抚臣之＜锍-釒＞乞敕下兵部移文及臣限以日期抵关听调其已抵关者如期赴辽如有仍前逗遛肆虐者请以军法从事  上令续到诸将都着严限出关违者参来重治
　　○礼部以发还漂海人丁应赏朝鲜国押送陪臣银八百二十两  上以内库缺乏命太仆寺支给
　　○又奏回夷炰烋无法毒害官民议穆应登子替袭之日姑降一级转行各地西番王严究
　　○戊戌  孝靖皇后忌辰遣官祭  定陵
　　○旌表德府泰安康惠王妃吕氏孀节从山东抚按之请也
　　○锦衣卫北镇抚司陆逵言狱犯怨恨久监至有持刀断指者乞亟简新臣以安刑狱不报
　　○东厂访获盗换库银违法男子施一栋等  上命拏送法司究问
　　○己亥大学士方从哲题项  皇上用一陈王庭按辽数月以来筹边策虏颇效劻勷核罪勘功时腾白简今待命诸臣其才识精力与夫匡时报国之心岂在王庭下乞将考选散馆诸臣同赐允用使国家收任人之效而臣愚少逭溺职之辜不报
　　○湖广巡按彭宗孟奏景陵钟祥潜江来阳四县水旱为灾乞议蠲赈改折
　　○起升张辅之为南太常寺卿副使曹尔祯为山东参政按察使毕懋良为福建右布政
　　○武英殿中书郭万程自请蠲赀籴谷千石越海济辽许之
　　○大理寺奏解官王立恭等擅侵解银罪应充军从之
　　○庚子兵部以调募主客二兵仅止七万分防势孤议欲再调宣大三千山西二千延绥三千宁固二千真定二千五百其安家月粮等费照前发新饷银二十五万差官分解各镇按数给发以原管千把总统之如兵马不精则责在督抚沿途雇替骚扰则责在领兵官以秋防将撤各镇犹可随为募补也从之
　　○升河南副使贾之凤为天津兵备道参政浙江参政周著为四川按察使
　　○辛丑准赠原任少保兼太子太保礼部尚书文渊阁大学士沈鲤官太保荫一子尚宝司丞鲤河南商丘人嘉靖乙丑进士选中秘侍  神庙东宫讲官及即位每廑  圣问特命先补原官以待比至当辍讲为再展一日以副会典总裁成加太子少保与山阴朱赓同召拜后以飞语请疾归为人羞报复严取予在秩宗及政府时有献替至于核庙祀请复建文年号及罢矿税诸＜锍-釒＞尤其著者
　　○经略杨镐奏八月二十四日西虏乃蛮等七营各差夷使悔罪求款已许更换圆金蟒叚头七个兄弟七妻脑阿大儿并弟二名满主什利台吉古路台吉共九名每准新箭赏一九俱绒妆头子其余各赏有差认罚九九以今四十一年为始旧赏止增银二百三十三两一钱三分二厘各夷悦服领讫盟誓其招谕勤劳则正安堡游击都司王牧民之功居多应从纪录优用
　　○升河南参政董光宏为狭西按察使营缮司郎中李纯元为河西道左参政福府左长史张士俊为分守陇右道右参议
　　○准武进伯朱自洪祖母倪氏恤典照例与祭一坛开圹合葬
　　○编修林欲楫考满
　　○工部题汶上等县地方淤浅先期挑浚以便新运从之　　○蓟辽总督汪可受奏奴酋本月初四日拥五千骑繇抚顺关入犯总兵李如柏督游击尤世功王平等分左右翼击却之斩级七十六颗达马八十七匹盔甲炮纛夷器甚多是日杜松马林亦报出师清河松捉获活夷二名俱应下部分别议叙从之
　　○贵州巡抚张鹤鸣奏铜兵缺饷多年因而鼓噪红苗乘机劫掠地方乞斥臣以为误边疆者之戒  上曰军士鼓噪苗众劫虏大为地方之害张鹤鸣着用心安抚处置毋得推辞楚蜀饷银都着作速发解不许稽迟误事
　　○壬寅大学士方从哲又以储讲日期请  上曰适见天气暴寒不便暂免着于明春举行
　　○经略杨镐以正三品考满
　　○癸卯狭西巡按牟志夔奏原任山东兖州府通判李克元先以丁忧后经大察罢黜复朦胧起复赴部该司查驳潜逃回籍请提问枷号发遣如律其结勘官吏里邻俱应拟杖乞下部院议覆从之
　　○漕运总督王纪以三年考满
　　○甲辰贵州巡抚张鹤鸣奏镇筸守备何天宠等剥兵起衅致红夷乘之劫掠当下部院议处以申法纪从之
　　○起原任右布政李开芳为江西右布政管参政事
　　○升知府程应龙为江西参政赵性粹为云南副使
