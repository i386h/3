<!-- { "loadSidebar": true } -->
　　○戊戌毛怜等卫女直夷人都督都指挥付羊古等来朝贡
　　○庚子  上视朝
　　○升狭西苑马寺少卿郭汝为本省副使补南京光禄寺卿周弘祖为太常寺少卿以南阳知府张一通为狭西苑马寺少卿
　　○是时  上衔故辅甚疑诸大臣党护迨刘一相＜锍-釒＞入心益动迫于辅臣言犹降严谕已而以李植逐潘季驯遂深向用植等乃下诏吏部御史李植江东之羊可立尽忠言事摘发大奸有功俱于京堂不次擢用吏部覆李植太仆寺少卿江东之光禄寺少卿羊可立尚宝司少卿
　　○亦辖等族番人竹木等留边番人立足等贡方物
　　○辛丑大学士许国言臣三＜锍-釒＞乞休奉旨卿＜锍-釒＞再救言官具见雅量大臣以君命国事为重卿勿坚持去志其即出辅理以副眷怀臣不胜惊惧  皇上之尊天也其威命雷霆也今臣屡＜锍-釒＞烦渎不即谴斥乃为开霁褒以雅量戒其坚持且谓大臣以君命国事为重虽父母之谕子未有温于此者臣虽至愚极陋亦有耳目心胸顾敢负恩方命违  天而干雷霆哉然而臣区区愚心有万不得已者盖  皇上之命臣非徒以禄位宠荣之也欲其任事而大臣之任事非必能奔走躬亲也欲其率人今臣数被诋斥既已不能率人纵使再列班行又何以能任事是以俯揣分义仰恃恩私奉旨愈温而陈情愈切不自知其戆且数也  上报曰卿累＜锍-釒＞诚恳朕非不体悉但机枢重地倚藉正殷岂可独遂高尚册礼在迩卿其亟出将事毋辞
　　○升狭西佥事焦子春为山西行太仆寺少卿
　　○礼部覆礼科给事中王继光＜锍-釒＞言诸藩生齿日繁请名请封选婚选继正题另题名粮口粮与夫各衙门行查禄粮养赡丧葬等项随到随填随查犹尚不给似难会同科臣以增拥塞卷簿如山似难另行类造以增贫宗稽滞之叹合无申饬司属将前项册籍一一填写一一磨对其岁贡廷试必文理十分纰缪者姑量驳一二小疵不妨尽留岁考四等停粮照旧例不作缺五等作缺递降岁考三等即准收复廪生考贡及大比文理不堪止发回肄业不必复行降黜  上从部议
　　○山西总督郑雒言抚臣忧制正值秋防请乞就近推补事下吏部
　　○壬寅国子监祭酒张位＜锍-釒＞陈国学事宜六事一曰修衢舍以饬学宫二曰优叙迁以重儒官三曰简生徒以需任用四曰储经籍以备教典五曰复科举以广试途六曰议考选以通铨法诏下所司
　　○礼部题恭进册封  贵妃  荣妃仪注一钦天监择到万历十二年八月初七日辰时吉行册封礼一先期行内府造贵妃金册金印
　　荣妃金册各冠服玉圭等件一先期一日鸿胪寺设节册印案于皇极殿内节案居左册印案居右设节册印彩舆于丹墀内教坊司设中和韶乐于皇极殿内设大乐于皇极门内锦衣卫设仪杖如仪一是日早内官设  贵妃受册位于宫中设节册印案于受册位之北节案居左册印案居右设香案于节册印案之前中设  荣妃受册位于宫中设节册案于受册位之北节案居左册案居右设香案于节册案前之中设内赞各三人引礼各二人是日早遣官以册封  贵妃  荣妃代告于  奉先殿太常寺备香帛脯醢酒果翰林院撰告文一是日皇极殿发册执事官朝服侍班鸿胪寺官引正副使各具朝服入就拜位执事官举节册印案繇殿左门出置御道中赞行四拜礼毕执事官举节册印置彩舆中用黄盖遮送大乐前导节册印舆至归极门外正副使北向立内官举  贵妃节册印舆入将至宫门引礼请  贵妃具礼服出迎于宫门外内官捧节册印繇正门入  贵妃随至拜位内官以节册印置于案内赞赞四拜赞宣册赞跪宣册女官取册立宣于贵妃之左赞搢圭替受册宣册内官以册跪授于  贵妃受讫以册授女官女官跪受于贵妃之右立于西赞受印女官以印跪受于  贵妃受讫以印授女官女官跪受于  贵妃之右立于西赞出圭赞兴四拜礼毕又荣妃节册舆入将至宫门引礼请  荣妃具礼服出迎于宫门外内官捧节册繇正门入  荣妃随至拜位内官以节册置于案内赞赞四拜赞宣册赞跪宣册女官取册立宣于  荣妃之左赞搢圭赞受册宣册内官以册跪授于  荣妃受讫以册授女官女官跪受于  荣妃之右立于西赞兴四拜礼毕内官持节繇正门出  贵妃  荣妃各送出宫门外内官赍节出至归极门外以节授正副使报礼毕正副使得报持节复命一行谒告礼是日册封毕  贵妃  荣妃各具礼服候  皇上率诣  奉先殿行谒告礼用祝文祭品如常仪一行谢恩礼是日谒告礼毕  贵妃  荣妃各具礼服诣  仁圣懿安康静皇太后前  慈圣宣文明肃皇太后前俱行八拜礼毕诣乾清宫候上服皮弁服  皇后亦具服各升座赞引女官引  贵妃  荣妃各就拜位行八拜礼毕各还宫一次日  上御皇极门文武百官各具吉服鸿胪寺官致词称贺
明神宗显皇帝实录卷之一百五十一
　明神宗显皇帝实录卷之一百五十二
　　万历十二年八月甲辰朔唯户部左侍郎王之垣在籍调理
　　○户部尚书王遴等言织造物料属工部盐引纸价属户部钱粮各有职掌载在令甲先因大婚袍服及赏用叚疋共留过济边银九万三千零凑织事出权宜节经本部题明业奉不许那借之旨盖重军国急边饷也今复留引价抵充工部料银非所以信明旨一法守矣  上以兴作繁殷引价暂借协济
　　○鹞子坪巴咂等族番人来朝贡方物
　　○准河北三府冲疲改折漕运
　　○乙巳以写篆  贵妃  荣妃金册金印赐三辅及中书官银币有差
　　○山西道御史原一魁请乞推广优处言官德意俯宥建言获罪诸臣如邹元标郭惟贤冯景隆孙继先黄道瞻曾同亨丁此吕伍可受谭希思董基范俊等乞下吏部分别量处  上怒其乘机市恩夺俸三月
　　○礼部覆礼科给事中万象春等摘参考成未完杨应魁陆树德李辅涂杰任养心邢侗宋仕姜璧吴定黄钟林休徵黄师颜于有年等各夺俸有差
　　○山东道御史傅好礼以母老身疾乞归许之
　　○升狭西副使李琦为本省右参政兵部员外朱正□为狭西佥事
　　○丙午乌思藏获教王番徒喃哈坚参等五起进贡
　　○丁未祭  先师孔子遣礼部尚书陈经邦行礼
　　○升福建佥事武尚耕为湖广右参议
　　○戊申祭  太社  太稷遣公朱应岐行礼
　　○升山西按察使许守谦为右佥都御史巡抚山西兵部左侍郎辛自修为南京右都御史
　　○平乐营兵鼓噪杀伤四十余人执掳乡官王佩瑶等勒官兵讨之斩馘略尽叛首徐凯被擒自缢死两广督吴文华以闻有旨逮知府周祈来京问
　　○己酉  上视朝
　　○庚戌遣定国公徐文璧大学士申时行为正使恭顺侯吴继爵彰武伯杨炳大学士许国为副使各持捧节册进封  德妃郑氏为贵妃  安嫔王氏为荣妃  贵妃册文曰兰殿升华实佐二南之化椒涂贰体特高九御之班惟芳徽简在于宸闱宜宠渥增崇于位序咨尔德妃郑氏仪容淑慎性质柔嘉供奉下陈肃肃谨授环之节周旋中壸雍雍协佩玉之和用能效儆于鸡鸣匪独承荣于鱼贯爰跻峻列载示新恩兹特遣使持节进封尔为贵妃锡之册命于戏位因德进芳名已冠于紫庭贵以谦居令范无愆于彤管用翼轩龙之教聿臻禖燕之祥钦哉  荣妃册文曰化始闺门崇建六宫之职礼隆妃掖眷求四德之良爰举彝章宜敷茂渥咨尔安嫔王氏柔嘉维则敬慎有仪蚤参法相之班祗率小星之度珩璜象美弓韣开祥方有誉于宫闱肆特升于位号兹遣使持节封尔为荣妃锡之册命于戏荣颁祎翟既永依日月之华体亚轩龙尚益谨夙宵之节庶流淑问无忝训词钦哉
　　○以册二妃遣驸马都尉侯拱宸祭告  内殿
　　○谕礼部九月十三日躬谒  山陵行秋祭礼奉  两宫圣母率后妃同行一应礼仪事务照万历八年例行
　　○例推御史贾如式为河南副使工科给事中王毓阳户科给事中徐三畏御史原一魁张耀陈性学为佥事毓阳河南三畏一魁狭西文耀福建性学广东
　　○辛亥遣伯刘嗣德以  孝康敬皇后忌辰于  泰陵行礼○升锦衣卫指挥使郑承宪为都指挥使锦衣卫正千户王文锦为指挥佥事俱带俸承宪贵妃父文锦荣妃父也
　　○工部题修理乾光殿金海亭轩等处
　　○壬子先是逐潘季驯等外论汹汹谓废辽必复居正且戮尸至是文书官宋坤发下会议辽府本传旨拟复废辽爵及重论居正之罪大学士申时行等言居正罪状已著法无可加复爵一议变  皇考明罚饬法之典开诸藩观望觊觎之端修废第于民穷财尽之时复废国于宗多禄少之日举朝无一人以为宜者即如勘事诸臣原＜锍-釒＞亦言居正所犯自足丧家辽庶所犯自足倾国两事原不相蒙今既许归葬又与花生子口粮给伊母王氏餋赡恩已厚矣复爵之议臣等知其不可  上顾左右曰内阁言是乃罢复辽议旨下廷臣翕然称服
　　○升山西右参政陈渠为狭西按察使河南府知府李时芳衢州府知府史诩为山西贵州各副使
　　○户部题河东解州盐池遭水盐花不生科臣屡＜锍-釒＞欲改行芦盐以苏民困在山东抚按欲将有余之盐行归开二府淮扬抚按拟以开封改长芦以归德改山东而长芦巡盐据二知府议割河以北隶长芦河以南改复山东而又有历议四难欲仍行河东盐池者今御史喻文炜直陈改图必行之便合行三省抚按各巡盐商确通变毋太拘泥贻害地方报曰可
　　○山东抚按李辅等以登莱二府水旱相仍请蠲二府拖欠存留麦米一十七万四百余石草钞银四千二百余两并留香税杂钱一千九百四十六万五千余文备赈从之
　　○刑部覆斩辽府逆奴杨秀
　　○癸丑以
　　万寿节赐三辅臣及讲官银币有差
　　○甲寅升宋纁为户部左侍郎阴武卿为兵部左侍郎石星为兵部右侍郎改李世达为户部右侍郎
　　○河南巡抚杨一魁言旱雪冰雹迭为灾异章下户部
　　○乙卯  上御经筵
　　○升山西行太仆寺卿兼佥事邢玠为本省右参政
　　○丙辰文书官刘恺口传内阁拟旨取户部太仆寺银三十万两充赏大学士申时行等反覆请减语甚切至上从之即减其半是日谕户兵二部秋祭  山陵赏赐各项人等取太仓银五万两太仆寺马价银十万两应用兵部复持不可不听
　　○降原任贵州按察使史槚为狭西右参政
　　○都察院等衙门覆参故相张居正＜锍-釒＞奉旨张居正诬蔑亲藩侵夺王坟府第箝制言官蔽塞朕聪专权乱政罔上负恩谋国不忠本当斮棺戮尸念效劳有年姑免尽法伊属居易嗣修顺书都永戍烟瘴都察院其榜居正罪状于省直夫居正以长驾远驭之才当  主少国疑之际卒能不顾诽誉独揽大权综核吏治厘剔奸弊十年来民安其业吏称其职虽古贤相何以加惜其褊衷多忌小器易盈怙宠夺情本根已断卒之身死名戮祸至丧家若其才其功则固卓乎不可及矣  丁巳升左佥都御史耿定向为左副都御史协理院事光禄寺卿贾三近为右佥都御史巡抚保定复除原任狭西苑马寺卿兼佥事申维岳为山西行太仆寺卿兼佥事
