<!-- { "loadSidebar": true } -->
　　○以辽东沈阳之捷赏总兵李成梁银一百两大红蟒衣一袭彩叚四表里总督周咏银六十两大红飞鱼衣一袭巡抚李松等银币有差仍发银五万两充补损失战马之费
　　○升山东左布政使杨一魁为右副都御史巡抚河南
　　○升应天府府丞李己为大理寺左少卿
　　○镇守大同总兵官郭琥乞致仕许之仍以其劳绩加左都督驰驿去岁拨军六名
　　○壬戌京师风霾
　　○复除原任御史赵卿为浙江道御史
　　○户科都给事中萧彦等言户部停买金珠折价五万以输内库金珠凑买非额也折价非名也乞赐停免不允
　　○癸亥大学士张四维等言风霾陡作黄沙蔽天臣等恭睹  高皇帝祖训谨出入条云凡动止有占乃临时之变且如将出或烈风迅雷逆前而来此神之报也国之福也若已出在外则详察左右防慎而回未出则止伏望  皇上思绎明训克谨天戒今次春祀  山陵照常遣官行礼  上温词答之仍谕礼已将成不敢中止传示与护驾及本兵大臣各严加堤备
　　○谕驾驻感思殿从卫官较并红门以里摆守官军等人马都着分两班每日轮番就水一次着该管官整点肃慎出入不许諠扰及旷误执事
　　○升四川左参议张岳为太仆寺少卿
　　○升浙江右参议董尧封为应天府府丞
　　○升浙江右布政李汶于山东广西右布政郑昊于贵州各左布政使
　　○秦王奏永寿王府辅国中尉有四凶曰怀圭□刃怀墉怀□□土怀□氵右土□皆傲狠不才请治罪怀圭□刃赐死怀墉等革为庶人
　　○甲子封虏酋黄台吉为顺义王仍赏大红五彩纻丝蟒衣一袭彩叚八表里伊男扯力充袭授龙虎将军
　　○调宁夏总兵官署都督佥事麻贵为大同挂印总兵官
　　○以燕山左卫指挥使马敩管理左东皇城内外及北安等门把总金吾前卫指挥佥事王国贤管理右西皇城内外及玄武等门把总把总之设自此始原留守点城指挥十员听把总约束而受成于兵部该管员外郎岁终听巡视科道举劾
　　○缅贼莽酋犯永昌腾越先是永昌参将已裁革永腾独守备一人抚臣刘世曾请以湖广参将邓子龙为永昌参将南京小教场坐营刘綎为游击管腾冲守备事使之募兵防御报可
　　○革松潘南路游击江腾龙任
　　○乙丑  上率  后妃发京  潞王送于德胜门月城内居守大臣文武百官送于德胜门外  驾至清河赐元辅张四维等酒膳  驾次巩华城从官行礼毕蓟辽总督周永总兵杨四畏等及昌平州官吏师生耆老人等朝见于  行宫赐元辅张四维等酒膳定国公徐文璧彰武伯杨炳共甜食一盒
　　○丙寅  驾发巩华城午驻跸感思殿赐元辅张四维等酒膳
　　○谕蓟辽总督昌平总兵调来官军防护劳苦着照八年例与京营一体给赏其宣大总督宣府总兵调来顶关防护官军也着人赏银三钱俱兵部处给
　　○大学士张四维等言适闻飞云辇内坐褥生烟随即扑灭天心仁爱乞申饬近从人等慎防火烛以消未然之虞
　　○丁卯  上诣  长陵  永陵  献陵  景陵行春祭礼  长陵  永陵俱率  后妃谒见
　　○赐元辅张四维等银豆叶三十两银五十两纻丝四表里次辅申时行余有丁各银豆叶二十两银四十两纻丝二表里
　　○戊辰  上诣  昭陵  裕陵  茂陵  泰陵  康陵行礼  昭陵率  后妃谒见
　　○大学士张四维等题今早文书官宋坤传示  圣意明日欲登  长陵  永陵  昭陵主山绝顶瞻眺毕然后诣钦天监所奏  寿宫三地相择窃惟  长  永二陵主山极其崇峻不能攀援风气所关不宜开凿道路乞止行相择吉地  上命文书房传谕先到祥子岭次到杨翠岭次到潭峪岭次到勒草洼次到东山口圣绩亭  长陵  昭陵不去了
　　○命经过昌平宛大地方烦劳百姓本年分田粮除恩诏蠲免外仍照八年例其未经驻跸应免三分者并恩例共免六分驻临之处应免五分者全免
　　○己巳  上亲诣祥子岭潭峪岭勒草洼相择  寿宫至东山口登圣绩亭赐三辅臣手盒三副酒六瓶
　　○庚午  上率  后妃发感思殿诣  恭让章皇后  景皇帝陵行礼毕驻跸功德寺行宫  以清明节遣都督李文贵祭  庄敬  哀冲二太子内官祭  宪庙废后吴氏各坟园
　　○流星出自文昌北行后有三小星随之
　　○辛未  驾发功德寺还京  潞王并居守大臣等迎候如前
　　○壬申谕工部功德寺驻跸行宫每用板蓆撘盖不惟骚扰烦费益且防卫难肃着于附近相择善地量估经用营建行宫一区如用原地其寺僧官为移置别所○定国公徐文璧大学士张四维题今日  圣驾亲历  灵山遍阅淑胜  圣明玄鉴必有定所臣等奉命恭同各官遍历诸地据钦天监监副臣张邦垣等称原奏三地惟祥子岭最吉虽已画图贴说进呈  御览然山川形胜有非图说所能尽述臣等谨明白开具揭呈随本上进望赐鉴裁  上报闻仍谕礼工二部并钦天监官再相吉地二三处来看
　　○乙亥礼部题相择  寿宫臣等既已寡昧乃谙晓地理之人见多官聚议辄生观望臣愚窃以为今次宜豫令钦天监监副张邦垣领阴阳术士先赴前山稍宽其限备择数处画图贴说回报前来容臣等勋辅大臣复诣勘定二三处以凭  圣明采择报可
　　○工部题巩华城行宫之建原专为  圣驾谒  陵往来驻跸而设且城池巩固易于防卫则功德寺道路  圣驾可以不繇板殿即不盖设可也况迩者预建  寿宫及修理武英殿等工费重大乞将前项工程停止  上曰候修理武英殿工程有次序之日奏来
　　○升浙江按察使徐元泰于浙江山东按察使曹子登于山西广东按察使徐时可于广西各右布政使
　　○丙子  上御皇极门以亲祀  山陵礼咸百官致词称贺
　　○通政使司左参议梁子琦言监副张邦垣不谙地理臣领术士别行相择得吉壤三处一曰皇山寺西岭在  献陵之右二曰团山三曰珠窝圈乞敕礼部另选精通地理人员前去公同详阅据实绘图以献  上即命子琦与礼工二部司属同去相择
　　○吏科给事中陈与郊言臣伏睹会典进士廷试后命工部于国子立石题名自隆庆辛未以来四科寝阁夫曲江鴈塔自昔荣之乌可遗搜罗盛美不载章下礼部○南京吏部尚书赵贤以病乞休不允
　　○四川提调学政佥事陈允升以病乞休允之
　　○丁丑升浙江右参政吴自新广东左参政周之屏各为本省按察使山东济南府知府余国宾为山东副使户部郎中杨佩训为四川左参议礼部员外郎耿鸣世为狭西佥事
　　○降原任辽东巡抚佥都御史毛纲为浙江右参议
　　○复南京兵部右侍郎先裁革尚书潘季驯以枢务繁重奏请复之
　　○南京兵部尚书潘季驯条陈留都兵务一严交代以便责成凡三营都督坐营等官寻常升调俱候新官交代一通警报以便应援应天准扬巡抚衙门及嘉湖道九江道湖广下江防道遇有警即宜飞报本部以便处置战守之具一收军丁以实营伍留都操军原额十有二万今仅存二万有奇祖军与选充者参半选充例不收补营伍日虚合无比照祖军例准令替补一议调选以均事权大教场军仅盈千而把总二选锋队军二千而把总一小教场舍人队军以百计而把总二步队军五千而把总亦二此官之总辖未均也小教场军与大教场埒而选锋半之此兵之多寡未均也合无于大教场舍人队把总调一员加充选锋把总小教场即于步队军内再挑选一千名亦以舍人队把总调一员加充选锋把总兵部覆如议独谓祖军尚宜勾补选充军替补不得强所不欲以杜将来应募之心诏从之
　　○兵科都给事中张鼎思等言莽酋内犯陇川岳凤助逆贼势已极抚镇诸臣方请设将添兵其策似缓宜责镇臣沐昌祚速当出驻近地调度土兵据守要害及时防剿一应粮赏许于议留矿课及备边等项租银内动支三宣木邦等司势虽附莽未必皆其本心宜听立功自赎果能剿平莽岳二酋即加叙录以旌其伐报可
　　○蓟辽总督周咏以前抚辽时与巡按于应昌会勘刘台事应昌被劾抚臣不宜独免具＜锍-釒＞乞休不允  戊寅升南京户部右侍郎魏学曾为右都御史兼户部右侍郎总督仓场
　　○升巡抚浙江兵部右侍郎兼佥都御史张佳胤为兵部左侍郎
　　○升户部郎中曹楼为四川副使提调学政
　　○升分守洮岷副总兵李煦为镇守宁夏总兵官
　　○改徐州参将戴寅为黎平五靖参将升福建都司方伯为广州海防参将升四川叙泸守备王一桂为叠茂南路游击
　　○改给镇守蓟州等处总兵官关防先有总理练兵字今去之
　　○命甘肃真景水磨川二驿并为一驿改名怀远驿移于永昌卫城○楚王华奎奏称狭西西安州海剌都特地一处已归本府乞申锡敕书许之
　　○则已故固安伯陈景行坟房供器银二千两
　　○己卯升广西副使徐儒于广东河南副使王应乾于浙江各参政
　　○革南京锦衣等卫巡仓御史归并凤阳仓差
　　○赐已故南京工部尚书沈应时巡抚河南副都御史周鉴祭葬如例
　　○庚辰以南京刑科给事中阮子孝巡视南京营务
　　○  天寿山太监捉获夷人忱捍子等三名审系汉人被虏逃回信地不行觉察夺南山参将彭时万东路参将林鹏俸各三月千总指挥刘承惠等行巡按御史提问
　　○辛巳升南京大理寺卿王缉为南京户部右侍郎总督粮储
　　○升提督鴈门等关兼巡抚山西副都御史辛应乾为南京兵部右侍郎○升巡抚狭西佥都御史萧廪为右副都御史巡抚浙江
　　○复除原任翰林院侍讲张一桂原官
　　○升户部郎中韦以诚为河南副使兵部郎中陈希美为广西佥事
　　○吏科给事中袁国臣条陈四事一布按司道不宜兼衔使庖俎相越一官员请告宜许之以奖恬退一内外官裁革数多宜酌量议复一科道缺多行取宜每年一举部覆如议
　　○录浙江兵变定乱功升原任巡抚今兵部左侍郎张佳胤为右都御史仍管兵部左侍郎事副使徐汝阳顾养谦各升俸一级中军游击徐景星加副总兵职衔游击庞溟等赏赉有差
　　○壬午勘明原任延绥巡抚副都御史宋守约委无赃私因严起谤着以原职听用○兵部题王府民较屡经题请悉准折价荆王常泴奏欲仍旧解役非昼一之法诏令依近例徵银雇役不许勾补扰民其在府旧役情愿应当者听
　　明神宗显皇帝实录卷之一百三十四
明神宗显皇帝实录卷之一百三十五
　　万历十一年三月癸未朔
　　孝肃皇后忌辰遣成山伯王应龙祭  裕陵
　　○升延绥参将李芳为洮岷副总兵起原任福建南路参将梅应奎为徐州参将
　　○甲申升山西左布政使侯于赵为副都御史提督鴈门等关巡抚山西  升山东左布政李汶为佥都御史巡抚狭西
　　○狭西总督高文荐以固原清丈额外荒地请三年起科  上以固原与延宁俱边境遵前永不起科之旨
