<!-- { "loadSidebar": true } -->
　　○先是漕运侍郎吴桂芳以议修高邮湖堤为工科给事中戴光启所摘下工部议言漕臣躬亲相度必有所见但＜锍-釒＞意似因工钜财诎改＜锍-釒＞越河故戴给事反覆辩之事应覆勘惟是合用砖石数多采烧舡运非仓卒可办所议河南库贮河工银五万两应即转发其砖石行各府州县如式烧采至兴大役应分派各府县拨夫一体应役计时省放淂旨吴桂芳原任扬州湖工事理知之必真前已有旨委任责成不必又行覆勘余如议户部亦以江北各府桩草香钱舡税等银五千两漕抚罪赎银五千两庐凤淮扬徐滁和事例纳班银二万五千两俱免角□羊部各总轻赍内河工银共五万八百六十四两两淮盐运司库贮挑河银三万两俱留济用  上俞其请仍留庐凤等府应角□羊马价银二万二千两以济之
　　○己巳命两法司并锦衣卫见监罪囚笞罪无干证者审放徒流以下减等发落重囚情可矜疑并枷号者奏请○复除右春坊右赞善兼简讨陈思育
　　○礼部右侍郎管祭酒事孙应鳌言太学非举贡及勋胄恩荫不入自景泰初年边储匮极始议开纳然亦以生员廪增附为差亦时开时輙至隆庆间遂令停廪降增及降附发社并黜退者皆淂纳银入监矣提学宪条何以行于生儒乎提学所摈斥尽可归诸太学则太学毋乃为提学藏垢纳圩之薮欤至于民间后秀子弟原令赴提学告准附学名目故谓之新附与两京见任官随任子弟未入学者并纳银入监亦隆庆以来覆定事例也此例一开而商贾舆台隶役咸厕其中甚有身未成童一丁不识者皆骤猎贤关他日服官为民蟊贼不问可知矣下户部议社生黜生及民间不堪作餋子弟以后俱不许援纳并请停预纳光禄寺监事及鸿胪寺序班  上纳应鳌议而令监事序班仍旧　○土鲁番王速坛马黑麻阿力卜把都儿差夷使火者马黑木等贡马匹方物如例赏给仍赐番王表里时土鲁番天方国撒马儿罕鲁迷哈密伍地面番王头目速坛马黑麻阿力卜把都儿等差夷使火者哈辛等贡马匹方物亦赏赉如例
　　○灵丘王府管理府事镇国中尉鼐銕等奏灵丘等王府镇国等将军成金□闾等子聪氵□冉等各过期年久例难请封宜听其自行婚娶给以冠带口粮而周王在铤等奏周府海阳等王府镇国等将军勤灺等子朝弱□土等或擅婚或冒滥俱例难请封皆从之
　　○庚午赐靖远伯王学诗祭葬
　　○寘狭西平凉县民贺禄于理以冒称天潢诈传诏旨故也
　　○逮唐府正副承奉赵忠常福二阉皆司礼监奉御以诈唐王奏淂今职事露被逮忠坐诈传亲王令旨绞福以从淂免死充净军褫长史袁福徵职○勘议新河兵部尚书刘应节言新河地形如掌水势成渠较之黄埠岭诚便且两海口水甚深阔下皆实地乘潮自可通舟惟南海口迤北十五里积沙数叚从古路沟另开十三里许直接麻湾以避之可以永恃又横建一闸于新旧河水之交则潮水流通浮沙不入矣北海口以南三十里为龙王庙有客沙二里四十步捞沙二尺下即实土若旁辟一渠筑堤五百余丈以约水障沙自无他患由庙前建新河闸口中间一二浅阻并令挑深亦可无虞矣分水岭一带地形本高泉水四溢拽泥运水工力果难然起工当自卑而高泄水当自高而卑难易未可执一论也至王家丘舡路沟一叚地势趣下白河适当其冲秋水暴涨最为河害宜岸口建闸一座沂水上流建坝二座寻常水流坝下引以济河秋涨则水经坝上内以停沙亦为善策大都北自海口抵亭口南自麻湾朱铺通潮最易所虑者惟朱铺抵亭口四十余里耳然臣意主于通漕原不泥于通海也若造舡宜准漕臣王宗沐所造海舡式而稍俭其制载粮不过四百石纳尺不过三四尺则河海可并行无患矣山东巡抚李世达言南海麻湾以北刘尚书谓沙积难除徙古路沟以避之每里约费五千八百余两十三里总约七万五千余金然南接鸭绿港东连龙家屯沙积甚高渠口一开沙随潮入故复有建闸障沙之议窃以为闸闭则潮安从入闸启则沙又安从障也北海仓口以南至新河闸大率沙淤潮浅刘尚书从东岸试挑二里仅去沙二尺给过工食已二千二百金而大潮一来沙壅如故故复有筑堤约水障沙之议窃以为障两岸之沙则可耳河身随潮冲激安能障也分水岭高峻试一工长止二十丈而费近千五百斤旧河身原深一丈一尺新挑止深一丈四五尺最深亦不过一丈九尺为下多碙＜石句＞石又掣水甚艰也故复有改挑王家丘之议窃以吴家口至亭口共高峻者五十里大概多碙＜石句＞石以分水岭一工计之费当何若试过三工俱的无可行况全河长亘二百七十里乎潮信有常遇大潮始稍远然亦上及陈村闸杨家圈耳曾未至朱铺亭口也况月止二潮乎此潮水之难恃也自店口至新河口纡曲余二百里张鲁白胶三水微细都泊行潦业已乾涸设遇亢旱何泉可引引泉亦难恃也海中小舟载三百石者必纳水六七尺始可行王侍郎舡式果可行乎元人自至正十七年开浚此河至三十一年竟以浅涩奏废元史谓其劳费不赀终无成功足为前鉴今当缉高宝之堤无徒殚财力于不可必成之胶河也巡按御史商为正亦以为言  上以抚按奏报与刘应节所奏利害悬殊恐难□绩命工部集议以闻于是工部覆言抚按议既明确则应节所谓可成可恃者询谋原未佥同委应停罢  上然之召应节及栻还而筹诸添设员役焉
　　○漕运侍郎吴桂芳言黄河自徐邳而来至清河与淮水合流经清江浦外河东至草湾又折而西南经淮安新城外河转入安东县前直至云梯关入海年来云梯关海口沙拥水势沂洄河流渐浅淮安新城外河深不过五七尺惟清江浦相对草湾地方地形低下黄河屡向冲决欲夺安东县后迤逦下海以县治攸关屡决屡塞致近年淮黄交溢去岁草湾迤东自决一口宜于决口之西王山家之东开挑新口以迎扫湾之溜量长五百一十八丈四尺计土十万四千九十一方共工银七千二百八十余两粮米二千八十一石准银一千二百四十余两总约银八千五百三十余两其全不通河及河身窄狭之处逐叚估计通长九千七百二十三丈计用银六万八千一百五十余两又两处用管工官一百九十一员口粮银共一百五十余两又用水车四十部共银八十八两又金城至挂甲墩五港岸势低洼应筑束水堤岸一道合用银四千四百四十余两应筑决口一十八处约用银五百两通计该银八万一千八百七十余两查截留河工轻赍折席等银及正耗粮米共银七万二千四百余两未足九千四百余两应于盐商修河银内支用语云捄一路哭不当复计一家哭今淮扬凤泗邳徐不啻一路哭矣安东自众流汇围以来独文庙县衙仅存椽瓦已不成邑即使全河趋之亦不过一家哭耳况势又不淂不然耶创始为作事所难独任乃人情共忌乞下所司议工部覆言委一垂陷之安东以拯全淮之湑溺漕臣言可听报曰可
　　○辛未吏部以江西浮梁县狱强贼逸议各州县掌印官但死罪重囚越狱至三名以上者住俸六名以上调用十名以上降级十五名以上罢官巡捕官罪同著为令＜锍-釒＞入诏镌知县李际春职三级调用下典史郑思明于理刑科都给事中严用和因请申严强盗问拟转详后决不待时之例以免疏虞从之
　　○升三屯营守备钱梦祥葛峪堡守备江昌国密云守备张恩俱佥书各都司昌国祥河南恩广西
　　○巡抚辽东右侍郎张学颜报虏黑石炭大委正等营于大清堡边外大清山分犯河东宁前大营姑不动欲犯锦义总兵李成梁率选锋官军衔枚卧鼓行二百里潜逼贼寨次日早闯入贼营用火器击打虏自相蹂践斩级六十一颗酋首四颗马驼器械称是下兵部覆核杨兆张学颜李成梁等各赏银币有差
　　○壬申升巡抚浙江副都御史谢鹏举为户部右侍郎
　　○户科给事中周良寅条议钱法大略谓制钱之名额未一公私之行使未通造铸之奸毙未除禁谕之法令未备请以官员折俸充铸造之本仍严卖铜之禁少铸金背火漆定拟行使价值赋税正供爰金纸赎例用本折一切邮传军需各权分数取办于钱令既严则行自广矣下户部覆定为四款一专盐铸之官在两京隶工部在各省则主以右布政在直隶各府则府同知悉听各抚按查核计处一申废铜之令军民家有废铜愿卖者听无铜者不许搜括亦毋转相首告一定折易之数宝源局铸钱已久不能尽变惟各省直止许铸用鏇边每十文准银一分其行使前代旧钱地方俱从民便一权简散之法在内在外文武等官四品以上二分支钱八品以上三分九品以下四分在官各役银钱均半除起运钱粮及听断词讼秋冬炤旧折谷外凡存留钱粮夏春纸赎各不拘银钱兼纳议入  上览而嘉之诏铸鏇边制钱颁行天下各省一体开铸与旧钱兼行务在便民仍严私铸禁
　　○锢方山王府罪宗新垣于高墙以垣凶淫不轨复为抚按所紏故也
　　○癸酉验封司主事徐一槚以病乞归淂旨吏部司官托病托故请告给假那缺催儧以期速化及高坐私家挨至有缺即不候到部坐缺推补今朝政精明各衙门官俱实积年劳方淂升转即患病亦必再三查勘乃吏部以题覆捷便遂淂任情去来朕前勉卿等大臣以正已率属吏部是百司之长尤湏严督司属勤修职业用舍进退务淂其平毋曲徇私情踵习旧毙徐一槚不准回籍今后有诈托者参治
　　○甲戌工部后厂作房火尚书郭朝宾以闻诏夺主事周思宸俸二月下巡守吏汶邦宪于法司
　　○吏科都给事中陈三谟劾巡抚贵州副都御史曾同亨孱病不能任职下吏部覆调南京别衙门用从之
　　○赐南京户部尚书傅颐祭葬既而夺之以吏科言其屡经弹射也
　　○乙亥原任三边总督兵部右侍郎兼右副都御史曾铣嫡孙之省请补荫
　　○巡抚甘肃右副都御史侯东莱请以行太仆寺卿兼摄屯田马政给专敕俱下所司
　　○以府江积寇平复设昭平县
　　○丙子原任兵科给事中赠光禄寺少卿张原曾孙张文豪请补荫下所司荫阵亡莆田县县丞叶德良男叶凤翔先是倭陷兴化署印同知奚世亮知县周尚友县丞徐九经与德良俱死之已赠世亮为右参政尚友德良九经俱太仆寺寺丞各荫一子至是德良男始承荫
　　○以浙海外洋防倭功巡抚谢鹏举及道将各升赏有差
　　○己卯  上视朝毕
　　○命核朝参不到者襄城伯李应臣等一百七员各夺禄俸二月
　　○工部言制钱所以足国便民然必使民不敢盗铸而后可以经久宜以五铢钱为准用四火黄铜铸金背二火黄铜铸火漆务求铜质精羙其粗恶及渣滓者罪之大约铸钱一万文用银一十四两八钱九分零费多利少私铸自息督以侍郎何＜宀十见＞责成员外郎沈文及主事韩济分理  上令再议以闻于是工部又议铜价各减十分之一复欲慎收料严摉简去拙工务使工用相淂则钱自精而用自广报可
　　○辛巳总督浚运侍郎吴桂芳言淮扬水患在下流海口之塞上游河身之高欲浚河身先辟海口臣前开草湾入海渐有次苐至于河身之高不过积淤不浚曾见前辈文集中有以混江龙浚河者其制用檀木造轴沉水入泥随舡行走舡行龙转积泥随起大约一四可浚积淤二尺日逐推淌务深三丈而止但遇桃花伏秋水发即行推浚每岁将浚过河身丈尺年终奏报其清河以上邳徐茶城则责在河臣浚否惟命下工部言＜锍-釒＞浚兼施治河长策宜令总河衙门一体推浚从之
　　○壬午封韩府崇明王璟清选配张氏为王妃
