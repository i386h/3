<!-- { "loadSidebar": true } -->
　　○起用左军都督佥书刘綎乞宽出关之限定战守之局以收全胜之功不报
　　○改铸大理府印信及云龙州学记
　　○嘉石草坡等族番人戎萧等一百四十四名进贡马匹方物赏给绢钞有差
　　○考试过岁贡一千二十人  壬辰兵科给事中吴亮嗣言  陛下特起经略杨镐任辽事当赐以尚之之剑使副将而下皆得以军法从事而后威权重至所起诸将家丁才数百人势薄则虏易相向臣愚以为或假以团练暂处金复海盖之间为开沈后继或分驻宁前与李光荣相为表里所谓固其腹心也蒲泛懿沈四路最为咽喉要地亦宜择一材武之将镇之且辽地狭而长经略既在军中其巡抚地方之事宜另推一人以为广宁根本而督臣练乡兵一策深得韩魏公剌忠勇遗意则辽之士绅名族独不可激励之以为子弟倡乎刘綎西南名将所虑兵马体貌及驻札之事又不可不预为之计＜锍-釒＞留中
　　○江西巡按张铨言奴之三川险易诸将未必悉谙今悬军深入保无抄绝且突骑野战夷之所长而我之所短也以短击长以劳赴逸以客当主非计之得夫以  文皇帝之神武兵精将勇而胪胊河之战五将不还全军歼焉则出塞之役柰何轻言为今之计职以为不必征兵各省骚动天下但就近调募益以辽兵俟经略分布屯集要害修伏城堡多制火器练习行伍且以固吾圉而厚抚北关以坚其敌多行间谍以溃其党然后用计乘隙期于一创以申中国之威若加赋选丁骚动天下恐忧有不止奴酋者愿  陛下发帑金补阁部宥直言开储讲以为自治图不报
　　○癸巳尚宝司卿熊尚文奏用宝敕书空白月日非宜大学士方从哲言内阁制敕房专管各项敕书凡王府内外各官应领敕者该部用印信手本知会翰林院中书官轮办者将手本送臣看讫办理进览俟三六九日用宝仍贮本房在京官候视朝时面领在外者差官代领因各王府与外官关领不齐以故敕书空其月日俟报单领状到时始为填写再呈  御览然后发行从来相循旧规与各衙门先填写月日后钤印信者不同  上命仍照旧规临期填写览过发行不必更改
　　○准刘一琦补已故吏部右侍郎刘曰宁荫送监读书
　　○署兵部事尚书薛三才言九边绵亘秋防宜备蓟昌拥护  陵京墙外即为虏穴其最黠者如满旦温布时肆虿毒阿拜阿晕阴阳其间近日冯家谷之警且携钩竿攻具志岂在小宣大北虏视东西诸虏最强顷以保塞为名移帐互市抚顺之祸可为殷鉴卜酋袭顺义之空名素囊据市赏之实利方且构兵相争山西与大同接界二酋动则偏宁鴈门诸关震警前者地震遍及四十余城多谓兵占此三晋之忧也延绥士马劲于九边孤山一蹶锐气顿索即保宁波罗等捷犹不足纾前愤吉能阳虽帖尾阴实张牙猛克奔降必来要索与之则塞降夷之路不与则坏佹成之款宁夏幅陨迤逦兵难栉比银定歹成诸酋迩伺阴长鼻息求和狼子野心终不可测乃镇番果见告矣脱吉能因猛酋内附勾连报复则广武一带岂安枕固原去虏稍远芦永洮西番错趾时虞反侧近日盛夏大雪冻死马骡以千计亦一大异也甘肃孤悬天末松海诸虏日有眈眈镇番之役幸我将吏戮力堵截稍足壮威但虏经挫衄蓄忿愈深值折胶之候能无豕突此九边之大略也然其防卫在兵命脉在饷今各边之告匮者趾相错于路何以了此局乎相应通行各边督镇严督文武将吏一切战守机宜俱实心料理毋得临时致误边计  上曰秋防伊迩边备宜严今东虏跳梁夷情不无观望依议申饬今各督抚镇巡等官严督文武将吏用心整理边务比往十分加谨有怠玩误事的参来重处
　　○给散土鲁番天方国撒马光鲁迷哈密等赏赐有差
　　○乙未准给原任刑部右侍郎郑大同祭葬大同莆田人嘉靖己丑进士繇吏垣历南通政大理卿至今官因平反吏部尚书李默狱失严嵩意又所取士杨继盛屡劾嵩逐以星变策免万历四十二年其弟岁贡郑光先为理其冤得复职至是其孙鸣珂以恩恤请故有是命
　　○经略杨镐言奴于四五月间多赍银币投送诸虏欲其助兵分犯故六月乃蛮等入犯大清幸得款夷入报预防既入犯大宁知我有备而退及二十二日降夷额克免等约粆花要枪广宁大小黑山双台一带幸新到游击刘遇节升任游击丁碧适至令挑带兵丁数百并麻岩家丁百名设伏以待虏觉从南转东以窥辽沈臣以令箭急传河东总协各将官至二十四日果犯河东长勇堡至梨木山去辽阳止三十里总兵李如柏率官军二千五百余名御之斩获虏首一十三颗而我亦失一坐营官今欲携奴虏之交全在复抚赏之旧查得原任镇静守备近升镇武堡游击王牧民在关三年最得虏情今正安堡额设游击一员镇静关正其所属宜将正安堡游击都司佥书麻承宗与镇武堡游击王牧民互相更调则西虏就款而东夷势孤更须立敕枢臣严檄各处徵发并川兵刻期出关以备刘綎之用而近见论东事者逗洩事机亏损国体曩征倭时经略邢玠以是为言彼时邸报非旨不敢发抄况奴酋专用内地之人窥占虗实是不可不为严禁  上曰该镇虏患方殷援兵未集前议调各省镇兵马尔部即再移文马上传与各督抚官作速挑选刻期赴辽听巡按御史查点核实以备调用如仍前玩缓逗遛着部科及经略监军从重参处近来谈东事者多掇浮辞无禆实用相应禁止如有游客诸人妄言荧惑及擅自抄传洩漏军机者在内着厂卫城捕衙门在外着御史及管关主事严行缉访重治
　　○准原任广西巡抚张任曾孙张景韶补荫　　○南京礼部右侍郎沈＜氵隺＞以三年考满复职
　　○加升冀宁道参议魏说为山西按察司副事照旧管事
　　○起升徐可求为太常寺少卿添注升潮州府知府陆琠为广东副使升广西参政张所望为广东按察使
　　○湖广参政吴国仕致仕
　　○给原任大学士吴道南诰命
　　○补给原任山西左布政使王述古恩典
　　○准原任贵州巡抚王体复男王椿入监读书　　○以原任参将郭登选为游击仍管喜峰路参将事革李家谷关守备魏允高任回卫黄土岭关提调苏从诏量调腹里从蓟督汪可受之请也
　　○以原任四川副使梅国楼降补江西佥事
　　○准原任刑部侍郎詹仰庇子洪鼎送监读书
　　○戊字库太监王用言军器匮乏  祖制当遵  上谕该部曰王恭二厂预造盔甲五千副不行交进以致胥匠人等朦胧给发姑且不究着两厂照数补还进库以备营军兑换其各省拖欠粮钱都着作速起解
　　○丙申革高家堡参将贺成任孙谏等戴罪管事以狡虏入犯损伤也调神机营游击鲍承先管五军营领本营兵马三千四百赴蓟镇防守从按臣王象恒之请也　　○山西灾荒总督杨应聘以开纳宽逋为言户部以闻上曰开纳依议行其逋欠饷银着督抚官严行参罚毋事姑息
　　○怀宁侯孙承荫奏讨故嫂徐氏夫人恤典  上令照例与祭二坛开圹合葬
　　○周王肃溱蜀王奉铨等奏讨典宝官及教授印信从之
　　○丁酉礼部以  皇太子千秋题天下文武百官至日具朝服赴文华殿行庆贺礼
　　○兵部题覆御史潘汝祯蓟镇十款除勘功另＜锍-釒＞外其一曰补练宜速自辽事急蓟兵调发者非各标营选士则入卫西兵也本镇空虗允宜募补至西兵入卫者议发京营选锋军三千余分防足抵西兵之额矣即事平撤回此九标十二路逃故者不难安顿此数千人也一战调宜审各边皆以斩级为功而蓟门独利用守往戚继光镇蓟时两出塞而两失利关臣禁诸将之出捣而励以迎击真得以守为战之策至石塘路满旦巢穴甚近今南兵台止四五名南将朱万良又何可调之东援一要地宜防蓟门重山叠嶂险固足恃而当其隙木栅浮梁敌台火器之设亦备关臣又欲增城垒集长戍协营标营更番贴防骑射枪炮不时演习更为虎豹在山之势一侦探宜明蓟镇旧有直拨横拨直拨深入虏穴察其情形横拨沿边瞭望接续飞报自款贡日久虏帐渐徙直拨往赍米布托处属夷帐中凭其口报其横拨又狃小利或散而砍木采菌多为夷所扑捉关臣议欲责成各道核其探报虗实以为赏罚而台兵烽军亦按籍查点有离信地及占役买闲者并罪一南兵官恤南兵有台为家其守了最勤而粮亦最厚今裁南将而分属于四路之参游守提苛求愈甚臣在密云时南兵之补额发台造粮散粮等项俱属之该道路将守提止任稽查不任收革至台操原为演习技器而将多假此占役臣在蓟门止令南将就近操演辰操申归守了无误关臣所谓画地而分操计日而时操盖此法也一夜巡宜议村堡离边或十余里或数里山麓至顶巡逻不及臣在蓟令防堡马军每夜轮流十名每更二名各携一炮于径口巡逻遇警急放令其台烽知觉堡军惊醒可相应接而虏亦知有备关臣欲堡民编立保甲每夜轮流十名周巡堡城之上亦望相助意也
　　○一夷市当防夷市贸易不独资其板木之利亦借此以羁縻之也无柰奸民充换手者愚木夷以罔利而夷人又假卖木窥探关臣议迁安遵化外并不许营充又欲以建昌营移居南营城内人马二分守桃林一分守冷口庶夷无所施其冲突然建昌营已并其兵马于山海矣合行该督抚覆议施行一咨格宜破武弁原不可拘其资格因纳级一途多走幸门矫枉者一切禁格武徤之夫遂无繇进关臣所以有破格之议也合行各督抚衙门咨用纳级务详开其履历功迹如经手格剧盗者亦得以杀贼论其非繇督抚咨用无战杀功者本部概不许推庶摉罗广而钻剌杜一军力宜餋自大将偏禆至于中千把总等官递相攫取虽严禁不止然工于渔猎必巧于弥缝该道亦安所辞其责所应一并申饬者也诏俱依议行
　　○戊戌经略辽东杨镐奏回乡高得功等报奴酋约在七月初三日犯清河一带收割田禾才往北攻金台失去又于抚顺关外三十里筑一大城屯兵臣随发游击刘遇节祖天寿保定总兵王宣及领兵马前去防援而开原道冯瑗言过沈阳正值西虏入犯临敌逃回者惟援辽游击杨钦所统为多而援兵如李为栋一千五百亦无实用已将杨钦革去冠带戴罪自赎又牌行总兵麻承恩专总开铁一路所请兵将恳乞严敕各镇将选完起程日期先行马上报部并敕兵部查催未到川兵以资战守  上曰该镇虏情紧急援兵难缓昨已有旨令刻期赴辽着再行与各督抚官将选完兵马数目并起程日期先行报部仍催领兵马星驰出关以候调遣如耽延误事必罪不宥尚书黄嘉善着即刻到任管事
　　○己亥  孝安皇后忌辰遣官祭  昭陵
　　○庚子命谕德郑以伟来宗道应天主考先是礼官以应天考官请久不报至是始得俞旨行
　　○与户部尚书赵世卿祭葬世卿济南历城人隆庆五年进士以郎署抗＜锍-釒＞左迁王官召还洊历京卿秉钺掌储俱有所表树云
　　○起升原任吏科给事中卢逵为尚宝司少卿
　　○冀北道参议李邦华患病以驿传道副使阎调羹加升参政调补
　　○升江西按察使王畿为右布政　　○赐原任兵部侍郎魏餋蒙造坟
　　○准原任总督已故邢玠夫人恤典
　　○升山东道御史王国祯为顺天府丞仪制司郎中王豫立为山东右参政管理霸州等处
　　○差原任浙江道御史刘蔚巡视光禄
　　○补给原任南礼部尚书已故黄凤翔原任湖广左布政已故王一祯诰命
　　○改驿传道佥事何士晋为宁海道
