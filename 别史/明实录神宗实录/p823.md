<!-- { "loadSidebar": true } -->
　　○乙丑户部覆阅视姚宗文措饷诸款言辽饷初议三百万不敢遽及加派诚难之也自抚臣出关议每亩加银三厘五毫至今赖之然初拟一年即行停止不得谓前派用已无余辽饷正未有已故臣复请旨再加一年随奉钦依刊刻书册严催去后今阅臣出关亲度兵马之数本折之用海运陆挽之费一年共需饷银八百余万计无复之议每亩已加外再加三厘庶于辽饷有济待事宁之日具题停免其捐助优免税契加纳等议并各照行伏乞敕下各该抚按遵奉严解以重责成
　　○福建道御史彭鲲化奏救辽之策以三言进一曰速充国屯田之＜锍-釒＞七日报可简文事动经年人患其迟曰一日万几那得速正惟万几故当速耳迟速之间兴替之关也一曰实崇宁宣和之诏宣之通衢而人不听挂之墙璧而人不睹以其文具而无实也今奴酋杀僇甚惨谕旨非不曰朕心恻然朕心痛恨而未尝真恻真恨也  圣躬万福托疾非真圣谕累篇虗套近戏  天子无戏言以言戏是以国戏也一曰断宋虽议多功少其君亦时出独断葛敏败于定川事闻帝按图观之曰若仲淹出援吾无忧矣已无果然何其断也今责枢臣之卸肩似断矣印已委署而又令供职是不断也至于赏罚失平用舍不当需为事贼奸以疑生其为不断可胜言哉不报
　　○丙寅刑部员外冯时行奏献奇车曰飞输车曰旋风车曰降魔杵车曰滚地产车曰辘轳等车约用木料牛皮及铁木匠二千余人造车五百辆用兵一万名饷三十万两一月可复开铁数月可平奴酋不报
　　○丁卯命国子监司业张鼐署掌监印  升吕纯如为光禄寺少卿
　　○戊辰沈王奏辞捐禄旌典
　　○罢广西思恩参将赵庭都司佥书张九法从巡抚林欲厦奏劾贪残也
　　○己巳兵部左侍郎杨应聘覆奏为照经臣所请兵共十八万查自本年二月内出师后该镇见在召募及陆续出关兵除铁岭阵亡外共实在兵九万八百一名据各处文报已经起程兵共一万一千八百九十二名见调未经起程兵四万六千余名此外尚少三万余名急宜选发又该抚臣周永春题河西议增兵马亦应量补总计增兵四万始足战守今以经臣分布之议酌量水陆之兵应于南北兼募马步互资燕赵多慷慨之士见今伏剑从戎集于都城者不少前该臣部具题差科道四员分领召致候旨迄今未下合应仍照前议于真保等八府募马步等兵二万名山西应于宁武近边等处再募马兵四千名台臣张至发往按中州真见毛兵堪用今合再募兵七千名郎中魏成忠称浙江兵勇徤便捷应再募兵四千名以上马兵共一万八千名照边镇募兵事例每名给马匹安家盔甲银二十五两共银四十五万两步兵一万七千名每□给安家器械银十两共十七万两又查淮杨等沙兵甚强舡只甚便且因海至发莱旅顺一水可航应调五千名访得浙江南洋游击管大藩廉勇而精于水战今升参将令其督率并前调南直水兵二千名浙江水兵三千名一并挑选统领随带沙号战舡应用器物由海渡辽每兵给安家银五两共二万五千两以上马匹随兵买完步兵盔甲到辽查给通计召买等费共用银六十四万五千两臣惟本部能调兵不能处饷相应令各省抚按于该地方原奉旨留税银及新增银内取给伏乞立赐睿断庶银有着落至若兵马瘦弱延推后期则有怠缓误事同罪之明旨在统候命下一体遵奉施行从之  封官张伦募丁输马  上命＜监-皿立＞坊旌奖赐教忠劝义四字以慰劳之  户部覆总督辽饷侍郎李长庚题前事奉旨到部勘得辽左用兵据经略督饷所议盖一岁所用计饷银三百二十四万两粮一百八万豆九十万石草二千一百六十万束皆一毫裁削不得者夫用米今议截首帮漕粮三十万在淮安山东济青登莱六府留新饷三万石在蓟密等处发银籴米三十万石在南者一面复遮洋旧总繇淮安发运辽东一面如征东旧例咨浙江江西二抚各助船数十余只以广其运在北者繇津至芝麻湾抵三岔东岸此议米之大约凿凿可行者也若夫用豆今议永平召买十万石蓟州召买五万石密云召买万石天津买十万石真保等处共买十万石山东等处共买三十万石甚至不足则凑以薥米其价即以各州县新饷补之此议豆之大约凿凿可行者也至于折色饷银约用三百五十万两牛车约用一百三十万两米豆籴价二百万两大率八百万今计无出不得不为多方旁采则有前饷臣阅臣科臣应行诸议在臣部将前后条款刊成书册一面颁行天下一面送入户科一面勒限考功此亦断在必行者伏乞敕下亟赐允行不报
　　○庚午吏部听选监生王应遴恭进地图曰都城图曰辽东图曰海运图曰奴巢图
　　○国子监司业署监事张鼐陈太学六论一端本二清途三慎选四严教五尊范六除习不报
　　○辛未以左春坊左庶子赵秉忠掌左春坊印信右春坊右庶子郑以伟掌右春坊印信俱兼翰林院侍读
　　○以南京国子监司业施凤来翰林院编修成基命升左春坊左中允李光元升右春坊右中允俱兼翰林院编修
　　○原任右谕德薛三省引疾乞假许之
　　○户部尚书署吏部事李汝华言录用废弃诸臣以纾积郁不报
　　○壬申庆王捐禄一千两助饷
　　○先是枚卜之  礼部左侍郎何宗彦不与会推自吏科张延登首不画题始御史萧毅中薛敷敬左光斗李徵仪倪应眷彭际遇张新诏等交章言为士论所惜而礼科亓诗教兵科薛凤翔亦屡疏相驳具如延登议以致诸臣互出疏揭蜂起争端不曰翻夏加遇之案则曰嘘邹之麟之灰不曰保以树交则曰欺君以卖直至归责于辅臣方从哲以爱惜人才以养和平之福至是辅臣亦剖白自讼以明心迹愿诸臣各捐成心共扶公道乞将前后奏章敕下部院虚心详勘分别是非俱不报  蓟辽总督文球奏重地修理城垣添设兵将  上曰山海修城添兵乃保障至计命该部议覆以闻  癸酉  起升原任山西参政陈忠爱为广西参政  降补原任江西按察使潘旸春为广东副使  升工部郎中孙枝秀知金华府  以大理寺丞陆玄锡知惠州府刑部郎中杜乔林知湖州府户部员外林光庭知武昌府  以三载考满给通政使姚思仁诰命
　　○兵部尚书黄嘉善题准宣府巡抚右佥都御史赵士谔揭照宣军鼓噪除总兵刘孔胤默授意旨已经逮问然就中鼓煽不无渠魁因廉其首恶如梁国忠田哑光赤子李忠亦束太等四名首先倡乱亟应枭示续后又有张官贾三常三元刘应必刘纪白钦武之安许守辽郑玉等九名聚众一二百人攘臂噪呼乘机抢掳内冯国成一名当援兵正发提身拦阻勒领月粮倡众呐喊俱即擒获未及驰报然皆系鼓噪余恶并应究罪又如正名兵营左哨千总方裕仑阿承主帅愚惑众军夜半出入幕府同谋可知及查首恶四人尽属左哨尤足为倡乱左券亟应拏问正法者也国操坐营高范虽不与闻不早发觉致酿祸阶责自难诿并应议处罚俸一年者也经会同总督宣大右都御史吴崇礼合词题请既经题参合词题请前来相应据揭拟罪合候命下如律施行从之  巡按山东御史陈王庭题自开铁没后入辽兵丁仅一万一千七百有奇连前在辽兵数大抵不踰七万用固边围尚虞不敷欲东西策应援防朝鲜此必不可几之势也顷据报十一月十四日东夷六万进龙潭口十六日往开铁驮运粮运二十四日报虏五万屯养膳木二十日报围宋家泊堡经臣飞檄河西总兵李况荣设防穆家堡复移援辽总兵李怀信贺世贤屯兵首山烟台诸处再遣禆将赵率教祖天寿刘恩等往捄泛懿此顾彼失左支右撑十二月初三日据副将鲍承光捉获奸细薛上民供称在奴酋头目鉄天飞部下进墙打听内里兵马要在明年正月入犯又称李永芳亦云犯抢等情往□九□日□奸细之言历历不爽凡题过兵马岁内尽数渡辽尚恐缓不济事若听其延挨日时误辽误国谁执其咎据经臣疏中条议该一十八万之数较之征播事例用兵四十八万者已存乎见少且并此不能足额危疆其何赖焉伏乞  皇上立敕兵部凡在一十八万之内已经调遣者星夜催趱出关未经徵发者作何筹画区处速护辽阳毋俟夷虏勾合而始为临渴掘井之计奉旨据奏奴酋入犯情形甚确已调兵马着星夜催趱出关未调者作速区处毋致后期误事章下兵部  甲戌  上谕辅臣曰卿所请简用阁臣及诸事朕因前中暑伤脾不时腹痛又目疾未愈见在调摄俟朕查简即发行卿赞襄政几公忠廉慎朕所鉴知今时事孔棘边事正殷东事未宁望卿分猷佐理弘济时艰何万恝然求去卿安心乎否乎卿当以国事为重宜遵旨即出入阁办事慎勿再陈特谕卿知  翰林院修撰钱士升简讨孟绍虞各以疾请假许之  乙亥大学士方从哲题岁华将易朝政已宜更恳乞  圣明乘时励精下阁臣补大僚允考选批发一切章奏以慰人心以维国运不报  礼部题今岁自今日抵除夕不过五日旦暮禁封穷于岁矣典礼寝合穷于务矣堂属星辰穷于官矣  皇上恡财而转恡宦恡宦而并至恡印恡之一字酿祸无穷若本部其一耳伏乞矜赐批发固完封印开印之局不至祖宗二百年以来之＜矢见＞陨越于今日也不报  丙子  荫故大学士沈一贯次男大涿为中书舍人  顺义王卜石兔等补进四十三年至四十六年应贡鞍马弓矢  上命遣官赴边宴赏  顺义县  原任蓬莱县县丞杨惟孝捐银一千一百两助饷诏赐建坊旌表  吏部题岁运又见更新诸臣必难再候乞允考选散馆以完七年未了之局不报  丁丑  大学士方从哲题臣为阁臣一事年来竭诚恳请  圣  钦点之后又逾五月疏凡数十上今岁云暮矣伏乞立赐允行以光新政留中  戊寅  以祭告  太庙  祧庙收回脯醢果酒颁赐辅臣三卓  升户部员外吴廷爚知江西南安府  己卯  岁暮行  太祫礼于  太庙并祭  太岁  月将  五祀之神  承天门外祭  旗纛之神  总督河道王佐引疾乞休不升广西右布政刘九光为云南左布政  大学士方从哲题臣自十一月以来始因人言继因身病乞休之疏先后八上自谓决无再出之理矣  皇上未即斥臣且屡旨留臣兼以新臣之命迄今未下臣既不能脱然径去又岂能晏然苟安臣谨力疾仍日赴文华门恭候票拟并候简用阁臣之旨其应补官员应行诸事应发奏章容臣陆续催请倘得  天牖  宸衷自今四十八年一返万历初年之盛治此实  祖宗臣民之福也不报  上谕辅臣曰卿屡请简用阁臣悉已鉴知朕因中暑伤脾见在调摄屡有明谕各项文书浩烦日逐查简卿宜遵  旨静候不必躁急且近因科道各官逞臆分争渎扰俟查简出即发行虏警危急岂宜高蹈规避之时可速出视事共济时艰况元旦在迩卿为元臣岂可久延私寓君臣大义谓何着鸿胪寺堂上官宣谕朕意卿宜仰遵明旨勉出入阁赞理特谕卿知
明神宗显皇帝实录卷之五百九十
　　万历四十八年正月庚辰朔正旦节免朝贺
　　○大学士方从哲谒仁德门叩祝  圣寿赐上尊珍馔
　　○是日  上赦出系狱御史刘光复为民有旨谕辅臣曰朕以御史刘光复在于  圣母几筵前高声狂吠震惊  圣母灵位大不敬无人臣礼故置之于法前  圣母祔庙之后朕于赦此畜因各官党救渎扰以致监禁有年朕追思  圣母御世好生慈仁之德泽刘光复姑饶死发去本家为民当差永不叙用不许朦胧推升卿可传示该部遵行特谕卿知
