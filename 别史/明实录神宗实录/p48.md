<!-- { "loadSidebar": true } -->
　　○礼部覆礼科给事中林景旸＜锍-釒＞言  大明会典一书即唐宋六典会要之遗意以昭一代之章程垂万年之法守至精且当顾其为书成于弘治之末至今代更  四圣岁踰六纪典章法度不无损益异同其条贯散见于简册卷牍之间凡百有司艰于考据诸所援附鲜有定画以致议论繁滋法令数易吏不知所守民不知所从甚非所以定国是而一人心也但今  两朝实录已渐次告成而披阅较正日不暇给若复兼修会典未免顾此失彼势难并行合候  实录进呈日将会典专一纂修自嘉靖二十八年至隆庆六年详加编摩附于嘉靖年间续修会典之后汇辑成书永为遵守及照文献通考乃先朝儒士马瑞临所著以续通典之末彼其纪载该博诚足以禆考鉴之资苐其书出于臣下私述原非制书今欲付之史局编摩似于事体未当且会典既修则国朝二百余年之文献布在方策固已灿然可考而通考一书可无俟于续修矣从之
　　○南京礼部尚书尹台以病乞休许之
　　○浙江处州府丽水县两学被革生员郑汶等奏辩隆庆四年缘本学生员朱昶被县民金瑞杰告欠饷银事发牵累汶等二十二人黜革恳赐超豁得旨越关奏扰为首的法司拿问其余著该城御史等拿解回籍刑科都给事中乌昇参奏郑汶等先因包揽税粮拖欠嗔官司催并遂率众欧伤本管方面官员仍勒出告示激变人心随该抚按参劾奉旨问遣为民仍私越关津肆行渎奏乞速拿重究下法司治罪汶复逃脱下巡按御史拿问
　　○乙卯  上御文华殿讲读
　　○升巡抚山西都察院右副都御史朱笈为户部右侍郎
　　○升协守甘州左副总兵署都指挥佥事李震为署都督佥事充甘肃总兵官○先是刑科给事中刘铉题今次办事进士各司预设大明律例一部选司属中老成博雅者一二人为表率堂事之暇读习讲解堂上官不时掣诵每月终面试假如一道以验进益其两京国子生常课外每日读律例几条亦月季考较招情刑部覆如议但国子学生如试判语一道默写本条全文亦可为将不服官张本矣从之
　　○丙辰  上御经筵
　　○命巡抚山东都察院右佥都御史傅希挚以原官总理河道
　　○丁巳赠故太保兼太子太傅掌锦衣卫事后军都督府左都督朱希孝太傅谥忠僖与祭葬加祭二坛
　　○兵部覆广西剿平怀远诸猺功次提督右都御史殷正茂巡抚广西副都御史郭应聘巡抚湖广都御史赵贤巡抚浙江都御史方弘静巡抚贵州都御史蔡文总兵官李锡等各赉银帑有差
　　○戊午  上御文华殿讲读
　　○命锦衣卫佥书署都指挥佥事杨俊卿提督街道
　　○兵部覆兵科给事中蔡汝贤巡按四川御史孙代题九丝都蛮遗匿山箐尚多及谷炮寨小落明等处残蛮与苗兵争兢撕杀及今不剪滋蔓难图合行总兵官刘显严督官兵尽行剿绝如或玩寇老师致贻后患国法具在报可
　　○司礼监太监冯保等传奉  圣谕  圣母发银三千两与工部修建涿州娘娘庙工部执奏前奉  圣谕特发内帑修建胡良河及北关外桥梁济人盛心臣等敢不奉扬近复建庙宇夫佛老二氏圣门斥为异端而假祸福以惑世犹异端中之邪说也登极诏书内一款万善广善二坛说戒僧人以戒法诱惑愚民炤旧禁革中外传诵以为大圣人之作为今乃忽自背驰此端一开渐不可长帝王餋亲以善谕亲于道伏乞皇上劝回成命以尢大孝工科给事中吴文佳等亦奏娘娘之庙不知所繇起窃闻畿辅众庶奔走崇奉风俗日非犹望  皇上下禁止之令反导之耶传之天下后世关系  圣德非细俱报闻
　　○己未改南京工部尚书林＜火廉＞为南京礼部尚书
　　○升南京太仆寺卿李世达为都察院右佥都御史巡抚山东
　　○给故武清伯赵国斌祭葬
　　○辛酉  上御文华殿讲读
　　○户部覆工部咨称湖广抚按赵贤等题湖省当江汉之委荆州承天等处频遭水患其民恃堤为命而堤所恃以固者惟穴口分洩之力祇因旧穴堙塞以致水势横决今议开荆州采穴新冲二口承天泗巷谢家湾各穴口以杀水势前此节经抚按奏修堤塍请银一万五千余两水患如故合将库贮德安仓粮银并减存备用各禄银三千二百二十二两未完广阜仓银五千三百三十一两五钱准令支用以后年分徵解济边不许一概混用从之
　　○礼部覆蜀王宣圻奏凡王国庆贺筵宴礼仪具载  祖训会典今蜀王具奏至再合行各衙门遵炤本部先次题奉钦依悉加遵守其出入承运门一节会典查无开载既经蜀王奏系相传定制相应一体遵守其非会典所载及虽系旧规而于典制无当者该府不得越礼渎扰制曰可  壬戌升吏部左侍郎刘先济为南京工部尚书大理寺左少卿王之垣为南京太仆寺卿左春坊左庶子掌南京翰林院事余有丁为南京国子监祭酒  调原任巡抚四川都察院右佥都御史严清以原官巡抚山西
　　○户部题万历元年年终各边督抚官类造钱粮揭帖进览如蓟永密昌辽东等镇支放与上年相当宣府省银四万余两又采办等项银四万余两山西比上年多催完银十万余两少粮料一万余石大同比上年多催完银三十四万余两皆系督抚及宣大郎中兵备等官尽心经理之功相应分别优赉诏报山西宣大三镇节省催督钱粮独多著吏部纪录擢用
　　○命分守宁夏东路右参将陈锐充协守甘州左副总兵
　　○户科给事中赵参鲁上言发银建庙以奉佛祈福尽皆诞妄近日北虏南寇残破地方输税浚河卖鬻妻子计先后发修建银两至五万三千若以大赈穷民其于祈福禳灾多矣不听
　　○乙丑  上御文华殿讲读
　　○先是户科给事中张孙绳原任南京户部尚书尹台妄行奏辩及要申饬以后被论大臣只自陈求退不许奏辩吏部覆议得旨今后大臣被劾只著自陈求退不许摭拾强辩言官亦不许挟私风闻苛求细过  升太常寺少卿曾同亨为大理寺左少卿
　　○发户部银一万一千一百四十余两给甘肃五道修边  宴赏乌思藏大乘法王并法藏等六寺鲁班等七寺差来进贡国师乌竹笑等剌麻番僧相竹领占领上端木等如例  命原任镇守宣府总兵官都督同知赵苛前军都督府佥书管事原任镇守福建总兵官都督佥事今革职俞大猷准复署都督佥事后军都督府佥书管事
　　○命以副总兵职衔管理宣大山西总督军门中军事胡镇仍以原官分守宁夏东路右参将
　　○命管理红盔将军宣城伯卫国本铨注中军都督府佥书管事
　　○丙寅  上御经筵
　　○吏部覆吏科左给事中张楚城题复行久任之法今后知县历俸六年上下乃升取知府知州历俸六年上下乃升迁间有才不宜于官官不宜于地者听抚按查实具题量行更易其藩臬二司参政升布政参议升参政副使升按察使佥事升副使在内科道部属大约六年上下升司寺参政副使三年上下升参议佥事知府若一时风宪急缺择各部主事通达国体谙练刑名者改用报曰久任本系良法若独责守令自难久行华要衙门都著一体遵守
　　○兵部覆户科左给事中陈渠题两广提督殷正茂云南巡抚邹应龙广西巡抚郭应聘各报剿贼宜加详核及善后事宜查殷正茂先次受赏实为惠州之功今诸良宝已倾巢穴但林凤尚在潮州广西多盗之区即再奏大捷善后为难云南之师出自便宜先未请征輙报荡平未妥虚的合咨行殷正茂会同福建巡抚严督官兵将林凤克期剿灭仍与邹应龙郭应聘各画善后事宜以图一劳永逸其云南广西功次行巡按御史严加核实从之○巡抚保定右佥都御史孙丕扬题真定包修城垣用过木税赃罚等银四万二千二百八十三两零未修城约用银六万八千四百九十两查出本府库贮新增地亩等银二万五千一百八十八两堪动其不敷之数查动顺真广大四府库贮各院赃罚或将万历三年以后木税仍留一半凑修支用工部覆如议但木税仍遵前旨以后年分解节慎库备买内监木植不得扣留从之
　　○戊辰  上御文华殿讲读
　　○户部预开万历三年分两淮常股存积盐共五十九万四千七百六十九引一百四十九斤二两每引率价银三钱五分甘肃减五分长芦常股存积盐共一十八万八百八引八十六斤每引率价银二钱山东常股存积盐共九万六千一百一十引一十九斤零每引率价银一钱五分内派甘肃镇算该银九万三千五百七十七两五钱延绥镇算该银三万四千三百九十五两一钱零固原镇算该银二万一千五百九十八两零山西神池等堡算该银五万一千七十三两四钱零蓟州镇算该银一万三千五百八十一两零原议专备主客兵并补岁用不敷及新增募军等项支用报可
　　○己巳  上御文华殿讲读
　　○改兵部车驾司主事陆万钟刑部贵州司主事商为正刑部浙江司主事刘台刑部广东司主事陈文衡刑部湖广司主事于鲸兵部职方司主事詹贞吉刑部山东司主事晏仕翘刑部河南司主事侯尧封礼部祠祭司主事王藻刑部广西司主事耿鸣世大理寺右评事傅元顺俱为监察御史万钟浙江道为正江西道台福建道文衡湖广道鲸河南道贞吉山东道仕翘山西道尧封四川道藻广东道鸣世广西道元顺云南道
　　○庚午  上御皇极殿遣使册封瑞金王在纳等是日堂下作乐  升吏部文选司郎中刘大绶为太常寺少卿
　　○辛未荫户部左侍郎陈瓒子陈忠为国子生以三年秩满也
　　○壬申  上御文华殿讲读
　　○癸酉兵部覆蓟镇督抚等官刘应节等题属夷讨赏原非犯顺南兵吴青等贸易嚷夺遂敢私越边关擅杀属夷诈捏虏情妄传烽火吴青等二名合行枭示副总兵陈勋提调王凤鸣量加罚治守备陈子銮等行巡按御史问从之  □□常寺少卿会同亨为大理寺左少卿
　　○命定远侯邓世栋管理红盔将军
　　○巡按河南御史褚鈌题据会审犯人李乾供状乾原系唐府校尉因偷盔逐出潜住京师内官赵忠常福谋干唐府承奉访知乾系旧役密谋贿买刘恩空头宝本欺唐王年幼国妃管事捏奏见缺承奉乞请拨补等情都察院覆请下抚按会同提问诏赵忠常福著锦衣卫差官校扭解来京问其余著巡按御史尽行处治
　　明神宗显皇帝实录卷之二十四
明神宗显皇帝实录卷之二十五
　　历二年五月甲戌朔赐辅臣张居正等讲官丁士美等金艾叶簪绫符艾叶有差
　　○乙亥  上御经筵
　　○丙子吏部尚书张瀚再＜锍-釒＞乞休慰留之先是改各部主事为监察御史刑部主事侯尧封除授甫二月与焉吏科给事中张楚城＜锍-釒＞论方议久任而乃取人于两月所谓历练民事者安在侯尧封乞仍供前职瀚奏主事御史同为京官不在升擢之例考选之日止据刑部堂上官称尧封办事勤慎颇习刑名遂信而用之于是实无半面之识因乞罢职不允
　　○广宁镇静镇安夏清等堡各墪台棋杆夜忽有火光一更方灭
　　○戊寅  上谕礼部雨泽愆期朕于宫中斋戒虔祷百官修省及应遣告事例便查拟来行越三日雨远近沾足
