<!-- { "loadSidebar": true } -->
　　○巡按山西御史刘士忠以病乞归许之
　　○江西巡抚王宗载题该省万历七年以前未完礼部南京户部各项钱粮兵部马船工料柴直径山等驿马价等银皆属小民拖欠应免之数及本省应支廪给夫马等项额编未完银三万一千九百余两乞概准蠲免以苏民困部覆是之诏如议
　　○庚午中元节遣恭顺侯吴继爵隆平侯张炳南和伯方烨新建伯王承勋靖远伯王学礼遂安伯陈澍等祭  长陵等九陵及  景皇帝陵指挥使朱文贵祭  哀冲  庄敬二太子坟
　　○升翰林院侍读朱赓为左春坊左谕德翰林院侍读罗万化为右春坊右谕德俱兼侍读翰林院修撰王家屏为司经局洗马兼修撰各掌管各坊局印翰林院编修沈一贯为左春坊左中允与五品服色
　　○升吏部右侍郎王篆为本部左侍郎巡抚四川右副都御史张士佩为吏部右侍郎巡抚福建右副都御史劳堪为左副都御史协理院事
　　○狭西巡抚萧廪题狭西平庆延三府属被灾九分临巩二府被灾七分其余灾非甚重均宜赈恤乞将全狭积贮仓粮委官分赈灾重者各免存留钱粮之外候勘报至日仍量蠲起运夏税被灾卫所炤例改折仍在万历十年济边商税银三万两及巡按龚懋贤题抵年例银四万两内查取以备缓急施赈候有秋成余剩另议部臣言抵年例银四万已角□羊延绥难以改用余应如议  上以该地方界邻羌虏被灾广阔布政司商税及御史奏角□羊银两俱准支赈毋缓
　　○山西巡抚辛应乾题编审过所属太原平潞三府泽辽沁汾四州各属州县万历十年十一年徭役人丁共一百五十一万二千二百八十一丁除役占优免外实在与差人一百四十四万二百二十八丁卫所共七万一千一百六十二丁除役占优免外实在与差人四万一千八百五十六丁其委官同知邢子严等纪录知州张燃等分别罚治部以为然从之
　　○户部覆山东巡抚杨俊民题本省见徵万历八年起运钱粮已完九分有奇未完银二万一千四百九十两有奇俱系武定等十五州县拖欠该管官应炤新例查参但该年派徵税粮内多抛荒包赔且拖欠不及二分乞定限至万历十年十二月完报以便督催报可
　　○叙街道工功升赏工部尚书曾省吾等各有差是役也历三载费银三十余万叙功升赏不无过滥
　　○辛未  上视朝
　　○升江西道御史安九域为四川右参议
　　○革浙江参将袁日章任回卫○直隶巡按杨楫题入夏以来雨泽愆期济宁临清一带闸河浅涩提督泉源工部主事马玉麟将南旺迤北闸座闭塞借水南流致北流之水粮船浅阁兖州府管河通判詹＜訁恣＞一筹莫措阻误粮运且本官物议沸腾官守有玷应分别罚处仍行各管河分司官将南旺马场安山诸湖逐一清查原界集募人夫开浚深广其减水闸坝查有损坏即行修葺务要以时蓄洩永保运道如道府等官因循故套苟且了事听其指实参奏＜锍-釒＞入下部覆夺马玉麟俸三月降詹＜訁恣＞闲散其修湖储水系济漕要务其依议申饬行
　　○壬申四川道御史孙梦麟以病乞归许之○吏部覆吏科给事中尹瑾等河南道御史陈功等各以朝觐考察条陈六事一稽实政以定人品二核实迹以慎注考三持公正以核方面四辨难易以计有司五惩贪酷以儆官邪六禁私揭以杜中伤言皆是  上报曰甄别吏治当以及民实政为据抚按官不行咨核荐民之所怨斥民之所依吏治何由而兴民生何由而遂今次考察其秉公博访痛革弊习所议俱准行
　　○癸酉  成祖文皇帝忌辰祀  奉先殿遣定西侯蒋建元祭  长陵
　　○升巡抚应天右佥都御史孙光祜为副都御史巡抚四川广西右布政使赵可怀为右佥都御史巡抚福建
　　○革宽奠参将栗卿任回卫以原任参将杨燮补之
　　○甲戌复除陈允升为四川提学佥事
　　○以福建南路参将李趋为浙江参将分守台金严○巡抚浙江右侍郎张佳胤题浙江大乱之后所有善后事宜一兵饷当复二名色把总当录三左游击当复即以原任蓟镇陈文澄补之而以效劳游击徐景星补右游击四城守军当再行抽选五土著兵当渐加选补部覆
　　上嘉纳允行
　　○乙亥  上御文华殿讲读
　　○升四川按察使郑旻为广西右布政使
　　○先是三月二十一日倭寇温州副使陈涧参将沉思学率兵击走之夺其二船生擒倭贼四十七名斩首五颗焚溺水者不可胜计至是巡抚张佳胤以开且议有功大武各官及阵亡军丁纪录恤赏部覆从之
　　○丙子升国子监司业王弘诲为右春坊右谕德掌南京翰林院事大理寺右少卿郭思极为右佥都御史巡抚应天
　　○给永宁公主庄田二千五百九十五顷八十二亩
　　○以武定侯郭大成为左军都督府管事
　　○河南巡抚褚鈇题该省驿递站银自万历七年以前未完三万三千三百余两山东巡抚杨俊民题济南兖州二府自万历七年以前未完种马草料备用马价等银三千三百九十余两及济兖青莱登五府未完驿传站银四万六百余两并江浙苏松凤阳等处未完协济马价水夫等银四万三千七百余两俱系逃荒拖逋年久催角□羊不前部覆应炤  明旨一体蠲免允之
　　○丁丑升广东右参政张明政为四川按察使
　　○以四川掌印都司李斌为福建南路参将调大同西路参将马孔英为入卫游击以大同入卫游击李联芳为西路参将
　　○以武进伯朱世雍管理红盔将军○戊寅户部覆顺天府府尹张国彦题宛大二县往年一应杂派钱粮咸资税契铺行银两一抵均徭一抵里甲近蒙宽减二项而杂用零支未免加徵二县将何取给议将万历八年以后存留税粮酌量催徵并库贮银两抵补税契铺行宽减之数其余一切不时加派取用除本部糯米帮价并代办通判菓品银两照旧外各项钱粮各衙门通融措处不得偏累畿民报可
　　○己卯  上御文华殿讲读
　　○升云南副使胡心得为广东右参政
　　○浙江巡抚张佳胤题清丈过所属各府州县各卫所田地山场等项除补足原额外属民者多余田地一万六千一百一十二顷一十余亩基地二万九千七百五十余间税粮五万七千二百七十余石租丝一十三万九千二百五十余两钞一千四百一十余锭属军者多余地田三十四顷五亩有奇税粮五百六十余石即以多出税粮均派军民额徵数内通融减派将各官民田土因地定则因则徵粮各将各废寺湖田官地荒地等项清查变价共银九千六百七十两有奇充饷自此豪滑侵隐可以尽革闾阎赔累可以尽苏其奉行各官如左布政使刘汉儒等应纪录擢用通判陈瑚等分别斥降部覆从之
　　○庚辰  上御文华殿讲读
　　○先是晋府与宁化王府争田各具奏山西抚按辛应乾刘士忠为之逐一清丈其晋府庄田坐落太原等处实在地七千二百三顷五十亩有奇宁化府坐落聂营等屯实在五百七十五顷五十二亩有奇其古城大陵二屯原系宁化王敕赐祖产仍令永久管业部为覆请  上然之
　　○予原任太子少保兵部尚书郭乾祭葬○以湖广永州道守备何一龙为神机四营佐击
　　○辛巳准甘肃行太仆寺卿兼佥事周大烈致仕
　　○禠两淮贪运使陈楠职为民下巡按逮问
　　○哈密卫都督同知米尔马黑麻等乞袭职许之
　　○壬午升大理寺左寺丞邵陛为本寺少卿
　　○升安庆府知府叶梦熊为云南副使
　　○改调高淳县知县李永永宰邑严乡官副使张蕴知州张应亮陈时文恨其追徵钱粮鼓愚民陈灼等诬告之应天巡抚孙光祜以闻  上以近来法令废格皆因势豪阻挠禠张蕴冠带革陈时文职俱为民与张应亮俱令按臣逮讯
　　○遣京堂锦衣卫官各一员护故太师张居正柩归葬
　　○癸未升狭西苑马寺少卿张澜为甘肃行太仆寺卿兼佥事江西临江府知府杨归儒为两淮运使○甲申差司礼监太监陈政护送故太师张居正母赵氏给驿归  升大理寺右寺丞商为正为本寺左寺丞浙江道御史张简为右寺丞翰林院修撰黄凤翔为右春坊右中允管国子监司业事山西管粮参政杜文兰开垦荒田著有实迹也
　　○湖广巡抚陈省题会议得五开卫及湖北一带善后十三事一移驻镇议抚臣事权宜重凡遇有警即亲赴徵调一整兵防议五靖镇箄清浪两参将辰沅常德兵备守巡三道各驻劄统辖之地居常弹压有事防剿俱不可无兵应撤武左蕲黄等卫所官军及溆浦会同各县打手之无用者回卫另募选补即以所撤各兵粮饷给之一分卫所一重事权议改贵州黎平府为黎平军民府以五开卫所军舍听其专制而以该府属官贤否听湖广抚按举劾一更卫官一革巡司一清军伍五开靖铜等卫天柱汶溪等所刁徒丛集为患叵测应查情罪重轻分发著伍一拨哨班一定赏格一酌调遣议永顺保靖二司土兵原无堪用调至未见有功而沿途杀掳惨不可言以后各省寇乱不得擅议再调一设坐镇一核兵饷议该省各卫所官军月粮先尽各该卫所屯粮放给扣算不足方于民饷银内凑支各哨募兵仍于饷银内支领其原派银两与扣追民壮等银自十年为始每年免派银三万二千两米一万石停派三年仍旧全派一年其各属未完银米俱系万历七年以前应一体蠲免一严参罚议武汉荆黄等府及各卫所民粮拖欠应照本部见行查参事例严行催督部覆惟移驻镇分卫所更卫官革巡简司拨哨班定赏格设坐镇七事仍应炤旧不必纷更其余如议从之○乙酉升浙江金华府知府梁式为狭西苑马寺少卿兼佥事
　　○免辽东苑马寺卿洪济远入觐以海盖等处虏患方殷也
　　○南京刑部尚书殷正茂再＜锍-釒＞乞休不允
　　明神宗实录卷之一百二十六终
明神宗显皇帝实录卷之一百二十七
　　万历十年八月丙戌朔  上御皇极殿
　　○丁亥祭  先师孔子遣吏部尚书王国光代
　　○戊子  上亲祭  太社  太稷
　　○庚寅升福建佥事王乾章为云南右参议
　　○凤阳抚按凌云翼姚士观题江北境内凤阳一府清丈出隐田一万八千二百九十余顷除补失额外剩一万一千二十余顷淮阳徐二府一州清丈出隐田一万二千二百四十余顷除抵补外尚有沙压水滩并水深难量地四万九千四百八十余顷凤阳淮安等卫所清丈出屯地七百一十三顷二十余亩除抵补外尚有水滩沙压地三百六十八顷八十余亩扬州等卫清丈出地五百七十六顷七十三亩除抵补外剩五百五十九顷九十余亩遵例通融滩派年来叠遭灾伤有派无徵所欠民屯粮除系漕粮者全徵外其凤阳等府仓粮十万五千一百三十余石将本地商税权抵暂拟停徵各卫所抛荒滩压地欠粮二万七千四百一十余石拨给卫所见在食粮军士抵粮一月听从佃种渐次开垦以宽民力及将参政舒大猷等叙录通判郭绍等分别罚治部覆从之
　　○辛卯  上视朝  以  万寿圣节赐三辅臣及讲官各银币有差
　　○命左春坊左谕德兼翰林院侍读朱赓翰林院侍讲韩世能主顺天乡试
　　○降调山西左参议韩应元以巡按刘士忠劾其执拗乖谬也
　　○革山西东路参将魏廷臣任回卫
　　○壬辰升河南佥事谢思启为福建右参议○降贵州乖戾右参议秦舜翰
　　○铸给云南分守安普金沧洱海临元各道关防
　　○癸巳  孝康敬皇后忌辰祀  奉先殿遣惠安伯张元善祭  泰陵
