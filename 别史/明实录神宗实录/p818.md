<!-- { "loadSidebar": true } -->
　　○已故忻城伯赵世新嫡男之龙奏承袭祖爵章下吏部
　　○经略辽东熊廷弼题自奴陷北关以来人心逾溃沈阳空垒独力难支据道臣韩原善阎鸣泰及该城官生人等咸欲归并辽阳还兵自保揆之人情事势实不得不然退缩自固羞愤何言倘邀  皇上之灵守得辽阳俟明春二三月间大兵厚集再图恢复奉旨沈阳难保还兵共保辽阳是否得策熊廷弼还酌量贼势缓急从长区处务要保全孤城遏其深入所讨道将兵马器械等项都着遵照屡旨火速调发接济急用
　　○国子博士徐大相言辽事之坏  皇上误以不行诸臣误以不和不行即视朝无益不和即请旨无用伏望  皇上以力行用法诸臣以和衷协谋救辽之著无急于此不报
　　○辛卯礼部左侍郎何宗彦题切照辽左自三路丧败之后开原铁岭相继陷没维时中外人心尚谓有北关在可牵奴酋之后辽沈或可恃以无恙不谓北关曾不三时陷也遂至沈阳胆落一时走空将帅惟求一死经略难展一筹自此而广宁山海蓟永更何将可战何兵可守何险可据何援可凭都城岌岌乎已朝不及夕人心震动讹言烦兴居者欲迁内者欲出  皇上亦未知外边光景一至此耳竟不思今日司马既无剪纸为兵之方司农又无点铁成金之术担阁迟而又迟事机误而再误宋人所谓议未定而虏已渡河正今日之谓也事急至此惟有  皇上临御与臣等面商兵食大计要见辽左垂绝作何救法都城濒危作何守法向来玩愒之习非藉  天语叮咛无非作其气近日危疑之众非徼  天威咫尺无以安其心臣等此番之请非比往尝  皇上亦乞无踵前套不报
　　○初铸给征夷总兵关防四颗辽东监军关防二颗
　　○西番冉家蛮等二十七名来朝赐宴彩币有差
　　○壬辰升张我续为光禄寺卿
　　○癸巳敕四川道御史周万鉴巡按真定狭西道御史冯瑛巡按苏松云南道御史王尊德巡按广东四川道御史姚祚端巡按狭西
　　○甲午以吏科给事中张延登兵科给事中吴亮嗣吏部郎中田仰礼部郎中须之彦充武举同考试官
　　○乙未以霜降遣官分祀  诸陵并  恭仁康定景皇帝金山陵寝  哀冲  庄敬二太子坟所各行礼
　　○升马允升为宁塞洪世臣为肃州李时渐为芦塘高秋为榆林各参将刘应龙为横岭叚应奎为龙门王洪为镇川吕钦为八达岭张联为聚落城各守备
　　○户部等衙门尚书等官李汝华等言自有辽事以来议加派加派尽矣议那借那借尽矣议搜括搜括尽矣有法不设有路不寻罪在户部至于法已设尽路已寻尽再无银两则户部亦付之无可柰何矣千难万难臣等只得相率恳请  皇上将内帑蓄积银两即日发出亿万存贮太仓听户部差官星夜赍发辽东急救辽阳除此见钱除此急着再无别项处法谨合词号泣引领呼天不报
　　○丙申大学士方从哲题照得吏部会推阁员蒙  皇上点用史继偕沈＜氵隺＞二员今已一月矣缺两年而后允推允推三月而后钦点慎之又慎迟之又迟无论  皇上御极以来无此异事稽之故事国朝二百余年从未有推补阁臣如此之难者也考之前代自汉唐宋迄今几千百年亦未有简任宰辅如此迟疑不决者也且政本何地此时何时而以一庸病之臣支持拯救有终不至于误国者乎前八月初臣恭诣宫门长跽候旨  皇上戒臣以急迫许臣以即下臣敢不屏息静听乃既典之后又复留中催请频烦坚持如故  皇上将付以股肱心膂之寄乃以方信忽疑之意置之不进不退之间传之四方书之史册恐非所以隆辅弼之体示  圣眷之专也留中
　　○敕贵州道御史萧毅中巡按宣大
　　○以四川巡抚都察院右副都御史饶景晖为南京兵部右侍郎
　　○敕山西巡抚都察院右副都御史陈所学升南京户部右侍郎兼南京都察院右佥都御史总督粮储
　　○国子监博士徐大相言建酋一属夷耳自太监卢受旧年遣张儒绅以买貂参往随有抚顺之失兵连祸结辱国丧师且七宗恼恨嫚骂无礼何物胆大包天之人敢为奴酋拚命下书奴酋奸细伏在肘腋  皇上不及知群臣不敢言天下事去矣今危急存亡诸臣合请御殿不报请明赏罚修战守不报一味蔽明百般焬灶直待虏迫都城人心瓦角□羊始知其欺罔而诛之悔无及矣恳乞敕下法司速究卢受通番壅蔽之罪并鞫张儒绅见在何处及带夷书原繇明正三尺此除奸为救变第一著也留中
　　○丁酉吏科右给事中姚宗文言顷奴深入边臣议退守辽阳果能分合奇正以沈阳饵贼以辽阳为桑榆之收此兵家上筭也退亦何害如沈阳为死地退之辽阳贼再迫辽阳又图退步则诸道将之所为并力退守不过求缓须臾死耳退亦何利哉此在经臣相形度势以定进止惟是兵饷二事迄无成筭宜敕户部兵部酌议需兵若干需饷若干以饷清兵以兵合饷除发帑外如加派协济多方设处严立考成之法稽核完欠之数而殿最之至兵则合调募原册逐一清查应防守者防守应策应者策应务使呼吸相通战守得力自都城而通州而蓟门而山海而广宁而辽阳节节有制声援互通此不烦再计者也不报
　　○敕大同巡抚文球升兵部右侍郎兼都察院右佥都御史总督蓟辽保定等处军务兼理粮饷经略御倭
　　○敕原仕侍郎崔景荣起升兵部左侍郎兼都察院右佥都御史总督宣大山西等处军务兼理粮饷
　　○升广东右布政沈光祚为山东左布政起原任布政赵彦为山西左布政
　　○升广东副使闵宗德为河南参政兵部郎中高维冈为河南右参政狭西参政吴愈为山东按察使兵部郎中绳愆为四川副使
　　○戊戌工部署部事户部尚书李汝华题该臣看得辽之待军器急于望云霓故臣部与兵部分任其事而奉差主事孙际可亦星夜东驰诸凡查发器械与夫催觅车骡细而至于装载安顿皆科臣祝耀祖台臣俞诲平价雇觅多方鼓舞故前者就道而后者续至乃兵部差官冯时行＜锍-釒＞请运石料大车欲其直抵辽阳至云半月可达其意固欲求速而未审器用之宜与人情之便盖大车所载不下数万斤日行不越数里且每车用骡百余必平原旷野方可驱驾若用以载军器所过城镇及险隘之处将何法以行之伏乞敕下兵部遵照前旨一如科道前议星夜运发庶纷更可省而军机无误矣奉旨运发军器着照前议行
　　○升湖广副使王世德为武昌道参政
　　○罢山海总兵何奋武以台臣交章纠劾故也
　　○兵部尚书黄嘉善覆戎政尚书黄克缵条陈京营五议一曰选将二曰增兵三曰备器械四曰议增饷五曰议营房奉旨览条陈营务依议着实举行其抽调募兵着同见在营兵设法训练务令有禆实用
　　○己亥命狭西巡抚李起元复职加升兵部右侍郎兼都察院右佥都御史以考满故也
　　○庚子詹事府少詹事兼河南道御史徐光启奏事宜十款一议关防二议驻札三议副贰四议将领五议待士六议选练七议军资八议召募九议徵求十议助义不报
　　○辛丑大学士方从哲题时事切要开款上闻以便省览一批发已点阁臣二员一点用左都尚书侍郎等官一允补考选给事中曾汝召散馆暴谦贞韩继思三员一发吏部尚书赵焕考满＜锍-釒＞以便推升各官一发都察院署印＜锍-釒＞以便劄委各差御史一发兵部募兵近畿＜锍-釒＞及徐光启条陈练兵考选庶吉士推升年深翰林诸＜锍-釒＞不报
　　○壬寅升金华知府杨绍中为广东副使礼部郎中陆完学为浙江参政工部郎中江起凤为江西参政户部郎中邢其任为浙江屯田参政起升原任嘉兴知府庄祖诲为山东河工副使
　　○癸卯予原任巡抚大同右副都御史王士琦祭一坛减半造葬士琦浙江临海人繇进士历升副使以平播功升按察使继被劾降用寻起布政升右副都御史巡抚大同复以拾遗调南京未几卒礼部覆称生前虽挂讥弹没后难掩劳勚相应议恤故有是命
　　○敕副将白兆庆升署都督佥事提督京城内外巡捕
　　○升董继舒为神枢二营参将刘国玉为延绥东路参将袁应毂为通津郑光先为高台刘国栋为洪水河周大观为松栅刘应魁为固原各游击
　　○户部尚书李汝华奏钱法七议用备军需一议遣官以清窟穴一议开局以防奸弊一议铜料以免折耗一议工本以便炉铸一议工作以合款式一议转输以重责成一议出纳以操利权
　　○夜五更月犯掩轩辕右角星
　　○甲辰升魏世德为宁夏副总兵达奇勋为神枢营副将王志吕为广海守备
　　○翰林院修撰钱士升简讨李国＜木普＞各给假许之
　　○巡按直隶御史王象恒题边防重寄惟督抚镇三臣况今日何时蓟门何地乃督臣汪可受以奉旨回籍调理杜门候代而抚臣刘曰梧又以病请杜门者累月蓟镇总兵已推而未至山海总兵已易而未推弹压无人臲卼可虑伏乞  皇上天语申饬一切绸缪畿辅之计速为区画施行奉旨辽左警报甚急蓟门防御宜严汪可受着仍驻山海调度候代刘曰梧宜即出任事文球着免代速来赴任巡抚事务令督臣暂管总兵刘渠催他星夜前来山东总兵便作速会推其绸缪畿辅及多调镇将事该部一并详议具奏
　　○礼部左侍郎何宗彦遵旨题恤辽东阵亡诸臣言死事虽同情形略异除总兵刘綎忠勇昭人耳目恤典自宜从厚外佥事潘宗颜总兵杜松王宣赵梦麟通判董尔励游击窦永澄姚国辅乔一琦祖天定守备刘朝元刘招孙刘应祥李士玉知州张文炳游击高贞于守忠参将江万仞等游击杨钦等留守李希泌都司吴光先等守备乔镇疆等中军杭卿等千把总董孟春等及开原被害文武诸臣致死缘繇须行详核祭葬谥祠系臣部职掌不敢不为蚤定但祭葬谥祠凭乎赠荫赠荫凭乎事实且赠荫事在吏兵二部查抚顺失事一案阵亡总兵张承胤等先繇兵部查明议确拟定赠荫题奉钦依今刘綎潘宗颜杜松等事例正与相同伏乞  圣明怜悯忠义蚤慰幽魂照依张承胤一起事例查照所赠官品题请祭葬谥祠庶便举行奉旨死事诸臣忠义可悯都着作速查勘早加优恤以慰幽魂
　　○乙巳命大学士方从哲主会武宴
　　○初铸给钦差阅视边务关防钦差管理练兵关防各一颗
　　○四川道御史姚祚端言今日国事最大孰急于辽则庙堂之上所当明罚饬法孰有急于误辽故杨镐李如柏一日不斩则中外之人心必不服数十万肝脑涂地之生灵目必不瞑以致捍网犯法之流咸萌捐金买命之想如近者麻承恩刘孔胤等纳马赎罪一＜锍-釒＞虽出当事无聊极思不妨权宜偶用然而纳赎之言职终虑其违训也臣于兵部尚书黄嘉善亦大可怪矣好官久据唾面自甘鄙夫患失何所不为倘此人一日在事一日玷误非轻军国大计岂堪再坏伏乞  皇上毅然立断速赐杨镐与李如柏正法西市黄嘉善罢斥回籍以快公愤以肃枢权不报
　　○福建道御史彭际遇言东祸燎原庸枢误国乞罢黄嘉善诛李如柏李如桢以伸国法不报
　　○丙午命工部修理通湾二城
　　○丁未署刑部尚书事仓场尚书张问达题邦禁亟需佐理独摄终虞旷弛恳乞立简卿贰共襄谳决以肃法纪请允吏部推刑部侍郎陈禹谟包见捷不报
　　○戊申狭西道御史冯英言乞请大赉金钱连结西虏以御夷氛不报
　　○吏科左给事中姚宗文奏释累臣刘光复以慰舆情以光  圣德不报
