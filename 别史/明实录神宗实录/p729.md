<!-- { "loadSidebar": true } -->
　　○是日大学士方从哲等拟谕帖进呈  上复增注数语从哲等又言适蒙发下臣等所拟谕帖中间多经  御笔增改详悉明白皆非臣等一时思虑所及谨钦遵誊写进呈外惟是庞保刘成二犯昨日奉旨后刑部方行内监拘提闻此时尚未到官合无再乞  明旨将二犯发付该部审明正罪庶不失  皇上慎刑之意而法司诸臣亦不至尽隳其职守矣
　　○谕三法司昨张差以风癫奸徒闯入东宫持梃伤人罪在不赦今日朕率皇太子皇长孙皇孙皇孙女恭诣  慈宁宫  圣母几筵前奏慰礼讫其所供内官庞保刘成俱系主使之人法司已审明确见监风癫奸徒张差即便会官决了内官庞保刘成著严提审明拟罪具奏另处其本内马三道等的系诬攀之人斟酌拟罪来说此外不许波及无辜震惊  圣母神位致伤天和称朕体天好生之意故谕以御史刘光复在  慈宁宫  圣母几筵前高声狂吠震惊  神位命锦衣卫挐送刑部从重拟罪具奏
　　○大学士方从哲吴道南言适蒙  皇上特召臣等及文武台省诸臣至  慈宁宫门  皇上亲御檐前命  皇太子恭侍于侧诸  皇孙并立阶左  面谕臣等以  圣母升遐之后日侍几筵祭祀必亲哀慕无已虽  圣足微恙不敢言劳不意突有风癫奸徒张差闯入宫殿震惊  圣母之灵以致外廷章奏烦多妄有猜忖因言  皇太子茂龄睿质国本所关  圣心岂有不爱之理且诸  皇孙振振繁庶尤至爱所钟  天语谆谆委婉恳切又引  皇太子之手再三令臣等谛视至有尔等有子长大能不爱惜之言渊哉  圣慈一念天性至情真诚笃至真有可以质天地对  祖宗心可得而盟口不可得而言者臣等非无心胸仰见  圣谕若此益信平时抚摩顾复之勤今日保护维持之密必有出于恒情万万者惟是  皇上或因一二本中语言过激遂疑其为离间斥其为怀奸臣等窃谓新进之臣误闻道路不识忌讳则有之其谁敢疏  天性之亲犯无将之戒以自千不赦之罪者臣等万万保其必无也今  圣谕已明人心尽服罪人行且正法无辜不至株连不惟  皇太子之心安臣民之心安即  祖宗  列圣与  圣母在天之灵俱安  宗社无疆之庆端在兹矣臣等更望  皇上平喜怒之情扩乾坤之量益纾  圣虑永保  天和于万斯年为  天地神人之主犬马下情不胜惓惓
　　○甲戌大学士方从哲吴道南言该文书官张文元捧出  圣谕朕览卿等奏揭与皇太子看皇太子奏此事原是风癫奸徒张差所起宜当先决此犯庞保刘成行提问明另处朕已将谕帖改写着司礼监写红发讫特谕卿等知钦此臣等窃惟此一狱也首祸起衅只张差一人而此犯又以癫狂迷乱语言恍惚所供庞保刘成之主使使马三道等之引诱尚多含糊未有的据则先决此犯以正其辜徐议诸人以定其罪臣等初意亦欲如此惟是  天威有赫难以遽回因念  皇上两日之间尚未知庞刘二犯未曾到官未经一问故将此意附奏望  皇上之详审兹蒙  圣谕知  皇上已将前谕改写批发先将张差处决而庞保刘成及马三道等俟问明另处此固  皇上雷霆之断  日月之明并行不悖而  皇太子所奏亦正与  圣意相符昔人歼厥渠魁罪疑惟轻之意不过如此臣等可胜钦服
　　○是日大学士方从哲吴道南言昨蒙  皇上召臣等至  慈宁宫门恭承  面谕有御史刘光复跪在后班突出  皇上慈爱等数语臣等闻之不胜惊骇比蒙  皇上诘问而光复复申前说词语既多过激声气不觉太高轻率之罪诚所不免  皇上责其狂吠罪以震惊  慈灵彼亦何说之辞独念光复言官也想其欲言蕴于平时故敢言勃于一旦语虽不择心实无他倘蒙  皇上察其狂愚曲垂宽宥不然亦祈薄罚示惩免其从重拟罪是又转圜之度解网之仁与古帝王同其盛羙者实臣等所深望也除科道诸臣臣等禆令静听无敢具＜锍-釒＞烦渎外谨布款款之愚仰惟  圣慈裁酌
　　○刑科署科事给事中姜性等言逆犯张差情重罪大宜亟正天诛但查  大明会典每月初一二十九三十日例应禁刑又查  大明律一款其犯十恶之罪虽决不待时若于禁刑日期而决者笞四十成典具在今张差等所犯异常又奉严旨遵行相应具本题知
　　○是日张差处决
　　○小近侍张启传旨皇城四门在里各门内官每日昏闭亮开严加搜简有穿衣服及面生可疑之人不许放入如有夹带凶刃即挐来奏
　　○关给各省直恤刑审录关防十五颗
　　○乙丑大学士方从哲吴道南言该文书官王之心捧出  圣谕昨皇太子因朕率领诣  圣母几筵前行礼亲来乾清宫问朕安又奏朕昨面奏父皇庞保刘成原系风癫奸徒张差风口诬攀若一概治罪恐伤天和方今亢旱不雨父皇思之今挐到内官名又不同可著司礼监同九卿三法司在于文华门前鞫审具奏定夺故谕钦此臣等于此窃见  皇上体天好生之意与  皇太子仰体  皇上之心谨钦遵传示九卿三法司回奏以闻
　　○谕部院科御史刘光复在圣母几筵前利口狂吠恣肆无忌好生无礼其剑腹锋心不问可知思  祖宗宪纲各差御史奉旨点者不许宽限枉道复命者亦不许推病家居如何近来回道御史每每任意假疾偷安以致各差乏人尔该部院科如何无一人敢言以后各差御史都照  祖宗旧规敢有仍前故违者尔该部院科不时循例紏参如违一体治罪故谕
　　○谕锦衣卫昨日宣官朝见如何不见悬牌正直千百户以后若宣官著锦衣卫堂上官率领正直千百户或六员八员十员随班候旨
　　大明神宗显皇帝实录卷之五百三十二
大明神宗显皇帝实录卷之五百三十三
　　万历四十三年六月丙子朔
　　○礼部奏上  瑞王成婚仪注报可
　　○丁丑谕内阁昨日览卿等申救御史刘光复奏揭卿等可思人谁无父母岂石出桑生朕怒此畜辄在  圣母几筵前高声狂吠震惊  神位为子者五内何等惊慌忿怒又且于朕前甚无人臣礼其狂悖于平昔可胜罪责但朕自三十四年以来因  圣母偶尔目恙朕日夜忧焦寝食不安且足疾不时举发未愈去岁  圣母昇天朕思慈恩罔极哀慕不胜因于一切章奏未暇细阅这厮不知何心术每每逞臆沽名狂妄希位恣肆无忌书不云乎君令臣共迩来臣下专以抗旨讪上搏击忠良邀虚名图美职为事好生可恶所奏朕知道了特谕卿知
　　○大学士方从哲吴道南言臣等窃惟前日恭承  圣谕之时  天颜咫尺  慈灵密迩为臣子者宜何如敬畏  圣谕谓人谁无父母岂石出桑生至哉  皇言一本之爱罔极之恩不独臣与廷臣知之即光复亦岂不自知之乃于  圣母神位奉安之地  皇上大驾临御之时肆意妄言高声无忌其罪真有不待言者至于  皇上数年以来始因  圣母目疾忧惧焦劳继因  圣母升遐哀慕无已以是未暇细阅章奏诸臣不能仰体此意乃以沽名希位之念逞狂妄恣肆之谈虽心术未必有他而于  圣谕君令臣共之谊诚有悖矣兹者恭承  圣谕容臣等传示诸臣令其各秉公心务存大体凡有论奏须明白正大不许仍前逞臆妄恣自取沽名抗讪之罪臣等德薄望轻不能服人致使小臣狂逞妄言上烦  圣虑此则臣等溺职之甚罪不容恕若刘光复妄言取戾臣等岂敢再为申救倘蒙  皇上量其无知薄示罚治此自雷霆雨露并行不悖非臣等所敢必也
　　○初山西自升汾州为府割平阳之灵石改隶焉然平阳所藉御虏者全凭冷泉一线之关信灵石为平门户其当还无疑苐以平大而汾小始议改平阳之石楼属汾而汾称不便盖谓石楼离汾辽绝其铺舍司兵诸费又无所出各道府复议建设公费派平协济铺兵工食听汾加编于所属府厅工食仍前对换户部据抚臣吴仁度＜锍-釒＞题覆报可
　　○戊寅刑部等衙门左侍郎等官张问达等奏言臣等节奉  圣谕已将张差押赴市曹处决讫随该臣即具御览揭帖请发庞保刘成拟罪正法本月三十日复奉  圣谕臣等遵召齐集站班间司礼监又奉  东宫传谕阁部三法司科道诸司知五月初四日张差持棍外并无别物闯入本宫大殿檐下当时就擒遍搜除棍外并无别物其情实系风癫误入宫闱打倒门官法所不赦后复招出庞保刘成身系内官虽欲谋害本宫于保成何益料保成素必凌虐于差今差故肆行报复之谋诬保成以主使之条本宫体念人命至重造逆何等重大事情岂可轻信讎口株连无辜天理何在本宫连日奏求  父皇当速决张差以安人心其风口诬扳庞保刘成若一概治罪恐伤天和况今拏到内官名姓不同当以讎诬干连从轻拟罪奏请  父皇定夺则刑狱平于本宫阴德亦全矣先生等俱当体悉遵行不可因事猜疑波及无辜惊骇中外谨谕敬此臣等又庄诵讫随公审庞保供称原名郑进初三日在黄花山修工初四日蒸点心初五日犒给刘成供称原名刘登云有门面房七间半在西城麻线胡衕与饭吃与棍等情展转不招此二犯口词也臣等仰见我  皇上好生法外之仁又见  东宫仰奉  圣慈推广法外之仁之孝似应祗承但张差节次供称口词臣部一一具奏  皇上详览口词不胜震怒在朝大小臣工何等忧惶恐惧如此重大事情安敢含糊张差已处决二犯易于支吾抵饰文华殿尊严之地又不敢用刑讯问何从得情二犯一面之口实不足凭张差虽决而节次所供之词岂能尽泯且马三道等亦俱有口词在卷况我  皇上面谕处决之  天语众官钦领通国共闻二犯若不发付外廷从公鞫审何肯输吐情实何据按法正刑何以信画一之王言何以昭罔赦之国宪具＜锍-釒＞间又该司礼监太监李恩等传奉  圣谕昨日发出问郑进刘登云原与张差名字不对前者皇太子在朕前悉言的系风口诬扳今司礼监回奏二犯招词已异明系妄扳无实难以凭据且皇太子屡面奏的系诬扳不必再问恐伤天和昨皇太子又复行奏请著与马三道等一并斟酌速行拟罪来奏以显皇太子睿明仁孝尔等可仰体遵行故谕钦此臣等详考问刑例国家二百年以来未有人犯不发法司再鞫辄遽拟罪且二犯又系内侍寺人法行自近我  皇上尤应严其衔辔而置之于辟者矧事干巨重更难轻拟须应下之九卿三法司等官公鞫于外以正三尺而重拟其罪庶可以肃宪一时垂式万＜礻冀＞伏乞  皇上将内犯庞保刘成即发付外廷敕令九卿三法司科道等官鞫实拟罪具奏正法臣等断不敢不仰承  皇上好生之意波及无辜致伤天和伏惟  皇上宽宥立断
　　○命司礼监官梁栋等将庞刘二犯着实打问栋回奏问过犯人郑进刘登云各供说并不认识张差又再三用大刑至多时执招不异前词  上仍命太监李恩等再严鞫之二犯竟以不堪刑讯而死于是诏刑部曰这所奏郑进刘登云原与张差所供名字不对乃将二犯著司礼监拏于文华门会官审问俱供不认得张差没与他棍没与饭吃朕因事情重大复著李恩等再行严究所供与会审相同因二犯坚执本不认识五次屡加严刑二犯因天气炎热俱已故其外犯马三道等的系诬扳无辜宜从轻拟罪具奏以显皇太子仁孝睿明
