<!-- { "loadSidebar": true } -->
　　○兵部议上西镇边事言今日西镇要务无出选将练兵保番御虏分别顺逆详核功罪协心共济顷奉  圣谕业已该括无遗臣等谨推广列为七事一议选将言将之材品各有短长苟能用其所长则随材器使皆可成功一议练兵言各边镇废间将官皆蓄有家丁此辈皆健勇善战宜鼓舞各官随带家丁自劾一议保番言各番附处良非获已宜令图归坚其效顺如拒虏有功虏中斩酋首以献各破格升赏一议剿虏言黠虏败盟宜熟计兵食兴师出剿凡市赏有应革者令各镇各堡不得彼此互异一议分别顺逆言夷情叵测顺逆互异宜详计部落熟察终始抚其顺无妄战以生戎心剿其逆无滥抚以养寇乱一议详核功罪言虏贼入犯有零寇有大举零寇以未入边失事为小以已入边失事为大大虏入犯则以侦探明实保城克敌为功以虏多野掠妄战损军为罪其邻镇邻路预探虏情及应援有功者俱从优叙一议协心共济言边境之不和者有二一曰文武不和司道于将领是也一曰将士不和将帅于军丁是也宜协心联束毋蹈覆辙命如议行其不协心任事者抚按官参奏抚按官参奏
　　○诏赠原任大学士赵贞吉为光禄大夫以其子景柱考满奏请也
　　○辛亥  上视朝
　　○户部覆给事中刘弘宝奏言万历十年屯田御史王国大查屯种余地并达官地共一万一百八十五顷有余量徵银六千四百三十两有奇今年久成熟人乐佃种宜酌量加科改为济边正数从之○先是浙江抚按傅孟春等请存问原任礼部尚书董份于是御史万国钦上言份当严嵩父子用事时曲意阿承公论不齿及居乡恃富淫纵曾为御史庞尚鹏发觉且其衣冠已禠犹然罪人也于此典未协乞敕停止部覆以份被论削籍虽遇恩诏不在存问之列已之
　　○广西道御史熊元＜锍-釒＞参总督梅友松为国重臣岁费朝廷军饷数百万不能控制诸虏罪同误国又荐原任佥事万世德才可用南京右府佥书王化熙原任保定副将尹秉衡皆可当阃外之任  上命梅友松姑策励供职侯事宁定夺
　　○巡按直隶御史周孔教＜锍-釒＞列西镇失事罪状因追论先任督臣郜光先当西宁首祸之时不能议剿一味媚虏以致虏日猖獗又言甘肃抚臣李廷仪守虏巢穴失于堤防事已危急不以上闻均当议罪并论司道官钱楷李丁等非边吏才宜更置得旨郜光先总督年久既已亡故姑追夺诰命李廷仪调腹里用钱楷等革职闲住余俱如拟
　　○甲寅以中元节遣隆平侯张炳阳武侯薛钲等彰武伯杨世楷靖远伯王学礼等分祀  诸陵
　　○大学士王锡爵四＜锍-釒＞乞休不允
　　○诏发太仆寺马价银十万两于甘肃以备支用
　　○补原任山西按察使石槚于狭西抚治西宁
　　○升四川右参政李承志为狭西副使洮岷兵备升狭西右参政余之祯为都察院右佥都御史巡抚甘肃
　　○刑部右侍郎詹仰庇以被论乞罢斥令供职如故
　　○丁巳  成祖文皇帝忌辰祭  长陵遣怀远侯常胤绪行礼
　　○狭西固原州雨雹大如拳如鸡卯伤禾稼坏人畜
　　○升河南副使徐三畏为狭西右参政兼佥事西路兵备佥事许守恩为四川右参议兼佥事威茂兵备
　　○庚申谕辅臣申时行等令将三边总督梅友松奏报虏情本详看且诘责各边督抚全不治事但推诿小官致边备废弛又引嘉靖年间失事为证令时行等将各边事分理应更置者督抚官亦勿庇护于是时行等回奏言近日虏情与嘉靖年间不同今虏方款贡自宣大至于甘肃不用兵者已二十年洮州失事系火落赤作歹虏王过河抢番亦系火落赤邀请今日之计当晓谕虏王使无助逆并革绝火落赤市赏密图剿处若一有疏失边官尽更使丑虏反得挟以为重矣
　　○升提督操江南京右副都御史石应岳为南京兵部右侍郎
　　○以南京河渠工完叙录有功员役侍郎张槚等升赏有差仍诏以其余银岁修河渠
　　○建州左等卫女直夷人都督都指挥马哈塔吉等进贡宴赏如例
　　○壬戌升狭副使李学一为狭西苑马寺卿兼按察司佥事
　　○总督三边梅友松奏言宁镇边事议令详酌增设要地守备以戒不虞言宁夏延袤广止额设守备三员清水堡营套虏市厂在焉大灞堡当黄河之口虏谋决堤兹为要地宜各设守备一员以军丁五百人隶之下兵部议覆如议行
　　○乙丑  上视朝
　　○是日  上御门毕召辅臣时行等见于皇极门暖阁  上出狭西巡抚赵可怀奏报虏情本手授时行曰朕近览狭西总督抚梅友松等所奏说虏王引兵过河侵犯内地这事情如何时行等对近日洮州失事杀将损军臣等正切忧虑伏蒙  圣问臣等敢以略节具陈洮河边外都是番族番族有两样中茶纳马的是熟番其余的是生番先年虏骑不到只是防备番贼所以武备单虚仓卒不能堵遏如今虏王过河是被火落赤勾引多为抢番又恐中国救护故声言内犯然虏情狡诈不可不防  上曰番人也是朕之赤子番人地方都是  祖宗开拓的封疆督抚官奉有敕书受朝廷委托平日所干何事既不能预先防范到虏酋过河才来奏报可见边备废弛  皇祖时各边失事督抚官都拿来重处朝廷自有法度时行等对  皇上责备督抚不能修举边务仰见  圣明英断边臣亦当心服如今正要责成他选将练兵及时整理  上曰近时督抚等官平日把将官凌虐牵制不得展布有事却才用他且如各边但有功劳督抚有升有赏认做己功及失事便推与将官虚文搪塞时行等对各边文武将吏各有职掌如总督巡抚只是督率调度若临战阵定用武官自总兵以下有副总兵有参将游击守备各分信地如有失事自当论罪  上曰古文臣如杜预身不跨鞍射不穿札诸葛亮纶巾羽扇都能将兵立功何必定是武臣时行等对此两名臣古来绝少人才难得臣等即当传与兵部转谕督抚诸臣尽心经理以纾  皇上宵旰之忧  上曰将官必要谋勇兼全曾经战阵方好时行等对将材难得自款贡以来边将经战者亦少  上曰重赏之下必有勇夫只是不善用之虽有关张之勇亦不济事时行等对近日科道建言要推举将材臣等曾语兵部及早题覆今九卿科道会同推举  上曰前日有御史荐两将官时行等对所荐将官一是王化熙曾提督巡捕臣等亲见亦是中才只宜腹里总兵一是尹秉衡曾称良将今老矣  上曰不论年老赵充国岂非老将只要有谋时行等对将在谋不在勇  圣见高明非臣等所及  上又曰朕在九重之内边事不能悉知卿等为朕股肱宜用心分理如今边备废弛不止狭西或差有风力的科道或九卿大臣前去如军伍有该补足钱粮有该设处着一一整顿书云事事有备无患须趁如今收拾往后大坏愈难时行等对当初许虏款贡原为内修守备外示覊縻只为人情偷安日渐废弛所以三年阅视或差科臣或差彼处巡按御史  上曰三年阅视是常差如今要特差时行等对臣等在阁中□议要推大臣一员前去经略且重其事权使各边声势联络庶便行事容臣等撰拟传帖恭请  圣裁  上曰还拟两人来行已复言款贡事  上称  皇考圣断者再时行等言自俺答献逆求封赖  皇考神谟独断许通款贡已二十年各边保全生灵何止百万  上曰款贡亦不可久恃宋事可鉴时行等对我朝与宋事不同宋时中国弱夷狄强原是敌国今北虏称臣纳款中国之体自尊但不可因而忘备耳  上曰虽是不同然亦不可媚虏虏心骄意大岂有厌足须自家修整武备保守封疆时行等对今日边事既未可轻于决战又不可专于主抚只是保守封疆据险守隘坚璧清野使虏不得肆掠乃是万全之策  皇上庙谟弘远边臣庶有所持循至于失事有大小情事有轻重若失事本小而论罪过罪则边臣观望退缩虏酋反得挟以为重又非所以激励人心自今尤望  皇上宽文法核功罪  上曰如今失事却也不轻时行等对  圣恩从宽处分容臣传示边臣使感恩图报  上复问次辅病安否何如时行等对臣锡爵实病屡＜锍-釒＞求去情非得已  上曰如今有事时正宜竭忠赞襄如何要去时行等对  皇上注念锡爵是优厚辅臣至意臣等亦知感激但锡爵病势果系缠绵臣等亲至其卧内见其形体羸瘦神思愁苦亦不能强留  上曰着从容调理痊可即出时行等唯唯因叩头奏臣等半月不睹  天颜今日视朝仰知  圣体万安不胜忻慰  上曰朕尚头昡臂痛步履不便今日特为边事出与卿等□议时行等叩头奏伏望  皇上万分宝重  上又曰闻山西五台一路多有矿贼啸聚劫掠地方官如何隐匿不报时行等奏近闻河南嵩县等处聚有矿贼巡抚官发兵驱逐业已角□羊散  上曰是山西地方五台因释氏故知之  上恐时行等误以为失事也复曰释氏是佛家曾遣人进香耳时行等对地方既有盗贼啸聚地方官隐匿不报其罪不止疏玩而已容臣等传示兵部令查明具奏遂叩头出初  上切责督抚声色俱厉及论边事久  天颜愈和神采焕发语亹亹不休时行等退而称叹  上留意边防明习政事如此  宗社生灵之福也
　　○谕兵部西镇边备废弛虏情狡诈还用大臣一员前去经略兵部便会同九卿科道官推举来看其各边将帅须要得人也着会同推举堪用的以备缓急近来督抚等官不能选用将材平时牵制掣肘不得展布及至失事又诿罪于他殊失用人之体今后须加意鼓舞使文武将吏同心僇力共济边事毋得仍袭敝套
　　○又谕兵部朕近览狭西督抚奏报虏情本殊用惕然朕惟洮岷乃西镇要害诸番为中国藩篱  祖宗开拓疆土经画边备具有成法督抚官奉敕行事须常时选择将领整搠兵马联属番夷今虏众猖獗抢掠番族侵逼内地各官平时不能制驭临时不能堵遏职守何在岂不隳误边事大负委使朕已宽其罪罚姑令策励其各边武备废弛亦与西镇相同今须及时收拾加意整顿务要惩创凶逆保守封疆毋得狃于贡市畏避怯懦及虚文搪塞因循怠玩如有违误宪典具存必不轻宥你部里传与各边督镇官知道又闻山西五台一路矿贼啸聚地方官如何隐匿不报着查明奏来
　　○礼部尚书兼翰林院学士于慎行再＜锍-釒＞乞休不允
　　○升大理寺左寺丞王世扬为右少卿以右少卿姜璧为左少卿
　　○己巳升云南道御史毛在为大理寺右寺丞以右寺丞杨四知为左寺丞
　　○大学士王锡爵具＜锍-釒＞谢并乞休慰留不允○命兵部尚书郑雒兼都察院右都御史经略狭西四镇及宣大山西等处边务
