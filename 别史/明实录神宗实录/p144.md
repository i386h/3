<!-- { "loadSidebar": true } -->
　　○庚申苏州卫管镇抚司指挥宋木因常州府发来勘产追赃犯人管封周以贿脱逃御史田乐上其事  上怒敕加究处并罪本道参政徐用简疏纵降治
　　○升吏科都给事中陈三谟为太常寺少卿
　　○辛酉以詹事府少詹事兼翰林院侍读学士掌院事何雒文为礼部右侍郎兼官充经筵日讲如故
　　○升四川右布政使李江为左布政使福建按察使蔡汝贤狭西按察使舒应龙山西按察使秦吉士四川按察使吴善俱为右布政使云南右参政王续之为按察使江广西汝贤浙江应龙福建吉士本省善广西续之江西
　　○复除山东副使曹子登于狭西山西右参议张稽古于四川狭西右参议张思忠于山东
　　○调浙江左布政使劳堪于福建广西提学副使高则益于四川广西左参议秦舜翰于贵州
　　○壬戌以辽东红土城捷荐告  郊  庙于御前宣捷收回脯酒赐三辅臣
　　○癸亥  上御皇极门受百官贺捷
　　○以国子监祭酒陈思育为詹事府少詹事兼翰林院侍读学士掌院事照旧充经筵讲官纂修会典
　　○蓟辽总督梁梦龙议修筑锦义边路等台七十二座以防狡虏剽掠兵部覆请从之
　　○总督梁梦龙复请于铁岭添设游击一员就将备御王维贞升补兼管懿路等处十一城堡其铁岭备御移驻镇西堡听调报可
　　○甲子升刑科都给事中周良寅为浙江右参政山西副使王基为本省参政○调河南左布政使郑云蓥于广西复除山西左布政使徐行于河南
　　○降原任礼部侍郎丘岳为河南左参政通政司左通政李勋为浙江左参议右通政李琦为湖广右参议
　　○调原任狭西被勘副使钱进学于山西
　　○起原任狭西副使张昇补本省原职
　　○升四川副使史嗣元为狭西行太仆寺卿狭西副使李日强为辽东苑马寺卿莱州府知府高世两为长芦运盐司运使苏州府知府李充实为狭西运盐司运使河南佥事邢炌为狭西苑马寺少卿
　　○升户部云南司员外表昌祚为广西佥事提督学政
　　○裁革浙江巡抚标下游击一员其设省水陆官兵尽付总兵以下各将官统领训练遇警调遣以专责成兵巡道止平时查阅不得占用亦不许主标兵家丁等项名色糜饷冒功闽广等处有监军司道亦属牵制俱行查议以凭裁革
　　○叙红土城捷赏李成梁纻丝蟒衣一袭督臣梁梦龙抚臣周咏兵备佥事周于德等各银币有差又以本兵有调度功赏尚书方逢时侍郎吴兑王一鹗等银币
　　○乙丑  孝静毅皇后忌辰遣新宁伯谭国佐致祭于  康陵
　　○升广西按察使林澄源为右布政使贵州右参政吴一澜河南右参政安嘉善山西左参政蔡应阳俱为按察使贵州副使凌琯福建副使吴孔性广西副使彭富俱为参政工部郎中王叔陵户部郎中程拱宸四川右参议范仑延平府知府管大勋石阡府知府郑一信桂林府知府吴肇东高州府知府胡文处州府知府熊子臣大理府知府莫子赋都匀府知府叚孟贤广信府知府林梓俱为副使河南佥事陈尚伊广东佥事熊惟学俱为左参议澄源琯一信俱四川一澜肇东俱福建嘉善应阳富仑孟贤梓俱原省孔性文子臣惟学俱云南子赋尚伊俱广西淑陵河南拱宸江西大勋湖广
　　○丙寅九卿科道官面纠来朝官员  上命姑宥着还任悉心干理在外者行文策励
　　○升山西平阳府知府蹇达为本省副使
　　○丁卯升湖广左参议李学一为贵州副使提督学政
　　○升云南按察使汤仰为右布政使广东左参政孙光祖为按察使浙江副使徐元气广西副使周舜岳为右参政刑部郎中张偲河南右参议冯时雨浙江右参议张子仁陈诏怀庆府知府胡汝钦俱为副使四川佥事李荐佳黄德洋为右参议仰广东光祖子仁广西元气河南舜岳德洋贵州时雨浙江偲福建汝钦狭西诏云南荐佳原省
　　○戊辰先是两广总督刘尧诲以广西官盐壅滞军饷缺额欲将韶连引数各行增益其广西官运民商听其兼行量宽禁例户部以产盐在广东行盐在湖广运盐在广西请下三省勘议诏从之
　　○仁圣皇太后圣诞文武百官朝贺天下诸王府各进贺表命妇免
　　○升刑科左给事中秦燿礼科左给事中顾九思兵科左给事中李选为都给事中吏科右给事中帅兰工科右给事中王致祥为左给事中燿兰吏科九思致祥本科选刑科
　　○升山东右参政魏体明为按察使山东提学副使周之屏狭西副使姚继可为参政山东右参议严用和山西右参议杨松太平府知府林烃俱为副使江西佥事李鲁福建佥事李乐狭西佥事周有光为参议体明云南之屏广东继可用和松原省烃广西鲁湖广乐江西有光河南
　　○升甘肃行太仆寺卿马出图为狭西参议复除万一贯为湖广佥事
　　○升江西道御史金阶狭西道御史许一德谢师启南京福建道御史方学孟吏科给事中杨言兵科给事中赵世勋湖广道试御史薛梦雷俱为佥事一德学孟浙江言世勋四川师启阶河南梦雷广东
　　○庚午  穆宗荣妃王氏薨  上辍朝一日其礼仪悉照荣悼安妃杨氏
　　○升狭西右参议洪忻为本省副使
　　大明神宗显皇帝实录卷之九十五终
大明神宗显皇帝实录卷之九十六
　　万历八年二月辛未朔日食
　　○升四川副使周大烈为甘肃行太仆寺卿广东副使孙錝为山东右参政河南开封府知府薛纶为狭西副使
　　○复除刘汉儒为山西右参政赵岩为江西佥事
　　○降广东副使王乾章辽东行太仆寺少卿刘凤朝俱为佥事乾章福建凤朝狭西
　　○升四川松藩东路游击吴鲸为左参将
　　○调原任山海关参将王通为游击统领蓟镇天津秋班官军○癸酉大学士张居正夺情用事复历三年吏部以秩满宜加恩请  上命查例从厚开拟
　　○升礼部郎中刘应麒为广东副使提督学较
　　○甲戌升吏部验封司郎中徐元太为山东左参政
　　○以北虏俺答西牧回剿恪遵约束议奖赉诸臣抚御功升宣大总督郜光先甘肃巡抚侯东莱俸一级又宁夏巡抚罗凤翔西宁参将李汶等各赉银币有差
　　○狭西矿盗劫掠徽州西和县等地方失事兵备等官李日强等各议罚治降调
　　○乙亥升狭西苑马寺少卿甲维岱为副使
　　○工科给事中尹瑾踏勘河工完将筑堰建闸入海处绘图以进因附奏黄淮之形势实关国家之命脉如知其为  祖陵之密迩则思培护之当严知其为京师之通津则思＜锍-釒＞浚之当豫知漕运关乎国用则思河务之当修知壤地切乎民生则思保障之当急知堰堤之绵亘则思上流之当防知坝闸之布列则思下流之当洩观今日之顺轨当思昔日之横流观上功之钜艰当思保守之不易择人以重其寄久任以责其成岁修以缉其工综核以稽其实言俱切至  上留览之
　　○丙子礼部议筑塞  山陵径路责成提督守备等官多植树以资蔽障禁樵采以绝蹊径调夜军以严防守加盘诘以惩奸细其山后西水峪至川草花顶一带并桃树庵张家口大小红山柳沟等处仍通行宣镇申严防守  上从之
　　○兵部题称俺答并套虏诸酋还巢纳款似可无虞但部落结聚性难尽驯边地安宁人易习玩宜申饬文武将吏悉心协谋外结犬羊之心内壮虎豹之势在宣大山西则当依期互市调停抚赏杜其无已之求时加哨探严设按伏防其未然之变在延绥则当思套虏众多边城辽阔防御尤须严密抚处亦宜通融在宁夏甘肃则当饬兵守险宣恩布信修我内治图保万全  上可其议
　　○旌表孝子一人永寿王府奉国将军秉樍孝事母夫人沈氏母目失明秉债奉侍汤药日夜祈天数年母忽目明如旧人谓诚孝所感旌其门曰孝行节妇五人汝阳王府镇国中尉睦梃妻恭人路氏江西建昌府南城县生员夏训妻郑氏乐平县生员吴公治妻程氏福建莆田县民刘环未婚妻陈氏江西新喻县举人廖輗妻陈氏俱年未二十守节至老烈妇一人江西临川县民陈仁未婚妻傅氏仁死傅氏往事姑二十余年极尽孝养姑免傅氏殡葬如礼归母家不食死各旌其门曰节烈
　　○丁丑今大学士张四维祭先师孔子
　　○升户科右给事中姚学闵礼科右给事中刘中立刑科右给事中齐世臣为左给事中兵科给事中李廷仪工科给事中周邦杰尹瑾为右给事中学闵礼科中立邦杰兵科世臣刑科廷仪吏科瑾本科
　　○升江西左参议吴与言为四川副使刑部郎中赵萃为贵州左参议  升狭西佥事王君赏为苑马寺少卿
　　○应天巡抚胡执礼以原任侍郎王锡爵省亲逾期奏请简用  上以违例荐举夺其俸三月
　　○升井大游击朱家将为龙固二关右参将
　　○起原任辽东宁远参将黑云龙以原衔管沈阳游击事○升兴都留守司佥书戴寅为四川松潘东路游击
　　○改蓟镇德州领班游击孙甫于庄凉
　　○戊寅  上亲祀  太社稷
　　○大学士张居正＜锍-釒＞辞考满其略云前年先臣不禄臣沥血陈情惟乞一去乃奉  圣谕恳留至于三四臣不得已为在京守制之请仰荷  圣慈俯从既允归葬旋即召还免其朝参停止支俸令以素服办事臣出则综理国事尽在公之义入则守其苴绖执居丧之礼身虽属于公家事实殊于见任查前代典礼与本朝律令凡夺情起复者皆居官食禄与见任不殊故先年大学士杨溥李贤等皆从服中升官考满今  皇上原未夺臣之情臣亦未尝于制中起复事体原自不同况前年  大婚礼成叙录内阁诸臣晋秩荫子独臣以服制未满特敕该部俟制满而后题请是  皇上亦谅臣在服制之中不可加恩夫既不可以升官独可以考满乎＜锍-釒＞入  上温谕允之
　　○以会试天下贡士命礼部尚书文渊阁大学士申时行詹事府掌府事礼部左侍郎兼翰林院侍读学士余有丁为考试官
　　○狭西三边总督郜光先为延绥至兵饷银不敷奏请加部覆谓该镇所需粮料七十八万八千八百七十余两而旧额合民屯盐引粮草等项及京运只七十一万四千九百有奇节年借用客兵饷银大约七万两今宜即以此数加给为主兵年例定额客兵饷银合盐引京运共一十万九千七百五十两今虏款已久不烦调兵节年所用多不过三万少止二万宜每岁以五万两为客兵年例定额即有非时虏警而每年尚剩二万余两亦足支用  上从之
　　○庚辰  孝贞纯皇后忌辰遣清平伯吴国乾致祭于  茂陵
　　○升南京国子监祭酒许国为太常寺卿管国子监祭酒事
　　○升山东副使艾可久为江西左参政
　　○辛巳升右春坊右谕德掌南京翰林院印信戴洵为南京国子监祭酒
　　○升大宁都司佥事署都指挥佥事路登云为井大游击
　　○改神机三营游击陈汝忠统领蓟镇德州春班官军
　　○福建漳泉灾巡抚耿定向请将各仓库见贮应赈银谷便宜支济户部覆请  上允之  上御经筵如常期
　　○赐原任太子太保南京吏部尚书王用宾祭葬用宾狭西西安府咸宁县人中正德十六年进士改翰林院庶吉士除编修升修撰充经筵历官礼部左右侍郎改吏部寻晋礼部尚书以勘吏部尚书李默被赵文华诬奏事忤旨改南京吏部九年秩满加太子太保因病乞归万历七年七月卒于家礼部题本官学识纯正行履端方历官四十六年士林瞻望其风采家居一十三载乡人薰炙其仪型易名赐谥似亦相应得旨准照例与祭葬
