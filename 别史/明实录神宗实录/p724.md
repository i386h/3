<!-- { "loadSidebar": true } -->
　　○先是  上以边饷匮乏敕督抚臣将隆庆元年后加添兵饷缘繇开明具奏蓟辽总督薛三才言密蓟永昌四镇主客兵马钱粮嘉靖间无定额隆庆初年总计一百七十五万有奇万历元年酌定经制以一百六十万四千二百有奇为额至十九年又酌减而为一百六十万一千一十余两不无减削太过嗣后题增率皆就此中裒益通融未尝请加于原额之外惟是密镇岁支保定营饷及漕粮水脚二项银八千三百余两原系额内失计之数而昌镇之新添  永招二陵军二百八十名支米二千八百余石及添给台军马匹粮料草银三千五百五十余两皆额外续加之数既无可裒益亦无可通融故十余年密昌二镇每年皆预借来岁年例银苟支目前至四十一年始不得已而题请然亦止从本镇内汰省或从本属内扣拨而部中所增发者止是钱钞价银三千八百两已耳兹值太仓告匮臣等非不欲减兵省饷但  陵京肘腋又安敢狥节省之虚名以贻封疆之实祸哉审时度势委难议减谨将隆庆元年以后增加兵饷之故造完奏册进缴以闻
　　○兵部覆湖广巡抚梁见孟＜锍-釒＞言国家以辰沅与苗夷接壤设十八营哨统以参将守备岁饩各郡邑数万金钱自将领以克饷为得策遂致各兵离次且乘势与苗合而蹂躏内地自四十二年七月丑陀之失至九月十月内各处犯劫通计前后杀死官兵十六名烧死户口三十七命掳去男妇二百六十余名牛马五六百只烧毁房屋一二百里拟将失事懦弁边上将等分别提问革任戴罪住俸降调有差宣慰彭象乾纵苗猖獗罪亦难逭严提舍把目兵究治以正法纪报可
　　○命太仆寺处给银两赏朝鲜国陪臣以其发还漂海人丁故也　　○甲戌应天巡按徐应登条议屯田圩埂凡有低洼未有圩埂者责令有司随宜增筑工程小者限一年大者限二年报完相沿旧圩县官亲自踏看修筑限三月报完如遇洪水破埂者虽贤不奖破至两圩以上或如往年接连受害者特行参治停其升考其义社诸仓每社立社长一名社副一二人给与印簿令其协力收掌每年扣谷二三十石以为仓夫纸张等费三年一更有功者给与冠带免其杂徭每田一亩秋收日纳谷一升每至冬月收完社长连印簿同实收缴县以防侵弊各郡备赈银两照常平仓法贱籴贵粜使银米周流出入即令小民以谷输粮虽大祲赈借不许议动以亏仓本户部题覆  上是之
　　○有奉御缢死者司礼监奏为监丞赵文秀威逼所致  上恶其恃长凌卑图利妄作命付法司行提拟罪
　　○命税监张烨将永宣大拖欠额税银两即移文抚按严催徵解进用其长芦运司盐税遵照前旨催徵解进有推诿延缓者参奏治罪
　　○以大同繁峙节年拖欠银两数多一时难追姑准蠲一半以示优恤边民至意
　　○赐蜀世子奉铨袭封为蜀王刘氏封为蜀王妃
　　○丙子吏部覆原任中书今考选候命沈士茂奏为其祖原任南京刑部右侍郎沈应龙乞恩赠荫  上曰沈应龙准复职致仕恤典着礼部查给时吏部言本官生前虽建有军功但系回籍听勘之例与闲住者稍殊况三品未经考满只应如此议
　　大明神宗显皇帝实录卷之五百三十

大明神宗显皇帝实录卷之五百三十一
　　万历四十三年四月丁丑朔孟夏享  太庙遣侯郭大诚恭代
　　○谕辅臣朕自去冬时常动火入春以来头目眩晕屡服药饵偶致流痰注于下部热毒作痛见今敷药未愈所请诸事不便详览已知之矣待朕稍愈次第简发阁务重大正赖卿分猷佐理岂得以浮言介怀宜遵旨即出入阁赞襄以副朕眷倚至意特谕卿知
　　○巡视库藏监局户科给事中官应震条陈经画七议一解纳当议今后各省直解官须正途而贤且必历俸未深者解物入城必赴巡视衙门投递报单其有既到而久不挂批者勒五城访报拘拏追纳以侵欺坐二验收当议除轻租价贱外其细重价贵如珠漆等项真假易淆之物量赍少许先赴巡视衙门呈样标记俟会收时公同比对如有不合即行退还三需索当议弘治间奏准各处解到物料堪中之数该库不许刁蹬留难今珰役表里为奸一遇各解来京预行诈禀票拘百出合无敕下诸珰令各严其下不许骗诈四铺商当议京城一二无籍之徒钻谋顶役承领既多欠价亦甚合无急敕部司会算应抵者即与准抵应追者即与速追更严敕一切责办务拣殷实查的姓名派以颛役毋易人而致甲乙之互推兼役而令户工之交闪五预支当议近因优恤蚤发预支商人率将价轻料重之物先图交进妄告截收逋逃将无已时合无寝全给之例前件竣事后件另为责完初领注销后领方为报可司官有籍口优恤或全给或给而又给者必参不贷六改额当议有积年包解廉知某项腾踊輙藉口某项缺乏私通各库故行窜易质既不蒙价亦悬隔合无于起脚衙门除应折色者给折色外若其额定本色无得听其领银到京那移认买彼处所司务逐一查验仍加印信封识着令本解原封到京其有内库变乱旧制捏辞恳改者臣等得以三尺从事七军需当议如盔甲腰刀弓箭胖衣布裤＜革翁＞鞋解自外者近多滥恶抵塞乃若火药以硝黄为骨不究真假安能精利今后铺商上纳硝黄必会匠头会盆真正收始收完包封印记并书盆硝匠头姓名押送内库或径送两厂听其支用不必更入内库多事一番以滋弊窦工部题覆  上命依议内硝黄着照旧例行
　　○巡按云南御史毛堪言臣于役云南取道贵州目击苖夷杀官殒命伤心惨目因沿途咨访有谓川湖之协济宜议者黔最瘠薄兵即不可撤饷又无所出协济本自额派奈何秦越相视藐催檄为具文以逋负为得策独令黔中为无米之炊又有谓水西之纵寇宜惩者水西向与播州相倚然两雄不能相下犹可互为牵制自播平而水西兼并其地时出其绪余饵不肖有司计甚巧而祸渐深久且为播州之续矣至于滇中开广西路之说已久迄无成议闻其便于粤稍不便于黔在滇久则与其孤悬于一线孰若两利而俱存然此一役非捐数万金钱费数年心力难以乐成滇之帑藏臣与抚臣加意节省稍可措办独难于安心久任一力担当之人此则臣等所不及为而以望之将来者也章下所司
　　○河南巡按张至发奏问过胙城王府宗室勤□打死人命诏付法司
　　○戊寅湖广石首县天雨豆有大有小有黑有红
　　○大学士方从哲言臣杜门月余不能入阁办事乃  圣躬以胘晕服药且热毒未愈臣俱不及知可胜惶悚惟望  皇上慎加调摄以葆天和实  宗社臣民之庆也至谓所请诸事不便详览待稍愈简发臣敢不静听惟是目前大政最难缓者尢在  瑞王婚礼臣谓他事当详而此不必详他事可待简发而此无庸简前钦天监择日之本臣拟进已久见在御前  皇上但一举笔而吉期已定嘉礼可完有何疑难掣肘而迟留若此  上优答如前
　　○兵部请将朵颜卫头目失林看福余卫头目马哈喇等各升授都指挥佥事颁给敕书令其赍捧回卫管束部落恪守职贡如或北虏犯边就彼并力截杀以效忠顺若统驭无法致扰地方就将职级禠革以示惩戒  上从其议
　　○辛巳将山东按臣翟凤翀勘过万历四十一年四月六月内辽左堵截功次并所请升赏各将官梁汝贵李怀忠等＜锍-釒＞下兵部
　　○山东抚臣钱士完言青登莱三府两岁连灾请将臣本年二月内题留布政司收贮解部税银一半批发赈济并将未完四十二年见徵四十三年税银一体蠲免  上曰这所奏地方既连年叠罹灾伤准将解部一年额税银两留一半赈济以昭朝廷优恤德意其拖欠四十二年及见徵四十三年内库税银照旧如数徵解进进以济急需
　　○以汝安王妃薨绝遗下籽粒地土改为备边从户部议也
　　○巡视厂库工科给事中何士晋等言灵应宫之役非制即托言于追遵  圣母然  圣母所注念者莫如讲婚用贤诸事乃诸臣万呼不应而不时内降者非中官之营求即鬼神之香火臣等知其不可也若该监汪良德既明知神宇之物料无预水曹辄妄借殿门之题目混称带造朦胧取旨焂忽变更其罪无可原者乞敕下工部先将皇极门诹吉建竖而箭楼三殿亦以次第兴工若灵应宫无关民义即不能寝亦颁赐帑金责成该监一惟  上命其汪良德并乞严敕该衙门重究其渎奏之罪不报
　　○壬午火发于黄花镇柳沟地方延烧数十里至旬日方灭
　　○癸未莱州府掖县海庙火起延烧殿廊神像钟鼓并在集货物数万金人畜有伤殒者其前一日飓风怒号有双鹳衔火飞来大殿之异山东抚臣具奏工部题覆  上命行布政司修之
　　○宣大总督涂宗浚等恭进虏王卜石兔岁贡表笺鞍马弓矢并为乞请升赏如例兵部议覆报可
　　○甲申狭西道御史刘廷元言近日各处天鸣地震亢旱狂风白昼陨星暮春日食皆时政失常所致恳乞  皇上裁必不可滥之恩如丈田货盐亟当报罢举必不可缓之典亲迎选婚亟当允行莫令父子骨肉之间恩义失中厚薄倒置席常德修而天变可回也不报
　　○除补原任山西参政刘不盈为湖广参政
　　○工部侍郎林如楚疏参提督琉璃窑内监马谦包领修窑钱粮并无完工乞敕下部会勘虚实责令如额修补
　　○郧阳巡抚今升南京兵部右侍郎卫一凤引疾乞休  上诏遵新命赴任
　　○戊子先是李三才所占仓基一十八亩户部署部事左侍郎李汝华已行文查核经月未结御史刘光复讥其有所畏而不敢言于是汝华＜锍-釒＞陈行查仓基之繇恳乞  圣鉴并赐放归  上曰仓基事便查明回覆部务繁重李汝华着即出供职
　　○以江省近罹灾伤正赖抚臣安辑王佐着照旧供职
　　○工部署部事右侍郎林如楚言内臣监织原非旧制今刘成病故请将三吴两浙织造责成于本处有司勿复再遣内臣致滋侵扰至于带徵关税蠲一留二与月攘者何殊并乞尽罢时浙江抚臣刘一焜按臣李邦华及科臣刘文炳交章言之不报
　　○升浙江按察使王在晋为浙江右布政使右参政潘洙为浙江按察使
　　○己丑  孝懿庄皇后忌辰  奉先殿行祭礼遣官祭  昭陵
　　○以部科诸臣执奏殿门宜建玄宫非急于是谕工部曰灵应宫修理系朕追遵  圣母敬奉至意且  圣母在御时朕以天下孝养岂惜此费但今内库缺乏无措尔为臣子亦当仰体尔部还遵前旨作速处办应用以全朕孝敬诚意鼎建三门候旨行不必再来渎奏
　　○原任南京太常寺少卿刘曰梧奏辞巡抚新命  上命作速赴任　　○先是科臣亓诗教疏参宣大总督涂宗浚冒破市赏钱粮贪功媚虏故宗浚疏辨三路岁例自万历三十八年至四十二年计五年共该市本抚赏银六十一万两逐年查算止实收银五十九万五千五十两有奇比岁定之数少一万四千九百四十一两有奇及查变卖贡马价银虽云一万两定为岁额此银照易来马匹收价即今五年停贡马匹甚少近来收银年年不足各司库未领及存剩足五年贡市夫用尚有标兵与宗禄借过市本银两宗禄那借应追地粮补还标兵那借应该户部分司补还臣于二项钱粮既非典守又未那借何繇冒破至于此番贡市初因卜素二酋家事相争人以为必无结局之日今卜酋果于三月二日先进万历三十八年表马十二日续进三十九年表马此皆非臣始望所及而科臣以为曲狥虏求数至亿万地方耳目岂能尽掩  上优诏答之
