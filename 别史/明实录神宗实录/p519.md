<!-- { "loadSidebar": true } -->
　　○丙寅辅臣等＜锍-釒＞请撤采煤内监王朝并停煤税拟谕安小民敕旨一道以进先是采煤止奏内官监马鞍山黄树园地方官窑一处后王朝蔓将西山一带概行徵扰且私带京营选锋劫掠立威激变窑民几至不测朝恐遽以欺隐阻挠  上闻邀厂卫扭角□羊之旨于是黧面短衣之人填街塞路持揭呼冤辅臣言煤利至微煤户至苦而其人又至多皆无赖之徒穷困之辈今言利者壅蔽  圣聪搜朘太细不顾叵测之虞鸟穷则攫兽穷则啮一旦揭竿而起辇毂之下皆成胡越岂可不念据朝原奏一年可得数千金利亦甚微乞即下严旨取回王朝立止煤税见取煤原非  皇上本意刑科给事中杨应文亦言严旨一下民志必携彼火于临清水于湖广鼓噪于苏州此非殷鉴工科都给事中白谕言  皇上试取朝原奏今奏与民揭一览则虚实不辨而自白盖朝谋利与惧祸之心交战于胸故借  天威为骗网而指阻挠为乱阶朝谁欺乎今者萧墙之祸四起有产煤之地有做煤之人有运煤之夫有烧煤之家关系性命倾动畿甸  皇上圣明何所不烛而柰何轻信王朝一面之辞哉兵科都给事田大益言  天子之权莫大于兵国曰军国兴曰军兴创以兵制调以兵符纵之者罚盗之者诛今朝以内＜监-皿立＞而收营军投金钱而役徤卒  皇上竟置不问何也节甫引虎贲之卒季述陈宣化之兵逆瑾藏兵仗之衣甲而吉祥战东华之门古今祸变肘腋相寻可不戒哉宜急诛朝以肃群珰巡视西城御史沈正隆奏言五千金之入不足当一朝饔而以此结匹夫匹妇之怨贻天下后世之讥臣窃惑之金吾官旗原以示不测之威  累朝以来问一行之今贫窭小民不足烦有司之治而以此降尺一辱缇骑臣窃惜之俱不报已而从太监陈永寿奏令王朝回监应役其原管窑座照上林苑监事例征税角□羊监进用
　　○丁卯谪原任翰林院简讨王肯堂为海盐县丞
　　○江西税监潘相妄信泰和县民叚永寿言本县娬姥山岭产石膏岁采可收万担奏请开之南赣抚臣李汝华言石山开采凿伤郡县来龙于人文民命所损实多且每担价值五六分所利几何而招集亡命为忧方大不报
　　○广东市舶太监李凤请得巡历南雄府桥税许之
　　○戊辰  孝恪皇后忌辰遣官祭  永陵　　○己巳辅臣沈一贯等请允钦天监所择  福王婚礼吉期并陈搬移在本月十九日以闻
　　○庚午北虏顺义王扯力克并各部夷酋恭进表文鞍马弓矢准赐敕并遣官赴边宴给
　　○甲戌  英宗睿皇帝忌辰遣官祭  裕陵
　　○乙亥承运库太监孙顺妄据机户王一卿等言请将常州徽州宁国扬州广德五处选殷实机户先纳后领每疋扣羡余四钱随叚角□羊进为官民两便因荐附近内监鲁保兼管浙直等处有旨从之工科都给事中白瑜奏神奸借每疋四钱之小术开半壁天下之大网若有心为公家之织纳实作意为鲁保之私谋臣请悉数其官民两不便之状四不但不便官民富室一空织造日少且损  龙袍正额不但损正额家家闭户割机贫匠倚织为命酿乱焚庐苏州葛贤可鉴不但苏州衅端一开狭西之羊绒山西之潞闻风皆欲归并内监在在皆为乱阶矣不报
　　○封朝鲜国王李昖继妃金氏赐敕命冠服如例
　　○丁丑赐鲁府东原王颐埨谥温懿邹平王颐在谥康顺
　　○改四川副使播州兵备傅光宅提督学政
　　○升蓟镇总兵尤继先为都督同知照旧镇守
　　○戊寅工科都给事中白瑜等以总河曾如春揭称河工见在银七十万两尚欠三十万两钱粮不继恐尽弃前工因上言国家既欲护  帝乡陵园之气又欲漕江南百万之粟挽全河而还之故道  皇上何爱三十万不为  陵运民生永远计乎且河程四百里而遥其钱粮分管当先立碑碣自司道以下承委诸官某人某地一一勒名若开归地方堤防与防边同增卑培薄岁有修银候人番卒各有疆界与其查参于后来不若严核于今日碑碣分立功罪自明不报
　　○庚辰以四镇边务修举予巡抚甘肃徐三□银币荫一子入太学予总督狭西三边李汶银五十两大红蟒衣一袭升其子李桢国爵一级三畏汶俱领赏辞升荫不允
　　○辛巳  孝静毅皇后忌辰遣臣祭  康陵
　　○以督漕功加提督漕运总兵官新建伯王承勋太子太保
　　○南京户部尚书张孟男以考满赴京引疾乞休不许
　　○壬午复建乾清坤宁宫辅臣入视工程赐茶　　○户部覆总督仓场尚书谢杰条议四款一儧运御史宜速七省官旗云合鳞集动至十万非御史不能弹压则巡漕不可一日缺者二起剥主事宜复申饬河西务分司及通粮郎中凡粮船所至各照信地加意稽察督催前进三人心侥幸宜绝旗军敢有希望截留逼遛不进者巡漕御史即时拿究各省直地方非遇大灾祲不许轻议改折四中途刁讼宜禁所在漕司但有旗甲中途讦告运官者即便移文本部及总督仓场衙门知会俟事竣申理不得輙自拘问俱从之
　　○云南道试御史史学迁奏查在京七十七卫所当该吏计一千三百名因卫所事简俱给假回籍人月米一石假三年则遗米三十石每年假千石则遗米三万余石尽为书吏班皂人等乾没殊可痛恨请断自今一切告假吏俱移文粮厅扣除满假之日准作实历推之各衙门吏员告假者皆然至如营伍之役占守御之包揽锦衣之官旗侍卫之充选光禄之厨役局厂之匠役国学之生儒各部之代历余如礼部之译字神乐观之乐舞监局之勇士途路甚多窝巢更巧俱当厘剔以佐国计下部知之
　　○癸未起升原任右都御史蹇达为右都御史兼兵部右侍郎总督蓟辽保定等处军务达辞不允
　　○故事吏部司官两广云贵四省共一员时四川巡按李时华黔人也请增一员以待云贵其旧额一员专畀两广下之所司
　　○甲辰以湖广右布政薛三才为本省左布政
　　○协理戎政兵部尚书王世扬以京营选锋逃从内官王朝为科臣所劾＜锍-釒＞乞罢斥不允
　　○甲申  圣母慈圣宣文明肃贞寿端献皇太后册宝礼成赐大学士沈一贯银币及中书官十一员有差
　　○乙酉兵科右给事中夏子阳行人司行人王士祯奉命册封琉球国王条陈奉使事宜以请一责成有司如采木造船取用工匠舟师之类精选府佐一员董其事而以廉干指挥二员副之一议处人从远涉异国阅历半载凡饮食物用弓矢器械之类与夫驾船执柁观星占风听水察土以及医卜技艺例得备带乃最要莫如夥长舵工阿班等役须择惯熟精练之人毋令通海豪猾得以藏匿至医卜各带二名则取之所便天文生一名即就闽中择取＜锍-釒＞下礼部覆请从之
　　○命英国公张惟贤后军都督府佥书管事　　○丁亥礼科都给事中张问达题年来诸藩多任私情如报生请名请封之类殊滥觞可痛盖缘诸藩典礼未谙府中群小鼓煽拨置长史教授等官衰老贪昧受贿通同遂甘心妄奏非以三尺法重绳之何以清源而去蠹哉报可
　　○户部覆总河曾如春条陈河上切要事宜二款一储薪米将滨河一带州县动榖碾米运赴工所以备治河人夫食用芦草秫秸径行附近有司先发官银照依时值采办一议蠲恤查佥派河夫州县各将本年存留钱粮酌量蠲免其二十八年以前带徵系未徵在民者准三十一年停徵一年以宽民力至于漕河挑河筑堤之地既属小民恒产悉听河臣会同该省抚按剂量安插毋致失所  上曰省直屡遭河患今工作繁兴夫役重多百姓办纳艰难著各官加意抚恤接济俾令鼓舞趋事
　　○礼部右侍郎管翰林院事郭正域言我朝  列圣享国长久无如  世宗  陛下聪明英武当法  世宗臣谨按  实录宝训列其事迹惟  陛下览观嘉靖初年御史陈实言广东珠池宜罢御史卢琼言各处镇臣宜罢俱从之又狭西镇臣廖堂诬奏华州知州刘锦御史喻茂贤白其事即命复职此  世宗初政一日而天下改观也其他如用御史毛凤韶言罢外差内使十余处用给事中张润身言以赴任请家人十五名自随降镇守少监刘福安三级并革去云南镇守官用兵部言诏下南京勘问进贡鱼笋浚索舟夫内监高昇以奏请增官下南京织造内监李政法司提问因都给事中朱隆禧劾武定侯郭郧欲复各处镇守内臣为黩货殃民已之用巡按浙江御史王绅巡抚云南都御史汪文盛言并罢各处银场撤回已遣采取之使且治妄奏银场可采浙江赵璧云南唐弼等臣反覆思维  世宗举天下镇臣一朝撤尽  皇上奈何以此辈布满天下  世宗不难于尽革前朝之敝政
　　皇上何难于更新自己之往事伏愿  陛下与天下更始凡迩来敝政尽行改罢其无辜被逮诸臣尽从宽宥使天下晓然知  陛下之心未尝一日不在百姓也  上可其奏
　　○赠故日讲官礼部右侍郎兼侍读学士掌院事敖文祯为礼部尚书
　　○礼部署部事左侍郎李廷机因年终类奏灾异请罢矿税疏入留中
　　神宗显皇帝实录卷之三百八十


大明神宗显皇帝实录卷之三百八十一
　　万历三十一年二月戊子朔吏部以司农重任久缺左右侍郎具吕坤夏良心等名以请不报
　　○命礼部右侍郎郭正域等祭三皇之神
　　○己丑大学士沈一贯等以日讲吉期并撰讲章以进  上报可
　　○吏部言总河曾如春＜锍-釒＞河工切要三事一示激劝见任河工州县正官着实分别举剌一明职掌河上委官专以该管河道为主别道不得干预一设赞画二员比东征事例
　　○宗王常津请重补额妾三人礼臣冯琦以非例当停止
　　上是其议罢其一礼科都给事中张闻达言例无两存既未协宜悉罢  上以前旨已行不允
　　○兵部请将京营马政专责成将领覆寺臣周孔教议也从之
　　○先是正月初二日海虏千余骑奔西石硖犯抢番汉兵备副使李有实同西宁参将张大纪镇海游击杨柱统兵御之当阵斩获首级一百三十六颗总督李汶至是以闻
　　○庚寅户科都给事中姚文蔚等上言欲济国用不可不讲求理财欲求理财不可不先罢矿税愿亟下明诏撤回中使尽罢矿税诸役使民欢呼更生稍得苏息然后徐命大司农修举废坠督责逋负民力少舒民心大顺自将乐输而不怨孰敢复言发内帑者伏惟采纳施行不报
　　○辛卯辅臣沈一贯等恭视乾清坤宁工程赐茶因揭请亟下巡漕巡仓二差并河南狭西二抚其凤阳巡抚李三才宜职供职且及各道试御史应实授差遣
　　○壬辰定国公徐希皋以宅灾引罪  上宥之
　　○以礼部郎中吴默为尚宝司丞
　　○癸巳先是内官监陈永寿承王朝撤回后仍令民窑三则征收妄谓会议已定行委县官照数催徵业得旨矣顺天府尹许弘纲具＜锍-釒＞执争谓查勘官窑仅一二座其余尽属民窑并未会议何忍横征乞撤永寿而并罢其法信  明旨而免及其余于是工科都给事中白瑜言永寿亦自知窑课难支众心难犯委托县官徵收不过借万金之虚名驾有司之实祸行逢迎之小术为脱身之完策  圣天子当培餋畿民以作藩篱今四方已莫必其命忍戕此辇毂之苍生与天子共天下者惟良二千石今外郡已难保其民忍诬此保厘之府尹工部尚书姚继可亦言官窑宜封闭民窑不可徵其东西两行烟炊仍旧催督铺□办进顺天巡抚刘四科又言永寿代王朝是以暴易暴也应一并撤回俱不报
