<!-- { "loadSidebar": true } -->
　　○礼部以京师旱灾上言今日旱灾皆诸政废弛所召盖天下人情莫郁于此时郁气浮发必结为灾如  储宫天下本也不令与诸臣相接讲明经术练习世务而久置之深宫使耳目聪明俱塞天下之人心郁乎不郁乎大潦为国家撑持桢干缺其大半按差为朝廷察吏安民久请不下甚如刑部衙门悬印半载谳决无人控吁无路怨气满狱天下之人心郁乎郁乎内帑山积而闾阎半菽不充父卖子夫鬻妻惨不忍闻  皇上曾不大发金钱以亟赈而坐视其死亡天下之人心郁乎不郁乎逮系之臣如满朝荐下孔时皆一时循吏为  皇上爱餋百姓者以权珰罗织而使之累年淹禁见天无日与鬼为邻天下之人心郁乎不郁乎废弃诸贤永远久锢铨曹日补牍以请而点用百不得一登用无期正气塞结天下之人心郁乎不郁乎郁气最能千和而况四海同一郁积以故结成旱魃鼓为恒风灾祲见之畿内变异触乎  圣心庶几  皇上之感悟而实见转移耳夫君犹天也天以雨露为膏泽君以膏泽为雨露  皇上诚慨发德音将以上诸政一旦举行不出片纸而甘霖偏宇内矣＜锍-釒＞入不报
　　○壬申升前府经历王国熙为宗人府经历
　　○升济川卫指挥高所学为崔黄口守备杭州卫指挥仇芳为云南蛮哈守备蓟州卫指挥蔡一鳞为浮图峪守备大靖城参将王国钦为甘肃永昌参将万全都司掌印余世卿为宣府东路永宁恭将
　　○是日原任致仕吏部尚书蔡国珍卒于藉赐祭四坛造坟安葬谥恭靖国珍繇嘉靖丙辰进士第二甲例当授北部以相臣严嵩有昵就意特乞南居南刑曹典一时名流讲求性命经济有南都四君子之称改南铨曹升闵督学赏拔不拘常格所得士如李廷机苏浚其最著者以不狥干请请告归田者十九年嗣起补闽宪副历晋南操江都御史南吏部尚书满三年考特召改北黜陟明允一无所狥时当国为张位系同里人因事相左遂引年归珍素履皭然死无千金之产子孙至不能具婚娶云
　　○癸酉复除御史黄升为山东道监察御史提调北直隶学政
　　○甲戌荫故户部尚书贾应春孙贾名杰入监读书
　　○是日原任户部左侍郎卢维祯卒如例赐祭一坛造坟安葬妻张氏祔葬维祯福建漳浦人隆庆戊辰进士三甲第一初授太常博士祭捧祝册以仪容可观  穆宗睿盻久之自是凡大典礼皆命维祯充供祠官及转吏部封司主事周历诸司属江陵有疾少宰王篆以  上意讽诸部郎出祷考功郎孙矿义形于色维祯以选事方殷闭户谢之事遂寝繇太常少卿历晋太仆光禄太常大理卿力疏捄李材几致不测转工部左侍郎刑科给事中张问达以庸鄙纠之遂谢事归十八年乃卒维祯性宽和无疾言遽色所安厝事物虽细琐皆有定处在床箦中作书亦端楷不苟颇以不戢家人为乡里所讥
　　○乙亥升南户科给事中邓云霄为湖广佥事
　　○命御史冯嘉会巡按山东
　　○敕遣总兵张国柱镇守山西等处
　　明神宗显皇帝实录卷之四百六十九
明神宗显皇帝实录卷之四百七十
　　万历三十八年四月丙子朔孟夏享  太庙遣官行礼
　　○委署临元中军游击叶定远受贿匿谋擅调侬应祖兵欲为土舍白麟报土酋张德胜等占据教化山城之讐巡抚周嘉谟廉淂其情与云南巡按邓渼先后参劾至是部覆叶定远革任行巡按御史逮问其白麟张德胜等争地事情作速勘议处分务求安妥报可
　　○大学士叶向高言臣再＜锍-釒＞乞归两奉緼纶  君父之于臣子如此勤笃臣敢不黾勉图报万一顾臣之求去不在人言指摘而在衷曲不安不在一身之去留而在国家之治乱今天下到处灾伤人民死徙畿辅近郊流离载道中州齐晋更不堪言加之中外空虗人财俱尽一旦祸作天下人必不以罪他人而专以罪臣臣观自古危乱之朝必有奸邪之臣欺君误国书之史册万世为戮臣若不去亦当典此等同被恶名且  皇上留臣将以用之也用之则当少行其言而今章＜锍-釒＞不下大僚不补起废不行按差不发刑部尚书不点请署不报臣之微诚皆不能得之于  皇上至于  东宫讲学阁臣会推而两奉  明旨皆云知道杳然无期然则臣虽勉留亦复何益天下人亦谁肯容臣居于此地而默  无言哉顷礼部奉诏修省祈祷臣窃以为祈之于天不若祈之于  皇上  皇上即臣等之天也一言之发便最甘霖一事之行便成沾溉至速至神无所停待故敢不避烦渎祈将  储讲会推二事慨赐允行悯臣之劳即予罢黜顷刻之间骄阳回灾旱魃退舍太平之理从此可期臣虽先犬马填沟壑有余幸矣疏入不报
　　○丁丑甘肃巡抚周盘以去年十月松套各虏捷闻计斩馘一百六十余级章下所司　　○礼科等科给事中等官张凤彩等合请  东宫刻期开讲不报
　　○是夜正阳门箭楼忽火至次日辰未熄
　　○山西太原府代州焞县民至臻家母羊产羔一首二眼四耳身若两半分二尾八足
　　○戊寅刑科给事中杜士全因旱灾请亟赦满朝荐卞孔时等及命官清理刑部轻重狱囚不报
　　○以神枢五营佐击吴汝玑为大宁掌印都司
　　○庚辰大学士叶向高以门楼被灾咎在不能尽忠匡赞所致＜锍-釒＞求罢去并引四方水旱盗贼及时政诸缺失皆为己罪  上优诏促出不允
　　○是日工科给事中归子顾礼科等科给事中等官张凤彩等各因火尖上言归子顾以  青宫辍讲及章奏不下致言路仕途政体民情诸郁所召张凤彩等以定  储讲行枚卜消夷裔释逮击发帑金撤税使为敬天勤民之实工科给事中马从龙请遇灾思惧急图省改礼科给事中周永春请省躬罪已急修实政皆不报
　　○辛巳刑科右给事中周曰庠上言顷以祈雨斋戒修省乃祷之时火适发夫火者积阴所生也阳足制阴则火安其性不致妄动阴或胜阳则火生其性不免横发昔人谓正士道消则火放贤赏淫官非其人则火灭弃法律则火贵近骄溢则火求之今日正与相同要之探本穷源不专在是盖正阳城楼与正殿相对坐子面午义取  圣主当阳正南面以临天下者也自万历二十年来深居大内讲学无期临朝无日大小臣工莫见  圣容朝夕左右不过宵小嫔嫱之流一念精明强义之心日蚀月消而人才邪正政事得失都置膜外昔年宫殿灾业已示谴延今一十余年玩愒如初所谓恭已正南面者杳无时日则何取于正阳之门为哉天故火之庶几  皇上顾门思义耳愿稍加振刷亲庶政信百官一如万历二十年前事则天下事尚可为天心亦可转矣＜锍-釒＞入留中
　　○壬午升宣府南山参将高策为蓟镇中路副总兵调万全右卫参将朱国良为大同新平参将马永口参将吴志望为山西北楼口参将升石营游击陈孝为延绥西路参将戚家堡游击胡国臣为辽东复州参将镇夷宁夏游击朱冠为甘肃庄凉参将复除原任守备程云路为大同新平守备
　　○子故右军都督府管府事署都督佥事刘承嗣照例祭一坛
　　○癸未广西副使张文奇以病乞致仕许之
　　○改祁秉忠为镇海游击
　　○起升原任守备张国卿为洪水游击
　　○给授祭酒等官傅新德等散官　　○甲申南京户部右侍郎兼南京都察院右佥都御史赵钦汤引疾乞回籍调理许之
　　○升户部主事王兴为山东右参议江西参政应汝化为本省按察使
　　○复除原任四川右参政袁茂英为湖广右参政兼佥事
　　○命临淮侯李邦镇承袭祖爵
　　○起原任南直隶督学御史黄升仍补山东道提督北直隶学政
　　○乙酉工科给事中李瑾因火灾请亟行诸臣所上封事以修实政回天意不报
　　○兵部尚书李化龙言顷四川重庆府忠州酆都县民谭良佐等奏石砫宣抚司宣抚马千乘倡兵劫夺杀虏多命及诸不法状随据该司遣人＜锍-釒＞辩言不忿部民减户口额数紊田土经界务永守民土填实黄册而擅兵杀掠之虗实及抗拒会审之有无据其自辩未能昭晰其中情状臣部有难悬断宜行彼中抚按严为查勘马千乘是否兴兵妄杀谭良佐等是否图谋财产并奏内事理虗实逐一勘明具奏务令处置详委使汉土心服遏绝祸蔓报可
　　○丙戌刑科给事中杜士全＜锍-釒＞请追还真人张国祥修观三万金及夷人哈非等置买玉石七千六百余金以行蠲赈不报
　　○简讨丁绍轼杨师孔俱以优归赐给勘合
　　○丁亥山西阳曲太原清源交城等县夜地震有声
　　○狭西总督顾其志以讨来等川捷闻计斩获虏首一百二十余级并叙甘肃巡抚周盘总兵柴国柱等官功次乞行覆勘升赏章下所司
　　○戊子  孝懿庄皇后忌辰遣官祭  昭陵
　　○大学士叶向高以西北旱灾请发内帑赈救未报　　○初辽左年例马价一十一万七千八百七十五两每年部发解辽广宁辽阳宁前开原海盖五道酌量马匹多寡均发买马总计全辽马骡五万二千余匹广宁数不及二万计马分银年应得马价四万两以抚赏除分马价六万四千二百三十余两外又扣留各道银一万七千四百六十余两广宁独得八万一千七百五两而辽阳等四道仅共分三万六千一百七十两乃广宁并此三万余两留用不发故节年少各道马价七万余两广宁固属大虏抚赏与各道相关而宁前开原又自有赏其广宁抚赏虏如黄台吉小歹青等仍犯抢宁前辽阳地方至是巡抚李炳及按臣熊廷弼遵旨会议＜锍-釒＞请兵部再加酌议查照各边事例给发抚赏正项银两以济急用其年例马价查计五道马匹多寡定以万历三十七年为始从公均发专用买马备战不许广宁多分多扣那借抚赏则马价与抚赏判断各道与宁判断戎马充实而夷虏亦不致觖望矣未报
　　○己丑荫故太子少保吏部尚书严清嫡孙严昌祖入监读书
　　○庚寅廷试天下岁贡恩贡生员李九经等共一千四百三十一人
　　○时虏酋狡儿免歹青等聚众数万住牧烂蒲河意犯辽阳按臣熊廷弼拟留总兵王威以原官统领自己见在战丁驻防河东专听督臣调度以御西虏防东夷俟边情大定别行推用部如议请从之
　　○命御史张惟任两浙巡盐
　　○辽东巡抚侯代李炳循例类参上年夏秋河东失事官员守堡等官李廷柱等备御等官寗国胤等分别重轻究治章下所司
　　○辛卯户科给事中王绍徽因齐鲁燕赵旱灾条上十一议一额税之征不得俱累见在人户包赔一或发冏金十万赈济或照留本年应解内帑税银以二分充军饷一分赈饥民一平籴募□易粟一劝富民以豢能活饥民数十百以上者授官予级一计户给粟令民自为粥糜不必假手以滋乾没一修西北边墙墩堡东南陂池水利俾饥民就役得值以赡一谕富室以余粟照依时价粜与饥民一守令裁革馈送供帐以示忧勤一非大辟不赦者令入谷免辟一慎选有司惩贪苛以惠民一责令有司曲意招集逃移使各复业倍与赈济银两所缺牛种官不能尽给则稍劝借于有力之家其种粒偿利＜锍-釒＞入不报
　　○礼部以祷雨未应＜锍-釒＞请修省  上因谕百官曰旱灾异常  心深用儆恻每于宫中引咎责躬竭诚祈祷紧要政务次第举行尔大小臣工亦当仰体君上至意僇力同心共图消弥若彼此纷纭攻讦不已何名修省以后著各修职业凡有论奏俱候朝廷处分毋得争兢
