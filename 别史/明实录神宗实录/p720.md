<!-- { "loadSidebar": true } -->
　　○癸酉大学士方从哲言顷者  皇上点用按差五人事体便觉＜锍-釒＞通只从点差一念扩而充之即为维新之一会因列急务上请一  储讲当开而侍班讲读等官不可不补一  瑞王婚礼当完而  惠王  桂王选婚不可不并举一大僚当点而都察院三堂及顺天应天巡抚二臣不可不先点一起复科道当补而考选之命及张光房等五人之疏不可不早下一各省司道当补而畿辅浙闽秦楚山东河南有事之时需人更急尤不可不急补不报
　　○初御史刘光复言工部奉旨召商于南直浙江等处议买鹰平条稿等木分为三运以备撘厂找架之及用查头运少木三万三千六百二十二根浙江二运木少五万一千八百五十四根多系原任淮抚尚书李三才盖房强买盗用  上命科道同工部堂属官亲往通湾查视至是兵科给事中吴亮嗣回奏言臣到皇木厂查头运解到之木既未入厂又未还价商人极诉系是李仆诱买然事已十余年诸商或死或逃诚难质对惟是浙江二运之木商人具告原木五万余株泊在河下以洪水漂流止捞得三万余株还顿河滨尽被宦仆李七等强买票取以去其二万余株漂散无影臣等拘集商人共往李三才宅视其一二三重及右旁已成楼寝斧斤验视杉木颇多及其最后一楼商人以为大半此木为之楼后有空地人言系拆去廊房亦难知其用何木植矣大约本宦一宅琳琅精巧骇心夺目身非至圣何以开位育之堂事本繁华云胡挂双鹤之扁又本宦宅东有隙地一区原系国家旧皇木厂伊仆亦自称认租佃住夫国家之地自应还官岂有置敕书于此种花树创台榭于此但藉口先夫子之牌位而遂扬扬若固有之乎乞敕下法司拘集李七李四及诸商诸匠人等严刑讯究有价若干无价若干商人则卖若干追价还库依律究拟工部覆奏得旨付法司
　　○甲戌巩昌府地震
　　○大学士方从哲以各衙门诸臣皆为  东宫讲学与  瑞王婚礼举行无时约各词力请即至再至三必期得旨复特＜锍-釒＞申恳是时交章请者礼部等衙门侍郎等官何宗彦等詹事府詹事孙如游等太常寺等衙门少卿等官翁宪祥等右春坊右庶子等官王毓宗等翰林院修撰等官杨守勒等礼科等科给事中等官姚永济等言甚切至
　　○长芦巡盐御史潘之祥条议盐法一防沿河夹带议于德州临清东昌济宁四处各委巡河巡盐等官凡官船粮艘严加搜缉如有夹带究治船户一严营军私贩京营军士往往骑坐大马挟持弓矢刀剑百拾成群驮载私盐巡缉人役莫敢谁何请令通州参将守备等官协力缉捕有功纪录失事参处其营捕各官如有纵军私贩一体并究一禁商民之影射于额引正余盐外不许夹带沉没引盐不许捏告补掣一止奸商开引于边中额引外不许借名济边增开盐引以壅盐法户部题覆  上命依议行
　　○乙亥以  瑞王婚礼传令钦天监择日
　　○兵部覆辽东巡抚郭光复疏称  祖宗朝以女直种类归款分置建州毛怜海西等卫各授指挥等官万历初年惟南关王台最强自台故而其子猛骨孛罗与其孙歹商相残遂弱奴酋之祖教场父他失为我兵掩杀奴酋亦孑然一孤雏也彼时惟北关之逞加奴仰加奴最强遂日紏西虏以攻杀南关为事而我开铁亦时被侵扰十一年逞仰二奴被戮而奴酋于是渐长与二奴子卜寨那林索罗角立矣二十二年卜那二酋思报父讎又日与南关相构遂反戈以攻奴酋卜酋竟为奴酋所杀而奴酋势骎骎盛比北关请卜酋尸奴酋剖其半归之于是北关遂与奴酋为不共戴天之讎二十六年那酋又攻猛酋猛酋力不能支因质妻子寄命于建寨者几二年奴酋视猛酋为釜底鱼遂以计杀之此二十八年事也及我中国切责欲问擅杀猛酋之罪而革其市赏奴酋因悔罪许妻猛酋子吾儿忽答以女厚送之归中国原其悔罪置不问至三十一年那酋与白羊骨又紏庄南抢杀吾酋吾酋穷因投奴寨自后吾酋不还而南关之敕书屯塞地土人畜遂尽为奴酋有矣迩年以来奴酋自称恭顺每以北关戕杀南关为口实而实以与为取北关觖望于南关之不得每以奴酋谋犯内地为口实而依附愿效其忠自四十一年北关又收奴婿卜占台妻之以女坚不放归奴酋于是与北关深恨积怨且其富强已非一日每藉婚婿为名种地为繇必欲将北关一鼓而吞以为窥伺内地之渐我南关既失止靠北关如线之藩篱若再失守则奴酋紏结西虏害可胜言哉故今日筹辽必以救北关为主惟是奴酋反覆靡常顷抚臣提兵出塞遣羁酋佟养性为间谍遣备御萧伯芝为宣谕谕之退地则退地谕之罢兵则罢兵而察其情形实怀叵测如以四十一年结退之地四十二年春复种秋复收必待来年然后已其退地果真退乎彼于金白二酋既云老女婿不与亦罢又云若不与我凭何盟誓其罢兵果真罢乎始而具结退地我信其退既而背盟种地我任其种今复勒石以待来年我亦与之待彼不求婚婿我信其不求彼必求婚婿我又代为讲求亦为其所愚甚矣夫南关即不能遽复而新种之地必不当令其再收当今春复种时即当蹂其田夺其牛诛其人乃隐忍姑息业已示怯转盻来春垂涎有日用兵剿逐宁烦再计至于婚婿两事曲在北关而奴酋未必直也即完其婚婿而两家亦不能式相好也奴酋以婚婿为名并吞为实北关不与其婚婿正不欲遂其并吞我中国惟宜置之度外听其自相狺狺何必为彼居间作伐强北关以难堪狥奴酋之愿欲乎一意决绝处置得宜乘其外宁修我内治如敌数火器急为建置城堡墩台蚤为修补设守了之军夫禁出边之樵牧稽查虚冒移置将官责北关以训练之义宽罪弁以使过之仁挑选援兵期得精壮皆内修之实所当听抚臣以便宜行事者也  上曰该镇制驭机宜著抚臣便宜行事务保万全余俱依拟
　　○刑部请革高务实武英殿中书职衔寘诸理言故相高拱捐馆三十六年其应立之嗣应承之产岂待今日争持始定今高务实已经奉旨听勘而抗拒刑官污蔑县令乞敕吏部禠革仍移咨本部转行彼处究审以凭详覆报可
　　○吏部尚书邹继之再恳休致  上曰铨衡重任卿以宿望特简公清端慎朕所鉴知且精力有余何为引疾求去宜遵新命供职副朕眷倚至怀会推及监司台省等事已知之矣俟即简发
　　○丙子中极殿大学士沈一贯卒一贯浙江鄞县人隆庆二年进士改庶吉士授简讨升编修充日讲经筵历谕德庶子少詹教习庶吉士升礼部侍郎改吏部加太子宾客以艰归走□尺礼部尚书二十二年十二月以礼兼东阁大学士入阁同知经筵充正史总裁二十六年主会试累加至少师请告回藉卒于家礼部覆本官翼国本于拜相之初秉国成于行政之久虽物议颇觉沸腾而天下想望丰采  上以一贯久居首辅功懋赞襄准照例与祭葬仍加祭四坛还与之谥
　　○钦天监奏择七月初十日吉  瑞王成婚
　　○丁丑都察院覆奏原任御史荆餋乔熊廷弼止因意见偶左遂致风波蔓延然餋乔巡方贞廉毖慎廷弼督学严肃公明若杀媚两字当时已讶讹传日久益昭定论既经勘明均应起用刑科给事中郭尚宾言覆＜锍-釒＞意原惜才大臣用心自宜如此苐果真杀人媚人果非杀人媚人勘中之事也餋乔之贞廉毖慎廷弼之严肃公明事外之才品也论事而因及某品某才可也置勘事而谓某只论品某只论才不可也况餋乔当日以擅去而题参降俸傥今起任略不示惩则法守尽废而昔日署院之心亦不服矣愿诸臣以法相成于调停中存惩创之意毋遂置法纪于不问也  以王应麟为都察院右副都御史总理粮储提督军务兼巡抚应天地方
　　○以谕德温体仁署掌国子监事王毓宗回坊供职体仁疏辞不允
　　明神宗显皇帝实录卷之五百二十八
明神宗显皇帝实录卷之五百二十九
　　万历四十三年二月戊寅朔祭  社稷遣公朱纯臣代
　　○以陪祀官少殊不成礼谕后  郊  庙等祭有无故不到者重加罚治
　　○赐崇王翊＜釒爵＞薨逝碑文
　　○己卯扬州地震狼山寺殿坏塔倾江神祭牌崩裂
　　○以詹事孙如游为礼部右侍郎仍兼翰林院侍读学士掌院事同刘楚先教习庶吉士
　　○命御史李徵仪巡按江西
　　○兵部覆山东巡按翟凤翀勘过万历四十一年八月二十九日虏酋克敖等纠合部落犯中后所地方官军拒堵渠魁两歼虽斩馘仅止二十而保全城堡人畜无损所获已多  上曰功次既经勘叙薛三才等二员吏部纪录张承胤等八员本部纪录内薛三才张涛张承胤俟阅视日并加优叙李继功加副总兵职衔李光荣加署都督佥事各照旧管事高铨加游击职衔候缺推用丘坦等赏赉有差
　　○庚辰总督两广兵部右侍郎张鸣冈叙平黎之精言万历四十二年十二月崖黎作乱初议专剿抱繇羁縻罗活故臣屡次遣官入峒招抚而罗活则欲挟以同抚抱繇情甚叵测随该道镇分兵八路东西协剿半攻抱繇半守罗活绝其应援俱用新制竹笆抵箭又用各色火器冲击贼始不支自折栅出遇箐即逃兹奸民刘一信就缚二峒首恶或擒或斩余党虽窜伏穷山我皆据其巢穴资其糗粮黎在今日犹釜鱼阱兽敬先驰报以慰  圣怀章下兵部
　　○辛巳户部覆河南山东湖广各抚按＜锍-釒＞言藩禄以万石为率载在典制其余田地湖洲等课皆无定额伏读会典一款各王府钦赐田地佃户照原定则例将该纳籽粒每亩徵银三分送赴本管州县上纳令各该人员关领不许自行收受自景恭王就国于湖广之德安始请武汉湖课后渐及湖田地刑部疏止之诏曰可万历十六年  潞王奏讨景府遗业遣官执数十年虗数以求足额抚按二臣议虗额不得取盈承较不得妄遣奏俱得请木有丈勘管业之实也今  福王因徵角□羊而求丈管连跨三省遍遣中官虽有不许扰害之  明旨然而阎时往汝洲因需索不遂辙将地户鞭死冯进忠张佃梁进等所往府属用夫皂廪粮万计曹登刘显初至东省金鼓旗帜尤乱典制去而复来可谓遵旨不扰害否且自行徵收谓有秦府事例夫会典万世当遵秦府何足为例况秦府虽有赡地不过一方而福藩地连三省此在事势必不可行在人情必不能堪在邮传必不能应者臣愿王勿复比例也时部寺台省衙门各疏言之
　　○以刘曰梧为都察院右佥都御史整饬蓟州等处边备兼巡抚顺天等府地方以喻安性为山西副使昌平兵备以杨应登为广西仓梧道副使
　　○命御史潘汝祯巡按山西王雅量巡按辽东金汝谐巡视光禄
　　○谕户部朕弟潞王新薨伊子尚幼餋赡不敷所请禄米难拘常例准着减半给与以示朕优恤至意其湖广庄租着遵前旨行
　　○命南京户科给事中张笃敬巡视南京京营
　　○吏科都给事中李瑾兵科都给事中张国儒广东道御史李嵩等疏陈晋省土瘠民贫徭繁赋重加之频年灾沴沟瘠未起边饷宗禄孑遗是赖若以税使骚扰必有逃亡激变之忧乞允山西抚按奏请停止付有司徵解不报
　　○兵部署部事吏部左侍郎李志以老疾请告  上谕以精力未衰兵戎重务着照旧兼摄
　　○以神木榆林二道冲边难缺金忠士张联奎准照原推升补仍令刻期赴任
