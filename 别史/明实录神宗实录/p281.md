<!-- { "loadSidebar": true } -->
　　○南京都察院右都御史耿定向以许弘纲王孟煦论劾求罢不许
　　○辛丑  上视朝
　　○先是大学士王家屏＜锍-釒＞请不报至是内侍传谕王阁老忠爱已见矣昨升殿头眩坐不能久家屏具＜锍-釒＞谢更申前请
　　○升山东按察使刘东星狭西按察使戴光启各右布政使东星湖广光启河南
　　○大学士许国满六年考晋兼太子太师吏部尚书余官如故荫一子中书舍人累辞不允
　　○南京浙江道御史王麟趾言右都御史耿定向论御史王藩臣科臣言者接踵矣左都御史吴时来独违众参覆藩臣被论不过以投揭之迟查投揭  大明会典无文诸臣意起之耳况北台＜锍-釒＞入即闻故次日投揭纵人知之亦难为力若南台道里远一被人知且有从而媒孽之者如御史孙鸣治论劾守备徐邦瑞寅缘淂免御史陈扬善劾主事刘以换托留不获竟挟仇及噬此皆往事可鉴故迩来呈堂有延及一月者盖亦相沿之例非自藩臣始也时来不察其所以忿气厉词是诚何心乎进士薛敷教抱愤抗论乃大学士许国副都御史詹仰庇弹章相继夫国阁臣定国是于庙堂仰庇宪臣表风裁于朝著者也不能植善锄恶反尔党同伐异国故碌碌仰庇则负时名者亦若此他尚何望哉时来当纠邪之任而躬自为邪居言官之长而阻人之言国家何用此人为哉乞赐罢斥以为不忠之戒其投堂台＜矢见＞应否在三日之内明白申饬以便遵守
　　○壬寅大学士许国因南道御史王麟趾＜锍-釒＞及言小臣一开口不必其是便以为风节大臣一开口不必其非便以为朋党小臣百诋大臣輙以为不可屈而抗威权大臣一侵小臣便以为不能容而阻言路世道如此亦可慨矣伏望将臣罢斥则政本重而愚分亦安旨慰留之
　　○丙寅诏严禁匿名投揭造谤者是时南都有传流一书名曰逐客鸣冤中多指斥朝政之语南给事中杜縻徐桓以为言故奉兹谕云○南京广西道御史黄仁荣言大臣当为国家持大体不当与言官竞小节御史上＜锍-釒＞公朝投揭私署迩来陋习耳御史偶失之罪不至参罚  祖宗设两京都御史固淂参论御史而御史亦淂弹射都御史均以论劾为职与部寺堂属不同且投揭之不便者三不必者二近事可鉴者一御史章＜锍-釒＞  皇上尚未赐省都御史先淂博观不敬莫大焉一不便南都去阙下二千余里一有传播百弊丛生二不便弹劾之＜锍-釒＞驱逐豺狼常虞反噬语曰谋未发而闻于外则危三不便御史风闻论人即有未当御史身当其罪不及都御史也不必者一论劾官员即有权贵为势所必避门生故吏为情所必狥御史言之都御史将止之乎不必者二迩来章＜锍-釒＞或至途中而进返或至阙下而不投总之私槖先传可援而止此所谓可监也定向昔副北院既极言以抵周之翰今总南院又借事以参王藩臣今日之事非有大不可者已祗因周继一二知厚急索＜锍-釒＞稿不淂耳吴时来既同总持之责宜有救正之言乃其持说益悖不胜恣睢陵轹之意总之一希北台之转一急冡宰之椎皆欲以风力受知如往事也
　　○癸卯左都御史吴时来言南京御史王麟趾黄仁荣连章论臣乞将臣罢免以偿御史两月之俸旨慰留
　　○升狭西右参政李春光为本省按察使专驻宁夏
　　○山东抚按李戴等＜锍-釒＞称衡府商河王载塨贤声素著乞赐旌奖许之
　　○甲辰工部言铸钱一事南京工部应铸六万锭一分进司钥库五分送太仓顷因式样不合行使不便议角□羊料代铸然国家钱币务禆寔用假使民间委置匪但虗靡银两且于钱法阻滞其角□羊太仓五万锭留一万锭以便搭用余四万锭先角□羊一万锭余三万锭炤例角□羊料续铸其内库钱一万锭本部不能代铸炤旧角□羊进至禁伪钱收杂钱俱于钱法有禆而往代杂钱流布外郡已久合从其便辇毂近地一应房号税课宜多收制钱淂旨南京铸钱不堪行使准炤数角□羊料工部一并铸造应进内库者于太仓数内拨补务足一万锭之数伪钱杂钱严行禁治
　　明神宗显皇帝实录卷之二百十四终
　明神宗显皇帝实录卷之二百一十五
　　万历十七年九月乙巳朔颁给朝鲜国王李昖会典全书从其请也
　　○丙申  孝恭章皇后忌辰遣侯薛钲祭  景陵
　　○升吏科左给事中彭国光为山东按察司副使刑科给事中李文郁为湖广按察司佥事广西道御史王道正为河南按察司佥事广东道御史管九皋为狭西按察司佥事
　　○长芦巡盐御史龚云致言长芦山东二运司分解宣府饷银共四万八千两欲比山东布运二司额解辽东民运事例一体类解太仓转发从之○岷世子干跬以嫡母妃殁生母夫人卢氏请照例加封次妃礼部举要例职掌报允但不给冠服册命
　　○黔国公沐昌祚每与司道官竞礼昌祚曾获姚营乱兵五人发按察司收锢不纳比抚臣同三司于教场会谳兵噪事昌祚又不预遂不胜愤上疏言状因求罢旨慰留特命抚按议该镇与司道相接礼仪
　　○己酉福建兴化府知府范梅谒巡按不长跪并欲以此礼见巡抚巡抚周采巡按马应乾交章劾之部覆降级调用允之
　　○衡府汉阳王长子戴尘卒夫人崔氏自缢以殉山东抚按以闻建坊旌表赐名贞烈
　　○庚戌吏部尚书杨巍覆南道御史王麟趾黄仁荣等疏言呈堂揭帖必不可废定向时来皆负重望大学士许国等系一时正人麟趾等论一事而别生枝节肆起波涛岂  圣世所宜有哉总宪大臣申明宪规辄欲罢斥诚不知其可也旨以体统宪纲不宜纷争妄诋夺两御史俸麟趾半年仁荣三月以后南道揭堂论事者三日参官者五日著为令
　　○辛亥火星顺行犯南斗杓第二星
　　○礼部言庶宗请给名粮必先奏报各府皆同独秦府奏报止于中尉不及庶人以故请粮必须行勘往往有得不得之异今后合奏报如例庶法令画一从之
　　○壬子以礼部左侍郎兼翰林院侍读学士李长春礼部右侍郎兼翰林院侍读学士黄凤翔翰林院修撰余继登萧良有俱补经筵讲官简讨葛曦范醇敬补展书官
　　○升尚宝司少卿王汝训为光禄寺少卿○癸丑以重阳节赐四辅臣上尊珍馔
　　○甲寅山阴王俊栅称老乞以长子充熙摄理府事从之
　　○河南巡抚周世选疏称周府宗学长辅国中尉勤美宗学生镇国中尉睦禾□木皆孝行可嘉乞旌奖许之
　　○乙卯肃王缙＜火贵＞薨子绅尧幼冲命亲支辅国将军缙福□火协助府事仍给尧世子冠服
　　○泰宁等卫夷人阿把秃等七十三员朝贺赐马价绢疋靴袜如例
　　○提学御史杨四知言纪纲不振由于用舍不慎甘肃地当孤悬诘戎久废总兵刘承嗣整饬行阵忠于谋国非刻削者比也乃乱卒一呼总兵报罢诚为非计至于乱卒欲胁抚臣以戕总兵尤非抚臣之罪明矣抚臣曹子登相机设法以安反侧顾泯其功而击其去尚谓之有纪纲乎乞将子登推用并承嗣兼录则纪纲可振逆志可消矣章下吏兵二部
　　○始命建州夷酋都指挥奴儿哈赤为都督佥事
　　○丙辰追赠前少师大学士赠太师张四维特进光禄大夫
　　○命司经局洗马兼翰林院修撰王祖嫡翰林院侍讲陆可教为武举考试官中武举赵绅等一百员名
　　○戊午霜降节遣侯张炳李环宋世恩伯王学礼方烨刘应元谭国佐朱世雍吴国乾分祭  九陵伯张元善祭  景皇帝陵寝都督同知陈承恩祭  哀冲  庄敬二太子坟
　　○袁州府万载县以霜降行祭忽闻天鼓鸣有黑烟腾起陨石于演武厅畔
　　○工科给事中李汝华参劾戎政尚书郑雒少詹事黄洪宪宣府巡抚王学书得旨雒洪宪各供职学书别用○吏科给事中史孟麟疏参少詹事黄洪宪左都御史吴时来言洪宪典试北场改正朱卷以行私失去墨卷以灭迹以孙坤浩之文作程而以巢士洪之名中式时来为都御史  皇上覆试举人时来以党护洪宪南台不授揭帖时来乃请立宪规箝言官之口乞察时来惩其改节许令致仕黄洪宪或令闲住或调别官报已有旨
　　○总督仓场右都御史温纯以忧归升南京都察院右都御史耿定向为户部尚书总督仓场
　　○己未宴朵颜等卫朝贺夷人干堆孛来等七十三员名如例
　　○南京广西道御史黄仁荣论劾南京兵部右侍郎今升南京刑部尚书王世贞言其补兵部侍郎未久前任以巡抚升大理卿被劾回籍不得通理前俸违例考满希图恩荫并参吏部挟同欺罔吏部尚书杨巍辩世贞被劾在籍养病历经荐举起用自当另议与论劾改调以后任之日为始者不同今工部尚书曾同亨户部左侍郎孙丕扬皆然非自世贞始也得旨考满通理参酌公评既系题准事例王世贞照旧供职于是工部尚书曾同亨户部左侍郎孙丕扬皆上疏求罢俱不允
　　○东虏脑毛大纠合西虏白洪大入辽东平虏堡总兵李成梁遣兵逐之备御李有年手刃数虏虏以骁骑围有年磔杀之把总冯文昇赴救被创亦毙转战良久虏小郤遂班师获二十四级丁夷失亡者百三十余人矣次日虏亦徙去吴大积等遇之于镇边堡报斩首三十五级虏遂犯沈阳及蒲河皆有所杀掠又分数千骑入榆林堡凡七日而出境督抚按臣后先以闻所报不无小异后李琯疏言属夷长昂入寇李成梁之兵殁于阵者八百人边吏匿不报
　　○庚申大学士申时行等进遵旨誊写过  成祖文皇帝实录一百三十卷共计四十六本
　　○少詹事黄洪宪辩科场一节已经覆试公道昭明自无可议矣今汝华之论曰覆试特以论文关节则干法纪礼部题准事例凡参奏举人会同部院科道并原奏官覆试真伪自明今未覆试则曰其文劣也既覆试则又曰其文虽优而有关节也以无形无影之言为的据以其见共闻之文为难凭沉冤何由而雪哉在孟麟则论臣改正朱卷以行私失去墨卷以成迹夫朱卷同考官先阅取中方送总裁谁为改正若墨卷见在礼部可查何尝失去其谓臣以孙监生之文进呈以巢士洪之名中式请特发进呈录并取刊行试录与巢士洪墨卷公同查对则群疑不辩而自释矣因乞归田里左都御史吴时来亦辩科臣孟麟指摘臣以覆试投揭二事覆试须凭文字臣与同事十七八人各秉丹心各具只眼谁敢欺瞒而诋臣为党护乎自设南京都察院即有此揭帖二百年来南道多少忠谠不闻缘此阻塞臣与耿定向因事申饬而诋为阻塞言路不思开言路须令都御史伸一喙乎乞容休致以息人言旨俱优答不允其去疏各再上亦不允
　　○先是万历十三年长西河等司进贡国师以病归未领买茶勘合归而诸番日以争茶斗至刻木为信乃已至是贡夷求两度勘合且请浮于额礼部言茶禁甚严不可多鬻十七年勘合照例给予所请十三年勘合止补其半以俟后来更给报可
　　○壬戌予安乡伯张纮祭葬如例
　　○诏给太仆寺马价银四万二千六百两于蓟镇从督抚张国彦请也○癸亥直隶巡按徐申请动支顺永保河四府赃罚发各府籴谷备赈允之仍著为例
　　○甲子代王鼐铉请追封生母吴氏为次妃与父恭王合葬许之工价自备仍准王出城省祭
　　○原任南京礼部尚书姜宝以业田千亩创立义庄赈给贫族请旨照先年大学士徐溥事例将地亩册籍印发府县永远遵守许之
