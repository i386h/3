<!-- { "loadSidebar": true } -->
　　○广东巡按御史蔡梦说勘核岭东剿平岑冈功次擒斩二百四十六人俘获贼属四十口夺获器械牛马若干安插男妇一千五百五十丁口俘虏除审决及监故外惟有江梁彩等四名俱幼监候待长发边远充军调度文臣吴文华等及将士洪梦鲤等以次议赏报可
　　○兵部覆云南按臣苏酂题躬览地势参酌时宜分别南北夷虏之情权衡制驭缉宁之策条为四事一并将权请于腾越置参将一员统兵二千为迤西等司声援姚关顺蒙各改守备一员俱听节制一省兵费请命腾永临安二参将所辖兵食随地取给不烦远运土司岁纳差发即令改米分贮以充行粮一毋广边地请以户撒等田悉给陇川猛卯等田悉给多俺盏西岳元等寨悉归本酋蛮夷祸本已伏速应扶立罕送俾之统集部落招抚夷民而参将驻兵遥为之势一切远戍驿卒并皆报罢一毋轻边任请于金腾临安精择兵备二员金腾道并辖顺蒙澜沧道移驻北胜以便调遣而资弹压三年一查核一切擒斩小捷不得要功混报诏依议行
　　○升参将解一清梁文各副总兵协守蓟镇宁夏
　　○癸亥谕户工二部朕念各处灾伤小民困苦节次蠲赈一应救荒事宜已敕所着实举行近有无藉奸徒借言饥荒聚众抢劫有司莫能禁制渐不可长各抚按务督率兵备徼巡官遇有乱民即时擒获枭示前有旨朝廷惟恤饥民不宥乱民抚按官毋得姑息酿患并察有司严禁科派轻省差傜减削浮费多方处赈以安地方其民间米价及往来贩籴有无通融听民从便如有逼勒减价闭遏籴卖者以故违明旨论行与抚按官知之盖从辅臣之请也
　　○勘理河道科臣常居敬会同督臣舒应龙再上河工一十四款一开建闸座以便防守议于古洪闸外加镇口闸一座外御浊水内蓄漕河一接筑缕堤以防中溃计自茶城以下塔山支河西岸起至河口止长五百丈阔四丈又补筑旧河缺口一道长六丈一议修坝埽以防危急王公堤累经冲决与黄河止隔丈许两河夹之势最危急议于本堤设法增筑实土石于鴈翅之内密钉桩木于卷埽之外并设顺水坝一座逼水北流一开创月河以避冲决谓既设顺水坝以逼黄河之北流复于运河之南开月河以引漕水之南去则二水相隔颇遥时加培筑可保无虞一筑宝应西堤以束漕流盖宝应湖口运道所必经近来挑浚徒劳浅涩日甚缘水势散缓泥沙易停议于阳山一带培筑西堤以束水势令无壅淤则粮艘不阻一砌邵伯湖堤以免岁修盖邵伯湖一浅二浅等处正当波涛冲击而排桩厢板其何能御应尽包石以捍其锐一浚理河身以利长运自淮安至仪真内河旧三年一浚后岁一浚之久之且置勿浚矣合于重运过毕清坝工完之后乘时挑浚并查复浅船之制一酌议分地以便责成以梁境至首闸属之夏镇主事茶城至清口黄河属之中河郎中而夏镇及南旺两主事并给关防敕书视河道郎中例以重事权一移官夫以资策应吕梁徐州二洪水势既平洪夫稍暇且属流寓随地可安议拨六百三十三名均派新旧五闸余者留二洪拽运而管河同知改住境山策应一设山阳长夫以便河工盖山阳河夫向皆市侩雇觅故增减之弊滋而逃亡莫可禁议令诸侩入银官雇注名立册按册拨夫实为长便一寝开支河以防善淤盖闸河水泉不多难分为二宜寝其工一查议故道以省繁费盖闸河出口无不与黄值即改避而南亦难远害况弱汶之流不足以湿淤沙故道之议固应并寝一停拆三坝以保成功崔镇徐昇季太三坝原为洩水而设议拆者为其高而坝外堤岸更高于坝是存之未碍宣洩之利拆之反滋泛滥之虞也一停浚草湾以节财用草湾一河阔二百余丈先尝开之以保淮城耳淮黄之水藉以分流而开塞靡常无烦浚凿俱如议行
　　○原任少傅兼太子太傅吏部尚书武英殿大学士郭朴奏妻李氏封一品夫人病故乞求例恤命如例加祭一坛
　　○甲子升国子监司业王祖嫡司经局洗马兼翰林院修撰充  玉牒纂修官
　　○南京国子监祭酒赵用贤奏求修理国学以肃教政许之
　　○升大理少卿许子良都察院右佥都御史巡抚贵州
　　○延绥副总兵臧士劝蓟镇游击庄盛谷革任回卫抚按劾其不职也
　　○乙丑  上御经筵赐三辅臣藕鲜○大学士申时行以六年考绩乞致仕＜锍-釒＞曰臣草茅微贱幸以章句笔札周旋  世穆两朝暨事  皇上不自意蒙过误之宠拔之讲幄滥厕纶扉十有余年于兹矣臣才最下秩最崇望最轻恩最重岂敢遽图私便仰负  圣明顾臣叨一品六年属当再考绩殿最有成课黜陟有旧章而臣自考甚真当去已审盖臣弼臣也燮理赞襄实臣之责而顷者天鸣地动水涝旱乾岁屡不登人至相食流民因而劫夺悍卒每至噪呼纲纪之凌替可虞习尚之倾危难挽臣日与本兵忧盗计部忧民而拊膺自伤束手无措徒有旷瘝之咎曾无匡济之能臣之不职可见于此矣况臣秉受素薄血气早衰五十以前须发尽白今踰五望六怔忡多悸恍惚善忘且渐成重听其何以赞佐万几仰承清问当艰钜剧烦之任乎伏乞  皇上察其悃诚怜其疲蹇特赐休致以终余年得旨卿历一品方及六年恪秉忠诚勤襄政务正倚匡弼共济时难岂可无故辄自引去宜即出辅理用副眷怀时行复上＜锍-釒＞曰臣本以拘方陋质寡与孤踪行能无述于官评名实不孚于物望  皇上如天覆冒擢臣于最疏最贱之中如日照临全臣于多凶多惧之地至于历试罔效积愆已深犹然不即弃捐更加优奖何缘原幸有此遭逢即犬马无知尚感恩图报何敢哓哓  君父之前以必去为洁哉顾臣仰思国家量能授任因事责功其在诸司亦宜简核况在密勿之地表率之司乎以臣虚庸久处非据将使物情滋玩政平益轻臣之当去一也材具长短器局小大禀受一定难以强为臣无他技能谬当烦钜居常坐守已觉难支况时事孔艰忧虞毕集非卓荦恢弘之略何以成扶危济困之功至于偾辕而后治臣之罪则已晚矣臣之当去二也人臣之义罪莫重于妨贤耻莫甚于贪位诟莫大于不知止即臣束发闻教澡心奉公不敢犯天下之公议然叨冒已久官阶已极天下将有据臣之迹而疑臣之心者臣进不能奉公修职退犹可免三者之讥以无为  圣明知人之累臣之当去三也臣自受事以来绝不敢无故自引以虚文渎  圣听今兹陈乞实出悃诚伏望俯允得旨卿为元辅公忠清慎茂著勋劳朕所眷倚先年首臣有历六七考尚留者今才再考精力方强何忍遽尔言去还遵旨即出佐理称朕任贤勿贰之意明日特遣文书官吴忠奉  手敕至私第谕曰水旱为灾人民相食父子流离乃朕之愆非卿之过卿清公端谨硕德元辅正赖赞襄朕躬以匡济时艰岂可累＜锍-釒＞求退即出辅理不必再辞复令忠口传  温谕固留时行乃上＜锍-釒＞称谢曰伏念臣以蓬茅贱士章句陋儒因缘  圣明之知冒滥枢机之地叨跻一品虚历六年曾微启沃之嘉谟终鲜匡襄之善术惟是愆尤累积以致灾沴频仍瘝旷为惭省循知惧在  圣主尚侧身而引咎况微臣敢窃位以妨贤爰布腹心用祈骸骨幸免谴呵之及更蒙涣汗之颁  天语春温三接恍承于画宸章霞烂十行惊坠于云霄再烦敕使之叮咛益荷  圣慈之眷注臣何缘何幸被此殊私敢不祗承巽命仰体渊衷绎公清端谨之褒务拳拳而佩服率匡济赞襄之训期勉勉以持循珍袭纶音尚永作镇家之宝捐糜顶踵矢无忘报国之忠○调京营参将陈汝忠钱禄分守蓟镇宁夏各参将
　　○丙寅  孝懿庄皇后忌辰遣南和伯方烨  昭陵行礼
　　○升大理寺左寺丞李栋本寺右少卿
　　○丁卯左都御史吴时来覆参诚意伯刘世延先是礼科侯先春御史王藩臣等交章论世延夺刘塘为己田截芦课为己有骄纵不法自  皇祖至  皇上朝累经削夺禁住羁管而旋复旋肆罪宜深究世延＜锍-釒＞辩谓刘塘田虽经题覆分给与民原非特旨既准复爵补支禄米则二业当并复花利当并追何谓抢夺芦课银一百九十八两为伊子那移买米之用未尝侵费诸论己者皆承望江陵风旨杀人媚人偪仄苛求为舍沙反噬之计耳时来谓其怙恶不悛宜就夺田截课二事行令抚按讯究如法不应以世功而姑贷也  上报可○升延绥游击刘斌□金榆林参将调神机营参将胡承勋分守蓟镇
　　○戊辰命吏部左侍郎朱赓回部管事兼经筵日讲如旧
　　○升大理寺右寺丞吴定左寺丞御史韩国祯大理寺右寺丞
　　○南京礼部尚书姜宝再上＜锍-釒＞乞致仕  上谕以朝廷斟酌大臣去留原据公论姜宝还遵屡旨供职不允辞
　　○庚午命礼部左侍郎兼翰林院侍读学士掌詹事府事王弘诲兼管教习庶吉士升左庶子兼侍读刘虞夔太常寺少卿兼翰林院侍读学士掌本院印信经筵日讲如旧
　　○赐三辅臣申时行等及日讲官朱赓以下银铰彩扇有差
　　○升行人司副董裕尚宝司丞
　　○原任南京礼部尚书何维柏致仕卒于家赐祭葬如例仍与谥○工科给事中梅国楼荐原任刑部尚书潘季驯堪总河之用时季驯已镌职为民而科臣谓其向在河上有筑浚功会李栋董子行蔡宗周常居敬亦先后荐之故部覆起都察院右都御史总督河道兼理军务  上俞之赐敕即任
　　○升南司业余孟麟司经局洗马仍管司业事
　　○辛未兵部奏覆南赣抚按议岑冈善后事宜凡五事一兼节制以便机宜盖虔岭虽分两省而盗窝连结有同舟之义故惠州之和平龙川兴宁潮州之程乡平远与赣之龙南定南长宁实相唇齿应以惠潮五邑听赣抚节制一添官兵以扼要地赣镇长宁县新设营兵无几而声势阻绝难以防御宜加募土民合之足五百名内分二百名哨守丹竹楼地方一置巡司以守隘境大墩巡司先移于丹竹楼后移于张千寨今宜改移于丝茅坪与丹竹楼营兵为犄角一复额兵以资捍卫会昌羊角水堡地交闽广乃盗贼出没之区而额兵久耗缓急难以分防宜量加足四百五十人之数粮饷照各营土兵例给一移营兵以防不虞东桃直达广东翁源诸处实要害之冲宜拨大营兵二百人以千夫长统领守之庶得防门庭以固堂奥之策诏如议行
　　○壬申蓟镇总督张国彦上开原剿抚功次下兵部议
　　○升参将王维贞副总兵协守辽东西路
　　○丙子  上视朝
　　○巡抚江西右佥都御史陈有年以灾伤引罪乞休不许
　　○丁丑赐大学士申时行纻丝四表里内大红织金斗牛一表里钞锭羊酒遣文书官赍送私第时行上＜锍-釒＞谢
　　○巡抚四川兵部侍郎兼右佥都御史徐元泰考绩自劾命视职如旧○戊寅吏部奏大学士申时行六年考绩  上谕元辅恩礼宜从优厚具覆特加左柱国兼支尚书俸荫一子中书舍人给与诰命赐宴礼部时行上＜锍-釒＞辞  上谕卿殚心体国秉正奉公佐理勤劳已及再考酬庸懋赏国有寻章宜遵成命所辞不允时行再具＜锍-釒＞辞曰  君命崇严臣敢不以顺承为敬所有左柱国及诰命荫子不敢渎辞至于三俸兼支部宴再锡臣有万不能安者伏望允辞  上谕卿以时艰再辞具免劳谦部宴准所奏免仍折宴赐银弊其加俸尚遵旨勉承用副优眷
　　○兵部奏叙那卜二酋剿捷功次卜日祭告  郊  庙宣捷称贺报
