<!-- { "loadSidebar": true } -->
　　○大学士方从哲奏请储讲及补讲读等官  上以寿节在迩天气尚暄待过重阳择吉举行
　　○升中军秦震夷为狭西靖虏参将游击耿仁为宁夏西路参将守备李逢恩为保定骑营游击徐承胤为密云右营游击把总范景韩为四川巡抚标下游击
　　○戊午秋祭  社稷遣侯吴汝胤代行礼
　　○赐原任后军都督府右都督辽东总兵官麻贵及妻沈氏祭葬贵繇大同右卫指挥下舍人至今官屡立战功平哱征倭斩虏三千五百余级蒙钦赏者七赐荫袭者六至是礼臣乞照例给与祭葬从之
　　○户部奏去岁畿辅之灾不减东省乃东省蒙发帑移粟而畿辅独不沾恩至于屯丁差银国家二百五十年来未有之事此而不止臣恐大乱之端伏于七十二卫之间乞为根本虑特赐蠲赈不报
　　○兵部奏蓟镇中护  陵京外逼虏穴年来骆驼满旦兀鲁鸱张豕突致三协无日不戒严赖协守东路副总兵高策管松掤路游击事今升参将孙显祖等慨然歼胡自任孤山之战斩首二十一颗诚本镇未有之捷此外东协斩获有五西协斩获有九虽属零级功俱应叙  上命高策赠都督同知孙显祖仍升俸一级刘翰等二十二员各升赏有差
　　○兵部奏前年重庆府铜梁县贼犯罗朝进等劫库杀人时知府吴弘业公出而主薄陈继曾付托罔效乞将弘业罚俸继会戴罪缉捕候限满日议处从之
　　○改升礼部主事谢升朱大启知县张光前叶廷祚为吏部司官
　　○朝鲜国王李晖差陪臣参判李士庆等奉表笺称贺进贡方物  上钦赐下程着锦衣卫拨马骑坐
　　○大理寺奏犯人李一鹏等串通内外积书雕刻假印  上命监候处决
　　○先是二月间交州贼翁兴翁晓拥众寇思勒营那苏村等处声言欲取回四峒地方掳男妇牛畜而去游击王熙失于侦探且久匿不报督臣许弘纲按臣王命璇条奏其罪上命将熙革职听勘
　　○己未秋分祭  夜明于  夕月坛
　　○福王常洵奏讨内使  上准拨六名赴王府供用
　　○以李开藻为南京太常寺少卿
　　○升山东参政李桧为按察使以程启南补参政从山东巡抚之请也
　　○升狭西按察使朱燮元为四川布政使副使孙好古为四川参政
　　○浙江巡抚刘一焜以秋试期逼循例题请鹾臣代行监临许之
　　○庚申新设辽东饷司以潘宗颜为之命于广宁设立衙门专理东征粮饷
　　○尚宝司少卿杨述中言近有以空白月日敕书用宝者职以非体驳之奉旨旧规不必更改职思当今弊窦烦多明注月日尚有洗补况空悬以待耶尚宝卿熊尚文亦言此起于制敕房中书汪民敬所为民敬自负江陵考试进阁办事四十余年阁臣行事多少为其所误岂可仍其陋习乞敕礼部查覆施行不报
　　○差原任江西道御史吉人巡按贵州
　　○差钦天监博士戴维清往荣府择地安葬后不为例
　　○升何乔远为光禄寺少卿福建按察使毕懋良为右布政福州知府张泰祯为屯盐道
　　○赐经略杨镐剑一口先是奴克清河全辽震动而总兵杜松等尚未出关各镇兵马止宣大山西报有起程余俱未报枢臣黄嘉善请照二十七年征刘东旸杨应龙例赐尚方剑总兵以下不用命者得以军法从事仍严敕其兼程出关赴军门调度如有观望误事听经略按臣从重参处  上曰清河被克虏势益张各总兵官尚逗遛关内未既先驱御虏敌忾之忠何在尔部便遵屡旨并各镇兵马都催他星驰出关以听调度着赐剑一口将帅以下有不用命者先斩后奏务期剿灭狂虏以奠危疆
　　○辛酉命右庶子赵师圣右谕德薛三省充顺天乡试考官
　　○加鲁府长史赵世典从三品服俸以历俸年深也
　　○是日宴朝鲜国陪臣李士庆等命礼臣何宗彦管待
　　○壬戌都察院奏建夷猖獗内应可虞乞将候命御史张泼吴光龙等分点城差不报
　　○礼科给事中亓诗教奏奴酋克陷城堡用兵诚不宜缓且经略一身安能东西顾而左右画宜令杨镐开府辽阳专以挞伐为事广宁仍设巡抚一员以资捍御庶免他虞
　　○改铸四川布政使司印一颗
　　○升周永春太常寺少卿提督四夷馆周继昌顺天府丞南吏部郎中陈龙光湖广参政庄钦邻稽勋郎中大理寺正于之大平阳知府调延平知府赵士许为泉州知府
　　○补原任江西右布政王志远为河南右布政贵州参议戴燝为四川参议山东副使孙徤为贵州参议
　　○起原任电白县典史朱凤翔添注南礼部仪制司主事
　　○癸亥兵科赵兴邦奏总兵李如柏在辽阳既知奴犯清河乃舍清河而防懿路出奇应敌固如是乎若援辽总兵麻承恩不闻其驻防何城应援何处又大不可晓兵部亦＜锍-釒＞论之  上曰该镇再失城堡虏势益炽皆繇大将威令不严以致诸将全无戒备误事如此边疆何赖李如柏姑免夺职戴罪管事督率将领奋力杀贼以赎前愆调到各总兵俱已出关着经略杨镐酌量分派领兵若干驻劄某处无事严加防守遇警并力截杀遏其深入务令各有专任庶便责成俟援兵齐集再图大举贺世贤斩获有功候巡按查明即与优叙
　　○经略杨镐奏贼陷清河时叆阳千总陈大道高炫等闻风擅离城守已经枭示乃宽奠逼近虎口城小兵单人鲜固志已令搬移辽阳或暂移山城粮米不能搬者俱令焚毁为清野之计又近获奸细知贼一二日欲犯沈阳臣一面佯书白牌分护宽奠一面与镇道谋守沈阳以待援兵之至兵部尚书黄嘉善亦言援兵俱有限期今屡催不至尚可辞于逋慢之诛且阅宣大山西咨文各兵行粮止日给米一升五合折银一分五厘长途疾走不得一饱宜此外再给盐菜三分以充兵食  上沿边城堡以后遇有虏警着将领等官督率军民竭力死守庶可保全若预先迁徙谁与抗贼着经略严行申饬再有这等守堡官斩首示众援兵行粮除给米外作速补给盐菜三分勒令依限赴援稽迟者定以军法从事尔部便移文各衙门一体遵行
　　○鲁王寿鈜进马六匹金鞍一副贺寿
　　○吉府世子庶第一子由栋奏父常淳五月初三日薨逝因乞祭葬请封爵下礼部
　　○甘肃巡抚祁伯裕查参越世袭职甘州卫千户巨印革职
　　○命尚宝司卿熊尚文礼部员外朱彩往河南户科给事中李奇珍户部主事吴伯与往山东吏部员外唐文焕兵部员外陈腾凤往山西各典试是年南京及河南湖广山东山西俱请改试期以被命独后也
　　○差御史王九叙巡按山西
　　○甲子  孝康敬皇后忌辰遣官祭  泰陵
　　○户部尚书李汝华议移文湖广及各省直将采木所借及监监等银俱借一年以充兵饷
　　○赏给番僧工哈冬竹等叚疋银两有差
　　○戎政尚书薛三才奏修车营战车火器铳炮等项委兵部才干司官一员同工部厂官监督而验视属之巡视科道庶官有专责工无冒破
　　○升神机营佐击朱国彦为昌镇左车营游击
　　○乙丑以  万寿圣节颁赐辅臣金银万寿字各二副金篆字八个金书红符一道
　　○先是督抚经略移咨朝鲜国王令其简练兵马听候调发王先后遣陪臣回咨具奏皆以虗文抵塞杨镐却其咨至七月乃遣刑曹判书李度全赍回咨二道言奉檄已凑合万兵候期发送但查成化二年及十五年两奉调发俱有降敕之例今亦祗候敕谕进止且请贸焰硝以便杀贼又拟进马七百匹应用因奉其国王李晖＜锍-釒＞言三苗不率何害舜德玁狁匪茹宜举周征小邦君臣自辽鄙有耸举国愤惋今值王师大举愿执殳前驱以图报效于是兵部黄嘉善议覆请照例降敕以嘉其奉命之恭焰硝斟酌给发以充彼援兵之用所输战马照数给与价值不必以硝黄扣抵以伤我中国之体  上皆从之
　　○升毕懋康为顺天府丞山东按察使景昉为河南右布政
　　○丙寅  孝慈高皇后忌辰遣官祭  孝陵
　　○总督蓟辽汪可受言蓟保援兵已经六次遣发盔甲马匹器械抽选略尽况经略已驻辽阳副将又移守广宁山海之外藩益薄臣不得已以所募标下力士二百余名操防于关外之八里屯人添募兵一千四百委原任参将王文鼎统练以防近边不测乞敕该部早为内地保障计  上曰援兵东行近边空虗可虑汪可受便严督道将等官加谨防御务保无虞
　　○应天巡抚王应麟奏苏松常镇按臣三年久悬乞将原推御史熊化点用以资弹压不报
　　○以  万寿圣节遣怀宁侯张承胤等往  长陵等陵行礼
　　○升永昌参将祁秉忠为凉州副总兵琼崖参将何斌臣为漳潮副总兵守备胡遵荣为神机十营游击把总陈文炀为钦州游击神机坐营张邦铉为扬州游击游击颜尚久为大同东路参将沿河口守备王国士为遵化右车营游击
　　○丁卯山西提学副使吕纯如请以宋资政殿大学士范仲淹我朝霍州学正曹端从祀言仲淹为谏官不附大臣意向为执政不受台谏推举劝明肃尽母道仁宗尽子道请营汴城以备缓急广置义田以赡贫族捐南园胜地以为学舍请天下州县立学以祀孔子学行纯笃吕本中推为宋朝人物第一曹端学以主静为功以实践为教因父侫佛作夜行烛以喻之谓佛氏以空为性非天命之性老以虗为道非率性之道教霍十年不调处之泊如三典文衡所拔皆文行兼优之士所著有大极通书西铭檡文诸书行于世服阕改蒲庠两学生上章争之竟以霍终卒之日郡中罢市巷哭门生有偕其子庐墓者正德中兵部尚书彭泽称为我朝理学之冠薛文清亦深服其教谓出吴与弼之右此二人当从祀无疑乞下该部议覆以补缺遗
　　○巡青刑科给事中姚若水等奏因借京粮银二十万饷辽同监督太仓贾鸿沬翁为枢盘兑余银计五万五千五百六十八两比取总簿查筭少银一万三千三百三十九两移文监督查明回称京粮银两向贮太仓库中总收总放后因太仓匮竭屡借凑发边饷至四十一年以那借数多难核始将支剩新收银两另贮一库科道自司锁钥遇收放亲临查验自分库后并无那借惟是四十一年以前借者会否移会扣还岁换人更无从稽考奏缴册数递年相沿向未盘兑今宜将盘兑短数立案备查接管巡视务要交盘明白年终按实奏缴庶钱粮不致疏漏
　　○时户部议改折南粮以充辽饷  上已命依议行而南部止欲将四十六年仓粮折解一半济边一半留给军士其水兑改折则谓奉旨借去已多且原议为南非为北也该部谓三十五年南粮今始动支则实有九年之积改折二年亦为挨陈之法至水兑改折仓臣原＜锍-釒＞自明何云不得借口取用  上命从长会议停妥具奏
　　○准潞简王庶三女封为郡主　　○戊辰大同巡抚文球题应蔚朔三州大同怀仁山阴马邑灵丘广灵六县平虏朔州阳和天城镇虏五卫西路营田各开垦荒地有差乞将参政余自强知府张晓等纪录
　　○御史曾陈易言嘉靖庚戌之变  世庙御便殿及  奉先殿令群臣各书所见敕责逮系夫事诸臣故不旬日而京师解严今  皇上俞枢臣请赐杨镐剑一时人心澟澟乘此嵩呼临御商确朝政凡储讲枚卜释系考选诸事毅然举行则嘉靖之治再见今日不报
　　○总督京营戍政忻城伯赵世新言  高皇帝建留都置小教场于城内良有深意今都城禁厢等军演武俱在城外各军家居窎远缓急何赖宜令副将各选家丁百名参游以次递减优以双粮不时演习臣不时阅操有不堪者即将本官参处庶武备可振
