<!-- { "loadSidebar": true } -->
　　○南京四川道御史李云鹄言南台原额御史三十员非冗也盖南台有大差伍中差八小差并掌道十七此大小各差皆有事宜虽人才时有盛衰常数不必如额亦未有仅两人从事如臣与居相者夫以三十人之事而两人摄之是一人任十五人之责而一日了十五日之事也身不亲临则百务丛积胥吏为奸必一一亲临则左支右吾彼此俱误选补一节诚有不容一日缓者＜锍-釒＞上不报
　　○升湖广参议王嗣美为四川副使
　　○简讨陈翔龙复任升简讨韩孙爱为湖广参议文选司员外朱光祚为稽勋司郎中
　　○狭西督抚徐三畏等请革延镇步兵营从之
　　○戊子命春坊官傅新德沈＜氵隺＞邓士龙蒋孟育赵用光等管理诰敕
　　○己丑  上谕廷臣曰近来科道两衙门喜事辈狥私结党专以揣摩猜疑狂肆妄言诬害良善逞臆制人全无国体淆乱朝政似昨日枚卜阁臣会推部本及两衙门皆有品隲始终缘由请自上裁有何密嘱而王元翰胡忻呶呶求胜不已疑君诬人莫此为甚本当重处姑罚俸半年如有救援还追究处治是日李廷机杨时乔黄汝良诸＜锍-釒＞皆下皆切责言官慰诸臣心于是李廷机＜锍-釒＞曰臣前日见朝到任以科臣＜锍-釒＞语相诮自陈引退复蒙  圣恩勉以信心直行用图表著既复睹  圣谕切责诸言臣夺王元翰胡忻二人俸臣至愚极陋荷  皇上生成之如天地照临之如日月爱护之不啻如父母之于子捐糜顶踵不足为酬臣今已遵旨入阁办事而言臣者犹蒙罚俸似非所以安臣也自来言官论事论人乃其职掌言期必听谏期必行进贤则不进不休退不肖则不退不止是为风采乃称言官今臣宜退而进二臣安得无言且大臣每诵  圣度高深言无不受今一日而罚二臣之俸不唯损  圣主包荒之量亦非所以作直臣敢谏之风且其端起于臣臣安得无言默然已也  上竟罚二臣而言者亦不息
　　○礼部左侍郎杨道宾请告不允
　　○调稽勋司主事魏时应为考功司主事
　　○庚寅升御史杨宏科为大理右寺丞起江西参政林欲厦补河南参政
　　○久雨祈晴命顺天府竭诚致祷毋事虗文
　　大明神宗显皇帝实录卷之四百三十五
大明神宗显皇帝实录卷之四百三十六
　　万历三十五年七月辛卯朔享祀
　　太庙遣英国公张维贤行礼
　　○总督漕运李三才请补大僚选科道用废弃三事不报其用废弃一节言废弃诸臣祗以议论意见一触当路遂永斥不收总之于  皇上无忤今乃假主怒之威以锢诸臣又借忤主之名以饰己过负国负君莫此为甚为邹元标赵南星顾宪成三人发也自是疏上而谈旧相时事者又日不可止
　　○升大理寺右少卿牛应元为左少卿姚思仁为右少卿改四川道御史左宗郢为顺天提学调考功员外张餋才为文选员外升辽东参政郝大猷为山西按察使江西右布政王佐为广西左布政
　　○壬辰大学士李廷机入阁视事
　　○狭西巡按余懋衡劾税监梁永不报懋衡初以造毒事发梁永中外数十＜锍-釒＞不动也既而有擐甲之事御史王基弘声言梁永必反陈诸夺犯斩关杀伤吏民状而巡抚顾其志疏至平甚于杀掠无有也梁永因以藉口  上益以御史固为危言而咸宁长安持诸党益急诸亡命稍稍叛去永无以制也其渠魁多装具恐为有司所迹则托内遣持枪剑负弓矢方阵而行闰月初永遣人角□羊马匹者乘邮传发矣而杨达官王九功石近章魏二等急走出北门欲前与邮传合县快手知其亡命也追未至华阴及之交搏颇有所伤而前解马发者去潼关已远遂尽为渭南兵所得御史余懋衡复以贼党叛杀奏闻时永窘甚爪牙尽脱而乐纲劝永借此倾抚按归恶于令不独自脱且为魏二九功辈报讎于是后数日永亦飞章而咸宁劫贡之祸起
　　○兵部尚书萧大亨题秋防事宜疏曰臣观边塞周稽往牒每值胡马嘶风之候必有申饬边防之条非独托纸上之空谈盖以期封疆之实劾也臣观辽左内卫畿辅外控属藩防虏距倭夙称重镇迩来士马苦于调征人民雕于残破公私告匮战守两艰兼之幼憨嗣立懦弱未威奴速诸酋互相雄长即宰酋近虽悔罪而熊钥之讎未创安知不故智复生此辽左之当申饬者也蓟昌保定势同辅车在蓟镇控三卫之属以匹马不入为功在昌平为  九陵之环屏以修守设防为上若夫天津大沽乃登旅之门户紫荆龙固为云晋之通衢昂酋革赏或觖望而生心班白狡谋在挟讲所当备且  陵寝之后一墙即为虏穴按关诸臣咸议刬削偏坡帮筑壕堑要必先事预防乃为有备无患此蓟昌保定之所当申饬者也宣大山西虏袭三封款市已久三十六年颇称宁谧惟是虏王物故应袭未定佛僧未回西行叵测要在当事诸臣克壮新猷不紊旧约有不议减无不议增日夕戒严随地设备此宣大山西之所当申饬者也狭西三边四镇绵亘迂回既与虏为邻又汉番杂处近日延绥各酋与宁夏诸部业已款顺可为息肩而夷情反覆尤所宜防况川海甘凉诸虏大创之后蓄忿殊深或抢番而撤我藩篱或阻贡而肆彼荼毒即火落赤辈欲效套虏之款关焉知不以款愚我冀弛内备而恣内侵也他如河阑巩靖洮岷芦塘为固镇之冲区庄浪凉州镇番大靖为甘肃之要地而西宁归德又为二镇孤悬之绝徼尤不可一时轻视以堕其奸此狭西四镇之所当申饬者也盖九边之时势不同而战守之机宜则一总之常胜在我则瑕衅不生宜行各边照连年题行事例及时申饬倍为堤防从之
　　○升御史吴崇礼为大理寺右寺丞江西副使陈九韶为参政湖广右布政林如楚为左布政
　　○甲午  仁孝文皇后忌辰遣官  长陵行礼
　　○改应天府尹徐申为南太常寺卿升平凉知府邢有汴为四川按察司副使
　　○刑部司狱及锦衣卫狱圯
　　○户科右给事中萧近高论十郁不除水患不去留中
　　○工部右侍郎刘元霖以都城久雨沟洫壅关乞减织造烧造之费以资营缮不报
　　○乙未升桂林副使凌嗣音为广西参政
　　○丙申命沿河州县捞挽木植
　　○丁酉升左庶子周如砥为国子监祭酒　　○礼科右给事中汪若霖＜锍-釒＞曰臣惟有天下者必谨于阴阳之变以符天心然后政应节而人不惧今年六月以来阴雨不角□羊泽水为灾乃至昼夜如倾万类震荡仰勤  圣虑轸念祈晴而雨势转勃坏庐舍溺人民二百余年所未数见非细故也五行传曰貌之不恭是为不肃厥罚恒雨又曰废祭祀逆天时则水不润下王者动作威仪上应于天今九阍邃密禁不闻声上慢下玩不可谓肃王者谨  郊  庙则必畏  天地祗  祖宗发号施令莫敢违时今遇四时祭祀遣代为常大政大议动稽岁月非所以和阴阳成庶务也臣又闻雨者阴气水者阴象阴盛则雨灾见其应在禁闱及臣下有邪谋夷狄侵中国者　　皇上神武手持太阿深宫嚬笑臣不敢知惟是东宫三年不学诸臣悠悠莫以为意臣窃忧之凡人臣外掩物论以荧上则悖内赊主威以惊下则乱悖乱之生非必有他逆节也今大臣比周私相树植小臣趋风日复益众冯高设阻侮直讳忠由此道以安国家恤社稷臣不敢信诗云不令不宁百川沸腾其咎乃在皇甫卿士盖自古而然矣＜迋山＞岁大水都城圯支虏讧上谷而京师震今汉威令非行也顺义未定部落多惊西南夷印制一妇人之手而东北剽掠时闻特颇相覆匿耳加以太仓若扫各镇枵敝卒有虏发何以待之汉文帝三年秋大雨水溢蓝田于时匈奴暴北边连年征讨百姓愁苦而宋宣和间都城大水李纲请求直言不报寻有金人之祸凡此皆成说故事参之今日诚足寒心未有适然以斋祷为文而已也伏惟  皇上惕然修省宪  天法  祖为燕翼至计仍敕大小臣工各矢精白绸缪先事庶阳气昌明阴邪自退若夫中外流离覃恩赈救则有三十二年故事付之有司可矣于时户科给事江灏亦陈  郊  庙朝御日讲及听言用人理财六事原本于  太祖之训以为消弭之方不报
　　○戊戌东华门内城圯德胜门城圯
　　○户科都给事中姚文蔚论狭西税监梁永不报
　　○升户部郎中黄文炳为云南腾冲兵备副使
　　○左副都御史詹沂告病不允
　　○己亥大学士李廷机诣仁德门祗候行礼故事应面恩者候三次免朝辄止廷机以内阁与外廷别仍至内阁叩头俟朝日致奏礼也
　　○郧阳抚黄纪贤言采木征榷万难并行乞赐罢议以完大工不报先是传奉议行川贵湖广采取杉楠大木及枋板万计纪贤言采木自昔称难在今尤甚无论出产之远运曳之劳及杨酋兵戈之后灾伤频年不堪重役但采木则必招□招□则必罢税采木而不招□即府库之金钱填壑百姓之肝脑涂地木不可得而采何也所责非所能也招□而不议罢税即官司逼以严刑小民偿以厚利□不可招而来何也所得不偿所费也且议招□则不独一采木之□议罢税则不独一川湖之税今天下所在有□所在有税一命下而东西鸟散不可复集从今慨然罢税以示怀来尚恐劫于积威里足不进傥使招□抽税相悖并行彼东西南北之人穷山深谷之物谁为利者而强必致之乎臣敢谓税不罢则□必不至□不至则木必不可采木不可采则大工之期愈急愈缓迨事穷势极虽欲不罢有所不能矣＜锍-釒＞上不报
　　○庚子刑部右侍郎沈应文以狱囚久浸乞蹔豁诸矜疑者不报先是以暑省刑而热审矜疑＜锍-釒＞尚未下至是久浸圜土尤甚狱官火夫有毙者故应文＜锍-釒＞言之＜锍-釒＞上需命未下于是明日诸法司查发囚徒除凌迟斩绞锁纽牢固外军徒杖罪及各轻犯已结未结总五十三人俱发大兴宛平二县监候续＜锍-釒＞以闻  上亦不罪也
　　○壬寅查核通湾所失粮艘自闰月甲申以前戊寅以后屡有漂溺凡损艘二十三只米八千三百六十三石渰死运军二十六名其沿河民户漂没者不复能稽
　　○癸卯  孝安皇后忌辰遣官  昭陵行礼
　　○乙巳  福王长子生报闻　　○命五城行查灾民量捐救济户部出太仓粟酌行平籴工部急浚沟渠＜锍-釒＞水道俱如甲辰例从阁臣之请也
　　○赠故太子太保吏部尚书李戴为少保刑部尚书董裕为太子少保
　　○狭西总督徐三畏言龙州旧城年久山裂不便修葺人移地稀有鸦儿巷脑四面天险可以乘筑其匠役工食木料钱粮在班价内支粮九百余石于宏阜仓如数给散从之
　　○保定巡抚孙＜土韦＞奏地方水灾请行勘赈恤报闻
