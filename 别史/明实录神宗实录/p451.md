<!-- { "loadSidebar": true } -->
　　○国子监祭酒方从哲等乞罢矿税以为矿税之害在天下者诸臣言之不啻详矣臣等谨以其有损无益于  圣躬者陈之易曰何以聚人曰财大学曰有财此有用盖此一财也散之民间则人聚充之经费则用足此所为有益也若不以聚人制用而积之无用之处则谓之长物长物者言其委置賸余可无而不必有之物也今内帑所积外不以供六军内不以济大礼助大工将焉用此何苦歛百姓之怨鸠不急之物也非直无益又有大损昔华封人祝尧曰使圣人富尧曰辞多富则多事盖握算纵横其役神必甚商略盈缩其用心必劳我  皇上自静挕以来保护崇重若无所不至乃独为此锱铢小利劳心役神动有拂意震怒随之虽一时不自觉久之所伤必多非所以重珍挕也昔人谓为仁不富为富不仁  皇上遇旱步祷遇灾赈恤当时仁心仁闻信于四方乃今以采榷之故忍使所在驿骚元元愁叹非所以永终誉也帝王所藉以鼓舞臣民惟此命令今中外建白往往留中不报乃连章累牍率多聚歛之策三令五申半是诛求之谋屑越涣汗至此极矣非所以重国体也自迩年骨鲠之臣废锢沉沦海内失望已非一日间者又以采榷之役不能奉承左右无故而罢抚臣又逆料新进忠谠之士必且力沮兹役并考选行取一向停阁恐正人解体直士灰心非所以得人心也天子之威譬如雷霆者以其不常用也今中涓少不当意必以衡命奏闻致使缇骑四出摧击之祸既惨雷霆之威亦亵非所以餋威重也外宁内忧从古记之今东事虽云告宁播贼复再狂逞凋敝未起正宜休餋生息以培元气何乃自启瑕衅使中国嚣然摇动民志已离奸雄生心非所以固邦本也臣等草茅＜监-皿立＞儒罔知忌讳惟  圣明裁察不报
　　○命武进伯朱世雍舍人朱天爵袭爵世雍乏嗣故天爵序袭
　　○户部言臣顷者议处征播兵饷将湖广应解京库银及川省解狭年例云南原借川银总计共五十余万俱系角□羊部正赋名虽外解实出帑额既省跋涉转输又便邻近接济但恐滇楚司道等官秦越相视起解濡迟缓不及事合再请旨严催如有支吾推诿致务军机者指名参奏从之
　　○己丑祀  历代帝王遣定国公徐文璧行礼泰宁侯陈良弼等分献
　　○礼科给事中杨天民＜锍-釒＞论文选司郎中梅守峻品格卑污衷情险谪秉铨之日狥私鬻爵被劾之后昏夜乞哀不宜躐转太常  上命守峻拟外任用
　　○吏部以  圣寿届期乞蚤选行取诸臣以光金鉴不报　　○兵部覆山西督抚议谓倭寇荡平戍蓟军马俱回本镇原额已经炤数召补而回还兵马应为酌议据陈虏情叵测防御宜周请令军分各营马发驸操补剩之军听其归农自便余剩之马变作正价支销诏如议
　　○庚寅先是延绥巡抚谭报套虏谋犯情形兵科都给事中张辅之等上言虏情叵测乞速谕督抚镇道相度机宜亟力防御扯酋西助果真他镇宜捣巢以牵制之＜锍-釒＞下兵部兵部议以为套虏怀讎既深蓄谋必恶顾该镇所急特恐河东助兵众寡不敌虽屡经宣大回文宣谕虏王必不西行而或其部落潜自西窜或各套虏故张虚声皆不可知合再移咨山西督抚诸臣亟行侦报仍谕虏王恪遵明禁倘有部下不奉约束潜行西助即便严禁撤回毋得纵容自坏款事亟发前题所调标兵疾驰以为该镇声援  上然之命该镇督抚加意堤防  辛卯中秋节赐辅臣上尊珍馔仍赐法膳露酒月饼各有差
　　○壬辰命广西抚按动支饷银十万接济贵州其四川运粮编派炤丁出办毋以优免亏损小民户部覆工部侍郎赵可怀之议也
　　○贵州巡抚郭子章＜锍-釒＞言军饷不敷乞于福建动支贮库银十万两以济急需部覆从之
　　○朝鲜国王李昖献方物以助  大工  上嘉其忠顺赉银一百两大红纻丝蟒衣一袭降敕奖之陪臣等给赏如例  癸巳  万寿节传免庆贺大学士沈一贯诣仁德门行礼赐辅臣珍馔及膳面长春酒有差又特赐一贯烧割一分
　　○遣隆平侯张炳等分祀  九陵惠安伯张元善祀  景皇帝陵寝
　　○户部侍郎张餋蒙祀  京都太仓神　　○甲午狭西狄道县城东山崩其下冲成一沟山南耕地忽涌出大小山五座约高二十余丈
　　○丁酉吏科都给事中项应祥等上言各科员缺数多见在办事者仅十人顷遇  万寿圣节供事乏人不敢仓卒申请不得已借凑中书三员揆之事体殊觉舛谬乞亟行推用＜锍-釒＞下吏部
　　○升山东按察使赵祖寿为四川右布政使
　　○云南税监杨荣以生员聚众殴辱＜锍-釒＞参抚臣陈用宾  上命奏内生员行提学官戒饬巡抚官推诿阻挠姑不究杨荣亦勿偏听拨置致启衅端
　　○山西税监张忠奏河东盐课车税业会盐臣酌议画一乞敕诸臣永远遵行仍进醝价银两  上命银两进收盐课如议行寻以董琏奏命张忠带徵安邑黑河盐课
　　○戊戌以四川左参政谢诏右参政张栋贵州按察使杨寅秋左参议张存意并为监军各给敕书关防
　　○己亥南京户部尚书张孟男引疾乞休不允
　　○山西巡抚魏允贞上言臣自乙未以来无岁不以亲老独子乞归侍餋未蒙俞允臣父畿南臣身山右所不奉颜色致定省者又六年矣以九旬以上之人堪六年以外之离情乎臣父苦当何如也臣进不能陈情于  圣主退不能竭力于臣父苦又当何如也  皇上治天下念有七年即一物失所亦用恻然而忍使臣一家之中父子并苦耶即今山西税额已定虏情已不西助内外无虞臣可弛肩矣乞放臣归餋  上不允
　　○庚子荫宣大总督梅国祯男嗣勋为国子生
　　○山东保定巡抚各以灾伤求蠲恤＜锍-釒＞下户部
　　○辛丑调云南副使孙有敷为广西副使
　　○壬寅户科给事中李应策论赵寿祖司饷蓟镇为奸人熊应士等所欺盗领饷未几万石草十余万束银千余两全无稽查彼时户部以门生之故从轻议拟寿祖惧祸营荐调辽海东宁道值辽左多故虏警日闻乃展转图维求得善地今播虽狂逞西南虽乏人独少一寿祖哉何可令漫无综核者司出入也＜锍-釒＞下该部
　　○户部言河东盐课系供宣大山西三镇军需隆庆三年以前盐花盛生岁派盐课六十万两嗣后池被水冲盐花不结于是割地减课岁定四十二万引迄今压欠未补商盐尚有二百余万盐法之弊至此极矣顷者百户吴应麒奏请变卖河东余积旧盐巡盐御史汪以时揭辩并参狂弁逃囚掜奏营私之状甚悉臣等具题未回  天听今奸棍董琏复觊觎鹾利创为新说明取于一池托言于两岸臣恐此盈彼歉今年犹为正额之亏断根竭源来岁绝无捞采之望公私交困溪壑难填彼为身谋则可朝廷为边镇计奚可惟小人之言是狥乎  上曰盐池若果有遗利何必拘额弃废但不得重徵叠扰你部以边饷所需争执亦一面之词还行彼处抚按会同内监并巡盐御史各捐成心参酌具奏
　　○癸卯升山西副使张仲鸿为右参政
　　○大学士沈一贯题催简用阁臣及考选科道＜锍-釒＞留中
　　○甲辰火星犯魁宿
　　○先是缉获杨应龙投贿人犯内有赵春台系辅臣赵志皋族人科臣桂有根因＜锍-釒＞劾志皋且言应龙系重庆时以数千金遗志皋得脱今复受应龙行贿  上发其＜锍-釒＞于次辅沈一贯令之拟票一贯言首辅供事左右最久而  皇上洞察表里甚真知臣莫如君宜仰烦  乾断处分志皋因上＜锍-釒＞力辩且乞廷鞫以昭极冤  上曰卿事朕多年老戚清亮朕素鉴知浮言诬诋不必深辩赵春台所司究问自明何烦廷鞫宜安心调挕以需痊可辅理
　　○右谕德唐文献起纂修  玉牒中道引疾命沿途调理前来供职
　　○乙巳吏部尚书李戴等上言臣顷用赵寿祖为蜀辖盖以寿祖颇负才名官迹所至屡有荐章近因四川有警众议欲用之彼处以济时艰然臣等初尚踌躇谓边道恐难遽夺适蓟辽总督邢玠有揭帖内称广宁道近稍见疑于抚院难以共事宜将该道别用故臣等拟升蜀辖一以解辽左之疑一以济川西之急总之为国非为私也  上曰赵寿祖既有辽东有碍改用非私宜益殚忠任事勿得顾避
　　○赐驸马都尉许从诚祭葬如例赐少保兼太子太保临淮侯李言恭祭葬如例言恭生平好士雅歌颇有儒者风
　　明神宗显皇帝实录卷之三百三十八
明神宗显皇帝实录卷之三百三十九
　　万历二十七年九月丁未朔大学士赵志皋等题乞亟发两淮巡盐御史应朝卿敕草
　　○赠朝鲜监军御史陈效光禄寺卿给一祭半葬
　　○戊申吏部以前户科李应策参奏覆令新升四川布政赵寿祖回籍听勘其熊应士等盗领钱粮数目乞敕户部严加查核  上从之
　　○己酉兵部覆御史涂宗浚征播四议一正辞伐罪以彰天讨杨酋众叛亲离第缘议剿未决尚属观望今虽一意专征而犹恐有改土为流之说坚其狐兔之心乞明诏诸夷以讨逆大意诛止首恶尺地不爱若安氏及七姓五司沿播诸苗有擒杨酋以献者即裂分其地使各世守一议移抚臣以便策应平清偏镇等处乃入黔要害之区且白泥飞练正播门户自辰沅转输必经其地非得重臣无以弹压乞命湖广抚臣移驻沅州一酌调士兵我兵新练未习地利而山岚溪涧步骑之所不可驰骋者非藉土兵未易得志议行广西抚臣于南丹东兰泗城诸土司选其精壮者每州三千合之可得万人听四川督臣调发进征以夷攻夷深为便策一宽假便宜播虽弹丸险阻足恃今欲进剿迟速之间皆当酌量且阃外机宜难以遥度乞行督抚悉心料理图上方略进止俱听便宜不为中制  上曰杨应龙负恩犯顺自干天顺诛止首恶更不株连土司自我朝开设以来因俗而治世效职贡上下相安何必改土为流方是朝廷疆宇其宣谕朕意共鼓忠愤有能俘应龙以献即许代其世职若合谋成功各裂土酬赏一切用兵机宜俱听督抚便宜行事余如拟
