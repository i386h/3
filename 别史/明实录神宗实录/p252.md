<!-- { "loadSidebar": true } -->
　　○巡视光禄御史王九仪言自万历十四年十二月初一日至万历十五年十一月终用过并钦取银共三十万九千八百二十七两一钱一厘七毫四丝九忽贮库实在银四万四千五百五十两一钱四厘九毫六丝二忽六微二纤来年供应势不能足望  皇上节不急之费停额外之传取报闻
　　○赏万历十三年三月内丁字泊堡获功阵亡被伤员役有差
　　○刑部尚书李世达题覆御史孙旬申明律例十六款左律开载甚明而听断者或失于深入在例参酌甚当而捕引者不免于牵合阃多枉滥每有冤抑今开款阐明详确易晓相应通行申饬  上是之命以后问刑官只将颁行律例讲究明白遵照拟断不许妄引轻入致有冤抑
　　○丁丑大学士申时行等言今岁自开讲一次之后未蒙再御虽燕闲温习或不废于深宫而开导敷陈则久疏于广厦宋儒有言明君以务学为急盖学者所以学为治天下之道也帝王修齐治平之理具在经传废兴存亡之迹具在史书人主日览经传讨论义理则治平之效可致日览史书鉴观成败则危亡之辙可更我  太祖经营草昧勤劳可知然日与儒臣宋濂陶安王祎朱升等讲易讲书讲大学论语孟子至洪武二十九年  圣寿几七十矣犹命博士许存仁进讲史书  皇祖世宗经筵日讲之外复讲大学衍义盖临御二十余年  圣龄几四十未尝间也  皇上以  二祖为法自明岁春和以后留神经史勤御旃帷则  圣学日益渊邃  圣志日益清明其于  圣德  圣政禆益不浅矣臣等又惟日讲必以清晨则  圣躬不无勤劳臣等接见必以日讲则情意不无间隔伏望  皇上临御讲筵不拘时刻即辰巳以后亦无不可或有政事下问臣等不拘日讲及御门之日随便宣召亦无不可臣等随事纳忠尽心图报万不敢以空言塞责也次日  上赐手敕曰朕昨览卿等所奏悉见忠君之心柰朕前入年以来屡屡动火眩晕不时非朕偷逸自荒又常思启沃开导日闻谠言乃治国之要今已岁暮待新春稍豫与卿等讲习时行等奏谢
　　○戊寅命南道选用回避本贯见任南道御史黄正色江有源改北道
　　○乌思藏阐化王差番僧领真等六百名进方物给赏如例
　　○兵科都给事中张希皋等陈责成边臣三款一曰举动不可不慎二曰侦探不可不早三曰奏报不可不实又言各司道或守歉粹白或才逊冲繁或守官无疵意见偶差事体相左者宜分别酌议章下兵部
　　○己卯以灾伤诏蠲免徐州拖欠牲口银及量免扬州宁国拖欠药味银五分
　　○赐赵府南乐王戴土□无谥恭恪册文○庚辰以阅视届期命照十二年举行
　　○辛巳改南京工部右侍郎舒应龙为户部右侍郎兼佥都御史总督漕运
　　○升刑部山西司员外何存敩为云南按察司佥事
　　○奖交城王府管理府事中尉知鱬以铃束宗人有法也
　　○壬午江西巡抚陈有年请将难成瓷器尽行免造南昌渔课暂免今岁解补从之
　　○癸未以行  大祫礼祭告  太庙  祧庙遣驸马许从诚侯拱宸行礼
　　○户部覆户科给事中彭国光题京师米贵议军匠月粮于十六年正二月各预支五斗待秋熟将本月应放折色银扣除各卫本管官需索常例并行议革及行各被灾州县稽察蠲折有无如法如数俾小民得沾实惠  上以近来灾伤地方朝廷屡有蠲恤各该有司是否著实举行抚按官逐一稽查将见徵蠲折数目报部查考有纵容吏胥作弊多余派徵者指名参奏重治余依拟行
　　○甲申岁暮  上亲享  太庙行  大祫礼遣公徐文璧侯继爵分献遣官祭  太岁月将之神
　　○工部覆督理河工给事中常居敬议于大社集南新修月堤之内复取土填实深潭再加筑堤以联旧址次将大社集以东至白茅集百余里堤议旧增修其毛家潭三尖口等处决口与东明县护城堤并议修筑土方工食俱于该府库贮嵩草及存粮银内如数动支  上从其议
　　○以元旦节遣隆平侯张炳武定侯郭大诚怀远侯常胤绪阳武侯薛钲西宁侯宋世恩泰宁侯陈良弼成山伯王应龙宣城伯卫国本武平伯陈如松祭  诸陵宁晋伯刘应元祭  景皇帝陵寝都指挥同知周清祭  庄敬太子  哀冲太子坟所
　　明神宗显皇帝实录卷之九十三
　明神宗显皇帝实录卷一百九十四
　　万历十六年正月乙酉朔  上御皇极殿受朝贺
　　○赐三辅臣上尊珍馔
　　○丁亥兵部覆议辽东镇武堡等处功罪总兵官李成梁参政栗在廷等优赉守堡官王承勋等提问诏从之  南京狭西道御史陈奇谋条上留都营政切要四事一明教法以储才谓武弁恐其不学故设武学以教之今不在学者未尝不官不成材者未尝不用则学谓缀庞矣欲将一切应袭尽查送学非繇提督武学主事考选起送者兵部不许袭替推用一严铨补以示信谓卫所各官凡经调卫发操者不得推补掌印及夤缘管事令甲照然今调卫而宥归者朦胧掌印发操而回卫者夤缘推升非所以信法令矣欲再行申饬凡系调发不得复补印屯之缺一简士卒以鼓气谓各营旧有选锋为其勇悍出众足以批坚陷敌为一军之冠也今不论其勇力技艺止凭坐营开报则冒滥多而士鲜实用矣欲责令兵部会选力能举三百斤挽弓一石矢十发九中方补选锋饩稍优异之部臣不时简阅以作敌忾之气一核催料以裕蓄谓兵部有草场分司岁额租银万五千余两武弁夤缘管徵恣为耗蠹有方当查理而已奉单领运有明认侵欺而扣俸还官俸几何而所侵累百弊至此极矣欲选委卫所佥书递年分管年终分司查理查理未结不许抵差别委致滋混扰＜锍-釒＞兵部○升分守金山参将马继武副总兵镇守江南
　　○己丑升文选司郎中徐一槚太常寺少卿
　　○壬辰调紫荆关参将马应元补五军八营参将河洲参将杨浚补兰州参将升刘河游击张榜金山参将  癸巳乌思藏阐化王遣使真朵尔只等千人贡方物
　　○工部覆摠督漕运右佥都御史杨一魁条陈十事一改闸座以便防守谓古洪当黄水之冲为入运咽喉闸制上阔下狭闸极难下水入易游且石座太低一遇泛涨水从上漫千夫辟易无可柰何欲将前闸乘时改修高下广狭务俱一律此计之善者也拟允行一严启闭以杜淤垫谓古洪内华二闸建设之初原为伏秋水涨恐致漫淤闭闸坚守不得擅开以严其防也但地居冲要官使猬集势难阻遏欲比照淮安通济闸事例每年于六月终筑坝不许擅开即贡解船只亦酌量盘剥此固为运道完计第官民□贾国课攸关一旦筑塞不独困□且税额缩矣况贡艘旧屯留京又不可辄议乎拟仍旧一开支河以备缓急谓运舟自茶城入闸乃其故道与河隔远自河决秦沟改繇浊河口入徐淮乃与茶城紧相对冲又戚家港湍溜难挽舟多覆没前道臣舒应龙另开塔山支河颇称利便而坝闸未建旋复淤阻中河郎陈瑛始开古洪内华以代塔山五年于兹而复遭淤塞安可不为之计也欲挑浚塔山支河建立坝闸令与内华相等八九月后公私船只两道并出固亦有见第闸河水泉不多分而为二不识能常继否拟会勘一移官夫以资策应谓古洪内华堤夫六百名伏秋水涨修守不足且责闸官以调度弗能也欲将吕梁洪夫分调一半移住古洪以资修浚管河同知原任邳州者移住境山遇有紧急往来督视固属远虑第吕梁古洪相去颇遥安土之民难以骤徙与职官改驻不同也拟会勘一复故道以定长策谓黄河旧出小浮桥水势顺利运道安行累岁变迁致梗运道虽建闸启闭独时淤塞非本计也欲修复故道自归德以下丁家道口浚至石将军庙令河仍自小浮桥出若抚按各为其民则止浚砀山韩家口河五十里诚亦有见第其费有出与否其道可开与否宜行令抚按勘科酌议以请者也议会勘一放浊溢以固堤岸谓黄河缕堤修筑加高而堤内洼下夏秋间河水外涨雨水内浸其堤易坏欲仿拷栳湾堤势将徐邳一带堤内洼处春间开洩水其与遥堤隔远者从便筑小月堤以防其溢此计之便者也拟允行一引沁水以济卫河谓黄河挟沁水入卫繇天津下海久矣自河徙而沁与俱南卫水时苦涸竭其流独也欲仿徐有贞广济河之势引沁入卫不使助河为虐且乘武陟间沁水方决因便＜锍-釒＞浚万夫一月之力耳固此有见第考先臣黄绾霍韬并有分沁入卫之议似欲藉以杀河患非为卫水益也改作入卫经费既难冲决可虑拟会勘一浚河身以抑泛滥谓善治水者以＜锍-釒＞不以障年来每遇水发堤上加堤遂令水高凌空不啻过颡滨河城郭决水可灌可为寒心欲于秋冬之际探测河身深浅随处挑浚盖虑患之极思也第黄河之沙从水去来恐难以人力治之且入冬则河南一境坚冰弥望浅深将安测乎拟会勘一开水门以免横溃谓黄河发星宿入中国合华夷之水千流万派归于一壑泛溢其常也况孟津以下土疏易冲故先臣丘浚请多开水门以杀上流之势诚为有见今欲于黄河分流故道量设减水石门以洩暴涨是一说也第恐黄河汹涌石门之所洩几何倘涓滴不禁致成横决未获其利先滋之害矣拟报罢一处河费以免偏累谓河工岁修银三万两内仰给于河南者九千令本省灾伤屡闻托欠甚多而河工势不容缓欲将每年扣省米价银三万七千余两留备淮上支用其河南解淮银九千两免行起解似亦两便但户部咨称米价原系边饷难以议留宜将本年额内量留九千两抵河南解数以后仍照例分解不得偏主于其间也拟允行从之○南京福建道御史彭而珩＜锍-釒＞论军政谓军丁骄悍自嘉靖以来云中辽左南都浙江屡屡构变然皆有滐衅而后发且越数十年仅五六见耳乃今一岁之中一见蓟镇再见粤西三见郧阳原无深隙动辄攘臂习以为常积渐之防不可不谨因陈五事一先体恤谓御兵者必结之以恩乃可绳之以法则月粮之逋欠宜补二禁剥削谓军士之困苦日甚则忿怨日深故武弁之科歛役使宜惩三严约束谓尉缭军制什伍相保有干犯而知弗举者同罪宜稍仿之行觉察连坐之令则铨制严四收骁勇谓壮士在军如悬标帜众耳目所注射宜优处之以行鼓舞驾驭之意则军心服五明法令谓法不显示则人希幸免而易于生乱宜定画一之律以示士众使知朝廷有必不可犯之法则邪谋消章下兵部寻覆议以请命依拟行
　　○罢工部郎中公一扬以河政不举科臣梅国楼劾其疏庸废事也
　　○甲午立春日上御皇极殿受朝
　　○是日以孟春享  太庙
　　○赐三辅臣上尊珍馔
　　○乙未命贵州土司普定平坝定庄安南生儒俱附有司提调土司不得争执从都御史萧彦请也
　　○升狭西游击彭九畴河州参将神枢三营参将韩光紫荆关参将河南都司佥书田应元刘河游击
　　○丙申户科给事中李廷谟奏国家防河如防虏均非可以泄泄制之者今边臣自督抚而下必阅历练习始为推毂贤者久任加衔自佥宪得至参政布政甚则节钺寄之用是人思竭力而收效者弘河臣则不然按次议差才者不必用用者不必才且计日瓜代河之要害缓急既无暇身尝一得代去即河患孔棘不为累也又何必计久远哉宜略仿边臣法凡差管河司官务择其人期以岁时著有成劳径转河道总漕员缺得渐次推用则人人思奋而河工有济矣＜锍-釒＞下该部
