<!-- { "loadSidebar": true } -->
　　○巡抚延绥董国光奏延镇兵马虚负劲名臣承乏以来核军数马查点甲仗件件废弛况前后徵调已空今该部不允请减又责调边兵五千臣智尽能索终难仰副况建夷固云炽张套虏亦非弱缓选一材官健丁调去得一壮马器械又调去万一套虏有变如何截堵防御岂可更以绥为辽之绩乎至是臣安能以援辽自解乞将臣罢斥另选贤能以代兹任  上命董国光照旧供职所调边兵著该部酌议具奏
　　○庚寅以军兴诸费不足命各省直田地每亩再加派二厘以敷兵工二部之用从户部等衙门议也
　　○户科给事中官应震上言科额原该半百科臣见仅五人在治古之世师□目穴八夕□蒙瞽得献忠益言无专官岂其今日乃并言官而空之迩来日生珥月犯房神口吐火狂风晦昼所宜下明诏求直言者不知何如急切乃不惟不求言而并废言之官非所以警天戒杜灾祲也人臣展采错事精专则勤敏而有功驰鹜则庞襍而寡效今六垣中往往一人而兼数事方员并画顾此失彼非所以程劳勚集事功也况臣等久任者望云于舍空怀菽水之恩未任者索米长安谁问桂珠之苦非所以恤下私联众志也自行取改而拟部拟部改而题留已极为变局乃浸寻而至于借差取旨又变之变也纵诸臣被荣命而反觉风霆欠励雨露无恩非所以揽  乾纲普德意也奴计叵测时刻当防顾外之防御在边臣而内之佐未议者在廷臣乃多一人则多一人之智识采菲择蒭岂异人任今寥落乃尔非所以周庙筭济时艰也目前若考选候补并散馆诸臣急宜任用至癸丑咨之以剪桐行丙辰咨之以予假去者并敕还朝惟  圣明省览施行言路幸甚＜锍-釒＞留中
　　○壬辰  武宗毅皇帝忌辰遣阳武侯薛濂祭  康陵
　　○经略熊廷弼以粮草罄竭＜锍-釒＞请催发接济  上曰该镇粮草罄尽军马饿损何以御贼前有屡旨著设法儧运各官全不经心以致缺乏罪将谁诿海运粮石著督饷官多方儧运务期早到已过海的著该督抚严督道府官星夜搬运接济务期足用不许仍前怠缓致误军机违者从重参处　　○升神枢三营参将王光有为署都督佥事充神枢十营佐击调五军四营游击郭威振以原官管神枢三营参将事神枢四营游击沈勋以原官管神枢七营练军参将事
　　○是日京师大风霾
　　○癸巳总督蓟辽文球言满酋叩关乞款悔罪认罚合将满旦母子历年停住额贡二赏除罚革外俱准开复又其夫阿晕古北旧赏先因助逆暂停未几悔罪已经前督抚准复在卷亦应并开量增赏物事下兵部覆奏从之
　　○明智草场火  上治防范不严之罪监督郎中韩廷干著罚俸一个月场内员役黄文振等法司提问
　　○给故巡抚延绥金忠士全祭葬妻孺人张氏准祔葬忠士故四品未经考满狭西督臣抚臣叙其兵备榆林及巡抚延绥累有运筹剿虏功且以死勤事殁于官故特给之
　　○甲午大学士方从哲复以病甚乞休  上温旨慰留遣太医院官诊视且谕以阁员俟朕躬少安即简发行
　　○是日文书官再口传  圣体自入春以来动火眩晕神思恍惚又目疾足痛又泻见今服药调摄其各项文书日每查简原＜锍-釒＞补阁臣点大僚管官俟简出即发行
　　○乙未大学士方从哲暨文武各衙门以  圣躬未安俱上＜锍-釒＞  起居
　　○丙申鼓楼失滴漏铜壸  上坐典守者之罪钦天监官叶常生等各罚俸有差
　　○丁酉兵部覆巡抚狭西李起元奏延镇款虏互市报竣即与叙升向因各酋犯顺是以督臣稽候今据称卜失免阿不害等酋各服款则以前稽停之升赏应为补给合如所请将虏男撤汉台吉舍答太台吉各准给冠带量升试百户职衔以坚其恭顺之心从之
　　○升延绥入卫游击麻继志为甘肃镇番参将山西老营堡游击宣元德为大同西路参将四川掌印都司施翰为云南临元参将江西都司佥书赵元祯为提督清浪参将建安堡守备高崇义为宁夏领军游击蓟州守备袁衮为宁山春班游击
　　○博峪等族番人多尺肖等一百七十四人来朝贡方物赏赉有差
　　○己亥京师大风霾　　○庚子兵部覆平徊贼功拟四川巡抚饶景晖左布政使陈大道纪录按察使致仕刘文徵赏银十两典史汪允泮等各赏银八两死事二人推官潘学曾优恤银二十两千户盛典照例升袭死节刘氏旌表至巽懦失事各官指挥杨宗元等提问罚俸有差
　　○辛丑大学士方从哲以辽阳警急奏乞多补官僚速下章奏因封辽东塘报进呈御览不报
　　○初广东钦州被劫按臣王以宁将失事官知府涂巍等重拟得旨著行勘处接任巡按王命璇再勘具奏言各贼劫赃有据则诸将非妄杀无功坐营都司张国威兵过古森森夷鸠众突射各兵因而格斗是谓应兵拟以擅杀罪人律亦属非纵倘削功不录又加重罪不令豪杰解体乎廉州府知府涂巍府治与钦州遥隔原非同住一城虽先未与曲突之谋后难逭稽督之议职既禠革似无可加死难学正李嘉谕挺身抗敌义不避难相应优恤以鼓人心忠义之气部覆得旨依议张国威等准令照例纳赎完日张国威附过还职涂巍发落为民李嘉谕优恤
　　○壬寅巡按云南潘浚奏侬酋兄弟相戕各勾交夷长驱广南举兵攻杀临元参将白元洁职专防交乃拥兵观望不行征剿且驭军无律纵容总哨残暴广南相应查参革任部覆将白元洁革任回卫永不叙用仍移文云南广西抚按镇道严禁交夷不许越境残扰内地如或故违听两省会议剿处令不许越境残扰内地如或故违听两省会议剿处从之
　　○经略熊廷弼奏贼兵压境辽城火药全焚冲碎城楼民房及死伤军民人等乞敕工部速发硝黄前来接济  上曰据报贼兵已至关口且西虏合谋入犯辽阳十分危急熊廷弼著严督诸将悉力拒堵相机截杀务要保全孤城遏其深入毋以火灾疑阻所请硝黄著该部即刻查发星夜解运以济急用该督抚官都要整饬兵马预备应援
　　○癸卯工部奏经略廷弼急请硝黄查有两厂造成预备细药合先发五万斤即于二十四日装载解运仍限以时日抵关所讨硝黄五十万斤随亦陆续趱运接济庶几急用有需  上是之
　　○科道等衙门以辽事危急恳请临朝召见群臣以□备御之策不报
　　○甲辰大学士方从哲以辽左夷情紧急私居病卧难安力疾趋朝入直办事奏闻
　　○经略熊廷弼奏据总兵贺世贤周守廉各报称达贼无数进抚顺关口下营臣己申饬各路谨备惟清叆宽奠无兵可拨即辽城已頺塌兵复怯弱除咨抚臣周永春先遣参将别镇带领甘肃青州兵马前来协力战守总兵麻承恩三岔河防援宁前副参游窦承武等兵马渐东为广宁壮势又咨督臣文球遣蓟镇惯战骁将提兵出镇前屯并催督已未出关兵将速来策应外伏乞亟敕兵部星夜马上差人分催各镇挑选精锐兵马来援其关上拣汰援兵事务或再遣科臣或即著督臣拣阅该部早宜明白议定以便责成广宁为辽阳后劲抚臣屡讨援兵最为紧急该部亟应别行徵募至于粮草缺乏以辽阳牛车未完南搬北馈不彀万兵供用并乞亟敕计臣饷臣及地方各官星夜区处接济以防内溃之变  上曰辽事益急防御救援时刻难缓近处兵将著该督抚即刻调遣策应援兵未到的都催他星夜出关就著督臣拣阅本折粮饷著内外各官遵照屡旨上紧区处接济毋致缺乏
　　○丙午遣太常寺官祭  东岳之神
　　○荫故兵部尚书董裕次孙董玿入监读书
　　○兵科给事中薛凤翔劾赞画刘国缙招兵万余不能简练钤束令全伍逃脱所赞何筹所画何事若使回部优转成何法纪宜勒令回籍听勘道臣阎鸣泰马匹草料累月不给将官不敢问玄武营马军曾号泣赴诉于经略即一营而各营可知即新马而旧管可知鸣泰独无人心乎而令其饥饿倒毙以至于此虽部覆已经禠职而臣犹追数其罪并乞急下严旨以为后来者警也＜锍-釒＞留中
　　○以辽左用兵文武百官英国公张惟贤等各捐银助饷有差
明神宗显皇帝实录卷之五百九十二
明神宗显皇帝实录卷之五百九十三
　　万历四十八年四月戊申朔孟夏享
　　太庙遣遂安伯陈伟代
　　○大学士方从哲奏昨接辽东塘报达贼犯抢辽阳决在旦夕  皇上未肯临朝召群臣面商备御倘辽阳一失则广宁以西处处皆危而京师随之彼时  宗庙  社稷及  祖宗陵寝将何如安置无恙而可漫为不意  上曰览卿所奏具见忠悃深轸朕衷方今辽事孔棘夷氛益炽正望卿运筹匡赞弘济时艰昨已有谕旨朕因动火头目眩晕身体软弱又足痛动履不便见今服药调摄且疾病痛楚是人所乐受否真疾非假所请临朝未便其请诸事卿可传示该部马上差人传谕经略督抚等官务要并力齐心防剿共图灭贼如有仍前逗遛的以军法从事特谕卿知　　○辛亥加四川石柱司援辽女官秦氏正三品服色氏子指挥佥事马祥麟加指挥使氏兄秦邦屏加都司佥书弟秦明屏加守备各职衔俱充秦氏委用其随领官兵给银二千两听其分别犒赏
　　○壬子大学士方从哲以  圣躬违和恭具揭问安
　　○锦衣卫提督巡捕梅国林题铜壶被盗钦天监官叶常生等已蒙罚治而贼犯陈奎等尚缓须臾之死所谓溯流忘源非所以伐恶也乞敕法司究问如律庶漏网伏诛人心称快诏付法司
　　○癸丑  皇后王氏崩  上谕辅臣曰朕中宫皇后侍奉敬慎辅朕有年不意淂虗劳之疾医药罔效兹于本年四月初六日午时崩逝朕心深痛切卿可传示该部将一应合行丧礼事宜查优厚例来行特谕卿知
