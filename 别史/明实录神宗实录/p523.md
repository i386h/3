<!-- { "loadSidebar": true } -->
　　○命詹事府少詹事唐文献为詹事兼翰林院侍读学士国子监祭酒杨道宾为詹事府少詹事兼翰林院侍读学士俱充  玉牒纂修官
　　○南京工部尚书裴应章以疾乞休不允
　　○户部议条鞭法请饬有司奉行一条鞭既酌量徵收以充公费不得佥派里长挨月轮直以资苛剥一库役不许佥派民间富户充当一不许于预备仓廒佥编斗级看管一条编所载供应上官及过往使客俱有定额不许分外巧立富民义民名色借以供应一条鞭夫马岁有定额输银在官而雇役于民不许遇夫马紧急复于粮上重纳一不许以保甲八户充迎送勾摄打卯应差一不许以省祭义民充勾摄管工承委之役一不许派民当行价直半给支领愆期一不许有司于罪赎之外横肆科罚折银充橐一徵银不许粮甲串同保歇吏书任意乾没徵粮不许粮长串同吏书花户任意折乾至官收官角□羊则严禁火耗斛面一通行江南直省府州县将一应田土查核见在户名徵粮之日先行开派定限收纳逋欠者坐名查比以免赔累积逋一凡内库之生绢阔布俱照光禄寺料银供用库麻蜡改从官角□羊奏入颁行之
　　○升福建副使李元实为河南右参政
　　○调大嵩卫守备武宪文于临清升浮图峪守备郑梦麟为德州游击
　　○户部以各边缺饷请发内帑  上曰军士荷戈枵腹情迫势穷殊为可悯朕思太仆寺马价原备军需事同一体不得已量借二分之一速发以济目前你部里还严催各省直未完钱粮角□羊发仍将时下买办不甚紧要的细开听裁毋得竟诿无策致误军机
　　○戊戌赐辅臣扇及讲官曾朝节有差
　　○巡按直隶御史杨廷筠以天降阴雨水势增长清口可无浅阻之患  上闻下部知之
　　○己亥  孝懿庄皇后忌辰遣官祭  昭陵
　　○大学士沈一贯以一品六年考满自陈乞休  上不允温诏谕留之
　　○户部揭称各镇请饷数多逋负催徵无期请内帑百万与太仆寺五十万一时齐发辅臣以闻
　　○庚子  上以户部借冏寺马价太多下旨切责辅臣沈一贯等言臣等备查该部所进会计总数一岁之入原不足以当一岁之出而又有额外之需支用不继至今日而无可那凑矣如其可以措处何故欲留之该部臣等又何故欲借之冏藏耶伏惟  皇上俯念边情最急仍谕太仆寺照数速发
　　○以四川右参政蔡守愚为本省按察使
　　○原任保定巡抚汪应蛟以病乞休许之
　　○辛丑吏部以大学士沈一贯六年考满请  上令复职仍查优渥恩礼来看
　　○以狭西副使李起元为本省右参政
　　○壬寅南京吏部尚书曾同亨以病乞休
　　上谕留之　　○癸卯赐大学士沈一贯银币牲醴一贯具奏谢
　　○甲辰兵科都给事中田大益因西宁囚丁之变上言九边额军八十六万有奇实在不下五十九万有奇军不能死敌而能胁主马不能驰坂而能耗积数不必实有而上不敢稽一旦忿怒皆能口□建血拥城迫众奔突是以欲固边圉莫若尽破边臣欺冒谩隐之习而正其罪欲破边臣积习莫若使士皆实有而无影射敢战而无骄亢欲使士皆实有敢战莫若先令充饱而后行简练欲令充饱莫若急敕主计典兵之臣熟筹兵食区画处分不致掣肘务求至足奏入上是之曰朝廷不惜数百万之赀岁给九边充饱士马若边臣能洁已奉公清革弊源何致处处缺饷人人思乱祸机可虑不独西宁着户兵二部详究欺冒谩隐之习亟图振刷务使兵食各足士马实在厘除影射以消衅孽
　　○乙巳罚参将万邦孚同知朱之楫俸有差以海寇挟倭为患官兵汛后失防从部参也
　　○遣官祭  司灶之神
　　○吏部以大学士沈一贯考满恩礼请  上命特加左柱国少傅兼官如故进中极殿大学士兼支尚书俸荫一子中书舍人给与诰命仍赐敕奖谕并宴礼部
　　○丙午一贯具＜锍-釒＞辞且乞休云一时之吏议易逃万古之史评难假斧钺所临赦宥不到  上不允仍以考绩酬功原系彝典谕之
　　○以四川右参政王应麟为本省按察使　　○以御史高举为大理寺右寺丞广平府知府刘芳誉为山东副使参政丁继嗣为广东按察使补原任御史徐元正为河南道御史升尚宝司少卿颜素为南京通政司右参议
　　○总理河道工部右侍郎曾如春卒于官如春临川人乙丑进士授行人历刑部主事礼部员外郎中郡守藩臬累迁至今官清修勤职其治河也力主开王家口不挠群议  上方惮财用独不爱六十万畀之责成之命日下春亦竭智毕力至是卒于官议者惜之
　　○工科右给事中宋一韩等以治河任重时迫请令淮抚李三才带管  上曰河工垂成忽失总理大臣  陵运所关万分急切该部便即会推才望任事的二三员候旨简用驰去以奏肤功
　　○户科都给事中姚文蔚等因边饷缺乏借发冏金太多后必难继查隆庆四年户部尚书刘体乾等条奏如通钱法复屯盐裁冗费赎税核班银诸款应讲究修举敕部酌行不报
　　○丁未以慈庆宫花园等处工完遣侍郎周应宾行祀土礼
　　○初保定先后抚臣创议请将河间真定二府钱粮抵兑山东河南协济银两以属府粮留充本省饷以二省额办协济改角□羊京边已而山东巡抚河南巡按俱称不便户部言国朝经制参伍错综各省有协济北直之饷北直亦有协济他省之饷递相流贯豊歉相资若止就便抵兑则仓口有远近钱粮有多寡经赋已定更改实难况万历二十四年保定巡抚李盛春题有举劾隔省军饷例二省有司奉行惟谨刻意输将是抵兑之说议之往日无不可议之今日似可暂停也从之
　　○戊申宣大督臣杨时宁请将该镇原汰战马四千疋岁该料草银二万两遵照十九年题准充市本需其复额马匹钱粮亦照二十七年题准于军门节省标兵行粮银内取给户部如议以覆从之
　　○大同巡抚张悌奏市货不堪虏每拣换亵中国体今后江南收买定委贤能府佐慎选殷实机户如式制造公同交纳定以限期给价务令精美户部覆请从之
　　○辅臣沈一贯等言辽东为神京左臂最要害亦最孤悬故辽东危则山海危山海危则畿辅危且种惟一黍岁止一熟而雨旸不若倭虏并防加意拊循犹恐变生不测顷闻诸道路皆云税使高淮在彼行事多不法状且声言进见  万岁面讨镇守夫各处镇守自正德年间骋威虐民几危  社稷赖  世宗皇帝毅然革除天下始得安枕而卧  皇上动法  世宗必不轻许而淮欲阴夺兵柄何所不为臣等叨处密勿有闻入告安有如许大事可以默默不言乎
　　○以永昌知府华存礼为云南副使整饬腾冲等处兵备
　　○己酉吏部会推总理河道将各衙门所举汇名上请  上命李化龙以工部右侍郎总理河道且曰河工重大着便星驰前去不必例辞
　　○赠原任礼部尚书冯琦太子少保荫一子入监读书
　　○调湖广右参政董元学为本省副使辰沅兵备
　　○太仆寺老库自正德二年至万历五年止共贮马价银四百万两二十六年东征支动一百万两二十七年借给户部五十万两三十年借给户部一百万两本年又借给工部三十万两见今实在止一百二十万两于是寺卿王明言国家设立太仆专管马政止备骑操之用原无银两之入至宣正间始以马易银隆庆间变卖种马酌实在马数量行改折是太仆之积储皆  皇上之牡牝无事则易马输银有事则出银市马讵意今日别衙门借用之多脱有意外臣将借之何所  上曰览奏知冏储无多但边饷告急计部无措还遵旨给发仍下严旨切责户部
　　○庚戌工科右给事中宋一韩请亟点总河并简用河南巡抚  上以河工紧急令李三才就近暂管候代其河南巡抚事务关系河道者该省巡按暂与代管
　　○播地荡平后黔督抚按议将平清偏镇四卫改隶贵州已得旨行之矣湖广抚臣复谓目前舆情必难强从将来钱粮又费区处于是兵部上言黔抚兼督湖北思仁思石两道节制清平则四卫固在统辖之中而在楚护偏桥以卫黔在黔援黎平以控楚则湖贵又得辅车之势与其纷更辖属事体归一宜如湖广抚臣议将黎平府永从县并十二长官司仍旧属之贵州平溪清浪偏桥镇远四卫仍旧属之湖广而贵州抚臣例衔兼督亦各照旧仍明谕两省诸臣毋以分隶为嫌附近卫所有警彼此亟相策应若有抗违推诿者不妨遵照敕书从重查参  上从之
　　○辛亥准云南土舍侬应祖承袭土官同知不世袭
　　○蓟州兵备道按察使赵寿祖以熊应士等冒饷为督抚按劾奏下部勘明户部覆言寿祖久膺边寄偶尔疏虞乃觉察无漏追补已完桑榆可收下部知之
　　○以广东副使朱南英为本省参政
　　○升文选司郎中倪斯蕙为太常寺少卿提督四夷馆添注
　　○壬子吏部以刑部尚书萧大亨六年考满请  上令复职加少保兼太子太保给与诰命仍赐钞锭羊酒
　　○以三边总督标下中军王邦佐为宁夏副总兵镇虏堡守备李茂材为中都留守佥书
　　○以山东济宁道副使卫一凤为本省右参政登州海防道佥事伍可受为本省右参议
　　○癸丑大学士沈一贯辞免兼俸部宴勋级加官进殿荫子  上允辞兼俸部宴勋级余俱命勉承
　　○刑部尚书萧大亨辞考满加恩
　　上不允
　　○凤阳巡抚李三才奏江北先因倭警增兵议留盐课漕粮关税赃罚各税并加增赋役等银充饷今奉诏查豁防倭丁粮然兵防遽难尽撤共汰革过官兵一千五百六十四员名沙船一十二只议将先次加增赋役银二万两先行豁免其后次加派丁地银五万四千六百八十八两与原留院道赃罚各税等银共五千九百两照旧充见在新兵支用户部言赃罚税契原系济边正额似难久留请将后次加派丁地银及淮安腌切税银二百两海船税银七百两徵留充饷其院道赃罚各属税契自三十一年为始各照原数角□羊部以备边费至于查豁先次派增赋役二万两准先豁免一万五千两仍徵五千两以抵取角□羊赃罚税契之数从之
　　○工部尚书姚继可题总河应照边镇事体今江北河南山东等处巡抚官悉听节制载入敕书一体遵行其藩臬有司等官有所推举抚按衙门相同俱准正荐玩忽不遵者不时参治从之
　　○甲寅以首辅沈一贯考满赐金笺敕奖励之
　　○辅臣沈一贯等奏言都察院百司纲纪不可一日无人左都御史温纯自去年十月注籍以至于今半载有余台务久废御史靡所禀承又热审在迩且部院七卿  皇上之斗杓七星也七星不备何以成岁功七卿不备何以宣治绩奏入不报
　　○旌孝子六名节妇二十八人烈妇十一人贞女一人俱表其门　　○礼部题世业访保序班等官五年外者其子方准学习不准候缺食粮本官年老或身故方准候缺补官其土官归顺世业及访保本身绝嗣方准弟侄承继各官生一家一时不许并有两人又军官为事有革袭之法而序班问革其子仍复承继法疏莫甚焉宜申饬各官如犯交通夷人犯赃重情被革者许嫡亲次房承继如系违误被革姑准其子承继其边方访保必该馆缺人方准收劄不得仍前冒滥致亵名器报可
　　○先是魏国公徐弘基不戒于火既焚第庙并毁敕书革奉祀者且年余至是补给以奉祀  孝陵敕书从礼部请也
　　○夜三更西南方有流星大如碗青白色尾迹有光
　　神宗显皇帝实录卷之三百八十三
大明神宗显皇帝实录卷之三百八十四
