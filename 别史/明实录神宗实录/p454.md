<!-- { "loadSidebar": true } -->
　　○命马林以原官挂印镇守辽东地方兼备倭总兵官
　　○庚午调山东副使袁茂英为广东提学副使　　○辛未以原任参政汪道亨为江西右参政
　　○荫户部右侍郎张餋蒙男光奎为国子生
　　○大学士赵志皋复上言臣顷者＜锍-釒＞请缓刑盖以  两宫鼎建  元嗣择婚兼之东事告成  圣心嘉悦至涣温纶谓普天同庆共乐太平则何不令延颈伏锧之人略缓须臾之死使普天之下杀气潜藏和气充塞其所以联民心而光太平之盛者又何如也至于曹学程原系言官言事乃其本职况所言者东事实不为私虽辞语愚戆致触威严然无可死之罪况其母老无依其幼子又伏关请代情势悲苦诚不忍闻伏望  皇上俯廓仁慈俾从末减一贯复力言之诏刑部所谳重辟业经三覆郑国锦沈惟敬等十九人会官处决余俱牢固监候
　　○壬申赠驸马都尉许从诚少保　　○以灾伤蠲保定河间二府州县存留银各有差
　　○癸酉大学士沈一贯固辞恩命仍求早补阁臣  上命勉遵屡旨勿复劳谦所请阁臣俟旨简用是日一贯揭报辽东义州虏警
　　○甲戌给总督仓场户部右侍郎赵可怀诰命以秩满也
　　○乙亥调贵州右参议方万策为广东右参议改四川副使陈与相为贵州副使
　　○蓟辽督抚谍报虏警命用心防御
　　明神宗显皇帝实录卷之三百三十九
　明神宗显皇帝实录卷之三百四十
　　万历二十七年十月丁丑朔时享
　　太庙遣定国公徐文璧恭代泰宁侯陈良弼武定侯郭大诚各分献
　　○大学士沈一贯揭报辽左锦州虏警
　　○户科都给事中李应策言九月初五日未时日缠角太阴太白同尾度见于午午未次舍相逼星见异月同见尤异月犯金异月昼犯金尤异又狭西狄道山崩平地涌成山臣等考唐书所记天气不和寒暑隔人气不和赘疣生地气不和堆阜出今西北乾地妖沴并至此何兆也年来民穷财尽已被虏又复被灾已包砂又令包课苦于捶楚困于颠危苏轼所谓枯松强钻膏稿竹欲沥汁恐四方衅起关中其首祸者乎伏望  皇上恪谨天戒矜恤人穷惕然修省亟为军国更图不报
　　○兵部言川贵督按题称重庆缚献奏民贿送尸柩媚贼损威辱国已甚乞查当日系何官主持及綦江失事有罪人役勘明具奏  上曰逆酋敢行称乱亦缘处置失宜今各官但知畏贼不知畏法何繇讨逆正罪其令立限严查不得徇情欺隐
　　○复除原任顺天府丞连标为太仆寺少卿
　　○经略邢玠疏辞加恩优诏不允　　○戊寅大学士赵志皋沈一贯先后固辞恩命  上以其情词恳切俱从辞免以成劳谦后不为例
　　○己卯以  中宫千秋节赐二辅臣上尊珍馔
　　○经理朝鲜万世德请留朝鲜戍兵八千以三裨将统之并留同知一员纪功司饷抚镇道臣以次撤回兵部覆言经理之设原为救援朝鲜事未竟而诸臣遽欲议归留守诸将漫无统挕是字小不卒也臣愚以为抚镇道臣宜暂留彼中相机调度俟来春汛毕再议留撤倘以兵寡力微即将未撤副总张榜部下四千余名李承勋标兵三千六百余名均留助戍诏如议
　　○升四川左布政使程正谊为顺天府尹
　　○改原任山东巡抚右佥都御史郑汝璧为南京太常寺少卿　　○户部言备倭选锋前议归并战车二营候缺顶补今总协二臣以军心触望恐生它虞相应炤旧但有事故不许补缺从之  旌周府辅国中尉勤熚额名旌孝嘉其卢坟也
　　○辛巳济阳卫千户何其贤奏万历二十五年原任御史萧重望请查天下郡邑岁额会银解部益饷至今未见题覆乞敕内官同臣等首将浙江江西湖广省属库藏见贮无碍钱粮清查解进虽数十万两犹不可量  上责该部玩视前旨不行题覆命各处内监孙隆等会同抚按严查具奏有隐匿支吾指名参治
　　○腾骧卫百户仇世亨奏原任守备戴烨揭称湖广通省各府州县积贮各项存留羡余等银约有亿万余两及兴国州民漆有光报称民人徐鼐等朋掘古墓得黄金巨万乞命内官督臣等星驰查解  上命陈奉会同抚按并经管有司查明解进不得抗挠亦不许扰害地方
　　○壬午山东巡按王业弘以辽左失事重大＜锍-釒＞参抚臣李植总兵孙守廉副总兵麻承勋等
　　○癸未大学士赵志皋沈一贯乞贷被逮推官华铨等  上不许
　　○保定巡抚汪应蛟＜锍-釒＞辞加恩不允
　　○赈饥民
　　○甲申先是浙江抚按以织造婚礼叚疋工费不敷欲将应解户部额银预留五年共四十万以抵工费户部言前项银两原系济边正供少一分即亏一分之饷且大婚所需工部司织造臣部司买办各有司存若织造不敷借用臣部买办不敷臣部将谁借乎今据抚按题称已徵贮库应解本部银四万二千有奇此顷量留以供一运之费倘有不足听工部设处臣部无与焉  上可其奏
　　○南京礼部尚书王弘诲引疾乞休许之以弘诲先任秩满给恩如例
　　○南京国子监祭酒郭正域条议申饬监规一曰广摉额以罗异材大略谓时文不足以尽才科目不足以得士请下礼部访求各州县九流异学之士稍如宋司马光十科例或善推步或谙钟律或通阵法或工六书各为一科府州县贡入礼部考核分别等第选入两京国子监得炤选贡事例次者依旧附事例与之全廪一体拨选如异日太常诸属之选则取诸乐律科钦天诸属之选则取诸历象科殿阁中书之选取诸六书科幕府参赞之选取诸兵法科则平日餋之有素而一旦求之如探囊而取物矣一曰严差拨以杜请托南雍诸差  祖制惟有小刷历与湖差耳后乃创立市书问安名日借差自便又举人以超拨为分内一拨之外又超一拨非法也臣已出示严革二差请著为令一曰申禁罚锾以一赏罚太学之中所恃为赏罚者止压班耳不知何年许压班监生输银自赎夫法贵一也令贵平也令无力者走班而有力者输银非平也臣已出示严革请著为令一曰勤课诵以修职业按太学仪节举贡不背书非制也臣请科贡诸生自本经之外别兼一经而新旧已未成材者自  大诰经书而外增大明律一条背书之日一体背诵以生熟为赏罚一曰改历期以向实学夫在监者肄业而在拨者办事肄业者有业可肄而历事者无事可历乃举贡肄业不过四月六月而历事辄多数月臣请量损历事之期积增肄业之期以彼无用之日月就此有用之工夫一曰复查押以警游荡按监规生员于各衙门办事者每晚必回监不许在外宿歇若画酉不到及点卯不在者痛决夫办事即拨历也画酉日日回监矣近来士子一拨之后任意猖狂莫敢谁何今在历放肆者臣以量惩一二请著为令见历事监生每月月尽日俱回监画押稍示防范有不简者掣签惩治庶监规明而人心肃矣疏下礼部覆议以为四科所以摉异材也然它途杂进恐开幸滥之门记诵所以课实学也然章句易溺贵有因材之诲历期业有定规仍旧遵行为便历监倘有放恣行本衙门约束为便其余各款俱如议
　　○乙酉户部右侍郎张餋蒙乞假迁葬  上以部务方殷不允
　　○丙戌以征播乏饷从户部议命四川湖广地亩权宜加派总督于三省通融支用仍禁有司豪右巧避侵渔等弊毋累穷民兵罢之日即行蠲免
　　○山西饥沈王埕尧晋王敏淳辅国中尉充蒏庆成王慎钟永和王长子敏□□淮辅国中尉新堤等各捐金助赈抚按以闻  上嘉之各赐敕给扁以沈王所捐独多命抚按官竖坊备礼以彰优异  改四川总兵刘缇为南京右军都督府佥书禠总兵万鏊游击紫尚仁职行巡按御史提问究罪命总督李化龙相机移驻重庆调度三省镇道官兵所需兵饷户部亟行处发仍禁漏洩处播军情时万鏊所部建武兵多有虚冒道府以法绳之鏊怒与尚仁纵家丁鼓噪分剽几酿大变督按以状闻并纠其通夷纳贿事情刘綎受命赴蜀逗遛不进建议征播必用精兵二十万人倍其饷不许损伤不限年月不繇中制不许指摘隆权重体惟其所为于是科道交章论之且言兵贵精不贵多今督臣以兵少迟留恐误疆事乞催令移驻重庆兵部覆议上请故有是命
　　○戊子制诏贵州抚按安疆臣既称忠顺朝廷嘉与维新其谕令感恩图报如能歼贼不爱非常之赏陈恩王嘉猷俱许纳赎
　　○朝鲜国王李昖请留水兵八千以资戍守其撤回官兵乞驻劄辽阳有警听调  上命督抚会议以闻
　　○兵部言东征以来借用臣部银二十二万七千余两今渡江之兵挨程请饷朝夕待哺乞敕户部亟为接济勿致推诿  上可其奏
　　○经理朝鲜万世德＜锍-釒＞辞加恩不允
　　○户部言顷蒙钦降宝石式样召商会估臣等量增其价各商求多不已乞容折价解进听内库随便办买  上命价值准量增不许折价
　　○庚寅命浙江税监刘成福建税监高采会同抚按查理盐场积银其徐州沿江船料等项据奏见存贮银七十万两令山东税监陈增公同抚按查实奏请从高时夏之奏也
　　○户部言朝鲜戍兵给饷除本色钱粮听该国自行供亿外其折色银两查有义州等仓见贮支剩米豆二千余万石乞以此抵月饷从之
　　○遣户部主事俞维宇解银十二万往永平给散东征回兵
　　○辛卯荫总督仓场户部右侍郎赵世卿男铉为国子生以三年秩满也
　　○壬辰鲁王寿鏳捐银一千五百余两修建学宫  上嘉其崇儒赐敕褒奖命抚按备礼旌之
　　○命广东税监李凤督原奏戴君恩等徵收方物及税课每岁二十万两
　　○甲午  诚孝昭皇后忌辰遣武靖伯赵祖荫祀  献陵
　　○以三仙台赵家圈等处河工告成加总河刘东星工部尚书兼右副都御史及工部尚书杨一魁俱荫一子国子生仍与侍郎赵可怀各赉银币有差工科给事中韩学信郭如星桂有根等御史杨光训安文璧郎中王在晋等各赉银有差河道副使郭光复升参政管河郎中刘不盈加服俸一级各赉银十五两运同赵埛升两淮运使同知许一诚加运同曹维岳等各赉银有差  左中允黄汝良言顷者九月庚戌太白昼见侵犯日缠阴干阳也又狭西狄道山崩平地涌山高卑易位也臣虽不长占候窃意近日政事舛错人心涣散在内疑有恚恨无聊包藏不逞之渐在外疑有奸雄窥隙号泽揭竿之萌  皇上宜反身思道光亨阳德破散阴谋大小臣工均宜敕令痛加拔濯共回天意其大者无如政府与言路易曰鼎折足覆公餗辅弼之臣鼎足承君一足不任则覆乱矣实今鼎司业已廖寥而或虚拥端揆僵卧经岁折足之为凶莫痛焉昔朱云愿斩佞臣一人以励其余臣愚亦谓宜显斥一人以儆有位然后爰立俊又共襄治理将伊陟祖已之训陈于前桑谷彤日之变弭于后矣易曰丰其蔀日中见斗台琐之臣为天子耳目耳目壅则丰蔀掩迩来厌簿言官无异草芥甚至言诤之频者寄命砧盎飞魂汤火使天下以言为讳蔀莫甚为宜亟出言事久系之臣录其待次公车播弃林莽者以广励直士将禁闼有寝谋之汲黯司隶有折冲之鲍宣矣昔宋景小国之君犹能以善念消孽何况  圣明在宥是在  皇上诚而致行之耳＜锍-釒＞上不报
　　○丙申盗劫刑部简较熊履初于漷县舟中杀伤家属二十余人兵部以闻并参知县李如祥守备刘谏等乞严令戴罪捕盗漷县去京仅八十里
　　○己亥天津游击周永祐以赃私禠职行御史提问具奏　　○南京刑部右侍郎王基引疾乞休不允
