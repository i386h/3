<!-- { "loadSidebar": true } -->
　　○大学士申时行等言封建亲藩国家大典率繇旧章帝王大孝  祖宗旧制凡始封亲王婚礼既成即议府第府第既建即议之国昔  宣宗皇帝时  皇弟襄宪王二十余岁之国  孝宗皇帝时  皇弟益端王未二十之国载在  玉牒与  实录可考今  潞王出府成婚已踰一年封国地方未蒙  钦定应建府第未见题请臣等稽之典制揆之事体窃以为宜及时举行明日谕礼工二部朕弟潞王出府成婚踰年宜遵  祖制分封兹奉  圣母慈训预建藩府合行事宜二部其会议以闻
　　○蓟辽总督张佳胤议筑辽东八里铺城以二年报竣兵部覆如所请
　　○兵部覆云南巡按崔廷试言莽贼之乱一则养衅于平时一则失守于临变所据猛淋前项失事及有功员役既该按臣分别功罪具题臣等详参事情明的轻重适中俱应依拟诏张继武监候详决王三聘发遣赵守臣高玉戴罪立功猛效忠准袭祖职莽惠给与冠带余悉如拟行
　　○先是中军都督带俸武清侯李伟卒妻王氏请以其子李文全承袭事下吏部至是吏部尚书杨巍等执奏外戚不得封公侯伯已经奉  世宗皇帝明旨载在令甲况文全一门三官都督已自极品不宜挠成法启幸门时吏科都给事中齐世臣等河南道御史房寰等亦合辞以为不可  上深然之而重违  圣母意用特恩准袭一辈后不为例
　　○南京屯田御史方万山言庐凤滁和等处田土墝塉万历九年加粮数多各军诉苦欲将新增银两处补坍江之数及抵减重则之粮户部覆御史言是允之
　　○戊寅兵部左侍郎辛自修等议清黄要务四事一立总簿以便清查言上年清过黄张实十一万四千一百有奇而各处解到供册止五万一千九百有奇见袭官员比之国初不及其半盖缘书识掯勒需求以致供册不全黄选无考合无责成各都司总造所属花名印册某卫所某官若干员见袭几员革袭几员如清理黄张则据此查对一酌定限期以杜玩愒自万历十二年起即以清过十一万四千为准每年务完三分之一一催取供册以备参考一申严查参以惩奸弊本部覆请如议行
　　○吏科给事中杨文举参李伟妻违例干请且引高相田玉为言启中官之专恣开外戚之幸恩有关圣治＜锍-釒＞入
　　上怒夺文举俸二月已而礼科给事中李以谦工科给事中姚德重并以为言俱不报
　　○己卯都察院言国家取士莫重于科场所贵稽防周密故人无侥幸而真才辈出近岁以来渐见滥觞而极于故大学士张居正原任侍郎王篆二人之手故下逮朱琏之微乳臭之子亦滥厕兴贤之盛典原任按察使贺邦泰久凭城社科场奸弊业已尽彰虽经大计致仕犹为未尽其辜应照张一鲲例革职为民知县谢吉卿滥取匪人应降调别用御史贾如式身有监临之责殊乏防范之严应重加罚治诏削邦泰籍为民吉卿闲散如式夺俸三月
　　○准发宣大山西三镇年例主客兵饷银二十四万五千七百有奇
　　○户部覆兵科给事中张希皋言孤镇虏患频仍士马日困条陈二事一曰均粮饷将朋银一节在边而冲者免扣在腹而缓者量加务使均平二曰广储蓄将开平盐粮尽改本色与应徵屯粮酌量贮蓄出陈易新  上令蓟辽督抚备查两镇钱粮通融酌处以闻
　　○复设湖广按察司屯盐道副使京山县县丞祁阳县主簿归阳驿驿丞应城县崎山镇巡简衡州府永丰仓副使辽东铁岭训导各一员
　　○庚辰端阳节赐三辅臣上尊珍馔
　　○刑部主事韩济估计故相张居正在京房产等物解进银一万六百两有奇缴进御笔扁额四面敕谕二面
　　○升南京礼部郎中习孔教为南京国子监司业
　　○以大宁属虏犯边斩获功次命岁加李成梁禄米五十石改荫伊男及张佳胤荫男各升一级李松男世袭仍各赐银币任天祚升俸一级与赵三聘李平胡等各赏银币有差
　　○辛巳吏部尚书杨巍以衰病乞骸骨温旨留之
　　○先是太和山守备田玉请独掌制山分守道毋得干与诏改该道敕书兵科等科给事中王三余等各词争之不听至是左都御史赵锦言太和山名止一山而幅员八百余里实在三省之间分守参政不得协行则抚治都御史亦难完诘不幸有如刘千斤曹仑辈窃发其间将责之内臣乎抑责之分守抚治等官乎奏入不报
　　○壬午准真人张国祥照例换给勘合三年一觐礼科都给事中万象春兵科左给事中王三余并言左道无民社之寄不当入觐不听
　　○癸未以河南道御史房寰提督南直隶学政
　　○准新升南京刑部右侍郎王世贞在籍调理
　　○刑部主事董基言去年  车驾还自  山陵即闻欲练兵内廷外议纷纷皆谓  皇上幸西城阅营较射日夕乃罢一时该操中官久立炎蒸中不胜困惫垂死者数人夫兵凶器也内廷清严之地乃无故而聚三千之众轻以凶器尝试于清严之地臣谨按其当止者四曰杜意外之变曰养安静之福曰止群小之怨曰省无经之费诏曰朕将奉  圣母恭诣  山陵应扈从者预行演习原无调动营卫及支取钱粮董基不系言官逞臆渎扰其降二级调边方
　　○甲申大学士申时行等言  潞王藩府地方臣等传谕礼工二部尚书陈经邦杨兆左都御史赵锦等公同议拟湖广衡州府为上河南卫辉府次之盖衡州府地当南岳山川凝秀物产肥饶民俗淳美从来曾封建卫辉府地当要冲民物蕃盛风俗淳朴亦宜建府计道里则卫辉为近衡州为远以地方相较则卫辉不及衡州为最善如必求近地则惟卫辉为宜有旨府第于湖广衡州府盖造已而  潞王奏臣愿就近地庶几咫尺  天颜从之
　　○叙韭山洋功升赏有差
　　○建州右等卫女直夷人都督来留住等进贡名马方物宴赏如例
　　○升狭西行太仆寺少卿兼佥事石槚为本省副使以原任本省苑马寺少卿赵焞代广平府知府贾应璧为湖广副使以原任浙江嘉兴府知府王以修代
　　○乙酉  太祖高皇帝忌辰  奉先殿行祭礼
　　○丙戌命詹事府少詹事兼翰林院侍读学士掌院事沈一贯教习庶吉士
　　○狭西巡抚郜光先题万历十一年分甘肃将领练过军士分数甄别优劣兵部覆请夺臧继武等俸二月
　　○吏部等衙门尚书等官杨巍等合＜锍-釒＞言主事董基以谏止内操得罪乞宥基以彰  圣度并采其说停止内操科道等官王三余等亦合词申救
　　○司经局洗马管国子监司业事吴中行又乞休不允
　　○先是浙江巡按御史范鸣谦劾温州府知府李际寅贪酷状旨下御史问引因公科歛所属财物计赃以枉法论发充军至是都察院覆际寅犯在革前相应遵诏宥免第所引官吏受财枉法之例而所犯则系因公科歛之赃似与例意有间缘因公科歛罪止于徒而赃多情重者恐无以示惩故问刑者往往引前例发遣乞纂入问刑条例以惩贪墨得旨际寅追赃完日为民贪官赃多情重者刑部拟条例以闻于是刑部言赃至五百两以上者即引枉法例充军若止因公科歛第依律议以杂犯绞罪准徒抚按论劾人亦不得苛求诬枉从之
　　○丁亥  仁宗昭皇帝忌辰祀于  奉先殿遣隆平侯张炳祭  献陵
　　○云南巡抚刘世曾题游击刘綎生擒岳凤父子兵不血刃陇川已陷之境一朝克复手缚渠魁应献俘以彰天讨兵部覆岳凤父子本以华人甘为逆党三宣六慰远近震惊实神人所共愤王法所必诛者委应献俘阙下并先擒获逆犯罕虔等十五名如监候未决均宜献俘报可
　　○命礼部通行各省直乡试朱卷誊毕尽送内帘其墨卷封锁外帘以杜私弊
　　○戊子命翰林院编修黄洪宪史钶管理诰敕
　　○从应天巡按郭思极请覆勘太仓等十五州县田粮
　　○革江西建德县贴役耗头科派里甲等弊
　　○己丑兵科给事中张维新题慎举错宥枉直以光盛德言邹元标速宜超擢董基不宜重处忤旨夺俸半年
　　○庚寅夏至日  大祭  地于  方泽遣驸马侯拱宸恭代公朱应祯侯吴继爵大学士申时行余有丁分献  五岳等神
　　○辛卯上视朝
　　○癸巳修岢岚等处边墙○甲午  上视朝
　　○京师地震有声
　　○吏部尚书杨巍再以衰病乞归不允
　　○丙申
　　上御文华殿讲读
　　○南京云南道试御史郭宗贤条陈四事一曰兼名实二曰严公私三曰酌用舍四曰审进退其酌用舍一节言舍固贵得其宜用尤不可不慎近来荐用贤者固多其间或以他事获罪本宜摈斥而一概荐起是使虎皮羊质尺直寻枉者亦得躐用也其余亦关切时弊吏部覆御史言是报可
　　○革汉中府捕盗通判不必驻劄渔渡
　　○己亥  上御文华殿讲读
　　○云南猛密安抚司与莽兵交战失利巡抚刘世曾报闻○诏镇巡官严督各该将领相机协力防御剿杀
　　○总督三边兵部尚书石茂华卒华山东益都人嘉靖甲辰进士繇县令入主户部事忤仇鸾有声出守扬州不附赵文华以御寇功加秩历藩臬拜佥都御史巡抚甘肃艰归会虏陷汾石再起往抚晋兵部左侍郎总督狭西三边以贡市奏功拜兵部尚书致仕寻起仍督抚狭军中积劳呕血卒礼官言其砥节砺行竭诚死官请赠太子少保谥恭襄吁华亦太平之良臣也
　　○升四川右参议陈用宾为浙江副使狭西凤翔府知府赵钦汤为本省副使
　　○修盖先臣王守仁天真书院赐祠额曰勋贤
　　○庚子降补山东左参议叶宪为四川佥事
　　○辛丑  穆宗庄皇帝忌辰祀于  奉先殿遣成安伯郭应乾祭  昭陵○湖广巡抚李江分别参政项思教佥事夏良心参将邓子龙等协剿恶苗金道侣王伽俄等功兵部覆如议命赏李江等银币有差
　　○壬寅准各府州县粮米暂行改折于临德二仓照旧拨补
　　○癸卯逮荆州府知府郝如松以太监张诚奏张居正男敬修自缢故也刑科给事中刘尚志言如松疏虞可罪贿纵可原乞免逮问  上怒其渎扰夺俸三月刑部尚书潘季训言  陛下闻张敬修自缢而赫然罪其守臣曾不齿及财物之多寡仰见保全旧臣后裔之初心顾诚虑严既下该府防闲倍密逾八之母柔脆之子若媳恐俱莫必旦暮伏乞特降恩纶将居正家属暂行保放会吏部等衙门尚书杨巍等亦以为言有诏令湖广抚按申饬保全于是大学士申时行等言臣等仰惟  皇上扩大舜好生之心体文王不孥之意其于敕罚之义恤穷之仁真并行而不悖矣昨部部科道诸臣皆以居正老母为言明旨尚未之及诸臣咸责臣等以不能赞成德意则臣等亦有不容已于言者窃见故臣居正虽以苛刻擅专自干宪典然  天威有赫籍没其家则国典已正众愤已洩矣若其八旬老母衣食供给不周子孙死亡相继仰窥  圣心必有恻然不忍者伏望特敕诸臣务将居正老母保全周恤与之衣食宽其子孙勿令颠连失所而攀连受寄之家如果的确自合严追若威刑妄招展转摉索则地方不无骚扰得旨居正大负恩眷遗祸及亲既伊母垂毙失所诚为可悯其以空房一所田地十顷资赡养
　　○原任礼科给事中周世选为户科给事中原任南京太仆寺少卿朱天球固言四川副使王道纯私相交结倒置贤否淆乱是非乞敕该部查访  上深是其言革王道纯职闲住邹善朱天球行吏部看议以闻
　　○甲辰  上视朝
　　○原任云南都指挥王三聘奏言血战有功信地无失反遭遣戍章下都察院
