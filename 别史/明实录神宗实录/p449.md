<!-- { "loadSidebar": true } -->
　　○调曹希彬为合江游击　　○兵部上言异时将领往往视京营为间局多生厌薄顷奉纶音虑先根本  圣意所响谁不竞奋顾人才难得亦难知必搜罗之广甄别之精然后真才辈出今京营专制有总协巡视有科道日与诸将共事其所耳而目之者较之臣等尤为亲切宜令详加品隲或堪大将或堪偏禆或寻常备员或阘茸不堪据实具奏以凭覆请定夺以后营将但能淬砺超群听营臣不时特荐本部破格优擢用示鼓舞再炤兵将相须今营军虽号十二万而因循虚冒只有空名宜及此时多方选练勿挠干请则辇毂之下有将有兵其于居重驭轻之势非小补矣  上可其奏
　　○甲寅大学士沈一贯揭催考选科道
　　○勘科杨应文奏赞画丁应泰所参游击许国威侵克毫无执证会勘之日千军拥集共为申辩其枉可知但国威不静听处分乃哓哓＜锍-釒＞辩宜重加罚治  上命兵部议之
　　○户部题据顺天府回称大珠并青鸦骨等物严比各商无处寻觅今将见买价值会同巡视科道估明列款开坐具题伏乞  圣明俯念库贮已竭大加裁节  上切责以估价不均且擅除大珠等件显是该商贿买府尹降一级调用余经管官员降三级调外任用其价值著该部会同酌估奏请定夺
　　○云南进年例金各色五千两承运库监称成色不足  上责经管官侵欺冒破夺孟绍庆等各俸一年
　　○乙卯太常寺卿刘四科太仆寺卿南企仲以科臣程绍论劾梅守峻＜锍-釒＞内波及各自陈乞罢命俱炤旧供职
　　○兵科给事中刘道隆参内侍蔡学董敬等不法状命司礼监查明治罪
　　○丙辰初临清之变群情汹汹皆云马堂杀人斩首盘武示威天津汪巡抚以闻与山东抚按奏报稍异乡官工部郎中傅光宅＜锍-釒＞参马堂而语侵抚按谓奏不实山东按臣陈大谟不胜愤愤＜锍-釒＞驳傅光宅而顾似为马堂辩诬堂逐据以奏谓臣无杀人斩首之情抚按皆知之讹传者差官杨国治也于是  上命逮国治于理科臣郭如星复上＜锍-釒＞右光宅而左大谟  上皆寘之而敕抚按查为首倡乱者至是抚臣刘易从以首恶王朝佐一人抵法命即枭首本处以儆众心亦不复问余党也朝佐临清州民仗义轻生时捕首恶急众多逃亡佐挺身奋曰首难者我耳请独当之勿累无辜临刑引颈受刃神色不变诸株连者俱得免临清人德之为立祠祭焉
　　○丁巳湖广抚按奏奉国中尉华＜火勃＞等夥党行劫刑部覆请命禁之高墙
　　○戊午翰林院掌院事礼部右侍郎曾朝节引疾乞归不允
　　○己未锦衣卫指挥佥事郑朴以扑功援例乞恩命加都指挥佥事不为袭朴雒之子也
　　○总督邢玠＜锍-釒＞陈朝鲜善后事宜谓经略初议留兵三万六千委涉于多后议一时尽撤又嫌于速酌量二万为率再岁为期陆续渐撤兵部覆议请于二万之内再行抽撤量留精锐实数足以夹持鲜兵而已俟明春汛毕全师悉还无令久淹于属国  上从部议仍令行与朝鲜及时修备
　　○赠太子太保户部尚书杨俊民少保俊民山西蒲州人嘉靖四十一年进士历官司徒以九年考满加太子太保拮据邦计竟卒于任吏部覆称其事君以将顺为极忠居官以服勤为尽节年来拮据调停夙夜匪懈亦可谓鞠躬尽瘁死而后已者矣
　　○庚申  孝安皇后忌辰遣丰润伯曹允成祀  昭陵
　　○以江西按察使史继辰为右布政使改新升四川按察使黄曰谨为江西按察使
　　○赠都察院左都御史刘焘为太子少保
　　○辛酉吏科都给事中项应祥等＜锍-釒＞救府尹万自约  上怒其渎激再降自约四级调外任用
　　○夺会估科道桂有根佴祺俸各半年命顺天府通判何申等各降调
　　○户部言督臣顷议留兵以戍朝鲜而以全饷依赖中国岂未睹中国频年转输帑藏匮竭景象耶况朝鲜自奉旨后至今未报或厌我兵久住烦扰而默示不必留之意亦未可知除留兵饷本色朝鲜自备外一切饷银应否量助伏乞  圣裁  上曰留兵非难处饷为难该国若能供给多留亦所不惜必资朝廷只可量助还行与该国君臣奏请定夺
　　○壬戌中元节遣隆平侯张炳等分祀  九陵惠安伯张元善祀  恭仁康定景皇帝陵寝都指挥使郑国泰祀  哀冲  庄敬二太子坟所
　　○癸亥赠巡抚江西都察院右佥都御史陆万垓为右副都御史
　　○兵科都给事中张辅之等题昨见狭西按臣唐鹏＜锍-釒＞称今年闰四月二十三日达贼自花马池安定堡剜入两日方去曾无一官一军拒堵蹂躏民庄杀掠人畜该管将士竟五日不报臣等因前日督抚之＜锍-釒＞参以按臣今日之＜锍-釒＞则逆贼二千与二百异矣当日出境与两日异矣头畜三十九只与万有余计异矣男妇三口与八十余口异矣夫失事固边境时有掩护亦边臣常态第多寡相悬几致什伯恐亦稀闻花马池固参将李鲲所辖而安定堡则守备刘凤鸣信地也疏虞隐匿厥罪惟均乞敕兵部将李鲲等革任提问至于道臣王登才姑以初任宥免同知王从诏当以扶同拟罪庶欺罔用惩将士知儆＜锍-釒＞下兵部
　　○乙丑  成祖文皇帝忌辰遣抚宁侯朱继勋祀  长陵
　　○吏部尚书李戴等题原任南京国子监祭酒今听勘冯梦祯生平稔知自好而部臣欧阳东凤备极丑诋臣等奉命从公勘议则先后南京国子监掌印陈洙郭正域及河南道御史王藩臣随事逐款反覆查审竟无指实至谓其脱略细故招谤有因此尤至当至平之论乞令梦祯在籍听用从之
　　○大学士赵志皋十九＜锍-釒＞乞休  上曰朕倚任老成日望痊可即出辅政何得频以致仕为请卿第澄心定虑亲近医药善加调摄必有痊期其令鸿胪寺堂上官宣谕朕意翌日志皋具＜锍-釒＞谢
　　○丙寅升大理寺右少卿张鸣冈为左少卿左寺丞王明为右少卿
　　○户部题顷狭西四镇奏报积剩实在银两督抚互异本部覆行巡按查明具奏随该按臣于永清许闻造各查实数到部中间所报失销错漏银粮既经勘明应准开销实在者似当尽数扣除惟是边方多事宁留有余不尽之财以备警急顾臣犹有言者向臣滥役两广彼中军饷未及狭西一镇也臣极意樽约甫及二年积银十万有奇后仕督臣陈大科踵行三年积过十六万俱系实贮驰檄可取如狭西各镇将甲年积银那为乙年接放须乙年接支若干减该年年例若干以此之减证彼之积方成实数不然前为伪增后为虚冒将无成锢套乎愿督抚诸臣加之意也  上曰四镇钱粮既查明姑许开销今国储匮竭民力难供各督抚亦宜同加体念务要毫厘节省酌盈济虚勿得循习胶套伪增虚冒以妨军国大计
　　○礼部查访选中淑女三名沈氏郭氏俱无违碍惟阎氏系庶母抚成  上命罢之
　　○丁卯命南京守备太监郝隆刘朝用开矿于南直宁国池州等处仍令会同抚按查议铺税以闻
　　○戊辰调原任兵部右侍郎沉子木为南京太常寺卿
　　○大学士沈一贯揭奏臣接四川督抚及巡按各揭言杨应龙已叛臣面审各承差皆言綦江已破重庆危急此酋久雄三已汉兵胆落土兵狐兔有情必须调募狭浙马步万余以为主兵又工部侍郎赵可怀系重庆人昨同本兵会臣言酋实劲敌蓄志不小为今之计一曰兵二曰饷川中皆乏户兵二部宜破格区处三曰官有事地方不可但用文墨之士宜将各司道府县官就近选调谙练机宜者充之庶群材毕集地方可保惟  皇上加意密谕遵行  上曰朕居深宫倚任文武将吏平治天下何乃倭方退遁虏即侵犯今杨酋又大肆跳梁官民被其惨害中国兵饷何以连年堪此其彼处督抚镇巡等官职任安在卿忠君爱国可益竭心思筹画缓急即便拟一传谕来行
　　○巡抚云南右副都御史陈用宾以母老乞归不允
　　○己巳命吏部精推兵部左右侍郎及南京管粮户部侍郎福建巡抚各员以待简用
　　○改狭西兵备副使藏尔劝为提学副使　　○大学士沈一贯臣恭绎  圣谕责成文武将吏严督所及洞弊源矣云贵川广原系远方宦于是者谓之劣处今日之事大宜更调才贤特加激励天下矿税扰民即未能俱罢亦宜先罢四川盖采木之苦已深用兵之累益甚虽不撤回亦无所得反滋其乱不如早撤以安人心也  皇上命臣益竭心思筹画缓急今各部院良策亦尽有可采者谨拟上传旨一道恭候  圣明裁定施行
　　○兵部上言近据川贵总督李化龙揭称播酋大举入犯綦江合江所在危急向奉旨募兵已经半载綦江道臣莫睿已如数募完合江道臣王贻德一兵未募贼锋已迫刘綎尚未入蜀乞严敕刘綎刻期赴任毋得逗遛误事一切防剿兵饷处治方略听督抚便宜举行紧要司道令吏部就近遴选以佐分猷  上曰应龙狂逞彼处抚镇文武等官何故任其窃发不早侦报原议招兵何故至今未备欺蔽玩纵莫此为甚该科便参看来李化龙许便宜行事刘綎世受国恩今叙功在迩特寄重任待之不薄何为迁延逗遛其驰骑催之司道官凡系用兵处所吏部就近遴才更调府县官许抚按于本省内拣选调用
　　○辛未湖广承天府沔阳州及岳州地震
　　○左都御史温纯等陈防播六事一慎择司道一搜罗异才一简收将领一厚集兵饷一多炼大器一广悬重购  上嘉其筹国忠猷令该部议行
　　○壬申兵科都给事中张辅之等奉旨参二江道臣王贻德莫睿俱应酌量调谪  上谓司道玩寇酿乱抚臣贪功贾衅著一并从重参来
　　○癸酉张辅之等参四川听调抚臣谭希思怠玩军情一筹莫展贵州致仕抚臣江东之贪功浪战毒众生戎均应褫夺以为奉职无状之戒王贻德奉旨半年不募一兵忽简书而轻民命当置削籍之条莫睿城虽阽危兵犹尽募宜以不及重加降处  上命谭希思江东之俱褫职为民永不叙用逮王贻德来京究问降莫睿三级调用以后各官不论升迁降黜丁忧署管凡未经交代一日不许推诿误事责有所归
　　○甲戌大学士赵志皋上言臣伏枕服药间接四川揭报知綦江已陷西蜀危在旦夕不觉愤懑欲绝何物杨酋敢于悖逆至此彼盖窃窥中国之虚耳及今若不早收人心以固根本将来诚不忍言然所最吃紧者无如简用阁臣广开言路体餋民生裁省縻费盖简阁臣则惟幄运筹之有资开言路则耳目聪明之有托餋民生则内地久安之不摇节縻费则帑藏备用之不乏其云南川狭全楚等处一概榷采额外之征俱乞罢免以安人心则  圣政一新  王威孔赫无论杨酋鼠窜之不遑即西南诸夷无不仰颂中国之有圣人矣
　　○乙亥升巡抚浙江右佥都御史刘元霖为右副都御史以六年秩满也
　　○蓟辽总督邢玠以母老固求归餋不允
　　○户科李应策姚文蔚各＜锍-釒＞言川省播患方殷收拾人心为急乞召回中使停止矿税不报
