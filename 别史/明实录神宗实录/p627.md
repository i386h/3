<!-- { "loadSidebar": true } -->
　　○甲申辽东巡按熊廷弼备言辽左危急情形以为辽西东抵镇江延袤二千三百余里而临海一面不与焉河西河东面面皆虏三岔河界辽为两叚虏又插入其内十余年以前土蛮憨以十万骑蹂河西无宁岁而河东则奴酋在我卵翼宰赛父中箭死尚孤弱是时河西急而河东缓十数年来奴酋宰赛等日强而河西则虎墩兔憨尚不能统众插汉诸部贪汉财物各与我市是时河东急而河西缓顷自捣巢以来警报日至河西急矣而又有拱兔调兵之报有宰赛要会奴酋之报河东益急矣近当事有两镇夹关出剿之议窃以哈流兔之役其势诚不得下似宜养积蓄锐以主待客以逸待劳俟虏至一大创之若今日捣巢明日报复虏骑輙尝重兵屡出疲惫中国非计之得也今脩防之兵云集塞下宣延四镇兵亦且至臣以为宜提重兵移驻山海关适中调度蓟急则援蓟辽急则援辽而蓟辽抚臣移镇东西协之间昌镇总兵移驻蓟昌之间宣镇总兵移驻宣昌之间以成犄角之势辽左抚镇则以全力照管两河东西间无致有顾此失彼之患可也至于该镇京民二运粮饷抚臣具＜锍-釒＞催讨近复有借发帑金之说木蒙省览而蓟镇告急业有设处解发以种种倍蓟之辽当愤愤报讐之虏诚愿责成部寺诸臣无急蓟缓辽而致有内溃之祸也
　　○乙酉清明节祭  长陵等陵遣隆平侯张炳等各行礼
　　○南京刑科给事主刘时俊以守备抚宁侯朱继勋贪肆无忌假条陈侵各部职掌滥准词状笞虐幕官＜锍-釒＞劾罢之
　　○初虏警讹传其时总兵王国栋赴蓟门援自雕鹗堡长安岭不奉关白以令牌挑选属夷一百八十八名兑给马匹随调听用以致各夷随路抢掠居民惊窜宣大巡按吴亮请敕蓟镇总督将随征属夷安插得所事宁之日即便发回驻牧骄将王国栋量加罚治或令戴罪立功章下兵部
　　○南京右都御史沉子木乞罢不报
　　○丙戌山西试百户刘贞元传凤竹等并功冒袭为抚按所奏御史王以宁谓该部司官何以不行参驳径与题覆因及郎中沈朝焕朱化孚徐銮等  上命以贞元等行山西巡按审拟其经承各官一体议处尚书李化龙特言徐銮卓有才守偶此一事失于驳查乞姑罚治留用许之
　　○武昌火自草阜门外延烧居民百三十余家越二日又火毁居民三十七家旧岁楚中大水渰没十三郡灾重者二十四邑至是抚臣张问达复以三十六年秋冬二季税银为请按臣史弼以石首监利等七县原欠三十四年南粮正米共四万一千六百余石乞与三十五六等年一例改折不报
　　○兵科给事中胡嘉栋上言枢政一＜锍-釒＞通会试武科一慎用卫所世胄一用三科武举一核有功人员一革除纳级一推选秉公
　　○丁亥泰宁等卫夷人右都督炒秃等备马匹赴京庆贺三十六年分  万寿冬至令节赐宴赏有差
　　○北虏忠顺夫人率部夷备表笺鞍马弓矢补三十六年贡又五路台吉补完三十四五两年贡马所乞升夷人打来倘不浪等三名与量授百户赐夷酋六枝敕书共六道仍宣谕忠顺恪守贡约毋得听信奸人致误款事
　　○己丑命三大营官军开操
　　○哈流兔之捷众谓其必报总兵杜松急勒全赏兵部言拱兔阳款于辽助逆于蓟是役关系蓟门安危不当以今日授蓟之故逆料他日讐辽之事宜速发赏功银到彼给赏从之
　　○时蓟辽督抚镇臣合词以发帑罢税为请其言辽饷谓京民二运欠至数十万军士忍饥且插汉近欲报讐东虏烧歹成及虎墩兔憨等各欲入犯势诚火急具言辽税谓辽民膏血既尽于撤回之高淮复罄于带徵之张烨且进内仅一万而一万六千余两尽归该监事诚无名于是户部言今日之辽在九边为尤苦非发二十万金之藏停三万六千之税无以济燃眉而收既散之人心不报
　　○工科右给事中王元翰拜＜锍-釒＞去
　　○庚寅工部侍郎王汝训以言臣条议＜锍-釒＞请尽厘厂库宿弊一曰佥□□之困也自铺垫始查内外供应物价多寡外寡而内多本恤□人输纳之苦因多而过索遂开内监贪求之路则裁革垫费及清内外员役固厘革之宜最先者也一曰预支预支之多也二十余年已然查条例预支额数强半先给而工完实数仅十之一二则斟酌领状完至八分方许呈请固厘革之最中肯綮者也一曰书办委官书办其饭钱之取给于工匠也讹以承讹视为成规甚至倚恃恩援至令监督不敢问则今后每差视事烦简大加裁革限定员名而间有索取□匠者参问惩处庶役蠹之清方有日也一曰库藏库藏收放其封开之必候科道也法久奸生库官吏胥相沿索取即当巡视前而弊犹如故则今后收放量留执役屏绝多人又下库早至不令遇晚侵匿一应物料系库贮者俱听巡视收放庶库蠹之清方有日也此皆为合部之通弊论也至于□之最苦最难者无如惜薪司柴炭一节止因该监索指多端积威惨酷一闻坐派徒有削发跳河东逃西窜以希旦夕之命此佥报之决难行也诚仿科臣帮贴之说量于原价外酌为增益即于臣部那处以毋贻辇毂小民之扰仍谕该监仰承  圣意倍加优恤行令宛大二县出示招犭□来必有起而来应者矣　　○原任广西巡抚兵部右侍郎杨芳卒芳四川巴县人万历五年进士繇鄞令擢户科给事中出备兵頴州历大参以云南左辖为右副都御史抚广西晋加少司马云
　　○辛卯赐正阳等九门官军胖袄
　　○虏犯中右所犯锦昌及是陷大胜堡拱兔自以忠顺见剿小歹青数激之入抢遂以兵五千人攻堡杀掠无遗复深入小凌河约二十里游击于守志兵入山口被冲杀折官军一千余员名守志身被重创报我哈流兔之役也
　　○壬辰西宁境外生番盗营马守备李希梅追之被没参将张应学革任提问该道马朝阳勘明另议
　　○癸巳乐昌王府辅国将军充火□盏奏总兵王尚忠刑拷宗室  上以尚忠情甚可恶但据奏未审虚实便着抚按官作速查明具奏毋得偏护
　　○甲午工部侍郎王汝训言税使所以不撤者徒以助工为名今  火工方兴而各处税银河南以营造福王留湖广以脩理  显陵留南直浙江以织造袍服留狭西以织造羊绒留仪真浒墅等处以灾伤留川湖以采木留山东近奉旨解苏州等府赈济其未题留者不过数处耳何若以各处税银尽行停止而亟发内帑数百万及行各省直议处接济之为长策不报
　　○乙未蓟辽总督王象乾以各营马匹连岁刍饷不继征调不时倒死过多乞兑给太仆寺马三千匹以备征操俟于下年应发马价陆续扣除许之
　　○丙申赐辅臣叶向高李廷机每员银彩扇六把银钉铰扇十把砗磲扇二十把并讲官萧云举王图有差
　　○敕脩理  显陵文楼
　　○戊戌户部言光禄寺钱粮近称不足查有牲口银二万四千余两加于嘉靖三十二年续后两奉恩诏革除又崇文门原加条税尽归宝和等店太仓亦无此项可以支发既水衡设处一万两本部亦议那一万两以济其急惟  皇上节浮省滥权其经久  上曰近来内无醮典又无宴会茶饭况宫分亦多不足该寺钱粮如何还不敷用牲口用多乃管待四夷所费你部还会同礼部计处来说
　　○升延绥参将白慎脩为山海关参将练兵游击岳镇华为广西昭平参将
　　○南京守备抚宁候朱继勋引疾回京　　○己亥辅臣叶向高代为李廷机请放言廷机入春以来七＜锍-釒＞留中近日阁臣体面太轻困苦危难无人相恤即臣前此拟票其辞已穷惟望  皇上亲赐裁答不报
　　○庚子赐衡府平度王翊＜釒敖＞谥恭懿
　　○湖广巡抚张问达乞以楚中采木各省直协济如嘉靖年间例时  三殿工兴所派湖广楠杉等费约银四百二十万两比嘉靖年间多百万有奇先是嘉靖间本省坐派三百余万河南福建广西云南池州安庆共协济三十九万零而是岁楚中搜括及  上所许留税料银共不过二十一万而止抚臣故有是请
　　○南京国子监祭酒林尧俞引言回籍许之　　○辛丑命发太仆寺马价银一万两解赴辽左赏哈流兔功也
　　○兵科都给事中宋一韩等言顷者按臣勘地之＜锍-釒＞至详且确李氏自成梁秉钺与酋他失通好者两世矣晋爵以来惟思取朝鲜而郡县之乃可以长有东土非结连建州无以善其后于是割地刻碑惟酋是听而图朝鲜之密揭至矣据抚镇奏辩支吾谓镇臣新拓堡界现存今不据成化中韩斌旧定之边界必并失成梁新拓之堡界乃称弃地哉方招抚之初乐业之民宁死焚溺死冻饿终不肯回而横江宽奠之间积尸不止以万计所为痛恨抚镇者此也宁道张中鸣参将韩宗功罪不容解矣除故督臣蹇达追夺升荫外枢臣萧大亨破勘覆之例辅臣李廷机坐专擅之名按臣何尔健康丕扬等均应如勘臣言从公拟处者也不报
　　○申刻金星见未位
　　○苗劫贵州瓮坑忽炮如拳击死四苗及被掳者五人归州冷子如鸡子大雷雨漂民舍五十余家淹没客□无计
　　○总督河道工部尚书曹时聘卒时聘直隶获鹿人隆庆五年进士历曹郎以临洮知府劾归荐起补推官迁知府至藩伯为右佥都御史巡抚应天晋工部侍郎总理河道卒与一祭全葬
　　○壬寅予故大学士朱赓赠太保谥文懿
　　○瑞安王府镇国中尉常沛奏内使谢玉等蠹国凌宗以越关奏扰革爵递回
　　○命故贵州土官安疆臣弟安尧臣袭职于原司到任管事仍着安静地方守法钤束夷民不得别生事端有负朝廷恩德
　　○癸卯以詹事王□为礼部侍郎掌翰林院印信　　○甲辰以海州参将佟鹤年为辽东东路副总兵石峡备御沈光祖以游击为肃州参将
　　○乙巳  武宗毅皇帝忌辰遣官祭  康陵
　　○辅臣叶向高复请推补阁臣时枚卜久不得命都给事中宋一韩陈爰立第一义请以内外兼用为主而斟酌于南北新旧之间谓近来入相之途太偏南相之权太重云
　　○原任辽东总兵李成梁以新疆勘报已完奏乞矜察功罪  上下其＜锍-釒＞该部院
　　○以直隶巡按董绍舒参副使张鸣鹗不职镌一级
　　○革辽东副总兵吴有孚任行巡按御史提问镇江游击吴宗道革任听勘仍谕以后沿海将官再有违禁纵放军兵越境生事的都参来从重拟罪　　○以平江伯陈启嗣为前军都督府佥书管事
　　○丙午  上以礼部言建州贡夷糜费无经命每贡夷进京各衙门着作速发遣不得延迟其入京留边人数兵部看议停当来说
　　○命故成安伯郭邦相男郭祚延袭爵
　　○吏部侍郎萧云举条言铨政一定国是大略谓天下人有机局事有头绪惟持平处分重者宜用法绳轻者量以情恕若一味含糊终非国体一遵典制凡推升铨选之法岁有定月月有定旬起补徵召之事屇期宜行行之宜速若月改日迁牵前滞后破坏典章摧残士气莫此为甚余补火僚惜人才奖恬退惩贪伪省议论慎更调凡八事
　　○光禄寺少卿刘宪宠引言乞罢宪宠旧礼部司属为阁臣李廷机所知给事中周永春谓廷机被论义当席藁宪宠乃劝之力辩吏部覆许其请廷机之论种种诬罔说者谓以门户欲便其私也宪宠之劝有无不可知抑亦不平之意云
　　○礼部以蜀王进贡奏请钦赐银两  上谕内库缺乏着太仆寺给与
　　○予灵璧侯汤国祚祖母太夫人柳氏祭二坛开圹合葬
