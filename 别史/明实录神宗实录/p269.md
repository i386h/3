<!-- { "loadSidebar": true } -->
　　上赐辅臣及日讲官吊屏神笺诸物有差  兵科右给事中李廷谟题臣以典试历湖广江西南直诸处以比年饥馑民不聊生所在盗起然未有若湖广之停前驿南直之风香驿者贼首刘绍溪等杀伤官捕流劫民间淫纵荼毒为害甚惨出没于英山潜山太湖宿松蕲黄黄梅广济之间地界两省互相推诿漫无剿捕恐日久势盛或致他虞乞
　　敕兵道江防加意严缉下兵部覆议  訾家营支河工罢从总河潘季驯议也  乙巳大学士申时行等题奉
　　圣谕写累朝实录陆续进呈先于五月内太祖高皇帝宝训十五卷今又再进
　　实录自  洪武壬辰岁二月至三十一年闰五月止凡二百(三)[五](起居注)十七卷计七十三本装潢成帙呈上  御览  丙午  以祭告
　　太庙祧庙馂赐三辅臣  礼部题顺嫔张氏薨逝礼遵世庙裕嫔王氏例行礼下(抱本)于后一等  礼部题十七年正月朔日辰时日蚀例免朝贺上如奏命礼部侍郎田一俊魏时亮视  顺嫔葬地
　　大明神宗范天合道哲肃敦简光文章武安仁止孝显皇帝实录卷之二百六终
明神宗显皇帝实录卷之二百七
　　万历十七年正月己酉朔日食
　　○元旦节免群臣朝贺
　　○赐三辅臣上尊珍馔
　　○庚戌大学士申时行许国王锡爵上言恭遇元旦礼当庆贺  皇上克勤天戒特免常仪臣等备员辅弼与在廷诸臣不同谨诣会极门行五拜三叩头礼
　　○辛亥  宣宗章皇帝忌辰遣伯杨世阶祭  景陵
　　○甲寅兵部言  潞王之国旨照  景王例行近本府裁定事□加意节省从行员役悉给印票严行禁约但恐有司未能周知宜刊成书册先行传布所开载者预备所不载者免备止用民力不加徵民财其应用银两将见在库贮可动者暂行支用事完处补内外官员军人廪给口粮各抚按总计所辖驿递每程若干每员名各应支若干委的当官员逐名另封头运二运总解押运官处给散三运在内者解承奉司在外者解长史司给散有司指称科派者参究报丁
　　○大盗刘汝国楚人也与余孟新等啸聚南直隶太湖宿松湖广黄州接壤山中倡乱于枫香驿始仅数十人旬月至数百乘夜行劫所焚掠无算张黄帜以顺天为号毁停前驿太湖宿松各起兵攻战不胜郡邑戒严抚按匿不以闻兵科右给事中李廷谟稍列其状章下兵部夺兵备巡捕各官俸而核推诿隐匿者
　　○工部言畿民铺商之役困累至极查本部各役万历十三年原佥四十余名曾未三年有削发为僧弃家远遁者祗因先年裁减旧价矫枉过直相应更正如  寿宫监工厂库巡视各科道衙门公用量增价值仍行买办若系本部及四司者悉自买如修仓木植系各役买办令议准收全木余材贮作公用不退与商如供用库油桩大槐原属宛大二县买办近归本部木大难致旧价不敷今议量增其价分派夥办其该监收木不问长围尤无凭据合酌议定数而檾麻等料加耗并议量减其他款类尚多惟将会估重加订正则物价自平众情自安矣乃若积苦极患无如惜薪司柴炭诸费据称内厂收柴不甚亏累独外厂日难一日查得嘉靖间题准每木柴百斤明加十五斤炭五篓半每篓二十斤作一百斤此于人情物理最为得中其铺垫以供该厂公费虽非正法查万历十三年该监题准总计一岁之额该银二万四千余两奉有钦依乃各役苦称增益数多不可不处其内官内使额炭折色查会典开载每名每月该柴一百五十斤折价银一钱五分嘉靖开题准每年折色六个月该银一万二千七百四十八两五钱至今称便如将内官内使应给木炭每年照例准折六个月在各监领价买办不缺于用而该厂加耗铺垫之费可以少省乞敕下司礼监著以为例其旧商消乏者除退殷实者留用仍令从公开报在京殷实人户中量选□名兼搭应没本部旧会估簿悉心讲求重加更正不得仍旧减削以重□告事完之日另行题请得旨宫中合用柴炭数多照旧办送炭不必折各厂务平准秤收不许多索公费银两亦不许勒添苦累各商余如祈请○工部覆  潞王疏言河南卫辉府城外议盖蓆殿一所工费浩大今仰体  皇上节财爱民之心奏免因念仪卫等司官员未有房舍欲以蓆殿之费量为添盖查会典前项廨宇原未开载奏内举  景王旧例合移文湖广备查酌议覆请至于王辞  陵启行照例红门内沙河通州搭盖蓆殿张家湾搭盖茶棚张家湾以往经历地方数被水旱措办不前窃思  亲王临境官员礼当朝见交界蓆殿一座诚不可已查得通州汤阴各有蓆殿顺天河南抚按各官就彼行礼惟通州抵德州临清大名等处合行直隶山东抚按会议交界处所或合搭或各搭不系交界地方一概停止若氍毹彩绢宜量减以昭王之令德报可
　　○乙卯孟春  上亲享  太庙○丁巳安庆指挥陈越率兵攻刘汝国于陈汉山大败死之又蕲州兵与战于长□山杀伤略相当南京兵科给事中杜糜应天巡抚周继湖广巡抚邵陛后先以闻章付兵部
　　○戊午司设监造完  奉先殿  九庙各室黄花绫帐幔铺陈等件遣驸马许从诚奉安行礼
　　○云南猛密宣抚司土同知思化占争蛮莫聚众暴横抚镇官萧彦等欲相机剿除乃称蛮莫乃罕送旧土欲扶立罕送仍归蛮莫以系夷心兵部议腾冲以三宣为护卫三宣与蛮莫为接壤三宣安内地得宁蛮莫靖外藩可固令思化乘思顺奔窜之隙凭陵蛮莫势将不支□□不兴问罪之师如三宣动摇后益难制尤不得不靖震邻之难惟兵加于播告之后则出为有名议定于询谋之同则衅可永杜至谓立罕送以系蛮莫因可制思顺而遏猛密此中俱难遥度合咨抚镇官严谕思化晓以顺逆若能悔过效顺即与休兵若果稔恶怙终即行挞伐其一应调度兵饷及扶立罕送事体悉听便宜行之报允
　　○以擒斩缅贼功加姚安军民府土同知高金宸四品服色管事照旧升永昌府管下乌邑寨土舍莽承业为千户长给武定府和曲州目把偰世功冠带俱从云南抚镇官请也
　　○兵部覆巡视京营科道杨文焕等疏议补军买马二事令三大营将官每月终类报缺伍名数径行各卫所选补送部核验食粮差操果超距异等即补选锋旧军老弱残疾者径革不必退回备兵其备兵阙伍亦照前选补京营买马原议价银一十六两但委官牙侩多端侵渔自万历十七年为始每马一匹量增四两每岁戎政衙门将应补马数报部除免给寄养马匹外请发官银一万二千两买马六百匹每月定期三次公同看验当即给价印发骑操官军马商俱免守候马价俱贮官库无落把总之手至责成将领尤为有见诸边补军买马皆将领以身任之何京营不然今查复旧＜矢见＞并听巡视科道据实举参惟遇调遣则缺军取之备兵缺马取之寄养报可
　　○升永平城守备陈燮为昌镇左车营游击
　　○  康陵  永陵多盗至是守  陵者以闻革守备内监闲住罪把总等官
　　○己未  孝恪皇后忌辰遣官祭  永陵
　　○逐静身男子先是选用曹进忠等二十名进内府其余尚潜住京师礼部以为请故有是命
　　○庚申有星陨甘肃西宁卫大如月天鼓鸣　○吏科给事中张应登请册立  东宫以应青阳为第一急务太常寺卿李尚思等南京礼科给事中朱维藩等南京兵科给事中杜縻各有疏俱不报
　　○户科右给事中杨其休请  上御朝以风励入觐诸臣报闻
　　○吏部题朝觐官员惟用二司等查点举人入试其余领敕后领水程出城可杜私交不废大礼旨免
　　○辛酉许虏酋叚奈台吉照旧贡市赏虏王扯力克忠顺夫人及青把都等银币有差先是叚奈台吉率众扰边因顺义王及青把都谕令输服罚赎驼马牛羊准其贡市总督郑雒以请从之
　　○原任左都御史王廷卒廷南充人嘉靖壬辰进士授户部主事改御史疏劾吏部尚书汪鋐奸鄙状鋐罢廷谪亳州判官历升右副都御史治河晋户部侍郎兼都御史治漕抚江北四郡以斩获岛夷功加俸二级升南京礼部尚书改左都御史有小珰以事诟御史李学道道笞之群珰捽御史于午门外廷列其状以闻戍其首恶余充南京静军廷素与元辅徐阶善给事中张齐者希次辅高拱旨诋阶以去廷发击齐使边纳赇下诏狱编尺籍廷谢事归科臣为齐讼冤齐释廷镌秩为民迨拱败廷得还故官蒙存问赐廪舆没予祭葬如制谥恭节
　　○癸亥吏部都察院考察方面官贪广东副使易可久等素行不谨浙江佥事吴世宾等罢软广西副使陈诰等才力不及浙江副使钱顺德等年老浙江副使令狐一槐等有疾狭西佥事王国弼等及府州县杂职等官列名上请得旨为民闲住致仕降调俱如例○甘肃巡按徐大化条陈三事一临巩二府起解钱粮州县解府收贮俟至五七千或一万以上总委官类解一库藏钱粮添库吏一名专管出纳掌印官按季稽查一条鞭之法各省直遵行已久今议奏陇之间通行从之
　　○狭西巡茶钟化民言宁镇每年动军饷银一万八百两籴粮二万七千余石以备官军本色月粮支用乃委官转托匪人以致派扰阖镇及徵解给军每多愆期今议将垦荒见贮谷豆二万七千余石抵充十六年应籴本色以后年分先查垦荒所入杂粮除抵还年犒赏外尽其所余抵充银易如额粮不敷酌动饷银官为籴买不得仍前派及阖镇部覆报可
　　○南京御史王藩臣言丈田军粮原系惠民实政乃虚文塞责合行抚按咨访果有文书报结而覆丈不完覆入虽完而粮则不完与夫委官丈勘以致奸弊丛生者提究得旨近因清丈田地增弊扰民还立限督催不许延缓
　　○壬戌宁夏地震
　　○癸亥星陨于山西之新开口万全都司天鼓鸣
　　○甲子月食
　　○延绥东虏乘小市之期犯镇羌又犯神木神木侦得之设伏兵擒哱罗等六名虏获永兴操守鲁槐以归边臣久之始报
　　○乙丑  英宗睿皇帝忌辰遣伯陈王谟祭  裕陵
　　○丁卯升榆林守备徐龙为右参将分守宁夏东路
　　○调南京后军都督府佥书署都指挥佥事任大同为左军都督府佥书
　　○升河南备御赵时正为甘肃洪水堡游击
　　○戊辰吏科都给事中陈与交等御史徐申等遵例拾遗劾奏左布政使李文续汤仰等吏部分别议处从之○大学士王家屏在籍上疏辞召命不允
　　○户部尚书宋纁刑部尚书李世达后先乞归皆不允
　　○己巳下举人林春元于法司提问元本闽人流寓南都屡肆不法以嘱托挟讐中伤刑部主事刘以焕至革职南京刑科给事中徐桓劾奏故有是旨
　　○庚午大学士申时行等择于二月初二日请  上御讲筵日讲如常报可
　　○户部因浙江应运白粳糯未违限不到请查实降黜旨著抚按查参
　　○保定巡抚宋仕等言  潞王之国经繇河间大名二府其支给廪粮及拽船夫役等项费用浩大连岁荒疫委难措处乞于天津仓动支米一万七千石临清仓动支米一万一千石旨允
