<!-- { "loadSidebar": true } -->
　　○升山东总督备倭署都指挥佥事陈汝德为神枢四营游击都司佥事张守礼为五军五营佐击
　　○己酉  世宗肃皇帝忌辰  奉先殿行祭礼遣成国公朱应祯祭  永陵
　　○吏科给事中秦燿等奏称朝廷为民设官其师表在抚按今之抚按旧习余风尚未尽殄间有托要津而贾誉假遗以纳交者差遣频烦筐篚络绎岂神运而鬼输哉或取诸赃罚或括诸有司一二不肖有司乘以为利百计搜求而闾阎遂纷如矣甚至遗一当路动至千金有不纳则尽以充私橐如是而监司守令其何观焉  上以前累有旨严禁馈遗乃犹屡惩不改着科道官指实参奏
　　○岁减江西所属里甲均徭诸费五万三千六百八十余两
　　○升永安堡守备孟学臣延绥镇城中军坐营官龚成俱为游击学臣固原成原镇领军
　　○以辽东都司佥书王守道充密云奇兵营官
　　○庚戌  贞惠安和景皇后忌辰遣都指挥佥事蒋克谦祭  陵寝
　　○升刑部左侍郎徐学谟为礼部尚书学谟首辅张居正所厚善也自成弘后是官必擢自词林嘉靖初  上以席书言大礼当意繇他曹特迁言路犹攻之十余＜锍-釒＞不止学谟以刑部超擢至是亡敢出一语者矣○升江南下江运粮把总张楠为定州领军游击
　　○夜望月食
　　○辛亥赐元辅张居正次辅张四维申时行及讲官何雒文等六员白金彩叚各有差
　　○复除原任山东道御史董裕于湖广道
　　○升狭西都司佥书王国翰掌山西都司印山东都司佥书周印掌湖广都司印河南都司佥书黄明臣充保定巡抚标兵坐营官
　　○河南祥符人李相首倡白莲教煽惑远近造掜妖书妄意纠众超手中原事觉诏收磔之余各编戍
　　○壬子夺保定巡抚张卤俸三月以荐举长芦运同卫重鉴非其所属为科臣秦燿参其违例故也
　　○赐原任南京礼部尚书尹台祭葬如例
　　○癸丑升刑部右侍郎刘一儒为左侍郎而以都察院左副都御史刘思问为之右○赐总督漕运都察院右都御史兼户部右侍郎江一麟祭葬如例一麟繇嘉靖癸丑进士起家州守历广东副使参政按察使浙江左右布政使升右副都御史巡抚南赣至今官所在著绩其在广东招抚从贼徐寿等三千余人擒贼首会一本等一鼓而歼倭寇与山寇苏继相山酋杜高连合之众数千解电白之陷于倭者旋即安堵其在南赣有积年巨寇叶秸聚众剽掠乃谕以顺逆祸福传示归顺免死牌于各堡悉皆顺服楷自缢死平其地设长宁县治其绩尤伟及督漕时水患方剧灾伤频仍荒度抚摩逾年而两河复故至是卒于官
　　○调大同新平参将陈琦于本镇北西路而起原任宣府万全副总兵李浃以原衔代之
　　○先是广东龙川县猴岭巢逆贼鲍时秀等四出剽掠督臣檄行该省官兵剿平之捷闻  上命赏刘尧诲银币升总兵黄应甲职二级参将李金一级仍与参议刘倬副使张尧年等赏各有差
　　○甲寅赐原任户部尚书马森祭葬如例森初为户部主事榷税九江即以廉能著声迨出守雪冤狱裁貂铛减供亿治行甲江南迁副使历副都御史俱有惠政及为户部尚书有中使传旨取官帑买金入内森力持不可遂止旋以母老终养后屡荐弗起其为人尚修介且深明理学多所著述学者宗焉
　　○乙卯管河工部郎中加四品服俸佘毅中卒诏赠太仆寺卿以恤其劳
　　○宣大等处贡市竣叙诸臣劳于事者督抚郑雒张佳胤买应元高文荐并总兵郭琥等各赏银币有差
　　○命武平伯陈永禄掌府军前卫印
　　○丙辰  上御文华殿讲读月如常期○召巡抚山西都察院右副都御史高文荐回院管事
　　○巡仓御史刘致中条议仓漕要务六事一互呈样朱以防插和一广辟晒旸以速完纳一限制斛口以示均平一酌裁门税以免稽迟一曲体运官以禁需索一预塞弊孔以绝盗贼该部酌议覆请  上依其拟只门税照旧不准停免
　　○丁巳顺天府进春  上御皇极殿受之百官致词称贺
　　○降广西按察使林澄源江西左参政余希周三级桂林府知府吴肇东浔州府知府萧腾凤六级革同知米成武等职为民以违禁驰驿也
　　○戊午吏部引奏大选给繇官员  上亲裁决如制
　　○赐大理寺卿宋仪望祭葬如例○升山东副使洪济远为辽东苑马寺卿云南保定军民府知府辛存仁为副使
　　○改广东潮州参将叶欢于西山
　　○己未升山西左布政使辛应乾为都察院右佥都御史巡抚本地方
　　○升狭西按察使孙坤为四川右布政使
　　○改原任山东左参政欧希稷广西右参政王天爵于江西
　　○庚申升户部郎中谭启为福建副使查勘田营
　　○户部郎中柴承学奏称淮凤所开之地原是熟田抛荒并未创开无粮荒地间有以旧种熟田冒称新开者招回人口虽暂安插未必领牛种田以至塘坪树株半属虚增册内原报地数人数半多虚掜部议谓在事诸臣肆为欺罔宜重处以惩之  上命革监督营田副使史邦直职其查处府州县卫各官悉如部议  命原任镇守湖广总兵怀宁侯孙世忠掌前军都督府印
　　○升宣府副总兵贾国忠署都督佥事充延绥总兵官
　　○以南京右军都督府佥书安大朝充贵州总兵官
　　○以镇武堡游击曹簠蓟镇马兰峪参将陶世臣居庸关参将葛臣镇番参将汪廷佐延绥镇靖堡参将刘滋俱为副总兵簠辽阳世臣延绥臣甘州廷佐凉州滋宁夏
　　○以南京前军都督府都督佥事胡守仁为神机营右副将
　　○巡视京营礼科给事中姚学闵等举劾各营将领以肃戎政俱如议黜陟之
　　○辛酉兵部引奏大选官员  上亲裁决如制
　　○召礼部三法司官赐以岁终湔除敕○升湖广右布政使侯于赵为山西左布政使狭西左参政李戴为按察使直隶顺德府知府杨邦宪为山东副使
　　○命清平伯吴国乾管理乂刀围子手□狭西慧济寺番僧并哈尔占吉古车禄等族各备马匹方物进贡给赏如例
　　○癸亥  上御文华殿致斋
　　○升湖广按察使晋应槐为右布政使山西副使霍维荩为狭西右参政
　　○狭西道御史孙旬＜锍-釒＞论抚臣张卤数其四罪其一谓荐举卫重鉴为当路张居正至亲假此以报知遇是知有私恩而不知有明例也其一为既经科臣□尚忠论列便宜闭门待罪乃敢妄行奏辩是甘为狡伪而以寲言欺朝廷也其一为奏荐本章草率差讹是无所畏惮而敢于不敬君父也其一谓厚贿以赂势要动取赎锾千金具溪壑无厌攫充私橐是冒衣冠而躬市井之行也卤亦有＜锍-釒＞乞罢且辩其诬  上令之策励供职
　　○先是扬州等处饥  上命发该府库积并仓贮赈之库积原报八万八千万两无纤毫在库仓贮五十四万余石止三万六千巡抚以闻再请别项备赈  上是之而降该府知府虞德烨服俸三级
　　○甲子  上祫享  太庙命太常寺官祭大岁月将之神
　　○升湖广右参政刘铉为按察使
　　○改原任狭西左参议韩应元于山西
　　大明神宗显皇帝实录卷之一百七
　大明神宗显皇帝实录卷之一百八
　　万历九年正月丙寅朔  上御皇极殿文武百官朝贺赐三辅臣上尊珍馔免百官宴
　　○戊辰  宣宗章皇帝忌辰遣襄城伯李应臣祭  景陵
　　○己巳  上致斋于文华殿传谕内阁欲修武英殿以备致斋临御辅臣张居等上言本殿自  宣德正统以后久不临御  世宗皇帝践祚之初即将文华殿鼎建新修易以黄瓦凡斋居经筵及召见大臣俱临御于此内九五斋恭默室皆  世宗皇帝亲题其额轮奂巍然盖以东方发生喜神所在故恒处于斯其取义深矣今武莫殿即加修理未必常到徒费十余万之赀经营于不常到之地似为无益伏望  皇上绎思  世宗皇帝临御东朝之意姑仍旧贯以省老费＜锍-釒＞入从之
　　○庚午  上谕内阁今日风气不祥恐有边事卿等宜申饬边臣加意儆备辅臣张居正等言当即传示兵部及蓟辽宣大总督令其钦遵  圣谕加谨防备
　　○升河南副使衷贞吉为湖广右参政兼佥事
　　○吏部奏请遵例考察  上曰考察重典务要虚心评品协于公论各衙门官应黜者不必拘定旧数致有枉纵其六年之内有奉特旨罢斥者照朝觐考察例开坐除名永不许荐用
　　○辛未孟春  上亲享  太庙
　　○吏部查议裁革在京各衙门官户部浙江湖广河南福建广东广西司主事各一员江西云南山东四川山西贵州司各二员狭西司三员礼部仪制祠祭主客司主事各一员铸印局副使一员兵部武选司郎中一员车驾职方协司郎中各一员管优给主事一员管存恤主事一员武库司管京卫武学主事一员刑部十三司主事各一员工部营缮司管重城员外郎一员屯田司管台基厂主事一员虞衡司管遵化铸冶郎中一员杂造局大使一员都察院司狱一员通政使司右通政一员誊黄右通政一员大理寺左评事一员顺天府管军匠通判各一员都税司正阳门分司各副使一员国子监助教四员学录一员太常寺博士一员协律郎一员赞礼郎五员司乐十二员光禄寺典簿一员大官署署丞一员尚宝司司丞一员上林苑监蕃育署良牧署录事各一员未补给事中户科四员礼科二员兵科五员刑科四员中书舍人二员行人司右司副一员行人五员詹事府主簿厅录事一员俱应裁革遗下事务各衙门归并兼管因言去弊贵果更化宜渐事体人情并行不悖庶为停妥今应裁官员携家跋涉苦尽令回籍守候计二三年除补方毕各官多系始进向用方新空延岁月不无向隅之悲合无各令照旧在任供事待有升迁事故原缺停补  上曰各官既已裁革又令照旧管事殊非政体姑着在任候裁以后有缺每三员以二员尽候裁填补务在一年之内尽数补完以称朕省官责实之意余依拟○升南京吏部验封司郎中王鼎爵为河南提学副使
　　○命提督狼山副总兵戚继羙佥书南京右军都督府事
　　○癸酉大虏二万余骑犯辽东从大镇堡入突攻锦州分掠小凌河松山杏山等处总兵李成梁督兵驰援斩获虏首一十八颗翌日虏出境初九日虏二百余骑犯辽阳长宁堡副总兵曹簠帅兵迎敌斩虏首二颗督抚梁梦龙等上其事言参将熊朝臣血战保城乞加重赏簠斩获虽不多士气顿增阵亡加衔游击周之望效死报国俱应赏录并列参将栗卿等疏虞之罪部覆上请乞查勘  上从之诏赏熊朝臣等银两有差○甲戌命太监杨辉督修正一真人张国祥祖坛庙二科给事中王道成等上言  皇上登极以来雅重儒术修明王道故尝笃信尧舜禹汤文武相授之心法彼异端之徒正明主所亟斥而远屏焉者今国祥何人其祖坛庙不过一方士冢耳岂宜与之修理且禁近内臣不轻差出往年太监杨辉曾差往承天修  显陵矣惟  陛下岂重  圣祖则有是命非常典也今亦使内臣为之督工岂不失轻重之伦哉即  陛下所施与捐自宫中然亦莫非小民膏血乞赐  乾断勿狥国祥所请＜锍-釒＞入纳之
　　○乙亥总督狭西右都御史郜光先奏称定边道地属两镇事多掣肘相应裁革所遗边墙城堡盐法事务属延镇者归并靖边属宁镇者归并宁夏各管理部议从之
