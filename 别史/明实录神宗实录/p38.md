<!-- { "loadSidebar": true } -->
　　○丁巳兵部覆阅视侍郎汪道昆奏经略京四诸关以固畿辅事永保定等关口应建敌台三百五十六座每座计工费二百二十两主客兵春秋二防每五百名完台二座期以四年告成其浑河南岸应行昌易二路亦各建一台有坚固不如式者责令各官从新赔筑仍严禁炭厂奸商不得侵伐林木其广昌灵丘等县仍听保定巡抚兼摄贤能者与境内有司一体荐奖
　　○人覆道昆保定善后三事一议驻守每年防秋巡抚移驻易州总兵移驻紫荆留兵待调恐误事机宜令各照旧规以部兵出守给与行粮料草又浮图峪为紫荆门户宜以总兵当之待虏有东意则移守关参将军于浮图总兵则移驻紫荆听援如总兵赴援则以巡抚代守紫荆又茨沟营外通山大内产矿砂宜裁革守备改属龙固关即以本关参将提兵驻守一议应援保定一镇外备宣大东援蓟镇昌策应防御不可不为先事之计宜仿蓟镇各立车营配以标下精壮士马每营步骑务足三千或二千五百为率仍多办火器如法训练专备应援截杀一议犒赏防边犒赏所以鼓舞将士一旦裁革所省甚少所关于军机甚大或动支赃罚或行措处宜行查复
　　○又覆道昆辽东善后六事一减入卫言宁前中前所孤危尤甚宜再减入卫宁前所留五百共足一千责付中前所游击统领操练以备战守一习战车广宁辽阳二处车营暂借各营步兵人无固志无益于事宜皆改用新军不足量抽墩军余丁补之每营务足一千二百名各委专官管练期一年有成一补操马该镇无他桩朋官银请发太仆寺马价银一万七千两以一万分贮两河备补临阵倒失方责纳桩银其七千两买骡七百头分发各营驮载一开鄣塞张其哈剌佃子土沃可耕且去叆阳等处适中声援易及宜移建孤山堡军于其地又险山宁东江沿台大佃子新安等五堡地多不毛军无可耕出险山一百八十里亦得沃地宽佃子长佃子双塔儿长岭散等五区且当松子岭等处极冲之地宜将五堡军移建各处修建六堡合用银八千八百八十六两粟米一万八千九百石一固边疆设险守要不独宁前当修筑墙台在全辽保障自锦州迤东抵三岔河又自三岔直抵旧辽阳当一一修举定为一劳永逸之计一处逋逃辽人窜伏山东海岛辽之官司不能统摄致赋役愈繁逋逃愈众宜将辽阳管捕都司一员移住登州专管岛民以事讥察俱诏依议行
　　○戊午升湖广佥事蔡一槐为广东左参议
　　○己未  上御经筵赐辅臣及讲官万寿金字各有差朝鲜国差陪臣表贺  万寿圣节  上命尚书陆树声宴待
　　○兵部奏延绥巡抚张守中修建清平常乐双山等处边墙请动支今岁抚赏银一万两及麻□黍粮园地二顷银五百八十两有奇外尚少银四万五千二百四十余两户兵二部三七处发仍行布政司催拖欠民壮工食银凑补报可
　　○兵部覆奏巡按直隶御史余乾贞条陈清理军玫八事一厘正尺籍以清弊源一总核收除以杜奸蠹一备录军单以防隐匿一颁行册式以一成规一议处长解以苏偏累一就近关补以禁迁延一岁终考核以示劝惩一刊给事例以昭法守俱如议行
　　○庚申升兵部职方司员外郎刘自存为湖广佥事
　　○以山西平阳府旱灾蠲折民屯税粮各有差
　　○巡抚江西右副都御史徐栻奏国家岁漕东南米四百万石于京师复设临德二仓每岁会派米一十九万四千四百石分贮之计十年积几二百万石遇该运地方灾伤蠲免即以二仓米照数补运  祖宗立法备患意在深远后因会派地方告歉轻减及二处囤积损腐一时偶见窒碍輙有建改折之议者自改折议行二仓额粮渐减积储渐耗运地灾免无从支补遂致专免存留不及起运夫存留乃宗室禄粮官吏师生俸廪军士月粮等项所需万不可缺为今之计必仍令二仓积贮十年额米然设处籴补又不可专责会派地方宜行二处管仓官以十年所积计之尚欠米若干听将改折银发产米地方收买不足行漕河各衙门量支无碍官银凑买俱摊搭运船载纳二仓如二仓囤积不足则徐州天津等仓分贮尤便恐米有腐烂量将漕粮抵换出陈易新必于原额约二百万数有余方得改折会派其改折银两专贮听候籴补不得别项支用如此仓有余粮帑有余银每岁四百万石之运常保不失正额垂之数年京通二仓亦当余六年之积  祖宗经制富强之远略不亦庶几尽复乎＜锍-釒＞下户部
　　○辛酉荫巡抚广西右副都御史郭应聘子郭良翰入国子监读书以平猺獞功也
　　○礼科给事中石应岳奏称先儒布衣陈真晟年十七八时即拒绝异端专心儒业尝就试省闱有司防察苛密无待士礼遂辞归不复以科举为事日探研理学以居敬为主尝语人曰大学诚意章为铁门关难过主一二字乃其玉钥匙也日与其徒周瑛倡明理学与莆人李父举讲行家礼南海陈献章称谓天下第一流人江西罗伦则称之谓闽中高士殁后尚书杨廉纂理学名臣录载十有五人首薛瑄次吴与弼次即真晟也虽举入漳州乡贤祠中未见特加尊崇似宜从祀孔庭不则亦当照吴与弼等专祀于乡下礼部覆议建祠原籍祀之
　　○工部奏明年春照例挑浚天津卫海口新河恐碍运艘也
　　○壬戌差山东道御史朱文科巡按应天等府湖广道御史宋范巡视甲子等库江西道御史赵燿巡视坝大等马牛房仓
　　○楚通山王英炊薨讣至辍朝一日赐祭一坛谥曰庄懿
　　○癸亥秋分遣英国公张溶祭  夜明于  夕月坛
　　○勒分守陇右道佥事原森冠带闲住分守关西道右参政杨所临巩兵备副使杨起元各降调阅臣王遴题参也
　　○减江西积谷分数以地方贫富繁简定为三等上等减十之五中十之六下十之七有假公济私科扰小民者从重参论
　　○铸换应天府银印一颗云南布政司印一颗  甲子  万寿圣节以未及大祥  上御皇极门百官吉服行五拜三叩头礼余仪俱辍
　　○乙丑升洮岷兵备副使吕鸣珂为本省右参政刑部云南司员外郎郎大伦为狭西佥事备兵巩昌
　　○丁卯吏部尚书杨博以病请假并辞印务不允
　　○升狭西右参议刘浡为副使备兵洮岷  赏朝鲜国进贺陪臣彩叚衣服等物如例
　　○加辽东右屯卫备御徐国辅游击职衔管锦州守备事调锦州守备吕儒为右屯卫备御
　　○戊辰发太仓银一万五千两于保定四千一百二十两于辽东为前修筑敌台移建堡城支用
　　○己巳  宪宗纯皇帝忌辰遣新建伯赵祖征祭  茂陵
　　○夜月犯井宿第一星
　　○免经筵升狭西副使张梦鲤为山西右参政
　　○湖广抚臣请旌表烈女熊仙大仙大麻城县生员熊幼学女年十七字童生刘康康病女再割股寄之闻其病革即不饮食及窆吞块触棺穴女党救还复屡缢不遂救者益密女知不得死辰起栉沐拜康灵谒家庙及诸尊长绐姑与母曰不死则守但惫甚欲息静室入室即闭门撞击姑母破门则已倚立气绝
　　○庚午左春坊左庶子掌南京翰林院事余有丁以病请告兵部右侍郎吴百朋请假省母工部右侍郎熊汝达以父老乞休
　　○南京河南道御史陈王道奏赞圣化隆治安十事一曰养圣躬二曰勤圣学三曰隆继述四曰端好尚五曰固邦本六曰慎边防七曰时接见八曰纳谏诤九曰蠲逋负十曰恤淹狱报闻
　　○诏辽东建一门忠节坊表故军郎荣家杰广宁归附军也杰景宾宝用恩得志得君得臣三汉山松得功秀凡阵亡十四人三汉千户松参将杰妻臧宾妻赵山妻刁秀妻李景妻马恩妻李三汉妻杨宝妻鉄得臣妻陈得君妻王得志妻吴用妻唐松妻傅得功妻王俱守节阅臣汪道昆奏请建坊表扬其鉄氏等见存七口仍岁给米布瞻其孤嫠云
　　○南京刑部奏奉钦恤恩例减释徒杖笞罪犯共二百四十名口
　　○辛未  上遣中使赐吏部尚书杨博猪羊酒米瓜茄等物博奏谢
　　○壬申南京户部尚书曹邦辅致仕邦辅给繇入京中途患病＜锍-釒＞求致仕因言臣家居傥得生全犹欲图报尺寸若古人临退上言时事及退居著书上进臣愧无学术但愚心昔曾经谪边方亲见达虏骄横四散抢攻堡砦隔远中间虗隙处甚多诸将绝无一人肯乘机出一奇计破贼者任其抢杀人民不胜其惨臣实痛愤至今扼腕近闻黄台吉渐有窥觎之志万一有事臣傥不即填沟壑虽老不能领兵愿如古有军师用臣坐帷幄中策军情犹如□也臣年七十之外光阴能几所欠一死以报国若不以身自许何以报答  圣恩故不避时诮忍耻言之
　　○癸酉翰林院编修张位请令翰林诸臣日轮数人直史馆候有  明旨及朝讲召对宫禁游习凡一言一行据见闻纪之其各衙门所奏行大事关白内阁者亦据缘繇纪其节略俱俟阁臣裁定藏之秘府以备参考下礼部议
　　○赐原任巡抚福建右副都御史殷从俭祭葬如例
　　○兵部奏阅视侍郎王遴举劾狭西镇文武各官得旨戴才郜光先雷龙廖逢节佟登等升赏有差杨鳌等分别罚治
　　○诏行两广军门及闽浙各巡抚协剿逋贼林道乾等不得推诿观望贻害地方
　　○甲戌升河南道御史雷稽古为南京大理寺右寺丞山东副使郭文和为甘肃行太仆寺卿兼狭西佥事
　　○总督屯田乡兵事务直隶河间府知府丁诚为狭西副使○复除广东道御史郭庭梧
　　○光禄寺少卿袁三接给假送母
　　○丁丑升尚宝司司丞郑履淳为光禄寺少卿
　　○兵部右侍郎吴百朋以省亲回籍
　　○吏部尚书杨博以病乞休辞甚恳切  上仍温旨慰留
　　○是月减释云贵重囚二十四名
　　明神宗显皇帝实录卷之十六
明神宗显皇帝实录卷之十七
　　万历元年九月戊寅朔  上御皇极殿礼臣进大报等祀日册
　　○赏贵州宣慰使司进贺舍人表里钞锭及泰宁等三卫夷人彩叚衣服等物如例
　　○庚辰工部右侍郎熊汝达致仕
　　○升工部屯田司主事耿定向为尚宝司司丞
　　○曾子裔孙曾继祖奏臣祖质粹自南北归蒙授翰林院五经博士父昊先故臣以目盲未能请袭生子承业俟其承继知县曾衮捏词妄奏部勘已明今复以嫡序为繇冒袭前职切念臣祖来千百余年户有多丁不思其祀独臣祖质粹忧念远祖破业忘身挈家奔北追思无倦得沾  圣恩博士之职起自质粹与他支无预乞敕验查以彰法典曾衮复以嫡序奏辩而吏科给事中李盛春左袒继祖谓曾衮之袭有大可议者五请行二省虗公审实以杜后争＜锍-釒＞俱下礼部
　　○升分守延绥东路左副总兵孙国臣镇守狭西协守宁夏副总兵刘济镇守宁夏
　　○辛巳  孝恭章皇后忌辰遣遂安伯陈澍祭  景陵
　　○吏部尚书杨博再＜锍-釒＞乞休不允
　　○复除浙江道监察御史房楠于湖广道
　　○壬午升太仆寺少卿宋仪望为大理寺右少卿
　　○升河南左参议郜大经为狭西洮岷兵备
　　○癸未广西右布政李淑以父老终养
　　○以湖广荆州承天二府水灾异常山东济南府旱荒各蠲折有差仍行令赈济
　　○以浑河水泛伤永清县麦禾蠲税粮之半屯亩照分数折色
　　○以原任台金严参将艾升分守宁绍○添设保定标下奇兵营坐营官一员
　　○甲申革广西副使金柱任听勘柱先任潮州兵巡佥事按臣杨一桂劾其贪纵也
