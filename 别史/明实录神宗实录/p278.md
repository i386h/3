<!-- { "loadSidebar": true } -->
　　○总理河道潘季驯言黄水暴涨汹涌异常冲开兽医口月堤者一漫出李景高口新堤者一冲入夏镇内河浸坏田庐溺死居民者一其余或水与堤平或堤没者尺许势且不测科臣张养蒙等言前此工程培之未高筑之未坚以召此患部议咨行河道督率各官筑塞增修要使束水归漕人以河臣驻劄济宁去河南千里余该省抚臣咫尺黄河本院先经题覆凡仓卒有患则抚臣一面相机筑浚一面驰报河臣议处得旨堤完未久遽有冲决显是修筑不坚经管官各夺俸三月
　　○乙未浙江道御史安文璧参劾原任南京右通政今升左通政周邦杰原任常州府知府今改黄州府谭桂原任松江府知府今升天津道兵备副使喻均皆文选司郎中谢廷采所推用人失当邦杰邪人所当速罢吏部尚书杨巍言邦杰因京察有议调南京用然未至狼藉又尝以起用副使王学谟论臣臣以其初任无锡人称清苦今转实臣巍所拟若桂均虽廷采所拟亦不为过乞将邦杰等仍旧升补廷采免议从之
　　○工科都给事中张养蒙又上疏曰近睹总理河道潘季驯报成叙功两疏诸臣劳绩了然在目极称工程坚固足保无虞  陛下且不吝爵赏以酬之矣盖成功非难保功为难淤决委之天灾挑塞归之人力报成未几惧有后虞求脱纷纷此其故皆由于河臣不久任也官不久任不便有三后先异见也人己异谋也功罪难执也功名之心孰不有之前者以功升赏矣代其任者守画一而袭故常则疑于亡所事事于是不白某故道当开则曰某新坝当改不曰某堰工可废则曰某湖池可耕幸邀异绩欲求多前人此后先之异见也人情易分尔我功出于我则修守常勤功出于人则修守常懈勤则修筑可保无虞懈则堤渠必至渐坏此人己之异谋也功罪可执而后赏罚不淆假令一堤之筑也焂坚焂溃一渠之浚也倐通倐壅前者蔽罪于后工之不继后者推罪于前工之本虚罪前已非见任之官幸免追论罪后又以新任之放得从亮原此虽赏罚之不明亦由功罪之难执也查万历五年有管河司道等官都著久任不许升转之旨  世宗末年有查分管官员职名藉已在簿日后有不坚固即便指名参治之旨今右都御史潘季驯三任河漕熟谙水道  陛下起用之意固欲责其新功首宜久任以重河务其司道各官并令一体久任盖治河如治虏边方总督有十年一镇者矣兵备有佥事加至布政使者矣河道之臣胡为不行久任哉再惟人臣报君职掌有在岂足言功今兹之叙完有成议矣以后年年修筑疏防皆河臣职守所当自尽更不必琐琐叙录致启幸途从之
　　○刑科给事中许弘纲上疏责成抚按四事一曰不与庶民争便二曰不与有司争能三曰不与司道争权四曰不与天下争功部覆得旨抚按为属官表率务实心任事毋尚虚名
　　○丙申南京吏科给事中杜华先言盗贼窃发有司不以时闻者请罪有司兵部覆隐匿之弊往往有之甚至有怒失主而罪失主怒保甲而罪保甲又有盗已输供而令失主不许认证者盗知官之必不追捕无所忌惮是避捕盗之条而实贻滋盗之害应行抚按如有隐匿指名参究旨以盗贼行劫有司避参不报抚按亦未觉察今后该科一并参治
　　○己亥升贵州布政司布政使朱孟震为顺天府府尹
　　○升刑部郎中王一乾为广东按察司副使
　　○庚子旌衣直隶等处节妇杨氏等十七口烈妇杨氏等十六口烈女陶氏一口
　　○辛丑  孝庄睿皇后忌辰遣伯王应龙祭  裕陵
　　○赐四辅臣及讲官枇杷果
　　○庐州镇江等处地震
　　○南京御史李自谦请视朝以联上下之交不报
　　○癸卯  孝穆皇后忌辰遣侯宋世恩祭  茂陵
　　○上谕内阁朕前者以疾暂辍朝讲欲静摄服药迨今将及九旬头眩未止心肝二经之火未降近又中暑湿腹泻身软每致  圣母忧顾屡差人谕以用心静养朕遵承  慈命急欲少痊面谒  圣母庶可以尽子职而少纾  慈念又思孟秋时享在迩力疾难行今次暂遣官恭代可传与遣官及陪祀官务各禀虔洁故谕
　　○先是南京御史王藩臣参劾应天巡抚周继疏已发而南京右都御史耿定向尚未见也闻而恚之谓藩臣易已因上疏自劾不职乞赐罢免并申饬台纲诸将藩臣罚治因历数御史方万山之劾江西巡抚陈有年王麟趾之劾四川巡抚徐元泰咸公论不协乞将周继陈有年徐元泰亟赐录用章下部已刑科给事中许弘纲言臣职在看详有概者三为公论也为台体也为定向生平也陈有年徐泰之才品方万山王麟趾之章奏所不敢论周继抚应天惓惓节省原为地方任事乃若躁急乖张即甚爱者又安得讳之都御史督率台臣率之以正耳风闻言事固其职掌可否自有朝廷去留自有该部安得而箝其口以阻塞言路臣故深为公论惜也定向不尝为御史乎章奏先发后闻自是相沿情礼藩臣之发而不闻过也然一言诘责悔谢不皇何至遽渎  圣听此疏一行论人者将跋胡疐尾之事多而扬眉吐气之日少矣摧刚为脆堂堂柱史风采谓何臣故深为台体惜也定向雅负时望当张居正时独以同乡皭然不染昔御史周之翰论劾尚书陆光祖定向时为副都御史及劾之翰幸而获售今又来套弄矣二品宪臣行年望七乃羞恶是非不曾理会四十年聚徒讲学身心受用几何臣欲深为定向惜也礼科给事中王孟煦又言凡为御史者忧其缄默不言而不忧其敢言为御史者责御史以所不言而不沮其所得言往者部属言事旨谕堂上官严行禁止谓其出位也藩臣等亦称出位乎给事中李沂狂言犯上  皇上犹不加斧钺之诛所以伸士气也定向身总风纪不能伸士气而反挫之其自言不职也臣以为欲止藩臣等而使之不言正其不职耳俱不报
　　○总督仓场户部左侍郎胡执礼卒执礼世居兰州后徙家为永昌人嘉靖己未进士授保宁府推官历迁至文选郎擢右通政提督誊黄太仆光禄太常三寺卿所条黄诰马政事宜皆厘入会典迁都察院右副都御史巡抚应天会太平诸生吴仕期以诽谤辅臣居正坐死南操院欲罗织沈修撰懋学趣执礼会题弗应再为户部左侍郎督仓场与妻同日卒赠户部尚书予祭葬如例○乙巳吏部推南京礼部右侍郎李长春为礼部左侍郎旨以田一俊升左长春居右兼翰林院侍读学士
　　○升福建按察使费尧年广西按察使彭应时各本省布政司右布政使
　　○升户部左侍郎温纯为都察院右都御史兼户部右侍郎总督仓场
　　○升云南布政司右布政使范仑为贵州左布政使
　　○吴地大旱震泽化为夷陆斗米几二钱袤至江以北浙以东道殣相枕藉应天巡抚周继凤阳巡抚舒应龙浙江巡按蔡系周后先驲奏中外骚然于是上封事条晰荒政者给事中王继光等御史陈禹谟等南京给事中朱维藩御史刘寅等或言军国征输一切蠲除或言勘灾伤分数酌免或言发内帑南户部帑暨临德仓囷或言改折漕粮白粮停徵金花银两或言留关税盐课赃罚散赈籴买或言清驿递禁止苏杭织造或言假抚按便宜责成贤能有司毋令猾胥扣克或言劝富民输粟给冠带徒流以下纳粟赎罪或宽囚停刑以召和气埋胔瘗赂以消怨厉练乡兵固城池以弥盗贼开水利筑河工使饥民受佣糊口章满公车该部俱酌议具覆  上无弗俞又奉特旨文武官俸米亦准改折浙江南粮折银留给军饷已得旨浙直为财赋重地被灾小民流离困苦朕心恻然还查照近年山狭等处赈济事例差老成风力给事中一员查理钱粮拊恤饥贫禁治劫夺司道不职者即时参处因发太仆寺银二十万南京户部银二十万南直隶府州县分银三十万浙江十万户科右给事中杨文举衔命以往
　　明神宗显皇帝实录卷之二百一十二终
明神宗显皇帝实录卷之二百一十三
　　万历十七年七月丙午朔时享  太庙遣公徐文璧恭代侯李言恭吴继爵分献
　　○丁未升湖广按察使文作为云南右布政使广东左参政徐汝阳广西右参政徐汝翼各按察使汝阳福建汝翼本省
　　○己酉  仁孝文皇后忌辰遣侯常胤绪祭  长陵
　　○宣府地震越数日复震
　　○吏部推大理寺卿蹇达为户部左侍郎旨升孙丕扬为左以达右之
　　○补原任四川按察使麻永吉于湖广
　　○升狭西按察司副使余之祯为广东左参政长芦运盐使司运使李焘为广西右参政○原任太子少保南京吏部尚书袁洪愈卒洪愈吴县人嘉靖丙午举应天解元明年成进士授中书舍人选礼科给事中由藩臬入为太仆少卿礼吏二部尚书凡八迁皆南京当其为给事上疏言检讨梁绍儒奔走权要文选郎中白璧招权  官并论尚书万镗等不能表正  世庙为切责尚书侍郎下璧于狱而罢绍儒长南台有御史抗章忤旨代为申雪得不问橐无厚积为德于乡里乡之人尸而祝之其子治中一鹗蚤失官以贫死都御史周孔教抚吴中捐金葬之予谥安节则名副厥实云
　　○庚戌赐四辅臣及日讲官鲥鱼
　　○大学士申时行等言近日南京浙直等处俱遭大旱群情汹汹且南京军士骄悍成风近因放粮之时米色稍恶几至激变故今日所当亟处者南京仓粮是已宜敕南京户部将见在仓粮盘验足几年放支是否俱堪食用如有不堪作何区处预备至各处灾伤宜俟勘到之日覆请优恤
　　○是日  上谕户部朕闻南京地方荒旱军士贫苦见在仓粮足支几年如有不敷作何处补著南京户部会同科道查验计议具奏其各处灾伤候巡按御史勘到从优议恤务称朝廷悯念军民之意
　　○辛亥升卫辉府知府周思宸为狭西副使榆林兵备
　　○升临江府知府蔡斗移为长芦运盐使司运使
　　○  寿工就绪命管工尚宝司卿葛昕回司管事
　　○左都御史吴时来言士风偷薄长官以优容为盛德属官以偃蹇为风裁惟都察院＜矢见＞矩不大凌夷以故院臣有缺必求曾为御史者一人居之为其能持此＜矢见＞矩勿失也今王藩臣揭帖独不投堂若不一申则又安用南京都察院为哉乞严谕南京十三道恪守堂＜矢见＞一照北院将王藩臣量行罚治以重纲纪之司至于陈有年羔羊之节骨鲠之风表表士林定向既知其人能视其罢斥乎得旨夺潘臣俸二月又因吏部覆命定向供职如旧
　　○壬子应天巡抚周继以人言再疏求罢不许
　　○癸丑升巡抚福建右佥都御史周采为大理寺卿
　　○大学士王锡爵屡以母病乞归  上免留之再疏固请命其子扶侍还乡仍差官护送而从锡爵视事
　　○巡视京营给事中洪有复言勇士营官马临印烙时少二百二十五匹缘该营督自内监营官藉口恣为欺冒乞行处治章付兵部○乙卯先是礼部尚书朱赓丁内艰吏部推于慎行以代疏上不报又有荐迁谪科臣姜应麟部臣孙如法者吏部覆请亦不报许弘纲王孟煦二疏亦留中未发兵科给事中薛三才言此三事关大臣之擢用铨部之题覆言官之论劾于国体匪轻乞赐批决报闻
　　○南京御史刘寅言有司巧取民财以结纳过客善事上官徵收则先扣羡余支放则侵克钱粮批词滥及佐领两造俱罚爰赎种种吏弊乞严行参究得旨申饬抚按官开款禁革
