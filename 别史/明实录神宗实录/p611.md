<!-- { "loadSidebar": true } -->
　　○刑科都给事中萧近高疏曰臣闻隆寒之后必有阳春严威之余济以宽恤今日月就除阳春司令草木无知咸有向荣之意而棘林圜土尚多累囚沉滞未释在诏狱则有知县满朝荐为地方执法囚首待罪肌肤惨裂三冬于此在刑部则有军民生员监生王大义等除瘦死七名外尚二十名或罪或否久奉处分亦三载于斯矣此辈皆无告矜人奄奄视息一旦就毙即有宽恤之恩亦何及乎昔唐太宗有诏自今长吏五日一虑囚思天下滞狱复建三限之制大事四十日中事三十日小事十日又不须追捕易决者不过三日汉元和二年诏曰方春生发万物华中宜助阳以育时物其令有司罪非殊死且勿按验冀以息事宁人助顺天气古之人主留心庶狱如此顷自  覃恩诏下光大海隅尽沾德泽佥事冯应京推官华钰何栋如生员沈机等各出囹圄睹日月今独使满朝荐等绝一视之仁抱向隅之泣非所以顺天心而隆茂对也疏上不报
　　○浙江道监察御史何尔徤劾车户张廷佩等盗卖木植事下法司盖是时门工且竣余材尚多中珰□户因之为利朋盗发觉者鹰平条槁数枚耳自起工陆续运到鹰扬木凡二万余根工完计用万余而不可问者遂至万根物力之耗可为浩叹
　　○盗入工科失物守卫千户曹洪等提问
　　○故户科右给事中杨允绳孙杨忠裕乞补荫事下吏部
　　○甲戌大学士赓等请下考选科道之命自前月合请于是二旬章凡四上矣赓等素服诣文华门言国家理乱之源人臣去就之义臣等谈之已无剩词但候选三年待命数月时穷理极无所复之前月不下尚有来月今屈指岁暮仅十许日可谓今岁不下尚有来岁乎  皇上犹天也如今秋霖雨异常  皇上露祷应之如响今臣等祷久矣而未有一应臣等微诚不足感孚谨斋沐以身为牺冀  皇上之一应毋使臣等受疑受谤负天下后世之议
　　○礼部左侍郎杨道宾请议谥典以伸公论疏言国家自有令典以来大臣病故议祭葬则并谥而议之载在令典可覆按也自万历三十一年始有汇题之议自汇题迄今复五年矣于时不为不久物故不为不多乃日复一日年复一年视易名盛典若危机险阱相顾而莫敢发使荃茅同腐玉石俱沈令后世视之堂堂  圣朝曾无一人可谥者是谁之过也臣愚以为及今议之则朝端之寅僚草野之父老犹有亲见其人习其行事者若复迟久故老不存尘迹湮灭摩揣失真势必需其显子孙而定之夫至显子孙而贤否之倒置有不可胜言者矣请自三十一年始至三十五年止凡蒙恤大臣皆具疏开单如行取事例听诸臣会议仍定期会或一年或三年举行一次期于公恕称物之平而已  上从其言犹以为日久论定不厌详慎也着从公会议勿狥情滥举滥乞以负重典于是礼科都给事中邵庶等亦言令甲大臣应得祭葬则并议谥今以调停之过易为类题年久混淆陈乞滋多益非慎重之意因言自三十一年以前尚有大臣蒙恤而未议谥有曾议谥而大节未该有小臣死谏曾经恤而未及谥者如程敏政以被诬陨命赠尚书而不得一谥梁储当  武庙之世大节甚多而仅谥文康户科左给事中杨允绳以劾胡膺论死户部主事周天佐以救御史杨爵杖死已经赠荫亦宜不靳易名是外名臣尚多亦有议谥未当应行改正者宜断以三年酌议定夺十年之外摘举一二太甚者勿谓苛求盖先是有应夺应补应改之议与查行改正补谥之旨详见三十一年礼部覆疏中
　　○吏部左侍郎杨时乔上疏陈科臣推转资格乞敕谕裁定以便遵行从之故事六科年例自左右给事中每一岁春秋二季外补副使参议佥事知府以人数多寡为准都给事中值人多则一内二外万历二十年以后始定一内一外内则卿寺外则参政依次轮推至间有边功工功海外差建言起谪及耆旧召用皆奉命特升名为闰升闰升者以别于正升轮推之外也是后又有吏科不转外之说每值首俸已升而次俸者方为吏科又当补内亦名闰升而别当正升自是多内推者矣万历三十二年张问达掌礼科首俸当内而刑科杨应文户科姚文蔚皆次俸当外于时掌吏科者项应祥与问达同转太常而工科侯庆远调补吏科无何兵科田大益以边功升太常杨应文亦以征东事得南太仆明年侯庆远升太常而礼科邵庶方起复刑科夏子阳使外国姚文蔚候命未下遂无可外推者又明年邵庶推太常而陈治则掌吏科刑科梁有年乃自请补外至是文蔚补南太仆而兵科宋一韩又以俸深陪推太常萧近高孙善继皆以七月新任刑工则是岁又无可外推者吏科以宋一韩既为首俸则萧近高当外而吏部以萧近高新任则当为明年首推相持者久之盖吏部以推为序则先年首邵庶而次有年今年首治则而次一韩以文蔚治则合在正闰之内吏科以俸为序则邵庶既内而有年当外有年既外而一韩当内文蔚与治则自为别闰不在正升之例时乔疏言旧例科臣推升凡左右给事则移文吏部查取资俸会议而行至都给事则皆本部照序拟疏未有该科径自拟正拟闰者臣惟官爵内外出自朝廷推转由于资格人品勋业不因之以为崇卑如臣屡疏所称杨巍李戴温纯等皆由外转卒为重臣然而人情重内轻外自臣摄铨以来所见内推者九而外补独一梁有年而已宜将近日内外正闰之数再加详明裁定以便遵守先是年例皆于春季举行至是岁尽矣而萧近高已任刑科当为一韩之次于是近高拟逊一韩而已自请外时乔乃又上疏曰臣查六科都给事中每年于春二月推升二员皆系资俸深者一内一外今年二月吏科陈治则以考察竣事内推当挨次外推一员自邵庶姚文蔚梁有年夏子阳各别拟而外惟宋一韩资俸相值今又欲陪内推则无一可外推者矣萧近高孙善继被命俱在七月则当备明年二月之推今年二月二臣方为左给事中安得以分都给事中之数也方此竞进之时但一恬退之士以风之竞端犹可挽回故事犹可存复宜将萧近高外转以成其克让之美于是注近高福宁道参政矣而诸科臣以近高自应推不为克让也吏科陈治则＜锍-釒＞言顷见铨臣杨时乔申明资格谓内外升转未定以萧近高外转为疑夫资定而后可升升而犹以为未定则继近高而升者悉以为未定也臣请无论远者论两年以内如户科姚文蔚俸踰十年拟升南冏此在事最久不与臣等同叙自文蔚而外礼科邵庶俸第一臣第二升任梁有年第三兵科宋一韩第四今刑科萧近高第五其序甚明也邵庶以首俸应内臣以次俸应外而向有吏科转内之说虽以臣之不肖得与邵庶同推此去年之数也至今一韩为首俸而近高次之则内外之序亦已定矣而顾以未定为疑者以臣不推于去年似乎臣叙有年之下一韩之上而不知臣先有年一韩继有年者有年外而一韩外又奚疑焉又言闰升之说不止于录功起谪远使即吏科又有二者如俸属第二得与各科首尾同升此一闰也管计竣日不叙俸而即升此一闰也明乎二闰之说则臣之迟推不得为今年之正妨一韩之内也明矣盖科中序颇严其先后自相核梁有年以资俸当外奉朝鲜差还则当内内则又多一闰而逼一韩故辞鲜差以就外迁吏部独以一韩俸深于前资中最后欲以故事风之诸科中不受也又言陪推出一韩欲故一韩心恚因言用人当问当不当耳宁问欲不欲耶今之资次当问科臣陪推当问司官臣与近高皆无所较量使近高居让则谁居其竞者盖是时科臣历事久率九年以上不得复以故事绳之而时乔以铨部资格数为科臣所持时用令甲相风于一韩近高亦无左右意
　　○乙亥户部尚书赵世卿以税使通夷破坏海禁宜严行禁绝以遏乱萌不报为徐学聚劾高采事发也
　　○戊寅原任总理河道少保兵部尚书李化龙疏辞戎政之命不许
　　○己卯以立春令节赐辅臣上尊珍馔
　　○礼部左侍郎杨道宾以议谥伊始部务繁多又时屇阳春厘降选择诸大典次第将举乞简用尚书及右侍郎  上以谥典最重命秉公咨访毋滥毋佚其卿佐尚候旨未下　　○升御史王业弘为太仆寺少卿添注管事
　　○庚辰大学士赓等为吏部代请选期故事选期先十余日拟缺题请輙下于是二十五日且选矣吏部再疏不报而署部杨时乔亦称疾坚卧诸辅臣言候选人多而日期甚迫过此改岁毋论非  祖宗之制于人情政体均有不便宜令时乔强出供职并发该部推升之牍久之时乔不出  上命移大选日期于明岁正月举行犹癸卯岁之例也
　　○吏科都给事中陈治则劾杨时乔餋疴偃蹇乞发推升之疏并命各部大臣代理不报
　　○壬午以催请考选事辅臣引咎  上谕辅臣览卿等屡疏催请恳切朕岂不知但方考选时部寺汪元功等相讦不公以是迟疑与卿等何与卿等可安心供职勿自疑畏少俟简发而行盖方考选相讦时诸科臣各有短长汪元功黄汝亨既授部黄一腾不得独留汪若霖既以入幕去汪黄陈治则又以挑构罪吴正志科臣操柄而部寺分尤  上以是摩厉之于是吏科陈治则刘道隆各上疏言考选已定自三人外无可迟疑者请即简发不报然是时教习开馆之疏亦未尝下辅臣又以为请言科道为必设之官庶吉士必有教习之典此两者均无可疑者宜速赐  乾断竟岁亦未得俞旨内阁留难之疑于是少释
　　○赠故辅臣于慎行太子太保荫一子中书舍人
