<!-- { "loadSidebar": true } -->
　　○户部题覆御史谢师启条陈漕务一曰复羡余以济官军二曰革抽税以速漕运三曰改剥船以杜侵盗四曰处深流以救灾患五曰足军粮以苏疲总  上报可
　　○癸  历代帝王命定国公徐文璧行礼
　　○丁未升湖广按察使钱藻为广东右布政使漳州府知府刘志业为江西副使○遣福建道御史顾钤河南道御史邵升各巡按钤广西升江西
　　○止武职开纳事例并工部议行事例一并停止
　　○户部题边商朋计营求告掣河盐所谓河盐者谓其在河径自超掣全不上堆也夫两淮行盐地方止有此数而每年掣发之盐亦有定额河盐行则单盐滞必然之势不容易者若其计一行而河盐复掣每年准南掣盐八单若再掣河盐一二单江西湖广地方盐价必贱盐价既贱水商必不乐于承买水商承买既少则掣单盐必至停阁内商余银无从处办而六十万两之额课大可虞矣内商坐困边商引目岂能及期分拨是河盐之行不独累及内商必累及国课而并及于边商矣得旨这边镇盐引依拟改派河盐停止不行
　　明神宗实录卷之七十八终
　明神宗显皇帝实录卷之七十九
　　万历六年九月己酉朔先是扬州府强贼入境各巡捕官住俸提问未几缉捕前贼三十七名巡按题请各官免降  上曰该府拏获甚少功不掩罪指挥顾名臣姑从宽免降知府卢德烨等以旨下之日为始开俸管事
　　○刑部题逃军徐大中等盗精微科房门木凳等物为守卫官所获又将本官推倒而逃今拏获大中合依犯罪逃走者于诈欺私取财赃计准窃盗论免剌四十贳本罪上加二等律杖七十徒一年半余依犯罪拒捕者于不应事重罪上加二等律各杖一百俱大诰减等得旨各犯敢于禁门内窃盗拒捕难炤常拟著锦衣卫枷于长安门外满日各发遣发落命法司凡人命奸盗如谋杀故杀指奸指赃等颊狱情难明者详细审鞫果情有可悯罪难定执方以矜疑开列其余恶逆斗杀与夫奸盗赃证俱明者不必曲为迁就
　　○升江西右参政侯于赵为湖广按察使
　　○封永和王慎金□审生母张氏为永和庄定王次妃仍照例不给诰命冠服并身后祭葬
　　○辛亥留保定府库贮银一万三千四百五十六两为易州修城之用
　　○壬子  上御文华殿讲读  孝恭章皇后忌辰遣崇信伯费甲金行祭礼
　　○癸丑  上御文华殿讲读
　　○升山东副使陈万言为江西右参政分守岭北地方
　　○南京户部尚书致仕谭大初卒诏给三品祭葬○广东大庙陈黎等巢剧贼依山负险纠党横行突出英得清远等县地方劫财杀人各官兵奋勇捕擒斩首一百三级俘获一百四十九名及器仗牛马诸物  上嘉其能巡抚凌云翼等各赏银有差
　　○给原任都察院左都御史陈瓒祭葬如例
　　○乙卯  上御文华殿讲读
　　○升河南河南府知府雷以仁为山东副使兼管马政屯田
　　○总督两广都御史凌云翼题大庙各巢山深林密贼易盘据剿灭之后尤当预防列为善后七事其一议白芒山下置造营房教场将韶州清远二营之兵更番哨守一应材木工费随于本山土产酌量处分其二议选韶州清远卫所才能武官一员训练营兵比炤营兵事例半年一替以资弹压其三议将大庙各贼没官田租二千余石除量给业主粮差外收割分取以为建创兵营之资其四议将三水寄庄民田责令英德附近排年承买令其各自佃种以便觉察奸萌其五议今受田之民自新村以至上下二汰二十里内分筑土围十余以安新集之众其六议令英清二县排年自河傍直通上下二汰开路筑桥以通往来其七议集编氓联为保甲置备器械以助守望从之
　　○诏以遵化标下左右及辎重三营兵马改属中路协守管理钱粮册籍等项事宜仍归蓟州道统属各改给敕书旧例宁夏延绥二营每官一员赏银一两二钱军一名银一两宣大辽东三营每官一员赏银九钱军一名赏银六钱标下选留延辽大同官军各从数目支给向来太仓候领先期科收费用临散侵扣数多以致官军怨望至是直令的当官赍文赴部转行太仓总领回镇发兵备道炤员给散从总督蓟辽都御史梁梦龙奏也○丁巳  上视朝
　　○是日以重阳令节赐居正等上尊珍馔
　　○升大同卫浑源城守备以都指挥体统行事指挥使林凤举署都指挥佥事河南都司军政佥书
　　○戊午推前军都督府佥书太子太保平江伯陈王谟掌印管事
　　○升山东都司佥书蔺习充五军五营佐击山西行都司佥书张咸大宁都司军政掌印管事宣府怀安城守备以都指挥体统行事署指挥佥事常锐署都指挥佥事山东都司佥书轮流管领该班官军事务
　　○己未  上御文华殿讲读
　　○兵部题覆应天抚按疏称苏州府嘉定县七月内强盗约八九人越城砍杀打劫共伤官兵五人未劫财物越城脱逃已而拏获强盗陈阿大等七名未获陆金二名各官事出不意情既可原又未几救援擒获功足赎罪似应免究有旨兵备冯叔吉姑免究夺百户谭相等俸三月各贼审决枭示仍缉拏未获者
　　○兵科都给事中光懋题海贼林道乾驾船泊潮阳河渡门港令贼徒具状告报及被虏逃回之人称虏去于万历六年打暹罗国乌雅船不胜贼众杀死甚多被番赶逐乏银乏人议复回河渡门旧巢取原埋银物议要打劫海门各所候东风一转即欲驾回外夷夫此贼之计亦狡矣假投降以缓我师得以从容旧巢欲招安而不肆劫掠得以潜迹观衅诚恐当事诸臣急于靖乱甘受投降之计而堕彼术中贻祸匪细乞敕兵部马上星驰转行总督等官殚纾筹算克期会兵务出万全之计以收一鼓之功待渠魁授首然后徐从议抚散其余党以靖地方部覆如议○遣湖广道御史许乐善巡按直隶等处印烙种马兼理屯田
　　○庚申  上御经筵
　　○是日霜降节遣定远侯邓世栋抚宁侯朱冈新建伯王承勋庆都伯杜继立固安伯陈景行分祭  长陵  献陵  景陵  裕陵  茂陵  泰陵  康陵  永陵  昭陵怀柔伯施光祖都指挥佥事蒋克谦祭  景皇帝陵寝及  哀冲  庄敬二太子各陵园内官祭  恭让章皇后陵寝
　　○推管理围子手乂刀官军广宁伯刘允中铨注前军都督府佥书管事
　　○镇守宣府总兵官右都督雷龙铨注后军都督府佥书管事
　　○辛酉推大同守口堡守备以都指挥体统行事署指挥佥事吴国臣铨注山西行都司军政佥书管事
　　○改＜氵粤＞头巡司为石井＜氵粤＞巡司换给印信从福建巡抚刘思问之请也
　　○壬戌定海洋擒斩倭功不拘外洋登岸贼至五百名之外船至十只以上为一等所获真倭从贼一名颗升署职一级二名颗升实职一级获汉人胁从贼三名颗升署职一级贼至三百名之外船至五只以上为二等所获真倭从贼及汉人胁从贼各以名颗多寡上下其赏或败后散遁零星擒斩者各赏有差著为定例遵行
　　○癸亥先是  上命司礼监太监魏朝伴护居正母赵氏来京就养至是抵京  上特命司礼监太监李祐劳于郊外  两宫圣母亦遣太监张仲举李用同劳郊外居正各＜锍-釒＞谢
　　○升提督誊黄通政司右通政胡嘉谟为太仆寺卿寻以顺天府府丞朱南雍右通政提督誊黄
　　○先是弋阳王多焜薨逝无子各支宗室利其产业骋辞执奏不已至是准奉国将军多炡等合族会推得本支嫡长奉国将军多煌系弋阳僖顺王之孙今薨王小功之弟贤劳素著伦序相当众心歆服部以为言  上从之命多煌管理府事写敕与之
　　○遣河南道御史王应吉往真定巡按
　　○甲子减桂林平乐等府编银本年为始每年减五千八百六十六两五钱七分仍将梧州支剩银一万三百九十一两内动支七千六百五十八两八钱抵充该府本年分各驿递正用本年免派一年其万历元年至四年止未完银一万一千三百九十八两尽数蠲免以苏民困
　　○以宁晋伯刘应元管理乂刀围子手
　　○乙丑  上御文华殿讲读
　　○兵部题覆贵州巡抚都御史何起鸣奏贵州宣慰司头目安智安国贞听奸拨置背违安插妄奏入府当差似当重处但犬羊无知姑免剿除将二酋治以首先违约之罪仍戒谕安国亨禄氏遵照旧款毋得故违其亨智二酋敢先生事启衅扰乱地方者听参奏剿除  上曰安智父子安插已定乃敢违约妄奏姑从宽处该省抚按官再行晓谕今后与安国亨各要遵约如再有听奸拨置启衅生事定剿灭不宥
　　○丙寅  上命司礼监太监张鲸赍赐居正母金累丝箱嵌青红宝石珍珠长春花头面及青红纻丝罗蟒衣各二疋已而  两宫圣母亦赐金头面蟒衣有差居正疏谢
　　○赠都察院左都御史陈瓒太子太保
　　○南京都察院右都御史汪宗伊奏免户部尚书新职  上曰卿老成清慎仓场重务特兹简用不允
　　○原任山海关参将王有臣先是被论赃私至是总督梁梦龙覆勘止谓性气乖戾丛怨招尤赃私别无证据得旨将官若要性气和平便是狡猾软熟之流岂堪任使王有臣既勘明无碍还著调用
　　○升前军都督府佥书左都督马芳为挂印充总兵官镇守宣府地方
　　○宣镇修完五年分城堡三处土石墩台六十一座瓮城营城十座敌楼六座墩营房二百七十六间铁褁石境门五十二座边墙界墙五千零七丈三尺铲削偏坡八百三十七丈一尺挑浚濠一百六丈六尺甎包堡墙一十五丈六尺水道石漕一千一百七十七丈三尺井一十七眼帮修堡台四十四座工成赏总督方逢时吴兑等银各有差
　　○戊辰  上御文华殿讲读
　　○升广东道御史郭廷梧为顺天府府丞
　　○庚午  上御经筵是日赐文武大臣及讲官新藕○补狭西副使孙光祐为河南副使整饬井陉三关兵备兼理马政
　　○先是吏部议太仆寺马职关系匪轻必大破常格凡遇廉谨有才望者即以升擢不必坚泥常套至是以山东登州府知府乔应春任辽东行太仆寺少卿专理马政兼管兵备屯田
　　○巡抚应天都察院右副都御史胡执礼奏苏州府属昆山嘉定二县荒田欲令督率有司趁时开垦以补荒粮其余逐郡逐邑沿江沿海荒田无限不止昆山嘉定为然因三年起科之令不行故百姓疑畏旋开旋弃必须揭榜通衢招人开垦但报四至送官三年之外方行起科部覆其议以为民领荒田之始牛种器具甚多甚难计三年所获之利不足偿初年所费之赀遽令纳粮谁肯承种合无通限种田六年方准起科各给印信执照永为己业该州务须实心任事使六年之内荒芜尽辟抚按从实疏名上请擢用不则参劾降处  上允行之
　　○以庆府寘钏孙辅国将军鼒栐以本等爵职奉祀所有教授甲较看坟及俸薪月粮一切禁革
　　○辛未  上视朝
　　○命隰川王府镇国中尉俊楰管理府事以抚按推其贤也
　　○诏以今岁方举嘉礼暂免行刑
　　○壬申调补河南副使朱孟震为狭西副使整饬潼关兵备
　　○升湖广佥事王应乾为本省左参议
