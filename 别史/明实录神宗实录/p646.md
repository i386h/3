<!-- { "loadSidebar": true } -->
　　○是日河南南阳府桐柏县冰雹为灾　　○丁未初俺酋受封边烽寝息阁臣高拱恐边吏晏安忘儆请岁遣重臣临边阅视以诘戎振惰后定为例三载一遣初用卿二重臣改用科臣又间一用京堂官万历二十一年后归并各该巡按御史者十四年中间有名无实大失遣阅初意议者惜糜费厌逢迎故京朝官久罢不遣顷边事隳坏台谏为言请复先年阅视旧制至是兵部覆言莫若因时间一举行非边情重大时势艰虞则不必遣今虏封未定辽寇纵横公私兵食两困时可行矣俟秋防竣事后请特遣风力科臣三员分阅宣大蓟辽延宁甘固三大镇会同各该巡按再为简阅查核一切空兵空马无名赏费及近年权宜所增沿为例者议裁汰至防守虗实将吏臧否利弊兴革务据见闻所确就事论事不必额为举劾及踵采访之说庶于遣阅旧制外酌为通变之宜者也若大臣体面崇重事多有碍寝之便得旨如议且命实行
　　○巡大同都察院右副都御史霍鹏以方闻母病又被人言乞罢黜以南京礼科给事中晏文辉纠其贪鄙也部覆暂回籍听用从之仍令用心料理边事候代
　　○戊申辅臣叶向高言今天下必危必乱之道盖有数端而水旱灾伤夷狄盗贼物怪牛妖不与焉承平日久一也上下隔绝二也士大夫好胜喜争三也多藏厚积必有悖出之衅四也风声气习日趋日下莫可挽回五也此非  皇上奋然振作简用老成布列朝端将年来废弛政事一一讲求修举臣恐  宗社之忧且有万倍于建夷者矣＜锍-釒＞入不省
　　○己酉山东巡抚兵部右侍郎兼都察院右佥都御史黄克缵引疾乞休不允
　　○原任巡抚大同都察院右副都御史新起辽东巡抚张悌引疾乞休  上命该部查议部覆病实许以原官在籍调理
　　○授一甲第一名韩敬为修撰二名马之骐三名钱谦益俱编修
　　○庚戌先是银歹部落阑入寇劫守备郑崇雅百户康衢等战没狭西三边总督顾其志甘肃巡抚周盘狭西巡按侯执蒲交上其状参劾文武等官部议参将李可爱正千户沈应时俱革任提问甘肃总兵柴国柱夺禄一年凉州副总兵孙光熙夺禄半年西宁道右参政祁伯裕夺禄三月抚臣周盘督臣顾其志免议崇雅康衢厚加赠恤得旨周盘亦夺禄半年余如议
　　○辛亥兵部议上讨来速剌二川文武诸臣功罪除游击沈光祖败亡免议外中军赵承武传宣匪才戎备不豫戒责百户王良宾防守疏失追剿罔功革职提问死事副千户董以忠厚加优恤千总王重信血战解围当奖叙总兵柴国柱该道李楠以讨来川捣巢一捷功过相准其损伤士马有无重大及督抚应议应行巡按御史从实勘奏报可
　　○调福建右布政使陈学为狭西右布政使
　　○癸丑山东巡按熊廷弼劾参将李惟德倚执害人假公射利加衔游击郑朝隆修筑无功降级管事部覆如议从之
　　○升狭西左布政使崔应骐为都察院右副都御史敕遣巡抚狭西等处
　　○升南京鸿胪寺卿刘日升为南京太仆寺卿
　　○升贵州左布政赵健为光禄寺卿山东副使靳于中为本省右参政
　　○升户部郎中添注张三谟为河南副使
　　○升河南汝宁知府黄似华为云南佥事　　○命御史徐餋量巡按甘肃潘洪巡按宣大
　　○回夷头目火者哈非子等以方物入贡赐宴赉如例
　　○甲寅起升原任福建副使曹璜为光禄少卿添注原任山西副使欧阳东凤为南京太仆少卿添注
　　○复除原任河南按察使吴中明为山西按察使
　　○升枢门堡守备刘启元为大宁都司佥书
　　○丙辰巡关御史金明时＜锍-釒＞条十四款一添将统兵以固  陵寝昌镇右车营原设官军五千八百员名分班设防以获  陵寝顾军之上班虽统于游击而下班则寄于守备摆堡贴马不胜疲累今议抽拨八百名仍属涿州守备专事摆堡其余添设游击一员领之扣存行粮即充新官俸廪官增而费不加诚为便计一选将久任以责成功自大将及偏裨三年之后果有成劳宁与加衔不轻易地使将卒久则相维系志意安则不夤缘一查复经制以裕边饷饷有溢额繇兵有逃故不行开除贪将多占役一人而两处影射游手白占双粮员下丁马不过空名随营杂流无非乾折今当清查严核下出首之令悬觉发之赏期复万历十九年以前经制之旧一议慎委任以革冒滥委用各营中军千把总等官严行清查以纸号验称卫所以劄照验称武举军功官非是听用者概行黜遣一修补要害以防冲突蓟门以守为战急在修防若石义之大安口花荡口石大之鸡冠山断虏墩燕界之三十七号台建＜木兆＞之土墙岭油香谷建冷之徐流口尖坨此皆三协中要害处亟当修筑限一年完报完否坚瑕即定将领委官优劣黜陟一严禁拨补以实营伍河间三营旧俱系祖军不闻召募自拨补弊起营军赴防强半顶替万一征调应援则顶名者必至逃亡未勾者何从诘问必禁卫官卖放罪歇家包揽并饬清勾乃可一比例印马以杜私更各营路马匹当如太仆寺寄餋马匹事例每年印烙一次仍于春夏之交新毛甫长火印分明形迹易辨一储将材以重封疆毋重大帅而忽偏裨必考选才技惩革贪污一精训练以壮营叠宜于蓟密保昌永平各镇十余万官军中选拔其精壮者三之一约三万八千人精训练优月粮分操则将领自为较阅合操则总协为之省试督抚间一掣调而比较之以教练能否为将领功罪一议朘削以苏军困一切纸张之派程席之备采办供应之役山人优唱书札作兴之费概为痛革有踵弊者廉实参究提问追赃一议侦探以豫防守边阕敌情全赖哨探迩来传报虗实参半总之探实无格外之赏虗诳无愤事之诛且将领不能优恤尖夜尖夜无以结识夷人影传口语挠乱军情今议设长短哨三人轮穿探望接递声息一切游手积猾顶替之辈汰革勿用而又重赏严诛以劝惩之一议边工以责实效蓟门入卫班军春秋更番自有常期今春班或延至三月秋班或延至八月将领受财卖放及役占采办诸弊种种故派修工程有同儿戏兵未撤而工已颓今议依期上班罚后至禁卖放稽工程一汰夷丁以消隐祸夷丁生长夷狄非我族类有□借用其力久蓄将为内忧今辽衅未弭虽难尽驱亦当严谕将领去者不追缺者不补潜为消弥一议马政以收实用边马敝于走差无名牌票固不可不节然以羸弱之马支壮马之草料有马与无马等今验有马不中用者悉许变价仍给三月草粮及计筭军士应赔倒死买补之费积此三项易买善马是价不增料不滥而营中坐得壮马之用部覆如议得旨允行
　　○起升原任经理朝鲜都察院右佥都御史杨镐为右副都御史敕遣巡抚辽东
　　○命江西道御史王基洪为南京提学御史
　　○改补洪水游击祁秉忠为镇海游击
　　○四川永宁宣抚司太平长官司差小土官黄朝用等广西太平府陀陵县思明万承思陵顺等州各差官旗黄拱奎官族许宁黄承运族目韦伦楷岑正等各备马匹来朝贡以违二月十五前到部例减半赏
　　○丁巳升四川道御史左宗郸为南京太寺少卿添注从其水土不服请也
　　○复除原任狭西左布政使荆州俊为原官兼副使仍支正二品禄
　　○升户部郎中杨初东为四川右参政兼佥事　　○己未调湖广右布政使董元学为狭西左布政使
　　○辛酉以浙江副使陈瑛为山东副使提调学政
　　○癸亥辅臣叶向高引疾乞休言阁臣上者能积诚悟主康济艰难德业闻望足以厌服天下之心使身安而志行次者量力度时决于去就使天下之人虽知其不能而犹量其非贪昧隐忍败名丧简而不恤矣舍此三者更无他途臣力不能为其上当勉为其次者亦望  皇上哀怜成就使得遂其微志若夫闻言而杜门言已而视事递出递入如登场之傀儡凭人提弄臣窃羞之至于  东宫讲学推补阁臣二事在今日理窘势极万难再缓臣言已无复可陈望郎赐施行得旨卿忠清廉慎朕所鉴知况今边疆多事正倚赖赞襄岂可以浮言坚欲求去卿宜安心亟入阁佐理慎勿再陈其东宫讲学及枚卜候旨行
　　○起升原任江西副使李开藻为南京尚宝司卿添注
　　○予原任江西巡抚今升都察院左副都御史许弘纲父许思直母李氏照例祭葬
　　○乙丑山西摠兵王尚忠革任回籍以误刑宗室故从部请也
　　○兵部尚书李化龙覆狭西总督顾其志题言火落赤鸷悍最于诸虏近与永酋结连雄据青海引弓之众且数万计然未敢輙犯西宁者贪汉财物冀复市赏耳今自己亥乞款已十余年日哄一日至今未报望绝怨深酿祸遗艰莫此为甚盖伪款之虚名不可以纾地方之实祸也今据督抚题议责令看守河西五道每年秋毕无事量给赏物五百两五年无事再议款赏夫然则费不侈而可以收拾犬羊之心脱虏腹生衅曲不在我吾所以扬兵大创之者有辞矣惟是两河之封疆虏向以挑河作歹故遣经略严战守意在驱逐无取和戎若此酋安静河西仍跳梁河东则五百金之赏祗为贪饵而将来之款市宁有复期今当仍戒谕本酋不得东西异状督抚镇臣仍宜督励所属毋得弛款弛备兼用战守以保万全报可
　　○丁卯盖州备御李杰革任仍行抚按查勘以御史王孟震劾其贪淫也
　　○戊辰命御史传振□巡按真定
　　○己巳先是湖广黄梅县举人瞿九思忤权韬迹洁志潜修三十年著书几十数种先后地方官奏荐诏授翰林院待诏九思疏辞乞终著述余业至是部覆引天顺二年江西处士吴与弼及万历三十一年四川举人来德故事拟暂准瞿九思原官致仕仍令有司月给米五石以示资助书成之日该抚按官奏荐进呈酌量擢用  上是之
　　○是日礼部以雨泽尚稀奏四四月初二日始百官青衣角带本衙门办事停刑禁屠五日并请  上斋居路祷  上曰近岁各处灾伤王畿又复久旱朕甚轸念各官当痛加修省无事虚文其宫中斋祷朕已知悉
　　○以祈雨遣官加祭各  郊坛并  龙王之神
　　○南京京畿道御史陈禹谟奏乞以方孝儒比照于谦事例议谥延赏仍于聚宝门外祠墓特赐表扬未报
　　○庚午复除狭西右布政李起元为湖广右布政使
　　○辛未广东巡按李应魁以假官刘廷芝伪敕清屯骚扰驿递动费不赀奏请亟行如律正法  上是之且命以后驿递应付务严行查验不得朦胧滋弊违者一并参究
