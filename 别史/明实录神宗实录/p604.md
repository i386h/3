<!-- { "loadSidebar": true } -->
　　万历三十五年九月辛卯朔大学士廷机上＜锍-釒＞自明为参政姜士昌＜锍-釒＞发也士昌以江西参藩奉表入贺事毕因言国是人材关系世道安危匪细去岁二沈之去忠邪同罢无一人别白使浊泾清渭混为一流后来无所惩劝又言一贯之相锡爵实主之今一贯去而锡爵复来则一贯实未尝去方锡爵柄政时正人君子如高桂赵南星薛敷教张纳陛于孔兼高攀龙孙继有安希范谭一召顾宪成章嘉祯等咸一斤不复今锡爵虽痛自浣濯孔万无出理又言诗首关睢取其广求贤而无伤善书终秦誓取其好技彦而保孙黎古今语廉相必称唐杨绾杜黄裳然二贤皆推贤好士唯恐不及而王安石用之驱逐诸贤竟以祸宋其意盖规廷机也廷机于是＜锍-釒＞言士大夫精神不用于声色货利则必用于国家臣屡见人比臣于王安石夫安石欲开疆辟土先聚货财为用兵之计创为青苗均输等法安石收其行新法斥其不行新法者于是小人进君子退遂贻宋室之祸盖安石不通世务而好纷更又忿戾以求胜自古餋名镇俗无益人国者多矣而至于祸国败名独有安石一人而执一安石以概后人岂通论乎今臣不敢方杨绾杜黄裳而自信其必不为王安石且阁中几务不过行所无事耳至夫人才起用岂惟不得干  皇上之权亦未尝闻吏部之事盖此时政地原是如此非身履之不知也臣居平诵无偏无党之言以为必不预一事而后可承天下之事必不私一人而后可容天下之人若哆口雌黄曰某宜起某宜迁以上分德而下招权则臣无此胆若徒慕不啻口出之风妪妪然以空言泃沫天下士则臣又无此舌臣之致疑坐此二端惟  皇上俯从士昌之谠议敕下吏部将海内遗佚次第起用使山无藏羽泽无隐鳞则不惟  圣德圣政之光而臣职臣心亦得白于天下矣于时  上犹未怒士昌也而士昌＜锍-釒＞中每以开诚布公集思广益为辅臣药石间引徐阶王家屏以欣艳辅臣而以邹元标之再锢南曹为辅臣罪大学士赓以是专为已发也又上＜锍-釒＞曰臣病中得江西参政姜士昌揭帖娓娓数千言大都以天下建言忠义之士摈弃已久不得效用明时为当世惜十余年来辅臣有意摧折之为辅臣罪又谓  皇上本无不用诸臣之心辅臣实决不用诸臣之策若以进退人才之权臣得专制之可为而不肯为者何其重视今之辅臣责之如此其严也臣自入京六年绝不闻吏部以进退人才之事关白内阁往往于票拟时见之则内阁之权可知矣而犹以所不能措手者举而责之阁臣是徒知二十年以前之阁臣不知今日之阁臣也忆臣去年当事之初首陈要务无大于收人心收人心无大于简阁臣补大僚选科道起废佚四事四事毕举则三月之内太平可致今阁臣已简科道已选大僚已有次第点用之旨臣方私庆谓自今可聚精会神专请起废矣入告之语不敢传之外廷未遂之事不敢形之口颊声音笑貌之外固宜士昌所不识也二＜锍-釒＞继上于是士昌竟坐诬罔淂罪云
　　○癸巳以阎宗传来降陇澄告退命四川撤兵从黔抚郭子章议也子章为蜀议不合既四请告得旨矣尧臣恐子章去蜀兵遂不可角□羊欲献阎宗传等以息兵端先是七月丁未阎宗传子大丙王应奇子明芳皆归命侯国弼军中而宗传时亦就降顾蜀抚意不仅在宗传也尧臣日遣人播川兵所骚扰状又为辞谩子章曰陇澄之入继镇雄致仕知府陇富承袭水西名安陇富则安陇之为一家旧矣今陇已绝嗣取澄继袭司道互结抚按勘明继立之与私篡大不同科且方征播之时调取陇澄奖率部落澄屡奏战功两奉题叙祗以水播地界之故责兄疆臣并阁其功又以蔺州真印未出疑澄助逆今澄已追获真印于夷目阿夷处验交两省给奢崇明矣而川师久集不撤将谓欲擒阎宗传等正法则各恶乌合不过匹夫何烦大师将欲躯逐陇澄则澄素怀忠义非梗化者比今澄即栖栖不去恐川兵临境则镇雄无辜难免池鱼欲即行而镇雄印信接管无人部落哀留未容出境乞咨达四川两院勿以陇澄之故劳费殃民澄必不回视镇雄自取觊觎之戮矣于是郭子章遂上＜锍-釒＞曰臣观蔺州之所以发难者在真印未献首恶未擒四川之所以罪镇雄者以陇澄为世续壻疑其藏印今印已献矣世续已擒矣阎宗传已降陇澄已具文退避请官交代矣又据营中申报阿利已死则蔺州一事业已结局而川兵久驻未撤西南诸夷日怀戒心有言将蔺州改流者有言改流镇雄并及四土府者有言因兄及弟并罪安疆臣者即四川未实有此而道路纷传夷酋惊骇永宁赤水毕节一带诸夷距四川远而于贵州近若兵连祸结南夷骚动在四川直封疆之乱在贵州为眉睫之急则其祸岂直如前蔺州已哉臣为父病方寸已乱已非用兵之人黔中连年师旅库藏如洗亦非用兵之地今蔺事已定又非不得已之时乞  皇上轸念西南敕部院会议将奢世续阎宗传等行四川抚按议罪将陇澄发回贵州与按臣查核功罪从公奏请庶兵不血刃而诸夷乐业边境以安矣盖是时尧臣犹在镇雄候官交代蜀中以尧臣既非命官则有驱逐无交代之理而尧臣又实以交代诳黔抚故撤兵之旨虽下而蜀抚犹未班师
　　○总督两广戴耀以交南入贡并叛首来献事乞录总兵王鸣鹤布政曲迁乔及诸将佐功状初韦达礼之乱督臣尝檄交南擒贼自效既而达礼悔罪献诸奸细朝议既许以不死而督臣犹以往负持之于是黎维新剌杀达礼函首来献事久不叙督臣言叛首远函于万里三贡并献于一时不费一旅之师坐收重译之盛宜有以激劝将士策励边疆诸臣应升赏者分别诸裁事下兵部
　　○调考功司郎中林学曾为文选司郎中　　○以嘉峪关及镇番两次捷功升将领李拱极等职级有差从巡按杨文＜艹洍＞等之勘也
　　○琉球国中山王尚宁奏献前使所郤金  上嘉其款诚并以礼金还其来使初兵科右给事中夏子阳行人司行人王士祯册封琉球事竣将行国王馈宴金及诸代仪者人各黄金六斤二臣固郤不受也至是王遣其舅毛凤仪及正议大夫阮国等再赍原金＜锍-釒＞言二臣衔命远使亲督造舟三年劳瘁于闽中万里间关于海外勤劳辛苦倍踰昔日小国荒凉宴款之际所代黄金各九十六两世缘为例而二臣屡辞坚持大义二臣清白自励实  圣朝臣节之光外国使臣之表而劳苦数年风涛万里臣与通国实不自安谨将原金二封钤记乞敕二使臣分受旧礼无缺微诚获伸  上命礼部谕来使赍回原金亦嘉子阳等廉正得使臣之体焉
　　○直隶巡按邓渼以通州水灾四关圯塌无可防守城垣之坏一千二百余丈并三十二年久塌之垣共一千七百三十余丈宜及时缮修并请赈恤灾民及蠲免粮丁事下该部
　　○辽东巡按萧淳表扬贞烈一烈妇李氏盖州卫人一节妇刘氏宁远人
　　○总督三边徐三畏条上防秋事宜言全狭四镇延袤五千余里处处邻虏庄秃趦趄于榆塞银定鸱张于贺兰吉囊垂涎于河西火酋盘据于湟中至于秋高草肥胡马争嘶犹当万分戒严臣于八月初四日提固镇官兵五千去延宁二镇中出花马池以一千驻定边东援延宁一千驻盐池西防宁夏一千驻下马关南提固庆其余随臣于花马池策应四方仍檄四镇道将各相机宜毋纵敌毋挑衅俟秋防毕日查核以闻章下兵部
　　○甲午  孝恭章皇后忌辰遣官诣  景陵行礼
　　○兵部请行云南巡按勘克获交夷功状从巡抚陈用宾之请也八寨之捷虽大首未得而黄文通已斩李世茂就擒白麟已降巡抚议以溆泸参将张世名提学佥事署临安兵备范允临出奇制胜例应优叙广南土酋侬应祖容留逆贼接应交夷法应重处但地震之后进兵不祥宜责令擒侬金贵并李世华赎罪免其征剿阵亡官兵舒起龙等及阵伤兵舍并宜恤赏从之
　　○以甘镇两捷功加总兵达云子奇功升袭二级世袭为凉州卫都指挥同知
　　○以协守定边副总兵王威充总兵官挂印镇守延绥以提督南直狼山等处副总兵万邦孚充总兵官镇守福建以协守四川松潘副总兵孔宪卿充总兵官镇守广东
　　○刑部奏凌迟斩绞犯人五百九十七名请定期朝审  上命今岁各省直暂免行刑俱牢固监候
　　○丙申以辅臣赓在告赐饩牵酒米酱茄诸品
　　○原任南京兵部右侍郎减惟一卒惟一字守中青州诸城人嘉靖乙丑进士性清亮其居官多引大体退而多为德于乡方弱冠起家宿松调太湖入为户部主事遂移吏部新郑江陵相继秉政惟一处之不激不随虽不尽厌二公意而犹交重谬许之以厌士论乃升太常少卿转大理摄卿事历太仆光禄二寺卿方其为大理谳狱多所平反抚河南时光山牛产一麕越宿而毙有图其麟者内廷促抚臣进之惟一＜锍-釒＞言麟产于牛即不足为麟生而毙亦不足为瑞诸贵人心病之也明年引疾归又十三年己亥乃起为南兵部右侍郎治战舰核士籍皆一禀于法屡内推不下丙午疾亟予告归至是卒士庶共立碑追诵其德若还婢折券忍诟释盗诸事虽万石大丘不过也有子六人尔劝尔令皆起进士世其家
　　○靖江王府未封幼宗经证等以盗劫内官财物事下刑部
　　○丁酉遣光禄寺少卿刘宪宠往韩府致祭
　　○命监察御史李时华方大美监试武场
　　○调山西参政陈廉补赤城道兵备
　　○戊戌以重阳节颁赐辅臣赓白金四十两彩币二表里廷机半之并补赐往岁年节
　　○命右春坊右谕德兼翰林院侍讲林尧俞史继偕充武举考试官　　○以协守宁夏副总兵姚国忠为中军都督府佥书
　　○己亥以题永思王圹志赐辅臣赓白金二十五两纻丝二表里新钞二千五百贯
　　○南京前军掌都督府事灵璧侯汤之诰卒之诰襄武王和九世孙初授勋卫以儒雅有声既绍封益自砥砺遂管红盔将军赐赉甚厚而以祖母年高乞南乃佥中书府事又六年始掌前军颇以严整称时彻侯多入都要柄而之诰又以母老侍餋不出是岁偕毋入贺卒于邸年方四十三士大夫多惜之者
　　○户部议动通粮五万石发行蓟镇平籴从之初赈恤之命下畿甸内外所在待哺蓟抚刘四科请于已发数内分给数万以救沟瘠司农大以不给为忧再据甲辰例言臣查万历三十二年雨水为灾钦奉  圣谕轸念人民给发太仆寺银十万两赈过顺天府窑户共银二万七千有奇外剩银七万二千两有奇续奉  圣恩念蓟保二镇灾荒各发三万分赈又准动通粮十万石发平籴通行计三十二年内外灾伤视今差少是以臣部所请冏金费未及三之一故获以其余请给二镇今岁京城内外被灾者十倍于前即十万之金犹恐不济又安敢许以分给乎若仓庾则频年蠲折陈腐既异往时数处漂流耗损无如今日今自京城内外平籴已二十万矣复损数万以赈八府恐亦司庾者所难继也已经抚臣酌请宜量动通粮五万石令有司自行赴领设处脚价运蓟镇立法平籴照三十二年例照近分角□羊饷司以抵京发之数至其不敷听抚按诸臣摉刷预备等仓堪动银谷多方赈抚庶  皇仁溥而颠连起矣于是命下乃移所在施行云
　　○以中都留守佥书张仁忠掌江西都司以昌平坐营王汝金为中都留守佥书以田中硕张洪烈庄应魁为山西四川广东都司佥书
