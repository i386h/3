<!-- { "loadSidebar": true } -->
　　○壬午初  福府从官房屋河南抚按已将棚殿变价凑足二万两解府自行盖造未几复以添盖为请工科给事中刘文炳言中州当土木大兴之后水旱频仍之时民膏已尽宜如河南抚按所奏将前二万折价通融盖造不必另派傥或不敷即于折膳银内补之如必欲另解即于秋冬二季税银估计留之工部如其言覆焉  上命工部行文传与河南抚按准照益藩奏请庄棚修葺事例于额税银内如数凑给房价银二万两作速送府俾内监官孔宠盖造毋得迟误其余额税银两照旧类送税监解进接济应用不许再来繁扰以后各王不许援例奏渎
　　○兵部左侍郎魏餋蒙疏乞终餋不允
　　○南京四川道御史汪有功劾  福藩内侍宋进忠擅入留都祭告  高皇陵寝大坏典制不报
　　○癸未秦州地又震
　　○大学士方从哲言日者大小九卿科道及公侯伯等官投揭于臣皆言  福藩清丈田地及开店货盐二事急宜停止且欲臣并力祈请冀回  天听顾臣之言岂能有加于诸臣哉窃惟  福王赡地数盈二万地连三省于  祖制则已踰奈何复求管业丈量伴读承奉等官始突入于东省继遍布于中州驿递之骚扰难堪闾阎之惊惶特甚田地则以羙为恶租银则增少为多攘夺需求非本处之奸民则四方之亡命此辈使尽凶威小民受尽荼毒地方官费尽调停而于  福府额定田数毫无所加异日人情骚动相继逃亡宁独佃种无人租赋莫出甚且穷而走险借  王国以发难端则曷若收回自行管业之命将各省派定庄田尽责成有司之为便哉至于开店货盐无论下夺细民之业上亵亲藩之体将见私贩行则正额阻淮盐盛则晋盐壅举长芦河东两淮盐法尽皆废坏而三镇之军需九边之储饷无所措办此尤关安危大计谓宜如盐臣所奏停支淮盐改食晋盐舍远就近计无便于此者仍望将前照例货盐之旨并赐收回谕令即行停止庶几  福王享安富尊荣之实矣不报
　　○甲甲晏朵颜夷人
　　○监察工程兵科给事中吴亮嗣言川蜀采木皆在夷方二三千里所经途路绝险至于运木必用车户车户平居多负人钱及领出官钱辄为富人扣子母钱去而空手以归往  宜运不运日迁日委至春水涨而漂流可惧乞严敕工部将运价发至通惠河当官收贮或便寄通州官库查其有车有骡马者随到随给臣等亲至厂中查核有无迟速或别有索倩克银之弊容臣参奏处治其已到厂之木乞敕工部司官盖藏收贮不致为风雨泥泞所坏则他日大工之兴不复为楚蜀之累矣
　　○初留都各卫所官每承袭北上既苦途费之艰尤苦京候之久称贷而行即约扣俸抵偿故有到任数年不得食禄者有无亲戚可借终身不得袭替者于是南京兵部署部事工部尚书丁宾奏赴阙受恩自是成例但此辈入选无资日就消耗法穷则变况京卫皆洪永世臣且贴黄在南京原不同于外卫南北事属一体既经臣剖详审勘结仍照例会同多官比试类奏即移咨兵部候命准袭报可
　　○乙酉以  圣母升祔  昭陵工完钦赏大学士叶向高银一百两纻丝四表里大学士方从哲银八十两纻丝三表里工部右侍郎林如楚银五十两纻丝三表里吏科给事中李瑾以下各官赏赉有差
　　○准总河侍郎胡桂芳回藉调理病痊奏荐起用仍谕河工甚亟不可缺员吏部作速推补
　　○赠原任太子太保吏部尚书孙丕扬为太保荫一子为中书舍人丕扬两握铨衡公清有执虽意见不无稍偏然非风庸中人也至是吏部请其赠荫故有是命
　　○赠原总督粮储南京户部右侍郎赵钦汤为户部尚书
　　○丙戌  孝定贞纯钦仁端肃弼天祚圣皇太后周年小祥在京文武各官赴  昭陵行礼大学士方从哲于  慈宁宫门外行礼
　　○河东巡盐御史万崇德疏请  福府食盐改支于河东  上不允仍命照例给引于两淮支取本色解府应用
　　○丁亥  孝贞纯皇后忌辰遣伯焦梦熊祭  茂陵是日祭  先师孔子遣侍郎孙如游行礼
　　○广西道御史王雅量请绎  圣母遗诰亟允行  储讲  王婚及亲贤图治诸事时值小祥故雅量陈此冀感动圣孝也
　　○兵部题覆开原副总兵李效忠杀人投贿大干法纪应将效忠革职仍行巡按提问报可  戊子贵州道御史鲁之贤劾两广总督张鸣冈招寇媚珰二事海外诸黎得其人不足臣得其地不足守当熟黎抱繇与生黎罗活相构于中国何与乃突尔称兵就如所云据其穴窟资其糗粮一鼓荡平足称奇捷而我中国费金钱损士马张万纪薛凤翔等千人之命不可复苏此下得偿矢者方内珰阮昇之往粤馈以三千金绸缪殷勤得无以黎岐之败恐昇转达于  皇上不意不曲意结其款乎乞敕部议将张鸣冈罢斥庶边疆无徼幸之谋矣不报
　　○吏部条议铨衡政体一甲科授职惟视甲第之名次不得希户工而薄西曹辞推官而就知县求中行而厌廷评避行人而待中书其就教亦约量年力间为题覆必内外历俸四年四个月以上始升部属不得躐转一考察论劾官员业经奉旨则升补不可不别今后除蒙诬见抑酌量从优外其余必查处分等级累阶始上一部寺起复到京除南得补北一遵旧制外其原在北者必酌量才品不得一概起补而请告给假者宜仍补本衙门掌印郎中俱不得讨差自便南京考满不得以优游故园之日为实历一边方推官及州县正官务要进士举人相兼选除贤能者照边道优升行取者量宽俸一年远方推知亦必多用甲科俟有成绩照例行取优迁一考满官员有称职平常不称职三等务从实分别按其官评不得概署称职边方兵备必卓异者升二级平常者只照常迁叙不得冒滥一监司郡守凡赴任违限及擅离地方者听抚按官照例参处其真病与事情迫切不能赴任者径题致仕一各省直抚按每年四季务将庸劣官员据实报部而于府佐县正每季多者开三四人少者亦不下一二人其保留一项除边方任事司道疲地牧爱有司酌量听留外不得滥题一南北台省皆朝廷耳目之臣隆庆六年奉旨两京官职任原无轻重今后选用升迁都一体酌量行可见南北之有轩轾非旧制也合无以后南中科道择其有品望者如资俸相等升迁亦得视北为准一举贡官恩监儒吏承各照行头以挂选为序年同论月月同论日日同论正杂分行挨序即于截点之日照缺挨取一开纳滥觞已极如审理加银即除长史监生入赀即得通判至有听选官改监生儒士履历者此等纰缪岂可踵行以后凡纳前项职级一概停上而太仓节慎库司官凡遇加纳者收银之日随亲记一底册以凭本部密移对查
　　○谕工部朕以  圣母先年闻近畿要路胡良巨马二桥连年被雨水淹没坍塌往来行人险阻不便已给发帑金修造  圣母倐尔升天事不果行朕今追念  慈仁特发岁积帑金并后妃皇太子王公主及内外人等各捐进助金若干两修筑仰全  圣母德意但念工程浩大内帑所施不赀准将旧税留用还查先年修筑事例差内外廉能官员督理工程钱粮等项尔部便看议具奏故谕
　　○刑部奏内犯杜进忠自万历三十九年起每日同宋进喜等勾引各贼潜入禁地刨穵今砂刘应魁等守门疏纵相应请旨提问从之
　　○巡按四川御史徐良彦言顷者  福王奏讨四川盐并茶银奉旨着照  潞王例行臣伏而思之盐井茶银果有例乎先年景王奏讨以万县税为名于时税已停革不淂已而以小票税银凑拨盖那狭西边饷之需未几复革仍以边饷当其时盐井乾塌者十之三四及  潞王奏计景王遗物而边饷益耗今井之乾塌者复十之八九课无所出相继逃亡往额盐引七万有奇既题减三万四千余尚不能足及今二十年来  皇上又益引票之税而引益阻不谓  福王复益之徵臣不知其何所出矣蜀未常有茶例也蜀茶严则秦茶行秦茶行则番马至故稽其出入而重之以税令其无为秦阻其税乃以供秦饷边往额茶引五万道既题减一万三千引每岁之额亦不能完销今榷徵复及茶税而□日少额日亏边饷复不能减  王复奏讨茶银此不但无废府之遗并  潞王亦无之矣  福藩建国天中当使宇内蒙安不宜听左右言利之人于已敝之蜀犹铢  而求也不报
　　○南直隶巡按陈王辉陈修复屯政三款一定营费江北三十四营每营修理奖赏诸费年约银三百两零今粮额难以动支查得各卫识字工食皆出于新增之冒滥量为裁减每年省五百余金合无将此项扣除三百两零以为修理奖赏之用一严圩令江北屯田仅恃一线之圩必革去千百户之营委者但令管屯指挥佥殷实圩长数名于春仲未水之时督修完日申报如不力而冲突者计粮数多寡移文南京兵部革任参降其有急公营职堤防无虞者于报命之日荐用一恤流离南京四十二卫屯田在无为州和州江浦六合全椒等县去岁旱灾饥馑万历四十年以前逋负已蒙停徵一年独四十二年分各卫屯粮未蒙覆准改折贫戍额赋难输合无照四十一年分题准轻灾事例每石折银三钱五分徵解户部以纾贫戍转输之苦户部题覆报可
　　○辛卯狭西督抚刘敏宽李楠议于固镇新疆大小芦塘二堡增墩台以壮声援创船桥以通利涉添设四堡操防军士以为守墩防虏之因至夫匠盐菜铁料价值军丁安家银两及口粮马料俱于实塞广盈二仓内支动召补新军月粮银俵给苑马草料银俱于原额京民二运内通融支放疏下兵部
　　○吏科都给事中李瑾以文选司署郎中事主事胡来朝例推兵科都给事中张国儒为藩司官援会典纠之
　　○甲午以云南巡抚周嘉谟平逆有功且三品六年考满升为都察院右都御史仍遵新命总督
　　○税监张烨以山西抚按交章请税归有司疏辞至再  上不允
　　○乙未宴建州等卫夷人
　　○宣大总督涂宗浚乞归  上以贡马将到需人料理不允所辞
　　○丙申升甘肃巡抚荆州俊为刑部右侍郎　　○山东道御史金汝谐言时事有军伍虗冒一条谓边省之兵患其聚聚则易骄京营之兵患其散散则易弱古者虑其聚而骄故分寓之于屯田今日忧其涣而弱必练习之以行伍宜自营将而下令各习器械平时则分队比试团操则分数严明此以守之之法练之者也弘治间五军营常拨一千五百名戍黄花镇神机营拨守紫荆关等处故营军每拨十之一轮番于近边盖习险夷则不致遇敌辄北尝劳苦则不致骄悍难使今独不可仿其意乎此以战之之法练之者也不报
　　○以陈道亨为福建左布政使施尔志为湖广按察使刘大文为湖广副使高登龙为河南副使刘观光为广东参议秦一鹏为河南参议
　　○发宗室新＜土旬＞等一十四名回府居住从陈荐之请也　　○丁酉初  福府瞻田原派楚省四千七百八十五顷有奇地方官极力摉括仅淂五百余顷而福王复请故相张居正遗下入官田土八百余顷  上已允其自行管业抚臣梁见孟言此业多系各王府与百姓上价摊粮已三十载摊粮固惟正之供上价亦有主之物且三十年转售多主工筑多费一旦尽夺民其何堪今议有价无粮者二百余顷给价还官以充赡产其上价已摊粮者仍归民业尚有废辽田土行查另报
　　○以杨德泽为开原副总兵李继芳为辽阳副总兵曹震学为四川松藩参将高第为南直庙湾游击
