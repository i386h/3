<!-- { "loadSidebar": true } -->
　　○敕营缮司署员外郎事主事张大器监督临清砖厂兼管闸座
　　○戊寅命山东登州宁海等卫所秋班军三千九百二十名留赴新河开浚
　　○巡抚浙江都御史谢鹏举言宁波以倭患议设总兵控扼乃标下陆兵仅八百而中正二哨水兵亦止二千二百余议增陆兵一千二百并旧兵为二千中正二哨增沙舡及八桨舡各二十只叭喇唬舡四十只共加民耆舵队兵夫一千四十名军队兵五百二十名悉听总兵练守  上从之仍命查前抚谷中虗题准募兵分拨宁波三总及民壮军兵各一总该府霩衢钱仓二处又协守营兵二总则自亲兵八百外尚有额兵五总协守兵二总乃并不言及岂各兵仍隶各道抑或别有停革倘淂兵归于将不必增募尤便即具奏以闻
　　○巡抚山西都御史崔镛言该镇市马每岁五千余匹当以二分给军骑操扣徵桩棚以一分俵发州县定等变价留备次年市资为便又各营骑征马匹拣其驽骀更以骏骨即变价不足凑以料银如是则市马既＜锍-釒＞征马皆壮尤为长计从之
　　○己卯户部尚书王国光再＜锍-釒＞乞休许之命乘传归
　　○升营缮司署郎中事司正江廷寄为湖广佥事户部云南司署员外事主事刘凤朝为山东佥事
　　○改南京吏部尚书刘光济为参赞机务兵部尚书
　　○  孝陵奉祀掌南京中府事魏国公徐邦瑞奏乞生母诰命下所司
　　○升湖广靖州参将戚继美充副总兵提督狼山等处地方
　　○以山东道御史赵允升巡按辽东
　　○庚辰夜蓟辽地震
　　○辛巳又震栾河断流
　　○复除原任南京太仆寺丞吕旻
　　○复饶阳王府镇国将军后樝嫡第三子充□犭入火□封
　　○以虚报边墙功镌临巩兵备马文徤及河州知州赵于敏俸各二级并罢兰州参将徐勋
　　○壬午改南京礼部尚书潘晟为吏部尚书
　　○刑科给事中郭四维言山东百姓流移有一邑而逃数十社者皆因灾眚频仍催科无序数年之逋取盈一时小民安所措足乞谕有司务酌缓急加意招犭□来有弗称者治以抚按法  上然之
　　○总督蓟辽侍郎杨兆以擒斩虏酋土蛮速把亥炒花等下部落功报下所司
　　○巡按湖广御史向程论荆州府学生员许仕彦等辱江陵令李应辰应褫并劾教授曾贵臣及训导刘璠  上命调贵臣璠杖赎还职
　　○总理河道傅希挚言漕河相资为利乃徐淮当众流朝宗赴海之委而一切夫料曾不足拟河南什百之一何怪年年冲决哉除借河道银三万修筑外再议原设堤夫三千七百名定为长夫画地修守仍炤旧规桩木柳稍绳草各料每年先期责办俾知为岁额必用而留折耗折兑二项银五万一千五百既于治河有济亦免加派民间下部覆内惟折耗银不淂轻议折兑则漕臣吴桂芳已题为新设水利用余如议
　　○癸未  景皇帝忌辰遣官祭  陵寝○总督漕运吴桂芳言淮扬二郡洪潦奔冲灾民号泣所在凄然盖渎滨＜氵乂＞港岁久道堙入海止恃云梯一径至海拥横沙河流沌溢而盐安高宝不复可收拾矣国家转运惟知急漕而不暇急民故朝廷设官亦主治河而不知治海臣请另设水利佥事一员耑＜锍-釒＞海道而以淮安管河通判改为水利同知令其审度地宜讲求捷径如草湾及老黄河皆可趣海何必专事云梯并乞留后帮漕粮五万石及轻赍内河工银二万五千四百三十余两以备鸠工庶淮河各淂所归运道亦还其故下吏户两部议悉如其请乃优诏答之曰淮扬积年水患朕切隐忧奈无实心干理之人吴桂芳素有才望所陈治河当先治海尤切事理即令悉心经画举行若能力践其言事克底绩当重加升赏以酬其功
　　○巡按狭西御史耿鸣世以病乞归许之
　　○海西阿资河等卫女直夷人都指挥亦把力等入贡赏赉如例仍给本色马价
　　○命神机三营游击沃允谦以原官改统蓟镇宁山班军
　　○甲申原任总督漕运兼巡抚凤阳兵部右侍郎兼右佥都御史升刑部右侍郎张翀以病乞归许之
　　○户科给事中朱东光言市马业经宣大总督方逢时议定额数著为令矣未半载而山西巡抚崔镛藉口顺义王贻书有市马空回众夷怨望语遂欲议增市本银五千两岂逢时初议乃不能为一岁之计以岁用计之九边饷三百余两太庾岁入仅三之二犹取足于纳级榷货之金况水旱凶灾所时有也堪此额外之求耶且山西以五千为请宣大必以数万请矣与山西是启宣大之端也与五千是开数万之渐也国家以贡市为权宜以战守为实事若徒竭我之财供虏之欲堕彼之计懈我之防谋国亦甚疏矣部覆向议市规夷马有增即以桩头等银济用不淂那移客饷致匮边储从之
　　○以各王府婚配名封奏结参差迟误不合典制命各巡按御史将该府辅导官严究如系各布政司迟延亦从实查参
　　○以原任分守金山参将詹廷杰充湖广靖州参将
　　○怀仁王府未请名封宗室喜哥滥妾所生常安越关奏扰命发代府闲宅拘禁仍治沿途纵容者之罪
　　○黄梅县举人瞿九思与生员周谷等欧伤本县知县张维翰拟戍黜有差维翰改调  上命罢维翰官
　　○工部请修舡坞及金鳌玉蝀等坊报闻
　　○乙酉谕户工二部万历通宝制钱炤嘉靖式铸二万锭内金背一万四千锭火漆六千锭与嘉靖隆庆等钱兼行仍以一千万文进内库工部请分八千锭行南京铸造从之○两广总督凌云翼言原任广东副使李材尝愤地方荼毒集兵蓄粮分哨据险创议大举前督臣殷正茂具题方略皆其手笔宜即起补添设为靖夷道以备咨谋下部覆请  上曰该省既增设靖夷道则镇西兵备所管何事寝之
　　○改南京工部尚书翁大立为南京礼部尚书
　　○改南京户部尚书殷正茂为户部尚书
　　○升营缮司署员外郎事主事黄猷吉为河南佥事驻淮安治水
　　○肃州卫东关厢寄住罕东左卫都督同知阿束把力并随贡正副使虎都帖木儿等入贡赏给如例
　　○丙戌两免经筵
　　○戚畹固安伯陈景行奏乞曾祖父母诰命从之
　　○总督狭西三边军务右都御史石茂华报修过延绥边工命核勘○丁亥祭  历代帝王遣魏国公徐文璧行礼
　　○升昌镇总兵营中军毛策充神机三营游击
　　○戊子升总督仓场户部左侍郎毕锵为南京户部尚书南京户部右侍郎曹三旸为南京工部尚书
　　○兵部覆巡按直隶御史陈文衡所上修边五事一曰乘时谓功贵速成不必拘限何年坐销岁月一曰均力谓虏既款塞不当专役步军徒逸马军一曰审势谓有山可据有壕可穿毋令虏淂乘高击下任意驰驱一曰祛毙谓钱粮易于冒破以通判给散以司道稽查惟求实济不必炫节省之名一曰考工谓台高四又有余起脚宜以七尺收顶四尺务期坚固不可踏新平等城之绩岁终仍将勤惰各官参叙报可
　　○工部右侍郎兼右佥都御史徐栻以条议新河事奉旨切责仓皇具＜锍-釒＞陈谢而所录旨意差讹为工科论劾  上以以栻在远传写致误贷之
　　○己丑以少詹事兼侍读学士掌翰林院事申时行掌府事王锡爵充修较  玉牒官
　　○原任蓟州巡抚右侍郎吴嘉会次男吴若以兄蒙先已送监读书告借副千户荫许之
　　○庚寅辽东镇新添客兵一千五百余员名防守宁前又调河东设伏  上命每年给行粮银一万六千余两无事掣回银即停止
　　○原任户部尚书王国光进万历会计录  上嘉之仍命户部再订缮写进览
　　○狭西督抚石茂华文勘过固原镇地额微有增益新增地一千六百三十顷四十五亩零该科粮三千三百五十一石零粮折布一百一十六疋零草折粮一百二十七石零草七千二百六十束零草价银七钱八分零地亩银二十八两五钱八分零牛具地亩银一百五十六两八八钱一分零增入实徵行令各卫所自万历四年为始炤数徵纳其中坐甘州中护卫粮八千三百九十余石多报安东中护汉中等卫所地八百六十余顷该粮一千六百六十余石草四千一百余东并应开除及临河二卫抛荒地九百五十余顷该粮七千一百二十余石草折粮三百九十石零草五千一百三十余束地亩银一百一十  两暂行豁免设法召种成熟酌量起科下户部覆允
　　○诏以狭西督抚石茂华所报榆林绥德延安三卫沙压屯粮四千四百七十石草七千四百六十八束系抵军饷租银七十五两五钱系备买马事干军需急务亟行清查即果系沙压仍宜设法开种其额军无地之说尤当挨册查理务使地额无失军饷不亏
　　○礼科给事中武尚耕言  帝王之学与韦布不同请以宸翰所摛十有二事时加考验如谨天戒则思与古之敬天何如也任贤能亲贤臣远嬖佞则思与古之用贤退不肖何如也明赏罚慎出入慎起居则思与古之罔不钦罔不臧何如也节饮食收放心存敬畏则思与古之保身治心何如也纳忠言樽节用则思与古之求言崇俭何如也所谓体验不可弗精也尝观大禹分阴之惜文王日昃之勤诚见时难淂而易失也念一岁为一月之积一日为一时之积每朝讲之暇终食之顷孳孳不怠就将之益可限量哉所谓光阴不可弗惜也古人户牖几杖具有训铭深宫燕闲如临师保今讲毕还宫寝兴饮膳必随所御简束不则能保其不迁于异物乎所谓此学无地可忽也臣又惟  祖宗渊谟懿范式亲洒于奎章或纪注于史册如创造之艰难守成之兢惕敬天勤民之实亲贤好学之诚克勤崇俭之休风化民成俗之美意今尚未闻形诸讲角□羊宜命儒臣特为陈说能善法  祖德而典章制度尚有愆忘者臣未之闻也报闻
　　○京师有杨春者自称杨参将把总又称崔都司委官又假戚总兵明文招集无籍棍徒数百余假冒骗索事觉遂逃兵科给事中赵世勋以闻  上命兵部缉之随获春及王儒总兵戚继光亦获角□羊伪都司崔学亮等拟学亮假官罪斩春而下遣配有差
　　○命添设狭西总兵坐营中军官一员
　　○逮中都留守司秋班玩法官军
　　○辛卯复除原任编修公家臣
　　○狭西副使刘宗岱以母老乞终餋佥事谢东阳以病乞休皆许之
　　○户部题预开万历五年分各边常股存积盐两淮则五十九万九千四百三引两浙则四十四万四千七百六十九引零长芦则一十八万八百八引零山东则九万六千一百一十引共常股盐一百一万七千六百四十引一百六十三斤存积盐三十万三千四百五十引九十斤甘肃镇则二十五万七千九百五十引延绥镇则二十万八千三百七十四引一百九十斤宁夏镇则一十八万一千五百一十八引一百斤宣府镇则一十九万七千六百七十五引五十八斤大同镇则一十万二千三百四十引辽东镇则一十万二千四十引固原镇则五万二千四百一十一引一十斤蓟州镇常股存积长芦盐则六万七千九百六引报闻
