<!-- { "loadSidebar": true } -->
　　○辛亥时畿辅民饥甚督抚诸臣＜锍-釒＞请大发临德二仓粟平粜以遏乱民  上命户部速议以闻
　　○升应天府尹黄承玄为都察院右副都御史巡抚福建西宁道左布政使祁光宗为都察院右副都御史巡抚甘肃
　　○升大理寺寺丞王士昌为大理寺右少卿御史孔贞一为大理寺右寺丞添注
　　○升户部郎中王应乾为浙江佥事
　　○癸丑礼部请复广东举人劳养魁梁午辉钟声朝及承天诸生十一名准其会试肄业先是劳餋魁等为讎家捏诬妄报税监李凤致干  圣怒革其衣冠屡经先后抚按访核为之讼冤故礼部请收复之  上怜其无辜俱准会试收复肄业
　　○升参议熊尚文为尚宝司卿
　　○升山东按察使应汝化为江西右布政使福建参政陈德元为山东按察使湖州知府吴文企为江西副使
　　○予原任南京礼部尚书黄凤翔祭二坛仍加祭一坛遣官造坟安葬
　　○巡抚江西右副都御史王佐再＜锍-釒＞乞归  上再留之
　　○甲寅兵部覆万历四十一年十月内巡按狭西毕＜棥心＞康题荐平虏原任参将潘国振虽于三十九年因出边采木微有疏失缘系该道有行催促所损人畜不多已经追回过半至四十年银酋再犯国振挥戈逐虏贾勇先登共斩首至一百七十七颗夺获马驼夷器以千百计而本官部丁独斩七十二颗自此一战之后四年来银定离边款虏遵约两河烽火不警边民耕牧宴然全镇大受其利而国振罢官何以激励敢战之士合无将潘国振准以原官起用遇有参将员缺即行推补仍重加优赉庶赏罚明而边将益知感奋矣  上从其议
　　○初巡按贵州御史毛一鹭＜锍-釒＞言苖仲披猖天诛难缓而川湖协济钱粮其拖欠至数倍于正额请  皇上慨发内帑十万金使得徵兵充饷分道并进贻黔中数百年之安傥不可得则惟有敕抚臣先相机行事而后分道酌议或犹可支旦夕何谓相机行事盖此时大举不能姑待不可姑择一二肆毒最惨者以计雕之兵不足暂借力于土司饷不足或因粮于贼寨此抚臣可以径行者何谓分道酌议请就楚蜀滇粤分画疆圉如平溪清浪镇远偏桥一带虽系黔境实属楚地议征剿则合兵力于楚楚不得以协济藉口而缓调发毕节永宁赤水乌撒一带虽系黔地实为川属议征剿则合兵力于蜀蜀亦不得以协济藉口而缓调发若都匀定番广顺坝阳数处粤西所遗之孽种也议征剿则资兵力于粤粤果调发不便亦当酌议协济以分黔之痛普安普定安庄平＜土白＞等处滇南所驰之孔道也议征剿则资兵力于滇滇果期会不便亦当酌议协济以苏黔之疲盖在四省不过捐涓滴以自为其封疆而在黔则可以为救焚拯溺之策此非抚臣可以径行者兵部题覆谓用兵大事难以遥度通省剿杀事非容易必众论佥同抚按合＜锍-釒＞而后臣部可据以酌议至如总兵邓钟因循玩寇协守陈寅秦越异视龙万化之观望不前李一鸣之未闻声援作何分别议处毋贻  主上南顾之忧  上曰苖仲流毒地方亟宜剿处一应兵饷事宜及应处各官着抚按臣会议停当具奏
　　○总督狭西三边兵部左侍郎刘敏宽报延镇市事既完其奖赏叙官当顺夷情而不可缓宁镇夷虏抢掠要挟市事未竣当如抚臣所谓应听自来来则市不来则不市除宁镇俟通完报至另行具题外延镇两年官民易过马牛羊共四千二百九匹只其应贡  上马匹已先送宣大督臣差官代进及留边马匹亦给军兵骑操讫理合报知诏下部议
　　○乙卯  瑞王亲迎受醮戒制曰嘉礼届期闲家伊始敬帅无替勉副训词随出府成婚有旨免百官赴府行礼
　　○巡按直隶御史李嵩陈目前蠲赈之法内言赈者赈其贫也若止据里书查报恐贫者未必给给者未必贫合严谕州县正佐自备壶飱量带驺从分历郊原逐一查视其贫者即登簿钤票票令贫户收报俟领米日对同给散则胥役不得高下其乎矣赈者期于享赈之利也聚千万众于城市中守费之苦得不偿失合无以积米所在为率酌村落之远近为脚价之多寡令民间有车者辇之各乡即出其米之绪余偿之仍谕州县正佐各于原查地方验票俵给则贫民不至扶携道路矣至于蠲存留不蠲起运是名为蠲而实不蠲暂蠲停徵若骤近民以小喜终不蠲并追是重绳民以难堪故蠲存留不若蠲起运之为益也暂蠲之不如终蠲之为益也虽然议振易议蠲难今边饷动迟至数月督催之令急如星火顾安得所剩余而贷之惟  皇上一旦诏发帑金数十万以抵灾民今岁田租之半则有蠲之利无蠲之害有蠲之名并有蠲之实将吹枯赈槁普沾浩荡之恩矣不报
　　○以巡抚南赣汀韶右佥都御史孟□脉病笃恳辞命吏部议
　　○丙辰户部覆称督抚＜锍-釒＞中请发临德二仓以赈饥民意非不善但二仓实在米止五十一万八千余石皆系军储岂容易于别项支用今条议六策以备采择一议于临清仓发六万石于德州仓发四万石其价值一如三十五年每石粳米六钱粟米五钱若搬运路有远近价有增减又在督抚随时酌定一议于丰收地方火速移文令其量留解京钱粮选委廉干官员平价收买杂粮运至近京地方听本处督抚计其原价脚费委官支发缺米州县平粜一议得顺天府属每年该积备荒谷一万二千余石永平府属每年该积备荒谷共三千余石合无移咨督抚照历年考满册所报数目某县灾重某县灾轻或移民或移粟一听本处有司设法赈济一议得古人有兴作以济饥荒今宜仿而行之如畿南新建胡良巨马二桥仰以为食者岂止万余人至于三殿  大工并正阳门箭楼傥于此时择吉肇建无论所存活饥民无算且人多工贱得以坐收事半功倍之效一议得抢劫不皆饥民近时州县有捕获者往往皆马房军也以奸军为首以饥民为翼合无设法一体接济其啸聚不即解散者听地方官当时捕获处以峻法一议得近日甘霖既沛晚禾可望况今见有通仓七万之赈济临德仓十万之平粜目前藉此稍瘳然势难悬断合听臣部仍行本处督抚查今米并晚禾收入可以接济至何时及今议留解京钱粮平价收买杂粮运发平粜并各属每年备荒积谷清数若干俱备细查明具奏或咨部以便酌议  上曰畿辅旱灾异常这条议六事有禆荒政内箭楼工程着即择吉修举门殿等工待禫服后来奏其余的依拟着实行
　　○南京署都察院右佥都御史罗朝国＜锍-釒＞言南都右都御史八九年来无人十三道御史不过三人耳秋闱已迫而监临监试谁任大察届期而登明黜幽谁司上下两江时闻萑苻之警仓屯二署时惧庚癸之呼淮海东西时虑岛夷之横赖有诸御史弹压之今有人不用有缺不补徒使当事一二驰东骛西顾此失彼能不烦  皇上南顾之忧乞将新选御史曹汝兰等三人速赐批发以济燃眉南都幸甚不报
　　○丁巳升右庶子周道登为左庶子掌左坊印信右谕德温体仁为左庶子管理诰敕修撰杨守勤为左中允编修吴宗达为右中允
　　○戊午  孝安皇后忌辰遣官祭  昭陵
　　○大学士方从哲吴道南言  祖宗旧制  亲王行冠礼之后即出阁讲学今  瑞王业已出府成婚则设官开讲似不容已望  皇上敕令礼部开具仪注讲读等官令吏部照例选补并敕钦天监拣择吉日刻期开讲庶亲藩之令德可成而  帝室之维屏有赖矣
　　○庚申中元节祭长陵等陵遣侯薛濂陈良弼宋光夏李邦镇伯毛国器朱自洪王承勋赵祖芳李诚铭各行礼
　　○祭  恭仁康定景皇帝遣伯张嘉猷行礼
　　○祭  哀冲  庄敬二太子遣指挥同知许浚祥行礼
　　○祭  孝定皇太后几筵前行礼
　　○以礼部右侍郎何宗彦为左侍郎照旧署掌印务孙如游以右侍郎回部管事
　　○升□一鹏为应天府丞
　　○宥免犯人王常等枷号以刑部奏矜恤也
　　○壬戌甘肃抚按荆州俊董定策各奏该镇猛士如林惟是距省三千里鹰扬难赴以致材勇灰心请比辽宣成例议开武科以场则设于甘镇地居适中以额则定于三十数称当可以费用则取足于五道课税多方裁节俾军民无加赋之烦且一镇三年虽增武举三十人然皆储本镇之用无隘别镇之额兵部议覆从之
　　○升严州知府吴玄为广东副使工部郎中钱时俊为四川参议
　　○户部推管理钞关属员浒墅遣主事张大猷往河西务遣主事熊膏往报可
　　○癸亥  成祖文皇帝忌辰  奉先殿行祭礼遣官祭  长陵
　　○巡抚山东右佥都御史钱士完＜锍-釒＞言东省六郡自正月至六月不雨田禾枯槁千里如焚耕叟贩夫蜂起抢夺相率而求一饱臣即出示抚戢以定人心发仓粜以济缓急然仓储有限岁月尚遥虽救目前终难久恃查得万历三十八年  皇上发内帑十五万临清德州仓米三十万石分赈直隶山东山西河南等处臣未敢泛请独临清德州二仓以原贮东民之脂救东民之急于理既顺于例又合易抢夺而享泰宁实为便计  上曰该省旱灾异常蠲恤事宜着户部酌议具奏
　　○简查苏杭织造钱粮内监吕贵解进春季龙袍并乞查点督织官员  上曰这所奏春运龙袍抚按委官押解前来已收用矣其秋运龙袍并简查各项钱粮尔还即会同抚按速行清查明白解进应用
　　○甲子兵部署部事左侍郎崔景荣题秋防事宜言辽无大山峻岭可扼险以为固且其河流沙碛更难畚筑以为功宁前高平一线之声援易阻宰暖炒花三面之垂涎可虞至奴儿哈赤数年反覆一旦退地镌盟减夷脩贡似可相安于无事但近因白酋许婚暖兔遂欲逞志北关衅端一开渝盟可虑若非枕戈戒备何以弭乱于将萌蓟虽层峦叠障号称天险然寇在门庭举趾即是内地近日满旦挟赏一犯厂房烽再犯松岭烽三犯松棚路虏何时无乘虚伺隙之心而况今又值秋高马肥之候  宸居咫尺未可一息忘戒备也宣大为  陵宫右臂卜素二酋拥众恃强扰攘七年顷封事已完表马入贡封疆固称无虞但虏全部临边久未回巢在我未可易视又近闻素囊患痘垂危恐一旦物故虏情变动然则款可长恃而备可不预耶山西虏患较他镇为缓然鴈门密迩云中虏一日可至宁武之盘道梁最为冲要禁山林木多被盗伐则虏骑易驰偏老以东为顺义以西为吉囊虏若大举石州之祸可为覆车尚可谓三晋为内地哉延宁甘固诸酋近多款顺然边长兵寡守御为难在延镇则沙计旗牌猛克诸酋叛服不常顷且谋犯波罗其雄心何尝一日不思逞乎宁夏河东为套虏大举之冲河西边无墙垣最难防御且银定不款每紏款虏为患磨厉以须一时不宜稍懈固原去虏虽远而芦塘靖永密迩逆虏洮河阶文羌虏侧目我之兵疲食诎视各镇独弱鼓舞之策岂不可讲甘肃控番御虏恒无宁晷火落赤方鸱张海上而银歹诸酋每借东套之兵以图大举近日镇番失利则各路将吏又可不视为殷鉴耶九边危急情形若此惟在当事诸臣同心协力秣马厉兵侦探的确务得虏之情形烽燧严明勿失我之耳目无因款而弛备无贪功以启疆如各官有仍虚文塞责及怠玩废事者在外听督抚按官在内听本部科道指参究  上曰这秋防事宜依拟行各边督抚镇道等官实心经理相机制驭务保万全毋得视为虚文玩寇弛备致开边衅
