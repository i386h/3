<!-- { "loadSidebar": true } -->
　　○乙丑辽抚周永春以各虏骚动欲移山海总兵柴国柱于河西并调广宁总兵李光荣于前屯共训练续到西兵二万余以资堵御而顺天抚臣刘曰梧则谓关内必不可疏国柱必不可移安辽可以全蓟则蓟抚可以无设因乞罢  上俱下部议且命曰梧供职而兵科给事中赵兴邦则谓二臣皆以封疆起见若汪可受总督蓟辽自当有说处此乂闻近来经略有忧谗畏讥之心不力任事至于水蔺事体蜀黔二抚意见亦大类是乞敕谕边臣各捐成心共图安攘  上曰这本说的是柴国柱应否移镇已着该部议覆杨镐奉命专征朝廷假以便宜自当一力担当以剿虏安边为务有何忧畏有谁掣肘着尽心任事早奏成功水蔺事着两省抚臣虗心议处禁戢讐杀以靖边方毋得自分彼此偏护互争激成他变
　　○经略杨镐奏酌议擒奴赏格自奴酋逆  天戮将屠城  皇上不惜二十万金以犒战士而又念师期不远敕臣拟悬赏格臣谨按征哱征倭征播故事万金悬赏加级示酬是已然之例今有能生擒奴酋或斩首以献者赏银一万两升都指挥次八十总管皆奴酋的子亲孙有能擒斩者赏银二千两升指挥使次十二亲属皆奴酋伯叔弟侄有擒斩者赏银一千两升指挥同知次中军常都前锋阿堵书记大汉女婿火胡里凶登领兵大头目十二人有能擒斩者赏银七百两升指挥佥事又次为奴酋亲信领兵中外用事小头目八十名有能擒其人者赏银六百两升正千户以上皆世袭此皆自军卒言如千把总以上则世爵外仍升一级总兵则世袭外另有优异文职文生亦升赏比例如被虏李永芳投虏佟养性佟养士等能绑献奴酋及内应成功者得免死罪仍照例升赏北关二夷擒斩奴酋者给与奴酋敕书仍封龙虎将军朝鲜官兵擒斩者移文该国升赏务从优厚之例或奴酋头目亲属擒斩者准与免死仍另议安置下兵部
　　○兵科给事中赵兴邦言近者贼入会安或谓窃掠或谓大举上下相蒙杨于渭欺隐捏报胡咸宁附和挟同据法俱无可逭各管镇道按臣以用人方急姑从宽政后将何惩且诸将心怯而忌气骄而妒如杜松与贺世贤以幕宾所构大成嫌隙开铁一带民既苦虏又复苦军乞敕经略诸臣严肃军纪以镇危疆  上曰这所奏辽左边情种种可虑经略任事已久各处援兵俱集如何又有会安之失平时备御无策事后勘报不明欺玩如此镇道诸臣岂得无罪念用兵之际姑着策励供职经略杨镐着严督将吏设法整理亟图挞伐务期剿灭以奠危疆再有疏虞同罪不宥诸将有退缩不前并妒功生事的着遵前旨参来重处援兵扰害地方的即斩首示众该部知道
　　○经略杨镐奏辞考满新命  上以镐先任冲边考绩加恩已有成命不准辞
　　○德府临清等王薨  上命辍朝三日　　○丁卯狭西总督杨应聘参平景游击佟国祚领兵赴援中途逃回乞行原籍挨拿究问
　　○兵部奏狡夷杀掠屯民参游击杨于渭等  上曰杨于渭等着查实正法胡咸宁等分别重处
　　○户部言加派钱粮原系援辽正额而山西督抚诸臣议以抵积年京运欠数若各处援例扣留辽何以济乞敕下臣部移咨该镇仍将加派钱粮责令速解以充兵饷其所欠京运劄库多方凑发以济彼处燃眉庶东西军储有济从之
　　○兵部覆奏捏造符印图谶妖犯张文经等依律正罪其缉捕提督郭增辉等纪录从之
　　○兵部覆奏原任游击高从龙恋营冒丁肆言惑听应提问正法从之
　　○革参将麻承恩任
　　○贵州巡抚张鹤鸣参土官莫俊逞兵越境凭陵州官应审勘治罪又言参将马如锦力捍孤城病亡异域乞为优恤  上下部议
　　○工部请急缺物料  上曰这冠顶物料系上用所需难以裁减着照新旨数目作速办送应用不得迟误
　　○己巳  世宗肃皇帝忌辰遣官祭  永陵
　　○北关夷酋金台失遣酋男得儿革台州于本月初二日带兵剿克奴酋一寨获夷汉人丁共四百零七名斩级八十四颗盔甲牛羊不计先是酋见奴氛日炽中怀观望自遣原任备御刘源清入营宣谕及按臣陈王庭巡历开原令王世忠受计后因各以其子来听谕领赏于是以剿杀奴酋一寨自效经略以闻  上以酋克虏一寨斩获数多具见忠顺着作速议赏以示鼓舞而阁臣方从哲谓北关与奴世仇而力不敌奴迩来藉中国威灵拨与炮手数百助其防守又遣酋妇之侄指挥王世忠入寨晓谕酋始开悟又闻饷司潘郎中赍银千两至开原欲赏西虏出兵杀贼者益不胜欣激遂遣子攻克奴寨但  明旨令彼中议赏未为溢格臣请敕谕兵部特赐表里银两以示优异庶本酋感激报效而诸夷亦闻风思奋于是  上谕兵部曰金酋父子奉  天讨逆忠顺可嘉着赐银二千两彩叚二十表里持颁赉予之恩用奖勤王之义即于马价内给发故谕
　　○吏部等衙门奏计期伊迩据掌河南道御史房壮丽条陈九事一官评开报宜确一咨访评品宜慎一私揭中伤宜杜一黜幽轻重宜审一议处旧额宜破一开报异等宜核一司道旷职宜议一禁革馈遗宜严一摭辨惩处宜重均之有禆察典委宜申饬  上命依议着实行
　　○庚午  贞惠安和景皇后忌辰遣官祭  金山陵寝
　　○河南道御史熊化为时事多艰佐理无效参辅臣不能力争中旨私庇辽东督抚及空日月敕书试封愆期等事乞以灾异策免于是从哲上＜锍-釒＞乞罢  上遣谕之曰卿公清忠正朕所素知前典试册封朕偶尔动火未简阅详览以致迟期且中旨督抚敕书等事皆朕亲裁与卿何与况考选散馆诸臣朕已陆续点用于卿有何阻抑此皆小臣不谙事体狂躁妄言不必介意方今国事多艰须卿弘猷匡济共图化理岂可以浮言坚欲求去卿宜遵旨即出入阁辅理以慰朕眷倚至意慎勿再陈特谕卿知
　　○辛未升武之望为南太仆寺少卿两淮运同汪承爵为临江知府
　　○狭西总督杨应聘奏狡虏两次入犯劾延绥参将辛志德戴罪立功从之
　　○蓟辽总督汪可受奏贼夷潜入杀掳参提调杜烨革任从之
　　○贵州巡抚张鹤鸣备陈两江情形催请兵饷  上曰饷银已奉屡旨着作速解发
　　○壬申巡视太仓银库户科给事中官应震等言内廷之有承运犹外廷之有计曹也计曹为辇毂钱粮总会各分司于此取给承运为宫掖钱粮总会各监局于此取给三十五年七公主婚礼御用监曾经奏讨  上以无例拒之至  瑞王婚礼库进九万监进九万则出一时该监之固请而  皇上姑从之今二王并婚费益不赀时艰物力俱诎于昔乞遵照旧例依  皇上之七万或潞藩之九万敕令该监从承运照数关支不得再赴该部妄行揭扰以惜瓶罍而饷玉关
　　○上初命刑部尚书李志为左都御史李志犹以老病＜锍-釒＞辞久未发至是  上谕之曰卿品望素隆风纪重地特兹简畀且大计在迩宜遵新命到任不准辞该部知道
　　○癸酉复除湖广道御史林有台山东道御史刘维忠　　○甲戌加坐营保国祚都司职衔管总督标下游击事从杨应聘之请也
　　○乙亥都察院左都御史李志以刑部尚书正二品俸考满时本官年八十四岁例不咨奏
　　○丙子以立春令节颁赐辅臣
　　○户部言长芦山东二运司岁课三十余万应销九十万余在秋初春初二季掣验其行盐地方销引不如期者盐臣当据例参罚自今秋七月盐臣李徵仪改差督学而都察院以倪应眷具题接管未蒙俞旨秋初掣验已自无及若复再误军需何赖乞将原＜锍-釒＞立赐点用庶边饷有济
　　○吏部奏原任翰林院修撰赵秉忠已经抚院勘明例应昭雪  上曰赵秉忠既经勘明着遇缺推用
　　○御史江日彩劾保定巡抚靳于中选练民壮援辽事属欺罔于是于中以疏略自请罢斥  上令照旧供职
　　○丁丑礼部左侍郎何宗彦奏原任翰林院修撰今在籍服阕韩敬以三十八年进士至四十年奉旨会议冠带闲住七载未结请敕吏部都察院科道诸臣同臣部会集公朝面相确议如果文字有弊法当重处如其无弊不妨径为昭雪以光盛典
　　○大学士方从哲题本年十二月二十六日例有湔除敕书敕礼部三法司臣于十二等日累将敕稿进呈俱未蒙发今期已逼望即赐批发誊写以便请宝颁给
　　○礼部请明年元旦宴赏钞锭从之　　○戊寅有白莲教首李文者九月间于庆阳府钩连沿边异党自称李老君真达磨下生赐有天书飞剑拟于十月十二日举事为人首发缉获狭西按臣以闻
　　○原任辽东巡抚张涛卒涛楚之黄陂人登万历丙戌进士以工垣建言谪广灵尉寻繇户曹转光禄大理二丞至今官回籍卒
　　○南礼科给事中晏文辉河南布政陈邦瞻湖广参政文立绪荆州知府胡一鸿各考满
　　○己卯礼部汇奏年终灾异除风霾水赤日异妖氛彗星专＜锍-釒＞外若甘肃猪妖辽东猴妖四月寒霜边台杆火犬怪示儆于安庆蛟灾作祟于地宁雷穴焚击于真定天鼓向震于宁远梧州火灾则官舍民居之皆烬各省地震则京边山东西之见告留都星陨成石  祖陵地震天鸣乃言路几绝政本孤单九列星稀六垣印刓且  郊庙储教不亲不讲榷税内帑未罢未发将何以崇实修而答天谴讨涤旧布新转灾为祥正在此时伏望  圣明省览毋徒循修省虗文天下幸甚
　　○是年南京科道紏劾方面陈禹谟韩仲雍宋祖腾金励潘之祥赵祖荫金锡吴维东贾熙绩刘昶朱正色冉德升罗之鼎龙国禄黄文炳曾应棨陈其猷金良范高金李楼凤柯维蓁矫九皋程应龙萧以裕高桂唐玉
　　○漕运总督王纪奏辞二品服俸  上以考绩加恩已有成命所辞不准
　　○庚辰议乡试副榜监生准贡例每科会试副榜即得授教乡试则仅□□或有因而输谷者选官与异途无异于是顺天乡试副榜监生王应遴丁承泰等以为言乞附名准贡庶日后选官脚色与输谷者稍别礼部覆议以闻  上从之
　　○兵部言奉  圣谕赏金夷银两段疋以嘉忠顺但部较擒斩功级亦颁行监军御史勘实依照各边事例给赏庶足激劝尤望大发帑金二百万以济军中枵腹相与协力剿贼庶边事有济  升福建参政洪世俊为按察使工部郎中诸允修为建南道参政差行人阮大钺往长州王府掌行丧礼调杨悆茂为为宣府协守副总兵马允升改补高台游击  上从之
　　○差尚宝司丞徐元采往肃府改坟
　　○辛巳兵部以北镇抚司理刑千户陆逵久挂弹章杜门谢事人犯无人讯问值岁序将终正当清理之时乞将梁慈等点用以广泣罪之恩升祠祭司郎中史树德为狭西副使西安知府梁鼎贤为四川提学工部侍郎林如楚奏段疋收进有期臣病不能趋事  上命暂着司官会同验收林如楚调理已痊即出供职复补翰林院修撰黄士俊
　　○壬午以元旦令节遣怀宁侯孙承荫等赴  各陵行礼
　　○癸未祭告  太庙祧庙将收回祭昌颁赐辅臣
　　○吏科署科事张孔教以大计在即请速允新推都给事中赵兴邦刻期理事以襄大典大明神宗显皇帝实录卷五百七十八
