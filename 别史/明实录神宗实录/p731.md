<!-- { "loadSidebar": true } -->
　　○戊子刑部奏十三司会审得马三道李守才孔道之与张差情属周亲社联异教稔知狂逸竟失招闲即死口不暇择音然活供尽经师听第今元凶授首二竖毙刑两造之簿对难复诘于生前一成之狱情能幸逃于事后仰惟  圣慈恳恳弘开肆赦之恩  天语谆谆屡廑无辜之悯执三尺以从事固将矢臣子之输孚角□羊一网以敷仁敬不奉  圣明之德意但其妄希证果附诱乡愚故违律禁之条应治煽惑之罪除为首张差已经奉旨处决外其马三道李守才孔道合以左道为从律论者也李自强李万仓衅繇失火罪非党邪律应笞拟其张差所供香头三十六人及高真人原无的名在案难以追捕且钦奉  明旨何敢株连合候命下之日备咨抚按严禁角□羊散以广  皇仁以安畿甸  上曰马三道等俱照原拟发落其高真人及香头人等著该地方官严谕角□羊散不许潜住近京惑众生事
　　○巡按广西御史董元儒言粤西逼近交南今夷寇日骄土司日削土司尽而内地且从之臣与共事诸臣所夙夜踌蹰者一议增兵夷贼入犯西则上下石当其冲南则思陵扼其吭宜于上石之界增设汉兵五百名并就近抽思明等州土兵五百名协力防守即移龙州督备官以镇之又宜于思陵之界增设汉兵五百名亦就近抽思明等土兵五百名共为犄角仍别选才望卫官充督备官以领之其提调简阅责之南大参将稽查考核总之左江巡道无事则屯牧驻守有警则声息互应一议处饷汉土兵共计饷银一万八百两荒徼困残安能突增前余岁额独有粤西商税原系昔年充佐禄州饷物近为榷使徵入内帑惟  圣明轸念边陲比照粤东减税近例慨然蠲此万余金岁为餋兵之需官不烦措处民不必加派实为百年长策一议土司夷贼之敢于辱官焚治皆土司不能恤其民民贫举债甚或阳结夷酋阴图私利亟宜申饬各土司勤修内治抚揖穷民一应债累苛扰悉与禁除务使大小相恤缓急依倚则削弱可转为强盛斯又联属汉土以永固边围之便计也户部据议具覆　　○升江西左布政使李长庚为顺天府尹
　　○升闵廷甲为左通政章嘉祯为右通政刘汝康为南京太仆寺卿陈鸣春为狭西苑马寺卿
　　○是时各省司通官缺至四十九员  上因亢旱祈祷连日简发吏部旧＜锍-釒＞以兵科都给事中张国儒为宁前道兵备参政给事中张键为狭西参议何士晋为浙江佥事张笃敬为江西佥事御史邓渼为山东副使周茂相为狭西副使马孟祯为广东副使王藩臣为湖广副使潘之祥为江西参议徐良彦为福建参议苏惟霖为河南参议潘珙为湖广参议董绍舒为四川参议曾用升为湖广参议宋槃为狭西佥事
　　○升张文燿为贵州左布政使戴廷诏为江西右布政使熊应占为狭西右布政使刘昶为广西右布政使董肇胤为广东右布政使蔡复一为浙江按察使程寰为湖广按察使刘毅为江西参政李思诚为福建参政张五典为山东参政常守信为湖广参政秦道显为四川参政沈球为山东副使王玺为广西副使留敬臣为贵州副使卢龙云为贵州参议沈朝焕为福建参议李应魁为狭西参议吕兆熊为河南参议刘承诹为云南参议蒋汝瑚为广西佥事
　　○庚寅册封  瑞王妃刘氏遣公朱纯臣为正使持节大学士方从哲为副使捧册
　　○礼部覆各省直抚按＜锍-釒＞请以今岁乙卯科乡试除狭西辽左各加额五名已得请外如浙江江西福建湖广山东山西河南广东四川各加中五名广西三名云贵各二名两直于常额外南直生员加中七名监生三名北直生员加中六名监生四名或于应天更加三名以示不甚远于北直浙江更加二名以示不甚远于江西此亦权衡地方他处不容比例者也至北直诸臣欲以畿士为首诚见乡试实重里选今后主考一以虚公为心尤宜加意首善之地如生员监生自非文隔星渊亦不当重监生而轻生员  上曰这增额名数俱如议应天准另加三名浙江另加二名余依议
　　○工部侍郎林如楚言据监督桥工主事叶大受称胡良巨马二桥  皇上仰追  圣母遗意特发帑金四万余两修筑顾工役一兴蠹弊百出如内外官作书役及夫匠各色头目机关惯熟非扫而清之不可至于立循环以防虚冒革预支以杜逋侵拨州军以省募夫凡用木石灰铁等料悉照民价当省即省勿拘会估之成案当用即用勿拘节省之虚名是在监督一身弊期必剔功期必兴内而钦遣内臣无或旁挠外而地方有司一听调度不然内帑之金钱有限漏卮之耗蠹无穷事权不专责成何有此议深于桥工有禆＜锍-釒＞入  上震怒曰近来朝廷但行一事这厮每借条陈诬谤君上沽名要誉好生可恶堂上官姑免究叶大受著调外任用
　　○简兵部题覆蓟镇河流口失事旧＜锍-釒＞下总兵马栋协守黄钺参将刘一藩守备杨桓于狱  上恶其逗遛鼠伏望视屠戮命监候会审详决哨守何天衢以下分别戍遣杖警有差　　○升山东按察使沈光祚为山东右布政使降补浙江副使朱正色为山西右参议
　　○升荆州知府吴维东为常镇兵备副使
　　○辛卯刑部拟御史刘光复罪宜比冲突律拟罪以示惩创一议得刘光复所犯除奏对失序轻罚不坐外合比依文武官非奉呼唤辄入仪仗内者律杖一百有大诰减等杖九十运炭赎罪完日发落但光复罪诚莫逭心则堪原祈  皇上矜念狂愚转圜角□羊网  上览＜锍-釒＞大怒降旨切责曰御史刘光复大胆狂吠震惊  圣母神位朕心身至今未安却又恣肆越踰直前甚无人臣礼尔部遵旨拟罪宜当从重问拟奏请辄敢以一契为重背君旨市私恩堂上官姑不究该司官且罚俸一年其余的姑着策励供职本内于紧关行内多添字迹友谊显然着回将话来刘光复着遵旨从重拟罪来奏不得畏势利口狥情庇护
　　○谕兵部朕前为门禁已有旨申饬因思  祖制设立各内外官员并守卫官军人役专启闭盘诘御防异服异形眼生奸细甚严谨周备但不时着该直首领内外官严加查点不许疏玩怠忽且  祖宗旧例在内每月三市亦有旨准其日用衣帛食物器用之类照旧进内陈设所禁止者持挟锋利铜铁弓矢兵器不许进内货卖其市廛物类着照旧交易体朕恤商旅通贾之意至于平日进用贡献  九庙  圣母神位及御膳皇太子并各宫品膳服用等类乃每日常行所费不赀时不可缺还着各门出入勿禁用心验看若持此图利为暴国门阻绝内供若害于民者着该卫缉事衙门不时拏访究参如违一体治罪不宥故谕
　　○升右春坊右庶子掌坊事刘一燝为国子监祭酒右庶子掌司经局事顾起元为南京国子监祭酒
　　○升山东副使武之望为南京通政司右参议
　　○甘肃巡抚今升刑部右侍郎荆州俊再＜锍-釒＞引病不允仍命巡抚员缺即会推来用
　　○升右副都御史蔡应科为南京都察院右都御史
　　○起升原任巡抚李炳为南京大理寺卿原任少卿曾皋为南京太仆寺少卿添注徐应聘起补光禄寺少卿
　　○升四川按察使秦大夔为狭西右布政使浙江参政何如申为山西按察使杭州知府杨联芳为贵州副使惠州知府朱芹为云南副使太平知府王国翼为湖广副使原任吏部主事涂一榛为湖广佥事
　　○礼部奏工科给事中何士晋原题江西主考今升外任合行吏礼二科开送补差从之
　　○是日胡良巨马二桥兴工遣工部侍郎林如楚行礼内外经管官员敕书着便写给
　　○原任少保兼太子太保礼部尚书文渊阁大学士沈鲤卒河南抚臣奏闻礼部覆本官丹衷一掬惟忠  君爱国之心浩气千寻表难进易退之节岂惟恤典应荷殊恩并宜易名以旌硕德  上曰沈鲤品望素隆赞襄功茂准照例与祭葬仍加祭四坛差官造葬还与他谥
　　○赠原任兵部左侍郎贾应元为兵部尚书
　　○壬辰  睿宗献皇帝忌辰  奉先殿行祭礼
　　○以朝觐届期应徵粮银及上年漕折着各该掌印官依限徵完方许离任违者听抚按照例参处
　　○吏部遵旨将推过年例外转科道列名上请仍奏何士晋候命多年已经再考例应右参议职衔  上恶其狥私擅改显是市恩降旨切责堂上官姑免究该司官罚俸半年何士晋照原拟地方职衔前去任事不许加升
　　○癸巳户部议请  皇贵妃王氏该用贴坟地土及坟户军人准照  宪庙皇贵妃万氏万历二十五年  皇贵妃李氏例加倍拨给  上命拨给坟户三十名民地二十五顷　　○东安门挐获擅闯入禁门不知姓名风狂男子一名  上甚恶之即令锦衣卫挐去着实打一百棍仍用头号大枷枷于东门处所枷号一月满日奏请定夺不许疏纵
　　○升礼部郎中洪世俊为福建参政兵部郎中刘遵宪为山东副使永昌知府童世彦为云南副使四川参议李际春为河南副使韶州知府陈黉生为四川副使又调补原任山西副使曾汝祯为河南副使原任狭西副使任彦棻为四川参议
　　○甲午署刑部左侍郎张问达等回话认罪其刘光复容详拟另行具奏  上曰刘光复高声狂吠震惊  圣母灵位尔等皆木石所生使朕心身至今未宁却又恣肆狂悖欺上越踰甚无人臣礼不惟朕怒此畜神人亦皆怒此畜矣昨已有旨着尔部从重拟罪何乃深畏朋比利口坚执庇护委婉浮词代为救释既认罪堂上官罚俸二个月该司官调外任用刘光复还遵屡旨从重拟罪具奏如再仍前抗违不遵借言支吾的一体治罪不饶
　　○命叙甘镇累年三次战功顾其志周盘柴国柱祁伯玉等以下各官荫袭升赏有差
　　○录延绥万历三十七年十二月内波罗常东二堡地官方兵斩获虏级宣捷大小文武官涂宗浚张承胤等各员分别荫袭升赏
　　○乙未山东登莱道参政姜志礼言今岁五月二十日  福藩中使徐进为文徵登莱两府田租来到青州夫登莱叠灾民不聊生且与倭为邻全赖赤子安堵以资保障其不宜有藩府田租滋肆扰害且不必论独计自  高皇帝以迄于今累十余世封王子弟屡矣有与之二万顷庄田者乎有庄田跨连三省者乎继此而封尚有  瑞王  惠王  桂王也倘其比例而请将与之乎不与之乎国家灵长之运上与天齐穆穆皇皇亿千未艾继此而封傥其比例而请将与之乎将不与之乎不与则谁非属毛谁非离里有无顿异厚薄悬殊难乎其为平也与之则既有分土便有分民私室日强公家日绌难乎其为制也溥天之下莫非王土臣恐一统舆图仅足以供诸王之四分五裂而  天子且茕茕独处孤危上也岂不殆哉＜锍-釒＞入  上震怒曰姜志礼以明春考察欲固位沽名辄敢出位恣肆狂妄姑着降三级调用
　　○兵部署部事左侍郎崔景荣覆蓟辽总督薛三才＜锍-釒＞言蓟镇市赏厚于他边而夷每以要挟为得计随挟随加久之军资扣减夷心何极今督抚议以宁与相持并不加增惟在设伏出奇据险守隘虏欲挟新我且停旧久之虏无所利然后操纵可施此诚强事久远之至计惟在文武将士日夜堤防勿致疏虞方足以伸威而制虏  上曰该镇密迩  陵京向无虏警近因各将官私加市赏以致要挟无已屡次入犯今后只宜设险出奇相机堵杀以折狡谋毋得轻狥滥加徒滋耗蠹督抚镇道等官都要用心制驭务保无虞
　　○升新起吏部左侍郎教习庶吉吉刘楚先为礼部尚书兼翰林院学士暂管詹事府印务教习如旧
