<!-- { "loadSidebar": true } -->
　　○兵部题朝鲜奏角□羊王秀等八十一人供系自浙而闽贩货遭风然王秀等六十三名何以复畏罪逃脱请将见在褚国臣等十八名角□羊浙江巡抚衙门严鞫发落其沈文私记日本程途倭将名色一并问拟具奏在逃人犯通行内外衙门严缉正法从之
　　○礼科给事中余懋孳上言请用邹元标赵南星钟羽正逯中正孟一脉冯从吾高攀龙钱一本史孟麟王德完穆深乔彻万自约等又言祭酒陶望龄使在孔门当居颜说曾唯之间而以浙产蒙猜故侍郎杨起元太常卿王时槐皆近时正学之宗所当照邓以赞张元忭孟秋之例急为表扬以风后学
　　○乙亥允吏部覆参户部主事万时俊冠带闲住员外任国祯降三级主事石廷举降二级洪启聪降一级各调外任用国祯管崇文门税课廷举管下粮厅为御史龙遇奇参其贪鄙巡仓御史耿鸣雷因参启聪在北新仓久有秽声廷举代署复踵前辙于是尚书孙玮并劾之
　　○升工部郎中周泰峙为直隶顺德府知府
　　○兵科给事中麻僖请急易辽抚责成镇臣以保危辽言抚臣杨镐节侠成性百计报李欲起用李如梅而不得则又谋逐新将以为如梅地致张承胤一筹莫展惟有拊膺流涕且如梅当蔚山败走坠马伤臂已成废人起之何用臣以为误辽者杨镐误镐者李如梅也乞斥镐便
　　○兵科给事中丘懋炜言倭警可虞设防宜早谨条例八议以备采用一将领昔壬子癸丑之役蹂＜閵＞十余年而后得文如谭纶阮鹗武如俞大猷戚继光者出其所造就偏禆卒旅亦留为数十年之用今岂无其人但在加意鼓舞严核实之令开功名之门耳一器械一练习一城堡一船只海战之法大船胜小船坚厚船胜薄脆船而已宜查修旧船加以补造务须坚厚令船与水称兵卒铳器皆与船称一间牒一属国琉球以二百余年朝贡之夷横被残破今虽似为倭用想非得已且其名甚正臣谓宜厚给来使仍好为谕遣示以海外仓卒不及救援之故而整饬武备内为自强之策外示可救之形亦固圉之道所宜尔也一财计今动患乏财以臣论之田连阡陌必无贫家地方百里必无贫国其所患贫者自有致贫之道又不讲于致富之术也诚赫然振作严敕大小臣工清耗蠹开利源时时讲求事事核实足兵足食之计指顾可得矣
　　○丙子广东副使胡琳以母老终养请许之　　○丁丑升浙江参政王在晋为本省按察使
　　○乙卯大学士叶向高言礼部衙门事务今岁更多代事未了继以乡场乡场未了继以庚戌会场转盻又有棘闱之役只侍郎翁正春一人既理部事又办讲章又知贡举将何以支今词林资深之官摧折将尽明岁主考亦苦无人臣甚虑之伏望  皇上将吏部所推礼部尚书及右侍郎慨赐点用其臣所推掌詹事府事府官并赐允用
　　○礼部侍郎翁正春等请下代议覆＜锍-釒＞以彰  圣断定藩封科臣亦以为言
　　○庚辰吏部奏被论各官有旨命臣部从公分别去留除三品大臣例候  圣裁如南京兵部尚书黄克缵礼部侍郎史继阶假回吏部侍郎王图外南赣巡抚牛应元顺天府尹袁奎应天府尹刘日升左谕德黄国鼎俱应回籍调理山东巡抚李同芳回籍听用总理河道刘士忠报灾不实应加罚治南京光禄寺卿吴华雅有清操应策励供职尚宝司卿赵鹏程用引年例以新拟太常寺少卿衔致仕左谕德邵景尧在籍听用右庶子南师仲调南京别衙门用左谕德赵秉忠右籍听勘南京翰林院侍读陈懿典在籍调理因言臣部职掌凡官员被论者奉有专旨科抄到部而后据以上覆此定例也今之覆＜锍-釒＞实为变体伏乞  皇上以后章＜锍-釒＞即赐批发臣部得照例遵行臣亦免溺职之诮矣时诸臣被论俱未奉旨莫适去留部为分别烦议稍辑
　　○吏部以通政使司左参议员缺请推光禄寺少卿添注曹璜升补奉旨闵廷甲升通政使司左参议曹璜升右参议
　　○韩府襄陵王府中尉朗釳朗金□乞窝盗行劫分赃狭西抚按问明参奏请照例将二宗革去封爵送发高墙禁锢朗钑以昆仲不能谏阻初扳又不即辩明相应量罚仍行韩府严拘墩锁法司具覆从之
　　○辛巳大学士叶向高言近来诸臣之言诚不无过多然而论人者亦十得其四五论事者则十得其七八其子触冒乘舆干犯忌讳之谈  圣心亟容未必甚忤也今各衙门廪廪奉职纲纪肃然亦足见言路有人之效矣惟是诸臣意见稍乖门户未化则有不得不任其过者要其端只在于各执成心彼此求胜如有人于此本平平耳或过称其贤矫之者必以为不肖再争则为大不肖矣又有人于此亦平平耳或过言其不肖矫之者必以为贤再争则为大贤矣贤不肖之品于本人面目全不相似而但以供争者之唇吻又其甚者则居已于贤居人于不肖已为君子人为小人夫世有真君子必不自称为君子也世有真小人必不甘认为小人也君子小人之名立已多事矣而况于株连蔓及又附之以党哉乃其本又在阁臣矣往时阁臣常有四五人辛酸甘苦相为调剂故独见不用而群猜不生今臣孤身任事五六年虽竞竞自矢不敢蹈狥私植党之罪而当局既久则浅见易窥受任既专则物情难厌非但天下不能亮臣即臣亦自疑矣使得新臣三四人居此地彼其受事方新未蒙缘染空空洞洞何偏何党下之猜疑既释则上之疑厌自消转移世道之大机实在于此此尤臣之所为  皇上望也顷见科臣张延登＜锍-釒＞陈无党之论而谓主张全在辅臣其意甚平其言甚当故敢复以此请时门户纷纭枝蔓不已御史周起元有近习蔽明＜锍-釒＞翟凤翀论科臣彭惟成并及诚意伯刘荩臣从祖世学荩臣为之伸理且讥剌东林丑诋御史台省群起攻之延登乃言此皆出于疑与护耳李三才之案已定于玉立之议未清其余诸贤自当推毂因言宋朋党之说唯韩琦当国有以消平之扶持善类琦力为多亦惟是正已平心群情自定辅臣何惧之深也又请今后论事如党脉名色不许形之章奏以省罗织
　　○壬午兵部题参庄浪参将今升宁夏副总兵杨定国履任庄浪已经九载与同中军千把总冒支军粮每年约二千余石武弁剥削未有甚于此者请将杨定国曹世武徐公辅李希靖俱革任仍行巡按御史提问正法报可
　　○以宣府总兵孙邦熙阅视被劾并盛以中王嘉评丁昂吴光先冒希尧马应元等俱革任
　　○礼科给事中亓诗教条陈考察四款一穷是非之归一极虚实之办一致去留之决一破劝惩之格并请点用左都御史管计事
　　○刑科给事中郭尚宾上言朝政多舛亟望转移如累臣满朝荐等困苦之当允放梁盈女等跋扈之当重惩代府业有定案史晋须究主使与夫京民之苦佥商中官之为民厉皆权在  皇上不可不一转移者也因言法司所当兢修者一人命相验之宜慎二狱情贿嘱之宜禁三滥词访拏之当禁四部臣廉正之当优
　　○除庶吉士成基命为编修
　　○甲申升湖广参议魏珩如为四川副使
　　○起原任福建副使熊宇奇为浙江副使
　　○以永康侯徐应坤总督京营戎政
　　○丙戌大学士叶向高言工部侍郎刘元霖以人言封印谢事今岁暮之时该部百务冗迫难以久停乞将元霖辞＜锍-釒＞亟赐简发吏科都给事中曹于汴曾管两次考察不便再管屡＜锍-釒＞乞归今不得已出城候命臣谓当亟允其去另补科臣以司察事时向高为于汴催请再三皆不报
　　○升南京工部郎中徐如翰为山西参议河南参议董光宏为本省副使江西南康知府傅道唯为云南副使
　　○调狭西副使潘文为西宁道副使
　　○先任花马池副总兵石尚文游击王承业以阅视被劾具革任承业永不叙用
　　○工部侍郎刘元霖以踏看  瑞王府第病甚不能行乞改委司官有旨命元霖即出供职
　　○丁亥加升山西冀北道佥事杨述程为副使照旧供事
　　○以兴安伯徐汝孝为南京中府佥书
　　○升辽东巡抚标下游击李元荣为开原参将大同入卫游击黄应诏为黄花镇参将原任参将李裕徵为杭嘉湖参将神枢二营参将李承爵为兴武游击原任参将刘国庸为大同入卫游击天津游击只登瀛为真定车营游击
　　○兵部覆狭西巡按毕慰康参新升知州姚九万借差驰驿与押角□羊进贡回夷委官沙有金等并无邮符横索供应请今后贡夷给以勘合长单并乞命吏部将姚九万议处以惩戒将来从之
　　○礼部奏奉旨会同吏部都察院吏科河南道等官集议庚戌科场毙汤宾尹之于韩敬门墙之谊通国所知搜卷他房确乎可据惟是受财未有实迹宾尹业坐不谨姑免再议外敬形迹已彰纵恣更甚应合关节官箴并论以不谨例冠带闲住并请吊取号簿查核其余十七人分别议处时与议者六十三员惟台臣刘廷元董元儒过庭训不尽题议作毙搜卷不止敬宾尹二人号簿昭然见为礼部侍郎吴道南携去宜将敬革职听勘俟号簿至日查确并处盖不谨之法事在考功而关节之律宁止不谨科臣商周祚责道南嗫嚅含糊台臣马孟祯又谓波及不宜太甚
