<!-- { "loadSidebar": true } -->
　　○癸巳巡青科道梁有年等奏京粮一项专供御马等仓场料草价值通计每岁出入之数约略存剩十万有余是以先年所积至百有余万自万历二十六年以前东征西讨借支殆尽今又那凑边饷十余万矣至应给□人预支及买办过价值反致压欠所当严行禁绝令岁有赢余以待不时接济断不宜以太仓而靠京粮久假不归举  祖宗另库积贮之法澌灭无余也又节年会估价值多寡不大悬绝近因水灾重大菽草无收市价腾踊是以臣等所估比之往时有增四分之一有三分之一甚至特加一倍者盖缘灾变非常  皇上且发冏金免房号平粜京通仓粮以拯救之况此供役各商安得执泥成规驱之逋逃也今后岁事稍丰价值自应照旧但勿令借口引援为耗财病国之窦可耳下户部覆议从之
　　○甲午革四川遵义兵备左布政使崔应麒任回籍听勘禠原任遵义兵备参议徐仲佳及遵义府通判邓弘烈职辱总兵官林桐俸二月先是播地既平清疆议起屡敕两省会勘累年不决督臣王象乾以遵义民罗学茂等向在水西熟知疆事令千总周世禄询之学茂与其党熊守学等述卖界侵地状历历有据因共留麾下与谋议学茂遂与守学及王应学等计画往来诱致宣慰安疆臣弟顺臣以献还侵地为名携众四百人及西民七百余房来归疆臣勒兵追之且言学茂等诱致状蜀按臣李时华捕学茂及应学下狱摉其家得一切往复手札及先今道臣谕帖并通判邓弘烈书遂＜锍-釒＞劾应麒弘烈比昵奸人生衅酿祸林桐职外阃举动周章且引先年吴洪之变及知府刘安仁之投缳知县萧呜世之被逮与近日奢崇宁之冒袭画谋造意种种皆学茂等所为而刘安仁之死则仲佳与有力马亦应追论并乞严谕督臣处以虚公行以易简无避弃地之嫌致为群小所中＜锍-釒＞下兵部会吏部都察院议麒清望素著候勘明议处仲佳弘烈革职桐罚治学茂等听御史尽法究拟并奢崇宁事一并查明具奏安顺臣拒回责疆臣加意抚恤不致伤害并西民七百余房安插故也其地界事各捐成心拟议妥确勒限奏报毋得再渎从之
　　○乙未给北虏顺义王扯力克并各部夷酋年例贡赏差官赴边宴给并准修贡虏官及未授职夷人升袭有差
　　○四川巡按御史李时华言故事吏部司官两广云贵共一员吏科右给事中梁有年奏为四省一员为数太隘欲于四司十四员之外增置主事一员以待云贵官之相应者俱未奉旨迄今三年有余前缺尚悬未补臣窃惑之夫铨司之随地置员非备官也盖一之官评吏治一省之人闻见必真  祖宗创制立法原有深意至于两广云贵共置一员多因先年风气未开人文未盛年来渐染  圣化风气大开比隆各省角□羊额渐增制科接武选馆行取未尝乏人则科臣所谓设官分职宜令四方宽然各尽其材不宜使一隅有偏枯之叹请广新额增置一员俾云贵共之所费无多所关者大＜锍-釒＞下所司
　　○丙申巡抚贵州右副都御史郭子章奏辞播功加恩以有成命不允
　　○巡按宣大御史汤兆京奏臣按属宣府大同名为两镇实系弹丸东西仅七百余里南北有不及二百里者设立州县一十有四额派税粮通计十万有奇比之腹里不当一大州县且地皆砂碃夙号战场而拱护  陵京今称重镇数年以来税监既有张烨矿监又有王虎王忠而虎之贪横特甚已激成广昌之变矣及今一切罢免诚为大幸即不然包派已有定数地方诸臣自能了此或径令两镇起斛或归并税使一人实为省便＜锍-釒＞入不报
　　○丁酉朵颜等卫夷人兀赤等一百六十九员各进贡马匹补贺三十二年长至令节如例赐宴并赏给折绢银两衣服等物
　　○先是巡漕御史孔贞一以运军行月二粮及安家银两多为运官截留以充各衙门委官书办仓攒门皂及经纪脚夫囤头歇家等费剥军惠奸甚非法纪特＜锍-釒＞奏间仍列款送部查访汰革随经总督仓场侍郎激应乾通行各监督司官议称仓役之徵贿于运军以能挟其短长运军之纳贿于仓役以能覆其瑕衅使在运官旗果无盗卖插和浥湿等弊何畏何求而俛首输赀皇皇恐后也而运官假借名色取以自润者盖亦有之谓宜严杜痛惩与之便始即明谕各军以诸仓已禁绝使费矣但须照依原兑如法上仓无复听信运官巧行科派仍竖榜刻册永久遵行该户部覆看如议从之
　　○戊戌吏部左侍郎杨时乔以考察庶官自陈乞罢仍请改命别部大臣署印管事诏时乔用心管理不必辞
　　○都察院左副都御史詹沂左佥都御史赵士登各以考察自陈乞罢敕用心协赞不必辞
　　○己亥革辽东备御王完尧李可遵任宗尧行巡按御史提问具奏仍命以后武职犯赃参提者不营求荐录
　　○兵部覆原任怀隆兵备参议郑材奏遵父原任经略狭西太子太保兵部尚书郑雒遗言辞免身后钦升二级仍以生前原荫锦衣卫指挥佥事世袭从之　　○庚子  孝静藙皇后忌辰  奉先殿行礼遣新宁伯谭懋勋祭  康陵
　　○大学士沈一贯沈鲤朱赓各以考察自陈乞罢  上温旨慰留之
　　○辛丑  长陵明楼兴工命侍郎李廷机行祭告礼
　　○太子太保都察院左都御史温纯以考察庶官自陈乞罢  上谓纯公清端肃宜益用心评汰以饬风纪不必辞
　　○壬寅原任南京工部右侍郎沈应文以召起刑部右侍郎＜锍-釒＞辞不允
　　○户部言国家岁漕东南四百万石以实京师而又设仓储于通州分漕粮三分之一贮之近年水旱频仍改折数多又兼以本代折太仓匮乏臣为总督时建议正兑尽入京仓俟京储稍足再议改通不意河流迁徙运艘来迟若坚守前议冻阻必多今督臣游应乾请自三十三年为始照旧三一派拨如本年改折可给京军照常支放倘仍前多支本色两月许于京通二仓均匀派放相应依拟诏从之
　　○癸卯吏部会同都察院考察在京五品以下官老疾工部郎中顾充等三十人贪酷兵部主事丁应泰等十人罢软户部主事金铨等六人不谨户部主事魏之干等九十人浮躁光禄寺少卿冯渠等三十九人才力不及太仆寺寺丞曹钥等三十二人＜锍-釒＞留中
　　○户部奏山东及南直隶江北州县以重灾改折漕粮应照单例于临德二仓预备粮内支运一十七万石以足额数从之
　　○甲辰以正旦节山东东平州湖广竹山狭西西安宁夏中卫庆贺表笺不到行各巡按御史提问
　　○准四川长官司土舍何绍尧就彼袭授祖职仍不支俸
　　○移福建泉州府管粮通判于安海堡兼督该镇捕务铸给关防曰驻镇安海堡关防从该抚按官义也
　　明神宗显皇帝实录卷之四百五
　明神宗显皇帝实录卷之四百六
　　万历三十三年二月乙巳朔礼部言乐昌王廷堧为庶一子鼐金□手请封查鼐金□手系滥妾所生于万历二十三年照例降为奉祀但本王别无所出鼐金□手属当继爵例候本王身终之日请旨定夺此时未可滥许也从之
　　○丙午大学士沈一贯等奏日讲之期每年于二月上旬择定今拟初七日吉恭撰讲章照常进览其东宫讲读日期查初九十一皆吉伏候钦定遵行不报
　　○少保兼太子太保兵部尚书萧大亨户部尚书赵世卿工部尚书姚继可日讲官吏部右侍郎兼侍读学士协理詹事府事教习庶吉士周应宾总督仓场户部右侍郎激应乾日讲官礼部署部事左侍郎兼侍读学士李廷机礼部右侍郎兼侍读学士掌院事教习庶吉士唐文献刑部左侍郎董裕通政使沉子木大理寺卿郑继之光禄寺卿王守素太仆寺卿王明顺天府府尹许弘纲詹事府少詹事兼侍读学士杨道宾黄汝良国子监祭酒萧云举各以考察自陈乞罢  上命俱供职如故独继可不报
　　○先是开采内监沈永寿以广西地多猺獞所产金银铅锡皆在险崖蛮洞之间采取无多而夫役往往瘴死乞令有司包角□羊  上命会抚按司道酌派河池永康等州富川思恩等县岁包银一千三两有奇巡抚右侍郎杨芳因言广西地狭民穷频年师旅疮痍待尽办纳实难其间河池富川等州县虽产矿不多尚为有说若永康思恩等州县原无矿洞亦尔派及至有汰兵扣饷以足供额者尤为不可乞赐豁免以惠遐方不报
　　○夺狭西平凉通判陈进俸二月固原知州张应庆俸三月以矿监赵钦言其违玩拖欠也
　　○丁未祭  先师孔子命侍郎周应宾行礼
　　○广东巡按御史林东汉言税棍裴宗翰以道士投充内监李凤委官索诈诸商民异宝重赂不可数计近为流棍赵应魁所倾凤拘宗翰拷问勒取千金搜其住室宝货等物甚多臣谓其当具题上进矣既闻凤赏宗翰银二百两应付夫马遣之归臣窃惑之随于南雄查得宗翰携羙女三人轿三乘杠箱数十擡行至赣州遂变易姓名寄顿窝藏不知所之矣久之凤又差人赍牌称宗翰拐带钱粮追拏究问夫始而搜之既而遣之而复追之者何哉其遣之者已入其多赃而欲讳其事也其追之者知臣等往查而欲乱其事也宗翰狡诈百出凤为所愚而不觉所搜之赃未及具半何可使逸于法纲也乞敕部院行南直江浙抚按缉获严追以助大工其李凤所搜赃物有无进上非臣所能知也＜锍-釒＞入不报
　　○戊申告祭  社稷命英国公张惟贤同日春分祭  大明于朝日坛命成国公朱应槐代
　　○己酉广东巡按御史林秉汉条陈时事一清仕路则用舍之权宜彰一筹边饷则经久之计宜定一厚宗藩则四民之禁宜开因言楚宗戕杀抚臣罪诚冈赦乃假王之说未必全无影响不一严勘何以服诸宗之心且不决之疑亦非所以示来世也宜如  宪宗朝故事或下抚按或遣廷臣勘之而假则盗国者诛勘之而真然后治诬枉者之罪而隆亲藩以铃束之权当无复嚣哗为乱者矣＜锍-釒＞入未报而刑科给事中钱梦皋方以考察议斥遂上章力驳秉汉且指为侍郎郭正域私人而已之被察乃当事大臣代为正域驱除者得旨秉汉降五级调极边方用梦皋尽职建言着照旧供职
　　○庚戌  圣母慈圣皇太后以  祖陵脩建发助工银三千两犒工新旧钱四十锭  上亦发银五千两钱一百锭  皇后暨诸妃嫔  皇太子暨诸王妃主共进银三千三百两钱三十锭俱差官赍送工所陆续支用赏给
　　○辛亥南京吏部尚书曾同亨太子少保南京户部尚书张孟男总督南京粮储南京户部尚书兼南京都察院右副都御史王基各以考察自陈乞罢不报　　○太子少保南京刑部尚书赵参鲁南京工部尚书范仑南京吏部右侍郎叶向高南京兵部右侍郎臧惟一提督操江兼管巡江南京都察院右副都御史耿定力南京通政使赵钦汤南京太常寺乡张鸣冈南京光禄寺卿徐大任南京太仆寺卿林烃应天府府尹李尧民南京国子监祭酒刘曰宁各以考察自陈乞罢命俱供职如故
