<!-- { "loadSidebar": true } -->
　　○兵部尚书黄嘉善题调兵遣将奉严旨屡催一兵未动怠缓之罪各镇难辞除蓟镇标游兵四千名真保昌津兵一千二百名题差主事守催督发外其宣府兵四千名大同兵一千名山西六百名先后题明各委谋勇将官挑选精锐火速出关听经督抚按衙派拨防守如有违限后至者本镇总兵治以坑违之罪至于李如桢推镇河东久奉俞旨尚未起程警报日急所当速令前往毋得泄泄从事者也有旨屡报甚急辽阳单弱可虞所调各镇援兵即令火速出关违限后至者尽法治罪李如桢亦令作速赴任毋得延迟误事仍传与经略抚镇等官多方防御无堕狡计务保万全
　　○初立平夷营以参将贺世贤领之招集旧兵另创新伍从兵部覆请也
　　○礼部署部事何宗彦题  皇长孙年几志学尚未出讲冲年气血未定难冀德性之清明防闲不周难保身体之强固所恃以益神智而远奇衷非见正事闻正言亲正人不可则舍出阁就傅而外计无复之矣迩者  皇太子才人薨逝  皇长孙之所自出当悲哀痛悼之际岂宜进此迂阔不切之谈弟古人居丧读礼所以助孝思而节哀毁也伏惟  皇上慨赐施行不报
　　○丙子文书房传旨  惠王妃搬移诸王馆合用五城兵马司火夫五十名扫除巡逻巡捕官军二十员名昼夜巡缉锦衣卫官旗较一千五百员名接摃沿途摆路关防并顺天府女轿妇宛大二县结彩合用旗较二十二员名
　　○命兵部尚书黄嘉善代署戎政尚书印务
　　○以打死人命勘指挥李维德拟抵
　　○丁丑命益府阜平王长子常洌□□承袭父爵继夫人杜氏进封为继妃
　　○永宁王由□木白心□选李氏封妃
　　○赐  潞王常淓嫡母李氏加封潞简王太妃生母杨氏封潞简王次妃
　　○戊寅升淮安知府蔡侃为广东副使兵部车驾司郎中谭昌言为福建副使各督学政
　　○升狭右参政周懋相为本省按察使兼摄宁镇学政
　　○户科官应震言以夷攻夷之法一用憨酋憨酋忌奴者也一用北关北关仇奴者也因计就计用力省而取效捷台臣王象恒亦以为言不报
　　○礼部奏左道乘机速敕严禁以杜乱萌近见奴酋狡獗恐有奸细窃发不意西安门即获妖僧情词大有可疑日复接淮扬按臣龙遇奇揭称武悟空等以莲左道擅制符印妄拟天文无非伺衅逞私至犯上至亡等也臣思邪教多端以白莲为领袖闻河南山东湖广南北畿辅等处犹甚然而法禁有三一曰重弹压一曰亲觉察一曰互稽查乞严令禁缉以保无虞不报
　　○己卯南京工部尚书丁宾三＜锍-釒＞引疾乞休  上优旨慰留之
　　○庚辰谕  惠王妃父贺子廉  桂王妃父吕如松各授兵马职衔
　　○以磨勘试卷违式循例摘参各省直主考赵师圣等夺俸一月房考尹同皋等夺俸二月誊录胡平表等对读沈惟炳等夺俸三月举人国惟隆等各罚科有差
　　○辛巳  上谕内阁曰朕自前月以来不时动火静摄昨偶感雨气微寒以致腹疼泻痢头目眩晕数日未止见今服药调理未愈卿所请诸事有禆时政今边方多事之秋正赖卿弘猷匡赞共济时艰其枚卜阁员并补大僚等事少俟朕稍愈即旦夕详览简发卿宜遵屡旨入阁佐理以副眷怀特谕
　　○以逗遛激变逮宣府总兵刘孔胤先是奉屡旨速催孔胤援辽孔胤阴挑众军逗遛不赴军乘机遂哗几致不测复挟抚臣每军给赏二金噪始息宣军之变自孔胤始至是兵部报闻而科臣吴亮嗣范济世等亦交章参劾  上命逮治之
　　○壬午升户部员外陶鸿儒知直隶松江府户部郎中宋统毅知直隶淮安府
　　○升狭西参政毕自严为本省靖边道兵备
明神宗显皇帝实录卷之五百八十一
明神宗显皇帝实录卷之五百八十二
　　万历四十七年五月癸未朔署吏科事给事中张延登奏诸臣擅官守谓何如工部侍郎林如楚之沿途候旨御史杨鹤之褂冠径去巡方崔尔进张惟任之俱不侯代兵科赵兴邦之舆疾出城法纪陵夷莫此为甚伏乞  圣断以励官常不报
　　○户科给事中李奇珍以陷城覆将＜锍-釒＞论原任辽东巡抚李维翰经略杨镐总兵李如柏并应逮问又称如柏曾纳奴弟素儿哈赤女为妾见生第三子至今彼中有奴酋女婿作镇守未知辽东落谁手之谣速当械系以快公愤不报
