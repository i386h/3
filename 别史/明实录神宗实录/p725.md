<!-- { "loadSidebar": true } -->
　　○庚寅初云南巡按吴应琦言东川夷首自禄寿禄哲争袭以来互相讎杀各纵部夷越境劫掠三十七八年内按臣疏请增敕兼制  圣明俯从特于抚臣敕内开若夷酋悔祸守常畏威恭顺宜蠲小过与之相安如其攻剽不休怙终不悛许尔竟自调兵剿除乃二酋竟蔑视敕旨拥众千余剽掠两府浃旬之间村屯若扫且其地联络蜀土干蹊万径我兵进而彼已远遁又滇自龙川平后财殚力竭向来不敢谭兵但臣目击曲寻边民遭其茶毒数年来无如今日之甚安可坐视养寇委敕书于弁髦谨将禄寿等节次杀掳滇民罪状据实上闻乞敕下部议或责成四川抚按先将寿哲争袭事情勘议归一使夷民有所统辖滇境不致受害如其稔恶不悛或责成臣等遵照敕书相机擒剿并行四川抚按官调遣汉土官兵协力堵截剿擒诛此大憝以靖滇民腹心之害以雪地方神人之愤至于改属之议蜀或以无故割地为嫌在庙堂自有訏谟长计非臣等所敢擅议也兵部据议题覆  上曰这争袭事情着四川抚按官勘议具奏如再不悛两省便协力相机擒剿以靖地方
　　○辛卯廷试天下贡生四百三十七名大学士方从哲会同翰林院掌院孙如游将试卷封进御览
　　○准福建巡抚袁一骥回籍调理病痊抚按官奏荐起用
　　○予原任兵部左侍郎余立荫子良栋送监读书
　　○以将宴朝鲜国陪臣命侍郎何宗彦即出待宴料理部事
　　○兵部以三厂新旧及未收楠木近二万株堆垛甚难议将中都等班军共拨一千一百五十名分派各厂苫盖务要正身赴役不得复仍雇折其分番接替并随工盐粮等项俱照先年拨工旧例报可
　　○巡按狭西御史董定策请亟罢榷棁以收人心先是狭西巩昌府属连旬地震而虏酋复紏众谋抢靖虏一带新疆沿边所在狡虏窥伺且带徵见徵皇木税银急如星火民不聊生故定策言之
　　○癸巳礼科给事中亓诗教再劾宣大总督涂宗浚托为那借之词隐其冒破之实库中所贮叚疋皮张等物皆烂朽不堪用乃据纸上空文作帑中实数往岁开市行赏各有定规宗浚不能守而一一惟虏之听若谓非括之债帅朘之军士则前买虏封各将领私费或以千或以数百至今每出怨言而宗浚俨然身已蟒玉子已金吾犹云不贪功而开衅谁其信之不报
　　○巡按直隶御史牟志夔言  福府食盐近奉有改支长芦之旨夫长芦咫尺神京其盐以充  上用天庖其课以给近边军需非他方比  福王府邸其于长芦已风马牛不相及矣以河东就近之藩封而就河东食盐甚为便计必改之长芦其与取之两淮无以异况长芦至河南三千余里其视两淮不啻过之昔何靳于河东而轻于两淮今何爱于两淮而仇于长芦户部侍郎李汝华覆称改支长芦不便者三修途旷日一不便越界启衅二不便违  祖制拂人情三不便乞俯允盐臣所请将  福府食盐改之河东所以为  福王计长久也不报
　　○蜀府殿庭灾毁四川按臣徐良彦请  上照益藩例概赐留济以助修营
　　○乙未以国子监贤关地仍命右谕德温体仁照旧署掌诏吏部将新推两监祭酒写名来看候即点用
　　○谕工部朕以修筑胡良巨马二桥督理工程内外官员都着给与敕书关防应差科道着拟定来奏其择日兴工照例行
　　○予原任兵部侍郎迟凤翔荫孙迟一兰送监读书
　　○大理寺署寺事右寺丞王士昌等题据刑部问过遗失金牌员役拟将红盔头班千户胡承业等各照例运炭赎罪完日与随审杨洪各发还职着伍命依拟
　　○丙申巡按山东御史翟凤翀陈制驭东西夷虏机宜河西宁前一带兵马疲羸议将前屯宁远副参二营仍驻劄本城而中前左右游击备御则移驻于极冲之边堡来易堵截去易追袭余各堡逃故兵马尽召补完额少增粮料以资瞻养至各官委买赏虏货物减价滥恶每遇领赏费讲开衅此后当尽以抚赏钱粮为抚赏用东夷奴儿哈赤擅参为利该道欲于市易中默寓裁减之意使商贩渐稀参斤无售彼之财源不裕自将摇尾乞怜乃臣所虑者虏之掠我人也探其黠桀有智者原啖以利使输心为彼用凡内地虚实无不传送而我辽以役重差烦至于无可柰何愿随之去将来之忧方大耳
　　○山西按臣李若星疏参庆成王府镇国将军慎金□列等朦胧作奸将未报名幼子狗儿冒顶赐名已故子敏海受封奉国将军冒领禄米银一百七十一两大违  祖训除狗儿禄米照数查追脱逃镇金□翌另行提结外乞敕礼部将慎金□列等重加参治从之
　　○丁酉赐给京卫万历四十三年军士冬衣布花
　　○大学士方从哲言今日部院大臣除崔景荣初到未任外尚书止一人侍郎止五人而五人中进部者一杜门者三兹林如楚又以不得其职抗疏去矣臣以为欲挽其去当安其心欲安其心在行其志如楚之疏固以朝门未建箭楼未修邸第寝园诸工未竣为不得其职若何宗彦之求去非以  储讲未开  王婚未举诸吉凶大礼未尽行乎张问达之求去非以院堂未补代摄难支各处巡按御史之差未尽点乎望  皇上将诸事请告之疏尽赐简发敕令即出视事以后凡有奏请慨然允行禆各守其官明良合而庶事康端有望于今日矣
　　○乙亥以兵部左侍郎崔景荣署掌本兵印信并管理戎政事务
　　○大学士方从哲言崇王为生母钟妃乞恩奉  上传准与册命冠服不为例臣愚仰见  皇上悯念崇王孝思笃至欲于格外加恩锡类之仁臣敢不仰体但此一事先经科参继经部覆则册命冠服之不当与人人知之矣不当与而与之违国家经常之制启后人徼幸之门在  皇上虽云不为例臣以为从来未见之事今既不难破格以求况今日已开之端后安能不援例以请臣愚以为仍当下之礼部令其再为酌议取自  圣裁方足以服人心存  祖制不报
　　○户部覆蓟辽督抚疏参各省解边钱粮万分缺乏请惩各官瘝旷之罪得旨这督催民运等项及查参未完事宜俱依议行仍通行各镇一体着实遵行
　　○辛丑以冗员不便地方裁去昌镇右军营游击从蓟辽总督薛三才议也
　　○巡抚顺天右副都御史吴崇礼请处蓟门鼓噪军丁以肃法纪疏下兵部议
　　○户部覆浙江抚按疏称浙省水旱灾伤议将本省税银五千余两南北二关新增税银各二千四百两赃罚银内姑留一半计三千三百五十两赈济饥民已经三请未蒙俞允复请如初  上曰这赃罚等银依议留赈以昭朝廷轸恤灾民德意
　　○加漕储道右参政施尔志按察使职衔照旧管事
　　○壬寅准文选司郎中胡来朝回籍调理
　　○银作局张栋等奉买办四十三年册封荣府等府一十三处合用七成金六百七十四两九钱足色金二十二两二钱命户部知之
　　○是时部科衙门俱以崇王为其母妃请乞册命冠服为不当与于是崇王复奏其母保孤存祀独异诸藩如格于例乞将妻应得之封移以封母  上曰览王奏为母乞恩情词恳切这给与册命等项着礼部再加酌议来说
　　○福建税监高采托病迁延屡被弹劾  上怒其离任已久乃敢推延稽迟命原差官即便押解前来送司礼监奏请不许违误
　　○以潞王妃李氏所请禄粮等四事已有  明旨难拘常例如何玩视部咨尚未发行养赡何赖尔部还遵前旨即行文彼处抚按官作速给发不得迟滞
　　○狭西巡抚李楠陈军屯要议一参实徵将西安四卫查出绝军所遗免粮屯地二千一百五十六顷七十三亩俱有人种既不赴营操练又不照地纳粮姑免追究令其复种籍名在官另造佃地认粮清册实徵入仓计粮二万零六十七石三斗二升分别完欠照例查参一汰老弱将西安四卫军人每年按籍稽验但有年老力弱残患久病不堪差操者尽行汰退本军户内果有壮丁即准更替如有丁未壮令其照数办纳屯粮候壮日补役免徵其本户丁绝者召人承纳地粮不许奸人诈作户丁影冒屯地一增全粮西安四卫军人除修边守堡造作杂差可免操练外其参将营并固原东西二路游兵共四千九百一十名遇虏入寇皆当调发而年止免粮六石通应视边军例补足月粮年共一十二石责令常操其马于永丰仓收贮本折色内按月支给一议团操省城军几伍千名食粮既少又屯住或一二百里或四五百里难以一蹴而至故往往失期点查不到今挑出精壮军六百名内将三百名为弓箭手三百名为枪炮手选委谋勇把总一员管领仍于大小教场营房居住使军不离营马不离厩每三日一操每月合营二次每年动支新征屯粮二百石变价酌定赏格至省城弓不堪用调取别镇巧匠修造完日呈解臣处验果精好方发参营给军户兵二部议覆  上命俱依议行
　　○以汝阳王府镇国中尉朝墑为右宗副沈丘王府镇国中尉朝□土土□＜风-几＞□为左宗副
　　○折给狭西法藏寺六寺进贡番僧工哈冬竹等三十名各赏叚疋银两
　　○甲辰协理京营戎政兵部尚书舒应龙卒应龙嘉靖壬戌进士繇知县历部郎藩参至南工部尚书改南兵部万历二十年改工部尚书总理河道寻回部管事加太子太保二十三年被论革职三十九年起兵部尚书协理戎政乞归卒于家礼部据例题请予祭四坛造坟安葬
　　○乙巳户科给事中姚宗文等言事有引例而实非例破例而将为后例者  福王支盐两淮诸臣以其不便请改河东  皇上亦为动念改支长芦今盐臣牟志夔疏论改支长芦之害悉如指掌不过为  潞例所误耳臣等查各王府食盐各就所封行盐之地  潞王所封在长芦行盐之地故改两淮而长芦  福藩开邸河南在河东行盐之地既不便于两淮则宜改而河东此非特于  潞王之例合于  祖宗分封之例亦合至遣官支取不如令盐臣解府尤为遵  明旨省事端  潞王薨逝王妃请给禄米  皇上加意优恤准给其半臣等备查各亲王既薨子幼未立止给禄粮二百石待子长袭封之日再行全给今  潞藩给与其半则视诸藩旧例多至四千有奇计部之不与咨行或亦封还内降之意昨  皇上以  潞王妃疏责部发行谓其难拘常例夫  潞王宫眷虽多赡田至四万顷岂必需禄粮为养哉半给之请恐后日诸藩将援为定例欲裁则厚薄之数太分概允则物力之绌难应乞  皇上俯从部议收回成命至于慎重中旨以防旁落又不独  福  潞二疏为然也不报
　　○顺天巡抚吴崇礼奏虏贼扑杀烽军劾马兰路都司李世爵等下兵部议
大明神宗显皇帝实录卷之五百三十一
大明神宗显皇帝实录卷之五百三十二
　　万历四十三年五月丙午朔谕兵部山场延烧密迩  陵寝朕心深切惊惧近日蓟镇贼夷屡次窃犯杀掳哨役失事如何未见查报着该督抚官一并勘明具奏
　　○巡按河南张至发奏本年四月十四日夜有  福府随封军较七八百名齐至东门挟赏鼓噪震动地方既而查知为千户龚孟春嗾使兼以咆咻□□无忌恶迹多端乞  皇上敕下兵部将龚孟春撤回正罪至于军较容臣等查其倡首者重处以儆其余仍乞严谕  福府辅导官一切赏赉俱预先启  王依时颁给毋得推诿恡啬以招怨讟致损威重
