<!-- { "loadSidebar": true } -->
　　○总督狭西徐三畏同四镇巡抚上言全狭四镇绵亘三千余里处处邻虏昕夕堤防况今塞草已茂秋防届期在延镇则庄秃赖卜失兔在宁镇则艮定歹成在甘镇则松虏海虏在固镇则火酋永酋皆尝遭我创挫复思狂逞烽火时传而沿边协守如洮岷西宁靖虏西安关南关北榆林河西关内诸司道臣皆事故调去及苑马寺亦空无人此十道者皆内关戎马钱谷之司外当边防险厄之寄缺一不可而况至十人又至数年数月之久乎宜将原推各员查照升补或量才移调近任不报
　　　　○癸卯升山西按察使洪澄源为云南右布政兵部郎中陈大绶为浙江提学副使吉安府知府吴士奇为四川提学副使
　　○乙巳吏科给事中姚士慎请清贿仕杜竞门以重名器励士风不报其一言开纳之弊言国家度支一耗于鼎建再耗于河工当事者蒿目无措遂为穵年加纳之说于是市井驵＜马会＞悉占仕籍佣贩屠狗可司民社此辈营营或捐本而取偿或结债而售息一旦得官又何所不至臣查隆庆四年事例光禄寺等官准于正选举人除授或知县教官升补其援例廉能者方得擢用又如兵马等官会典内亦开载以科目出身年壮有志行者其迁转如京知县今安得概授之粟例及市井猾胥文如提举运副等官昔年原以正途升除今且以儒士吏员为之而提举一官膻悦尤至动有粤援之嘱千金之赂私橐日盈民生日困自丞簿而下又勿论矣其一为更调之弊言自昔年行取途辟人争重科道而薄部属今行取途壅人又争重吏礼及兵工而薄户刑夫官皆朝廷之官事皆朝廷之事何不可表竖而必改调为今乃有半岁而三迁者甫奉差而改调者臣查万历五年令各部属官除吏部间行改调其余各守本职贤能者一体超擢叙迁不必纷纷更调以启奔竞何为滥觞而有今日乃如郡邑之吏在内则议更议调在外则议保议留循情曲援掣肘多端凡若此类皆当一屏纷纭悉绳明法以无堕奸媒而挠宪度者也二事卒相沿如故云
　　○山西参政张我续加按察使管参政事
　　○四川巡按御史孔贞一论安尧臣党助阎宗传事下兵部以黔议未定不覆诸将领功次
　　○丙午大学士赓请点用南北卿贰反各处抚按边道疏通部寺及起用遗贤不报
　　○丁未李廷机以简用再辞仍命入阁视事
　　○户科左给事中萧近高论税监潘相李道不报初工科诸臣及江西诸抚按皆＜锍-釒＞参潘相潘相以为近高主之也因采青事言近高家在庐陵世专青利假公论以庇私产近高言庐陵之青最为粗恶所产之山阔不里许有司治之非臣之所得专潘相以朝廷既撤矿务复营采青望龙断以成免窟又言湖口之税上有九江下有芜湖一江而榷者三处矧钟山之石崒嵂入江往来樯帆以报税之故葬鱼腹者不知凡几宜撤回潘相李相罢烧造榷税之命不报然潘相亦以江西墝瘠屡激变故自请归命云
　　○山东巡抚黄克缵以暨禄病故请罢天下税监申凤阳巡抚李三才疏也
　　○兵部尚书萧大亨为直军祈免营操不报疏曰朝廷之有侍卫红盔围子手等军第以拥护  宸居扈从朝  庙名不隶车攻调发之籍者也自万历十一年科臣唐尧钦始建营操之议欲择骁练教以技击每歇班日于教场听操月三四举于以振武备防缓急意非不善然彼谓分操即以本管者操之非谓管理者一人主操者又一人也今管以勋宦巡视以科道部属复唱点以营官既禀仰于此复遥制于彼十羊九牧其不便者一多主则多事多事则多费岁食无几一樽而众酌之其不便者二清晨而趋赴竟日而伺候耳不闻金鼓手不执戈戟徒使夜有直宿之苦昼有追呼之烦精神几何转成顽钝其不便者三两班三日更番身半已在直三日内复交割铜牌角□羊此销卯赴营听点名曰三日之暇实无一日之闲其不便者四统辖既分彼此相诿利则两争害则两卸其不便者五且所谓者试技艺量勇怯之谓也今器械不给名籍如故仅以听呼应喏奔走数处以谓之操则亦可以已矣五营操军春秋二季队分两番一遇风雨时有罢免直军守直一年居半寒暑雨雪无敢免者且  东宫侍卫系围子手内分拨三百名均一宿直而独免营操劳逸悬殊是爪士所叹于恤而生觖望也以五不便于军而实无益于国柰何不历数于  圣明之前乎臣谓宿卫之司无与战伐之事即果闲技击亦同画虎况乎仅点姓名竟成涂羹宜赐豁免以慰军士跂望之意然禁旅久虗骁卫即难复而查核之法终不可罢
　　○贵州巡抚郭子章乞归不许
　　○己酉升河南参政臧尔劝为浙江按察使南京吏部郎中陈邦瞻为浙江参政
　　○庚戌当涂繁昌等县见有星如月光芒数丈自南方移至东北　　○起少保兵部尚书李化龙为兵部尚书协理京营戎政升杨道宾为礼部左侍郎赵士登为南京吏部右侍郎南光禄寺卿卫承芳为南太常寺卿南京工部郎中洪文衡为光禄寺少卿
　　○升山西按察使广西副使杨逢时为四川参政户部郎中靳于中为山东提学副使
　　○调南京工部主事洪佐圣为南京吏部考功司主事
　　○辛亥调邓凤充总兵官挂印镇守延绥升袁世忠为南京后军都督府佥书马孔英充总兵官镇守贵州
　　○起李如梅补左军都督府佥书升李如桢为都督佥事
　　○论五路入犯罪参将赵增寿以失误传烽发充铁岭卫军李应桐以退缩拟斩律重情轻量发极边卫分充军终身
　　○壬子命定远侯邓绍熅管南京都督府佥书事武进伯朱天爵管中军都督府佥书事恭顺侯吴汝胤管理红盔将军
　　○改凯里宣抚司为凯里长官司降宣抚杨燧为正长官杨燧故应龙族也播州已定粮田各属部县无哗矣杨燧以草塘庄田隶其世业构于有司欧阳坤等导之遂迫居民与守备抗部议以燧漏网逆族妄造兵端律以无将当为剿处但逆节未著姑贬秩示警欧阳坤等党附恶酋共为不道宜行抚按依律提问所有五十二寨等处庄田仍分隶重越各州县不许杨燧越境侵占如复争竞即行剿处从之
　　○故兵部左侍郎汪道昆男无竞补荫初道昆以荫与弟弟歾乃还任子云
　　○癸丑杨道宾辞礼部左侍郎不允
　　○甲寅大学士赓乞骸不允
　　○命所在正途出身佐贰官员参谒称谓不得与杂流一视从贡士宋弘业＜锍-釒＞也
　　○乙卯兵科左给事中夏子阳册封琉球回
　　○丙辰加故少师赠太师谥文襄高拱阶为特进光禄大夫
　　○赠故山西巡抚副都御史魏允贞为右都御史荫一子入监读书允贞以右副都守制归未考满服除升兵部右侍郎未任卒援恩诏起复补给之例从之亦以猷望见推从其子广微之请也
　　○工部右侍郎刘元震请罢新昌等县土青不报言浙江土青随矿暂采无补于实用在新昌解本色则青竭而粗恶不堪在东阳永康江山角□羊折色又力疲而输将难继加之赋役烦重灾祲频仍织造采木种种贻累加以无各之役益丧其乐生之心查江西烧造自万历十九年内承运库正派瓷器十五万九千余件已经运完所有续派八万余件分为八运除完七运外只一万余件所需不多宜行停止或令有司如数造完以  陛下往年恩诏即宝井珠池悉行封禁柰何以区区土青为盛德累乎自是役亦渐寝覆浙江巡按金忠士＜锍-釒＞也
　　○吏部以大选壅滞请于前推考选刘国缙韩光裕王霖周永春张凤彩徐鉴朱万春邓渼梁州彦高节夏禹英张餋正王之臣蒋贵等作缺以待新选需命未下
　　○丁巳  孝庄睿皇后忌辰遣官诣  裕陵行礼
　　○工部右侍郎刘元霖以大工繁兴独力难任乞点用尚书左右侍郎报闻
　　○戊午山东巡抚黄克缵言东昌六郡连年有水旱之灾而东昌兖州二府属又甚两次河工费民财以百万计去岁蝗灾异常今又雨雪愆期麦苗已枯四月冰雹遗麦尽矣茕茕小民何以糊口查旧时灾伤仅免存留所兑无几而处补又难惟有改折一策以平时之价输之歉岁使民免贵籴以输官官得折价以充用宜敕下户部行巡按御史勘各州县酌量轻重或折或蠲事下户部
　　○协理京营李汶辞免加勋许之
　　○庚申兵部覆议总督狭西徐三畏议甘镇机宜六事一修险要以折虏冲西宁边长千里自黄河岸起接归德一带俱有天险可循宜相形修理绝番虏之路一创边榨以固封守西古城地方乃海虏所必由宜于本堡旧榨及内河口各置木榨以便修守一筑团庄以便收敛凉永一带地广民多每遇虏患趋避为难宜于黄羊川白塔儿湖边永昌撒口各筑团庄一座蔡旗重兴二堡中间亦应筑小团庄一座余俱修理以便军民趋避一增路墩以保行旅肃州临水一带皆系沿边驿递宜将大路墩台空处添修使四五里得相接应一重将权以便调遣西宁海虏声势叵测一旦有急唯镇海碾伯邻近可援宜将该镇参将改副总兵将镇海碾伯二游击俱听节制有警即行调援一请庙议以定虏情言俺酋以迎佛为名遗种海上日多一日窥伺谋犯初犹惮我兵力利我款市又永酋内梗未至大肆今睥睨已久情形非昔宜乘虏乞款各照边事量示覊縻俱依议从之大约边事俱以修筑调将为故实俺虏分部不得与火永共有青海利在散不在款矣
　　○兵部尚书萧大亨请用左右侍郎左副都御史詹沂请用总宪各报闻
　　○四川巡抚乔璧星以阎宗传等未靖又上疏曰永宁土妇之相讎杀已有年矣奢世续占印怙终自干国宪实阎宗传等误之也傥诸恶于世续被执之时即弃甲投戈泥首请命印出而局得完亦量加惩艾可也而漏网狂奔紏夷猖獗焚劫我屯堡虔刘我人民要挟鸱张托言为主夫世续被执已成釜中之鱼挟之坚者乃速之死安在其为主之心耶臣意此皆安尧臣之狡谋尧臣欲篡镇雄垂涎蔺地当此追印正严之时占之则辞不真献之则心不甘托为狐兔之悲冀收蚌鹬之利诚欲我杀世续则既得以灭寄印之口而快其私又得为报复之言而惑其众使阎宗传等情穷势极必折而入水西则安氏三窟之势成而西南之患重矣臣观宗传之恃镇雄犹镇雄之恃水西臣近取有安疆臣不助兵结状虽夷情叵测而逆孽未成请令贵州抚按调兵与臣等会剿傥尧臣稔恶不悛党逆如故臣等即移师击之毋使弗催之虺复为蛇弗窒之罅复为河也＜锍-釒＞上廷议无敢决用师者久之阿利死真印亦出而蜀中欲逐尧臣之论卒不可角□羊黔蜀议兵又如聚讼矣
　　○辛酉光禄大夫太子太保南京吏部尚书曾同亨卒同亨字于野嘉靖己未进士始为刑部主事再调入铨曹时相嵩太宰鹏方鼎盛以梓里年家不谒也乙丑以内艰归戊辰除服为勋郎典铨每入署辄经月始归私第时新郑为政而江陵寖起间有所属亦不能得二公欢为太常少卿请急去迨新郑归始出转大理为光禄卿迁京尹寻巡抚贵州致仕去江陵歾起为南太常卿晋大理明年为工部侍郎以  寿宫劳晋秩尚书荫一子癸巳且迁吏部矣以弟乾亨议裁武弁为言者所持归六年戊戌起南京吏部尚书五辞又三年仍起前官三辞不允乙巳主计毕遂乞休归晋太子太保至是卒年七十五凡在名途者近五十年其清绩著于铨部而密理见于大工宦迹所至人皆思之性明达与物无兢或问诸权贵往相犄龁者必谢曰无有云
　　大明神宗显皇帝实录卷之四百三十四
大明神宗显皇帝实录卷之四百三十五
　　万历三十五年闰六月壬戌朔吏部申请许新第进士俱蹔许假回籍
　　○以盗劫易门知县讁所在防御等官
