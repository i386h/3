<!-- { "loadSidebar": true } -->
　　○大同巡抚王基言本镇缺饷请以十七年下半载扣除预借临清仓银五万两补发暂济目前俟今秋解有民运容俱于十八十九两年主兵年例数内扣除户部议本镇十七年例银该扣十五万两恐其不敷止于上下半年各扣五万两其五万两拟于十八年扣除今有此奏姑将下半年扣过客兵银二万五千两照数补发此项银并未扣银五万两总于十八年主客年例银内扣除报可
　　○诏修守清河浦运道○宣大总督郑雒等条议垦复屯田催徵逋负清查逃故疏通盐引惩戢朘削裁革糜冗六事户部覆本镇原额并新增屯田地共三万六千四百三十五顷该徵籽粒九万六千四百三十余石牛具银一千二十余两每年照数徵纳以充军饷又查得东路广武并崞县地方有荒地八十顷七十亩零见给商人分垦每亩准给盐引纳杂粮五升庶盐引日通地利日广其余请俱依拟从之
　　○吏科给事中张应登因旌奖周府孝行庶宗勤鱼□徽等推广四事内奖谕一款已经举行其振宗学恤贫宗二款礼部言宗藩要例内宗室之子十岁以上俱入宗学其师即以本府教授纪善充之或于宗室中择举学行兼优者一人以为宗正迩惟周府宗正之设最称得人自睦＜木挈＞物故概未之闻也至于连岁荒歉宗室贫者死亡相继相应行抚按官会同该府推举宗正一员教有成绩即行举荐宗生文理粗通者优之以廪每岁提学官考试分别等第以示劝惩有如勤鱼□徽勤殽□□者不妨荐扬以为乐善之劝其宗藩有能建立义仓义田等项费至百两以上捐粟至二三百石者抚按官具奏奖赏其有生不能婚没不能葬者另行赒给郡王故绝所遗财产除量留宫眷养赡听管理府事居用外一应田土查明置册如遇荒岁即以分赡贫宗旨报可独开仕禁一款礼部未敢遽任
　　○晋王敏淳请给河东王府镇国将军新壔二庶子名封从之先是壔选娶妾媵为奸人洗改窜易事发作奸者伏罪山西抚按核壔实不豫知故二子得还其封禄
　　○以宁夏中路参将邓凤管庄浪参将事调宁夏东路参将徐龙于中路皆从督抚议也
　　○庚申  皇六女灵丘公主薨礼部拟丧葬仪如制
　　○宴狭西大崇散等寺剌麻僧三十五名
　　○太常寺少卿徐一槚以病请告许之
　　○刑部左侍郎何源乞休不允
　　○以原任浙江总兵都督佥事王化熙为南京右军都督府佥书
　　○广东督抚劾白鸽门把总今升中都留守司佥书童龙纵贼珠旨令革任提问
　　○辛酉铸给永平府通判移驻山海关关防一颗
　　○升河南按察使王廷诗为湖广右布政使○壬戌南京刑科给事中徐桓言  太祖钦定律令本无遣戍后因作奸者律文多不该载始著军例以备律所不及又酌其情罪轻重有终身永远附近远之别必发遣者无脱逃收管者无卖放斯足以绝奸顽而实军伍今犯罪解发者有一实在乎卫官喜其来得常例又利其去得口粮安得不纵其有充发极边者长解畏途远跋涉辄贿兵部吏典勘合径行该卫虚出收管而足迹曾不一到徒令亲族有科歛军装之费里递有长途押解之扰国家法网祗为若辈利薮良可痛恨乞申饬问刑官止引本律科断毋得辄引例遣傥本律未尽其辜量加年限未为不可查死罪杂犯者准徒军独不可以减徒乎至若徒流无力者做工摆站瞭哨情重者煎盐炒铁此制也乃今徒夫配驿官吏索银入手即行放回穷囚无钱锢禁黑狱死即以病疫申埋名虽问徒实则拟死请申饬问刑衙门凡定配拨以邻近驿分每遇星轺责令徒夫驿夫相兼走递庶瘅恶之典好生之仁并彰矣章下法司难其议旨依部覆但令稽查毋疏而已
　　○癸亥南京户部尚书王友贤乞休不许
　　○升河南布政使司左参政王来贤为本省按察使河间府知府钱楷为狭西按察司副使
　　○甲子宴剌麻进贡僧速南班班等三十五名如例
　　○  潞王报四月二十六日至国
　　○升南京光禄寺卿余懋学为南京通政使
　　○丁卯大学士申时行等以阁臣王家屏自蒙召用尚未面恩欲待秋凉请  上视朝经筵以慰大小臣工之望
　　○升通政使司左参议杜其骄为右通政
　　○升山东布政司左布政使徐元气为南京光禄寺卿○调宣大参将署都指挥佥事张克实为山西太原参将
　　○己巳升浙江布政司右布政使傅作雨为山东左布政使
　　○兵部条议邦政事例一严究妄保军职袭替许以大保小不得以小保大如有诈冒即将保勘职官查究揭黄一外省冒功今后本部咨送有立边功即注本镇卫所随操有告注原籍者革其例前授职已注原籍者子孙袭替改注立功地方不愿政调者革如不系本部咨送者明系冒功即革一平蛮功次南蛮与北虏逈异旧例止升一级将罗旁立功子孙袭替一级者淮袭二级以上止袭一级余俱查革一优养生子凡官舍残疾支俸优养以后不分新旧不拘年限生子准袭一舍人犯罪凡军职犯罪者革发差操许子孙承袭舍人犯罪则令次房子孙承袭似为未平以后当照职官例一指挥使阵亡以后指挥使阵亡者长男升袭都指挥佥事次男与做小旗死难独惨者与做冠带总旗若本枝绝别枝止袭祖职一武职继嗣军职故绝例该伦序相应者承袭或生前以远族侄立为继子以后亲枝承袭家产则分继子一武举升袭查舍人中式武举者袭替之日于祖职上加升若推升将官已经革闲之后袭职者止袭祖职一诸母封赠今后宜照文职事例再醮者不许封赠嫡母已故生母在准封故准赠生母未封妻不得封赠一生母优养凡军官故绝亲母月支米五石继母及婶母视妻例月支米二石乃生母独支米一石似为失均以后生母亦月给米二石旨依拟○顺义王扯力克忠顺夫人贻书宣大总督郑雒言二十余年各守先王之约今讐邦瓦剌犯我疆界欲往讨之已与各部头目期会于地名多罗土蛮先有永舍布矮力汉傥不浪生事于西宁又有袄儿都司威静招秃赖台吉作难于甘肃我心不安自先祖款贡竭尽心力不想败于今日今我星驰调永舍布黑剌慎两家头目随我前往定此二事又调取西海驻牧夷人并送佛僧骸骨乞从里边行并照先王旧例给赐抚赏留下法度一纸与管理贡事头目但有大小事情照例罚处夷使外边往行不便乞念旧规同通官从里口伴送西海毋阻等情雒口讯夷使言顺义王及忠顺夫人于五月初一日自多罗土蛮移帐西行各部落亦随而西雒言西行之事既屡谕不听宜循边外何得取道甘肃虏王夫人素号相信今何骚扰内地夷使言复讐瓦剌则从边外便今西海夷酋兵免物故顺义王欲收其部落且闻诸虏有起衅甘肃者欲往镇定耳雒因谕之曰既假道必疾行母因逗遛别增事端彼中抚赏不能多毋厌薄也万一构难连兵于西尔妻孥部落之在此者无内顾忧乎我与若相处十年今且还朝汝恪守前规萧督府来仍善遇汝母为人诱自诒伊感也夷使又援例求通官二人同西往以便传达雒恐其藉二人为邀求然不忍竟拒问何时抵甘肃当在八月乃许以七月遣通官至狭西从彼受译焉夷使唯唯退至是雒缄其书并述口语以闻人谓雒在西陲善于覊縻其所以控驭骄虏结欢年久者方略多类此○庚午  上谕内阁朕自前月服平肝清心之剂至今饮食少思寝不成寐疾少愈即御门听讲传与诸司各尽心乃听不可因朕疾久以废政事大学士申时行等因上疏恭候
　　○宴罕东左卫都督同知阿东把力差进贡头目拜把的等一十三名如例
　　○刑科右给事中吴之佳请储仓谷练民兵章下部议
　　○吏科左给事中彭国光条上浚筑陂塘树艺桑麻社仓积储军粮支给崇祀典弥盗贼六事部议以考成法讲求实举从之
　　○辛未宣大巡按林文英劾奏参将许国忠造言倡乱鼓惑众心旨革任
　　○壬申  穆宗庄皇帝忌辰遣侯郭大诚祭  昭陵○闽人柯守岳等作乱于广业里抚按官捕治就擒部拟斩戍有差因言广业里乃莆仙福永四县接壤处宜建巡司从之名其司曰大洋
　　○工科给事中章尚学上疏言疲民不可复事剥削乱军不可复事姑息方今饥馑未已米价尚腾饥寒切身则寇盗易起而州县尚仍贪黩之风故大猾如刘汝国山氓如柯守岳乘机扇乱假号称兵至乱军则有可恨者自浙卒倡乱神木甘镇相继噪呼未几而南军又告变矣云南姚营之卒又称兵矣当事者平居漫不经意及呼噪四起则又不免畏之大过奉若骄子凡其所欲无不曲徇朦胧遮饰不曰首恶已擒则曰胁从罔治未必一一皆真此其势不至于大弊极坏不止者望取真正凶恶数十人正其罪而戮之传首号令天下庶一惩百警而大难弥矣章下该部
　　○癸酉复除原任河南布政使司右参政李维祯原○升四川按察使蔡国珍为浙江布政使司右布政使
　　○甲戌加巡抚湖广都察院右佥都御史邵陛为左佥都御史协理院事
　　○改南京吏部尚书杨成为南京兵部尚书参赞机务
　　○升山西都司掌印署都指挥佥事王国柱为神枢营参将
　　○乙亥泰宁等卫都指挥同知干多罗忽等进贡马匹赐马价彩叚等物有差
　　○都察院左都御史吴时来以病乞归不允
　　○巡关御史甘士价言建昌营有所谓盐米舍人之说盖自正统年设镇守中官奸豪舍余投用避差岁纳银一两八钱甚至隐庇全户其后中官罢去而相沿迤今即以兴州一卫言之影免贴丁三百人矣尽占富丁则摊累贫丁矣当查先年初设若干酌为定额每名仍编一两八钱准入均徭正项其新投用者撤回该卫一例均差从之
　　○以雨泽大霈遣公徐文璧等告谢  天地神祗赐四辅臣收回祭设二卓
明神宗显皇帝实录卷之二百一十一终
明神宗显皇帝实录卷之二百一十二
　　万历十七年六月丙子朔
　　○丁丑予原任礼部尚书兼翰林院学士汪镗祭葬如例镗浙江人嘉靖丁未进士改翰林院庶吉士授编修历升国子监祭酒礼部右侍郎万历初充经筵官甲戌丁丑两知贡举改吏部左侍郎教习庶吉士掌署詹事府翰林院印信  两朝实录成以副总裁前后受上赏升礼部尚书掌府教习炤旧五＜锍-釒＞乞休准致仕赐驰驿归归十年而卒镗学识渊泓笃厚持重得大臣之体至于杜门养晦隐然负羽仪巍望云
　　○改南京刑部尚书陆光祖为南京吏部尚书○升提督南赣军务都察院右佥都御史秦耀为右副都御史巡抚湖广
　　○南京广东道御史王藩臣参劾应天巡抚周维恃才妄作大拂民情部覆炤旧供职旨如部拟
　　○工科给事中李汝乖参劾刑部左侍郎何源久病当去原任太常寺卿今回籍徐元春急辩非体源引病乞归许之
　　○复赵府辅国将军厚煋夫人李氏子女原封夫人因请诰命吏胥为奸礼科奏革并夺其子奉国将军载＜土韦＞女阳夏县君等封载＜土韦＞陈冤礼部覆实昭雪故有是命
　　○改山海卫永远充军原任户部员外郎王一凤为终身军先是一凤管德州仓以羡银三百余两报部接管主事王乾亨衔之遂揭其将成锭大银剪边藏匿交代盘诘方思补偿事闻坐以京通临淮徐德六仓有监守盗银三十两以上者永成至是一凤奏辩刑部覆其正数原无短少赔偿在于额外似涉有冤但银有缺边难泯形迹请改终身
　　○云南抚镇萧彦等参劾副总兵邓子龙约束无术酿成兵变旨革子龙以顺蒙参将刘招桂代之
