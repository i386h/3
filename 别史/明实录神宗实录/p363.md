<!-- { "loadSidebar": true } -->
　　○壬戌  皇上万寿圣节免百官朝贺辅臣赵志皋等诣会极门叩祝
　　○遣隆平候张炳阳武侯薛钲武安侯郑惟忠宁阳侯陈应诏抚宁侯朱继勋武平伯陈如松襄城伯李成功东宁伯焦梦熊新宁伯谭国佐往  九陵行礼
　　○是日赐三辅臣上尊珍馔及寿面长春酒
　　○夜东北方有流星如盏光赤色有声如雷三小星尾其后
　　○乙丑遣官祭  历代帝王　　○谕礼兵二部速择日告  庙宣东征三战之捷并叙有功人员
　　○遣总督仓场褚鉄祭  太仓之神
　　○丙寅升杭嘉湖游击黄嘉谟为台金严参将
　　○丁卯  宪宗纯皇帝忌辰遣广宁伯刘允正祭  茂陵
　　○陕西总督叶梦熊以虏众顺逆不同备举四镇情形以为战款长策在延绥卜酋桀骜要挟负固不已在甘肃永瓦虽屡乞款而军民率欲拒绝故抚臣皆主于战在宁夏著宰诸酋献叛之后似无逞志而该抚臣方随机抚剿在同原火酋近被绐诱颇不见疑虽灭绝未期而机可徐图亟当申饬使将吏便于遵守部覆驭虏难拘一定在审察情形随机防御听彼斟酌举行不相遥制务期地方宁谥勿致疏虞  上依拟行
　　○戊辰吏部左侍郎赵参鲁以推升何选事司官俱被降罚具＜锍-釒＞认罪乞罢不允直隶巡按李尧民直陈告  庙宣捷之舛谓宋应昌之东也若主战不主和则平壤之后釜山当无噍类乃纵令退保王京惟听沈惟敬以和媚倭区区一捷宁足掩和亲之丑况东事未结而遽欲宣捷是应昌等欺  皇上而  皇上又欺  九庙也宜从部议偏禆而下先行叙录经略提督等功罪徐候勘明果无求和辱国实迹不妨宣告如必欲刻期告  庙论功是徒欲快应昌如松之心于一时而不顾是非于万世臣不愿闻此大舛也不报
　　○己巳差御史黄一龙巡盐河东赵文炳巡视太仓银库
　　○辛未升南直隶游击李遇文为浙江参将　　○癸酉礼科左给事中孙羽侯条奏纂修正史议本纪则建文景泰两朝宜详稽故实立二纪勿使孙蒙祖号弟袭兄年其  德  懿  熙  仁四祖之发祥固当列  高庙纪首而  献皇帝庙貌虽崇神器未履宜遵前例冠于  世庙本纪以体追王之心议列传则贵贱并列羙恶皆书不得叙达官而遗卑秩褒高贤而漏巨奸至如以方正学为乞哀肃愍为迎立是非剌谬亟当改正议职官则惟星历河渠乐律宜访耑门详加考订此外承明著作不必借资他曹其史馆中书冒滥已极今宜暂停俟脱稿取用庶省糜费更不许富室子弟借径博官广书籍则故典遗编有中秘所未备者或购卖成书或抄录副本搜罗送馆以资参考释嫌忌则勿徇爱憎勿避恩怨以公心秉直笔乃可传信将来达幽隐则博访民间凡有关风化者悉为采录无令窘乡下邑泯而不彰莭士闺贞幽而不闸＜锍-釒＞留中
　　○甲戌以平壤奏捷遣定国公徐文璧恭顺侯吴继爵驸马侯拱宸祭告  南北郊  太庙各行礼
　　○是日颁赐三辅臣祭品
　　○刑部尚书赵焕三＜锍-釒＞以病乞归不允
　　○顺天府乡试事竣府丞徐申恭进试录
　　○乙亥以南京提学御史饶位为湖广副使
　　○以江西道御史孙珫为陕西参议
　　○改刑部尚书衷贞吉为都察院左都御史
　　○升吏部左侍郎赵参鲁为南京刑部尚书
　　○以总督漕运户部尚书李戴为南京户部尚书　　○以海营中军署都指挥佥事杨允恭守备掘港地方
　　明神宗显皇帝实录卷之二百七十六终
　明神宗显皇帝实录卷之二百七十七
　　万历二十二年九月丙子朔以庶吉士杨继礼陈懿典韩爌授翰林院编修王象莭沈＜氵隺＞高克正刘生中李腾芳传新德授翰林院简讨张同德姚文蔚陈维春授给事中何熊祥赵之翰马文卿授御史
　　○升湖广参政王泮为河南按察使
　　○升江西参议张天德为本省副使
　　○兵部叙覆东征功次谓倭据平壤朝鲜七道并没且诡言请贡战款犹在两可经略宋应昌提督李如松慨然主战乃若擘画机宜措调兵饷办器械明赏罚则应昌任之卒成兹捷其劳最著至统领官军奋扬威武与诸将分道并攻一鼓登城则如松之劳当与应昌从优升赏郎中刘黄裳机参帷幄主事艾维新计周转输通判王君荣出纳不爽皆当分别以酬其劳又如副将李如柏等以下乞照原额赏格次第升赏若王京虽复实许以封贡而非战功倭奴尚屯釜山未经勘覆止据平壤功次通叙以闻  上命升宋应昌为右都御史李如松太子太保加给禄米一百石各赏银币其文武吏士升赏有差石星赐蟒并赏杨俊民银币
　　○礼部尚书罗万化七＜锍-釒＞以病乞休准在任调理印着侍郎刘元震暂署
　　○丁丑差御史钱梦得巡抚真定许闻造□□□青
　　○赐礼部尚书罗万化猪羊酒米酱菜＜锍-釒＞谢　　○戊寅升陕西苑马寺卿张世则为江西参议
　　○升广西佥事张璧为广西参议
　　○降原任广东参政蔡国珍补四川佥事
　　○降原任陕西副使李承志补湖广参议
　　○延绥巡抚李春光题套虏卜失免紏诸款虏声将入犯延镇兵寡边长势难独御部覆宜敕督抚镇道行大小将领严加堵截互为犄角期图剿减更差忠勇通官诘青顺义晓谕黄妇并差宰二酋毋得阳坚款顺阴为助逆从之
　　○己卯  孝恭章皇后忌辰遣宣城伯卫国本祭  景陵
　　○升总督仓场户部右侍郎褚鈇为尚书兼副都御史总督漕运
　　○以总督河道工部尚书舒应龙回部管事　　○调原任云南副使杨寅秋为广西副使
　　○升陕西苑马寺少卿兼佥事查伟为本寺卿兼官如故
　　○庚辰光禄寺少卿兼河南道御史钟化民河南赈饥事竣复命曰臣入中州见流离满道饿莩盈途仰体  皇上好生之心备为设处首恤贫宗加惠寒士多开粥厂以活将亡之命审别贫户以赒窘迫之人大荒之后必有大疫则施医药以疗之流移之民欲归无赖则分钱粟以给之妻妾子女之贱卖他人者官为收赎以全其天性田畴丘垄之荒芜抛弃者官给牛种以助其耕耘复思救荒于已然不若备荒于未然行各州县劝务农桑课勤纺绩期为不饥不寒之民乡设义仓官修常平期为三年九年之积设四礼以谕士民冠婚有仪丧祭有则各遵品莭而毋为靡费遵  圣谕以申乡约十家为甲十甲为保人自为兵而不假召募谨以救荒始末善后事宜各绘一图图著一说呈览  上嘉纳之
　　○以原任游击戚金为刘河游击
　　○辛巳广东琼山县地震
　　○文昌县地震雷鸣怪风作
　　○陕西西宁地震天鼓鸣三日  壬午以刑部右侍郎胡嘉谟为户部左侍郎
　　○升通政使徐作为工部右侍郎
　　○升南京总督粮储户部右侍郎边维垣为右都御史总督仓场
　　○以陕西苑马寺卿王亮降补本寺少卿仍兼佥事
　　○升兵部左侍郎顾餋谦为工部尚书总理河道
　　○升都察院左副都御史刘东星为吏部右侍郎
　　○癸未改礼部左侍郎范谦为吏部左侍郎掌詹事府印余官以故　　○差御史陈子贞提督南直隶学政
　　○户部覆延宁粮储郎中郑璧所议傕科积则贮谓钱粮逋欠固照分数为参罚尤当论地土肥瘠年岁豊歉宜查西北各省不及数州县以二十一年为准比旧多完一内每年递增亦迁转其不系灾伤较前短少倍加降罚又延镇在沙漠之中本色诚为吃紧第久贮有浥烂之虞出陈有追收之苦该镇积贮颇多而虏款以来陈腐尤甚宜将积久客饷留一半以备正支其余抵给主饷年例折色每年量带一二分扣除计两年之间预发年例可罢一切调停抵扣事宜俱听抚臣酌议请题可其议
　　○甲申霜降莭遣怀宁侯孙承恩安远侯柳懋勋抚宁侯朱继勋襄城李承功伏羗伯毛国辅东宁伯焦梦熊武平伯陈如松成山伯王应龙安乡伯张世恩祭  九陵惠安伯张元善祭  恭仁康定景皇帝陵寝都督同知杜惟忠祭  哀冲  庄敬二太子坟所
　　○以重阳令莭赐三辅臣上尊珍馔
　　○升吴应明为工科都给事中耿应龙为吏科左给事中陈世恩为户科林熙春为礼科徐成楚为兵科虞传先为刑科张企程为工科俱右给事中
　　○福建道御史冀体劾太学士赵志皋谓  君德有亏不能匡正谏臣降谪不能申救倭虏交讧不能整顿物望不满宜亟罢免  上览＜锍-釒＞震怒令具奏指使之人体再＜锍-釒＞如前降三级调外任用志皋＜锍-釒＞辩甚悉并为究角□羊不允
　　○许礼部尚书罗万化给假驰驲归赐路费表里
　　○上谕兵部朕前见廷臣争讲东倭封贡事宜自奉旨停罢后如何再无人言及倭事你部里亦未见有奇谋长策来奏不知善后之计何在今宣捷告  庙为录前功此事尚未完结朕宫中将此倭情细思之或速遣兵驱去或待再来出兵征之或不许贡但往市这三策你部里可斟酌覆奏夫谋必先定方可应急须是速探夷情的确庶便行事若选将练兵积粮治器此皆督抚之责还当行文与他每作速料理勿致误事尚书石星覆奏遣兵驱去荡扫妖氛上策也第我兵方撤尚未休息千里趋利兵家所忌况自辽至釜又数千里劳疲兵勤远略臣等不敢轻议不许贡但许往市此权宜之策也苐贡市原系一体封贡既罢而独许往市又未知于东省直利害若何亦臣等所不敢轻议若待其再来出兵征之此应敌之策也则臣等议处而见行者请于＜宀十见＞奠改设副将一员增募壮兵一万专以弹压援剿仍行山东浙直闽广沿海地方严加修饬训练又于蓟保宣大山西等镇备兵三万以为应援今督臣孙矿抚臣李化龙正当经理均难他诿除选将练兵积粮治器一面移文申饬作速侦探倭情的确并将三策从长酌议据实奏闻傥别有机谋不妨并上  上然之
　　○乙酉兵部覆陕西总督叶梦熊延绥巡抚李春光所奏套酋卜失兔紏合虏众于七月二十日后屡犯定边张春井诸处总兵麻贵等捣剿邀击各有斩获已行阅视巡按李楠就近查勘但入犯已久尚未出边流毒内地宜令总督严饬将领务期亟创逗遛不前者参劾正法粮饷兵马便宜设处巡抚吕鸣珂移驻固原就近调度一防群酋抢掠一杜火酋窥伺各官有功之日不次升赏可其奏
　　○丙戌辽海卫三万卫各地震　　○升左佥都御史吕坤为刑部右侍郎
　　○以兵部右侍郎李桢为本部左
　　○起原任大理寺卿余立为兵部右侍郎
　　○升宣府巡抚王世扬为左副都御史协理院事
　　○升通政司左通政田蕙为通政使
　　○翰林院简讨周如砥以母于氏殉父死莭未获表扬乞付史局收采入传伯母孙氏抚养恩深乞假归葬许之
　　○起原任游击叶邦荣为蓟镇三屯车营游击
　　○以原任游击王必迪为蓟镇南兵营游击
　　○己丑差御史陈遇文巡按顺天唐一鹏儧运粮储
