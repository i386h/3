<!-- { "loadSidebar": true } -->
　　○乙酉夜有流星如丸尾迹有光起自牛宿东南行近浊
　　○以恩诏给编修何如宠等敕命
　　○顺天巡抚刘四科以任满荫子入监读书
　　○礼部右侍郎黄汝良乞归不允先是枚卜将举有欲罢汝良者讼言汝良怒其门生歾不为志困其仆底死久之知其门生仆病死无求志事也又言汝良受赃吏金投宗剌于克缵为之缓颊遂为克缵所拒至是克缵揭曰昔赵臣贯高孟舒不避三族之诛笞榜数千明张敖之不反今职与汝良有姻娅之亲无与拒之迹而使职撄执法之名汝良冒卑污之行是方今之抚臣不如赵国之臣仆也盖时三晋江无并集理廷机既有浮议而谈者又以此中道宾一躯两飞卒以是去
　　○丁亥以祀  方泽告  庙遣驸马都尉侯拱宸行礼
　　○大学士赓再催请枚卜是日会推疏下点用于慎行叶向高李廷机三人矣而辅臣疏未下顷之传谕辅臣曰朕览卿奏忠爱详慎具悉至意诸臣已点用了朕思在籍旧辅王锡爵辅赞多年忠诚正直国家多事之际可以共济时艰欲召来同卿夹辅协恭办事卿可拟谕来行特谕卿知一时翕然而谈起废事者又渐尼锡爵不可复起
　　○戊子加于慎行太子太保礼部尚书叶向高李廷机升礼部尚书各兼东阁大学士是日赓疏称王锡爵德高望重臣素所推愿佐下风请特加少保以隆首辅之体于慎行二十年尚书宜进太子少保廷机向高久推正卿宜升礼部尚书  温旨报从
　　○应天府生员陆一骥以鼓噪发口外为民
　　○己丑  穆宗庄皇帝忌辰遣官诣  昭陵行礼
　　○加王锡爵少保兼太子太保各遣官趣召同慎行向高入京
　　○庚寅夏至  北郊遣公张维贤行礼侯徐文炜郭大诚尚书赵世卿侍郎杨时乔各分献
　　○编修孙承宗给假迁葬
　　大明神宗显皇帝实录卷之四百三十三
　大明神宗显皇帝实录卷之四百三十四
　　万历三十五年六月壬辰朔礼部左侍郎李廷机辞任  上谕廷机卿清修直谅兼有讲筵典礼之劳朕所素知兹特简用宜即出办事不允所辞
　　○甲午总督狭西李汶告病许之
　　○湖广黄州府蕲州黄冈黄梅罗田等处蛟起漂没人家武昌承天郧阳岳州常德等府先各亢旱入夏大雨至是民舍漂没凡数千家
　　○礼部右侍郎杨道宾以人言请勘不许
　　○巡抚凤阳等处李三才以税监暨禄病故请罢天下税使不从暨禄在诸珰中颇愿也初自仪赴徐见诸□民疾苦请以税课钱粮还归有司并请停免身自回京故三才申议及之  上以门工未举俟有次第乃许蠲免税事仍令理盐内官鲁保兼摄
　　○南直徽宁太平等府山水大涌繁昌黟歙南陵等县漂没人口无筭
　　○大学士赓请考选庶吉士故事考选在六月大选之前兹以时迫新辅未任请需来月云
　　○乙未饶阳王府中尉鼐□劫杀僧永澄事觉依庆成庶人新复例送高墙禁住军人张国卿拟强盗得财律斩
　　○浙江严州山水大涌建德桐庐淳安遂安分水五县漂没数千家
　　○丁酉礼科给事中戴章甫论国是人心宜一烦言隐语当裁为会推事发也
　　○河南巡抚沈季文言徵税之法当税富民不当税贫民当有官税不当有私税当徵有税之税不当徵无税之税□贾之中有开设典当者但取子母无赋役之烦舟车之榷江湖之险此宜重税反以厚赂而得轻至于小民担负之微市饼卖浆豨毛牛骨终日经营不过铢两反以输纳而得重此甚非平也今徽□开当遍于江北赀数千金课无十两见在河南者计汪充等二百十三家量派银二千六百余两抵其全数足免贫民盖取之富□者不过割其羡余徵之微末者则如朘其膏脂臣所谓可税富不可税贫者此也各省抽税之初先开行户应纳之数多寡已定不复旁加而中州不然不分行□使州县自为徵派贤者固为折衷不肖者因而诛求如未抽税以前原有小税既抽税以后小税不减而公税又增中州各行户每年换帖纳谷之数大县千计少者数百公用备赈俱于此出不知公用自有原编备赈不派行户支派于此则纸赎之追不问俱为私橐矣今查河南卫辉二府行谷三千八百余石已积正数足备赈荒开封汝宁等处行谷三万四千余石即充公税下户小税可以尽蠲臣所谓有官税不当复有私税者此也至如税力已穷而赔纳无已归德之虞夏□永以河决久冲开封之沈丘汝南之上新西遂裕州叶舞以水灾渰没人食草筋父咬子骨此十二州县者税额四千二十余两臣已另＜锍-釒＞题免乃欲追赔将何所出每遇税监催徵不过那借京边之额为抵角□羊之计耳内监所进上供之银即户部所给九边之银也此借彼亏东嬴西乏朝廷何尝有分毫之利焉此臣所谓徵有税之税不当徵无税之税者也＜锍-釒＞综核甚然自是多言典铺积谷事者矣
　　○升四川按察使王应麟为右布政使加川南道蔡守愚为右布政管川南事
　　○戊戌命大同巡抚霍鹏策励供职福建巡抚徐学聚回籍听用南京太常寺卿顾云程以左布政听调湖广巡抚易登瀛以见职致仕从南台省之＜锍-釒＞也故事考察方面升京堂者外省抚按不得概论拾遗后听南京科道紏劾是岁浙江抚按论史继宸江西按臣论吴献台湖广按臣论周应中皆京堂官南科道复举四辈祈不失职而已章上四月不下南京给事中金士衡御史孙居相等复申前情吏部区别诸臣以徐学聚才具兼长回籍听用易登瀛明于止足准致仕顾云程以原官调用而霍鹏以边方故留又言紏拾冒滥系南京科道职掌假令冒滥诚多内外何嫌并用若迩年迁格壅滞内转寂寥傥后之人数日少而紏劾必欲取盈不求多于贤者乎于是  上命紏劾冒滥宜还南职并敕吏部慎推京堂之典
　　○己亥户部＜锍-釒＞言甘固军糈全倚民运迩来有司窳惰成风民运逋欠自二十九年以来至一百三十余万管粮郎中交代乃至仓无粒米屡檄催比蔑为虗文盖钱粮之徵角□羊系有司有司之精勤激于参处旧例年终题参而今且二三年才一举行其原起于册籍繁琐有司易为巧匿当事难于清查捱延升迁竟免禠罚使前后相诿逋积滋多宜立册式刊为空格首填原额次列年分次书完欠仍为三册二送抚院一付饷司报部稽查使一目了然足国之端必由是矣于是命有司各立简明册边镇一体举行然国计之亏存于靡费民运之绌分为旁支文册虗名未可以核实数也
　　○命魏国公徐弘基为南京协同守备兼掌南京后军都督府事
　　○升协守漳潮等处副总兵黄冈充总兵官挂印镇守广西
　　○升淮安府知府杜縻为武德道兵备副使莱州府知府阎士选为海防道副使
　　○庚子南京兵部尚书孙矿疏言臣自去岁擒获妖犯刘天绪等后即同内外守备出示抚谕第造恶渠魁尚多伏莽今年正月复得妖帖臣见其语斥乘舆不可复纵密访民间皆相顾啼号谓前妖复作而不轨之徒仍复啸聚扇乱无已自二月以来妖犯再擒讹言遂止从邪反正乡井不惊向若缩手听其自息则妖势愈张今不知作何景象矣今乃加司官以悖旨生事之名捃摭无干人命以文致其罪则臣累司官臣罪滋重矣乞罢臣以谢言官并行南刑部勘诸言官所论刘宇事于是刘宇始不脱于物议矣先是南中言官所捃摭诸命以迫死者数十家他所噏取倍是虽南中士绅亦以为然也而孙矿持之稍激言留都十羊九牧事多掣肘九卿科道权力既分每一事出相顾持疑所以奸雄鼓掌狂逆攘臂宜将南京各衙门分定职掌论职课效所辖属官俱从举劾意甚衔诸言者而北中言者攻之益甚
　　上一日持孙矿＜锍-釒＞召文书官趣内阁拟旨内官至辅臣处传言留都根本重地  陵寝尊临设内外守备衙门及兵部参赞机务俱有专敕如何事多掣肘使奸党跳梁法纪何在且近来科道借言时政挟私灭公诬害忠良见任者杜门推避尽职者角□羊体寒心致机务迟疑殊非激浊扬清之任意□□禀□□禀不测也辅臣稍为宽譬又＜锍-釒＞言朝廷只赦胁从不赦渠首据妖帖讹言有臣子所不忍闻者必非胁从所为孙矿擒获一二造写之人似不为过但以根本重地人心未定罪人既获只宜抚绥安静宣布朝廷德意使人人乐业不必搜求以生衅端  上意良角□羊仍命南京刑部将论列刘宇事情一一勘明具奏前事遂不赦功而留都亦无复更为妖帖者
　　○吏部请定司官推用员数不报先是屡有旨命吏部推举司官不拘正陪以俟点用自是开送常多推数人而言者以滥推为咎至是兵科给事中吕邦耀又言近推铨曹纯内无外大乖衡平如此相沿恐开幸窦乞加意申饬吏部乃言内外司官资俸才望开送考语出于公单其或内或外皆一时偶然不可豫定查迩年以来各省所举或内或外或纯内无外皆无定数即近推南直司官开送九员知县朱万春吴光义皆江北人四川开送十员推官陈显道知县李为梁咸在其中诸臣各举所知或有所遗唯是缺一司官举至五人尚有贤者不与傥如数年前旧例仅举一员遗贤之叹不更多乎乞裁定或照旧例听臣部选用或照近日条陈不拘内外只用正陪二员著为画一之法  上以有屡旨故不下然自是卒议定员并分江南江北之数
　　○吏部以大选届期除授无缺乞下前推以＜锍-釒＞铨政不报故事进士新第办事三月后就选主事博评中行以至推知凡二甲十名三甲七十名共八十人而是时现缺不满三十应选贡举又仰其间至于各省方面乃九十余缺而府佐州县缺者不满十人盖壅滞极矣杨时乔言当此时势两难之际坐视地方有缺而无官新进有官而无缺非所以示用人图治之意也宜将题留推知及拟升各部诸臣并赐俞允不报盖又越月而考选部署之命乃下
　　○礼科左给事中孙善继请罢馆选以存公议定馆额以杜滥进不报自甲辰馆选至是始下而台省行取尚留中于是台省多言罢选馆者善继言国初时严于防奸广于求贤翰林之选不拘内外维材是取如杨文贞以审理入黄文简以中书入薛文清以御史入李文达以主事入卒能镇定危疑成治平之理请自今定额数某省某直该翰林若干除一甲升授外余俱依缺不拘内外以才望铨补又如  祖宗朝杨文襄出为提学杨文敏为太常卿金文靖为通政使尹文和为户部侍郎相继赫奕蔚为名臣后进之士能如四臣亦已可矣请自今翰林官除坊局外各以原官摄各省提学必岁考一周方许转坊未周岁考不许躐转至坊局以上不妨于六曹堂上员缺推补以裁决案牍明习庶务又欲使翰林选转皆由吏部以庶吉士为内阁私人于是辅臣疏言庶吉士送院读书翰林官升由内阁此二百余年未之有改此辈见阁中孤弱欲变  祖制也而动牵引  祖制欲挠
　　主权也而动诋诃相权不知所谓权相者果  成祖时之权相乎亦皇上十四年后之权相乎盖善继以考选翰林为权相用事后事殊抵牾故辅臣执之甚厉亦以此后数日而选馆之命下
　　○壬寅以礼部右侍郎杨道宾署礼部事辞不允
　　○左副都御史詹沂等言相臣与言官并重卜相大快舆情言官不宜终废不报
