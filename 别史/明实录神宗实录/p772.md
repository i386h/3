<!-- { "loadSidebar": true } -->
　　○是日  上谕元辅方从哲曰朕因动火致有目疾尚在调摄未愈卿所请诸事朕已悉知况履端节届阁务繁重卿小恙已愈岂可久延私寓谅卿心亦自不安宜仰体朕衷即出入阁辅理以慰朕眷倚至意其请用人诸事朕即次第简发不必再有所请特谕卿知
　　○宴海西卜颜等卫进贡夷人工孛罗等三十名
　　○礼部题天运繇冬而春草木无知之物且忻忻向荣柰何于候补诸臣积岁累月而不之用耶礼科无人则礼部废事且杞忧有甚此者大盗劫掠内地如入无人之境延绥之虏挟赏入犯盖窃窥朝政故敢蠢动若此政之大者孰过用人政之阙失孰大于不用人古之明君谏臣不备必汲汲皇皇物色以求之宁有散馆选补之人具在而不用者乞补礼科杨道寅张国祥等则  圣治弥光  圣历弥衍真千载一时矣不报
　　○凤阳巡抚王纪淮安巡按姚镛题报查勘所属州县被灾分数酌议改折减免蠲停事宜户部覆将六合等五十五州县四十五年存留米麦照依被灾分数减免漕粮除永折并无漕粮与灾轻州县俱不议外其余俱照议单事例改折淮徐所属被灾处所三十九年以前未完本部钱粮停候二年带徵四十年起至四十三年止未完钱粮麦熟徵角□羊屯粮照例折徵未完暂缓停徵
　　○癸丑大学士方从哲以奉  圣谕具＜锍-釒＞谢因请吏科署印官以完选官尽凭事不报
　　○予原任巡抚挟西等处地方赞理军务都察院右副都御史王璇祭一坛半葬璇河南太康人隆庆戊辰进士初授滋阳令以循良著选礼科给事历藩议宪副郧郢宣云间赖之晋佥都御史抚甘肃复抚狭西屡树边功数荷恩赉礼臣援军功恩例请给祭葬并其妻淑人李氏祔葬并祭
　　○乙卯大学士方从哲请乘履端之庆施角□羊网之仁释放御史刘光复不报
　　○丙辰  上以大节在迩复谕元辅方从哲入阁赞襄所请选官尽凭事准将张孔教复除吏科署印
　　○以正旦令节颁赐辅臣吊屏门神等物
　　○戊午附选过主事等官王惟光等二百四十六员
　　○己未急选知州等官蓝士龙等一百五十员　　○庚申以岁暮祭告  太庙遣驸马侯拱宸恭代宁晋伯刘天锡东宁伯蕉梦熊分献
　　○是日  上谕元辅方从哲曰朕以卿微恙请假数日今已痊愈前已有旨谕卿入阁视事昨览卿奏朕心甚慰至今尚尔未出方今国事浩繁况元旦大节届临百官称庆卿为转弼重臣岂得高卧私寓卿宜仰遵屡谕即出佐理以慰朕伫望至意不得再有托陈特谕
　　明神宗显皇帝实录卷之五百六十四
　明神宗显皇帝实录卷之五百六十五
　　万历四十六年正月辛酉朔正旦令节  上不御殿文武百官照例于午门前行叩头礼辅臣方从哲仍诣仁德门庆贺  上命颁赐如例
　　○是日又颁赐辅臣上尊珍馔
　　○癸亥  宣宗章皇帝忌辰遣官祭  景陵
　　○甲子尚宝司奏金牌失落数多  上命兵部查明补造
　　○乙丑大学士方从哲奏旧辅叶向高去已四年同官吴道南去逾半载密勿之地票拟无人乞简阁臣以济时艰不报
　　○兵部覆奏山东济属武定滨州等十四州县荒旱蝗蝻东兖青三府亦然议停济卫班军宽马价参罚及俵马减价改折等事不报
　　○宗人府以韩府等府所上  玉牒册违限当行巡按御史详究下礼部
　　○提问慕田峪守备李国华以按臣劾其贪婪也
　　○直隶巡按御史熊化奏屯政久敝乞及时整理以定经制查参管屯千户张纯武管粮通判颜惟仁等各罚降有差
　　○丁卯太仆寺署寺事少卿包见捷奏冏库空虚工部侵借无已乞亟定经久长计勿狥一时权宜不报
　　○升太仆寺少卿包见捷为右佥都御史巡抚江西大理寺右少卿王士昌为右佥都御史巡抚福建
　　○湖广巡按彭宗孟奏  福府赡田初议原无派及湖广最后查各王府废业不得乃始悬坐今诸臣极力穷摉而数难取盈乞守成宪杜滥觞以定分封典制不报　　○户部奏昌镇粮运甚艰乞命本部移咨总漕衙门将江南粳米应派昌镇奠靖仓粮一十三万三千石自四十六年始每年俱派于京通帮前勒令先期开兑务令五月终抵通七月尽完报如有愆期复致冻阻有司军卫各官听巡漕御史严加参处其应给行月等粮银亦要即时给领庶官旗运役不苦而穷塞有济
　　○大学士方从哲奏国家设立阁臣职典丝纶凡中外本章进经  御览者必发看详议拟取自  上裁遇有事体难以奉行亦必具奏请改务求至当又臣为史官时见内阁诸臣每日出入有定晷缘当时发票文书率日中而下诸臣因得从容审酌进呈票拟既精批答不爽今臣以只身而应众务精神已自难周间有薄暮将出之时而票本始到猝遇疑难不决之事商确无人甚有应具揭请裁者时已无及比至次日而前票已经批行遂至误事如近日承天守备张文元＜锍-釒＞  皇上一时不及详察遽允其奏遂将别项犯人概行释放所关非小故臣敢因是及之
　　○吏部尚书郑继之奏泰运肇开乞首下考选之命将李若圭孙之益及顾士琦卢谦散馆暴谦贞等概赐允用以全政体俱不报
　　○命太仆寺少卿赵士谔往东西二路印烙
　　○戊辰孟春享  太庙遣中官祭  司户之神
　　○己巳准荫南京工部尚书丁宾男丁镛入监读书
　　○庚午以太常寺少卿李养正为右佥都御史巡抚河南四川副使徐顺明为狭西参政
　　○辛未立春  孝恪皇后忌辰遣官祭  永陵
　　○大学士方从哲奏昨见吏部揭帖将听补各官别为三＜锍-釒＞以便  皇上陆续简发老成谋国用心良苦伏乞乘履端之初立奋乾断以光言路不报
　　○以光禄寺少卿董可威为顺天府丞原任山东按察使张经世为山西按察使鹤庆府知府周九龄为福建盐使
　　○命御史张铨巡按江西王象恒巡按顺天张至发巡视京通二仓唐世济巡视京营
　　○壬申大学士方从哲言湖广巡按彭宗孟申报两江叛苗攻围施秉甚急先是黔抚张鹤鸣＜锍-釒＞请合兵征剿部覆行两省抚按会议因楚抚久缺会议无人今苖众猖獗难以久稽乞将会推徐兆魁点用其按臣彭宗孟差满已久难以责其任事乞将题差吴允中一并简发庶于征剿之机有济
　　○癸酉巡视京营御史梁州彦奏听用一途原为储养将材迩来反为废弁捷径职自受事以来所收听用世职武科皆以号纸试录为据又设立循环令各官每月三六九入营习射遇职阅营一长皆得自见岁终应荐一以箭数年貌听用久近为据庶良楛攸分不失京营储养初意
　　○甲戌湖广巡按彭宗孟奏两江之举先奉旨会议不意黔抚猝然调发今闻已报师期而楚绝不与知然臣度援黔之兵与增置之兵二三月之后且苦无饷况大举乎乞下兵部议听职转行该道内图自完外图御侮并望严查发难挑寇之人又＜锍-釒＞乞定庙谟及下抚按二臣以专提督以重勘核俱下兵部议
　　○乙亥户部奏宣饷万分缺乏乞特敕计臣及各省直抚臣清查积逋速为解发以安军心内查参胙城知县徐震等各罚降有差
　　○是夜亥初二刻月食二分　　○丙子贵州巡抚张鹤鸣奏自黔建藩以来官军俸粮仰给川湖平时犹苦不济况当苗仲匪茹征需从何措办仰荷  皇上沛发冏金又借解三省饷银职得以肃将  天威破＜屯土＞捣巢其调用宣慰司猡兵土兵查照会典川湖调用田土兵例量给行粮今定广洪边虽平而善后尤为多费且今下卫匀哈高塞平定两江恶苗上卫安菁毛口云坠不时告儆须次第举动所募官兵或住定广或调入营与贼相持遽难议撤乞敕该部严行各省遵照  明旨充数解发接济今将已解到马价等项银一十万五千两支销存剩数目造册具题乞下该部查核施行
　　○丁丑  英宗睿皇帝忌辰遣官祭  裕陵
　　○都察院署院事刑部尚书李志奏时方开泰乞立点用部院科道诸臣以保泰运不报
　　○议每岁动支留都铸钱银置办祭祀牲口故事祭祀牲口北从礼曹赴户部关领价值南则＜监-皿立＞珰每月于市民鬻卖者三十抽一供之于是有言不便者而守备太监高涌坚以旧制为请得旨遵行至是户科议以铸钱银置办若停铸之日应天巡抚派十一郡每州邑多者十余金少者数金庶典礼不废而神人胥悦其事终格不行
　　○戊寅巡按山东毕懋康奏拟改邹县犯人周科抵罪详其无杀之情也从之
　　○己卯礼部署部事左侍郎何宗彦言  皇上念候凭诸臣之苦点用科臣张孔教欢声载道至宗藩懿亲名封婚礼经年不得所请岂减候凭诸臣之苦乞将候补科臣杨道寅等点用庶抄发有人臣部职掌可以少塞不报　　○兵部奏枢筦重地正卿缺至五年恳乞亟涣  明旨容臣马上差人守催尚书黄嘉善刻期到任勿再＜锍-釒＞辞庶枢筦得人邦政振举
　　○顺天抚臣刘曰梧奏喜峰口夷人伯彦秃更名卜儿阿杜求加赏赐升职并颁给敕书从之
　　○革保定游击张应武任以抚臣＜锍-釒＞劾之也
　　○辛巳吏科给事中张孔教言六科职掌与六部相表里六科无人则六部事废至十三道御史人兼数差在差者弛担无期缺差者弹压无借是考选台臣与科臣并急又选补诸臣有不候凭不陛辞而径出都者此日不知尊  主之谊他日岂望庇民之政乞严谕吏部分别议处以饬法纪
　　○山东巡抚李长庚奏臣奉敕谕查照近题沿海一带荒芜田土委官清查招佃恳耕既有收成酌编户藉仍同巡按及屯田各御史稽察司道府州县官勤惰以别劝惩今查得四十四年分共开过额内荒地四千一百八十五顷零开过额外荒地一百七十六顷三十九亩零额内者照部文补本省额粮额外者遵新例臣与屯臣各分一半所徵银谷抵充本省防倭兵饷经管官员如布政使陈一元济南府知府吴一栻等当行部纪录擢用知县张毓塘等当量加罚治庶激劝当而兵饷有资
　　○癸未工部署部事左侍郎林如楚等言惠王桂王选婚已定佳期不远而冏寺借牍奉旨裁至十万其未足者暂那  大工银两候取事例补偿但二礼并行费过三十万稽查紏正事属科臣顷见内织染局一本有钱粮婚礼急须该部作速移文不必候抄之旨是  皇上但知部文可以速移而未计及于  祖制之不宜终废今要遵行而该科无官谁为关会谁为稽核他如龙袍之系  上供改叚之关夷赏均为吃紧乞将原任听补工科给事中范济世即赐俞命俾署科印典礼有光不报
　　○甲申浙江右布政使何如申以疾致仕
　　○乙酉  孝静毅皇后忌辰遣官祭  康陵
