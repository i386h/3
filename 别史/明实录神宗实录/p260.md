<!-- { "loadSidebar": true } -->
　　○乙丑礼部奏钦天监称六月庚申夜京师地震起东北往西南连震二次向者山东狭西相继奏闻京师根本重地复有此异矧当麦成热阴雨连旬饥荒疾疫所在患苦停徵免饷平籴捐赈之＜锍-釒＞日在补牍内外臣工尤宜倍加修省以应天变  上报闻
　　○升大理寺少卿李尚思太常寺卿
　　○丁卯升大理寺右少卿李栋本寺左少卿顺天府丞宋仕大理寺右少卿
　　○升龙安知府杨邦直苑马寺少卿
　　○贵州道御史何出光因灾异修省＜锍-釒＞言时政一练义兵以镇反侧一调跋扈以解党与一赏归顺以贰逆谋一简市货以固和戎一易把总以禁剥军一缓修筑以责实效章下兵部
　　○己巳升光禄少卿郭东顺天府府丞
　　○庚午兵部题覆狭西总督郜光先甘肃巡抚曹子登会同巡按御史徐大化题称罕哈抄把等酋声言求兵虏王西行讎杀瓦刹道经甘肃边地夫夷狄相残中国之利也若其不近嘉峪无内窥刁抢之衅不牧水塘无恋住惊扰之端固可置之不问然而夷情叵测所称严我门户收我人畜或抚赏或拒堵者诚宜长虑而急为之所也今镇夷游击来保病请以守备达云代如议行
　　○辛未  上视朝
　　○起原任少卿艾穆光禄寺少卿
　　○癸酉勘科常居敬上修理河道图考报闻图考留鉴
　　○调山西副使张世烈阳和兵备
　　○户部覆礼科给事中陆懋龙题额派差银各省有司隔年预徵盖因公费不足暂行借用以致循袭为例民不堪命法当申饬禁革以恤灾黎从之
　　○壬申兵部覆革湖广总兵并罢武靖伯赵光远弗许
　　○甲戌廷试天下愿就教职贡生下吏部
　　○丙子升狭西参议原一魁山西副使昌平兵备
　　○戊寅  孝庄睿皇后忌辰遣靖远伯王学礼  裕陵行礼○升武库司郎中李蕴狭西参议
　　○己卯云南道御史方万策＜锍-釒＞征剿湖寇机宜扼要害防内应孤贼党备邻疆禁奸民接济优将领凡六事部覆如议行
　　○河南道御史梅国桢言修省实政要在抚贫民恤疲军消内乱绝外衅修武备防盗贼语多关切  上如议申饬
　　○应天巡抚佘立奏湖盗平  上报闻先是湖中之盗三吴戒严以为萑苻之警此其最钜颇廑当事之忧乃马山官兵方集一旦化为乌有零星摉缉仅获数魁用作结案故御史彭而珩随有抽吴淞游兵入湖防守之议亦善后之思也
　　○庚辰  孝穆皇后忌辰遣丰城侯李环  茂陵行礼
　　明神宗显皇帝实录卷之一百九十九
　明神宗显皇帝实录卷之二百
　　万历十六年闰六月壬午朔给肃世子绅尧管理府事关防候册封日进缴
　　○吏部题论官固当辨才考德犹重知止据刑科给事中杨恂奏内外仕途并称壅滞盖繇铨补太宽起用太滥以致易退之义不明希进之风日炽也自今听补候降各官宜察其气性或偏才能稍弱而行能未可即弃年力尚未甚衰者议用如品卑年暮进之徒以废职殃民退之犹可全名善后者即令致仕起用各官察其功在  社稷望系苍生者急为推补节义素著才力超群者酌量叙用如才不踰人位已称德不妨成其恬退之雅或虚名罔实干进无厌尤当抑其奔兢之谋则甄别与爱惜并行而仕途清矣报可○兵部题总督狭西郜光先巡抚曹子登奏称十四年东虏火落赤及套虏杪胡儿纠司海虏抢掠洮河诸处西番随遣通官副千户李福保等六员往谕为生番思哥奇密所杀宜加恤录以励边将报可户科左给事中穆来辅奏筹边要略谓今之扼腕边事者惟辽左是急夫辽自庚戌后三卫为构不北合土蛮则西连青虏故势日以危然青虏虽时阑入终畏宣镇有盟而所与共抗者土蛮者我备诚预犹机上肉耳则是辽之危不在外虏之凭陵实在内地之残耗辽夙饶沃其民鸷悍迩以蹂躏饥馑之故日就衰弱救之莫如严海运以足食核贪冒以足兵开原宁远之间堑濠堙谷以控其出入金复海盖之处设兵议饷以壮其根本为辽计者此其要矣至于蓟门自棒槌崖一挫土蛮十五年不敢近塞西虏青哈等称臣独三卫阳顺阴逆挟求无厌计莫如蓄吾之力而伺间图之乃今筑边之议原限已半功未什一盖缘缓急不分细巧徒糜故耳夫河口狭隘胡骑难驰秋水横流桥梁易决如潘家口桃林口营功未半付之洪涛矣至若台墙以御虏耳方石水磨细甎瓦垄飞檐诸巧备具岂以为观美耶则桥工可罢而细巧不可不肖也至侦探不明如鸦骨庵黑峪关贼已出塞而不觉哨旅出追徒成故事则兵将之联络守望之严明宜饬也器械整齐借纷更以钓边才之誉逋逃奔命托骑射以冀渊薮之图土著之选集而三属不固敌台之建密而夹击无闻将焉用之则简搜稽查之当严也为蓟虏者此其要矣永乐成化间于辽左一开马市待三卫  肃宗时北虏求市辄开辄罢先皇末季俺酋缚叛置质叩关请盟始于宣大山西而延宁套虏松山西海浸就戎索乃今遣使招诱惟恐其不至要挟遂以无已即三镇初费不及五万今且三十万矣胡马入塞仆踣增我军变价追桩之累市本耗而戎马益虚至于正牧之马军士领喂以给诸镇一变为领价自市议每马十二金乃夷马损蹶不复给价令自买补军安得而不困虏安得而不骄哉＜锍-釒＞下兵部
　　○癸未大学士申时行等奏窃惟人君讲学穷理则治道益明温故知新则学问益进  皇上圣繇天纵学务日新先是臣等得与讲读诸臣时献规箴冀有禆益顷以  圣体静摄天气炎蒸每及讲期多从传免臣等犬马私愿既以保养  圣躬为重不欲频烦起居又以缉熙圣学为先不敢因循岁月窃以为法宫清燕便殿从容亦可寓目简编游神经术使温习之功无替则潜养之益自多臣等拟令讲读官虽遇免讲仍进讲章  皇上特赐览观就便温习俟今秋凉爽  玉体和宁时御讲筵接绩进讲庶圣学无寒暴之间而诸臣亦得效启沃之忠也  上劄谕时行等曰昨览卿等所奏悉见忠爱至意且自古帝王非讲学穷理则修齐治平之道何繇而知朕自入春以来心肝二经之火屡动头眩目烦支持不及非朕安逸废于讲习既卿等奏进讲章可不拘日期每日写进以备温览待秋凉朕疾稍愈仍赴讲筵
　　○命左春坊左庶子兼翰林院侍读刘元震充日讲官
　　○甲申兵部题近外戚纷请尉军伏睹会典皇亲奏讨尉军行锦衣府军二卫拨给三十人此外不得妄乞繇此推之  帝室懿亲隆以殊典名额有限妄乞有禁未有都督以上锦衣卫给三十人之例亦未见有先授指挥给四十人再升都督许请加给之例不知始自何年皇亲都督以上至六十人以下四十人一家而兄弟并给一人而升任增给计其数役三十人岁费米三百六十石十官费三千六百石矣况官不止十也十年之费三万六千石矣况年不止十也此犹以财用言也旗尉原以备直驾充仪卫  会典公主出府锦衣卫拨尉三人军三十七人郡王不拘新封旧封俱以二十四名为额而皇亲顾反过之可乎近至拨用既尽直驾取诸旗尉之余丁私役用正直驾用余可乎＜锍-釒＞入  上嘉纳命会同该科查革如例○御史潘士藻奏顷以火灾钦承  圣谕共图修省臣窃谓天心仁爱惟人主一身人主克谨天戒惟在慎养此身以胜万几之繁而振百官之怠区区戒饬诸司犹为未也今天下之患莫大于召对之典久旷而君臣之隔不通无论  章皇帝之于杨士奇  敬皇帝之于刘大夏  肃皇帝之于张孚敬面议大政著在  实录即臣为司理时海上去京四千余里传者称  升下一日退朝手御史董子行边事＜锍-釒＞与辅臣面议又一日御暖阁召辅臣论灾伤蠲赈远方闻之欢声雷动柰何此举之不常也诚仿  祖宗之典及近日平台暖阁故事行之面议所当施罢如大工烧造之当停季进金花之当捐一与商略必有匡辅至讲读诸臣亦间出不意召问经史如肃皇帝之于穆孔晖等令人各献其诚而  皇上因以占其才品不独有禆时政即  圣躬实有赖焉盖对贤人君子之时多自能以庄敬易安肆以理义夺情欲也持是  圣情日畅  圣躬日强施之万几无有不当修省之实无过此者矣＜锍-釒＞入报曰连年各省灾伤虽上之不德所致设官分职皆有寅亮天工之责何得独归过于上以卖直潘士藻降三级调边方不许朦胧推用御史徐元＜锍-釒＞救不报
　　○南京河南道御史方万山劾江西巡抚陈有年故违  明旨遏籴殃民部议谓该省大祲本官用心良苦且清望素著拟留用  上怒其故违夺秩兵科左给事中胡汝宁＜锍-釒＞救不听
　　○乙酉大学士申时行等奏谢敕谕○旌表烈女汪氏六安州民汪曰□永女字州人程廷佐未归而卒讣闻痛绝欲以身殉其母慰止之伺间缢竟同穴焉
　　○户部覆顷据报有重灾地方议发南京户部银二十五万往狭西山西分籴又发临德二仓米二十四万运山东河南北直隶等处减价平籴今据省直奏报籴本各有剩余宜乘兹夏麦颇收官为增价和籴贮常平仓以备异日不则新麦几何灾民公私窘急必且贱售不待秋成闾阎空虚如故倘秋成不继困苦更甚矣＜锍-釒＞入有旨近来地方官平时不以备荒为事一遇灾伤赈救无策这所议著实行籴本开除实在报明部科查考
　　○丙戌升广东参将王椿五军营参将
　　○丁亥调山西参将林桐于黄花镇广东游击洪梦鲤广西参将○戊子书  世庙端惠安荣靖妃铭旌赐辅臣申时行等银币
　　○己丑升河南左布政使庄国桢都察院右副都御史巡抚江西
　　○庚寅升云南右布政使李文绩河南左布政使
　　○升江西都司杨友桂广东海防参将
　　○辛卯以南薰殿视写  世庙端惠安荣靖妃卢氏香册赐辅臣申时行等银币
　　○升江西按察使戴燿云南右布政使
　　○升中都留守张宏江西都司掌印
　　○癸巳礼部奏四川起送韩胡碉哈列等寺僧目多惹等至京及存留在边共四百三十八人进方物
　　○升狭西守备钱烨游击将军移住偏关
