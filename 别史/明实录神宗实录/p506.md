<!-- { "loadSidebar": true } -->
　　○苏松常镇税务改用刘成因陆邦新等营干机务众机户嫉之土人管文等藉口激变煽众抢掠地方官擒治首恶解散余党抚臣曹时聘以闻时适有河南毛兵之噪户科都给事中姚文蔚＜锍-釒＞矿税传罢旋行中外人心惶惧苏州之变意在雪憾其帖有  天子无戏言税监可杀等话中州之变毛兵既甘心奏参其言有先反岭上后往汴城等语其帖其言耳不忍闻  明旨云酌量缓急宽严以安地方臣谓民将变而急之乱速而祸烈即缓之宽之亦未有纲纪弛而人心固者是缓急宽严无一可也如欲收人心振纲纪惟撤中使罢矿税力行仁爱之政而已惟  圣明省览不报
　　○己巳叙甘镇大沙沟等处地方千总张君恩等获虏首级功升赏有差
　　○云南沙侬攻杀土司逼近临安郡县抚按以闻乞假便宜酌调附近兵马剿处兵部覆议沙侬二种与思佗等九司错趾而居其人固智高之余孽其地盖广陵之绝徼也今轻听逆舍勾唆戕我外藩逼我内地勤兵于远势不容已但举动固图万全而机宜有难中制总期以奉扬天讨绥靖地方俾不大为滇患足矣所有调兵进剿事宜并究起衅失事等议俱听彼中相机处置应用行粮酌量给发报可
　　○广西荔波县被贵州独山州土酋蒙天眷与其姻亲南丹州土酋莫之厚统兵据甲站地截县出路烧金竹隘阻县进路射伤职官杀死军兵劫虏人畜督抚巡按以闻请选委风力文武职官刻期约会亲临黔粤适中处所将前项事情从公勘处责令二酋尽擒有名首恶及投州恶犯并蒙天凤一一解出正罪原占地方与杀虏人畜逐一吐退赔偿侵筑寨分勒令拆毁仍取以后不敢侵犯各印信结状缴报立石定界永为遵守如怙终不悛声罪致讨庶恶酋知警边地获安且有县必有官而荔波县正官因地方瘴疠时作道路险阻又无城郭向僦居郡城殊非设官之意应责令县官即入县驻劄其筑城建宇辟道等务容臣等行督该道及时修举则官有攸居民得永安矣兵部覆如议报可
　　○辛未  太祖高皇帝忌辰遣官诣  孝陵行礼
　　○癸酉  仁宗昭皇帝忌辰遣官往祭献陵
　　○甲戌遣仪制司员外郎刘宪宠存问原任礼部尚书陆树声
　　○乙亥宴海西老哈等卫进贡夷人阿卜害等一百名命侯常胤绪待
　　○调铁岭参将杨晖为宁远参将起原任副总兵铁岭卫都指挥使王有翼为铁岭参将
　　○升太原右卫千户周有道署指挥佥事守备广武跕地方起原任守备太原前卫指挥佥事黄天爱为老营堡守备各以都指挥体统行事
　　○管海盖参将事都司佥书黑际光以贪纵革任行御史提问从辽东抚按论劾也
　　○兵部覆总督宣大杨时宁举新平堡守备吕志望恬退当陟劾盘道梁守备董九边奔竞当黜除志望已推升宣大总督标下右掖游击宜将董九边革任回卫以后各官非有世职才勇者不得私收滥荐见任之官非俸踰三年不得辄议加衔报可
　　○戊寅户部以民屯多逋兵饷皆仰给京运具＜锍-釒＞请责成巡抚及管粮郎中奉旨从来边饷倚办民屯后乃以京运接济如何任其拖欠不行参罚职任安在著各巡抚及管粮郎中照见行事例著实行尔部还分别覆拟处治不许狥私姑息互相容隐推诿
　　○庚辰光禄寺卿王守素言本寺目下最急在设处在催解二者先年库贮饶裕先给各行三分之一预办品物庶得精矣今进过钱粮尚不得领又何以责之办纳天庖玉食日供不继岂独臣等罪无所逃如国体何必须旬日间措处银五六万两发来支用庶于进宫发行无误可为终岁之计此  明旨所称设处当为首议者一也各省直逋负自万历十八年至二十八年共一十七万两有奇而二十九年见徵之银亦应有陆续解到者见今解数稀少致库贮日虚往年屡奉严旨督催而逋如故则查参之未行也且本寺钱粮分派于各府州县者其数甚少而条边派徵其完甚易以易完者而多未完玩愒所由来矣与其搜括于额外何若取盈于数内此  明旨所称催解当为急议者二也臣等读部文借之为言一次二次则可为数不多则可若银至万而又据以为常则岂臣下所敢擅专者乎此正臣等所言求长便而垂经久者也本寺职专供应其措办钱粮每年会计分派督催一一在部偶遇缺乏措处应用自不容己未可言借岂以额数止二十二万两此外即为借也有余不足通融支用其来已久今虽称不足倘得催完积逋少济匮竭其经常之费但如先年额派二十四万钱钞三万足矣额派不可轻加但于原借赏军及未支钱钞补给十分三四不啻足矣此正所谓宜据实具题敕下该部从长议处者三也以上三议救济目前万非得已乃司农匮之状屡渎  圣听而京边嗷嗷待哺事关军国其可忧有不减于臣等者今复以不支望其曲处臣等何心能不恧惧款款赤衷惟仰乞  皇上之留神裁节冗费而已得旨光禄寺钱粮匮竭已极该部先行从长议处接济目前供用其拖欠还遵旨行文催解如有仍前违误迟慢指名查参处治
　　○刑部会审题将万邦孚拟杖收赎仍移咨兵部革去见任理刑将本身降一等叙用报可
　　○壬午封代府和川王鼐金□亥嫡母李氏为太妃生母张氏为妃
　　○甲申未刻四川坝底等处地震大鸣如雷申刻复震
　　○乙酉刑部邢科以热审踰期相继＜锍-釒＞请不报
　　○丙戌以宁镇二次捷功补赐元辅一贯银五十两四币
　　○工部尚书姚继可言  皇上既为陵寝根本虑而又念时诎之可悯为东南河漕计而免行搜括之贻害睿筭周详俾河臣可旦夕举事不至束手无策而臣等亦得效犬马以仰纾宵旰之忧除马价银三十万两已经移咨太仆寺查发其河道钱粮五万三千移文税监扣留听总河径自取用外所据河工百万之费缺六十四万有奇先年户部允协济一十二万尚缺五十二万有奇迩来内外工作频兴监库传派繁钜外解纤微库贮无余此举朝所共知非臣所敢推诿也及查河工大兴岁修可已之数此内尚可通融伏秋在迩＜锍-釒＞筑宜勤若候设处全完未免耽延时日惟将前项见在银两先行解用其余不足即于本部河道岁修银两陆续那凑且工程浩大其中可省可加或增或减总河临期另有酌处臣等似难遽定矣得旨河工需用紧急便令各衙门遵行内税监五万三千两如未解准留用若已解进不必扣留果有不敷另行具题议处
　　○尚书姚继可以工费难支请停乾德殿大高玄殿北台花园等役不报
　　○  穆宗庄皇帝忌辰遣官往祭  昭陵
　　○丁亥直隶巡按安文璧＜锍-釒＞直隶八府税银七万两已属无艺之徵乃夏荣等无端又奏为鱼苇税银四万两畿辅何他灾祲何时而有此七万又有此四万也王虎身任其事穷搜极括即弄园菜畦之类靡所弗及可谓剜及心髓取尽锱铢究也归并于张马二监各分任二万两矣马堂即不肯分认于所辖之山东复委责于抚按诸臣矣张烨虽多方料理即屯丁一节原任鱼苇中之一事尚以措取孔艰愿归并屯田御史彼诸臣者尽有恭顺  皇上之心者也岂有可为而不欲无亦欲为而不能乎顷者幸蒙  圣鉴敕下臣等会议仰体爱恤至意于三月二十日各俱题请讫至今未奉  明旨伏祈特涣纶音将臣会＜锍-釒＞俯从允行庶肘腋无患万年有道之长耑在此矣＜锍-釒＞不报
　　○戊子江西乐安王府奉国将军谋圫道出直税监潘相为儒童所鬨被相并补入殴折肢体将庶宗达同圫拘禁二日始放阖省宗室愤激抚按以闻劾相罪在不赦亟宜正法留中
　　○己丑大学士沈一贯朱赓题催连日敬进二揭一为都察院请考实授一为法司及诏狱犯人热审乞省览批发不报
　　○庚寅户部尚书赵世卿覆议辽左孤悬兵马单弱督抚诸臣会题原集兵力以预堤防然增兵必先储饷该镇岁发主客京运仅供额设军马并无长余且如降夷一项原题加饷不及二百名今则数溢二千而饷仍旧贯标兵一项原题充饷有淮盐商税今则盐停税去而兵马见存所恃以抵给者惟扣除逃故粮料岁约不过数千余金原充各路将领随任家丁粮赏及各卫武官加级俸粮支用继因内发惟艰概将降夷标兵并责于内通融凑给扣除有限增放无穷饷臣谓捉襟露肘盖有由然矣乃今复增家丁增马匹增督练火药火器官匠等项又皆出于前项增放之外所据抚臣咨题岁共增银八万九千八百余两要皆实欠之数本应照发奈今太仓匮乏已甚即正额年例尚且不支额外供需何能堪此除咨开增放银二万六千二百余两照先年设凑募饷不敷例听督抚饷司核虚冒追积逋广开纳多方处补无烦内发其原题六万三千六百余两覆请行蓟辽督抚饷司悉如所议自三十年为始准将每岁裁省镇江宽奠锦义宁前辽阳开原等处军马粮料银二万四千四百九十余两请复原停淮盐四万四百三十三引八十斤召中凑抵备查此盐原系该镇旧额应准复开充饷每引定价五钱共银二万二百一十六两七钱召商报中输粮派纳镇守驻劄附近仓口以便兵丁就近关支其上纳斗头照饷司原估本年额盐数目责令各商上紧完纳毋容规避此外仍欠银一万八千九百七十余两本部暂借太仓银同年例并发俟前引粮完径发两淮运司照淮南余盐规则每引徵银七钱岁可得银二万八千三百余两解纳太仓除还前借外尚余九千四有奇留备遇闰增发至于三十年以前支过饷银俱听该镇自行处补不得仍请部发三十年盐引勘合先经编发难以续请将前项复开引数附填原发额派本镇淮盐勘合之后其三十一年勘合先据饷臣王爱呈议有候巡盐御史覆查全辽额引可否改今纳银解镇回文至日另夺本部仍咨南京户部及咨都察院转行辽东巡按两淮巡盐御史一体遵行报可
　　神宗显皇帝实录卷之三百七十二
明神宗显皇帝实录卷之三百七十三
　　万历三十年六月辛卯朔从总督三边尚书李汶甘肃巡抚徐三畏之请将甘肃镇二十九年分将领等官克修马政与保马无法者分别赏罚达云柴国柱孙銮纪录刘衍祚何希闵潘国振董时清阮承祖王国均杨国相奖赏冯时等三十六员住俸朱明翰等四员革免
　　○是夜戌时四川坝底有声如微雷房屋俱动
　　○壬辰廷试天下岁贡恩贡选贡生俱准贡
