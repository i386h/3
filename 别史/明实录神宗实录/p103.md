<!-- { "loadSidebar": true } -->
　　○丙寅祭  先师孔子遣礼部尚书马自强行礼  升原任兵部右侍郎梁梦龙为左侍郎候服满到任
　　○命御史郑宗学巡按直隶等处管理印马屯田
　　○命御史郑国仕巡按应天王藻巡按山东○户部覆兵科给事中刘谐条陈御马监事宜一核册籍以稽供御将该监见在马匹核数登册以后进到者即便登记若有老损亦便开除一重掌贴以励勤能凡外马房各官炤各州县官一体分别赏罚一均商役以苏偏累谓御马仓中府场天师庵三处人皆趋之供用牺牲酒醋三处人皆避之宜三年轮委得旨如议后该监执争旧制前二事竟寝不行
　　○丁卯户部覆两广总督凌云翼奏广西民屯二粮俱存留备用较之他省起运尤急迩年隐没多端其弊已极议将桂林平乐附近民粮仍听粮道屯田仍听驿传带管屯田道督理清查其属浔南等府卫所者行各守巡就近查理务使民不得指为屯地军不得指为民田造册既定仍归粮屯二道专理从之
　　○停河东运使李廷观等俸候补完欠额八分以上具奏定夺以亏额课二十四万也
　　○戊辰  上亲祭  社稷
　　○江西巡抚潘季驯奏＜锍-釒＞通钱法一议开局改军器正局铸钱一定责成谓各府同知入省铸钱旷废职务止令每李将银铜解司兑换新钱一定钱式铸依原降样钱每文重一钱三分一计工料铸钱一千一百文计工费银一两车鏇磨泽仍用匠作为便一议铸额部咨将存银两四分铸钱六分待用限本年铸完今该省存留数多一岁难于尽铸但令多置炉冶日作不辍一议旧钱现在败钱多系低假收买镕铸改作新银一议收发凡本省王府禄粮银钱兼发部覆铸钱之费料居其七工居其三炤部原议教习水夫民壮可省冗费旧钱相兼行使听民间折算王府禄粮愿领钱者听余如议报可
　　○庚午升巡抚河南佥都御史孟重为右副都御史巡抚保定兼督紫荆关
　　○停陕西宜君米脂二县见徵粮草以奏报灾伤故也
　　○发太仓银二万七千余两给宁夏兵饷
　　○以巡抚宣府都御史吴兑考满荫其子有孚为国子生
　　○升崔黄口守备王秩佥书山东都司事
　　○升五军营游击王廷充神枢营参将
　　○壬申命开工部事例三年以大婚钱粮不敷故也
　　○朵颜卫夷人火你赤等补贺  圣节赏赐如例
　　○论万历四年虏犯广宁官军失事罪都指挥宋承恩等戍边
　　○癸酉调陕西左参政张大忠于江西山西右参议章甫端于广东四川佥事桑维高于陕西  升河南布政使周鉴为都察院右副都御史巡抚河南
　　○令各藩宗庶止许奏请名粮其男女婚资不得概请著为令  甲戌叙延宁甘肃贡市功升石茂华为兵部尚书罗凤翔为右副都御史总督巡抚如故巡抚侯东莱宋守约总兵程九思刘济各升俸一级余升赏有差
　　○乙亥予原任巡抚河南都御史朱纲祭葬如例
　　○升湖广佥事杨松为山西右参议马湖同知陶采工部郎中熊惟学各佥事采四川惟学广东
　　○降大理寺少卿李己巳为亲请改诰命  上以其日暮迫胁门官封进又不亲赍切责回话及复奏托病支吾降二级调外任
　　○命保定侯梁继璠管右军都督府佥书事
　　○再叙陕西剿杀恶番功赏巡抚董世彦银币副使张楚城银十两总兵孙国臣准复原职
　　○追封怀仁王府奉国将军充火□于生母吴氏为恭人鲁阳王府镇国将军睦枇生母尚氏为夫人○丙子以大内兴工遣尚书郭朝宾祭告后土司工之神
　　○追封宁化王知爧生母庞氏为宁和王次妃
　　○免文安县存留税粮马草二分尽以恤里分之被灾者
　　○丁丑升河南右布政使郑云蓥为左布政使
　　○令南京太常寺卿万思谦致仕四川巡抚罗瑶调南京别用顺天巡抚王一鹗留用从部覆南京纠劾冒滥奏也
　　○户部覆给事中刘鲁奏光禄寺事宜一议收放当依入库年分一议预支当权商役之劳逸如猪油二行支十分之二杂粮面行支十分之三果行支十分之五一议改折该寺所积白米共三十万七千有奇而每年出数止五万七八千请今后本折轮年徵运其折价粳米每石一两糯加一钱一议审佥别行俱炤原额不许加增惟果行量增数名朋役以免偏累报可
　　○以山东都司佥书解一清充五军营游击
　　○戊寅升山东按察使金浙为河南右布政使
　　○命御史王民顺帅祥董裕各巡按民顺苏松祥云南裕陕西
　　○己卯命蠲济宁等卫所欠班工价银四万九百余两以抚按＜锍-釒＞请宽恤也
　　○总督漕运侍郎吴桂芳言高邮石堤工将底绩宜及时开挑越河查先年侍郎白昂开康济越河去老堤太远河成之后人心狃于目前越河之安而忘老堤外捍之力年复一年不复省视遂致老堤与中堤俱坏而东堤不能独存今宜仿侍郎王恕之议挨老堤十数丈取土成河使堤上往来共繇人得照管不致蹈前颓地旨下所司○辛巳兵部覆总督蓟辽杨兆奏言蓟镇自嘉靖庚戌虏犯潮河川而后无岁无警以故议徵保河民兵三千名入卫然游猾之徒始以趋利乐从近苦修筑赴边辄逃且岁两践更人复数易不练则皆乌合练之则如搏沙无一可者也议徵银就本镇选募充补兵不远徵饷有定额便一以半年之践更为终岁之常戍便二人有定名练之可精便三土著之民生长边方习知虏情便四父母妻子以营为家不复内顾便五什伍相保一有离次就近追捕无烦有司便六非时有警闻令即行便七此昔人远徵不如近募之遗意也请将保河民兵尽放归农募土兵三千守三屯营月给饷银一两年至五十及笃疾者放回另补以求实用从之
　　○升吴淞把总常錞佥书山东都司事升蓟镇大水谷关提调陈文灯充本镇三屯营游击
　　○补原任大理寺右少卿胡价为本寺左少卿
　　○升太仆寺卿王廷瞻为右佥都御史巡抚四川
　　○补原任御史蔡廷臣于湖广道
　　○升太常寺少卿徐浚为太仆寺卿
　　○云南腾越州地震二十余次次日复震山崩水涌倒坏庙庑官舍监仓一千三百余间民房十分之七压死者百七十余人
　　○癸未陕西法藏等寺剌麻僧相竹令占等进献方物赏赉如例
　　○工部覆直隶巡按林应训奏水利职掌隶浙江者责之浙江佥事隶直隶者责之苏松兵备如浙直之交工兴之费各处司道俱听按臣督率举劾得旨水利系地方要务各官不许推诿误事○乙酉升浙江左布政使王应显为南京太常寺卿
　　○升刑科都给事中严用和为太常寺少卿
　　○升礼科都给事中李戴为陕西左参政
　　○升山西左参政张士佩为山东按察使福建副使胡定为浙江右参政
　　○减文安县肆淀三营地租之半以水占故也
　　明神宗显皇帝实录卷之五十九
明神宗显皇帝实录卷之六十
　　万历五年三月戊子朔工部覆给事中刘铉奏丹阳一带河身浅涸漕艘阻滞参政王叔杲不行挑浚临事仓皇倡为开孟渎河坝之议得旨夺俸二月孟渎可开俟秋水落后兴工为来岁运计
　　○户部奏各镇盐引先因两淮壅滞暂停存积十万五千七百余引今既＜锍-釒＞通仍宜开中报可
　　○先是京营每年防秋口粮战兵六斗车兵半之城兵一斗至是户部议革城守口粮而车战二营通以三斗为率从之
　　○  上以内库缺乏取太仓银十万两光禄寺银十万两进用户科给事中光懋言国家用财有制一应上供取之内府若光禄寺银两专以应膳馐祭飨廪饩之费而太仓所储则以供军国九边非可滥费也今光禄月费万金仅足待三年之用太仓岁入才足供岁出矣仓卒有警其何以支请捐上供以昭俭德命如前旨行
　　○己丑荫原任编修张秩男鸣球为国子生
　　○庚寅以降调原任江西左布政使柴涞为山西左参政
　　○追封岷王定燿嫡母颜氏为岷康王妃
　　○予原任南京吏部侍郎李棠祭葬如例复以南赣军功特与全葬
　　○革襄陵王府辅国中尉融火□尘为庶人
　　○革新授南京广洋卫经历汪杠为民以犯宴会明禁也
　　○辛卯升饶州府推官赵参鲁为福建提学佥事
　　○户部覆总督漕运吴桂芳条上屯田六议一定分辖頴亳寿颖上太和霍丘六州县宜属颖州兵备泗州盱眙天长五河临淮凤阳怀远蒙城灵璧宿州虹县山阳徐州萧砀丰沛十八州县宜属准凤水利一佥事衙门驻劄灵璧往来适均一请拨庐州府属预备仓谷五万石以裕开垦之资一仿国初法以府州判县簿为治农官专治农事其未设农官者即以管粮官兼之各衙门不得差委本官不许营求别用岁终考核三年六年九年课最者升级仍在地方管事一召集流寓给田开垦无力者官给牛种次年还官三稔纳粮十稔纳役原主归认不许告争另给佃种一荒芜田地不必专责成富民各从所便听民告认命如议行
　　○壬辰升浙江右布政使蒙诏为左布政使
　　○论狭西阶文洮岷斩获番贼功升授官军师范等如例　○癸巳升贵州佥事王恩民为湖广右参议
　　○调湖广佥事侯尧封于山东
　　○命御史郭庭梧刷卷南畿兵□发太仓银一万八千两于辽东为防工兵饷
　　○甲午隆庆间龙虎山张氏真人印号奉旨革夺至是提点张国祥具奏请复礼臣以为不可许得旨国祥伊祖封号传自累代祖宗亦相因不革还准承袭给与印信其粮差止照品级优免不许侵占影射已吏部以无定品为言  上以真人系正二品载本朝官制令遵前旨行
　　○升兵科左给事中林景旸吏科左给事中郝维乔俱都给事中景旸礼科维乔刑科工科给事中戴光启为礼科右给事中
　　○复除原任云南右布政使朱袗于浙江
　　○乙未以  潞王加冠命公张溶持节掌冠大学士张居正宣敕戒各行礼○升户部主事张崇功工部郎中黄谟各佥事崇功山东谟贵州
　　○兵部覆直隶印马御史孙成名奏言原额种马十二万五千余匹不独专为孳生亦以备济缓急迩年议题变卖十去五六今沂费剡完唐五县岁被灾伤见养种马量卖三分之一每匹估价十两解寺草料暂免二年又密云公占牧地三百四十五顷每三顷五十八亩养马一匹应照数减免报可
　　○丙申  上御皇极门群臣以  潞王冠礼成称贺
　　○  潞王出见百官于东庑
　　○命京城内外巡捕署都督佥事王世科佥书南京前军都督府事以浙江总兵李超代之
　　○朵颜三卫夷人花歹等贡马补贺  圣节给赏如例
　　○丁酉大学士张居正以男嗣修预殿试回避读卷得旨读卷重典卿为元辅秉公进贤不必回避时大学士吕调阳亦以子兴周与试＜锍-釒＞乞引避  上亦不允
　　○戊戌兵部覆宣大督抚方逢时等奏宣府标正二营大同正兵营各有通丁向属之坐营官本官职止居中调度难令统领出奇请增设游击一员专管训练以为前锋宣府以该营坐营官马孔英大同以新平游击尤继先各改补报可
　　○革宁夏总兵刘济任为巡按御史所劾也  己亥追封肃王缙＜火贵＞父镇国将军弼柿为肃王从王请也
　　○升庆阳知府潘子雨为甘肃行太仆寺少卿
　　○免山东沂费剡等州县该年站银四万一千二百余两即于积剩银数内动支抵补计该省额徵站银二十四万三百余两而是时减省扣积有十分之四云
