<!-- { "loadSidebar": true } -->
　　○癸未南京刑部尚书王用汲再以病极乞休吏部覆请许之
　　○甲申升浙江副使李同芳为湖广右参政整饬岳州兵备道广西参议李国士为云南副使分巡临沅道
　　○浙江巡抚常居敬言浙兵素称骁勇去岁倭警特汰老弱募精壮申严节制一时将卒人人有灭贼心如宁绍参将杨文等听用参将叶欢等俱身经血战勇冠一时愿于所练各兵选一千名令统赴宁镇为督臣冲锋犄角之用粮饷器械俱臣措给上以助兵讨逆特嘉其忠着该将官统赴杀贼
　　○乙酉  穆宗庄皇帝忌辰遣彰武伯杨世阶祭  昭陵　　○改兵部主事孙玮为尚宝司司丞
　　○兵部言延绥巡抚贾仁元奏称达贼聚众犯榆林官军奋勇斩级二十七颗夺获器畜称是总兵董一元坐营石尚文制胜有功并该镇昨冬擒斩安明等首级四百八十二名颗俱宜勘叙  上曰虏贼内犯官兵奋力敌杀忠勇可嘉应叙应赏员役抚按官并前擒斩安明功次速行勘奏以示激劝
　　○署宁夏总兵事副总兵李煦以咸望素轻机会屡失革任回卫
　　○丙戌升刑部郎中杨时誉为山东按察司佥事备兵宁前道思南知府陆从平为两浙盐运使延平知府周保为福建盐运使
　　○丁亥升陕西副使房守士为山西右参政备兵易州道山东副使彭国光四川副使陈文焕俱为浙江右参政陕西副使甯化龙为山西右参政　　○以泗州水灾免原议协济徐邳河夫银四百五十两从户部覆勘河科臣请也
　　○勘河给事中张贞观奏  祖陵为国家根本即运道民生莫与较重然岁漕四百万赖一线以给京师凤泗淮扬又汤沐襟喉重地则运道民生所关亦非细也臣展谒  祖陵见淮水一望无际泗城如水上浮盂而盂中之水复满气象愁忄□参不忍睹闻虽  祖陵玄宫高耸乃自神路至三桥并诸仪卫丹墀无一不被水矣且高堰一堤危如累卵倘溃则里河之民生运道立尽此又高宝意外隐祸也今欲洩淮当以辟海口积沙为第一义然洩淮不若杀黄而杀黄于淮流之既合不若杀于未合但杀于既合者与运无妨杀于未合者与运稍碍别标本究利害必当杀于未合之先至于广入海之途则自鲍家口王家营至鱼沟金城一带地势颇下因而利导之似当并议者工部覆称科臣亲历地方拟议详确皆前诸臣所未及者惟是黄河杀于未合运道仍宜计处若挑浚淮口停沙及利导鲍家口一带当即如议措费兴工以纾  圣明南顾未尽事宜通候酌请其移州治开周家桥瓦埠河既称不便即应停止从之
　　○酉刻一星自中天西南流青白色尾有光
　　○戊子升南京大理寺右寺丞詹沂为南京太常寺少卿四川按察司佥事张世则为陕西行太仆寺少卿
　　○命福建道御史饶位提调南直学政
　　○宁夏巡抚朱正色题逆贼据险勾虏攻战俱难而粮饷缺乏城堡空虚虏三路为贼应援势殊岌岌乞发饷数十万仍简部院大臣专督边储民运户部覆议太仓库贮原备九边年例查得四川河南省库尚有余积而距陕非遥宜于四川动十万河南动八万转解备用陕西民运积逋抚臣须严督催无分秦越三边督臣敕书请加兼理粮饷四字庶便节制不必增设大臣滋扰督粮参政顾其志宜给专敕作速买运刍粮赴镇务济时难  上命速如议行
　　○礼部等衙门侍郎韩世能等同原参官工部主事周如纶御史綦才于午门覆试被参幸中举人王兆河等六名公同弥封详品文理平通四卷文理亦通二卷进呈裁定  上命将卷传与九卿翰林科道各掌印官详阅奏闻内被参举人屠大壮奏闻母丧乞回守制礼部覆请同众覆试大壮径行临期不到  上谓大壮违旨规避革退为民仍行巡按御史查勘丁忧有无具奏
　　明神宗显皇帝实录卷之二百四十八
大明神宗显皇帝实录卷之二百四十九
　　万历二十年六月己丑朔以湖巡抚李桢为都察院左佥都御史协理院事
　　○以泗州水灾改折漕粮三年每石银五钱后不为例
　　○升副总兵萧如薰为署都督佥事克宁夏讨贼总兵官
　　○革横海卫指挥秦嘉谟职与坐营徐大宾方规等俱着南京刑部提问仍查司揭事情奏闻
　　○兵部题哱贼勾虏势益张虽经宣谕未颁赏格令松套诸部纷纷助逆计非虏不能制松套非督臣萧大亨不能服虏宜命悉心力谕虏王及不他失礼令即约束松套撤兵回巢有能擒献哱拜父子赏银二万封龙虎将军擒献刘东旸许朝土文秀赏银一万封都指挥使至于督抚和衷然后边患可弭顷者东主抚西主战各督臣既相枘凿而本镇督抚亦各抵牾非大臣体国之谊也乞谕诸臣同心并赐魏学曾尚方剑斩临阵不用命者以肃军法  上切责学曾讨贼数月未平致虏助逆威令不肃诸将生玩其间复有希功忌能观望之念以方用兵姑与更新赐学曾剑一口将帅不用命者军前斩首以殉叶梦熊朱正色各务同心协谋退虏剿贼大亨宣谕虏王赏格如议东西二镇一体讨贼如或退避阻挠兵部参来重治
　　○兵部覆议三屯勇壮聚闽讨粮诸文武臣应免应究者  上谓朝廷屡旨恤军何以行粮遇期不给千总李绍祖苛刻歛怨命革任永不叙用军士捆治为首一二人余不究
　　○庚寅升礼部郎中沈一中为湖广副使临洮知府岳维华为狭西副使广西右参议孙有敷为四川副使山西副使梁云龙调山东副使整饬天津兵备道
　　○命辽东抚镇发精兵二枝应援朝鲜仍发银二万角□羊赴彼国犒军赐国王大红纻丝二表里慰劳之仍发年例银二十万给辽镇备用从兵部奏也
　　○以原任游击金秉钺为神机八营佐击
　　○辛卯河南按察司副使詹思谦调狭西副使整饬潼关兵备道
　　○升南京刑部郎中沈王□赞为江西佥事户部郎中向僎为四川佥事
　　○礼部题被参举人王兆河等六名覆试卷遵旨传送九卿翰林科道掌印官详阅文理平通四卷亦通二卷与原议无异  上命卷既俱通免革
　　○是日奏进朝鲜国王谢恩方物马匹报闻
　　○壬辰升兵部郎中王谦为太仆寺少卿兼河南道监察御史阅视保定等处军务以狭西佥事张季思为本省左参议
　　○追夺惠安伯张元善侵占地亩花利仍罚禄米一年拨置家人陈嘉猷等发遣发配有差
　　○原任榆林守备升甘肃游击徐龙被劾查无的据而才器可使按臣孙珫以为言  上命戴罪杀贼
　　○命右军都督佥事尹秉衡操练募到防倭南北兵
　　○癸巳升济南知府崔应鳞为河南按察司副使马湖知府尹廷俊为河东盐运使
　　○以户科左给事中张贞观为礼科都给事中吏科右给事中许子伟为本科左给事中
　　○甲午户部覆议抚臣宋仕按臣刘士忠等条陈防倭事宜天津逼近海口留军募兵必粮饷夙备庶资战守宜将漕粮六七万石截留支用其议留运船以充战艘不若将遮洋海船四百余只尽数留用为便从之
　　○都察院言题差条约凡实授未差御史丁忧复除者序候大差告病复除者仍列中差以杜规避广西贵州俱作大差命著为例
　　○江西巡按御史秦大夔题恤刑推广  皇仁情罪可矜疑者多请免死充军但发边卫永戍往返万里角□羊人中途累毙是免死者未必得生而无辜者已先丧命新例许着伍子孙替役不许行勾原籍然或着伍无子不免行勾是真犯罪止一身而矜疑者反贻祸无穷谓宜通行恤刑诸臣非有决单不必概题名数多寡不必盈额真可矜疑者该省另问减释一二量拟充军卫分必分南北不出三千里内以免长角□羊之告不必永戍以免勾补之累刑部覆议重囚罪难末减即使悯其勾角□羊之艰终难尽停边永之例惟当如御史言毋累长角□羊毋混勾补从之
　　○乙未革游击佟餋中吴嗣勋等任坐补练无功为蓟镇督臣论劾故也
　　○试御史綦才题倭夷警急山东无备乞遣卿寺科臣一人查核沿海兵食兵部谓沿海设防抚按事也不必遣官增扰宜行各该省直督抚军门练兵固圉今已临渴掘井岂复如燕处堂巡按巡关各御史遇地方行军对敌须亲临监督稽核功罪以肃人心上是其言
　　○丙申礼部题北虏顺义王扯力克等贡马五百匹镀金鞍辔撒袋弓箭俱全本王归巢认罪忠顺夫人三娘子认罪乞恩献骆驼马各六皮铁甲各一刀四红氆氇四蓝二紫绿青黑各一先经切责其罪夷使恳叩归诚今且计擒史奢二酋则讨逆之忠可嘉也命如例赏大红蟒白□□睪纻衣彩叚银两绢布有差
　　○三边总督魏学曾题副总兵萧如薰生擒虏满克兔等五名操守官石柱等斩反贼首级三颗抚臣朱正色自灵州趋横城过河与总兵董一奎合营今日之事杀贼攻城为急此外或随机招安或决水灌城业已分布各将同心共济＜锍-釒＞下所司
　　○丁酉兵部覆议科道诸臣劾宁夏总兵李煦刘承嗣等罪上怒李煦掩败为功罪当不赦着巡按御史械送来京究问刘承嗣革去职衔充为事官管事从来失事情罪督抚官确查奏间仍督诸将毋观望推诿致误军机犯者军前处斩
　　○己亥升顺天府府丞郭惟贤为右佥都御史巡抚湖广提督军务
　　○升工部郎中叶云礽为四川副使贵州副使叶明元为广西右参政
　　○以总督仓场右都御史李戴为南京工部尚书改工部左侍郎周世选为兵部左侍郎协理京营戎政
　　○升山西副使高时为右参政驻劄井陉福建佥事陈应芳以原官督学浙江
　　○调四川参将刘綎添注五军三营参将管事　　○三边总督魏学曾题酋妇赛汉住为庄明二酋禀求赦罪复市赏念哱贼挟虏为重正我收虏心以孤贼势之时宜许之第令送还所抢人口余不必苛求也＜锍-釒＞下兵部
　　○庚子诏宁镇虏贼蹂践军民困苦已极览抚臣朱正色奏深为恻然其尽蠲河东河西今年屯粮以示优恤仍着户部查堪动粮银角□羊补时尚书杨俊民议行按臣分别被伤分数量免  上命尽数蠲之
　　○三边总督魏学曾题称黄酋妇传谕着打二酋人马回营哱贼因具禀求原任总兵张杰入城招安傥遂帖然亦从权制变之一策也命兵部看议具奏既而兵部覆议我无胜筭贼或甘言以缓我师俟虏入而蹢躅如故矣  上曰叛贼抗拒王师屡生变诈学曾徒凭懦将欺诳堕其奸谋殊负委任招安事情不可轻信着与叶梦熊朱正色同心定议督率兵将克期剿贼堂堂天朝因么么小丑连兵累月未奏荡平岂不辱国秋高马壮事在须臾若复迟误者罪不宥
　　○授青把酋子我角敬台吉白酋子打利台吉各指挥佥事以青白二酋禁约部落不敢内犯从兵部奏也
　　○辛丑升光禄寺少卿魏允贞为顺天府府丞工部郎中张乔松为福建兵备佥事起原任狭西按察使王藻为山东按察使整饬霸州兵备
　　○土鲁番回夷头目阿都沙他儿等八名赴京进贡赐宴如例
　　○壬寅升云南掌印都司奇德为四川南路游击
　　○兵部言朝鲜陪臣闻倭夷荼毒声息哭泣乞归命即遣还先已发兵救援仍慰谕国王毋诿强弱不敌务力战剿贼以副朝廷怀远之意
　　○诏庄明二酋既认罪乞赦准复市赏从兵部覆三边督抚奏也
　　○工科给事中侯庆远劾奏狭西巡抚沉思孝舍门户而守堂奥设逻卒以卫其孥至请募通泰盐徒毫頴游手多乞浙卒自为谋则密为天下谋则疏兵部覆称思孝长虑苦心不为无见而请乞至再有骇听闻南人未习边事御虏或非所宜得旨调思孝腹里用速推谙练边事有才望者代之
