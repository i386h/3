<!-- { "loadSidebar": true } -->
　　○铸督理马政关防从太仆少卿裴应章议也
　　○甲申以辽东屡被虏灾诏预支各军月粮三月
　　○乙酉升浙江衢州府知府陈涧为本省副使
　　○保定抚按辛自修等奏保定六府均徭里甲银计九十二万一千一百四十余两内角□羊部及兵饷等银二十九万五千八百二十余两无容议减其公费并工食等银六十二万五千三百一十九两先题议减银五万五千八百五十余两今复议减银六万两余实徵银八十万五千二百八十五两有奇乞刊行各属永为遵守诏如议行
　　○丙戌部覆南京屯田御史陈王道奏南京锦衣等四十二卫屯田坐落星散官舍豪民诡名冒种占为世业前委官清查丈出余地一千九百八十余顷科粮二千六百余石银三千一百余两行令各卫输纳更给新繇以便各军掺种从之
　　○锦衣卫乞裁五城及通州坐季千户二员百户二员以省冗散因言本卫以缉访为职间有不能悉知者多由五城兵马司密行申报近来往往隐匿容臣等行五城兵马司以后密报不得仍前怠玩  上曰厂卫系缉事衙门非广布耳目何由摘发幽隐以后五城兵马司都着遵照旧规但有紧要事情即密行申报如有抗违参来重治前有旨禁缉各官宴会及馈遗贿赂近闻宴会复多馈送如故厂卫所缉何事着用心访着
　　○戊子  穆宗庄皇帝忌辰  奉先殿行祭礼遣隆平侯张炳祭  昭陵
　　○南京试御史徐金星论劾南礼部尚书林士章太常卿张卤不堪祀典乞赐罢斥吏部覆士章原无显过仍宜留用卤屡经论列似难展布  上令士章照旧供职张卤回籍听用已而士章引疾乞致仕许之
　　○蓟辽督抚吴兑等奏称开原逼近虏穴兵备官难久缺而新推副使杨邦宪到任无期乞严行催促或就近另推部请先行推补仍令湖广抚按官查勘具奏  上如部议命革邦宪任听勘
　　○吏科给事中顾问言臣前待罪任丘目击滹沱河每遇夏秋水涨漂流庐舍渰没民田不可胜纪而额粮见存百姓岁苦赔垫大半逃亡前抚按官计议＜锍-釒＞浚或欲开故道或欲开新河未免此利彼害以邻国为壑终非长计莫若将饶阳河间以卞水占之地悉让为河动支该府节省并赃罚银两召募夫役挑凿河身使水有所容创筑堤岸使水有所束以图永久之规毋争目前之利其额徵钱粮若必不可缺即于府属州县每石量加分厘或有见淤沃壤清查照亩起科通融摊派部是其言请行抚按查看具奏从之
　　○庚寅戎政尚书杨兆引疾乞归不允
　　○升户部署郎中事员外靖四方为山东佥事
　　○辛卯命分守辽东宽佃等处参将姚大节为协守辽阳副总兵
　　○升顺天巡抚标下中军谷九皋为分守蓟镇石塘岭地方参将
　　○兵部上言国初战马原系官牧嗣因承平散餋民间课驹起俵后以课驹不堪征战改为买角□羊大马之法寄餋近郊其种马尚在民间百十年来困苦已极  穆宗皇帝采太常少卿武金议始革一半犹未尽除兹蒙  皇上俯容臣等议处臣等再三□□□田□画先年变卖未尽种马委宜通行变卖量徵草料银两以佐买马之费庶民害永除武事有备  上然之曰种马既全与起角□羊无干徒苦累小民依拟着行变卖以苏民困
　　○升应天府府尹刘志尹为南京大理寺卿广西副使刘世赏为浙江左参政
　　○裁大同正兵标下游击官以参将管游击事尤继先为大同中路参将
　　明神宗显皇帝实录卷之一百一十二
　大明神宗显皇帝实录卷之一百一十三
　　万历九年六月癸巳朔以山西行都司佥书张惟忠掌狭西都司事
　　○总督蓟辽吴兑以该镇防春客兵夏深劳久议将山东河南北直隶班军蓟镇以六月初十日昌镇以五月二十六日为期撤放休息其各路主客南兵并应留延绥宣大真定兵马仍分派防守有警调发策应部覆允行
　　○甲午协理戎政尚书杨兆再＜锍-釒＞乞归许之
　　○乙未升工部郎中陆檄为山西提学副使
　　○凤阳抚按凌云翼等题江北七府州县每年额编里甲均徭银七十九万七千九百七十四两今减银一十二万五千一百九十六两实存银六十七万二千七百七十七两有奇自十年始乞照数均派永为遵守从之○命后军都督府都督佥事胡守仁充总兵官镇守贵州地方
　　○录孤山等堡功千户马九皋等八十二员升赏有差
　　○南京兵部尚书潘季驯言南京各衙门节次裁革官员直堂银应减二千二十五两宜行各省直审极冲疲州县免编其柴薪银两照旧徵角□羊部覆从之
　　○命分守广东琼崖参将朱文达充游击统领南兵驻劄建昌营地方
　　○丙申海西哈察等卫都指挥同知卜剌答等求袭替换敕许之
　　○丁酉升南京太仆寺卿李辅为南太常卿
　　○兵部奏称万历八年各镇督抚奏报主客兵马钱粮既经各司查算明白具揭进呈伏望  皇上置之左右时廑御览仍行各镇督抚等官当边疆宁谧之际怀绸缪未雨之谋勿狃宴安勿怠儆惕清将士虚冒之源裁公私馈送之费抚夷当守旧盟不得渐添岁币市马当遵原数不得阴坏成规务使主饷常充客饷日减兵食两足夷夏相安庶不负朝廷责成至意  上纳其言
　　○论锦州等处及辽阳长宁堡失事罪指挥陈应箕牛承武等下巡按御史提问周咏李成梁周于德免究赠加衔游击周之望都督佥事荫子立祠余阵亡有功员役升赏有差
　　○诏新升四川松潘副总兵李应祥以副总兵职衔仍管思恩参将事督理善后事务从广西督抚按官刘尧诲等言十寨方平应祥谙熟夷情不宜轻离地方故也
　　○兵部题覆辽东宽奠功次因言往时救回被掳人口原未议赏前该御史于应昌以毋承宣等夺华人于虏阵乞照斩首事例每名给银五十两以励后效已经题奉钦依然系一时优叙之典未经著为定例则人难用命但较之斩获首级似为有间乞自后临阵救回被掳二人者审实准照首级一颗给赏永著为例得旨允行
　　○己亥以南京太常寺候裁少卿陆树德为南太仆寺卿
　　○女直都督来留住等一百员名赴京朝贡宴赏如例
　　○辛丑革协守宣府副总兵潘忠任以独石副总兵董一元代之升大同游击麻承勋为独石参将
　　○壬寅  上御文华殿讲读旧规寒暑辍讲  上亹亹学问虽六月必举云
　　○命五军营参将张应时充副总兵官分守四川松潘等处地方
　　○癸卯巡抚保定辛自修参祁州知州李际观捏报谷数一千八百余石乞重加罚处为有司罔上之戒  上曰李际观欺上要功姑着以原职降三级调用前屡有旨捏报欺罔着部科从实参奏今该科何独无言于是科臣姚学闵等上＜锍-釒＞引罪因言原无本揭到科无从稽考乞赐矜宥  上曰科臣以看详章奏为职况前屡有明旨通不着实遵行修举本职徒掇拾浮词草率塞责至于臣下朋比欺罔四方幽隐情弊却都缄默不言岂称朝廷耳目之任这事情既无本册到科姑免究今后再有这等定行重治不饶
　　○蓟辽总督吴兑奏称蓟镇抚赏属夷岁用帑银二万七千六百两今岁上半年已经给发其下半年及明年应发银乞总于今岁六月给发以后著为定例俱先一年总发委官于出产地方总买则价值既省物更堪用部请如议  上诏抚赏银两准预期给发仍着该镇总督官悉心措画不许奸徒承揽委官侵冒致失夷人之心
　　○礼科给事中丁汝谦上言  宗庙祔享之礼昭穆所辨不可有毫发僣差我  世宗从张璁等议追尊  恭穆献皇帝建  世庙于  太庙东岁时祭享如  太庙仪乃嘉靖十七年秋复尊  庙号为  睿宗祔享  太庙此固  世宗尊餋之心然要之  献皇帝之心殆有大不安者何者  庙中  列圣皆尝君临天下  献皇帝尝北面事之矣乃一旦与之并列且跻之  武宗之右  献皇帝之心能自安乎  献皇帝之心未安则  世宗之心恐亦不能宴如也况初议  庙号曰  世庙者欲其享专庙之尊历百世而不变今祔之昭穆不但压于  列圣而异时亲尽其能弗迁乎先是节经诸臣建议未蒙俞允今玉芝宫神主固在请推  献皇帝不自安之心仍专祭于玉芝宫与  太庙同日亲享复出  宣宗帝后冠服于  太庙则尊尊亲亲两无所失而  二圣之心举安矣  上以  睿宗祔享系  世宗亲定汝谦輙敢轻肆妄议诏降调外任
　　○命湖广行都司佥书角□羊节掌兴都留守司军政
　　○甲辰诏兑太仆寺五百匹给辽阳军士后不为例从总督吴兑请也
　　○乙巳  上视朝
　　○丙午以真定游击王治充五军营参将
　　○丁未升总督南京粮储户部右侍郎陈道基为工部左侍郎
　　○己酉  睿宗献皇帝忌辰  奉先殿行祭礼  上仍御文华殿讲读
　　○福建左布政使张天驭以疾乞致仕许之
　　○户部覆漕运尚书凌云翼所议五事一议减免滥造以补缺船一议更番兑运以苏困苦一议就近给饷以恤运军一议扩充仓场以革包揽一议申严责成以保漕船  上允行之
　　○庚戌升南京大理寺卿王廷瞻为南京户部右侍郎
　　○命宣府游击马孔英充大同入卫游击
　　○辛亥升福建右布政使舒应龙为本省左布政使○安南都统使莫茂洽差宣抚司同知梁逢辰等赍捧表文补贡嘉靖三十六三十九年分正贡万历三年六年分方物部覆茂洽并进四贡忠顺可嘉诏赐宴赏仍给敕褒之
　　○有流星如盏大青白色尾迹有光起天棓星行至西北二小星随之
　　○癸丑  上御文华殿讲读
　　○升福建按察使吴一澜为本省右布政使
　　○兵部言京营战车二枝兵马每秋出防蓟镇实欲习劳练战近因巡视官姚学闵等陈乞罢免随行该镇查议总督吴兑称边势稍缓应暂停止候有大警临时相机请发从之
　　○镇分守汝南道关防从抚治郧阳杨俊民请以督抚既革南阳隔壤难以扼奸防毙故给与之
　　○甲寅总督狭西郜光先劾延安兵备副使胡汝钦识闇才疏宜调简僻部覆上请诏汝钦冠带闲住○保定抚按辛自修李栋言西山一带系畿右重地各口设有官军防范矿徒乃者矿贼齐本敖等紏众拒捕杀伤官军虽擒获余党而贼首远遁把总官陈经翰何明疏虞失事乞分别罚治诏姑罚俸半年
　　○狭西督抚郜光先等题称万历八年七月内西海住牧贡夷丙兔紏众越河掠番混掳汉人头蓄伤死男女□负六名该镇宣布朝廷恩威而顺义王俺答等驰书切责丙兔悔罪送还原掳汉人并熟番男妇四十九名愿罚服马牛羊七百匹只执献作歹夷人火力赤等六名似应准其照旧市赏以彰信义仍行顺义王传谕河套松山诸酋恪守贡市如有生事作歹者一体处治其俺答卜失兔等各笃恭顺应分别叙赉至罚伏马匹牛羊原为伸威非利所有乞照宣镇银定台吉事例分给诸酋兵部覆请如议  上曰虏酋既认罪远徙执献贼夷自甘重罚姑准赦宥照旧抚赏火力赤等都饶死着拏送俺答以夷法处治其罚处头畜亦不必进边都给与俺答部众人等俺答约束西部恭顺可嘉赏银三十两大红纻丝蟒衣一袭彩叚六表里布二十疋卜失兔阿不害切尽黄台吉各赏银二十两大红狮子纻丝一袭彩叚二表里布十疋以示劝奖余俱依拟
　　○乙卯  上视朝
　　○赐辅臣府部大臣及讲官鲥鱼少顷复特赐辅臣张居正等及讲官何雒文等有差
