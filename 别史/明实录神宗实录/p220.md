<!-- { "loadSidebar": true } -->
　　○南京光禄寺卿周弘祖以谒  陵穿红为南京御史王学曾所劾黜为民○戊辰浙江道监察御史蔡系周奏弹太仆寺少卿李植略谓晋太康中大旱天荫解而复合刘毅上书曰此必有阿党之臣奸以事君者当诛而不赦也又汉永元中京师旱时雒阳有冤囚帝幸雒阳寺录囚行未还宫两大泽是知朝有权臣则旱狱有冤囚则旱今日之旱殆繇李植宫省事秘谁能知者而曰  皇上呼己为儿每观藉没宝玩则必喜已以市其重而鬻狱渔色靡事不为  皇上谕刑部矜冤枉而刑部尚书之冤尚未之雪责天下有司剥害小民而顺天小民之情尚未之理顺天小民者宛平县人张廷舟植巡方时所故入刑部尚书则植所攻而削籍之潘季驯也又曰植资吴中行等之阴谋中行等亦借植之威势植迫欲得中行之拜相而善其后中行亦迫欲得植之为冡宰而行其私万一计行势必尽伤善类今日旱灾其小者耳江西道御史孙愈贤亦交章劾之而尚宝司少卿羊可立者抗言向者冯保张居正蔽主专权台省诸臣并起攻之一时奸党怀冯保张居正私恩者造为无影之言传播中外倾陷建言诸臣以为李植不去则冯保不来故首攻植以渐及于江东之及臣矣因自乞罢疏入送至阁大学士申时行等奏愈贤等疏尚未处分可立何繇争之且问可立奸党为谁有何实迹  上手敕谕内阁曰览卿等奏揭欲使羊可立明说奸党人情急之必妄有扳指于国体何朕今发一札子卿等知之明日敕谕都察院曰谏官务存国家大体何得以公灭私挑激争端淆乱国是自今各修尔职不许琐词渎扰敢有仍前不悛重治无贷于是可立疏得旨冯保张居正事出朕独断久已处分谁敢怀私报复自干宪典以后不许借言奸党攻讦争辩违者罪之
　　○太仆寺少卿李植谕德吴中行太常寺少卿沉思孝光禄寺少卿江东之尚宝司少卿羊可立等各疏求罢不许
　　○以太仆寺少卿石应岳为南京太仆寺卿以狭西左布政使孙坤为南京光禄寺卿
　　○诏临清砖厂凡军民船户纳价雇运其价以船之大小为差
　　○庚午传制分遣永康侯徐文炜持节往庆府等府行册封礼
　　明神宗显皇帝实录卷之一百六十

明神宗显皇帝实录卷之一百六十一
　　万历十三年五月辛未朔诏开西安凤翔汉中三郡茶禁时巡茶御史董子行以请户部议之曰国家设茶课以资马政如地与番邻者不得不过防之若三郡之民固腹里也而使之不知茶味可乎且近年市马之茶取办于湖南而川狭所产谓之余茶又可使积于不用乎此私贩日多劫杀之祸自此起御史言是请自今量招官商给与文引自备价收买每引百斤抽三十斤入官余听卖之报可
　　○癸酉葬□亻□大山□居公主
　　○以吏科给事中杨文举户部主事彭梦祖为云南考试官以工部员外郎周梦晹刑部主事熊敦朴为贵州考试官
　　○升江西按察使佘立为山东右布政使
　　○乙亥端午节赐辅臣申时行等讲官沈一贯等金书黄符金艾叶有差○升甘肃巡抚董尧封为南京工部右侍郎尧封以母老不拜乞终养许之
　　○丙子宣辽东捷遣公徐文璧等告于  郊  庙  上御皇极门受群臣贺
　　○六科十三道齐世臣吴定等以羊可立代李植展辩交章论之得旨朕方忧旱焦劳各官亦宜省躬修职不许纷纭争辩
　　○复杨舍守备以原任崇明把总管懋光充之杨舍外御倭内防盐盗故应天抚按为之请
　　○录辽东沈阳战功加宁远伯李成梁岁禄一百石升其子锦衣卫指挥使如桢都指挥使世袭赏银一百两大红纻丝蟒衣一袭彩叚六有副加总督张佳胤太子太保升其子锦衣卫百户叔琦副千户世袭加巡抚李松兵部左侍郎巡抚如故升其子锦衣卫百户烯晹副千户世袭各赏银币有差参将任天祚等升一级游击等官唐伯美等三十一人各升实职一级发太仆寺银一万两大赉战士成梁不听解任赐之玺书
　　○丁丑  孝宗敬皇帝忌辰  奉先殿行祭礼遣官祭  泰陵
　　○谕户部取金银作局太监张守义题称五公主婚礼合用黄金行户部买进该部奏万历六年二月内奉旨每季添进金花银五万两采买金珠迄今七年通进过一百四十万两自寿阳长公主以下婚礼咸取给焉又嘉靖三十三年三十五年恭遇公主下降该局亦尝取金然不过三百两为数不多今闻奏各色金至二千三百余两珠宝称是太仓之积非如流泉其何能支户科亦有疏争之得旨减三之一
　　○以辽东宣捷加恩辅臣中使至阁传中书官拟谕升荫辅臣辞免许之赐元辅申时行银一百两蟒衣一袭彩叚四有副次辅国家屏银八十两彩叚四有副
　　○永年伯王伟请没官第宅一区为子娶妇伟陈情已多不许
　　○庚辰  太祖高皇帝忌辰  奉先殿行祭礼
　　○升参政王象坤帅兰为按察使象坤江西兰广西
　　○吏部推巡抚郧阳副都御史方弘静为南京工部右侍郎  上以迁太骤有旨诘责
　　○辛巳遣太常寺官祭都城隍之神
　　○都御史赵锦摘陈御史封事可采者浙江道朱光宇一事申饬有司在责成守巡道与府正严加考核福建道崔廷试三事一禁有司滥费里甲一禁佐贰滥受民词一禁守令滥通馈遗江西道吴定二事一禁秤头之取一禁罪外之罚  上是其言责抚按官加意督视有仍前弊都察院以名闻
　　○杂谷安抚司头目藏伽等法藏等六寺番僧相竹领占等各进贡珊瑚氆氇盔甲画轴诸方物赏给彩叚绢疋有差
　　○南京兵部尚书郭应聘条勾补事宜一议南北改编如北直狭西山西山后并兴和路辽东应解南者俱量改北南直浙江福建湖广江西广东应解北者俱量改南视其额数彼此更换其以罪谪戍者亦如之一议先后起解今南京应勾之军数至六万四千四百有奇若一概勾索则一军之所株连者人或数户户或数人当不下二三十万人矣宜行清军衙门止勾年近者以次而上至天顺以前径与豁免一议宽恤屯匠国初分锦衣等卫军士屯种于庐凤滁和之间其后逃亡日众实在屯军止一万一千七百六十六名至嘉靖间屯田御史张鉴请核各卫屯田听舍余军余顶补共补过屯军三万二千二百八十八名又议立营操练每年终查见在逃亡之数随即召补具在屯田御史敕书未改也今各卫不查召补明例仍将远年逃亡概行造报清勾即解到一二彼此争讦势必夺已召补者所耕田土给与新军彼此俱病矣此屯军所当宽恤者也至内官监撮造军匠七百三十五名本以充工作之役缘各军不谙技艺另募民匠为之每月令纳工卯银二钱五分五厘但军匠多贫徵纳不前应将月粮通融折银如工卯之数解补该监此匠军所当宽恤者也其应勾屯军匠军暂行停勾而屯丁仍听屯田御史召补且耕且操以备缓急一议收补丁壮各卫余丁并养子赘婿外孙载在册籍此辈土著无逃亡之虞苟得月粮无不乐从嘉靖间尚书张鏊万历元年本部刘体乾皆间一行之今也舍见在之丁壮而取足于远年之逃故非策部覆惟谪戍一款另议余并报可
　　○革郃阳王府镇国中尉怀墰为庶人闲宅禁住以殴杀亲弟故也
　　○壬午  仁宗昭皇帝忌辰遣宣城伯卫国本祭献陵
　　○癸未遣太常寺官祭汉前将军寿亭侯
　　○乙酉宛平县玉河乡大雨雹伤人畜以千计
　　○户部浙江司署员外郎事主事闻道立以旱陈三事一曰法祖宗之制以勤召对二曰推蠲赈之仁以议大工其三则广钦恤之恩以一法纪略谓故相张居正之处乾刚独断正其罪逐其党与矣臣有请者其母以就木之年罹其忧苦恐所给田产不足以养生送死而曾省吾以受寄之赃取盈追偿势必牵连恐  皇祖潜龙之乡不免亡猿之祸今荆南一路首罹灾伤其惨更甚则天意可知请下法司量行豁免疏中亦及钱若赓事上怒其出位镌一秩调用道立差出临清粮储又贵阳人也而论故相处分之过一时封事所未之及
　　○丙戌两谕礼部  上天垂仁雨泽大霈朕心欣荷祈祷着停止遣官告谢具仪来行
　　○以元辅申时行一品秩满赐白金彩币大红金丝蟒袭衣及钞定羊酒中使赍至第加特进光禄大夫支正一品俸荫一子中书舍人锡宴礼部时行疏辞不许
　　○以翰林院编修黄洪宪兵部主事蔡文范为福建考试官兵科右给事中唐尧钦刑部主事王德新为四川考试官吏科左给事中杨廷相兵部员外郎江铎为广东考试官工科给事中张栋刑部主事林兆珂为广西考试官
　　○升副使郑秉厚江西参政参议孙佩湖广副使复除副使陈颐贵州副使
　　○丁亥虏犯沈阳游击韩元功死之时虏伏墙外以零骑诱我遂为所掩诏改折浙江一省万历十三年分漕粮十之三并免徵行粮新城于潜昌化三县全改折一年从抚臣温纯之请也
　　○巡抚凤阳兼河道右侍郎王廷瞻奏凤淮阳三府徐泗等八州县频年灾沴河役烦兴请自今年始备用马价俱照万历九年事例派徵系本色改折色者每匹徵银二十四两原系折色者每匹徵银一十八两永为定例兵部言军国所急惟焉今本色改而为折色三十两者改而为二十四两二十四两者改而为一十八两暂改以三年为期者改而为永例于民得矣于国事何臣等职掌所在谊当执奏  上是部臣言准暂改派一年后如故
　　○南京户部山东司主事王鏻以南京地震陈言略曰易卦以地道臣道比类而言谓其代终之义同也今地道弗宁于稽其类必臣道失矣以大端言之自高拱张居正当事尽欲进其所喜退其所忌而科道之臣望风承旨乃指其所忌弹劾之择其所喜推荐之不复顾万世是非奚取其为台谏哉今此风少殄将来可戒也昔嘉靖之末隆庆之初除阶辅政用舍颇公自高拱起尽取阶所任者摈斥之及居正用又取拱所任者摈斥之不复问人材贤否奚取为辅相哉今此风少殄将来可戒也夫留京者  祖宗创业之根本也而地震于兹  皇上宜惕然深思法  祖宗为治矣  祖宗朝有因火灾忧及徭役屡兴赋敛不时者有因地震止土木之事者今频年荒歉内府部寺岂无蠹财之冗可清耗财之人可裁无益之费可省不急之务可停者乎是修省一宜法也  祖宗朝乘舆服御以铜代金或减除赋枣四十万今岂无采买可省赏赉可惜者乎是节俭一宜法也  祖宗朝尝下诏求直言教官张恒吴从权不言则窜之国子监李思迪马懿不言则责之戍卒张真上言则赐衣钞嘉赉之今  皇上已谕科臣言叙录建言诸臣矣犹乞除出位之禁凡以言获罪者皆谅其忠直恕其狂谬可也是广言路一宜法也  祖宗朝视政之暇尝与儒臣讲学论道或召大臣议政如宋濂解缙等之常侍左右李贤刘大夏之常被顾问今也日讲虽勤未闻  天语发问退朝之后不见召一大臣  祖宗之亲贤臣好咨议者又一宜法也因及慎任使核实政择要职重守令育贤才数事  上初览鏻疏而称之以为多有可采至是吏部题覆  上曰朕虚怀求治当召见辅臣商确政理尔大小臣工亦各勤修职业以称朕意
