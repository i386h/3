<!-- { "loadSidebar": true } -->
　　○两广总督许弘纲巡按王命璇参劾涠州游击王熙革任听勘以交夷入犯也
　　○癸亥  上谕元辅曰览卿所奏具见忠诚为国之意朕入伏以来暑湿薰蒸不时腹泄头目眩晕身体发软见今服药未愈临御不便奴酋犯顺堕我城堡歼我军民复逞狂锋岂容不剿卿可传与兵部即行文差人马上传与该镇总督经略及总兵等官选择精壮军兵整搠人马器械各陈方略相机征剿务期殄灭以除边患总兵杜松等着各带家丁催他星驰出关拒虏不许逗遛迟缓该用粮饷户部遵旨务从多处发给毋致匮乏如有玩寇坐视观望着该部科臣从重参来处治且边事孔棘正赖卿运谋赞襄以安邦家何忍屡言去卿宜遵屡谕为朕勉出入阁辅政以慰伫望至意慎勿再有托陈所请阁员等事朕知道了特谕卿知
　　○户科给事中官应震言奴先后克去六城中间敌台多至一百一十五座自抚顺至张家楼子几三百里渐不可支今调兵将集粮饷不充前奉  明纶南京户兵工三部共借银五十万两仅以半解冏寺水衡犹且断断职掌为争今查巡青衙门尚有二十余万若借水衡五十万冏寺三十万共足百万之数以壮边关之色乞敕谕诸臣急同舟之济毋为畛域起见  上曰寺部借银并南各部都着照数全解毋得再为争执致误军饷
　　○辽东巡抚李维翰奏狡酋于前月二十二日出境随于二十七日突入四五日间更番入犯意在乘隙攻堡赖有开原道冯暖预撤边堡凡赀粮人畜归并大城山寨屯民早知趋避以故野无所掠又见泛河懿路二城往来有兵防护是以出境但狡贼未满所欲势必复逞而彼众我寡力实难支乞速催大兵早救然眉庶地方可保　　○户部请照例拨给  皇太子妃郭氏坟地三十五顷坟户三十名
　　○差主事王元雅往宣大山西解经傅往延宁甘固解银募应猝兵将
　　○升标下中军李若荣兼副总兵照旧管事从总督杨应聘之请也
　　○革辽东巡抚李维翰职为民以疏于备御也
　　○差御史陈王庭巡按辽东兼监军事傅宗皋巡视上江
　　○差简讨丁绍轼吏科张孔教往福建主事陆完学评事齐琦名往四川员外熊秉鉴主事陈应元往广东主事谭昌言中书朱童蒙往广西各考试
　　○副总兵杜璧参政黄克谦以疾乞休许之
　　○时辽左饥有倡议开登莱海运者召□集船将有次第东抚李长庚言本折船只脚力防海之费浩繁部覆以为无所利  上因命停止之米价转发饷司就近籴买于是动支太仓银库清折银六万两差郎中李若讷解往辽东平价买籴以备军兴
　　○甲子兵部题四十四年套虏入犯失事官军经狭西巡按龙遇奇查参因备劄本处巡按按察司查报具题该臣会同都察院覆议守备许全伦发辽东铁岭卫充军游击万化孚发宁夏左卫充军终身拘佥妻发遣仍准各在戍入功赎罪守备孙庆纳赎完日还职从之
　　○兵工二部议以库贮盔甲并铜铁大小佛郎机大将军虎蹲炮三眼枪鸟铳火箭等项委官挑选演试解赴辽左
　　○乙丑总督三边杨应聘奏本年四月二十二日固镇大雪冻死在场营马骡驼共一千九百九十九匹头只议于固原州仓收贮桩朋肉脏老马马驹银内动支六千一百二两再动狭西苑马寺马价银五千两给各营委官买补并照先年旧例额外俵给七监群外牧马四百九十九匹招中茶马五百匹始于秋防有禆从之
　　○时夷虏合兵开铁危急金白酋不肯为用兵马单弱经略再请蓟镇各标下家丁摘发三千台兵摘发二千救援部议谓镇兵调发已多合无将各道所募新兵备行挑选凑各营家丁三分之一台兵三分之一给以器甲军资操熟俵马以一经战将官统之限五日内驰赴而辽东抚镇又欲于密蓟永霸各道所属寺马多发蓟昌营路操备将营马习练者给一二千应用该部议给以八百匹凑先兑三千匹续兑一千二百匹共足五千匹之数  上曰挑选援兵着星驰出关不许逗遛误事应兑马匹俱依议蓟镇调发数多空虗可虑便行镇抚等官将募兵作速抵补训练加意防守以备他虞
　　○命太仆寺动支马价六万付户部照磨万有孚往宣大市口买马先是督臣汪可受谓太仆寺寄养马三千匹素未披鞍习劳兑给密蓟营军调习而以营马抵换出关不足之数惟有收买夷马一策并乞发太仆寺马价十二万差有孚往彼处会同镇道官选买解职应用沿途料草廪粮即于马价内取用而寺臣赵士谔以岁入不满六十万给发各边年例马价约四十余万历年逋欠那借所存无几欲量给一半仍以四十七年年例数内扣除于是兵部请以六万为该寺助边之需再于新饷内动支六万凑足十二万付有孚往宣大市口易马以济急用从之
　　○时军饷缺乏外解不至户部议借工部太仆寺现银各五十万两以济军兴于是寺部各以库贮无几为言上姑令各发二十万两应用余着陆续给发
　　○丙寅贵州巡抚张鹤鸣奏毛口六坠贼据险剽掠督师剿平之共擒斩七百三十三级
　　○丁卯准原任太仆寺少卿申用懋继祖母诰封一品夫人黄氏并祖父申士章嫡祖母王氏列名并祭造坟合葬仍加祭二坛
　　○礼部奏庶孽常洪紏党劫父并盗册宝铜符乞正国法先是淮王以青楼王爱儿冒额妾入宫复以庶子常洪作螟蛉媚之从此表里为奸潜谋夺嫡而陈妃世子几于不免御史陈王庭处之府外而常洪更张虐焰听奸宗翌金□攸翌铏恶棍王重华李龙孙等之谋夤夜入宫劫父掠妾并盗册宝赀货以出于是御史上其事部议淮王贻谋不臧当罚禄四年常洪宜令自尽翌金□攸等押发高墙遇赦不宥王爱儿论死长史教授不能训导举首宜令吏部议处从之
　　○准原任户部郎中邢从言母封一品夫人王氏祭一坛开圹合葬邢玠列名并祭
　　○庚午蓟辽总督汪可受以辽左夫事辞职  上以秋防方急不允
　　○旌表沁水县烈女张氏从河南抚按之请也　　○辛未新造辽东饷司关防
　　○太仆寺言助饷谊不容辞代任力不能给  上曰寺帑匮乏着该部陆续补还
　　○起赵焕为吏部尚书铨印暂付侍郎史继偕署掌
　　○差原任河南道御史田一甲巡按宣大原任湖广道御史房壮丽起河南道管大计
　　○升顺德知府陈基虞为广东副使
　　○肃王进马五十匹回赐表里银两
　　○给赐番人哈行孔的阿木等及乌思藏阐化王等差来使臣国师三旦朵尔各叚绢有差
　　○壬申大风刮倒西直门牌楼
　　○广东巡按田生金条陈东省五款兼统辖以禆盐政铸钱以利民用恤官舍以念世勋分荐＜锍-釒＞以励武弁酌边戍以恤罪囚  上命依议行
　　○原任总兵柴国柱言破虏全用火器请行山狭督抚各借三百位解赴辽东从之
　　○癸酉大学士方从哲言苏松巡按悬缺已逾三年山狭候代亦经二载科场在迩监临无人宜速点用以襄大典不报
　　○准原任兵部左侍郎魏养蒙母封太淑人叶氏偕其父赠兵部左侍郎魏有孚并祭合葬
　　○礼部左侍郎兼翰林院侍读学士何宗彦题申科场条议二十款  上曰科场则例既删定画一依议刊布着实举行仍著为令俾永遵守
　　○甲戌  睿宗献皇帝忌辰遣官祭  显陵
　　○大同巡抚文球奏大同后卫居民韩守忠于六月初四日家产猪妖两头四眼四耳事属怪异应在夷狄因陈云中最要者在蠲子粒议调兵遣按臣三事
　　○乙亥经略杨镐奏夫事边官白云龙临阵先逃誓师取斩狥众麻承恩当承胤临阵分兵佯去自谓调防清河当为警饬至抚安堡备御毛凤文游击郑国良白家堡备御周守廉三岔儿堡备御左辅俱当戴罪立功开原副将李应元勇略不足另当议处开原参将冯瑗忧劳戎马当俟事定论其功罪  上曰这夫事各官委应分别议处着巡按御史再加查勘具奏
　　○准中书舍人朱启元父原任左通政朱敬循祭一坛循万历二十年进士繇铨曹历今官虽未经考满以任内积有年劳故有是命
　　○丙子直隶巡按王象恒请以三大营兵马照嘉靖及万历二年事例分发密镇潮河川喜峰古北口防守三月一换以省召募
　　○丁丑颁给狭西驼笼纳郎等族番人永萧等各贡赏折叚银两
　　○铸造周王肃溱庶九子宁乡王恭檥麒麟钮镀金银印
　　○德王奏常清常沥病故差行人张其平前去该府掌行丧礼
　　○兵部尚书黄嘉善抵通湾以人言引疾  上以边情方急着令供职
　　○差原任广西道御史王雅量巡按狭西
　　○户部题黔抚张鹤鸣奏四川所辖土府土司积欠协济钱粮自三十五年起至四十五年止共四万六千三百九十两零因条议责成协徵稽核申明严禁诸款  上曰这黔饷催解事宜依议申饬着实举行
　　○又奏复荆王由樊禄米  上曰王既以餋赡不敷求复原辞禄米准给与仍不为例
　　○南京守备太监高涌言积盗曹孝等擅越皇城偷窃禁铜命下法司科罪
　　○  部题云南道御史张至发考满改给京衔敕命从之
　　○以主事潘宗颜改升户部山东司郎中专理新饷及籴买粮草供给征剿
　　○吉王翼銮薨  上为辍朝三日令襄王翼铭奉母孔氏扶榇出城
　　○准原任南工部右侍郎李得阳母郑氏祔葬
　　○予右军都督府带俸隆平侯张炳祭葬
　　○南京狭西道御史赵绂言臣宰卢龙时便闻奴浚壕增墉选将练卒二十年生聚教餋而我方狃于处堂之安至于衰庸积弱之金砺易腹里而边方沉毅有谋之白餋粹易边方而腹里安得不败今宜朝夕训练力图自完而又当使本镇贤士如关东刘国缙关西白瑜父子及先年推宁前参政刘尚朴等各毕其智力以图安攘辽事庶有济也　　○总督三边杨应聘题四月初二日青上湖达虏分三股入犯镇番总兵李怀信督官兵击却之共斩级一百八十八颗
　　○戊寅广西解到苓苓香命以原封进纳承运库验收
　　○大学士方从哲请举行热审事例及委署镇抚司理刑官以清滥狱不报
