<!-- { "loadSidebar": true } -->
　　○戊寅广西巡按潘一桂以粤西亢旱赤地千里奏留税银四万余籴粟备赈并额徵全税尽数蠲免以救边荒
　　○兵部奏本月二十七日例应大选天下军职因是日文武百官齐赴  朝天宫习仪不便举行请改定二十九日奉行从之
　　○差职方司主事李养冲解银辽东赏战功
　　○填补刑科给事中熊德阳
　　○急选府同知周承恩等二百二十六员
　　○己卯户部奏苏松常镇四府漕粮万历元年漕臣王宗沭题定兑粮水次三十余年军民相安后漕臣陈荐因官旗控诉始创为五年轮派之法而勒索愆期往往不免今总漕王纪欲复定派水次之规既经会议佥同合应覆请候命下移咨总漕衙门将四府锦衣旗手下江淮大扬州五总照三十四年水次尽数改为定派永著为例违者重治则军民咸知遵守漕政有禆从之
　　○云南巡按潘浚奏贡金困累已极滇民羸敝不堪上以年例贡金系成造各项典礼及各节令宫分所需还着照数解进俟稍足即行减免
　　○准原降正千户鲍思翰复指挥佥事职从广西抚院之请也
　　○南京大理寺寺丞董应举以疾乞归＜锍-釒＞数上许之
　　○以倒马关参将只登瀛加副总兵职衔管保定巡抚标下中军事遵化游击都司孟兆加管顺天巡抚标下中军事
　　○辛巳礼部覆奏南场试卷三场不下二万余而弥封等所官各二员未易办理应如台臣议以后弥封所增至四员誊录对读如之收掌试卷量增一员南北一体各省已备者不必复增未备者酌量增设乞敕下臣部转行省直一体遵行
　　○宣府巡抚赵士谔奏援辽征调本镇官军三千九员名驮马骡驼四千一百三十三匹连安家行粮买马造器等费共该银八万三千三百三十五两六钱零前解到新饷银四万两除给过安家行粮外仅余银二万八千二百余两尚少四万三千三百一十五两零至于召补各军食粮不等岁该银二万三千八百二十两每军岁支布花银一两二钱七分五厘岁该银三千八百二十五两应于新饷内加增乞下兵部覆议将用过者即行发补应用者亦即给发庶彼此均济下兵部议
　　○山东巡按陈王庭奏援辽总兵张万邦以病乞回卫所统山西大同军马四千五百余名择海州参将丁碧统领与本官原领海州兵一千五百五十名为一营照依分派铁领信地听总兵马休节制从之
　　○癸未户部请以应天等府额解太仓银动支十万五千两给委督运主事听其发商买铜依工部价每斤一钱五厘共买真正四火黄铜一百万斤刻期解京鼓铸发银之后抚按移文本部将青库银两照数补还太仓铸完铜钱解送银库商价搭放每银一钱以六十文给放庶恤商济边两利从之
　　○户科给事中李奇珍等言本科自都给事中孟成已于三十九年升任去后今踰八年所有本章文移抄发俱系紧急钱粮白头奉行关防不密乞将推升本科都给事中吴亮嗣掌管印务不报
　　○光禄寺言本寺钱粮出入浩繁全赖巡视科道稽核而户科给事中官应震接管已六年勤劳已久乞将候命给事中李若圭点用以均劳逸
　　○有武举刘茂德被武生薛之望等呈简后场贿买同舍指挥杨定祖代笔  上命提调官各罚俸二月刘茂德等着法司究问
　　○广西巡抚林欲厦奏柳州浔南太平梧州庆远及乐平桂林思恩各府亢旱为灾乞赐停税蠲赈以慰遗黎
　　○昌州道副使张经世考满
　　○甲申户部奏积粟原备灾荒迩来有司每多擅支冒报宜照按臣彭宗孟议如衙门修理纸张贤能奖励修筑工费等物审编不载应准开销者亦须于正项中仅许支十分之一以存节省
　　○保定巡抚靳于中奏九月三十日易州庆都定兴清苑涞水唐县河间任丘景州肃宁等州县及紫荆关马水口沿河口天津等处同日地震有声如雷　　○冬至节祭  长陵等陵遣阳武侯薛濂等行礼
　　○钦天监监副周子愚言原任狭西按察使今在籍邢云路深明历法近著有历元一书言七政源流四周四应据经据纬俱有本末又言五星自北齐张子信草率定历至今千百余岁历家止凭旧法倒换以致历筭夫次差至数十日不觉至于土木二星其行尤迟木星十二年一周天土星三十年一周天二星明岁俱行至盈初及今测验乃得真数过此又须十二年及三十年矣此时云路年已七十查万历三十九年礼臣尝经举荐已奉  圣俞伏乞敕取前来统理历法并与本部前＜锍-釒＞所举通晓数员一同参考较正以定一代钜典
　　○左庶子何如宠考满命复职　　○差行人谢文锦刘尚信廖起巘卢时泰侯恂往宁海原武奉新襄陵河阳各掌行丧礼
　　明神宗显皇帝实录卷之五百七十五
明神宗显皇帝实录卷之五百七十六
　　万历四十六年十一月丙戌朔直隶巡按曾陈易请增畿南武科名数言畿南多产将材乙卯以按臣偶缺停科诸士觖望今辽左多事乞不拘旧额凡骑射优长膂力出众者即论策稍疵亦在所录但不必补足前科八十之数下科仍以原额为限不得援例以请  上然之命兵部覆议以闻
　　○丁亥掌河南道御史房壮丽奏自条鞭法行州县派徵钱粮俱令花户自行纳柜里书排年无所容其奸法至善也遵行日久官府借口验封加收火耗至一钱二钱屡经严禁不遵今因东事加派若将火耗一概禁革小民必乐输将职曩令襄陵时见河东一路州县二门外俱设有收头房八间昼则收银夜则收柜次日即令自倾成锭或有司领解或解户领解并不入库拆封惟悬锣严谕平收及按期责令销批附卷此法最宜行之今日乞敕下户部咨行各抚按令所属有司一应钱粮听其自收自解不许经手拆封加收火耗违者抚按从重参处追赃济边则于吏治民生胥有俾益
　　○有河南开封府陈州等学儒学生员田吐华等与本地乡官讦告闯阙上书巡视皇城给事中李养珍等奏闻以其人发回原籍听该省抚按从公问理
　　○大选过工部等衙门主事蔡奕琛等
　　○升太仆寺少卿钟羽正广西按察使施复明参议徐如珂山东参政赵良相东昌知府王从义
　　○甘肃巡抚祁伯裕奏辞考绩加升职衔服俸  上以加恩已有成命不准辞
　　○有鸣赞王鹤年赞礼不到该寺以闻  上曰近来朝仪不肃皆因各官任情怠肆殊非法纪王鹤年姑罚俸三个月以后有误失的参来重处
　　○戊子浙江巡抚刘一焜奏乞照二十五年东征事例兑给马匹以便援辽官兵骑乘兵部请于太仆寺寄养马内调取二百二十匹差官往通州唱名兑给凯旋之日听督臣分给各营路抵作年例从之
　　○己丑礼部言齐庶人见在食粮未经请名者宜令庶长三人照支派分别造册代为题请其幼口齿十六以上例应食粮者当候题请赐名到日方准入册咨给口粮庶诡冒之弊可清
　　○大祀  天于  圜丘遣驸马侯拱宸恭代詹事刘一燝  皇穹宇行礼
　　○升刑部郎中吴养源为九江知府　　○差锦衣卫余轮往直隶等处颁给武职诰命
　　○朝鲜国差来陪臣尹义立等赍表贡方物马匹  上着锦衣卫拨马骑坐
　　○庚寅  恭让章皇后忌辰遣官祭  金山陵寝
　　○  上遣谕元辅曰朕入冬以来眩晕痰嗽见今服药调摄卿微疾已愈当竭忠匡赞共济时艰况值履长节届卿为元辅重臣岂可高卧私寓国事何赖宜仰遵屡谕即出入阁佐理副朕眷倚至意
　　○兵部覆议山东登郡孤悬海上比邻倭奴特设水兵以防春秋二汛后因汰减兵止一千八百余名船止八十余只近因辽事复抽一千五百余名驾船七十只所存无几则补兵设备应如该省抚道之议再募兵六百名并原剩三百余名共足一千之数仍分三营以备海汛其防汛船只听该省酌量雇用饷亦听该省暂行议处东事平援兵归汰其懦者扣足原额而止庶海防有备
　　○辛卯子正二刻日长至庆贺免大学士方从哲率文武百官五凤楼前行礼次日又恭诣仁德门行礼上遣司礼监管待颁赐如例
　　○是日因言今日临长至阳德方亨当六合交泰之时值万物昭苏之会独此待命诸臣栖迟邸舍困顿多年臣叨尘政地五载有奇若终不能为国家进此数人则误国妨贤臣何能靦颜在列臣原拟长跽宫门恭候俞旨念时值令节未敢唐突谨回阁候命万惟  圣明慨然允行
　　○两广总督许弘纲奏广东十府一州额设官兵四万五千七百八十七员名岁支饷银并修战船军器杂费共用银四十六万余两而岁入止四十三万六千九百一十八两即徵及九分之上已自不敷况税监入粤复拨前饷二十余万充税遇各路请饷该司局且支吾自万历二十八年至四十六上半年共借过税契户口盐税引纸俸粮盐钞矿税船税水脚吏农纳班等银五十八万二千五百四十七两今库无可借之银民无可加之赋省无可汰之兵惟望  皇上悉蠲粤税抵还缺饷或念粤税重于他省再为减免不则将解部税银三万六千九百余两新增盐课银一万一千五百余两借留一二年少济缺乏庶所司不至空匮不报
　　○降补福建参政刘洪谟为贵州副使
　　○癸巳大学士方从哲言自六月至今大选急选并教职二千余人守候尽凭饥寒逆旅乞将原推吏科给事中赵兴邦早赐批发不报
　　○经略杨镐为议定军饷画一以免纷扰谓不分南北援兵行月粮饷总以一两五钱为定至于马料除领本色者给以豆三升草一束以十四斤为例折银则日给以三分本镇新兵月粮一两一钱五分照旧料草于月支四钱五分内再加给一钱五分各总镇除有见任公费者不议外余诸镇合议月给公费银三十余两将领守备银九两折粳米银三两千总则日给肉菜银五分把总则盐菜银四分系职官者将见支粟米改给粳米千总中军每日三升作银六分把总三升作银四分以示体恤以十一月初一为始户部以为便从之
　　○差御史李凌云巡按浙江江日彩河东巡盐吴光龙两浙巡盐
　　○甲午祭  三王于景惠殿以收回祭设颁赐辅臣
　　○上谕阁臣曰近日以来  上天示警灾异叠见朕心兢惕深切省躬中外臣工俱青衣角带办事停刑禁屠初十日为始五日卿可传示该部都要痛加修省恪恭职业共图消弥以回天意
　　○是日大学士方从哲言皇上遇灾而惧欲与臣下共图修省以冀挽回古帝王克谨天戒亦不是过但青衣角带停刑禁屠皆文也必如臣所请数事一一见诸施行乃为修省实政近蒙发下吏部司官与按差司道数本令臣票拟臣窃窥  皇上留心政事加意用人其机已动但能扩而充之繇庶官以及大僚言路有一二按差以及各处之差将一动念而朝廷有师济之风太平之治可致何但灾变足弥哉
　　○初清河失陷经略督按诸臣会参麻承恩逗遛规避  上命锦衣卫官扭解待巡按御史勘明议罪承恩逮至奏辩乞戴罪自效兵科以承恩责在援辽全躯智明御虏才疏既奉旨勘议法难少假以滋幸窦于是兵部言承恩闻变观望法所不贷但事在彼中难以悬断乞行本处巡按从实勘明议处从之
