<!-- { "loadSidebar": true } -->
　　○大学士赓以科臣汪若霖有＜锍-釒＞又恳请枚卜简用考选等事自宋焘之攻辅臣也辅臣奏揭哀恳始有次第举行之命及是科臣汪若霖又＜锍-釒＞言国家内阁之地号为政府谓  皇上心膂所寄天下机务之所从出也自古安社稷享无疆者皆在人主任相臣相臣以天下自任故曰尧以不得舜为已忧舜以不得禹皋陶为已忧今  皇上之于辅臣昼接久停补牍鲜应似乎有釜鬵不贯之象然所与图事帷幄共进退天下者舍辅臣其谁夫使辅臣内托帷幄腹心之重而外得以釜鬵之迹自角□羊于天下此最天下之隐忧忠臣所嚼舌不敢尽也今  皇上之谕辅臣曰屡揭忠爱稍俟次第发行夫如辅臣所请择相用人此可片言而决耳而朝野延颈又且踰时窃恐  皇上徒以是慰藉辅臣而辅臣亦遂从容不密察于泄泄之戒则天下事嗟无及矣今之谅辅臣者曰彼未尝转一殿加一官谓  皇上之不任辅臣即辅臣亦曰吾非不苦心苦口而不信于  皇上夫使辅臣不受任将谁任之使辅臣不见信又谁信于辅臣者宰相一身上毗天子下系四海之望宜皂然竖立为社稷恤无疆非苟而已也其意甚切劘辅臣然犹谓辅臣宜重任事不宜轻为去就于是辅臣亦＜锍-釒＞言臣自当任以来一善无成一筹未展  皇上虽不疑臣而苦诚未通精神未买臣不能不拊心自疑臣虽不敢展转谢责于天下而内无心膂之效外似釜鬵之形臣又不能不拊心自责自责自疑臣将谁诉况以厝火积薪之势天下事不可知风烛旦暮之身臣命又不可俟而  皇上曰稍俟次第将俟何时乎臣尝自谓论身名不但去为幸死亦为幸论分义不但不敢去亦不敢死昔齐桓公任一管仲仲且死不能劝桓公用贤图治宋臣苏洵不责桓公而责仲不当死今臣无管仲之功有管仲之任及是时不见
　　皇上所用何人而渰然以歾万一仓卒求人不审臣何以谢责于天下万世臣故曰不敢去亦不敢死也今  皇上见眼前承平无事谓守印有人事亦寻办何以多为不知人尽支吾事多补凑积废既人危乱必生一旦有急为  皇上心膂股肱耳目者谁区区一二老臣形枯影单中外缙绅志消气索呼之不应招之不来天下事有不忍言者矣大率亦推引若霖疏而若霖宋焘自是与内阁龃龉
　　○己未宴朵颜等卫夷人
　　○辛酉祀  历代帝王遣英国公张维贤永康侯徐文炜怀远侯常胤绪侍郎杨时乔游应乾分献
　　○刑科给事中周曰庠请革九门门税不报
　　○直隶巡按杨廷筠表扬节孝贞女薛氏长洲人节妇徐氏郁氏常熟人钱氏丹徒人贺氏金坛人孝子高承顺华亭人
　　○罢职文选员外蔡应麟援恩诏自白不报
　　大明神宗显皇帝实录卷之四百三十

明神宗显皇帝实录卷之四百三十一
　　万历三十五年三月甲子朔
　　孝肃皇后忌辰遣官往  裕陵行礼
　　○缓浙江织造岁运从浙江抚按之请也先是万历三十三年题派各项袍叚二万余疋料价三十八万三千余两计三分派办户四工六共办二十五万五千四百余两该省自办十二万七千七百余两共作十运每运三万八千三百余两每岁两运除完四运外尚六运未开而工部四司料银题留已尽户部京储又乏江西所借协济之数亦穷浙江抚按屡以民穷加派为忧工部侍郎刘若霖乃请宽限以纡民力每岁量停一运每运分为二班春秋角□羊进盖运缓数分则区处有方物力易集乃依万历二十四年五运分作十运春秋起角□羊之例议上从之
　　○丁卯升宣大巡抚右佥都御史马鸣鸾为兵部右侍郎右佥都御史总督宣大山西等处军务兼理粮饷时同推者刘四科李三才孙玮并鸣鸾凡四人
　　○刑部审杨致中栲杀郑光擢事光擢子道直以父四品命官既经相验乞免蒸简然犹洒刷覆验以服中故也
　　○故户部尚书贾应春孙贾名佐准入监读书
　　○庚午巡抚保定督关右副都御史孙玮以考满荫子入监读书
　　○户科都给事中姚文蔚等论税监梁永毒按臣事不报
　　○户部尚书赵世卿请点用左右侍郎报闻
　　○云南巡抚陈用宾以地方重灾请蠲各省小税不报
　　○辛未大学士赓复入阁视事先月戊午辅臣＜锍-釒＞上良久有旨以廷试屇期趣命入阁辅臣再＜锍-釒＞陈谢益陈诸时政所不可已状  上心许之也是月戊辰旨谕辅臣朕览卿奏忠诚敬慎远虑周详嘉尚弗已枚卜阁员朕知道了简任大僚及考选科道诸事俟即点简发行政府久虚廷试在迩卿疾稍愈宜即日入阁佐理以慰伫望于是辅臣遂入阁再请枚卜简用考选诸事  上甚嘉悦又谕以勉力尽职弼成化理毋怀疑畏之心
　　○都察院署院事左副都御史詹沂疏言今清明屇期  陵寝祭扫额用御史监视查故事用御史十八员迩者减至九员今在京御史除以病注籍外仅二三人无可应者禋祀大典缺焉不光宜速行议补不报先一日吏科给事中熊鸣夏亦疏言前月晦日闻会推宣大督臣集阙下者仅三侍郎一大理卿四人而已堂堂  圣朝何遽乏人至是今廷试屇期大臣读卷官旧有定数查上年登科录尚有二大学士四尚书一左都御史乃今则司马久已杜门司农尚未视事区区一阁臣未知果否趋朝傥阁臣正卿俱未出而列之试录以传天下载之史册以垂百世谓今日何如景象乎俱不报
　　○蓟镇总兵尤继先革职听勘从宋一韩之劾也所带夷丁著延绥督抚酌量安插无贻边患从督臣之议也
　　○以狭西贡市叙功荫故户部左侍郎董尧封一子入监读书
　　○壬申兵部尚书萧大亨请用左右侍郎报闻＜锍-釒＞于是三十一上矣
　　○署工部事右侍郎刘元霖以大工方兴请用尚书及左侍郎报闻
　　○升山东右布政李同芳为左布政　　○癸酉以遂安伯陈玮为后军都督府佥书管事保定侯梁世勋为右军都督府佥书管事
　　○甲戌清明祭  长陵  诸陵遣隆平侯张炳保定侯梁世勋怀宁侯孙承荫阳武侯薛濂平江伯陈启嗣应城伯孙廷勋南和伯方＜火节＞彭城伯张守忠伏羌伯毛国器各行礼
　　○原任大学士张四维嫡次孙翚补荫入监读书
　　○乙亥吏部题廷试读卷官大学士朱赓户部尚书赵世卿吏部左侍郎杨时乔礼部右侍郎杨道宾黄汝良刑部右侍郎沈应文工部右侍郎刘元霖副都御史詹沂大理寺卿郑继之詹事吴道南庄天合等十一人
　　○蓟镇密云军士缺冬十二月正二月粮借支京粮库银十万从户部之请也
　　○工部右侍郎刘元霖以大工役重请简卿贰不报　　○升工部郎中杨俊臣为云南参政山东按察使章邦翰为山东右布政户部员外曾应棨为桂林知府
　　○戊寅廷试礼部贡士施凤来等三百二人制策问曰朕惟帝王执枢立极必使天下由惟一道心惟一心书称皇建其有极用敷锡厥庶民极者圣人所定天下之趋而一其心也然有猷有为有守皇则念之矣不协于极不罹于咎者亦受而锡之福何欤岂王道荡平由之则是苟羞其行皆可近天子之光欤后世极之不遵斯有岐路有岐路斯有二心人务自全官不任事而国受其敝然则皇极可弗行欤稽之载藉有言君臣同体岂可徒事形迹者有言百官得其职则万事得其序者有言中人以上处置得宜皆与全材无异者与皇极之旨亦有发明欤洪惟我  太祖高皇帝创业垂统立教万世尝谕廷臣曰天下苦无难治第君臣同心一德一虑则庶民万事鲜有不康又曰居官者大小不同各尽其职而已昔范文正凡日所为必求与食相称有不及必补之贤人于国家尽心若此朝廷岂有废事煌煌哉真建极锡极之谟矣朕夙夜祗绎罔敢怠宁亦冀尔有位同心戮力急公忘私以匡朕之不逮而迩者人怀疑二事多因循纪纲日坠风俗日偷职业日废议论日繁岂自全之意多好于尔邦者少欤不然毋乃锡极者未至欤自今欲与公卿百执共矢乃心有俞咈无嫌猜有异同无甸域有好恶无偏陂有实政无虗谈究使上锡福下保极以庶几于荡平正直之道其何修而可多士尚扬确之毋讳毋节朕将亲览焉
　　○论甘肃斩获海虏功沙赖台吉处决枭示总镇李汶总督徐三畏总兵达云各加勋荫赐银币及诸将佐有差兵部尚书萧大亨原任尚书田乐户部尚书赵世卿以运筹各赐银币有差萧大亨加少傅荫一子锦衣卫百户
　　○江西巡抚许弘纲以守制不候代命于服阕日降一级调外申近例也会典嘉靖三年令各巡抚遇有迁秩或以忧去者必候代离任如违言官劾奏二十九年复有腹里抚臣不拘交代之议至隆庆二年复申前制督抚未交代擅自回籍者并参治许弘纲以闻父讣径归上疏自劾间言巡抚候代严于边方宽于腹里吏科陈治则等疏言弘纲引嘉靖中年之例而略嘉靖初年之文总镇一方封疆寄重万一不虞有如往年宁藩之变必难委于南赣抚臣安得借腹里以自角□羊免也急人子之私情轻国家之重寄未可以弘纲之贤过为姑息耳吏部覆上以隆庆五年辽东巡抚毛纲例服满之日降一级调外任又议以腹里量宽降调南京旨下竟依毛纲例不为腹里故宽云
　　○己卯  武宗毅皇帝忌辰遣官代祭  康陵　　○直隶巡按杨廷筠荐举隐士陈继儒继儒华亭人蚤谢青衿为古之学留心经济而澹于荣利不谈性命而渐于道德自嘉靖以来学者无先之者
　　○特许秦藩庶长子存抠封爵为郡王从秦王谊漶之请也先是万历十年礼部题准藩封凡亲王无嗣由旁枝进封者其子孙除承袭亲王外余俱依原封世次授以本爵不许加封又有庶长子改封者必妃年五十以上无出及已故乃许改封世子秦王谊漶以万历十三年封奉国中尉十四年以应继敬王加封紫阳王十五年进封秦王事俱在例后又妃年未五十存枢例不得封秦王以嫡长未建欲加封庶长为郡王以破旁枝嗣封原袭中尉之例援鲁府常德王寿鋐请敕管理府事为请然鲁府事与秦不类礼科以二事悬殊附会难通礼臣坚持不可停寝久之秦王又具疏七恳  上以情辞恳切且属首藩姑从之仍令诸藩不得为例礼科邵庶疏言国家之处宗藩体悉至矣以支属烦衍希望无厌不得已而束之于例盖例者画一之法上所不得狥下所不得借也今秦王以庶生第一子妄请郡爵知例之不可狥而渎奏不已特请御批  皇上亦知例之不可借而念其哀恳特许郡爵令诸藩不得为例臣观诸藩所观望者唯秦而已秦为戎首以破例为例则后之援例者且纷然而未有已也例为诸藩共守之法  祖制亦无首藩特异之文今日据例以却一秦其体顺其辞省他日独伸秦以黜各府其词碍于体更难乞敕存枢仍就原封俟妃年满改封世子以遵成宪不报
　　○庚辰礼臣李廷机复据例奏曰秦王谊漶系例后进封其子存枢系庶长子嫡妃年未五十傥长可建则有原封中尉之条傥庶长终立则有改封世子之典总之不得冒封郡爵臣前后两疏言之甚详  圣心想已洞烛乃以秦王固求又破例而与之臣思  皇上所约束诸藩与诸藩所听  皇上之约束而无敢轶者唯有此例即  皇上所与责报诸臣与臣等所朝夕奉持图报于
　　皇上者亦唯此例在也旧章一紊幸门日开虽视为一时之权宜而其末流有莫知底止者矣毋使天下后世谓藩封之坏自臣等而始是臣等所不禁为此喋喋也疏上俱不报
