<!-- { "loadSidebar": true } -->
　　○兵科给事中张应登奏房山县及福建绍安县长泰县各强盗劫掠情重宜行严究部覆各县官参罚降革重刊处例增入捕盗条格之内以便遵守从之
　　○以京城内外巡捕任大同为神枢营副将
　　○以提督操江都御史邵仲禄为巡抚江西都御史
　　○以协理都察院右佥都御史宋仕任巡抚应天都御史
　　○以山西按察使成逊为顺天巡抚
　　○以山东左参政张之屏调狭西右参政
　　○以协守大同副总兵倪尚忠为镇守保定总兵官
　　○癸卯兵部奏边镇地方多事史车二酋窥犯叶梦熊速赴甘肃任事狭西事务交与魏学曾暂管即催沉思孝赴狭西任事王世扬赴宣府任事候代巡抚贾待问郭四维严加经理从之
　　○甲辰以简讨敖文桢补日讲官量升右春坊右赞善与韩世能一体供事
　　○吏科都给事中钟羽正劾礼部侍郎韩世能之眊鄙总督蓟辽蹇达之贪懦大理寺少卿杨四知之险秽洪声远之庸昧均当罢斥章下吏部
　　○兵科给事中王德完极言大理寺少卿杨四知附势反覆险秽攘官法当罢斥章下吏部
　　大明神宗显皇帝实录卷之二百四十
大明神宗显皇帝实录卷之二百四十一
　　万历十九年十月癸巳朔以孟冬时享
　　太庙遣公徐文璧恭代侯吴继爵伯毛登分献
　　○颁二十年大统历日于天下
　　○以右通政孙矿为左佥都御史协理院事
　　○以浙江左布政蔡国珍提督操江都御史
　　○以管延绥左右营游击吴显为延绥东路参将
　　○以广西柳庆参将卢鼎臣为广东雷廉等处参将
　　○时在京军官听信流言谓各官俸粮议行裁减群聚入长安门内欲候辅臣控诉适遇工部尚书曾同亨遂行鬨嚷兵部尚书石星至方传谕角□羊散因自陈失职乞赐罢斥其把门指挥官不行拦阻致令闯入并乞罚治  上令石星安心任事五府堂上官及京营总督与该科俱着回话守门官着法司提问○辽东总兵宁远伯李成梁以人言求去位不许
　　○甲午  孝洁肃皇后忌辰遣豊城侯李环行礼
　　○尚书曾同亨以武弁围嚷乃其弟乾亨阅视大同条陈内有减俸粮一节各官传讹遂欲洩忿乞将原疏播示并求去位不许
　　○户部尚书杨俊民覆两淮巡盐御史徐图条议一复掣挚以禆□课一清额地以疏盐法一稽食盐以杜夹带一禁罔利以通壅滞一恤茕独以重盐筴从之
　　○户部覆辽东阅视督抚等官会议国计军需等事一议核造报凡侵欺银榖俱勒限追完造报实数一议支布花辽左孤寒布花难减又有应领胖袄准改折色给军自置布袄更为利便一议查积贮凡官仓义仓预备仓所贮粮米照旧存留以备赈恤一饬经制辽镇主客兵饷银以六十二万四千三百八十两零为经又将辽阳□税并裁革各衙门公费尽角□羊广宁左库其草价苇炭等银为接济降夷新官俸赏支用听管粮郎中通融支放着依议行
　　○兵部覆奏扯酋归巢一事在狭西总督魏学曾则称扯酋部落虽归阴留精兵二万于嘉峪关欲助火真入寇是宜题兵暂驻靖虏兰州视西事缓急再为移动在宣大督抚萧大亨则称扯酋套虏东归甘固似属无事惟宣大贡款未定宜令经略郑雒将前选带兵马遣归宣大以备叵测夫扯酋所部不过二三万人既云东归则不应留兵经略既议防虏狭西则不得遽归宣大湏远行侦探扯酋果留兵则郑雒叶梦熊务详慎战备果火真远遁则狭西各镇俱付学曾而郑雒还归宣大仍移咨萧大亨遣忠勇通官径入虏巢面谕扯酋令撤回多兵勿自坏款并取真正番文实报有各行已私哨报异同合宜重惩以一法守得旨扯酋已就东归郑雒原带人马俟西事平定掣回宣大其将领传报虏情互异明系迎合误事匪轻以后如有这等各督抚官从重参究
　　○乙未日讲官左侍郎韩世能以钟羽正论劾求去不许
　　○丙申原任大学士王锡爵求终养不许
　　○以  中宫千秋令节赐二辅臣上尊珍馔
　　○  上谕吏兵二部曰近来新进后生得司耳目之职全不持公心专以挟私报复妄逞胸腹三五成群互相攻讦淆乱国政不胜不已是何景象且为本兵正当镇静以宽夫叠石之冈势非不峻而草木不茂金铁之溪水非不清而鱼鳌不生前日各卫军官諠哗禁庭是何法纪都本当重处恐伤国体还着吏兵二部都察院一体申饬今后再有这等该部院指名参来重治罪不宥故谕○大学士王家屏上疏以政体不可不宽而国法亦不可不肃今各卫原役群噪禁庭窘辱大臣如敕谕所云是何法纪则骄悍有不得不惩疏纵有不容不戢者是未可尽以摘发为挟私振刷为峻厉也但令正直之内常存忠厚之心严毅之中无伤宽大之度则公是与公非并著国法与国体并伸矣
　　○以提督四夷馆太仆寺少卿刘希孟升通政司右通政
　　○以山东右布政范谦任太仆寺卿
　　○以刑部主事杨植升山东佥事备兵蓟州
　　○以原任湖广道试御史刘芳誉复除湖广道试御史
　　○以浙江右布政刘应鳞补浙江左布政
　　○户部覆宁夏巡抚党馨条陈一议边垣亟修要紧山口以遏虏冲一议钱粮责成抚臣查报以杜积逋从之
　　○丁酉以刑部主事王大谟升南京提学佥事
　　○以京城巡捕左参将宋三省任提督京城内外巡捕官署都督佥事
　　○戊戌山丹卫地震坏城
　　○以山东按察使张更化升山东右布政
　　○以浙江嘉兴府知府王贻德升河南副使
　　○以原任浙江右布政王应龙复除原职
　　○兵部覆阅视科臣李汝华疏称河西非战不安积习拘挛宜破若罪人未得国威未伸积弱未起元气未固经略有未得息肩者至四镇之事魏学曾已身任之必使遗孽尽歼流虏尽逐凡剥军媚虏积弊一切祛除非特以大虏一归遂为完策也  上曰河西地方疲劳已极着经略悉详议务贻久安该镇督抚官仍期加意拊绥以苏重困毋得踵承宿弊玩寇殃民
　　○兵部覆蓟辽总督蹇达揭称夷情势已结聚计必窥犯蓟东凡主将客将各宜调遣应援宣大闻警即赴怀来保护  陵寝保定闻警径赴通州防护京通若东虏犯蓟其辽西宁前兵马一面入援一面捣巢牵制毋得自分彼此得旨蓟镇为  陵京近地边防军令委宜倍加谨严这分布将领调度节制事宜着该镇督抚亟行申饬仍行宣大保定督抚等官闻警星夜赴援毋逗遛观望致误军机其京营总协大臣亦湏悉心筹画以图防守
　　○兵部尚书石星奏曾乾亨裁冗员以节经费一疏原不为京卫官而言乃郎中张国玺出示安众而语涉糊涂众情疑畏致谇语责臣大损国体皇城把总陈忠秦瀚职司门禁全废巡守宜俱罚治而讹言起事之人尤宜重究以正法纪至御史顾龙桢言臣革弊太速厘害太骤委中臣病亟赐罢斥以为不肃军职之戒  上优答之令供职如旧
　　○  上以御史傅光宅谓抚镇更调繁数欲降敕宣谕吏部稿下到阁大学士王家屏等具疏言尚书陆光祖老成练达鲠介精严其进贤退不肖之心真有夙夜匪□忄角羊□者但综核太锐故更置稍频乃其意则为公而不为私任怨而非任德也若颁降纶音特加戒谕不惟隳其任事之心将难居表率之地乞停止敕谕庶天言不至亵玩国体共荷优容也
　　○时三吴四五月间霖雨连绵低田尽没至七月霪雨几昼夜有村落尽洗不留一家者有举家流溺不遗一人者御史甘士价上＜锍-釒＞漕粮诸改折色起运少赐蠲停渰没加意赈恤部覆将各项钱粮内应徵应停应折应蠲开款晓谕俾小氓稍沾赈恤之政其苏松常镇等属各分别被灾分数改折免徵有差着依议行
　　○建州卫女直夷人进贡以恭顺侯吴继爵待宴
　　○敕成逊速赴辽东任总督事杨植速给凭任兵备事以蓟镇告急故也
　　○副总兵管宣府东路参将事李如柏准回籍餋病以角□羊生补其缺革宣府南山参将靳雷回卫以孟尚义补之
　　○寿州霍丘县甘廷谏以赃私革职为民从御史高举请也
　　○庚子蓟辽总督蹇达以人言恳求交代去位不许
　　○以太常寺少卿朱来远为提督四夷馆太常寺少卿
　　○户部侍郎石应岳调南京用从御史周盘言也
　　○以山东右参政管运使事甘一骥补河南右参政
　　○蜀王捐银一千两助充军需  上诏褒嘉之
　　○兵科给事中章尚学上疏言御虏不出战抚两策议论之兴自河西始则一议论尊责成诚方今之急务也盖郑雒之意主于抚报雒者或过为平定之词魏学曾之意主于剿报学曾者或过为生事之说所以有虏归不归之纷纷也宜令郑雒回宣大行事魏学曾任其便宜庶事有责成而议论亦从此息矣
　　○辛丑  上敕兵部曰朕览蓟镇边报虏警势甚猖獗李言恭奏疏各门派拨军马各守信地朕心惊悸兵部便马上差人传与该镇督抚镇巡等官分布军马严加堤备贼夷入犯要相机截杀制胜万全及在京总协等官一体严加备御务保无虞故敕
　　○命翰林院编修袁宗道简讨杨元祥编纂六曹章奏
　　○以原任凉州副总兵陈霞任京城巡捕左参将
　　○壬寅以皇子诞生赐辅臣王家屏等银两有差
　　○大学士王家屏请章奏已票未票者早赐批发勿复壅滞
　　○以贵州左参政王时槐任南京鸿胪寺卿
　　○以湖广右参政郭棐任山西按察使
　　○户部覆阅视钟羽正奏称宣镇兵马务求精壮老弱残惫者清汰逃故倒失者扣除市赏坚持定额秋成发银籴贮至于屯田成熟者照例徵粮荒芜者召人垦种盐□上纳粮草稍宽时估勿令包赔各管粮官先将样米呈道方准收纳积贮多者通融匮乏处支放浥烂拖欠者尽法追补俱依议行
　　○戎政尚书张国彦言东西二虏谋犯蓟镇必有奸细潜入探听宜通行内外衙门凡有诈降人口及假妆僧道乞丐等项踪迹可疑之人擒拏审究从之
　　○署兵科都给事中章尚学以武臣围嚷上疏请罪着罚俸一年余罚俸六个月
○兵部主事王士骐奏辞赐祭葬缴还工部备葬价银以祖忬冤陷大辟父世贞遗嘱祼身附葬穴旁不忍别茔故也得旨赐葬系朝廷恤恩不准辞○吏部覆科臣钟羽正条议科中事宜内有以二司为左迁南京为凉局者盖缘近年六科惧当外补移疾告归甚非政体自今非真病不得请告中外南北通融酌升至堂上赴科画本系出王章惟晏房坐次相应仍旧制曰可
　　○户部都察院会议景府遗下庄田先年奏钦依查给  潞府管业乃今地亩半失原额租收比昔较少  潞王具奏请勘诚有不堪欺隐霸占者合将庄房委官公勘租课实徵角□羊纳其钱粮分派二十五州县者加意催督角□羊送从之
　　○南京工部尚书衷贞吉以老病求去位不允
　　○兵科给事中章尚学奏武臣鼓噪乞究为首与主谋之人以伸法纪从之
　　○兵部以经略尚书郑雒所奏按察使石槚参将曾光祖等新收番族工巴等一百二十四族各愿中马九百五匹石槚先升俸一级各官优叙从之
　　○防守永宁堡指挥南凤鸣纵军赶虏遗落牛羊被虏杀死经略郑雒上其事部覆凤鸣故违军令宜行巡按御史提究以后防哨官军有下墩远探挑衅生事者严法惩治从之
　　○兵部奏四川斩获白泥杨柳等番宜将差来韩邦宁等引至御前宣读捷音并赏奏捷员役衣服从之
