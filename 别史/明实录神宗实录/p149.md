<!-- { "loadSidebar": true } -->
　　○甲戌南京户科给事中傅作舟条上时政四事一议部差考核之典以一法守谓户工部司奉差回部者俱经节奉明旨考核此定制也乃芜湖仪真抽分及管庐州主事俱干系钱粮重大两年内奉差往返俱经臣批限销限卒未闻该部考核甚非所以一法度而肃官箴宜严行申饬令南京工部查议以报庶姑息者无所容而人情整肃矣一议僧道盘诘之法以清盗源谓此辈骁悍亡赖挟有盗资而鱼集鸟翔易于哨聚唯赖地方官觉察而驱逐之宜申严罚格凡盗贼失事地方官照常处分若内有游食僧道即以平日盘诘疏虞重加降斥一议淮安榷税之繁以惠穷民谓淮设有四税乃一时权宜之计旧只本府委官查收今则创为四税府剥削无厌怨咨莫控宜行彼处抚按官查议禁革仍裁一切供应冗费以宽无艺之征一议商仓浥烂之苦以恤卑官南京仓粮积贮甚多官攒守支年久因耗米减尽正米亏折仍旧追赔多有苦累至死者宜行彼处查议前项亏折果有侵欺尽法无贷如系浥烂应比例开销其五年以外耗米酌量折筭且仓有高下米有蒸籼宜设法拨兑庶陈腐者得以＜锍-釒＞通而卑官不致困累矣＜锍-釒＞下该部各如其议酌覆从之
　　○升宣府北路独石马营参将李如楩为左副总兵协守本地方
　　○乙亥  孝宗敬皇帝忌辰遣隆平侯张炳祭  泰陵
　　○丙子复除原任礼科左给事中汤聘尹为户科左给事中
　　○改宣府万全右卫左参将张刚于独石马营
　　○命挑浚白沟河以便运船从科臣王道成请也
　　○敕浙江都司佥书王三锡兼理漕务
　　○戊寅  太祖高皇帝忌辰  奉先殿行祭礼
　　○己卯户部因差主事侯世卿往管淮安府常盈仓遂请照各边管粮例将本仓及徐州临清德州天津管理主事俱以三年为限久任以便责成  上既允之因谕该部以先年淮凤二府地方荒芜人民逃窜抚按题设佥事一员经理开垦招抚有旨令三年后差官阅实凭为殿最今已逾期如何不核成效既而部题谓节奉钦依候彼中抚按官举劾奏报庶阅视有据今册报未备难以奏闻恭候命下或咨行催取或不待册报迳差科道官一员往勘  上以近来朝廷功令各抚按官通不着实奉行曲庇属官扶同欺罔其奏缴文册不过纸上虚文何足凭据乃命差忠实明敏司属一员严查以报越日部题以郎中梁承学往遂赐敕书关防以行且严谕查勘不实朝廷别有访闻一体并治
　　○铁岭新募军三千发饷银一万六千七百余两给之且定为年例增入主兵数内○祭都城隍之神
　　○闽浙广三省多倭奴出没海上虽时有斩获而浙之南麂诸洋与广之抱虎诸处尚有屯泊者因饬两广总督刘尧诲浙江福建巡抚吴善言耿定向各严督将领防剿之
　　○改大同东路左参将李浃于宣府万全右卫加以副总兵职衔
　　○庚辰  仁宗昭皇帝忌辰遣定西侯蒋建元祭  献陵
　　○铸给福建清军驿传道兼管福州兵备道关防
　　○撤蓟昌二镇防春兵马旧例撤期在夏末以多闰月念各兵劳于久戍故先一月以休其力以甘州左副总兵王国勋充总兵官镇守山西
　　○赐原任南京礼部尚书裴宇祭葬如例
　　○辛巳
　　上初御文华门视朝以广西大捷遣定国公徐文璧等祭告  郊庙鸿胪寺宣奏捷音收回脯酒赐三辅臣
　　○壬午遵化县地震至戊子方止每日俱数次
　　○升定州领军游击朱永祚为左参将分守大同东路
　　○癸未巡按直隶御史李栻以春防事竣奏别各营路将领功罪俱如议赏罚之
　　○四川金川寺演化禅师差都纲等赴京进贡宴赏如例
　　○叙剿平广西十寨功赏总督刘尧诲巡抚张任总兵王尚友各银币有差
　　○辽东鸭儿匮擒获贼属男女一百六十名据法俱应死总督梁梦龙奏从轻拟发各营军丁抚养从之
　　○裁革  显陵百户张仁等二十人仍存留旗枝百二十四名供役
　　○乙酉升河南都司佥书李维为定州领军游击
　　○丙戌皇极门上梁遣工部尚书曾省吾祭  后土之神○丁亥升狭西副使曹子登为苑马寺卿张九一为右参政俱本省
　　○命右军都督府掌印定国公徐文璧掌后军都督府事
　　○总理河漕潘季驯奏复漕河旧规六月初旬于通济闸筑坝九月初旬开坝下所司知之  戊子以修山西利民神池偏头三城工完赏参政萧大亨等银各有差
　　○己丑复除陆万钟为浙江道监察御史
　　○命前军都督府佥书太子太保恭顺侯吴继爵掌右军都督府事
　　○庚寅入伏者每日于午门前与百官吃香薷汤至六月二十二日止
　　○工部奏请复旧规以清街道列为六款一＜锍-釒＞河渠以通水道京城北有海子南接玉河桥东有泡子河西有河漕各街俱有长沟中城有臭水塘此皆水道脉络今多壅塞且有侵占者乞逐一清查给银开浚一复护墙以重保障都城内有拦马腰墙已护城外有沿濠河墙以护濠今悉坍圯且有踏成衢占城圃者宜以三年为期估计修复一议垫砌以平道路朝阳门一带粮运经繇宣武门大街车马蹂践日久成坑宜令本部督五城分垫一别朝市以肃邦畿棋盘街并正阳桥贸易者不许搀入禁牌之内一申旧例以防侵占凡军民盖造房屋必先呈报街道员外郎查无侵占方许兴作一专统摄以便责成请重管理街道事权得督察五城兵马之勤惰而责成功  上命着实奉行
　　○辛卯升户部广东司郎中岳凌霜为狭西副使
　　○两广总督刘尧诲广西巡抚张任巡按胡宥奏议十寨善后事宜一设三镇以重弹压八寨地形四寨官难制服应照古田三镇事例以周安古卯为一镇思吉古钵罗墨为一镇都者古蓬剥丁为一镇均其田里各建一城设土巡简守之总于思恩参将而隶于宾州一屯三里以树声援三里地形险要实为八寨门户先年议改思恩参将驻劄于此以资弹压因兵数未足城垣未缮署舍未葺而止今既值荡平宜定原兵之数令参将移驻居中坐镇增兵筑堡互为声援一分信地以重责成贼寨虽平镇城虽设然漏刃之余孽尚怀反侧新集之兵力未足备防宜令参将李应祥统领标兵调度倪中化等各画地分守残贼投生者就便安插不听约束者即行擒治一迁卫所以振武威南丹卫先年增议政于三里已筑有城后因移入周安寨事复中止宜照原议将该卫见存官军移于三里与参将同城仍建造卫所衙门量给迁家银两使兵力合聚以成居重驭轻之势一议屯田以瓦优恤南丹卫既移住三里则各里残破之地不拘军屯民产割自杨渡水为界尽作南丹卫屯田尚存残民亦难准充为耕兵人给田三十亩岁纳子粒六石三年之后方照数开徵一开道路以通险阻谓寨贼所恃为梗者以四面阻山人迹不到今巢穴虽平而险阻如故宜开阻塞令庆远宾州途迳可达招募土民设堡屯种使思恩三里声势连络往来之人迹既通而负固之隙穴自杜一议钱粮以裕经费谓善后合用等费为数不赀而西粤贫瘠之地措处甚难宜就大征支剩兵饷内凑给初年之用次年则于本省续获盐利及府江兵备道节缩年例饷银内通融给发如不足则严追两江各土府州司应角□羊折粮补支该部如议覆请皆报可
　　○命新建伯王承勋佥书前军都督府事
　　○江南副总兵杨文犯赃谪戍边卫
　　○贵州麻哈州土同知管州事宋珠纵子犯大辟革其任易以流官令其子孙以州同知职衔于都司府办事不许干预州事
　　○甲午
　　穆宗庄皇帝忌辰遣固安伯陈景行祭
　　昭陵
　　○乙未总督仓场汪宗伊开浚白河以省起剥之费下之所司○浙江温处地方擒获生倭一十二名斩首一十一级抚臣吴善言以闻
　　○丙申升浙江宁波府知府游应乾为两浙都转运盐使司运使
　　○祭  中霤之神
　　○丁酉改户部尚书总督仓场汪宗伊为南京吏部尚书
　　○都察院覆山东抚按何起鸣钱岱劾奏江西布政使吕鸣珂浙江按察使李承式严州知府杨守仁淮安知府宋伯华宁州知州陆宗龙违例驰驿得旨清查驿递明旨禁敕何啻三令五申昨  圣母特遣皇亲为朕祈嗣亦俱给与路费不用一夫一马为臣者乃不体朝廷德意抗违明旨玩法殃民本当重治姑从宽处吕鸣珂李承式各降三级杨守仁宋伯华各降六级调用陆宗龙革职为民经过有司驿递阿奉者抚按官提问具奏
　　○定江北积谷额数庐州府一千四百石淮安府一千五百石凤阳扬州二府一千八百石著为令
　　大明神宗显皇帝实录卷之一百终

大明神宗显皇帝实录卷之一百一
　　万历八年六月己亥朔裁革宣大威远参将及广灵大山口守备
　　○庚子以户部左侍郎刘斯洁署总督仓场事
　　○辛丑升福建左布政使劳堪为都察院右副都御史巡抚本处地方
　　○升狭西右布政使张国彦为江西左布政使
　　○山西抚按高文荐黄应坤清查该省均徭里甲等项公费奏省太原平阳潞安三府泽辽沁汾四州并所属岁额五万四千四百余两上令吏部纪录叙用
　　○癸卯升河南右布政使张天驭为福建左布政使
　　○增临清各卫军上班月饷与平山济宁等卫同照原额加三之一
　　○定浙江积谷额数嘉兴府三千石绍兴府二千五百石金华府一千八百石杭州宁波温州三府各一千五百石处州府一千二百石湖州台州衢州严州四府各一千石著为令
　　○裁革三河霸州守备及长峪城提调并密云遵化永平三府武学提调各一员
　　○录辽东红土城及永奠二次功李成梁世袭伯爵梁梦龙荫一子锦衣卫百户周咏荫一子入监读书其余各升级有差
　　○河南荆门州系囚逸久匿不报命禠本州署印同知黄其晖职下抚按问拟并究处该通官○甲辰以淮安府安东县田荒民逃准改折漕粮俱于该府铸钱余利及军饷商税并该县运军行月粮等银抵解其本色暂借修河漕米四千石限三年后带徵补还
　　○裁革庐州府麻阜镇把总一员
　　○乙巳新制宝纛龙旗司礼监奏令工部日拨人匠助役该部以皇极门及府第等处工作方殷别无人匠堪拨只议进银助工上以工役浩繁着并银免进  丙午  上以近来边腹地方兵备守巡及武职参游等官添设太多非旧制着各抚按会议裁革以称朝廷省事尚实至意各省因会题应裁方面官山西宣府怀隆兵备副使一员河南总部京粮右参政一员督粮左参议一员睢陈兵备一员山东督粮左参政一员总部京粮左参政一员分巡东兖道佥事一员狭西督驿传左参政一员屯田水利副使一员浪庄兵备一员甘肃太仆寺少卿兼佥事一员广西督粮右参政一员永宁兵备副使一员四川督粮右参政一员水利驿传佥事一员叙泸兵备佥事一员广东督粮左参政一员湖广屯田水利副使一员江西饶州兵备副使一员佥事一员俱请裁革报可
　　○太原地震
　　○赐播州故宣慰使杨烈祭葬从其子杨应龙请也
　　○升都指挥同知李如柏为游击充总督标下坐营官
　　○丁未升浙江右参政龚大器湖广按察使徐节俱为右布政使大器河南节狭西
　　○武定侯郑昆卒赐祭葬如例
