<!-- { "loadSidebar": true } -->
　　○兵部题覆宣大督抚吴兑等＜锍-釒＞大约谓青永二酋并布宣府一镇所市马三万匹较之初议已踰数倍虏欲无厌又欲比照顺义马数为请若遽以三万为准则虏必求增唯当□  上年过多以折其意而临时操纵无过三万欲苏军困则变夷马必从轻估价其该镇市本不足宜将每岁年例客饷银照额全发并各军以前所欠马价概为蠲免从之○工科给事中王道成言两河修筑遥堤未成徐邳旧堤守宜查万历四年该河臣傅希挚议设堤夫三千七百名每三里建一铺一里用十人而使管河官画地分督水消则随处帮修则并力防塞此亦支持终岁长计其后官夫不复省视遂贻河决之害宜于旧堤按铺责成防守从之
　　○升河南归德府知府赖廷桧为山东副使整饬天津兵备
　　○命毁天下书院原任常州知府施观以科歛民财私创书院坐罪着革职闲住并其所创书院及各省私建者俱改为公廨衙门粮田查归里甲不许聚集游食扰害地方仍敕各巡按御史提学官查访奏闻
　　○上以虏酋款顺恐边臣弛备遵  先帝明旨遣科道官阅视边务用以儆惕人心振兴颓废时给事中李廷议奏言差官糜费劳扰无益  上谓廷臣妄言阻格罚俸半年
　　○己巳贵州总兵吴国以贪纵欺冒被劾革职
　　○发遣将官黄道朱甫等戍边黄道系广东罗道中路守备抚驭无方及朱甫克匿军粮致激倡乱俱犯堤备不严抚驭乖方致有所部军人反叛者律
　　○诛妖犯王铎等散其党铎系武成中卫舍余幼为僧后还俗师事妖人林福左臂疤痕似半边月形脊背多白点如星肋下白点形如北斗腿上有三黑子自称天地三阳会首又盖三阳殿造混元主佛三尊傍列伪封蔡镇等为三十六天将掜造妖书违法器物煽惑男妇六千余人以度劫为名事觉伏诛
　　○庚午辅臣居正题  圣躬偶有违和请暂免朝讲纳之时  上方患疹　○朵颜并泰宁等卫夷人朝贺  圣寿节赐宴如例
　　○遣尚书潘晟祭  至圣先师孔子
　　○录督理修筑寍镇边墙城堡功赏罗凤翔解学礼等有差
　　○以河南赵府宗室载坋火□厚燇任情私娶违例请名又霸吞绝产谋并宗粮恶为相讦有乖敦睦革载坋冠带罚厚燇俸半年其＜木右＞椳等扶同甘结罚俸三月仪宾王攀构讦宗亲着抚按提问
　　○叙辽捷大小文武功次赏李成梁银一百两蟒衣一袭梁梦龙周咏及本兵方逢时郑雒各赏银两表里有差并张宗功唐朴李如柏等十四名高自亲等八十余名各赏银两有差○壬申兵部以云南按臣条陈事节参详抚镇王凝等会议其一略曰夷俗难绳汉法今欲给还印牌颁赐历日无故传檄徒惊疑耳且缅甸印牌见贮永昌思个印信久已追夺俟其来归请给请继亦为非晚二云三宣与腾越相去不远展转矫诬乃其恒性今已收之困踣曲与招携固不必许以声援啖以赉予唯当薄示羁糜自足安枕三云夷方兴筑财力俱难止将腾冲要害增堡增城其三宣等处各从其便更当时加简谕以示招徕俾其乐于效功外杜侵轶四云积谷招兵宜将饶死永远军犯发充本境准募土著分投屯操五云通夷之禁固宜严而违禁之条尤当分别轻重若关给文引恐易生事端惟当时加盘诘杜绝奸人至于重大夷情毋得隐匿不报六云夷官承袭惟腹里司分照旧输纳其六慰三宣等处量减其半有贫无力者尽数免徵并预造文册裁省覆勘七云思个果能款贡即宜与题请冠带承袭其木邦罕拔原系内属近稍惊疑惟徐图抚谕大都欲详内略外治以不治其于殊俗夷情为稳妥简便从之
　　○升兵部职方司郎中项笃寿为广东左参议分守惠潮
　　○癸酉狭西巡按御史赵楫奏虏王部落盘据西海地方军民不便宜及时传谕抚处严敕堤备纳之
　　○宥贵州降夷等罪赏巡抚何起鸣夷民光赛光见蜡谢军凹等负固流毒有年闻抚归附与长牛阿田等寨诸夷并毛口陆坠四大寨夷民各认纳粮马兵部题何起鸣抚处之功故有是命　○蓟辽总督杨兆巡抚陈道基奏蓟州等卫所关营屯地岁减屯粮草束折色军饷银乞行除豁不许部覆奏内屯地所减岁饷八万八千有奇但据御史郑宗学勘查参政辛应乾覆查之止少银四百余两且自万历元年四年两经阅视未有言反抛荒屯粮曾不三年岂应亏饷至此年来又有增垦粮银前项地亩原非不堪耕种中间岂无豪民奸猾旗甲欺隐掜报若据将欠粮尽豁则前项抛荒屯地永无开复之期而侵没诡计终无首正之日矣于是命查各该屯地将增垦徵纳屯粮三百四十余石地亩增银六十余两逐年抵补其抛荒等地共一千五百四十余顷行各兵备道严督掌屯等官各率屯军设法开垦耕种补纳○行天下武举乡试条格
　　○乙亥  仁慈懿安皇太后圣节赐三辅臣上尊珍馔
　　○苏松常三府节年退换绢布罪坐奸徒包揽侵盗管验官陈应荐上以其狥私听嘱命照罢软例闲住
　　明神宗显皇帝实录卷之八十三
　明神宗显皇帝实录卷之八十四
　　万历七年二月丙子朔辅臣张居正等题先该礼部题请皇上躬耕耤田已奉钦依择于二十五日行礼昨奉  圣谕以圣躬出疹欲服药静摄出疹之后最忌风寒伏望善加珍摄耕耤之礼改于明岁举行  上纳其言
　　○丁丑赐海西者剌等卫进贡女直夷人等宴如例
　　○命勘定长定堡杀夷功罪兵科给事中光懋追论辽阳车营游击陶承喾往日长定之捷邀功生事谓所杀夷人阿丑哈等原近边属夷后为土蛮部落因偷土蛮牛羊事觉惧罪于六年三月十四日率众来降十七日陶承喾假以犒赏号召掩其不备而捶杀之宜坐以杀降之罪上命巡按御史安九域勘明具奏部覆谓按臣之议欲重陶承喾之罪者恶杀降而惩侥幸也但东虏侵掠岁无宁日骄悖凶恶乃我世讎拥众住牧志图叵测虽有来降之言乃为误我之计在督臣梁梦龙则云杀之足以伐谋在抚臣周咏则言陶承喾贪功袭贼情或有之若云真正投降终无可据陶承喾侥幸成功诡谋侈捷复冒升赏据法追论亦云惩侥要以国体兵机殊有关系在承喾固不足惜然此声一传群酋鼓掌阃外之威不折自催甚非所以劝将帅而鼓军士也请夺其职从之其一时各官应叙功者马卫都王有臣等三十七员俱革原任升职级梁梦龙李成梁周咏俱准辞原加恩典唯另议新功叙录所给各军犒赏俱免追夺○升户部山西司郎中刘思中为山西佥事驻劄宣府管理西南二路命筑大同镇屯堡敌台计屯堡二百五十七座敌台一千二十八座分为三等以临边取冲虏所必至者为一等预先修筑稍近边界虏所不至者为一等次之附近腹里去边稍近者为一等又次之其大同镇城之南关左卫亦照议修理从督抚侍郎吴兑等请也
　　○升河南左参议张尧年为广东副使四川佥事王来贤为广东右参议调山西佥事管理永寍兵备季遐龄管理代州兵备升云南佥事叶宪为河南左参议
　　○癸未辅臣张居正题文书官口传
　　圣母慈谕前因  皇上出疹曾许僧人于戒坛设法度众今  圣躬万安宜酬还此愿窃惟戒坛一事奉有  世宗皇帝严旨禁革彼时僧人聚集以数万众恐有奸人乘之致生意外之变非独败坏风俗而已隆庆以来僧徒无岁不冀望此事去年四月间游食之徒街填巷溢及奉  明旨驱逐将妖僧如灯寘之于法然后歛戢今岂宜又开此端窃惟  圣躬康豫合无敕下礼部遣官告谢  郊  庙  社稷益助洪庥斯名正言顺神人胥悦何必开戒坛而后为福利哉＜锍-釒＞入事遂寝
　　○赐海西古城等卫进贡女直夷人等宴如例
　　○定蓟永密昌等四镇额饷银数蓟州五十七万二千一百一十两零永平镇三十三万四百一十五两零密云镇五十二万九千五百六十一两零昌平镇二十二万六千八百五十两零
　　○户部籍奏各边盐价以专备客兵及岁用之不敷者
　　○甲申祭  三皇于  景惠殿
　　○赐朵颜泰寍等各卫入贺进贡诸夷彩币如例仍制敕给回
　　○乙酉孝贞纯皇后忌辰祭  茂陵遣武靖伯赵光远行礼
　　○大学士张居正等题臣等题重修  大明会典钦奉敕谕随开馆纂修间看得各衙门事例惟礼曹为繁国家典章亦惟礼制为重近该礼部将所纂礼曹事例呈稿臣等仔细参详国家典礼如仪制秩祀者皆出  祖宗列圣亲裁至精极当分类编录足垂永久惟宗藩一事条例最繁前后参差不一至嘉靖四十四年始定为宗藩条例一书比时礼官亦自以稽考  累朝典制斟酌损益既殚厥心矣然以臣等愚见揆诸事理尚多有未当者推原其意徒以天潢支派浩繁禄粮匮乏而宗室之冒滥滋多不不得不严加裁抑顾集议之始未暇精详中间或减削太苛有亏敦睦或议拟不定襄所适从或一事而或予或夺或一令而旋行旋止或事与礼舛窒碍难行或法与情乖轻重失当徒使奸猾得以滋弊有司无所持循略举数端可知其概如亲王乐工二十七户乃  高皇帝所定载在会典盖以藩王体尊燕飨皆得用乐不独迎接诏敕为然今概从裁革此减削之太苛也又如亲王故绝既许之继封以重大宗又云必亲弟亲侄方许请继及查例行之后亦有不系亲弟亲侄者此议拟之不定也又如郡王初封者爵秩虽同然有  帝孙王孙之异亦当视亲疏以为差等今后房屋等项一概停给则亲无隆杀矣又今文官三品以上皆得给与祭葬郡王体亚亲藩乃许选继擅婚庶人名粮止给五十石而罪宗庶人乃得七十余石又历世不减则恩纪失伦矣又如郡王与亲王同城住居故绝者止以本等官职奉祀而另城郡王故绝者其子又得世授镇国将军此事同而例异者也又如擅婚子女不定年限概从查革有一府而至数百位者于法不可不尽革不革则又废法此厘革之无序者又如郡王故绝与以罪革降者事体原自不同其册印亦当分别进缴今乃概从缴夺此混施而无别者也又如滥妾及花生传子女冒请名封将保勘宗室通行革夺长史等官俱问发边卫充军及流官寄籍奏请选婚者革退另选将被选之人发边卫充军遇赦不宥此立法之太严者也诸如此类尚难悉数夫令以布信数易则疑法以防奸二三则玩见今该部处置宗藩事情悉用比为准似亦未为大害但欲勒成简册昭示将来则□考求国体审察人情使情法允协裒益事宜乃足垂万世不刻之典今观其例仪实多未妥臣等不敢以臆见擅为更定照得万历四年六月内礼部题请奉旨这宗室滥妾所生子女于例已不许请召请封乃主今改姓易籍发为编民殊非情理之当见今重修会典此等条例都着议拟停当改正行合无敕下礼部遵照前旨将前项条例再加斟酌并上请  圣裁著为宪令然后开送臣等纂入会典庶法以画一万世可遵矣得旨礼部看议来说○以年例升湖广道御史唐本尧为浙江佥事江西道御史胡时化为河南佥事刑科给事中王胤祥为河南佥事云南道御史房如式为山西佥事湖广道御史沈楩为四川佥事户科给事中田乐义为四川佥事升狭西左参议解学礼为狭西副使整饬固原兵备原任广西右布政使李凤原任云南右布政使林一新原任江西分守南昌道左参政郑一龙俱年老致仕
　　○命修筑广宁镇城垣折补增高限三年报绩从总督梁梦龙请也
