<!-- { "loadSidebar": true } -->
　　○戊寅大学士赵志皋等条上修省实政一下诏罪己并戒饬百官查得嘉靖年间三殿火灾  皇祖世宗皇帝曾下罪己之诏颁示天下今宜仿而行之又  累朝或遇灾眚多戒饬百官共图修弭庶上下交警乃弭灾首务也一简发章奏近日各衙门本章多留中不发以致事务停阁官曹空虚夫六部分筦大政昔人比之喉舌一时气息稍窒身体岂得安宁故一官久缺不补则推积弊蠹者不知几何事一事处断未了则牵连墨累者不知几何人此乃郁群情伤和召灾之大者仰望  皇上清心励精将吏部屡次推升官员及各衙门奏覆章＜锍-釒＞一向留中者尽数简发使政务不致壅滞百司得有遵承一简拔淹滞夫仁贤不信国且空虚忠直沉沦邦其殄瘁迩年海内降谪罢废官不下六七十员近日两月内遂黜降至四十余员或因一事之差而概斥或因一人之累而连及其情实多可原宁可终弃凡昔淹弃诸臣察其志行端洁惩创已久触迕无心为天下公论所惜者具列等第请旨定夺不得更拘朦胧升用之条使糸□晋绅咸得扬眉吐气不致摧阻拂郁斯乃为回人心转世道之一大机括也一选补台省近因科道缺人已经吏部题请又经都察院催请俱祇候日久未蒙发出夫国家以分理政务责之大臣以纠察欺弊责之科道厥任固重非可旷阙昔人以大臣比之股肱以执宪之职比之医治股肱者良有深见见今官少事废言壅情阻医国无人宁不召灾切望  皇上将吏部近日推用科臣及行取风宪等＜锍-釒＞亟行查发令其选补如额庶几台省充实言路开通臣等亦得藉以采览忠益补救遗阙此修政格天之要图也一慎刑守法并禁止攀累以＜锍-釒＞枉滥切惟朝廷所守者  祖宗之法度刑官所据者钦定之律令近日刑部问拟囚犯据律定罪而  明旨每有加重司官且被严谴此虽  皇上惩奸锄恶之意而使执法之臣无所措手似亦可暂而不可久夫法不可纵亦不可枉惟取其平乃可久行惟望  皇上垂念今后问刑一以律例为准至于抄没一事其情真罪当者籍没何辞但近有考鞫妄扳累及平民捶楚之下何求不得岂独冤抑之气上干天和且京师天下根本使人人汹惧重足屏息不遑宁处大非治平景象也惟望  圣明特诏问官勿许扳累无干以致破家损命斯仁心和气转嗟怨为欢欣实弭灾要务也一暂停织造并少缓烧造以苏困穷夫叚疋器用皆  上供所需岂能一概减省但近年增派数目日多一日费至钜万据苏松浙江陕西江西各该抚按官俱称水旱兵荒徵收不前一时库藏苦无积贮小民贫困已极势难加派仰望  皇上怜念公私廉匮之时约以恤民大施恩惠将江南织造叚疋陕西织造绒及江西烧造磁器暂且停止或减其数目宽其解期以待各该地方稍有蓄积陆续造进庶  上用不缺而民穷少苏亦召和之一端也恳乞  圣明留神省览报闻
　　○礼部题乾清宫火灾查照嘉靖三十六年四月内三殿灾事例上请  上报奏告  郊  庙  社稷谢咎自责便择吉遣公徐文璧侯郭大诚驸马许从诚伯王学礼恭代秩祀神祗开具来行自十二日为始著文武百官痛加修省七日下诏罪己及合行事宜还候旨行
　　○命王学礼宴待慧济扯把等寺番僧马尔完卜等八名
　　○己卯大学士赵志皋张位陈于陛沈一贯各以灾异乞罢  上报朕遇灾兢惕正赖卿交交警调爕举行修省实政共回  天意岂可因此求去宜即出供职以副眷倚不允所辞
　　○庚辰户部覆山西巡抚魏允贞揭汾州府照依今定榖数每年额积一千三百石及行汾阳县每年额积七百石皆自二十四年为始从之
　　○辛巳  武宗毅皇帝忌辰遣官致祭  康陵
　　○户部题在京文武官员本年四月五月本色俸粮每米二石折绢一疋行各衙门查明照例每绢一疋折银七钱咨南京户部将文武官员四月折绢八月折布于内承运库并甲子库遵照旧例各给本色从之
　　○礼部题遇灾祭告遣公徐文璧祭  朝日坛侯陈应诏祭  夕月坛都督同知陈承恩杜惟忠祭  太岁东岳各祠其北极佑圣真君汉寿亭侯都城隍金阙玉阙真君五处神祗遣太常寺堂上官分诣行礼　　○起原任广西参将韦国祯为徐州参将
　　○壬午兵部覆兵科给事中张正学题抽京营蓟辽等镇精壮为选锋加以双粮科臣谓当无事而预为之备庶不致临敌求兵而事变可弭臣等谓当随地而各为之备庶不致添兵增饷而中外无扰整饬防范与酌量机宜固并行而相济者也报可
　　○月应食不食先是春官正李钦等推算望月食三分七十抄候至寅正初刻月体未亏亦无占咎
　　○癸未大学士赵志皋等三＜锍-釒＞求免上皆温旨恳留
　　○户部覆宁夏巡抚周光镐题马匹料草议将支剩卧引斗底银辏补支给及将王府食盐抚赏等项用过银两照数开销从之
　　○户部题催河南应天额设折色俸粮报可　　○甲申  上谕内阁以  圣体不安因灾惊惧目眩体颤不能跕立升殿以阁臣因文书官附奏请  上视朝以发诏敕故也
　　○吏部等衙门尚书孙丕扬等官各奏因灾乞赐罢免  上皆温谕慰留通政司田蕙奏罢命照旧供职其两京四品以下及督抚总兵官等官俱著用心供职不必自陈烦扰
　　○礼部题代恭王已故庶第一子代王鼐铉薨逝无嗣庶第二子新宁王鼐匀进封为代王许之
　　○乙酉日讲官吏部左侍郎兼翰林院侍读学士刘元宸吏部左侍郎兼翰林院侍读学士孙继皋及各部左右侍郎大小九卿等俱遇灾自陈  上命供职
　　○丙戌礼部题吉府常汶常□氵□日廿攵□二郡停封内言天下之为亲支者不独一吉府天下之欲为子请封者不独一翊銮也设复有继此而请者  皇上将概与之耶乞收回成命报闻仍遵前旨
　　○丁亥大学士赵志皋等题停减织造烧造议如部覆拟票上请不报
　　○戊子谕文武群臣朕恭承天命嗣缵丕基二纪于兹不敢荒豫乃今三月初九日夜乾清坤宁宫灾天降异殃明昭严谴煨烬  累朝之缔构震惊  圣母之起居罪繇眇躬何所逃责夙夜惶惕思省愆尤盖缘朕自静摄以来  郊  庙弗躬朝讲希御批答停阁听受阔疏以致赏罚乖违臣邻玩愒大僚不以准绳简下而曲狥人情诸司不以勤恪莅官而但图私便巧文繁请销铄之口何多畏事避难肩荷之人实眇爵赏日颁而谁为激劝民力日竭而莫之省忧慎刑有令而出入或失其平惩贪虽严而馈遗尚仍乎旧供亿繁滋而邑里称扰战守未息而师徒告劳凡尔等之旷官亦朕躬之失德干和召变职此之繇振纪肃纲宜自今始兹用敕尔文武群臣其各大湔积习痛加修省有官守者勿任情优游而废坏庶事有言责者勿狥私雷同以长奸乱政事关朕躬当与天下更始责在尔等其尚交修儆予诸凡衅萌悉加补塞更勿矫厉虚名餙增诡行但长俘伪益滋烦苛如乖理道之经致拂天人之意宪章具在朕勿敢私巽命重颁咸宜恪守仍申饬在外郡国边镇军民有司一体遵行庶几仰对  上天仁爱之心永迓  宗社和平之福
　　○命陕西巡抚刘光国致仕以其为兵科徐成楚所参也　　○总督陕西李汶奏辞恩命不允
　　○吏部题辽东巡抚李化龙以病乞休  上念辽镇多事不准辞
　　○户部题两池盐课旱涝相妨难与怠旷者同例参肃察等各免议报可
　　○户部题广东琼州府澄迈县民谢大成奏称本府增饷条鞭税亩峒黎及灶户冒免田粮数事俱系假公济私惟有增派秋粮一款委涉偏累今议减去秋粮银五百九十七两以示宽赦从之
　　○兵部题关白营寨三分已焚其二似无他说但朝鲜恨倭已深既欲我之亟罢封以洩前讎又欲我之再兴师以助报复故倭营便有举动辄便惊惶务甚其词况主封者行长破封者清正今行长不在釜山或清正故露其形以疑朝鲜而摇中国亦未可知乞查盖楼布种索图窖冰是否真的并陈训练兵马事宜得旨依拟行还著马上差人前去探听回报
　　○革陕西固原参将王国柱回卫
　　○工部奏乾清坤宁被灾乞减织造烧造二事留此数百万之费以充大工之用奉旨这都是现缺应用进  两宫圣母及赐各宫年例赏赉内外并夷人等义不可缺难以停减还著遵前旨行
　　○己丑兵部尚书石星奏封事未成速赐罢斥  上曰边方多事东封未完正赖卿居中筹画以副倚任岂可因人言求去宜即出供职不准辞
　　○户部题蠲济广西恭城永福阳朔等州县从之　　○革原中顺天乡试屠大壮为民
　　○辛卯户部题军粮支放务照较定斛斗平准给散不许短少升合奉旨便行与经管衙门著实举行
　　○壬辰诏曰朕以眇躬祗膺天命嗣守  祖宗鸿绪二十有四年于兹夙夜兢兢罔敢懈惰迨乎迩岁静摄深居盖周慎于保家匪宴安而厌事百司庶务览断未常不亲吏蠹民艰咨诹惟恐不遍顾焦劳徒切于上而政令未协于中致干天和洊形灾变昨于三月初九日戌刻乾清坤宁二宫悉被火灾戴  天心之仁爱甚著荷  列祖之庇佑尤深幸朕所居不致延蔓而法宫严寝一时尽灰永怀谴告之殷实繇凉德所致拊躬自责震悖弗宁已痛加悔惩吁祷  郊  庙嘉与海内勉于维新兹下罪己之言共图交儆之实夫万方之有疾苦如在朕躬一人之省咎愆宜令众喻尚恪恭以承天戒咸濯袚以分主忧大法小廉益谨奉公之节内宁外谧期臻至治之庥布告臣民咸使知悉
　　○癸巳大学士赵志皋等题乞下行取之疏今年员数渐少  皇上近日降黜又多发单咨访行文徵取皆旷时日此必不可缺之员亦必不可再缓之事也＜锍-釒＞入报闻
　　○大学士赵志皋奏因岳元声疏劾乞休  上报闻灾变示警阁务烦殷方倚信老成共图治理岂可因小臣之言遽求引退宜即出入阁办事慎勿再辞
　　○升延绥游击王邦佐为固原参将
　　○甲午遣医问大学士张位疾随上表称谢　　○升浙江副使唐守钦为本省参政
　　○户部题广州府照磨王应龙解龙涎香四十六两  皇长子出讲合用物料报闻
　　○礼部题吉王翊銮庶第二子第三子请政郡爵节经科道参驳三奉  明旨准封合无将常汶常□氵□日廿支□准封为郡王仍支镇国将军禄米其仪仗房屋冠服等件照例兔给至教授典膳民较等项移咨该部铨选给拨报可
　　○兵部题东封一事  皇上特准朝鲜之请以息本日之战既而册使奉命前去暂住釜山其中事体李宗城等具奏釜倭恭谨及封事羁迟之故蒙  皇上准其宽限并令处给钱粮不必益以文臣再行勘报  上曰这倭情卿料度机宜已悉自当始终担任不必因言诿避差官既称不便还待册使奏有的信再议
　　○大学士赵志皋奏乞赐罢以刘道亨参论至云干请之牍一日数发事不拘大小官不拘衙门未有求而不应即昨修省之日苞苴若市故行乞罢  上曰卿居首辅小心端慎朕所鉴知浮言诬诋何必深辩今当遇灾交儆之时正赖竭忠匡赞岂忍洁身求去宜遵旨即出以副倚托至意不允所辞
　　○乙未户部题固镇官兵是否减额刍粮有无存积乞行陕西按臣严查钱粮的数呈进御览报可
　　○刑部题霍文炳赃拘追完余俟另进奉旨进完银两物件内库查收并严追未完交进
　　○户部题优升副使杨镐以其开荒一百三十余顷收粮一万八百余石  上准升镐一级
