<!-- { "loadSidebar": true } -->
　　万历十一年八月庚戌朔永平府电雨大作各台杆上有火光
　　○升工部右侍郎熊汝达为刑部左侍郎
　　○河东巡盐御史王国祚言解池旱涸盐花不生商人预纳包陪积至九十余万该司额盐六十二万引乞每年拨十万引补还各商余五十二万引徵完分解各镇得旨准拨十万引如遇盐花盛生之年仍行奏请额外添拨
　　○两浙巡盐御史孙旬条陈七事一横歛当革言钱粮止照原定则例不许额外科索一带徵当宽言八九年以前拖欠当宽其程限一蠲恤当溥言苏松灾伤重大十年以后尚宜减徵十之二三待三年后全徵一赈济当预言留巡按解京赃罚备赈一徭役当均言粮长解户重差无令富室幸免一徵解当舒言钱粮纳官完足给文领解无以虚批解发一布折当议言布纳本色不必勒令折银户部覆减徵与赃罚仍照旧布折再行查议余俱如议行
　　○贵州巡抚都史刘庠条陈巴香狗场诸贼善后事宜一设镇坐官以严防御将陆广防御官兵改移巴香更添兵五十名属把总驻镇一分立管摄以安余党言各寨夷人设立土舍分管听把总约束一编立保甲以示约束言保甲当如汉法使不得为非一禁科扰以安夷庶言正籍之后不许土司科歛剥削兵部覆保甲一事恐夷性初驯难绳以腹里良民之法余俱依拟
　　○辛亥复设福建布政司督粮右参政一员分守福宁道参政仍驻兴化府兼管福泉二府福宁一州海道副使移驻省城汛期巡历沿海兼理边储
　　○复设山西按察司大同兵备副使一员驻劄左卫仍管北西中威远三路城堡整饬边备守巡二道各照原辖地方管分守道仍驻朔州换给敕书关防其大同南路通判专驻平虏城
　　○壬子以礼部右侍郎高启愚祭酒罗万化充经筵讲官编修王懋德冯琦充展书官简讨张应元编纂六曹章奏□起原任大理寺右少卿丘橓为通政司右通政
　　○升湖广副使梁问孟为山西左参政
　　○改狭西金州为兴安州
　　○免河东花马大池万历八年以前拖欠消折盐七十六万五千九十八石有奇小池一百四十九万九百石有奇
　　○广东东山叛兵平总督郭应聘等赏赉有差　○癸丑谕兵部朕躬诣  山陵行杖祭礼各边正值秋防着该督抚总兵官申饬各关隘口将领严加提备毋得怠玩致有疏虞兵部便行文与他每知道
　　○升江西副使王懋德为福建右参政
　　○起原任山西副使王学谟为山西副使
　　○巡视厂库科道官姚德重等奏内府钱粮分为十库其系隶不同而巡视之职掌亦异如甲子等九库则系户部而巡视之者库藏科道也戊字库专贮工部军器而巡视之者厂库科道也今库藏科道欲将戊字库循环查盘兼而理之伏乞申饬各循职掌不相侵越庶帑藏有专责不敢耽延误事工部覆如奏从之
　　○户部覆浙江抚按张佳胤张文熙各＜锍-釒＞言浙省徭役条鞭之法刻成均平录经久可行近编经制书裁削太过以致酿变兵民自万历十一年为始每年派银四十四万九千五百三十一两零以均平录为准永为遵守从之
　　○升神机七营参将袁漳为署都督佥事充神机营右副将
　　○升昌镇标下中军吴显为五军九营游系
　　○甲寅升大理寺卿刘志伊为工部右侍郎
　　○差礼科都给事中万象春往河南等处启亲王集宗正郡王与抚按酌议宗禄象春随与抚臣杨一魁按臣姜璧题称该省各王府录银共该二十六万八千四百余两及查该省存留钱粮共该四十四万七千三百余两不专备宗录支用而凡官吏师生之俸粮各卫军士之补支以及孤老之月粮皆取给焉岁计可十三万有奇而抛荒地亩有派无徵者又不下一十余万即使其余悉数完徵尚不足以备宗录之用而矧为有司者每以查参不及怠于催徵年复一年积逋愈甚此前巡抚褚鈇所以有奏留解部银两之请也立法查参委不容已合将各项录银责成守道行令各府州县照依起运京边钱粮事例查参其每年布政司放给禄粮须尽存留徵完银两尽数支给有不足则取杂派工价商税及新增地亩等银凑给之不足则于解部赃罚历日等项银两量留给之目前通融处补计无出于此者至于限爵开科干系禁制尚容酌议上请诏下所司知之
　　○工部覆浙江抚按请减织造＜锍-釒＞袍服每年二运止解一运赏叚减半织解其工费先尽本部开纳事例银两动支不足方许于议留工科银内凑补大学士申时行等言每岁二运已有定规固难减省但于每运之中将原定数目酌量宽减则工费易于措办财用可以少纾  上曰国计民力朕岂不知节爱但袍叚系供用所需委不容已尔部里既这等说准将原定岁运数目酌量宽减工费银两依拟动支凑补一年二运仍照旧行
　　○乙卯以  万寿圣节赐元辅申时行银六十两斗牛叚及彩叚四表里次辅余有丁许国各银五十两彩叚四表里日讲官陈经邦等六员各银二十两彩叚一表里
　　○工科给事中唐尧钦条陈三事一辨真才言考选科道宜志节行谊朴直忠亮为上重厚端介次之一选大吏言慎择抚按且重谬举连坐之法以严举劾都察院于御史实授及差回从公甄别有不堪风宪者具题改用一省烦文言抚按司道于所属惟当考询职业无责备苛礼  上曰近来士习吏治多虚少实这所议深得崇本救弊之意俱依拟着实行○辽东总督镇巡官右都御史周咏等言海西属夷猛骨孛罗初立乞给敕书一道以便弹压诸夷逞仰二奴用贿纠结西夷交通建夷欲夹攻讎杀猛骨孛罗意欲收括海建犄粗福余凭陵辽沈容等等设先处二奴次图别虏  上命猛骨孛罗准给敕书约束部落其余夷情着督抚官悉心计画便宜处置
　　○兵部题恭遇  圣驾谒  陵在通关系甚重防护事宜各总督总兵兵备副参游守等官带官防护如春祭时报闻
　　○丙辰遣公徐文璧朱应桢为正使大学士申时行余有丁为副使持捧节册封淑嫔郑氏为德妃宫人常人常氏为顺妃其德妃册文曰朕观鸡鸣儆戒思得贤妃麟趾繁昌应繇淑女盖欲佐宣乎内治亦将茂衍乎宗支匪嗣徽音曷孚显命咨尔淑嫔郑氏柔嘉玉质婉嬺兰仪九御升华恪守衾稠之度双环授宠弥遵图史之规宜陟崇班用彰异渥兹特遣使持节进封尔为德妃锡之册命于戏四星之象为妃朕既登贤于峻列万化之原在德尔当思义于嘉名祗服光荣无忘敬慎丕荷龙章之贲永贻燕翼之休钦哉顺妃册文曰朕惟二南成化寔始宫闱六寝备官爰资女士盖以翼宣乎阴教亦将绵衍乎天横咨尔常氏冠族储庥笄年挺秀宣下陈之蚤誉鸣佩无违效中壶之宵征梦兰有庆既茂绥乎景祐宜昭受乎明恩兹特遣使持节封尔为顺妃锡之册命于戏桂殿椒宫进副翟褕之宠桑弧蓬矢冀延螽羽之祥尚遵彤管之徽音祗赞瑶斋之令范钦哉○以山西灾十一年分石楼永和太宁汾西宁乡五县夏秋税粮全免隰吉永宁州临县武乡榆社和顺四县夏税免额解宣大三关军饷王禄银四万六千九百有奇准动该司库银并积剩站银起解抵补前项蠲免之数
　　○遣公朱应桢祭  夜明于  夕月坛
　　○礼部进  圣驾诣  天寿山行秋祭礼仪注择九月初六日辰时  圣驾发京十一日回銮  上是之惟回銮改十三日
　　○遵化县获奸细打木儿供称虏九月初旬犯永平遵化等处总督周咏以闻兵科都给事中张鼎思等言边报戒严秋祀宜遣官恭代万不得已所祭者  三陵耳三四日间即可竣事回銮之期不宜迟至十三日  上命阅寿宫毕次日即回
　　○丁巳  孝康敬皇后忌辰  奉先殿行祭礼遣南和伯方烨祭  泰陵○遣大学士许国祭  先师孔子
　　○戊午遣公徐文璧祭  太社  太稷
　　○追夺故相张居正谥
　　○命德妃郑氏父锦衣卫正千户郑承宪升本卫指挥使带俸
　　○屯田御史江东之会同辽东抚按勘黑谷关失事言虏之犯黑谷也分守则游击李尚贤协守则副将陈文治提调则齐鸣鹤汪道化高卧不知闻急不赴该关杀掠男妇知名氏者三十余名口明知本关失守呈文报功文治遣鸣鹤督守堡官方臣将尸移至口外四散埋藏甚至烧化会勘之日连掘九尸总兵杨四畏之欺则文治误之督抚二臣之欺则先勘官副使张崇谦误之也诏陈文治李尚贤齐鸣鹤革任方臣汪道化并副使张崇谦下巡按御史提问总兵杨四畏降一级照旧管事总督周咏巡抚翟绣裳夺俸半年着策励供职○己未  孝慈高皇后忌辰  奉先殿行祭祀
　　○以册封二妃礼成赐元辅申时行银三十两纻丝二表里罗二表里钞三千贯次辅余有丁许国各银二十两纻丝一表里罗一表里钞二千贯中书官马继文等十六员各银十两罗一表里钞一千贯又以时行有丁捧册各赐银三十两纻丝一表里罗一表里钞三千贯
　　○庚申协理京营戎政太子少保兵部尚书凌云翼以病乞休许之
　　○裁革批验茶引所官吏
　　○命山西恩免过军饷钱粮十一万六千九百八十余两本色粮八千八百七十九石准于该镇积剩客饷内照旧抵补
　　○辛酉以武英殿工完遣尚书杨兆祭  后土司工之神
　　○以  万寿圣节赐元辅申时行金万寿字四副金篆字十个金书黄符二道金书红符二道次辅余有丁许国各金万寿字二副金篆字八个金书黄符一道金书红符一道及日讲官陈经邦等六员有差
　　○特除进士邹元标为吏科给事中
　　○调蓟镇东路副总兵李如柏为蓟镇西路副总兵
　　○壬戌以诣  山陵命公徐文璧伯杨炳随侍护  驾命镇远侯顾承光统领勋卫孙承恩锦衣卫指挥使李承恩并带刀府军等卫官二十员大汉将军三百名随直  圣驾  山陵往回
　　○广东网贼劫程乡县狱库知县蒋蒙吉被伤抚臣郭应聘以闻诏罢知县闲住卫所官住俸戴罪缉捕务尽数拿获
　　○海西脱伦兀卫女直夷人兀失等朝贡赐宴如例
　　○癸亥遣公朱应桢侯吴继爵郑惟忠伯王应龙朱世雍张元善都督李鹤李文全分祭  献陵  景陵  裕陵  茂陵  泰陵  康陵  恭让章皇后  景皇帝各陵园侯孙世忠祭告天寿山之神
　　○吏部考选得推官等官一十八员俱堪任给事中陈大科胡希舜吏科杨芳王三宅徐三畏户科王士性苖朝阳李以谦礼科王亮张维新黄道瞻兵科陈璧刘尚志刑科王毓阳张栋曲迁乔工科刘一相南京吏科钟宇淳南京兵科
　　○考选得知县等官三十五员俱堪任御史沈时叙浙江道李载阳苏酂江西道范俊徐待湖广道詹事讲王九仪河南道丁此吕荆州土姚三让刘怀恕曾乾亨山东道原一魁陈登云山西道吴世宾马朝阳禇顺狭西道赵崇善四川道连格屠叔广东道张养志董子行广西道黄师颜蔡时鼎羊可立喻文伟云南道朱应毂周之翰贵州道李一阳南京浙江道谭思南京福建道黄学曾南京湖广道田一麟南京山西道沈汝梁南京广西道郭宗贤南京云南道党杰南京贵州道
　　○改霸州兵备河南副使郭四维整饬密云兵备事务
　　○吏部等衙门覆南京户科给事中余懋学奏言故成国公朱希忠追赠定襄王繇其弟都督朱希孝远照宁阳王张懋事例陈乞及夤缘故大学士张居正票拟曲从宜追夺王爵并禁后来陈乞  上命张懋朱希忠赠王都着追夺谥准免革今后妄徼逾制的该部科执奏革夺
