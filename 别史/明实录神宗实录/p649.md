<!-- { "loadSidebar": true } -->
　　○丙辰  仁宗昭皇帝忌辰遣官祭  献陵
　　○起补原任福建右参议聂良杞为广西右参议
　　○复除原任御史乔应甲为浙江道御史以前擅自离任仍降俸一级
　　○戊午升顺天府尹汪可受为都察右副都御史敕遣巡抚大同　　○升太仆寺少卿崔景荣为都察院右佥都御史敕遣巡抚宁夏
　　○升吏部员外卞承宪为湖广副使兼右参议
　　○升河南右布政使沈一中为贵州左布政使
　　○己未廷试岁恩贡生吴易能等一千二百五十七人
　　○庚申调保宁参将刘宇为大同北路参将
　　○金吾左卫纳级指挥胡楫捐赀五百两助赈  上嘉之
　　○辽东巡抚候代李炳类报河西节次失事有功官员指挥等官黄旨诏等重轻降治革任加衔副总兵赵绅问革游击于守志免叙游击等官郎名忠等纪录死事千总王兰住孙应选优叙升荫章下所司
　　○辛酉复除河南道御史汤兆京　　○癸亥河南贼首陈自管田自福就擒余党角□羊散至是本省巡抚李思孝请发帑赈济饥民以消盗心  上嘉纳之且轸念岁荒多盗令该地方官加意防备
　　○初四川巡抚乔璧星请申明州县卫所衙门谒见礼节及公事审勘法体以便遵守章下部部覆言朝廷建官文武兼设各有一定之分表里相维自有一定之礼礼者防也非防则日趍于卑未有卑之甚如近日文臣之于武弁者毙所自始不过摄权于考注降心于摘发丐剪拂以博荐剡异吹嘘以绾章绶一屈不伸创而成例遂至拘系鞭挞之视如奴隶安可无礼为防也历查  大明会典及官制州县与卫所衙门谒见礼节多所不载惟洪武二十年定文武官公聚各依品级序坐资品相同各照衙门次第即此可仿佛谒见之礼节矣大抵无相临之分者自难责以相临之礼至勘问一节法虽难假例有散拘罪或难宥条当奏请以后承问官不得概同齐民非礼凌辱以自伤相维之体其武弁亦不得因此申明遂尔桀傲自速累也  上是之
　　○赐故巡抚延绥右佥都御史孙维城照例与祭一坛四品未经考满例无祭兹以建有军功殒身官次从部请也
　　○金川寺演化禅师坚藏利差都纲头目用虫坚藏等贡方物赐宴及赉叚绢银钱有差
　　○南京户部尚书郑继之＜锍-釒＞议改折应天高淳溧阳溧水三县每年额解太常寺黄豆二百石因牺牲牛食輙病热改用菉豆其黄豆虗积日久耗蠹议自木年始黄豆每石折银五钱又凤阳留守等九卫岁额角□羊米麦共六万七千余石上纳各仓查官军俸粮本折各半岁不过六七万石尚有庐凤淮杨所属民粮十余万石抵支量入为出亦自有余其前项米麦冀如寿毫卫所永折事例改折每米一石折银三钱五分每麦一石折银三钱十年不足另议部覆诏如议行
　　○命成山伯王国柱承袭祖爵
　　○乙丑初狭西番夷私盗官马西宁参将张应悉众抵巢裨将李希梅死之巡按御史侯执蒲劾张应学贪功愤事宜革去功升实授二级永不叙用严师旅等杖革该道马朝阳节制不严量加罚治李希梅如阵亡例升子一级世袭思各迷等番设法驭剿动在万全从之
　　○简讨雷思沛引疾乞归许之
　　○起原任参将刘宗汉为建昌路参将
　　○升台头营中军王藩为义院口守备
　　○丁卯河南佥事董光宏为本省右参议河南右参议李文芳户部郎中王聘贤俱为贵州副使文芳清军兼分守安平道聘贤分守新镇道南京礼部郎中吴文英户部郎中周崇惠俱为贵州佥事文英专理清军崇惠分巡思仁江西副使沈蒸为本省参政提学副使蔡增誉为本省参政兼佥事
　　○是日工部左侍郎王汝训卒于官赠本部尚书仍与应得祖父母及本身妻三品考满封典荫其继子王国楷入监读书照例祭二坛造坟安葬议谥汝训山东东昌府聊城人由隆庆五年进士初授元城知县历升浙江巡抚触忌权豪被讦听勘寻复原职起南京刑部侍郎调今官通籍垂四十年为司空者二载以直道敢言清卿开府两左其官至清介尤甚卒之日孤而贫四璧萧然士论共痛仰之得谥恭介真无愧云
　　○戊辰升山东右参政梁有年为河南按察使
　　○户部员外王家宾管临清钞关以本关税径赍保定巡抚赈济议扣留今岁通湾春夏税银抵足部劾其擅并请转咨保定巡抚即将前项银两发回临清钞关照数类解户部转发济边得旨地方已有赈济此税银系济边钱粮着发还照旧解部王家宾不行题请擅那关课作何处治尔部明拟具奏
　　○命御史马孟祯河东巡盐杨师程长芦巡盐
　　○己巳故事大同人卫官军马匹凡遇倒死在蓟即于各军内摊扣并追桩银补后指挥使高承恩游击高捷等率军赴蓟入卫于陆续倒死马匹乘机科歛营军七百余金被告审实承恩永戍高捷依限完赃免戍立功其余徒杖有差都察院并议后此入卫倒死马匹如已至蓟照每匹原价除已追桩赃并截日扣贮粮草银外所欠价计军应扣银若干明立文案移文住卫处所部道衙门即行扣寄在库或月或季该营另文差官带领倒马军士赴道挂号户部领出前扣银两责限买完马匹解道印烙所省余银记存后用按次扣如之得旨如议
　　○命云南茶甸长官司土舍普延龄四川右耶涸长官司土舍杨先都俱袭授祖爵仍不支俸
　　○庚午  穆宗庄皇帝忌辰遣官祭  昭陵
　　○巡按河南御史曾用升议积仓榖以备缓急＜锍-釒＞言有司自理罪赎岁令纳榖上仓备赈原有常额何迩年一遇灾伤动称不足良繇往例春夏榖贵则积银秋冬价平则积榖有司虗报祗为故事其不肖者并秋冬亦借积银自润查盘移抵有名无实倘水旱倐至束手坐困今宜一切赎锾除司道原额济边外余尽纳榖备赈有力量免其稍有力准免工价三钱五分为犯人籴榖盘运之费积过仓榖登记备查此后有仍前折银罪外加罚及不实奉行者即以赃论该抚按官指名参奏部覆得旨如议实行
　　○起升原任右布政谢诏为湖广左布政使　　○复起原任副使沉子米为贵州副使
　　○升山西副使秦大夔为狭西参政
　　○辛未起升服阕原任兵科右给事中吕邦耀为吏科左给事中
　　○壬申辽东巡抚侯代李炳及巡按山东御史熊廷弼奏劾庆云游击林宗舜遇虏围猎闸入旧界又禁绝烽堠任其往来乱夷夏之防坏斥堠之法宜革任回卫报可
　　○贵州巡按冯奕垣奏劾站军李邦举升本卫实授百户三级世袭阵逃总旗尤尚国升今卫副千户三级世袭皆假功宜亟究治章下部部覆二弁叙升以先后按臣平播核功及覆勘二印册为据如御史言合无行彼中按臣查当日原册有无功次勘鞠自明仍解本犯起京送法司审验因言武臣效力策勋其大小功次详载内外黄选而尤严妄保官揭黄之例者以汗血固难泯而名器尤当重也今叙功并升之始反不载此例夫朝廷命将出师设有监纪当其露布以闻不过定首从计多寡验男妇防诈冒耳乌合出身始末谁则知之迨至按院查核抑且信军前为实录稍汰冒滥大都而已若本部武选所藏试百户以上黄选可考总小旗以下则黄选不载是以假冒踵告今后注为定例续入邦政其以军舍叙升者无论以小旗总旗报功者俱繇本卫所保结前来一如袭替舍人规式申文本省院道本部验有按院查核无碍字样方与题升不然概不与叙  上是之
　　○左军都督府佥书掌府事成国公朱应槐卒  上为辍朝一日仍旧年劳之例予祭五坛造坟安葬槐于万历辛卯授勋卫侍卫辛丑承袭祖爵八载佥书兼典禁兵屡侍  圣驾继掌府事者几二载颇称恪谨无諐尤云
　　○荫故尚书何起鸣孙何思恭入监请书
　　○起升原任江西都司李大生为广东都司佥书
　　○以山西行都司佥书张承爵为本司掌印
　　○癸酉遣司礼监祭  中霤之神
　　○吏部劾吏科给事中姚士慎径行离任得旨降二级调外任用
　　○升宁国知府金励为江西副使
明神宗显皇帝实录卷之四百七十一终
　明神宗显皇帝实录卷之四百七十二
　　万历三十八年六月甲戌朔兵部尚书李化龙奏定长定堡失事之罪先是去岁腊之二十八日虏犯辽阳以四枝进枝不满千寅至边填壕穿墉卯入辰抵屯散攻各屯每屯仅一二百骑是时虏在西官军故向东南偃旗息炮虏益无忌克略屯堡共二十四处杀略躧死人口一千五百有奇掳去马牛驴骡等畜二千九百有奇杂粮二千七百石有奇其他物器无筭虏饮酿酒皆醉归载重行缓墙口隘出又甚迟然卒使日西自去边将匿不以闻山东巡按御史熊廷弼至堡亲勘尽得其状参奏协守副将佟鹤年提勘参将萧如蕙游击张昌胤王绍芳观望不前充为事官戴罪听勘分别议处分守东宁右参政谢存仁重加罚治镇守总兵王威巡抚李炳总督王象乾并应量罚得旨虏贼窥边先以有报该镇各官如何全无妨备及至入犯不出御战去又不行追截遂使人民惨戮至此览奏朕心恻然失事官当尽法以处其抚镇该道官俱参究以闻近来法令不行人心玩愒以致边事废弛生灵受殃欺隐成风牢不可破朝廷添兵处饷尽皆虗糜深可痛恨该部其仰体朕心作速议拟大加惩创振刷以儆将来毋得姑息时兵科给事中宋一韩等随＜锍-釒＞纠参且言抚督亦当并议以为边方大吏之戒章并下部部于道镇抚督止如按臣拟薄罚一韩等以旨严议轻引律驳奏  上仍令重处部议鹤年提问正法昌胤等分别革勘存仁革职听勘王威革任回卫李炳回藉王象乾罚俸半年报可至是复据巡按勘以覆佟鹤年如临阵退缩律监候处决如蕙绍芳昌胤应援不早各杖惩蕙芳仍充为事官戴罪防御俟有劳绩方准题复冠带昌胤合营请战罪稍减罪完日改拟别用谢存仁收歛不豫依不及例降级调用  上曰佟鹤年既不出战又禁人战视临先退情罪更重本当即斩姑如拟牢固监候处决如再夤缘希图展脱即杀之谢存仁姑准降调以后地方失事该道官扶同隐匿者重处不得偏护其将领怯懦者即正法余如议
　　○丙子大学士李廷机乞归已百余疏至是以久病加痢势难苟延先于思善门外叩头口恳仍赴文华门上疏乞放得旨览奏知卿病尚未瘳又兼入暑失调扶掖具本亲奏情词愈恳朕心恻然岂不体念卿为辅弼股肱但天气暄热宜慎加保爱仍遣太医院堂上官诊视卿还善加调摄以慰朕至意
　　○起升原任福建漳州知府李守约为南京光禄寺少卿添注
　　○调五军二营参将杨茂春为马阑路参将宽奠参将壬果为延绥宁塞营参将
　　○升月□章腊游击何奋武为宁夏灵州参将
　　○起升原任界岭口守备杨宠为河间领军游击
　　○升桃林口守备徐相为宣府东路游击太原右卫指挥张性征为大同镇门堡守备榆林卫百户冯洪为狭西岷州守备海州卫指挥盖福为辽东东昌备御
　　○戊寅大学士叶向高以热审已过常期催请刑部掌印官不报
　　○升江西副使洪佐圣提本省学较江西参议胡廷晏为本省副使兼右参议
　　○赠故巡抚保定都察院右佥都御史赵燿为右副都御史
　　○己卯左府佥书黄冈引疾乞回籍调理许之
　　○复除原任尚宝司司丞高务观原职原任福建按察使徐成位为河南按察使原任浙江副使刘大征为贵州副使
　　○是日狭西延安府宜君县雨雹为灾
