<!-- { "loadSidebar": true } -->
　　○总督四川兵部尚书徐元泰奏平腻乃诸夷功次谓腻乃久据凉山地近马湖黄郎雷坡皆马湖编氓为之羽翼又有瓜姓数支实其党与而瓜夷中最狡黠者曰白禄与西姑摆杨九乍结姻共掠马湖诸处杀边将侵入西宁堡流黄川两河口猖獗已极会经具题准剿而不立诛者缘九丝甫平重于再举姑设堡屯兵潜修战具彼当悔过远遁矣顾乃出没无常鸱张益甚且当建越用兵之时复有结党藏叛之状议待卭师克捷方整旅夹攻不意偏将轻进以败因议用兵五万分三哨一自马湖一自中镇一自建昌及播州酉阳平茶邑梅天全乌蒙诸土司并行调集马湖将郭成朱文达万鏊田中科中镇将周于德滕国光建昌将边之垣宰调元王之翰杨师旦而总兵李应祥随马湖营居中调度道臣则李士达武尚耕周光镐张孙绳周嘉谟分路统之自十五年十一月二十三日兵进白禄惊觉率猓众迎敌中镇兵夜袭之斩阿额等白禄遁二十五日周于德分天全兵攻官寥河酉阳兵击西鸡坪大败之十二月十三日至马蝗山势险峻夷猓聚守于上下礧石我兵不得上持五日营西河摉其窖藏以益军实进据大鹰崖杀马溪险益甚将士攀藤上猓众亦解十九日杨九乍与撒假率众万人据山接战播州官兵奋勇斩贼首一人战益力贼走明年正月八日中镇营进攻木瓜夷白禄从大赤口约众千余来拒中矢死兵败腻乃始惧二月初七日中镇兵发木瓜进至利济山雪深数尺道将悬赏以激之周于德率先士众直达山顶而万鏊一枝攻大木瓜东县维屏一枝攻大赤口中路兵至二道水皆捷西姑摆凶瓜一带夷巢悉为我有十一日建昌兵宰调元一枝直冲梅古河十二日朱文达攻凉山破撒假于大田坝斩普咱等中镇四面团捕大赤口诸巢并破群猓皆伏深菁于是周于德密檄滕国光潜劄木瓜绝其归路身繇虎背崖进杨应龙破深沟王嘉言擒阿咱盗魁皆授首独马水二营凶尚逸及万鏊探知撒假挈妻子据鼠囤发禄荣乌蒙兵攻之擒撒假妻子并其亲信至四月十九日郭成督兵直抵三宝山大战郭进忠斩撒假平其地二十六日郭必德擒西姑摆等安兴自度势穷聚众祛里密等巢为固守计朱文达万鏊督同土汉兵于二十九日分路直捣其巢悉擒其母妻亲属安兴沿路掷金以缓追者故得脱自五月初九至二十日连战深入各路兵会溪喇古擒安兴以下平其巢穴是役也斩撒假擒安兴白禄首恶既得惟杨九乍存亡未卜耳计群猓擒斩俘获为类颇多役经二载兵协数路亦西偏之快捷也乞敕查叙章下兵部覆请得旨行巡按御史查核具奏
　　○癸丑赐原任兵部尚书郭宗皋存问宗皋具＜锍-釒＞谢  上报闻
　　○甲寅  上视朝
　　○礼部题四川起送长宁安抚司进贡夷人给赏物有差
　　○乙卯  仁孝文皇后忌辰遣宣城伯卫国本  长陵行礼
　　○河南抚按衷贞吉等题漕粮水次请改于汤阴之五陵镇兑运部覆弗许
　　○巡按山东御史吴龙徵请蠲免东阿等三十七州县夏税丁口盐钞银粮以苏民困从之
　　○户部覆御史刘霖题各边开垦多系掜熟为荒既经起科未几辄报灾伤希图豁免请行各兵备道起造清册非抛荒六年之外者不名开垦承佃之后果有沙压水冲核实方准免科违者听屯田御史参治  上是之
　　○原任礼部尚书陆树声＜锍-釒＞谢存问  上报闻
　　○贵州宣慰司土舍安国亨奏抚臣舒应龙携私阻抑补贡大木以明不欺部议罪其非法拟革冠带  上谕令省改冠带免革木著验收
　　○己未礼部尚书沈鲤引疾乞休不允
　　○礼部尚书沈鲤援科臣陈与郊御史张天德等＜锍-釒＞并  累朝分封成例请命  潞王之国之期以便戒事  上谕奏知  圣母于明春举行○户部覆御史刘霖题戚臣庄田除  皇后之亲传派五世准留一百顷为世业驸马传派五世准留十顷供主祀其诸妃家传三世即尽数还官庶尊卑有别而  皇仁可永  上俞行第令有出之妃赐田原在百顷以下者准留
　　○升山东都司佥书俞允升兴都留守
　　○癸亥升黄浦川守备郭淇延绥中路参将
　　○乙丑寅时  皇第四子薨大学士申时行等具＜锍-釒＞恭慰
　　○升刑部右侍郎何源本部左侍郎大理卿孙鑨刑部右侍郎
　　○丙寅以中元节遣恭顺侯吴继爵成山伯王应龙等诣  九陵各行礼遣惠安伯张元善祭  恭仁康定景皇帝陵遣都指挥佥事蒋克谦祭  庄敬哀冲二太子
　　○丁卯吏部覆议南科臣徐常吉劾副使房寰贪肆其实才守无玷第负气太高执法太峻宜调用以示裁抑从之
　　○  成祖文皇帝忌辰遣阳武侯薛钲诣  长陵行礼
　　○兵部覆应天巡抚佘立题湖盗已平善后应议一设兵船请于吴淞游兵巡司弓手各量拨二三百名赴湖协守一守险要请于胥口叶港沙塘下埠独山门等处分拨兵船相机策应一议设官请改陆营把总移驻太湖统领兵哨一编鱼舟请将沿湖鱼船大罟船尽查编号十船一甲十甲一舟□□各相觉察互为声援一严保甲请于沿湖有山处所申明逻缉凡有潜踪密聚者即便擒治一禁越关请于七里桥戚墅堰花渡桥等处置立木栅放农阻□严行守把  上依议
　　○己巳巡抚贵州右佥都御史萧彦奏平答干叛酋阿其功次阿其者都匀府答干寨黠苗也凭恃险远屠戮恫喝殆无虚日虽蒙诏为土司长不能制道臣杨寅秋上其事为必剿之策会同蒙诏父子计擒阿其而后纵兵捣其巢穴答干平寅秋之力居多焉＜锍-釒＞下兵部
　　○升四川副使武尚耕本省右参政武昌知府王俨江西副使
　　○升广西巡抚刘继文兵部右侍郎总督两广军务
　　○升顺天巡抚蹇达大理寺卿
　　○巡按山东御史许守恩＜锍-釒＞劾辽东总兵李成梁应罢不听
　　○庚午  上视朝
　　○南大理寺卿佘立引疾乞休许之
　　○吏部题覆狭西巡抚右佥都御史王璇三年考绩升副都御史照旧巡抚因遵旨酌定边臣考绩事例蓟辽七边三年考满佥都升副都照三品恩荫又三年升侍郎加二品服俸副都除应得恩荫外升侍郎加二品服俸又三年升尚书予二品应得诰命其以侍郎都御史尚书总督各边者递升加宫保俱要实历边俸即有别俸通理亦必边俸居三分之二及无地方失事或曾失事而罪不掩功方准照例题给其未及三年别以军功蒙恩升荫不再议若保定山狭三边虽无失事亦无军功止复职诏如议行
　　○辛未周王肃凑奏鲁阳王勤灰因水旱时闻皇泽覃敷愿将岁支禄米一千石自本年起至终身止俱扣留京师以资公用  上赐敕嘉奖
　　○升重庆府知府陈明经四川副使分巡川南
　　○壬申升福建左布政使陶大顺都察院右副都御史巡抚广西
　　○升太仆寺卿王致祥都察院右佥都御史巡抚顺天
　　○升浙江左布政使王基都察院右副都御史巡抚大同
　　○改襄城一县仍食河南官盐以盐行河南等府襄城为必经之途也
　　○癸酉升浙江右布政使吴自新本省左布政使福建右布政使帅兰本省左布政使
　　○乙亥赐辅臣及日讲官杨梅
　　○以恭视  皇四子沅怀王铭旌赐辅臣以下银币有差
　　○兵部覆广西抚按官刘继文等题思恩军民府既改为流初无仓库狱囚亦无周防卫所议将湖广额调戍守柳州永州宝庆官军各量移一百人改戍思恩加设职官一员统之至于上下班期同至柳州践更往返行粮建营诸务抚按酌行庶守备严而兵饷亦无加设诏如议行
　　○丙子以恭视  皇四二沅怀王谥册赐辅臣以下银币有差
　　○升山东按察使王应乾浙江右布政使福建按察使张偲本省右布政使云南副使胡维新行太仆寺卿
　　○升太仆寺少卿徐元春本寺卿
　　○刑部尚书李世达等都察院左都御史吴时来大理寺左少卿李栋会审犯官李材等缅捷一事反覆先后章＜锍-釒＞李材刘天俸因孟养之请援即发兵以策应壮土夷合战之力败缅贼方张之势设谋用间以夷攻夷其功良不可泯但急于报捷过于夸张斩级擒生原非实数破城拓地尤属溢词志在贪功迹涉虚伪罪复何辞至于杀夷割尸罪在军士不肯首服论惟轻惟重之议故应以疑而宽况外夷新附之初尤当以功为主李材刘天俸当禠夺拟徒陈严之宋儒等当降级待用  上怒其情词互异革镇抚司李登云等回卫令材等从重拟坐
　　○吏部覆四川道御史崔景荣条议诸款内有惩钻剌之吏以塞弊端辨任使之吏以别人品各一节  上俞行之仍谕近来贪污有司不修职业惟恃钻求虐害下民逢迎上司抚按系朕耳目全不究举雷同罔上都且不究再违重治○丁丑  上视朝
　　○礼部尚书沈鲤引疾乞致仕不许
　　○狭西巡按钟化民请宽马禁谓西塞土寒无他产独养马以资生而贸易有禁恐出境之马私通番市耳至并民间孳息与境内之贸易俱废则孳蓄少而公家缓急亦无所赖此因噎废食之说也请少宽其禁如本境荒而他境豊许出马以取资本镇缓而别镇急许出马以协济则公私之利交得彼此之用并充但出境必给官文通番严行厉禁斯得之矣命覆议行
　　○戊寅升福建左参政费尧年本省按察使山东佥事叶梦熊本省按察使户部郎中吴谦云南副使
　　○升通政司参议陈大科太仆寺少卿○工部尚书石星题山东淮扬一带河道应修应筑如总河潘季驯勘科常居敬所议添设镇河闸接筑塔山缕堤清河浦草坝创筑宝应西堤石砌邵伯湖堤＜锍-釒＞浚里河淤浅增设柳浦湾料厂此当在淮扬兴举者也查复南旺马踏蜀山马场四湖建筑坎河滚水坝加建通济永通二闸查复安山湖地此当在山东兴举者也地里寥远工程浩大宜将郎中罗用敬副使周梦晹等分地责成御史不时稽察而总河大臣仍亲自查阅工坚可久者从实奏报推诿误事者即时参处  上是之仍谕河工著各照分定地方用心管理上紧完报不许疏玩
　　○己卯以册封  沅怀王命大学士申时行充副使捧册赐银币
　　○升南太仆寺卿王湘南大理寺卿
