<!-- { "loadSidebar": true } -->
　　○改刑部右侍郎萧廪为兵部左侍郎左副都御史张岳为刑部右侍郎
　　○调山东副使顾大典于福建提督学政
　　○赐故东宁伯焦文曜子梦熊优给俟其出幼具奏承袭
　　○乙丑  上阅监正张邦垣所进大峪山图西北角微有石块欲稍移往前命公徐文璧大学士申时行太监张诚再诣大峪山阅视○丙寅遣侯吴继爵祭  夜明及星于  夕月坛
　　○丁卯大学士时行至自大峪山复命是日  上谕朕以后九月六日再阅  寿宫传礼臣具仪
　　○户部言钱之轻重不常轻则歛之重则散之故无壅阏匮乏之患今之钱法万历金背每银一分五文嘉靖金背银一分四文及查嘉靖隆庆万历之初铸也一分十文火漆旋边亦如之仅踰十年而轻重不同不啻相半凡市巷间荷担而贩负耒而耕手尺布肩斗粟所需于钱独多钱重而物价腾贵又  寿宫吉典方兴工匠军夫无虑二三万人此时坐视低昂不为亟处钱必日重一日今宜以术散之将库贮万历金背俟各商领价给十之二视官俸一体关支以八文准一分且隆庆金背  先帝临御之年号铢两体质与二金背无别也乃至沉积在库何谓哉宜将见贮库中者与万历金背酌量多寡通给官商如有阻挠听巡城御史治之庶见钱流溢物价平而民困苏也报可
　　明神宗显皇帝实录卷之一百六十四
大明神宗显皇帝实录卷之一百六十五
　　万历十三年九月戊辰朔张岳罢时岳上直陈国事疏列二十一人元辅时行次辅国锡爵尚书杨巍舒化陆光祖科臣齐世臣御史吴定孙愈贤皆极褒羙而微含剌讥修撰赵用贤侍讲吴中行府尹沉思孝博士陈泰来主事马应图无讥焉谓李植江东之羊可立当各令宣力一方以赏功惜才保全终始盖为之地而故尚书潘季驯御史龚懋贤蔡系周龚仲庆诮让特深且参三御史宜亟罢斥有旨此疏称羙阁部大臣殊非事体且又枝蔓多端如何能定国是于是吏科给事中袁国臣工科曲迁乔户科姚学闵交章劾岳败露贪官故假建言摭餙遂罢归○己巳诏河南阳武等县被灾地方各照灾之轻重蠲免夏税存留粮分数有差
　　○改南京太常寺卿陈瓒为右副都御史协理院事
　　○以南京光禄寺卿孙坤为南京太常寺卿大理寺少卿敖鲲为南京光禄寺卿
　　○辛未  孝恭章皇后忌辰遣伯王应龙祭  景陵
　　○壬申月犯房宿北第一星
　　○晋嗣王敏淳年少绍封部议令宁河王知己□火不妨府事往来赞辅三年惟钱谷无预报可
　　○夷酋长昂遣其姨母土阿等叩关服罪求复抚赏许之并请佛经盖庙图记三事兵部题覆独经像可与耳夷言图记其实印也国朝惟忠顺顺义二王得之他无故事不许○诏工部铸万历金背制钱十五万锭
　　○乙亥谕驾幸山  陵免潞王送迎
　　○户科给事中萧彦言水田之议其不可不成者有四而不可不审议者亦有四国家定鼎燕京转漕东南水利既兴昔取诸东南今取诸堂奥之外也不可不成者一也西北有水利则东南可以息肩而漕挽之费所省又多不可不成者二也虏利于骑不利于步沟洫有制是不墙而堵不兵而卫也不可不成者三也昔也旷莽今也蕃育生聚教训安边长利不可不成者四也然西北之不谙水田者旧矣驱而为之缓之则无济于事急之则有戾于民是人情之议也不可不审者一也垦田之夫每邑不下千人派之民耶以为厉矣徵之江南耶千里赍粮远赴田作有望而走耳是垦田之夫之议也不可不审者二也臣彦往阅宁夏古称塞北江南也又素有水田藉汉唐二渠不烦徵力然往往就荒驱之领田如赴汤火又尝阅甘肃有先抚臣杨锦者为垦田之议而军不愿种乃分派各堡另立垦军卒无成功此边人之习也垦田百万法当给五万人若曰自领之而自垦之脱无领者将不垦之乎是领田之户之议也不可不审者三也沿边无粮旷土军民利而私种之久矣垦而为田势必起科能欣然就耶至于广野有沙压之虞水滨有泛溢之虞但一相度可知已是起科之议也不可不审者四也章下所司
　　○丙子以重阳令节赐四辅臣上尊珍馔　○丁丑以尚宝司卿徐贞名兼监察御史领垦田使铸督理垦田水利关防户部言国家任事之臣难至于本非其职而慨然有见于国计民生之所在即勇敢奋发以为己任尤难也今尚宝司少卿徐贞明奉旨查勘垦田水利乃周历京东地方相土原隰之宜测水分合之势欲使诸地皆垦而可耕诸水有利而无患所条陈详悉谆切谨参酌上请其一曰专责成夫农桑衣食之原也各该有司以垦治牧餋为重留心振举设法调停地之荒芜者辟之水之冲漫者堤之如是以最闻不则听断虽优亦列下考本官职任尚宝无民事之寄谓宜畀之事权加以宪职有司之勤能偷惰听其分别而奖饬之庶乎权足以鼓舞而功可期也一曰宽课督南北异而燥湿殊北之宜于黍犹南之宜于稌也今垦田议论纷纷其说有三北方大山峻谷雷雨骤发滚石推沙莫可为功一也原野之地向来黍稷麦豆民并赖之概欲改垦人情未便二也雨后所在焦枯与南方之池沼潴水者不同三也今据议地势低下偏宜稻者以渐劝率之宜黍宜粟者仍其故荒芜焦枯之地以渐导之而不遽责其成则于后二说无所复疑惟骤雨冲决尚未之及令本官相度水有当疏或有当避期于利便不必胶执庶乎事易成而民亦相安于不惊也一曰善训率北人之不习种稻也必得南农以倡导之今宜募南民之谙晓穑事者工费衣食为之处办以一教十以十教百以百教千数年之后庶乎种稻之利可与黍稷埒也一曰广招徕夫怀土者未必乐迁也宜多方鼓动以柔远而能迩据议欲令负来而来者能垦田百亩以上即为世业子弟得寄籍入学问有才能率众先劳趣事绰有明效者仿古孝弟力田之科量授乡遂都鄙之长庶乎有所激劝而归附者踵至也一曰时赈贷开荒之地新集之民旱潦不时饥馑无备据议万历十四年为始每年应积谷石三分之一留仓备赈一出陈易新其一春作之时有司巡行阡陌有垦荒无力＜锍-釒＞水无资者贷之秋成还官如遇旱涝无收免其偿庶贫民有所恃而垦荒疏渠得以兼资也一曰辟久荒南农应募居食牛种总倚办于官宜于太仓银库内动支二万两付顺天抚臣听少卿徐贞明便宜支给初垦之年许其自收二年之后方议一半还官庶应募之民有所觊而益坚也一曰苏久役各州县民壮因田起役即古寓兵于农之意也然每岁操练不过三个月今用以治田未免终岁勤苦据议宜照旧例止役三月在秋场既毕夏禾未种之时便之疏河刬草预为耕作之地其垦治田土宜募专工庶兵可息肩而农有定业也得旨垦田导水乃利民首务依议行银两于德州仓给发贞明著兼宪职承委官照抚按例一体举劾有推诿阻挠者参处重治
　　○改大理寺卿吴时来为刑部右侍郎大理寺左寺丞罗应鹤为右少卿
　　○江西临江府民赴阙上书请释知府钱若赓之罪  上怒置狱讯之事繇医官王民祉并逮即讯
　　○革永安王府辅国中尉英火□尔为庶人闲宅禁住先经楚王华奎参住禄米不悛特请加罚也
　　○戊寅命切近行宫处随路及在山与定国公徐文璧彰武伯杨炳大学士申时行许国王锡爵王家屏各安帐房一座
　　○辛巳谕兵部取银十万两司礼监太监张诚传奉朕阅视  寿宫赏赉不足尔部可于太仆寺马价内进十万两户科右给事中杨芳言马价系京边买马之用与别项可以那借者不同自万历九年钦赏辽东获功官军取用以来至今陆续支费通计八十万此旧例之所本无涓涓之流安足以盈漏卮之洩不听
　　○原任兵部左侍郎冀炼卒炼益都人嘉靖甲辰进士起家县令为民曹郎忤权不调累官光禄少卿顺天府丞遂以都御史巡抚河南改宣府兼兵部侍郎予告起南京兵部右侍郎转户部右侍郎未及赴而卒礼部称其在边有获斩功赐葬祭如例
　　○诏免泉州府属浔浯汭三场盐课加复米银及定浔浯汭惠四场税兵银二百两漳州府属漳浦诏安海澄三县民户税兵银九百两即充本处军饷
　　○广东程乡县妖人刘青山立无为教社聚党为乱官军攻之斩获七十余人首恶逃逸
　　○升福建道御史崔廷试为大理寺右寺丞
　　○叙转久次科臣王三余礼科都唐钦尧工科左叶特新吏科杨芳户科俱右
　　○礼科给事中钟羽正建议廷臣各举才堪将帅者兵部覆  上曰将才甚难非屡战阵何缘识别还著总督抚按访求果有异才许予例荐外特举推用其各衙门会荐已之
　　○丁亥谕都察院朕兹阅视大峪山  寿宫一应事务俱从省约内外从官有沿途扰民者科道官以名闻
　　○谕户兵二部朕兹阅视  寿宫赏扈卫围宿将军并官军及山后守巡在工各官军共银五万两御马监勇士内官监拽船东厂锦衣卫围宿官旗银一万两户兵二部各出三万两支给○赠游击将军韩元功都督同知荫一子本卫千户世袭  戊子彗星出羽林傍形如弹丸尾长尺许指东北其色苍白后每夕移东行芒体渐缩小
　　○怀仁王府奉国将军充火□于以老病不能行礼请以第三子廷塇代之将军中尉例不许代以怀仁另城王府故许其请其钤束宗仪仍不许代
　　○南京刑部尚书陈道基以被言乞休许之
　　○以辽镇招徕夷汉归正人一千四百八十二名口赉宁远伯成梁银币及守备刘崇正等升赏有差
　　○兵部尚书王遴罢时有御用监人持御批红本称  圣驾阅寿宫取兵部马若干匹给该监遴疑内府题本有衙门印信繇司礼监传奉会极门接出该科发抄无径赍赴部例乃援故事执奏  上以稽留御批切责而宥之犹夺郎中俸三月初杨继盛之死也遴以女妻其子甚为时论所称及为大司马过于严急至于驿传参朝集使声誉大损遂为御史传光宅黄纪贤顾云程李琯所劾因＜锍-釒＞求罢有旨卿刚直素著委任方殷览奏词特准致仕仍给驿归
　　○壬辰敕武清伯李文全太子少保兵部尚书兼都察院右都御史掌院事赵锦朕兹恭谒  祖宗陵寝阅视  寿宫特命尔等居守统率守门守城等项文武官员严督京营并巡捕官军五城兵马夫甲人等讥察盗贼防备火烛用保无虞各官如有怠玩不率应参奏者尔等指名参奏应拏问者径自拏送法司问理其有要紧事务即便差人奏闻钦哉故敕
　　○改总督漕运户部尚书王廷瞻为南京刑部尚书
　　○朵颜卫夷人火你赤等二百二十二人以庆贺至正赏加赏金叚衣服鞾袜绢疋有差○录荫故太常寺卿徐璠子元旸国子生
　　○甲午谕内阁大峪山吉壤朕定已期年工兴两月今李植等屡奏此地多石决不可用朕今复阅在迩卿等传礼臣率领台官及植等所知精堪舆人前往拣择数处以俟朕至亲阅
　　○先是光山县民家有牛产物火光满地鳞甲森然一夕毙好事者曰麟也为绘图作赞而藏其皮事闻中使至阁传河南产麟抚按官如何不奏著礼部奏来尚书鲤以为不可  上曰朕于罢瑞献岂不知但麟凤世所异欲一见耳仍命彼中抚按趣进
　　○詹事府掌府事吏部左侍郎周子义以病告请许之
　　○乙未镇江府地震
　　明神宗显皇帝实录卷之一百六十五
明神宗显皇帝实录卷之一百六十六
　　万历十三年闰九月戊戌朔凤阳淮安二府所属灾诏留漕折银一十五万两赈之漕折例不准留以淮凤重地也
