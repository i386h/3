<!-- { "loadSidebar": true } -->
　　○丙申吏部尚书李戴奉旨进部办事上＜锍-釒＞云臣所办者用人之事也建言诸臣  皇上沛然下明谕起用此实千古盛德之举今以臣之被言而至于上激  圣怒遂使纶音阻格而不行臣之心何以自安臣一奉  明旨不敢渎辞者恭  上之命也难廷谢赴部而终不敢自宁者忧臣之职也  皇上德音发自独断原不因人而行岂可因人而止且寺臣之＜锍-釒＞出自一时意见非是在野诸臣之罪惟皇上怜臣苦心俯将建言诸臣照前谕起用则圣断益彰  圣恩益臣亦有颜面于班行矣诏览奏知之矣还候旨行
　　○套虏来款许先是罢套酋市赏迄今十有余年二十四年曾乞款进马诏许给其价后因各酋侵轶不常二十七年筑松山疆诸酋又嚣谇悖逆以故两镇起而杀获甲首几三千由是款议罢一意用兵二十八年吉囊著宰等输诚乞款使趾相错于道延宁二镇虑其犬羊狡诈皆未之许至二十九年吉囊等闻延抚王见宾解任将行恐后款事不成哀求益急见宾以为其心果出恭顺前此乞讨王印松山等八事今不复挂齿询之道将佥云秦中民运多逋而年例解发又不时至如岁复不登士呼庚癸则患在萧墙奚暇构怨夷虏且款费岁不过三万余金若边尘不起士马免调遣所省客兵刍饷数足相当休士卒而徐修战备计无有便于此者于是唤庄酋等集墙下数其罪而谕之夷使惟命复以二十四年进过马价未领前抚臣刘葵曾加银货八百两月马十匹及开复市贡之期请见宾以为原旨有量加给犒赏之文昔许矣而今背之非所以示信于外夷也如夷言请下廷议兵科左给事中桂有根言国家阃外之权一委督抚原不以廷臣示中制不必会议于多官责成一抚臣为便  上是之宁夏巡抚杨时宁亦因著宰等认罪攒刀之誓进酋而谕之遵照往年  圣谕一年无犯方准一次款市恭顺在先给赏在后酋亦唯命及延抚孙维城代见宾宁抚黄嘉善代时宁复与各酋面质约盟如前每岁止照十六七年赏额毫不加增两镇新旧抚臣同总督三边尚书李汶及兵部详议再四皆言款便  上曰虏既真心内附该总督及延宁二镇新旧巡抚等官定议悉称可许不必再行会议准与开复市赏革过者不许补给以后两镇官务力持定额毋得听其分外请讨私辄增加仍遵前旨一年恭顺方准一年市赏有犯即革切勿轻听罚服苟且开衅还令该镇拟善后长策来
　　○五军九营游击李登勇士营生营童钟革任神枢八营参将传良桥改调南用从京营御史劾也
　　○荫巡抚云南右都御史陈用宾男陈斗昭为锦衣卫百户世袭注衣中所
　　○丁酉兵部尚书田乐仍以病乞归  上念其劳绩优诏慰留之
　　○准故丰城候李环男李承祚袭祖爵
　　○升河南副使朱思明为右参政兼佥事专管河道开封府知府宋荐为副使兼右参议分守河南道南阳府知府邓启愚为副使兼右参议分守汝南道从巡抚曾如春请也
　　○调原任浙江右参政唐守钦为山东右参政兼佥事管青州兵备道事
　　○运太仆寺银二十一万三千五百一十二两于辽东补万历二十七八九三年年例买马之用从巡抚赵楫请也
　　○戊戌准汀州府知府黄应奎告病加副使衔致仕　　○己亥福建候代巡抚金学曾题自抚闽以至候代六年之内节省过兵饷查出应补库银一十二万七千四百两有奇乞行新抚臣会巡按御史将前银先扣还借给新兵银四万七千二十四两五分其次扣还借给旧兵银七万余两及将带徵欠饷藩司立法置册各分年限听抚按互相稽核户部覆如议报可
　　○庚子补赐辅臣  圣母万寿节银纻及讲官有差
　　○工部署部侍郎姚继可＜锍-釒＞言本部钱粮额徵原自不多祗因织造烧造举行解发留用已去其半所以部帑日匮措处不敷且该省每遇灾荒徵输不前者小民被鞭笞之苦造办不时者匠作受催并之艰劳民伤财已非一日昨  圣谕一颁方以为仰见天日息肩可期讵意顿因诸监之请仍令烧织诚恐小民闻之疑信相参欢呼之状转为怨嗟无论变生叵测后纵有诏令之加恐民亦不肯信臣职掌所关不敢隐默于无言也诏袍服器用等需难以停止令遵近旨造办挨次解进
　　○赵嘉庆秦希武等以贪追赃发配
　　○辛丑升云南鹤庆军民府知府祁汝东为两淮都转运盐使司运使
　　○宴海西脱伦兀等卫进贡夷人看只木等一百一十一名命候陈良弼待
　　○壬寅降分守河南右参议陈震一级调简因巡按御史袁九皋论劾也
　　○许墙子岭关提调朱崇道病辞回卫以武清镇抚杜逢春升署指挥佥事代之
　　○工科署科事给事中胡忻等＜锍-釒＞请竣  两宫工程其他大高玄殿昭和景仁等工及诸花园果园亭轩台榭等役皆属不急一切报罢专蓄财力急救  陵漕之患预积门殿之储不报
　　○吏部＜锍-釒＞承德意起废官将邹元标等一百一十四名开年次上请不报
　　○癸卯升工部右侍郎姚继可为工部尚书
　　○命司礼监太监田义同阅视京营从兵部以例请也
　　○甲辰升翰林院简讨王图右春坊右中允掌南京翰林院印信
　　○礼科都给事中张问达＜锍-釒＞请停辽东太监高淮所修经阁以节财力安穷边不报
　　○江西道御史杨文＜艹洍＞等＜锍-釒＞请罢矿税昭大信以完盛美不报
　　○乙巳准故宁晋伯刘应元男刘天锡袭祖爵　　○丙午留副使黎芳于狭西管靖虏兵粮道事调副使张汝蕴分守陇右道从督抚议也
　　○升山东按察司佥事钟万禄为右参议兼佥事整饬霸州兵备
　　○刑科给事中张凤翔言近因矿税不忍遽止之故将释罪起废行取三事一并收回命阁臣并拟三旨已而果下行取虽稍迟难臣极知  皇衷之无他就中亦有难径行者故筹度迁延而未决耳臣等职居言责岂愚尽出南企仲下而待企仲之喋喋阻激哉将雨未雨之间使  皇泽之施不下究也不能不令人痛恨矣  皇上但知其越俎市恩而不知其发端盖有自也企仲与南京兵部主事武之望为儿女亲先年同官吏部名位相轧挤之望外黜怏怏至不能堪顷入京给由将企仲一生隐伏刊刻成册遍递长安企仲知为至亲所揭清议必不能容  皇上知之尤不能容与其奸宄露而蒙黜何如借建言而徼誉饬丑犹可不失吾故物耳虽然一企仲何足较乃  皇上将沛之仁为其中阻恐非  皇上之初心也诏狱诸系度刻如年其情可悯臣关职掌久欲上请祗以  皇躬未获全安不敢祖企仲之故智复激  圣怒今幸  圣体复常又不敢不诛其心以成  皇上初发之慈乞暂释诸臣系缓议复职其企仲钓誉饰丑亟行罢斥以为人臣撒泼无耻之戒得旨南企仲无耻可恶革职为民永不许叙用
　　○涿州守备袁宁兴州中屯卫署印指挥陈效忠等各罚俸三月以捕贼无获故也
　　○以狭西河州团卜山斩获功升赏千总宋希尧等有差　　○丁未户部总督仓场右侍郎赵世卿以凤阳巡抚李三才议留江北江南漕米抵河工支用＜锍-釒＞争之曰自河决以来运道梗塞臣为仓储计直欲躬负土石以障洪流岂其一念杞忧日后诸臣愿今太仓匮竭一岁所入不足以当一岁所出窃计二年后六军万姓将必待新漕举炊而又远在数千里外万一水旱不时输纳愆期则数百万生灵束手待毙尚复有京师耶如此景象极可寒心乃欲借留漕米为河工需此不待智者而知其不可矣诏岁漕既难截留河工正需急用有何长策可以计处诿责总漕衙门亦非政体户工二部还详议来
　　○戊申大学士沈一贯以  圣躬万安＜锍-釒＞请  皇上益毖于新愈之后谨调夫寝膳之节申戒左右时进箴儆止声色薄滋味禁嗜欲平喜怒神常恬淡则忧患不能干气常清和则客邪不能袭至于朝廷政务诸司亦自支持惟各处缺员尚未补治河钱粮无从处办此当今最急宜关  皇心又臣前者面奉  圣谕四事但蒙允行取尚有三事未行天下欢忻歌颂之声又为呻吟颦蹙之状殷勤德音实对臣发镂心刻骨臣何敢忘此在  圣心之自回不待臣工之苦口有如积习难于遽舍三事未即并行亦乞次第敷恩后先相望岂但臣民之福实  皇上之福也臣以多病独当大任忧时忧国尝切乱虞窃以愚臣之心仰揆  圣主之心大小虽殊当不甚远如得早了三事复完前美则  皇上一日而与二帝三王并传臣亦得沾荣光矣不报
　　○升四川右参政马朝阳为河南按察使管驿传道事山东副使来三聘为右参政兼佥事管兖西兵巡道事
　　○己酉诏催宗人府攒造  玉牒新册　　○升四川右参政张文燿为按察使
　　○加云南右布政使钟昌太仆寺卿致仕升云南按察使薛梦雷为右布政使从抚按请也
