<!-- { "loadSidebar": true } -->
　　世宗皇帝尝谕大学士张聪曰古者有左史右史之官历代因之我  圣祖创翰林院之制亦有编修之名但未见居此职者尽乃事耳是纪录之职本自备官旷废之由实在臣下即如迩者纂修  世宗  皇考实录臣等祗侍总裁凡所编辑不过总集诸司章奏稍加刚润檃括成编至于仗前柱下之语章＜锍-釒＞所不具者即有见闻无凭增入与夫俾官野史之书海内所流传者欲事采录又恐失真是以  两朝之大经大法虽罔敢或遣而  二圣之嘉谟嘉猷寔多所未备凡此皆由史臣之职废而不讲之所致也矧我  皇上聪明天启渊哲性成践祚以来善政鸿猷班班可述类非章＜锍-釒＞所能尽见若不及时纪录奚以章阐盛羙垂法无极所据申明史职光复  祖制以备一代令典在于今日委不可缺臣等祗奉明命仰瞻成宪参酌时宜谨将一应合行事宜逐条详列于后一议分管责成照得史臣之职以纪录起居为重顾宫禁邃严流传少实堂廉远隔听暏非真则何以据事直书传信垂后看得日讲官密迩  天颜见闻真的又每从阁臣之后出入便殿即有密切谋议非禁密不可宣露阁臣皆得告语之合令日讲官日轮一员专记注起居兼录圣谕诏敕册文等项及内阁题稿其朝廷政事见于诸司章奏者另选年深文学素优史官六员专管编纂事分六曹以吏户礼兵刑工为次每人专纂一曹俱常川在馆供事不许别求差遣及托故告假等项致妨公务一议史臣侍直谨按礼仪定式凡遇常朝记事官居文武官第一班之后近  上便于观听即古螭头载笔之意洪武二十四年定召见臣下仪以修撰编修充侍班官即古随仗入直纪事之意今宜遵照  祖制除升殿例用史官侍班外凡常朝御皇极门即轮该日记注起居并史官共四员列于东班各科给事中之上午朝御会极门列于御座西稍南专一记注言动凡  郊祀耕藉幸学大阅诸大典礼亦令侍班随从记录至于不时宣召及大臣秘殿独对者恐有机密不必用史官侍班但令入对大臣自纪  圣谕及奏对始末封送史馆诠次其经筵日讲则讲官即记注起居亦必另用侍班一议纂辑章奏照得时政所寄全在各衙门章奏今除内阁题稿并所藏  圣谕该阁臣令两房官录送史馆其各衙门章奏该科奉有旨意抄发到部即全抄一通送阁转发史馆至于钦天监天文祥异太常寺祭祀日期各令按月开报其抄本不必如题奏揭帖格式但用常行白纸密行楷书不论本数多寡并作一封送入一议纪录体例照得今次纪录祗以备异日之考求俟后人之删送所贵详核不尚文词宜定著体式凡有宣谕直书  天语  圣谕诏敕等项备录本文若诸司奏报一应事体除琐屑无用文义难通者稍加删削润色外其余事有关系不妨尽载原本语涉文移不必改易他字至于事由颠末日月先后务使明白无致混淆其间事迹可垂劝戒者但据事直书羙恶自见不得别以己意及轻信传闻妄为褒贬一议开设馆局照得东西十馆原系史臣编较之所密迩朝堂纪述为便今合用东馆近上四所令史臣分直其中一起居二吏户三礼兵四刑工除典守誊录人役随同供事外一应闲杂人等不许擅入其合用纸劄笔墨酒饭等项俱照纂修例给一议收藏处所照得国史古称为金匮石室之书盖欲收藏谨严流传永久今宜稍仿此意月置一小匮岁置一大匮俱安放东阁左右房内每月史官编完草稿装为七册一册为起居六册为六曹事迹仍于册面各记年月史官姓名送内阁验讫即投入小匮用文渊阁印封锁岁终内阁同各史官开取各月草稿收入大柜用印封锁如前永不开视一议誊录掌管照得史馆纪录所用誊录典守官吏今纂修实录即可通融选用合将各馆誊录官选取勤慎善书二员专誊密秘文字行吏部选拨善书者贴写辨事吏十二名专写各衙门章牍拨当该吏四名专管文册及朝夕启闭馆门常川供事满日各照常送部拨补不给恩典一议补修记注伏睹  圣明践祚之始即召见辅臣于平台二年之春召见计吏廉能卓异者面赐奖谕迩者以吏兵二部奏徐文武职官又亲临铨选皆古帝之盛节三年之间鸿猷善政不可缕数兹者旷典修复亦合将二年以前事迹追书谨录用传万世拟令各官除每日照前供事外兼将二年以前起居初政亦照月分曹以次纂修其诏敕等项内阁查付各衙门章奏行六科照月类抄一册送内阁转发奉旨史臣纪录时政我  祖宗成宪具存但近年任此职者因循旷废遂成阙典今宜及时修举卿等既议处停当都依拟行
　　○永运库以上供缺乏移揭户部郡太仓备边银两户部尚书王国光开列嘉靖以来京库拖欠数目且云所那于太仓者几二百万矣倘有意外何以待之于是下诏金花银两系正供  上用且折纳甚轻又分季徵角□羊何尝重累小民而势豪恃顽不纳领角□羊员役侵欺节年积逋至一百六十一万一加查核辄称朝廷催科严急鼓惑流言敢行阻抗乃以备边银两借供  上用国家常赋惠养奸豪论我  祖宗法度当得何罪今次姑依拟补进你部便行与各抚按官严督有司照季完角□羊以前拖欠照考成簿对依限完销如有势豪抗拒侵欺抚按官参奏拏角□羊重处抚按狥私怠玩部科参来以不职论
　　○论广西剿雒容等处獞贼功指挥靳懋勋等官兵徐守信等各升赏有差
　　○调原任四川左布政使李心学为贵州左布政使
　　○吏部左侍郎杨巍乞致仕终养奉旨准其侍养亲终地方官奏荐起用
　　○南京吏部等衙门考察南京官员不谨员外廖文光等八人俱冠带住闲浮躁司务唐之灿等八人才力不及主事冯桂芳等六人俱降一级调外任
　　○提督郧阳军务都察院右副都御史王世贞乞休不允
　　○升山西左参议刘经纬为广东副使池州知府钟谷为山东副使
　　○义州卫地震
　　○丁酉  上御文华殿讲读
　　○山东道御史柴祥乞终养许之○提督鴈门等关兼巡抚山西右佥都御史郑雒巡抚顺天右佥都御史王一鹗巡抚山东右佥都御史李世达巡抚保定兼提紫荆关右佥都御史孙丕扬巡抚湖广右佥都御史赵贤巡抚大同右佥都御史申佐俱自陈不职吏部覆以申佐非边圉才量调郑雒等皆称职宜留用得旨
　　○南京吏部尚书刘光济户部尚书傅颐兵部尚书戴才工部尚书刘应节户部右侍郎曹三旸兵部左侍郎管吏部右侍事翁大立兵部右侍郎凌雪翼工部右侍郎徐栻总督三边兼兵部左侍郎石茂华巡抚狭西右副都御史郜光先南京右都御史赵锦提督操江右都御史何宽南京大理寺卿陶承学太常寺卿陆光祖太仆寺卿王之垣光禄寺卿刘一儒俱以考查自陈乞罢  上不允
　　○戊戌以奉迁  孝烈皇后  孝恪皇后神主于  永陵礼成赐大学士张张居正银四十两币二表里钞三千贯吕调阳银三十两币二表里钞三千贯中书吴自成等各银十两一表里钞一千贯
　　○巡抚江西右副都御史杨成巡抚云南右佥都御史邹应龙应天府府尹汪宗伊俱以考查自陈乞罢应龙著致仕成宗伊照旧供职
　　○总理河道都察院右佥都御史傅希挚上言治河当视其大势虑患务求其永图顷见徐邳一带河身垫淤壅决变徒之患不在今秋则在来岁幸而决于徐吕之下犹可言也若决于萧砀之上则闸河中断两洪俱涸矣幸而决于南岸犹可为也若决于北岸则不走张秋必射豊沛矣臣日夜忧惧悉心讲求禹之治水顺水之性耳今以资河为漕故强水之性以就我虽神禹亦难底绩惟开仓泇河置黄河于度外庶为永图耳泇河之议尝徤而中止谓有三难而臣遣锥手步弓水平画匠人等于三难去处逐一勘踏起自上泉河口开向东南则起处低洼下流趋高之难可避也南经性义村东则葛墟岭高坚之难可避也从陡沟河经郭家西之平垣则良城侯家湾之伏石可避也至于泇口上下则河渠之深浅不一湖塘之联络相因间有砂礓无碍挑穵大较上起泉河口水所从入也下至大河口水所从出也自西北而东南计长五百余里比之黄河近八十里河渠湖塘十居八九源头活水脉络贯通此天之所以资漕也昔尚书朱衡之开新河都御史潘季驯之开邳河权救一时其情事忙促工费浩大难尽名言今虽尚幸无梗然想时度势要之不免率有不虞而后竭天下之财力以通咽喉何啻如新河邳河情事之汹汹而已哉若并十年治河之费以成泇河泇河既成黄河无虑壅决也茶城无虑填淤矣二洪无虑难险矣运艘无虑漂损矣洋山之支河可无开境山之闸可无建徐口之洪夫可尽省马家桥之堤工可中辍今日不赀之费他日所省抵上有余者也故臣以为开泇河便因列为议工费酌工程拟督工请监工四款上之章下户工二部看议
　　○己亥  上御文华殿讲读
　　○巡抚福建刘尧诲以海寇林道乾警报闻  上用兵部言命各该镇抚官著实先事料理务期有备无患不得虚文塞责致有疏虞
　　○夜永平等处各台旗杆俱有火光
　　明神宗显皇帝实录卷之三十五
　明神宗显皇帝实录卷之三十六
　　万历三年三月庚子朔
　　孝肃皇后忌辰遣襄城伯李应臣致祭  裕陵
　　○署广积库事太监焦科题办硝三百万斤黄百五十万斤工部言焰硝十年一派每派二百万斤今已派过一百万斤其未派者尚缩一年未及期也惟内府各边不时请给系干军机相应酌处补硝一百万斤以足前数另派一百万以抵后十年之数量派黄五十万斤送库新旧相兼支放以后务照旧例奉旨是
　　○巡按山东御史郭思木□丞奏问原任总理辽东粮储王念侵盗库银招词旨下都察院
　　○辛丑  上御经筵
　　○修浚都城南面河身闸坝○壬寅  上视朝
　　○以统领河南秋班都司卢述加游击职衔升署指挥佥事管理永安车营事务
　　○癸卯  上御文华殿讲读上览帝鉴图说至强项令董宣事嘉叹久之顾谓辅臣张居正等曰彼公主也尚不私庇一奴如此外戚家何可不守法今戚里间朕以  慈闱故多有委曲调停处渠宁讵知
　　○大学士张居正题日讲官丁士羙等六员轮赴馆记注起居以修撰王家屏徐显卿张位于慎行沈懋孝编修沈一贯编修章奏时位方给假在籍促令复任以修复史职议建自位也  上从之
　　○叙宣府外十三家增修边垣功总督宣大方逢时巡抚宣府吴兑各赏银二十两纻丝二表里总兵官雷龙怀隆兵备吴哲口北参将王汝梅许希孟各十五两参将守备旗牌把总等官原于天等各赏有差○甲辰  上御文华殿讲读
　　○以提督鴈门关巡抚山西右佥都御史郑雒为巡抚大同赞理军务都御史
　　○吏部题南京各衙门通政司右通政陈于陛鸿胪寺卿孙鑨太常寺少卿屠羲英太仆寺少卿刘稳国子监祭酒余有丁应天府府丞汤标各自陈乞罢汤标奉旨降调外余俱称职从之
　　○升吏部右侍郎丁士羙为本部左侍郎副都御史何维柏为吏部右侍郎
　　○巡抚贵州右副都御史罗瑶以考查自陈不允
　　○乙巳  上视朝
　　○三边总督石茂华狭西巡抚郜光先以兰靖一带与虏止隔一河议支应解户部□税等银及节省银两修边二百八十里兵部覆奏  上从之
