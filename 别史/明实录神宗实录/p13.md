<!-- { "loadSidebar": true } -->
　　○巡抚大同都御史刘应箕自陈乞罢不允
　　○改角□羊各抚按赃罚银于各边镇狭西按臣暴孟奇言太仓年例则发甘肃应进赃罚角□羊太仓往来交易不惟道路罹跋涉之苦亦且驿递滋供应之烦乞将臣应角□羊赃罚银二千四百两角□羊抵甘肃年例太仓照数扣除一纸之驰达代数千里之转输户部亦以为便请令山西巡抚及山西宣大辽东河东各巡按赃罚银两俱照例角□羊所属边镇抵扣著为令○云南抚按先后奏黔国公沐朝弼罪状请正法典及兵科亦以为言章并下兵部
　　○丁卯辅臣张居正等题旧例日讲官四员或增至五员今讲读写字后又进讲通鉴节要则四员似不足用合再添二员又讲读后仍该写字则必用侍书恭侍左右开说笔法并写讲章及日讲起止乃命东宫讲读官马自强陶大临陈经邦何雒文沈鲤侍班官丁士羙并为日讲官马继文徐继申仍为侍书官
　　○赐辅臣张居正吕调阳银币新钞有差
　　○起原任兵部右侍郎冀炼为南京兵部右侍郎
　　○大理寺卿陈一松总督漕运都御史王宗沐巡抚河南都御史梁梦龙各自陈乞罢不允
　　○太常寺少卿陈行徤以迁葬给假回籍  复设直隶扬州府通判一员驻劄仪真专理淮南盐务仍督徵马价从按臣张守约奏也○以凉庄游击都指挥佥事祁栋充分守平虏城参将
　　○两广总督殷正茂奏报番贼入感恩县杀虏人民开洋而去复有海贼郭子富等驾船在海为害招复海贼李茂余党兵部覆行巡按御史查奏
　　○蓟辽总督刘应节题顷  先皇轸念边计差宪臣清理岁省几三十万金一时边伍足称清肃今给事中陈蕖谓蓟镇见兵十虚五六欲差精敏宪臣核兵省饷户部议欲臣等自行查理使兵有定额粮有定数窃以财用诎乏之时不宜以兵耗食顾边方多事之日亦未可因食耗兵昌蓟主兵原额一十一万五千九百二十员名除逃故外实有八万一千二百余客兵几九万近先后渐减去二万六千余名计实在主客不过一十三万有奇而已国初设立大宁实与宣辽并为外藩蓟门犹称内地既大宁内徙复设朵颜三卫籍为捍蔽当时止遣两关御史董其事自己巳之后虏渐生心庚戌以来属夷反覆一切防御之计与宣大相埒当时额兵不满三万仓皇无措外徵镇兵以为声援内议抽募以实行伍虽一时权宜之计然乘障画守各有信地客兵即额兵矣近年入卫之兵疲于奔命又半皆孱弱在各镇徒劳无益在蓟镇有名无实议者乃有撤减客兵之说然蓟镇不可无守乃有募练土著以减客兵之说募之数年止得奇兵三千悉串营游食之徒饥来饱去召募难行乃有清勾逃军之议据今角□羊到者老弱过半又未必其安伍今欲足蓟镇之兵以定主兵之额将以国初主兵三万兼三卫属夷为额邪抑止将今日减留主客十七万为额邪按本镇西自镇边东抵山海延袤二千一十七里冲边之处所建敌台一千二百六座每座置兵五十共用六万三百边墙每丈一垛一兵计十二万余垛则用兵六万余中间出哨摆拨传烽等项可用二万余各标各营路策应转战可用五万余是本镇因地制兵似非三十万不可且宣府地方六百余里额兵一十五万一千四百余大同地方一千余里额兵一十三万五千七百余今昌蓟之地兼宣大二镇而有余昌蓟之兵较宣大一镇而不足援彼例此即地里相若亦非二十八万余兵不可兵多则势强食足则兵壮为蓟门画久远计上策则恢复大宁以精兵二十余万控制外边仍以旧兵八万弹压内地俾畿辅肩背益厚宣辽之声援相通国有重关庭无近寇此万年之计上也如不能然一墙之外即为虏穴非屯重兵安能固守湏置兵三十万或二十七八万无事则分屯列戍隐然虎豹之关有警则击首应尾率若常山之势此百年之计次也如再不能则宜蚤定画一之计或抽垛民间或选自各镇补完主兵一十一万及客兵六万共以一十七万为额训练有成常川皆在俾兵食皆取足本镇不必仰藉邻封此目前苟安之计下也今皆不然兵马仰给各镇或聚或散犹如奕棋钱粮数烦户部或予或夺殆类乞籴入卫者半枵腹上班者张空拳为之练即如抟沙教之战犹若谈虎兵寡边长掣襟露肘不近无策邪今于无策之中为万不得已之计姑将清勾新军补足主兵一十一万之额有余则查见在不堪召募不实者汰而补之入卫客兵分番休息又加给犒赏军不告劳事体稍定但得各镇同心仍以精锐来戍则尚可徼幸一守至练土著减客兵尤未易言二镇主兵不过八万除昌镇少缓外在蓟镇仅六万有余非有兵不练实欲练无兵故必补完主兵一十七万方可议罢客兵窃意国家边事不复兵农之制但取给内帑必无能餋兵之日兵不能餋即召募征调清勾皆为虚文必无能足兵之日也乞差精敏宪臣严核蓟镇兵饷仍下廷议蓟镇额兵当以何数为准以定军国经久之计＜锍-釒＞入下该部仍行该镇会同阅视大臣查议
　　○工科给事中张道明陈理道三要一敬  天之要一法  祖之要一勤民之要其＜锍-釒＞词大略谓臣工  南郊多媟慢百司法守多违背有司奉行诏书鲜实惠亦未得所谓要也
　　○戊辰南京吏部尚书王本固礼部尚书秦鸣雷兵部尚书王之诰刑部尚书谢登之都察院右都御史张瀚各自陈乞罢俱优诏不允
　　○户部右侍郎傅颐兵部右侍郎汪道昆自陈乞罢不允○升河南副使徐炳为山西右参政佥事吉大同为右参议
　　○原任吏部主事许孚远以考察浮躁降为两淮都转运盐使司判官
　　○南京吏部都察院考察过吏部主事等官蔡悉等三十一员＜锍-釒＞名以闻诏降黜如例
　　○礼部奏  孝懿庄皇后祔葬礼仪仍遣公张溶等告  郊  庙  社稷奉迁李伟祔享告  庙张溶奉安  神位徐文璧
　　○遣户部侍郎郭朝宾祭太仓之神太常寺官祭恭靖公姚广孝顺天府官祭宋丞相文天祥
　　○令进贺庆贺官员照朝觐例各以品级随京官入朝行礼
　　○刑科给事中李学一奏岭海盗贼生发多年所在地方皆为残破顾被祸有浅深征剿亦有缓急海倭二寇去来有时山寇常在境内为害最甚琼肇惠潮诸郡皆然顾诸郡间曾用兵惠被贼十五年向未大征残破最甚故今日征剿论盗贼当先山寇论地方当先惠州至征剿当以扑灭为期若止擒一二渠魁剿一二巢穴复如向日广行招抚则为祸日深其覆辙不可蹈也或谓山贼繁多势难尽灭以臣所见则惠州之寇窟穴虽不下二十余徒党虽不下二三万直草窃乌合之众耳无险可据无粮可资又彼此不能相顾吾如将领得人相机而动未有不可扑灭者如谓众多胁从不忍概诛亦必许其散不许其招盖从贼之人多穷而无以为生者也果真心愿降则必差官清理给以免死之票发之各归其乡居人不得报复私讎有司尤当曲为存恤如系流民势不能归亦当分散所在乡村令其佃田耕种如此平兵部覆如学一议请久任正茂以责成功从之
　　○差四川道御史丁惟宁巡按真定福建道御史马明谟巡按淮扬
　　○己巳  上御宣治门以明日  圣节易浅淡服色视事
　　○遣中官赍赐大学士张居正奖谕敕书一道银一百两大红纻丝蟒衣一袭彩叚四表里敕略曰天植忠贞性成渊懿抱匡世之才略行以诚心富华国之文章本于正学苟利社稷则无爱发肤能定国家而不动声色为朝廷爱惜人材为  祖宗谨守成宪纪纲繇之振肃  庙社赖以奠安毕公勤劳四世盖多弼亮之功潞公历事三朝犹执谦恭之节居正＜锍-釒＞谢  上报闻
　　○南京吏部右侍郎林＜火廉＞礼部右侍郎汪镗太常寺卿王好问光禄寺卿刘一儒应天府府尹杜拯各自陈乞罢俱不允
　　○户部覆甘肃粮储郎中崔行可可查出节年省剩布花银一万七千七百余两抵充主兵年例本部炤数扣留以后年分但有支剩银两尽数报部并行令各镇凡各项银两有支剩积余者一体清查扣作年例庶京运可省边饷有赖报可
　　○户部覆奏直隶巡按张宪翔题称节年粮运迟误皆运官怠玩赏罚不明所致今欲将各该卫所官员自三月十五以前过淮并四月以里过洪者查无挂欠即与荐扬升用以为运官勤事者劝从之
　　○升管领定州等卫忠顺官军署指挥同知吴增贵为五军营佐击
　　○直隶巡按苏士润题称顺永保河四府驿递南马银两节年拖欠以致百姓逃亡欲将本处牧马草场等银改抵其驿马银两则改抵牧场等银庶有司以京边钱粮为重不致拖欠疏下兵部于是总督戎政彰武伯杨炳言在京七十二卫五军等三大营于附京州县择水草便利处为草场每于春夏二季专官领敕率军牧马于场当时军得休息马亦膘壮户部草场之费亦省迨嘉靖以来边方多事马因调遣不敢下场放牧于是草料不得不仰给户部而部困于是餋马之害及于官军马因瘦损而军困草场既无马匹牧放于是奏请佃种之例开膏腴者奸豪占据瘠薄者坐派贫民重以水潦之灾而租银之徵民亦困矣夫今驿递疲累南马拖欠正当就事立法不当变法就事且驿递固疲营马亦难言膘壮也南马固拖子粒亦难言完纳也南马拖欠则以京营子粒银补之以恤驿递矣臣营中岁费不下万两如有拖欠将妥取给若曰移此抵彼直先后之间亦全完无欠则胡不以南马银仍发驿递以子粒银仍发京营何更改马也牧放之制既失子粒之银又改京营为政一旦埋没不存臣等之罪何以自赎夫马改驿递皆国家事也乞敕兵部求其当而永守焉＜锍-釒＞并下部兵部议暂借子粒二年以后各归正额  上卒从炳议报牧马草场子粒与驿递南马银两不得互相改抵
　　○庚午  万寿圣节诏谕百官  皇考梓宫在殡朕哀慕方深朝贺暂免其内外官表文并贺登极表文礼部封进
　　○升湖广右参议毛汝贤为河南副使礼部仪制司员外郎聂廷璧为河南佥事
　　○复除四川佥事王乾章于河南
　　○吏部条议封赠事宜凡祖父官爵高于子孙者得进散官一阶如先年侍郎孙升父燧进阶例其祖母与母从夫爵凡丁忧餋病给假官员应得封赠与见任官同凡各祖父有为民者许令陈情停其本身封典量准祖父冠带闲住凡旧例有不重封者原为考满而言令有五品升四品或六品改七品或先授外官今升京职者许照见任职衔改给以后考满仍照旧例凡两京官员自本年七月二十八日以前升授者不分己未到任一体准给其在外兵备官员未经到任者不得援例凡前母及生母故在嫡母之先得许追赠其嫡母见存而欲并封生母者原无事例未敢轻拟议诏报曰大庆覃恩为民者准令闲住生母并封既无例姑已之余如议
　　○南京刑部右侍郎王正国自陈调外任
