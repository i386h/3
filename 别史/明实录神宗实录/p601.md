<!-- { "loadSidebar": true } -->
　　○丙午大学士赓等请考选庶吉士为四款上陈一定选额言自嘉靖癸未至万历庚辰二十科内九科不选自癸未后每科俱选而词林之盛遂极于今宜稍为限制如壬辰乙未止选十八人随地裒益足十八人而止著为定例一定授职壬辰十八人留翰林者九人正为适中例有部属二员行于癸未之前辍于丙戌之后宜复前规如有无故托病＜矢见＞避不妨劣处一公考试春秋二季阁试阅卷先用坊官固多秉公而人有后言宜令诸臣尽剖桃李瓜葛之情臣等虗心鉴定如有干求即同规避一严防范试日班坐门洞东向西壁阑以档木守以校尉监以御史督以堂上官光禄办饭一蔬一肉至于阁试馔如旧规免阁役及家人馈饷从之先是吏科右给事中翁宪祥＜锍-釒＞言词林诸臣济济已极大臣不力为主持使人情日趋岐路台省激言至以为馆选可废臣愚以为始进太滥则末流难极其所当为申饬者不过数端因陈试规宜饬选额宜行留用宜慎规避宜禁四事阁臣因之大率用宪祥语著为令云
　　○丁未升户部郎中陈其猷为冀北道副使调山西参政张中鸿补冀北道兵备升南户部郎中刘克勤为黄州知府
　　○原任礼部尚书兼翰林院学士李长春卒长春字元甫四川富顺人举戊辰进士选庶吉士以父病乞归寻值外艰服阕授编修纂  穆庙实录成晋修撰丁丑分较礼闱以修  世庙实录成晋侍讲时值江陵夺情馆中八人拟＜锍-釒＞争之长春与焉庚辰奉母归寻值内艰服阕出擢右谕德进讲经筵说蓼莪之章敷扬剀切  上为心动乙酉典试南畿擢国子监祭酒以家毁于火乞归遂转南少司空寻改少宗伯己丑入觐乃留奉职充日讲官首上讲学建储二事时册立默定而言者不已东阿以是罢归而长春继之剂量当上意几诸条奏皆井井式于典礼属当论相与平湖陆太宰不协遂上＜锍-釒＞乞归章十四上不允或劝之留长春笑曰仕宦如饮酒主人未倦而左右遂客容可坐乎又四＜锍-釒＞乃去家居十五年至是卒先是长春归寻丘壑得一洞有古镵字如其名心异之改为玉华故所著有王华洞集诗词温丽似唐人子胤祥亦有名为翰林庶吉士
　　○己酉工部右侍郎刘元霖往  寿宫
　　○命刑部员外董光宏往福建恤刑
　　○礼科都给事中邵庶请  东宫出阁讲学不报
　　○吏科给事中姚士慎言自汉唐以来每遇灾异辄求直言我朝  太祖首以日月相刑五星紊度诏求直言  英宗以积雪恒阴求直言有诏  宪宗以星变地震求直言有诏  孝宗二年以大雨水溢求直言有诏八年以天鼓鸣有诏十二年以风霾有诏今即未复求言之典亦行选言官之令＜锍-釒＞上留中　　○戊申  成祖文皇帝忌辰遣官往  长陵行礼
　　○庚戌吏部左侍郎杨时乔礼部左侍郎杨道宾乞休不允以选馆期迫命各出供事是日命吏部会同都察院考选御史
　　○升萧近高为刑科都给事中孙善继为工科都给事中曹于汴为刑科左给事中王永光为右通政许乐善为南京光禄寺卿稽勋员外周应秋为验封司员外
　　○升广西云南参政郭廷良王贻德俱为按察使江西副使余火□詹为参政礼部郎中陈于王张鹤鸣为湖广山东副使工部郎中甘来为湖广参政刑部员外吴中伟为贵州提学佥事南礼部郎中王志远为湖广参政南工部郎中谭继统为贵州副使嘉兴知府蔡承植为广东副使刑部郎中曾如川为云南参议调湖广副使曹愈参为河南副使升礼部员外吴正志为光禄寺丞刑部员外赵世禄冯盛典王庭俊户部员外张餋正为苏州彰德德安金华府知府是日所下藩臬府佐及司属二十余人
　　○总督宣大兵部右侍郎右佥都御史郑汝璧卒汝璧既疾甚以马鸣銮代得归至山东荆门卒于舟中方江陵时汝璧为刑部郎中以谳狱有声江陵奇其材调仪制遂拔置吏部在验封三年于相君意无所可否及丁丑计吏所黜陟遂大与相君反然江陵时方修名不显犯清论及居丧名坏汝璧亦显为抵牾遂罢铨柄迁太常少卿不数日即谪外为福建右参议稍迁广东副使汝璧自以为列卿陆沉海外乞侍养归家食十二年辛卯起补井陉备兵寻改赤城以斩虏功赐白金文绮明年迁榆林中路按察使明年迁山东右布政寻擢右佥都御史巡抚山东值河南山东饥河南人相食而山东以赈有方所全活无数又坐浮议归守制己亥起南太常少卿壬寅擢右佥都巡抚延绥以孤山红崖安边怀远功复赐金币乙巳迁兵部右侍郎总督宣大山西方到任疾作不能亲诸簿书然犹以款虏之道利战不利款日召诸宿将谈出剿事而议者以为病怯为诸边帅所恫三＜锍-釒＞乞归许之诸长者多称汝璧才也而勋略不甚显著意其前为江陵所掩后亦崎岖不究其用欤汝璧缙云人隆庆戊辰进士所著有帝后纪略诸王表功臣封谥考行于世
　　○辛亥夜月掩毕宿大星
　　○大学士赓等以霸州三辅要枢为兵备梁有年请敕书未下有年以都给自请补外候敕五阅月矣
　　○起浙江副使王一言为南京通政司参议升南河郎中毕自严为淮徐道参议
　　○工部右侍郎刘元霖自  寿宫回
　　○壬子国子监较刻历代史书成恭进  上命留览　　○狭西税监梁永以诸亡命被获事发遣人系书发中入都言夺贡事称杨达官王九功魏二等各贡名马持孝顺钱粮橐金镶珠石睛绿绦环铎簪耳坠等物咸宁知县满朝荐承余御史旨命马快伏渭南道劫之也劫事固易辩而余御史疏先至已言诸兵贼有所杀伤永言朝荐所遣人捉石君章马守才等脔割之投尸于河事适合  上怒甚谓御史固无恙朝荐创为御史报讎命锦衣卫趣逮朝荐著抚按差护梁永还京并撤还乐纲以狭西税务并之河南于是狭西之民始苏而朝荐坐诏狱者十余年
　　○  两宫殿门工叙应升官匠三百五十员先是题千余员至是乃定
　　○大学士赓廷机揭救朝荐不报　　○河道总督曹时聘以黄涨异常土坝溃决宜责令参政顾云凤等戴罪修筑章下工部
　　○甲寅以班白移帐南行久雨边墙倾塌命蓟辽督抚严行督道将等官躬亲巡阅加意修筑防守以保无虞先是拨计以革赏故数数挠边尝伏兵苇子谷口使数夷挑我为哨夜所觉不得志去遂戕杀哨夜夷人诵言拨酋自六月间往长昂獐兔处借骑犯蓟镇长昂报以乘秋是月中间班白果移帐南行班不什驻十马鬃白言台吉驻陶赖湾各离独石边百五十里声言入犯然以我备故亦淂匹马不入大率诸酋以革与抢相抵一顺一赏一逆一革无所负故故常为所卖
　　○兵部尚书萧大亨乞归不允
　　○总督狭西徐三畏以甘肃两捷辞勋荫不允　　○云南镇守总兵官沐睿巡抚都御史陈用宾以教化八寨捷闻初教化三部私相讐杀龙胜安张德胜兄弟支角□羊白氏一家白麟奔就侬氏侬应祖者广南酋智高之后与酋舍李世茂谋召交南兵取三部自益时交南酋武德成者颇以兵自雄据交冈与南丹盗张仲林牛羊寨酋侬金贵合遂拥兵象号十万攻临安教化八寨三长官司尽躏其地巡抚屡遣谕不退蒙迷临安诸郡县几摇提学道范允临参将张名世等以交夷入内地势不可久宜因诸酋力奋击破之时武酋自称安南都节制历称弘定七年诸从贼皆称王公骤用兵汰甚度诸酋不可定且去我师乘之斩其清郡公黄文通缚叛舍李世茂降其句贼者白麟所俘斩百四十五而武德成张仲林侬金贵皆不可得咸咎侬应祖之党助无能究其详者　　○乙卯松潘茂州汶川等处地震数日
　　○吏科左给事中刘道隆＜锍-釒＞救朝荐不报
　　○丙辰考选庶吉士
　　○兵部题宁夏游击王大玺固原总兵邓凤榆林参将刘泗延绥游击刘国祯灵州参将梁富国皆以科敛赃私俱革职回卫而王大玺行巡按提问邓凤梁富国永锢原籍从御史王基洪劾也
　　○命太仆寺发银三十万借户部分给各边从户部赵世卿请也
　　○命太仆寺发银十万两赈救压伤穷民从御史李应魁请也方甚雨时中外煤米涌贵又称诸粮艘俱没士民惶惶赈济之法仿甲辰例自诸科臣白发之而阁中亦业以为请已有旨命户部出太仓之粟酌平籴之法矣而甲辰岁尚设米场给散仍发冏金十万众以为灾重于甲辰赈不宜不及于是李应魁白发之而先是户部亦以为请  上为恻然命五城御史查各压伤饥困露处小民酌量赈济务沾实惠其平籴之法虽升合得使小民自籴毋令胥吏网利为奸
　　○丁巳考选进士钱龙锡林欲揖姚宗文丁绍轼成基成李光元韩日缵麻僖傅振□李康先李标张广潘润民李胤祥杨道寅唐大章杨嘉运徐餋量等十八人改庶吉士需命未下
　　○总督仓场户部右侍郎游应乾核诸仓垣草厂浸塌者三千一百三十余丈湿米二十九万余石密云沿河漂失米数尚计外未查
　　○贵州巡抚郭子章告病许之  上以子章久习边事难听其遽去但屡＜锍-釒＞陈情辞意恳切许回籍餋亲以俟起用
　　○吏部左侍郎杨时乔以考选行取有期请简用卿佐专理以快时望  上言考选难缓杨时乔即行考选尚书右侍郎便开写原推职名俟朕点用
　　○顺天府丞李炳以祈晴报命  上言今幸雨歇尚未知  天意如何尔大小官员常时恪共乃职勤政便民毋淂优游玩愒直候有灾方修省祈祷岂未雨绸缪之义旨下诸臣以为遇灾修省义不得独责之臣下也后数日吏科右给事翁宪祥＜锍-釒＞曰顷者霪雨为灾洪水泛溢人心汹惧未知所终
　　皇上沛发德音平籴赈济辇毂之下稍有起色又于一日下推补之＜锍-釒＞行考选之典大小臣工举手加额以为  圣政更新  天心可回雨既暂歇人情稍安然犹不时曀阴人怀惊惧夫警省拔濯虽在群臣而精诚感格必自  上始今  皇上责臣下以玩愒优游而朝端大政废弛关失玩愒日多臣请举其大者部院大臣责钜任重率数十推而不赐点用废弃诸臣创艾日久率十数年而不一赐环章＜锍-釒＞则一日稍通而一日复格逮系则前眚甫释而后狱复开诸如此者于以弭灾修行皆未有实实施行虽臣工之易饬恐  天心之难欺也臣愿  皇上不第责臣下之修职先求  圣政之励精简用南北大僚起用废弃诸臣日发中外之＜锍-釒＞立释满朝荐之系使天下晓然共睹日月则未雨绸缪之义尽于是矣
　　○戊午宣大总督马鸣銮以宣镇三路修筑城堡限宜报完而防范事殷力不并及称各宽限一年从之
　　○兵部题参河州降用副总兵姚德明归德游击张云汉碾白游击武朝恩高台游击达奇勋北川守备刘克敌兰州都司陈卿等皆贪鄙不堪俱革任回卫姚德明张云汉永锢原籍从御史王基洪劾也
　　○升南京尚宝少卿李复阳为通政司左参议江西按察使丁继嗣为右布政调湖广副使叚猷为狭西提学
　　○协理詹事府事黄汝良守制归
　　大明神宗显皇帝实录卷之四百三十六
　大明神宗显皇帝实录卷之四百三十七
　　万历三十五年八月辛酉朔彗星见于井度色苍白尾指西南约长二尺渐往西北
　　○大学士赓廷机题请简用讲官并注起居原推礼部右侍郎杨道宾詹事府詹事萧云举少詹事王图南京国子监祭酒刘曰宁等四人需命未下
　　○壬戌巡抚山东右副都御史黄克缵加兵部右侍郎以六年秩满也
