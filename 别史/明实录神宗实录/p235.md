<!-- { "loadSidebar": true } -->
　　○都给事中王三余御史何倬钟化民王慎德各＜锍-釒＞请建储不报
　　○御史杨四知因岁多凶荒陈驿递苦累有司滥费民财使臣分外索折乾银不便得旨近来有司驿递沿习弊套糜费民财抚按如何不严行禁革兵部便行敢有违犯及容纵科臣参奏处治
　　○癸丑文书官刘成口传  圣旨今日午朝未尝具有仪注起数如何造次惊扰礼部鸿胪寺回将话来既而部寺俱以大小衙门讹传奏  上命各夺俸二月仍查讹传起自何衙门鸿胪寺以人众奔趋实难指实命百官俱夺俸二月
　　○户部题盐城兴化二县灾伤重大先本部题奉准将本年额徵漕粮五万八千二百余石内暂停二万九千石于临清仓借拨支用其余二万九千余石仍徵本色兑运不准改折漕运督臣巡按各题二县灾民困苦已极前项应兑本色委无措办各权宜于贮库别项官银暂为那借抵作二县改折之数以后年分不得比援为例二县应运十四年漕粮除临清仓借拨二万九千石其原二万九千二百三十石五斗七升俱宜暂改折每正兑一石折六钱改兑一石折五钱定限本年二月终解部以便给发其借过官银候豊年照数追补  上从之
　　○甲寅  孝静毅皇后忌辰遣官祭  康陵
　　○丙辰进呈  大明会典仪注前期一日设表案于皇极殿丹陛东设书案于丹墀中设宝舆香亭于史馆前教坊司设中和韶乐及大乐如常仪是日早锦衣卫设卤簿驾纂修官具朝服捧书置宝舆中  上具皮弁服御中极殿鸿胪寺官导迎宝舆用鼓乐伞盖纂修官后随繇二桥行至皇极殿繇左门入至丹墀于舆内捧书置于案乐止宝舆香亭退鸿胪寺官奏执事官行礼讫奏请升殿导驾官前导乐作  上御皇极殿文武百官各具朝服侍班乐止鸣鞭纂修官入班乐作鸿胪寺官赞鞠躬四拜兴平身乐止赞进书乐作序班举书案繇中道升班首官繇左阶升序班以书案置于殿中乐止班首官繇殿东门入至案前赞跪纂修官皆跪乐作赞俯伏兴平身乐止班首官复位赞进表乐作序班举表案置于殿中乐止赞宣表赞跪鸿胪寺展表宣讫赞俯伏兴乐作赞四拜兴平身乐止序班举表案书案置于殿内稍东进书官退于东班侍立文武百官入班行礼如常仪  上可其奏
　　○升工部左侍郎何起鸣为本部尚书
　　○赐辽府沅陵王致批谥恭僖予以册文
　　○总督蓟辽右都御史王一鹗题先督臣谭纶题准召募浙江鸟铳手三千名与同蓟镇客兵标兵相兼训练三年有成然后遣归又督臣刘应节议添调南兵六千九百余名新旧三枝共九千九百余名专为守台之用将官中军等日支有差管台百总两防戍月每日每名加工仓银一分此饷额开载定数也十数年来二虏未敢窥伺蓟门固因墙台步骑精好亦南兵昼夜防守之力也但三路兵多饷耗其中奸弊渐多如中军千把总等官营兵千总一缺数十人谋补且有见面生日年节支粮造册等例台兵被其科扰若无见缺唆人讦告坐缺顶补不得即播流言镇守忧谗畏讥为之扼腕弊一先年守台官兵每台有台头台副二名百总一名常守南兵五名两防又有主客北军三十七名分派协守至于千总把总各协不过六十余员今每台南兵有止于三四名者而管台千把百总则中协七百一十四员名东协六百一十四员名西协五百五十三员名大踰旧额视台兵为奇货或已缺不补扣克月饷即有补者惟视贿多寡而不论武艺中西二营将官下杂流兵士一百名东营将官下有杂流六十九名管兵中军千把百总员下亦有书记家丁杂流等项名色夫台兵异乡戍守故月支银一两五钱若书记牢伴止供役使即三人朋兼二兵之饷尤倍于北军粮数乃以此闲丁冒滥工食乎弊二又南兵中陆兵聚一城可旦夕操练水兵散各港可挂帆稽查若蓟镇南兵三营将官各统一部兵练于一隅距边二三十里台兵部散沿边数百里外峻岭叠嶂未能遍台上而路提驻劄关营信地有限咫尺墙台反无统摄之权各兵以非路提所属不听稽查无事且参□有事能不推诿又南兵曰调操者始议南兵尽发守台即于春秋两防前后每台或调一名或二名赴南将操练操毕仍发守台另调一班赴操如古更番之意立法原善第承平日久南将既不不操练徒使千把总乘机为奸虚捏名粮或遇调操临期雇倩充数若委官查点则曰将官调操尚未发回所造营册止开某部兵几百名杂流与队兵混造一处共兵几百名又有不分守台调操名项含糊不辨以便染指则是有功蓟镇者固南营之台兵而有蠹于蓟镇之饷者亦南营冗役也今臣酌为久屯之计该镇除台头台副并两防分派北军协防外每台一座率拨南兵五名三十台立一千总十五台立一把总三协共台一千三百六十四座及镇守标下听用并各调操一部共应存千把百总一千五百五十三员名杂流二百六十三名其余悉行汰革千总改为把总把总百总改抵营台等兵不愿改兵者听每台五名之外余兵增入极冲墙台及待拨补操备续召新兵在营训练挨次发台如足裁出祗增名数不必再募以后新建台座即以余兵拨补如有不敷即于本路主兵凑拨不必另增台总俱听就近统管兵并听该协路将守提约束该操之期南将会同路将调操适中地方不得更番调取各该工食饷司照册封发协路督同在台千把总分凿给散不许南将干预遇有千把总员缺该营公选年劳相应者呈请总督抚镇衙门查明委用百总台兵名缺亦要选勇徤者呈送镇道等官验补敢有私相顶替虚捏冒粮及逞奸流言挠乱机务者听府督官及巡关御史严拏奏处部覆以闻  上曰该镇员役冗滥糜饷剥军积弊多端该督抚官乃能用心稽汰具见奉公任事千把总杂流应存应革者俱依拟以后如有拨补都令报部备查不许朦胧添复○戊午  仁圣懿安康靖皇太后圣旦文武百官朝贺命妇免赐三辅臣上尊珍馔
　　○户部题巡茶御史祝大舟称茶课本为羁縻戎心充实边厩汉中府属岁徵课茶五万四千余斤解运茶司易马支用又徵篦工银一百三十余两中间转运艰辛弊窦官民俱困且□茶岁有余积课茶粗恶不堪议改折色听备买马及各处所获私茶就地变价类解专备赏番其年例私茶买马一百四十匹便宜酌处且与四川事例合自十五年为始每斤徵银二分共该银一千八十七两一钱一分收贮汉中府库听解苑马寺买马支用其加派大户徭银茶夫脚价银两悉免徵派从之
　　明神宗显皇帝实录卷之一百八十二
　明神宗显皇帝实录卷之一百八十三
　　万历十五年二月庚申朔癸亥夜初更绥靖边城各堡上脊兽旗杆俱出火光众军执棍扑火棍亦生火三更方息
　　○礼部题原任蓟辽都御史王忬破虏平倭功业可纪偶以虏众突入阴触权奸竟主刎身死非其罪原任浙江巡抚朱纨清直耿介袛因严禁通番遂中媒孽继改巡视舆疾督兵竟被谗追论听勘饮鸩之日家无宿储迄今妻子寄食于人不能自存若不破格优恤非所以鼓效忠之心振任事之气也忬合照例祭二坛造坟安葬纨合照例与祭一坛减半造葬从之
　　○兵部右侍郎萧廪秩三年满荫一子如例
　　○以工部左侍郎曾同亨提督工程○兵科给事中和震奏安民弭盗其要有六一宣德意二饬武备三责职守四禁窝藏五慎缉捕六销巨盗  上是其议谓朝廷轸念灾民屡行蠲赈有司多不仰体德意著实奉行致使民不沾惠自今各该抚按官务要率先抚字痛革烦苛但有贪暴的遵照前旨特许参治
　　○兵科都给事中顾九思等奏今之河西镇孤悬天末实番虏之要冲自  世宗先朝臣杨一清杨博等先后经略有端绪乃款贡以来人情懈弛事机坐失住虏数十种窃据其中东虏数十万环扰其外饷薄兵疲虏穷力促虏日骄我日挫是以和自愚也臣谓各镇自抚河西自战昔日河西宜抚今日河西宜战无论住虏流虏但入内地侵掠即便剿杀追逐出境无以开衅为嫌有逗遛不追违误大计者自罹军法然一在议将吏肃州参将孟孝臣等烽火已及郊关犹云未闻消息以若辈而抗方张之虏何异使童子执棰当猛虎故欲议战必先议将也一在议兵饷河西一镇额设步兵九万有奇而今不及三之一当损饷以周之  皇上往年饷辽左矣然辽左虏在境外河西虏在腹中岂容兵饷不给致有脱巾之虞一议番族河西北则虏南则番吾以一线之路横亘其中使番人无交通北虏之忧中国坐受茶马之利所以不令番与虏合也夫番众受虏患深怨恨入骨往往有猛图一逞者我因而用之则皆成劲卒庇则为我用而获安唇齿弃则为虏用而有害腹背利害之间自当深结于番矣一议赏罚赏宜从重罚宜从轻上之而捣巢犁穴者予金章铁券次迎敌决战追奔逐北者予爵又次堵截信地控扼险隘示我有备者予白金文绮一切扒墙零窃之罪深文苛责之条悉与宽假如是而文武有退避失策蹙地辱国则国有三尺不少贷也部覆如议
　　○甲子祭  三皇于  景惠殿命礼部侍郎王弘诲行礼
　　○以云南副使陆万垓为本布政司右参政湖广参议霍维荩为四川副使
　　○乙丑大学士申时行等题昨夜初臣等望见皇城东北角有火光不胜惊愕今早进朝始知司设监失火烧毁连房随即救息近日火星留天庭中其应或在于此但皇城暮夜火光照耀近彻宫庭人语喧传或廑  圣虑愿  皇上克谨天戒以承天休报闻
　　○左通政周邦杰右通政赵参鲁大理寺左少卿罗应鹤右少卿崔廷试鸿胪寺卿杨宗仲太常寺少卿齐世臣萧彦李尚思太仆寺少卿王致祥余懋学徐元春许应逵工部营缮司管司事太仆寺少卿郑有年并制敕房办事太仆寺少卿兼司经局正字徐继申顺天府府丞刘先国十五员各自陈不职  上各命供职惟周邦杰调南京刘光国调外任用
　　○兵部覆顺天巡抚蹇达称地土起存税粮自有定例但天灾流行似不分于民屯草场被灾草场租银应照依原勘灾伤地亩分数量免四分该银三千四十七两有奇其无灾地土并应徵六分共该银四千五百四十一两有奇尽数起解从之
　　○巡抚四川兵部右侍郎徐元泰奏各塞番蛮自春夏荡平后凡经剿仅存者皆股栗而改图有纳降全活者悉输稞以明感似可无烦过虑顾蜂虿不测桑土宜先臣谨条防御之要以渎  圣聪一添置守备以专弹压照得松藩南路黄沙坝当诸番环列之冲最称要害左右皆羊肠一线而此独宽平约二里余故每肆猖狂必紏聚于斯兼以往来松叠隔城百里稍据险阻声援立绝本处须设守备一员见于原留修守兵内挑选三千名再于该路抽拨主戍军兵五百名协守西宁关起至平定堡止一十五关堡往来巡视管束汉土夷民一训练民兵以庄军威属地濒夷米盐生兢易以启衅今吐番西獗夷猓南惊夫兵不预练旋调土司道里辽阔未易朝檄夕至该臣业督布政司将通省民兵查以旧编名数经减者量复经增者量裁务在不逾旧额挑选精兵以充训练各道有卫所者则益以军兵就听该道督各操捕官团练省会则益以成都等卫军兵委一将职专理团操亦听分巡川西道为之监督事下部覆依议○以山东解京香税并事例银两每年量留一半为修理鲁府之用
　　○升山东副使田乐义为湖广左参政贵州右参议张克家为云南副使督屯兼管水利
