<!-- { "loadSidebar": true } -->
　　○先是巡抚四川都御史雒遵言松潘等处大小粟谷诸砦番人攻堡戕职官找架七稍礟依险为乱请讨之而蜀于是乎用兵既遵调任代者未至声息寂然兵科给事中王致祥奏番人乱者止麦儿一砦遽用大师未免张皇总兵李应祥以新将御悍卒所徵播州天全诸土司兵未易集亦调度需人部覆以为失策于是大学士时行等言松潘叠茂即古维州吐蕃地本朝置戍屯兵略示羁縻之意然山谷险远粮运艰难丑夷聚如蜂蚁散如鸟兽其道在以剿为先声抚为权术如一种作恶则整＜木朔＞＞镇军出其不意歼厥渠魁或毁其碉房或烧其青稞名曰雕剿其余各种并不搜求故番人怀德畏威虽小有草窃旋即底定此制御诸番之要术也今该省官轻率寡谋一闻有警輙欲徵调大兵番人闻知得以为备且四川近有采木之事民间骚动军饷又已空虚若兵连祸结为患非小谨拟进传帖一道明日谕兵部曰前日四川抚按官奏称松潘等处番贼为患即今有无宁息一应剿抚事宜新推抚镇其相机制置务保万全无生事贪功无匿情餋乱尔部马上差人传彼中知之
　　○河南道试御史饶位奏弹工部尚书杨兆＜锍-釒＞中及徐枝事徐枝者京营佐击以负责一夕自杀家人诉于官供其贷子钱行贿而事不成时兆适与本兵之推人谓事繇兆也＜锍-釒＞入有旨夺俸五月○加房山县知县马永亨同知永平府衔以矿盗起特重县令事权从顺天抚臣张国彦之请也
　　○升刑部郎中沈九畴为江西提学副使
　　○改国子监祭酒徐显卿为少詹事充日讲官
　　○乙未以  大祀  南郊  上御皇极殿誓文武群臣致斋三日
　　明神宗显皇帝实录卷之一百六十七
明神宗显皇帝实录卷之一百六十八
　　万历十三年十一月丁酉朔礼科都给事中王三余等＜锍-釒＞言王者父天母地而为之子所敬畏者莫过于天我  祖宗以来凡遇  郊祀必躬必亲载在会典传之  累朝记曰王者飨帝于郊而寒暑节风雨时春秋传曰如有明信溪毛潦水可荐神明言诚也乃者秋七月雷震  郊坛恭绎  皇上德音天戒示警朕心深用兢惕大小臣工宜共图修省畏天之诚可谓至矣今岁似宜亲  郊以答天戒代摄之举未可以为常也＜锍-釒＞入  上以三余等奏请不早诘责而宥之且曰朕敬事  上帝  郊祀大典本欲亲行但新从  山陵还体未耐劳恐难成礼且遵前旨行○戊戌冬至  大祀  天于  圜丘遣公徐文璧代
　　○以冬至节遣侯徐文炜蒋建元陈如松王学礼陈澍分祭  九陵伯刘应元祭  恭仁康定景皇帝金山  陵寝指挥佥事蒋克谨祭哀冲庄敬二太子寝园
　　○锡四辅臣上尊珍馔
　　○朝鲜国王李昖差陪臣刑曹参判柳永立等三十五人入贺长至宴赉如例
　　○以原任都察院右副都御史孙丕扬为应天府府尹先是奉旨改南京别衙门用故有是命
　　○大学士王锡爵奏臣于十月十九日再＜锍-釒＞乞休伏读御枇大臣之义体国忘家前已有旨勉留岂可恝然遽去卿疾未愈宜在任调理副朕眷怀大义严词真有出于家人父子提耳教训之外者臣于此时不觉一字一泪而臣母亦且义激于中誓不复以家事关臣矣不意本月二十七日臣男监生衡信到内称臣弟原任河南提学副使鼎爵已于闰九月二十五日病故臣母闻报昼夜哀号成疾不起臣窃自伤门祚衰薄目前止有一母一子形影相吊而皆穷愁旅邸宛转床榻之间又至此极臣闻人臣之义不得有身况敢有家然就事势之缓急而论堂堂盛朝茅茹汇征之时即无臣等以百数何亏于国而臣母区区所托以托命者独臣一身臣之区区所恃以报母者又独此一日此臣所以早夜呼天饮涕而疾愈困请愈亟者也  上答曰览卿奏具悉至情但辅弼重臣奉公为急宜勉思大义痊可即出赞理副朕延伫慎勿又辞
　　○辛丑  恭让章皇后忌辰遣官祭金山  陵寝
　　○初兵科都给事中王致祥言河西五郡本汉建之以断匈奴右臂昔年有番无虏自俺答抢番留孽子丙兔等七枝盘据海西而套内部落亦以大小松山为巢穴又初款之时止丙兔七枝今威正等共二十九枝环甘皆虏矣将所统士马仅以千计责之守御譬以羸羊搏猛虎也请增饷数万以俟召募诏下彼中督抚议之至是抚臣李汶上洮河守御十事修筑险隘以固边防驱逐黠虏以抒边患散还原戍以济急塞联络战守以杜观望慎防要堡以固疆圉收处生番以明哨探优复土官以作士气久任兵备以便责成补给缺饷以资兵食兵部题覆难其烧荒撤戍更置兵备守备之议  上亦以修筑险隘须酌量缓急无虚费财力疲劳军士而按臣屠叔方条边务六事属户部者二曰修屯田曰实兵饷属兵部者四曰议设备曰厄险要曰慎互市曰练招集其修屯田一事言隆庆间抚臣杨锦议拨军垦荒收租充饷大熟可得谷十万石省发帑银十万两小熟可得谷五万石省发帑银五万两乃继任者徒博恤军之虚名将垦军议归营操弃塞上无穷之利倚内帑有限之财垦荒初议荡然矣今议甘肃庄浪迤北通远驿迤南丰草沃壤召人开种＜锍-釒＞渠郾给牛具以兴复屯政得旨垦田筑郾诸务每年奏报并于阅视查核不必载入考成余并如议叔方又画图帖说甘镇者十有二固镇者十装潢成帙以进报闻
　　○加鸿胪寺少卿刘儒四品服俸以九年考满也吏部奏隆庆元年题准本寺别途出身者官不得过少卿
　　○癸卯遣侍郎王弘诲祭  三皇于  景惠殿太医院官祭  先医之神
　　○总督宣大尚书郑雒言东西二虏贡马例从宣大军门同进今岁西虏卜石兔一枝讲赏未定以致东虏表马尚留边上必待齐一则虏反挟以为重宜令顺义先贡  上特许之
　　○先是南场监试御史党杰奏国子诸生悬书衢路恶声加臣欲以撤棘之日行怀甎之事请索其人事下南国子监于是祭酒黄凤朔言今岁应试诸生在监者五百余人在历者八百余人必谓无名帖为在监者所造恐诸生未肯心服  上并以属南都察院
　　○谪王一凤永戍王乾亨外任管德州仓主事王乾亨发前差署员外郎王一凤将锭银剪边勘问有之一凤坐戍边卫乾亨亦有旨调外
　　○除问刑条例所载抚按会行查盘之文复巡按御史专职从左都御史赵锦之议也
　　○升右谕德兼侍讲韩世能为国子监祭酒
　　○以秩满录荫詹事府掌府事吏部侍郎周子义之子炳文巡抚宣府侍郎萧大亨之子和中巡抚大同都御史胡来贡之子师广为国子生
　　○朵颜等卫夷人羊羔儿等一百一十人入贡长至节宴赏如例
　　○升刑部郎中沈九畴为江西副使提督学政湖广参议靖四方为山东副使备兵登莱
　　○黎平苗奉银唐乔等囚执本管土舍杨天爵事闻  上以属湖贵两省抚臣措置
　　○赐原任工部尚书郭朝宾祭葬
　　○己酉月犯毕宿右股北第一星
　　○吏科都给事中齐世臣等言臣等于本月初七日接蓟辽督臣张佳胤＜锍-釒＞荐真定知县江中信堪备行取次日接保定抚臣贾三近劾中信纵肆欲将降调闲散同此一官也同此一时也岂能朝夷暮跖变幻无常哉督臣则以为空群之骥而抚臣则以为败群之羊督抚二臣有事地方不为不久非若入境之初咨询犹未确也何为甲可乙否颠倒一至于此  上令巡按御史查核归一具奏
　　○甲寅  孝惠皇后忌辰遣侯常胤绪祭  茂陵  孝烈皇后忌辰遣伯王应龙祭  永陵
　　○敕广东右布政滕伯轮为都察院右佥都御史提督操江时吏部已□太仆卿裴应章太常少卿陈有年  上以二臣任未久特命改推
　　○乙卯  圣慈皇太后  万寿圣节  上御皇极门文武群臣致词称贺赐元辅申时行银五十两纻丝三表里次辅许国王锡爵王家屏各银四十两纻丝三表里及讲官沈一贯等六员各银二十两纻丝二表里又赐金万寿字金篆字金书黄符红符有差
　　○升云南参政李材为本省按察使备兵腾冲○巡抚福建都御史沉人种奏提学副使王希元以故御史朱琏作令崇安帅诸生起祠亲为撰碑时希元转江西参政被言当调简僻用奏至特以卑謟削籍
　　○戊午月犯角宿南星
　　○命右春坊右谕德兼翰林院侍讲李长春清理贴黄
　　○蛮莫思顺之逃也事繇刘綎初綎以将家子有父显故时部曲颇多徤儿綎拥以自雄征缅之役勒兵金沙筑将台于王骥旧阯纠合诸夷收功斩馘与高国春五章之捷相亚然性贪御下无法兵还至腾皆甲而噪以把总廖文耀王化龙等克削军粮为讨焚城中居民一百七十余家州官系印于肘綎时在蛮莫行署闻之驰至腾以五百人自卫兵不敢动亦莫肯还伍乃出私财犒之并与兵备傅宠谋动支饷银五十两人与一金始定复至行署而思顺逃至是抚按官奏副总兵綎受思顺金宝牙锦诸物又纵把总谢世禄夏世勋陈其正等淫其妻妹使其情甚不堪仓皇出奔宜治綎罪  上念其功从轻降为游击将军革任听用而以谢世禄等属抚按逮讯兵备傅宠同知陈一化通判陈晨降黜有差
　　○升副使沈应文彭应时吕鸣珂为参政应文江西应时云南鸣珂福建广东参议薛梦雷为本省副使
　　○诏五城食贫民籍其名二千九百四十四人支米一千三百八十六石薪价银三百一十五两起仲冬讫于孟春从御史辛志登请也
　　○诏以锦衣卫指挥佥事陈承德为本卫指挥使承德  仁圣皇太后兄昌言之子也
　　○以秩满升总督狭西三边军务都御史右都御史兼兵部左侍郎郜光先为兵部尚书兼都察院左副都御史总督如故
　　○升工部郎中刘伯渊为江西按察司副使○初加辽东苑马寺卿山东按察使衔以原任山东左布政使听降郝杰为之
　　○塞登州龙湾决河以泰山香税银二千两给之从山东抚臣李辅请也
　　○传升太医院医士万汝栋为南城兵马副指挥
　　○升广东佥事王民顺为本省参议刑部郎中万文卿为广东副使
　　○以沈府黎城王府奉国将军恬炼平遥王府辅国中尉埕垌各管其府事仍赐之敕
　　○甲子大学士申时行等题今日中使至阁持六安州民本传旨令臣等拟票欲将首恶逮问其余彼中监候臣等看详为犯大辟夏钺等所奏株连甚多臣等读之三四不能通晓此必钺等所犯情重成狱欲行展脱故不于抚按司道诉告而蓦越赴京耳国家宪典一切问断刑狱未有不自下而上揆之政体自当如此若小民之奏一一听于  宸断将来干渎  圣聪有不胜其烦者谨拟票进次日得旨本内事情牵蔓多端抚按从公审明具奏  上复令中使传谕天下刁风既多冤枉者亦不少先生既如此说如票批行时行等对云  皇上两言真灼见人情自后民本果系冤枉情可矜闵者方与听理如其词刁诈亦当惩治难以轻信中使还奏  上颔之
　　○以内织染局尚衣监叙文思院官年劳授鸿胪寺序班者一人鸿胪寺主簿者一人本院大使副使半俸加全俸者六人授本院副使者三人
　　○丙寅北虏顺义王乞庆哈及西番答赖等表文鞍马弓矢方物至自边顺义并妻一枝百一十六人兀慎一枝一十七人摆腰一枝一十六人扯力克一枝六十四人青把都一枝百十六人永邵卜合罗气兄弟一枝五十六人俱给赏如例部夷冷克本等许袭祖父职级阿出答等量授百户赐王蟒狮白择袭衣赐僧以僧帽袈裟绢布
