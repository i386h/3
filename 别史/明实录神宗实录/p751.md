<!-- { "loadSidebar": true } -->
　　○巡抚四川都察院右佥都御史吴用先七疏乞休许之
　　○辛卯兵科给事中熊明遇奏自本年以来天鼓两震霞光起落于湿州地震凡二十八见天火凡九见石首雨豆辽东兵端吐火河内女妖雷毁内监楼厦见于祠官之所称抚按之所报即春秋二百四十年间未有稠于今日者也而其异之大者莫甚于山东人相食事之大者莫甚于河羡溢反壤而不用其道向见太白经天权星暗小辅星湛没荧惑袭月金水忒度或日光无芒或日月同晕或为恒风为枯旱天责愈深而  皇上所行皆诬天拂经之事此禽息碎首贾生痛哭之时也谨以八忧五渐三无之说进今内库太实外库太虚一可忧也饷臣无饷边臣开边二可忧也西虏图王东虏图赏三可忧也黄河泛滥运河胶冱四可忧也齐苦荒天楚苦索地五可忧也鼎足不备栋干微挠六可忧也群哗盈衢遮谣满路七可忧也吴民喜乱冠履倒置八可忧也八忧未已五渐互根太阿之柄渐入中涓魁垒之旧渐为搞萚制科之法渐属奸囮武蠭之兵渐至销愞□贾之涂渐至梗塞五渐已见三无蔓延奸民可荧惑天子千户可惠邀丝纶是朝廷无纪纲云贵之守令皆途穷杨粤之监司皆规避是边远无吏治挑构口给于蒯武倾危祸惨于苏张是士大夫无人心天下事可不寒心哉又杂引天文传以时事几千言多剀直不报
　　○  上以足疾未愈不便视朝且文华殿狭小难以行礼欲俟三殿工成乃出升殿传谕阁臣示该部勿得渎请
　　○礼科给事中亓诗教言去岁之冬东省饥民奔命他徙淮徐接壤势所必趋因而聚至数十万虽曰分土分民各有司存顾以  皇上视之则皆赤子原任淮徐道袁应泰动支钱谷极力极敕绘图贴说进之  皇上东省流民应泰实活之而当事者不以为功至疾之如仇毁其成败其名无乃过乎夫拚身拚官为流民请命应泰固甘之假令异日省直再被重灾如东省者流民所至谁敢引手一援哀而进之食不可不深长虑也窃谓钱粮擅动有禁为关系军储也在理财者所宜申明准动有旨为救济流离也在用人者亦宜纪录不报
　　○甲午册封各王府礼部题右春坊右中允吴宗达册秦府秦世子存枢并妃张氏礼部郎中庄祖诘册蜀府蜀世子至澍并妃彭氏及富顺王至深并妃刘氏太平王至渌并妃方氏庶子周如磐册淮府淮世子常清户科给事中顾士琦册荣府荣世孙由杇并世妃吴氏礼科给事中张孔教册晋府宁化王敏济姚永济册周府汝阳王在植上以士琦孔教候补未任擅自差遣下旨诘责夺司官俸一月令改拟具奏
　　○丁未  穆宗庄皇帝忌辰  奉先殿行祭礼遣官祭  昭陵
　　○刑科给事中姜性言  福王瞻地山东河南皆已报竣独湖广除减派外尚三千四百余顷据抚按清废府故相遗业值七百六十余顷此于额远不及也往闻钦留邸业隐占数多非钜珰之窃据则豪强之并兼诚一丈勘以清积蠹以充藩租固宽然有余矣不报
　　○四川杂谷安抚司遣番僧都纲革什思等进贡
　　明神宗显皇帝实录卷之五百四十五
　大明神宗显皇帝实录卷之五百四十六
　　万历四十四年六月庚子朔
　　○辛丑兵部左侍郎魏养蒙再疏引疾不允
　　○壬寅礼科给事中余懋孳上言  皇长孙出阁讲学一事臣等请之五年礼部请之百疏乃纶音杳然臣窃惑之乞诹吉日与  储讲一并举行不报
　　○予定国公徐希皋祖母王氏祭葬
　　○巡抚辽东右副都御史郭光复卒光复直隶固安人己丑进士繇户部主事历今职卒于任礼部言光复忠诚真品文通才英憺乎龙沙壮志酬于马革虽三品未经考满而辽左为诸边极冲应照已满例给祭全葬以为边吏劝从之
　　○夺巡按河南御史张至发广东道御史李嵩等各俸半年调工科给事中刘文炳为贵州经历司都事以辅臣吴道南＜锍-釒＞辩故也初道南入阁科臣毕谒道南照阁规以名剌答拜独文炳掷还且云莫学严高至是以取假无沈同和事极诋道南不胜忿言二百余年但有纠阁臣之言官无詈阁臣之言官  上怒出之复以张至发远在千里邸报未真遽尔狂躁沈同和明系怀挟李嵩等监临搜简不严并及于罚
　　○巡抚延绥右佥都御史马从聘奏虏酋火落赤沙计猛克什力等素号跳梁自去秋寒盟掳将陷师藉口封王金印种种皆难从之事计不得不出于剿自去冬捣挫之后狡谋日深敢率精骑临边伺我内地扰我春耕延镇总兵杜文焕奖率三军斩馘三百有奇此亦足以雪孤山之耻申中国之威矣时从聘未离任故叙战功  上下其疏兵部
　　○大学士方从哲言科臣刘文炳先后两疏气既不平语多近詈  明旨谓其肆言诬蔑彼亦何辞独念文炳言官也言而过当即加调处既非  皇上平日包荒之度无乃重辅臣以不安乎欲安道南之心则莫若薄文炳之罚道南亦具疏论救并乞放归谓奉职无状摈斥自甘累及言官罪乃滋甚诏不许
　　○巡抚宁夏右佥都御史杨应聘三年考绩有旨杨应聘升副都御史照旧巡抚荫一子入监读书
　　○己酉辅臣言顷吏部会推狭西四川大同延绥四巡抚未蒙简发窃念狭西远控诸边适犭□回寇纵横之日西蜀外临番族当猓夷平定之初大同逼近虏巢正贡市纷纭之会至延绥兵威少震而虏之蓄愤益深秋防尤宜加谨此何地何时抚绥弹压而可一日无人乞为封疆重寄速赐允用不报　　○周王请内使  上命给赐刘春等十人
　　○癸丑给事中韩光祜等言我  太祖怒朝臣上万言疏者赖宋濂而解  仁宗免戈谦以其数言事纳杨士奇之对令朝参如故今刘文炳以言辅臣见斥我  皇上曾不难为  太祖  仁宗乃宋濂杨士奇将遂无望于今之世乎诸御史韩浚等亦言昔文彦博再相曰唐介尚未复官我何可先入中书文炳既去不知道南犹可再入中书否给事中归子顾复言  皇上二十年来未有言官纠劾大臣而处言官者亦未有径批大臣辩疏以处者迺今自道南始何以自解于公论乎俱不报
　　○礼部尚书刘楚先五恳乞休不允
　　○乙卯琉球国中王山尚宁遣通事蔡廛来言迩闻倭寇各岛造战船五百余只欲协取鸡笼山恐其流突中国为害闽海故特移咨奏报巡抚福建右副都御史黄承玄以闻谓鸡笼逼我东鄙距迅地仅更数水程倭若得此益旁收东番诸山以固其巢穴然后蹈瑕伺间惟所欲为指台礵以犯福宁则闽之上游危越东涌以趋五虎则闽之门户危薄彭湖以瞰漳泉则闽之内地危非惟八闽患之恐两浙未得安枕也若夫琉球之告有谓借以相恐喝者有谓假以温贡道者又有谓中山不能自专直狡倭遣以探我虚实者臣不能逆睹但乞早为之备耳疏下兵部
　　○达虏骆驼等酋入犯潘家口总兵张国柱率众却之
　　○两广总督周嘉谟以老疾乞休不允
　　○丙辰  睿宗献皇帝忌辰  奉先殿行祭礼遣官祭  显陵
　　○丁巳升南京都察院右佥都御史罗朝国为工部右侍郎翰林院编修骆从宇为国子监司业四川参政林欲栋为湖广按察使
　　○大学士吴道南再疏乞休  上谕留之
　　○山西平阳府蝗蒲解尤甚
　　○己未巡抚应天都察院右副都御史王应麟奏臣待罪南都封疆是任民俗士风所宜申饬乃不意一时有周玄暐董其昌二事玄暐之犯众怒也以泾林绩纪为之招其复倚势凌轹士民故士民群起而合诉者五百余人臣与学盐二臣会疏上闻及  明旨逮问臣恐怨毒既深溃败决裂仍严谕毋得乘机洩愤擅为蹂躏故就逮之日曾无一人敢轻哗其室此江南士庶所共睹也其昌起家词林素负时望三月间忽与生员范启宋并至苏州互相告讦方行批发而其昌华亭之居业于此时化为煨烬矣海上之民易动难静难发于士子而乱成于奸民固不可与玄暐同日而语也总之臣望轻才劣谬处于斯有负任使伏乞罢斥以重纪纲  上报云周玄暐已有旨董其昌事严查首从议处王应麟照旧职后玄暐竟卒于狱
　　○先是五年热审以小满为期是岁逾两月俞旨未下会署雨狱中多疫该部科臣屡请阁臣亦言御史刘光复系狱一年念母忧焦且感危症倘一旦廋死囹圄将使  圣明之世有僇谏臣之名臣等所不忍闻也不报
　　○总督狭西军务兵部左侍郎刘敏宽奏延镇自去秋歼虏虏思报复今吉能东西勾煽所在告急以延绥一镇之兵当合套各部之虏众寡难敌所当深虑查延镇有轮番入卫官军一千七百余名乞暂撤回留戍协防蓟镇总督右都御史薛三才上言延兵入卫为神京非为蓟也且东西虏警狎至  陵京重地似难议撤兵部覆请卒从三才议　　○江西赣州等处水城垣崩颓没人民无数
　　○山东武定地方强贼聚众行劫拒杀捕官孙光燿等三十余人巡抚李长庚上其事
　　○壬戌瑞安长公主请子万世祚恤典命与祭九坛仍加祭一坛治葬
　　○光禄寺卿李憭卒憭湖广嘉鱼人己丑进士繇推官南吏部主事历令官礼部覆谓本官饶有清操兼深问学志行端方人伦模范而三品俸未满一年议给祭减半葬从之
　　○癸亥户科给事中□周祚上言  福府瞻田山东河南勉强结局楚地括之废府括之故相百方督责未额原额则楚地之难可知也自封建既罢车书一统裂土分茅制所不载柰何以  高皇帝金瓯无缺之天下自今日启割裂之厉阶哉不报
　　○总督京营戎政忻城伯赵世新奏乞照例给盔甲蟒衣以便护卫许之礼部言蟒衣服色会典不载陈乞已非且凡有奏讨无不下部议者今若此部覆可废乎谓  祖制何不报
　　○武定侯郭火诚薨照例与祭葬
　　○先是山东巡抚李长庚以东省荒乱议留今岁班军以省三万二千余两安家行粮之费蓟辽总督薛三才言山东二营一守昌镇黄花路一守蓟镇石塘古北二路满旦阿晕诸酋日夕窥伺所谓极冲极急之地令重山东之小费而忽  京陵之大防未为得计  上下其事于兵部
　　○乙丑  孝庄睿皇后忌辰  奉先殿行祭礼遣官祭  裕陵
　　○丁卯  孝穆皇后忌辰  奉先殿行祭礼遣官祭  茂陵
　　○河南宛汝间流贼聚众劫掠抚按官檄所属平之
　　○河决祥符县朱家口三里陈杞睢柘诸州邑咸罹其害
　　○贵州巡抚张鹤鸣报擒斩苗仲千四百名时暑雨军士多病请暂息兵俟秋再举从之
　　明神宗显皇帝实录卷之五百四十六
大明神宗显皇帝实录卷之五百四十七
　　万历四十四年七月己巳朔享  太庙遣侯吴汝胤恭代
　　○赐二辅臣各鲜鲥鱼二尾
