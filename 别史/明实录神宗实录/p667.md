<!-- { "loadSidebar": true } -->
　　○谕辅臣叶向高卿忠清端亮朕素鉴知匡政以来躬行实效诸务陈请具见勤苦至意目今时事多艰正赖老成主持朝宋振肃纪纲何忍坚意求去卿宜勉遵屡旨即出入阁赞襄军国重务以慰朕怀乃是君臣大义矧节届履端不必烦渎其缺员各疏俟朕详览简发卿宜钦承之特谕向高陈谢因言各臣员缺已满四年大僚科道员缺远则七八年近亦二三年廷臣之苦口而陈  皇上留神省览不为不久岂至今日而犹待详览犹未可简发乎详之一字为累不小也
　　上优诏答之
　　大明神宗显皇帝实录卷之四百九十

明神宗显皇帝实录卷之四百九十一
　　敕修
　　万历四十年正月丙申朔  上免御殿百官于午门行庆贺礼大学士叶向高诣仁德门叩头称贺
　　○丁酉兵部言辽东新增兵马先因督抚按官谍报叵测虞东夷蠢动河东兵力单弱本部议覆请增兵马人练三大营以壮先声搜括南北藏金三十万为募买兵马之用复议折班价借盐引等银以瞻新兵议以三年警息停掣本一时救急权宜今掣兵之期已将及矣乃督抚谓众心易动有不容于尽撤外夷蓄怨亦不便于示削仍欲久留此兵请给班价盐引等银以资十年之旅臣等斟酌其间恐遽散则不能而久留则又不继请比照善后事例前项新兵仍留戍等姑以五年为率岁用饷料银四万三千一百二十余两除四十年至四十一年该镇见在银两已可足用其四十二三四年共用银一十二万九千三百六十余两合将原议河南山东等处折班并绝军粮银于三十九年停止免折二年之内业足十二万一千二百余两虽量欠八千两除逃故伏减尚有盈余太仆寺新增马价一万一千两照议免行角□羊发两淮盐引银五万六千两俱听户部运发正项边饷从之  原任刑部右侍郎林烃疏辞南京工部尚书新命并称病乞休温旨不允
　　○戊戌  宣宗章皇帝忌辰遣宣城伯卫时泰祭  景陵
　　○己亥立春  上免御殿顺天府官进春百官于午门行庆贺礼  大学士叶向高言年来天下景象枯槁憔悴极矣臣民望阳春之泽年复一年未有以慰今万历之纪已四十年此亦人望更急之时也臣历稽三代以至宋元三千余年帝王享国四十年以上者只有十君惟殷之大戊高宗称为盛治宋仁宗差治其余皆乱周宣王唐玄宗梁武帝则始治而终乱然则三千余年享国久长而克终者只二三君耳何其难也天下大器帝王大福器久则必敝福盛则必衰自非严恭寅畏以保守之未有不败此臣于  皇上今日既以为喜而亦窃以为惧者也今民穷财尽内外空虗虏封未就日肆要挟臣适接蓟辽督抚官揭帖又言东虏大部纠集入犯声势甚大辽兵枵腹日久何以御敌一旦边疆不支躝入内地  皇上诚思京师中何事足恃何策足以自安是宁可不寒心乎自古国家所恃惟在人才今自阁臣大僚以及方面无所不空此等官员皆  祖宗建设以共理天下当时百司庶职无一不备而  列圣尚且宵旰勤劳不敢暇逸今  皇上深居端拱于上而使二三寥  之臣工苟且承顺于下乃欲求天下之不乱有是理乎人才虽天所生亦须人主作养乃克自立自各官不补日就消磨造物之所摧残浮言之所牵蔓不知其几姑无论其他即阁臣之推再迟臣恐排荡之势无所纪极而将来无人之可用矣臣款款愚衷窃谓会推考选补大僚三事万万难缓  皇上如不以臣言为然则是臣之所渎皆属欺罔当速行罢斥勿使一日留于此地如以臣言万一有当则当早赐施行使诸臣早得效用天下国家之事庶不至大败坏而  皇上万年无疆之盛治亦将远迈殷宗为万古一人矣  是日以立春颁赐三辅臣上尊珍馔
　　○庚子大学士李廷机疏言候命五年恳赐一放不报
　　○辛丑吏部言行取监生原有定例举贡纳银俱以正历杂历为则自三十五年创随到随考之法而又有穵年取捷者积薪居上委属不平故前岁疏请停止行取待四十年正月查酌选法另文知会今查未选举贡尚余五百余名纳粟一百余名是未＜锍-釒＞通也请仍停年余且将原经部取者照年收卯取选除以考叙者论考外其以年叙者则与未考之年及收卯考定之次序共酌浅深以为先后每叙考定之年一人则带考定之考一人举贡则以通推州县为率而佐领莫什之三如州佐二则贡八而纳银二府县佐领则贡六而纳银四酌考搭选以俟预考人尽然后归并论年一路因言穵年开纳俱为选法之害应行停止其余资序尚远者给假暂回限二年内赴销而列为十款以上  同日又疏言泰运已回用人宜亟请下考选科道诸臣
　　○癸卯大学士李廷机等题翰林院自掌院事王图被言封印百务停阁已一年矣今图又移至近郊候旨度之事体一时未肯逃来臣敢代为图请准其给假勒限前来供职其翰林院印信令右庶子郭淐暂行署掌以待图至从之
　　○甲辰大学士叶向高言臣于新正四日具疏以会推考选大僚最紧最切三事为请而历稽自古帝王享国久长治乱之大较以为  圣明观省之一勘其事皆具在史册凿凿可徵夫以周成王之贤周召佐之诗书所载无日不以祈天永命为事然其享国仅三十七年我朝  二祖  八宗之圣德远迈前代然惟  皇祖肃皇帝享国最久亦仅四十五年天之于帝王亦若有所靳之若是也我  皇上既享千古帝王未有之福固必有非常功德以迓续之乃并当行政事壅格如此虽天所单厚非常情能测常理能拘然欲求自今以后之天下长如此四十年之治安恐亦必不得之数也臣以新岁与九卿诸臣相见孙丕扬则言推升不下失职欲去赵焕则言见署兵部边事可忧李汝华则言兵饷窘急旧岁所欠各边额饷至二百五十万束寺无措许弘纲则言各差乏人无计处置相与攒眉蹙额意皆责望于臣臣实无颜可以居此不得已复此陈渎言愈危而情愈若矣不报  京师天鼓鸣
　　○乙巳吏部覆兵部虏众内附边患稍宁题原任巡抚山西右副都御史李景元等各进秩赏荫有差  复补光禄寺少卿杨应聘原职  兵部覆晋新升参将戴烨仍管宣大抚夷中军事  南京福建道御史王万祚疏请下考选补南北大僚因言兵部请军政至今未下系王之桢一人为梗炀灶神丛繇其径即恩宠立得忤其意即催请皆虗乞赐罢斥不报  周王肃□□奉奏汝宁王府项国郡君仪宾于三省凌辱府官大违  祖训请正其罪有旨览王奏参论奸恶仪宾具见歛慎以后但有此等王当严行参治勿有纵容于三省该抚按官作速究问具奏
　　○丙午孟春享
　　太庙遣英国公张维贤恭代  孝恪皇后忌辰遣怀柔伯施壮猷祭  永陵  吏部奏政本孤虗已甚乞即举行枚卜言辅臣李廷机栖迟荒舍久谢阁务入直供事者只一叶向高机宜繁钜独力勤渠况  天听转高操心倍苦不有良辅谁效寅恭方兹岁序式新泰交初辟宜无先于此者同日又奏两都大僚悬缺太多政务丛脞可虑乞法  祖建官密赐点用以跻治平俱不报  升文选司主事张凤翔为验封司员外  礼部题请举行  瑞王婚礼定期  南京福建道御史王万祚上言太约谓  祖制赋役必验丁粮多寡产业厚薄以均其力十年消长月异而岁不同今有门第萧然田去名存茕茕孤寡匍匐答应而势焰薰炙之家反漏网袖手何可言均也  祖制里长推丁多者又曰查照丁粮有力之家参互酌量而役使之未闻有颛限田几百几十亩而当一里者田多则排年多理势宜然第其父兄子弟之丁不敷则豪奴武断积猾代充民乃滋惧何如于本坊都多添名数分协他里以佐本都别图之衰乎且田有肥硗值有贵贱惟赔粮难卖之田愈多则役愈重不数年而殷实尽乞丐矣何可言均也  祖制岁额均徭止派本等差役不许分外加增今东南第一若差莫知粮角□羊以三石角□羊一石已重派矣本折而外仍计石派银一两有司尚谓未足每岁修船水脚水手皆徵于田亩之内及起角□羊临期及道旧派帮此非额外加增而何且于未贴之户徵空役之银不几为守藏者润橐乎何可言均也  祖制在京随朝官员税粮外杂派差徭尽免嘉靖间议定官一品免粮三十石丁三十丁下至八品外官莫不有则隆庆元年又有量加从宽之议胡不令户部厘为定则州县画一遵守乃今南北混乱全无规制有司得率意为之有免田二三千者有近万者在膏腴连阡之家其欲无厌尚嫌制狭而官田原少之县则垂涎比例取盈于人开影混投献之端矣何可言均也  祖制佥点税课巡拦弓兵禁子领养马户俱用殷实市户夫此市户者其丁田未必众多而贸迁居积富冠闾里亦宜使当官应差帮派粮角□羊为孝弟力田之民分忧乃或以其无田而纵之则使人轻力本尚逐末斗智争时田卒污莱何可言均也凡州县先推后收造册必过割净尽然后可奸民希图脱粮或无故而推或宜收不收以其田委之道路而累通县之人贴粮则不均凡户口逃亡地亩＜土册＞坏总属开除自有开恳成丁者从实报补有司务增户口辟土地虗名难于删去而使合族赔绝户之粮里长赔通里之粮则不均飞洒诡寄无处无之必须申严  大明律出首之赏会典遣戍之法著实举行然后可傥自居以博大长厚优礼冠盖青衿城社倚傍因缘为奸则不均自一条鞭法行银力二差该括具备今如令坊厢里长年年看仓赔粮则利归仓官仓吏设立斗级谓何又如使乡里长月月角□羊银赔免则利归库官库吏而布政司颁降法马谓何又如答应驻临上司修理公廨蚤入岁派而辄委之坊长里长则徵银谓何国有大事不无藉力于富民谓宜善蓄其余力以待不时之需刽剥烧铄无时暂息将尽通都大郡无殷实之民欲如汉之徙关中实塞下并力灭夷其谁任之卖富差贫非也而有意消折富户亦非也父有数子或富或贫必令富者亦贫则祖宗之门户去矣语多切中民害
　　○丁未兵部题沙计猛克二酋为患延东银歹诸丑窥窃甘凉非一朝夕幸督抚号令惟严道将哨探惟谨不待虏酋内入两镇官兵四起堵剿在延绥一次斩首一百八十有奇甘肃三次斩首四百有奇俱系异常大捷请择日祭告  郊  庙宣示中外从之
　　○兵部以兵垣久虗枢务旷极请亟允推选诸臣以匡军国　　○以南京户部盘库缺银数多夺主事庄毓庆陈幼学俸各一年刘可法三月
　　○以神枢营参将马天柱调补宣府东路永宁参将
　　○戊申大学士李廷机＜锍-釒＞请比吏部右侍郎王图例予假回籍不报
　　○升编修周道登为国子监司业
　　○升济南府知府丁浚为四川副使南京刑部郎中姚履素为广东副使
　　○升镇江府知府霍镇为山东副使
　　○以原任参议蒋光彦除补广东参议
