<!-- { "loadSidebar": true } -->
　　○总督漕运都御史陈荐奏革清江厂船务提举以淮扬二府同知掌其事下工部议可从之
　　○命修建仓廒归并户部先是修建俱属工部营缮司户部署管京仓郎中房楠以南京户部事例为言议将修仓之事归并户部称有十便报可
　　○礼部等衙门侍郎等官翁正春等礼科给事中周永春等山东道御史史弼等后府等府英国公张惟贤等宗人府驸马侯拱宸等太常寺少卿胡忻等各具＜锍-釒＞以  福王之国万难延缓为请不报
　　○御史潘之祥请释英燋等二十四宗蕴钫等二十二宗之祥曾为楚令亲见诸宗骈戮之状禁锢之惨故也
　　○升江西参政沈蒸为本省按察使
　　○升河南四川副使叶秉敬孙大壮为江西参政
　　○改湖广参议陈大绶为福建参议
　　○升广西按察使梅守和为本省右布政使升湖广广西副使杨松年陈与相为贵州参政
　　○改福建副使董其昌为山东副使　　○荫故巡抚大同右副都御史房守士孙泰亨为国子生
明神宗显皇帝实录卷之五百七
　　万历四十一年四月己丑朔享  太庙遣武定侯郭大诚代
　　○庚寅荫故兵部尚书顾其志子绎诒为国子生录斩获挟赏虏酋功也
　　○改荫故兵部尚书李汶子桢陛为中书舍人桢陛应升锦衣卫指挥同知至是愿承文荫而以其子嗣焘承袭武荫上特允之
　　○辛卯初御史吕图南以浙江巡按改南直隶学差科臣周永春＜锍-釒＞论图南绵弱不胜其任宜敕部院另行推举给事中丘懋炜御史陈一元王命璇与永春互相纠驳图南竟谢病缴敕印去
　　○壬辰总督蓟辽保定等处兵部右侍郎薛三才引疾乞休  上以蓟辽重地温诏留之三才先为湖广左布政使按冶楚狱至是御史潘之祥追论会审多官曾无以平反之言进如汉田叔之烧梁狱辞者三才＜锍-釒＞辩言臣虽不能平反斯狱而于当时抚按诸臣争之强辩之疾屡至于失色争之不得至引故宗伯郭正域手书为证而当事者遂疑臣与正域实与诸宗谋而酿为此变几欲形之论列臣是时便欲乞归而同事诸臣谓臣一去则当事者必论臣与正域而地方又多一番枝蔓盖是时正域正以此事听勘故也臣以此隐忍不遽去然臣始终必不敢附会当事者意按臣吴楷诸＜锍-釒＞具在臣曾有一字称楚宗谋反乎然臣不能平反斯狱实臣之罪且衰病侵寻日甚一日始必不能副  皇上封疆之托也
　　○户科给事中商周祚言迩者会试屇期  皇上特出中旨命阁臣叶向高典试英断不测出人梦想意料之外一时人情且惊且喜此端一开他日朝廷用舍举措皆以内批行之果出  皇上之本心自有英明之睿断第恐嚬笑易窥丛神暗藉一夕独违廷议而宫中突出片纸欲用某人托之曰此  皇上独断也天下事尚忍言哉不意棘闱甫阖果有谪处曾六德之事虽六德贾罪有因而受谴太重士论惜之及见阁臣出闱之＜锍-釒＞始知出自中旨不经票拟致使平章不必执其咎言官不得矫其非其为  圣德累岂小哉
　　○大学士叶向高言臣请补阁臣不敢具揭烦渎  圣听每日诣文华门叩首祈请业已旬日未蒙  俞旨今  福王之国无期  瑞王婚礼未就满朝合请尚未见报而臣下又纷纷呶呶争辩不已  皇上视此世界果臣一人之力能独办耶则亦可以亮臣之请出于万不得已而非敢为渎奏矣
　　○改礼部左侍郎翁正春为吏部左侍郎
　　○升江西左布政使王应麟为顺天府府尹
　　○升江西右布政使李长庚为本省左布政使
　　○兵部尚书王象乾请  福王之国之期得旨  亲王之国
　　祖制在春今已踰期明春举行军士月粮按月给与应行犒赏事宜所司酌处务使军民得沾实惠民船听其装载毋得留滞以示朝廷优恤之意
　　○甲午总督蓟辽兵部右侍郎薛三才言奴酋窥伺我开原志久不小所忌南北二关款酋为我开原藩篱未敢遽逞比年席卷南关蚕食卜酋而又厚结暖宰西酋阴谋大举群驱耕牧罄垦猛酋旧地震惊我开原边垒此其志岂在一北关哉无北关则无开原无开原则无辽无辽而山海一关谁与为守是奴酋之穷凶日见猖炽如此乃辽中事势又未易言兵臣谨修文告往谕祸福至再三矣如其怙终即欲讳言兵而不得矣章下所司
　　○命上蔡昭敬王翊＜釒具＞嫡第三子常□□壹袭父爵
　　○乙未左都御史孙玮乞休不允玮以勘熊廷弼给事中亓诗教攻之玮连章请告  上报曰御史相争奏请行勘自是宪体是非曲直勘至自明何乃纷纷逞忿攻击因一小事便欲逐一大臣玮还仰体简任至意即出供职后有偏护多事者罪之
　　○大学士叶向高引疾乞休以南京御史汪有功大理寺寺丞朱吾弼责其出讲就封枚卜等事有将顺而无匡救也  上诏慰留
　　○南京云南道御史吴良辅诬劾都察院左副都御史许弘纲弘纲言臣出山三年被言屡矣嫚骂出于佣书故得以其人而置之参驳止于一事犹得就其指而明之今良辅则言官矣尽人间之秽恶悉傅臣身举世之浮名都成罪案从来大臣之受辱未有若臣者矣臣而可留孰不可留臣去可缓孰不可缓哉时左都御史孙玮正以人言求去大学士叶向高言两臣去而台端几空矣大僚几何而决裂至此哉玮之被言也在于熊廷弼之一勘当时臣亦曾阻玮谓必致纷纭而玮云吾于廷弼原无成心但求曲直明耳乃言者因而攻玮相继不休玮事  皇上将四十年其历官行品著在耳目而以此一勘遂加恶声臣窃以为过矣弘纲之被言也由于京察后之一＜锍-釒＞当时臣亦曾告弘纲谓恐生形迹而弘纲云吾于京察原无异同但为息争计耳乃谈者因而病纲至今未已弘纲事  皇上三十余年其历官行品亦著在耳目而以一＜锍-釒＞遂滋浮议臣亦以为过矣然此犹仅为两臣言也今九列之间能自免于人言者又有几人今日言一人而一人径去明日言一人而一人又去甲贤乙否终无完人此救彼攻相随俱败非但内之大僚将空即外之督抚其存者亦有几山林之木不足以供野火而况此寥寥数株乎臣方求去之时而复言此盖有感激于衷不能自已且恣堂堂纪纲之地为之一空将来更有难处故不得不陈其愚虑以上听  圣裁而下与诸臣之平心和气者共相斟酌
　　○巡抚延绥右佥都御史刘敏宽以被劾求退  上不允
　　○升工部郎中景昉为山东右参政备兵天津　　○己亥予南京户部右侍郎方弘静祭葬如例弘静徽州府翕□攵敛县人嘉靖庚戌进士知东平州历曹郎藩泉太仆卿升都察院副都御史抚治郧阳寻晋秩改巡抚浙江五＜锍-釒＞乞休历官一十五任享年九十有五岁赐存问至是卒弘静宁定恬素不与时移历试诸藩多所建竖至海上之防奇谋制胜弗自居功既归而型家范俗终始不渝享卫武之年时谓天之报施善人不爽云
　　○辛丑  孝懿庄皇后忌辰  奉先殿行祭礼遣官祭  昭陵
　　○壬寅改福建副使郑三俊河南副使吕邦燿各提督本省学政
　　○原任吏部右侍郎王图假满以疾辞允之　　○乙巳奴酋顺代领达子八百余骑驻劄清河市中又合西虏爪儿兔卜儿亥宰赛暖兔大小二十四营达子同抢北关巡抚辽东都御史张涛告急言奴侵北关止开原一间而清河款市从来不容干戈之地奴陈多兵兵尽甲马意欲何为逆其本谋或恐我兵往救北关故提一旅牵制使我兵不出而彼得大逞于北关不然则是播弄诡智姑耀武愚我而潜与贿结之西酋分抢内地包藏祸心大求愉快而不独兵一北关已也宜调近镇兵马先期入辽使奴犯开原当并力追剿灭此朝食倘止犯北关亦必声言救助问奴何必杀我七部属夷何为夺我发给吾儿忽答等敕书三百六十三道又何为一旦叛款陈兵犯顺是奴酋负反逆之大罪我师得肆征之大义扫除狡孽荡涤妖氛在此举矣
　　○左副都御史许弘纲以御史吴良辅劾奏再＜锍-釒＞求退得旨弘纲公清正直风宪重地正赖振刷纪纲何乃以浮言求去所辞不允
　　○辛亥东虏炒花会合宰赛暖兔等酋三万余骑于王文台劄营官兵御之巡按御史张五典以攻克边台七座杀掳中军千把总佟修凤等官军丁夜徒夫共五百四十八员名口闻巡抚都御史张涛以堵截叙功兵科都给事中张国儒驳之章俱下所司议
　　○乙卯刑科给事中陈伯友＜锍-釒＞陈四事其一言票拟必繇阁臣  祖宗良有深意即  皇上御极以来亦未有不经票而径发者乃昨者曾六德之处也而由内降棘闱之用阁臣也而由内降至封建何等大事而明春举行之旨忽于兵部本带出此何为也此端一开始之为破例继之为故事匪独亵王言而祸机且伏之矣其二言法者天下公共即跋扈强悍所不敢抗黔国不由抚按径求代镇已非法矣抚按据法以请所以杜衅销萌意至远也乃两台之言杳不见纳而一偏之说取旨如寄况白发之勋臣果否衰惫黄口之哺儿果否赖其振刷而竟朦胧免勘则中有隐情可知矣其三言公议者国是之所由定也定则议明争则议混如近者熊廷弼以对垒之争成盈庭之讼有言必勘者有言不必勘者有轻出之以备勘议者有重入之以备勘议总之皆蛇足也惟听勘以完今日之局公勘以定他日之案而事无他说矣吕图南改差一节议又渐起图南端凝简静一望而知为君子此争为贤彼争为不肖枝叶渐烦本根益远不惟无益而所伤多矣其四言方矿税之起也当下有停止之命至今十余年而门工未竖停止无音耗也  福王明春之国之旨其果遵  祖训耶抑姑为延捱耶今春之催请不下数百＜锍-釒＞何以忽踰期耶今春可踰焉知来春之不可再踰耶则曷若揭此衷与天下明见之示以明春何日起程何日至国毫无改移共相遵守之为便也留中
　　○大学士叶向高具＜锍-釒＞乞休  上谕曰览奏具见为国忠诚苦心劳力朕悉鉴知其屡请开讲之国枚卜等事朕次第发行若主试大典  祖制例用重臣且累科弊窦滋引出自朕意有何疑弃卿宜安心辅理勿以狂妄介意恝然求去宜即入阁赞襄以副朕眷倚至意向高复言臣屡被人言屡蒙  圣慈曲加昭雪即科场一事亦明言出于  圣意臣之心人虽未必能亮而  皇上之所以为臣者则至矣尽矣但臣独身任事已经七年揆之天道亦是极盈极满无可复留之理此臣所以断决于心而万不敢赧颜以再出也
　　○都察院左副都御史许弘纲求退甚力＜锍-釒＞云刚介难容阴柔易合千秋臣鉴不越两言臣顷遭丑诋夷然受之止藉一去冼出本来面目若更濡滞其迹牵缠其形则吴良辅之轻视大臣且日甚而臣亦何词于天下万世哉得旨大臣以体国为谊若皆以浮言求去国事何赖许弘纲已有旨慰留宜仰体至意即出供职
　　○宴金川等寺进贡番僧占时坚藏等四人
　　○改江西副使戴燝为四川副使提督学政
　　○升原任巡抚凤阳等处右佥都御史李志为南京刑部右侍郎
　　明神宗实录卷之五百七
明神宗显皇帝实录卷之五百八
　　万历四十一年五月戊午朔己未升少詹事孙慎行为礼部右侍郎署部事
　　○户科给事中商周祚＜锍-釒＞请热审并释累臣满朝荐等
　　○壬戌夏至祭  地于  方泽遣成国公朱纯臣恭代阳武侯薛濂惠安伯张庆臻尚书王象乾赵焕分献岳渎之神
