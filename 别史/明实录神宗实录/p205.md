<!-- { "loadSidebar": true } -->
　　○户部覆屯田御史江东之户工二科萧彦张栋等＜锍-釒＞改正虚粮摘查等则得旨清丈田地本为查豁虚粮永除民累尔部既议停当俱依拟
　　○辛卯升左副都御史丘橓为刑部右侍郎大理寺卿楮鈇为工部右侍郎
　　○吏部覆吏科给事中胡希舜条陈四事一议大臣赴任毋许迟延一议激扬监司不妨参论一议贤否文册应送吏科一议谪官迁转宜核贤否从之
　　○升兵部郎中陈长祚为湖广右参政
　　○复除通政司左参议杜其骄原职
　　○叙福建乌土□兵外洋等地方功次升仲绍光等赏秦鸣珂等有差
　　○癸巳  上视朝○左副都御史丘橓条陈三款其一请广搜屈抑之士言给事中魏时亮周世选御史张槚李复聘皆以言忤辅臣高拱吏部郎中胡汝桂以抗直忤堂官均宜及时搜起其二请均处邪媚之臣近日芟除邪党如江西巡抚王宗载巡按于应昌致死御史刘台宗载主谋已拟充军矣应昌不旦同谋而又下手乃止罢官不几失刑乎福建巡抚劳堪致死侍郎洪朝选两抚俱居正鹰犬杀其讐以献媚其妄杀之罪亦同今宗载充军堪止罢官又不几失刑乎郭思极为监临官密中居正之子懋脩林应训张一鲲为监试官密中侍郎王篆之子之鼎钱岱为监临官先期请居正第六子赴试会居正故不果赴密中王篆之子之衡此其怀私作弊皆同今二家子及思极应训俱斥矣一鲲与岱犹系籍班行曹一夔身为御史上＜锍-釒＞称冯保为顾命大臣夫保内官也可谓顾命大臣乎今保己充净军而不顾义命之小人复何颜立于
　　圣朝朱琏则又认冯保为义父结游七为义兄今父充净军兄拟斩罪为子弟者乃止罢官况摉剔湖广一省之脂膏半辇载于张王二家是尚为有纲纪乎其三请罢臣官臣昨冬莅任曾已妄誓谓数月以后若犹积弊不除世态如故是臣宪体不端协理弗效臣甘坐不职之罪今已三阅月矣颇闻各省大吏恣肆如故有司贪残如故百姓愁苦如故四方馈遗相望于辇毂如故臣又一切付之罔闻不行报奏以臣前日之言责臣今日之罪臣将何辞以解乞罢臣官加臣罪以风示天下  上可其奏令部院分别邪媚各官以闻敕橓即遵新命供职后吏部覆诏劳堪不必再勘与张一鲲都禠职为民钱岱降三级调外任
　　○填补刘儒为鸿胪寺右少卿
　　○予原任南京光禄寺卿郑钦祭葬
　　○南京浙江道试御史李一阳言南京工部尚书刘一儒与故相居正为儿女戚不欲一堕其党常高蹈远引家食十余年蒙恩起用转今官未几遽陈疾乞休是其权门气焰浼焉恐及宦路荣名澹然不淄有臣若此安可听其求退又言原任南京光禄寺少卿王蔚傅作舟先任南科给事中皆故相心腹之恶党附势张威此倡彼和其罪不减陈三谟曾士楚今三谟等业已为民而蔚作舟犹在降调将何以服三谟等之心乞特勉留一儒行该省抚按劝驾赴任并斥蔚作舟为民以为恶党之戒  上可其奏○乙未起复翰林院编修萧良有为原官升左佥都御史石星为左副都御史协理院事大常寺卿温纯为大理寺卿
　　○丙申  上视朝
　　○升山东副使丘浙为广西右参政
　　○丁酉修理  景陵明楼台基遣工部侍郎何起鸣祭告
　　后土  司工之神
　　○戊戌诏起原任福建巡抚耿定向为左佥都御史协理院事
　　○升狭西右参议高尚忠为山东副使
　　○巡视南京营务给事中阮子孝言南京营务消耗之繇其弊有四曰五十二卫之防军不操也曰前后左右四府之防军纳银也曰各舍余之派银买脱也曰各衙门之擅拏责禁也兵部覆  上谓此正额防军舍余俱令回营操练不许仍役占私科○己亥  上御经筵
　　○谕内阁曰朕于天下事不得尽知常要咨访内阁若各项事体都不与闻设内阁何用张文熙多言先生不必介意于是大学士申时行等言  皇上圣德谦虚纯心委任不以臣等不肖每欲咨询又以御史多言俯垂慰谕臣等方切感激更复何言但国家典制及阁臣责任言官皆不得深考不敢不为  皇上明之其一谓部院各衙门不当制考成簿送阁查考查得  祖宗旧制各衙门每月关领内府精微文簿开写事件月终送内阁收掌年终类送六科廊此二百年成规也今考成文簿与精微文簿相同但详略稍异耳然则各衙门事体未尝不使阁臣与闻也若于诸司之事全不与闻即  皇上有问臣等凭何奏对即有票拟臣等凭何参酌又谓吏兵二部升除不当一一取裁又谓各处督抚巡按不当密揭请教夫阁臣以平章政事为职而用人则政事之大者故文官自京堂武官自参将以上部臣亦与臣等商量无非虚心为国以示慎重公平之意但当问所用公与不公不当问臣等知与不知也至于各地方事情若关系重大督抚等官岂得不与臣等言之如狭西等处重灾作何赈济辽东虏情作何防剿云南莽贼作何备御此皆朝廷大计但论事体当与不当不必论臣等知与不知也又谓票旨不使同列与知则臣时行在阁无一事不与二臣拟议即文熙亦谓其同寅和衷原无此事何从禁革假令臣等居位食禄事事皆委之不知岂不安逸然  祖宗建立阁臣之意谓何臣等受  皇上高厚之恩谓何而推委自便即万死何以塞责  上谕曰朕方以大政悉委卿等各衙门事务岂得不与闻卿等忠慎公勤朕所洞鉴其殚谋协恭副朕至意时行等具＜锍-釒＞称谢
　　○南京山西道御史田一麟＜锍-釒＞参商为正曹一夔皆奔走居正门下素行可鄙  上令削一夔籍为正致仕
　　○工科都给事中王敬民极言磁器烧造之苦与玲珑奇巧之难得旨棋盘屏风减半烧造
　　○升光禄寺卿沉人种为太常寺卿河南道御史赵应元为南京大理寺寺丞
　　○庚子初铸誊黄清黄立事关防
　　○升五军营右副将都督佥事杨鲤为南京左军都督府佥书
　　○工部题恭建  慈宁宫殿及预建  寿宫合用楠杉大木题行采办缘大库诎乏酌议开纳事例是之
　　○辛丑起光禄寺卿贾三近为原官复除湖广佥事鲍希颜于狭西原职升直隶河间府知府燕好爵为狭西副使
　　○山东道御史荆州玉条陈吏治六事一曰操守当严二曰实政当崇三曰刑罚当慎四曰里甲当省五曰差遣当禁六曰謟谀当杜悉允行
　　○癸卯上视朝
　　○吏部覆御史丁此吕＜锍-釒＞原任礼部侍郎何雒文词章虽足炫世名节不能禔身所当休致兵部员外嵇应科器度猥鄙难属枢筦之司所当调外山西提学副使陆檄行欠端方不称师儒之任所当别用原任翰林院修撰沈懋孝学有本源性甘恬退偶来浮议无累平生原任都给事中今升参政戴光启无论其他即刘世延谢恩本到中间狂悖之言朝臣无不惊骇得光启一＜锍-釒＞然后邪正明白众心始定况其操持才识雅称卓荦均当留用若礼部侍郎高启愚侍从日久谨愿端悫已荷留用无容再议臣等每谓自古人君当优容谏臣以谏臣言事多出风闻若舜亦以命禹者谓帝王相传之道耳禅继之说不知出何注＜锍-釒＞世延无籍之人不顾经旨肆言无忌此吕为台谏及踵其言以害善良此吕系臣等所选用人不当臣等亦与有罪矣诏何雒文以原官致仕嵇应科调外任陆檄改调用沈懋孝等留用仍饬言官论列须据实秉公岂可诬善乱政卿所言有禆国体丁此吕调外用
　　○御史谭耀张文耀参南京工部尚书孙应鳌兵部侍郎胡执礼吏部覆  上以应鳌起用迁延明违前旨执礼行事酷狠俱勒致仕
　　○礼科给事中王士性请乘时痛革科场弊窦  上谓考试公典乃作弊多端殊坏法纪奏内说编号同经朱墨卷各色异样等弊令通行两京各省严加禁革
　　○先是江西瑞昌王府兼摄于有王之府已久诸宗意向不同或愿附多□□皇或愿附建安各持所见纷纷奏扰至是礼部移咨抚按会议覆请得旨瑞昌宗室准于本府内从公推举相应者自行管理各府见附者不得援例
　　○准赵府江宁王戴墣庶第一子翊金□否袭封江宁王
　　○甲辰兵部覆广东抚按郭应聘等查勘原任山东副总兵陈璘兵变情繇  上以其先定罗旁功及今擒斩叛兵准赎罪免赃复原职　○户部言工部开纳事例款目与本部侵夺不便  上令照嘉靖年间例与工部并行
　　○乙巳遣太常寺堂上官祭  东岳泰山之神
　　○内承运库太监孔成验收磁器查参怠玩官员  上以抚按业已罚治免再究
　　○升兵科给事中王亮为湖广佥事
　　○狭西道御史马朝阳条陈二事曰慎起用以图实效曰省苛察以培大体部覆得旨荐举官员务查年力才望相应者推用凡建白参论各据事直陈毋得苛求以伤大体
　　○丙午升太常寺少卿何源为大理寺少卿以河南副使李成式为四川右参政
　　○升广东都司佥书陈居仁为雷廉水寨参将○逮问临江府知府钱若赓以巡按韩国桢参其杖毙二百余人也
　　明神宗显皇帝实录卷之一百四十七
明神宗显皇帝实录卷之一百四十八
　　万历十二年四月丁未朔  上亲享  太庙
　　○先是以杨巍言调丁此吕给事中王士性御史江东之李植杨四知等交章劾巍语侵首辅  上乃传谕大学士余有丁许国拟温旨令元辅尽心赞理而放高启愚留此吕独未及巍于是二臣言臣等恭阅前＜锍-釒＞乃专论杨巍并及申时行今时行既蒙温谕则巍系承旨以分别诸臣人品乃据公覆请谓何雒文当致仕嵇应科当调外陆檄当别用独高启愚出题一节巍恐失是非之实开告讦之门故不直此吕适首臣亦遵旨拟此吕调用蒙  皇上允行今诸臣谓巍阿附首臣庇启愚而陷此吕巍素性刚直禔已洁廉家居十有余载起用吏部亦以人望所归臣等保其必无阿附之意且留此吕恐无以安首臣及巍之心大学士申时行亦具＜锍-釒＞言王士性江东之等论劾吏部尚书杨巍谓其参此吕以媚臣在东之谓臣不欲人言科场之弊在士性谓臣不当拟调此吕不知凡票拟必经  御览凡处分必奉  宸断臣何敢毫发擅专臣不擅专部臣何所忌惮而曲为阿媚臣二子中科其文字可覆识而知自己无弊何以讳言科场之弊至票拟此吕原奉  圣谕亦因吏部参词谓其不宜言路遂拟调用则臣不能上赞优容之德下昌敢言之风罪不得辞矣伏望  皇上复还此吕原职以全言官之体仍准臣休致以为失职之戒报曰已有旨谕卿勿介浮言何又具＜锍-釒＞引避卿持正奉公朕所素信宜遵旨亟出辅理以慰眷怀
　　○戊申升南京通政司参议陈瓒为太常寺少卿直隶大名府知府赵慎修为河南副使
　　○己酉大学士申时行许国俱＜锍-釒＞乞休致并下诏慰留
　　○吏部尚书杨巍又＜锍-釒＞乞骸责以大臣体国不允再辞
　　○都察院覆杨一魁奏悍王鼓乱多端乞加重究诏住睦炑朝烟禄米责周世子督缉罪宗务在必获冯化等付巡按御史问夺徐道等俸与抚按俱戴罪缉捕
　　○庚戌京师黄雾风霾大雨电
