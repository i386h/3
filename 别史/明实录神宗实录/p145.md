<!-- { "loadSidebar": true } -->
　　○复除河南佥事丁维宁于狭西
　　○乙酉调山西副使蹇达于山东提督学政
　　○准南京太常寺卿徐浚致仕以御史王廷稷劾奏之也
　　○复除狭西道监察御史刘天衢于浙江道
　　○丁亥赐淮王载坮谥曰恭予以册文
　　○裁革苏松管粮参政先是吏部拟补前官大学士张居正谓此职系添设冗员不必推补  上乃命查议以闻吏部因奏近年内外官员视国初旧额已增数倍不顾民艰动滋烦扰如此非一  上是其言因命各省直兵备守巡及参游等官凡添设者俱一一查议具奏裁革以称省事尚实之意
　　○升山东济南府知府宋应昌为山西副使
　　○改宁夏领兵入卫游击吕豸于神枢三营
　　○狭西抚按臣以西安等府所属州县驿递疲救民不堪命乃酌议裁省列为八款一曰酌冲疲一曰裁支应一曰减夫车一曰酌派徵一曰处公用一曰明铺陈一曰预徵解一曰议南马兵部覆请皆从之
　　○戊子  上亲祀  先农坛毕行耕耤礼命定国公徐文璧彰武伯杨炳大学士张居正充三公大学士张四维兵部尚书方逢时吏部尚书王国光户部尚书汪宗伊礼部尚书潘晟戎政兵部尚书杨兆刑部尚书严清都御史陈炌吴兑充九卿各行伍推九推礼事竣赐陪祀执事官宴  上将奉  两宫皇太后率  后妃谒  山陵行春祭礼敕照嘉靖十五年例行礼臣谓  世庙初继大统故遍诣  诸陵  穆宗只诣  长陵  永陵其  各陵俱遣官行礼今次宜遵照隆庆二年例  皇上先诣  长陵祭毕恭奉  两宫皇太后率  后妃行谒拜礼次谒  永陵  昭陵俱如  长陵仪其  诸陵各遣官一员致祭
　　○己丑耕耤礼成赐定国公徐文璧彰武伯杨炳大学士张居正张四维尚书方逢时王国光汪宗伊潘晟杨兆严清都御史陈炌侍郎吴兑以表里叚币及执事官员人等银布各有差
　　○恭仁康定景皇帝忌辰遣靖远伯王学礼祭  陵寝
　　○庚寅  上以谒陵应用银两内库缺乏着光禄寺将节省膳馐余积进十万两户科郝维乔等奏言岁时豊歉难料区区余积尚恐不支何堪取用乞仍酌量内库取充诸费以光俭德  上令从前旨
　　○辛卯吏部以直隶保安州管州事同知嵇巅历俸最久乞休以闻  上准其致仕因谕前旨各守令官贤能者不拘资格推用乃近来举贡出身在任稍久即便引疾显是上官泥于旧格不能综核奖拔以致悃愊之吏上进无阶自行引退今后该部凡行取推升务遵明旨力祛旧习惟贤是用以称朕审官安民之意
　　○直隶巡按林应训＜锍-釒＞言苏松诸郡古称泽国干河支港不下千百大则洩水以入海次则通湖以达江小则引流以灌田年久淤浅洩蕃无禆今将苏松常镇等河如吴淞江白土□卯塘秀州塘蒲汇塘孟渎河舜河青旸港等处俱经设处兴工竣事苏松尚有支河数十处宜用民之半出力以赴工用官之半处费以给食事无中辍利可毕兴  上下其章于所司
　　○兵部以将谒  山陵请先申饬总督梁梦龙郑雒令于临期带选标兵在宣大总督则移驻居庸关外保护南山蓟镇总兵则移驻黄花镇防护  陵寝昌平总兵官则在山陵紧要关隘往来巡视余各镇巡参游等官各照信地严加防守诏从之
　　○壬辰铸给分守河西兼理屯田关防一颗
　　○南直隶丹徒县永生砥柱二洲新涨淤沙生芦渐广应天巡抚胡执礼奏请委官文明开垦先饷南京工部尚书沈应时奏称芦租原供织造充饷非宜户部酌覆请以芦课原额归南京工部余多银两角□羊送巡抚以充军饷诏以洲地盈缩不时又出新淤计亩增税仍充芦课不得争扰
　　○癸巳赐铅山王弼干谥康禧予以册文
　　○升南京光禄寺卿陈联芳为南京太常寺卿
　　○加大同入卫游击王保参将衔管宁夏领军游击事
　　○甲午升直隶保定府知府贾仁元为山东副使
　　○临洮知府曹时聘密云游击魏孔与河南都司佥书崔景荣冒禁行驿递为山西抚臣高文荐所纠得旨夺时聘职为民革魏孔与崔景荣任俱下抚按问并行各抚按查朝觐官遣牌驰驿者一体参处之
　　○乙未命司经局洗马兼翰林院修撰周子义清理军政贴黄○勒应天府府尹方良曙致仕调南赣巡抚蒙诏外任令河南巡抚周鉴策励供职以南京给事中傅作舟御史林应训等劾其冒滥故也
　　○荣河县知县郝朝臣以入觐科歛革职为民仍下抚按御史问奏
　　○升大理寺左少卿贾三近为南京光禄寺卿
　　○兵部以  圣驾将有事山陵先期条奏扈从守卫事宜  上以其分属欠明先后失序令另开具奏
　　○丙申升万全都司佥书麻承勋为大同入卫游击
　　○刑科给事中高尚忠奏称吏治坏于近名人情隳于晚节往见应朝之臣竣事而归也藩臬长贰则为吾事已毕惟望升转利弊兴革绝不置念守令诸臣则谓既以才留便可肆志向之矫廉伪节一切弃之抚按监司谓其尝以贤能注考不复纠举此弊不除吏治何繇而饬乞敕吏部转行各抚按严加督率有頺纵者不时参劾抚按容隐不举该部及科道纠劾之  上是其议
　　○丁酉遣定国公徐文璧代祀  大明于朝日坛
　　○给沿边沿海各巡按御史敕令查盘军需钱粮依期奏报
　　○戊戌升南京大理寺右寺正刘浑成为浙江副使
　　○诏蠲两淮盐场自嘉靖二十九年起至隆庆四年止消折盐二十八万七千五百引以宽灶丁
　　○总督郜光先条上御虏安边八事一重播告以宣威信选差官通遍谕河套松山西海诸虏令其严戒部落依期贡市勿生事求索有不遵者停革抚赏一别市地以便抚防互市合有分地自顺义王俺答西行达虏乘机流住两处射利宜申饬镇抚差的当官通谕各部首领于原市关口领赏不待搀越二优市长以责统约三边市场四所每市酋首一人主事内卜失兔阿不害切近黄台吉宾兔台吉丙兔台吉四酋为长宜给之敕谕量加赏赉仍优以市长名目令其约束本市酋夷一固人心以峻大防延宁取草塞外出入无时兰靖庄红地方人等希窃矿利潜出外境甘镇凉永等处向因虏众往来内地易为勾引兼之将领剥削有司科扰人心涣散反为外附宜行镇抚责成道将等官于各边隘口令守墩军夜严密盘诘敢有无故擅出塞外者即拏审重究沿边住种居民及各营堡军丁有科派苦累者一体参治一祛积累以实训练延宁军马入卫岁时抽选勾补骚然甘肃原无客饷取诸缺军以为节省四镇降夷通丁养赡不足人无固心转复流徙宜转行各镇抚自今延宁入卫兵马回镇即便整理如军缺则清勾户丁丁绝则另行召募马缺则议讨马价买补一切抽取之弊痛加禁革宁夏副总兵免其入卫以重边防甘肃节省之名悉行革除原缺额兵责成各该道逐一清勾召补将扣存还官主饷开报支销真虏降夷分别加给以示优养仍责成各该将将各营堡军丁简选而训练之守巡各道稽察试验期臻实效一甄将材以肃军令严饬大小将领各持廉秉公禁私役止科扰恤饥寒同甘苦威爱并行即为良将当久其任崇其秩其有贪饕乖戾寡恩损威号令不严隳坏军法者即便参究永不叙用一严守歛以资保障四镇城堡墪墙责成各该道将将所辖者画地保守毋致损坏按季一阅如有鹻薄坍塌即便修补遇迁转者比照兵马事例一一支代且款顺以来余丁寓民逐耕牧逼虏邻不惟孳蓄蕃庶致虏垂涎而土重难移收歛未易宜责令各道照节年编派守城之法相度地理编入就近堡所春耕夏作任其便宜秋成移驻堡内有警并力拒守听本堡该管官提调自守城之外毫不许干扰一假便宜以寄阃外先年西镇边患套虏为急故每过秋防总督移驻花马池狭西总兵亦于定边等处跟随今四镇俱有虏住则督臣宜听其便宜巡历以便调度延宁二镇各有总兵则狭西总兵官正宜专任固镇抚防番虏不必远赴摆守狭西三边军务重大与蓟辽宣大相同二镇中军官俱系钦设独该镇于废闲将官中自行选委事权甚轻宜一体钦依升授部覆如议以请报可其免宁夏副总兵人马入卫命与蓟镇督抚更酌以闻
　　○延宁甘肃贡市告竣兵部叙诸臣供事劳  上命赏总督郜光先延绥巡抚宋可约宁夏巡抚罗凤翔甘肃巡抚侯东莱各银币有差总兵官雷龙等各升赏纪录
　　○河工告成工部开叙效劳诸臣  上降旨褒赉之加总河潘季驯太子太保升工部尚书兼都察院左副都御史荫一子升总漕江一麟都察院右都御史兼户部右侍郎各银币同季驯赐敕奖励加漕运总兵灵璧侯汤世隆太子太保先任山东巡抚赵贤户部尚书张学颜工部尚书曾省吾等俱升俸级赏银币有差
　　○己亥祭历代帝王命定国公徐文璧行礼  命成国公朱应祯武进伯朱世雍承袭祖爵
　　大明神宗显皇帝实录卷之九十六终
　大明神宗显皇帝实录卷之九十七
　　万历八年三月庚子朔  孝肃皇后忌辰遣怀柔伯施光祖祭裕陵
　　○辛丑谕都察院以将谒  山陵百务俱从省约内外随行者不许骚扰百姓
　　○升湖广右布政使刘志伊为应天府府尹
　　○升户部郎中截燿为四川副使
　　○壬寅升四川巡抚都察院右佥都御史王廷瞻为右副都御史巡抚南赣汀韶等处
　　○辽东巡按御史安九域条上辽镇未尽事宜凡七款其五事下兵部至加军饷通海禁二事户部酌议覆请谓宁前军士月支粮银二钱五分苦于不给若议再加不惟太仓积贮有限恐锦义阖镇比例乞增何以应之只宜于荒歉时量加赈恤如有捷功则从厚犒赏至若＜锍-釒＞通海禁查国初山东俱用本色辽饷故海运不得不通今既改用折色难于卒复其初且辽东积苦之贫军方谋逃伍若海禁一弛不惟充发者脱逃即土著者亦移家就食数年以后行伍益虚战守无措于时再行严禁势将何及宜旧弗通使  上从部议
　　○加宁夏灵州参将张维忠副总兵衔充总督狭西三边军门中军官
　　○癸卯以将扈  驾谒  陵赐辅臣张居正张四维申时行彩织蟒衣红罗及绿罗表里各一件蟒鸾带花绦椰瓢等事
　　○升大理寺右少卿褚鈇为左少卿而以太常寺少卿臧惟一为之右
　　○命户部发银一万两兵部行太仆寺支马价银一万两给辽镇充斩级颁赏之用
　　○甲辰  上将谒  山陵钦定防守扈卫诸臣护  驾则定国公徐文璧彰武伯杨炳居守则伏羗伯毛登左都御史陈炌守皇城六门各勋臣一员清平伯吴国乾惠安伯张元善成安伯郭应乾阳武侯薛鋹抚宁侯朱冈靖远伯王学礼京城九门各勋臣一员以文臣一员协之勋臣则西宁侯宋世恩永康侯徐乔松新建伯王承勋彭城伯张守忠武靖伯张光远宣城伯卫国本怀柔伯施光祖南宁伯毛国□襄城伯李应臣文臣则右都御史吴兑吏部右侍郎赵贤兵部右侍郎王一鹗总督仓场尚书汪宗伊户部右侍郎胡执礼刑部左侍郎陈瑞右侍郎徐学谟右佥都御史刘思问左通政陈学曾○升翰林院编修刘瑊为南京国子监司业
　　○升湖广右布政使冯叙吉为左布政使福建漳州府同知朱一松为江西佥事
　　○以河工告成命太常寺属官赍告文香帛付总理河漕等官祭告大海河淮之神
　　○升河南都司佥书冀永昌为密云奇兵营游击
