<!-- { "loadSidebar": true } -->
　　○壬戌兵部覆奏广西巡抚杨芳协剿皮林叛苗五事一议增兵谓叛苗使众而怀远县西江外处与贼相连已移曾镇臣调集汉土官兵一万三千把截今既议攻议于那地南丹等州土兵再调一万以振军势一禁妄杀一务协力一明赏罚其议饷则属户部职掌命依议着实举行
　　○癸亥升左通政王守素为光禄寺卿浙江左布政使赵钦汤为南京光禄寺卿
　　○升巡抚宣府右副都御史王象乾为兵部右侍郎兼右佥都御史总督川湖贵州军务巡抚四川时播地初定督臣李化龙有父丧巡按御史崔景荣言开设郡邑抚慰降人非亟推新督臣不可吏部以贾待问及象乾上请特用象乾云  甲子  孝静毅皇后忌辰祭  康陵命武平伯陈如松行礼  河南剧盗王好问等逃匿太行山未获罚治守备马永光等有差
　　○署吏科事礼科给事中王士昌等御史周盘等以遵例拾遗劾奏布政使升郧阳巡抚郑国仕按察司李维祯副使张登云张应凤刘以焕参议刘兑刘一相陈梦庚佥事徐来仪知府温景明陈公相陆梦履等吏部议令国仕致仕景明闲住梦更应凤维桢兑登云一相降用公相以焕简僻来仪梦履革职行勘
　　○乙丑以剿皮材苖命上荆南道右布政梁云龙督饷征播右监军魏养蒙升湖广副使为左监军张天德升副使为右监军辰沅副使王应霖照旧纪功礼部铸给督饷监军关防先是偏沅巡抚江铎丁忧  上命墨纕临戎事完守制兹从其请云
　　○丙寅敕谕天下朝觐官员曰朕临御天下二十九年于兹矣深惟德之不明虚负
　　皇天  烈祖付托至意夙夜惶惕无时怠荒顾朕一人制其纲岂能竟其目所与分猷共念究宣德泽于闾阎者惟尔藩臬郡县诸臣是赖书曰天工人其代之言有君则有臣贵交修也间者年榖不登灾沴洊至奸宄窃发师徒烦兴轺车驿骚权宜率歛茕嫠之愬告者在处而有国之不靖亦孔棘矣岂独朕一人之忧计吏章来率言为国之臣希营私之士众催科溢于额外听断枉于法中徤吏击搏而树威巧宦弥缝而干进为民豺虎为国蠹蟊哀我劳人汔可小息不于尔诸吏责而谁责乎是用明敕所司痛加澄汰尚念世鲜完士法无尽条虽少密于异时亦才去其太甚继自今以还朕既侧身思咎庶补将来尔等蒙被简留复归治所尚亦各省前諐共图后效务拊循之实事敷憯怛之弘慈相劝以廉相维以宪毋营苞苴而绳简毋饰簿书而炫耳目毋谓以下民卑而易虐毋谓朝廷远而可欺果能奉公体国约已裕民使愁叹之声绝而治理之绩闻朕则汝庸岂有所恡若有坚蹈常敝弗若训辞则毋徒谓科防细而督察严也三尺具存夫有所受谁能纵弛以适尔私尔等其往歛哉故谕
　　○戊辰升浙江按察使范涞为布政使四川按察使沈季文为山西布政使河南右参政韩学信为按察使管理紫荆关山东副使边有猷为右参政整饬蜜云兵备江西副使王佐为左参政起原任河南副使杨植管理修河升泉州府知府窦子偁为湖广督学副使登州府知府徐梦麟为山东副使廉州知府林民说为云南副使
　　○己巳铁岭卫火灾延烧房屋人口车辆火药等物无算
　　○是月天津税监马堂进银内库新增盐课银凡六千五百余两租税银六万五千余两助琉璃桥工银五百两无碍官银四千五百余两节省银二千两  四川税监丘乘云进银内库额外茶税银四百五十两盐引银三千八十两矿金四十四两矿银五百三十五两又银一万五千两漏税一百五十两  通湾监税张烨进银内库税银八百七十五两牧马子粒等银二万四千三十余两长芦盐税银二千六百两
　　大明神宗显皇帝实录卷之三百五十五终
大明神宗显皇帝实录卷之三百五十六
　　万历二十九年二月庚午朔天津河御用监少监马堂解进大西洋利玛窦进贡土物并行李礼部曾典止有西洋国及西洋琐里国而无大西洋其真伪不可知又寄住二十年方行进贡则与远方慕义特来献琛者不同且其所贡天主天主母图既属不经而随身行李有神仙骨等物失既称神仙自能飞昇安得有骨则唐韩愈所谓凶秽之余不宜令入宫禁者也况此方物未经臣部译验径行赍给则该混之非与臣等溺职之罪俱有不容辞者又既奉旨送部乃不赴部译而私寓僧舍臣等不知其何意也但查各夷必有回赐贡使必有宴赏利玛窦以久住之夷自行贡献虽从无此例而其跋涉之劳芹曝之念似宜加赏赍以慰远人乞比照暹罗国存留广东有进贡者赏例仍量给所进行李价值并照例给与利玛窦冠带回还勿令潜住两京与内监交往以致别生枝节不报  辛未赐故南京兵部尚书郝杰祭二坛杰山西蔚州人嘉靖丙辰进士任行人选授御史历官副使至左布政劾免起辽东苑马寺卿兵备海盖累升按察使擢右佥都御史巡抚辽东在辽三年虏数犯宁泉辽阳河东杰击走之辛卯春虏约束东西部谋大入杰遣副李平胡乘未发掩击之晋副都御史再进步右侍郎总督蓟辽以右都御史入理戎政改南京户部尚书复起南工部寻改兵部万历庚子卒于官杰沉毅有略在辽务远斥堠部署诸将严核功罪故多以捷闻
　　○壬申命  皇长子以十四日讲学阁臣请补侍班讲读等官不报
　　○太学士赵志皋病笃求放前后＜锍-釒＞揭凡五十余上哀鸣危苦愿得生出国门俱不报
　　○户部覆狭西巡按毕三才条议茶马五事一复课茶以充国计课茶徵输岁有定额先因茶多余积园户解纳艰难以此改折今商绝迹五司茶空将汉中府西乡等五州县课茶议覆本色此后折色本色仍解量议行一辖郡邑以便责成欲依巡盐巡仓事例将湖广宝庆府属产茶州县与□茶经繇地方增入敕书与川狭一体举劾一多招引以裕茶本有引则有茶有茶则有马每岁中马一万一千九百余匹大约用茶四百余引乞每岁招商报满五百引岁为定例一清额地以赡刍牧欲查弘治年间都御史杨一清丈出荒田一千二万八千余顷拨给七监见在马一优茶商以寓鼓舞命依议行　　○户部覆巡视光禄给事中田大益等＜锍-釒＞催本寺止供钱粮及每年白米照漕规则十二月内起运六月内到听漕运官督催
　　○以太子太保兵部尚书总督蓟辽保定等处邢玠为南京兵部尚书参赞机务升少詹事敖文祯为部右侍郎兼翰林院侍读学士管国子监祭酒事升福建左布政使朱运昌为右佥都御史巡抚福建升福建道御史陈子贞为太仆寺少卿升南京光禄寺少卿徐民式为南京通政使右参议升山东右布政使顾其志为狭西左布政使邢玠朱运昌皆以陪推持用云
　　○赐故南京户部尚书王友贤祭二坛友贤江西宁乡人嘉靖己未进士授知县历升大理寺卿工部右侍郎起南工部至今官吏部覆友贤赠荫＜锍-釒＞云进未尝隐贤而卒无违道要名之幸退不脱屣而终安流行坎止之常虽蒙白简清望弥高始终无玷云
　　○癸酉户部以川省采矿并兴大军并集请从总督李化龙之请该省夏税秋粮蠲免有差不报
　　○刑部尚书萧大亨工部尚书杨一魁各＜锍-釒＞请告不许
　　○起原任太子少保吏部尚书孙丕扬为南京吏部尚书
　　○甲戌户部以大同宣府被灾请以本年应徵钱粮酌量蠲赈从之
　　○乙亥以镇守狭西总兵官署都督同知萧如薰镇守宁夏哱承恩反时如薰守平虏堡承恩遣挠将哱云急攻之如薰妻杨氏赞夫以死国日具牛酒赏士如薰伏兵南关诱云射杀之平虏得完如薰遂显名西将中杨氏力也
　　○命吏部右侍郎冯琦礼部右侍郎曾朝节为会试考试官各分考官且陛辞入帘矣至是阁臣再催始得请云
　　○丙子兵部尚书田乐上言先年恢复松山及创筑松边二事臣等仰体  皇上爱惜爵赏至意斟酌叙录并为一＜锍-釒＞今待命经年似非赏不踰时之意奉旨松山当甘固二镇之冲河西险要久为诸虏盘踞不时出没为边大患兹赖卿等扫除恢复又经营创筑大工告完永固金汤宽朕四顾懋功宜赏李汶加少傅贾待问升兵部尚书兼右副都御史徐三畏升右副都御史达云加左都督萧薰实授都督同知此功乃乐在镇之日晋加少保兼太子太保梅国祯魏允贞等暨文武将吏各升赏有差
　　○丁丑夜一更月犯井宿
　　○戊寅京师地震
　　○庚辰兵部尚书田乐辞加恩南京兵部尚书邢玠乞致仕俱不许
　　○辛巳阁臣再催　　○东宫侍班讲读官不报
　　○南京吏科给事中祝世禄等四川道御史陈煃等紏劾冒滥京堂大同巡抚房守士延绥巡抚刘敏宽章下所司
　　○督理天津等处税务兼长芦等处盐政御用监少监马堂奏审明豪商沈时显等阻挠盐法罚银一千两并乞严饬豪强商僧及司府官吏奉旨各犯追赎完日依拟发落尔宜仰体朝廷裕国爱民德意禁约下人不许侵越疆界因累地方
　　○壬午大学士沈一贯大察后外任  官甚多最紧要者天下两司缺七十余员乞  皇上留神点发傥部所推未当望  皇上即以御笔勾起明示某人不许推升则铨曹有所遵承群工亦知惕励不以一人之缪举累众人之汇征此独断之大权也臣犹记数年前  皇上因推饶伸不当亲笔勾除于时天下服  皇上洞察之神而感延登之惠若常用此法臣下不竦然象旨承德者未之有也不报
　　○癸未山西巡抚魏允贞言开矿太监张忠以违旨抗礼参夏县知县袁应春奉严旨降一级调边方用臣念应春修完崞县大城及南关西关二城共节省银七千余两响马巨盗不敢入境朝觐止顾骡二头用价七两其干气清操千百中一人耳今若降之谁为皇上捍卫边方休养小民者况今奉敕官多矣文官与武官无尊卑皆不庭参文官与内官亦无尊卑皆不庭参相沿以久望皇上怜应才可济事守不扰民特免降调仍敕部院将内臣与文臣相见酌其人情事宜议定议注不报
　　○南京尚宝司卿蔡悉再＜锍-釒＞乞致仕许之悉庐州合肥人嘉靖三十八年进士后累起不赴老卒于家端庄恬雅学问禀于程朱士论重之
　　○甲申命经理朝鲜右副都御史万世德回院供职
　　○乙酉武英殿中书舍人管理山东矿务程守训＜锍-釒＞请改易漕渠繇高邮府达淮安府庙湾入海经数百里达山东胶州麻湾入新河至海仓复入海又经千余里达天津省会通之劳而避海运之险工科给事中张问达劾其蠹国殃民且假称明旨吓骗赃数十万乞亟为罢斥并发诸臣论劾诸＜锍-釒＞一一追究不报
　　○丙戌右春坊右庶子兼翰林侍读掌司经局事杨道宾以科臣论顺天所取士赵维寰等＜锍-釒＞请罢黜不许
　　○兵科左给事中桂有根请发军政拾遗＜锍-釒＞不报
　　○升山西副使陈所学为右参政分守冀北道
