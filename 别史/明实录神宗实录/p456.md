<!-- { "loadSidebar": true } -->
　　○马尚仁奏请于南京清查芦田及编审铺户南京户部等衙门会议以为尚仁所奏通州如皋二处有新涨洲田九万余亩佃课七千六百有奇是芦洲尽有余田而隐占未必尽绝少俟水落责成司道各官偏历地方清查隐占炤科增课至于编审铺行抚按道府均称不便盖各商在芜湖等处各有抽税近差内监诸臣棋布星列剥肌椎髓柰何又欲重徵之也且应天系  圣祖旧都开天之初尚徙四方富户充实其中近闻编审流寓之家相率思归万一人心动摇群聚倡乱谁执其咎户部覆请如议  上许免编派仍以清查芦课属工曹其沿江上下新涨洲田命守备太监邢隆刘朝用择委廉慎内官一员同南吏部芦政司官督令该府州县备查遗漏隐占丈勘册报炤例起课银两每年解进不许扰害地方　　○己巳川贵总督李化龙参新任总兵童元镇畏敌如虎逗遛不进原任总兵沈尚文托病杜门拥兵三千仅发百人赴急游击曹希彬等并蓄缩观望乞赐处分兵部请论如法且荐原任四川总兵李应祥勇略可用  上谓童兄镇法当逮问念用兵之际姑褫职充为事官管总兵事立功赎罪沈尚文逮治如律曹希彬梅鼎臣俱褫职提问李应祥以原官起贵州总兵听用国家餋士甚厚酬功不薄各官近日骄蹇遇警畏缩巧择便利玩法负恩军令宜肃以后有故违不遵者督臣即以赐剑从事毋得姑息
　　○兵部覆广西抚按条议四事一分布将领以资弹压大略谓北陀田冲荔浦三处均属贼冲议将昭平参将统兵一千劄守北陀原任都司鲁儒以兵三百戍田冲梧州所副千户杜熊兆以兵三百戍荔浦仍听参将统领调度一筑建城垣以固保障北陀既有兵将而无城垣不惟平时无所栖止即有警亦难捍卫议于北陀甘水地方建城一座合用料价计费支给一设复驿官以苏冲疲平乐昭平适中之地原有广运旧驿既经裁革往来夫役取用堡兵供亿不便议欲仍旧复驿夫马廪给通融酌处诏如议
　　○兵部覆湖广抚按会题征播二事一调募兵士南兵可调与否应行查议其施州麻驿镇筸等处募兵三万及调集本处各土司土著官兵俱如所议听陈璘统领督抚布置但在遴选精壮申严纪律毋令虚縻骚扰一荐用将领原任都司吴时乔游击柳邦奇王一桂等据称谋勇素裕堪置行间应如议起用功成之日分别叙擢报可
　　○庚午兵部覆协理京营王世扬条议戎政十事一曰推用营官宜公营官歇操以后总协科道佥同会选品其年资课其技艺序其荐剡分为三等名曰公选材官簿具册送部遇缺循次推升不得滥用科道年终小阅并复命举劾不必另行二曰选锋查补宜精选锋有单粮双粮总之不过一万四千余人既名选锋岂容老弱混入调阅之时查有年衰技劣者量行汰补收一人即得一人之用三曰存操训练宜实京营操规寅集辰散徒为故事议于开操之日递留一司训练将官身亲程督不得转委他人而赏罚之规斟酌于常操之例分别举行以昭劝惩四曰歇操短点宜密向时短点甚疏又奸军逃闪不到几于无兵议自今短点无论日之双车每日一营分定日期官军选锋兼搭赴点不到者严查究处五曰火器选锋宜拔京营选锋向止弓箭而不及火器不知火器重于弓箭议于战车十营营选五百月加行粮统以六司七司把总每季开操犒赏量加给以示优异其行粮乞炤先任协臣题允岁加三千七百五十石六曰新增战车宜裁神机八营神枢九营原系城守之兵后改为车营今此车强半毁坏而城守乏人议将战车裁去各兵仍旧城守月多挽车行粮一千二百石亦即住支以省冗费七曰军马更调宜禁营军原有定伍而奸军营调作弊马军当有定司而军马隔别各伍规避影射莫可究诘所当严禁者也八曰勋官入营宜择勋官入营教习必勋爵及应袭非谓概及于疏族载在令甲  明旨昭然乃今入营者多系疏远旁枝无职白丁一经入营占用军伴马匹非令甲所以育餋勋臣世胄之意也宜一遵  明旨非勋爵应袭者不得混入以为营伍之蠹九曰将官体恤宜周各营将官向有随任亲丁宜查各营缺伍顶补以二名充一丁之饷又各官餋赡应行户部仿边将例一体均给以示一视同仁之意十曰把总淹滞宜振各营把总官卑俸薄年终举荐百不二三而部推寥寥多年淹滞人不知劝今后劳著荐多者量为推用以鼓舞人心诏如议
　　○辛未荫三边总督李汶男桢扆为国子生
　　○浙江巡抚刘元霖＜锍-釒＞辞加恩不允
　　○户部以帑藏告乏各省逋负数多乞严旨督催其已徵报完未解者令抚按查何人迁延有无侵欺分别参处逋多者住俸催徵不许给繇升转  上可其奏
　　○户部题留湖广本色漕粮二十一万二千二百六十五石并耗尖米十六万一千三百余石以充征播军饷从科臣李应策之请也
　　○壬申内府火延烧尚宝司印绶监工部廊至银作局山墙而止诏推失火者逮印绶监右监丞王进及工部委官黄以德等下法司治之降掌印太监崔卿三级
　　○癸酉以畿辅灾发天津德州临清仓共三十万石以十万赈贷而以二十万平籴仍行顺天抚按严行道府率州县廉明正官多方设赈务使民沾实惠事竣从公举劾户部覆顺天抚按之请也以旱灾蠲亳州凤阳等州县存留钱粮及改折各有差灾重者命有司发赈之
　　○甲戌大学士赵志皋沈一贯上言臣等去冬捧读  纶音期以工成举行大典中外欢呼翘仰  圣谟不谓选婚虽行而大工未就六礼易备而珍宝难完致令  圣意所欲行者尚无定日臣等遍采在廷之议皆言礼贵及时道难执一宜稽  累朝之旧典酌今日之新仪亟下礼官早定时日所有仪物权从简省一可以昭  皇上贻谋立教之端一可以启  皇子敦朴还淳之渐不报一贯复言今边饷告匮户部匮诎已极  圣心所知也古之念将士者解衣衣之推食哺之衣食尚可以减则边饷之视典礼其缓急轻重可办矣若  皇上必欲冠婚册立分封出阁同时悉举则礼以财诎而财以时诎俯从易简乃协时中如欲备物乞将大典分别先后次第举行庶几序有渐而期不愆财可供而国无诎也乞早赐裁定
○乙亥四川督按举剌采木官员分别劝惩仍以播酋煽乱乞暂停采办  上从之
明神宗显皇帝实录卷之三百四十二
　　万历二十七年十二月丙子朔赐原任太子少保左都御史赠太子太保李世达谥敏肃
　　○赐南和伯方烨祭葬如例
　　○工部主事黄龙光以委官遗火认罪  上命降一级调外任用
　　○贵州防御訾嘉猷改戍
　　○有盗窃易内承运库祐国殿玄帝金像逮治内官赵进忠等敕有司补盗
　　○丁丑三边总督李汶以套虏入犯条列三镇诸将功罪劾游击王学诗李茂先等举总兵萧如薰副总兵王威等兵部覆议请治学诗等之罪仍行巡按御史备查虏贼的有若干从何官所辖信地入犯何官堵截有功应与加衔何官功过相准何官疏玩有罪及查首功是否真虏获功官军作何升赏伤亡军丁作何优恤并地方有无隐匿失事重大情形查明具奏  上命王学诗行御史提问李茂先王鉴等俱革任余如议
　　○戊寅锦衣卫缉获伪造勘合上林苑监署丞崔嵩等命镇抚司逮治之仍行各省直严加稽查
　　○命总督邢玠照旧供职王士琦禠职回籍张与行莫睿行巡按御史勘明具奏以按臣赵标追论勘播前罪也
　　○顺天巡抚李颐奏留昌平兵备许应逵复任＜锍-釒＞下吏部
　　○南京吏部侍郎署户部事李廷机以铺行告困条议轸恤四款一曰带办之法宜行谓如丝绵红花生漆棕铜之类有利者许令带办则赔补可敷一曰可免之役宜蠲谓各衙门公费诸可自办者无累小民即科场一顷铺行视为苦海议照顺天例雇役买办有票取借办者禁之一曰价银之给宜速谓铺行所苦固多而太常光禄二寺尤甚盖二寺本无钱粮取给户部者十之一二而取给应天府户口食盐者十之八九然或府县不以时解即解矣而不以时给守候终岁竟不得价民何以堪宜严行府县如期徵解该衙门或用铺行登时给值如民间贸易之例一曰需索之弊宜禁谓臣每询铺行皆言官给不亏无奈衙门吏书与内府群役之使费日增月益不餍不休今臣等各衙门已见行振刷而或有窟穴根据禁约之所未易行有城社依凭外廷之所未敢问乞  天语叮咛永革庶宽一分民受一分之赐
　　○户科都给事中李应策上言国初亲王岁禄万石郡王三千石其后天潢日繁禄入不给  世庙时更定郡王岁支一千石三分本色七分折钞载之会典中甚悉今周府径为第四子洧川王以二千石请且援金山顺庆二王为例夫此例果出于嘉靖四十四年后则必有特眷殊恩后不为例  明旨在卷臣等职掌得与闻顾实未有也抑出于四十四年前则其例已奉制久格不行何故引之乞敕户部查核驳正留中
　　○己卯升南京兵部署郎中钟万禄为山东佥事备兵临清
　　○兵部覆巡按直隶御史王藩臣条陈屯操二议以为屯田之法古人行之卓有成效积渐废弛膏腴者尽入豪贵而仅存者俱瘠薄不堪以致名存实亡牢不可破按臣自击其弊铳然振刷欲尽籍屯军而精简训练之其力强而技优者授以腴田而激励之寓兵于农当不外此至于一切管屯管操官详核委任每岁终甄别去留材者擢用驽者斥汰官得其人则屯军各得其所委于屯政有禆乞申饬力行以臻实效  上然之
　　○庚辰先是辽左被虏抚臣李植以为功按臣王业弘以为罪既而连章参讦  上命总督邢玠勘之玠辞复命御史杨宏科往宏科言近遣邢玠以督抚同事不便夫玠有同事之疑臣亦有同官之嫌乞改令科臣查勘＜锍-釒＞下部院
　　○升广东左参议黄师文为狭西副使
　　○南京吏部尚书赵焕赍捧回籍以亲老乞休  上以留铨重任趣往视事
　　○赐原任太子少保左都御史李世达妻赠夫人吴氏继妻赵氏王氏合葬并祭如例
　　○辛巳总督仓场户部右侍郎赵世卿言仓库积弊大率各衙门吏办班皂等役凭藉要挟需索多端日深一日如实漏卮司属畏其机锋往往曲狥先年管库诸官独一刘兑孤立一意致烦交章见今毙尚未革乞特赐  天语严加申饬  上曰仓库钱粮秋毫皆民膏脂岂容群小横索该管官亦不宜畏狥滥给念已往姑不查处今后再有违犯不论在官在闲着拏送法司从重究拟司属纵容一并参处刘兑今为何官守法可嘉着吏部查叙以示风劝
