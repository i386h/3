<!-- { "loadSidebar": true } -->
　　○原任户部福建司郎中候补姜士昌陈用舍劝惩要务一曰黜奸邪以张位大节不滓而徐显卿构之以赵用贤刚方直亮而黄洪宪忌之此二臣者无可玷清班需大用之理也一曰培士节邹元标吕坤李三才宜加甄拔一曰定国论寻常缄默之人终身无患正色立朝之士举足招尤一曰核名实如陈有年之清素许孚远之诚笃黄道赡之峻洁马犹龙之风采李复阳之恺悌王绍先之狷介不亟行擢起廉吏安所劝乎一曰汰罪赎有一讼而两造并蒙其辜有一事而两地并徵其赎有不肖监司以有司不多拟罪而遂甘心之者有不肖有司以丞倅不多拟罪而遂甘心之者乞敕有司停免赎罪至角□羊赃赎亦当量时减省其有禆于民甚文章下所司
　　○吏部尚书杨巍覆给事中李春开＜锍-釒＞言员外郎赵南星偏于嫉邪似无别情姑赐宽宥时来等生平大节人所共知宜即出供职得旨时来仰庇供职南星免究令戒谕司属毋得妄生议论
　　○顺义王乞庆哈忠顺夫人龙虎将军一克黄台吉等拥数万众西行绕至贺兰山后援俺答赤木口事例致书宁夏督抚请买马互市往复久之乃从其言计市赏费八千有奇较先年俺答市赏缩千余金宁夏巡抚姚继可等以闻因言前银原系预备河套山后诸虏十七年市赏乞照数给补准发太仆寺马价银补之
　　○甲子以山东都司掌印署都指挥佥事齐擢为宣府南山参将
　　○乙丑吏科都给事中陈与郊等参劾广东参政徐应奎佥事许国瓒隐庇徐闻县极贪知县陆荣所当议处其藩泉瘝旷者请一议汰又荐举原任布政使邹善钱藻郑云蓥原任参政邢玠乔岩李鞬原任副使郑汝璧龚懋贤冯时可原任狭西行太仆寺少卿邢侗原任参议李乐戢汝止并请简用原任知县陈杨产不当终弃吏部覆应奎国瓒行巡按查劾酌议扬产闲住难以复议善云蓥俱经奏荐起用藻等查访酌量起用得旨如拟并申饬司道官不得容庇贪肆○南京吏科给事中杜华先论劾南京户部尚书王友贤原任南京右都御史今升户部尚书耿定向贤而老病俱当休致南京太仆寺卿郭东衰迈庸材应天府府丞周希旦贪而衰老乞赐罢斥内友贤已致仕诏定向已有旨东照旧供职希旦致仕
　　○升司经局洗马兼修撰王祖嫡为右春坊右庶子兼侍读掌坊事翰林院侍讲陆可教冯琦为右春坊右谕德兼侍讲掌司经局事
　　○升南京坐营以都指挥体统行事徐时雍为河南都司佥书
　　○镇守云南黔国公沐昌祚言钦赐庄田俱不坐粮有司一概丈量科粮六百八十石请比照各边事例于家丁内选壮勇五百余名充作月粮又请阍者二十名礼科给事中徐学聚言向者沐朝弼跋扈  肃皇帝逮系不贷为昌祚者正宜怀恩惮威奈何纷纷陈乞复有阍者之请查会典亲王内使不过十名昌祚犹然臣子何得擅用静身男子至二十人往岁缅酋倡乱顷者腾姚噪呼赖文武诸臣戮力底定昌祚坐受上赏请加敕则换给矣参司道则改调矣参县官则查问矣语曰婴儿伤饱贵臣伤宠昌祚此请恐难令众庶见也旨寝昌祚之请
　　○顺天府府丞孙甸条上审编事宜一曰酌地丁以均差徭二曰革头役以免偏累三曰复优免以杜影射四曰革冗浮以＜宀十见＞民力五曰慎加增以节民财六曰裁大户以省赔累七曰查流寓以＜宀十见＞土著八曰核增减以清徵派九曰均编派以恤陵户十曰饬有司以专责成部覆报允
　　○戊辰少詹事兼侍读学士黄洪宪辩赵南星等＜锍-釒＞言沈鲤张位清望硕德臣素师承有何排挤惟赵用贤起家时曾效田画相规之义贻书忠告语欠和平此一事乃臣所自悔自讼者而用贤亦初未尝以臣言为过自臣致书之后用贤繇替善而转洗马转庶子今已致位卿贰骎骎柄用安见其以赞阻也且用贤于申时行为会试门生于王锡爵为乡试同年得以朝夕亟见而臣在史馆经年无一私谒乃欲以远间近以疏间亲其将能乎吴中行沉思孝皆批鳞敢谏之士当时偶挂弹颊臣方典试福建相去六千余里毫不与闻臣不知南星所指为谮者何人顾思二臣之去其事谓何而曷尝以譛去哉因再＜锍-釒＞求罢许之以日讲官赐金币驰驿
　　○吏部尚书杨巍以老再＜锍-釒＞乞休不允
　　○己巳南京修葺  奉先殿成奉安  神主命大臣祭告○予安乡伯张鋐祭葬如例
　　○以山东都司佥书都指挥佥事刘守圭掌司印
　　○左都御史吴时来左副都御史詹仰庇各上＜锍-釒＞自辩因求罢不许
　　○原任南京右副都御史今升总督仓场户部尚书耿定向复以疾乞休许之
　　○升湖广洞庭湖巡视以都指挥体统行事孟儒为神机营佐击
　　○宗人府掌府事驸马都尉万炜言司官老婢沈银蟾及内使李忠等侵盗金银反肆诟辱乞正法纪  上怒炜当  圣母万寿之时烦言琐渎革其印信蟒玉发国子监习礼六月仍访拏拨置之人
　　○辛未礼部言周府宗室蕃衍贫困日多致有奏请愆期名封稽误因分别另勘免勘及擅婚私婚罪宗子孙口粮本色其过期立案者给米养赡未名者赐名允之
　　○总理河道都御史潘季驯奏劾嘉兴府部运通判刘应台于济宁州启闸福建进表都司邢坦于汶上县启闸走洩水利浅阁粮舡乞并究治以肃漕规允之
　　○升翰林院侍读学士陈于陛为詹事府詹事兼翰林院侍读学士掌院事
　　○癸酉予原任南京工部右侍郎方九功祭
　　明神宗显皇帝实录卷之二百一十七
明神宗显皇帝实录卷之二百一十八
　　万历十七年十二月甲戌朔除补原任福建按察司佥事李琯以原官分巡福宁道
　　○两广总督刘继文上琼南抚安防御要机八事一绥戢安业抚民不令携贰一遣逐流寓奸徒不为盗媒一墟废铺前房舍不为巢窟一设法稽查保甲不致窝盗一议增水寨分总以广游哨一议复陆路督备以振威武一选练乡勇壮丁以销客兵一设添哨兵协守以固要地部覆悉如所拟
　　○乙亥升南京大理寺右寺丞王执礼为应天府府丞
　　○升巡抚云南右佥都御史萧彦为右副都御史抚治郧阳
　　○升狭西左布政使党馨为右佥都御史巡抚宁夏○浙江巡按王道增以御史杨四知荐刘承嗣起用言承嗣臣所论列也四知所见执骄兵以原主将为纪纲也臣所见惩叛卒以溯首祸亦为纪纲也及部覆则尽掩承嗣激变之罪令以后士卒鼓噪毋得轻易将领以长骄心若重惩臣言之过者夫甘肃兵乱非承嗣酿成之乎抚按二臣皆相次调转而承嗣有枢府之转祸首罪魁独得善地夫承嗣御军刻礉至于激变叛卒昏夜操戈万一按臣遭其荼毒不知承嗣宜调耶罢耶今猥执纪纲曲贷将官所谓惩噎废食也岂不过哉乞将刘承嗣照旧罢黜旨谓将才难得用舍出自朝廷仍留承嗣听用
　　○丙子宴朵颜等卫入贺头目孩子等一百一员名如例
　　○浙江巡抚傅孟春请修太傅兵部尚书于谦乡祠因言谦社稷名臣被谗蒙戮得谥肃愍于谥法似未尽协欲改谥忠愍以慰九原部覆谦有鞠躬报国之节有定倾保大之勋第当表其所以成不必悼其所以死合将肃愍二字并为更拟报允后更赐曰忠肃
　　○丁丑升光禄少卿何以尚为南京大理寺右寺丞
　　○升守口堡守备杨登山为大同入卫游击
　　○戊寅四川茂州地震
　　○升翰林院修撰余继登为右春坊右中允兼翰林院编修
　　○以礼部左侍郎兼翰林院侍读学士李长春同余继登俱充日讲官
　　○升兵部左侍郎杨俊民为户部尚书总督仓场
　　○升大理寺左少卿吴定为右佥都御史巡抚云南
　　○改户部左侍郎蹇达为兵部左侍郎○升尚宝司司丞赵卿为光禄寺少卿
　　○升刑部郎中孙有敷为广西右参议
　　○升南京广西道御史黄仁荣为广东按察司佥事整饬南韶兵备南京吏科给事中杜华先为狭西按察司佥事整饬延安兵备
　　○庚辰南京礼科给事中朱维藩言南户兵二部堂上官钱谷兵务所关当免其赍捧礼部覆除总督仓场及参赞机务例不赍捧如二官缺则代管者亦难轻离如不缺仍照例轮差报可
　　○直隶巡按高举条奏三事一酌东防以均劳逸请将真定车营代定州营春防一处营马以期实用见官马羸弱请改用自马一罢远操以恤贫余言真定卫操余在保定团练道远苦累俱行督抚会议覆奏定州营每年额赴蓟镇秋防又五年之中全营秋防一次又拨摘一千名春防一次是五年七防矣宜将拨摘春防于固关营拨取将全营春防令车营军代替其官马羸弱即照前阅视侍郎江道昆议令步兵动支官银买马给领骑操其真定操余改于真定守备统领从之
　　○是日始发  潞王疏并发工部疏令周思宸等俱革任立限抚按从公勘奏
　　○辛巳江西道御史荆州俊劾管工部营缮司事太仆寺少卿徐泰时受贿匿□阻挠木税工部覆  寿宫缺少鹰平等木差官抗关采买各□于正木之外每有余木正木兼给水脚余木止给价值故本部向来正备兼收至私商各木若遇急用亦间收买但应抽税不得幸免也近通州一带奸商匿税数多御史加意振刷泰时輙为批发虽无庇商之私难免径情之罪旨令泰时回籍听勘
　　○壬午吏部推顺天府府丞孙旬为大理寺左少卿旨升任养心为左以句右之
　　○升河南按察司副使陈九仞为苑马寺卿兼狭西佥事分巡平凉
　　○癸未升兵部郎中李志为广西按察司副使提督学政
　　○吏科给事中李春开言吏部员外赵南星户部郎中姜士昌二疏中间举剌大有可疑南星见任大选已握进退之柄又夺人举剌之职士昌附和南星如相向应赵用贤见任南京礼部侍郎不为不用吴中行养病沉思孝丁忧不为遽舍何待二臣之荐且荐沉思孝而置艾穆荐黄道瞻而置姜应麟等犹不可解体统决裂是非浑淆乞集九卿科道秉公分别章下吏部
　　○甲申吏部尚书杨巍言赵南星姜士昌相继条陈事多窒碍其可行者又已经科道官言之今吏科给事中李春开所奏于二臣本内荐人剌人之事极言其非赵南星已荷免究望将姜士昌一体宽容仍通行南北衙门大小官员各修本等职业其荐人剌人之权仍属之科道旨免究士昌以荐举论刺原科道职掌戒各衙门不得任意侵越
　　○吏科给事中史孟麟言李春开疏总之以阻塞言路为职掌以阿顺大臣为国体以攻击善路为国是以颠倒是非为世道人心而其大指不过摘赵南星姜士昌条陈之非以伸已保留吴时来詹仰庇之是臣伏思之论吴时来黄洪宪者臣也凡再阅月继臣而论时来仰庇洪宪者南星也  明旨未下而论南星保时来仰庇者春开也继南星而论洪宪者士昌也是臣与南星士昌之言是则俱是非则俱非而春开与臣同列吏垣是非不并立何颜比肩而事  皇上哉三四年来凡建议者不曰出位则曰好名大者杖小者谪隐者外转矣有部堂约束司属之旨有未奉旨不许发抄之令而言者如故则自今而后部寺诸臣宁必无南星士昌而谏垣台宪亦岂皆春开之辈窃谓知而不言罪在言官言而进退决自大臣去留听之  皇上非臣等所与乃春开一疏不已再疏复兴臣虽顽钝无耻不能共事且春开谓南星士昌为伤国体淆国是则臣实为首乞将臣罢黜章下吏部
