<!-- { "loadSidebar": true } -->
　　○嘉靖间倭夷寇闽致仕佥事庄用宾暨弟生员用晦倡义捐赀募兵御敌屡挫贼于晋江下辇青阳市等处痛发父冢兄弟率师连破贼十三寨用晦死之督抚胡宗宪曾上其功至是用宾子凤章陈乞赠荫下吏兵二部优拟
　　○以修  祖陵命南京礼部堂上官祭告  后土司工之神
　　○铸给广西专管黎龙白鹇等村寨流官同知关防
　　○壬子起原任山东参议兼佥事王邦俊于本省分巡辽海东宁
　　○升广东参政郑邦福为南京太仆寺少卿
　　○升山东副使梁云龙为本省参政兼佥事开原等处兵备　　○升太常寺少卿李汝华为右通政
　　○礼部以西华门灾请撤乐减膳啬欲葆和亲  郊  庙御朝讲塞侥幸之窦辟众正之途勿因一事忤旨而震怒勿以一人获罪而株连并敕臣工修省以弭灾变得旨火灾示儆朕心深切祗惕大小臣工宜恪共修省毋事虗文
　　○甲寅升大理寺寺丞荆州土为本寺右少卿以右少卿邓炼为左
　　○乙卯四川金川等寺都纲头目窝熟监藏等四员名陕西崇隆等六寺剌麻番僧共卜尖昝等二十九名各进贡给赏伴送如例
　　○丙辰临汾襄陵翼城同时天鼓鸣
　　○肃州卫地震天鼓复鸣
　　○大学士赵志皋仍以前言求去温旨慰留仍令鸿胪寺官宣谕
　　○通州旧设西南中三仓分贮漕粟各监督一员南得其四中得其六西仓十有二合中南收发事务不足当一西仓于是管理员外杨应中请以南仓归并中仓兼理部覆报可
　　○南京屯田御史陈所问请近屯州县设立社仓以本职及前御史赎银籴榖贮之赎稻一并寄贮春给贫军以为子种秋成加二还官岁为常部覆如议但立仓烦扰不若分发各印官董其事可之
　　○  永宁长公主薨礼部考  寿阳公主丧礼上之从所拟
　　○太监张诚籍没故相张居正家赀其子敬修自经死因奏知府郝如松疏纵  上疑汝松受贿下诚等提问刑科给事中刘尚志言累囚无行贿以求死之理守臣亦无纳贿以纵死之情乞宥汝松不报
　　○刑科给事中常居敬以藉没张居正株连曾省吾等受寄赀财＜锍-釒＞请审释不报
　　○丁巳靖边营军人家雌鸡化为雄　　○以甘镇哈剌卜他获级功赏总督叶梦熊等银币有差
　　○戊午承天守备太监孙政参论钟祥知县李来命稽慢贡物有旨逮问大学士赵志皋等以事轻罚重＜锍-釒＞请免逮量惩
　　○升南京光禄寺少卿江东之为大理寺右寺丞以右丞连格为左
　　○起原任大常寺少卿耿定力
　　○复除原任山东副使张维新为天津兵备
　　○衡定王妃吴氏薨世子常＜氵庶＞乞遣官祭葬礼部以亲王妃止遣本府内官从之
　　○都给事中林材以西华门楼悉毁条上阙失谓宵旰关  君德之勤经筵阙  圣学之粹享祀关  天  亲之格赏罚关是非之平用舍关邪正之界珍玩关好尚之端喜怒关危微之际听纳关治乱之机亟宜兼听并观朝乾夕惕以仰答  天心章入不报
　　○己未以原任礼部尚书兼翰林院学士朱赓掌詹事府印
　　○  上以虏犯辽左深罪抚臣韩取善道臣冯时泰都给事中吴文梓等言将领事堵剿抚道事稽核今边将退缩二臣具实以报反获重谴恐长欺蔽之渐奏入留中
　　○庚申大学士赵志皋等言辽东失事皆总兵之责非抚道所专任今杨绍勋止于提问而韩取善革职冯时泰被逮人将玩视抚道武臣益恣肆而不知警请从轻改议时泰已械系到京乞免下镇抚司付法司拟罪
　　○南京刑部尚书徐元泰户部尚书郝杰皆以病乞休许之  上以行人司宪奉使朝鲜贪纵辱命削职追赃
　　○前是总督顾餋谦议开倭夷贡市于宁波至是巡视海道兵备备副使吴鸿洙历就其言折之极陈其害谓宜亟寝＜锍-釒＞下部
　　○辛酉宣大总督萧大亨等题请尽豁宣府备灾留粮宣镇屯团向苦粮重莭经会勘以该镇僻处极边地寒霜早＜锍-釒＞乞裁减即于地亩并旗军地内加派抵补复因军民告辩止留二千石备灾荒拖欠之需余俱豁免行之十年彼终以苦累哀控不已当事者勘得地亩旗军地起科虽轻于屯团而额粮既足又于额外留粮诚为不堪故有是请部覆可其奏
　　○河南巡抚张一元以去岁灾沴虑州县榖额无多条奏荒政户部摘其中窒碍者酌请谓积榖官员固宜照多寡奖戒而浃岁罹灾不忍傕科与故意怠玩者不应混罚各处榖宜增而一概取盈或滥受民词反滋之扰拟于富饶处所量加一二贫瘠者如旧赃赎全收粟榖恐年久浥坏不如往例春夏折银秋冬纳榖其折色银两有司冒破侵克者坐赃参究抚按赎锾系济边正数偶以灾困暂留备赈岂得岁以为常存留钱粮若欲尽徵本色则道路距远输纳未便吏胥工食给帖自讨闾阎必苦需索揆度政体均难准行竟从部议
　　○壬戌允福建巡按陈子贞议裁福清海口别立文庙
　　○命编修吴道南户科左给事中吴应明往浙江编修黄汝良刑部主事彭应捷往江西刑科给事中叶继羙工部主事庄懋华往湖广各典试
　　○御史夏之臣条奏察典八事办才品之真似论地方之豊歉计弹章之多寡举荒政之卓异禁飞语之巧伤防偏听之生闇惩猜忌之横诋缉暮夜之夤缘＜锍-釒＞上不报
　　○癸亥命礼部左侍郎范谦左庶子余继登充正史副总裁继登升少詹事
　　○直隶巡按林寅宾以大同各属秋灾＜锍-釒＞请蠲租并十八年以前拖欠部覆被灾民照分数蠲免其本镇额徵系军储不可缺合于该镇支剩及所省别项听令抵补无烦仰给帑金报可
　　○刑部问拟诸龙光陈仲登杖赎诏改远戍仍令重枷三月大学士赵志皋等引热审事例为求＜宀十见＞不允
　　○甲子  睿宗献皇帝忌辰致祭于  奉先殿
　　○户科都给事中杨恂言边饷日增太仓日匮请严行各督抚按官悉心计议某处军马若干内主饷客饷京运民运屯田徵收盐粮报中各若干某饷因某事事已应否停止某饷回某兵今兵有无实在应否裁革某饷因某灾荒凑补民运民运既至应否给发某饷因某拖欠凑补屯田屯粮既足应否奏寝总计一年所得所用及莭年额外新增者应否裁省若干一一清查报部奏夺又言东征官军多所虗冒听辽东巡按严查开报毋得任彼捏造伪册部覆从之
　　○兵部覆巡视京营科道杨东明等条陈五事练火器公选验增赏犒选教师明举剌  上令责实举行
　　○乙丑西宁天鼓鸣
　　○命礼部左侍郎兼侍读学士刘元震补经筵日讲
　　○兵部酌议南京兵科给事中卢大中条奏四款核卫官以拔将材言科臣欲年终营卫并加考选但卫官有领运等差举劾咨访法已繁密惟于原行之法咨访者精核举劾者量增为便一清马差以苏军困言都督用马把总班马等项俱酌量裁减如仍冗占私拨听巡视衙门查参一减工役以惠贫军言正撮二工节经题奉钦依拨军额有定数各造册执票送科道稽查不许多增及私自拨折索取一分部曲以专成责言将新江口头二班改为左右营军马船只等项分属管理游巡营分管春秋二班京操官军与左右两营轮班操演朔望合操其游巡军防守信地合操应免诏如议行
　　○丙寅升右谕德萧良有为左庶子兼侍读洗马李廷机为右谕德兼侍讲右中允刘应秋为洗马兼修撰各掌本坊局印经筵日讲仍旧
　　○改司业周应宾为右中允兼编修
　　○升江西道御史李东为南京光禄寺少卿
　　○给右副都御史李邦珍一祭以被劾递减也
　　○予鲁王次妃张氏祭一坛
　　○丁卯以擒强贼王自简等功頴州兵备副使李骥干等纪录优叙余各赏银有差
　　○己巳夜有飞星如弹赤色有光后有二小星随之　　○庚午大学士赵志皋等以六部事权匪轻尚书关系良重而吏户礼三部杜门请告天变时警边鄙未宁乞札谕令其即出视事
　　○蠲广东饶平县积欠盐课续增浮额银三千五百有奇后止旧额
　　○旌表孝子新建县生员樊儆会昌县儒士欧于复鄱阳县民李岐密县监生陈邦宠浦城县民徐彪泉州府训导王熺儒士王文昇等各亲没卢墓扁其门曰孝行莭妇庐陵县训导刘泮妻尹氏浮梁县民詹文镇妻鲍氏临川县民詹滚妻黄氏安福县民邹羙妻周氏宜春县生员袁应豸妻熊氏唐县民符子言妻吕氏渑池县民苗桐妻史氏温县民田以先妻刘氏雒阳县生员张九祚妻戴氏河南府生员薛惟诚妻于氏鹿邑县民刘廷弼妻李氏太康县民毕锦妻李氏欧宁县民吴元旸妻谢氏漳浦县儒士苏可教妻胡氏龙溪县生员黄弘妻郑氏等俱夫亡守莭各扁其门贞莭烈妇宁羗州生员王以谏妻靳氏太康县民廖尚义妻郭氏睢州监生杨廷彦妻张氏福清县儒士郑汝舟妻林氏惠安县生员陈文锈妻姚氏等烈女灵宝县民李时新女李宝坠扶风县民张文＜王巳＞长女存儿次女桂花福清县童生林一连未婚妻魏聚金福清县生员严仕擢未婚妻郑勤娘晋江县民蔡遵课未婚妻陈氏政和县知县游铨女游九娘等俱夫亡自缢各扁其门曰贞烈
　　○南京河南道御史林培纠参诚意伯刘世延先后诸不法状部覆当回原籍听勘仍行南法司提问党恶诸人  上以世延素狂悖因念其先世勋已从薄罚今既不悛概如部议
　　○辛未起补原任山西参政张世烈于本省
　　○降补原任四川副使方万山为江西佥事南昌兵备　　○户部覆巡视京营科道杨东明等条议选锋粮饷言标兵二营居重驭轻之地议加选锋千名诚不容己但欲取给太仓则太仓匮乏请照兵部原题于故绝班军行粮兑抵为便且东明及何倬曾云备兵一营虗糜月饷若将缺额停补岁可省千名之粮即堪那抵新饷更似便益容备行二臣听其径自酌处报可
　　○命刑科左给事中王嘉谟工部主事叶麃典陕西试
　　○崇明县报获倭船一只倭三十四名兵部言但令应天抚按研审真伪不必解从之
　　○壬申  上谕内阁入夏以来常中暑湿孟秋时享遣官代行
　　○癸酉  孝庄睿皇后忌辰遣阳武侯薛钲祭  裕陵　　○甲戌赐大学士张位妻曹氏祭葬仍加祭一坛以位＜锍-釒＞请故
　　○云南巡按李本固＜锍-釒＞言中国何负于缅缅亦何憾于中国独亦思化为兵端因数化五罪且不能为我藩篱而贻患中国请或置之潞江或小陇川等处勿听其径归蛮莫即以沃壤为蛮哈等练关堡之屯不然即以地给附近诸夷籍名为戍犹胜客兵又不然即空其地使缅无所略而易舍弃则属夷挑衅之端自塞矣诏下兵部
　　○乙亥  孝穆皇后忌辰遣宣城伯卫国本祭  茂陵
　　○吏部右侍郎盛讷丁内艰  上念日讲勤劳准其父盛德母刘氏并祭全葬兼赐银币以归
　　○兵部查经略宋应昌事竣之日收放钱粮通判王君荣册载马价银共五十五万除用过四十八万八千九百四十两零支剩见在六万一千四百六十八两零又查刘黄裳同袁黄监收过银三万五千余两似无虗冒仍听兵科一并稽核因言辽镇马匹甚匮不得不请冏寺以救急凡有事干马价宜行各边巡按乘阅视查明实报从之
　　○丙子礼部题称唐王硕熿为长庶器墭请封世子并选婚臣部当请封郡爵时有王嫡妃在议俟终王之世今嫡妃已逝器墭宜袭唐封况年已十六选婚及期不当以终王之世为拘可其奏
