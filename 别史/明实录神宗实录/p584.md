<!-- { "loadSidebar": true } -->
　　○壬辰调补河南按察使黄炜为山东按察使　　○癸巳原任大学士沈鲤以抵家上＜锍-釒＞陈谢并言去国之身不敢以烦言渎听独忆昔滥竽密勿承乏拟票之日曾见各衙门题奏本章有未奉旨者辄便补牍复奏名曰催本大都正本一而催本二三乃顿使文案日积  御览太劳切念四海安危备载于诸臣之累牍万几通塞取裁于  皇上之一言朝野望殷军国事重稽迟尚有丛脞停格岂无忧虞伏望于鲁论尧曰篇取一敏字以上接帝王相传之统于周易卦爻内取一需字以常操圣神无逸之心不报
　　○甲午蓟辽总督蹇达奏东西二虏与长昂合营共图内犯盖昂酋时常往来于东西勾连接引夷性无常秋高马壮得便即逞声东击西狡谋叵测而蓟辽联壤环护  陵京必须此应彼援斯可伐谋制胜倘虏果大犯宁前则蓟镇东协主客将兵宜暂出山海关援辽如犯滦东则辽镇宁前各将兵应即饬调入关护蓟若窃窥喜峰古北之间则蓟镇总兵不必拘拘于义院口而昌保两镇总兵亦励兵共济庶为万全＜锍-釒＞奏  上谕兵部虏谋叵测非一大创无以遏其狂逞便马上行文各镇督令道将厉兵抹马听总督调遣相机防剿务使我无一瑕可乘虏入必遭大衄方称完策各镇不问所犯何地都要互为声援毋得稽迟观望致有疏虞
　　○乙未纳辅臣朱赓言释御史曹学程狱遣充湖广宁远卫军赓＜锍-釒＞略云昨见  万寿圣旦  皇上涣然下审录之＜锍-釒＞中外臣工呼嵩与颂德之声震于山谷不知增  皇上几多洪福诚推此恩并释学程之系则臣民欢祝当益腾涌而  皇上享无疆之历数亦与天无极矣＜锍-釒＞奏翌日即传旨降赦云
○内监陈永寿＜锍-釒＞请仍用班军拨工兵科都给事中宋一韩驳言国家定立军制有七十八卫所常川操备谓之土著军又有中都山东河南班军轮操谓之更番军总称三大营军故凡有兴作辄役班军以为是客寓可任朘削而不知拥护  陵京与京军无二也故  先帝有径议拨用之禁  皇上初年有免工着伍之旨近来工作繁兴一切俱用班军矣用班军必至折价折价必滋弊薮今且尺籍伍符将尽化为乌有矣此岂  祖宗立法之意哉顷京营科道周曰庠张大谟查明不到数多力言拨工非制并请治领班军各官罪既得旨矣而永寿乃欲绌外庭之议以求胜夫班军拨工似便虑患实＜锍-釒＞折价甚小而贻害甚大臣等再以  祖宗用班军之意并今日时势言之中都为徐淮扬沛山东河南亦皆接壤其人皆雄杰沉鸷有飞扬跋扈之思故籍而为兵皆可得其用使之岁一往来不但近而可籍亦欲其驯而易制也故  先朝于大宁班军则罢之于山东河南班军则减之独中都至今不罢不减意可识矣今戎虏生心九塞告变万一关吏不饬胡骑充斥南京师团练之军多召募都城游徼之军多役占皇城宿卫之军多白徒四卫扈从之军多厮役自  天子亲兵以及都城内外之兵无一可恃即得三都司徤卒二万人犹不能无恐而况名存实亡缓急何赖该监谓班军可以节省工部钱粮可以防守出入年来大内盗金钉卫士亡铜符库局亦时有损失则班军何在也工部凡有兴作钱粮皆以三分为率二分应用一分剩余即今殿门鼎建派至千万  皇上又分税一半解发工部雇役钱粮当亦不少岂复再籍班军为也昔正统时内监阮安修营京城九门两宫三殿劳绩甚著工部受成而已其人清介绝俗平生锡予丝毫皆上之官如此乃能节省而成不日之工该监有意节省乃在较量班军多寡则阮安之风邈矣不报
大明神宗显皇帝实录卷之四百二十六
　　万历三十四年十月丙申朔颁万历三十五年历以孟冬享  太庙遣英国公张惟贤永康侯徐文炜等代献行礼
　　○遣官祭  司井之神
　　○秦王谊□□忠奏请诸宗名封内敬樽等庶子五十一名皆私婚滥妾所生及远年未经请名与未报者礼臣李廷机发其事劾奏秦王谩欺朝廷以图侥幸即秦王不及致详而各府郡王何得有此轻举长史教授又何敢以此启王若从姑息人将效尤乞将长史高荐廖惟俊教授杨可教重加罚治并饬各藩今后仍妄奏者轻罚重革其有前项冒滥名封臣部无凭摘发者各地方官严行查访听人首告及许各宗长史等官简举免罪该布政司于年终报部以凭类题如地方官漫不经心长史官怙终不举听本部访出参奏又云臣部于宗室名封一事年来振刷不遗余力查理不淹时刻宗室似觉称便而间今所苦者顾在彼中盖诸藩王固多贤者但不胜其左布刁难勒掯以及长史教授之需索宗室苦之而不敢言臣部知之而不敢禁更得  天语严饬苏其困苦仁至义尽古棠隶行苇之风也
　　○蓟辽总督蹇达以虏众近边窥伺军饷急需乞发饷金十万不报
　　○命工部主事房楠往河南营建  福王府第
　　○命停刑
　　○调吏部考功司员外陈采为文选司员外
　　○起原任湖广荆州知府倪冻为广东琼州知府时吏部左侍郎杨时乔＜锍-釒＞荐原任荆州守倪冻品节孤骞才猷周练初令安福值故御史刘台以论劾故相张居正杖黜归里居正属其私人贺一桂摭台不法密授意冻啖以羙官使穷治之冻誓死不从顾为台雪冤坐告者罪居正繇此怒冻谪冻山西照磨及居正败擢冻南驾部郎冻又更新船政改佥差为雇役所全活数十万家岁省金钱十万余此二事臣家江西而官南都皆所目击至其荆州去官之繇舆论佥云冻守荆四月值淮抚褚鈇索贿不从遂致参禠是冻前有未酬之忠后无可弃之罪沉沦日久宜亟赐环时恩诏起废时乔所＜锍-釒＞荐国本矿税被放诸臣数十辈皆从中格冻以事繇故相独得俞云
　　○丁酉  孝洁肃皇后忌辰遣官祭  永陵
　　○己亥  中宫千秋节  上赐辅臣赓酒馔
　　○户科都给事中姚文蔚奏山东临清税银旧额七万八千两该省抚臣黄克缵奏减一万八千两止徵六万两已奉旨特准乃马堂于七月内复朦胧奏称旧额六万两而该省抚臣遽减一万八千两于是复奉旨云便着税监移会各该抚按衙门详议画一具奏及堂移手本内述已题本却又云旧额七万八千两辄改原本数目不同乃知其七月之＜锍-釒＞奸诳甚矣臣窃谓马堂当重处而临清税额宜遵特准之旨无复再议可也湖口之税该道已委通判择日开徵而税监李道百计阻挠复另刊船票与道票并行致令税务复落其手臣谓李道并当议处而湖口税务仍令有司徵收以信诏旨可也至于辽左值虏谋叵测之时畿辅当灾变频仍之后均应大加减免用广  皇仁不报
　　○原任南京吏部尚书赵贤卒贤河南汝州人嘉靖丙辰进士起家户曹出守顺德再守荆州久之抚楚再抚齐鲁迁南大宰贤守荆时大盗杨得胜辈剽掠江湖贤单车诣贼营谕解之抚楚歼怀远牛角之寇抚山东又靖妖乱数辈世称边才然附故相张居正守荆时起辽大狱贤有力焉居正败遂以南宰乞休已因言者追讼夺官后以覃恩复原官致仕卒
　　○甲辰摆言太本拜等酋率千骁犯边我兵击走之斩首四十四级
　　○乙巳赠南京兵部尚书周世选工部尚书范仑俱太子少保赐祭葬如例
　　○丙午调吏部验封司员外朱光祚为考功司员外
　　○先是川湖贵督臣王象乾参论贵州安疆臣讎害五旬兵科右给事中吕邦耀因劾贵州巡抚郭子章受疆臣私贿纵奸长恶至是子章上＜锍-釒＞陈辩略云臣于万历二十七年蒙  皇上拔抚全黔是时播州贼龙已叛臣自豫章入楚沿途讯问贼情辄云杨氏与安氏唇齿相依合之则蔓离之则溃及至黔询之按臣宋兴祖及司道无不佥同已督臣枢臣合谋又无不佥同臣念彼八百年之交而欲以一二日之恩携之其势甚难惟怵以国威啖以爵土或可得其要领乃始之檄文继以谕帖至再至三臣又遗之古剑歃血与盟疆臣乃自＜锍-釒＞讨贼  明旨奖励此臣用安氏之始未也未几安陇澄有大水田之捷疆臣有播州衙之烧有尚意黄继枝等之擒又未几开路于后囤让路于官兵乃合三省之力破海龙醢逆龙征播之役始竟臣叙其兄弟之功督臣李化龙又总叙其兄弟及其母凤氏助发军饷千石之功已而按臣覆勘兵部覆议得旨安疆臣兄弟母子各赏银币仍候地界勘明另加优异此叙安氏功之始末也已为地界牵缠四年不决比奉  圣断贵州认粮七百余石疆臣认粮一千二百石地界照旧掌管会路苗纷起臣复令疆臣专剿西路斩获六百余级始为叙征苗之功并结征播之局不过仰遵  明旨示信于夷人耳科臣乃言杨贼至贵州城下臣感疆臣全活之功夫使贼果临城疆臣能令贼不杀一人不独臣当感之即贵州百万生灵亦当感之而贼实未临城今贵州士民及征播各官将士可问也且夫播州未破则欲臣作使安氏用之惟恐其不速播州既破又欲臣裁抑安氏远之惟恐其不疏臣一人耳即与人盟不能复与人讎臣心知疆臣本一孺子原无他肠处之有道自是爪牙不然兽穷必攫夫土司讎杀自其常态夷狄相攻中国之利若蜀夷而讎黔黔为黔夷而讎蜀是为夷狄而罢中国也因求去甚力  上慰留之
　　○升江西参政黄承玄为按察使怀隆兵备参议任应徵为副使俱照旧管事
　　○丁未  皇太子第三女
　　○南京刑部尚书赵参鲁奉命会鞫原任诚意伯刘世延东宁伯弟焦梦兆安远侯弟柳＜棥心＞勋忻诚伯弟赵世明南京锦衣卫都指挥梅应魁等狱时以台臣员缺久不上而参鲁会当考满候命乃上＜锍-釒＞预陈指要略云刘世延屡经论劾三被诏狱初以诋毁  皇祖凶恶多端免死革职为民发回原籍覊管既又妄称星象惑众又诈旨擅造军器动称勤王奉旨捕鞫旋因热审蒙宥发回原籍闲住既又恋住都城奉旨押回原籍抚按覊管乃今恬不知省复干公论据司审逞势诈财等事皆有根因焦梦兆祸起于谈棋而言□分激于诬盗虽盗虚殴真然主仆未辨自臣司属断以主使之条而廷尉详参屡重下手之驳相持不已遂致淹延大都于主仆间再三研求可得柳懋勋招集无赖暴横乡里占仓塞路昭然无疑若赵世明醉辱勋臣业经县处梅应魁强夺人犯已报病亡皆无足深论又言世延徒恃免死券文故敢于怙恶臣查本爵与李汤邓四家同时补袭而四家券文所免止杂犯死罪宜垂明戒破其本谋梦兆之狱繇于其兄东宁伯焦梦熊身为家长处分无法即谓殴非梦兆亦合縳送诸奴乃偏听而指奕流为盗致共愤而称介弟使威狱之久淹自贻伊戚梦熊虽经革任仍当罚治以畅群心＜棥心＞勋情罪虽未定而年月犯在赦前例得沾恩然据乡里之怨声尚惧虎狼之出押轻释未免长奸法当加重章下刑部
　　○戊申赐朝鲜国陪臣宴命礼部侍郎李廷机陪待
