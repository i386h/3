<!-- { "loadSidebar": true } -->
　　○升顾章志为应天府府尹姜宝为南京太常寺卿
　　○兵部覆山西总督郑雒题总兵移住偏关不便宜照旧住劄居中调度报可
　　○丙寅  上视朝
　　○  恭仁康定景皇帝忌辰遣南和伯方烨祭陵寝
　　○先是户科给事中萧彦言侵欺钱粮律有明禁徒戍大辟详且当矣顷议者谓腹里与边海不同尚宜计赃多寡酌论上深然之下部议至是刑部酌议以请  上曰侵欺人犯未发遣而先故者依拟拘的亲子孙解补毋累疏属正犯应追财产抚按官督有司确查追进不得宽纵攀及无辜○工部以鼎建慈宁宫派处物料差委官拨雇军夫等项请报可且令严催速办候有次第择日兴工
　　○丁卯都察院覆萧彦条议一抚按各有职掌巡抚主拊循巡按主纠察除重大事情照旧会行外余各举其职不得复相侵越一墨吏害民罪赎科罚贿赂其显者也而钱粮之加耗里甲之支应则人人被毒其抚按参论贪酷等官巡按即当勘结如官已离任一行原任巡按究问一行原籍巡按督发过限不到即据被害及干证人等研审定罪转行原籍追赃发落众证即同狱成不许本官奏辩得旨允行
　　○京师地震有声
　　○江西道试御史李载阳参南京尚宝司卿林应训原任南京御史时曲事要津潜通厚贿并数其罪恶显著者五事诏削应训籍
　　○戊辰升马文炜为都察院右佥都御史巡抚江西地方兼理军务贾待问为南京光禄寺卿
　　○起王友贤为南京工部右侍郎
　　○遣工部尚书杨兆祭鼎建  慈宁宫  司工之神工部侍郎何起鸣祭修理金水河周帮  后土  司工之神
　　○己巳  上御经筵
　　○直隶巡按御史江东之题恪遵恩诏宜查各处田粮虚冒改正  上谓已有旨摘查抚按官何不着实奉行所奏户部看议以闻有要誉害民如车大任者禠其职
　　○广东道御史屠叔方请宥释忠臣外亲略曰窃见恩诏内开一革除间被罪诸臣忠于所事甘蹈刑戮有死无二皆我太祖高皇帝所储养忠臣义士  成祖文皇帝当时亦有练子宁若在朕犹当用之之语今仰遵  圣祖遗意褒表忠魂建祠致祭其坟墓苗裔厚加恤录姻党犹蔽覆盆如江西忠臣胡闰一族赤矣内亲尽矣犹抄解外甥分戍若此者不一而足乞敕查前项姻戚有在戍者并宥还乡部覆愿回者放回不愿回者给与免帖  上曰革除被罪诸臣除齐泰黄子澄外其方孝孺等连及罪累者俱令查勘豁免
　　○吏部覆丘橓摘陈一二贤否等事得旨各官既经查议劳堪张一鲲都禠职为民钱岱降三级调外任在外贪肆官员抚按官遵照屡旨着实参来在京大小臣工各要砥砺□力名节禁绝馈遗
　　○云南巡抚刘世曾报征缅捷先斩穿红头目数十从贼千余后擒斩六百余名口
　　○免浙江所属府州县小民拖欠马站银米从巡抚萧廪请也
　　○山西巡抚侯于赵条陈边务三事一选精锐以作士气二广变卖以汰驽马三追桩银以免偏累部覆如议行
　　○庚午升周之屏为江西左布政王湘为湖广左布政
　　○准原任吏部右侍郎兼翰林院侍读学士诸大绶男诸万里荫仍予谥
　　○南京广西道御史沈汝梁条议被灾地方有田者免其税粮无田者免其丁口盐钞庶贫富一体民困获苏报可
　　○先是大理寺言据刑部送审犯人李玄张大受有旨着再拟至是刑部覆审得情具覆议绞上谓两犯交通习学邪术怀奸侮上情重律轻其加等处斩
　　○辛未以太常寺少卿秦耀提督四夷馆
　　○遣公朱应祯祭
　　历代帝王
　　○敕于嵩升署都督佥事充总兵官镇守福建
　　○壬申  上御文华殿讲读
　　○四川道试御史徐申参国子监祭酒范应期文书官传旨范应期系何人荐起今被论应坐荐者大学士申时行等奏范应期原以乙丑进士任修撰历中允谕德丁忧起补原官随该科道官拾遗纠论奉旨调南京别衙门用参访舆论咸为本官出自翰林曾侍讲读偶被指摘多出风闻宜与翰林官一体挨次升转历查先后原无荐举之人今徐申所论即前时科道所论之事别无大过但本官已经论列难以表率师儒应令致仕或降调南京别衙门用  上乃准范应期致仕
　　○升衷贞吉为浙江右布政姚继可为湖广右布政
　　○给事中陈璧劾南京兵部右侍郎刘庠不职  上曰刘庠既溺职吏部如何推之时行等又以人才难知为解且云陈璧论劾或出风闻或有所据皆不可知概信之不亏枉宜令该部详看部覆罢之
　　○初铸湖广荆州府抚夷同知关防
　　○癸酉大学士申时行等题前蒙发下资治通鉴纲目一部证类本草一部草韵辨体一部令臣等拟撰各序跋付内府重刻谨拟撰各书前序三篇后跋三篇录呈  御览因赐银币有差
　　○以凶险贪暴挟众抗旨革新会王睦樒为庶人发高墙禁住
　　○是时陈请恤典者纷然吏部＜锍-釒＞言摘议当否以行  上然之
　　○升余懋学为南京尚宝司卿
　　○命侍郎何起鸣提督工程刘志伊催儧物料
　　○工部题请于四川等处采买木料并行开纳事例报允
　　○甲戌清明节遣侯薛鋹郑惟忠伯王应龙陈澍刘应元祭  诸陵遣伯卫国本祭  恭仁康定景皇帝陵左都督李鹤祭  哀冲  庄敬二太子坟
　　○湖广巡抚李江议处五开机宜事下法司
　　○江西巡抚曹大野＜锍-釒＞查议选宾兼便宗氏章下礼部
　　○户科＜锍-釒＞仰体  宸衷敷陈清田事宜诏户部看议以闻○乙亥诏谕兵部今后凡选官于二十八日行
　　○丙子  上视朝
　　○兵部题蓟镇半买夷马等项银两俱应如数给发合行太仆寺于常盈库贮马价银内动支蓟镇半价九千两延绥客兵马价银四千一百六十四两原议本镇市木银一万二千两再岁增一万两共三万五千一百六十四两本部照数给发宣府与该镇减哨银两相兼接济专备万历十二年市木之用其宁夏客兵马价银三千六百两听候另发蓟镇支用从之
　　○  仁圣懿安康静皇太后圣诞文武百官吉服称贺
　　○升刘世赏为河南按察使梁问孟为山西按察使  丁丑升周邦杰为太仆寺少卿孙矿为太常寺少卿○工科给事中张栋题今徒言丈量之害而不言所以害不归咎于行法而归咎于法之病民或云覆旧之为得或云重丈之为得臣皆未敢谓其然也与其重丈而劳费不赀孰若就其已丈者而为之查改与其复旧除新而虚粮不去孰若就其新丈者而为之设处与其掇抵更动而利害犹未必相当孰若就其已成者而为之补偏弊其省劳节费相去万万诏下所司并议
　　○原任翰林院编修史钶补原官
　　明神宗显皇帝实录卷之一百四十六
　明神宗实录卷之一百四十七
　　万历十二年三月戊寅朔赐益王翊鈏书院额曰逊学仍给四书五经一部
　　○刑科给事中田畴言近日急务四事一曰慎内批谓不肖被劾者当下部勘定与众弃之二曰酌律例谓枉法引例律也以枉论引例非律也三曰省诏狱谓机密重情下诏狱其余下法司四曰清厂卫谓厂卫原止缉奸安得受词侵有司事近张桐为张氏所告老妇出名壮丁隐匿招情互异听断不公是令奸人得志良善含冤也  上曰张桐残忍受赃正合贪酷为民之例该厂奉旨拏问何谓听断不公田畴姑夺俸五月○兵部覆四川巡抚孙光祜贵州巡抚刘庠各言主将致愤招衅土妇奢世统奢世续争印讐杀乞将二妇俱给冠带各管原住地方其宣抚司印信令伊子奢崇周收掌候出幼赴袭理事总兵郭成应提问从之
　　○己卯  上御经筵
　　○升尚宝司少卿韩必显为顺天府府丞江西副使林乔相为浙江左参政补冯敏为山东左参政张一霁为山西左参政熊惟学为狭西右参议
　　○应天巡抚郭思极言应天苏松等府织造借用银两既已作正支销宜严行照数补还以后解部济边银两不得那借是之
　　○叙万历八年广东东山石牛青水道州抱虎福永洞鼓＜氵粤＞等处有功官员千户刘应朝等各升赏有差○升广西游击金丹为湖广参将
　　○庚辰升南京稽勋司郎中顾大典为山东副使福州府知府宋尧武为江西副使
　　○升潮漳副总兵于嵩为中军都督府都督佥事
　　○辛巳  上御文华殿讲读
　　○巩昌府地震
　　○升锦衣卫南镇抚司佥书指挥使许茂橓堂上佥书
　　○裁革广东潮州守备复设参将
　　○兵科都给事中张鼎思条陈边务五事曰练步军曰养战马曰酌脩堡曰一马价曰核市册兵部覆报可
　　○壬午叙雕剿柳州东欧桐具姨娘早岭等处功次指挥王天爵等各升赏有差
　　○荫总督张佳胤一子锦衣卫百户世袭癸未  上视朝
　　○礼科都给事中万象春请照先朝例以甲科官为鸿胪寺卿吏科给事中胡希舜亦以为请弗许
　　○礼科给事中李以谦参太仆寺寺丞傅点太常寺典簿刘元泰助祭  长陵持扇摆棍行刑诸不敬状得旨俱降三级调外任
　　○兵科给事中王亮＜锍-釒＞荐寰区人望陆树声刘应节杨成刘斯洁王锡爵海瑞魏时亮颜鲸徐用简甘雨等十人章下吏部
　　○甲申命兵部右侍郎辛自脩左佥都御史石星清理贴黄
　　○兵部覆曹六野＜锍-釒＞通查节年京军金花银两欠多者得旨夺知府钱若赓等俸三月布政杨芷革职闲住
　　○升孙应鳌为南京工部尚书  起胡执礼为兵部左侍郎管南京兵部右侍郎事张位为国子监祭酒仍充经筵讲官
　　○兵科给事中张维新言工部右侍郎刘志伊昔在湖广科场取故相居正子懋脩中高等附权欺罔难膺大工之任令致仕去
　　○乙酉以李光先锦衣卫南镇抚司佥书管事
　　○礼科给事中苖朝阳条陈四事一驱伏奸二清输纳三申驿禁四禁刁风所奏皆切时弊
　　上然之
　　○丙戌命南京国子监司业赵志皋为右春坊右谕德掌南京翰林院事
　　○起原任太常寺少卿何源复旧职
　　○升礼部郎中施策为尚宝司少卿
　　○丁亥升广西按察使欧希稷为河南右布政杭州知府张振之为浙江副使
　　○升齐世臣吏科顾问刑科各都给事中杨廷相吏科田大年户科各左给事中王继光礼科陈烨兵科各右给事中
　　○戊子命楚府江夏王谟琬长子英楼袭封江夏王
　　○给赏广东雕剿石城乌兔多浪二阜等处功次官旗朱大振等银两有差
　　○己丑升湖广右参政项思孝为广西按察使
　　○兵部覆刘世曾言耿马贼罕处附莽有年弄兵无忌今参将邓子龙擒贼八十二名斩级三百九十六俘获贼属三百余战象马牛殆百其生擒贼人相应处决枭示报可
　　○庚寅  上视朝
　　○工科给事中唐尧钦题今天下呶呶未已者曰故相张居正顾居正可恨而所尤可恨者则误居正之臣原任太子太保工部尚书致仕曾省吾是也盖省吾与玉篆数人同恶相济以欺居正居正日为卖弄不觉而竟成误国之罪今居正谥已追夺四子禠职王篆贺一桂等亦俱为民则奸险如省吾者亦宜重处以谢朝廷至如浙江佥事曹一夔藉省吾为泰山结冯保为心腹仗徐爵为介绍巡盐长芦送保不下万金差往四川千金馈爵二千馈保言之实污口颊可使复滥仕籍哉诏禠省吾一夔职
○升鸿胪寺少卿杨宗仲为本寺卿
