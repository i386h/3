<!-- { "loadSidebar": true } -->
　　○户科叶时新论劾大理卿张梦鲤庸劣宜罢梦鲤亦自陈求去部覆谓本官未闻过举宜令供职从之
　　○革衍圣公孔尚贤供应女乐二十六户其林庙洒扫及大礼奏乐听于庙户内拨用
　　○  世庙皇贵妃沈氏薨  上辍朝五日
　　○壬寅  上御文华殿讲读
　　○贵州苗坪夭漂等一百五十六寨苗民党银阿盖等相率归附更其寨为归化编入都匀府版籍
　　○裁操江军饷供费银三百三十余两及应革军舍余丁岁减粮饷一千五百五十余石
　　○升山西副使许守谦为湖广右参政江西副使黄思近为云南左参政兵部郎中马时可为贵州提学副使山西大同知府马呈书为福建盐运使山东登州知府刘自化为山东盐运使
　　○定  世庙皇贵妃圹域以  孝洁肃皇后遗址为之时  肃后已迁祔  永陵有旨改用
　　○削狭西乡官任重任惟一籍遣配追夺敕命巡按御史龚懋贤劾其恃势武断殴死人命故也
　　○河南□丘县地震
　　○甲辰山东巡按马允登勘过万历九年四月虏犯沈阳及上榆林堡官军御敌功罪称广宁参将孙守廉等勇于赴援宜加叙赏上榆林堡指挥孟杰沈阳参将黑云龙失误防守相应罚治得旨孙守廉等各赏银八两孟杰照例罚赎黑云龙姑免提问
　　○升尚宝司卿雒遵为太常寺少卿山东副使严用和为山西右参政工部营缮司郎中金应徵为江西副使○以宁远伯应袭李如松为神机营右副将
　　○乙巳以宁夏镇红山等处修筑边墙纪录兵粮道刘凤朝守备董延龄等功候阅边类叙
　　○丙午命原任左春坊左赞善沈鲤仍充日讲官
　　○升云南副使马顾泽为山东右参政
　　○以南直金山参将杨为栋为督理广州海防参将
　　○戊申  上御文华殿讲读
　　○稽查应天等府书院先后共六十四处或改公署或给原主或行毁废其紫阳崇正金山石门天泉五书院存留如故
　　○琉球国中山王尚永差正议大夫梁灿等赴京进贡宴赏如例
　　○修固原镇及下马关城垣固原系四镇总会下马关当延宁要冲总督高文荐巡抚李尧德俱以砌甎为请从之
　　○己酉升山西佥事刘思中为本省右参议○以神枢三营参将姚龙为南直金山参将
　　○庚戌  上御文华殿讲读
　　○升尚宝司少卿张彦为尚宝司卿
　　○户部题称赃罚银两追收罪犯为甚难滥充私费为甚易数官存积为甚难一官支销为甚易南直操江都御史自元年起至八年总计咨报二万一千五百余两今都御史吕藿咨称各府州县在库仅银一千六百两虽节年修船操赏等费皆在取给未见支销细数不无私馈情毙合行通查  上命南科差给事中一员同操江都御史查明具奏不许隐护
　　○户部题广东东安西宁二县田土原系德庆等七州县徵粮额地因附近罗旁两山贼人侵占以致田粮失额岁久无徵万历五年凌云翼荡复旧强建设二县时方草昧尚无的额今查九年为始实在起科田地三十七万一千四百余亩定藉两县丁粮一万五千四百八十三两俱作两县存留支销其七州县缺额荒粮悉与豁免诏依拟行
　　○工部覆应天抚按疏言苏郡四门官塘嘉定海塘武进无锡二县芙蓉湖堤及各州县渠岸桥闸修浚工完用银一万六百九十余两御史林应训区画四年劳久功多宜行纪录及知府穆炜朱文科应分别开俸优奖从之
　　○命贵州参议赵莘致仕按臣马呈图劾其年衰目眩也
　　○辛亥发诚意伯刘世延原籍为民先是南京兵科等衙门会勘世延违法及诋毁  皇祖明旨事情法司奏当论死  上念其祖佐命功止革职为民抚按官羁管禁住仍许子孙承袭
　　○壬子以户部郎中刘尧卿为狭西副使
　　○裁宁夏镇领班都司二员其春秋上下班军悉归并操捕都司从巡抚萧大亨等议也
　　○  显陵奉祀官都督佥事蒋华年老乞休命其子克崇代袭奉祀
　　○癸丑  上视朝
　　○以宣府南山参将管逵干为神枢三营参将
　　○实授于有年郭惟贤李世达徐金星郑之亮刘佐六员为南京各道监察御史
　　○以私铸制钱降曲江王府镇国将军勤□言于火□为庶人闲宅禁锢余降禄墩锁有差
　　○乙卯  上御文华殿讲读
　　○升礼部右侍郎许国为左侍郎詹事府少詹事陈思育为礼部右侍郎仍充经筵日讲官
　　○以临淮侯李言恭守备南京掌中军都督府事
　　○丙辰诏汰浙江各卫所衙门供费银二千五百六十二两各官军伴五百九十二名襍役三百六十名各营效劳员役不系卫所实职尽行裁革仍刊册以便遵守○丁巳  上御文华殿讲读
　　○以编修黄洪宪仍充会典纂修官
　　○升光禄寺寺丞徐元春为尚宝司少卿
　　○补裁革原任四川右参政赵睿为云南右参政升狭西佥事李廿□向为山西右参议
　　○以淮凤徐所属荒田重多诏各掌印治农官自十年为始照依每年分数设法开垦年终抚按官分别参奏其卫所屯田不许混入有司开垦数内以滋烦扰
　　○戊午升左春坊左谕德陈经邦为侍读学士掌院事仍充经筵日讲官
　　○吏科都给事中秦燿劾狭西左布政朱炳如广西左布政孙光祖福建右布政吴一烂俱衰病闇弱宜令休致从之
　　○给事中叶遵论劾太仆寺卿王宫用河南左布政徐行江西右布政杨芷衰庸不职俱准致仕○命各省直抚按论劾府佐县正官员如本系贪污及年力衰庸不得轻拟改教以致学政不兴贻坏士习从狭西巡按龚懋贤题请也
　　○己未以南京刑部郎中焦子春为狭西佥事
　　○郑王厚烷有疾世子载堉亦久病朝祭行礼不便请以世孙翊锡代行因乞赐翼善冠服如鲁世孙徤＜木戈＞例礼部谓鲁世子已故今载堉尚存似难比例但朝祭大典使世孙以常服行礼非惟观瞻不便抑且恭敬未伸相应给与允之
　　○庚申  上御文华殿讲读
　　明神宗显皇帝实录卷之一百一十七
　大明神宗显皇帝实录卷之一百一十八
　　万历九年十一月辛酉朔以南京都察院右都御史刘斯洁为南礼部尚书
　　○户部奏河南府起角□羊太仓额银四万四千七十余两计少五百九十六两锭数不依部题法马全用私铸据总督刘思问科道万象春等审究情节系知府赵于敏扣克所致宜通行提问以正侵盗之罪得旨赵于敏并经手人役与四样法马都着抚按官提角□羊来京与原解官李湘对讯
　　○癸亥
　　上视朝
　　○以成山伯王应龙掌左军都督府事
　　○甲子祭  三皇于  景惠殿
　　○播州宣慰使杨应龙遣长官赵仕贤等三员贡马贺  万寿圣节赏赉如例○乙丑  上御文华殿讲读
　　○以总督两广兵部左侍郎刘尧诲为南京都察院右都御史大理寺左少卿臧惟一为太仆寺卿
　　○升河南右布政龚大器四川右布政孙坤云南右布政庄国祯俱为左布政使大器仍河南坤狭西国祯广西
　　○以四川右参议李荐佳为贵州副使
　　○丙寅兵部覆云南抚按刘世胄等题称该省松林等二十六驿系站户亲当原无站银惟滇阳等三十三驿额设站银一万九千有奇今减去三千五十一两实编一万六千余两其支剩见银一千四百六十七两贮本省库俟积谷一年抵该驿一岁派徵  上依拟
　　○山东金乡鱼台二县水灾诏酌免本年存留钱粮仍勘实免数具奏○户科给事中姚德重奏近该福建按臣安九域题称晋江等七县蠲赈稽迟议将知县朱廷益等量从宽假尹贞度相应罚治臣等反覆参详漳泉二府之灾在七年秋间有司于二年后始报赈已属迟缓乃同安晋江赈过户口数多而银谷殊少计口筭之不过银三分谷数升耳曾不足充小民奔走守候一饭之费又二县及漳浦南安捐俸以博名高益属不情乃罪同罚异岂按臣之意以甲科曲全朱廷益等而以乡科薄尹贞度耶恐非所以昭大公也得旨该省赈济二年之外方行册报给过银谷数目尽是虚文及称捐俸备赈尤属矫诈着户部查参来说
　　○原任少傅兼太子太保工部尚书雷礼卒照例给与祭葬加赠太保礼江西豊城人博物洽闻扬历中外鼎建陵殿积有劳能虽经言官岑用宾等论其邀宠保位实以礼始终焉○丁卯  上御文华殿讲读
　　○升大理寺右少卿刘良弼为本寺左少卿右寺丞郭思极为右少卿
　　○升湖广佥事万一贯为四川右参议
　　○以宁夏领班备御赵完璧管理宁夏镇城兼屯田水利山西北楼口参将时尔直为宁夏北路参将  戊辰以南京刑部尚书陈瑞总督两广军务
　　○许虏酋满五大及波儿哈都台吉贡市如初以前部夷银定倘不浪等愿甘罚伏故也
　　○己巳以通政司左参议管右参议事梁子琦填补左参议
　　○升大理寺右寺丞邵陛为左寺丞北直提学御史□为正为右寺丞
　　○升广西右参政陈应春为本省按察使浙江副使陈诰为云南左参政山东青州府同知王圻为湖广按察司佥事○改补礼部署员外郎主事李祯为光禄寺丞
　　○庚午  上御文华殿讲读  以  圣母慈圣宣文皇太后万寿圣节赐三辅臣及讲官陈思育等五员银币有差
　　○辛未升尚宝司丞周继为光禄寺少卿原任太常寺少卿方九功补南京鸿胪寺卿
　　○升湖广副使项思教为广西右参政
　　○癸酉以  圣母万寿圣节加赐三辅臣及讲官金万寿字金篆字金银书黄红符各有差
　　○以候裁尚宝司丞韩必显填补原职
　　○补候裁山东参政陶大顺为湖广左参政贵州布政钱藻为湖广左布政司使
　　○复除原任广东布政徐作为福建右布政浙江参议詹贞吉为贵州左参议
　　○以通州参将谢天祐为山西北楼口参将
　　○礼部题蜀府南川王让樨病故长子承火□果先以病亡并无嫡子止火□果妾胡氏生子宣卤□翟年十二岁旧制郡王嫡长子孙十岁授封次嫡庶子年十五岁方准请封今宣卤□翟父祖俱故又无嫡子比于嫡长授封之期似亦相应宜听准袭许之
　　○户部覆科臣姚德重奏称救荒无奇策惟给发速则慰待哺之情举行实则鲜冒领之弊今晋江等各县报赈稽迟虚文饰诈若不重惩何以毖后拟将尹贞度等三员照不及例降调马伯瞻等四员并从重处抚按失于参督亦宜谅行罚治其放过银谷又蠲免改折数目逐一清究限十年三月内奏报以凭覆请定夺得旨抚按官姑免究尹贞度等降级罚俸如议
　　○先是各省直角□羊部杂项钱粮该部于元年十月题行巡按御史备查解解至是部称如期角□羊到十无一二必有那移别用及官吏欺隐情币乞酌量省直远近立限再行巡按御史逐年照款尽数追究仍载入考成簿差满报部查参奉旨允行
　　○乙亥以南京后军都督府佥书刘凤翔为右军佥书西宁侯宋世恩掌前军都督府事
　　○互调太平路副总兵胡懋功居庸关参将贾应隆从督臣吴兑镇臣戚继光等奏也
　　○修泗州城外石堤泗城  陵寝重地势极洼下旧有石包土堤藉以护城御水久被淮流冲坏抚按凌云翼陈用宾等各请大举修筑以为一劳永逸之计诏亟行之
　　○丁丑冬至  大祀  天于  圜丘命公徐文璧恭代免百官行庆成礼
　　○是日遣隆平侯张炳等分祭  九陵武平伯陈永禄祭  景皇帝陵寝左都督李鹤祭  哀冲  庄敬二太子坟所
