<!-- { "loadSidebar": true } -->
　　○辽东经略杨镐总督汪可受巡抚周永春巡按陈王庭各＜锍-釒＞论总兵杜松贪功致衄马林应援失机兵部尚书黄嘉善覆奏以闻并自请席藁待罪  上曰昨览诸臣奏报知辽左出师失利殒将覆军以致虏势益张长驱可虑朕心深切忧惧其选将调兵诸事尔部即酌议具奏朕念蓟昌系  陵寝藩篱山海为京师门户近来屡经调发所在空虚其令督抚镇道等官一切防御机宜比常十分加谨肘腋重地务保无虞卿宜安心任事以副眷倚
　　○户科给事中李奇珍官应震等言顷四路出兵殒将覆师九卿科道合词吁天首以内帑二百万为请亦稍支目前之计也候命
　　$$$$-10988-&&&&
　　未踰时山海总兵柴国柱塘报又至矣内称虎墩兔憨以十万余众犯广宁东西及山海迤西一带地方又赖晕歹二千余骑移住高台堡边外声言挟赏不遂即便犯抢等情夫狡夷虎噬于东陲黠虏鸱张于西鄙肩臂受敌腹心犹得晏然无恙乎惟有亟发帑金二百万选将募兵增陴缮障或悬格以构死士或遣使而结外援庶几可外消窥伺内镇危疑不报
　　○山东巡抚李长庚辞督饷新命得旨辽事危急需饷甚殷其令刻期视事
　　○丙申大学士方从哲言适见发下经略杨镐＜锍-釒＞内称总兵刘綎从宽奠进兵先于初六日曾有斩获之报续据差役回称綎深入奴寨被贼冲营存亡未卜今贼渐向宽奠而来势甚岌岌此时宽奠镇江叆阳俱无将兵贼若长驱势必难保自辽阳以西至于山海亦将望风瓦角□羊臣恐京师之危真在旦夕矣乞从
　　$$$$-10989-&&&&
　　廷臣之请急发内帑以慰云霓谨同九卿科道公侯等官伏阙吁闻奉旨览卿奏请发帑银朕何吝惜此物但今内库匮乏搜括无凑朕已传各处稽查俟有若干即给发该部岂自食言特谕卿知
　　○命督臣汪可受移驻山海关调度兵马抚臣李长庚即来任事专理粮饷从巡抚周永春之奏也
　　○升户部郎中李乃兰知真定府
　　○丁酉  武宗毅皇帝忌辰遣官祭  康陵
　　○大学士方从哲言辽左进兵相继败衄蓟门山海警报频仍四方之章奏纷纭都下之人心摇动至于军国大计事干廷议者欲臣主持战守机宜权在本兵者欲臣参酌此何等事又何等时也而欲臣孑然独处乎臣心力已竭旦夕不支有颠危狼狈以死耳其如政本之中绝何伏乞亟敕该部会推不报
　　○是日辅臣七＜锍-釒＞吁请发帑留中
　　○工科给事中祝耀祖言辽事败坏
　　$$$$-10990-&&&&
　　繇杨镐寡谋轻敌庇私人则檄之使还弃大将则置而不问忠良屠陷罪不容诛辽事至此非得素谙夷情如今推大理寺寺丞熊廷弼者不可顷见抚臣周永春辽左阽危一＜锍-釒＞井井石画即用永春以代镐用廷弼以代永春是救辽第一议也经略易矣然后议将议兵议守议战信实罚以激士志恤忠勇以昭国恩并亟遣阅视科臣以勘功罪统惟  皇上率励臣工战胜廊庙不报
　　○戊戌策试天下贡士制曰朕惟自古帝王兴化致理政固多端而振肃人心维持世道则必以纪纲为首务诗云勉勉我王纲纪四方先儒之论亦曰善为治者先有纪纲以持之于上而后有风俗以驱之于下然则御世宰物术莫要于此欤三季以还惟汉唐宋历年最久英君谊辟代不乏人当其时所为立经陈纪以成一代之治者亦可指而言欤我  太祖高皇
　　$$$$-10991-&&&&
　　帝肇造区夏  成祖文皇帝再靖家邦制度典章超越千古固可传之万世无弊者朕缵承鸿业绍述罔愆御极之初政教修明化行俗羙犹庶几  祖宗之遗烈夫何迩年以来法守渐隳人惟滋玩德意壅而不究诏令格而不行申饬虽勤陵夷日甚在位者以恣睢为豪举而职业则亏在下者以干犯为故常而堤防尽溃甚至偏禆侵大帅僚属抗长官奸胥诬奏以倾有司乱民煽祸以攘富室冠履倒置名分荡然其他骄淫僣踰之风躁竞嚣陵之习不可悉数盖纲纪之紊至今日极矣其故果安在欤汉人谓天下所以不理常繇人主承平日久俗渐敝而不悟政渐衰而不改而宋人又谓纪纲隳坏皆繇上下因循此其说孰为当欤抑君臣当交任其责有不容他诿者欤夫更化善治贵识因革之宜起敝维风在妙转移之术兹欲当积弛之余
　　$$$$-10992-&&&&
　　返极重之势使法立而不犯令行而不逆纲纪正风俗纯以复我  祖宗之旧如之何而可尔多士学古通今习当时之务深矣尚各摅所蕴明著于篇以佐朕之不逮朕将亲览焉
　　○大学士方从哲言自有辽东警报以来大小臣工无不骇愕而民间尤甚加以山海关又有虏报人心愈益恐怖讹言四起各思奔窜官吏士民以及商贾向寓京师者率多携家避难而去且迩来四方饥民就食来京者不知几千万游食僧道十百成群名为炼魔踪迹诡秘莫可究诘又有把棍结为死党诈财构讼睚眦杀人白莲红封等教各立新奇名色妖言惑众寔繁有徒至于奴酋奸细处处有之倘讥察不严令其潜住此中祸尤不小昨见都察院题差五城御史及九门巡视其于镇压人心讥防奸究乃目前第一急务乞速允点用庶内变可消外侮足御留
　　$$$$-10993-&&&&
　　中
　　○浙江道御史杨鹤言辽左万分危急神京震动可虞乞简禁旅以宽宿卫练营兵以固根本严九门以备非常修战车火器以资攻守此皆本兵戎政事也而目前急著莫要用人如原任辽东巡按熊廷弼之料事指掌贵州巡抚张鹤鸣之胆略过人原任开原佥事郭隹镇之慷慨忧时见任口北副使薛国用之才堪借著抚臣李长庚之持筹转饷参政袁应泰之忧国奉公之数臣者所当立赐简任而总兵李怀信巡捕刘渠亦皆大将之选并乞推用更望  皇上亟停皇税收拾人心释累赐环纳谏发帑易危而安在此一举不报
　　○福建道御史倪应眷言夷虏交讧谨陈兵事以保危边以固根本称事有缓急势有重轻而经略抚臣请发山海昌平上谷云中四将尽催出关将谓尽撤神京之肩臂藩篱以急辽耶况兔虎宰暖诸酋狺狺目见
　　$$$$-10994-&&&&
　　不宜有以待之乎职切度之即今调募宜半出边以固疆场半留边以卫畿辅分地操练令大臣有威望者统之以安中外危疑之心仍檄各省郡邑储糗挑卒遛相声援以备旦夕缓急之用然后徐而议守议战辽事尚可图安也至若皇城四门与五城九门五方庞襍诈伪丛生内市捆载而入奸氓托为商贾皆衅所伏也语云城门闭言路开与闭而后开不若言路先开令城门之不闭乎则考选何可不亟俞也帑金一涣中外欢忻然多发为浩荡之恩波早发为及时之雨露即二百万尚存见少皇上犹忍不能割耶昔人谓议论定而虏已渡河今虏骑生郊多官集议而不早一决策真可太息者此也不报　　○户科给事中官应震奏保京师三议一曰皇城巡视应议闻奴酋原系王杲家奴在昔杲悬首藁街时奴怀忿恚寻即匿名佣工禁内窥
　　$$$$-10995-&&&&
　　瞷多年夫  大工讵今日急务已停而复兴就里夹襍奸人亦所时有今须急停以防意外至每月逢四朝市速行禁撤庶免杞忧谓宜于候命科臣内特用四员专巡四门毋令兼带别差以分职掌二曰五城及九门巡视应议都城内外缁衣沙门沓来棼至把棍结党更烦有徒如向者京营所获张文经妖书不可穷诘异言异服保无奸细合无将候命御史敕令巡城仍一岁一转以当中差庶闲力久而稽察真较之三月递更孰得孰失至九门亦用候命御史朝夕关防此则三月一更可也三曰京营巡视应议夫营兵之不能战久矣年来操练逈异恒时独禁何旧差之巡役已竣而新题之俞旨尚稽合无即日儧催到任而内留者无一人闻有甘肃总兵李怀信实堪任此或调之入内带领家丁以镇固根本此皆今日急著也他若枚卜宜举
　　$$$$-10996-&&&&
　　大僚宜补俱乞速赐允行不报
　　○己亥织造龙袍开机遣礼部侍郎孙如游行礼
　　○户科给事中姚宗文言发帑募兵二事称东南之兵不习西北之战议招京师山东山西河南狭西等省兵以备战守不报
　　○庚子敕贵州巡抚张鹤鸣为兵部右侍郎兼都察院右佥都御史总督狭西三边军务兼理粮饷
　　○敕大理寺右寺丞韩浚为都察院右佥都御史巡抚保定等府提督紫荆等关兼理海防军务
　　○敕口北道副使杜承式为都察院右佥都御史巡抚甘肃等处赞理军务
　　○敕江西左布政王在晋为都察院右副都御史巡抚山东等处督理营田提督军务
　　○初铸督理辽饷关防
　　○遣礼部主事张翼明谕祭肃藩
　　○敕都督佥事王尚忠镇守保定地方兼备倭总兵官
　　○山东道御史郑宗周以枚卜久稽大僚久旷夷虏交讧兵饷两穷＜锍-釒＞论辅
　　$$$$-10997-&&&&　　臣方从哲从哲亦引言乞休俱不报
　　○山东道御史沈珣言虏势已迫京定宜严乞护九门练营卒立保甲防草场广招募修器械而通州粮饷咽喉议遣大臣一员以备应援昌平  陵寝重地亦遣大臣一员以壮锁钥以至发帑用人尤不可缓留中
　　○夜火星逆行入翼宿十三度七十分
　　○辛丑赐庄际昌孔贞运陈子壮等三百五十名进士及第出身有差
　　○大学士方从哲题进卷失详恳恩认罪以第一甲第一名庄际昌进呈卷第三行刮补数字又误写醪字为胶字故事进呈卷不得差错礼科亓诗教亦以为言至是从哲引咎乞罢奉旨简阅失详既引罪姑宥之
　　○  上谕内阁曰朕览卿等所奏辽事紧急军饷缺乏朕虽在宫中静摄未尝不轸念边疆为重近年以来动辄请发内帑视为口实虽先年开矿及分税之银每年各节令遇喜
　　$$$$-10998-&&&&
　　庆大典礼进  圣母及赐赏赉各宫并皇太子诸王公主内外辏接支用尚有寄库未给况且内库空虚搜括无余该部所进上供正额银两拖欠数多每年尚不敷用从何余积给发朕思圣母御居之宫恐前次简查不到复传著经管负役管事牌子人等细加搜括有累年积畜预备赐各宫节令及赏赉各项银三十六万两所有皇后并诸妃嫔等皇太子及诸王公主内外各执事人等进边饷银若干给与户部作速差官星夜解赴该镇以作军饷等项支用以济急需以称朕悯恤至意其余还著户兵二部从长设处卿可传示两部会议来行毋得仍习虚文借言请帑致误边事责有所归恃谕卿知
　　○礼部主事夏嘉遇言近日边事之败虽缘杨镐失策而轻起戎心重贻国耻则以轻处辽抚李维翰为之祟也夫以丧师辱国之维翰而仅拟回
　　$$$$-10999-&&&&
　　籍听勘之处分谁司票旨则阁臣方从哲也谁司纠驳则兵科赵兴邦也乃暗布机关两相照应说者谓参貂白镪之遗故阴开一面之网从哲亦＜锍-釒＞辩维翰失事之初始而听勘既而为民皆属请旨奉行非臣所敢私而兴邦踪迹颇疏有何照应至参貂白镪之说尤关臣名节有死不服乞赐禠斥以谢人言俱不报
　　○壬寅赐进士恩荣宴命英国公张惟贤主席
