<!-- { "loadSidebar": true } -->
　　○丙戌衡州府民李仲都计同罗才爵谋娶已故罗才鼎妻邓氏不从率众强殴伊翁罗宪清致令自尽巡按以闻得旨这凶犯谋夺节妇统众强劫毁屋伤人情罪深重着依原拟监候详决○丁亥  上御文华殿讲读
　　○大学士张居正奏臣于本月二十一日更服墨缞星驰就道但臣原籍去京师几三千里加以道途霖潦每至迍邅哀毁余生难胜劳顿今计五月终旬之限已属稽违此心不遑宁处除候到京之日待谴外谨先奏闻以慰  圣怀得旨知卿已在途朕心慰悦炎天远道便从容＜此夕＞行不妨
　　○升狭西汉中守备夏年为都指挥佥事铨注河南都司军政佥书
　　○戊子调原任浙江副使郭天禄为山东副使管理清军驿传以考察不及故也
　　○己丑给庄浪卫新袭土官指挥使鲁光先敕书
　　○壬辰  上御文华殿讲读
　　○癸巳  上视朝○甲午户部题万历五年各边钱粮今当类造揭帖进览据各巡抚等官奏报实在各数目查筭明白随本进呈以便御览宣府镇实在粮四十九万四千三百九石五斗六升料六十六万六千二百六十石八斗五升火□其炒四百三石四斗草二百七十七万七千五百五十九束银八十七万一千四百一十八两二钱查得本年实在比上年少粮料六万七百二十余石草四十九万一千二百一十余束多银五万二千二百五十余两大同镇实在粮二十七万三千五百七十一石三斗三升料二十五万六千六百六十九石八斗草一百七十万二千一百六十五束银七万一千五百八十五两六钱六分查得本年实在比上年少粮料二万六千三百六十余石草三十六万二千二百四十余束银一十八万七千五百一十余两山西镇实在粮一十万七千三百六十八石七升料一十一万七千二百五十四石二斗一升火□其炒五百六十一石八斗八升草一百一十四万四千九百五十九束银四十六万二千一百九十六两三钱六分铜钱二千五百文查得本年实在比上年少粮料二万四百四十余石草三十六万二千八百五十余束多银五万八千七百七十余两蓟镇实在粮二十一万一百三十二石一斗料九万九千七百四十六石二斗七升火□其炒九十八石四升草一百六十八万四千九百八十一束银三万一千八百八十八两九钱二分查得本年实在比上年多草一十八万四千五百五十余束银七千四百一十余两少粮五万八千二百余石料一万三千八百六十余石永平镇实在粮一十九万一千四百五十四石四斗三升料六万四千五百九十五石九斗一升火□其炒六百九十三石二斗四升草六十五万五千五百六十七束银六百八十七两二钱三分查得本年实在比上年多火□其炒一百二十余石少粮三万二千九百六十余石料三千余石草三十六万二千九百二十余束银九千六百余两密云镇实在粮一十五万四千五百七十三石二斗五升料八万七千九百六十四石九斗九升草二百四十二万四千一百九十九束银一十六万七千五百三十五两二分查得本年实在比上年少粮五万七千七百六十余石料七百四十余石多草四十四万九千八百二十余束银五万六千三百余两昌平镇实在粮一十九万九千四百六十八石四斗七升料二万二百一十七石五斗七升草六十四万七千八百八十六束银一万二千五百七十八两八钱一分查得本年实在比上年多料八百七十余石草一十一万一千三百余束少粮六千四百五十余石银七百五十余两易州镇实在粮三万五千九百五十石五斗九升料一万六千六百一十三石八斗五升草六十九万二千六百五十八束银二十八万六千一百四十六两一钱七分查得本年实在比上年多粮一千八百二十余石料九百六十余石草六万四千四百八十余束少银二万六千七百六十余两井陉镇实在粮五万五千四百五十五石三升料二万二千五十二石八斗一升火□其炒二十二石草一十五万一千二百二束银六万四千三百七十二两三钱四分查得本年实在比上年多粮一万八千六百六十余石料二千八百余石草三千三百二十余束银七千五百七十余两少火□其炒一十二石辽东镇实在粮一十一万三千一百石四斗三升料五万八千二百三十石四斗草二万七千二百二十四束布六十二疋银一十一万四千八百七十八两七钱二分查得本年实在比上年少粮八千五百余石料三千二百三十余石草二十二万一千余束多布六十二疋银五万五千三百七十余两今实在银两内有客兵存积银四万七千一百余两延绥镇实在粮二十万九千四百二十三石三斗火□其炒二百九十四石五斗八升料一十二万七千九百七十四石五斗八升草一百六十五万四千六束银四万七百一十一两七分查得本年实在比上年多粮三万三千八百余石草一千六百三十余束银一万六千三百三十余两少料七千七十余石宁夏镇实在粮五万一千二百一十石八斗九升料一十二万四千三百三石五斗八升草三百三万五千七百七十二束银三万五千三百七十五两七分查得本年实在比上年少粮一万三千四百一十余石料二万五千一百三十余石草四十九万五千八百七十余束多银七百八十余两甘肃镇实在粮一十五万七千五百二十四石二斗六升料二十九万八千一百六十一石一斗九升草二百八十八万九千一百七十束银一十九万七百七十两一钱六分布二万五千六百五十六疋查得本年实在比上年多粮一万六千四百九十余石料六万二千四百二十余石草五十万二千八百余束少银一万六千一百余两布一万三千三百四十余疋固原镇实在粮一十一万五千七百六十六石一升火□其炒一百三十四石二升料一十二万三千四百九十七石二斗七升草二百一十三万一千九百四十二束银五十七万六千五百八十三两一钱三分布九千七百五十四疋查得本年实在比上年少粮四万三千九百八十余石火□其炒十五石料七千九百八十余石布四千三百八十余疋多草五万五千一百八十余束银六千一百三十余两
　　○南京福建道试御史王许之奏宗禄不给冗官当裁如臣府瑞州属止三县设粮捕通判二员首领官四员主簿各二员其县不如南昌丰城临川庐陵之大而官多过之皆可减也高安所属洪城阴江二巡简司设在闲村官止住县听差是可省其一也臣又尝任属高州矣通判亦二员计其合府钱粮不及江南小县追徵皆属县官通判徒虚是可省也天下卫所有指挥千百户镇抚不等此辈虽云恩荫不可去而比试之规犯罪之条则当申  祖制以酌行之以用舍之法寓选将之术是武职一清也夫汰一官不但省一禄且免一官之扰即其所省俸薪照旧编徵改充宗禄以彼之盈济此之虚未必无补至于长史教授管官当择贤能任之凡各王府定之以宫室器用之数限之以名封婚嫁之期一有不法辅导官得谏正之辅导官贤否又听抚按举劾内外大小绳绳相制惟止之供俭而益裕本支生息盛而不滥是亦安宗藩权宜之策也议下所司
　　○修宁前卫要边台一十九座以万历七年为始调宁前参游二营无马步军二千四百一十七名每年共修台六座每名日给米一升五合盐菜银五厘于南卫夫丁银内支用
　　○乙未大学士张居正抵京  上赐宴于真空寺慰劳备至  两宫慈谕惓惓仍各遣太监颁赐银两果酒有差居正＜锍-釒＞谢○兵部题马匹登耗虽有司存而督率责成要在将领乃甘肃一镇止责守操以下不及总副参游今后各将领须亲诣各营城堡稽验马匹买补分数但系专管营伍有不及数者不论将领等官照依军务事规住俸从之
　　○丙申  上召见居正于文华殿西室曰先生此行忠孝两全了居正奏谢又问沿途见稼穑何如黎民安否边事近日何象居正一一叩答寻赐银币羊酒又遣司礼监引至  慈庆  慈宁朝谒  两宫圣母谢恩而出
　　○发太仆寺马价七千两充蓟辽各镇岁饷
　　○山西督抚高文荐条陈该镇事宜一布兵马以资训练一议驻守以据要害一精衣械以壮军威一葺墩堡以便将领一修边城以严保障部覆如议
　　○丁酉  睿宗献皇帝忌辰  奉先殿行祭礼○追封乐昌王充熏生母成氏为乐昌荣简王次妃
　　○己亥  上视朝
　　○升福建行都司掌印署都指挥佥事于嵩充参将分守广西永宁地方
　　○辛丑  上御文华殿讲读
　　○吏科都给事中陈三谟＜锍-釒＞参福建巡抚右佥都御史庞尚鹏给繇所报年岁支吾及以前回籍闲住之日遂作实历本内字样粗大误用印信已而尚鹏＜锍-釒＞辩  上令鹏回籍听用
　　○升兵部右侍郎郜光先为本部左侍郎兼都察院右佥都御史总督狭西三边军务
　　○壬寅大学士张居正＜锍-釒＞奏日阅员外王用汲全本始知用汲之言阳为论炌实阴以政臣憸邪小人已蒙  圣断处治似可置之无论但其所言有朝廷政体所关天下治乱所系臣若不言将使忠邪混淆是非倒置卒致国是不定政本动摇非细故也臣顾命大臣义当以死报国虽赴汤蹈火皆所不避况于毁誉得失之间  皇上不用臣则已必欲用臣臣必不能枉己狥人违道千誉如有捏造浮言欲以荧惑  上听紊乱朝章者必举  祖宗之法请于  皇上而明正其罪此臣之所以报  先帝而忠于  皇上之职分也有旨朕冲幼践祚赖卿受遗  先帝尽忠辅佐以至于今纪纲振肃中外又安此  宗社神灵所共昭鉴唯是奸邪小人假公伺隙肆为谗谮者累累有之览奏忠义奋激朕心深切感动今后如有讹言诪张挠乱国是的朕必寘之重典卿终始一心副朕倚毗至意
　　○工科都给事中周邦杰＜锍-釒＞劾南京兵部尚书翁大立部覆大立历官中外干济良多留枢事重似难轻为更置有旨着照旧供职
　　○吏部题狭西苑马寺东路分管少卿王辇照不谨例冠带闲住以御史李时成论劾也
　　○癸卯升浙江都司军政佥书叶欢铨注福建行都司军政掌印管事
　　○兵部题秋令方行胡骑易逞各边镇道将急宜加意堤防其在宣大山西贡市处所务要照例抚赏依期贸易而中存限制之意至于酋长远行部落涣散必使处置得宜携二不生其在狭西四镇虏既西逾甘凉则延宁两路似亦无虞然防御策援皆当有备今据顺义东归尚需岁月而所部人众衅孽易生尤当堤备勒兵守险以保万全其在蓟昌东虏之窥伺未忘属夷之反测难定南兵狃于骄逸卫兵困于修工平居视若有余缓急用之恐不足不可不熟计而预为图也其在辽东该镇属获奇功又须防彼诱伏戒我轻贪分犯则按兵各守众人则并力合攻此为要矣如真保则鸠集壮勇谨守关隘以备应援甘固则辑抚羗番离其交构以固藩敌皆所当加意经理也又查得节年秋防颇成虚套今将所辖正奇参游诸营兵马预成整搠开具某营堪战马军若干弓矢若干副甲胄若干领刀杖大铳枪炮若干件所驻城堡粮料若干石草若干束各总兵官当七月之中将各营人马逐一较阅城堡逐一看视明其功罪严行赏罚不得安坐镇城合营调操徒滋劳扰有旨节年分布秋防委多虚套今次所议事理各总督镇巡等官着实举行毋得因循推诿徒事弥文○甲辰户部尚书殷正茂屡＜锍-釒＞乞休至是得旨准致仕
　　○减顺义怀柔二县马额三分之一自万历七年为始俟人力稍舒再行议泒各州县不为例
