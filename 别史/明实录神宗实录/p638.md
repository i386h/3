<!-- { "loadSidebar": true } -->
　　○命五城将房号银两赈济贫民　　○庚午以银歹部虏突入石空寺堡杀军丁掠男妇至八十余口命革守备韩体仁任并把总扬衡俱行巡按提问仍谕近来提问行勘各项该承行官多视为故事迟延不报法纪何存以后都着依限回奏违的该部科查参来说从兵部申饬请也
　　○福建试场大霖雨移八月十二日为初试巡按陆梦祖奏闻
　　○辛未给事中彭惟成御史孔贞一姚镛潘珙各以行取寄部诸臣选补台省员为请
　　○南京河南道御史张邦俊＜锍-釒＞申严计典一稽实政以定人品一核实迹以慎注考一持公正以核方面一辨难易以计有司一惩贪酷以儆官邪一禁私揭以杜中伤
　　○壬申以五军八营参将戴延春为宁塞参将凤阳巡抚中军宗孟为福建南路参将山西掌印都司谢极为浙江台金严参将
　　○宣大巡按吴亮之论五将董一元等也内言麻承恩非特废将且系罪弁会勘七年抗匿不结催提之檄甫下而调用之咨随至蓟辽总督王象乾言承恩实臣所咨取属开原日急闻承恩曾经战阵熟识虏情所畜健丁八百余人而燕河路故将麻承训承恩之弟遗有随任家丁二百名臣故调之前来密云团练可得敢战精兵千人以伺敌势非敢毫为此辈妄开幸门章下兵部部覆董一元等俱行巡按御史提问麻承恩免行调取从之
　　○南京给事中黄起龙上言建文五年正朔统顺系明迄今正史尚悬因循祖号殊乖  明旨即庙议难处留京魂魄所依或宜祔食  高皇帝之侧以存祀典至于死事诸臣忠难竟泯宜采录事迹褒赐易名于是给事中彭惟成亦言之
　　○吏部＜锍-釒＞参雇人代赴铨考者南雄人准贡陈清下法司
　　○癸酉以新建伯王承勋督漕一十八年积有劳勚加少保兼太子太保岁加禄米三十石
　　○甲戌赐  皇太子第三子名由楫
　　○朝鲜陪臣吏曹参判等官郑经叙等赍冬至表文方物赐宴赏有差
　　○乙亥兵科给事中朱一桂以倭之直犯台温也曾经定海居民惶窜浙江总兵杨宗业声言出剿反酣饮普陀岩上坐视贼舟被风冲突以致有此劾罢之
　　○丙子  皇太子第二子薨
　　○漕运总督李三才奏裁革清河县主簿及海州永济仓大使各一员下吏部
　　○南京刑科给事中刘时俊＜锍-釒＞上十事通词林之选重部寺之推起废谪之忠采高尚之贤资格不可太拘人才不可轻弃真伪不可混淆简边臣抡学臣核守令
　　○原任南京吏部尚书裴应章卒应章福建清流人隆庆二年进士授行人擢吏科给事中历仆常二卿右副都御史巡抚郧阳转少司农寻以艰去补少宰升南工部尚书引病即家起南冢宰屡＜锍-釒＞不赴赠太子少保予祭葬谥恭靖
　　○丁丑江西道御史乔允升以四方灾变陈救荒之议一散利二缓徵三去讥四省礼又言理财之道不可不讲理财莫若重农重农莫若专官本朝农官独阙或于督粮清戎等职寓官其中俾岁时巡省以专课民官设而求水利京畿近地与湖广江西河南唐邓等处地势平衍率多河流莫若少仿隋人之制每郡以境中河水为主相其地势各为沟大小委曲以相通淮扬江浙之间地多沮洳萑苇尽数以为田召江南无田之民测泥涂之浅深如制挑浚为堤堰斗门以受蓄洩屯田之制必东起辽东西尽甘凉凡边塞无咸卤而宜种者皆相其土宜给以牛种设立亭障沟堑为烽堠游骑以备寇均田之制口分世业请限制其将来自今岁以后一丁惟许买田一顷以丁配田定为役法行之数年田直日贱民产亦均此皆所谓藏富于民之道也＜锍-釒＞寝不报
　　明神宗显皇帝实录卷之四百六十三终
明神宗显皇帝实录卷之四百六十四
　　万历三十七年十一月戊寅朔狭西兰州金县知县师兆吉揭其知州李传声用印信公文投进考功吏部请行该抚按尽法究拟以正揭害本管之罪旨是之
　　○以克军殃民罪革宽奠参将李泽任仍行巡按御史提问
　　○己卯浙江巡按韩浚以海防废弛查参失事参将王元周等并言浙帅号令之难行兵部以为将之号令不能行于偏裨则国之赏罚亦渐不能行于将帅皆缘寡廉债师责问贽馈以致节制陵夷文吏亦得因而掣肘之  上曰将权太轻何以责其死力以后总兵等官俱遵照敕书行事不许阻抑近来交际恣滥岂但大将受偏裨贽馈即文官亦受将领贽馈弊端不革法安得行还通行申饬一体严究犯者参来重治
　　○户部尚书赵世卿特以畿南六郡灾伤为言请罢关市河桥三税不报
　　○仓攒滕文佐以伪印劄赴铨混题冠带吏部并书吏蒋应鸿缪槚参治下法司严行究拟
　　○庚辰浙江道御史徐兆魁等共催总宪三臣之命
　　○辛巳兵部覆言御史刘光复安边诸策一立保甲边方军民一体编次猝然有警按册可呼营伍虚实平时可以坐照一勤树艺各边旷地尽树以枣栗榆柳等木其成熟以救凶荒其纵横以限戎马一习车战独轮小车以格虏骑枪铳互用骑步夹功虏挫则追我却则拒诚中国之长技一信抚赏款市之设原以饵虏今缯恶虏携不利汉物奚爱汉人诚宜有以系犬羊之心毋徒填边官之壑余肓将才精选锋修边墙习守御利器械严赏罚申马禁  上命俱着实行不得以虚文了事
　　○吏科都给事中曹子汴言部臣壅滞宜＜锍-釒＞去岁吏部发单分访拟授部衔以备考选者八十四八部缺有数今已补者十不二三又目前有司历俸之而深复有及五六年使尽优以部衔六曹之署何所托足何如通将俸次及期者一并咨访选授台省留此部缺以备他日推授不报
　　○奸人王顺陈暹者先年聚众于大宝山过街塔等处盗开煤窰盖  天寿龙脉红牌禁地也业经戍拟奉旨发禁宛平踰年内官监擅出之复使取煤顺等仍向本处开挖西城御史苏惟霖＜锍-釒＞穷治之
　　○宣大总督太傅兵部尚书杨时宁卒时宁河南祥符人隆庆二年进士繇曲沃令为铨曹以考察降两淮运判稍迁太仆寺丞历臬宪为佥都御史巡抚贵州改抚宁夏用斩获功升右副都御史又以松山捷加兵部侍郎已总督宣大山西叙宁夏两捷晋尚书予锦衣指挥世袭累加太傅其年虏王挟赏执不与旋纳款得代归卒予祭九坛造葬
　　○壬午  恭让章皇后忌辰遣官祭金山  陵寝
　　○辅臣叶向高以各处灾＜锍-釒＞沓至请蠲请赈  上从无片语以慰穷民而河南磁州及天津霸州诸处已有流民屯集作梗拟为敕吏户二部所以宣谕朝廷德意者以上不省
　　○工科给事中归子顾请  上昭仁爱节浮费言榷税繁兴群臣仰渎  天听每蒙  圣谕朕心仁爱自有停止之时今遍地灾伤  圣心恻然此日不停止何日停止工部节慎一库年来漏卮百出军器二厂只供点视相延虚縻至如婚礼之用逾常破例自今大礼频举断当以潞王为准慎勿再从权宜不报　　○予故太子太保南京刑部尚书赵参鲁赠少保
　　○癸未以浙江副使王道显加右参政管温处道事
　　○山东巡抚黄克缵言两＜锍-釒＞报灾概不蒙发已将该省灾重滨州等州县十七处权宜改折征收请治专擅之罪命该部看了来说
　　○甲申祭  三皇于  景惠殿遣礼部侍郎王图行礼赐二辅臣祭设
　　○命故襄城伯李承功男李守锜袭爵
　　○清平伯吴国乾之卒也其继妻秦氏奏请以夫弟吴国坤袭爵科臣曹于汴谓国乾长子虽故尚有次子遵周当嗣名在宗册国坤与秦氏谋闭遵周母子反谓遵周以带孕生宜令遵周承袭祖爵而下国坤等于理
　　○直隶曲周县生员杨浩奏其父生员杨启芳被本县令王象恒诬摄为摄者郭可训殴死可训复脱重辟命下法司
　　○乙酉初辅臣叶向高＜锍-釒＞为同官李廷机辨雪有凡所票拟循行故套之语其催补阁臣＜锍-釒＞谓揆路名膻窃据日久悠悠世情孰能相谅展转猜疑何所不至直隶巡按御史邓澄因谓辅臣明已无权杜绝人口上以归过于  君下以中伤善类向高引言求斥  上优旨卿亮节鸿猷清慎忠谨政几繁重只身劳苦朕所洞知方今国家多事之秋正赖卿匡襄佐理岂可以浮言求去小臣妄言朕置之不理卿宜安心即出入阁办事慎勿再辞
　　○南京巡仓御史张养正参奏户部照磨曹守纯营监仓粮持筹越俎狼贪无厌  上命革任严行查勘已而南京户部尚书郑继之复劾其脱逃吏部言守纯在逃贪婪果真请革职为民免其再勘不许　　○户部以朝觐届期钱粮考成为言  上曰灾伤穷民朝廷未尝不行宽恤至于原未被灾及被灾未及分数地方岂得一概拖延依议严行查核咨送该部议处不许姑息
　　○狭西巡抚于若瀛引病乞休不允
　　○丙戌晓火星犯氐宿
　　○锦衣卫百户吴宗仁请以浙直黄白生绢岁归有司徵解者照岁造叚疋例并归织监户部以宗仁等蔑制罔民乞下法司究拟
　　○巡视光禄寺御史房壮丽备言光禄寺上供不给养心等殿增赏酒饭不可不裁又言行户诸苦一器皿之侵没凡磁器漆盒绳摃等物一入宫门无复还望一死马之赔累该监于冬间倒死之马不肯发出图支草料直待春间方报发行户马已不堪如例责银一富豪之奏免每当编审豪民自度难免贿买内珰左进孝顺右进免牍徼旨如响贫者何辜至于中宫之铺垫衙役之常例沿袭弊规朘骨难言所当除革不报
　　○工部右侍郎刘兀霖以三品满六年考自劾求罢
　　○丁亥总督仓场侍郎孙玮言漕粮当议者八事一议积欠凡粮运入仓但有余米俱扣除旧欠不得以本年完纳概给通关而余米任其照出一议阻冻儧运御史躬督如期俟船尽达湾而后报命其漕折银两应与漕粮同完一议通粮京仓渐之将来岁通粮多改入京一议湿米其堪放者酌量支给其极烂不堪者另贮开销与积烂于无用之地不若稍示宽给以恤贫军一议余米但收完一运查有旧欠则照例扣抵如无则仍前照出不许官攒需索刁难一议起欠凡船粮到坝即照例起剥如遇短少即勒令买补不得听捏漂流截收处补一议举剌将起运过坝之日各总有无起欠搀湿情弊据实举行一议收放放粮一以钦限为重即官有别政可以暂辍军遇操点可以暂假而钦限必不可改户部覆如议
　　○南京吏科给事中黄起龙言南京仓储如锦衣复豹韬高平江阴五差年来纷纷代庖仓弊丛生缘注选司属厌苦三年率借他差以去朦胧考满自今礼部赍捧等役不得更假仓差取替南咨到部即行顶补仓粮亏折必追论原管又浦口一年须接代以时水兑三月须更以一年户部覆上  上曰注选管差官如何擅自借差着严行禁革再违的参来重治余俱依拟行
　　○戊子以  圣母  万寿圣节赐辅臣李廷机叶向高每员金万寿枝个二副银万寿枝个二副金书黄绫符一道金书红绫符一道银书红绫符一道及讲官萧云举王图有差
　　○申饬天下官员考察禁约　　○原任广东参议致仕胡仕化以所撰大学注解正宗进呈下礼部
　　○庚寅荫故礼部侍郎敖文桢孙敖祐入监读书
　　○泰宁等卫属夷干多罗忽虎鲁忽纳炒秃各乞加添三表里衣服一套随贡关领许之
