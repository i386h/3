<!-- { "loadSidebar": true } -->
　　○辽东抚按郭光复王雅量各言宁前缺兵备官三年虽代挕有人然势危情苦今张国儒请告该部当作缺另推乞  皇上速赐凡发若开原逼近宰暖辽阳逼近粆花俱缺通判经年不见选除乞并敕吏部即择边才素优者于急选大选推升内通令刻期到任章下所司
　　○祭  汉寿亭侯　　○己未兵部覆蓟辽总督薛三才＜锍-釒＞言本年四月内黄花边外山场延烧又虏贼上黄花岭掳杀烽军合将失事各将领分别拟罪刘守廉杨大庆俱先革任行巡关御史勘问李世爵王之宠罚俸有差高策衷和免议中间有无重大情弊仍俟勘明具奏至该镇夷虏挟赏不遂屡肆窃掠备御当严臣部仍移咨各官昼夜堤防其不然者悉置于法  上曰这起大根因着该按关御史查明奏处蓟镇贼夷挟赏入犯便行与督抚镇道等官严加备御务保无虞余俱依拟
　　○命司礼监左监丞张时调内官监左监丞着太和山提督兼分守湖广行都司等处地方写敕与之
　　○总督漕运户部右侍郎陈荐因与道臣邓云霄相讦再＜锍-釒＞乞休报曰所奏事情已经抚按官具题自有公论何必深辩陈荐着照旧供职不允所辞
　　○以各宗既送回着楚王遵前旨钤束不得生事
　　○壬戌有豕妖见于辽东白塔峪堡
　　○诏户部赏赉远戍边兵如例
　　○甲子初户部以御用监奏讨婚礼钱粮得旨着作速办进于是先进七万又进二万俱已交承运库而该监复指称冠顶欲加奏讨户科参谓朝廷各项典礼应内府造办者部进金钱皆总解承运库分派各监局制造如  皇上大婚以及  诸王婚礼皆然并无分解御用监之例今该监突创此说不独耗蠹国帑亦且决裂旧章户部亦执例抗陈  上曰瑞王婚礼迫近内库向因各项庆典及各衙门成造物料匮乏不敷既该部又奏准减三分之一其余作速办进应用不得迟误
　　○大理寺署寺事右寺丞王士昌＜锍-釒＞言据称张差风魔癫痫类失心者夫至失心如躩兽然遇物则击岂能择地而施待人而欧待时而发耶方其执棍于街市之中从容于后宰之入何竟无一人觉察直至宫门乃始逞技耶种种可疑不待提牢之＜锍-釒＞已可寒心矣臣又忠  皇上自册立以来虽念念止慈然弥文煦噢之间多不慰人望即经筵日讲綦重矣闲旷多时至如  皇孙继  东宫者也傅不就  皇贵妃育  东宫者也田不给  郭妃配  东宫者也地不择即此数事皆出人情之外夫人疑则猜生猜生则奸生何怪乎举朝之惶惑而不宁也乞速将王之采前＜锍-釒＞简下法司究实具奏庶法伸而疑释矣
　　○张差之初发也巡视御史刘廷元首以风癫审奏次复极言城卫废弛官旗雇觅代替之弊及王之采揭出复抗＜锍-釒＞言  东宫天下大本何等关系乃令亡命匹夫得揶揄庭除闲此而可旦夕缓谁不可置之若忘者窃恐李鉴可伤尤而效之直入殿寝亦何所不至  东宫可入尤而效之直犯乾清亦何惮而不为臣因是而知皇城之禁不可不加严也彼后宰门之直入无忌果张差傍若无人耶抑有所凭之而然也矧张差踯躅禁庭之日乃内市纵横之日夫内市未谂起自何年恬不为怪自有内市而人迹綦溷货物綦变铦帑利刀纷错禁地即奉  明纶犹当议革矧无成例讵可漫沿伏乞  皇上深维大本之重简发参究张差诸＜锍-釒＞敕下法司即为提讯蚤建殿门以壮  宸居严禁内市以消隐祸无非为维持国本计御史牟志夔亦谓张差径入慈庆宫大肆颠狂总繇禁卫疏纵乞申饬皇城以里四门一切内臣出入必稽启闭以时毋得阻挠巡视之权言俱切至
　　○礼科给事中姚永济言迩者奸徒张差持棍入宫业经奉旨下法司提问而提牢主事王之采疏内所言唆使情形本犯供出有据计  皇上  必赫然震怒立付市朝而留中又数日臣以为  皇上钟爱  太子原无念不慈然此奸不蚤严诘则虽钟爱在心而  慈仁有隔阂未畅之情  圣明有优游未尽之法谓外间观听何
　　　　○升兵部武选司清黄郎中程启南为山东济南道副使
　　○乙丑刑部十三司官同到提牢厅将提牢主事王之采前日私审张差所供各犯的确姓名居住年貌再三细审据供马三舅名三道李外父名守才同在井儿峪居住又有姐夫孔道住本州城内俱以烧灰生理往来于内官而前所称不知姓名老公者乃修铁瓦殿之庞保所称不知街道大宅子老公者乃住朝外大宅之刘成且备述保与成阴谋主使状其语皆人不忍闻又有红封票及真人香头之号于是刑部据招具闻仍乞敕下三法司将张差前后所供情节并提庞保刘成两相对明逐一根究是日审者山东司官四员胡士相陆梦龙邹绍光曾曰唯会问官二员赵会祯劳永嘉提牢官一员王之采及各司掌印官十一员吴养源曾之可柯文罗光鼎曾道唯刘继礼吴孟登岳骏声唐嗣美马德澧朱瑞凤等而差之变词则自十一日提牢厅私审始也或谓之采当张差入狱时审知有内官姓名遂日给差酒饭凡所言打得  东宫吃亦有穿亦有等语皆私为教而署事张问达遂据审  上谳矣
　　○大学士吴道南言臣自赴召以来凡有效良规于臣者皆曰此行惟勉佐下风请下关紧之章奏庶可无负乃臣就列经旬仅仅  瑞王之婚疏一下诸所为关紧章奏如  储宫出讲  诸王豫教  皇太子母妃之赡地  皇太子妃之葬兆以至大僚补缺废贤起用考选下命升迁疏滞罢税解悬大小臣工之舌敝唇焦以请者仍复杳然此岂独阁臣难辞其责于天下亦大失  皇上置阁臣之意  上答曰览卿奏具见为国忠爱亟下章奏诚今日要务朕知之矣卿宜殚心任事协恭辅理称朕眷倚至意
　　○工科给事中何士晋言顷者张差持梃入慈庆宫打伤守门内监直逼前殿檐下此  祖宗二百五十余年所未经见  皇上宜何如震怒乃旬日以来似犹泄泄虽事涉宫闱百宜慎重然或谋未成机未露犹可从容曲处今形见势迫业已至此  皇上亟宜下法司之请正罪人以谢  九庙更宜慰谕  东宫慎起居严侍卫仍敕各该衙门侍卫官较必充原额常川内侍倍增原数而更令锦衣卫千百户二员带领旗军于慈庆宫前后左右昼夜巡守其皇城各门仍听巡视科道设法严禁至于红封涅槃之教方士羽衣之流亟宜诛逐无令构煽此皆保护  东宫以潜消反侧惟  圣明深维  宗社大计
　　○以  瑞王府第工完遣工部右侍郎林如楚行谢土礼仍命即出供职
　　○辽东长宁守堡等地方自三月至五月天火颷起者五烧毁房屋人畜无算
　　○延绥套虏旗撒猛克等酋率部夷一千余骑入犯波罗堡遥见保宁营兵马东来从原口去
　　○丁卯大学士方从哲吴道南言臣等昨晚接得刑部揭帖该本部司官会审张差事情臣等阅其招词不觉发指汗流即万死不足以尽其辜伏望  皇上将原本即发臣等票拟敕下三法司严提究问依律正罪以伸国法而慰群情断不可再为迟留以滋逋逃辗转之奸臣等又惟罪人既得  天讨既彰则申严门禁添设侍卫以肃清内地保护  东宫尤今日第一紧要窃闻  皇太子宫内侍卫才数十人看殿守门仅仅一二老惫平居既无备御遇警能不周章谓宜将内侍人等增置数十名责令比常倍加防卫仍敕锦衣卫千百户等官日轮一员带领旗较数名专于  东宫昼夜巡警以备非常若皇城内外门禁乞敕兵部及巡视科道等官严行申饬务期法令修举内地肃清至于内市相沿已久傥一旦不能尽罢亦宜将各样兵器十分严禁不许持入货卖违者治以重罪
　　○刑科等科署科事给事中姜性等言臣等恭读  皇太子所奏张差一事心甚怪之既而巡视疏参刑部提问差犹然是癫人也无何而主事王之采之疏上矣刑部又三四覆审之矣据其供吐改辞换语且称同行指引皆有姓名年貌住宅历历可据即使病果风癫而狂逞一击之间掖庭骚动  储跸震惊此何等事变可苟幸无虞而已哉  皇上天亲至爱  天地  祖宗呵护至灵藩封已就  主器久安万万不至如外人所虑而连日人情臲卼无不欲声讨有罪立付市曹未闻  皇上有严诘之旨何也禁卫之疏非一日矣屡经巡视诸臣紏参而无奈中涓盘据其间出入不可问卒伍不可查议者欲禁穿朝驱内市点闸军伍诸事计巡视者饶为之然非藉  天语申饬不可而至于引见膝前宏开讲幄诸所当举无不加优庶几精神浃洽窥伺潜消尤为根本至计
　　○礼部署部事右侍郎何宗彦言国家所以安  社稷定危疑者惟礼与法法施已然之后礼禁未然之前顷者张差闯入  春宫击伤内侍盖从古以来未有之变  皇上敕下法司今已旬日尚未报闻举朝大小臣工人人惶惑合无严敕法司公同九卿科道用刑廷审俾魑魅皆见形于白日而根株不漏网于吞舟非臣所谓施于已然之后者乎顾礼轻则法重礼坏则法繁  皇上天性至慈岂不钟爱  储闱而彝典所当行者概从废阁紫禁稀问安之期文华稽开讲之候  皇贵妃陵寝谁为典司  太子妃灵輀杳无发引天下疑  皇上之薄  皇太子久矣  皇太子处积轻之势阉寺无恋主之心往往托疾引去又闻本月初四日张差持梃入  宫中第一门惟两宦守之一则年踰七十一则年踰六十第二门寂然无人至殿前超级而上韩本用等群呼齐集亦仅仅七八人而已  东宫主器关系何等重大而轻脱若此恳乞  皇上将张差一狱亟下廷臣公审又思维国本凡礼有关于  东宫一一俯俞臣部疏请简发施行庶体统重则拥护必多精神通则窥伺自息是臣所谓禁未然之前者也
　　○保定抚臣王纪疏劾税监张烨前曾于恩诏已留已蠲之税并运司已蠲之浮课妄奏图利两经臣参不谓烨复设为两可之词朦胧取旨抗违诏书我  皇上天纵大孝何忍忘  圣母之遗言乞收回成命将已留已蠲各税课一并遵诏施行仍正张烨抗诏妄奏之罪不报
　　○  福府左长史张士俊以屡谏不行皆繇群小荧听尝有不平承奉之语形于疏中而樊用谓其剌已也即出＜锍-釒＞诬士俊于是科臣郭尚宾言士俊勿论贤否当听抚按奏请非樊用所得而弹劾昌言紏之
　　○兵部疏天津左营游击王之骥以原官调管蓟镇喜峰路参将事其天津员缺仍以河南巡抚标下中军游击杨肇基以参将职衔调管从之
　　○赠原任吏部右侍郎李尚思为兵部尚书
　　○戊辰户部再陈  瑞王婚礼御用监奏讨祗以冠顶为辞及查当时承运库奏讨之疏已有冠顶在内本部二次办进已有冠顶钱粮不意本月十七日户科抄出该监疏忽尔奏讨谓冠顶未办将谓所进钱粮该库别用乎而臣部所进青绿珠石原系冠餙之物将谓九万不敷乎臣查  皇上婚礼七万而足  潞王婚礼九万而足何尝无冠饰也今进过钱粮视  皇上例则已过视  潞王例则已同又查三十五年该监为婚礼奏讨冠顶臣部谓有解库之例无解监之例已奉  明旨该监奏讨无例著自行那处矣今国家当艰窘危急之秋何敢不量入而出哉乞谕令该监遵照原题旧例关领成造或有不敷于金花银内量为凑借容臣续补  上不允仍著遵旨上紧办进毋得临期迟误
