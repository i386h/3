<!-- { "loadSidebar": true } -->
　　○以五军营左副将焦泽为南京右军都督府佥书○丙午太师兼太子太师吏部尚书中极殿大学士张居正卒  上震悼辍朝一日遣司礼监太监张诚经纪其丧仍赐银五百两纻丝六表里罗纱柴布香烛茶米油钞盐炭有差  两宫太后及  中宫各赐银币如之既而礼部以例闻赐祭九坛加祭七坛遣官造葬谥文忠仍赠上柱国荫一子尚宝司司丞居正湖广江陵人登嘉靖丁未进士改庶吉士授编修常侍  裕邸讲读颇贤之洊侍读学士预修永乐  大典兴都志  先帝即位迁礼部右侍郎升吏部左入内阁充  世宗实录总裁知经筵主会试历礼部尚书转吏部加少保兼太子太保至今官人臣之位极矣居正沉深机警多智数为史官时常潜求国家典故及政务之切时者剖衷之遇人多所咨询及赞政毅然有独任之志受顾命于主少国疑之际遂去首辅手揽大政劝  上力守  祖宗法度  上亦悉心听纳十年内海＜宀禹＞肃清四夷詟服太仓粟可支数年冏寺积金钱至四百余万成君德抑近幸严考成综名实清邮传核地亩洵经济之才也使其开诚布公容贤逮佞持止足之戒惇宽大之风虽古贤相何以加焉惜其褊衷多忌小器易盈箝制言官倚信佞幸方其怙宠夺情时本根已斲矣威权震主祸萌骖乘何怪乎身死未几而戮辱随之也识者谓居正功在社稷过在身家谅夫后数十年人追讼其功天启元年辛酉复其官如制
　　○礼部尚书东阁大学士余有丁＜锍-釒＞辞新命不允
　　○赐彭城伯张守忠母陆氏祭葬如例
　　○革河南都司吴大观任○丁未赐辅臣张四维申时行及府部大臣讲官陈思育等六员齑笋有差
　　○逮革任辽东都司冯文弼坐假差放军犯兵科给事中杨廷相劾之也
　　○戊申颁暹罗国王印信仍赏其使握闷辣等有差
　　○乙酉
　　上视朝
　　○命礼部尚书兼文渊阁大学士余有丁充总裁及同知经筵官日侍讲读
　　○升狭西巩昌府知府郑国仕为河南副使
　　○庚戌改礼部左侍郎兼翰林院侍读学士许国为吏部左侍郎掌詹事府事会典副总裁经筵讲官如故
　　○浙江道试御史潘士桢言大学士潘晟清华久玷不闻亮节异能廉耻尽捐但有甘言媚色其初为礼部尚书也秽迹昭彰  先帝常斥之其再起也舆情共恶  皇上又斥之彼得以鄙夫冒宫保优游林下已为过分乃兹举具瞻之位论思之职一朝畀而予之臣恐贪荣竞进之徒有以窥  皇上之举动也幸收回成命罢遣行人更择耆硕以昭平明之治  上以晟系元辅遗＜锍-釒＞特荐不听已而给事中张鼎思王继光孙玮牛惟炳御史魏允贞王国各有言晟不得已具＜锍-釒＞辞遂令新衔致仕
　　○辛亥  上御皇极殿
　　○壬子  孝庄睿皇后忌辰祀  奉先殿遣崇信伯费中金祭  裕陵
　　○屯田御史王国题清丈过北直隶各州县军卫关营共二百七十处应豁虚增地一千一百四十顷六十七亩有奇浮银三千七百四十二两有奇浮粮六百五十石有奇另起科地九千六百七十三顷九十七亩有奇增银五千四百七十八两有奇增粮三百三十四石有奇达官故绝另科备边地四百四十三顷七十四亩有奇徵银八百一十三两有奇定州故绝达军地四十七顷二十九亩零徵银四十九两零德州故绝达官地四顷五十三亩徵银四两零及本部驳查出三河县原额地三十三亩宝坻县原额地三顷改正入额以丈出余地通融起科堪补豁除前项虚地浮粮浮银及将参政曹子登等丰涧县知县唐思周等各分别优录罚治部覆是之
　　○降袭临湍王勤緂子朝卯□土为奉国将军卯□土緂第四子也其三子俱夭卯□土应继而系滥妾所生故礼部酌议以请从之
　　○以游击李时为五军营左副将宣府守备严从宽为神机营坐击将军
　　○癸丑赐辅臣果饼肴胾
　　○新开永济河成长四十五里建闸三座费银六万余两总督尚书凌云翼以闻  上以其费省而功速赏银币有差
　　○先是安南贡使还差官范可久伴送至凭祥州土官李德胜需索不遂难之可久不可德胜不听率土司陆珠等抢劫通事贡摃夷人入关遂大乱可久死之总督尚书陈瑞以闻
　　○甲寅  孝穆皇后忌辰祀  奉先殿遣阳武侯薛鋹祭
　　茂陵
　　明神宗实录卷之一百二十五终
　明神宗显皇帝实录卷之一百二十六
　　万历十年七月丙辰朔  上亲享  太庙
　　○宣府巡抚萧大亨题清丈过该镇额地六万三千一百顷三十六亩零均派粮一十九万四千九百一十八石零比旧额多三分之一其保安延庆永宁丈出余地一千四百六十七顷四十一亩零各炤民地额例通融减徵外将卫所地各炤等则酌量递减其养廉赡军学田等地有原未徵银者量行徵粮地多粮少地肥粮轻与有地无粮者俱尽数丈出以补水滩沙压有粮无地粮重减轻之数包赔者悉与开除影射者尽行厘革及将参议等官王学书等酌量录用通判冯明世等分别罚治部覆从之
　　○丁巳赐三辅臣鲥鱼  升礼部右侍郎陈思育为礼部左侍郎翰林院侍读学士陈经邦为礼部右侍郎各炤旧经筵日讲
　　○起兵部右侍郎王达
　○戊午  上视朝
　　○己未  仁孝文皇后忌辰祀于奉先殿遣成国公朱应祯祭  长陵
　　○大学士张四维等言前岁蒙  皇上俯允臣等所奏将  累朝宝训实录分类编摩为四十款每遇讲筵既毕臣等讲角□羊一二条其诸司章＜锍-釒＞有紧要者即于讲后面奏请裁已于去岁春月奉行因臣居正在告暂行停止今时已入秋天气渐凉伏望  皇上每御经幄之日容臣等仍以训录进讲并以紧要章＜锍-釒＞面请其或不值讲期容臣等将章＜锍-釒＞另作一封具揭上请裁决报闻
　　○调福建左布政使舒应龙狭西右布政使李汶按察使徐元太云南右参政邵元哲山东副使徐成位福建佥事张正道于浙江其浙江右布政使刘汉儒福建右布政使郝杰按察使王湘调狭西参政吴哲调云南佥事许一德调山东李宗鲁调广西
　　○起复湖广道御史许乐善以中途患病乞归许之
　　○庚申保定巡抚阴武卿等题清查过万历七年以前拖欠保定府清苑等八州县草场京营租粒草料银四千八百六十五两零协济顺天河间二府站银九百四十三两零河间府静海等州县驿站夫皂银五千七百八十四两零俱系逃亡贫户拖欠应一并蠲免以霈  圣泽兵部覆请诏曰可
　　○勒周府镇平王府宗室勤爚自尽以其谋兄刃妻毒杀三命也
　　○辛酉  上御  皇极殿
　　○命有司祭  历代帝王陵寝
　　○命左春坊左赞善沈鲤翰林院修撰沈懋孝为应天主考
　　○复设山东济南府东昌府各管马通判○应天巡抚孙光祜题清丈过江南十一府州县田地山塘四十五万一千五百八十顷五十余亩补足失额者一万二千一十余顷多余均摊者九千五百四十余顷在各卫田地九千八百九十九顷九十余亩补足失额者三百二十余顷多余均摊者一千八百六十余顷举节年加损那移紊乱旧科者一归原额使徵派均平小民无累及将府丞等官曹大野等纪录知府阎邦宁等分别罚治户部覆如其议  上令纪录光祐等
　　○壬戌户部言两广总督陈瑞题万历八年督徵七年分通省屯粮除已完及抛荒无徵外止未完米一万四千六百余石折粮银一百七两零应与带徵民粮一体蠲免各官住降俸级者俱应开复诏依议行
　　○癸亥贵州巡抚王缉题该省应丈民田三十二万八千五百二十九亩屯田三十三万五千九百六十四亩科田八万八千二十六亩节年失额民田四千二百三十亩屯田四万七千五十一亩科田五百一十二亩今次丈出隐占等项各除抵补外尚有余剩民田一十四万二千三百一十四亩屯田一万七千一百八十一亩遵议不得增粮应于额田通融摊派至于普安永宁赤水毕节乌撒五卫被夷占去屯田计其丈出之数不足抵补就于丈出五卫新垦科田七千二百七十七亩内摊粮拨补足额尚有贵前龙里等卫余剩科田一千九百一十五亩查系军舍新垦在不屯田数内该起粮一百三石零又清丈出贵州前卫故绝地三十六亩有奇该起粮七石零其普安州夏税地清丈止有二千三百二十七亩而黄册以亩作顷明系差讹相应改正其先误增前卫屯军余田浮粮一十一石九斗应与豁除及将参政史槚等纪录知州赖万玙等分别罚治部覆可之
　　○以山东都司佥书梁大任为神机九营佐击
　　○革广东广州参将杨为栋任
　　○以福建都司佥书秦经国升补
　　○甲子升左春坊左赞善沈鲤为翰林院侍读学士掌院事
　　○浙江开化大水
　　○户部覆广西巡按郭应聘题清丈过该省田粮除补足国初原额外多余官民田七百六十八顷八十七亩零该粮三千八百九十八石零于内余粮不多者并入实徵原科过重均摊减轻如富川县多粮割属昭平县徵收者今恐岁费不敷仍听徵输其余州县卫所节年隐占失额田粮俱清复完足赋役条编悉炤旧额外有兴安融江六峒诸徭丈复田粮已加数倍若复科重恐有不堪议炤各府每石纳银三钱五分免其襍差以安夷心及将右布政使吴善等循资擢用知县何士瞿等分别降罚俱如议
　　○乙丑  上御文华殿讲读
　　○户部题顺天府拨过  世庙庄顺安荣贞靖皇贵妃沈氏并荣惠宜妃杨氏坟所赡坟民地各五顷该价银一千九百二十五两应行宛大二县于存留银内炤数支给其应免税粮马草等项钱粮炤数豁除  上可之
　　○丙寅赐三辅臣及讲官等鲥鱼有差
　　○升吏部左侍郎杨巍为南京户部尚书都察院左副都御史胡价为刑部右侍郎
　　○漕运总督凌云翼题清查过庐凤漼扬徐五府州未完万历七年以前各驿协济水夫站银及南京兵部柴薪直堂银中都留守司十七卫所未完春秋两班工价名粮等粮共五万六千九百五十七两零一体蠲免部覆允之○兵部覆山西巡抚辛应乾题所属永宁沁州沁源榆杜荣河五州县未完万历七年以前站银共一千六百五十二两零俱系灾伤拖欠应一体豁免其榆杜县那借站银五十一两零即于该县未完颜料银炤数追补诏曰可
　　○丁卯升浙江副使杨标为福建右参政松江府知府阎邦宁为山西副使
　　○荫巡抚辽东兵部右侍郎周咏男嘉善入监读书以咏三年满也
　　○江西巡抚王宗载题该省奉新萍乡万载三县改建砖城合用工料银二万七百二十四两除将库贮无碍赃赎等银应用外尚少银一万八千二百一十五两无从措处应于南豊武宁二县变卖官田价银二万两内动支部覆许之
　　○准袁承恩袭都指挥佥事南镇抚司管事袁彬孙也
　　○狭西好地坪等族番人郝卜等进贡给赏有差○戊辰保定巡抚阴武卿题保定骑营新买完马一千五百匹每年该料草银三千一百三十七两有奇应于年终存留余剩银内炤数动支并将九年存剩银内动支二千四十五两零补九年冬季应支草料之数如已借支别项银两管粮郎中炤数扣还部覆如其言从之
　　○改折鲁府食盐银四百两从巡盐御史曹一夔请也
　　○以提督京城巡捕署都督佥事李超为南京前军都督府佥书
　　○狭西旱灾
　　○太平大水
　　○己巳调补浙江副使张稽古
