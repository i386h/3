<!-- { "loadSidebar": true } -->
　　○升南京吏部考功司郎中荆光裕为云南提学副使○巡抚贵州右佥都御史王缉题参麻哈州闲住经历宋儒儒乃本州土同知朱珠子也伪籍定州中顺天乡试隆庆辛未进士选庶吉士倾险败类被谪家居恣行不法窝盗强奸伪印诈财发兵流毒一方所杀无筭盖其父已老即以儒之子嗣官土夷不用汉法自其常态主是为抚按所劾论死远近称快第不知当时何以得进使禁署清华列一无赖夷虏亦一异也
　　○丙子  上御文华殿讲读
　　○丁丑加吏部尚书王充国太子太保
　　○戊寅礼部题据原任广东副使应存爵奏请伊父原任刑部尚书应大猷恤典为照本官性行端方学识弘博自诸司而晋铨部已著风猷历藩臬而任抚台尤多劳绩遇事刚正不阿有人臣之大节居乡清修愈励有达士之高风虽曾被劾公论已明既复职进封三经存问合照例与之祭葬得旨准给
　　○升广东佥事刘倬为左参议
　　○以大同入卫游击麻承恩充分守大同井坪等处参将以神枢九营佐击戴采充延绥领军游击
　　○工部尚书李幼滋以久疾乞休许之
　　○壬午  上御文华殿讲读
　　○以大同寍虏守备沈栋充大同入卫游击升宣府赤城堡守备朱国相充神枢九营佐击
　　○御马监张诚奏乞转行太仆寺再选骟马三千匹送监调习以备护驾兵科都给事中戴光启奏却之
　　○甲申命原任左春坊左谕德兼翰林院侍读陈经邦以服满仍充日讲官○乙酉  世宗肃皇帝忌辰祭永陵遣庆都伯杜继宗行礼
　　○丁亥以年节赐元辅张居正次辅张四维申时行及讲官何雒文等银币有差
　　○赐泰寍卫进贡贺节夷人宴赏如例
　　○山西行太仆寺少卿职掌屯牧与各道牵制巡按御史黄应坤议行裁革仍以屯田令守巡道分理牧马随屯带管著为例
　　○戊子  上以讲幄勤劳升侍读三年考满何雒文少詹事兼翰林院侍读学士掌院事朱赓与五品服色王家屏沈一贯陈于陛各升俸一级
　　○升户部左侍郎谢鹏举为南京都察院右都御史○辛卯  上御文华殿讲读
　　○升光禄寺寺丞孙代为江西提学副使
　　○壬辰  上御文华殿讲读
　　○升江西巡抚刘斯洁为户部左侍郎
　　○甲午  上特降手敕谕元辅张少师先生在京守制忠孝两全今当服满朕心忻慰时赐玉带一条大红坐蟒蟒衣各一袭金执壸一把金台盏一副用示昏知见朝毕候朕御平台召见以后朝参经筵俱照旧行居正＜锍-釒＞谢  上优诏答之
　　○礼部题先该大学士张居正等题称宗藩未妥事件乞敕本部将条例再加斟酌并
　　累朝见行事例系关宗藩者悉行裒集分类编录仍会多官议拟题请着为宪令开送纂入会典已经奉旨钦依待具有次第题请会官集议臣等礼部会同宗人府六部都察院各堂上官通政司大理寺各掌印官及该科官驸马都尉许从诚等将大学士张居正等所题宗藩条例未妥一十二事并推广未尽事宜及见行事例条例所未备者通行款开详加酌议惟求情法适中科条画一足以昭示久远为经常不易之规谨逐一开列前件具题上恭候  圣明裁定臣等礼部并将旧行条例刚去烦文止存节要会为一书进呈御览刊刻成帙颁布各王府永永遵承以后一应请乞但有不遵定例妄援渎扰者所奏事情径自立案不行仍听本部及该科参奏得旨依拟刊布纂入会典
　　○丙申元辅张居正以守制服阕钦奉敕谕召见于平台面谕先生全忠全孝万古留名奏臣蒙  皇上天恩委曲体悉故得以少尽臣子之情昨蒙  圣恩特降手敕恩赉殊常叩头谢毕又奏昨奉敕谕着臣以后照旧朝参臣即当钦遵但年前数日尚在三年之内余哀未忘仍望  皇上再宽数日候元旦庆贺后照旧朝参供职  上曰先生元旦出来亦可居正承旨又奏臣在制中屡荷两宫  圣母慈恩赐赉今欲诣各宫门外叩头称谢请旨  上答曰是着张宏引进居正叩头退诣
　　慈庆宫门外叩头  仁圣皇太后遣中使传谕云先生忠孝两全了宜益尽心辅佐赐银五十两纻丝四表里随诣
　　慈寍宫门外叩头  慈圣皇太后亦遣中使传谕慰勉赐膳九品金执壸一把金台盏一副金镶牙筯一双银五十两彩叚四表里荤素食八盒甜食四盒酒十瓶命太监张宏递酒三杯管待是日居正奏臣以在京守制奏辞俸薪奉旨著光禄寺每日送酒食一卓各该衙门每月送米十石香油二百斤茶叶三十斤盐一百斤黄白蜡烛一百枝柴三十扛炭三十包自奉旨后支给不缺今服制已满前项俱应住支不胜感戴天恩之至得旨元辅日给酒饭一卓着光禄寺照旧居正＜锍-釒＞言臣既复常俸足以养廉缘奉特恩不敢辞控恭谢
大明神宗显皇帝实录卷之九十五
　　万历八年正月辛丑朔  上御皇极殿受群臣朝贺
　　○癸卯宣宗章皇帝忌辰遣襄城伯李应臣致祭于  景陵
　　○播州宣慰司杨应龙差长官杨正芳进马匹庆贺  万寿圣节赏给钞叚
　　○甲辰大学士张居正＜锍-釒＞辞勋阶禄米升荫  上温谕不允
　　○丙午命礼部右侍郎兼翰林院侍读学士余有丁为礼部左侍郎掌詹事府事照旧充经筵讲官
　　○丁未调三屯标下游击刘文瀚为河间领班即以河间游击刘世桂代之调石门寨参将李信于黄花镇即以黄花镇参将王抚民加副总兵衔代之以督臣言才地各有所宜也
　　○戊申朵颜等卫夷人小思苦等二百三名入贡宴赏如例
　　○升山东都司佥书常錞为统领蓟镇宁山春班游击将军
　　○以大同浑源城守备丁珠充神枢营备兵坐营官
　　○改分守宁夏东路右参将胡忠于五军二营
　　○己酉  上亲享  太庙
　　○大学士张居正再＜锍-釒＞辞恩命  上允免太傅其加禄米百石升荫一级如故
　　○狭西三边总督郜光先奏套虏卜失兔等约束部落恪守市盟宾兔台吉尤为效力乞行部议加赏银币并赐敕书其西海虏酋丙兔台吉等遵例贡马八匹内有违例者请行督抚悉照旧额贡马行赏不得额外加增并人多于马  上可其议○巡视京营给事中李廷仪御史陈世宝条陈戎政七事一复班操请罢班军工作令各都司统领官军随带器械同原定营军一体操练如有工程听工部将觅夫银两雇募不足量将各军粮盐银两凑济虽勋戚边臣不得违禁冒请一平马政议三大营马匹于春操将毕令总协科道会验巡捕营马匹令科道于夏月点军时就便一查至十月印烙会部寺科道行事其各营兑马部寺公同验看不得以病马给军有马匹倒死系年远免追桩者即与除豁一去虚文各营将官凡有各衙门公文止许差人投递把总等官专一在营演习武艺不许差遣一精选练开操较阅首火器次弓箭次刀枪各因武艺难易以定赏罚因以训练多寡别将领贤否而选取教师就于各营中谨择不得滥收无籍以开幸窦一重任用勇士四卫二营系亲密之兵所关甚重宜照三大营例坐营员缺该监开缺送部查推不得径自题补把总等有缺该监查取廉干者题补不得径自制委一定章程营中各项事宜如京班二军及钱粮等项国初若干今存若干其营制官属敕谕章奏并一应操练成法大阅事宜及勇士四卫二营本部近日题覆事宜通照次第刊刻成书以示画一一清钱粮太仆寺钱粮会收每月二次定期验收不必拘定三万之数亦不得以他事稽误至支放附余宜查实登报以杜侵渔营中公费立法稽查裁其余剩以备犒赏兵部如议具覆  上从之命工部清查人役班价等项以济工费该寺会收一月三次行
　　○庚戌赐山阴王俊栅四书五经集注各一部所建书院赐额名乐善
　　○辛亥  孝恪皇后忌辰遣成安伯郭应乾致祭于  永陵
　　○广东巡按御史龚懋贤举劾将领＜锍-釒＞内参碣石指挥王之野恣肆篾法应革职揭黄部覆以其罪重议当提问  上以武职官有犯不论管事带俸俱应参提问罪奏请定夺无径自革职揭黄者乃命该部更查以闻○壬子立春  上御皇极殿顺天府  进春百官称贺
　　○四川建昌傀厦洗马姑宰猥铁口等寨献凶酋葵咱呷等一十九名首级一颗并被虏男妇一十二名来降抚臣王廷瞻上诸臣功状及失事者兵部具覆命升王廷瞻俸一级赏总兵刘显飞鱼衣一袭参政房楠按察使吴善各赏银十五两守备刘天俸等各十两而革都司佥书郭科掌印张万年任皆如部议
　　○兵科都给事中戴光启等奏今者山狭宣大诸酋款关请贡诚无足虑但频年以来武弁军民往往私通夷虏或擅行市易而应禁之货币潜投或密与约交而一切之关防顿废迨一事抵牾遂成嫌隙溃今日之大防贻将来之隐祸宜预为之所蓟门崇冈峻岭以守为上近来台墙并饬画地了防可谓算无遗策然台守之军类多虚冒宜立法稽查以期实用外藩属夷阳顺阴逆西虏敢与连姻东虏敢于勾引董长诸酋又数为乱方今土酋屡挫万一托彼向导乘虚一逞彼固甘心助逆者辽左比岁追剿动获奇功顷河西又以捷报谭者谓可期数年安堵然狼子野心肯忘反噬且开原应援辽阔锦义墩堡稀疏兼以兵力疲于久战众志懈于成功操危虑深更当有加于曩昔者  上是之章下所司
　　○升蓟镇青山  提调陆弘道为山东都司佥书
　　○癸丑礼臣以复当会诚条上正文体密防闲核后场公分较四事  上是其议
　　○升狭西行都司掌印贺慎为宁夏东路右参将
　　○甲寅户部酌巡青三议以请一清荒地以杜欺隐一速通关以苏商困一举卑官以公赏罚  上悉从之○议在京五草场除已放外例贮一百五十万束今秋宜照数买足递自十二年以后隔年一放一召买三年一次出陈易新不必另立台名积之门外报可
　　○乙卯宣示辽镇大捷先是东虏土蛮速把亥等乘河冻冰坚纠众入驻辽河犯锦义等处总督尚书梁梦龙等提兵远击三军奋勇大破之是日  上遣官荐告郊  庙于御前宣捷百官称贺
　　○升云南都司佥书曹清为四川行都司掌印广东肇庆守备慕学为都司佥书
　　○考察方面有司官布政使等官郭斗陈万言华汝砺陶采等俱年老吴椿张仲谦徐柏贾馆等俱罢软王原相周良臣姚体信李廷观等俱不谨沉人种林烶章滕伯轮梁问孟沉子木房楠徐大任等俱不及得旨罢黜降调如例
　　○工科给事中周邦杰＜锍-釒＞言甲丁等内库交纳钱粮四弊一库臣冗蠹一覆验侵越一京棍勾引一外解揽冒乞详汰厘禁之户工二部覆请报可
　　○铸给礼部祠祭司提药材库关防一颗
　　○丙辰夜望月食
　　○丁巳  英宗睿皇帝忌辰遣保定侯梁继璠致祭于  裕陵
　　○戊午以四川道御史李时成提调庐凤淮扬滁徐和学政
　　○升太常寺少卿吴自峒为南京右通政
　　○己未先是江西永豊人梁汝元聚徒讲学讥议朝政吉水人罗巽亦与之游汝元杨言江陵首辅专制朝政必当入都昌言逐之首辅微问其语露意有司令简柙之有司承风旨毙之狱已而湖广贵州界获妖人曾光等造为妖语煽惑土司事发遂插入汝元罗巽姓名于内且号汝元为五知子罗巽为纯一真人云其惯习天文遁甲诸书欲因彗星见共谋不轨汝元已先死罗巽亦继毙狱竟不成湖广抚臣但具爰书以闻已下法司审讯并曾光亦非真也但据律发遣而已
