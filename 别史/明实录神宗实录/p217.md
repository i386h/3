<!-- { "loadSidebar": true } -->
　　○升署都指挥佥事等官朱光浙江宁绍杨文通京城巡捕黄斌湖广黎平卢述四川松潘王三聘大同东路董延龄延绥中路李维宣府南路梁文宁夏北路马成龙倒马关高彻松棚峪孙应奎河州各参将常世爵蓟镇秋班任弘道蓟镇南兵姜河狭西标下骆尚志大同入卫陆贤甘肃标兵王有麟广东练兵卢名世蓟镇春班各游击将军
　　○蠲海门县坍江粮一百九十一石从凤阳抚臣王廷瞻之请也
　　○丁酉  孝靖毅皇后忌辰  奉先殿行祭礼遣伯王学礼祭  康陵
　　○命福建抚按即讯原任总兵王尚文按臣杨四知紏其贪也
　　○谪顺天府通判周弘禴于远方弘禴论兵部尚书张学颜太仆寺少卿李植吏科给事中齐世臣其其略谓学颜之被论屡矣  皇上为逐一给事中三御史矣昨者御史张文熙之论劾皆诸臣之所已言也其结兄弟于张鲸又二三言官所不敢輙及者也李植之论冯保则张宏门客乐新炉为之谋主因论保而交好于宏  皇上逐居正之后事有不下部院竟从中票者必  皇上之独断也宏等号于植而谓悉繇中人之调发植等又号于众而谓悉繇御史之指挥此公论所最不容也  祖训大小官许至御前言事而齐世臣乃敢露章禁部臣言事夫前任吏科者周邦杰也又前任吏科者秦耀也当居正时在耀甘为猎犬在邦杰自同寒蝉独员外郎艾穆等首发其奸部臣言事何负于国哉居正谓台省人少易于牢笼部寺人多难于收拾故穆等最得重谴其次恶员外管志道之条陈也御史龚懋贤承其指而考以老疾恶主事赵世卿之条陈也尚书王国光主其画而锢以左官世卿卒从昭雪志道尚属废况论者切齿懋贤国光谓其附权臣而弃直言之臣也乞将学颜植罢斥耀邦杰世臣分别处治其不时内批望悉停罢有旨朕昔在幼冲内外有专擅欺蔽者近已正法乃今诸司章奏大小政务朕自省览岂容交结阻滞且朝廷设科道官专司言责各衙门自有官守若人人得逞胸臆岂成政体张学颜已屡有旨留用李植齐世臣皆好官如何掜词诋斥周弘禴狂躁出位降三级调边方用后谪代州判官
　　○诏重惩贪吏严禁馈遗从部覆户部尚书王遴之议也○赠故工部尚书朱衡太子太保初衡以事被废落太子太保至是追复以为赠官焉
　　○命南京左军都督府署都督佥事李应祥以原官充总兵官镇守四川
　　○先是狭西西安府同知江中晓坐监仓多收斛面为抚臣张师载所发事在隆庆二年已升南户部郎矣至是始正其罪追赃为民又以原籍勘问减拟赃数都察院赵锦因参巡按御史赫瀛及按察使朱孟震有旨夺孟震俸二月
　　○辛丑  仁圣皇太后  万寿圣节免百官朝贺先一日中使至阁传  圣体偶违和故免
　　○赐原任太子太保吏部尚书武英殿大学士严纳太保户部尚书建极殿大学士余有丁一品恤典遣官造葬
　　○太常寺少卿秦耀太仆少卿李植周邦杰吏科都给事中齐世臣各奏辩周弘禴参疏并乞罢不许
　　○礼部尚书兼学士沈鲤以疾乞归不许予之告
　　○巡按直隶御史许乐善以疾乞归许之
　　明神宗显皇帝实录卷之一百五十七
明神宗显皇帝实录卷之一百五十八
　　万历十三年二月壬寅朔诏定科场事宜先是各省乡试以巡按御史及二司充总裁官内外无复讥防又预自撰录有主者未入闱而文已传于外矣关节既易大臣子弟多幸中而中式举人得自写原卷送部名曰公据其朱墨卷不以解部即有物议无从磨勘言者病之科臣王继先请照嘉靖七年例用京朝官主考科臣张栋请程式就中式士卷稍为删润依制刊刻科臣万象春请将朱墨真卷解部本部会同该科辨验惟覆试一事科臣张维新则概指大臣子弟科臣王士性则专指京堂三品以上子弟万象春则谓无议而试于事非雅不若无分大臣及民间子弟但有夤缘实迹著闻即行参奏试经书论策各一篇荒谬不堪者黜落并罪主者于是礼部集其议以覆  上曰科场事宜既有成议各处考试官照嘉靖七年例差用还酌地方远近先期奏请监临官不得干预帘以内事余并如议
　　○命国子监祭酒徐显卿右谕德李长春修撰刘楚先编修黄洪宪史钶充经筵讲官
　　○甲辰遣礼部侍郎朱赓祭三皇于景惠殿太医院官祭先医之神
　　○莽酋之役原任云南巡按御史陈文燧屯田副使罗汝芳兵备副使胡心得与焉而皆被废吏科给事中杨文举疏讼其功略曰文燧按滇莽瑞体凭陵思个抚臣王凝讳兵养寇文燧独抗疏条上十事预策于五年之前而悉验于五年之后此曲突徙薪之功故文燧当叙也汝芳理学名儒其代署金腾兵备严哨守练土著精间谍军声大振抚臣惎之旗牌之遣一日五至而汝芳之兵撤又其在永昌腾越昆阳皆著水利之功故汝芳当叙也心得单骑入腾有盏西之捷腊底之捷且计擒张大本父子斩刀落参而岳凤失势其妄报莽贡则罕拔误之罪不足掩其功故心得当叙也吏部独覆文燧擢用而谓汝芳已老不宜复烦吏事  上为诘责前之论汝芳者而不果用与心得并勒致仕
　　○议裁海门县归并州治下其事凤阳抚按覆奏
　　○好地坪番族郝卜羊家保等贡马及方物给赏如例
　　○总督狭西三边兵部右侍郎郜光先等上边计八事一重事权以专责成言甘镇三营总兵副总兵游击各领其一殊碍责成宜俱听总兵官节制二申抚堵以振积玩言套虏西行报复经繇内地不免骚扰宜抚堵并行斯为驾驭长策三严选练以重劝惩言兵备将领等官所司不过选练兵马宜岁终考核并行举剌四选土著以防重地言永昌高台系极边要区召募不足宜于卫所屯余五丁抽一示寓兵于农之意五练夷兵以固藩篱言诸番为虏輘轹宜选其精锐一体操演亦潜代虏谋之一端也六禁盗马以杜衅端言虏之掠番率以窃马为名宜严禁诸番不许窃虏马犯者重罚七修险隘以遏虏骑言甘肃隘口原有边榨宜一一补葺无者亦宜创置八兴民利以济穷边言甘镇地饶宜兴农事又羊毛多织纺可行部覆并如议
　　○礼部言近日科臣万象春奏称崇府承奉高朝等赍贿入京求改封世子讯之虽无验然臣犹谓弗过防之弊未有极也从来惟王府章奏最为繁多有应单本者亲郡王名封婚礼丧礼管理府事参处犯宗奏辩冤抑是也有应类本者将军以下名封是也宜令抚按单本不特代奏类本每季仲月一代奏该府不必遣人而又有势必遣人者如赍捧庆贺表笺是也亦定大府无过三人郡府无过二人照会典送会同馆安住听本部提督主事关防民间不得居停道地既清诸藩不至困累臣等亦无嫌可避无奸可禁时部科皆有此议诏
　　○复封乐昌王府辅国将军充棚嫡第二子廷魁嫡第三子廷脽为奉国将军初乐昌王充熏以私憾指为擅婚子革封至是辩复本爵
　　○土鲁番头目沙亦等贡方物套虏威正等邀而夺之巡按御史屠叔方言虏公然寇攘失今不问边事将不可为且虏酋贪汉物虏妇极惧捣巢宜断其抚赏声言剿杀斯制骆之机也  上是其言
　　○总督狭西三边郜光先会各边巡抚狭西李汶宁夏张九一甘肃董尧封延绥梅友松上所部诸将功罪擢用纪录革任有差
　　○勒苑马寺卿岳凌霄冠带闲住
　　○诏以山西水泉一营滑石黄龙寺坞三堡额外开垦地予贫军领种永不起科粮数载会计录者除之时抚臣许守谦以请户部覆曰开荒之议惟在辟土以聚众不在加赋以病人况砂碛之地暖迟霜早若概徵之是速其困且逃也  上乃许之
　　○总督宣大尚书郑雒言天下之事有今之所有古之所无者如北虏纳款是也方虏款之初当事者犹以虏骜怀疑臣自万历七年任事痛抑猾虏犯者必问□□弃其叛去伸我威信而虏亦俛首受戎索蓦墙有罚扰墪有罚盗马有罚扑捉人有罚今三镇年终类报罚处生事夷人宣镇九起大同七起视之腹里且为鲜少而说者以贡市比汉和亲过矣因上请弁功罪麻承恩等纪录吴国臣等夺俸  上报曰边计虏情督抚官便宜抚驭无以议论同异隳阻任事之心
　　○逮方复乾于诏狱复乾知曹州多杀无罪抚臣李辅劾之逮赴诏狱寻下法司问欲当以杖  上以为不蔽罪当以远戍
　　○命翰林院修撰孙继皋编修余孟麟陆可教杨德政充经筵展书官
　　○礼部尚书翰林院学士沈鲤以病太子太保都御史赵锦总督仓场户部侍郎传希挚刑部侍郎丘橓南京礼部尚书袁洪愈以引年南京户部尚书魏学曾侍郎姜宝以人言并乞休  上不允
　　○命南京兵科给事中钟宇淳巡视营务
　　○丁未淮安扬州庐州及应天上元江宁江浦六合俱地震江涛沸腾
　　○遣大学士王家屏祭先师孔子
　　○戊申荧惑逆行自冬十二月辛亥失度起张过星入柳历二舍有余
　　○祀  太社  太稷遣公徐文璧代
　　○以春防留参将朱光于蓟镇改仪真守备任弘道管宁绍参将事标营参将王通管延绥入卫游击将军事
　　○置云南六驿十三堡驿曰小保场驿老姚关驿景永驿邦曩驿猛哈驿蛮莫驿堡曰小保场堡老姚关堡蜡底堡愠木堡布岭堡戛赖堡甸头堡景永堡邦曩堡猛哈堡蛮莫堡盏达堡海漫堡
　　○调山东参政邢玠为狭西参政兼佥事
　　○升湖广副使苏民牧为狭西参政湖广荆州知府郝汝松为山东副使
　　○两淮巡盐御史蔡时鼎条上鹾政一酌议派支以免消折一补足旧课以省赔累一免解水乡以＜宀十见＞商灶一禁革挨卖以速贸易一禁绝起利以厘蠹弊一增置总票以核伪引一议抽私贩以偿派引一听收折价以便徵纳部覆得旨本色引盐折价于成法将无有碍其下御史议之私贩仍前严禁不必议抽以滋奸弊余并如议
　　○辛亥  孝贞纯皇后忌辰  奉先殿行祭礼遣武靖伯吴国贤祭  茂陵
　　○盗窃官银于柏乡公馆先是籍江陵故相获其资贿一百箧输于京师行至柏乡亡其一箧求盗不得有旨诘责备兵副使乔岩令对状下其事都察院
　　○壬子营慈宁宫遣尚书杨兆祭告后土司工之神
　　○谕内阁朕钦承  圣母慈旨曰寔予之不德以致  上天震怒灾及寝宫为百姓累糜费金钱心所不忍其以宫中银三万两佐工部费卿等知之
　　○鑴福建佥事王豫三秩调用以擅发卫所军丁于晋江县开溪筑坝以病邻邑为巡抚赵可怀所奏也
　　○升南京都察院佥都御史海瑞为南京吏部右侍郎应天府尹顾章志为南京兵部右侍郎太仆寺卿袁三接为应天府府尹
　　○甲寅升山西副使麻永吉为山西右参政狭西参议王任为贵州副使狭西佥事耿鸣世为狭西右参议
　　○诏发太仆寺常盈库马价银辽镇五万两充万历十三年分买马宣镇三万三千三百六十四两宁夏一万九千一百五十八两俱备万历十三年市本蓟镇三千六百两饷滦阳新募官兵又一万二千六百两备万历十四年抚赏
　　○丙辰遣侍郎傅希挚祭京都太仓之神○升礼科左给事中冯露为湖广副使江西道御史曹一鹏为镇江府知府云南道御史叶成遇南京云南道御史郭宗贤南京刑科给事中刘一相广西道御史李植俱佥事成遇江西宗贤山西一相狭西植福建
