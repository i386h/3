<!-- { "loadSidebar": true } -->
　　○丁酉  孝康敬皇后忌辰遣官往祭  泰陵
　　○是日祭  先师孔子遣官　　○山东道御史刘九经＜锍-釒＞参刑部侍郎董裕老耄通政使沉子木詹事范醇敬憸邪不宜会推吏部左右侍郎
　　○南京兵科给事中储纯臣狭西道御史史弼各＜锍-釒＞言南京司礼监太监邢隆揭帖言所奏用土民吴良甫乃奸民捏名妄奏本监并不知情如此则良甫奏本印信从何得来既犯欺诈之律复干伪造之科罪在不赦乞收回成命早殛奸民庶人情不扰邦本永固已而巡盐御史蒋以化亦言太监鲁保揭帖鲁登科廪称捐银委系虚情余元俊见监长芦运司原非淮□其奏章乃汤迎时等主谋云盖鲁登科志在磨牙吮血余元俊亦欲乘此脱狱与汤迎时群奸皆当伏法亦不报
　　○己亥以  万寿圣节赐辅臣金币及讲官有差　　○  孝慈高皇后忌辰遣官  孝陵行礼
　　○庚子  皇太子千秋令节各王府及天下文武衙门进笺庆贺
　　○衍圣公孔尚贤以贺  万寿圣节至赐如例
　　○加升浙江宁波海道参议王道显为副使仍旧管兵巡道事从抚按以边海要区久任责成请也
　　○保定巡抚孙玮言根本重伤腹心日困请将井陉无矿及易州矿尽脉微得不偿失等州县照顺永一体封闭以信不忍加派之旨  上不允仍严谕立限
　　○予后军都督府带俸豊润伯曹允成祭葬
　　○辛丑朝鲜国王李昖遣陪臣李廷馨等二十员赍表文礼物进贺  万寿圣节及上  端献皇太后徽号准陈设进收并给双赏
　　○赐韩府□丘王璟□□□夆□谥温惠广元王府湘阴王宪烟谥庄顺
　　○癸卯户部以辽镇增兵数多饷银不足题自三十年为始复原停淮盐四万四百三十三引八千斤召中凑抵完饷两淮运司照淮南余盐规则每引征银七钱岁可得银二万八千三百余两解纳太仓直隶巡按蒋以化＜锍-釒＞争之言两淮盐岁行盐七十余万祗缘额地被占浮课数增近行五十万不得不借徵于□已借过□银一百四十万两捉襟露肘计无复之辽镇新开引盐谓系原停旧额夫原停多寡曾否补完臣不暇问即使果有原停之虚数业已扯入内臣鲁保九十万存积之中另作一项解进安得复有原停之盐而开中耶人徒见两淮今年新增即有新增之解明岁加带即有加带即有加带之输意谓可取可掊奚恤难堪难任今课额之外有增无已盐法大坏后必决裂不可收拾乞敕下户部查议新议开中辽引亟行停止缺饷另行补处特撤积盐之使并罢无名之征国计幸甚
　　○甲辰大学士沈一贯沈鲤朱赓以  圣节届期请  上临御受贺  上嘉其忠诚爱敬谕朕今御历三十载四海安康殊为庆幸亦欲面见卿等但文华殿陛窄狭天下诸司众多恐失礼仪还令暂免照例于午门前行礼
　　○是日中秋令节赐辅臣上尊珍馔及酒饼
　　○丙午  万寿圣节辅臣诣仁德门行庆贺礼各赐烧割甜食待酒饭又赐上尊珍馔寿面长春酒品膳有差
　　○丁未以德妃许氏薨逝有旨合行事宜照温静顺妃常氏例行
　　○己酉是月诸臣恭祝  圣寿先后建白吏部尚书李戴＜锍-釒＞请用人科臣姚文蔚宋一韩等各＜锍-釒＞恳罢诸税通政使沉子木恳省览留中诸＜锍-釒＞浙江右布政汤日昭因  嵩祝至具陈地方切要四款＜锍-釒＞俱不报
　　○庚戌大学士沈鲤朱赓奏仰承恩召共切瞻天恳赐燕见以抒诚悃  上温谕之令候旨行
　　○辛亥  宪宗纯皇后忌辰遣官祭  茂陵
　　○礼部覆博平王勤□火□天□为长子时嫡生弟二子朝填已授封辅国将军选配赵氏已封夫人勤□火□天□今已既袭王爵朝填赵氏例应改封朝填所生二子在昏□金在昏□金俱已授封奉国将军选配陈氏王氏俱已授封淑人并应一体改正封号许之
　　○壬子铸给勘议漕河关防
　　○浙江分守杭嘉湖道按察使谢袠以不反降一级调简从巡按御史劾也
　　○升浙江杭州府知府朱正色为按察司副使清军兼管驿传
　　○河南道御史赵标因父赵钦汤应天府尹例应回避诏改尚宝司少卿
　　○吏部尚书李戴言大选届期臣病势不能出乞令该司掣签出榜庶公典得完而私心亦安从之
　　○癸丑以  奉先殿西川堂等处兴工命侍郎敖文祯祭告后土司土之神
　　○甘肃兵备副使李楠以三年考满加升狭西按察使仍旧管肃川兵备道事
　　○荫各公主子孙尹三仕赵崇文沐绍童宋世进入国子监读书
　　○升吏科陈治则户科梁有年礼科张凤翔兵科夏子阳刑科曹千汴工科宋一韩各给事中为右给事中
　　○户部参江西报满分宜县知县马孟祯钱粮未完四分以上应议处以儆怠缓诏降俸二级戴罪督催完日方准补考仍通行各省直以后有司考满专查京边钱粮分数完解方准起送如有故违连司府参来处治著为例行催徵旧有定法近来有司怠玩度日权官护印尤多推调以致当徵之时不徵急则乱行敲朴官民皆受其敝或前官推于后官受罚或大官推于小官受罚法安得行你部还行各抚按令分月定则不许失时短数无论正官权官俱据此责成定考优劣
　　○户部尚书赵世卿言京通各仓员役甚多旗甲之上纳各军之赴领并受此害此禁方严彼窦复出臣久乃察得其故以若辈之有辞于我也臣部公署修理不知起于何年司堂辄呈堂转行各仓取砖瓦木料沿为故事仓攒军斗所得不过月米数斗耳乃臣部报堂守门等官印书与皂役等役一切工食于是乎取之都中大小官员衔命而出者每每向某讨夫若干信宿往还经年奔走而仓役之困累不可言矣彼安得不取偿于旗甲不作奸于收放乎臣请自臣部始每岁收贮临清仓苇席昌平镇签楷暨崇文门税课司九江临清钞关奉旨额设公费暨公费银二千余两年终除各衙门所费外劄发太仓银库作正支销此不过沧海之一勺耳国家岂藉为盈缩即留此项抵作各役工食暨雇觅匠役之用傥有不足臣等再为议处其一切津贴工食倩借工作与夫出京夫役暨行停免然后严禁仓役不许仍前悄越旗甲朘削军士有犯者必罪不宥则我无所侵于彼彼又何所辞于我向来奸币不攻而自破矣诏嘉纳之
　　○吏部两＜锍-釒＞一以南北九别尚书侍郎右都悬缺将推过诸臣列名上请一以省直司道府悬缺将从来所推正陪及部属之推上请俱留中　　○甲寅  上以  圣母慈恩加恩外戚特进封武清伯李文全为武清侯男锦衣卫指挥使李诚铭升都指挥佥事
　　○总督三边兵部尚书李汶＜锍-釒＞辞甘肃叙功赉荫不允
　　○礼科给事中萧近高劾江西税监潘相自凌殴宗室不置于理窥知  上意益无忌惮言参政王佐当罚治旋有罚俸之旨言牌票不必由驿传挂号旋有兵部知道之旨言石糕可采旋有开采之旨两日之间  明旨三下皆非所以令天下也而至于石糕利寡害多尤万不可采留中
　　○是夜五更有长星头大红色尾尖白色发向一声裂开中红边白自东飞过西南后身曲能动将红色星团圆一半徐散
　　○工科给事中胡忻＜锍-釒＞臣惟河患上侵  陵寝妨漕运治河者求其无害于  陵运而已不必于地方俱有利无害也顷者我  皇上轸念河工事急特命漕河御史崔邦亮会同总河及山东河南直隶抚按等官勘议近诸臣投揭到科谓山东曹县王家口有迎溜入怀之势必欲挽全河而东无逾开王家口已而人言啧啧有谓王家口之开河南以为利山东以为害者有谓河身低王家口高即开水未必来者有谓山东巡抚以开王家口为不可故会勘无＜锍-釒＞且告病以自明者有谓总河亦知其不可故持论两端以筑堤建闸为得策以议全河耗财疲力为多事者于是河南道御史牛应元＜锍-釒＞请详议蒙下部覆勘臣愚谓河自蒙墙决口而下暨徐邳宿迁之间经历三省岂能尽有利无害哉苐当度地势视水性为  陵运计耳地诚高难以引之东即利河南岂可纵使尝试地诚下可以挽全河而复故道即不利山东安得从旁尼止荩臣先国家而后利图不当各分轸域王家口诚不可开何不于会勘时明证可否若之何轮蹄鳞集而议者始从中格谓事体何臣窃谓山东抚臣不取也至于总河  皇上既挈全河付之治则其功不治则其罪果能实见得是即宜断在必为天下非之不顾持两可之说何为者若曰钱粮无出恐生变夫人未有自绝命脉断咽喉者国家即匮乏宁坐视  陵运阽危河臣受困乎臣意春初我  皇上愤河事决裂斥逐误事之臣简任河臣假之便宜若朝不待暮  陵运庶几无恙顾不于无事时兴工料理为  陵运长久计一旦水患叵测堤溃闸涸起而图之何及哉伏望  皇上以和衷责抚按司道等官以佐事责河臣务期□确具题刻期举事于  陵运非小补矣
　　○乙卯天津卫静海县失盗知县吴应阳夺俸二月指挥张文学陆鸿渐各提问杖赎
　　○兵部署掌部事尚书萧大亨等以辽东税监高淮题类报盘获逃军本列衔有镇守协同关务字样上＜锍-釒＞劾之曰辽东之有镇守所以保障地方山海之设关臣所以稽查奸宄一则会官廷推一则坐差题补而奉部特请坐名敕书以便行事此其责任宜何如专者今宁远伯李成梁见在镇守而管关主事李本纬近亦点用矣高淮不过一税监耳即近日传奉  圣旨亦不过曰辽东矿税征收马市方物尚膳监太监高淮耳自矿税而外于镇守关务毫不干涉兹衔胡为乎来哉外廷不闻有简命之颁阁部并无请敕之举而淮独俨然窃之此何名也非其事而辄自承认非其时而妄行渎扰此何体也夫既以镇守协同为名必以镇守协同行事假如夷虏犯边镇臣以为法当剿杀而淮希图交通或以为不当剿杀罪犯越关关臣以为法当盘诘而淮听信群小或以为不当盘诘地方有生事害人及挑祸启衅者地方官员以为法当惩治而淮党恶庇奸或以为不当惩治则文武将吏何所适从而阃外一切之事不免中制也将来奸宄之假冒日多狡虏之侵凌日甚祸贻边关谁执其咎姑无远论即如近日辽东木马二市向缘停革扯臣憨小歹青等夷屡肆悖逆自抚臣赵楫与镇臣熟计极力担当订盟开复此于淮何与而虚词耸听妄徼蟒衣之赐即此一事已足徵其欺罔纵肆之渐而可假以名色使之稔恶而播虐耶伏望俯念边关大事严谕高淮遵照前敕专一管理矿税此外无得干预自取罪戾庶彼此免掣肘之虞事权绝旁落之患矣诏高淮协管关务前有屡旨还令遵旨行
　　○戊午命  东宫及  福王于九月初六日讲学
　　○工部以奉旨会勘河工等事覆李思孝＜锍-釒＞奉  圣旨国家兴举大役不嫌再三斟酌河工既前有旨著再勘昨科臣＜锍-釒＞内又有异同还行与在河诸臣矢公矢慎务求至当永利不得有分彼此以妨国事尔部里一面处治钱粮以待兴作免致临时无措
　　明神宗显皇帝实录卷之三百七十五
明神宗显皇帝实录卷之三百七十六
　　万历三十年九月己未朔大学士沈一贯以病请假  上允之谕慎加调摄稍愈即出佐理遣中使赐猪羊米酒等物
