<!-- { "loadSidebar": true } -->
　　○予故巡抚辽东右佥都御史张思忠祭一坛
　　○昏刻有星如盏大赤色尾迹炸散光明照地起中天往东南方行至近浊后有三小星随之
　　○辛巳户部以朝觐届期请敕各省直抚按严催三十六年分漕粮折色报允
　　○时赵王常清以九本报生请名及封婚等事其奏尾拜＜锍-釒＞之期为三十六年五月间至是始发礼科给事中胡忻等以赵王之奏久留突下旁落可惧使  皇上笃念宗盟而有不易达之情不自出之恩共＜锍-釒＞言之
　　○壬午复除福建参政窦子偁为江西右参政
　　○工科给事中李瑾以工程太监陈永寿纵其兄邦彦剥商冒帑先年启祥宫脩理钱粮侵吞已十之八止未给七千余两系后分例不应办之数乃藉口进  上反妄奏巡视该臣掯银不发明借威灵以箝臣庶＜锍-釒＞劾治之
　　○云南抚臣之请暂免滇中贡金也按臣邓渼复言滇中所产止铜锡矿砂金非自有之赋二千两之派始自嘉靖十三年非  祖宗之制也五千两之加始自万历二十年非  肃宗皇帝之旧也今民穷财尽即不敢望全蠲乞以嘉靖年间为例不报
　　○福建学臣熊尚文条议教官当改用各省以便管束吏部言教官寒困跋涉可念当仍照本省选用  上是吏部言
　　○癸未  仁孝文皇后忌辰遣西宁侯宋光夏祭  长陵
　　○以浙西灾重免杭嘉湖三府本年协济外省马价银一万九千有奇
　　○辽东抚按初以增兵无期不得已权整敝弱乞兑冏马以给征操且请马价免行扣除太仆寺卿张养志言冏马之实在者仅仅一万有零矣明岁京营应兑之马尚恐不足况可屡给外镇乎必以虏情孔亟势难猝办或量给马匹亦应扣留马价如蓟镇例于是兵部议以冏马调发三千匹如该寺寄餋马少合令明岁俵马量派本色以足其数其马价扣除自三十八年以后每岁扣三分之一至于岁解马价原专以买马非以媚虏乞严敕督抚以后不得别项那借事急渎请有旨准调三千匹与他该镇马价每岁十万两原足买马之用如何今日輙称无马其马价那用抚夷是否旧例着抚按官作速查明议处来说
　　○甲申屯马御史徐鉴以冏寺兑马势绌乞赐区画早图长计其言谓辽左抚按之借讨者在议增兵饷未奉  明旨之时耳今  明旨已发则枢臣原议买马之费俱在其中又何必问冏马乎夫借冏银则议折马以补银究之缺冏寺之银借冏马则议派马以补马究之缺冏寺之马自此以后本色且当议增断不可以复折折色且当议偿断不可以复借也
　　○刑科给事中杜士全言数日之间灾报四至如天鸣地震山东之风早茂西之星变无非至苦极冤感伤和气所致其至苦孰有如侯凭教官以及仓巡河驿等官者极冤孰有如监犯之满朝荐梁心以及卞孔时王邦才李获阳等者＜锍-釒＞乞赐给发释放不省
　　○云南巡按邓渼言滇难方殷推补司道并郡县乞铨注科甲其有司注上考者乞免劣转王官下吏部
　　○给戴圣夫人金氏坟价四百两
　　○乙酉革永腾参将朱鹤龄任陇把守备鲁重礼行巡按提问先是陇川宣抚多安民背汉投缅以寡谋启衅责令戴罪抚处至是按臣周懋相复言重礼等贪残不简故重治之
　　○倭至对马岛酋玄苏平景直等赍彼国源秀忠书契云顷年朝鲜差官入送日本因此来谢盖先年倭人缚送掘墓贼二人而该国差官报书也且云欲假朝鲜道路脩贡朝廷鲜人乞下谕书于马岛倭酋以伐其谋蓟辽总督以闻兵科给事中宋一韩以为倭之得志朝鲜虽师老兵罢其心未尝一日忘该国主少国疑人心未附恐终费朝廷处分当事者似不妨便宜一扎以折其谋仍即诏该国毋得徒恃  天朝督令集兵浚湟整甲峙饷为自固计
　　○丙戌辅臣叶向高言臣顷以病苦乞休三奉  温纶自惟夙疾缠绵万无再出之理然而阁门昼闭且将三旬栗拟私家甚非事体复以是早扶病入阁所有至紧至急惟推补阁臣完此一大事而已不报
　　○是日  上以工部侍郎王汝训＜锍-釒＞命辅臣票拟盖覆太监陈永寿请给发钱粮＜锍-釒＞也  上曰宫内多繁比不的别衙门着全与他辅臣以为该监所请找给之钱粮经今已五六年办纳铺户已无一人矣乾没充橐所不敢知而补给委在可已于是久之不复给
　　○上既命发户部漕折银十万两其时兵部原有增兵下年节汰冗冒之说户部因言去年吴楚江浙改折漕银数虽盈百实则虚悬所应还太仆十万乞准暂于别项发边银内先凑五万兑发至辽左议增兵饷原非臣部之钱粮应敕兵部逐年汰减务有实数期以年月开除复旧毋令岁久姑息借无可借偿无可偿坐穷困重为他日之忧得旨辽左紧急这漕折银尔部即处置给发其逐年汰减练兵省饷等事着兵部详议来说
　　○予衡府奉国将军常□□察等周府镇国将军夫人谷氏等钟陵王府仪宾文华等益府仪宾叶景焜等各诰命
　　○南京工部右侍郎徐大任考满复职
　　○予驸马杨春元父杨继祭一坛给地造坟
　　○予原任祭酒刘曰宁母罗氏祭一坛
　　○丁亥兵科都给事中宋一韩言辽左战款机宜大略言辽中恃款忘战久矣战则祸小而速款则祸迟而大杜松事非而心是也马拯事是而心非也独是插汉虽崛疆河西然亦不过贪汉财物终无大志惟奴酋难制甚于宰赛窃以诸虏之合兵力相轧其交易离王台终身忠顺其孙复无怨于我而归计建酋屈于力也苟借为内应遂因而乖乱之则凡儿虎答可购也北关果不能自保合听之西归宰赛使两酋相攻以成相持之势则金台矢可用也奴酋之交既携西虏因乘其后而两收之则虎墩兔憨可说也义州迤北咸镜一路适直建州巢穴若造舰置守暗为应援以成犄角之助则朝鲜可檄也凡此皆制御奴酋之权奇也乃若庆云之败河流之败大胜之败此皆关系战款诸虏所视为趋避惟蚤发勘地之＜锍-釒＞及当事早结失事之案而已不报
　　○铸给湖广督木道关防
　　○淮上获私盐七艘称为江西参政胡瓒所贩御史彭端吾劾奏之  上命夺瓒三级已而直隶巡按刘兰言九江江防同知陈师孔南湖嘴守备李余庆驾送瓒哨船二只盘获在彼仍命罚师孔二月俸余庆以守备降调
　　○戊子予故吏部左侍郎杨时乔赠吏部尚书故礼部左侍郎杨道宾赠礼部尚书
　　○以纂脩事竣诰敕房中书单礼等各予升一级　　○湖广巡抚张问达劾布政邹学柱贪婪状着革职
　　○己丑以原任永腾副总兵陈寅为永腾参将浙江参将赵文宪为南山参将五军七营参将张士显为柴沟参将宣大总督游击陈效为井坪参将延绥游击姜霆为清平参将浙江巡抚都司沈有容为天津游击
　　○庚寅升曹于汴为吏科都给事中翁宪祥为户科左给事中周曰庠为刑科右给事中
　　○先是去岁徊贼数百掠河津稷山等四县者十日□潼关入山西掠芮城等县又红山岭之变聚至八百余流劫鄜泾灵台诸处巡抚顾其志用兵而后解散其时河西道卢傅元庆阳府同知潘应相以屡执招安故坐致纵横狭西巡按杨一桂追劾之  上命调傅元降应相一级
　　○辛卯复湖广黄梅县举人瞿九思先是黄梅知县张维翰激变小民藉九思求解九思不可维翰反谓九思悬旗聚众当事取江陵时相指坐黜久之得白绝情仕进隐居著述礼部以巡抚张问达荐举隐逸请先与昭雪许之
　　○四川巡按钱桓言蜀中七事一用正途以重提举一减课额以苏穷灶一裁冗员一议土鞑一改折蜀中方物一遵桐绥仁等县各置儒学一川省每年解赴狭西边饷银依旧解部交纳
　　○直隶漕储道副使梅守相云南屯田道副使赵楷并以按臣论劾闲住致仕
　　○以直隶巡按吴亮劾奏南兵游击江万仞井坪参将高应节各贪无状俱着革任提问
　　○壬辰  孝安皇后忌辰遣官祭  昭陵　　○辅臣恭请  东宫讲读不报
　　○命长卢挨单盐税银两自金岁秋冬以后罢之从鹾臣请也津湾二税监亦以为言
　　○宛平知县刘曰淑上言宛民获卫神京富户不可以商累商人不可以税困今京师之下一遇佥商遂罄资本煤灰炭草诸税取之不遗毫发诚使佥商厚估先发则富者何为揭赀而徒芦沟税务力行蠲罢则宛民何为而重困初曰淑始至宛平即以税议条上当道芦沟桥御史王孟震言曰淑庇属横征越申饰罪曰淑自＜锍-釒＞解官去已而吏科都给事中曹子汴等各请治其擅去之罪不报
　　○癸巳辅臣李廷机言臣自劾之＜锍-釒＞五十又一查宣德间阁臣张瑛出为南京礼部尚书隆庆间阁臣陈以勤未去阁中揭帖奉旨准不列名此皆  先朝已事臣所求望又会典官员患病三个月以上俸粮截日住支今敢再申前请容臣辞俸若不候放径去则前＜锍-釒＞明言其不敢若移居郭外上无益于动天下无益于止谤惟  皇上许放一声耳不报
　　○以脩撰张以诚编脩孙承宗吴宗达骆从宇简讨彭凌霄直起居馆
　　○除原拟南科给事中马从龙为工科给事中以丁忧服阕故
　　○太常寺少卿升应天巡抚项应祥以病乞休许之
　　○升浙江副使邹希贤为本省右参政
　　○甲午  皇太子第三子生
　　○中元节祭  长陵等陵遣隆平侯张炳等各行礼　　○升右中允汤宾尹为左谕德管国子监司业
　　○乙未兵部申饬各边烧荒并宣大山西三镇照往年樵采例旨是之
　　○丙申赐辅臣李廷机叶向高鲜笋枇杷果是日  皇太子第三子三朝告  奉先殿仍赐辅臣脯醢果酒
　　○初增辽士解额五名先是枢臣李化龙议开科以实辽左辽东抚按言辽地幅员二千里应试者四百而获隽只一二人辽士扼腕已非一日今辽方多事时难骤举但得稍增额数以惜边才无开科之费而有实辽左之利礼部以为加额便第加额之意原以系属土著有如比一得志聚族以徙恐未得实辽之利先受空辽之害自非厉冒籍之禁峻去乡之罚不可得旨这试额准增五名以待辽士昭朝廷轸念重镇鼓舞作兴至意以后中过科目不许图便迁移以致地方空虚违者不论己未仕进尽行革黜问罪
　　○荫原任左副都御史郭惟贤男郭梦詹入监读书
　　○丁酉  成祖文皇帝忌辰遣官祭  长陵
　　○戊戌辅臣李廷机叶向高复以  东宫讲学为请谓顷者  皇孙诞育又当  万寿千秋之期乞令  皇太子出御讲帷一修旷典不报
　　○以右都督林桐充总兵官镇守保定
　　○己亥予益王常迁等滋阳徐沟郡主稷山等王宜人申氏等各诰命
　　○以四川巡按劾革松藩副总兵黄钟任　　○庚子旌故四川按察司副使王纶纶真定藁城人正德丁丑进士除刑部主事谏南巡杖几死额其门曰显忠孝子井陉生员张民望浙川民刘待徵蒙化民范润等三人节妇南宫民李本孝妻彭氏等三十三人烈妇金山卫生员张士震妻陈氏等七人烈女南宫民杨之玉未婚妻张氏等定襄民曹廷辅女小春儿为贼所逼骂贼被害共四人
