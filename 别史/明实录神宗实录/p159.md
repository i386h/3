<!-- { "loadSidebar": true } -->
　　○壬辰  上致斋文华殿
　　○癸巳  上斋居亲洒宸翰赐三辅臣张居正曰总百官张四维曰德惟一申时行曰同心匡辟
　　○诏停差漕运理刑主事其理刑事务听总督官委所属从御史王国祚议也
　　明神宗显皇帝实录卷之一百一十
大明神宗显皇帝实录卷之一百一十一
　　万历九年四月甲午朔  上亲享  太庙
　　○升巡抚南赣右副都御史王廷瞻为南京大理寺卿
　　○升昌平道兵备佥事岳汴为山东右参议永平道兵备副使雷以仁为山东右参政仍各兼原职录修边工也
　　○丁酉升南京鸿胪寺卿张焕为巡抚南赣右副都御史
　　○巡抚山西辛应乾等奏称去岁角□羊州夏县等七处旱涝相仍蒲州临晋等处秋禾将成复遭霜陨小民艰食乞将各处预备社仓动支仓谷六万四千七百三石零库贮无碍银一千五百三十两零及应动抚按纸赎银一千二百一十五两分赈被灾州县使军民共沾实惠  上从之
　　○海西奴儿干等卫都督佥事等官汪撒等男孙阿儿吉纳等各讨袭替改卫换敕部覆如议
　　○兵部覆山西抚院辛应乾黄应坤各题称该省临汾同戈等驿递马骡夫役各照冲僻等则分数裁减其马骡头役令各州县召募殷实居民领银赴驿应差不许棍徒强揽横索奉旨召募一节令各该抚按官议处具奏如于地方不宜任从其便
　　○己亥巡抚广西郭应聘题称该省边方驿递额设太多北流海棠桥二递运所并马安广运罗思绣江富阳五驿地方偏僻绝无公使经行官吏俱应裁革部覆从之
　　○命分守宣府东路永宁等处右参将李真充副总兵协守山西地方驻劄老营堡○诏河南各卫所拖欠三镇班银自六年以前俱蠲免仍定宣大上班半年银一两二钱榆林上班一年一两四钱从巡抚褚鈇请也
　　○庚子  上御文华殿讲读是日赐三辅臣及讲官何雒文等彩扇有差
　　○兵部尚书方逢时累＜锍-釒＞乞休允之
　　○录万历八年铁岭获功阵亡被伤官军赵合等一百一十三名各升赏如例
　　○命神机营佐击林鹏充右参将分守宣府东路永宁等处地方  辛丑升南京尚宝司卿周弘祖为南京鸿胪寺卿
　　○升四川副使范燧为河南右参政云南佥事胡僖为本省右参议
　　○癸卯升南京户科给事中王蔚为南京尚宝司卿福建邵武府知府岳钟英为四川副使
　　○漕运尚书凌云翼以剥船不堪论劾原任监督参政胡定管厂员外陈瑛督理不严同知宋纯仁承委怠玩均应罚治  上曰近来法令止行于杂流卑职姑息于科甲要官岂是公平正大之体胡定陈瑛虽已升任还与宋纯仁各罚俸半年以后凡有查参论叙都照这例行
　　○乙巳  上谕礼部入夏雨泽愆期遣官祭告  郊坛自十四日始百官素服致斋三日同  圣母共发御前银一千两于朝天显灵宫修建祈禳自十四日起至二十日止俱停刑禁屠
　　○升云京云南道御史杨际熙为云南佥事
　　○户部郎中梁承学奏称查勘过凤淮徐三府所属共恳田一万一千八百六十余顷招复三千九百一十六户男妇一万六千五百一十九名买牛建仓等项用银四万七千九百四十两有奇但原报开田十分今计上二分招复人户十分今查止四分府州县治农等官均应参究部覆分别上请  上以各官捏报招垦虚数罔上要功降周守愚二级余依拟行
　　○虏克石炭以儿邓小歹青等聚众从长安堡深入辽阳副总兵曹簠领兵驰追至堡东陷虏伏中杀伤千总陈鹏把总曹汝楫阵亡官军三百一十七员名射死马四百六十四匹掳去男妇二百九十八口牲畜粮米数百御史于应昌上闻因劾簠寡谋丧师都司张奇功策应观望备御崔吉等设备不严乞分别重处抚镇官素有功相应免究  上命革曹簠张奇功任并崔吉等下巡按御史提问周咏等免究
　　○先是盗劫丹阳县乡官贺邦泰家科臣王致祥＜锍-釒＞其事兵部言地方官不行奏报缉捕乃蒙蔽延迟如科臣所言该道府县罪固不可逃而抚按并应量加罚治  上谓镇江失盗是去年秋间事其夥盗已于别处捕获抚按官如何说是十月间事上下蒙蔽法度不行职守何在罚孙光祐田乐俸三月李熙半年钟庚阳等俱住俸缉捕仍命有怠玩偾事者两京科道官劾奏
　　○丙午  孝懿庄皇后忌辰  奉先殿行祭礼遣庆都伯杜继宗祭  昭陵
　　○丁未命总督蓟辽兵部尚书梁梦龙回部管事
　　○诏旌表汝阳王府已故镇国中尉睦梃恭人路氏子勤飈从河南抚按＜锍-釒＞其母子节孝也
　　○礼部题覆衡府宁阳王载垿具奏冒嫡夺爵查得载垿系衡庄王庶五子与兄庶二子载圭同一妾母王氏所生缘载圭以庶长子进封亲王故王氏以夫人追封继妃载圭薨无子则庶三子载封以长袭兄爵似于伦序相应载垿惑于母氏封妃之故乃隐匿其父嫡妃于氏欲冒嫡挤兄觊觎王爵此必听信奸人拨置故敢妄陈乞再行查勘以服其心得旨该藩袭爵伦序据牒册题例已开载明悉不必行查载封仍准册封载垿匿情妄奏且不究辅导官并同谋拨置之人着巡按御史提问其亲王妾应否封为继妃还查明改正行
　　○发太仆寺马价银六千两于蓟镇充造新兵营房
　　○戊申调江西左参政萧遍为山东左参政
　　○己酉裁革江西狭西延绥郧阳等处司府州县佐贰杂职等官共三十一员
　　○户部题各省直抚按等衙门每年应角□羊赃罚银两赴部济边遵行已久但各官升迁事故接代不常以致未角□羊银两互相推诿乞通行抚按等官以后务将实在地方日月扣算每年照数依期完角□羊弗得仍前新旧相诿  上曰赃罚银两未经奏留支销即系私用该部便行与各抚按官互相稽查曾否奏留作何支用作速具奏原无额数者还与酌量定额
　　○诏寿阳长公主五日一朝若遇节令不拘日期○山西蔚州地震有声如雷房屋震裂同时大同镇堡各州县俱地震有声
　　○庚戌
　　上御皇极殿传制遣西宁侯宋世恩等为正使持节翰林院修撰沈懋学等为副使捧册封秦世子谊澏为秦王进封代府太平王鼐铉为代王衡府武定王载封为衡王王氏为衡王妃益府世曾孙常＜氵迁＞为益世子夫人王氏为益世子妃辅国将军常溱为黎丘王常浆为浦阳王常汭为淳河王常汛为华山王常涞为筠溪王常湑为罗川王舒城府嫡长子翊银为舒城王吉府庶长子常淳为吉世子岷府善化王嫡长子干土□臿为善化王余氏为善化王妃崇府庶二子常□氵水聿□为南阳王周府博平王嫡长子勤火□矣为博平王夫人刘氏为博平王妃仪封王嫡长子肃□氵必皿□为仪封王鲁府庶六子寿鏳为富平王庶七子寿鋐为常德王庆府庶长子伸域为绥德王庶二子伸宣□隹为镇原王楚府庶二子华璧为宣化王襄府庶长子厚熧为镇宁王西域兵马副指挥洪一慎女洪氏为德府安陵王妃平凉府民王立新女王氏为韩府长吉王妃
　　○辛亥  上御文华殿讲读有顷辅臣张居正等入至后殿讲训录毕以南科给事中傅作舟＜锍-釒＞进览居正因奏云今江北淮凤及江南苏松等府连被灾伤民多乏食徐宿之间至以树皮充饥或相聚为盗大有可忧  上曰淮凤频年告灾何也居正对云此地从来多荒少熟即如训录中所载元末之乱亦起于此今当大破常格赈济以安之臣等拟令户部议处动支各州县库银仓谷不足则南京见贮银米尽有赢余可以协济民惟邦本愿特加  圣心  上曰依先生议处居正言  皇上天性至仁爱民如子臣等每奏灾伤即恻然悯念凡请蠲请赈未尝不慨然赐允而臣等亦仰体  圣衷无日不以忧民为心安民为事四方奏乞蠲贷拟旨允行者无月无之而在外诸司往往营私背公剥民罔上非惟不体  皇上子惠穷困之德意且不知臣等仰赞  皇上之愚忠殊可恨也且人臣居官食禄皆有餋民之责故虞舜咨十有二牧牧者餋也今有司坐视民瘼痛痒不相关如作舟＜锍-釒＞云报灾则曰不敢报又云请赈则曰不敢请此亦何不敢之有不过推调支吾归过  君上何尝有忧民之心即如积谷一事屡奉旨申饬竟成虚文彼皆有自理赃赎未尝佐公家之急则将焉往臣等不胜愤懑窃以为此辈若遇  圣祖不知当以何法  上怒形于色曰有司为民害者当着实重处居正对云今后有犯者当如  圣谕居正复奏云近年以来正赋不亏府库充实皆以考成法行徵角□羊如期之故今大江南北荒歉如此河南又有风灾畿辅之地雨泽愆期二麦将稿将来议蠲议赈势不容已赋税所入岂能如往年惟  皇上量入为出加意撙节如宫中一切用度及服御之类可减者减之赏赉可裁者裁之至如施舍一节尤当禁止与其惠缁黄之流以求福利孰若宽恤百姓全活亿兆之命其功德尤为大乎  上曰然今宫中用度皆从节省赏赐亦照常例无所增加居正云  皇上所谓常例亦近年相沿如今年暂行明年即据为例非  祖宗旧例也臣不敢远引如嘉靖中  世宗皇帝用度最为浩繁然内库银两尚有积余隆庆初年东裕库尚积百余万今每岁金花银一百二十万按季预进随取随足常称缺乏有限之财安能当无穷之费乎臣等职在辅导为国家长久之虑不敢不尽言惟  皇上留神省察  上曰先生每忠爱朕知道了居正等叩头退
　　○命右都御史管兵部左侍郎事吴兑以原官总督蓟辽保定军务兼理粮饷
　　○壬子诏送琉球国官生郑周蔡常郑迪于南京国子监肄业
　　○癸丑  上御文华殿讲读有顷御后殿辅臣张居正等进讲训录是日吏部会推兵部左侍郎＜锍-釒＞上列工部右侍郎高文荐巡抚宣府右副都御史张佳胤二人名以请居正因奏总督狭西三边员缺日久  上曰是郜光先居正曰光先近守制边务重大急须人代文荐堪任此职  上曰随材器使正好居正曰若待部推未免更淹时日不如即于此＜锍-釒＞批出令其上紧往代嘉靖中  世宗用人间于旨内径批不由部推  上曰朕见  皇祖时票帖如此类者甚多先生每拟票来居正等出  上随令文书官趣票入即日得旨文荐改兵部左侍郎兼右佥都御史总督狭西三边军务而以兵部右侍郎王一鹗转左佳胤升右侍郎
　　○铸整饬兵巡下川南道管理清军驿传屯田盐茶水利关防二颗从四川巡抚张士佩请也
　　○乌思藏朵甘思宣慰等司国师喃哈孟喇麻温等进贡方物宴赉如例
　　○甲寅应天抚按孙光祐等题称应天苏松等十一府州县条编均徭里甲驿传每岁原编银八十七万八千六百三十余两今递减公费等银七万八千五百余两又改入平米银一万一千七百四十余两实编银七十七万八千三百八十余两乞刊册颁布以便遵守部覆如拟
　　○礼部奏题昨奉  明旨亲王之妾应否封为继妃臣等看得亲王庶子受封其母止封为夫人此旧例也其后始议亲王袭封而嫡母不存其生母应封夫人者准封次妃又其后缘蜀王宣圻之请其生母应封次妃者加封为继妃夫继者绝而复续之谓也今制正妃故而遵例继选者乃谓之继妃以所生母而称之曰继岂所谓名正言顺乎此衡府宁阳王之拟嫡挤兄争端所由起也今后亲王生母止照正德年间例许进封次妃不得仍前滥请继妃封号乞永为定制  上是其议
