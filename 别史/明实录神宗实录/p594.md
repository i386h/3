<!-- { "loadSidebar": true } -->
　　○工科右给事中王元翰疏言臣待罪工垣巡视节惧库盔甲王恭二厂业已年余每思国空虗又急可缓之工而饶无名之费每一兴作库藏发百万朝只得十余万之用库藏发十万朝廷只得万余之用所以然者题请出自内廷取数不由工部使朝廷以浩费而穷事功不当古人之半百姓以剥肤而困膏血不佐公家之需虽有管仲刘晏不能理今之天下矣臣敢以身经目击库藏事宜条为数款冀  圣明览焉一议题复凡遇兴作修缉内监题三分该部看覆只宜二分留一分为节省美意即二分中冒破已不赀矣臣经收桥梁与  感思殿钱粮二次合计十余万金不唯掩少为多将恶抵美即一木一缕具足具精才过眼即为乌有矣可见足数欠数总归无用派三办一已足为会收者解嘲使朝廷受节省之益矣一议对同凡会收钱粮讫则本工移文列款于巡视衙门取相对而出也夫对同既出于会收之后则会收不久自当速出对同使铺□得实关领如臣三十四年三月内会徐范二主事修杨璋桥梁其实木料不过万金而众口啧啧谓费用之多必踰四万臣已讶其过当直延至八月秒始接对同阅其数则五万三千三百余两矣比旧闻又增一万三千夫以万金工本而铺塾与别费多至四万余金不大可骇乎臣虽裁其八千而五千余两竟不可诘此皆为对同出迟之故今使会收一月即出对同亦可以杜胥吏之那移苏罢□之痛苦矣其余议佥派不许奸□讎报人户议覆实不许工役无籍收支议角□羊部不许行□赴领存留议止烦扰禁冒滥核夫匠及木□兑支必由科道查核皆清楚可行者
　　○兵部题总督宣大郑汝璧等各称北虏顺义王扯力克等恭进万历三十四年表文鞍马弓天乞将各酋部下效劳夷人他你阿不害等三十名俱量授百户摆腰台吉准升龙虎将军分给敕书摆腰台吉一道他你阿不害等十五员共一道哑不户恰把等四人共一道柴著倘不浪一道七庆倘一道大哑独智收儿七员共一道合大耳留霍伦石共一道各赴边适中祗领摆腰台吉原领敕书缴部会官烧毁从之
　　○兀者前卫都督佥事歹统孙伏哈换给敕书古城卫都督佥事小厮哈补给敕书各一道
　　○工科右给事中王元翰论枚卜会推事言九卿会推各书所举临时一楫漠不相闻监视科道随班画诺不知谁为谁举则安用会推为也且如南都缺吏部司官推至五六人江北无一焉世谓吏部不渡江广西缺巡抚推者八人皆藩省左辖京堂无一焉世谓香绢送远人夫一司官缺得一正陪足矣何必人人阑入以滋奔兢一巡抚缺得二三才望足矣何必尽数兼收以殉情面此皆会推之流弊也臣记万历十九年九月吏部尚书陆光祖尝论兰溪新建不宜以内降入阁办事有  祖制决不可废内降决不可开语随奉  明旨云原不为例以后还著会推未几而兰溪新建相继俱败盖内降既不可行势不得不详慎于会推之始也间引包孝肃王安石以风剌廷机盖犹牵于时论云
　　○云南举人杨提等请辟牂牁故道改云南驿递由广西府入广南府由广南府径抵粤西田州由田州入富川至三江口可以水道下留都可以陆道达湖广常德不唯宽夷足容九轨且较之走贵州者捷近三千里因言新道一开其便有五士夫□买舍险入平舍远就近愿仕其国愿出其途便一金石之贡一切赍奏不必西涉长江东防险巇便二贵州素乏钱粮赖滇楚蜀三省协济每至觐期驿递疲苦至移文云南愿开新路此路开则贵州物力可以息肩便三黔中苗贼充斥皆垂涎□贾□贾既由新途则贼自阻绝诸苗窟穴不剿自无盗息地方无复追捕赔偿之苦使四云南远出贵州所以唐末五代不通中国为此一路迂回万山耳天下万一猝有缓急窥伺之徒以丸泥塞贵筑之扼不待玉斧一画自断为异域矣如新道开则东北者由贵州西南者由粤西并行不悖可使藩篱永设而黔滇俱存也便五朝廷心存其议事下该部自是多谈粤道者然滇道之出普安则实以黔故物力不通则黔中荒绝而滇北之道自嵩明以达马湖武定以达建昌滇南之道自广西以下广南广南而抵田州繁剧相等各历夷徼度其中道不如贵筑而谈者终以岐向不决先是数日有番禺举人卢廷龙请逐香山澳夷还泊浪白戍蚝镜故地事亦难行不报
　　○丁酉通州西仓火
　　○命皇太子第二子名由＜木学＞
　　○总督宣大马鸣銮以巡抚候代请于原推新抚连标张问达曲迁乔中点用一人以便赴任报闻
　　○戊戌银歹二酋犯河西凉州副总兵柴国柱破之斩首虏百二十八级总兵达云副总兵官秉忠等又破虏于红崖斩首虏百三十九级
　　○廷试就教举人三百五十名
　　○命隆平侯张炳管府军前卫事魏国公徐弘基以南京中军佥书管南京后军都督府事
　　○巡抚河南右副都御史沈季文告病不允
　　○己亥广西巡抚兵部右侍郎杨芳以父时进故乞恤典部议以三品军功得及其父母量于本等发葬外加祭一坛从之
　　○原任朝鲜经略宋应昌男宋守一以父功未白改荫未定会朝鲜遣使入京上疏乞问陪臣以定前功不报应昌之定朝鲜也朝鲜人世祀之以不撤兵故罢归又以请贡故夺职于是十三载矣荫子不得锦衣去岁卒犹靳恤典故守一讼之
　　○庚子礼部以妖犯谳成请宣捷祭告择吉行事  上命祭告  南郊遣公张维贤  北郊遣公朱应槐  太庙遣驸马侯拱宸各代行礼方妖民始祸兵部尚书孙矿以留都昇平日久掣肘事多民不知兵众思乘隙宜用重典治之  上意亦以为然也而南中议者不齐自正月己卯命覆功状往复者屡矣南刑部直以妖言律谳刘天绪等拟斩罪上  上以妖党谋犯留都逆犯已著难拘妖言之律且人心未定法纪当严著法司再查往例拟议来说刑部侍郎沈应文乃以先年赵一平事上赵一平亦以莲教造谋发觉擒死各锉尸枭示朱子高等斩首余党重枷发遣有差乃定以刘天绪张名二名锉尸枭示龙凤王宗汪昇王起郭礼五人立时斩决崔文周鹤等十一人各著锦衣卫重枷发遣则犹比造妖言律也而部请直以宣捷为文是时南中讹言相煽追捕未已
　　明旨虽有胁从罔治之文而枢臣有去草除根之意先是正月谳方未定而妖榜再出杨珊杨子定首称曹大远朱铣复图发难孙尚书矿刘职方宇执之颇厉逻卒四出于居民不无惊扰曾尚书同亨时为吏部闻之叹曰孙公之祸始于此矣然自有妖党以来动相部署枝蔓遍于州郡后十余年法纪陵夷邪谋遂炽白莲所在动烦王师人始有服孙矿之识者要其消弭存于治法未可以刑威胜也
　　○遣光禄寺丞李憭往河南山东催督光禄寺钱粮
　　○礼部左侍郎李廷机乞休不允
　　○升蓟镇管粮郎中李之芬为山东参议管蓟州兵备
　　○宿州卫指挥佥事沈大成以科敛军粮降二级发新安卫中所立功
　　○壬寅掌翰林院礼部右侍郎杨道宾请假不允
　　○癸卯大学士赓请亟简阁臣需命未下
　　○兵部题称禁兵久弛牌面器仗遗失参差查会典叉刀围子手额军二千名应牌一千面今食粮军只一千九百九十二名而铜牌少四名牌面随军亦其恒也至红盔之设与义围事体相同查原额金牌七百五十三面内损失一十三面时日不一尚宝司已节次参治矣至递年额领甲止七百二十五副盔止七百二十三顶金瓜四十把刀六百五十九把共止六百九十九件夫盔甲瓜刀宜与牌数相副而甲少于牌盔少于甲瓜刀又少于盔牒籍不存明徵无据谨行兵仗局造给以合令甲之旧并所少金铜牌令尚宝司补铸从之
　　○刑部右侍郎沈应文请用尚书左侍郎于原推中点用报闻
　　○以前南京文选郎中闵廷甲补南京验封郎中
　　○甲辰协理詹事府事黄汝良请告不允
　　○总督宣大郑汝璧以马鸣銮候代未得乞速用抚臣与鸣銮交代报闻
　　○乙巳  孝懿庄皇后忌辰遣官往  昭陵行礼
　　○丙午驸马都尉许从诚母王氏乞祭典如例合葬与祭一坛
　　○故巡抚湖广副都御史孙坤孙男如兰乞祖母刘氏祭葬不得例仅与祔葬先是总督蓟辽万世德子邦孚亦为母杨氏乞祭葬援张国彦妻蔚氏李化龙妻王氏例礼部以二氏已赠夫人杨氏未赠夫人亦不得给工价祭葬
　　○丁未廷试岁贡生员前试举人就教者浃旬矣命犹未下
　　○蔺州夷目阎宗传等攻掠永宁普市摩尼等处自奢效忠死陇续二妇治民相攻世续匿印以私阿利朝廷必得印以授崇明无臣遣帅下蔺州问匿印事世续傲不承也都司张神武遂执世续世续言印在镇雄陇澄处陇澄者水西安尧臣也陇氏垂绝尧臣入赘遂冒陇姓方平播州叙大水田功状时皆称陇澄不知其为尧臣也尧臣既外怙播功内伏水西有据镇雄制永宁心而蜀抚按以尧臣非陇氏种无授镇雄意尧臣以是怀两端阴助世续意世续得授阿利则已据镇雄益坚又朝廷方厌兵宗传阿利等驿骚已可卧取陇氏也而阎宗传等每焚掠必称镇雄兵以怖诸部川南道梅国楼所获俘蛮丑者言镇雄遣将鲁大功督兵五营屯大坝小西兵已渡马铃堡约攻永宁而普市遂溃宗传等以空城弃去奢崇明又言尧臣所差目把彭月政鲁仲贤周宗岐阿德等六大营助逆不退声言将抵溆南攻永宁泸州于是总兵侯国弼游击周敦吉都司张神武等皆归恶于尧臣巡抚乔璧星巡按孔贞一先后暴尧臣所党逆状请敕尧臣撤兵还巢并献诸漏恶而张神武周敦吉等亦多所斩获前后所得唤者朗者皆镇雄夷目以责尧臣无辞也而黔中抚按以西南多事兵饷不支无意取镇雄尧臣因是以普市摩尼诸焚掠皆归之蜀将而谈者亦以贪功启衅为蜀将罪
　　○总督狭西三边回部协理京营李汶以甘镇叙功太重辞谢不允
　　○兵部尚书萧大亨辞甘镇叙功勋荫不允
　　○茂州革任参将金秉钺及把守指挥王继祖等十八员俱以抚番失宜科敛有据行巡按御史提问
　　○戊申命狭西抚按速处韩藩禄米以济贫宗韩府在平凉迫近边塞王禄三千石其自镇国而下至中尉女庶踰二千五百人每季需银二万三千余两该省以军兴繁费宗禄不支西凤平庆四府自万历二十八年至三十四年所欠二十八季约欠银六十余万矣韩王朗锜奏称贫宗在在枵腹请自二十八年以前奉诏蠲免者曲为议处于布政司所贮及西安等府太苑二寺所剩盐钞桩棚等项动支其二十八年以后乞照二十六年以前参罚事例将禄粮见徵一年带徵三年责成稽查户部覆下狭西所在查明上紧催徵从之
　　○总督仓场户部右侍郎游应乾乞休不允　　○河道总督曹时聘疏言夏镇分司原管闸河上自珠梅下抵黄家运渠地方不过百里自梁境以下俱属中河故责任差轻自万历十六年黄河盛涨倒灌镇口遂议将梁境镇口并丁家集缕堤尽屡夏镇责任已倍矣然此不过百五十里之河耳今泇河既开自李家巷至刘昌庄则系沛县自刘昌下抵黄林则入滕峄之境延长一百六十余里悉系漕艘使官仍主事则品秩未崇敕谕未颁则事权不重宜将夏镇主事改为郎中颁给敕书照中河事例庶事权重而臂指相联漕渠永赖矣章下所司
