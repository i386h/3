<!-- { "loadSidebar": true } -->
　　○河南道监察御史张简条议一明节制以安地方请敕寍山卫等屯营俱听河南抚按并守巡河北道节制考察其屯军舍余人等与居民一体编为保甲各相统制一增守备以便责成请于南阳地方添设守备一员驻劄唐县管理南阳卫所军马巡缉矿盗其嵩县守备止管河南府及汝州地方职守既专责成甚便而矿寇可弭矣从之
　　○罢恭顺侯吴继爵南京外守备以科道劾其行简不修大坏官常也
　　○己丑新升左佥都御史刘思问以京堂官到任前当面见谢恩时遇免朝  上命即到任管事候御朝日但补面恩不必面见着为令
　　○差云南道御史马呈图往贵州四川道御史李时成往庐凤等府狭西道御史董光裕往应天等府巡按
　　○阅边届期遣刑科左给事中戴光启往延寍甘固工科右给事中王致祥往蓟辽保定刑科给事中姚学闵往宣大山西给关防三颗诏令悉心稽画安静行事其地方官有科歛及侈费的便参来挐问○辛卯命辅臣居正勉纳贡夷人乌思藏僧人锁南坚错等馈物僧锁南坚错即虏酋顺义王俺答所称活佛者也去年虏酋以迎见活佛为名意图西抢因教以作善戒杀阻其西掠劝之回巢又因而连合西僧向风请贡且以番书一纸并压书礼物遗居正居正上言臣系辅弼近臣参预密勿义不与外夷私通不敢私受  上以居正辅理勋猷宣播遐迩戎狄宾服宜勉纳所馈以慰远人向风慕义之诚
　　○蠲畿属邑马房子粒之逋负者以巡抚陈道基巡按于鲸题请灾伤故免
　　○升四川左参政孙坤为狭西按察使山西佥事韩应元为狭西左参政兼管屯田升户部福建司署郎中事主事罗良桢为云南佥事
　　○壬辰春分祭  大明于  朝日坛遣公张溶行礼○癸巳赐海西淝河等卫进贡女直夷人台失等宴如例
　　○赐贡夷乌思藏自称阐化王长男札释藏卜次男札释坚参藏僧锁南坚参星吉藏卜等封授赏赍有差并给代乞顺义王俺答之赏札释藏卜称系阐化王长男然不知其父何名袭封何年又所称与前王通贡年月互异宜候查核但以其慕义来王化虏有功姑先赏赉以慰夷情耳
　　○虏王索开茶市于洮州以马五百匹易茶狭西巡按罗应鹤请谕止之章下兵部
　　○甲午  恭仁康定景皇帝忌辰遣惠安伯张元善行礼
　　○差广东道御史王藻接管营务
　　○乙未命翰林院侍读罗万化充会典纂修官　○广西巡抚吴文华题上年六月内招抚过昭平等处民贼蛮贼二百三十七村计男妇二万二千六百余名口俱经编甲当差其负固不悛者擒斩首从贼级三百四十一名颗俘获贼属一百五十二名于是兵备副使陈应春参同都司韩文启平乐知府罗黄裳同知林焜章升赏有差总制凌云翼吴文华各赏银三十两纻丝二表里
　　○虏犯前屯等处将官王大璋章应选等以备御疏虞问革分别吴进忠郑世臣等十三员情罪依律问拟仍恤阵亡被伤等员役
　　○巡按山东御史安九域上言封疆之事战守为先若夫互市乃一时覊糜之计今土蛮频侵其来讲讨者非有向化诚心不过明行要挟若不察其情而轻听之贻累基祸后将噬脐惟当严饬文武诸臣申严戒备固守边徼若粮饷不足督抚二臣尤宜悉心区处使马腾士饱至蓟辽二臣相为辅车宜协力救援至于庆云堡西市原福余属夷载在国朝定制今朵颜泰寍之添入势所必至其勾引黄台吉等事或有之尤在抚镇加意抚处以安辑夷心其有擅带弓矢入者明行晓禁如有不从即不许市而设兵按伏尤宜慎重毋得轻忽自起衅端使狡虏得藉为辞乞命下移文各镇料度虏情参酌时势有万全谋略可禆安壤者另奏请定夺报可
　　○推狭西佥事咸怀良调补山西佥事
　　○丙申祭  历代帝王遣公张溶行礼侯顾寰伯杨炳尚书方逢时潘晟分献
　　○差云南道御史黄应坤往山西河南道御史李栻往顺天等府各巡按
　　○少傅兼太子太傅吏部尚书建极殿大学士吕调阳以衰病乞休许之仍赐驰驿差官护送
　　○丁酉朵颜等三卫夷人都指挥头目伯彦打来等赴京庆贺  万寿圣节并长至颁赏如例仍敕今后各贡夷庆贺事完即给赏发遣毋令稽留其物不许奸徒侵卖致失朝廷绥怀远人之意
　　○升广西思恩军民府知府侯国治为广西副使整饬苍梧兵备
　　○鞑贼窥犯曹家堡等处诸臣克敌上功赐总督梁梦龙巡抚张梦鲤总兵官戚继光各银三十两纻丝二表里
　　○己亥以清明节遣侯伯等官诣各  陵寝行礼
　　○赠故太医院掌院事太仆寺卿徐伟复通政使给与祭奠仍升其子徐文元为御医以示优恤部覆医术起家虽跻三品原无恤典但以供奉  三朝保护功多请乞特予之
　　○以贵溪县盗贼强劫罚地方官有差仍饬兵备官以弭盗为职所属州县皆其统辖只论失事大小为罪轻重毋再以驻劄隔远曲为解免○边哨钱恩以勾引北虏要挟贡市罪论斩
　　○调南山参将张刚于上西路调上西路参将李真于南山以张刚素谙虏情李真习熟边计督抚吴兑荐故调
　　○命革宣府游兵营游击李廷相究赃问拟如律
　　○调原任浙江佥事王君赏补狭西佥事整饬巩昌兵备
　　○庚子定考课法一考满官员起送赴考间系病痊起复到部俱准给繇一各官考满文册到部本部查其升迁日月果在任满之后者不论已未保留但公文开称考核明白称职者一体准理若查系平常劣升者仍不准给繇其或升迁命下而历俸未满即少一日亦难概准及虽已满而升迁日久至半年以上者不得妄行援比以滋冒滥
　　○升刑部山西司郎中范伋为河南副使整饬汝南兵备○狭西巡按御使罗应鹤题请传谕虏王俺答究来洮州索市赏者罪恐克赖勾引部落假借故有是役
　　○升延绥大柏油堡守备指挥许汝维署都指挥佥事充延绥领军游击
　　○赐海西哈儿等卫进贡女直夷官你尤哈等宴如例
　　○两淮巡盐御史董光裕条陈事宜一优恤灶丁仿民间社仓规制将三分司罪赎银两籴稻贮场遇荒量赈且当青黄不接时稽贫量借秋成抵还至于盐仓仅覆数苇日久亏蚀苦于追补请凡拖欠盐课十年以上者尽数蠲免以苏灶困七年以上者令每引折银一钱五分贮库以给支商七年以下者严责用心护守以候开支一清理引目旧制两淮差官赍纸价赴南京户部关领引目号簿回司给□支盐临掣之时止将引目送验号簿逸失无考于是老引假引得而溷之议将号簿填写边商内商姓名候临掣比对若商人不缴号簿及查比不同者追没盐引一严立限程旧例仪真掣盐水商必候盐价腾踊然后赴卖致使小民食盐不便今议自仪真至石灰关石灰关至湖广江西各立水程限期速往发卖违限者计日罚治一禁革食盐食盐不禁弊源终不可塞议查收淮杨二府食盐禁革照旧分派行盐除迫近盐场州县听其以米易盐免派其余如杨州淮安府属等处原派一千引者止派五百原派五百引者止派三百仍依旧例令各州县佥选殷户赴仪淮二所分买掣迁运盐往本州县拆卖其或军民食用不敷将缉获私盐贱卖仍将铺户所领盐引盐尽即报违者参治报可
　　○升湖广副使宿度为四川左参参
　　○  以湖广右参议章甫端为辰沅兵备副使兼摄学政○命翰林院撰拟各藩贤王谥号册文
　　○壬寅敕亲王谕诸宗屏逐俳优河南宗室繁衍以汰侈相煽民间转相仿效优戏充斥闾巷巡按御史张简具题得旨
　　○以万全都司佥书署都指挥佥事王吉充宣府入卫游击
　　○癸卯编金复等卫土兵五千七百一十五名并永寍监恩军二百七十八名着为定制每年于十月初旬委官管领在城堡操防至次年二月终撤放归农用盔五千四百九十三顶甲四千五百八十四副于军器内照数查给
　　○命巡按御史查勘山海关南海口寺儿口等处达虏聚犯官兵据守退虏情繇
　　○革刘河游击魏春方回卫闲住以马自道补之仍把总荻港事务
　　○添造四川扇柄七百四川贡扇原有定额是年巡抚王廷赡奏造完御批添造岁以为常○甲辰赐楚世子华奎金宝一颗楚府自庄王至愍王金宝相传六世因世子英燿谋逆追还至是华奎复奏得请
　　○乙巳升提督四夷馆太常寺少卿王宗载为大理寺右少卿升湖右参议章端甫为湖广副使整饬靖州兵备以山东左参政余立补福建右参政
　　○复前任少师兼太子太师吏部尚书中极殿大学士高拱原官葬祭半给不差官拱河南郑新人才气英迈遇事能断当  穆宗藩邸授经特加眷注首相徐阶亦荐既跻政府不为折节时出语忤阶意而言路方拥戴阶又忌拱丰裁会有御史论阶者拱门生也意为拱嗾因交章论拱以病去已张居正起拱于家以阁衔掌吏部事锐然惟甄别吏迹储用边才为务前是虏酋俺答孙降于塞拱请归之遂入贡因求互市朝议纷纭拱奋身主其事与居正区画当而贡市成三边寍戢又广寇鸱张辽东数与虏角一时督抚剿除拱主持力为多至谳狱执笔出冤者百三十九人诸所条＜锍-釒＞持大体＜亻兄＞□氵口□□不避恩怨然性急寡容与同列每成嫌隙虽自清励而所引用多门生不无窥窃至摧抑故相阶拱不为无意然其定人狱成而拱谓已甚必欲轻出之则原非深于怨毒者居正次拱相拱多面折居正衔之拱欲除冯保犹与居正谋有旨逐拱一夕策蹇去万历六年卒于家祭葬止半给又二十余年嗣子上＜锍-釒＞得旨以疆场功赠太师谥文襄荫一子
　　○升太常寺少卿王宗载为大理寺左少卿
　　明神宗显皇帝实录卷之八十四
明神宗显皇帝实录卷之八十五
　　万历七年三月丙午朔
　　孝肃皇后忌辰祭  裕陵遣新建伯王承勋行礼
　　○辅臣张居正等题该文书房口宣  圣意  圣躬万安  两宫圣母例有进奉及内外人等合行赏赉目今内库缺乏欲传取光禄寺银十万两应用臣等看得该寺积贮银两本以供办天庖膳馐  圣躬康豫增福延龄因此进献  两宫颁行赏赉又事之不常有者臣等不敢抗违窃惟财赋有限费用无穷积贮空虚民膏罄竭不幸有四方水旱之灾疆场意外之变可为寒心此后望我  皇上凡百费用痛加樽节若再有取用臣等亦决不敢奉诏矣　○南京工部尚书陶承学等奏核五城地租节慎库历年费用所有羡余开报以闻
　　○丁未升吏部文选司郎中臧惟一为太常少卿提督四夷馆
　　○湖广衡州府狱反逃重辟三十余名抚按奏劾府捕司狱等官纵放疏虞命革任降罚有差
　　○谕洁净皇城门并＜锍-釒＞通沟渠道路岁为例
　　○升大同新平堡守备麻承勋署都指挥佥事万全都司军政佥书
　　○辽东海西淝河等卫女直夷人都指挥等官台失等二百八十八员备马二百八十八匹赴京朝贡给赏如例
　　○戊申升吏部验封司主事陈惟直为湖广左参政提督太岳分守下荆南道
　　○巡抚甘肃侯东莱子侯世恩僣用勘合轿伞旗吹等项被劾革荫先已具＜锍-釒＞引咎乞休  上以东莱远不知情罚俸供职○吏部题苏松等郡以寇盗出没专设兵备若升任者径去则地方缺官可虞冯叔吉虽已升迁宜暂留管事候代始行以后苏松徽寍二兵备如遇升迁俱如例
　　○升蓟镇统领振武营游击徐从义充参将分守通州兼管练兵事
