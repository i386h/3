<!-- { "loadSidebar": true } -->
　　○工部覆大学士张位奏建四辅城及御史樊玉衡给事中刘弘宝等城外建营练兵＜锍-釒＞命待倭寇平日次第举行
　　○壬辰吏部奉旨查奏铨属言访册非定自令甲不过密行咨访于吏科河南道二臣以报堂官故不自列其名非昔年列而后不列也况考察以各堂官考语为据又不卢凭访册乎今请京察年分访单送科者不列科臣名送道者不列道臣名不必刊刻访册报可
　　○调山东海防佥事杨镐管永平兵备选练主兵兼理屯田马政　　○朝鲜陪臣郑昆寿等以国王越在草莽实主辱臣死之秋乞免赐宴礼部请照例折给俾得遄归从之
　　○兵部言近报倭贼欲犯义州拒敌势不容缓宜行经略及督抚责令吴惟忠统领南兵火器手各三千限五日内往辽并发到兵马及本镇兵丁一万克日赴义州同朝鲜兵将协力堵剿蓟保两镇各选精兵五千宣大各选精兵八千马步相半择将统领文到五日即往辽东听经略调遣户部速办粮料并秋文四川巡抚速催刘綎兵马星夜前来各督抚挑选精壮无徒虚文塞责及谕国王固守义州以俟天兵恢复勿蹈甘弃  社稷之罪  上命如议行
　　○甲午大学士赵志皋等奉旨誊写日讲孟子直解二本进览
　　○升吏部左侍郎陈有年为南京都察院右都御史　　○赐故御史杨爵谥忠介先是礼部主事于孔兼奏爵忠节表表奉旨补谥随行狭西巡按御史确查至是覆奏爵棱棱大节耿耿孤忠立朝谠言百折不替居乡德望历世弥彰礼部覆与易名特可其奏
　　○以征剿云南丁改十寨逆贼斩级一千二百生擒一百四十俘获贼属一千九百招抚胁从六千六百宣捷祭告  郊  庙
　　○丙申命编修林承芳编纂六曹章奏
　　○礼部尚书李长春奏称乞休疏十四上屡荷慰留至责以不畏  明旨敢不祗从顾皇上为典礼留臣而礼孰大于皇长子之册立前奏明春册立出阁之旨为期匪远乞决意举行仍于礼成赐臣骸骨庶进退有据不报
　　○靖虏兵粮道苑马寺少卿王亮移家避虏致将官尹濂隐匿边情为狭西按臣刘芳誉论劾得旨王亮以新任苑马寺卿降一级用
　　○命南京中军都督府佥书沉思学提督狼山副总兵神枢营副将许从谦充南京左府佥书
　　○丁酉升吏部右侍郎陈于陛为左侍郎兼管日讲照旧改户部右侍郎李尚思为吏部右侍郎
　　○建州等卫进贡夷人都督指挥马哈哈吉等九十八名赴京进贡赐宴如例
　　○礼部言蜀王宣圻奏举德阳王府辅国中尉宣堣温良练达汶川王府奉国将军承辶□炎博雅孝友俱堪协理宗学随经四川抚按具题宜如所请从之
　　○礼部主事龙膺疏称西事告捷乞大赦天下并首释魏学曾李材以恤任事老臣不报
　　○兵部题倭奴声势甚大辽东兵马不敷宜行浙江抚臣选募义乌东阳劲兵数千听遣山西抚臣挑选精兵二千策应保定抚镇选练达舍土达万余备援得旨如议行
　　○总督狭西三边叶梦熊题宁夏大逆皆哱贼父子造谋因臣前后设间以离其心遂手刃东阳等妄求脱罪家丁尚二千人真夷过半恐奔虏构祸朔方终非我有臣痛心切齿会同巡抚朱正色监军御史梅国桢授计总兵李如松参将杨文等限十七日灭哱氏哱承恩冲出至南关杨文登时擒获李如松同如樟攻围哱拜贼丁披甲□□弃死拒敌如松谕令投顺者给令箭免罪乃渐弃甲投奔哱拜独与真夷抗敌用火攻之如樟扑入斩首真夷尽戮果不出十七之期其总副萧如薰麻贵等及同谋诸臣候查详另叙臣十八日入城见宗室并佥事随府乡官通政穆来辅俱无恙童叟欢乎动地颂  陛下救活之恩臣与抚臣极力安定更无他虞矣命兵部知之
　　○戊戌征剿云南丁改等十寨功巡抚吴定升右副都御史荫一子入监读书黔国公沐昌祚加少保参将邓子龙复副总兵仍管金山参将事杨威实授参将布政文作佥事袁应文各升俸一级副使杨寅秋升俸一级与佥事施懋以今官调用中军杨思忠等三员同知李韡等二员升职复职纪录仍各赏银纻本兵石星侍郎王基等该司郎中等官及布政使林乔相等并赏银币有差
　　○己亥暹罗国夷使二十七员赴京进贡给赏冠带如例
　　○升神机七营练勇参将陈璘为神枢右副将
　　○庚子兵部题宁夏总督叶梦熊疏称元恶就擒同党并无脱网哱承恩等解送献俘俟解到日择吉宣捷请  上临朝受贺仍乞慰问庆藩及行监军御史查明有功文武将士特加升赏从之　　○以居庸关参将陈霞充协守蓟镇东路副总兵游击管蓟镇参将事褚东山充分守墙子岭参将
　　○辛丑吏部覆蓟辽督抚疏言海防道新设原因倭警以便责成而关臣徐兆魁备言不便欲罢专设改并霸州道以免掣肘夫专设既罢又兼摄于霸州道恐掣肘如故窃谓沿海一应防御事宜仍听蓟密永三道各照信地整备庶无牵掣推诿之虞宜增入敕书永为遵守从之
　　○升两广总督右副都御史萧彦为户部右侍郎
　　○壬寅原任给事中任让除补户科右给事中
　　○以提督陕西讨逆军务总兵官李如松充提督蓟辽保定山东等处防海御倭总兵官
　　○癸卯总督陕西三边军务兵部右侍郎叶梦熊以宁贼荡平遣官具露布以闻命下兵部
　　○甲辰  诚孝昭皇后忌辰遣侯陈应诏祭  献陵
　　○升广西巡抚陈蕖为右副都御史总督两广军务
　　○以蓟镇游击管一方充燕河路参将京城巡捕参将蒋助为分守居庸关参将
　　○乙巳浙江金衢严湖四府灾命蠲免存留钱粮发仓赈济有差
　　○丙午升四川副使汪应蛟为山东分守济南道右参政
　　○起升原任辽东参将栗卿为五军营左副将
　　○丁未大学士赵志皋等题原任总督魏学曾扭解到京窃思学曾被逮诸臣救学曾者章几数十乞加详览倘念学曾有斩获微录其功可也即以为缓师延日薄罚其罪亦可也昨总兵李如松来见言学曾被逮三军号泣送之可以验人心矣逆贼荡平方行升赏可令独向隅乎拟票恭候  圣裁
　　○宴四川进贡番僧命侯吴继爵待
　　○论擒斩缅贼一百七十余颗功赏巡抚吴定总兵黔国公沐昌祚副使张文燿布政使文作同知漆文昌土官多思化等银币各有差
　　○以山西都司倪思立为山西中路参将五军七营参将宗彭年为京营巡捕参将
　　○戊申升太常寺卿陈大科为都察院右副都御史巡抚广西
　　○礼部题宁贼荡平当如总督叶梦熊奏差官领敕慰问庆藩以彰敦睦至意从之
　　○己酉升蓟镇白马关守备杨濂为本镇标下游击
　　○兵部覆辽镇督抚郝杰等题称朝鲜国王咨报官军斩获倭级一千二百五十有奇烧毁倭船一百二十只夺获达马九十七匹器械称是夫倭寇猝至朝鲜举国奔逃兹幸各道陪臣鼓勇截杀斩级千余足以洩义愤挫贼锋乞发内库银三千两赏有功及死事员役  上谓朝鲜御倭员役忠勇可嘉准给赏赉仍谕国王严督道将集兵恢复无负中国援救之意
　　○庚戌吏部题考选得推官等官堪授给事中一十四员杨廷兰朱爵吏科赵完璧吴应明项应祥户科王嘉谟王佐礼科侯廷佩刘道亨兵科卢明诹王如坚刑科曹大成工科张文华南京礼科卢大中南京兵科又会同都察院考选得中书舍人等官堪授各道御史共二十四员刘曰梧李楠浙江道姚思仁杨宏科江西道吴崇礼方大美福建道薛继茂吴弘济湖广道王立贤崔邦亮河南道李炳李日茂山西道毛寿南宋兴祖陕西道谢朝佐四川道蔡思穆曹学程广东道萧重望云南道徐元正江环贵州道柳佐南京浙江道萧如松南京陕西道陈惇临南京广西道叚尚绣南京贵州道俱奉旨准授
　　○辛亥升光禄寺卿吕鸣珂为太常寺卿
　　○壬子升定州领军游击程鹏为分守龙固二关参将神机九营佐击蔺登瀛为五军七营参将
　　○癸丑升江西赣州知府黄克缵为四川提学副使
　　○铸提督军务防海御倭关防
　　○以山东都司佥书张故祖为山西都司掌印官
　　○甲寅升中都留守司佥书牛伯英为神机九营佐击保定总兵陈世禄为定州领军游击
　　○乙卯命右春坊右中允李廷机清理军职贴黄　　○升太仆寺少卿王汝训为光禄寺卿原任礼科左给事中曲迁乔复除原职
　　○河南确山封丘等州县信阳等卫所共三十五处罹水旱灾蠲免存留秋粮发仓赈济有差
　　○丙辰礼部题十一月十八日冬至令节是日恭遇  慈圣宣文明肃皇太后圣旦称贺大礼同日并行仪注未载恭请  钦定诏冬至庆贺移二十日行
　　明神宗显皇帝实录卷之二百五十三
明神宗显皇帝实录卷之二百五十四
　　万历二十年十一月丁巳朔升太仆寺少卿施策为太仆寺卿
　　○以镇守保定总兵倪尚忠为中军都督府佥书
　　○朔州知州李昙以残酷杖毙九命遣戍
　　○戊午升尚宝司少卿赵崇善为尚宝司卿
　　○河南道御史陈登云疏论南京太仆寺卿徐用简当听告归礼部尚书罗万化当罢教习并言当事者欲定国是窃谓国是即公论公论明则国是定晦则国是淆愿当事者主持公论以为用人之标准行政之权衡不然谗媚谀闻夸张耸听招募无法调遣纷纷诚恐瓦解土崩忧不在颛臾也奉旨罗万化清望素著登云逞私诬蔑公论谓何徐用简仍留用
　　○己未升湖广道御史黄钟为太仆寺少卿　　○礼部郎中姜镜论劾司礼监太监田义疏语多侵辅臣留中
　　○庚申升陕西按察司佥事万自约为尚宝司少卿
　　○命右军都督佥书尹秉衡充镇守保定总兵官
　　○甘肃巡抚田乐题河西一镇周回囊括番虏之内土冷人稀与诸边不同往以远戍危苦坐派陕西数十万钱粮给之年来玩愒侵渔即有查催缘陕西官非专属大言不足起听巽言不足动怜前后诸臣计出无聊请给内帑盖  君父尚可乞求而隔属难于祈请也各项钱粮乞清查那解以济然眉一请催民运一请清湮没一请催折俸户部覆称未完在民则逋负宜追已徵在官则那移宜禁  上从其言
　　○总河尚书舒应龙勘河给事中张贞观题称治河之议欲拯  陵患偶值时艰据司道查称泗水今秋发迟消速虽足为张福堤开放之验然为  祖陵计久远则支河实必不容已之工乞敕部覆议将淮口置船浚沙事宜听河臣于原估工银二万八百四十两支给先行开浚以导淮水之出其腰铺支河之工候明春倭儆宁息照议画地举行部覆从之
　　○辛酉  恭让章皇后忌辰遣官祭  陵寝
　　○升鸿胪寺左少卿张栋为本寺卿
　　○礼部尚书罗万化＜锍-釒＞辩御史陈登云论题故相张居正天与人归图诗昔时抄没何人见收图帙何人同题者何人当日攻高启愚者何独曲代而不并及也御史不察生平显著之节而横加以影响危疑之事乞罢归全臣末路  上谓卿学行著闻特命教习以端师范造言中伤已经切责何足介意不允辞
　　○壬戌吏部覆巡按山东御史李时孳劾原任巡抚辽东今补兵部侍郎顾餋谦取帑藏以媚政府指抚夷以润私囊养谦奏辩乞禠职以谢言官看得餋谦胆气豪雄智术卓荦九卿科道以边才会荐者宜略往事而责新功  上曰养谦以边才起用何得以往事苛求着即出供职
