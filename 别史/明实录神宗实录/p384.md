<!-- { "loadSidebar": true } -->
　　○先是南兵鼓噪总兵王保欲张大其事冀以邀赏且南北兵素不相能乘其衅杀戮不免过当亦有滥及居民者给事中戴士衡御史汪以时交章论之言南兵以要赏结聚本无逆谋及总兵王保令各纳军器赴教场听处分南兵已唯唯听命及甫入教场而王保挥兵乱斫死者无数乱斫之后令分队过堂按籍点名随点随斩虽长平新安之杀降坑卒未为过之且传言杀南兵之夜官军乘势劫掠抢掳恣淫被害诸商确有的证滥杀之忄□参何可胜言因请亟选风力科道一人往蓟镇从公详勘兵科都给事吴文梓等亦乞敕兵部转行按关二臣严行查勘巡关御史马文卿遂力言南兵之大逆有十而诸早见密谋转危为安者有三兵部据以覆请言各兵逆状已著当阵擒斩有数乞赐独断免行勘覆首恶到京即速行枭示以正典刑  上如部议　　○甲申加甘肃巡抚田乐为兵部左侍郎兼右佥都御史分巡西宁道左参议陈所职参政行太仆寺卿周一经狭西按察使各照旧管事赏甘肃斩虏功也
　　○减遮洋海船造价运夫俱照浅船例
　　○河南抚按臣以陈州等被灾州县四十二处奏请改折且请留事例等项银抵补宗禄户部以事例等银原为解边开设难以议留但准改折以覆诏如部议
　　○乙酉遣伯王学礼尚书石星杨俊民省牲于  南郊
　　○协理京营戎政右都御史沉思孝因御史俞价言其交结侍近夤缘作弊上＜锍-釒＞自辩因言去留大臣乃人主大柄况独揽乾纲如  皇上而谓旨多出于内官使天下万世谓  皇上何如主其辱朝廷甚矣乞根究其事且请罢斥臣优诏不允时御史强思复劾思孝比之卢祀且抵江东之乐元声附和并俞价＜锍-釒＞俱不报
　　○丙戌  慈圣宣文明肃皇太后万寿圣节颁赐四辅臣金银币万寿字金银符篆及讲官刘元震等各有差
　　○南京礼部等衙门及吏部尚书等官蔡国珍等以本月二十二日长至令节差南京吏部稽勋司署郎中事主事黄师文南京刑部四川司郎中陈锦赍捧表笺进贺　　○大理寺左少卿江东之以俞价劾其朋党夤缘交结近侍上＜锍-釒＞自辩因请罢斥诏谕留之
　　○丁亥以  慈圣皇太后万寿圣节大学士赵志皋等诣  慈宁宫门行庆贺礼是日颁赐四辅臣汤饭炙割及上尊珍馔
　　○调河南左参议兼佥事王嘉谟管理修河
　　○御史袁九皋＜锍-釒＞请简发章奏速补治要臣工吏部左侍郎等官不报
　　○以五军二营练勇参将李光先分守蓟镇古北口守备管宁夏兴宁营游击事马梦麟为宁夏游击
　　○戊子南京中军等都督府掌府事泰宁候陈良弼等以长至令节差南京金吾后卫指挥佥事王承宗南京江阴卫指挥使张云衢赍捧表笺进贺
　　○升大同浑源城守备乔承恩为蓟镇天津春班游击
　　○己丑大学士赵志皋等言近年朝中议论太多士人意向角立非一日矣蔓延至今日益炽其端皆起丁此吕一事孙丕扬以此吕访单之多而黜之公心也沉思孝以此吕素望而救之亦公心也心本无他嫌隙遂起各上＜锍-釒＞求去杜门不出已半年矣远近之臣据所闻见形之章奏各是其是各非其非  皇上又留中不下臣等若隐默无言则是非终于不解而大臣欲出无期国体所伤不小伏望宣谕二臣即出供职各释偏私进言诸亦乞严旨禁诫毋恣意狥私互相排挤淆乱国是疏上不报
　　○庚寅  大祀  天于  圜丘  上不出遣公徐文璧代行礼遣候吴继爵徐文炜大学士张位沈一贯分献于四坛
　　○辛卯大学士赵志皋等以长至令节诣会极门行庆贺礼
　　○礼部类进亲郡王及天下文武衙门差官赍捧进贺表笺迎至午门前送司礼监交收
　　○甲午山西巡抚魏允贞题为山西三关在偏老北邻大虏款贡方坚在河保西邻套虏跳梁殊甚往岁之防急在北今岁之防急在西去年楼子营添设守备防卫稍周而河会尚属空阔缓急何赖据今该道所议添设守备负军买马诚为深虑况月饷则取给于经制之空粮草料则取给于原有之班价分毫不请内帑而已俨然增一保障矣伏乞敕部查议施行部覆如议
　　○工部员外郎乐元声因御史赵文炳俞价强思给事中黄运泰交章论劾其比党上＜锍-釒＞陈辩  上以已有旨谕之
　　○复除福建副使郑一麟于河南驿传
　　○乙未夜四更有星流于东北如盏青白之色尾有光
　　○原任总督狭西三边兵部尚书今改南京工部尚书叶梦熊引疾乞休不允
　　○升山东左参议邵以仁为云南副使腾冲兵备
　　○山西巡抚魏允贞乞恩终养自叙起家进士由推官选台职以言事谪外自讁籍升郎署改光禄历府丞通政以至今官付以边疆责以安攘臣蒙恩至渥即积劳成病复何敢言惟是臣有老父已近九十即使满百此去不过十年臣愿以二十年犬马之力事  陛下亦愿以十年乌鸟之私依臣父  陛下方孝养  两宫以风天下伏望俯准照例终养  上从之
　　○治兰州虏入失事罪革游击成尚仁任操守匡文等行巡按提问具奏
　　○改宁夏东路副总兵来保宁夏兴武营游击
　　○丙申升巡抚延绥都察院右副都御史李春光为户部左侍郎巡抚宁夏都察院右佥都御史周光镐为大理寺卿湖广左布政李得阳为巡抚湖广都察院右佥都御史
　　○丁酉以奏捷祭告  郊  庙收回脯酝颁赐四辅臣
　　○戊戌升湖广副使沈一中为山东左参政　　○后府掌府事定国公徐文璧总督京营戎政临淮候李言恭右府掌府事恭顺侯吴继爵中府掌府事崇信伯费甲金锦衣卫掌卫事都指挥佥事宋金俱自陈不职诏皆令视事如故
明神宗显皇帝实录卷之二百九十一
　明神宗显皇帝实录卷之二百九十二
　　万历二十三年十二月己亥朔准代王鼐铉弟新宁王鼐匀暂管府事
　　○加山东参政余寅太常寺少卿令致仕
　　○遣礼部主事王宗蓁郭如川于河南山东选择端秀子弟
　　○初廷川端穆王庶长子倪煋以擅婚停爵其所生第一子已赐名伸顶□土而未有封禄庆府掌府事镇原王伸宣□隹以请礼部查怀庆王第一子翊＜釒采＞事例授以奉国将军报可
　　○追封会宁庄惠王长子弼楹为会宁王从其子会宁王缙□(焱□舛)□□□请也
　　○庚子叙固原靖虏斩获功总督叶梦熊巡抚吕鸣珂俱荫一子入监读书总兵黄明臣荫一子本卫试百户仍各赏银币有差副总兵萧如兰实授都督佥事佥事张文华副使杨楫游击麻济邦俱升俸一级仍赏银各有差
　　○辛丑宴达思蛮长官司进贡番僧南哈坚藏等四名候吴继爵待
　　○大学士赵志皋等奏  皇上神明天纵威断独持虽五位尊居无一念不在于吏治民生虽大廷稀御无一事不关于  圣衷  宸虑但自今岁以来诸司章奏多有留中不发者如吏部侍郎协赞铨衡吏科都给事中纠察吏弊皆官之不可缺者如科臣吴文梓之升京堂系边功叙录又恩之不宜靳者如肃府乞封其毋臣等增拟票进览经年尚未得旨都给事中邵庶郎中高桂候补余半年进退两难丁此吕事刑部拟罪  上请月余未发此外不发章奏尚有不能尽举者窃考古之王者听政日有考月有要岁有会月令十二月天子与公卿大夫共饬国典以待来岁之宜盖当一岁之终必将一岁所行事令稽核修饬使百司有所禀成万几不致丛脞今岁行暮矣伏望将今岁留中章奏尽数简阅悉付施行不报
　　○云南道御史区大伦言天者百神之主王者所从受命郊之祭也王者所以致其精之德以上交于天享必躬亲故谓之郊郊而遣代则精诚隔塞天与人不交而非郊矣  陛下嗣统御极钦明文思  上帝属心乃冬至  大祀复遣公徐文璧恭代臣不知其可矣臣闻之郊则报本而反始仁之至也郊则尊祖以配天孝之至也礼称唯圣人为能飨帝此岂臣工之任耶礼曰神不歆非类王者为天之子气相合而心相通故郊焉而格今以臣子而摄天子之祭于气为非类于心不相贯矣王者祀天之道唯仪与诚遣官恭代仪则具矣诚于何有乃复命则以遣代年久徐文璧屡效勤劳恩进太师文璧之遣代也臣谓  陛下不亲郊非羙事也人臣爵以太师至荣宠也奈何令  陛下蒙不美之号而人臣享至荣之阶乎  郊祀重典不宜遣代缘此加恩尤不可训愿收回文璧恩命自今南北  郊祀  庙享时祭必烦躬荐则上下格而休徵应矣＜锍-釒＞奏不报
　　○升蓟镇白马关守备张旆为遵化右车营游击
　　○壬寅总督仓场侍郎边维垣引年乞致仕不允
　　○癸卯浙江巡抚刘元霖以杭嘉湖衢严五府应解税绢驳换既多加以拖欠民力一时难措具三议以请一欲改折一欲仍照旧式一欲三年带徵户部以带徵覆请报可
　　○原任太常寺少卿徐元春奏请父原任太常寺卿管尚宝司事徐璠并母李氏并祭礼官议徐璠乃带衔三品之任于例难议恤而有子元春则璠乃四品考满应封之父例当有祭遂以并祭覆请诏从之
　　○兵部以考选军政第五府掌印佥书自陈等官功罪以请左府佥书宁阳候陈应诏右府佥书彰武伯杨世阶署都督佥事倪尚忠中府佥书南和伯方烨署都督佥事萧如兰前府佥书阳武侯薛钲新宁伯谭国佐后府佥书武定侯郭大诚管理红盔将军西宁侯宋世恩安乡伯张世恩勋卫徐廷辅后军前卫掌印怀宁侯孙承恩照旧供职左府佥书署都督佥事欧继宗后府佥书武安侯郑惟忠管理红盔将军武平伯陈如松俱革任闲住
　　○甲辰以翰林院编修杨道宾袁宗道黄辉补充编修纂章奏官
　　○以播酋受勘升总督邢玠都察院右都御史仍与巡抚谭希恩林乔相各赏银币有差其文武将吏各升赏有差
　　○治南兵鼓噪罪首叛胡怀德及伪军师李无逸等凌迟暂首有差仍令枭示各边镇
　　○乙巳升南京吏部文选司郎中陈所蕴为湖广右参议兼佥事岳州江防兵备直隶永平府知府马崇谦为湖广副使归施兵备山东右布政使张思忠为河南左布政使补原任广西左布政使王续之于湖广福建副使徐即登为本省左参政分守福宁道
　　○添设河会守备筑堡寘戍拒套虏于河上从宣大督抚王世扬魏允贞请也
　　○以永康侯勋卫徐应坤管理红盔将军
　　○兵部以考选军政第南京五府锦衣卫等官功中府佥书灵璧侯汤之诰前府掌印怀远侯常□亻□月□□绪署都督佥事胡大忠后府佥书署都督佥事于嵩俱照旧供职左府掌印成安伯郭邦相佥书署都督佥事王治锦衣卫掌印署都指挥同知梅应魁俱革任闲住
