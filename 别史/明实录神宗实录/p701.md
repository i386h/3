<!-- { "loadSidebar": true } -->
　　○礼部＜锍-釒＞陈职掌十事一士习骄横把持郡县甚至群讦宗藩长比安极今后各省直学使务严申衙门出入之禁再犯上者罚治若干犯不孝不弟者速行拿处其果然行谊闭门读书者优奖以为诸士法一迩来文字多背朱注不知通鉴性理为何物今须经书论三篇完好者方取优等儒童无论不准入学如仍前以一篇或二篇取入者提学官以倦阅卷姑完事论一宗室约束阔＜锍-釒＞致贤良者少今务管理者从公着实举奏至该府长史辅导官于名封婚配等项富者不得滥请贫者不得愆期以上如违查出各罚治一祖制有嫡立嫡无嫡立庶庶必以长故庶子不得与嫡子论长幼今后指滥妾子为嫡子夺庶长爵与庶幼子者查出除改定外轻则罚禄终身重则革除正法一各府报生者每季一府中不下二三百名而夭伤者直年终以数名抵塞合无每季即写开报毋令隐瞒致请名封时混杂无可究诘即将军中尉多不明开某故某年月日往往制内请封今后奏到日准与题封敕令制满日方令受封冠带如有制内先冠带者许长史及管理纠举罚治以恤典不宜从优滥予如条例中有功过相准递减祭葬之文而尚以全葬请不可狥也有未经考满不准祭葬之文而漫以阅视之荐请不可狥也至被言之臣当详为参勘忠直之臣当亟为昭雪则公是公非百口无哗矣一谥典易名设诚力行故人心磨濯迩年  圣心慎重始议终捐动稽数岁非所以为信也乞照令甲五年一议速下臣部举行庶众议踊跃大典光明一请恤该省有会＜锍-釒＞朝绅有清议何俟子孙自行陈乞今除抚按从公题请与臣部从公咨访外其子孙不得仍赴阙哀求望门投剌及私贿吏书等项违者革不与一建酋屡为边患近虽入贡然来而悍不可驯去而橐不可问又熟视中朝徒生玩愒将焉用此合无照北虏故事留贡于边亦赍赏于边如折宴下程口粮等费宁捐而与之若南北二关与建州一体南关并之于建北关方在受兵亦于边上贡则其弊可绝其省不赀乞下兵部若科若边臣议妥遵行一宴待四夷一切品物署官委之积胥恣行剥削数既短少味复臭恶此无论糜大官费而亏朝廷之恩失远人之心莫此为甚今后视宴官务严查验如前者责令添补更换至教坊司乐器乐工亦谕令整齐缤楚庶不至辱典礼而羞朝廷矣得旨所奏有禆典礼悉允行之
　　○己未  孝恭章皇后忌辰遣官祭  景陵
　　○庚申虏犯大宁堡指挥钟国勋参将李怀忠中军徐大勋等御却之　　○隆卜双善二族番人抢掠田家寨居民牛马杀伤居民巡按狭西御史张铨以闻先是二番每年额中马一百四十匹赏叚二疋茶十篦银牌十面协守西路副总兵祁德令家丁顶中赏即随马关领以致番人失望启衅犯抢部议德久历岩疆颇有积劳功过相准姑从宽政于是降德二级
　　○癸亥霜降节遣定西侯蒋承勋等分祭  诸陵  恭仁康定景皇帝陵  哀冲  庄敬二太子园
　　○总理河道工部侍郎兼都察院右佥都御史李景元卒景元直隶大名县人万历十七年进士历户礼二部郎中升河南副使山西按察布政使数有边功升佥都御史巡抚山西擒斩酋虏缮修边墙前后节省数万金屡蒙褒赉晋兵部侍郎改工部侍郎总理河道总督军务以守制未任卒予祭葬如例
　　○甲子以重阳令节颁赐辅臣上尊珍馔
　　○掌河南道御史汤兆京以争年例＜锍-釒＞论吏部尚书赵焕不侯旨行
　　○南直隶大水
　　○铸给东河船政厂西河船政厂省直捕盗兼管武平等卫屯粮各关防
　　○先是吏部会推阁员并请召用原任大学士沈鲤未奉  钦简大学士叶向高苦辞催请并及  太子讲学  福王之国二事且云向来病困赖幼孙相依今已遣归病困弥剧  上谕曰朕览卿所奏情词苦切知卿为国焦劳朕心恻然今国家多事正赖卿匡济时艰分猷化理岂可輙居私寓才出卿子虽远尚有卿孙为伴何乃遂之使去可留在京与卿相依卿不必疑虏言去卿可即入阁视事卿屡请皇太子讲学但今秋天气暴寒其点用阁臣补大僚诸事朕次第简发福王之国前谕已着明春举行何乃大小臣工不能仰体上意过为渎扰岂成政体卿宜安心赞襄不必再陈
　　○丙寅南京刑部尚书李祯卒祯狭西人隆庆五年进士知高平县召为广东道御史降长芦知事升推官主事改光禄寺丞尚宝少卿顺天府丞右佥都御史巡抚湖广寻升左副都御史协理院事晋户部侍郎二十六年以人言致仕三十七年以荐起升南京刑部尚书引疾未允擅离任闲住至是卒祯剔历中外者三纪回翔林壑者十年嗣奉命以出山随引疾而勇退服官则冰霜表正居家以淡泊禔躬虽被人言主平无玷仍与祭葬如例
　　○庚午礼部进次年大报等祀日册　　○虏酋旗牌撒勒台吉等犯榆林总兵官官秉忠胜之
　　○诏复粆花抚赏初因犯抢不悛于万历三十九年革其市赏四千三百余两至是叩关悔罪  上许之仍令其九子各画边认守如有犯抢即按地责罚
　　○协理京营戎政都察院右都御史兼兵部右侍郎周盘引疾乞休  上不允
　　○命四川龙安府平武县学岁贡士如州额真定州岁贡士如县额
　　○夜望月食
　　○辛未时马快船停泊通湾以待福王之国者三百二十有奇白粮等船应截留者亦不下四百有奇舳舻相接恐有风火之患守候既久资粮已匮于是兵部尚书王象乾请查船额诏如  潞王例　　○壬申命吏部左侍郎方从哲原任礼部左侍郎吴道南并礼部尚书兼东阁大学士入阁办事仍命行人杨嗣修趣道南来京
　　○吏部尚书赵焕以年例不会同河南道为汤兆京所攻御史李邦华周启元等各纠焕且欲以年例三臣仍入班行焕益不自安固求去  上慰留之曰卿握铨衡清苦端谨朕所素滥自有公评且年例推转乃系旧制非今创为汤兆京李邦华以私乱政周启元相继逞忿倾害大臣夺邦华俸三月启元俸半年年例官仍遵前旨
　　○肃州境外被虏捉杀哨役围掳墩军防守等官赵承武王重信谢成任应举杖警
　　○甲戌广州盗杀江浦巡简司巡简劫其印以去获之巡缉官兵罚治有差
　　○巡按直隶御史傅振□以真顺广大四府水灾洊至恳蠲落地税银并浚县河税户部言税不足额必派之里甲包赔灾荒相继以来库藏如洗设处无所流亡相踵正供难给而父敲朴随之逼以包额外之税揆时度势诚有所不忍不报
　　○乙亥初朝鲜被倭患几于不守  上赫怒称兵倭始弃釜山而遁然阴图启疆为患不已于是海上流言有谓倭图釜山朝鲜畏服者总兵官杨宗业以闻该国不自安具＜锍-釒＞陈辩诏曰朝鲜世称恭顺朕所素知倭奴窥伺还严行修备以绝狡谋不必以道路讹传自生疑畏其釜山港口设市照该国先年条议船只数目留浦日期不得尺寸踰越以启戎心
　　○以水西安尧臣越境擅兵命兵部议先是乌撒土舍安旧咀谋逐安效良实水西主之至是旧咀已死尧臣竟以追印为民遣目把鲁仲贤等领兵数万从径路长驱入滇直薄露益州城兵卒所过焚烧劫掳备极惨毒巡抚云南都御史周嘉谟奏闻故有是命
　　○戊寅老挝车里二宣慰司并镇康州土官各进象只银器缅席等方物赐纻表里纱罗有差
　　○己卯铸  福王之国信符镀金铜牌
　　○贵州宣慰使安尧臣冠带把总朱师相各庆贺  圣寿逾期行布政司申饬
　　○庚辰吏部尚书赵焕拜＜锍-釒＞出城  上曰朕以卿耆旧老成特兹委任年例推转乃卿职掌自有衡鉴且事已明白汤兆京等逞臆挠乱朕已薄罚孙居相如何又来诬诋倾害本当重治念系言官姑罚俸半年户部郎中贺烺輙敢出位狂肆妄言嫉害大臣着降一级调外任用卿还以大义为重不可躁意轻国况有三推教职天下寒生正在候选即着本部司务官即去勉留前来供职不许疑畏又狥擅行故事其孙振基等照部推依拟行毋得烦渎时给事中周永春以御史周启元等有年例三臣复入班行之说互相讦辨语连贺烺烺遂抗论永春倾挤二人激怒太宰乘机报复善类一空于是台省交章论之  上怒其狂肆遂有是命
　　○礼部覆总督蓟辽保定巡抚薛三才辨楚宗＜锍-釒＞言楚宗一事天下无不以为冤中外臣工发愤毕诚不啻章满公车矣即薛三才＜锍-釒＞备陈当日未尝有一字言楚宗反又自恨不能平反其身亲受事所见必真然而杀者多人禁者又复多人真莫大之孽国家数百年来未有者也臣等窃以为诸宗之罪大在戕杀抚臣次在劫开府摃若律以谋反则师徒何在马匹何在营伍器械又何在全无踪影一曰几不免宸濠之续一曰恐无所不至直莫须有之辞即招言虚张叛逆声势恐赫民心是亦确然不反之实证也谨按得大明律部民谋反殴杀本府州县官长俱斩罪以宗人殴杀巡抚大臣情恶虽重尚与部民不同蕴金□＜人＞等二人之斩偿已甚矣岂应华隽等四人俱处死乎夫藉名于雪大臣而恣意于贼宗亲天下所不服也招内王二王三等人俱依强盗已得财处斩诸宗即劫夺府摃其见获银且浮奏报之数中间情弊殊不可知岂应英嫶等二十三人俱禁高墙蕴钫等二十二人俱禁远处闲宅乎夫众人尚处以盗而诸宗竟坐以反此又天下之所不服也若楚王之假中外臣工无不极言据三才＜锍-釒＞云谓楚王假者通国皆有是言臣始终不敢谓真但斯事体大非臣一人所可主持亦非一勘可决又据湖广抚按题＜锍-釒＞欲即释放诸宗至于楚王事亦尚未有确指此假王之说所当详勘者也若当持审刑各官如三才所云梁云龙吴楷虽死罪终不可贷其他孰持正孰枉法请＜锍-釒＞弹劾已明但事关重大臣等亦难悬断其原问卷案参驳住复情状具在彼中自难掩饰可以正佥邪之诬罔可以平众人之公愤此楚事终始所当明议者也臣等据之原招准以国法参诸众论谨条议奏上伏乞敕下刑部参详即行该省抚按矢公矢慎细勘楚王情实及审刑各官主使阿承等状另行具奏若被禁诸宗合应先与释放善良被诬者当仍复原爵追逐混入者惩创日久亦量与养赡或虑一二不驯出而逞憾不妨付之宗正严为约缉毋以疑似故为迁延不了之局而使无辜被禁者恨解网之无时痛覆盆之难照即  皇上好生之仁益流而  圣祖在天之灵克慰矣先是三才以御史潘之祥追言楚事语侵三才三才＜锍-釒＞辩当执争状  上下其＜锍-釒＞于礼部至是始覆奏云
　　○癸未夜晓刻月掩犯木星
　　明神宗显皇帝实录卷之五百十二终
大明神宗显皇帝实录卷之五百一十三
　　万历四十一年十月乙酉朔时享  太庙遣永康侯徐应坤代
　　○钦天监奏进万历四十二年大统历颁行天下
