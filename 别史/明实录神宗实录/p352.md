<!-- { "loadSidebar": true } -->
　　万历二十一年闰十一月辛巳朔大学士王锡爵题今日  皇上手札谕元辅前者朕以卿面见苦请预教册立朕已亲允况今春有旨少俟待嫡且朕不老又无重疾其册立还少候旨行且着于明春行预教出阁礼朕又思皇长子皇三子龄岁相等今欲一并行出阁礼还宜先后行卿可详拟来说钦此臣与同官臣志皋臣位盥手叩头握读再四不胜欣感不胜荣藉臣伏自惟匹夫之诚止知为  主疼热无他苛见可以安  社稷定危疑者乃  皇上始终哀臣之苦请而特为慨许预教少安人心臣等诵之而天下万世亦将颂之矣其册立一节不徒曰候旨而曰少候可见候亦不久臣等自可计日而待本不敢再有烦聒惟是  圣谕所云朕不老又无重疾以此为词乃似一向迟疑之故所嫌专在于此臣不得不一剖明之夫今日臣等之所以直吐忠臆毫无忌讳者正谓  皇上春秋鼎盛气体康强且将卜年千万与天长久而不必拘此世俗之嫌也汉文帝践祚之初年其臣即曰子启最长请建为太子此岂老而有重疾者乎  祖宗列圣册立  皇子多不过数龄此亦岂为身之老疾而遽为不可知之虑乎幸  皇上勿以为疑亦勿泥待嫡之旨久虚储位以生众疑其  皇长子  皇三子一并出阁自皇上而言有子而均爱之□教之固慈父一体之念然自外廷而观  皇长子明年十三岁  皇三子明年九岁前后相去四年岂得为之相等大抵  皇子生十岁而入学今  皇长子则太迟  皇三子则又早以事体言早固胜迟而以形迹言则以  皇长子之太迟形  皇三子之太早先后缓急之间一不慎而  圣心又晦矣且此举本为安人心有如人心更于迟早生议论而不得安一场好事更不得分晓此臣锡爵所以不敢主张并出之议且使事有次第可以从容举行人知  上心可以安静不扰此必然之便计而  皇上万无可疑也
　　○壬午谕礼部皇长子册立一事久已断自朕心但以方在壮年不妨待嫡稍缓今欲明春先行出阁讲学礼其皇三子少待次年另行长幼之序即此为定尔部便传谕各衙门如敕奉行不许又来激扰一应礼仪临期酌议来看
　　○癸未皇亲锦衣卫带俸都指挥使郑国泰亲伯顺天府儒学附学生员郑承恩奏请册立东宫以彰  皇贵妃之贤以免郑国泰之罪  上怒黜承恩为民
　　○都察院覆问过管理夏镇署郎中事主事余继善庆阳府同知宁夏理刑王道俱追赃为民
　　○甲申予赞善日讲官顾绍芳祭一坛绍芳直隶太仓人万历五年进士改庶吉士授简讨升赞善充经筵日讲予告本年二月二十二日卒以日讲劳特恩予祭
　　○乙酉户部覆宣大各属卫所灾荒分别蠲赈从之
　　○兵部题参辽东镇守总兵杨绍勋懦怯贪婪革任回卫从之
　　○丙戌大学士张位以妻丧假赐银伍十两钞币斋粮
　　○都察院题覆湖广襄阳宣城县知县景世芳贪污追赃为民
　　○是日升浙江副使卫承芳为山东左参政改云南佥事黄廷宝提督本省学政
　　○丁亥宴泰宁等卫贡夷头目升合儿等一百三十员名侯李言恭代
　　○戊子予户部右侍郎萧彦祭葬
　　○以山西佥事辛志登为岢岚兵备
　　○命尤继先以原官挂印充镇守辽东总兵
　　○庚寅调山东副使张朝瑞于浙江整饬金衢
　　○辛卯赐周府莱阳王勤愞谥庄懿
　　○大学士王锡爵奏近行人高攀龙御史徐元＜锍-釒＞以惜才为词而以喜同恶异疑臣等其责臣等甚冤臣等一恃有  皇上亲口亲笔为证臣等心事断然明矣既而思之自古人臣尚有故迂其身显为疑事使诽在已誉在上如管仲子罕之为者彼岂异人而臣等独不为  主分谤任怨乎而必欲借  皇上亲口亲笔之言为解乎乃两三年来士大夫每扼腕而思叩阍之士反唇而献炀灶之疑者臣知其解矣怒一人而或迁之众人斥一人而或锢之一世又有抵触本轻而责之太重者有容忍在前而复旁发于他事者部院能请不能必其下臣等能言不能必其行诸臣求其说而不得则争争之而又不得则激于是始以见逐者为尽君子逐之者为尽有心而其说且支离胶固而不可复破矣今将何以平之汉高帝即位初年先封异己之雍齿夫雍齿非功臣也而高帝反借之以服天下古帝王厉世磨钝往往用心于此今废谪诸臣久震雷霆之威正枯鱼仰沬可以用恩之时合敕部院平心甄别＜锍-釒＞名上请且如诸臣之中一般建言一般触忤而其人多有怀忠自奋肝胆无他者则当与阴趋捷径之士别论有砥行好修物论素许者则当与假装头面之士别论有书生悃愊误寄耳目于人者则当与翕訿纵横之士别论又有遣逐久而惩创深练于人情世故者则当与新进虚憍之士别论又有言虽逆耳而所争天下之计所守当官之职者则又当与事不干已凿空絮扰之事别论天下谁不翕然心服忄□畨然鼓舞而废起之人亦谁不相与程功见事尽刳成心以归于大冶镕铸之中而何至反遗  君父拒谏之名也
　　○壬辰大学士王锡爵等题今日发下文书有御史吴弘济本御批此事已有旨自合听朝廷处分吴弘济党救渎扰擅敢定拟降二级调用钦此伏惟  皇上天纵神明近者事事惩张居正专权之辙章奏  亲览处分亲断而小臣道听涂说妄疑激扰如此臣等岂敢以  皇上发怒为不是顾直以为不必怒耳方陈泰来等之以妄言得罪而臣等救之有暗地不能窥明愚人不能知圣之说  皇上即此两言推之何忤不容何妄不遣况高攀龙本疑臣等不敢直犯  皇上攀龙之言已可付之一笑矣而弘济顾直得发怒乎今赫然处断降调并行以  皇上自为发怒乎则  皇上天地也人病风丧心而指天斥地者天地果有损否以  皇上为臣等发怒乎则臣等草木也草木风挠之拆霜凋之瘁今弘济方以干旋前后大小臣工责臣等而并其身之不保臣等弱草腐木愈不能胜众咻矣伏望  天慈矜宥免其重处
　　○山西巡抚魏允贞题为山西市马并派各营军士牵领迩因骑牧无成又兼草料弗给悉令估价变卖上耗国储下储众怨失计殊甚臣愚以为岁易夷马通将本镇自副总参游以至守备千总等官酌营伍大小官员多寡派领马若千匹加意餧养年终各道通查等第呈报以凭奖戒其合用草料银两即于臣赎银或公费内动支窃谓如此行之有成则互市非虚名其便一边有马用其便二军不知领马之苦其便三因别各官之能否其便四银不加派而得宽马军其便五伏乞敕部查议从之
　　○予刑部左侍郎赠右都御史陈王□赞谥
　　○户部覆甘肃抚按所议将该镇一十五卫所自万历十四年起至十八年止带徵屯田粮草悉从蠲豁亦免抵补十九年以后钱粮责成各道催徵不许仍前拖欠及准原参住俸印屯等官开俸不许补支巡抚田乐受任以来诚心干济核粮饷之侵扣官帑稍羸酌战守之机宜人情思奋以故近日虏警以稀边城晏敉较曏昔无岁不被虏攻每攻必遭败蔑者相距倍蓗  上以田乐实心任事命吏部识之
　　○癸巳御史吴弘济题臣顷见户部郎中杨应宿＜锍-釒＞奉旨近来小臣不修本等职业更关是非该部院会同该科从实问他何以见得吏部有许多赃私及高攀龙为顾宪成所使亦问攀龙何以见得朕一事不管亲批亲点俱出辅臣之意明白参看来说不许狥私党护钦此臣捧诵纶音不觉战栗一喜又兼一惧焉喜者喜应宿之有所惩而小人有去国之日惧者惧攀龙之蒙诘责而人臣被进言之辜攀龙之履历臣诚不暇究其详但即其＜锍-釒＞则君子小人进退消长之机至于责备阁臣亦无他意天下国家之事莫大于用人而人之贤不肖与夫进退之间其机握之  皇上所以干旋其间者全在阁臣今前后大小臣工凡以贤名者接踵而去去者以  皇上之明旨也而中外莫不以票拟疑阁臣此阁臣所以不白于天下而攀龙所以有言也亦属望阁臣之心也昨部院奉旨会问诸臣方待罪靡宁而应宿独敢蔑视鸱张若上无朝廷下无公论者臣窃疑其或妄有所挟而视人莫敢谁何也  上怒弘济党救擅拟降二级调
　　○云南巡抚吴定解进康州土官刁闷恩贡象及方物
　　○甲午行人司行人高攀龙奏臣观汉臣诸葛亮曰亲贤臣远小人此先汉所以兴隆也亲小人远贤臣此后汉所以倾頺也臣自去冬奉差迄今复命中间不及期年伏见朝廷之上善类几空大臣则孙鑨李世达赵用贤去矣小臣则赵南星陈泰来顾允成薛敷教张纳陛于孔兼贾岩黜矣近李桢曾乾亨复不安其位乞去矣选司孟化鲤等又以推用言官张栋空署黜矣臣惟天地生才实难国家需人甚急废出如此后将焉继徒使正人扼腕曲士弹冠常人有为善之心而中疑小人有为恶之志而愈决今诸臣罢黜中外群言不曰辅臣欲除不附己则曰近侍不利用正人果以为皆出自  圣怒则诸臣自化鲤而外亦未见忤  皇上之旨何以皆至罢黜即使批鳞逆耳向如董基等其人  皇上已即收录显用何独于诸臣不然臣诚有不能不深忧于其间矣臣恐  皇上有去邪之果断而左右反得行其媚嫉之私  皇上有容言之盛心而臣下反遗  皇上以拒谏之诮传之四海垂诸史册其为  圣德累不小也辅臣王锡爵等迹其自待若愈于张居正申时行察其用心何以异于五十步视百步臣不敢毛举即如诸臣之罢黜果以为当然与则是非邪正一恒人能辩之何忍自昧秉彝之良心果以为不当然与则深知隆眷谁出辅臣之右何忍坐成  皇上之过举虽间有揭救者得非外迫于公议而姑为观听之美乎更有不可知者实内洩其私愤而利于斥逐之尽乎抑臣复有忧焉君子小人贞胜之机间不容发故小人稍长则君子立消即一年之中刘道隆不已而为许子伟子伟不已而为陈勖勖不已而为郑材杨应宿至材与应宿而猖獗益甚假以是之义理乱天下之真是非乘小人之邪谋攻一时之众君子应宿借不附吏部之名致其阿狥阁臣之实愿应宿平心而观若吏部如杨巍李尚思徐一槚朱来远谢廷采其人天下莫不快其去而谁惜之乎若辅臣论如礼部郎中姜镜天下莫不烛其奸而谁与之乎若辅臣泰交一＜锍-釒＞天下莫不嘉其意而谁议之乎是是非非人心不死世将谁欺而应宿为此谗说也　　○乙未升陕西左参政兼佥事徐三畏为山西按察使住劄左卫复除陕西左参政杨浮于山东
　　○丙申大学士王锡爵等题昨日刑部侍郎孙矿见臣于朝房历引先年之事凡系奉旨该司降罚者止坐本内有名掌印官或问官今冯海之事承行审问俱河南司郎中张廷相一人两次奏请所列该司官亦止廷相有名而不及员外郎杨现主事梁廷卿则今奉旨调用例止应廷相一人  天威之下不敢题请而谋之臣等臣等何敢专决因念  圣人之恩威不测而赏罚有章理有可言情有当辩故敢冒昧及此  上谕吏部昨调用刑部纳贿司官该部不敢渎奏甚见敬畏调止张廷相余悉宥之今后各衙门奉旨不明的不妨题请
　　○予漕运镇守总兵官新建伯王承勋母祭葬　　○予都察院左都御史孙丕扬父母祭葬
　　○□广西桂林府知府周裔先为福建运使
　　○丁酉以广西副使苏浚为本省左参政
　　○戊戌左都御史孙丕扬议整饬台规者三专掌道重按差久巡城从之
　　○升湖广布政使司右布政使武尚耕于本省左布政使
