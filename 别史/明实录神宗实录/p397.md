<!-- { "loadSidebar": true } -->
　　○总督蓟辽经略御倭右都御史孙矿题倭情一事关系封疆甚重必须集众思广忠益尤必湏设有专职分任责成乃克有济今蓟辽两镇各部道有司等官俱各有分土难以带摄合照近例酌量添设数员专理倭事应给敕书关防者照例请给一应俸薪廪费等项俱照直隶辽东部道有司例议处通候事完之日查照资俸及功次分别优叙相应题请一议赞画查得近年经略虏倭播夷诸臣俱设有部属赞画今兹倭情重大合无于兵部司属中遴选心存忠义多智虑知兵事者一员随臣赞画资其筹算□确成机一议监军查得各省有戎政处所间设有监军道今所调各镇各省兵马出于四镇边防之外别为一项合无专设按察司官一员简阅兵马出内钱粮监督战守稽察奸弊查有臣所属昌平道佥事陈一简志虑忠绳沉毅多算堪以改用合量加布政司参议一议经略朝鲜为捍蔽今御倭必湏朝鲜为主而我助之又我兵若往援朝鲜必须与彼国将士犄角防御是必意孚情贯然后可以共图决胜辽东各道遥制为难合无特设按察司官一员为辽东备倭道选材智出众略远而虑精者委任责成专一料理朝鲜兵务会同朝鲜国王将该国武备加意振饬凡抽兵派饷生聚训练扼守险要一应防御事宜酌议停妥从实修举我兵到彼会同总兵官及赞画监军道将该国兵众与我救援兵马酌量分派协力战守我人与朝鲜人如有争就俱听断理一切公文自我达朝鲜自朝鲜达我俱系转行驻劄处所从本官自行择定一议管粮官员查先次经略设有管粮主事一员合无仍委辽东粮储郎中总管再添设府佐四员二员分管户部钱粮一员专管兵部钱粮一员专管朝鲜钱粮俱于见任有司中择廉明有心计者查照资俸酌量升擢改用章下所司
　　○吏部尚书孙丕扬乞休＜锍-釒＞十六上  上谕卿为掌铨大臣值国家多事用人之际正当竭力致身率众效职何乃称病久卧求去不已殊非朕委托之意宜遵旨即出供职不得再辞
　　○户部题石土二坝改造官船一百只以备漕粮起剥之用从之
　　○兵部题册封日本副使杨方亨禀称朝鲜先奉旨差官侦探倭情护军黄慎见住釜营慎系彼国戊子科文状元非通事类也二十八日又有朝鲜国王差问慰使持字至职若倭情果变朝鲜逃走不暇国王何暇问慰于我差官又何敢出入釜山国王与职字一并呈送本部又据游击沈惟敬称十四日至相马岛十七日抵南皮计程六百里惟见随路馆舍俱系新设一应供给甚备十八日釜山营倭将平调信报至内称李正使见驻庆州去往未决且清正之撤已有关白成令今惟敬此行惟恐清正乘隙报知李正使出营致使关白心存恍惚必当一会以安其心庶彼此信义明白事体无有不妥十八日至南皮人家颇多新造板房三处又比相马岛支应加厚各官皆备倭卒喝道据报具题较之前报尤确大抵在釜山者帖然无哗在海外者遵约惟谨恭慎不言可知  上报闻
　　○户部题计自东征以来本部供办粮饷动发帑银至踰一百余万两仓榖几四十万石此皆出于岁额之外臣等焦心殚思多方计处仅乃充之至于辽左蕞尔之区输挽刍饷远出异域以致军民老穉窜逃不啻过半车马颓毙千里尽为丘墟彼中之人迨今谈及犹疾首蹙额如不欲生幸藉  皇上德威覃被凶渠泥首乞封乃得偃革休兵人情稍有生气不意顷者海外流传正使惊遁议者将欲旦夕间提十万之师为属国防守其词激烈岂非为国忠谋顾今度势审时较量重轻似有难于遽发者除先题发帑银一十二万两解送辽镇管粮郎中另项收贮并摘开援纳事例题请听附近邻省各项员役尽输本色粮米赴紧要仓口上纳倭果侵犯方准支用再查得登莱二府密接辽东年岁收成米豆饶裕从海道搬运旬日可到行各督抚官协恭计议籴买输运及劄管粮郎中查本镇军需暂放折色一月将存积本色听候别用一转移间事可有济至于倭情靡定经费难量臣等自当酌察缓急曲加料理务使军兴不乏以纾  皇上东顾之忧  上报闻谕以卿职司储饷宜悉心经理以济缓急亦不得虚糜国用
　　○江西彭泽县生员方事仁进资易太平书一部以光  圣孝以广  圣治  上命留览章下礼部
　　○乙酉升肃州参将姜河为甘州副总兵
　　○丁亥大学士赵志皋题取中岁选贡生卷进呈
　　○兵部题李宗城门下中军王承烈传播流言恐吓正使  上命锦衣卫扭解来京问
　　○兵部覆狭西巡按乔廷栋查据火落赤揣库儿及板胜等在事诸臣功罪得旨萧应宫张栋纪录尚贤武大振等各赏银有差仍纪录优用扳胜恰阿兰歹监候取决
　　○戊子刑部题黄岗县知县刘梦周父刘申重辟系狱年八十以上乞求开释行恤刑衙门吊卷查明入于矜疑项下具奏从之
　　○又题四川巴县民徐起建叫冤皇极门称被同乡举人刘世辅夺坟杀弟进皇木一万一千二十根银十万两榖一万石行四川抚按查审从之
　　○己丑大学士赵志皋题编修杨道宾袁宗道简讨区大相管理诰敕
　　○先是巡盐御史杨光训题称行盐地方割减盐引增多商困引壅要将宁辽新增引目除二十四年以前奉有勘劄投到者照前关支徵纳余银解部补库外其二十五年为始亟议停止如宁远不可忘备兵饷更祈不恡内帑时发佐边俾盐息养数年之后再议增引充饷户部覆奏谓引藉盐以注销民贩盐以纳课若民食未尽即增引何益向来设兵加饷计无所出不得已添引输粮无非权宜之计今御史杨光训目击壅滞故有此建白但增引遽停前项兵饷从何供办况今倭警饬防大工协助并在吃紧请给太仓则贮积无多加派田亩则各省直罹灾频仍民贫彻骨至于内帑钱粮尤难擅议应行总督宁夏巡抚辽东及陕西巡按两淮长芦巡盐各御史并劄管粮郎中将前项宁辽新增淮芦引盐自二十五年以前奉有勘劄者照旧召商报中速令完粮填给勘合投缴运司查照前例即于产盐场分买盐附掣严追余没银两另项解补太仓解发之数其二十六年以后宁辽新增盐引悉行停止且两淮边中额引止七十余万而该司掣单限销九十万计若据其中少销多引从何壅今谓行盐地缩民食有限掣销不及每岁止销六十七万余引以致壅积近报各边未到额引六十余万已到未销四十余万存司违没等引一十六万余俱系岁派额引事关正课应行巡盐御史严行运司将未到未销者依限掣销分别头项报可
　　○庚寅兵部题覆各镇疏狭西三边东起榆林西尽嘉峪南抵洮河北至贺兰延袤四千余里套酋卜失兔等无日不思报复无岁不图劫掠盖忿水泉之败明安之诛观衅乘暇已非一日宜分布官军于定边甎井旧安边柳树涧宁塞镇静等处以遏虏之大举一宁夏镇于花马池兴平营等处分兵驻援责令副总兵马孔英督理一固原镇移狭西总兵驻下马关西援庄浪西宁北救海剌安会一甘肃镇合镇城正奇游三营之官军相度缓急以为战守总兵官居中调度如虏犯要区各布兵马严加防御一酌守边东自延镇镇靖西至宁夏横城量拨步兵分叚摆守四布轮番一呼即集防守良策莫便于此一议总兵延镇总兵移驻镇靖宁镇协守应援下马狭西总兵移驻该关犄角战御若河洮虏情稍缓临洮总兵亦即移驻安会以防套虏一申策援夷情告急防守为艰如西宁有警兰河兵马过河夹攻归德有警西宁兵马速驰犄角一议劝赏赏功银两在甘镇者俱已用尽宁镇未报延镇固镇所存无多欲行再发收贮以备不时之需一更将领如兰州参将副总兵马应龙西路总兵熊世锦宜革任左营游击萧韶成右营游击都司李国用原任游击丁光宇狭西坐营都司姚德明宜酌调一议城堡安会一带乃狡虏入犯必繇之路宜速修葺务期坚完得旨如议行
　　○朝鲜国王李昖奏据陪臣黄慎状启臣蒙差跟随游击沈惟敬四月二十五日前往熊川倭将平行长营里宣谕各屯倭酋至五月初五日行长率其从倭若干下海而去于六月二十六日日本回来说称关白已定撤兵之议差官迎候册使勾当自此各屯倭兵声言装束下海臣分遣通事及哨探员役遍行各营查看下龙塘德桥荠浦森浦长门浦苏津浦永登浦七处倭设营栅房屋已行撤毁金海府城房屋系是本国旧设蒙游击府分付未烧西生浦倭兵移驻头毛浦林郎浦倭兵移驻安骨浦营栅俱已烧毁又据陪臣李恒福状启有册封副使及正使为因平行长正成等要请不已本月初八等日自密阳府起身进入釜山倭营又据沈惟敬咨十月内倭将平行长差小将平调信往报关白今调信回称天使宠临须烦朝鲜一二陪臣同渡面修旧好本府调戢两国贵国亦宜权衡为之结局又于正月二十日陪臣黄慎启有酋平行长正成小西飞玄苏等要与游击府先行过海于本月五日驾船下洋结小邦庆尚道沿海地方者自左道蔚山郡至右道巨济县首尾二三百里之地总有一十六营钦蒙  皇上特遣游击将军沈惟敬奉旨宣谕自上年七月以后各营倭兵有渐次撤回之形焚毁营栅房屋者已有九处而顾惟釜山竹岛加德骨安四处倭兵尚无渡海之期倭将清正移据头毛气势颇盛册封正副二使尚留釜山未进念倭贼要得小邦通信盖欲试臣以义所难从之事而其为计实所难测小邦与倭奴隔海而国固有比邻之义今既无故兴兵烧焚屠戮至于祸及丘墓讎怨已深实不忍与伊相通况此贼凶狡有素难以信义相期设使臣欲释怨包羞苟纾目前之急恐不足为伊去留之决而必且益肆反覆以启衅端则小邦将无以应之而后患方大此臣之所以惭愤迫蹙不知为计者报闻
　　○兵部覆狭西巡按林道楠查核延绥清平镇朔等处获功员役乞行赏赉  上以功次既核明白应升赏追赠俱依拟银两着太仆寺给发
　　○辛卯大学士赵志皋等题翰林院修撰翁正春编修冯有经充起居注馆史官
　　○兵部覆原任总督叶梦熊男叶世仍加锦衣卫指挥同知总督李汶男李国桢荫授锦衣卫左所副千户世袭达云男达奇勋荫授凉州卫指挥使世袭俱报可
　　○壬辰  穆宗庄皇帝忌辰遣官致祭  昭陵
　　○给总兵王保防海御倭总兵官关防
　　○乙未兵部题西宁大捷先行纪录俟后有功并叙  上报西宁斩获虏首力战可嘉李汶田乐王赋业刘敏宽达云龙应高第佘世威黄天泽柳天泽各升俸赏赉有差
　　○旌□府通山王府奉国将军华堠孝行
　　○顺天抚按李颐等题五月十四夜有坠星下抚宁至地为石
　　○关白将清正等所住房屋尽行烧毁共五千二百三十间
　　大明神宗显皇帝实录卷之二百九十七
大明神宗显皇帝实录卷之二百九十八
　　万历二十四年六月丁酉朔大学士赵志皋奏东事未宁群言波及光阴已暮国是难定当此之际虽周公复生犹当思避况臣以不肖之身敢复一日居于位哉疏入  上谕朕于卿信任甚笃凡浮言巧诬皆洞烛其情并无疑惑今国家多事何可因此遂忍求去昨见倭报安静纷纭妄渎者多自渐沮益见卿特议慎重为国效忠偶疾不妨暂时调理即出供职毋得固辞有负眷倚
　　○户部覆浙江巡抚刘元霖题将蜡茶银两暂借织造其赃罚银两解部协济大工从之
　　○礼部题朝鲜国王李昖差来陪臣户曹参判具岁寺辞宴应移文光禄寺照例折给报可
　　○起原任延绥游击左国卿为固原游击　　○升狭西总督标下左营游击萧韶成为协守宁夏东路副总兵
