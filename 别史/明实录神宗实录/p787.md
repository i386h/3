<!-- { "loadSidebar": true } -->
　　○升周永春为辽东巡抚赵士谔为宣府巡抚从阁臣之请也
　　○经略杨镐以夫事自劾  上以虏情正亟命用心料理战守以图全胜毋得推诿致误军机
　　○升凤阳知府王继祀为河南副使
　　○庚午户科官应震陈措饷之策有谓南兵部每年收放三司钱粮尚饶者有谓南操兵饷后湖修册存积尚有赢余者有谓滁州行太仆寺马价并凤阳等府先年借修河银存剩尚堪动支者有谓河南山东修河工食徵解未用者有谓两淮库贮余银及淮安仓税额银题准余税济边至今四年未解者有谓浒墅北新九江临清芜湖淮安扬州等关多有赢余傥能助边即为优转者有谓历岁积逋奉旨查催或摘一二参罚示儆者有谓各省司库与两直府库不拘正项尽从权借者有谓广开文华武英中书事例准其题差以劝来者有谓议助于富民题给冠带坊扁散官有差者乞下部议以济急需
　　○赏赐番人戎萧等叚绢有差
　　○升御史王以宁为福建参政刘策为河南副使
　　○中秋节颁赐辅臣上尊珍馔露酒月饼等物又以  圣节赐辅臣银五十两彩叚四表里
　　○壬申大学士方从哲率内外文武官及赍捧贡使于五凤搂前行礼次日又恭诣仁德门称祝毕  上遣司礼监管待赐尊馔有加因陈时政数事　　○蓟辽总督汪可受以清河夫事自劾  上以用兵方殷着其策励恢复毋得推诿误事
　　○  上初以山东海运脚力繁费命为停止至是东抚又奏海运另有一途自登开洋望铁山西北口至羊头回至中岛至长行岛至北信口至兔儿岛至深井至盖州剥运一百二十里至娘娘宫起陆至广宁一百八十里至辽阳一百六十里每石连籴运费不过一两部覆以为开之便从之
　　○甲戌狭西巡按傅振商奏四月二十二日苑马寺广宁开城黑水清平万安等六监冻死牧马一千一百五十四匹牧军二十五名灾异不让固镇请量行赈恤其四十一年至四十五年应补驹马量于丰岁带徵庶民不疲而牧政修举
　　○革参将姚世贤任以督臣汪可受论劾之也
　　○以神机二营游击鲍承先改充五军二营参将领官军三千四百六十四员名赴蓟辽
　　○改造华亭县印信
　　○有台军宋满仓同夥张得玉盗大铜炮一位被巡军捉获兵部以闻  上命下法司
　　○升张文光为光禄寺少卿武之望为南太常寺少卿李成名为山东副使
　　○差御史薛贞巡按河南　　○乙亥贵州巡抚张鹤鸣奏土酋酿祸日深仇杀欲起乞严敕禁谕切责水蔺安置陇氏祖孙以息兵端
　　○丁丑山东巡按陈王廷劾援辽总兵麻承恩当清河被围藉口道檄急奔开原且纳粆花部落百余人以桃虏衅乞革任议勘以儆积玩
　　○戊寅  宪宗纯皇帝忌辰遣官祭  茂陵
　　○山东巡抚李长庚奏水兵调撤援辽要地疏防非策请另募六百名并遗下三百余名共凑一千之数立为三营以备目前秋防从之
　　○以原任四川副使郭之琮为狭西副使河南参议秦一鹏为副使
　　○以编修施凤来为南京国子监司业
　　○赐成山伯王国柱祖母陈氏祭葬
　　○己卯广西巡按俞诲奏臣巡历南宁见邕城距上思仅数十里羽檄交驰筑营列戍势不容缓是以有那堂平从那懒之役下石西等州久困蹂躏是以有卜筑馗毒岭之役而饷诎兵单孤城难固不得已始募兵三百留戍梧兵四百添戍那堂等营又拨募兵四百调土兵一千安插馗毒岭一营然目前尚有应议者二曰定徵发以寒不轨申饬各土司分别大小远近出兵防守堵截不用命者罪无赦曰别功罪以坚内附每遇三年贡期令开报管理禄州职司有无纵贼入犯听左江巡道查劾以别劝惩从之
　　○庚辰淮安府沐阳桃源睢宁等县扬州高邮等州灾漕运总督王纪以闻
　　○广西巡按俞诲奏粤西兵饷全藉盐利臣入境查得四十二运衡永保庆不到商名总缘积棍诡名观望合仃预报殷实各商的名照股分派依期领运如违限愆期管盐官移会究革召新商顶补而又置造大船一百五十只以需督运之往来搬驳使官得操其柄又仿漕规设立限单生还限三四个月一年两运可复而水脚亦省督运官以迟速分别举劾庶于盐政有禆
　　○辛巳差主事窦可进解漕折银六万两至山海关预备粮饷
　　○刑部以该年审决请  上曰今岁各省直俱暂免刑
　　○上谕工部曰这抵织袍叚系上用并婚礼等项急需已有屡旨明白该部如何恣肆抗违姑且不究着遵照屡旨作速行文苏杭等府上紧儧织分运解进以济急用如仍前延缓必罪不宥
　　○引选过主事丁翘楚等共三百九十五员
　　○加升密云道副使喻安性河南按察使职衔留任从抚臣刘曰梧之请也
　　○升工部郎中王好善贾宗悌兵部郎中龚承荐为凤阳潮州延平知府
　　○命伯赵世新陪宴喇麻番僧
　　○兵部题原任沈阳游击尤世功姑令照旧管事陈九图等革任回卫把总杨汝达升备倭管抚顺游击事阵亡备御李长春赠二级袭升二级俱从之　　○壬午祭  历代帝王同日祭  城隍旗纛等神
　　○直隶巡按龙遇奇请重运判之选以饬盐政查弘治间徐鹏举以进士除判官政成升大理丞今三十场间俗顽人险乱萌已见不可不议振举如立社学讲乡约行保甲练灶勇督逋课剪私贩清垦占＜锍-釒＞河道禁科歛剥削等项非分司官莫任乞后纯用甲科或参乡科三年绩最优以行取部属而罢赀郎以杜幸窦  上下部议谓用正途便其迁谪者务以实历催升从之
　　○青阳县民刘荫祚年十三请以身代父荫祚光复幼子也于是阁部以为言不报
　　○朝鲜国王李珲发还漂海人丁时福建商民薛万春等四十一人浮海商贩于七月十九日在福建沙埕洋中遇风以七月二十七日晡漂至朝鲜国王资给遣还具本奏知  上命解发福建巡抚衙门审无通贩情弊即便省发
　　○癸未云南巡按潘浚奏滇金自嘉靖十三年始岁贡二千两至万历二十一年加三千两共五千五十两岁支粮差等银采买加派凑处以足之商人褁半岁粮穿虎豹窟往市于川狭远方计盘费铺垫杂用每金一两几费银十两查弘治元年镇守太监王举欲金镶宝石帽顶御史以为言  敬皇犹亟为谕止柰何骚扰百姓以供朽蠹之积乞将贡金蠲免或照嘉靖初年例以纾全滇之困不报
　　○上谕兵部曰近日辽东虏情何如贼既暂归正宜乘时修备以防再逞各总兵俱已出关见今驻劄何处各镇援兵曾否齐集着经略速遵前旨分派信地使人有专责不得推诿遇有虏警务要同心协力互相应援期于外挫贼锋内固城堡总俟刻期大举以图全胜事平一体从优升赏如有观望失机及忌功坏事的必罪不宥各处调来兵马着将领严加约束沿途不许骚扰违者听地方官参来重治
　　○升祁伯裕兵部右侍郎兼都察院右佥都御史加正二品服俸照旧巡抚
　　○准南礼部右侍郎沈＜氵隺＞父沈节甫追赠资政大夫
　　○加升宁夏河东按察使张崇礼左布政靖边兵备张舜命按察使俱以考满也
　　○分巡河东盐法道梁应泽奏敕书被火命照旧补给　　○户部覆总督王纪题押运官右参政翟师雍等副总兵公国光等纪录从之
　　○刑部覆奏南京等衙门高涌等问过擅越皇城偷盗禁铜曹学等斩罪从之
　　○赏赐朝鲜国陪臣叚绢衣服有差并敕陪臣申堤等回国
　　○吏部题议举人教职会试一次有荐升转著为令
　　○乙酉差左府经历沈侍卿往秦府造坟
　　○山东巡抚李长庚尚宝司少卿杨述中太仆寺寺丞田凤仪狭西肃州兵备副使李应魁河南道御史王象恒等各三年考满复职
　　○淮安府同知王万祺等庆贺不到被御史紏劾  上命各罚俸三个月
　　明神宗显皇帝实录卷之五百七十三
明神宗显皇帝实录卷之五百七十四
　　万历四十六年九月丙戌朔礼部右侍郎韩爌言御史刘光复为臣戊戌分闱所取士其令诸暨巡京营按晋所至皆举其职窃以圜上聚教能改者一年二年而舍三年而极况光复愆仪薄罪  圣明原非有意过督之也乞赐释放不报
　　○顺天巡抚刘曰梧奏援辽总兵张万邦参将庄莅民所部柴禄等骚扰驿递市舍所至凌虐奸淫无所不至兵部以闻  上曰军士沿途骚扰残虐地方将官纪律安在张万邦庄莅民姑令戴罪立功柴禄等着巡抚提问治罪以后调兵经过处所着有司预先戒备设法安插勿致饥寒违者参处若军士不遵钤束仍前抢掠生事该抚按即将领兵官参来枭斩正法尔部通行各衙门一体遵行
　　○兵部题朝鲜国釜山镇水军佥节制使吴大男呈去年十二月间本国差役自日本同马岛倭子橘智正带刷还被虏人口三百二十一名回来说日本国王源秀忠承籍其父家康余业欲得本国信使及言剿杀秀赖为小邦灭讎等情拒之恐成讎恨因依前差送员役之例报答随据回役称同橘倭前到马岛主平义成等备船引路渡三大海见秀忠因探得乙卯五月家康率兵三十万攻秀赖于大坂秀赖兵败入保内城家康凿地通道从中放火秀赖及将士烧死无数是后尽以所亲分据要地易置诸将及倭来京之时自提关东兵十余万据住伏见城池而又令六十六州倭将领所部来会但秀忠怀疑虑诸将亦不自安尚未定关白位号并将见闻申奏该部议朝鲜与倭仅隔一水律以与国之谊释旧怨而修新好岂非至计但倭奴诡谲叵测当秀赖新灭位号未定频请信使以相夸诩若其往来频数乘我不备俱未可知兹据该国＜锍-釒＞称遣使报答彼国欢顺但被虏原称三万七百余名今刷还者才三百二十一名即此便见倭好难凭所探事情果否是的但已通好势难拒绝惟是外示羁縻内严备御则该国君臣事耳况迩来该国协力讨贼内或空虗安知倭不旁睨而生心合候命下移咨该国务要愈加堤防毋使岛奴通使频烦得窥虗实亦毋使奴酋潜通声息至为响应庶氛祲消而箕封可固从之
　　○兵部奏援辽总兵麻承恩抚顺之役旧抚嘱其策应则驰去清河遂致张承胤全军覆没今闻清河之报藉口道檄驰去开原致清河将吏一时陷没请械系至京明正典刑至武靖游击文明象称病不前宽奠游击祖天定叆阳守备徐九思听民出堡不禁俱宜严行查处
　　○浙江左布政萧近高东昌副使杨思谦俱致仕
　　○准郑大同赠刑部尚书荫一子入监读书
　　○准补给已故湖广左布政王一祯诰命
　　○戊子大学士方从哲言臣于八月初请皇太子开讲因奉旨待过重阳择吉来今重阳节届庆典已完臣谨择得本月十一十六日系开平吉旦皆可进学望钦定一日命皇太子照旧出讲并所催东宫讲官左赞善徐光启并赐简发  上曰所请十一十六二日俱无入学之吉还另择吉日来行　　○经略杨镐奏前月十三日辽东宽奠海盖间地震又据朝鲜义州镇节制使李善报称侦探得奴酋议发军兵于八月二十日攻辽阳广宁等处不战直抵关门如追逐引出旷野厮杀等因与前地震前后相值乞敕文武将士倍加戒备
