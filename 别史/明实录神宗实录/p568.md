<!-- { "loadSidebar": true } -->
　　○庚子户部言该内承运库太监孙顺题奉钦依近来进赐宫分及各项关领成造各节器物费用浩繁金花买办银两系是正供常例积欠甚多何以支用着户部上紧解进毋得迟延钦此臣捧读再四惶惧陨越莫知计之所从出也及简历年旧案其乞免买办一节业已力恳者九而得旨者四矣其一曰见解到的着便交纳其余还着严限催解进用其一曰稍待积剩自然停止其一曰买办等项不甚紧要的备细开来听候裁处其一曰买办银两俱着仍前处进原旨俟有积剩自然停止决不虚爽夫所谓还着催解且着处进者矜而不忍之辞也所谓自然停止决不虚爽者断而见许之辞也是臣部情形之苦  皇上体恤之恩不啻揭日月而布中天矣乃停止无期督责如昨者得无曰姑仍之姑进之姑徐徐而已之乎不知此项钱粮使果洒派于省直尚有徵解之时然而额外之浮数也使果一时之索取或为权宜之术然而多年之残局也从来所那移者不过区区之太仓今太仓无竟夕之储而九边以年例逼矣三营以支放逼矣诸商以欠价逼矣百派分波争涸其源势未有不穷且尽者即如正供金花年来以扣扺之故稽欠四十余万臣局蹐待罪尚苦无策而犹有余力以营无艺之徵其将能乎大都内外贵于相须名实求其两副今急大盈之藏而倾外府之八非所以为名也图未获之数而亏有常之供非所以为实也伏乞慨赐蠲免或暂停二三年俾臣得专力金花而悉心于边计总之急边圉所以固京师所以安  皇上也＜锍-釒＞留中
　　○候补礼部精膳司员外乐和声以其先世系出宋彰义节度使忠武王岳飞之后奏乞复姓诏下所司
　　明神宗显皇帝实录卷之四百一十五
明神宗显皇帝实录卷之四百一十六
　　万历三十三年十二月辛丑朔顺天巡抚刘四科奏辞阅视加恩不许
　　○中军都督府掌府事英国公张惟贤左军都督府掌府事怀远侯常胤绪右军都督府掌府事武定侯郭大诚前军都督府掌府事宁阳侯陈应诏后军都督府掌府事永康侯徐文炜管领大汉将军成国公朱应槐总督京营戎政泰宁侯陈良弼锦衣卫掌卫事左都督王之桢各以考选军政自陈乞罢命各供职如故
　　○壬寅谕户工二部朕以频年  天象示警心常兢惕责已省愆不遑宁处昨览该部再＜锍-釒＞题请鼎建殿门以完钜典因思物力难支何时就绪连日熟计见今河工城工一时并举工程浩大钱粮数多内外帑藏俱匮民穷财尽困于徵输致使正供钱粮反无所出京边之费一时多乏朕甚恻然已遣内官监经管内官查理通湾见贮木植回奏且大工浩费不赀其开矿抽税原为济助大工不忍加派小民采徵天地自然之利今开矿年久各差内外官俱奏出砂微细朕念得不偿费都着停免若有见在矿银就着矿差内外官员一并解进驰驿回京原衙门应役凡有矿洞悉令各该地方官封闭培筑不许私自擅开务完地脉灵气其各省直税课俱着本处有司照旧徵解税监一半并土产解进内库以济进赐供应之用一半解送该部以助各项工费之资有余以济京边之用其各处奏带员役止着押解催儧钱粮行文差用不许私设关津指称委官容令地方棍徒肆行攘夺致民生不安商旅不行反亏国家正课抚按官还同该监不时访拏治罪明显朕仰体
　　上天仁爱  祖宗鉴临敬畏修省实政昭示朝廷权宜济助大工爱民固本德意待大工稍可措办便奏请通行停免尔部概行各省直内外官遵行毋忽
　　○升左谕德掌司经局印吴道南为左庶子掌左春坊印右谕德庄天合为右庶子掌右春坊印右谕德冯有经周如砥翁正春俱为左谕德有经掌司经局印右中允顾天埈陈懿典俱为右谕德右中允管司业事李腾芳为右谕德回坊管事原任庶子黄辉中允传新德史继偕赞善林尧俞吏部催取前来供职　　○以  圣母六袠万寿正一嗣教大真人张国祥祝延有劳特赐奖谕赏银六十两纻丝三表里
　　○兵部会五府锦衣卫考选军政官员拟上存留选补调补革黜等项诏悉如拟
　　○户部覆山东巡按严一鹏勘过所属再罹秋灾地方分别被灾分数蠲免改折有差得旨东省叠罹灾伤兼有河工力役委宜轸恤既经勘实依拟照例蠲折以苏民困
　　○癸卯  上传谕内阁日进讲章只一本还着照旧再添一本应进何书讲章先生每开具来览辅臣因言大学衍义讲章进完学庸语孟及易书诗礼俱已进过惟春秋系圣人笔削之书木经进讲又我朝  太祖高皇帝  成祖文皇帝嘉谟善政备载  宝训可为万世子孙法程允宜进讲恭请于内钦定一书以便撰进日讲官见在止李廷机一员每日独撰讲章兼理部务若增进一本愈难办理臣等推得原任礼部尚书兼翰林院学士于慎行系旧讲官合敕吏部以原官掌詹事府印信催取前来与廷机一体供事得旨朕览卿等所奏具悉忠爱着撰春秋讲章日每进览原任礼部尚书于慎行着以原官起掌詹事府印信催取前来照旧讲官还着推补翰林见任官二员即补日讲供事吏部知道
　　○礼部拟上  元孙诞育颁诏仪注  上命于本月十五日行
　　○升大理左少卿乔璧星为右佥都御史巡抚四川等处地方提督军务
　　○准吏部覆播功拟叙各官崔景荣升太仆寺少卿宋兴祖升大理寺右少卿各添注管事赵标加太仆寺卿仍管四夷馆少卿事胡桂芳加广东左布政使仍升俸二级张文燿加四川左布政使支正二品俸尤锡类加贵州左布政使洪澄源加贵州按察使兼参议各照旧管事高折枝升户部四川司主事添注管事陈尚象以原官起用其余加衔复职致仕等官各如拟
　　○以三年并叙缉捕多功荫提督东厂太监陈矩弟侄一人为锦衣卫百户加提督东司房左都督王之祯太子少保升提督西司房指挥同知李如祯掌北镇抚司事指挥佥事李祯国俱都指挥使各照旧管事仍各赏年酒钞锭闵万民李如林张永春顾承惠等各照例升职一级
　　○先是直隶池河镇守御营所属南京飞雄广武英武三卫官军其地隶凤阳府定远县该县知县蔡梦齐因条议该镇兴革三事一曰裁市税一曰行保甲一曰派门摊众心惶惑乃乘南京府部科道各官至镇阅视梦齐入署参谒时群起噪呼巡视给事中金士衡出牌谕止因疏论守御指挥侯万钟纪律不严请重加罚治并查倡首军人参送法司究问其该县条议三事如编保甲于什伍之军派门摊于荷戈之士委为不便相应停寝惟市税一节向来以供操赏之费行之既久弊亦丛生该县所议不为无见查操赏岁费不过百金合照在京各营事例每年于官库给发以杜胥役侵渔之弊下兵部覆议如拟
　　○甲辰  慈孝献皇后忌辰  奉先殿行祭礼
　　○升右给事中陈治则吴文灿梁有年夏子阳宋一韩各左给事中治则吏科文灿户科有年礼科子阳兵科一韩刑科
　　○准起复候补给事中沈凤翔汪若霖散馆庶吉士吕邦燿俱为户科给事中即与差用
　　○准勘明原任广东按察使盛万年降一级调用
　　○南京浙江道御史朱吾弼奏乞养病下吏部覆议许之
　　○乙巳大学士沈一贯等各具＜锍-釒＞再辞捷功加恩许之
　　○兵部尚书萧大亨以一时两蒙天宠再乞辞免  上准辞河州恩荫其在镇叙功仍令勉承
　　○辽东总兵官李成梁漕运总兵官王承勋各以考选军政自陈乞罢命供职如故
　　○准起复候补御史乔允升周懋相史弼散馆庶吉士宋焘陈宗契王基洪冯奕垣各御史允升基洪俱江西道懋相广东道弼广西道焘浙江道宗契福建道奕垣湖广道　　○丙午礼部拟上  皇太子第一子弥月剪发仪注一前期  上择内夫人之敬慎者使为师姆以奉  皇太子第一子剪发是日早师姆抱  皇太子第一子于  皇太子宫剪发为鬌留角如礼一是日  上具常服御便殿升座  皇太子率  皇太子妃各具朝服朝见行四拜礼毕  皇太子  皇太子妃中立师姆抱  皇太子第一子出自寝繇西至殿门授  皇太子第一子于  皇太子内赞奏曰  皇太子敢用吉日祗见  皇太子第一子  上降座而抚之  皇太子左还授  皇太子第一子于师姆还寝  皇太子复率  皇太子妃仍行四拜礼毕出一是日  皇太子率  皇太子妃随诣  慈宁宫朝见  慈圣宣文明肃贞寿端献皇太后行四拜礼内赞奏曰  皇太子第一子弥月吉期祗用朝见  皇太子  皇太子妃仍行四拜礼毕出随诣  皇后宫朝见礼同前行礼毕还宫
　　○肃王绅尧贡马五十匹回赐大红纻丝常服一袭银三百两彩叚六表里
　　○敕甘肃巡抚徐三畏仍以兵部尚书兼右副都御史总督狭西三边军务兼理粮饷
　　○升右通政黄纪贤为右佥都御史提督军务兼抚治郧阳等处地方
　　○命刑部员外何起凤赍湔除敕往南京
　　○准吏部覆应天府府尹徐申在任调理痊可供职
　　○兵部类覆军政考选自陈不职各＜锍-釒＞一五府佥书镇远候顾大礼等各照旧供职府军前卫掌印武安侯郑惟孝革任闲住一锦衣卫堂上官李如桢等俱准留用庄德福革任闲住一锦衣卫南镇抚司佥书陈胤徵照旧供职一五军等营副将王问等俱准留用一南京府卫掌印佥书等官安乡伯张世恩等俱准留用黄明臣革任回卫一各处镇守总兵协守副总兵等官达云等俱照例复职李承勋革任回卫钱烨革任听降又覆各督抚按会同考选论劾各官分别致仕回卫降用各有差诏悉如拟
　　○户部覆河南巡按王业弘勘过所属地方灾伤得旨这中州连岁灾伤既经勘实依拟照例减免以苏民困
　　○丁未内阁以  皇孙诞育拟上各王府书稿礼物等第书稿  皇帝致书  叔祖岷王朕仰承  昊穹锡佑  祖德垂庥于今年十一月十四日皇太子第一子生专书奉报薄遣仪物用表亲亲之意至可收纳惟  叔祖亮之礼物大红织金闪色团龙常服纻丝一袭纱一袭罗一袭  叔祖唐王文与礼物俱同  叔沈王楚王肃王蜀王文与礼物俱同但改惟叔亮之  弟潞王崇王鲁王荣王淮王襄王代王吉王韩王庆王文与礼物俱同但改致书为书与又改专书以报又改惟  弟亮之侄周王赵王晋王秦王德王衡王侄孙荆王文与礼物俱同但改致书为书与又改专书以报又改惟王亮之郑世子益世子靖江王大红织金团龙常服纻丝一袭文俱同但改致书为书与又改专书以报惟亮之
　　○内官监太监陈永寿恭进秋冬二季煤课银两上曰昨已有旨停矿调税念畿辅煤穴□缶系小民日用营生除官穴□缶煤炸照旧内监开取供用其余民穴□缶税课尽行停免以昭朝廷优恤根本地方德意
　　○湖广兴宁县听选恩贡生陈元旦奏进所注孝经等书章下礼部书留览
　　○戊申内阁以  皇孙弥月  皇上请  圣母宴会拟上奏书致语  上曰朕已躬请  圣母特奉  慈谕早见元孙实为喜庆免升座只行家礼以省劳烦朕即钦承奏书致语俱免谕卿等知
　　○升南京通政使赵钦汤为南京户部右侍郎兼右佥都御史总督粮储
　　○狭西总督李汶以老病乞罢  上谓近有旨召还协理戎政宜遵成命不必托辞
　　○宣大总督杨时宁辽东总兵官李成梁各奏辞阅视加恩不许
　　○刑部以天寒狱冷累囚可怜奏乞发放逮犯湖广承天府生员沈机等十二名民刘正举等五名俞之
