<!-- { "loadSidebar": true } -->
　　○刑部尚书舒化言  皇上仁心出于真性故钱若赓以酷闻而服上刑方复乾以酷闻而蒙远戍今大小用刑衙门曰杖责曰枷责曰监禁亦宜使遵照律例不得淫刑以毙多命  上报曰有司酷刑淹禁致毙无辜所奏依议申饬称朕好生之意化又言大明律一书  高皇帝揭诸两庑手为更定今未经详断者有从重拟罪之旨已经定议者有加等处斩之旨是谓律不足用也去冬雨雪不时两京皇城之内频见不戢之灾咎当在此  上亦优诏答之
　　○巡抚狭西都御史李汶等条议编审驿递当佥反募一当议昔僻今冲二当议通融掣兑三当议酌改支直四当议部覆从之
　　○戊午升太常寺少卿秦耀为太仆寺卿
　　○升山东参议赵楫为湖广副使
　　○虏犯沈阳静远堡遂掠懿路从蒲河之十方寺堡出边一昼一夜杀掠无筭
　　○银作局太监孙暹奏  慈宁宫镀造用黄金三千二百两户部尚书王遴请视嘉靖十七年  慈庆宫例减为一千五百两给事中萧彦亦以为言不听
　　○总督蓟辽尚书张佳胤等奏蓟昌两镇共修边墙六千四十丈敌台墩台一百四十七座带修遵化城工七百余丈所省工价犒恤不赀皆文武将吏之功宜分别叙录其都司郭畹等罚治提问从之
　　○庚申恭仁康定景皇帝忌辰遣伯张元善祭金山  陵寝○新升司经局洗马管司业事赵用贤以病请告不允
　　○命太常寺少卿沉思学以原官提督四夷馆工部营缮司郎中唐鹤徵为尚宝司司丞
　　○诏蠲顺天府属田租以顺天府臣言前岁驾出谒  陵也供张除道者十之五调发所及十之三昌平一州全免
　　○壬戌敕广元王长子术雕管理府事术雕者辽恭王嫡长曾孙为沅陵等六王致枇等所讦抚按勘明故礼部为之请
　　○升礼部主客司主事苏浚为浙江佥事提督学政
　　○兵科左给事中王三余劾承天守备太监王桢违法十罪有旨王桢降三级南京新房闲住于是湖广抚臣李江亦劾其参随贾本厚韩之瑞等下御史即讯
　　○甲子遣成国公朱应祯祭大明于朝日坛
　　○先是四川巡按御史赫瀛以采木科歛参知州等官刘冠南陈邦谟梁有贞吴郡石佩王遴蹇来亨等七人系诏狱严讯不承有旨诘责抚按官而冠南等犹覊邸舍以待彼处分于是刑科给事中常居敬等言守令者天子所命以临众庶者也若绌辱不以其罪则继此任事者难矣自今逮问之举犹郑重焉报闻
　　○朝鲜国陪臣吏曹判书李友直等三十六人入谢宴赏如例
　　○乙丑升户科都给事中萧彦为太常寺少卿礼科都给事中万象春为山东参政
　　○丙寅升刑部郎中史继志为浙江副史降广西右布政使卢仲佃为广东副使
　　○丁卯京师旱自去秋八月至于今春二月不雨河井竭谕内阁传礼部祈雨
　　○戊辰祭历代帝王遣公文璧行礼侯继爵伯炳尚书巍尚书遴分献
　　○改神枢左营都督佥事侯之胄为南京左军都督府佥书○录贵州平苖功赉巡抚都御史舒应龙先任都御史刘庠镇守总兵都督佥事张澡都清兵备副使洪邦光银币有差初贵州都匀府平定司苖阿韶乐平司苖乐三以土官宋瓒科索为名攻陷司治杀戮甚惨抚臣舒应龙檄参将张奇峰讨之斩首一百九十八级获阿韶以下十有四人夷中有险地曰者牙砦贼所保也至是立营驻兵为防守之计焉
　　○录云南平莽酋功赉巡抚都御史刘世曾黔国公沐昌祚银币荫世曾子纁昌祚子睿世袭锦衣卫百户授名色把总高国春世袭本卫副千户猛密土舍思化四品服色游击刘綎刘天俸参将邓子龙优叙余文武吏士升赏有差是役也国春以五百人破贼数万解五章之围穷追旬日连摧六营为西南战功第一
　　○庚午大雩
　　明神宗显皇帝实录卷之一百五十八
明神宗显皇帝实录卷之一百五十九
　　万历十三年三月壬申朔  孝肃皇后忌辰遣广宁伯刘嗣德祭  裕陵新除给事中三人卢逵吏科王问卿兵科吴岳秀南京吏科试监察御史七人蔡系周浙江道杨有仁河南道刘元霖山东道孙愈贤山西道黄正色南京山东道
　　○有事于  寿宫工部议伐石需材及调发班军番代皆万人府尹徐元太亦言运石僦车畿民重苦御史邓炼因旱上疏曰  世宗皇帝即位十有七年而为此役又迟回者数年盖慎之也  皇上春秋方盛且用民之力必以其时诗曰我稼既同上入执公功盍姑已诸不报
　　○丁丑日亭午大风从西北来有声黄埃蔽天占曰边兵起○叙录建言诸臣兵科给事中张维新上封事内一事言推用忠鲠以杜壅蔽有旨黄道瞻等分别叙用范镌罢于是补南部主事者二人邹元标兵部孙继先刑部推官四人黄道瞻河间府曾乾亨大名府伍可受开封府冯景隆南阳府判官一人谭希思钦州
　　○谕止内操兵科都给事中王致祥疏略曰臣闻天下快心适意而其实有不可测之忧方其无事将狃于所可乐疑言者之过而不信及其破坏决裂而后捄焉则其计已晚今日内操是已夫  皇上之意不过陈扈从备军容焉则已耳而左右近习之臣揣知意指遂部署队伍以进  皇上见其甲队之齐羽旄之羙因乐此而不惓矣  祖宗之法非宿卫之士不得持寸兵今群不逞之徒授以利兵出入禁门莫可问或有奸邪窜迹其中为祸岂细哉况  皇上春秋鼎盛血气方刚虽聚精会神以颐玉体犹惧不足可日逐逐焉轻试戎马之间乎方今内廷火灾河井涸竭若下令修省宜莫切于罢内操疏入留中是日敕谕内阁曰内操原有  祖制向缘扈从  南北郊及  皇陵恭祀事毕而止殆无常操之理而言者不知妄引非喻亦是其职今已停止卿等知之
　　○升久次科臣姚德重礼科都田畴礼科左陈大对礼科右胡希舜工科右
　　○大学士申时行等奏昨日风霾之异臣等甚惧宣大二镇虏方款贡必无他虞惟蓟镇属夷长昂犹肆桀骜辽东土蛮尚在近边宜行督抚总镇儆师以备之  上敕谕兵部曰昨日风异示儆恐虏有谋尔部马上差人传与东边慎加防备无怠○南京户部尚书魏学曾再疏乞休许之
　　○复除户科都给事中姚学闵给事中叶时新原职
　　○录福建十二年春汛斩获功赉海坛山名色把总黄道分守参政顾褒日南山水砦把总白斯清等银两有差是役也获生倭深酉梦等十有九人
　　○戊寅山西山阴县地震旬有五日乃止
　　○以  慈宁宫视工赐三辅臣银币及斗牛麒麟孔雀服
　　○朝鲜国陪臣李友直事毕命尚书沈鲤宴而遣之
　　○蓟辽总督张佳胤等奏蓟昌两镇修边工价四万二千一百两有奇犒恤银三万一千五百两有奇户七兵三例也又以桥工钜赏格宜厚有功各役请升实级从之
　　○抚治郧阳都御史毛纲奏劾荆州府知府郝汝松赇贿巨万皆于藉江陵故相及诸宗室取之得旨下抚按官逮讯
　　○己卯荧或□火逆行至是始顺度循軓
　　○以清明节遣侯薛鋹徐文炜伯王应龙刘应元卫国本分祭  九陵伯陈王谟祭  恭仁康定景皇帝金山  陵都督李鹤祭  哀冲  庄敬二太子园寝
　　○以河北道左参政戴光启改驻卫辉督修府第时抚臣臧惟一言府第之费约六十万七千八百两有奇大木仍采之楚蜀挽拽丁夫官为之募请以光启不妨巡历兼领其事故有是命
　　○诏改折各省直万历十三年分起运漕粮一百五十万石甲字库绵布一十万二千四百一十疋承运库绢四万三千五百二十有二疋采户科给事中萧彦之议特万历十二年年终奏缴岁出浮于岁入一百一十八万国用不足也
　　○初黎平府属中林长官司土官杨相科敛无度弟栋欲夺其官因众之怒紏管内苗候其父子至砦戕之事露栋毙于狱相父子既死遗妻龙氏抚其孤孙龙氏妇人信任左右遂致娄罗砦之乱杀其用事者数人脔食之而龙氏以谋杀其孙诉府知府王事圣者遽檄守备周弘谟永从县知县陈常临之以兵苖遂逆命始闻于辰沅兵备副使管稷调靖铜伍三卫合三千人讨平之改娄罗砦为平罗而首恶逃逸湖广抚臣李江以闻赏稷银十两事圣以先削籍去不问
　　○谪南京户部署郎中事唐伯元三级调外伯元上疏丑诋新建伯不宜从祀且谓六经无心学之说孔门无心学之教守仁言良知邪说诬民又进石经大学云得之安福举人邹德溥已为制序南兵科给事中钟汝淳特疏紏之后降海州判官
　　○以总督仓场户部左侍郎傅希挚为南京户部尚书顺天巡抚副都御史张国彦为户部右侍郎
　　○土鲁番使者马黑麻羽速来朝求入贡命彰武伯炳宴于礼部
　　○云南献驯象王师征缅甸获也
　　○行取大学士王锡爵再疏控辞  上优诏答曰朕慎简辅弼以卿宏才硕望特兹召起宜遵成命用副倚毗锡爵又疏谢父梦祥恤典报闻
　　○甲申大雩
　　○乙酉  武宗毅皇帝忌辰  奉先殿行祭礼遣靖远伯王学礼祭  康陵
　　○己丑巡抚辽东兵部侍郎李松总兵官宁远伯李成梁帅师大破虏于边外斩首八百余级获其马五百余匹甲仗称是先是二月虏入犯沈阳盘据近边不散声犯开铁抚镇知贼必复逞集兵以备之以参政任天祚副使王缄监军十一日壬午师次河东甲申次虎皮驿降夷来言挽儿花大抄花等同西虏以儿邓将以五月犯广宁及关门东西于是抚镇议曰贼有谋矣不如乘此兵力出剿之乃遣游击韩元功缚浮桥于丁字泊戊子济师宁远伯分兵为叠阵一字阵冲砍二字阵继进夹击明日战于打大边外地也离边墙一百五十里我师奋击虏众摧败以大捷闻
　　○工科给事中张栋请尽蠲带徵钱粮户部尚书王遴覆之曰常赋不可轻蠲犹有罪者不可轻赦赦罪之令屡下而犯法益众蠲赋之令屡下而逋负益多臣愚以为本年之起运全完然后先年之带徵可免  上是其言○庚寅百官集阙下俄有旨传免以  圣躬小违和大学士申时行等具疏起居
　　○定山东均徭银力二差及里甲公费为八十三万五千八百两有奇刊刻书册永为遵守有司私派小民者抚按官以名闻
　　○兵部尚书张学颜入疏乞休许之仍给驿归
　　○复除原任狭西道御史龚懋贤浙江道
　　○以户部侍郎宋纁总督仓场
　　○苽咂等番族千不少等王马黑麻虎答扁迭遣使羽速等贡马并方物给赏如例
