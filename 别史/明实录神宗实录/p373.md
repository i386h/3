<!-- { "loadSidebar": true } -->
　　○兵部石星题册使日本李宗城等径抵朝鲜而小西飞未奉  明旨未敢渡江今据朝鲜咨称委官俞大武之传报陪臣李时发之启状则倭臣行长之恭奉约束急望天使真有喜其来而虑其晚者督臣孙矿念切封疆不欲同遣而大信难爽合无敕下小西飞等同二使作速渡江暂驻朝鲜俟釜倭一退即据实驰奏以便册使遄往诏夷使准渡江还待朝鲜国王奏报至日同册使前去
　　卷终
明神宗显皇帝实录卷之二百八十四
　　万历二十三年四月癸卯朔大学士赵志皋奏言齿甲岁增衰残日甚乞放归以全晚节＜锍-釒＞入  上宣札慰留
　　○户部覆御史崔邦亮＜锍-釒＞一稽仓庾以严出纳京通二仓米粟凡系出纳无论巨细悉报巡仓御史令与仓场衙门互相稽察一处工食以苏积困大通桥各役工食量将扫积土米抵发然亦湏裁冒滥不淂偏累车户一公给散以祛宿弊运粮旗军岁有应给官银各运官具呈邻河巡道验给不淂侵克一严挂欠以绝侵渔往旗军水次折乾沿途盗卖因而逃躲贻累运官今行本卫官严追变产补偿不许朦胧更运一禁赌博以免偷盗合编十舡为一甲有发觉不首告及帮官隐匿者管运衙门并为参处诏可之
　　○祭酒萧良有＜锍-釒＞言选贡骤增历揆大壅乞将选贡分隶南北两监稍＜宀十见＞拨数用＜锍-釒＞人才而又酌量地方人数品搭均齐分而为五派定某年考选某京某省期以十载一周如此监既陆续有人而历亦不致堆积久滞至拨历而出散归本省如遇乡试之年仍与庠士一体应试诏下礼部议
　　○甲辰升户部郎中刘兑为陕西右参政山东右参政汪应蛟为山西按察使原任浙江按察使调简王之屏补山东副使原任浙江调简按察使龚勉补山东按察使
　　○原任礼部右侍郎起南京礼部尚书黄凤翔复以亲老身病请诏凤翔以清望起用不准辞
　　○乙巳户部因陕西总督叶梦熊请发帑金四十万以备刍饷覆言内帑匮诎委难支发合无将南京库贮银内借动二十万两以备缓急如虏不大举就留作二十四年京运年例不许那移别用且兵食相须查淂固镇二十一年册报官军六万六千八百余员今揭报仅七千余名非向时伪增则今何顿减中间虚糜冒破岂可不核至宁夏以剿逆增饷今逆平亦应减饷当一并议处＜锍-釒＞入诏如议申饬
　　○诏礼部择在京子弟年十四五岁容止端庄有家教者充长公主驸马之选
　　○礼部题准王载坚向无嫡子庶第一子翊钜年已十岁先经请挕代行礼仪赐翼善冠服今请封为准世子查照宗藩要例相应准封以俟各府册封之日遣官行礼报可
　　○丙午升四川右布政杨归儒为贵州左布政原任狭西苑马寺卿贾如式起补狭西行太仆寺卿狭西凤翔府知府王崇雅升狭西行太仆寺少卿广东惠州府知府林国相升河东狭西都转盐运使
　　○兵部题宁镇阅臣李楠议增马匹并新丁安家银共三万二百两前因督臣具请已发过太仆寺银二万五千两今仍劄太仆寺动库贮草料银五千二百两以足前数令完日造册奏缴从之
　　○丁未赐辅臣赵志皋等讲官刘元震等银彩扇银钉铰扇砗磲扇各有差
　　○予大学士王锡爵母吴氏祭葬
　　○巡抚宁夏周光镐奏称兵部覆议清兵额一款原镇原额官军七万一千六百有奇今刘哱变后仅存三万一千五百零员名套虏侵轶于东松夷跳梁于西除派拨城守墩台瞭望外任战者无几矣臣自巡历阅操时即按粮册点查于两河各营堡卫所共裁革冗役正军七百四十九名余军八十六名及臣与总兵等衙门虽系上次裁剩之数犹为酌减查照汰除勒限选补而见在军丁各备开年貌以防临操雇倩应名之奸其逃故缺军人通行各营卫与府县清军官严加清解岁终造册稽覆以便奖惩诏下兵部议之
　　○刑部尚书赵焕以病请  温谕慰留
　　○戊申礼部题庆宪王伸域薨逝嫡一子天卒嫡二子帅锌先蒙  圣恩预给常禄俟服阕承袭父爵册封时遣官行礼报可
　　○己酉以原任贵州副使蔡应科除广东副使原任四川左参议陈堂降补广西佥事狭西延安府知府黄子美升按察司副使
　　　○庚戌大学士赵志皋等题进讲大学衍义
　　○诏改狭西总督兵部尚书叶梦熊为南京工部尚书南京大理寺卿许孚远升南京兵部右侍郎
　　○升詹事府少詹事兼翰林院侍读学士冯琦为礼部右侍郎
　　○吏部左侍郎员缺会推兵部左侍郎李桢刑部左侍郎吕坤诏别推用
　　○总督狭西叶梦熊题称虏屡犯宁固边疆抚镇道臣屡挫其锋共计斩首五十二颗夺获夷畜器颇多所据有功将吏如延宁抚臣李春光周光镐总兵麻贵解一清道臣赵楫荆州俊副参游等官马孔英王輗王威等均应议叙  上下兵部议
　　○辛亥初秦王谊漶为其庶兄谊＜淄-田夕＞请封郡爵既非成例而屡旨与封礼部因请谊＜淄-田夕＞准封郡王安人李氏准封郡王妃仍支本等奉国中尉禄米再乞严谕各藩如再有援例渎请者许臣等执奏将辅导等官治以违例之罚从之
　　○壬子大学士赵志皋再＜锍-釒＞乞休  上仍优诏慰留
　　○大学士赵志皋等题推少詹事余继登升詹事掌府事其兼官如旧
　　○原任福建右布政使起浙江右布政使张偲以终养请诏下所司
　　○南京操江右佥都御史升都察院左佥都御史张养蒙引疾乞归  上不许
　　○礼部左侍郎刘楚先题升任到京例应面恩时遇免朝谨遵前旨到任仍补面恩诏可之
　　○国子监博士杨景淳奏杨应龙历代土司淫纵杀戮固其常熊当事诸臣过听七一奏讦后先屡误一误于勘再误于纵又再误于剿误之故有三以喜事误以纳贿误又以避嫌误乃今之议者惟抚与剿而未及处分夫应龙负嵎之虎也广幅千里四面皆山食足兵强非可旦夕下即使需之岁月无不成擒而所伤实多国家何利于此督臣邢玠猥云今杨酋速出听勘夫彼原以听勘逮系百计脱去今尚肯复出以就死乎臣谓今日之事不过一使人任而诸臣未之及也诚下一诏明正其罪从宽治之贬其爵削其土仍袭其子治其首恶拨置之人彼无不俛首听命今督抚奉命而往功必欲已收地方诸臣并力经营又皆视以为奇货而必俟滋蔓以图之若然则人臣之利岂国家之福哉伏乞  皇上下询贵州有无杀掳之状如臣所云酌量行之仍敕诸臣以不战而屈之者受上赏而严贪功喜事之戒诏下兵部议
　　○甲寅兵部覆御史李楠巡视川狭茶马议一收岷州番马以充征骑按西镇番族岁各中马而岷州城外番族何独不然宜宣谕番僧陆竹瓦咱等自今岁始今纳马一百二十匹以赵世福充为族头约束诸夷中马完日优加犒赏一慎桩朋马价之支以杜侵渔按边镇桩朋马价向贮之行太仆寺今不解仆寺将官一遇马死往往擅请支销出纳倒补止凭文移为据侵渔莫觉渐不可长今后须通详巡马衙门批允方许给领其有借支侵克者罪无赦诏如议行
　　○乙卯  上以命  皇第六子名赐辅臣赵志皋等及中书官马继文等银币各有差
　　○吏部右给事中叶继美＜锍-釒＞参国子监祭酒萧良有言其媚政府以求合借吏兵二部以行私语极丑诋良有＜锍-釒＞辩甚详  上以良有闻望素著著照旧供职　　○起原任四川右参政宿度补山西右参政
　　○丙辰广西思明等府万承归顺安平等州各备贡马差族目入觐以违限减半给赏
　　○兵部石星题宁镇逼邻虏穴士马雕敝臣等所议清兵额一款尤该镇之吃紧者但清勾之法徒属具文即使旋勾旋至又皆未练之徒难以御虏合无移文宁镇督抚衙门转行各镇道将逃故缺伍军士通行各卫所备造姓籍文册严加清解以完缺定为奖罚其清勾未至者不妨召募土著骁勇者以备征操俟原军清勾到日其新召者或抵汰除老弱或即改充家丁是亦急救燃眉之策也从之
　　○戊午大学士赵志皋等题万历壬辰乙未进士题名记文尚未撰述奉旨命张位陈于陛各撰
　　○户部覆巡仓御史柳佐条议凤阳仓粮六事一议改折往岁猾胥借灾折色重克贫军宜严行地方核实分数以定全半改折无令朘削者得行其私一议折放军士月粮除照例折色每石三钱其本色米麦偶遇支尽即以各州县原解米六钱麦四钱尽数给发永为定例一半给散每月给散班军粮银议委贤能首领公平给散无得仍前短少卫所有侵克者尽法参治一明职掌所属府州县已完军粮不许别项那借有朦申别衙门完销者听御史查参一专责成严责各府管粮官将所属应徵本色折色备文送巡仓御史酌量完欠分别举剌以示劝惩一戢衙役积年奸蠹刁难解户莫可谁何须听巡仓御史廉访得实属有司者径自拏问属分司者会同管仓司官拏究正罪诏从之
　　○己未  上以  慈圣太后  万寿圣节颁赐辅臣赵志皋等及讲官刘震元等银币有差
　　○升协理戎政兵部右侍郎李汶为狭西总督右都御史兼兵部右侍郎升山东右布政使张允济为山东巡抚右佥都御史
　　○顺天府府尹沈应文升南京大理寺卿
　　○兵部覆靖虏被掠一时失事将领除按察使刘易从以窎远免究将官孟一阳等各议赎罪回卫差操其亡故军丁即于该镇库贮银内动支优恤从之
　　○兵部覆狭西巡抚吕鸣珂议河洮地方逼邻莽掜虏穴势甚孤悬宜移将练兵分地控守将洮州副总兵改移临洮府临洮参将改守洮州并兰河阶四参将等官俱属副总兵管辖仍听固原总兵节制遇警策应赴调有推诿观望者督抚据实参处报可
　　○庚申大学士赵志皋等题廷试就教举人三百名取中试卷封进以俟  圣裁诏如议
　　○升狭西按察使刘易从为四川右布政山东按察使陈文衡为广西右布政
　　○原任四川副使来经济降补贵州左参议原任浙江左参政钟昌复除山东左参政湖广襄阳府知府尤锡类升云南副使
　　○辛酉广东道御史况上进＜锍-釒＞论元辅赵志皋引年当听志皋因＜锍-釒＞恳允放归田  上慰留如故夺上进俸六月
　　○予故中府署都督佥事郑尚金祭一坛例不给葬
　　○兵部覆大虏入犯固镇已将退缩失事将领萧如薰姜直等参革乃延绥总兵麻贵奉调赴援提兵深入所斩获首二百三十级获牲畜踰一万五千差收桑榆之功另宜优赏以奖敢战之气乞荐告  郊  庙宣示捷音  上可其奏
　　○壬戌总督狭西李汶＜锍-釒＞辞新命诏以西边多事李汶素著才略特简督理不准辞
　　○予原任大学士吕调阳妻张氏祭葬仍加祭一坛
　　○巡抚山西魏允贞题荐指挥丘云霄孙维张世勋等可堪冲边用许国钱承恩朱正色等可堪次冲用  上下兵部核之
　　○癸亥册封日本正使都督佥事李宗城等题称于四月初七日已渡鸭绿江抵义州旋差武举孔闻诏等同游击沈惟敬前往釜山宣谕倭众讫臣等径诣朝鲜暂驻俟差官回报据实奏闻
　　○刑部尚书赵焕复以疾请  上见其情垦准驰驿回籍
