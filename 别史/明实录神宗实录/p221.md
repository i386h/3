<!-- { "loadSidebar": true } -->
　　○黜通判杨廷楠张子孝杨万言知州邝祖禹知县杨谔谢匏赵光启等为民坐贪也时又有巡按直隶御史徐申所参应州知州刘审问贫者逋赋拘及富民男子脱逃系其妇女有旨逮治后死狱中其余赇贿狼籍见于弹文者不可胜纪惟工科给事中曲迁乔疏言民间患苦近有四事一曰大户二曰均徭三曰里甲四曰头役其袪民患苦治行超绝者臣得一人曰原任东阿令白栋初栋起家进士为令于万历二年编徭之时核县中在册丁地及一年赋役每地一亩徵银一分一厘差银九厘二毫每人一丁徵银一钱三分而夏税秋粮均徭里甲之额数具是焉既官收官解又通改力差为银差则大户头役俱免行之一年逃移自首归业者一万一千余家民为起祠岁时祀不绝后为御史失柄臣意中考功法去迁乔特疏荐之称为一代循良焉
　　○戊子以灵雨应祈遣官祭谢  郊坛宫庙
　　○升狭西行太仆寺少卿赵焞为狭西苑马寺卿兼佥事吏部员外郎李杜为河南布政使司参议石阡府知府袁亮为狭西行太仆寺少卿兼佥事
　　○己丑  上视朝退召见辅臣于平台  上手一牍授元辅时行曰此狭西巡按御史董子行疏也时行受牍且披且奏曰臣昨日见董御史揭能知其略其一说抚镇官当亲自巡历地方其二说巡抚当久任责成其三时行方简疏中条件未及言  上曰是说方面官也时行曰是沿边兵备宜加优异其四言沿边同知通判等官宜慎选用破格迁除言亦多切上曰不然边事重大抚镇不亲历地方专委小官岂不误事时行等曰诚如  圣鉴边事全赖抚镇若每年巡历地方下人不敢欺自能尽心料理时行又言巡抚迁转昨蒙  皇上以方弘静任浅不准推升臣等深服  圣断久任法行不惟人才得以展布而百姓亦得相安  上曰然即有年久者宁加俸加衔不可轻易更动此疏先生将去看来自今有政事再与先生商之时行等顿首谢辅臣召对之典自  孝庙后至是再举焉
　　○乙未夏至  大祀  方泽遣公徐文璧代
　　○丙申穆宗庄皇帝忌辰  奉先殿行祭礼遣伯王伟祭  昭陵
　　○礼部奏帝王之所以整齐天下者不过礼刑二端顾刑惟治之于己然之后而礼则坊之于未然之前故圣王不遽用刑而必有礼以先之我国家稽古立法品式具备如大明会典诸书官民服色冠带房舍鞍马之类贵贱各有定制但风会久而易流兼之方策所载申布不常市肆罕鬻士生斯世尚有懵然不知者况蚩蚩之民乎臣等敬循职掌仰遵  大明律洪武礼制诸书及  累朝事例参酌摘要数条即以今之踰侈诡异者附列其下刊勒成书传布天下报可
　　○命司经局洗马管司业事赵用贤以原官兼修撰同谕德赵志皋等纂修玉牒
　　○云南车里宣慰力糯猛来降献驯象金瓶花象齿西洋布缅盒旃檀诸物以沅江府土舍那恕招之也有诏受之听袭祖职仍与那恕各赏银币有差
　　○升南京大理寺卿张孟男为南京工部右侍郎南京太常寺卿方九功为南京大理寺卿
明神宗显皇帝实录卷之一百六十一
明神宗显皇帝实录卷之一百六十二
　　万历十三年六月庚子朔
　　○补原任南京国子监司业刘瑊为国子监司业
　　○以右通政陈瓒为南京太常寺卿太仆寺少卿沈玄华为通政司右通政
　　○升兵部武库司主事郭子直为广东佥事提督学政云南按察使李文续为云南右布政江西右参政程拱宸为云南按察使江西副使周标为江西右参政湖广参议牛惟炳为江西副使
　　○辛丑  慈宁宫成工部奏经始于甲申岁二月建竖寔今二月及是工完才踰时耳先年营是宫也费至四十八万今止十五万  上嘉悦有旨各官效劳从厚给恩典于是元辅时行荫一子中书舍人次辅国家屏各荫一子国子生尚书兆加太子太保荫一子国子生侍郎起鸣升本部尚书工科陈大科升通政司右参议御史许子良升大理寺右寺丞缮部郎中郑有年升太仆寺少卿仍管司事掌锦衣卫事左都督刘守有加太子少保各赉银币有差太监张诚加恩五等张鲸三等张祯二等各荫弟侄一人锦衣卫诚千户鲸及祯百户其余各官升赉有差
　　○户部以内操马匹增派山东蒭料银一万四千两有奇时东省方旱抚臣李辅＜锍-釒＞争之诋尚书遴助天为虐遴不得已就派徵数内减其七千八百两有奇俟马归冏寺仍复原额从之○赐原任太子太保兵部尚书张学颜母周氏祭葬如例
　　○壬寅钦宴大学士申时行于礼部命六部尚书侍郎都察院都御史待
　　○建武所乱卒范大龙等伏诛先是科臣王致祥言建武之乱军人乘夜犯门戮伤主将玺书旗牌丧失大半其变不小若祗谕以温词许预给月粮非军政也有旨切责抚臣雒遵于是始分兵捕斩大龙缚李德等十人正法传首所部遵等亦得叙功矣
　　○诏豫发户部年例银二十六万有奇于延镇充十四年分主客饷银总督郜光先议储粮谷借为籴本也
　　○谕德吴中行三疏乞归许之
　　○安南都统使司都统使莫茂洽差宣抚使阮允钦等四十人进九年十二年分贡银器象牙方物加赏锦一叚彩叚四有副并赏给贡官如例
　　○顺天府府尹徐元太以该府所属杂派银力二差四万两有奇题请均拟各省直代办事下户部题覆量于草束银内减派三千两以苏畿民报可
　　○以左副都御史张岳清理军职贴黄
　　○浙江道御史龚懋贤疏言今天下所少者有五在  皇上心膂少在中外兵少在民间财少在士论公道少在天下任事之臣少所多者有三在朝廷冗费多在天下刑狱多在时事隐忧多夫  皇上所倚为心膂者何人也二三辅臣仅备票拟九卿百司越在外寮诸臣即有忠爱之心而情为势阻投合无繇臣是以谓  皇上之心膂少也京营之兵可守而不可战九边之兵可战而不可胜至于郡县而战守皆不足恃矣臣是以谓中外兵少也江南之漕挽楚蜀之开采以及江北河南山左诸路灾伤洊至闾里萧条即京城军民之家气象渐窘大非往日之旧臣是以谓民间财少也士大夫以爱憎为毁誉不恤是非之公争独擅乎名高也则如恐他人白璧之不瑕矣竞猎取乎崇显也则如恐他人脱頴而即出矣乃至攻讦大臣备极丑诋不复计昔日之为材贤臣是以谓士论公道少也昔者张居正之任事  皇上自能明之未必以人而废而旁观者若谓居正以任事得祸而有志之士欲以有为不敢明白直前引为己任则国家安所恃乎虽任事则任怨怨固难任然人臣之义死生以之不谓诸臣之见偶不及此臣是以谓任事之臣少也此臣所谓今之所少者五也夫内府所入何啻百万又往往有不时之取而忧时乏财岂非此用其一而彼用其二公取其三而私耗其九者不尽无耶则冗费多也广东狭西臣所部也而狱中之囚奉有决单者五六百人其未经转详与狱未具而先毙者不知其数则刑狱多也顷者亢旱频仍内廷灾异一岁再见其可忧乎臣谓不然臣所忧者君臣之情不亲身家之念各急即有缓急当付之谁可忧也郡县奉到勘合积案盈箱曾未见著实举行甚有恩诏应赦之人犹公然敢于入罪使  上德不宣号令不行可忧也贪官酷吏抚按方从事击搏而过当之论先受讥弹可忧也去岁狭西杀参将浙江辱抚臣今年四川胁总兵营伍之中乱者数起可忧也缙绅以躁言为忠告朋友以相倾为意气士农工商之分不明冠婚丧祭之礼不行可忧也则隐忧多也此臣所谓今之所多者三也  上是其言下部题覆有旨＜锍-釒＞中关朕躬者闻矣其余申饬所司务实修举
　　○改光禄寺少卿江东之为太仆寺少卿礼部仪制司郎中赵世卿为光禄寺少卿复除礼科给事中陈与郊原官
　　○戊申淮安府大雨雹
　　○诏论胡槚龙宗武永戌初夺情事起有狂生吴仕期者宁国人也欲上书规之不果又吴中好事者伪为海侍郎＜锍-釒＞劝皇上许居正守制而系以海瑞先帝之直臣也著所在官司以礼登请沿途有司迎送至京推用若旨意云者梓而鬻诸市槚为操江捕之词连仕期下其事苏郡而宗武倅太平适视苏篆坐仕期假旨论死狱具槚揭报政府复书有廉实杖毙之语宗武遂以片纸朱写操院欲榜仕期百使人示仕期仕期知不免为文自祭瘐死狱中至是事发法司拟二人戍大理少卿王用汲不肯署名疏言宗武合依听上官主使律与槚以主使律各斩中使特用汲疏至阁将从之辅臣附奏三人占从二人言今岂以用汲一人废三法司之议乃始论戍犹于边卫下加永远字  上所定也
　　○壬子以浙江副使张子仁为贵州参政太平知府林一材为浙江副使潞安知府朱衣为蓟州兵备副使
　　○户部覆巡盐御史蔡时鼎听收折价之议每引淮南徵银二钱淮北二钱一分盖廪盐积滞暂为疏通也以后盐课果少不妨题请全徵本色报可
　　○礼部奏改沈府辽山王长孙恬煇为长子配崔氏为长子夫人
　　○宝应越河工成先是宝应有汜光湖素称重险国初平江伯瑄筑石堤于湖之东蓄水以为运道上有所受而下无所宣因决为八浅汇为八潭则兴盐诸场皆没而淮水又间从周家桥漫入汹涌排空万历十年一日而毙者千人十二年粮艘溺者数十总漕李世达按臣马永登盐臣蔡时鼎议于石堤之东开越河以避其险乃命工科给事中冯露往视之河身长一千七百七十六丈凡为石闸二减水闸三为堤九千二百四十丈石堤三千三十六丈子堤五千三百九十丈费公帑二十余万民不知役总河王廷瞻以闻赐名弘济
　　○乙卯以拟撰大藏经序跋赐元辅时行银五十两纻丝四表里次辅国家屏银四十两纻丝二表里
　　○礼部尚书兼文渊阁大学士王锡爵朝见命充会典总裁同知经筵日侍讲读
　　○以右谕德张一桂补日讲官
　　○虏酋威正等款关还所夺回夷贡物且输罪诏复市赏如故
　　○丙辰  睿宗献皇帝忌辰  奉先殿行祭礼
　　○丁巳以重辑明心宝鉴进呈赐元辅时行银一百两彩叚四表里次辅国家屏各银八十两彩叚三表里
　　○以直隶真顺广大四府旱灾诏蠲夏税存留钱粮其起运京边俟秋成徵十之五余待次年带徵补解卫所屯粮每石折银三钱
　　○戊午以元辅申时行恭视  寿宫治石赐喜花二枝大红云纻丝二疋银五十两纻丝四表里
　　○以翰林院修撰孙继皋刑科右给事中常居敬为浙江考试官编修史钶户科给事中叶时新为江西考试官简讨张应元礼部员外郎李同芳为湖广考试官史钶以疾疏辞命编修余孟麟代之
　　○贵州土夷安国亨以窃砂不便越奏请撤马鞍山防御官兵抚臣舒应龙劾之部覆以国亨从征叛苗有微劳薄其罪令采木自赎许之
　　○庚申凤阳府灵璧县大潦○谪巡抚四川右佥都御史雒遵外任时遵以参治州官及兵乱二事为都御史赵锦所抑衔之不得发会京师旱乃托以陈言当退奸臣进忠臣奸臣谓锦忠臣则海侍郎瑞邹主事元标及原任巡抚今革职邹应龙也初锦以论分宜被逮为民后起为南吏部尚书复与江陵不合去至是总宪甚有时望而邹应龙者亦尝论分宜子世蕃其抚滇以贪败又遵以巡抚挟总宪一时大骇御史周希旦科臣陈与郊交章攻之下其事吏部会议皆不直遵  上乃以混淆公论斥之外遵又上其为给事时进贤退不肖疏略盛自夸大有诏切责
