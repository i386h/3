<!-- { "loadSidebar": true } -->
　　○乙亥太子太保礼部尚书文渊阁大学士陈于陛卒大学士赵志皋等题陈于陛自为修撰供事讲筵简在  圣心拔置辅弼奉公毖谨持身肃清虽世掌丝纶而俭如寒素明达国体多所赞决臣等方赖同心协力禆助万几项缘冬至分献感冒风寒一疾遽捐深可悲惜所有应得恤典伏乞敕下礼部查例上请以彰  圣朝逮下之仁奉旨览卿等所奏辅臣于陛偶疾长逝朕甚悯恻应得恤典着礼部从优查例来看陛举辛酉乡试戊辰进士改翰林院庶吉士庚午授编修充实录纂修官丁丑充日讲庚辰擢司经局洗马己丑再起日讲官迁詹事府詹事掌翰林院事庚寅上＜锍-釒＞请立东宫辛卯擢礼部右侍郎掌詹事府壬辰典会试已复同诸臣固请册立虽未俞允而并封中止皇储出阁大有力焉己又疏请  上勤朝讲接臣工如往岁不报是秋擢礼部尚书兼翰林院学士仍掌詹事府陛少从父太傅习国家故实入词林后更留意通今之学国史家乘无不折衷而讨其至谓  实录宝训秘在金匮而会典职掌又涣而不属野史诸家更秕而不典苟不及此时修正史何以昭一代之盛乃上疏请仿宋正史例开局纂修诏允行甲午秋以原官兼东阁大学士入阁参机务  上知陛深陛亦感  上拔擢首上六事一曰接见大臣二曰采用人才三曰劝奖外吏四曰清察边饷五曰储养将材六曰选择边吏  上皆嘉纳允行乙未言官同时被旨落籍者二十余人陛救独力谓诸臣建白各有主者又或远在留都或奉使外省平时往往抗直不避概而逐之是言亦罪不言亦罪天下且谓  陛下阴恶其言而名以不言斥之臣等亦何以自解言极委婉  上虽不行而中外翕然诵之会  两宫灾陛同诸大臣直叩内殿问慰觊面陈政事不得见已上疏引咎乞罢不许及冬至有事  南郊感寒病竟不起
　　○提千户赵承勋孙龙来京与吴质等面质侵欺奸弊以管理通湾店税太监张烨参奏故也
　　○崇王进助工银一千两
　　○丙子  世宗肃皇帝忌辰遣官致祭  永陵
　　○赐江西许真人祠名灵祐以护运有功礼部请也　　○丁丑  贞惠安和景皇后忌辰遣官致祭  陵寝
　　○赐已故大学士陈于陛银一百两纻丝四表里及殡殓诸物
　　○兵部题朝鲜管拨官孟良相揭关白责备朝鲜礼节亦非尽虚杨方亨等住对马岛铁山地方的系守风别无他故臣等已宣谕  皇上予封大恩务令讲信终好不得背约启衅俟得册使的报另行题请报闻
　　○国子监奏进汉书三十册晋书三十册留览
　　○河道尚书杨一魁奏酌复漕河旧制谓黄堌口一股繇虞城夏邑接砀山萧县宿州至宿迁出白洋河一小股分萧县两河口出徐州小浮桥相去不满四十里且系先年河经故道所当疏浚与正河会接济运道夫役之用集山东河南徐邳徭夫二万限止两月更于镇口闸以里诸湖之水通放与小浮桥二水会则黄堌口不必塞而运道益无阻滞之患部覆如议行
　　○差御史赵仕登往顺天巡按
　　○礼部尚书范谦题已故大学士陈于陛家学渊源宪章淹贯十年侍从弘多启妖之功奕世弼谐坚守廉贞之节嘉猷时进共期协赞乎经纶正史总修方拟裁分乎兖钺乃志坚而疾革业未竟而考终忠勤是悯礼数宜隆  上深加悯悼谕陈于陛讲读赞襄忠劳茂著准照例与祭葬加祭二坛差官护送还与他谥
　　○差行人张五典往韩府掌行丧礼江川等王薨逝二十一日辍朝
　　○命开狭西蓝田等县河南信阳州等矿洞
　　○戊寅大学士张位沈一贯题昨日蒙发留守中卫指挥王一清奏内言灰煤炭草欲收牙税今日蒙发通州卫指挥白龙奏内言临清李家道口请设店课臣等窃见近日言利纷纷俱出武弁之奏此辈原不知国家大体及民生利病苟可乘机设法以图取利肥己之事何所不为虽借言为国其实国家未得毫发之益而远近百姓将受剥削无穷之害终至利归彼身怨归朝廷厥心舍怒厥口诅詋辇榖之下畿辅之间必至人人被害家家怀恨是以＜此夕＞小微利而累  皇上爱养覆育之深仁盛德也其言岂可听信乎故臣等于此二本俱不敢拟行今后凡如此类伏望  皇上大奋  乾断痛加遏绝勿中群小借言行私之计凡事必经部院大臣拟议然后施行庶几  圣政光明人心爱戴而太平之治可以永保无虞矣不报
　　○己卯南京国子监祭酒冯梦祯题隆儒优士一曰加制额以拔优异二曰清久旷以核实效三曰严序拨以澄流品四曰优礼遇以作士气五曰催取举人入监以抑惰学六曰酌久任以图实效七曰补师属以专教习八曰隆接见以全监礼九曰督徵解以给廪饩章下礼部
　　○给存恤科道关防
　　○给已故英国公张元功坟价银三百两
　　○增直隶赃罚银四百两以济大工直隶巡按毕三才请也
　　○顺天府府尹田畴题清查孤贫  上报朝廷养济贫民须令各沾实惠下其章户部议覆
　　○庚辰南京吏科给事中祝世禄题言官有言反坐言官之罪故成否隔之形言官之罪滋大矣否隔生于裁抑之大过裁抑之太过生于厌薄之太深厌薄之心执而不化岂必言官安往而不厌焉吏部昔为荣阶今为罪府昔之擢吏部者弹冠相庆令之擢吏部者扼腕自吊甚至选郎不补冢宰虚悬台谏推之不报该部臣催之不报吏部亦何负于  陛下厌薄之至此宫工大兴屡请补司空董其事而  陛下故虚之台臣久系司寇原情定罪乞  陛下从末减而  陛下故重之自献金穴之武弁蠭起而文士结舌自采金穴之中贵四出而外臣掣肘以至今之阁臣非昔之阁臣也威福还之朝廷事权还之部院论道辅德固其所职而亦经时不睹  天颜大政阙失面陈无从托之密揭密揭不已至于露章然犹上不能一回当宁之心而下又无以解于天下人士之口其为否隔何可胜道＜锍-釒＞入不报
　　○楚王进助工银二万两  上嘉其意进收复王书
　　○辛巳立春节百官行庆贺礼　　○是日以年节颁赐三辅臣及讲官刘元震等银币有差
　　○河南佥事邢云鹭奏大统历差错乞赐改正大统推今年冬至在申正一刻而臣测在未正一刻臣测立春在乙巳而大统推在丙午臣测夏至壬辰而大统推癸巳臣测立冬己酉而大统推庚戌下礼部看议
　　○予原任礼部侍郎何雒文父何立恤典如例
　　○癸未南京工部尚书叶梦熊以疾辞任著赴任供职不准辞
　　○乙酉直隶巡按蒋春芳题运副赵凤威系元辅赵志皋子故事三公子不作外吏乞量改两京相应之职章下吏部
　　○差主事周传诵护送已故大学士陈于陛灵柩归　　○丙戌直隶□矿太监王虎参奏田进越俎妄行得旨田进着遵照敕内前去昌黎地方开采其蓟永所属等处及新报矿洞着王虎遵敕开采不必争扰
　　○横岭开矿太监王忠进样银六百零四两样砂六十斤着银两进收不必再解
　　○礼部题类报灾异  上谕今年灾异多端朕心深切警愓尔中外大小臣工都要痛加修省恪恭职业以仰承  上天仁爱至意无事虚文
　　○丁亥礼部尚书范谦题已故大学士许国雅量汪洋躬行长厚早依光于潜邸历展采于清华词林著作蔚然周情孔思政本经纶允矣曹随杜断九年协辅中外颂贤相勋猷累疏乞休进退著大臣风节方重东山之望遽动北印之悲允合赐谥易名照例加祭谕许国辅政多年勤劳茂著准照例与祭葬仍加祭二坛与他谥辍朝礼与陈于陛同
　　○差尚宝司司丞张久徵与已故大学士陈于陛造坟
　　○大学士赵志皋代子赵凤威奏以原官致仕下吏部议
　　○命四川巡抚巡按将该省库贮银两买木解进
　　○辛卯行  大祫礼遣公徐文璧恭代遣侯徐文炜伯王学礼分献
　　○遣少卿徐世相祭五祀之神
　　○礼部题年终类缴敕谕  上是之近来各文武官有不领敕书竟自赴任者好生玩忽该部科将不曾领去及遗漏不缴的通指名查参
　　○  上以祭告  太庙  祧庙收回脯醢果酒颁赐三辅臣
　　○册封日本正使杨方亨题关白于九月初二日受封报闻
　明神宗显皇帝实录卷之三百六
　　万历二十五年正月壬辰朔
　　上免群臣朝贺大学士赵志皋张位沈一贯诣会极门行礼
　　○是日赐三辅臣上尊珍馔
　　○四川地震三日
　　○甲午  宣宗章皇帝忌辰遣官祭  景陵
　　○丙申册封日本正使都督佥事杨方亨回至釜山以事竣奏闻兵部覆言关白平秀吉感激锡予封典迎候使臣始终无愆礼其谢恩表文宜如北虏俺答受封事例代为封奏免其入京以省劳扰惟是日本责望朝鲜一节在朝鲜咨报若谓情形叵测今行长有书到臣内称已与秀吉讲明悉听  天朝圣命处分又云从容善处决不违  天朝约束而沈惟敬揭中谓事体结局无难则日本调兵渡海之事在朝鲜固宜堤防亦不必过为张皇日本既听处分似宜量为分角□羊杨方亨令先回京复命沈惟敬令暂住釜山调戢两国朝鲜礼文当修则谕令陪臣举行而王子必不可遣日本余倭当撤则谕令尽数回巢而王子必不当索自今伊始余倭既退釜山仍属朝鲜以见日本奉约之诚其对马岛原系日本地方亦不许朝鲜妄扰自蹈起衅之咎有旨览奏日本受封恭顺可嘉但釜山余兵尚未尽撤既非原议而两国之疑终未尽释该部便行文与日本国王撤还釜兵以全大信又行文与朝鲜国王即差陪臣以修交好谢恩表文还令日本使臣同杨方亨先来复命沈惟敬待两国事完回还
　　○吏部左侍郎孙继皋上＜锍-釒＞乞罢以科臣程绍论劾故也不报
　　○丁酉以河间领军游击署都指挥佥事杨官为昌镇右车营游击宣府赤城堡守备署指挥佥事刘三省为署都指挥佥事充神机营游击
　　○吏科给事中戴士衡以署兵科给事中徐成楚参论原任副将施朝卿佟餋正奏辩诸事语多侵已谓代二犯具＜锍-釒＞伸冤上＜锍-釒＞直陈巡视职掌以明心迹
　　○己亥刑科给事中李应策＜锍-釒＞言铨法偶废印务渐颓乞敕查例选补并决侍郎孙继皋去留以明  祖制留中
　　○辛丑工科给事中杨应文请究处锦衣卫百户李纶以其请差内官总理采木也
　　○壬寅  孝恪皇后忌辰遣官祭  永陵
　　○陕西敖儿等族番人劄世禄等进献方物赐绢钞如例
　　○时河决黄堌口有言宣塞者有言不可塞不易塞不必塞者议无画一于是议浚小浮桥沂河廿□寺口以济徐邳运道以洩砀萧弥漫砌归仁堤以护  陵寝而总漕尚书褚鈇上＜锍-釒＞极言堌口宜塞纵不能尽塞亦宜量为节制不则全河南徙害将立见请行巡盐巡漕御史亲诣一勘工科给事中杨应文言堌口旁洩害大浮桥引水利微一浚诚为永赖则口可无塞如仅为一时权宜则塞口宜急请敕令酌议的确部覆从之
　　○癸卯以宣府入卫游击署都指挥佥事孙继盛为分守宣府中路葛峪堡等处左参将
　　○甲辰吏科给事中戴士衡言当今事势其不可知者有三天意不可知民心不可知气运不可知其大可虑者有五纪纲废弛可虑夷狄侵陵可虑根本动摇可虑武备疏略可虑府库匮竭可虑而吃紧宜图者有一则在人主一心＜锍-釒＞入不报
