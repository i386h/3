<!-- { "loadSidebar": true } -->
　　○甲戌户部覆直隶巡按沈时来条议均漕粮一款极于永平镇军民有禆但欲从海运转输事干重大俟督抚详议妥当另行题覆其裁加粮一款谓保定标骑等五营军士支粮八斗其来已久近以戍守之劳加给一斗意非不善而所加之粮即派于所屯之地每亩骤加一分四厘有奇军实未见其利而先受其害也依拟将保茂紫荆七卫所屯粮照旧办纳其新加饷银除豁免徵食粮军士仍止支给八斗盖与其拂军之愿而以益者为累孰若从军之愿而以减者为恩也其兑军饷一款谓易镇所辖两关六营军士所仰给度支者二十余万金解运车脚之费不知凡几乃保定府岁解太仓及昌平宣府银两数亦称是而解运车脚之费亦如之欲扣数兑解以省劳费其理甚正然昌平宣府两镇额饷各有款项似难更移合将解京银两准相抵兑其昌平宣府银两仍旧解纳为便至易井二镇事同一体查井陉镇每年部发主兵银五万四千两而真定府有应解太仓银两亦应于内扣抵合行各该道府自三十三年为始保定府将额解京仓税粮马草等银三万三千八百三十九两零解发易州镇抵兑军饷不足之数仍于太仓补发其昌平宣府应解银三万六千五百二十九两五钱连脚价仍旧解运二镇真定府将额解京仓夏税秋粮银五万八千三百一十八两七钱零于内留五万四千两径解井陉镇抵作兵饷其余照旧差官解京又该督抚咨查真定府扣兑银两每两原编摃解六厘该银三百三十三两四钱二分每两明加五厘该银二百七十七两八钱五分又额派芝麻奉文每石扣银九钱五分共扣银七百七十九两三项通共一千三百九十两二钱七分议欲收贮府库以备井陉镇给放闰月军饷之用及查三十年内本部题准以后各边闰饷俱于支剩交官羡余等项抵效惟是该镇额饷不多恐还官等项不足支用合于指解等项量支补给积有剩余仍行报部至于保定府解抵易州镇脚价各属相离三百里者每百两给银三钱二百里者每百两给银二钱其余邻近州县照地里计筭量给通俟完日扣筭余剩之数差官解部助边诏悉从之
　　○乙亥
　　孝恭章皇后忌辰命平江伯陈启嗣祭  景陵
　　○大学士沈一贯复请给假省墓  上曰卿前以脩墓为请朕曲体卿意特遣卿子泰鸿代往足慰孝思何乃又有此奏可即出赞理勿负朕眷倚之意
　　○敕御史余懋衡往狭西曾舜渔往广西各巡按
　　○吏部左侍郎杨时乔复引疾乞罢不报
　　○丙子录闽省防汛官兵擒斩倭贼功次故巡抚朱运昌行礼部追恤总兵官朱文达副总兵施德政原任右布政加太常寺卿致仕徐应奎丁忧右参政俞士章听调副使朱汝器同知杨一桂原任知府升副使程达各赏银十两达仍行吏部纪录把总沈有容龚守忠各赏银六两仍附簿纪录
　　○准简讨郑以伟患病回籍调理
　　○准总督戴燿奏标下坐营许大用升广西都司佥书　　○丁丑以原任四川总兵官林桐提督京城内外巡捕
　　○予右中允陈懿典给假迁葬
　　○南京翰林院掌院事右谕德杨继礼以患病乞罢继礼学行著闻因赴任患病在籍候旨寻卒士论惜之
　　○戊寅大学士沈一贯等三＜锍-釒＞催请  东宫讲读日期  上曰今岁自春至秋寒热不调念  皇太子气质清弱以此暂免出讲还候旨行
　　○工部以浙直抚按＜锍-釒＞奏水旱频仍物力耗竭旧欠叚价已数十万今奉传造又复不赀乞从本部前＜锍-釒＞准令补织旧欠一万余疋其余新增暂赐停免或量减十之三四仍每年定解一运所用钱粮查照旧例户四工六出办  上谓进赐所需必不可缺前已有旨还着设处遵行
　　○狭西巡抚顾其志以织造工料匮诎奏乞减免得旨羊绒袍服连年搜括钱粮有费区处朕岂不悯恻但供用难缺先已减过还着照数办进该部设处工料与他
　　○南京浙江道御史朱吾弼言  万寿圣节南京文武百官齐赴礼部衙门呼嵩拜祝臣侍班紏仪乃南京兵部右侍郎臧惟一甫一跪拜遂伏地不能起律以失仪法惟止于罚治念及戎务义当责之养高惟一亦认罪乞罢下吏部覆议特准回籍调理
　　○己卯刑部尚书董裕以老病阽危连章乞罢不报
　　○内官监奏脩理  显陵工完在事效劳各官工部郎中朱家法等乞行叙录章下所司
　　○庚辰兵部都察院会覆四川巡按李时华会审过播酋杨应龙余党杨守隆等七十九名口处斩发边远安置释放变卖纳价各有差依拟
　　○兵部又覆贵州巡按金忠士勘过原任守备杨惟中叶明远一则遇寇先逃一则临阵退缩厥罪惟均拟斩不枉但惟中之失龙泉也无兵可恃无城可守当逆龙猖獗之日仅仅以千百之卒欲其当数万之虏不格明矣明远之失河渡也大兵在谢崇爵重权亦在谢崇爵彼以白衣之身当主将奔溃之后欲其御方张之敌也必无幸矣况惟中后有破囤之功明远前有夺关之勚在昔兴兵征播之时固当按法以肃军中之令在今平播奏功之后尤当减死以示法外之仁改拟边戍诚法之平也土舍安其位牛酒相迎乃是缓兵之迂计士民代愬具见盖棺之公评应从抚臣郭子章前议改土为流录其子一人为土主簿薄诛其饷逆之罪不斩其先世之泽者也诏从之
　　○辛巳以霜降节命隆平侯张炳保定侯梁世勋怀宁侯孙承荫丰城侯李承祚遂安伯陈伟武进伯朱天爵南和伯方＜火节＞彭城伯张守忠新宁伯谭＜棥心＞勋分祭  诸陵惠安伯张元善祭  恭仁康定景皇帝都督同知杜惟忠祭  哀冲  庄敬二太子各陵坟
　　○大学士沈一贯再＜锍-釒＞请假脩墓词益苦切  上曰卿先陇卜兆已吉安厝已定即今不过脩补卿男已曾代为何又亲自请行宜勉遵前谕时下即出毋得过信堪舆负朕悬悬之意
　　○以三品六年满考升顺天巡抚刘四科都察院右都御史兼兵部右侍郎照旧巡抚给与应得诰命荫一子入监读书
　　○以三年满考升大同巡抚张悌右副都御史
　　○壬午准鲁王寿鋐奏宁德王生母姚氏进封鲁恭王妃
　　○升山东左布政使沈季文为右副都御史巡抚河南等处地方提督军务
　　○升南京大理寺右寺丞颜素为应天府府丞
　　○复除病痊光禄寺少卿王纪添注管事
　　○升广东副使张德明为本省右参政礼部郎中陈鍭为湖广副使长沙府知府刘昶为云南副使
　　○准礼部议福建提学副使饶景晖广东提学副使朱爕元各加升参政职衔照旧管事
　　○升湖广武昌府知府徐应簧为本省副使以三年满考为巡抚梁云龙所保奏也
　　○癸未录狭西河洮等处三次擒斩虏级一百九名颗收养虏番四千五百一十一名口及夺获畜器等项功次巡抚顾其志升左副都御史赏银三十两大红纻丝三表里副使袁弘德升职一级赏银十五两副总兵等官李宁等五十五员各升赏有差来降虏番头目铁力塞等十名各授百户哈竜等三十九名各与做冠带总旗有警听调随征仍许中马僧人完冲准授禅师活虏牙脱恰处决枭示其幼小男女发营收养以示宽恤
　　○复除原任副使张鸣鹗杨州兵备
　　○准各省督抚按奏山西冀宁道参政郭光复调宁武道湖广按察使董元学调冀宁道江西参政丁继嗣升按察使四川副使王继明狭西副使李天麟江西副使龚道立各升参政俱照旧管事四川参议王志升提学副使福建延平府知府徐震升运使漳州府同知陶拱圣升延平府知府
　　○甲申河南道御史吴达可言伏读  圣谕惓惓于维新政几是明知时政之已坏欲举而更新之也又不忍善政之归己必欲元辅出而共图之也今一贯奉旨入阁＜锍-釒＞揭几上拭目新政未见举行夫欲政之新必求新政之要而亟图之欲得新政之要必求弊政之源而亟反之古昔明君硕辅一德一心交相警戒大臣以身任天下之重事关宗社即尽瘁捐躯以报未闻归过君父以推诿塞责者平章之地左右劻勷精神志意融液流通未闻以形骸尔我之间隔藩篱分畛域者其延揽英俊开诚布公必进天下忠贞直谏之士劘切自心以恢宏相业未闻狎昵憸人私相比附假惜才之名为树党之地者凡此皆弊政之要也一贯试以三者反观内省涤虑澄源自新其心以孚  皇上之心感孚君心以联属天下之心至于庶政和万国理犹且归美于君曰  圣天子励精图治之效老臣何力之有岂非改过迁善不矜不伐之休风哉不然不可则止圣训照然何苦以百年有尽之身冒万世无穷之议哉＜锍-釒＞入不报一贯因三＜锍-釒＞请假脩墓且言御史吴达可教臣改过迁善臣已涴之衣何堪再灌既朽之木岂任重雕责之赞襄谨谢不敏不可则止早宜自决  上仍温谕慰留之
　　○赠原任刑部右侍郎张翀为兵部尚书荫一子入监读书　　○夺广东同知潘日新俸二月以税监李凤奏其起解稽迟也
　　○乙酉礼部上  皇第十女弥月剪发仪注如第九女仪
　　○敕御史钱桓往真定沈时来往江西各巡按左宗郢往两淮巡盐
　　○起养病通政使司右参议王永光添注管事
　　○调太常寺少卿桂有根于南京降简讨王肯堂为浙江秀水县县丞
　　○福建参政沈儆炌三年满考加升按察使管分巡建南道事从巡抚徐学聚奏也
　　○升山东副使李士登为广西参政复除原任副使李廷谟参议王在晋于湖广
　　○准蓟辽总督蹇达议原任游击徐纯美起升辽东义州参将遵化右营游击今升五军营参将高应节以新衔照旧管事
　　○升湖广行都司掌印张功胤为神机营参将大同都司掌印张万纪为广西昭平参将福建汀漳守备张铉为广西巡抚标下坐营
　　○丙戌保定巡抚孙玮奏保河真顺广大六府所属各州县卫赈过灾民数目文册诏付所司
　　○兵部言陇川上舍多罕先系汉臣后投狡缅导引阿瓦逐杀思正据蛮莫而有之及我兵三路薄城乃率众而逃之卡坎请兵阿瓦意图再逞此真王法所不容天讨所必加者顾其人最狡其种最强我追彼去我撤彼入欲大创则苦于兵力之不支欲久防又苦于粮饷之不继昔日麓川之役可鉴也幸而抚镇道协力筹画各将吏深入不毛宣布恩威谕以祸福而目夷蛮怕等始戮猛戛等三人挟多罕等家口并带夷物象只亟首来归法所谓不战而屈人兵微文武将士之戮力不及此第复地擒酋之功固有足纪而善后戍守之议尚费调停有功员役应俟地方宁谧之日另行优叙至于多罕论罪在所不赦原情似属杀降恐解诸酋向化之心姑从抚镇远流之情其蛮怕等系思折子孙属夷世系今复拒缅戮逆可见终不忘汉应于蛮莫地方安插住种者也得旨多罕既畏威投顺姑饶死发永昌府拘留以彰朝廷不杀降之仁其余依拟
　　○丁亥大学士沈鲤复以老病乞罢  上温旨慰留之
　　○汝宁王府镇国将军朝言□□等药卖宗民子女致死多命该抚按勘实具奏得旨朝言□□本当重处姑从宽革了爵送发高墙禁住勒衅闲宅拘禁朝言□希等量行戒饬
　　○教坊司左韶舞李泽怀状赴会极门自缢死  上以状内人犯付法司鞫问该日守门内官司礼监查究
　　○戊子敕御史叶永盛长芦巡盐
　　○改左中允区大相南京太仆寺丞
　　○准原任宣大总督梅国桢原荫弟锦衣卫百户梅国林加升一级为副千户世袭
　　○升福建都司掌印安亨为五军营参将
