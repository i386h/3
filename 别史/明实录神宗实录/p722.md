<!-- { "loadSidebar": true } -->
　　○庚子工部奏鼎建皇极三门烧造瓦片带办灵应宫琉璃瓦片  上曰本殿宇厅用琉璃瓦片缘系追遵  圣母敬奉岂容少缓着遵前旨行鼎建朝门已知之矣另候旨行　　○山东巡抚钱士完奏四氏学生员照府学例一年一贡许之
　　○辛丑春分祭  朝日坛遣公张惟贤代
　　○湖广巡按钱春疏陈楚事中有议通钱法议处宗藩二款谓楚饶铜铅木炭足为铸资查辛巳壬午年间曾奉旨开铸未期报罢必也凡条编赎锾听民杂入银钱盖银以充少府水衡宗禄协济诸需而钱以充官吏师生之廪饩胥役之工食其便一银半折火耗半入羡余钱则多寡有程出纳有数纵甚不肖者安所生心其便二且斟酌开局各令以存留帑金易铜冶铸转发民间每两约可得子银若干登簿申报可以供缓急而备凶荒其便三至若私铸有禁伪钱有禁哗市乱法有禁功令具在特在开局时一申饬之耳  天潢之繁衍至今日极矣繁则岁给难支嚣凌难杜冒滥难核故有为限禄之说者有为缘事住支之议者近日部疏又有慎择藩寮之请三者皆风励宗人要术而谈楚事则未尽也夫衣食足而后礼义生今肆赦诸宗地鲜卓锥身无完衣口不嗛半菽况水旱不时逋赋日有即禄入已苦不能时给而又以故镌削之欲其循礼奉法难矣臣以为既徼旷荡之恩宜与以维新之藉在将军中尉须尽复原爵如系昔年因在事中未谙名封者今以恩赦子女俱许照例请补使之豊衣足食俯仰无累然后以礼法闲之至于开之以四民之业屡经建议未能断行臣巡长沙惟长沙王有子得列胶序王亦颇以此自乐夫诸宗冠进贤而垂大带其自视至不如一青衿然则何不令天下学臣于凡分封处少辟其途以诱掖之使归于善耶不报
　　○赐原任甘肃总兵柴国柱母赵氏照例祭一坛仍照品级造葬其父柴森列名并祭
　　○壬寅命云龙州改土设流从云南巡抚周嘉谟之议也
　　○文选司署郎中事主事胡来朝疏辩酌升序转之异言据会兴酌升内外未尝不言都给事中又六科近议除吏科都给事外余各都垣间有才力政绩逊者不妨偶一外转以见酌升之典今臣事遵会典而李瑾谓臣起例乞敕下廷议不报
　　○予已故豊润伯曹允成祭葬如例
　　○以操江重任命南京都察院右佥都御史罗国朝照旧供职不允所辞
　　○乙巳宴朝鲜国陪臣命侍郎何宗彦待　　○巡视京营礼科给事中姚永济等请敕开操言国家设三大营军马以卫  宸居其间训练稽察莫肃于二八月开操之候今春光入暮开操无期将不习军军不习阵弱者矢无簇枪无头刃剑尽成班锈志气日就委靡间得强有力者又以桀骜不肖之心用之酗酒行泼劫杀为邪而臣等未奉视操又无从日省月试与夫信赏必罚一旦有事岂能以不教之军战哉此时边军枵腹于内强虏徼款于外天下事正可深忧何可放闲数十万之官军虗糜数十万之仓储而不自为根本计也不报
　　○以蜀世子贡扇赐银一百两大红罗裳服一袭写书与之
　　○丙午晏海西朵颜等夷人命侯徐应坤待　　○肃王绅尧奏还五所屯田一千余顷资助新边兵食  上嘉其忠义差官赍敕建坊旌奖
　　明神宗显皇帝实录卷之五百二十九
明神宗显皇帝实录卷之五百三十
　　万历四十三年三月丁未朔日食百官赴礼部救护
　　○祭  历代帝王遣驸马侯拱宸代伯张庆臻刘天鍚分献
　　○  孝肃皇后忌辰遣官祭  裕陵
　　○兵部以建州海西夷人进贡上闻先是  祖宗朝建州海西诸夷世受抚驭故进贡许一年一次每次贡夷数踰千名天顺成化间为其供费浩繁量议裁减嗣后仍复加至一千五百名其不禁多夷入京者盖谓来享来王所以尊  天朝之体然非制也迨奴酋强富日盛跋扈渐生一进贡而横索车价殴死驿夫甚且招亡纳叛蓄马练兵谋益叵测当事深切隐忧复议裁抑奴酋遂不胜觖望而不贡者凡几年礼臣条议欲令照北虏俺答事例免其入京俱在边守候赍赏一应折宴折程口粮照例给发至是蓟辽督抚奏称迩日奴酋自退地镌碑之后益务为恭顺此番进贡止大针等一十五名夫以千五百之贡夷而减至于十有五名岂不惟命是从哉虽然夷狄犬羊安能保其百年恭顺惟宜修我战守之具戒严以待何可以纳贡减夷輙视奴酋为易与而遂泄泄弛备也制驭机宜当悉听边臣斟酌矣  上嘉纳之命督抚等官悉心料理毋致疏虞
　　○以狼山陆营指挥胡来宾擅离信地发湖广平溪卫前所充军
　　○降罪宗怀圢为庶人发闲宅拘住刑部议其与兄争产以臣詈君事干败伦罪在不赦念系宗藩且在议亲之列姑革去封爵降为庶人拘住从之
　　○戊申祭京都城隍之神遣侍郎李汝华行礼
　　○祭宋丞相文天祥遣顺天府堂上官行礼
　　○祭太傅于谦恭靖公姚广孝遣太常寺堂上官行礼　　○是日白昼有星陨于清豊县之东流村入地二尺五寸声如雷
　　○大学士方从哲＜锍-釒＞乞罢斥时御史钱春有容悦辅臣一疏讥其不能阜安宇内登进人材独于  福王各项请乞委曲听顺以悦  君心又谓  福王未之国之先有意逗遛多方沮抑于是从哲具＜锍-釒＞引罪求去且微辩其事  上答之曰卿辆赞政机忠清端亮朕悉鉴知近日福王奏请有例可援朕方准行此乃各府见行亦非朕之创为与卿何预且之国之事出自朕衷独断岂有沮抑之理钱春不谙大体妄言渎奏始且不究阁务繁重卿勿以浮言介怀宜安心即出入阁佐理以副倚眷
　　○己酉少师兼太子太师叶向高奏为抵家恭谢  天恩  上优答之且命抚按官存问
　　○礼部以药库钱粮有限而近来该监所传取紫金锭蟾酥锭等料日增有难供应乞  圣谕申饬遵依原减定额修合进用或用果不敷亦乞  明示量增永著为额  上曰这药材系御前并宫分及各项赏赐所需既这等说每年着照今传数办进以后不许再增
　　○兵部题覆延绥甘肃战功言先是虏酋猛尧什力与银歹海火诸酋纠众入犯官军闻警介马先驰虏众大溃延镇斩首一百二十有奇甘肃斩首二百七十有奇所获夷器马驼无筭既经覆实例当祭告  郊  庙宣读捷言计之
　　○庚戌工部屡疏催请鼎建殿门箭楼言皇极门是  圣天子向明而治储□□侍惟今日少充方向惟今年大利宜速举以奠丕基至于正阳门箭楼一座肃临御之观瞻壮城守之锁钥今一应物料俱已预庀请与皇极门一同建竖将亿万载无疆之休于是乎在时科臣刘文炳亦言之不报
　　○赐原任兵部左侍郎贾应元祭一坛减半造葬伊妻高氏祔葬照三品未满例也
　　○赐原任中军都督府带俸崇信伯费甲金祭二坛造坟安葬礼部言本官虽被劾闲住但  圣母襄事祭告尚蒙钦遣钦赏应照闲住例给之
　　○辛亥以苏杭织造内监刘成病故命抚按官将刘成所收见在上用龙袍税课及一应钱粮等项即委的当官员与同差去内官吕贵公同简查明白仍差官押解恭进应用如有乘机盗窃隐匿者缉拏治罪
　　○甘肃巡抚荆州俊劾庄浪兵备参政杜诗纵容奸贪指挥罗光荣等索货卖法诗应降级光荣等应行巡按御史提问从之
　　○东厂缉获偷铜瓦贼陈大等命付法司究问　　○壬子天津卫地震有声
　　○祭丑以益王等王薨逝辍朝三日文武百官俱青衣角带朝参办事
　　○户科给事中官应震礼科给事中姚永济等劾内官监王朝用历年盗卖内库银朱铅铜等物赃既败露律有常刑内官阎福职司典守难免交通之咎其家人冉文举王志弘等各应究拟不报
　　○巡视厂库工科给事中何士晋等言水衡欺冒獒端莫甚于□匠预支一事即万历三十年至今冒领银将至四十万两按月而比累岁而追逋者自逋领者自领今欲设法以杜将来请将四十二年以前状内有原未领亦有领未全者有未找给亦有半找给者通行覆核销其旧领验其实收真则补支伪则参送是之谓清其源将条例诸书查照今昔事宜逐款参酌某项  祖制某项新纶悉行改正并□□□古□诸臣条议有禆节省者汇刻一册新旧交传则预支之多寡可悉是之谓定其制于领状后接粘一纸备开某项工料原额若干已领若干今请若干必完及八分方许再领而八分完数以其总填入领内以其撒载入循环俟下次领到查其总撒分数合则挂给不合则驳回其前项二分仍于续领内带销至于会查底册必另题司官一员专管以防窃换洗补诸弊是之谓扼其要于岁终查参拖欠如非常营建题定一官为始终者功过俱当另议无容置喙其余四司监督凡任内请给银两必本官尽数完销部司覆查无异册报巡视方许接管交代如拖欠数多冒支有据每岁终容臣等比照考成事例移会该部将本部酌入查参是之谓重其责工部据议覆焉　　○刑部奏用木占厂乡宦李三才家人李四包四李七等各正身乞依律究拟其李三才欺玩另候公议听  圣明裁夺报可
　　○乙卯福建巡抚袁一骥奏琉球违四十年题准十年一贡之限既以四十一年修贡复于去冬十一月遣贡使蔡坚等来其所进硫磺马匹已经多官验详无弊且云航海波涛情甚可悯但臣敬遵成命勒令归国又行司道量为周恤以仰体朝廷柔远之仁
　　○吏科给事中解经雅＜锍-釒＞劾未任枢臣涂宗浚贡事未完而离镇城至蔚州又自蔚州还阳和焂去焂来市亵开侮不堪本兵之任新升督臣吴崇礼前在蓟门当蓟军鼓噪既未闻出奇定变又未闻执法声罪唯  容容难以总制三边八闽抚臣袁一骥尝劝高采移驻粤东既以邻国为壑及采斩关挟劫尚无一兵自卫愧节钺而辱简书独何颜复昂首百僚之上此三臣皆当自为计者也不报
　　○丙辰清明节遣阳武侯薛濂等祭  长陵  献陵  景陵  裕陵  茂陵  泰陵  康陵  永陵  昭陵
