<!-- { "loadSidebar": true } -->
　　○兵部言湖广平清偏镇四卫与贵州接壤实系全楚藩篱改隶贵州事多牵制播州八司难在贵州平溪襟带之前实在重庆綦南腹心之内改隶贵州亦属不便况系国初建设旧制岂可变更既经湖广四川抚按官勘议前来均应依拟照旧从之○甲子以  圣驾诣  山陵命靖远伯王学礼等分守皇城六门隆平侯张炳吏部左侍郎张士佩等分守京城九门诏京城内外地方十分严备提督及五城御史并力缉巡不得两相推诿
　　○以蓟镇屡报虏情捉获奸细又有火光之异  上传谕边备须当十分谨严蓟镇兵免调总督官周咏免至巩华城送迎专心整理边务
　　○以中秋节令赐三辅臣上尊珍馔
　　○遣顺天府官祭宋丞相文天祥
　　○升副总兵管宁远参将事杨绍勋为蓟镇东路副总兵
　　○丙寅  万寿圣节  上御皇极殿文武百官行庆贺礼
　　○以  万寿圣节遣隆平侯张炳阳武侯薛鋹成山伯王应龙遂安伯陈澍成安伯郭应乾分祭  九陵武平伯陈承禄祭  恭仁康定景皇帝中官祭  恭让章皇后各陵园○升湖广左参议田乐义为山东副使整饬临清兵备
　　○丁卯谕秋祭赏扈卫各项官军如春祭例行
　　○谕仪卫扈从等项务从省约内外随行官员人等不许沿途生事扰害百姓
　　○命礼部左侍郎兼翰林院侍读学士周子义解部务专管教习庶吉士
　　○调宽奠参将杨爕为宁远左参将
　　○己巳升尚宝司卿沈玄华为太仆寺少卿
　　○升礼科给事中牛维炳于湖广四川道御史刘维于广西各参议升广东道御史王国祚于江西贵州道御史张应诏于湖广各佥事
　　○升辽东参将管车营游击事杨五典为宽奠参将
　　○以谒  陵改考试武举于九月十九日二十二日二十五日行○兵部题谒  陵居守护  驾并分派各门文武重臣及该营分派京城内外摆守官军虽各有成命恐人心怠玩防守疏虞宜令科道官不时巡视点闸报闻
　　○以武英殿工成赏尚书杨巍等锦衣卫掌卫事刘守有监督科道唐尧钦等并司礼监太监张宏等银币有差
　　○朝鲜国王李昖差陪臣崔滉等进贺  万寿圣节并谢恩表文方物宴赏如例
　　○庚午命定国公徐文璧大学士申时行司礼监太监张宏同礼工二部堂上官恭诣  天寿山覆择  寿宫吉地
　　○复除原任福建副使聂廷璧为山东副使
　　○贵州宣慰使安国亨宋德懋等贡马庆贺  万寿圣节给赏如例
　　○辛未月犯井宿
　　○宪宗纯皇帝忌辰  奉先殿行祭礼遣官祭  茂陵○南京守备司礼监太监丘得用以南京兵部尚书王遴奏准禁革差拨营军为不便仍乞查照酌定数目差拨应用  上许之给事中张鼎思执奏以为诏旨不宜反汗不允
　　○巡视南京营务给事中阮子孝等条陈京营切要四事一议处神机营火器言该营军丁三千六百余名止关领神枪五百把宜增造鸟铳鞭铳随宜操演一议处新江营官军言长江盗贼易发宜选骁勇卫官领之勿以软脆官军备数一议修浦口营城垣言该城被水冲坏宜令该部修砌一议补舍人哨军言舍人哨丁多逃故宜令各官舍余挑选精壮发营操练兵部覆如议
　　○癸酉定国公徐文璧大学士申时行题臣等谨于八月二十一日恭诣  天寿山将择过吉地逐一细加详视看得该监所呈形龙山大峪山二处风水形势诚天造地设允为万世  圣子神孙钟灵毓秀之区与臣等所见相合俱称上吉其余位次参差砂水倾侧委不堪用候  圣驾诣  陵之日重加  睿阅裁定施行谨将形龙大峪二处图说进呈  御览报闻
　　○户部覆两广总督等官郭应聘等会同条议艚舡盐法事宜言民间有愿捐本造船者听止许装运盐货本省贸迁韶连二路引盐折引三千六百道不许再加以阻广西官运从之
　　○甲戌通政司参议梁子琦以覆阅吉地不得列名参论礼部尚书徐学谟与辅臣申时行为儿女亲家附势植党时行学谟各疏辩言子琦所择之地石门沟山坐南向北逼窄难用黄山一岭在  献  裕二陵之间位次非宜而又不满于形龙大峪执拗纷争何时得决  上以子琦挟私渎奏夺俸三月○升南京都察院右都御史刘思问为南京户部尚书
　　○升都察院左佥都御史禇钦为大理寺卿
　　○升河南道御史傅应祯为南京大理寺右寺丞
　　○乙亥复除刑科给事中常居敬原官
　　○吏部覆南京科道余懋学杨鸣凤各奏荐原任光禄寺少卿岳相等一十四员陆续起用原任给事中魏时亮等四员酌量叙用从之
　　○调原任蓟镇三屯辎重营游击管一方为大同新平堡游击管参将事
　　○兵部覆广西巡按御史马呈图疏言粤西土司徭彳□童各保界宇并无侵犯中有彼此讐杀多系地方官贪残喜功所致也今户口虚耗生理未复宜休兵息民培养元气不宜更言大征报可
　　○丁丑敕武清侯李伟太子少保刑部尚书潘季驯朕兹躬诣  祖宗陵寝特命尔等居守统率守城守门等项文武官员严督京营并巡捕官军五城兵马夫甲人等讥察奸盗防备火烛用保无虞各官如有怠玩不率应参奏者听尔等指名参奏应拏问者径自拏送法司问理其有紧要事务即便差人奏闻钦哉故敕
　　○升都察院右都御史管兵部左侍郎事张佳胤为兵部尚书协理京营戎政
　　○升太仆寺卿石星为左佥都御史协理院事
　　○以甘镇石硖川失事革操守来保任仍着随营立功夺参将王国柱兵备副使张孔修俸有差○真人张国祥族党伪造敕宝肆行驿递下抚按究问国祥亲赍敕印来京兵科都给事中张鼎思言国祥当候抚按奏到定夺不宜违禁来京逞忿辞印乞赐拏究  上命抚按上紧勘奏不许迟延牵连他事国祥照旧回本山焚修
　　○戊寅升广东佥事王用汲为尚宝司卿
　　明神宗显皇帝实录卷之一百四十

明神宗显皇帝实录卷之一百四十一
　　万历十一年九月己卯朔礼部进万历十二年大祀日册  上立受之
　　○以大学士申时行诣  天寿山相择  寿宫还赐银五十两纻丝斗牛胸背一表里
　　○朵颜等卫夷人头目阿里麻等朝贺  万寿圣节宴赏如例
　　○以原任京城巡捕右参将刘印为辽东正安堡游击
　　○庚辰谕兵部驾驻感思殿从卫官较拜红门以里摆守官军等人马都着分为两班每日轮番就水一次着该管官整点肃慎出入不许喧扰及旷误执事
　　○起原任礼科左给事中陆凤仪为吏科左给事中○起原任福建佥事周采为广东佥事
　　○总督蓟辽右都御史兼兵部右侍郎周咏以黑谷关失事被言＜锍-釒＞乞罢斥  上以谒  陵在迩边防事重不允
　　○以修理宫后苑等处工完遣尚书杨兆祭  后土司工之神
　　○辛巳礼部尚书徐学谟以通政司参议梁子琦＜锍-釒＞论求罢不允
　　○壬午  孝恭章皇后忌辰遣伯杜继宗祭  景陵
　　○云南道试御史羊可立奏言已故大学士张居正隐占废辽府第田土乞严行查勘  上命抚按查勘具奏
　　○户科都给事中萧彦等言近该臣等条陈户部覆议定为查参则例京运逋负每年带徵二分拜见任钱粮总筭完及八分即免参罚奉有钦依天下便之今浙江抚臣张佳胤仍以旧例请而该部照所议覆窃恐有司苦于降罚百姓苦于征求势不能取盈必将上下相蒙久之则废阁如前矣  上命照近题则例改正行仍谕各部题覆务将见行事例查明画一毋得参差抵牾有乖政体
　　○癸未升浙江左布政使舒应龙为太仆寺卿
　　○升山西道御史敖鲲为大理寺右寺丞  复设狭西布政司督粮道左参政平凉府监收雄赡仓通判同州判官富平县郃阳县县丞盩厔县澄城县主簿华亭县马铺岭巡简司简各一员
　　○刑部等卫门会看得故御史刘台戍死一事该江西巡抚曹大野勘得原任巡抚王宗载先以密帖示署安福县事推官陈绅嗾谢耀诬奏台台族人博士刘伯朝举人刘寿康合谋构之绅出赀助耀赴京讦奏事下宗载与巡按陈世宝问共相诬捏以成其罪又该辽东巡抚李松勘得原任御史刘台各赃俱无指证原奉勘承委各官巡按御史于应昌勘详矢于明允分守参政张崇功分巡副使周于德会审断案殊欠精详管粮通判陈柱薛思敬虚坐赃私勘报不实均属有罪会议得王宗载应照律文官司故入人罪全入者以全罪论议军于应昌应照律文奉制推案问事报上不以实者拟徒刘寿康依教唆词讼诬告人者律革去举人发边卫充军终身谢耀比依诬告人因而致死随行有服亲属一人律绞仍令谢耀名下备偿路费又将财产一半断付刘台家养赡其余治罪有差  上曰这厮每挟私枉法陷害无辜险狠可恶王宗载主谋故入律应反抵着发边卫充军于应昌承勘虚捏姑依拟与陈绅刘伯朝都革了职为民张崇功周于德俱降一级调用陈柱薛思敬着辽东抚按官提问谢耀监侯审决其余俱依拟
　　○甲申  上率  后妃发京居守大臣及文武百官于德胜门外送  驾  驾至清河赐辅臣申时行等酒膳  驾次巩华城从官行礼毕昌镇总兵董一元及昌平州官吏师生耆老人等朝见于  行宫赐辅臣申时行等酒膳定国公徐文璧彰武伯杨炳共甜食一盒
　　○谕内阁今日偶然大风陡作灵台奏有惊火边兵卿等传示兵部还遵照节次明旨马上差人申饬各边十分严谨防御毋得疏怠
　　○乙酉  驾发巩华城午驻跸感思殿○谕兵部蓟昌保定各镇调来防护官军照本年春祭例与京军一体给赏其宣大总督宣府总兵调来顶关防护官军着人赏银三钱俱兵部处给
　　○丙戌  上率  后妃诣  长陵  永陵  昭陵行秋祭礼其  六陵  二寝俱遣官代
　　○丁亥  上亲诣形龙山大峪山等处相择  寿宫
　　○谕内阁寿宫吉地用大峪山卿等传示礼部并钦天监知道
　　○以扈  驾谒  陵并择  寿宫赐元辅申时行银豆叶三十两次辅余有丁许国各银豆叶二十两
　　○戊子  上驻跸感思殿行宫传谕歇息一日大学士申时行等言前蓟镇传报夷情该司疏止  圣驾奉有阅  寿宫毕次日即回之旨成命具在难以忽更愿  銮舆早回乃可万全无虑科道官亦以为言俱令奉旨行○  圣驾幸东山口遣中官苏用传旨问大学士申时行等春间曾说东山口该筑墙如有不见修筑时行等＜锍-釒＞言  皇上春祭  山陵  驾幸东山口该前任大学士臣四维及臣等随从曾蒙垂问欲照得胜口筑建墙垣彼时共议皆言西北诸水俱出此口一遇春夏水发冲沙滚石漂木浮薪势甚迅激筑墙建桥难成易坏非数十万钱粮不可故止建敌台二座此口通黄花镇彼处自有边墙险阻重兵备御可保无虞似不必兴难成之工以费难处之财  上命罢之
　　○巡按直隶御史江东之因  上秋祀  山陵乞将昌平银力二差恩赐优免用示殊典于解部数内酌议存留以资供应得旨该州切近  祖宗陵寝地隘差烦委宜破格优恤下所司看议户部覆该州二差既免应将该州何项解部银两存留供应犹难悬断宜令顺天府抚按官查数明白酌议停妥庶便题覆不致迟碍难行  上是之
　　○命昌平州宛大二县田粮春间免过尚剩四分者尽数蠲免
