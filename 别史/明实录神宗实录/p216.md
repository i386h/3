<!-- { "loadSidebar": true } -->
　　寿宫烧造磁器及内操马匹又不知费兵工二部凡几则营建织造内操似当调停也一重农务近年奸宄丛集游惰成风辇毂之下山人侠友嘱托公行传食郡邑者不可驱而农耶并严禁作淫巧服锦绣僣用金玉珠翠凡嫁娶赆贽燕会俱从简每户种桑枣二百株小户量减地可无遗利矣一督逋负伏睹大明律内一款凡收夏税秋粮违限不久者杖一百受财以枉法论若违限二年以上不完者人户里长杖一百迁徙提调部粮官吏处绞今各抚按司道府州县等官逋欠山积岂以迁徙处绞之律不能行耶不惩一恐无以戒百也一惩贪墨贪墨有巧有拙拙者济之以酷败露稍易巧者如府官则批词讼于府首领州县佐贰州县官批之佐贰首领无贪之名收贪之利既取之民以肥已又取于民以媚人巧之为害尤甚自外官入京者一事而言例有馈名曰公礼三四十年前多不过五钱近乃有二两三两不知谓例者起自何时公然入已恬不知愧可叹已一广储蓄夫常平忤今劝借累富求其可行莫如积谷弘治初年州县官以积谷多少为殿最所以备荒有策其后渐弛一遇灾荒民多饥死今各省直节经题减谷数甚为适中若再不及额有司照例究治抚按司道听臣等及该科参劾一禁驿递先奉旨严禁非公差不行勘合非军务不用金鼓旗帜抚按不清查该部科参治数年之间驿困始苏十年以后专务宽大驿递骚扰不啻嘉隆此职掌虽隶兵部顾糜费则民穷赋艰则帑诎臣司国计曷敢不请申毖也一饬贡市  太祖制驭四夷固不欲轻战伤命亦未尝忘战疏防贡市始自隆庆五年边臣原拟借和以休兵修备而不图财日费势日弱始自万历元年贡市之费逐年递加积至于今恐不啻十倍繇此而递加将何底止为今之计但以十二年贡市之费著为定＜矢见＞边臣剥粮媚虏者重治虏败盟入犯听边臣相机剿杀可乎一议异端洪武二十七年禁僧道募化私创庵堂者戍永乐元年禁军民私自披剃者戍乃今邪教盛行琳宫梵宇日恢月盛宁负公家之赋而私会香钱则不敢少宁爽官府之比而私约会期必不敢违借贷以偿典卖以应民俗若此奈何不穷且盗也今后凡披剃年四十以下并无度牒者放归农流寓递还本籍土著收入里户私会者悉坐以左道惑众之律＜锍-釒＞入  上嘉纳之报曰事关朕躬者已知之钱粮拖欠令立限督催其余并与各部院相关者俱令上紧议行
　　○刑部覆江西巡抚马文炜勘上知府钱若赓罪状得旨若赓用刑惨酷杖毙一百余命其间无辜不止十数朝廷设官为民如此残狠着就彼处决
　　○虏犯辽东十一年十二年功次兵部覆允升赏有差
　　○升户部郎中侯世卿为山西副使
　　○升广东都司王椿为琼崖海防参将加保宁参将臧士劝副总兵职衔
　　○壬戌予故大学士严讷及妻祭葬仍加祭二坛赠太保赐谥荫一子中书舍人讷直隶常熟县人繇嘉靖辛丑进士改庶吉士授编修同考礼闱教习内书堂纂修大明会典主试应天历侍读太常寺少卿掌院事吏礼二部侍郎晋二部尚书加太子太保兼武英殿大学士总裁兴都志引疾乘传归笑傲虞山拂水间几二十年始卒讷幼有异祯爽垲多才略而文章纱一时典礼于青词竞进之朝秉铨于权贿交横之日能不易所守而名位日隆则醇默之效也赞政虽无异勋亦汉石丞相之流匹矣
　　○癸亥予原任工部尚书孙应鳌祭葬并予谥
　　○大学士许国乞恩改荫许立德送监读书许立功荫中书舍人
　　○以工部奏罢开矿
　　○甲子  上御文华殿讲读○兵部尚书张学颜言  寿工鼎建班军赴工应行应革事宜合行申请京营协理如敕奉行报可
　　○以陈承德为锦衣卫指挥佥事带俸承德  仁圣皇太后侄也
　　○乙丑命詹事府少詹事兼侍读学士掌院事张位右春坊右谕德兼侍讲吴中行翰林院编修余孟麟简讨顾绍芳俱充会典纂修官
　　○丙寅兵部尚书张学颜以母老乞休慰留不允
　　○丁卯大学士申时行等请缓钱若赓之死准令监候处决既以增光  圣德亦使臣等稍逭不职之罪从之  初设黄庄巡简司
　　○戊辰通政司缺左通政廷议举海瑞吴时来  上以吴时来为左通政海瑞原任都御史令查相应职起之
　　○复除兵科都给事中王致祥原职
　　○己巳  上御文华殿
　　○广西等道御史许子良等乞宽钱若赓  上怒云尔等为朝廷耳目酷吏害人如何先不参论夺为首俸三月
　　○予已故刑部尚书毛恺谥并赐其妻夫人杨氏祭葬
　　○予已故户部尚书马森谥
　　○左副将管逵干罢
　　○云南道御史黄师颜言公论已明乞复洪朝选原职章下吏部
　　○工部言搭盖席殿艰难  上曰搭盖席殿虚费钱粮候  慈宁宫及  寿宫建造有次第日议造行宫以省烦费
　　○庚午敕司礼监太监孙政守备承天
　　○升冯露礼科王继先刑科俱左给事中田畴吏科唐尧钦兵科常居敬刑科俱右给事中
　　明神宗显皇帝实录卷之一百五十六
明神宗显皇帝实录卷之一百五十七
　　敕脩
　　万历十三年正月癸酉朔  上御皇极殿受文武群臣及四夷贡使朝贺  赐三辅臣上尊珍馔
　　○乙亥  宣宗章皇帝忌辰遣官祭  景陵
　　○戊寅立春顺天府臣进春  上御皇极殿受之文武群臣行庆贺礼
　　○己卯孟春  上亲享  太庙
　　○庚辰荧惑逆行入轩辕犯南第五星  总督蓟辽兵部尚书兼都察院左都御史张佳胤奏甄别八卫客班将领举游击傅垣等十有三人劾游击张秉忠革任都司徐天衢等夺俸半年  巡抚宣府右副都御史萧大亨以秋防事竣上所部功罪举总兵官李迎恩等二十人劾游击黑晓革任守备白国卿调用  泰宁卫都指挥佥事大成朵颜卫都指挥佥事伯彦帖忽思福余卫都指挥佥事那彦孛来以贡马至自言守边有功例加三表里及衣一袭许之  壬午起佥都御史海瑞为南京都察院佥都御史  蓟辽总督张佳胤疏言兵备副使顾养谦陈防御二事一脩大举险要言蓟之患不在零窃而在大举大举之足忧不在平陆而在水口当水涸时处处筑墙为守水涨輙坏劳而无功今议大兴桥工与台墙相兼立限脩完一＜宀十见＞零窃文法言虏以数十百人自口外潜入掠近边人畜将领多以此获罪夫问刑条例原有情轻律重奏请定夺之文宜斟酌律例明著为令使将士得一意办贼疏下兵部取脩边之策而难于更律令也  上曰该镇密近陵京防御宜慎以后遇有零窃督抚官从寔奏报巡关御史勘核失事轻重分别奏请若真有斩获酌量准赎朝廷亦不苛责  铸陇川宣抚司及孟定府印升  密安抚司为宣抚司添设安抚司二曰蛮莫曰耿马长官
　　二曰猛脸曰猛养千户所二一居姚关一居猛淋砦皆名之曰镇安并铸印记建大将行署于蛮莫从云南抚臣刘世曾之议也
　　○以金花银积逋夺直隶苏州府知府朱文科通判张东晹广东潮州府知府郭子章通判梅鹙月俸有差
　　○癸未  孝恪皇后忌辰遣侯薛鋹祭  永陵
　　○改南京左军都督府佥书都督佥事杨鲤为中军都督府佥书升署都指挥佥事谢天祐秦岐充五军营左右副将任大同充神枢营右副将○石城王府奉国将军拱栯有罪降为庶人闲宅禁住奉国将军多□□火等革禄米三之一辅国中尉谋起等停禄米半年江西乐安等八府宗室万历十二年分常禄例于十一年税内徵给本年奉诏减三徵七故布政使周之屏不能应冬季隃期拱栯等集钟陵淄川等府宗室拱椯多炓等偪辱南昌知府胥遇遇逊词获免明日又诉于南昌道王希元适抚臣马文炜出噪呼而前投瓦石及舆抚臣自劾部科亦交章论列而拱栯者隆庆六年越关上书请分宜故相籍产经乐安王参奏废锢其子请代得释也  上震怒降夺有差而置文炜之屏等不问
　　○丙戌升五军营右副将李应祥为南京左军都督府佥书
　　○墙子岭桥工黑峪关城工告成叙都司陈子成等升赏有差○丁亥以上元节赐三辅臣元霄膳酒有差
　　○己丑  英宗睿皇帝忌辰  奉先殿行祭礼遣伯陈澍祭  裕陵
　　○诏除闰考之法国制察典京朝官六年外官三年以为期后执政者有所处分輙间一行之谓之闰考而参政王时槐林梓等皆以察处巡抚南赣张岳伉疏荐之吏部因言非时闰考以后委宜停止不得妄请报可
　　○先是有旨三年阅视差官渐成故事今次罢遣敕各该巡按御史遍阅所属而御史张文熙谓蓟密永昌保已所部也既而兵部尚书张学颜开坐巡关御史苏酂文熙怒参学颜违旨乖谬专权巧诈四罪因发其陷前御史刘台事学颜疏辩并求罢斥  上留学颜而夺文熙俸三月○辛卯遣成国公朱应祯持节大学士申时行奉册追封皇第二子为邠哀王时  上不临轩领出节册于宜春宫行礼册曰王者支子备位宗藩情具属于天亲恩奚间于存殁朕故第二子常溆含灵孕秀已弥震夙之期应兆诞祥冀睹岐嶷之状甫聆口□＜派-氵＞泣猝报沦殇嗟美玉之难完讶庆云之易变倏惊  慈听殊骇朕衷爰举彝章式昭愍念特追封尔为邠王谥曰哀呜呼锡以名称用备成人之礼炯如英爽尚歆有国之封
　　○四川建武所故九丝地也以平都蛮置始立军府镇之其标下兵恃功而骄总兵沉思学至镇骤绳以法士有受杖荷械以殉者革逐偏禆悉补亲信众遂不堪焚思学于廨舍或投以戟中脑及肩得不死声言索其子弘猷欲杀之坐营周尺守备王继先谕之方退越三日复聚歃血竖大旗阻兵观变抚臣雒遵不能制驿上其事且请暂示安辑如浙兵故事革思学任推就近官莅事朝廷并从之仍责遵等相机处置
　　○壬辰通政司右通政陈瓒乞罢不允通政奏事率繇拣选而瓒方以公望起废不拜  上闻之敕该司官一体升擢无得偏抑
　　○诏毁天下私创庵院寻不果毁户部尚书王遴以财用诎乏条八事内一事言迩年佛家道家白莲等教各立期会布金出米举国如狂伏睹  太祖高皇帝榜示天下曰凡寺观僧道无奔走于外交构有司以书册称为题疏强求人财无私创精庐暨我  成祖以浙江诸郡少年越京请度牒者千八百人尽以戍辽东甘肃  祖宗深意万世所宜守也礼部题僧道之禁节经言官建白本部议覆不啻三令五申矣而斋醮施舍愈昌愈炽岂尽左道之愚人亦崇尚者之自愚耳今宜敕各抚按严督守令以移风易俗为先申明  圣谕劝化愚民教以君臣父子之常道示以农桑衣食之恒业晓以惠迪从逆之实理丧葬必依家礼擅作佛事者罚祈年方社以时揭榜消禳者罪大经既正邪慝渐消行之既久以此署考庶几教化可兴世道有赖奉旨着中外大小臣工严查各处寺观庵院毁新创存旧阯矣数日复谕都察院曰前有旨清寺观庵院恐奉行过严一时军民惊扰其令五城御史停之仍禁以后不得私创犯者重拟
　　○户部言各省直卫所民屯存留钱粮原系计军定饷迩来尺籍耗废军少粮余事理必然请自万历二三年奏报之日为始十年之中每年原额若干见在官军若干尽籍其数其有嬴余解部济边此皆朝廷因田制赋非徵于外也  上是其言下所在行之
　　○行取礼部尚书文渊阁大学士王锡爵疏辞新命  上温旨报之不允辞
