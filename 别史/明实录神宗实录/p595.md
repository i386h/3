<!-- { "loadSidebar": true } -->
　　○庚戌总督狭西三边徐三畏疏言河套之虏与河东之虏不同河东之虏统于一故约誓一定历三十年而不变然且有五路之警河套之虏部分四十二枝各相雄长卜失兔虽为虏主然徒寄空名于上实无统驭之才四十二枝之中西路火落赤最为狡黠故其要挟亦最无厌而铁雷把兔则其羽翼为奸者也中路摆言太以父明安之死抱恨必报挟中国立庙盖寺金首银身铸像予祀给其原赏自十九年至今无岁不犯无岁不挟亦无岁不讲而卒不肯入我皋牢盖通套诸虏与之同讎而本拜等则同恶相济者也东路沙计妄争监市官索虎皮蟒衣恃其兄弟之多无岁不犯从来不受覊的而炒忽儿七台吉等其朋谋狂逞者也沙计之强不及庄秃赖秃赖之智足以役使诸酋诸酋款叛靡常则庄酋实为之主摆言太之强踰于切尽歹成而切尽歹成为监市官得以传谕诸酋使之就我戎索唯火酋桀骜跳梁自恣抚臣涂宗浚去岁七月入镇之时火酋以前四月间被创之愤勾虏报复全套蠢动远近汹汹为必无延庆矣抚臣以三路长边踰千余里使同时入犯则防御为难于是因庄秃赖之投禀谕以恩威开神木之市以释其疑因切尽歹成之入见使之安心听抚无助火酋而两路之酋反面向内七月终旬摆酋以三千骑入犯我兵挫之于保宁八月初旬火酋以万骑入犯而我兵挫之于安边九月中旬沙酋以二千骑入犯我兵又锉之于常乐三酋递衄党与亦孤于是黄妇始率火酋叩关乞怜钻刀说誓臣思前此诸夷乞款非不卑词祈哀而口血未乾旋复悖约制驭之道在分之而已套虏众号十万分为四十二枝多者不过二三千骑少者一二千而已彼分而我专必胜之策也前此各夷求款东西各部来不同时卜酋威令不行狡夷反以后至挟我抚夷官急于成款或密许增赏或阴行文质苟且笼络不知夷欲无厌有许必责要挟不遂必至败盟今夷使面见抚臣约与信牌以别顺逆审界限以识地方先至者给牌有驻牧之安后至者不给牌有剿杀之令使千二百里之边分为四十二叚之画冬深马瘦雪厚草枯正中国得志之时后至者惧我兵之捣其穴也于是铁雷把兔炒忽儿七本拜本把什力等各携三酋以九九进矣庄酋见诸夷效顺寝其雄心永矢恭顺数十年反覆之虏至今始成全局乞敕下兵部查议将火落赤摆言太沙计酋姑许自新复款以示无外之仁其原停市赏在三十年者照例补给三十一年以后系恭顺者挨次给赏一遵三十年  明旨随顺随抚随逆随剿之文毋轻听服罚及分外加添苟且开衅事下兵部知道然督臣意犹在战间称无事则汉过不先有事则应敌为后但以血战为功勿以邀功为罪云
　　○兵部覆议朝鲜与倭通好事覆朝鲜国王李昖之疏也倭自庚子而后物刀斩绌平秀吉死源家康擅政内胁秀赖外结高丽数遣使往来对马金山间六七年间赍书相望所刷还人口不绝朝鲜犹未与市往岁冬家康复遣使朝鲜自言已代秀吉为王尽反秀吉所为缚送癸巳时所发王京丘墓贼朝鲜亦茫然无辨之者而鲜僧松云自倭中归传家康语云曩自平秀吉要挟朝鲜犹以割地求婚质子为词我则不然愿两国通好而已往者壬辰遘衅之时吾在关东不与兵事师入王京关东将卒无一人渡海者而相视若讎岂不谬哉又刷还人口自肥前归多称倭距关都三百里内筑城诸岛均役唯对马一岛以寻和独蠲言和事不成则分六十六州趣半筑城趣半战朝鲜朝鲜亦微恫之也然家康实自以老故萨摩州而对马主义智调信景直等犹为平氏故独以和事责义智心急朝鲜恐一日失朝鲜欢而朝鲜实懦无讎报意至是王昖以倭情条上兵部覆议亦谓相机以御及时自固审利害察情实在该国自计难为遥度而已而釜山对马亦因是私款不绝后三年始画开市之事
　　○巡按山西御史康丕扬差竣陈便宜十事一包边垣以固堤防一清占役以实行伍一移路将以便弹压一稽市赏以昭大信一核夷马以苏军累一禁通虏以杜厉阶一核班军以济实用一禁接递以苏罢困一酌派引以省召买一严交盘以明职掌疏下兵部覆交盘一事而已
　　○辛亥遣行人李嵩丘懋炜往庆成东垣二王府典丧
　　○山东巡抚黄克缵疏曰明主之治天下所最留意者曰世道民生民不安生则群起而为乱世为趋利则群化而为贪昔年税使四出微敛□财无知参随激成大变致缇骑沉于江流多命毙于甎石中使灰于烈焰汲汲乎四海鼎沸矣当此之时害在民生咸以为掣回中使令有司自徵则祸可立止幸而  圣心悔悟罢矿分税归之有司虽税使未及收回而所以祸民者业已去其五六不意其害又移之世道而民生之害亦不能尽除也请就山东言之山东税银属暨监者系六郡包纳及割泰山香税原有定额属马堂者系委官收纳悉照临清钞关毫无增益视税监委官逆取悬殊然道路之口犹归怨有司则其故难言之矣夫□贾重利自其本怀税归有司而成数犹在查核稍严则谤讟群起且如临清税银钞关取一分有司又取一分一物二税孰能甘为输纳哉税使目不知书不诵法圣贤敛怨悖入莫之敢指若有司则  祖宗以来育于□序教以礼义被以廉耻与  皇上分理天下而使之日执牙筹与□贾较量锱铢宽之则常额不足罪在税课严之则群然侧目谓与税监无异为有司者常惴惴曰吾劾税监亦败不效税监亦败孰与劾之是不数年将令有司尽化为税使而后可也堂堂  天朝富有四海何少此数万金而为额外之徵令缙绅化为貂珰其贻祸世道岂不大哉诚愿  皇上守  祖宗之定制存维世之深虑图其远者大者内帑可发莫非民财常赋可供不必□税即时报罢使关市不苦叠征有司得存廉节其于民生世道均有赖矣疏入不报
　　○壬子掌翰林院礼部右侍郎杨道宾乞归不允
　　○巡按直隶钱桓奏留大名道按察使沈一中
　　○起简讨朱延禧为南国子监司业以未终制恳辞允之
　　○顺义王扯力克薨　　○癸丑礼部左侍郎李廷机乞休不允
　　○升文选司员外郎陈采为稽勋司郎中
　　○甲寅兵部覆杨提等疏曰云南孤悬天末万里而遥出入往来必由贵州贵州在万山中一线之路蛮峒夷獠出没其间宦辙旅装时遭劫掠虽使命邮筒往往阻绝其为行路之难久矣万一有警或扼吭而闭其息则滇中声援上下阻绝此数千里幅员岂中国有哉云南举人杨提等请开新路由广南而入田州良以新路既通分驰自便猝有窃发彼窒则此通滇南赖以无恐贵州藉以无患于封疆计最深远但据所奏事关三省一应建置驿递费用必经画周详使粤无代滇受敝滇无使粤坐困是滇粤所当共为计者也至如新涂已辟而故道尚存每岁协济遂难秦越滇固不能不斟酌其间若夫裁永昌之兵饷酌钱粮之加派此滇之边务民情关系甚重非臣等所能遥度也盖提等多滇南人不乐走建昌一路议裁永昌餋闲之兵兵部故难之  上命各抚按从长计议毋自分疆域坐失远图
　　○江西巡按史弼劾税监潘相李道等不报潘相之在江右激变者屡矣以督瓷出景德镇议造瓷船仿苏杭马快事为有司所持已对抚臣自悔其误又为参随所诳复执前事诋及按臣按臣＜锍-釒＞言马快之设只行于江左不行于江右江右由湖涉江沿二千里始抵瓜步道迂而甚险故留都之袍叚以便水而之水江西之瓷型以便陆而之陆今以脆薄之型瓷犯波涛之颠播一运有虞必令地方赔补窑户更造竭膏髓而误上供谁任其咎且以马快等船五造三修一船之费计三百金十船之费余三千金又有水手工食编派须加于何徵给况陆地之搬运固云劳人而水次之牵挽亦须用众陆运罢而陆地之夫难裁水运行而水次之夫必倍是徒有节损之名反受劳扰之实也于时李道监税湖口诸粮船以验放差池锁缆江中一夕风起漂没五艘殒数十命沉粮五千余石又或为货艘冲失史弼于是连疏劾道瓷运乃停而道亦不敢复驻湖口
　　○通政使沉子木乞休不允
　　○乙卯总督狭西徐三畏请修筑延东一带土堡用甎石包砌先支班价银三千两发东路神木库收贮听支将黄甫川镇羌柏林三堡三月兴工当年报完清水营高家堡明岁报完合用夫匠于班军内派拨匠役粮米于各仓堡罚治至于建安大柏油永兴孤山木瓜园五堡俱如议次第可不烦内帑而固边防兵部覆上从之
　　○丙辰大学士赓＜锍-釒＞请会推阁臣先是己酉赓以出阁称病遂乞骸骨  上谕赓曰朕览卿奏知卿在阁阅卷过劳偶然眩晕扶掖而归心甚恻悯暂假调理少痊即入赞襄亟简阁臣及点补九卿朕连日恭默正思枚卜淂人已知道了辅臣亦翼日具疏谢恩而论者以为复有兰溪新建之事至是辅臣又上疏曰臣老病缠绵药饵无功唯有早推阁员付托淂人则进退存亡绰有余裕此臣之本愿也昨奉  温纶有恭默正思枚卜淂人之旨臣焚香跪读且喜且惧夫所谓恭默者得非□宗相说梦寐独简之事乎臣以为今之时与高宗殊异何也高宗傅说无相知之素故以帝赉之奇托于物色今之在仕在藉者皆比肩而事  圣主功绩可考月旦可凭必付九卿科道秉公品题酌议停当然后疏名上请静听  圣裁是独断并观两行不悖臣前疏所云不失举朝之公论又不失  圣主之大权者也臣愦中不能事事而思及于此起而欲狂唯  圣明亟下会推之令旋即断自  宸衷顷刻而定则天下仰日月之明服雷霆之迅中兴大业在此举矣
　　○户部尚书赵世卿等陈会推成规言国家大臣员缺例用九卿会推其推时有立有坐凡阁臣冢宰大司马总督则立摧凡列卿长贰以及巡抚则坐推皆由铨臣程量资俸斟酌才品宣言于诸臣而后诸臣参其可否此二百年相沿旧制也迩年以来每直会推吏部止传单紏众至期则诸臣各举一人自书其名铨臣反引嫌避席拱手受成而已此近日创起新例也由前言之是吏部为主臣等为佐由后言之是臣等为主吏部为佐夫资俸才品铨臣之所素习臣等不过取办于临时漫拟于浮见而人执一意以挠铨臣之权岂惟误铨臣并误国事至如爰立一事自惟铨宰搜求  帝心特简必非众人所可漫拟而尝试且以黄扉重任反令诸臣得恣口而杂引之名分倒置甚属非体至于吏部司官所用员外主事不过五六品耳即宜铨臣专之何至亦烦会举举而至六七员之多乎此所关世道政体甚非细也盖是时冢宰久缺卿贰谢权又值  圣意不测每会推数数不下即用一铨司亦屡奉多推之旨铨贰奉行之而已世卿故为权以奉铨部而言者又以铨部滥推为议
　　○曲阳县北岳庙树自焚枝叶自烬太原方山府中槐树亦自焚曲阳距太原七百里焚时同日
　　○戊午升浙江按察司佥事李作舟为湖广副使
　　○翰林院简讨周如盘守制归
　　○户部以盐法不修边□日困乞差巡盐御史不报　　○工部铺□王梁等六人以大工烦兴铺垫受累各赴午门声冤有司原之
　　○壬戌雨雹至于明日
　　大明神宗显皇帝实录卷之四百三十二
　大明神宗显皇帝实录卷之四百三十三
　　万历三十五年五月癸亥朔
