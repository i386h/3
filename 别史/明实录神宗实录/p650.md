<!-- { "loadSidebar": true } -->
　　○庚辰  上以天气暄热命法司录系囚无干证者放徒流以下即减等拟审发落重囚情可矜疑并枷号者详具以闻
　　○辛巳兵部尚书李化龙言西路水泉楼子营草垛山等处冲险业经部覆奉旨脩工间今据督抚按官题称天旱水涸瘟疾相仍今岁应包前顷边工及寇家梁未完之工时值饥荒相应一体暂议停止总俟豊年并行补修其散工军壮工食行月粮盐菜银两应扣者查扣贮库待修工之日支用施行报可
　　○兵部覆巡按狭西御史穆天颜八议一修屯堡以保边民野栖窟处之杀掠一杜开衅宁镇山后诸酋久已受款跳梁独银歹二部耳傥不顺逆聚施捣巢衅隙一开得不偿失近时无端出塞暗打帐房之令不宜輙行一禁厉役将领不得驱边军塞外为已经营或采办方物与输纳月钱等事不悛者廉实坐赃究遣一革私市西镇大小二市自有额期以及违禁等物擅自通市使汉虏情熟则奸宄或以交通利器示人则长技反为虏用不有严惩将酿大患一清冒粮自大帅守将以下有敢以虗丁冒粮者轻则参革重以侵盗边储论辟一稽战马秦塞易马于番虏以给将士备骑战茶马之法甚具马价之费不赀近将官转市影射多为利薮合申严禁令以后官马毋得私鬻升任毋得擅带查验倒损务从严核一核首功不许斩幼弱妇女充数及身不履阵而买功冒级至彼此争功杀越人以为虏首一经发觉即当依律即时抵偿以雪冤愤一禁游客干求以后将官有受纳此辈者按臣访实即以夤缘参论罢职不叙得旨如议仍命实行
　　○顺天巡抚兵部尚书都察院右副都御史刘四科卒四科狭西汉中府紫阳县籍泾县人由隆庆辛未进士授长泊知县历至今官
　　○壬午命右军都督府佥书彰武伯杨世阶掌左军都督府印
　　○起升原任山西副使丘度为太仆寺少卿添注
　　○升大同平虏卫守备张安为山西都司佥书
　　○甲申简讨韩文焕引病乞归许之
　　○赐丽江府土知府木增加三品服色从其请也
　　○乙酉升原任翰林院编脩邵景尧为国子监司业
　　○升山西潞安知府张廷相为福建副使　　○南京刑部尚书李桢引疾乞归  上优诏不允
　　○升吏科给事中胡应台为兵科右给事中礼科给事中周永春为工科右给事中刑科给事中张国儒为吏科右给事中
　　○起升原任翰林院编脩顾起元为南京国子监司业
　　○升太仆寺卿张餋志为通政使
　　○复除原任御史陈宗契为浙江道御史
　　○升南京广东道御史王霖为山东佥事广东佥事马时可为云南右参议
　　○丁亥巡按狭西御史侯执蒲＜锍-釒＞言捣巢之事有可行有不可行者捣巢之功利于将官不利于边疆如红永以西甘凉以北咫尺即虏我捣一番便远徙一番而邻边村堡得以徼旦夕之安如是者可行唯河州去归德七百余里归德去虏巢又远中间住牧皆番族邻河之番迫于虏而胁从者遂亦为虏我兵一出玉石俱焚捣者既非深入之人而剿者又多无辜之辈如是者不可行然明知不可而卒行之者文阶武功非此不叙录耳而将领希觊尤甚故诈冒尤多间遇师出纵家丁刁抢军功因以为利坐名止云家丁得升便是子弟虽经驳正总属虗冒且有三十五年已罢官三十七年仍领赏功银二千四百两者彼随任家丁不过三十名此非夺之军丁而何更有割乞儿头携带出边归云贼级则捣巢之弊可知况以捣而挑衅速祸也利归于将害贻于边于国万万不可又言河西之西宁河东之河州密迩虏寇当增兵饷今西宁款而州利为甚查得西宁归得两地例应互援则相为犄角固以壮我之势亦以分彼之力也傥虏受赏于西肆掠于东我顾自为町畦而而秦越视之河归之势孤矣为西宁者不得以款而缓应援章下所司
　　○先是四川乌撒军民府云南下禄哲之妻实卜与其夫第阿哥二人率众归顺故授实卜以乌撒土知府授阿哥沾益土知州其后此绝彼继通一家万历元年沾益州女土官安素仪无嗣奏将土知府禄墨次子过继本州即安绍庆也已而禄墨及长子安云龙与其两孙俱故安绍庆奏欲以其次子安效良归宗仍袭土知府安云龙之妻陇氏即镇雄女土官者氏之女也陇氏以云龙虽故尚有遗孤且挟外家兵力与绍庆为敌而绍庆则以陇氏所出明系假子亦倚沾益兵力与陇氏为难彼此讐杀流毒一方以致土民连名赴奏事行两省会勘历十四年久不结本年安云翱奏称陇氏有子官保今已长成效良倚父兵强图谋纂据杀戮无辜又引川南道参词以禄哲之子孙尚众乌撒之宗派甚明绍庆既已出继明有一州暗袭两府极言效良不可立者四事至是兵部覆言勘之说有三一办陇氏子之真假二查安氏族之亲疏三察土司民情所向背限本年终具奏毋延缓及各偏执启衅若安效良序虽当立果有不遵王法兴兵劫虏往来云贵大道擅杀民命等情则亦不宜附虒以翼借寇以兵宜议剿得旨令该抚按官勘明具奏
　　○升弘农卫指挥王家栋为汝州守备
　　○山东德州平原禹城齐河蝗蝻为灾
　　○庚寅  睿宗献皇帝忌辰  奉先殿行祭礼
　　○命前军都督府掌府事宁阳侯陈应诏总督京营戎政
　　○辛卯以雨泽沾足遣官祭各  郊坛并  龙王之神　　○礼部署部事右侍郎吴道南奏我朝用人所重莫如制科而最重者尤在馆选盖以充侍从而备顾问秉文衡而培揆席俱于是系非聊侈清华之秩已也曩以馆职员数渐多奉有间科一选之旨近科道相继＜锍-釒＞请俱谓馆选不宜隔科而据吏部等衙门办事进士朱彩等又以考选事呈部臣思真才不隔科始生良法岂因噎废食故博收于今斯可待用于后且查嘉靖十一年春亦曾议罢馆选矣九月又诏选庶吉士不嫌前议之倐更正见  圣心之无我则  皇上虽有成命似不妨于反汗也惟  皇上念俊乂之盈庭思储餋之贵预准令今科进士照旧考选仍谕阁部大臣悉心精择视每科所选所留更为加毖国家收得人之用而舆情幸甚得旨新进士给假告病已多今复议选馆是否妥便令吏部查明见在人数酌量具奏　　○壬辰吏部以太常寺少卿侯庆远巡按宣大御史吴亮南京户科给事中叚然南京广东道御史今升山东佥事王霖先后擅自离任及三十七年七月宛平县知县刘日淑被论离任具＜锍-釒＞参处且请酌议言有素望久孚地非要害迫于父母至情不得已而去者量从轻拟降二级调外任其有故假托及厌薄外转巡方不候代者从重降三级调外任若要害地方径归者仍引律避难在逃论罢斥得旨将各官分别拟处仍命后有犯者俱依律罢职不叙部覆侯庆远身为射的叚然怨结同官刘曰淑职司民社况被参处而皆悻悻长往当律以有故假托吴亮以巡方不候代论王霖以厌薄外转论侯庆远叚然刘口淑吴亮俱以原任降三级调外任王霖以升佥事降一级  上是之
　　○命兴安伯徐汝孝承袭祖爵　　○癸巳兵部覆贵州抚按官胡桂芳等条陈六款其一兵力宜增者以贵州总兵标下兵不满三百平头思石二守备所部兵不满百也议该镇标兵增至二千以上二守备各增兵五百以上然后训练改观防御有备相应依拟然查旧抚臣＜锍-釒＞内称贵州铜仁总镇标下有兵四千九百七十三名三十年新增兵六百名今云标兵仅三百数目缘何互异仍行查核务要声说明白毋得欺隐其一邻资宜借者增一兵必有一饷而黔土迫蹙饷难聚加今议以川湖之苗同为贵州之害欲于楚镇筸蜀遵义各量拨兵五百共足一千以为黔用合无准行川湖两省如议协济或调额兵或输额饷各从其便其一同事宜协者兵事固有掣肘之戒而文武贵有同心之谊据议欲令该镇总兵官于该道有应会同者仍与计议停当然后行事庶得举动相闻议论相质允宜申饬以戒专恣其一信地宜严者楚蜀黔三省在在有苗治苗各有土司御苗各有营哨自法寝弛土司不能管束且与交通营哨不能御贼专习欺隐戎心用长今议通行湖北辰沅川东思石思仁各道将所辖土司定其封域所督营哨明其疆界傥有失事各查所辖信地明正其罪其土司若湖广之筸子坪五寨等司四川之酉阳平茶石耶邑毒等司贵州之乌罗平头提溪省溪等司俱有责任如有桀骜不遵  明旨纵容恶苗戕害官民者许抚按官据法参奏其一首恶宜诛者凡苗众蜂屯蚁聚肆为寇暴必有一人为之纠合除恶务本不在窘杀合无通行三省后遇有苗患查系某苗为首于某寨宰牛集众该管道镇即举兵加诛不惟用力简易抑以使属苗无及侧之心而余党无旅拒之势其一激劝宜行者苗贼猖獗势同倭虏使夷方将吏不得比于边境叙录谁肎殚心力于毒淫深箐之间据议文职则思石思仁湖北辰沅川东各守巡道以下武职自总兵参将守备把总以下除有功特叙外若任三年内其所辖地方不受苗害者从优升擢略照边方道将例土司官能约束苗众三年不犯者与加衔赏赉其营哨以下官年终甄别以有无失事分别殿最有劳绩者题授守把等官是不专执治法而责治人鼓舞人心莫便于此报可
　　○甲午调辽东中左所游击高贞为辽东锦州游击　　○升宁夏广武游击江进诏为大同井平参将广海守备夏士昌为四川彰腊游击泛河城备御何世选为辽东庆云堡游击天津海防营游击关时献为五军二营参将蓟州守备周永延为山西平刑关守备大同前卫百户焦垣麻为大同破堡守备大同右卫千户吴英为大同守口堡守备指挥曹应登为蓟辽桃林口守备宁夏卫武举吕兆镇为甘肃右浪守备朔州卫武举刘誉永为大同平虏城守备武骧右卫镇抚冯应魁为宣府怀来守备
　　○乙未遣官祭  火德之神
　　○命官各省恤刑刑部郎中真宪时往浙江路一麟往河南员外熊鸣夏往广东梁维屏往广西林绍明往江西主事土之臣往四川刘泽深往云南郭之琮往江北史东昌往湖广钱中选往福建夏禹英往山东江和往狭西陆典往北直大理寺寺副马呈秀往云贵许事周光爕往山西
　　○丁酉固安县民卢学仁与妇张氏殴死亲父诏法司问如律
　　○旌奖枣强王府辅国夫人张氏并子奉国将军廷女□去节孝
　　○己亥  孝庄睿皇后忌辰遣官祭  裕陵
