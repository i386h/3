<!-- { "loadSidebar": true } -->
　　○丙戌因星变谕曰  皇帝敕谕内外群臣顷者  皇天垂戒灾异洊臻孽火飞流河水横溢漕船损于飓风禾稼伤于霪雨至于彗星之变尤属非常朕仰承  天心仁爱且感且惧巳斋居思过反已责躬兼敕大小臣工痛加修省外尤恐穷檐蔀屋之下极边荒徼之外耳目不周军民失所以干天和是用痛心疾首申谕尔等朕念频年以来各处民穷财尽虽繇兵饷增加供亿烦费亦多因有司官不勤抚字恣意贪渔或烦词讼以利赎锾或重徵收以取余羡甚或积逋之税已蠲而复徵宽恤之旨屡下而终格以烦扰为精采以刻励为风裁狡猾者市直以文奸阘茸者偷安而苟禄凡此数条虽罪有重轻同为民害而抚按官或偏信毁誉专任爱憎捷径金□赞剌者登荐书悃愊无华者列下考劝惩倒置吏治何繇得清今后但以小民得所为有司之贤否以有司得职为抚按官之贤否其不恤民瘼无益地方者即时议处奸贪不法酷虐害民者参奏拏问如有真心实政德意及民者即据实迹特举以凭优异至若有灾地方倍宜轸念责成司道课督守令躬自踏勘一应蠲赈事宜作速详议奏闻不许苟且塞责又朕往岁敕督抚官条上各边优恤事宜今余一年何故寂然无闻有事则动至张皇无事则不行体恤恩威并损何以使人且国家养兵原自优厚只因官不恤将将不恤兵或指借公费扣减多端或给散不时银数短少贪将窃以为利骄兵借以为名追惟乱源岂独在下今后督抚等官痛湔夙弊显立科条散银给饷定为时日不得顷刻那移公礼私费一切裁省不得丝毫扣减此外如有呼噪倡乱者断当明正典刑不得过为姑息其举劾将官亦须加意体访必公无得轻忽武弁任意颠倒使将官不知自爱以隳军政朕又念东征将士荷戈异邦三伏炎蒸重以阴两直以恤小御暴不得不然其在朕心宁无悯恻前经略所报将士斩获功劳已着该部记着候旋师升赏外其发去银两不知各兵果否得沾实惠日给粮饷不知有无足用及该大兵所过地方民间不至骚扰否谷价不致腾贵否都要着实查勘以闻尔部院大臣各有安攘之责其益务同心体国率属奉公表用循良斥逐苛墨措处兵饷计安军民无以浮辨乱真才无以虚文充实政勉为国家任事任怨以副朕畏  天图治至意
　　○丁亥遣大学士张位祭  至圣先师孔子
　　○以  万寿圣节赐三辅臣及讲官金银万寿字金银书符有差
　　○降补左参将署都指挥佥事邓凤为固原游击
　　○己丑题本月十七日  万寿圣节遣侯伯祭  九陵及  景皇帝陵行礼
　　○命南京吏部尚书陈有年为吏部尚书
　　○改补礼部仪制司署郎中事司正钟化民为光禄寺寺丞
　　○庚寅命右春坊右中允管司业事刘应秋回坊兼翰林院编修充日讲官
　　○升南京国子监司业冯梦祯为右春坊右谕德掌南京翰林院印
　　○兵部言接得抚臣揭报番族头目板日等为虏勾去因招率众来归至二百余帐两次拒虏各有斩级夫虏以勾番为猾夏之渐则我以鼓番为制虏之机今观我招之则来虏讎之则杀是番之未尝不可用亦未尝不乐为我用明矣然必保护周而后永坚其效顺之心升赏信而后常得其敢死之力近例凡番人斩有虏级亦照汉人事例升赏其愿升者即以土官不支俸例议升仍严行戒谕官兵不讦妒彼异族故掩其功亦不许掠为已有冒支其赏如番汉厚力已集火酋机会可乘即听便宜举事期于剿除祸本  上从之
　　○以户科左给事中郭士吉为浙江左参议陕西道御史买希夷于河南大梁道山东道御史张光绪于四川上川南道各副使
　　○辛卯以  万寿圣节赐大学士王锡爵银六十两彩叚四表里内斗牛胸背二表里赵志皋张位每银五十两四表里讲官陈于陛等五员每银二十两纻丝一表里
　　○传催纱金彩膝襕蟒衣三千疋署部事左侍郎沈节甫上＜锍-釒＞谏  上以天变民穷减三分之一
　　○改补礼部主客司署员外郎事主事张鸣冈为光禄寺寺丞
　　○壬辰大学士王锡爵等题今年八月十七日复当我  皇上万寿圣节之期瑞应流虹欢腾祝岳四方奉表之吏万里重译之夷其栈山凌水云集露会于阙下者不过快于  天颜之一睹耳而臣等窃伏见前两年已连次传免其传免又必以疾为辞此在偶然则可若岁以为常则使天下相传  圣躬无一岁不疾非所以招大庆也在常朝犹可若贺节大礼尽废则使天下以庆贺述职为虚文非所以肃大观也况御殿须臾之顷于  圣躬本无甚劳而上以介九重之福喜下以联万国之欢心近而慰臣庶之聸依远而消反侧之窥伺此臣等左右腹心之臣所当恳请而力劝者伏望  皇上今年预先传定出朝禁内起居倍加珍摄使  天光必遂于仰聸巽命无虞于再反
　　○兵部议将杨应龙提到官逐一查勘从南御史萧如松言也
　　○升乔□亻ㄠ月□□刑科都给事中吴岳秀吏科林材兵科俱左给事中吴应明兵科右给事中
　　○升刘元震本部左侍郎兼翰林院侍读学士盛讷回部管事兼官日讲如旧
　　○升邢玠南京兵部右侍郎改赵世卿户部右侍郎
　　○升孙矿刑部左侍郎傅好礼太仆寺少卿
　　○升河南佥事王孟煦为陕西右参议住劄商州起补陕西右布政李承式于山东备兵开原
　　○癸巳改补四川东路游击署都指挥佥事王之翰于南路统领天津春班游击署都指挥佥事王承业为天津海防
　　○甲午辰时太白见井度
　　○升吏部左侍郎兼翰林院侍读学士陈于陛为礼部尚书兼翰林院学士掌詹事府事日讲教习如故
　　○吏科都给事中许弘纲题臣闻政先识体法贵宜人如外官考满俱令给繇赴部  祖制也嗣缘事近繁文则府州县官免矣州县佐以下免矣云贵等处免矣仅一府佐遵行而比年以来府佐之科甲著声者往往以公事留其不留而赴部率举贡之无援者耳启行有长夫进京有交际皆民脂也致令或中道乞休或过家自便浮慕综核之名大开旷官之窦不知朝廷胡取一二通判同知妆点目前光景耶至南京各官清苦实甚六年大察尚听彼中而必拘拘赴部之例总之非实政矣傥谓其系两京官员则三年而一考者免六年而再考者来似亦仿佛旧制此给繇之法所当变通者也巡抚历任年久方许推升不得骤迁数易此万历十三年旨也乃今有一岁而推者有半岁而推者夫巡抚之任古之所谓保厘也上下之精神意气不久则不孚事体之斟酌调停不久则不当地方之利病得失不久则不明而乃以建牙开府之尊为邮传迎送之地虽有贤者何以见功应照该部原定年限不得骤议推升即副都佥都大率三年而代至于边方督抚果属威望素孚长城系重更宜加衘久任以责成功此久任之法所当修举者也章奏体式先年礼部之题覆亦既明且尽矣据臣近日看详殊多可议或隐语寄字以为高或吁嗟咏叹之不足闺门鄙媟敢渎至尊俚语私书尽登白简其词务枝叶不务简明其体务浮华不务质实回视前辈诸名臣奏议盖愈下矣夫对君有体文章亦各有体岂惟足验世风抑亦有关臣礼应照先年题准定规严为申饬仍前不改者听臣等各科不时参罚庶可以黜浮诞尊朝廷此章奏之体所当厘正者也下所司议　　○吏科都给事中许弘纲劾南京工部尚书朱天球宁夏巡抚朱正色河南布政张更化广西布政徐汝翼山西参政李琦河南参议李化龙陕西副使李承志云南佥事杨廷谏下所司分别议上  上留天球调正色南京别衙门加更化太仆寺卿致仕汝翼琦廷谏俱致仕化龙承志降用
　　○乙未大学士王锡爵等题昨该文书官口传催徵苏杭织造钱粮之旨臣等谨按江南财赋甲于天下相传国初  太祖高皇帝愤百姓为张士诚为固守抗拒天兵贼平之日遂将富民租薄定为粮额  累朝二百年来头绪转多如王府粮练兵银之类但有加增并无宽减连年虽因水旱频仍每年蠲缓之令而蠲租止于存留已属虚名缓徵并于别年反滋扰累此小民之所以贫苦无聊而嗷嗷思乱也然外乱不生则内乱或可潜弭江北稍熟则江南尚可息肩今狡倭窥境剥肤将及以至沿海地方无地不增兵无兵不增饷其势不得不取足于民而徐扬间方数千里滔天大水庐舍禾稼荡然无遗其势又不得不取偿于江南此如一息之关性命其危且急何如者若不及今将养有如外倭内盗乘间交发其钜万供亿更将于何取之大抵方今国患在于民穷民穷繇于财尽其始也有司犹可行棰楚之威于小民抚按犹可行参罚之令于有司令民至困而棰楚无所加则有司穷有司穷而奉行不能前则抚按穷至于抚按穷而诏令有格而不行则部院亦穷矣然漕粮金花之类原系紧要  上供不可以穷为辞至于苏杭之织造江西之磁器云南之取金在  皇上省之今春臣锡爵之母北来亲见道上累累卖男女之民有索银五七分弃子去者臣母为之痛苦稍施钱周之近京之民如此则远京之民可知赋轻之地如此则赋重之地可知言甚切挚不报
　　○  万寿圣节该朝鲜国王李昖差陪臣吏曹参判洪麟祥等赍捧表文方物入贡赐宴赏如例
　　○升郑汝璧都察院右佥都御史巡抚大同梅国祯都察院右佥都御史巡抚山东沉思孝以原官巡抚河南万自约为光禄寺少卿
　　○兵部言自师救朝鲜据经略塘报数有斩获碧蹄之役委为血战倭之退归来降盖有其故今谓无威可畏恐伤战士之心但倭情反覆自古记之即称投降宁可尽信按臣陈惟芝见谓畿辅近地难令降夷杂居诚为远虑  祖宗朝每得岛夷悉置川陕远方间关险阻意自深长况今人数既多尤当分散以杀其势李如松先后收降解到经略军情者计一百六十余名除解蓟八十四名内该督臣留蓟镇六十四名分置各路其解京二十名本部于译审次日即分发宣大两镇去讫仍行令如松后有降倭务斟酌不得滥收致生他虞
　　○升御史陈勖为河南佥事
　　○丁酉改补游击管分守辽东右参将李如梅为天津春班游击
　　○戊戌  万寿圣节免百官庆贺赐三辅臣上尊珍馔又赐膳品寿面长春酒有差
　　○亲郡王及天下文武衙门进贺  万寿表文共一千九十通
　　○辛丑准以晋王禄粮剩银岁给无名贫宗及无禄寡妇人仍行诸藩为例
