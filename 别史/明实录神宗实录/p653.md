<!-- { "loadSidebar": true } -->
　　○壬申云南巡按邓渼会同巡抚周嘉谟劾都司署永腾参将事周会指挥陈于陛马廷辅俱应革任提问先是陇川多安民以守将索赂背叛投缅既酋阿瓦听我宣谕将安民送归安民久据蛮湾桀骜愈甚周会素怯懦信奸人李朝选诡称内助轻调夷兵七千及官军三千遣二指挥于陛廷辅以进而已遥驻陇川百里外时缅目已归华线助守之兵已撤官兵两日克二栅我兵据高贼在下第周会不在行间各军进止无所禀承及蛮莫遣兵助逆指挥自溃会闻连夜奔入户碗又奔入杉木安民乘胜逐北多所焚杀故抚按交劾之至是部覆言周会轻举偾事罪固难赦抚道亦不能无责盖三宣六诏无非土酋辅车相倚狐兔共悲所恃镇压而詟服之者恃有朝廷之威命在兵法明其为敌贼乃可服安民虽系叛酋逃而复归牌印在手犹袭汉官名号傥谕不听抚不可即当明正其罪请行天诛若何以征讨大柄付之细人署将之手以军事为儿戏且土司不声罪致讨而轻兵袭杀僇一安民之事小使蛮落官长人人自危甚为非计今此酋已逆我颜行不得不诛为今计宜正多酋叛国投夷及不服抚处之罪以播告夷土善处土妇罕氏及土舍多安靖等示必得立以收拾江外人心仍遣谕阿瓦毋得复受安民投附以取  天朝征讨然后檄调汉土官兵扼险据要相机征剿动出万全其该道黄文炳调兵有檄难尽委于不知相应责令带罪管事俟剿抚结局并议功罪抚臣周嘉谟弹压一方节制在手道将之过亦其过西南自此多事乞  明旨责成与该道同心讨贼多安民敢肆悖逆该镇抚官作速计议具奏仍一面相机便宜行事务出万全以收后效
　　○授工部右侍郎刘元霖为资治尹以六年考满故也
　　○命云南广西府师琮州土舍珑有光袭祖职
　　明神宗显皇帝实录卷之四百七十三终
　　明神宗显皇帝实卷之四百七十四
　　万历三十八年八月癸酉朔
　　○乙亥朝鲜国王李珲遣陪臣工曹参判黄是等贡马及方物庆贺  皇太子千秋令节赐宴赏金织衣彩叚有差
　　○礼科右给事中周永春因  圣寿引古麦丘邑人之祝请俞讲学行枚卜补大僚下考选起遗贤释忠系停罢榷徵赈济水旱诸事未报
　　○广西田洲泗城州各土官岑懋仁等各备银器香蜡差官族岑宁等赴京朝贡赏给如例
　　○丁丑祭  先师孔子遣礼部侍郎王图行礼
　　○是日秋分并祭  夜明于  夕月坛遣公张惟贤行礼
　　○革抚按京办吏典其各驿食剩廪米当即停止从云南巡按御史邓渼请也
　　○起原任听降参将刘国镇为游击管高家堡参将事
　　○命行九边烧荒
　　○戊寅  社稷坛遣公张惟贤行礼
　　○郧阳巡抚右佥都御史黄纪贤引疾乞归不允
　　○工科给事中马从龙言国家水衡告诎南北交困持筹者更无良策惟有调剂缓急裁郎冗费而已  大工采木一事议尚未定  明旨未下三殿工作杳然无期陈设者乃殿中器具耳必待工役垂成徐议未晚乃御用监把总张润泽题在三十二年而今又亟督之据奏不过佛龛屏风书阁数事即该监年例已自足用不必别需今派至数十万又预恬之数十年之前该监如此他监局必将效尤当坐糜几钜万臣请一切报罢以待殿工将完通查各监局所需汇覆至工部经费有条例一书系节年酌请钦依现今遵行稍有溢额臣科与工部得以据例驳裁惟系移咨南部钱粮漫无稽考在北部以职掌在南止行文移在南部以事繇北咨奉行惟谨而东南民力已竭于内臣片纸间矣宜令该部移文各监局查核据实以复本部仍查节年案卷移咨南部逐款详议以万历初年经费为准节浮汰冗定为条例上请仍刊为书附本部条例之末例所不载者该部每事看详应执奏应停止悉无苟从若已经行咨而事体难奉行者南部不妨明白再请更议留中
　　○工科给事中何士晋等以皇极门明年方向通利岁神协吉宜建＜监-皿立＞＜锍-釒＞请涓定明春＜监-皿立＞柱吉辰庶已完物料不致摧残破冒不报
　　○贵州宣慰使司安尧民差长官蔡应富等以四马进贺  万寿圣节赐钞锭彩叚如例
　　○刑部热审过情可矜疑等项犯人吴万宗等八十名口以请  上命免其枷号查照原拟发落释放
　　○己卯翰林院修撰张以诚等＜锍-釒＞乞早命  皇太子出讲以重国本慰人心不报
　　○庚辰  孝康敬皇帝忌辰遣官祭  泰陵
　　○贵州巡按张尔基＜锍-釒＞请速正罪弁张神武周敦吉擅兵激变之罪先是永宁宣抚司蔺妇奢世续与奢崇明争印妇印匿不出万历三十五年正月四川巡抚乔璧星遣都司张神武往追其印神武与镇守永宁参将周敦吉谋矫旨集兵突将奢世续新旧二居所有尽掠之得数十余万又俘奸其子女置印不问止擒世续归讯恶党阎宗传等以救主母为名各起夷兵烧劫杀掳永赤二卫普摩二所地方甚酷敦吉神武坐视不救顾杖请兵者以死本年巡按冯奕垣两＜锍-釒＞劾奏部覆得旨以二弁行川贵抚按衙门会勘明白具奏第永宁宣抚司与永赤二卫错处一城隶四川所辖事权两掣前此川贵各御史建议皆谓宣抚司宜改隶黔以便约束未决是以二弁会勘官蜀地黔二省互相延委几四年不结致城破军亡田无粮逋奢酋概未计产赔偿贵州生员军民等怨愤赴阙申胪列二弁罪状再奉旨张神武擅兵激变贻祸地方令革任并周敦吉俱行川贵官会同严行勘问其奏毋得遍护迨问官已集二弁抗不至勘亦异同不决至是尔基请严敕当勘诸臣秉公持正从长议处以结积案章下所司
　　○南京贵州道御史张餋正参李三才可去之说有九亟请勘斥未报
　　○辛巳升云南迤东守备高腾汉为云南都司佥书南京小教场坐营吴三省为中都留守佥书
　　○壬午  孝慈高皇后忌辰  奉先殿行祭礼
　　○朝鲜国王李珲遣陪臣户曹参判郑门孚等贡马及方物庆贺  万寿圣节并赍表谢恩赐宴赏金织衣彩叚有差
　　○升山西右布政使王邦俊为都察院右佥都御史敕遣整饬蓟州等处边备兼巡抚顺天等府地方
　　○德王常□□邦青□捐米千石赈饥全活者众礼部请加奖劝得旨德王谦恭孝义遵训守礼兹又捐米赈荒益忠爱可撰敕遣官奖励有司备彩弊羊酒并立坊扁以示表异
　　○癸未  皇太子寿节免百官命妇朝贺及办寿面
　　○以  万寿圣节先期遣隆平侯张炳永康侯徐应坤阳武侯薛濂怀宁侯孙承荫临淮侯李□镇南和伯方＜火节＞宁晋伯刘天锡武平伯陈如松彭城伯张守忠分赴  九陵各行祭礼
　　○追封鲁府安丘温僖王长子寿金□常为安丘王谥康懿夫人马氏为安丘王妃
　　○升靖虏堡参将杨桂为凉州副总兵昌镇左军营游击郑登云为神机七营参将武靖堡备御李应选为辽东镇江游击莱州卫指挥董与藩为福建汀漳守备榆林卫指挥孙显祖为狭西环庆守备
　　○甲申刑科给事中杜士全因  圣诞屇期＜锍-釒＞请  东宫开读及卜相起废补大僚下考选释累臣及下镇抚司热审各＜锍-釒＞以为大德得寿之事未报
　　○刑科给事中彭惟成亦以  圣寿屇期陈法  祖交泰至义十六则曰敬天曰圣学曰尊贤曰视朝曰储教曰容言曰召对曰立政曰用人曰勤民曰去谗曰甄别曰贱货曰好尚曰辟异曰推诚汇录以献　　○编修骆从宇引病归许之
　　○升游击李效忠为辽东开原总兵
　　○以南京工部员外李之藻管宝源局
　　○丁亥升登州卫镇抚左之武为永平守备
　　○原任南京尚宝司卿蔡悉进  高皇帝程子大学录报闻
　　○戊子铸给监督锦衣复成豹韬高平江阴等仓关防监督水兑一差二差各关防一颗
　　○己丑  万寿圣节文武百官诸王府暨天下华夷赍捧朝贡官员人等于午门前行庆贺礼大学士叶向高以辅弼近臣又诣仁德门叩头庆贺
　　○以  万寿圣节颁赐二辅臣各银五十两彩叚四表里及讲官萧云举等二员有差
　　○辛卯寅时火星逆行娄宿五度五十分　　○甲午  宪宗纯皇帝忌辰遣官祭  茂陵
　　○大学士叶向高以户部十三司官揭称尚书赵世卿病笃乞亟命他官署理印务因＜锍-釒＞请命官代署仍许世卿之去未报
　　○丙申遣公张惟贤侯郭大成吴汝胤都御史孙玮侍郎萧云举祭  历代帝王
　　○遣太常寺官祭京师  城隍之神
　　○是日宣大总督都察院右佥都御史兼兵部右侍郎马鸣銮卒于官赐祭葬如例赠兵部尚书荫一子为环卫鸣銮繇万历甲戌科进士授工部主事历至今官銮虽起书生颇谙边事善筹画宁夏贼平銮之策居多及抚宣当虏酋五路入犯卒制之使悔罪就款具总督时驭班白二酋如五路力持卜酋兄婚而予封无欲速遗衅议更韪焉　　○遣都御史孙玮祭京都  太仓之神
　　○遣太常寺官祭太傅于谦恭靖公姚广孝
　　○遣顺天府尹祭宋丞相文天祥
　　○给授工部左侍郎刘元霖为正议大夫河南巡抚李思孝为中议大夫元霖六年考满思孝三年考满故也
　　○己亥兵部覆太仆寺署印少卿吴华新马政六事一重举劾之权以肃人心今后巡行之日于各寄餋种马有司按其职不职状从实论列分别议处二贮纸赎之积以赈贫民议将本管西路一切赎锾取寄宛平县库登报本寺及本府循环二簿互为稽查稍盈余即置义仓义田田所获贮于仓遇灾祲即行赈济至于正卿东路亦如之宜著为例责令
大明神宗显皇帝实录卷之四百八十一
　　万历三十九年三月辛丑朔
　　孝肃皇帝忌辰遣官祭  裕陵
　　○日讲官吏部右侍郎兼翰林院侍读学士掌院事王图以考满被言＜锍-釒＞请罢斥不允
　　○湖广等道御史金忠士＜锍-釒＞言今日行政虽有机务多端疏壅导流总在章奏一发盖引其脉则血气自行振其纲则规条自举特取年来大小诸臣所舌敝唇焦见为套论  皇上习闻熟见目为常谈者列为七款一曰储教一疏宜下二曰枚卜之＜锍-釒＞宜下三曰补大僚之疏宜下四白催考选之疏宜下五曰起废官之疏宜下六曰释累臣之疏宜下不报
　　○光禄寺卿赵健等请裁两殿书尽医局等官赏卓谓额派钱粮每年二十四万一千二百余两而费至二十九万九百余两已苦出踰所入而诸官于常俸供给之外一日常卓每月至以八九百计尢属不经亟宜裁革
　　○壬寅  皇太子第五子四月初五日百日命名仪注如第四子仪
　　○宴乌思藏阐教辅教等八员入贡国师番徒蓄行坚参等四十五名
　　○癸卯辅臣李廷机乞去力疾赴文华门上＜锍-釒＞仍诣思善门叩头
　　○署刑部事工部右侍郎刘元霖奏秋审决囚黔省路远不能如期且今岁奉旨停刑宜于明年另请定夺诏可
　　○以朱纯臣承袭成国公祖爵　　○兵部覆御史杨一桂查勘延镇万历二十七年失事总兵赵梦麟追赃永成李茂先勘明另议游击王学诗遣戍其未经查勘二次功级俱悉免叙诏如拟
　　○乙巳辅臣叶向高催发军政考选疏不报
　　○丙午河南道掌道御史汤兆京陈送单始末参狭西道御史金明时
