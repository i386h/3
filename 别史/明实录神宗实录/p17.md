<!-- { "loadSidebar": true } -->
　　○兵部覆山东巡按朱文科勘过隆庆四年辽东开原等处地方失事守堡等官魏显等四员发边卫充军乌邦奇等九员降罚张世武等三员以别卷充军重发遣
　　○四川江油县知县赵佐以侵克边粮银两数多依监守自盗例论斩佐因买运仓粮每石扣减脚价银四分共侵盗入已银二千二百四十四两有奇
　　○壬子命协理京营兵部左侍即兼都察院右佥都御史王遴兵部右侍郎吴百朋汪道昆阅视边务遴延宁甘固百朋宣大山西道昆蓟辽保定百朋俱兼都察院右佥都御史左侍郎石茂华暂管营务
　　○录荫故大学士蒋冕孙蒋务樵为中书舍人吏部以其在  武庙时有社稷功在  世庙时有赞襄功也
　　○原任四川右布政使方攸绩成都府知府顾褒革任听勘巡抚刘斯洁参二臣贪肆例当为民吏部言绩前任有冰檗之称褒到任有青天之颂今臧否悬殊必体勘明实方服其心从之
　　○调原任山东佥事高克谦于广西
　　○南京礼部尚书秦鸣雷再＜锍-釒＞乞休未允
　　○吏部覆太仆寺少卿林宗载应前来到任应天府府丞杨标应照旧供职从之
　　○巡抚广西右副都御史郭应聘遵谕自陈不允○起升原任云南道御史詹仰庇为广东右参议
　　○追封  皇第七妹为栖霞公主
　　○升宣府左卫镇抚孙珍守备西阳和堡金吾右卫指挥佥事秦岐守备蔚州城地方
　　○以分守狭西靖虏参将刘济充副总兵协守宁夏地方
　　○东平王府仪宾王麒坐常人盗官钱律永戍法司以县君见存有碍发遣革麒冠带为民
　　○癸丑  上御文华殿讲读
　　○河南佥事夏易狭西佥事范爱众以贪酷例勒为民
　　明神宗显皇帝实录卷之五
　明神宗显皇帝实录卷之六
　　隆庆六年十月甲寅朔  上御皇极门颁万历元年大统历及已享  太庙以庄皇帝神主尚在几筵先一日上具常服祭告祗请  圣灵诣  庙享祀凡大祥之内皆如故事是日  圣驾回宫以  山陵甫毕乐设不作亦常如故事  以太常寺卿兼翰林院侍读学士丁士羙掌翰林院事
　　○刑科给事中朱南雍阐  遗诏讲学亲贤节用爱人之指敷陈四事一曰懋心学以成德帝王之学以燕居操存为难盖此时惟宫嫔＜执曰＞御与俱正人欲易肆之时况  皇上冲年德性尚未坚定尤不可不慎其防若有导以佚乐诱以纷华者必严斥之二曰亲贤辅以熙政  皇上初嗣大位首召辅臣于平台面咨政理此  大圣人之作为也乃此后无闻焉盖以梓宫在殡思慕未平姑有待耳今亲政务勤顾问此正其时乞于朝讲之暇召一二辅臣或兼召九卿侍从等官便殿平台随宜清问或辨论经史或处分奏章用人行政之得失闾阎边境之艰难周訽释访庶群情无壅蔽之患庶政有熙明之休三曰终俭德以足国人君俭德难守侈心难制所以善其后者在定志与选左右  皇上今日之心如水不波如鉴不尘何志不定或左右有不臧者觇意向以导之欲未有不丧其初心者愿  皇上秉持一心审几慎  杜渐防微左右近习必察其老成谨恪者为之凡投间抵隙导以侈靡者必早辨而决则外无所诱而俭德克终四曰恤时艰以保治帝王身居天位之尊当心周天下之虑今天下莫苦于灾伤莫惨于兵乱莫急于边患莫疲于力役愿  皇上于中外奏章凡有关民情隐忧时事艰难者留心省览加意参详又摘其被灾尤重被害尤惨者书其节略揭之屏壁朝夕省念庶疾苦艰危时触于目自不敢安于逸乐而所以保永祚者端在是  上嘉纳之
　　○乙卯  上御文华殿讲读毕出诣左室观  先圣先师召阁臣入列举以问至文王称事亲问安视膳阁臣肃对至周公孔子问何以旁列对曰二圣人皆人臣已阁臣同讲官随  上至穿殿门阁臣于屏内叩头乃退
　　○  孝洁肃皇后忌辰祭于  奉先殿更遣固安伯陈景行祭  永陵  升大理寺左少卿刘思问为都察院右佥都御史巡抚南赣汀韶地方
　　○革四川盐课提举司天全招讨司经历司都事杂造局碉门茶马司各官吏  丙辰陈澍袭遂安伯
　　○升兵部职方司员外郎徐汝翼为河南佥事河南河南府知府刘永宁为狭西副使管理榆林中路兵巡事务
○  川重庆府巴县土陀驿改移铁山仍隶巴县彭水县黔南驿改移沙镇隶长寿县江津县白波驿改隶垫江县
　　○升大理寺右少卿李幼滋为左少卿左寺丞罗凤翔为右少卿
　　○丁巳  上御文华殿讲读
　　○复准光禄寺寺丞鲁邦彦终餋
　　○漕运总督王宗沐条陈漕宜四事一恤重远之地漕运惟湖广永州衡州长沙江西赣州四府道路极远且险议将漕粮一十万四千七百八十三石八斗每岁坐准改折直隶苏州松江常州浙江嘉兴湖州五府粮数过多议每岁照白粮之多寡分摊改折十万石如河南山东坐折例派拨无单无船之卫所轮流歇运以示优恤一悬预兑之令议各旗军剩有米多三石以上许上纳太仓即充明年运米之额各把总等官亦许不拘多寡一体上纳名曰预兑粮仓前富民有愿聚纳者亦照此例米听自择某卫兑还其上纳过多者除米外将官司所得行月粮之数比照纳粟事例酌为数限或给冠带或许列衔管事其运官如把总王秩粮多剩至六千者特加职衔仍管运事以示风励一矜运官之情大约岁运官之问发死罪充军立功降调者不下二十人军之监故监追调遣逃亡者每卫不下十人移至于今官军减耗无从简用议除侵欺盗卖挂欠数多私逃避运外其水次无船交粮违限及挂欠不及百石以上者罚令再运如能速完新运即除免上年之罪一定海哨之法倭夷悬隔虽不能遽越江南至山东然先事之防谋国者所不废今岁十二万运通旁岸行舟风波无患则我与人共之设法预防尤所当急议将沿海地方分为四叚淮安兵船出哨至即墨即墨至文登文登至武定武定至天津每哨船二十只每船兵十五名月粮旧额外量加一钱以小满日为始至立秋日止循环会哨以销奸萌又淮安二海所班军四百八十三名正可备巡哨之用有余则以支海运＜锍-釒＞下户部改折预兑二议不行
　　○山东聊城县天鼓鸣震动若雷
　　○戊午  上御文华殿讲读
　　○初以山东济宁管河副使兼兵备割沂曹二道所属济宁州宁阳县济宁卫鱼台汶上二县其统辖
　　○巡抚四川右副都御史刘斯洁自陈乞罢
　　○灵藏赞善王差你麻坚昝等一百三十五名贡方物马匹如例给赏表里银五百四十两
　　○吏部覆太常寺少卿陈于陛自陈＜锍-釒＞乞令到任供职从之
　　○己未以栖霞公主薨辍朝一日  以兵部左侍郎王遴阅视延宁甘固右侍郎吴百朋阅视宣大山西右侍郎汪道昆阅视蓟辽保安各边务命礼部各照地方铸给阅视边务关防
　　○先是南京户科给事中张焕＜锍-釒＞论总督漕运王宗沐六月内飞报海运米十二万石于某日离淮安次天津抵湾粒米无失比闻人言啧啧咸谓海运八舟米三千二百石忽遭风漂没渺无影响宗沐盖预计有此令人赍银三万两籴补臣思宗沐受国家财赋之托锐意此事意非不良粮船有失据实陈乞未为不可何至粉饰观听大臣实心任事之体当不若是米可补人命亦可补耶当今之行海运譬北方之种稻始必树艺少许以试地利何如而渐次为之可也若不论南北之高下寒燠菽粟与稻并树则虽三尺之童亦知稻之所获不如菽粟之尝多矣河运之与海运其经权久暂之宜殆亦类此来年倍加米数一节乞敕该部从长计画＜锍-釒＞下户部覆言先该科道请叙海运之功臣等谓万世之利在河一时之急用海继因漕臣议增海运二十四万臣等又谓海道风波难定但当习熟此路以备缓急不必加增今焕意略与臣等议同至言漂没粮石发银买补臣等不意宗沐之明达弄巧为拙至此但事出风闻难以深求而首事勇敢之臣可以情恕以观后效万历元年为始海运止以十二万为则候数年之外另行裁酌宗沐亦＜锍-釒＞辩臣固知骇见之难偕俗成事非易可居然不意乃悬空妄传若此使臣有一毫不诚但为身计则按守旧规可以毕事何必更端革故力举海运自添一事以致弹射也况海运人船募数省之人发行经数月之久按历涉三省之途其同事而不可欺者各省抚按十数人沿海守令及护行守备等官百余人官军水手三千余人使有沉溺岂待言官今日始言三万出之淮库自有卷籍人船出于雇募各有贯址乞敕户部会同法司行巡按御史查勘＜锍-釒＞亦下部
　　○升礼部仪制司主事岳相为光禄寺寺丞
　　○南京户科给事中张焕＜锍-釒＞荐遗贤尚书裴宇侍郎谷中虗御史柴祥布政使莫如忠侯一元江珍副使蔡结参议查铎凡八人＜锍-釒＞下部
　　○贵州道御史张道奏查刷光禄寺九月逐日供办除本色不给价外该银一万二千三百七十一两有奇
　　○升大水谷游击张泾为狭西靖虏参将四川叠茂游击吴子忠为湖广镇筸参将
　　○升宣府左卫所镇抚沉志贤守备大同永嘉老营堡所署指挥佥事夏芳守备大同应州城以原任安庆守备胡大忠守备湖广郴桂地方
　　○庚申初谕礼部曰朕惟帝王继世而兴缵承大业莫不有功德之实敷布于天下亦莫不有纪载之书垂示于后世典谟传记班班可考已我  祖宗列圣代有实录藏之天府洪惟我  皇考穆宗庄皇帝渊毅夙成＜宀十见＞仁内植动符天意德洽民心北虏南夷款关献馘外宁内戢远至迩安虽临御仅止六载而功烈迈轶百王非有纪述不足以彰盛美而播休光尔礼部其遵  祖宗故事通行诸司采辑事宜送翰林院纂修实录一应合行事宜悉照例举行钦哉故谕
　　○赐辅臣及日讲官并正字官貂皮有差  起原任太常寺少卿陆光祖为南京太仆寺少卿
　　○总督尚书王崇古奏顺义王俺答纳款之初即求印信互市之后累求经僧节蒙朝廷允给既足夸示诸夷尤可大破夷习虏王既知得印为荣必将传示各部落珍重守盟永修职贡虏众既知奉佛敬僧后将痛戒杀戮自求福果不敢复事凶残是朝廷给印赐经之典真可感孚虏情诸转移化导之机尤足永保贡市议者乃谓印器不可轻假佛教原非正道岂知通变制夷之宜查  祖宗朝敕建弘化阐教寺于洮河写给金字藏经封以法王佛子差发阐教等王分制西域无非因俗立教用夏变夷之典今虏王乞请鞑靼字番经以便诵习似应查给昭  天朝一统之化其剌麻西番等僧开导虏众易暴为良功不在斩获下宜各授僧录司官仍给禅衣僧帽坐具等物以忻虏众庶诸虏感恩遵教贡盟愈坚边圉永宁礼部覆从崇古请惟无经典可给  赐故宁阳侯陈大纪武进伯朱承勋各祭二坛造坟安葬
