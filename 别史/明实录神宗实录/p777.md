<!-- { "loadSidebar": true } -->
　　○署兵部尚书薛三才言奉旨曾集多官议得奴酋凭陵暖宰抄憨诸酋助逆转饷徵兵时刻难缓今辽河东西督臣业已下令分募真顺保河壮士若行各州县再分募万余人合之可得三万余人其各边废弁凡有家丁者参游百名以上守备五十名以上皆许效用军前沿途行粮官为资给如携带五百名以上验果精锐可用比于起废之例即与见缺如此招徕亦可得数千人又山海关为蓟辽门户须得一大将提兵弹压之兼为辽左声援佥言原任总兵杜松忠勇可用又令总兵王宣挑选保河兵数千驻关内合之可得五万人除万余调遣者止支月粮新募者有安家月粮买马草料之费大约用兵五万岁计不下六七十万而前议百万内派太仓十万太仆马价二十万而工部二十万请于  大工银动支外此五十万非内帑无所措也马匹行令太仆寺转行寄养州县拣选解总督衙门兑给亦足省费而经略大臣须比于往年朝鲜洮河之役另设一员防剿机宜悉以听之而山海总兵即以山海路兵马及新募五千属之亦隐然虎豹在关之势也  上俱依议行命杜松以原官起用驻劄山海关令其星夜前来东事缓急该部还须马上差人不时探报
　　○兵科给事中吴亮嗣奏今辽东督抚二臣当吊死扶伤激以忠义谕宰暖诸夷以恩信使之解兵受赏军器火药急解军前济用至内官领九门及皇城四门尤为弊根锦衣卫宜即见在人员点视操练户部各司亦宜设法以清冒滥臣又愿  皇上于边事加一惕字诸臣于边事加一信字于疆事加一行字大小将领加一武字方于时事有济不报
　　○己未命应袭镇远侯顾肇入监读书
　　明神宗显皇帝实录卷之五百六十八
　明神宗显皇帝实录卷之五百六十九
　　万历四十六年闰四月己未朔河南道御史熊化奏辽阳望援至急俟推选经略提师入境非旬月不能至宜速发粮饷咨督臣汪可受先拥众数千直抵广宁相机调督抚臣李维翰移驻辽阳与新镇臣李如柏协力拒守待经略师至徐规进取而顺天抚臣与保镇总兵则移驻山海保定巡抚驻易州相为接应以护近郊诸臣俱是其策兵科给事中赵兴邦谓其骚动非计上曰督臣出关调度事出创见似难轻举尔部既与多官议妥汪可受着统兵前去相机进止务期持重以保万全抚臣李维翰着视虏情缓急再为移镇其顺天保定巡抚依议移驻山海易州互相应援内地空虗着速行召募充补仍严督文武将吏用心加谨防御以备他虞边事倥偬本兵黄嘉善着马上差人催他星夜前来兵图安攘毋再迟延误事
　　○河南道御史潘汝祯奏今春以来风霾屡见河水变赤上天仁爱正  圣躬警省之时乞补大僚行考选举枚卜释刘光复于狱置之行间使得以功名自效皆修省安疆实政不报
　　○齐庶人睿煣文室文宏睿熅等乘醉殴辱户部主事张三杰署部事尚书黄克缵以状闻  上下礼部议左侍郎何宗彦请将睿煣等先革口粮子孙永不许关领仍照良璞等例发往高墙禁锢余犯行南京法司提问并查南京庶宗有违  祖制不奏请名冒支口粮者姑免究罪行革除以后有不奏请者革治如法又乞择立贤者为宗正约束诸宗若无宗学处所送本处儒学肄业一体考试亲王不许阻挠其张三杰意外挫辱舆论不平宜听吏部议覆  上悉从之
　　○巡视京营兵科给事中吴亮嗣陈备御七款曰振士气武将不拘色目一以材武为殿最曰练士胆宜择轻锐勇敢之士为材官各领千人日习战伐攻剌之法曰清冒滥查军薄在见操演若干凡有占役皆以军法从事曰备器械宜专官督造甲不坚矢不精者诛曰重事权京营年赏额止一万六千两百费取给罚重者不过予杖总协之权轻何以令众自今重赏猛罚悉听处分曰修营房营兵数十万或居村落有急何从得一卒宜查有无官房就近寺观为设法经理使立刻可召集庶不临时仓皇曰教战马军中所重惟马宜令马至营中披甲驰骤日习天刃金鼓之交以养其胆气曰重门禁九门御货已非国体且一门守卒近五百人占冒殆尽宜易以兵部一守领之皇城四门亦宜更官守卫以肃朝仪防事变不报
　　○升宣大总督吴崇礼为右都御史仍兼兵部右侍郎总督如故以六年考满也
　　○起原任总兵杜松以原官驻劄山海关
　　○庚申以福建道御史梁州彦为北直提学御史浙江道御史周师旦为南直提学御史
　　○起升杨镐为兵部左侍郎兼右佥都御史经略辽东
　　○升顺天府丞董可威为右佥都御史巡抚宣府地方　　○起原任四川总兵刘綎蓟镇总兵王国栋甘肃总兵柴国柱延绥总兵官秉忠各以原官添注五府佥书从枢臣及科道之请也
　　○户科给事中官应震奏今日最急无如议兵议饷募兵须选有膂力善骑射者令主将训练先抚暖宰抄憨等酋令其解散毋致奴得联络诸酋为外援辽饷频年解运愆期须该部旧额外另处十万冏寺二十万水衡二十万而以五十万请之帑金共足百万此外仍议广开事例赦罪之条择转饷之人通运饷之地使粟无腾踊而又核奸细练营兵归御马之职于京营戎政九门各择官防守盔甲厂积炮铳砖石于各门楼夹墙止改折广漕运去优养优恤冒滥之弊召对廷臣与之商确是谓内防蓟辽相为表里督臣既援辽蓟密空虗宜为召补山海总兵持防陆地海水与天津相通当虞诡渡官路之外喜峰义院诸口皆当堤防而各边城垣墩堡之缮修士马材官之训练皆当熟计是谓外防
　　○署戎政尚书薛三才请于登州三营兵内挑选一千五百名选官押从海道渡辽听被中调遣其行粮就各军应得月粮内预支二月又于南京水陆二营兵内挑选三千名遣官管押前来行粮照征倭事例于南京户部给发二处官军俱要各带盔甲火器依限赴援事平一体升赏  上从之
　　○辛酉辽抚李维翰奏乞优恤阵亡将士及补缺员发额饷马价等银火药盔甲等物以济目前之急  上曰逆酋诱杀官兵各官死事可悯张承胤等委应破格优恤其余阵亡官军待查明并叙升补将领等官作速题覆应用火器盔甲都着照数给与刻期解发毋误军机
　　○壬戌准原任礼部尚书黄凤翔男黄淳中原任宣大总督杨宁嫡侄杨汝楫原任狭西总督顾其志男顾锦原任光禄寺卿丘度承继男丘永孙俱送监读书
　　○癸亥上谕兵部曰辽左失陷城堡陨将丧师损威殊甚该地方官平时夫于备御临期不能拒堵疏防玩寇罪无所逃尔部便行与督抚各官沿边将士亟图战守长策各处城堡都要用心防守遇有虏警并力截杀务挫狂锋旦夕经略出关援兵四集即合谋大彰挞伐以振国威事平一体升赏如仍因循怠玩致误军机国宪具在决不轻贷
　　○甲子管山海关主事邹之易奏奴儿哈赤女直一部落耳与其弟素儿哈赤据有甯宫塔哈喇赛之地富饶狡黠刃其弟素儿哈赤而兼其众又并有猛骨哱罗宰赛等拥众五万绵亘四千余里万一勾引西北骚然并驰全辽岂为我有今宜急补将领发饷议援大兵分为三路各以大将统之一从广顺间道直走甯宫以捣其巢一从叆阳清河截其前一从辽阳城或走穆家蒲河或走懿路武静以横遏其冲突列虎蹲大将军诸火攻于前助以神枪短刀渐次而前又下诏诸边镇北则徵金台夫白羊骨以为翼靖安堡则召猛骨哱罗以克队三岔儿堡外仙人洞则召二麻子大真等以为应以至沿边诸酋俱明诏协力问罪得酋长魁首者赏若干得部落首者赏若干庶奴之势孤而辽可保也  上谕兵部曰近闻虏众暂出边外狡谋叵测沿边将士尤当十分戒备以防再逞今援兵渐集防剿有资督抚等官还着用心调度随宜战守务在万全如因循玩寇致有疏虞宪典昭然朕不轻贷尔部便悬赏格有能擒斩奴酋的赏银千两仍予世职其余有名头目都从厚升赏必期殄灭以靖封疆
　　○乙丑直隶巡按潘汝祯奏蓟门逼近神京督臣汪可受既调本镇兵六千五名赴山海又议再选数千出关蓟镇守御寡弱倘奴酋诡道乘虗何以待之乞速补额兵以固根本又昌平  陵寝重地被议之总兵既不能视事宜速择谋勇大将以壮干城  上以天气暄热命拽石班军且在两厂造办木料戎政尚书薛三才以城濠平浅乞暂着班军挑浚从之仍令依期放班毋得久役
　　○丙寅命故抚宁侯孙朱国弼袭祖爵　　○升山西按察使洪佐圣为湖广右布政兵部郎中詹尔达为湖广分巡下湖南道参政南吏部郎中谈自省为湖广分守下荆南道参政
　　○调大同参将张聪为蓟镇燕河参将升真定井大游击宋镇虏为蓟镇建昌参将起原任王国栋以原官充总兵官镇守居庸昌平等处地方杨春茂署都督佥事充总兵官镇守山西等处调义州参将贺世贤以原官管辽阳副总兵事参将龚遂起以游击将军职衔管义州参将事把总沈大坊以都司佥书职衔管复州参将事备御文济武补金州守备都司佥书丘垣加游击将军职衔照旧管事都司佥书杨于渭升沈阳游击参将邹储贤起补清河游击备御郑国良以都司佥书职衔管铁岭游击指挥毛凤文以都指挥体统行事备御镇西堡地方备御李国梁以都司佥书职衔管右屯城游击指挥杨应宗以都指挥佥事行事备御大凌河备御李大成以都司佥书职衔管中左所游击指挥李性忠以都指挥体统行事备御大清堡地方百户何＜棥心＞官以都指挥体统行事备御开原城被劾副总兵李应元降二级以游击职衔照旧管开原副总兵事被劾参将倪承勋降二级以都司佥书职衔照旧管宁远参将事
　　○霸州兵备按察使孟成已致仕
　　○蓟辽总督汪可受奏臣以初三日抵山海是日据报奴酋出辽二十余里午后又报沈阳有达贼二万入边攻堡则夷虏合谋可知今调募既难速集惟因民心用民力犹可连属为保守计乞亟颁谕该地方乡民各自设法集众以保身家千人共推一长给名色指挥劄付充领义兵千总三百人以上给名色千户劄付三百人以下给名色百户劄付俱充义兵把总事宁之日有功者题请实授功多世袭其生员举人暂停一科监生吏承一概不许起文听其联属宗党自为战守果有功绩生员钦赐举人举人钦赐进士与乡会中式一体选用监生吏承移咨吏部优选新募兵士技压五十人者为队长技压百人者为百总技压千人者为千总千总试最为中军中军积劳三年升守备但取材勇不拘资格则人自操练行伍必多豪杰矣  上曰虏众入犯显是黠夷合谋便严行镇道将领等官用心防御相机截杀毋致疏虞仍传谕辽左官民令联属宗党自为战守共保身家有功者依议升赏其诸生暂停一科准其来科补中五名斩级自有军功爵赏不必开钦赐一端以启侥幸之窦举人照旧会试监生吏承停送及超拔技能等俱照议遵行
　　○时兵部左侍郎缺会推顺天巡抚刘曰梧及贵州巡抚张鹤鸣  上谕合臣曰刘曰梧方驻山海应援张鹤鸣亦有土司结构俱不容更改卿可传示该部作速另推
