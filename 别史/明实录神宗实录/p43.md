<!-- { "loadSidebar": true } -->
　　○己未降湖广下江防佥事戢汝止俸一级先是牛角尖失事汝止住俸带罪捕贼及擒斩贼魁地方宁谧吏部题请开俸有旨查近年题准捕盗条格行吏部乃奏汝止所辖前此失事盗约五十余人例应降一级尔时虽擒杀十余强贼查其所损官兵数多功不掩过余贼就擒又与汝止无与但自失事后捕获别贼江洋肃清是失之东隅收之桑榆功有可录罪宜末减  上乃降汝止俸一级仍令纪录安庆府有功官员
　　○以辽东宁前广宁锦义海州等处旱灾米价腾贵发太仓银三万两赈济军士
　　○庚申升广西左布政使杨成为应天府府尹
　　○辛酉以分守狭西兰州地方参将李节充右副总兵分守延绥定边等处
　　○总督尚书王崇古奏虏王俺答等执送并各官通缉获投虏奸逆及擅拆边墙出盗虏马贼犯请照例审枭行令赏赉量升职级章下法司
　　○壬戌升四川右布政使冯成能为广东左布政
　　○巡按苏松御史李学诗荐境内人才特＜锍-釒＞请还胡涍诏报胡涍逆臣未正国法李学诗朦胧荐举且不究再有树傥引荐的并胡涍一并挐来重处
　　○癸亥兵部覆广西按臣勘上征剿府江糯峒巢等处蛮贼功次凡升赏官军四千五百五十八员名
　　○甲子升礼部左侍郎管南京国子监祭酒事万士和为礼部尚书
　　○四川九省长官司及酉阳宣抚司各差通事头目等贡马匹赏宴如例
　　○赏泰宁等三卫庆贺夷人彩叚衣服等物
　　○赏琉球国差官表里绵布并给苏木价值生绢
　　○乙丑大学士张居正等题义理必时习而后能悦学问必温故而后知新  皇上睿明日开若将讲过经书再加寻绎则其融会悟入必又有出旧闻之外者臣等谨将今岁所进讲章重复较阅训解未莹者增改数语支蔓不切者即行删除编成大学一本虞书一本通鉴四本装演进呈伏望  皇上万几有暇时加温习庶旧闻不至遗忘新知日益开豁其于圣躬贯为有补  上留览仍命接续编进刊板流传
　　○丙寅南京礼科给事中王颐等上＜锍-釒＞谏止追封朱希孝王爵不从
　　○以故虏酋昆力哈部落款塞补贡授昆酋孙及亲属首领千百户官级从王崇古请也
　　○差山西道御史杨相巡视京营
　　○丁卯改南京太常寺少卿姚弘谟为南京国子监祭酒
　　○以广西怀远用兵准留事例等项边饷银三万六百两凡三年从抚臣郭应聘请也
　　○宴泰宁等三卫夷人如例
　　○兵部奏行查未完本部事件立限奏报仍置青册二本送内阁及该科案候注销如辅臣张居正所请各部及都察院率凛凛效之
　　○兵部覆广西抚臣郭应聘＜锍-釒＞言夷狄之性变诈不常固不可穷兵以干和亦不可玩寇以酿患怀远之役期十一月进兵成筭以定但古田余孽乘机为患其怙恶不悛既难礼义怀服非厚集师旅又难一鼓即下今欲怀远既举之后即移师及之恐强弩之末不足当殊死之寇宜听抚镇诸臣相机权度如兵力尚锐即乘势荡平不然必再议徵调乃克万全  上是之
　　○戊辰狭西巡抚郜光先奏巡按御史蔡廷陈以疾乞归报曰近来巡按御史往往称病避事着吏部再加访实方与题覆如有推诿情弊并巡抚官一并参处
　　○命侍郎汪镗宴待琉球国进贡陪臣
　　○以明年正旦节遣定西侯蒋佑等祭  九陵及各园寝
　　○兵部奏四川征剿都蛮捷报五月朔克凌霄城六月丁卯克都都塞八月上旬进兵总兵官刘显同监军道副使李江督同前总兵郭成参将张泽守备沈茂吴宪等分布汉土官兵为五大营并力齐攻九月丙戌夜先锋一千乘雨露衔枚枚扪萝密取一路以飞梯连接上九丝城黎明各营兵上下夹攻自子至午贼始披靡我兵  胜焚寨房数千所烧死恶蛮无筭显复同三道督□  □州大盘山生擒蛮王阿二是役也克寨六十余处擒斩俘获共四千六百一十五名口颗内称王酋首阿大阿二等三十六名招安二千三百八十一名拓地四百余里又得获诸葛铜鼓九十三面古文铜鉄锅各一口及梭标弩皮鼓牛羊犬谷穗等项甚多都蛮负固称乱历二百余年今始荡平计出万全功收一举诚为大捷云
　　○己巳改原任鸿胪寺卿屠羲英为南京太仆寺少卿
　　○原任礼部尚书兼翰林院学士陆树声上＜锍-釒＞言方今之务莫要于  圣学法筵之上或一时敷对未详宜令史臣采摭经史懿训可为法戒及本朝  列圣谟训檃括其辞节略其要辑进御亦  圣学缉熙一助又言学以修德德以慎身尤望皇上食息起居必遵常度发号施令务当人心孝养愈茂于  两宫心思常澈于九有任贤始终不二从谏狂直皆容则  圣德日新治化益隆  宗社万年之基端在于此又言法纪当严政令当一士风当正民生当念及财用宗藩边防漕运四者当议末及  二丘分祭  九庙祔享方稽古右文之世正礼乐明备之时乞观会通以定一王之典垂万世之法  上亦报闻
　　○昆酋补贡马一百匹先是酋子居丧兼与黑夷相仇稽贡至是顺义王代昆酋孙男请授官职令其主持贡事  上赏赉如所请兼加赐顺义王以奖率属效忠之义
　　○辛未礼部因地震上＜锍-釒＞言地道承天以静为主一有震动是为失常今楚蜀之间相继地震绵亘千里厥变匪轻  皇上敬天勤民感格有素唯是大小臣工奉职无状所致请行内外各衙门痛自省愆勉图修职毋徒粉餙虗文尤望  皇上仰体  天心益修  圣政缉学问于无间谨嗜好于未明节用爱人亲贤纳谏请求必禁戆直优容则上下交儆治化维新不惟灾变可弭休徵自应  上是其言
　　○敕赏昆酋部落补贡人员衣服叚布等物如例仍酬奖俺答率属之劳
　　○赏四川各长官宣抚司进贡人彩叚纱锭如例
　　○壬申户部奏徵派明年各处食盐米钞铜钱及存留起运数目凡钞一千贯钱二千文折银四两乡民例纳米愿纳钞者照市民例减半徵收
　　○仓场侍郎郭朝宾奏太仓一岁收放总数目隆庆六年十二月至万历元年十一月旧管金四百六十五两银四百三十八万五千八百七十七两五钱一分零正银三百九十万二千四百五十四两四钱五分九厘附余银四十八万三千四百二十三两五分四厘铜钱一千六百四十万六千四百九十文新收正银二百八十一万九千一百五十三两六钱六分二厘铜钱二百六十七万七千九百四十五文开除正银二百八十三万七千一百四两二钱七分八厘铜钱二百七十八万六百六十六文实在金四百六十五两银四百三十六万七千九百二十六两八钱九分七厘正银三百八十八万四千五百三两八钱四分二厘附余银四十八万三千四百二十三两五分四厘铜钱一千六百三十万三千七百七十五文其他金银首餙珍珠宝石嘉隆金背古杂云南低钱之类不计焉
　　○癸酉南京广东道御史蒋科等上＜锍-釒＞谏止追封朱希忠王爵不从
　　○礼部覆奏琉球世子呈送被虏人民请照例赏赉  上以尚永世敦忠诚赏银五十两彩叚四表里降敕奖励仍赏其使臣银币有差
　　○乙亥兵部奏广东海贼猖獗多损官兵请革潮州副总兵李诚立职行巡按御史提问降潮州道按察使陈奎职二级改用仍乞敕提督殷正茂严督各官克期诛剿以靖地方若必增募浙兵亦听便宜所在官兵不得阻执  上俱从之
　　○丙子  上祫祭于  太庙
　　明神宗显皇帝实录卷之二十
　　大明神宗显皇帝实录卷之二十一
　　敕脩  万历二年正月丁丑朔  上御皇极殿百官致词庆贺行八拜礼以未及大祥余仪俱辍
　　○庚辰辅臣张居正等题以后日讲经书比旧量增数句其诵读生书止于五遍温书照旧三遍从之
　　○壬午  上享  太庙  兵部覆摠督宣大山西尚书王崇古奏俺酋纳款以来三秋无警七镇晏然因盛推辅弼赞襄之力及在镇文武诸臣随市效劳分别等第上请报曰辅臣忠勋简在朕心自加优异王崇古加少保荫一子为国子生吴兑升副都御史照旧巡抚各钦赏银毙其余俱升赏有差
　　○癸未户部覆巡按御史陈文燧奏宣大二镇先奉  世宗皇帝圣谕每岁预发帑银一十五万两分发二镇趁秋籴买今查宣镇积粮足用原发预买银七万七千两尽数贮库大同镇应买银七万七千两尽数贮库大同镇应买银七万六千有奇买完米豆令查验上仓其支剩银三千九百零与宣府原发银俱令贮库容臣等发万历二年□例之日酌量扣抵从之  兵科给事中苏民牧言初三日奏祭初四日进春不宜免朝不听  朵颜等卫阿里麻等二百一十四员名补贺长至令节并  万寿圣节燕赉如例改居庸关通判仍管昌平镇粮饷铸给管饷关防从摠督蓟辽刘应节之请也
　　○乙酉兵部覆巡抚浙江都御史方弘静条陈海防六事一复额兵近例每船正名五十余名而又用贴驾之军操舟合将贴驾军兵尽革回卫另募民兵以足原额并复福沧等船副舵以备正船事故之用一整战船凡战船之制福船取其高大以便冲犁艟＜舟乔＞苍山取其坚固以便穜击沙鱼小哨叭喇啼取其决捷以便邀截若非本体坚牢攻具悉备马能远哨成功合严督修造务令堪用一利器械浙江军次器械嘉靖三四十年年问俱在会省与海道副使台州知府躬亲督造自隆庆五年后从各府自制遂多虚冒合预查应造脩数目迁委廉能府佐并武职一员分理造完诚验如法其各府价银俱角□羊布政司收发一处饷费水兵既加给工食又增募新兵言□复舵工共增银四万六千六百三十两查该省军储每年约剩米一十七万余石多被惯徒侵盗合督各府州县依期徵角□羊留一半以备灾荒其一半照例折银充饷一练舟师在船水兵旧有水操陆操之规近来操规废弛舡兵仅取撑驾遇贼鲜不愤事议于春防泛毕则操练于陆防过小汛则教演于水不虚应故事一编言□鱼甲边海之人南自温台宁绍北至乍浦苏州每于黄鱼生发时相卒赴宁波洋山海中打取黄鱼旋就近地发卖其时正值风汛防御十分当严合将渔船尽数查出编立甲首即于捕鱼之时资之防寇仍照旧规徵收税银以为修船养兵之费渔事既毕即听回生理从之
　　○录江西擒获强贼白强八等功巡抚右副都御史徐栻等各赏赉有差
　　○兵部覆总督狭西尚书戴才奏西虏自俺答款后遵奉约誓延宁二镇互市三载休兵省费分别效劳大小文武官员等第上请戴才等各赏赉有差  丙戌  上御文华殿讲读
　　○丁亥  孝恪皇太后忌辰  奉先殿行祭礼遣恭顺侯吴继爵祭  永陵
　　○戊子大同总兵官郭琥以失落符验降祖职一级
　　○大学士张居正言  太祖时每遇外官来京奏事常召见赐食访民间疾苦虽县丞典史有廉能爱民者亦特差行人赍敕奖励或封内醪金币以赉之迨宣成弘顺之间亦间举宴赏之典兴致太平实繇于此恭遇  皇上天纵圣明励精图治兹当考察之初特蒙  天语谕臣等引见廉能官员破格奖赏□即虞舜咨牧养民之心我  祖宗综核吏治之轨也但此典久未举行且远方外吏从来未睹朝廷之礼若不先示以仪节使之演习恐一旦震怖  天威仓皇失错又非所昭德意光盛举也伏乞钦定行礼日期敕下礼部略仿  祖宗时御皇极门午朝之仪定拟简便仪注上请  圣裁
