<!-- { "loadSidebar": true } -->
　　○兵部覆广西抚按郭应聘等题怀远雒溶二县善后八事一移设县治改怀远治于民居环集处所而雒溶仍旧补葺一联束民徭徭寇漏刃贱徒抚处已定责令各该官互相钤束以保无虞一慎固兵防镇安府湖润寨思恩土司田州江州上映二雷二峒分作四年一次戍省城泗城归顺都康向武奉议等州上林县思明府思明州迁隆峒龙英忠州分作五年一次戍梧镇一缮修城堡各府州县城池既皆低薄营堡率皆木栅覆以草茅一闻有警輙使弃去今令大加修葺务堪保障一责成守令徭獞每村巢立一獞老钤束州县官不时自赍供饩亲历村落以通其情剪其强悍者一申饬兵巡巡守官员不时巡历州县一切民情夷情俱从轻画一申明体统融雒二县仍旧属右江兵备参将专辖一议行雕剿徭獞为患乘其初发制之千百劲卒一鼓可擒各将官怠缓失事者从重究治  上允行之
　　○乙丑  上御文华殿讲读
　　○广东巡抚郭应聘题称怀远习犷猂之余沦于夷貊不知礼义久矣兹者地方荡平正其改观易听之时可以兴礼施教之会合将县内外各立社师择其嗜学敦行者凡残民八岁以上俱入学听其教诲其子弟内有谙晓文字者县官申请学道给与衣巾以示激劝其社师果训迪有方亦听本县申请提学准其充附帮补若子弟不率教及社师虚冒名目者亦听县申处庶残民知所向方夷风繇此丕变其于粤西善后之策亦大有禆矣
　　○诏顺天抚按散预备仓粮赈霸州涿州永靖东安固安武清等州县被水居民  狭西崇隆等六寺剌麻番僧共卜尖昝等四州襍谷安抚司都纲头目番僧更哈监藏进贡宴赏如例
　　○准宣大总督王崇古次子王益移荫嫡长孙之祯次孙祯干各入监  原任右副都御史巡抚宁夏谢淮卒淮直隶任丘人繇嘉靖十七年进士授户部主事升工部郎中历藩臬开府致仕赐祭以未考满葬减半  四川襍谷安抚司差都纲头哽哈藏等进贡方物宴赏如例
　　○丙寅  上御文华殿讲读
　　○郑王厚烷以病奏请药物赐给琥珀龙脑犀角等物  丁卯朝鲜陪臣刑曹佥判朴希立等赍捧表文方物贺  万寿圣节赐晏赐叚绢如例
　　○总督宣大侍郎方逢时题市马蕃庶给散无处议将三镇各建厩场以备牧放仍岁选五千报部领给京军蓟镇每年易买一千二百匹外再增千匹保镇各营缺马一体赴买又议今岁马多暂将上年军士领养之马选给京军及蓟镇即将新马补还原军而巡按山西御史贺一桂复言市马老瘠军民告病凡领马官军预给草料银五两许其将夷马变价凑买壮徤好马其余通查三关军士每二十五名领马一匹听其骑卖止令每军辨草十束交纳管粮衙门以为马价即将此草束照数给军以为市资兵部覆议市马夷产不习水土必须在边调养以万历三年为始先调一千兑给京军以后渐次加增保定各营太仆向无关给合听彼中差官赴市收买蓟镇倒失马匹每于秋防毕日方行计数亦难预拟一千之额听该镇请给时酌议唯是各建厩场以便牧放甚为长便亟行依拟其御史贺一桂所陈虽言山西然宣大大体相同况马匹既多老瘠而来数太多合先期传谕使之拣选良马常年量限数目以为可继御史之言未为无有见也  上允行之仍严责当事诸臣不得委责于人动称难处坐失常利其己市夷马着一面平价变卖以佐边费
　　○革岳阳王府辅国中尉英琰永安王府辅国中尉英爌皆为庶人闲宅禁住罚英爌等禄米一年以聚众抢夺伤人抚按参劾也
　　○戊辰吏部覆巡抚福建右佥都御史刘尧诲题惠安县知县今升广西宾州知州叶春及以知州职仍管该县事兴化府通判今升唐府审理正邓邦基仍以原衔改理海防臣等叨秉铨衡惟欲随才器使柰何迁转才奉钦依巡抚輙议改留非所以一事权而信纶綍也合将各照新升职衔赴任从之
　　○以各岛潜住辽人尽数归降边地荡平刘应节张学颜傅希挚李成梁各赏银币有差苏承勋姚天与各升职级
　　○己巳祭  夜明于  夕月坛遣公张溶行礼尚书万士和分献
　　○吏部覆提督两广右都御史殷正茂题查照先年闽浙事例添设巡视广东兼漳泉海防都御史一员及移申威道副使驻劄惠州府城其原驻惠城者移驻长乐添设兵防同知一员专驻阳江县又以广西之博白听海北分巡道兼制以广东之开建听广西分巡道兼制以广东之开建听广西分巡道兼制合行广东福建两省抚按官会同计议有无便利具奏得旨殷正茂并未言添设广东巡抚止是巡视海防如不便即当明言停寝何必又推令再议
　　○蠲赈应州朔州山阴马邑大同等县安东中屯山阴阳和高山天城镇虏等卫所被灾地方有差从山西总督抚按请也
　　○诏立广西怀远县社师三名以抚按题本县久沦夷貊新复生理正兴礼施教之日也
　　○庚午以淮徐杨州等处积两海啸河溢损稼漂产各蠲赈有差  命福建道监察御史周咏浙江道监察御史陆万钟监武举会试
　　○辛未祭  历代帝王遣公徐文璧行礼侯顾寰蒋佑尚书王崇古张瀚分献
　　○户部覆湖广抚按赵贤等题公安华容等州县并荆州右卫节年水冲沙压田地合行豁免其抛荒田粮以前积欠及以后三年差徭一体查免本色酌议改折以苏民困但前蠲免沙冲田地工部径行题覆向未移咨本部知会本院既无案卷则徵派稽查何所凭据今后各衙门事关钱粮者似不宜径行题覆有碍事体报可
　　明神宗显皇帝实录卷之二十八
　明神宗显皇帝实录卷之二十九
　　万历二年九月壬申朔
　　上御皇极殿礼部官进大报等祀日册
　　○时福建地方多事守令或缺至一二年不补各边皆然  上从巡抚都御史刘尧诲言着吏部就近升用毋得隔远调升以致迁延已经铨除久不赴任者该科参来究治于是吏科刘不息查得绍兴府通判陈九仪金华府知府黄焯等一百九十人违限行各省抚按查参从之
　　○升浙江左布政使江一麟为都察院右副都御史巡抚南戆
　　○癸酉  上御经筵
　　○湖广荆岳等府松滋等县老垸堤新筑不坚水灾异尝抚臣赵贤请将公安石首等五县南兑二粮照例改折内公安等县仍与安乡县蠲免存留多方赈济及将冲决前堤仍令原管官戴罪修筑部覆报可○工部题万历二年分实在南北二京长随内使人等一万五千二百二十一员名该折色靴料银七万九千五百七十余两查本部屯田司库贮料银不敷合于营缮司及本司柴夫银内借给报可  甲戌升河南右参政温纯为太仆寺少卿浙江右布政王应显为左布政  天津三卫原置河间府管马通判一员专理兵备道公务稽查三卫夫役钱粮问理军民词讼吏部谓天津居河间之北离所属州县太远既管马政马户赴验往还劳费赴部掣批通经两三月公务废阁且官不系统辖师生不遵提调殊为窒碍本府清军同知原辖军卫堪以更置管马通判掣回本府从之
　　○豁减镇江府丹徒丹阳全坛三县及常州靖江县钱粮以水旱灾伤从巡抚应天宋仪望请也
　　○议建三屯营儒学礼部覆言三屯武生见寄遵化各学者止三十余人既不足一学则立学后冒籍影射之徒必多是为钻隙者开一窦也学初立时诸生见其利犹受总兵官约束年复一年渐不能制若宣府之告讦难保其无文武异途事有缓急雍容揖逊之气多则敌忾发扬之气少所谓声容盛而武备衰也且费复不赀地方凋弊难以加派罢建便诏曰可
　　○巡按直隶御史陈文燧奏代府待袭太平王鼎铉贪横不法谋夺嫡嗣请术人陈九仓镇压世子剜取人心书贴世子生命诅咒拜祷世子果死又因陈九仓挟索并害九仓令瞽人孙河占卜复恐漏洩拷禁灭口俱被首发并他赃秽事情乞行勘究章下所司
　　○乙亥  上御文华殿讲读  赐崇王第一子名太和
　　○准复安昌王在鉷禄米以河南抚按查勘其侵匿南陵王银两事无实证也
　　○命河汝南三道将所属额编兵壮通加拣选酌量守城团练分番赴道每道务足一营时常训练专备调遣以防大寇其存留各州县守城民壮令掌印巡捕官用心训练不许私占一人从巡抚吴道直请也
　　○江西抚按凌云翼等奏请裁革抚建参将加分巡湖东道佥事陈学伊兵备职衔饬抚州建昌广信三府督率练兵同知把总等官参将部下存留官兵调至省城发管操都司挑选分布见造兵船专一往来鄱湖上下剿贼报可
　　○刑部奏拟犯人赵忠监候听决常福处绞王交等发遣发配有差袁福徵王福王用等各还职诏赵忠依拟常福饶死发遣袁福徵辅导无状革职为民王福等俱革职其余依拟
　　○丙子  上御文华殿讲读
　　○淮王载坮奏称袭爵以来贺寿之礼全废乞要遵照以光藩国礼部请照会典遵行许之○吏部再议提督侍郎殷正茂添设巡视海防都御史一节夫添一重臣即兵力以瓜分而益弱事权以鼎峙而皆轻况广东福建各设有海道副使一应兵防事宜原非乏人今惟以潮州监军道与东筦南头海道福建海道相为犄角摘各巡抚标兵分属参将统领俱驻潮漳二府防守应援两镇督抚无事各驻省城居中调度共切震邻之恐勿为秦越之视可矣若伸威道移驻惠州岭东道移驻长乐肇庆府添设海防同知广西博白听海北分巡管辖广东开建听广西苍梧道管辖俱如所请诏曰可
　　○除河南右布政郑雒于浙江升狭西副使李廷龙为河南右参政
　　○工部覆工科给事中吴文佳言茶城黄漕交会数千粮艘皆繇此一线之路如数十里之茶城一淤即有计＜锍-釒＞通无救旦夕查得先年总理河道都御史翁大立建议欲从子詹山梁山至马家桥上下约八十余里另开新河置旧河于堤外凡黄河出口之地并不相及而波涛可避良为得策但称繇梁山之下张孤山之东内花山之西新冲河形南出戚家港会于黄河亦可通舟因势利导就下为川颇与原议稍异宜令总理河道等官亲诣茶城踏勘从之
　　○丁丑给大学士陈以勤妻封一品夫人王氏祭葬加祭一坛
　　○命州县正官不许差委查盘兵备守巡不许陪巡参谒如有玩法旷职及抚按官有隐匿盗情不报或报不以实并暗补官银欺罔规避兵部都察院并科道体访得实即便参处从兵科蔡汝贤题请备盗条格也
　　○工科给事中胡汝钦条议御灾三事一议责成水利道宜令移驻河上仍选委廉能佐贰亲历堤防如各殚心力而水患异尝犹从末减不此之务以致冲决者从重参处一议浚筑穴口之＜锍-釒＞以杀水势然必有容水之处斯下流不壅上流不塞否则徒劳民伤财一旦霪雨异常河水陡涨为害更重宜详察地势务求永利一议钱粮灾伤之处抚按查议堪动官银给发穷民用其力不费其财或视邻壤之豊借助夫力亦通变之策也部覆从之
　　○戊寅  上御文华殿讲读
　　○准永宁府已故土官知府阿□□尖亲弟阿雄袭兄职不许世袭
　　○升广东右参政赵可怀为本省按察使
　　○调原任山东参政以副使考察不及徐学古为狭西副使
　　○己卯夜月犯火星在箕宿度
　　○补原任山东道御史余希周于湖广道
　　○礼科给事中朱南雍上言灾异频闻宜交修以回天变部覆报可○庚辰升广西佥事夏道南为广东参议
　　○以浙江衢山海洋官兵剿逐倭贼功次升赏名色把总徐景星指挥等官周粟等有差
