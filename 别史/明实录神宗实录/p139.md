<!-- { "loadSidebar": true } -->
　　○以四川都司佥书刘应光充叠茂南路游击山东总督备倭赵康侯充统领蓟寍山春班官军游击分守紫荆关参将李彦勋充协守蓟镇西路副总兵游击李如松充分守马水口参将
　　○兵部题武科之设本以罗致材武广储将帅顾人多缺少不能尽推不得不咨之回镇乃多置空闲人材之贤否无可凭稽而历年久远精力之强弱且难预料虽遇缺乏人执籍稽迟不敢推拟积至一百八十余人弃置堪惜宜行各省镇总督抚按等官将各卫所武举自隆庆二年至今尽数查出备开职名贤否造报以凭注簿录用其有材堪大用者奏荐推擢若年力稍若识见老成亦许彼处各衙门卫所委任如劳绩可取照例保荐但有坏事废职方许摈弃庶人材无淹滞而设科非虚文矣从之
　　○丙子升湖广永道守备江腾龙署都指挥佥事铨注四川都司佥书升浮图峪守备陈汝德署都指挥佥事充山东总督备倭升宣府靖胡堡守备张极署都指挥佥事充总督蓟辽右营游击
　　○狭西苽咂等族番人二百四十二名进贡给赏如例
　　○丁丑祭  至圣先师孔子遣大学士申时行行礼
　　○戊寅  上亲诣  太社  太稷致祭
　　○升狭西右参政李尧德为右佥都御史巡抚狭西地方
　　○命左谕德兼翰林院侍读陈思育司经局洗马兼翰林院修撰周子义顺天考试○以神机二营练勇参将田永爵调补京城巡捕左参将
　　○辛巳  孝康敬皇后忌辰祭  泰陵遣崇信伯费甲金行礼
　　○岛贼邢才甫白应时等先经招抚安插金州复逃故岛为贼劫掠高丽本镇将领同山东海道官兵协力擒解首从各典刑问拟总督抚按官梁梦龙等分别功次叙金州守备张世勋指挥佥事张策辽东苑马寺卿吴道明山东巡察海道蔡叔逵登州备倭都督赵康侯等宜纪录优用把总王建极刘绍远等协捕人员宜行奖赏部覆从之
　　○浙江巡按王晓论劾按察使徐云程事体周章职业废坠拟令致仕部覆谓详访本官畏慎大过事多迂滞则有之但自参议以至按察四任俱在浙江历查考语多称其凝重缜密直节清操年且未老遽令休致不无可惜命姑降一级调简○户部题覆给事中郝维乔等＜锍-釒＞略云国家赋税差役原有定额抚按官严稽于上府州县遵行于下事事不踰旧制则平时无愁叹之民遇灾有赈贷之备何至偶值灾伤即请蠲正赋但迩来条鞭新立规额未定法令朝三暮四徵派阳减阴增无名供应□费不时科歛之需百姓茹苦万状一遇灾伤恐变生不测即陈乞蠲免而各项冗费冗役分外折乾及门摊纳办支应常例等银有司仍一概追徵不少减免此科臣所谓两税输官者少杂派输官者多也请命下咨行各省直抚按官行府州县每年春秋税额照常徵派外将均徭里甲及各衙门公费公差一应钱粮但系小民出办者通行查议某项应减某项应革某项仍旧分类开造呈报酌议务求省约可行可久而又在抚按力行查访各有司有清约撙节实心为民者亟行奖励否即参究从之
　　○壬午以  万寿圣节赐元辅张居正次辅张四维申时行及讲官何雒文等六员各白金彩叚有差
　　○兵部覆御史安九域奏勘本年达贼九犯大库大胜永安等堡杨得功等二十二名斩获功次命各照款目给赏
　　○释凤阳高墙已故罪宗栱柁等家属聂氏等一百四名先经礼部题准罪宗子女释放者俱依庶人例给与口粮至是奉旨高墙闲宅罪宗遗属得从宽释已是恩典若又概给养廉殊为冒滥着礼部改议行
　　○癸未浙江昌国把总庞溟署都指挥佥事浙江总捕都司以协同镇守贵州兼提督清浪等处右参将侯之胄改充神机二营练勇参将以山西都司掌印张崇德充右参将协同镇守贵州兼提督清浪等处地方
　　○甲申  上御文华殿讲读○命给发本年蓟辽保定等处抚赏彩叚等物银两以免临时踊贵及别项那借科克之弊
　　○南京工部题  孝陵殿宇庑廊插补工完遣公徐邦瑞祭告尚书陶承学祭谢  后土司工之神各行礼
　　○升河南卫辉府知府暴孟奇为狭西右参政升江西右布政使张大忠为云南左布政使升山东按察使杨芷为江西右布政
　　○乙酉上御经筵
　　○以  万寿节赐元辅张居正次辅张四维申时行及讲官何雒文等金银万寿字金篆字金银书黄符黄绫符有差
　　○户部题覆密云漕粮俱属额饷往时自通州水运仅止牛栏山又自牛栏山陆运抵镇岁费脚价繁多居民骚扰后因潮白二河可以通漕节经督臣修治二水会合河流已盛又因同知卫重鉴建议自通州径运至密镇无倒卸起剥之烦插和偷盗之弊主事曹维新议添扁浅船二百一十只新旧共船四百只俱令经纪承管撑驾所运粮一十五万自牛栏山至镇城每石四分于四分内扣八厘抵作船价计年扣价还官以备十年一次更造之费计所给经纪脚价止一万二千七百余两而每年省什物行粮等费共银二千二百余两而十五万漕粮仅以三月通完费省而上下便之经久可行既经督抚梁梦龙张梦鲤具题宜着为成规仍请纪录各官效劳运务者员外郎曹维新郎中戴燿兵备徐节翟绣裳同知卫重鉴把总毛希遂等俱依拟
　　○丙戌以恭题御画赐元辅张居正次辅张四维申时行各白金纻丝有差○戊子以中秋令节赐三辅臣上尊珍馔有差
　　○庚寅  万寿圣节  上御皇极殿受朝贺是日鸣鞭后有儒士韩万年于丹墀高声自称献策纠仪御史以殿廷禁地儒士何敢混乱朝仪命法司究问仍申严门禁著为令
　　○赐三辅臣上尊珍馔有差  朝鲜国王李昖差陪臣正从三十五员赴京表贺  万寿圣节赐宴给赏如例
　　○礼部题覆总督宣大兵部右侍郎吴兑题北虏顺义王俺答差酋长赍捧表文一通恭进马匹錂银鞍辔等物及各枝部下头目各进贡马匹乞讨升赏伏乞敕下礼兵二部酌议照上年数目查给并今乞增升官顺义王等下子孙头目答度台吉等二十二名俱量受百户职衔那吉妻把汉比妓照太松给赏仍乞将河西套虏卜失兔阿不害弟俺坠兔阿不害准授伊兄原遗正千户职衔赏赉已故正千户虎兔兔阿不害赏一分即应停革其虏王乞给敕书与同钦赏表里差官赍捧至边分给奉旨允行
　　○大同西路参将薛邦奇禠职威胡堡守备宋国宾怀仁城守备孙鸾革任提问从巡按参劾也
　　○乙未  宪宗纯皇帝忌辰祭  茂陵遗宣城伯卫国本行礼
　　○差御史朱琏巡按湖广
　　○以湖广都司佥书李鸣凤铨注山西都司掌印升云南巡抚标下坐营中军赵琼署都指挥佥事铨注云南都司佥书升四川叠茂游击马呈文充分守云南临安参将
　　○升山东左参政张仲谦为山按察使福建副使姚体信为河南左参政
　　○丁酉礼部题太医院御医赵世羙因圣济殿御药房传取随驾夫马银两近侍孙隆内使魏秀带积棍十余人扛擡红牌二面安置公堂宣读系礼部及太监刘阳议处近侍随驾夫马银两事读毕争辩间孙隆随将世羙拳蹴即悬牌未奉有  明旨且淩虐职官票内上犯御名略无顾忌体统甚亵法纪奚存乞将原牌取回另候  圣明裁定得旨孙隆魏秀着司礼监挐问牌面取回
　　○礼部题该内阁传  圣谕朕昨御门见真人张国祥也随班他前奏今年该朝觐朕思他是外方之人焉用朝参又无民社之寄何须入觐今只在本府暂处恭候  圣母万寿圣节供事毕即辞回以后凡遇寿旦只在本山建醮祝延朝觐免行或有旨召来不在此限臣等仰见我  皇上存道流于外方重体貌于班行真大圣人之作为也得旨朕御门听政百官常朝原为承旨奏事衍圣公以  万寿入贺朝廷用宾礼待之不在文武职官之列今后也不必朝参着贺毕辞回永为定例
　　○光禄少卿岳相以原品改调南京御史刘致中劾其贪残不职应禠部覆谓其偏执招尤但年力尚堪策励故有是命
　　○苏松水灾御史张简题民穷盗起非民之得已也然恤穷有道唯责成司牧而已夫天灾何代无之苏松二郡之民一遭水患何遽称穷至此盖苏松为东南财赋之地其困于徵求非一日矣今二郡司牧岂无急便身图厚自封殖赈贷之恩虽施而给散不均蠲免之令虽下而催徵如故勾摄之皂快毒甚豺狼罚锾之逼追急于星火柰之何民不穷且盗以死也请速行抚按官严责有司简省词讼轻免锾赎使之得安其生理由是而下蠲徵赈贷之令而民蒙实惠矣又入觐伊迩应朝官指称公费科派小民骗富室者难保必无科歛之禁此时尤宜申饬以警顽邪此救荒安民之最要也又民穷为盗势所必至巡抚宜移驻彼处以示弹压便抚恤仍同巡按御史严督兵备将领军卫有司官申明保甲训练兵壮以潜消盗贼俟事寍之日仍驻句容以时巡历部覆报可
　　○先是四川风村白草等番二十八寨盘据为患控驭恒难至是率男妇八千余众来降且约期供蜡听习汉仪抚按会题抚化机宜须原官经理久任责成方克有济议将石泉知县李茂注衔龙安府仍管石泉县事坝坻守备宗绶升授都司职衔仍管坝坻守备事前番收入石泉版籍责令通事管束渐变夷风仍严督官兵加谨防守部覆得旨依拟仍以巡抚王廷瞻拊缓有功命吏部纪录并安绵兵备佥事黄德洋录赏
　　○升南直安庆守备刘咨署都指挥佥事铨注湖广都司佥书
　　○命兵部左侍郎何雒以原官总督宣大山西军务
　　○刑科左给事中齐世臣劾大理寺卿王友贤议狱屡谬法宜究处贤引咎得旨宽宥世臣复指陈错谬贤又＜锍-釒＞自明乞罢吏部以人才难得心迹已昭命策励供职
　　○辽东督抚梁梦龙条陈边镇事宜一议垦荒辽镇自灾虏频仍军民逃亡者半地芜谷贵所给月粮即岁豊尚不能给欲赈恤别无措处欲加饷额例难开查临边可耕荒地约有二千余顷若令军丁聚众开垦则零寇远遁其便一且营军在野屯民无恐穑人赖以成功其便二垦田既多米价自平其便三一议盐粮镇设盐粮本以资军该镇军士每名月米一石止折银二钱五分淮盐每引价银五钱可抵两折支而节年召中纳米不过五斗仅足半月支用况输米秕湿多成红腐若纯用本色利尽归□而贫军鲜实惠矣诚于米价腾踊之时本折兼开军□庶乎两便也户部覆奏如议
　　○先是积谷之法因地方酌定多少以备不虞然有司以折价便于侵费是以积谷既稀遇灾束手于是吏科左给事中杨言请申饬有司将赎罪银尽数籴谷令抚按官于年终委验分别有无多寡照例赏罚又于军卫屯粮不许违例徵银查仓无见米者从重究处部覆报可
　　○协守西路副总兵李如槚以守协不和为总督梁梦龙所劾命回籍听用宁山营春班游击沃允谦以不善抚军革任闲住
　　○己亥升福建副使欧希稷为山东左参政○蒲州劫盗肆行抚按参劾分守河东道王子惠隐匿盗情追补无获命降一级调简
