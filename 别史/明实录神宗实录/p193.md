<!-- { "loadSidebar": true } -->
　　○蓟镇督抚周咏等题本年六月夷妇大嬖只部落达子约六百余骑在古北口边外抢去出关牧放马一百七十一匹杀尖夜家丁一十一名抢去军人一十七名官军并无追赶对阵古北路游击戚金等指称开关放马私役军人采木致贼夷窥伏杀掳与提调陈泰萧如蕙均应提问副总兵陈文治应罚治兵备副使张崇谦似应免究兵部覆言夷妇大嬖只系顺义王乞庆恰之妾先年与草蛮部落诱杀参将苑宗儒朝廷赦其旧恶姑准照常通贡今又抢杀邻边军马若不声其怙终之罪诸虏益骄渐不可长督抚官以后如有属夷要挟抢杀即相机擒剿仍将沿边关口尽行严禁非丁夜哨探不许私放一人出入有差人出边采木者坐赃参究  上命戚金陈泰革了任与萧如蕙都着巡按御史提问陈文治张崇谦各夺俸所议制御事宜着督抚官相机处置
　　○戊辰升光禄寺少卿周继为南京太常寺少卿
　　○庚午升四川佥事艾穆为光禄寺少卿
　　○户部言积谷备荒乃恤民实政有司能及原额者甚少其疲敝灾伤词讼原少者酌量裁减仍照例查核限三年为期分别蓄积实在之数照例旌奖降罚如三年偶遇升迁事故抚按官即按年考核积谷如数方许离任考满朝觐俱照例施行  上是之仍命抚按官崇俭务实除额解赃罚外须撙节存贮以佐地方之急毋得滥支虚费
　　○以互市事竣酋首卜失兔等赏赉如例○高邑县民王得运被强盗杀死数命知县安远典史赵良卿隐匿不报事觉俱黜为民
　　○各卜上笆篱等族番人曾把淹中等贡马及盔甲腰刀给赏如例
　　○辛未以辽左捷功加升辽海东宁参政张崇功为按察使开元兵备佥事靖四方为右参议
　　○畿辅获鹿等州县灾抚臣宋纁按臣汪言臣等动支仓库赈恤方具题  上曰仓库银谷都是百姓每脂膏遇有灾伤固应赈恤这近京地方原无重灾如何不候明旨擅自支放抚按官且不究银谷既散与小民姑准开销以后惟重大饥荒及地方窎远的方许便宜赈济其余报灾奏请蠲赈都遵照近旨行
　　○以河南阳武等县灾命抚按行布政司动支无碍官银及邻近州县仓库银粮多方赈恤无令失所酌量被灾轻重免存留夏税分数有差
　　○礼科左给事中牛惟炳言朝仪不肃侍班官北向无繇遍察两傍目所不及者责之摆班序班东西两班各三员合各增设一员以司纠举京官四品以上及领敕官不面纠翰林院学士照四品例从之
　　○南京内守备张廷于  孝陵寝殿捕司香内官李□□密等橔锁皇城内南京给事中冯景隆御史孟一脉交劾其震惊  寝庙大不敬得旨张廷革了任着彼处闲住
　　○癸酉赐三辅臣及府部大臣日讲官鲜鲥鱼
　　○升延绥领军游击龚成为延绥西路左参将广东都司掌印钟维岳为琼崖陆路兼管白沙水寨海防参将
　　○以原任密云奇兵营游击魏孔与守备山西水泉营地方○甲戌赐益阳王宪熽谥庄懿
　　○升福建左参议漆彬为四川副使
　　○复设鸿胪寺鸣赞一员序班六员
　　○乙亥升太仆寺少卿张岳为右佥都御史巡抚南赣汀韶等处
　　○刑部左侍郎刘一儒以病乞休不允
　　○总督漕运傅希挚言淮扬徐州榷税原议留三年以备河工今十一年限满若改解部不免又费区处乞准永留户部覆河漕固所当急边饷尤不容缓合无再留三年满日照例解部报可
　　○户部覆宣大总督郑雒巡抚宣府萧大亨言宣府镇岁入民运等项钱粮系主兵额饷近奉恩诏十一年分蠲免过银二十四万五千有奇本色粮三万九千八百五十九石有奇岁额不敷该镇库贮主兵余银见存九十四万七千有奇本色粮见存三十二万四千三百余石乞于此内照数动支抵补前项蠲免之数  御览大阅等项册内明白附记开销准以实数比对从之
　　○吏科给事中周邦杰兵科给事中王三余等各＜锍-釒＞荐赵世卿宜破例起用且引嘉靖七年诏书有考察罢职官员中间果有正直廉洁材器超卓久为公论共惜者着两京六科十三道从公荐举吏部查议奏请起用以伸公道世卿正与  圣祖明诏令请将赵世卿即以郎中职衔起用不为例  上许之仍谕京官五品以下在外方面以下除考察外着科道官从公会举不许狥私滥及
　　○丙子  孝庄睿皇后忌辰  奉先殿行祭礼遣宁晋伯刘应元祭  裕陵
　　○复除原任云南右参议骆问礼为福建左参议  锋铁城等族番人焦吉巴等贡马匹盔甲腰刀给赏如例
　　○丁丑太白犯荧或□火
　　○赐大学士申时行等各古文真宝二部
　　○升尚宝司卿张彦为太仆寺少卿
　　○命五军等营拨军士三千名采打杂草芦苇以供烧造以后照旧例一年一次行
　　○戊寅  孝穆皇后忌辰遣平江伯陈王谟祭  茂陵
　　○调大同平虏参将李联芳为北东路参将以原任参将王弼为平虏参将
　　○升狭西都司佥书方济文为延绥领军游击○己卯新封顺义王黄台吉差夷使赍表文马匹谢恩赐台吉等蟒叚绢钞有差大学士申时行等言虏酋黄台吉感恩进贡外仍送臣等各马一匹人臣义无私交应否辞受恭候  圣裁  上曰外夷向化乃卿等运筹赞襄不可拒绝宜收受以慰外夷之心
　　○兵部尚书张学颜以虏酋遗马一匹为请  上命受之
　　○升浙江左参议唐本尧为江西副使
　　明神宗显皇帝实录卷之一百三十八
明神宗显皇帝实录卷之一百三十九
　　万历十一年七月庚辰朔孟秋时享
　　太庙
　　○辛巳升礼部郎中李一中为浙江左参议
　　○壬午达虏犯大宁堡守堡官端世武死之杀掠官军一百有奇  上命巡按御史查勘失事文武官仍以秋防谕督抚总兵申饬备御毋得疏怠
　　○癸未  仁孝文皇后忌辰  奉先殿行祭祀遣定西侯蒋建元祭  长陵
　　○南京河南道御史郭惟贤劾都御史陈炌为其以餋病忝罢御史赵应元赵燿皆为媚居正计也＜锍-釒＞下吏部○巡按直隶御史江东之言臣职屯牧万历十一年分应徵皇庄王府给爵子粒及备荒牧马苇课等项银两乞照税粮恩例免十分之三  上命户部查别项钱粮堪抵补者以闻户部覆称新增备边银两原非税粮额数合抵补应用报可
　　○南京管理黄册给事中等官余懋学等言各省直未到驳册违慢官吏俱要截俸住支册到方准开俸复请给传敕以重事权从之
　　○甲申谕兵部司礼监太监田玉调内官监太监提督太岳太和山兼分守湖广行都司等处地方大学士申时行等言先年柳朝谭彦敕稿俱止提督本山事务今奉明旨添入分守湖广行都司等处事宜已经撰稿进呈昨文书官刘恺复传  圣谕查先年王佐吕祥敕书除王佐稿散失无存止查有吕祥一稿臣等复加参阅委与柳朝等不同但查柳朝奉差在隆庆元年其敕乃  皇考所定遵行已久在太和山提督专奉香火为国家祝厘祈福在郧阳都御史专整饬军务为国家弭盗安民事有定规即百世不易可也今臣等已于稿内增入分守事权有会同抚治都御史督令军卫有司量调官军民快等项皆近年稿内所未有者盖比于吕祥之敕职任更简而易遵比于柳朝等敕体统已尊而不亵既不违  皇上特令分守之旨又不失  皇考所以更定之意  上命如前旨行
　　○吏部尚书严清以病乞休赐驰驿回籍调理
　　○贵州巡抚刘庠言铜仁府兵势寡弱各苗猖獗总兵标下应募兵一千名每名月饷九钱除将裁革打手银抵充外尚该银八千两乞于该省开纳事例处给户兵二部覆如议
　　○录贵州擒斩仲民老顶宋等功赏巡抚刘庠以下银币有差
　　○乙酉命户部浙江司江西司福建司山东司山西司河南司四川司狭西司云南司贵州司礼部仪制司祠祭司主客司兵部武选司职方司各复设主事一员车驾司添设主事一员刑部浙江司江西司广东司广西司河南司山西司四川司云南司贵州司各复设主事一员工部营缮司复设重城员外郎一员屯田司复设台基厂主事一员通政使司复设右通政一员大理寺左寺复设左评事一员太常寺复设博士一员典簿一员协律郎一员赞礼郎三员司乐七员顺天府复设管军匠通判一员光禄寺复设典簿一员大官署署丞一员监事一员太仆寺复设西路少卿一员寺丞一员尚宝司复设司丞一员上林苑监蕃育署良牧署各复设录事一员户科兵科刑科复设给事中各二员礼科复设给中一员行人司复设右寺副一员行人五员中书科复设中书舍人二员詹事府复设录事一员各衙门原裁革归并事务照依原分职掌管理
　　○都察院左都御史陈炌再以郭惟贤＜锍-釒＞参乞罢  上仍温旨留之
　　○丙戌复设南京户部湖广司江西司员外郎各一员山西司云南司礼部仪制司祠祭司刑部浙江司湖广司广西司主事各一员工部营缮司员外郎一员虞衡司主事一员通政使司右参议一员大理寺右寺丞一员左寺左评事右寺右评事各一员太常寺赞理郎一员山川坛祠祭署奉祀一员鸿胪寺鸣赞一员序班三员应天府管马通判一员○升真定车营游击李太初为狭西参将
