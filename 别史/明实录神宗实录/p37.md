<!-- { "loadSidebar": true } -->
○工部覆巡抚大同右副都御史刘应箕奏国家建都燕京各省直岁造军器辇致内库凡为强干计也近年朝廷念宣大蓟辽切邻虏境独准留本镇料银以办本镇军器司边计者能严于督察无令虗冒新旧相成何不充之有今应箕輙以山东河南料银为请不知各省料银专为内府供应而设二十四监局年例额数各有项下往年内作近日  陵工悉仰给于此近因灾伤拖欠所储无几然军器持料银中一件耳京军逐日披执侍卫及岁时祭祀三大营操演稍有损坏旋即更新所费甚为不赀且留其赢余兼备意外之警为征防之需应箕顾谓寰宇清平两省粮可以免解尤非通论近御史唐炼议折额解胖袄以图用  明旨尚责其纷更本官此请难以依拟  上是之
　　○壬寅户部奏上年狭西三边简易揭帖固原延绥宁夏甘肃四镇至客兵马共用粮料一百一十四万一千七百四十三石五斗二升比前年少用六千六百八十三石三斗九升用煤炒九百三十石五斗六升比前年多用八百九十六石五斗八升用草七百三十七万八千六百九束比前年多用七十八万二千九百二十四束用布八千六百七十七疋比前年少用二万五百二十一疋用银一百二十六万七千一百一十八两五钱比前年多用五万二千九百二十五两七钱四镇粮料煤草等项折价并银共比前年多用六万四千五十两共实在银一百四十八万五千九百四十九两并总督戴才巡抚曹金郜光先未笈廖逢节及兵备粮储等官杨旂王宫用杨起元吕鸣珂晋应槐原森张体乾张守中张梦鲤王继善程鸣伊汪文辉刘之蒙梅友松孙坤胡虽新等经管又催完民屯盐引粮料八十四万七千六百六十六石五斗五升比前年多六万七千三百四十七石七斗四升草二百七十八万二千一十四束比前年多一十九万六百六束布一万三千一百九十九疋比前年多九千七百八十六疋银九十三万九百九十一两七钱比前年多二十五万四千八百六十七两九钱诏该镇钱粮先后奏报差至数万督抚等官如何不用心稽核著巡按御史查明具奏
　　○户科给事中赵参鲁上＜锍-釒＞争祀王守仁＜锍-釒＞并下部
　　○癸卯升山西右参政申佐为都察院右佥都御史巡抚大同地方赞理军务
　　○除补原任江西右参议田汝预于河南分守河北道
　　○甲辰吏部左侍郎刘光济以哀病乞休不允
　　○添设大同管理车营游击一员兼理巡抚标下中军事务
　　○乙巳复除河南道监察御史雷稽古
　　○升山西行太仆寺卿兼佥事王惟宁为本省右参政兼副使阳和兵备
　　○丙午给建州右卫都督佥事八当哈职事衣服
　　○丁未吏科都给事中刘不息参听勘巡抚刘应箕不宜揭辩言孙錝受耳目重寄得以风闻言事况与应箕同处地方其见闻必真应箕宜闭门省□付是非于公论顾愤恨不平餙词求胜其自称虽过誉而莫耻其毁錝必丑诋以伏心乞照贪例革职御史周咏等亦参之章并下吏部
　　○升浙江副使赵宋为山西行太仆寺卿兼佥事
　　○留四川总兵官刘显戴罪进剿都蛮从抚臣曾省吾请也
　　○命狭西抚臣郜光先剿除回贼
　　○湖广荆州承天二府大水
　　○是日释减江西重囚二十三名
　　明神宗显皇帝实录卷之十五
明神宗显皇帝实录卷之十六
　　万历元年八月戊申朔以四川征剿都蛮免叙州嘉定宜宾江安富顺府州县正官明年朝觐
　　○给致仕南京兵部右侍郎丁以忠祭葬如例
　　○湖广荆州府地震至丙寅方止
　　○升赏蓟辽保定各兵备官王一鹗高文荐孙应元徐学古王之弼五员以阅视荐其有禆边务也
　　○庚戌翰林院修撰张元忭以送母回籍
　　○豁除宁夏各项赔粮一万二千一十一石有奇仍令开垦荒芜清查侵隐以渐补复原额
　　○兵部议剿都蛮赏格各路分为三锋头锋冲锋陷阵不得斩级二锋三锋相率继进兼取首级大捷后通计首功先以十二分头锋然后合三锋共分之零斩小捷赏照旧格一人擒斩三名颗者升一级不愿者每名颗给银十两幼男妇女亦一体分给阵亡者给赏十两重伤一两轻五钱○差山东道御史万一贯巡督两浙盐课浙江道御史漆彬禁狭西洮河西宁等处茶马
　　○辛亥辽东巡抚张学颜因旱灾条陈五事一减见徵之粮一补未给之粮一给遇闰之粮一催积欠之粮一徵本年之粮旨下户部言屯粮遇灾止照分数折徵例无蠲免额饷例不计闰以一年逃故扣除之数积至三年可当闰月其山东布运二司连年拖欠一十四万七千余两严行催解并今年额银一十四万九千七百余两量预那解以济急用从之
　　○壬子阅视狭西三边侍郎王遴条陈六事一集练兵马仿原任参政张守中取集属堡兵操练及调遣时合营余日仍归各堡居住地既未尝空虗人亦不至过苦一安插墩军仿先抚臣余子俊每墩置墩院令墩军随带妻小不但守边兼亦自防其家杜脱逃旷离之弊一修葺城堡固原等处极为冲要城堡堪为保障者无几宜令抚臣严行修葺期成一方巨防一谨守要害花马池为督臣节钺之地兵马寡弱宜查复近革狭西新军并参将营一营调发或改取腹里稍缓墩军月粮随宜召募其红德城游击下马关环县各守备亦量为改移并力守边一酌议兵食延镇仓库已竭官军有半年不得支折色两三月本折全不得支者请量给闰月银及量增盐引数万一亟处侵盗商人何思连年侵盗召买银三万三千余两经手官岂得无罪因议四等罚例虽升迁去任并得追论章下户兵二部
　　○兵科给事中萧崇业条陈救时五事一曰崇正学一曰核实政一曰重言路一曰缉告讦一曰禁侈糜下该部
　　○差御史郭思极巡按辽东
　　○癸丑罢海运
　　○命右春坊右谕德兼翰林院侍读王锡爵左春坊左中允兼翰林院编修陈经邦典顺天府乡试
　　○甲寅以建元  圣寿赐辅臣张居正银六十两钞罗斗牛蟒衣各一袭吕调阳银四十两钞罗仙鹤衣各一袭讲官陶大临丁士羙各银二十两二品胸背罗衣一袭陈经邦等四员各银十五两五品罗衣一袭正字官二员各银十两本品罗衣一袭居正等＜锍-釒＞谢  上报闻
　　○扣留河州起运西宁固原二仓及兰州广济仓粮银一千四百两有奇补给参将营军士月粮以镇原县起运一条城堡粮银拨补前三处仓库之数永为定额从抚臣郜光先议也  四川叙州府地震
　　○江西道御史卢明章奏开浚河道事宜一曰详踏一曰专修理言顺保河真巡按岐而为二兵备分而为四势既不相统属议自不能通融且兵备及州县正官方在开浚忽令迁转不惟本处工程不完即上承下接均有不便功何繇成宜差司官一员驻劄适中地方同各州县正官细加踏看预定河身凡干系开河兵备州县正官及承委官员俟工有次第方得循资迁转工部以司官权轻仍守前议而请停迁各官以便责成  上是之
　　○以辽东修完城堡巡领等官升赏各有差
　　○乙卯  孝康敬皇后忌辰遣丰城侯李环祭  泰陵
　　○户部覆阅视侍郎汪道昆条陈辽东三事一增折粮一便给发一济清勾道昆言辽十一月粮每石折银二钱五分比于诸镇太薄除无警地方及选锋支行粮外议将两河戒严月分月加银一钱岁共银四万一千八百一十两于山东未解民运内动支部司驻劄广宁各处赴领劳费不赀宜令具数关白巡抚衙门檄各道差官代领分发其解到新军加惠而安集之强弱皆可为用往往以夫所不死则逃以后解到宜先给安家银一两随委官安插以著五日为始照册支粮道昆议甚详妥而增折安家二议竟格于例不行
　　○以  万寿圣节遣定西侯蒋佑等祭  九陵及各园寝
　　○兵部覆阅视侍郎汪道昆条陈边务一十五事一准功罪年来罪罚不平变置太亟宜定为科条凡有失事均厥罪罚无专治主将而略于监司部领仍宽其文法虏入无輙按其罪状责令因败为功待事定乃总论其功罪诛赏之一分责成调度失宜功罪失实总督自任完缮不豫罪巡抚虏形不察军政无纪战阵无勇罪总兵刍饷不给罪户部分司信地不严专责不举罪监司部将一一事权岁终举劾功罪宜照旧听督抚会题三镇巡抚俱涉军务宜如福建广西例给旗牌以便行事一明赏罚功繇发纵指示以当事者为最等而下之赏有差繇冲锋决战以血战者居先等而上之赏有差罚亦如之一宽中制一切战守事预行整理有警报则朝廷制之以静使边臣得因时制宜无怀疑阻候事宁然后计其得失一止流言边将锢于积弊怙势干进如不得逞輙布流言遇有虏警复植私党骂虗声以乱名实总督抚镇往往被其中伤宜严行禁止犯者重究一练标兵标兵倚挟声势居常则违约束遇事则规避趋宜每年二七月令镇巡官互相比练分别殿最春秋两防亦分发各路与客兵并力防御如有功罪一体同坐一固封守蓟镇边墙恐日久朽颓责令该道及各分守将官画地分区如法帮筑三和土墙三尺立限告成永为保障一开边利塞外多沃土可耕宜责令南兵结伍朋作岁收听耕者取给或量易赏物以抚守口夷人各官不得輙肆科克一重严关山海关最为要塞主事职专讥察宜照居庸等关例给关防其关税仍令蓟辽巡抚分上下半年委官管收不得归并本关致妨正务一移近卫三屯营原无卫所标下各营文移止借用遵化各卫印信殊非事体宜移忠义中卫于三屯城内令指挥千户经历各一员赍印赴任其旗军分春秋二班一赴守三屯一留休遵化遇警俱赴一屯营守城一据险隘曹家寨孤悬虏地宜于将军台地方为城筑七台据为内险本寨游击止统提调一员宜于吉家庄增一提调燕河一路虽有提调二员所辖边不过六十九里宜割擦崖子界内十二里付之一济冲烦石匣古城二驿不系通衢而熊儿谷原无应付滦阳驿应付不敷宜移石匣驿于熊儿谷西五十里太仆庄以古城驿归并滦阳一止追呼戍边官军藉以卫畿甸遇两防时各该兵备有司不得一概勾摄其边军帮丁自有定例有司亦不得苦以他役一杜影射遵化铁厂多殷实丁壮影射其中宜行清查每三丁抽一军入边操其二即任帮贴诏依议着实行
　　○丙辰  上御皇极殿传制遣大学士吕调阳祭  先师孔子
　　○广东右参议詹仰庇以病致仕
　　○升密云兵备副使王一鹗为山东右参政照旧管理密云
　　○户部奏各衙门会议漕运事一浚河渠以利边运一均领兑以减脚价一均补润以一兑法一恤船户以全军务一专责任以恤官军一禁参谒以重粮运一造官船以垂永久一议撑夫以定常规一严督运以专责成一遵议单以厘宿弊一议官攒以杜冒滥一议置斛以平出纳一申旧例以重轻赍一查解额以清隐弊一核漂流以便处补俱从之
　　○改派宁夏镇主兵浙盐一万五千引于固原镇扣固原镇主兵银五千二百五十两解宁夏镇抵补所拨盐引之数从抚臣朱笈请也
　　○  孝慈高皇后忌辰祭于  奉先殿
　　○赏女直贡马夷人彩叚银两及衣服靴袜等物
