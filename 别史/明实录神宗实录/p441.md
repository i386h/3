<!-- { "loadSidebar": true } -->
　　○南京吏科等科祝世禄等河南等道陈煃等纠拾京堂原任蓟辽备倭经略兵部右侍郎宋应昌原任协理京营右都御史沉思孝云南巡抚右都御史陈用宾原任四川巡抚右都御史王继光原任应天府府尹张孙绳巡抚福建右佥都御史金学曾原任兵部左侍郎李桢四川巡抚谭希恩贵州巡抚江东之原任国子监祭酒萧良有原任通政使田蕙原任国子监祭酒刘应秋原任南京吏部侍郎杨起元等各溺职奉旨陈用宾金学曾杨起元留用张孙绳李桢著致仕王继光冠带闲住　　○户部覆巡仓御史李光辉所陈事宜一议激扬漕储藩臣综核粮运与巡仓御史职业相关应听台臣一体举劾一议裁省京通各卫仓守支官攒甲斗及杂差役占等项如有冗滥酌量汰省月米筹架截月住支以杜虚縻一议防奸各仓诸役暗窃禄米议将京仓责五城兵马通仓责分守参将拨差番兵巡缉关防一议觉察领运旗军弊窦多端及至挂欠辄先逃遁议运船每帮以五只为一伍编立长单互相纠察如一甲插和盗卖许四甲举首重惩容隐不举者同罪一议委官昌密二镇边粮运到即于附近州县佐贰或各卫首领择廉干官一员管理督催仍开职名移文巡仓御史知会事完同运官一体考察奖戒一议带运浙直板木价高官旗赔累今议每松板一片楞木一根依原价各量增银伍分仍给运官自买交纳一议慎选运官委任匪人大坏漕政议通行各省督粮道专责各府掌印官将各卫所领运官员体访老成廉干者坐名委用曾经领运论黜及杂差听用等官不得滥委一议宽恤运粮车户差繁苦累价既克减领复后时今议炤旧如数给钱至于小修号房填垫道路逐项酌估应领脚价随时早给免其称贷诏如议
　　○己卯祀  历代帝王遣侯陈良弼伯朱世雍王学礼尚书李戴侍郎余继登各分献
　　○吏部等衙门李戴等国子监祭酒方从哲等各上＜锍-釒＞乞罢税使之遣释守令之逮不报
明神宗显皇帝实录卷之三百三十一
明神宗显皇帝实录卷之三百三十二
　　万历二十七年三月庚辰朔
　　孝肃皇后忌辰遣武靖伯赵祖荫祀  裕陵
　　○命内官王忠带徵密云税课张烨带徵芦沟桥税课从百户柳胜秋刘思忠之请也
　　○陈增马堂争税  上命堂税临情增税东昌等处不得叠徵
　　○壬午义勇右卫百户王官同把总徐希昌举人林章等进银一万二千两乞许于淮南买盐行引仍求于天宁州黄天荡二处养兵列营以防盐寇章下阁票大学士沈一贯上言王官等以万金之利玩侮  至尊进  上者甚少而费国者甚多且黄天荡在大江之中原系浩渺贼薮彼欲得之为巢穴因而聚众起事此其志不小若不处治恐致他日滋蔓  上嘉辅臣忠爱恳切思虑周详命锦衣卫逮官等治之
　　○升河南佥事杜允继为山东右参议
　　○吏部覆京察自陈各巡抚辽东李植应天陈惟芝山东尹应元湖广支可大延绥王见宾南赣李汝华天津汪应蛟浙江刘元霖福建金学曾凤阳李鋕郧阳马鸣銮操江耿定力经理朝鲜万世德等皆勉修职业有禆地方  上命李植等各巡抚如故李鋕著致仕
　　○升郑继之为南京大理寺卿
　　○山东兖州府地震
　　○癸未大学士沈一贯恭视大内工程赐茶称谢嗣后月以为常
　　○兵部侍郎佘立以自陈致仕　　○升陕西行太仆少卿靳绍谦山东按察使麻镕湖广屯盐道周传诵调陕西按察使王道增河南副使陈所蕴补刑部署员外余思明复除刑部员外阎汝坤湖广右参政兼佥事沈孟化升户部署郎中张邦政工部署郎中王在晋南京礼部署郎中刘涌陕西左布政使甯化龙广东左布政使王泮刑部署郎中邹希贤行人司正徐梦旸补户部署郎中韩子廉户部郎中杨初东升刑部署郎中吴来庭员外何伟主事杨松户部署员外胥从化工部署员外陈汝麟调南京工部主事洪文衡升江西左参政孙承荣贵州副使洪澄源改南京尚宝司卿陈堂升云南左参议周汝登广东副使萧雍朱东光湖广佥事周继昌云南副使田琯吏科右给事中吴文灿礼科左给事中项应祥右给事中杨天民兵科左给事中桂有根工科左给事中郭如星户科右给事中姚文蔚先是吏部屡催留中至是复请乃用之
　　○改孤山参将为协守副总兵以王威节制神木高家二路
　　○甲申大学士赵志皋八＜锍-釒＞乞休  上慰留之
　　○凤阳巡抚李鋕上＜锍-釒＞乞罢矿税不报
　　○徽州歙县人吴餋晦投揭税监鲁保称其祖守礼为两淮巨商累赀百余万伯叔时修等吞并无分且守礼在日曾逋盐课二十五万赂寝不追乞断追匿课并追给餋晦应分家财于内愿献五万两以助大工鲁保为请  上命追课给产如保议  户部上言典礼在迩所需金珠宝石名香等项乞分派各省  上命俱于在京召商买办惟龙涎香行该省办进
　　○兵部覆天津巡抚汪应蛟条陈六事一简留水兵议将登莱旅顺二处水兵各简三千以陈梦斗马文焕统之分住登旅陆兵惟登总标下南兵仍留防倭余悉撤回一亟罢募船议将陈梦斗所募沙船悉发耆民领回即以武懋德所造操驾以省烦费一减存兵马天津先设水陆兵三千又设标下马兵三千兹议于标下选用入百听中军管理余俱撤回至于该营马匹应给标营家丁者听其留用转补真定各营者价银解部发寺备用议发蓟昌抵筭年例者查估价值径送顺天巡抚分发惟是据开见在之数比前额倒损过半该镇未经战阵驰逐恐有克减盗卖等弊应令查明造册咨部覆议以实马政一联属声势议将登旅两寨联而为一船兵月饷管理于山东抚道俟东警已宁改总兵为副将驻劄专辖而节制于山东抚按沿海墩台及时修演以备不虞覆上报可
　　○乙酉先是辽左出寨捣巢我师败绩御史陈效查勘具奏部覆以闻诏赠阵亡参将王维贞署都督同知都司金尚礼署都督佥事各荫一子世袭如例仍立祠致祭周思义等行巡抚御史提问
　　○兵部覆太仆寺卿刘四科条议请令巡按屯马御史将各府州县卫所一应马价草场牧马地租屯营子粒等项逐款清查原额地土若干应徵钱粮若干州县立一小总每府结一大总造册送部寺永为查考已徵在官者严限起解逋欠者督令追徵有那移侵渔者指名参奏每年管马府佐各该清查册籍载入考成限一年之内俱完库藏寺丞不妨与少卿互摄仍行两京冏寺一体施行  上然之
　　○兵部覆四川抚按会题防播事宜一设将领以固要害议于綦江合江各设游击驻劄安稳冈门二处以防贼冲一议兵饷以资战守二江既设将领一切兵食綦江责之上东道合江责之下南道核实训练该游多方侦探遇警驰援一分疆界以便责成川黔接壤播界其中巡东思南二道各有信地失事不得他诿近议改设总督兼制川贵湖广三省正虑两地推诿之故方在奉行无庸再计矣其杨酋乘机窥探所宜严防内地官民有仍前勾引作奸悉如所议擒拏治罪  上然之令着实举行不得因循误事
　　○丙戌遣监丞高淮督原奏阎大经等往辽东开矿徵税
　　○户科都给事中包见捷言辽左三面逼虏蹂躏难支加以倭奴发难士马疲露死伤殆尽兹一开采榷有八可虑焉税役往来知织供亿如山滋置邮之扰一也塞外吏卒本以罪徙边轻去其土若推膏敲髓徒擕边氓之心二也士卒乘障出万有一生之计以捍疆围又令之防矿防税彼且谓上实芥视我是挫战守之气三也阃以外原假便宜而中使所经炙手薰天孰不望风解体是掣将吏之肘四也开原市易往寔宽其途今必铢括寸累则属夷以为非香火之情不露辫相向即掉臂以去是开夷丑之隙五也朝鲜之八道奄奄尪羸而税使以衔命往将彼为鱼肉此为刀俎是增属藩之怨六也边关出入之禁甚厉而冠带名目动称钦遣侯吏莫敢问倘有桀马而欲为中行说者乎则军情洩而虏谍张七也东征之师撤还伊迩即不悲杨柳歌饥渴亦已矣而卒与矿市值则鸣剑慷慨何堪苛索恐激兵噪之端八也夫辽东为神京左臂种种艰危何物奸弁輙为祸首此其结党岂在林章王官下  陛下不惩以三尺而并罢开采徵税之令则辽事必不可为岂惟辽左而国步随之矣勿谓微臣今日不言也辽东抚按及山海关主事吴钟英俱先后争之不报
　　○丁亥以郭子章为都察院右副都御史巡抚贵州兼督理湖北等处
　　○升兵部郎中黄炜为河南右参议升礼部仪制司署郎中庄懋华为山东副使
　　○工部覆总河刘东星议大约谓黄河自商虞而下历丁家道口马收集韩家道口赵家圈石将军庙两河口出小浮桥下二洪乃贾鲁老黄河故道自元及我朝嘉靖年间行之甚利至三十七年北徙浊河而此河遂淤万历七年总河潘季驯议复开之以工费浩繁中罢令河果决黄堌而南徙繇韩家道口至赵家圈一百余里冲刷成河即先年议复之故道也繇赵家圈寻老黄河故道开挑繇东镇曲里铺石将军庙至两河口直接三山台新渠计长仅四十里据运同赵埛等估挑阔十丈深一丈募夫五万人费可八万余两不过一月有半可以竣工此河一开则目前大挑运河及小挑浊河工程俱可节省诚所谓事半功倍者也至于善后之策则永夏迤西一带旧堤宜行河南管河官修补朱家窝东北有母河旧渠宜接挑宽阔使足容受洪流赵家圈弥漫易淤宜先挑支河择迎溜处所开口仍于对河南岸卷埽筑矶觜坝逼水直射以免复淤之患李吉口故道去冬已挑成数里前功似不可尽弃但自李吉口至镇口三百里而远不若自赵家圈至两河口四十里而近况大浮桥既已建闸节畜汶泗之水则镇口一带济运亦无藉于黄流也既经河臣  议详悉乞敕下遵奉举行报可
　　○戊子升光禄寺丞杨凤为□禄寺少卿　　○户部奏请裁省各监所取索以轸邦计不从时各监前后索金已逾二万七千三百两复以  两宫将成供应天灯等项索金三千二百四十余两银三千九百十七两  上皆今户部如数办进
　　○光禄寺卿孙玮等题开各省节年逋负正供额银乞分别查催  上责抚按及经管官怠玩旷职命勒限严催
　　○己丑升山东副使袁一骥为广东右参政
　　○庚寅升山东按察使王任重为云南右布政使
　　○壬辰户科都给事中包见捷等上言切惟矿市之害诸臣言之不啻详矣犹意  陛下惜国体重民瘼万万无久而不厌厌而不罢之理乃迩来武弁参伍表里为奸交煽互惑不崇朝而省直之间开采棋置搉税星满甚至孤危如辽左计且为之也嗟嗟世界至此更无一处得乾净百姓至此更无一方得安乐从古及今有举动如斯光景如斯而能久安长治者未之尝闻乞亟罢矿店撤回中官俾人心早有一日之安则  宗社早有一日之福  上怒降旨切责谪见捷外任余各夺俸一年
　　○癸巳大学士沈一贯上＜锍-釒＞乞宥包见捷以光  圣德  上褒其忠爱仍以见捷等逞臆烦扰谕之一贯复上言恭读  圣谕以忠君爱国奖臣臣亦私以此期许而不敢过逊臣见不忠之人若鹰鹯之逐恶鸟决不敢为之救解为之救解者亦必忠君爱国之臣也惟  皇上亮臣此意则孤臣有托矣
　　○升邵武府知府李之用为云南副使兵部郎中刘一澜为广东右参议四川佥事李开藻为山东右参议福建右参政沈季文为四川按察使　　○四川指挥李光祚以受贿通夷命巡按御史提问具奏
　　○遵化县天鼓鸣西北一星光如皎月流至东北方散
