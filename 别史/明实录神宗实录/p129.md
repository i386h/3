<!-- { "loadSidebar": true } -->
　　○加辽东镇家丁赏赐布花银一千一百九十两七钱墩府月粮银一万三千七十两自万历六年九月为始俱增入主兵额饷数内一并查发其两河军士防守月分将万历七年应发粮银二万一千两先行预发以示优恤至意
　　○迁广东四会千户所于广宁县城改为守御广宁千户所
　　○刑部山西司开详绞罪犯人周官法应处决  上以周官先经御史辩问改遣未常题覆请旨如何辄据处决命所司查明已而大理寺覆奏周官简证俱的本寺参详无异御史辩问都察院掌管并无文移知会遂致本寺无凭稽查  上曰今后问刑官改拟重狱三法司俱要彼此关白知会归一毋致出入参差有紊政体
　　○辛卯大学士马自强卒  上闻悼惜命礼部查明恤典以闻寻遣司礼监太监视丧赐银一百两彩叚四表里油米香炭等物○升山西岢岚守备以都指挥体统行事指挥同知孔允熙署都指挥佥事铨注山西都司军政佥书管事
　　○壬辰  上御皇极殿受朝
　　○升巡抚江西都察院右副都御史刘尧诲为兵部右侍郎兼都察院右佥都御史总督两广军务巡抚广东地方
　　○以裕州岘山铺强盗杀人降知州赵世贞一级夺参将安嘉善俸三月仍令上紧缉拏真贼具奏
　　○癸巳  上视朝
　　○甲午复襄垣王府奉国将军聦获及其子镇国中尉俊楙原封氵□获为成金□癸讦奏至是抚按问明故复之
　　○升浙江军门标下左营游击韩沛仍以游击职衔督理广州地方海防参将事山西老营堡游击王弼充左参将分守山西太原地方
　　○乙未  上御文华殿讲读
　　○遣山东道御史房寰巡督河东盐课  诚孝昭皇后忌辰遣惠安伯张元善祭  献陵
　　○丙申免追山东布政司前欠银两一万五千四百六十一两从巡抚赵贤之奏也
　　○以达贼侵犯前屯地方赏游击杨总勋等御获功各十两其余失事官军发遣问罪有差
　　○升山西偏头关守备以都指挥体统行事署指挥佥事郑尚金署都指挥佥事充山西老营堡游击移驻偏关
　　○丁酉先是总河都御史潘季驯漕运侍郎江一麟交章论徐州道副使林绍治河无状既而绍揭季驯谓遥堤不当筑决河不当塞天妃闸不当闭而徐北鴈门北阵一带浅阻可虞其议相左各相论列部覆绍应罢黜季驯一麟身膺重寄不宜摇惑妄议以替初心  上然之著林绍冠带闲住
　　○开原殷家庄窠堡等项工程成录兵备副使林溱功以俟优叙○戊戌上御文华殿讲读
　　○升副总兵管分守辽东锦义参将事潘忠以副总兵职衔管分守大同中路地方右参将事万全都司掌印署指挥佥事倪尚忠充左参将分守宣府中路葛峪堡等处地方
　　○己亥升南京大理寺卿刘斯洁为兵部右侍郎兼都察院右佥都御史巡抚江西地方兼理军务
　　○庚子追封后军都督府带俸左都督李鹤妻张氏为夫人仍给祭葬不为例
　　○升原任分守山海关参将王有臣充右参将分守辽东锦义地方狭西都司军政佥书署都指挥佥事王学礼铨注万全都司军政掌印管事四川总兵标下坐营以都指挥体统行事署指挥佥事吴宪署都指挥佥事铨注福建都司军政佥书○给总督河漕工部尚书兼都察院右副都御史吴桂芳祭葬寻赠太子少保
　　○北虏贡市事完赏总督宣大侍郎吴兑银四十两纻丝二表里前任大同巡抚郑雒巡抚宣府王一鹗各三十两二表里山西按察使许希孟等八员各二十两一表里宣大管粮郎中刘思中等仍与宣府同知稽巅各官赏不一
　　○辛丑赐元辅张居正等韵府群玉书
　　○命太常寺卿管国子监祭酒事余有丁充经筵讲官翰林院编修沈一贯赵鹏程简讨张应元充会典纂修官
　　○以卤簿造成赐工部左侍郎杨成右侍郎陆光祖银二十两纻丝一表里及郎中吴从用等十余员升赏有差
　　○壬寅兵部题覆工科给事中尹瑾奏岭东濒海倭夷岛贼出没不常今须广布兵船邀截外洋乃为上策一曰量寨之广狭以定船之多寡二曰酌水之浅深以置船之大小三曰随便修理则财力省而防守不单四曰清查虚冒则行伍充而缓急有赖五曰整顿合用之器具使我之自卫攻人有资六曰严禁土人之接济则贼之水米利器无备七曰专主剿贼则兵无二心严督海防则军有纪律  上允行之
　　○诏赠太子太保礼部尚书兼文渊阁大学士马自强为少保仍荫一子中书舍人
　　○癸卯兵部题覆巡接直隶御史黄应坤条陈一任旧将一缮城堡一修战守一捐市本皆于边务有禆唯处属夷一事按臣欲将史车二酋收为吾兵四时操练与士卒同其勇徤超群者或量加其粮而老弱不堪者即革其月粮以示鼓舞招徕之意然而二夷狼子野心终难驯服若藉为兵彼必乐从而无厌之心恐日滋长不至于尽籍为兵尽食月粮不已也不如仍旧与之抚赏毋令失所生怨仍严行申谕令其戴恩图报自相团结外捍北虏毋听其诱胁内卫边疆毋妄相勾引该镇参守严饬抚夷官役时时加察有犯者革其抚赏以示罚如北虏入犯有能擒斩真贼报功者一体给赏  上是部议
　　○升巡抚云南赞理军务都察院右副都御史王凝为南京大理寺卿
　　○升宁夏巡抚标下中军千总官以都指挥体统行事指挥佥事赵继署都指挥佥事铨注狭西都司军政佥书
　　○以修理  孝陵功竣赏南京工部尚书陶承学巡抚凤阳户部右侍郎江一麟银三十两纻丝一表里升工部虞衡司郭子章俸一级仍与巡按崔廷试等赏银有差
　　○甲辰  上御文华殿讲读
　　○以顺永保河四府切近京师照例免行刑○乙巳  上御文华殿讲读
　　○时两广总督凌云翼奏言梧州岑溪县兵变初协总金仲恩与教官谢讲聚饮官厅中县吏唐祐以逐鸡突入因相与诟仲恩及把总张之贤遣卒逐之至县门大噪知县叶诗者故与讲有隙欲因事中之乃偈言兵变具白军门及道府参将王德懋惧祸乃械之贤仲恩诣府城而知府李橡辄遣人就捕诸为变者众益汹汹乃各奔窜四出兵备副使王原相发兵邀之或擒或斩死者二十七人余皆听抚奏至居正等请  上留神省览是日讲毕居正因从容为言  上曰朕已览＜锍-釒＞盖由唐祐以细事起衅县官偏护一吏遂至于此一时杀二十七人皆属无辜居正言此不独县官之罪乃府官仓忙收捕激成此变臣等看详奏内并无各兵拒捕显迹死者委属无辜  上曰此事要处得公平居正对言＜锍-＞已下部待部覆拟请  上裁顾事起仓卒实赖总督处置得宜故无大患  上曰是凌云异好居正复言松江府越狱事  上曰此＜锍-釒＞朕亦览过强盗已奉旨即当处决何故留之狱中居正因具陈越狱始末且言会御史按行该府逐捕甚急故无脱者  上曰盗知必死故拚命欲逃耳居正言自今捕获真盗审实奏请即当行刑  上曰然左右或言武职太轻者居正言  祖宗置卫官品皆高于府其后渐致陵夷有司侵辱蹂践不可胜言武官安待不轻幸  皇上圣明时加鼓舞稍有生气即诸边将领人人知自效不苦牵制  上曰唐陆贽有掣肘之说人方作字或从旁掣肘字安待成武官受牵制正如此安得展布先是讲官进讲唐鉴至陆贽与德宗论任将有掣肘之喻上已悉识之故云然左右复言今京师钱法通行商税便利居正言往者皆以歇家包揽奸弊多端今已尽法惩治故此辈敛戢各衙门皆肃清  上曰彼惧枷号耳时  上方援笔作书与辅臣言政事应答如响其聪明天纵如此
　　○丙午赐辅臣居正银一百两彩叚四表里以撰  上寿诗文也
　　○升南京太仆寺卿饶仁侃为都察院右佥都御史巡抚云南兼建昌毕节地方赞理军务
　　○丁未  上御文华殿讲读
　　○江北海门县余东场地方生擒倭贼十人斩获首级一十八颗有功官员兵备等官龚大器等听吏部纪录副总兵等官戚继美等本部纪录及二等有功员役行彼抚按照依万历四年原题赏格分别奖赏被伤兵役量行优恤
　　明神宗实录卷之八十终
明神宗显皇帝实录卷之八十一
　　万历六年十一月戊申朔升提督四夷馆太常寺少卿萧廪为南京太仆寺卿
　　○先是石城王府奉国将军拱栯越关赴京奏事发闲宅禁住至是男镇国中尉多赭奏乞代父之罪又其事在恩诏之前  上允放之
　　○兵部题覆南京四川道御史张友舜以留都根本重地皇城之内所贵肃清邦域之中尤当盘诘各内官衙门凡有事情俱送司礼监审处内使火者工役出入俱要悬带牌面至于云游僧道寄食寺观劫财巨寇投宿娼家此皆盗贼渊薮尤宜禁缉报可
　　○兵部题先经题准裁革保河民兵一枝撒放归农徵角□羊工食银两雇募土著三千名以图实用即委原任游击李逢时仍充本官管领三屯车营事务以训练之报可
　　○庚戌  上视朝
　　○以安州新安县水灾准于万历六年存留秋粮马草内炤依灾伤分数查免
　　○南京吏部尚书赵锦以老病乞休不允
　　○复副使叚续参政张邦土以原职致仕从伊子户部主事叚补光禄寺署丞张循之请也□□原任太仆寺少卿王宗载为太常寺少卿提督四夷馆
　　○辛亥兵部题国初于闽广西浙设三市舶不徒督理贡事亦以牵制市权意固深远寻以浙江多故旋改旋罢惟闽广二舶尚存而广南番船直达省下禁令易行福建市舶专隶福州惟琉球入贡一关白之而航海商贩尽由漳泉止于道府告给引文为据此皆沿海居民富者出资贫者出力懋迁居利积久弊滋缘为奸盗者已非一日今总督凌云翼议将下番船舶一一由海道挂号验其丈尺审其货物当出海回籍之候俱欲炤数盘验不许夹带违禁货物巡抚福建刘忠问一谓漳州澳船须令赴官告给船由文引并将货物登记二谓泉漳商船无可辨查要行该有司将大小船只编刻字号每船十只立一甲长给文为验三谓沿海居民问有通贼接济宜立保甲互相稽察如一家接济则九家报官敢有容隐则九家连坐其甲保长另行重处四谓南日山寨新移吉了巡司之旁道里不均应接不及须移置平海卫南哨澳地方以便策应臣窃谓近日剧贼林道乾林凤等逋逃岛外尚漏天诛更有黠猾豪富托名服贾勾通引诱伪造引文收买禁物藉寇兵而赍盗粮为乡导而听贼用诚有如督抚二臣所言者伏乞敕下闽广该地方官查炤前议斟酌施行得旨海禁事宜著该省抚按官会议停当具奏
　　○壬子  上御文华殿讲读  恭让章皇后忌辰遣内官行礼○礼部题各处夷人进贡到京俱该臣部题请给赐叚绢衣服然而沿袭日久纰恶实多夷人每每忿掷喧哗上亵国体下失夷情以后宜敕令织造官员严查稽核毋令匠役人等克减工料致将不堪之物朦胧混进已而工科给事中王道成亦以为言  上报可
