<!-- { "loadSidebar": true } -->
　　○丁巳以  大祀  圜丘命驸马都尉侯拱宸告  太庙请  太祖高皇帝配
　　○大学士叶向高以吏部尚书赵焕因处卜履吉事科臣论其罚止三月失之太轻向高言三月臣之拟焕之失亦臣之失也敢不分过平心而论履吉此事未明言于堂官而径入于章＜锍-釒＞诚为有过然历宦臣乡夙有能誉陪推吏部人亦无言若舍罚治之外便是降谪不无可矜且焕历事  三朝受恩深重  皇上起之田间授以铨柄亦千载之奇遇也受事未及数月所以报  皇上者谓何而遽欲因此决去以老成忠亮之心行感愤意气之事抑亦过矣今国事艰难贤才日少在野者既赐环之未期在朝者亦晨星之无几乃大小臣工复相摧相激无有宁日甚非国家之福也臣愿自今以后各捐成心共忧世道议论听之言官言有未当毋急于必行主张责之当事事有过差不妨于商确词气归之和平精神要于流贯使大臣得以展布而毋若群臣之掣其肘群臣得以发舒而毋疑大臣之畏其口天下事其尚可以为乎要之必自无偏无党始偏党一着于心而曰我公道我为天下国家臣终不信矣臣叨居辅弼不能协和诸臣自省有罪又不胜纷嚣决裂之忧故因卜履吉一事而略言之亦以见此事之失在臣不在焕也
　　○荫原任南京光禄寺卿吴达可孙贞吉为国子生　　○副都御史许弘纲请定总宪以重察典
　　○御史龙遇奇请亟徵逐臣以风直节并谕廷臣全善类捐成心收豪杰之用首言窜斥诸臣宜亟时起用后言门户之害不当多增念头自添名目株蔓紏结互相排击酿交构空国之祸语甚切摰
　　○御史田生金奏告  庙宣捷宜慎功罪赏罚宜明言镇安一捷据臣所闻粆花父子是日以庆贺别行而留其老弱守帐抚臣杨镐谍其有可乘之隙夜扑睡虏斩童稚女妇若而人所执者皆黄口胡儿此镐所谓奇捷也遂致期年之内一逞于清河再逞于长静东胜又再逞于铁岭我兵匿影潜形以听虏之自饱于是有静远之躁躏有大静之屠戮有大清之挫衄镇远之杀掠过多尽隐实数杏山之残破已甚聊报疏虞岂非镇安一举挑之哉试虚心而质使其挫虏于猖獗之时则为功挑虏于安静之时则为罪我去而虏不能复来则为功虏来而我不能复去则为罪今日之役为犯为挑为功为罪当必有确议矣因言  肃皇帝时边臣获世荫者十不二三保首领者十不六七至于今日边臣之不以捷闻者几人其不获世荫者几人岂今日之边才尽皆超轶前闻哉盖当时疑议未成虏情难驭而法令严密败者必诛顷者虏贪汉物已非昔日舛□马骜之时边臣肯以安静之心坐而镇之似亦可帖然无事而无柰赏重罚轻垂涎于云仍之朱绂何也诚使自今以后能保境和民敦信驭虏三年之内虏不犯边者比杀敌之赏世荫如故若近日蓟昌二镇事例彼所愿既遂他无所需二十年之内所活边民何止百万计哉时御史董定策科臣麻僖俱以为言宣捷遂不果
　　○云南巡抚周嘉谟奏谢叙录平陇功辞免升兵部右侍郎新衔不允
　　○戊午改荫原任大学士陈于陛男光撰授试中书舍人荫原任大学士马自强男木□玄为国子生
　　○己未吏部尚书赵焕奏年耄识昏不堪衡鉴乞赐罢斥奉旨铨务烦重特任耆德卿公忠详慎心无偏党朕所鉴知卜履吉已经罚治赵兴邦如何又行渎奏姑不究卿还遵旨即出供职不必自疑有孤委倚仍着司官传谕勿得再辞时兵部郎中卜履吉之罚兴邦以为轻纵失职焕言履吉推改铨部年余未闻别有訾议第以誊黄报完不依旧藁叙升而又不明告堂官此其罪案也然履吉若未推吏部而求推是谓钻营既系已推之官因誊黄而暂停黄完复推亦事所宜然今仕途得推羙官者谁不望其到手推之不下谁不冀其复推若必欲比之而行法恐有不可胜诛者矣科臣又谓近日被论诸臣要申饬吏部矢公矢慎无偏无党精以别是非断以行黜陟所为谆谆命臣于将来者甚悉但臣衰朽昏眊今被论诸臣近二十人中间才品亦各殊别欲臣一一精核悉当人心恶可得哉＜锍-釒＞以甲寅投入时焕政被命分献  南郊＜锍-釒＞乞改遣辅臣言焕去志甚决且欲径行  上不允仍谕以小臣轻率妄言不必介意且令行礼后即出视事翌日焕＜锍-釒＞乃下
明神宗显皇帝实录卷之五百一
　明神宗显皇帝实录卷之五百二
　　万历四十年闰十一月庚申朔冬至祀  天于圜丘命成国公朱纯臣恭代恭顺侯吴胤绪阳武侯薛濂吏部尚书赵焕兵部尚书王象乾分献
　　○遣永康侯徐应坤灵璧侯汤国祚怀宁侯孙承荫临淮侯李邦镇成山伯王国柱广宁伯刘嗣爵伏羌伯毛国器东宁伯焦梦熊武进伯朱自洪祭  长陵等陵
　　○百官于午门行庆贺礼大学士叶向高诣仁德门叩头称贺颁赐上遵珍馔向高＜锍-釒＞谢言臣备员以来贺长至者五六次皆只臣一人亦从前所无之事也臣请补阁臣＜锍-釒＞揭且百余无可复言因趋贺有感故复有此请至于大僚当补累臣当释统望  圣明炤察施行　　○辛酉荫兵部尚书王象乾男与耔授锦衣卫左所指挥佥事
　　○狭西巡按毕懋康言狭西亲藩有四而秦韩宗仪最多斲＜拖-扌＞泛驾则韩宗为甚谨条议约束四事以请一设宗学选学行兼优者为宗正以掌宗教量设廪增以示鼓舞学俸俱于绝郡府第官员拨给一限佃种平凉地塉韩宗繁衍占籍既广逋赋遂多今宜令三将军三中尉毋得过二十十五顷郡县主以下毋得过十顷五顷一裁冗员韩藩郡府三十有九罪除故绝者三之一府已无存官仍铨授其义何居一置闲宅如近日永福庶人权寓庙宇殊为非法宜令平凉府以裁革太仆寺缺官俸银措建
　　○壬戌左副都御史许弘纲乞定正卿以肃邦禁言臣在本院已兼三官又益之以刑部是责六人之任于一人也今囹圄长系者八百余人而累臣未释罪宗含冤非藉重臣何繇得请
　　○乙丑吏部尚书赵焕复称病乞休得旨卿屡次乞归屡有温旨慰留如何复以病苦请言官轻率已有旨切责卿为大臣当以君恩分义为重岂得因此恝然大计在迩铨务方殷还遵旨即出供职不得再陈焕陪献礼毕仍上章请告辅臣言  圣恩深重履吉事小焕未可便去科臣范济世余懋孳张键台臣潘之祥俱以为言越数日焕乃出
　　○丙寅肃王恭进马匹  上赐以大红纻丝常服及银币有差
　　○御史崔尔进奏恶珰数见恣睢国宪难容漏网言王信以门珰诬奏科臣张延登而门吏致被诘究擅夺关防变乱  祖制胡滨一税监而致死无罪命官如经历李光显中牟知县欧学启可便置不问乎马堂残虐天津毒已叵测何为以兼摄遂下扬州巨舰蔽空居民罢市并请亟正其罪
　　○丁卯荫原任贵州巡抚郭子章孙承昊加一级授锦衣卫指挥同知
　　○南京署吏科给事中高节奏外察伊迩谨摘吃紧二款以佐计吏一受私揭一狥资格言往见吏部过堂被堂之官一有不服更无别法即取揭帖折之抚按之开报不凭藩臬之面争不听人心何繇服也至于不责名实但论出身尤非均平之体盖科甲岁选之分但可论于衡文之日不当论于居官之时今之觭轻觭重理本难通而积重积轻势益莫挽真才何繇自见也
　　○戊辰予湖广副总兵今升四川总兵杨应光回卫养病
　　○己巳大学士叶向高奏臣入直再旬屡请推补阁臣情辞竭尽乃近闻人情纷纷益多疑议营谋推戴讹言日滋始犹词林今则外署始犹见任今则退休转相告播形之奏章臣窃异焉夫爰立之典下繇廷推上繇  圣断众所不与人必不推下所不推上必不用私荐之窦不开繇中之旨不出虽有大奸神力何所用之谈者于是乎过计矣总之此事不行疑端从此而生门户从此而立  皇上诚慨然了此一事则千疑万怪皆可立消不然臣当先出国门以待诛戮必不忍以不肖之身久妨贤路以误国家且坐受党人之祸也
　　○礼部覆按臣徐养量条陈处贡夷以省糜费肃州哈密等处各种夷人住居者几四百名岁费粮二千余石又有土鲁番等国贡夷除赴京七十人外尚留三百名半住甘州半住肃州每名月食粮一石五斗岁支五千余石自三十六年入贡今尚未回嘉峪关至会同馆六千余里耳岂有四年不能往返者不过假此市物营利徒为邮驿骚扰昨岁番王遣夷使来促之使归今宜敕遣速回且令以后往返定三年为限踰期先将食粮住止仍转谕番王知会奉旨如议行
　　○革游击刘国镇周一夔各操守任回卫夺佥书李国勋俸半年升清水营守备张斌为都司佥书管分守延绥高家堡参将事延安卫指挥周一亨为延绥清水营守备九月初四日虏骑犯高家堡不过二三百骑该营游击刘国镇辄报千余建安堡操守周一夔报三千余骑惶惑军心遂任虏骑纵横掏墙攻墩抢掠军火器械杀死军丁左营佥书李国勋藉口东援致殒营丁李应祥兵部覆请如督臣言将国镇一夔革任国勋罚俸佥事朱腾擢领兵在后虏掠在先且能复遏虏众于初七日建字十六墩总兵王学书兵备郑友周或以隔远不能卒援或以内地原无所失均应免议从之
　　○御史过庭训上言时事请融我见以息嚣争杜株连以消倾陷禁捏造以绝煽惑
　　○庚午命严谕要紧衙门禁朝觐官馈遗从都察院条奏也
　　○吏部覆南直巡按题留太平府巡抚题留吴县等县漕运总督题留泗州等州县浙江巡抚题留定海等县各正官辽东巡抚题留海盖兵备刘九光各免觐从之
　　○命顺天府祷雪
　　○宴朝鲜国陪臣如例
　　○辛未吏部覆大同巡抚题留大同府县各正官免觐从之
　　○壬申吏部尚书赵焕言大僚半空诸事未便乞简发会推之＜锍-釒＞以备倚任
　　○左副都御史许弘纲言大计燃眉总宪万难久缺请蚤赐点用
　　○癸酉吏部尚书赵焕请收录旧人以终德意言自万历十二年以来去国者不下百数十人三十三四年俱有分别起用酌量奏起之旨矣而实惜恡如故也今僚署空虚推举不足乞将起废诸臣速赐俞用
　　○甲戌升开原参将李效忠为辽东副总兵黄花路游击公光国为蓟镇建昌参将宁夏兴武坐营尚摆言为松棚游击起原任参将高应节为石匣游击调杭嘉湖参将董永燧为广东惠州参将以大同入卫游击李正翰为宁夏领兵游击湖广巡抚中军刘思祖为江西都司
　　○户科给事中商周祚上言官储如洗海内空虚说者谓泉府之壅繇于大内之朽蠹惟正之逋繇于额外之横征则欲＜锍-釒＞其源诚以发帑罢税为第一义而欲节其流又当以清兵核饷为第一义然职谓有冗官之当汰者禁卫之冒滥是也锦衣掌宿卫亲军为肘腋近臣而今者最上则边臣之滥荫不然即宦寺之余孽也又不然则旗较之冒升者而近且为税掍逋逃之薮佣奴蜕骨之窟矣又开纳太滥赀郎充斥殿阁清华渐成垢府似宜大加裁革所谓省一官即省一官之费者此也职又谓有冗费之当清者内官之冒破是也国家钱粮经费如工程造作等项何者不经内官之手此辈黩货殃民以度支为外府以侵冒作生涯如  瑞王婚礼上拟大婚已失隆杀之等乃复加添不已稽  亲王之伉俪充貂珰之溪壑抑复非法其他厂库监局之毙各省直角□羊纳之苦不能一一更仆如苏杭织造久竭民力岁改滥恶惧启戎心是何独啬于经费而反宽于冒破也似宜一切报罢所谓省一分即增一分之国储者此也
