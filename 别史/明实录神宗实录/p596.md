<!-- { "loadSidebar": true } -->
　　敕宣大督抚谕顺义部落不得久驻青海从甘肃巡抚之议也先是万历三十年冬顺义王遣使送小僧往乌思藏以夷从不多请涉内地遂淂西踰洮河嗣后请迎佛僧欲寻故事有司难之而打郎宰生诸台吉与松海诸部往来常走边外佯借甘峻间以视中国意甘肃巡抚周盘言顺义王所遣头目打郎台吉等人马三百余名西迎佛僧随带之数动经千余第东虏先年送佛尚在青海今又西行迹其随带繁多似欲以青海为巢不复有东归之意傥来者日多往者不去集至万众屯聚海上将来必至挟赏挟赏不遂必与火永等酋西向为杂河西启衅实为祸端宜宣谕虏王将先后西行诸部落尽数撤回毋驻青海上然海虏自强东虏以僧故自走甘肃外中国亦无以难也久之卜失兔与诸台吉俱归而宣大诸边又微以僧故得顺义力
　　○甲子祷雨
　　○礼科给事中汪若霖以晦朔雨雹引春秋论大臣专政不报
　　○乙丑以刘天绪事祭告  郊  庙
　　○南京给事中金士衡御史孙居相北给事中曹于汴宋一韩周曰庠胡忻刘道隆等皆先后论南职方刘宇及兵部尚书孙矿为悖旨殃民贪功生事云
　　○礼部右侍郎杨道宾再乞归不允
　　○大学士赓复入阁视事
　　○原任荆州府倪涷乞致仕不许倪涷以甲戌进士为安福令值刘御史台劾江陵归江陵持之急安福无赖因诬台它事欲杀台报江陵意涷力护之重创诸诬台者又时邹元标归亦与涷欢坐是左迁为松江同知寻谪山西久之补同安令值江陵歾徵为南驾部郎中理船政有声且迁玺卿矣自请补外久之补荆州淮抚褚鈇从荆州取币涷以初任应之不时胥吏代修仪注误鈇遂露章劾之荆人上书留者万计至是复起琼州乞致仕不许寻以山阴故罢去卒不究其用云
　　○丙寅调考功司员外郎朱光祚为文选司员外郎
　　○以虏王初歾命宣大诸边戒严虏自乞庆哈歾扯力克嗣约二十余年矣效顺已坚而酋妇已老于是扯力克歾大同巡抚霍鹏疏请宜先议祭葬以伏酋妇之心次议袭封以收诸部落之望兵部覆言袭封一节宜俟彼大势已定伦序已明自行求乞然后酌请祭葬等礼亦宜俟陈请到日礼部酌议从之
　　○调溆泸参将张名世守云南临元等处地方临元参将刘熙调守溆泸灞底及贵州迤西等处
　　○命连标为副都御史巡抚宣府地方赞理军务
　　○升户部郎中胡世赏为岳州府知府
　　○吏科给事中熊鸣夏言国家会推大典自内阁以至巡抚皆由此以进当事者宜面相评品虗心求当乃故套牵缠相顾莫发一闻烦言即诿诸吏部而乞罢矣夫今之吏部虽举一司属不免分柄于他人而况乏冢卿之主持无右堂之协助乃欲合九卿之责任以萃于代庖之一身此必不得之数也唯  皇上深戒犹豫之弊以绝投间伺隙之端奋明作之图以励协恭分猷之志毋生迟疑毋畏议论又补冢宰总宪以重事权则诸废坠可次第举矣疏上不报
　　○大兴左卫指挥李吉登以乾没屯粮著提问
　　○戊辰复除王国为南京太仆寺卿
　　○己巳  孝宗敬皇帝忌辰遣官诣  泰陵行礼
　　○庚午调山东武德兵备秦尚明为山西阳和兵备副使加昌平兵备副使王邦俊为山西右布政使
　　○辛未吏科左给事中刘道隆言臣自万历三十三年冬除补吏垣会恩诏起用废弃诸臣及咨访考选两事人人加额以为一时美事而今复年余未见举行在斥逐者物故已多在行取者忧危相继  陛下狃于小喜屑越万几若谓天下事总不足忧天下人总不足任故以重名器之心轻天下之材不知  陛下所重天下愈见其轻  陛下所轻天下转见其重何也往时作餋人材甚多会推必择才望苟非其人不可幸也今前者既见摈斥后者但凭积薪再推之后循资递及下有必举上有必用昔人所谓时至则为之无问才望矣此不谓重之而弥轻耶材有偏全真赝历事乃见今一概疑弃不用家家谓肘夜光之珍人人谓絷追风之足其遭愈拂其名愈重徒使天下高之后世惜之谓  陛下不肯尽人材之用岂不谓轻之而反重耶  陛下不及此时收拾人材以为社稷长远之策恐贤路日就蓁芜一有缓急将无所措手矣不报
　　○议减旅顺防兵令山东与北直分饷初以关酋未靖设旅顺防兵千一百余员以游击领之岁饷二万六千八百山东与北直均输及是山东题议谓倭事已宁设防不急而渡海戍守风涛可虞宜裁兵强半分配内地存兵少半专备辽东改游击为守备听辽镇节制其半饷九千六百专归直隶保定巡抚争言旅顺之兵北防辽左南防登莱饷数原与北直均分即登莱无事撤还防兵而旅顺之饷安得使北直独受之复议以九千六百之数仍辖两省事下户部久之罢议遂辍旅顺防兵
　　○升验封司员外张餋材为考功司员外
　　○以盛暑命法司省刑轻罪羁系者俱释放徒流以下减等发落
　　○与湖广巡抚副都御史梁云龙及妻王氏恤典如例
　　○赠故左副都御史郭惟贤为右都御史荫一子入监读书
　　○壬申  太祖高皇帝忌辰遣官诣  孝陵行礼
　　○癸酉刑科给事中周曰庠论兵部尚书孙矿不报
　　○甲戌  仁宗昭皇帝忌辰遣官诣  献陵行礼　　○兵部尚书萧大亨乞休不允
　　○西安凤翔等处各大雹
　　○乙亥吏科左给事中刘道隆言抚臣去留匪轻宜速赐处分以成政体不报先是江西巡抚许弘纲以奔丧不候代去议降级调外矣至是广西杨芳又闻丧苦不得代徐学聚易登瀛霍鹏陈用宾戴耀各以闻言在告仅有马鸣銮连标以虏市事迫得交代去而戴耀陈用宾竟以趦趄败终
　　○故兵部侍郎许守谦荫子入监读书
　　○锦衣卫千户罗文魁等以故军空籍支米数多发觉下法司严行究问
　　○革职武弁宗立筹以冒支粮米并下法司严究
　　○丁丑始命枚卜  上谕辅臣曰卿屡恳奏枚卜阁员朕已明悉连日慎思但任大责重而新进喜事私结朋党牵引渎扰是以迟疑卿可传示吏部公同九卿科道会推素怀忠义堪是任者六七员来朕即简用卿宜保餋调燮毋生疑畏以副眷怀前八日庚午辅臣赓以枚卜未下论者又颇有专政之议于是乃＜锍-釒＞言枚卜一事臣已二十余＜锍-釒＞以去就生死请之不得则斋戒薰沐号泣旻天吁叩于阙下此苦人不及知而  天知之  皇上知之臣材能不及中人唯抱一朴忠所不敢为者威福之柄所不能为者机械之巧所不忍见者朋党之祸所不可不监者私人之辙矧七十三岁之人病在膏盲转盻之间遂成陈迹谁肯舍其生平污万世青史哉士大夫平心观之必谅臣于形骸之外然非  皇上慨下枚卜之诏臣亦终无以自白于是遂有此谕而赓亦以子敬循病歾求去恳切＜锍-釒＞再上  上用是嘉慰之云
　　○己卯吏部同九卿科道会推阁臣于慎行赵世卿刘元震叶向高杨道宾李廷机孙丕扬等七人是日九卿杨时乔赵世卿等十人先集东阁会议已定顷之台省入揖索所推单杨时乔举单传示毕吏科都给事中陈治则顾谓同列曰公道犹不尽泯廷机乃在推中刑科右给事中曹于汴遂言廷机弹墨未乾何为复列名乎诸臣争论良久户部尚书赵世卿徐谓曰廷机任事真操持洁其品足重虽言官风闻吾辈奈何不举吏部左侍郎杨时乔亦曰吾与廷机南北相与久知之最真此举无有遗廷机者九卿皆云然曹于汴独言廷机诚清品然其人琐屑褊无识度既有繁言何故举之九卿默然御史叶永盛乃言天下岂有全人李廷机清正二字举朝所推即有小失何害其为君子且姚宋杜房以识度救时而杨琯以清正挽俗古今并谈何为不可诸臣皆心是之也于汴复申前说谓如此人言且益多陈治则因言如人言则杨道宾亦有人言谓一晋江害两晋江者众方未对宋一韩遽称杨李既俱有言不如除去改推如何于是日中矣九卿相顾无适为改推之议者叶永盛乃宣言众言淆乱折于圣今议既异同当列名请上柰何除去使  主上复有外廷之疑乎何尔徤亦云三人占当从二人之言今推毂廷机者已十八九柰何以异议为辞于是遂以原单粘簿次第画题去是举也九卿十人皆无异说然于簿上不各书名但粘公单具＜锍-釒＞而已科臣六人陈治则姚文蔚邵庶孟成已皆右廷机曹于汴独谓不可宋一韩从之台臣三人陈宗契议同于汴而叶永盛何尔徤皆右廷机先是有旨谕吏部推用阁员务折衷众议以求至当或非其人科道官即时紏正勿致点后方有繁言于是曹宋王胡相继＜锍-釒＞上排廷机者无有宁日矣
　　○庚辰狭西巡按王基弘劾税监梁永不报梁永以谋毒按臣事发护诸参随益力咸宁县一日捉其差人吴得水始下蛊者也永督诸参随擐甲趣县堂邑人哄然谓永已反诸军吏亦蚤为备无所掠去而咸宁数夜惊或教永人谓公反公当自明不反者永遂出示悬中外自言不反状然其居常蓄数百人以介胄自卫于讎憾秦人益深秦人亦故为书状贴远近云某日举义诛贼永王基弘言永蓄聚兵马已二千余处出伪示以诳惑黔首假进马以窥探京师反势已具反形已彰  上意不以为然也巡抚顾其志＜锍-釒＞言秦人嗷嗷以一梁永积怨深怒讹言繁兴臣唯静以镇之禁戢生事而远近且以为駴天下事多有因假成真积久成惯者滇南杨荣之祸不可不监也疏入亦留中
　　○四川巡按孔贞一言蜀之有盐与河东两浙逈然不同皆傍山依岭之民缱深出险以贸衣食非有自然之利也也且井无不塌盐非常获而课终不可减一有逃亡则丁粮受累昔之包赔犹出有井之家今之徵榷并及无□之户恳发德音将盐茶二税万余两自万历二十七年以来系税监徵榷未归有司者悉行停止令□民照旧徵纳依原额以助狭边不从
　　○辛巳原任大学士沈鲤以甘镇叙功辞赏不允
　　○论建南失师罪提问守将陈所学李正实张宿等十三人建南一路罗猓周遭虽卫所星罗而夷汉杂处巡官惮于讎杀时匿盗不闻或偶有征调则诸夷狺起以摽掠为常时又有蔺州之事阎宗传阿利构动西部焚杀日闻而安守伍阿祭各怀叛主越隽之间行旅为绝朝廷虽为申饬厉诸将尉不动也而自越巂至建昌六七百里踰小相岭驿递不时标兵行哨月仅三次瓦布宁番打冲河诸夷遂不可问守备胡维城赴任过相岭遂为夷猓所戕朝廷又为革责守将孙光启邵翕等命建南道不得移驻卭州而诸夷动静卒无探其要领者
　　○癸未工科右给事中王元翰兵科左给事中胡忻刑科右给事中曹于汴福建道御史陈宗契各＜锍-釒＞论李廷机不报先是会推毕兵科都给事中宋一韩即＜锍-釒＞请并罢杨李以释喧嚣而阁中所具疏亦另列二臣以异同上请然廷机自以素行当  上意即诸旨清直忠义意亦属廷机也诸臣以杨衡李李必不罢于是持李益坚辅臣赓亦具＜锍-釒＞言二臣之外尚有五臣勿以迟疑再成寝阁
　　上为停＜锍-釒＞者久之而陈治则叶永盛又各列所议状与诸臣反  上意已定诸臣不复能夺然亦＜穴浸＞思才相与定诸纷纭随有旧辅锡爵之命云
　　○甲申册封诸王府遣南和伯方＜火节＞之襄侍读翁正春之益中允汤宾尹之淮编修黄国鼎之楚简讨赵师圣之衡少卿王纪之蜀张辅之之周给事中熊鸣夏之荆周曰庠之郑玺丞甯中立之徽
　　○遣光禄寺署丞范光裕送安南贡使之国
