<!-- { "loadSidebar": true } -->
　　○司礼监太监陈矩以会勘王之桢李祯国王承恩王名世周嘉庆等互相奏辩逆恶大事竟无的据奏请定夺  上曰各官奏讦事情既未有奸书下落都且不深究王之桢着上紧严挐奸贼周嘉庆既经四人对讦难以同官着兵部拟处兵部请将周嘉庆角□羊任回籍从之
　　○谕内府各衙门各执事官长随小火者知道迩年以来多有不守旧规私出禁门交结官员军民各色人等到处游荡赌博宴会乱谈甚至依势怙恶随伴奸诡无籍之徒透漏机密重务致生事端好生玩法除已往不究外今后如有此等情弊在内着司礼监严拏奏请在外着厂卫不时密切访挐具奏如有知而不举者一体治罪
　　○乙酉  慈孝献皇后忌辰遣官祭  显陵
　　○文书官传  圣谕谓大察期迫命即会推都察院左右都御史吏部左右侍郎辅臣因请早赐简用
　　○大学士沈鲤复以病乞休  上曰朕连日以奸人未获正切焦劳所赖二三心膂之臣分忧共念坐镇人心以回薄俗卿忠诚体国朕所眷倚何得自顾身名力求引去
　　○肃王进马赐银三百两命太仆寺给之
　　○兵部等衙门以缉捕奸人十日限满虽屡获可疑人犯未得真正实情上＜锍-釒＞请罪  上特原之
　　○丙戌司礼监太监田义等送  太子到本宫毕即到内阁口传  圣谕今日我亲朝  圣母回宫就宣皇太子在启祥宫前殿亲赐皇太子慰旨及戒谕内外执事局郎等官明旨面谕皇太子云我的慈爱教训天性之心你是知道你的纯诚孝友好善的心我平日尽知近有逆恶捏造奸书离间我父子兄弟天性亲亲动摇天下已有严旨缉挐以正国法我思念你恐有惊惧动心我着阁臣拟写慰旨安慰教训你又戒谕内外执事人等旨意今日宣你来面赐与你我还有许多言语因此时忿怒动火难以尽言我亲笔写的面谕一本赐你细加看诵则知我之心也到宫安心调餋用心读书写字毋听小人引诿传时泪下皇太子亦含泪叩头请去送至殿檐随赐膳品盒酒且令悉传与阁臣知辅臣一贯等具揭谢因请播之在廷以示天下付之史馆以垂万世  上曰朕览卿等奏揭具见忠爱恳切今日此举先奏闻  圣母后面谕太子及传示于卿等乃彝伦攸叙君君臣臣父父子子兄兄弟弟诚卿等所谓一宫闱咸在和气中矣保全天和朕已知道
　　○户部奉敕谕请  福王支禄米三千石报可　　○十三日  福王婚礼纳徵初命公张惟贤持节大学士沈鲤捧册至是沈鲤以病假改命大学士朱赓捧册行礼
　　○吏部稽勋司署郎中事主事王士骐以沈令誉供其为于玉立营谋起官上＜锍-釒＞自辩  上以其不候部院参处竟自强辩着便参处又以该部堂上官故纵属官亦令回话
　　○刑部奏请将原任礼部侍郎郭正域行彼处抚按官将华越等及拨置之人查照楚王原奏逐一研审有无与正域关涉定限三十二年二月终具奏定夺其胡化沈令誉达观贾山等请严究根因分别正法诏从之
　　○丁亥王之桢奏称考讯达观妖书事情极口称冤或再与沈令誉下厂卫研审或别有处分俱乞  圣裁诏以达观付法司定罪沈令誉着厂卫等衙门再鞫之
　　○宣大总督杨时宁进宣大山西三镇图说  上嘉纳之
　　○戊子王之桢奏称逆犯皦生光虽未吐实而其刊字匠役徐承惠业已招承请带赴会审各衙门将徐承惠所供情节细与皦生光面质  上令严鞫追究造谋本意及同党之人明白具奏
　　○巡抚保定孙玮再＜锍-釒＞乞休仍慰留之
　　○予故兴安伯徐梦旸祭葬
　　○吏部尚书李戴因诏旨责其纵容王士骐展辩具＜锍-釒＞认罪误用印  上命查处用印司官
　　○刑部云南司署郎中事主事于玉立亦具＜锍-釒＞辩  上怒其钻剌既已败露不静听处分还敢强辩令禠其职
　　○己丑总督三边少傅兼太子太傅兵部尚书李汶以从一品俸六年考满加左柱国具＜锍-釒＞辞免  上以其久著边功宜膺懋赏不允
　　○庚寅赐朝鲜国庆贺冬至陪臣宋骏等三十八员宴
　　○礼科都给事中张问达以楚宗三人擅入都门投递揭帖犹习华越故智上＜锍-釒＞劾之  上曰楚王事情断自朕心至公至当横宗如何尚不遵守敢于抗旨着缉事衙门严挐究问
　　○提督东厂太监陈矩奏称毛尚文沈令誉所供楚事与营谋起官等情委属诡秘妖书一事尚未输认请送法司究之  上不许仍令锦衣卫严刑追究送东厂覆审　　○辛卯吏部参奏于玉立起官一事系沈令誉假借以快恩讐非倩人营谋请将于玉立改调南部王士骐量调别部  上以于玉立已有处分王士骐狥私渎法已有亲笔实证吏部官尤不宜首犯亦禠其职
　　○锦衣卫接出  圣谕逆贼罪恶滔天朕日夜愤恨虔祷  天地  宗庙  社稷冀得真正奸贼以雪国冤何为屡次会问尚在恍惚前锦衣卫四臣疑周嘉庆后获皦生光妻妾子女尽皆证实然不供同谋的系何人后挐沈令誉情在可疑其党毛尚文等历有指证却未归一朕览狱词殊切痛恨刑狱加于小人岂有不打肯招之理明是会问各官推避疑畏不肯尽心或阳为问驳而阴受出脱之路以致逆贼有所靠藉延捱不招每日苟且糊涂虚应故事朋友情多君臣义少将朝廷法度作自己人情朕心自急莫为朕急公然付之不理君父之讐不共戴天于心何忍国家亦安用此食禄忘君不忠不义之臣好生可恶姑且饶这遭先后捕获各犯着锦衣卫严刑拷究供出奸党遵照昨谕不论有职无职一并挐来用刑对审不许  顾忌容纵自干重宪得情之后还着东厂覆审的确然后会同府部九卿科道等官再问如有纵奸卖法及匿藏指脱之人科道官不时发觉参治
　　○南直隶武举凌必大雇倩冒中巡按马从聘具实＜锍-釒＞参奉旨下部兵科覆参看查伊祖凌云翼以通贿柄臣而冒功升荫伊父凌玄超以问革荫职而丧检不才今必大又雇倩败露宜革其世袭兵部酌量功罪先将必大问革拟戍其世袭原职降三级以俟必大身终量与承袭从之
　　○刑部覆御史康丕扬条议一访获奸徒一谋害亲王者例有明条一登闻鼓非有异常冤枉者不得擅击一山人游客已经奉旨驱逐不许容留一罢闲官吏及亡命亡赖访挐正法一投匿名文书律应重辟诏悉如议
　　○云南道御史李培缉获形迹可疑奸棍王朝奉又缉获观音寺连发南僧正贤正贤师戒山系达观弟子因请并缉戒山下落期在必获从之
　　○工部奏  福王出府物件比  潞王事例颇有增益且议折价不便不若召□勒限办进诏不允
　　○壬辰提督东厂太监陈矩奏言皦生光凶狡异常机械叵测据其往岁妖诗之情形足为今日奸书之符券且其妻妾子女供不异词刊刻布散确有实迹本犯虽自存一线之疑似难逃众口之证但忍刑展转书内词名一字不吐乞将一千人犯通行送法司再加详审依律议拟具奏  上曰皦生光证佐已明忍刑展转未吐同谋主使真情还着锦衣卫遵照初九日谕旨备细设法严刑追究得情之后送东厂覆审的确会同九卿科道再问以昭至公至当不许疑畏顾避狥情卖法自取罪戾
　　○礼部署部事左侍郎李廷机奏言会典内一款凡两京二品以上文官并父母妻三品文官并父母妻曾授本等封者俱照例予祭葬其三品父母止授四品封及四品官并父母授本等封者俱止赐祭葬一坛若止授五品以下封者葬祭俱无其有出自特恩者不在此限然有考满实授本等封者有遇覃恩而亦受本等封者所由虽异受封则同顷者恭遇册立覃恩三品四品无论考满不考满俱授本等封矣节有各官请祈恤典者三品四品未经考满但以曾授本等封例一概陈乞伏祈  圣明裁定  上曰覃恩授封考满受封不同恤典不许滥给
　　○工科都给事中侯庆远以河决苏家庄祸中豊沛余波且穿漕而东皆由管河运同许一诚献议旧河臣减其浚河阔深丈尺＜锍-釒＞请治其罪下之所司
○巡抚大同右佥都御史张悌再乞休不允　
　○癸巳他笼哈右等族番人恼秀等一十四人进献马匹盔甲等物各赏给叚绢银钞
　　○甲午大学士沈一贯朱赓奏言狱情微暧原自难知缓之固恐逋奸急之亦恐失实此书原为倾陷臣等而作事关于国本情起于私讐惟关国本宜坐大逆之诛惟起私讐当有末减之议如得造意魁首以正国法似亦足矣其家人妻子及刊刻流布诸人不论知情不知情皆在可议不可以大逆等论又况交游知识可株连乎惟愿  皇上临之以天地之公照之以日月之明一听在廷公论而折衷以理则宫闱天性之亲蔼然和气流浃无穷而缙绅士庶亦不至偏有所伤矣因蓆藁候命  上曰览卿等奏见为国忠悃慎重刑狱至意朕已具悉俟厂卫鞫审明确九卿科道等官会议具奏朕当斟酌情法务求至当必不枉纵卿等为朕分忧心力俱竭朕方嘉念不已何必引咎自陈宜即出赞朕裁决以昭明允之治
　　○是日次辅沈鲤亦上＜锍-釒＞引咎求罢斥温旨谕留之
　　○乙未  世宗肃皇帝忌辰遣官祭  永陵
　　○辅臣以万历三十二年正月十六日  福王亲迎恭拟  皇上醮戒制词  父皇帝制曰往迎尔相承厥家事勉帅以敬无忝戒命
　　○丙申  贞惠安和景皇后忌辰遣官祭  陵寝
　　○辅臣奏言年终例有湔除敕书臣等已将敕稿进呈二次乞赐批发
　　○丁酉楚府东安王英遂武冈王华增江夏王华塇等复奏称假王事迹昭彰华奎割千金与华坚等请和又赍金一千两银三千两馈遗各衙门请速遣法司行勘  上曰这事情已经抚按具题廷臣公议朕躬祷在天祖灵秉公竭诚虚心详断绝无一毫偏私之心若谓尚有遗情是朕与中外百官举不足凭岂遣一法司可为凭准三十年王尚可说假则何王不称假且各郡王当时何故保结受爵以后何故听其约束及至今日乃随众嚣哗朕审理揆情前断已尽不必再行勘问使天下诸藩谓朕无亲亲之情此奏必有主使之人把持诸王以致漫无主张再来摇惑姑不深究
　　○吏科都给事中项应祥以大计伊迩请发吏部尚书李戴认罪再＜锍-釒＞并乞简用左右侍郎  上升杨时乔为吏部左侍郎周应宾改吏部右侍郎兼侍读学士詹沂升都察院左副都御史赵仕登升左佥都御史俱协理院事
　　○礼部以冬月雪泽愆期请行顺天府祈祷从之
　　○吏部尚书李戴再＜锍-釒＞谢罪复误用印怒其失错勒令致仕司官马大儒等俱罚治
　　○升詹事府詹事兼侍读学士唐文献为礼部右侍郎掌翰林院兼官及  东宫侍班如故
　　○己亥赐肃府铅山王缙膋谥恭庄
　　○辅臣请以户部尚书赵世卿暂署吏部
　　○锦衣卫管卫事王之桢以周嘉庆书办袁鲲与皦生光素常往来因捕治之遂言细审袁鲲知嘉庆果为主谋乞敕东厂亲鞫已而东厂审无的据具奏以闻  上以各犯矛盾未得结局令逮周嘉庆周显祚妻妾子女与各犯对质王之祯以两审异同具＜锍-釒＞自辩  上温谕慰之
　　○庚子大学士沈一贯等以楚宗入都投揭复行诬害请拟照江西河南王府设宗正一官修明宗范绳以礼法
