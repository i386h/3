<!-- { "loadSidebar": true } -->
　　○癸丑礼部题各夷年例进贡惟西番人数甚众其赏赐甚厚然而发去支茶勘合及支半赏咨文恐伴送人员串同夷人别有洗改情弊及至回文到日则彼已冒支事属外夷类从宽处故将前项勘合咨文转行兵部别发公差顺赍其预防之计为甚周矣而法外之奸尚有四者一曰指称营干关银每一次支银恐吓各番指称为伊打点坐取夷人重贿一曰沈匿公文先是题准将折衣等项银两关送主客司同各夷僧并伴送人等当面封记备写数目用印钤盖乃奸巧百出尽将前文藏匿彼处巡抚衙门且不知有本部咨文况得查其银数哉一曰营干支茶勘合本部既将前勘合转行兵部发与公差人员矣此辈知之转买勘合在手百计刁难务足其欲而后与夷人夷人得此一可以遂其洗改之弊一可以免其守候之苦是以宁捐重费而不惜也一曰营干半赏咨文夫夷人于银两食茶不无预支克减之弊而年赏数内尤可侵渔此辈将前勘合巧计转购高索重价夷人就中更有他利且听彼之为伊出力而甘心与之凡此者以朝廷优厚之典夷人应得之物使奸人得以展转局骗上损国体示轻外夷其为关系良匪细故得旨依拟著实清查厘革务令远人得沾实惠
　　○甲寅祭  三皇于  景惠殿以祭品赐辅臣张居正等　○升广东佥事姜忻为广西右参议
　　○丙辰  上视朝
　　○以  大祀  圜丘遣英国公张溶恭代视牲
　　○是日  圣母慈圣宣文皇太后寿诞赐元辅张居正母金箱宝花金银万寿字帕等物又赐张居正等万寿簪黄绫符等物有差
　　○丁巳诏以暹罗开馆事系创始凡选择生徒建修馆舍等项宜酌定成规以便遵守
　　○戊午  上诣  太庙请  太祖配位还御皇极殿以  大祀  皇天传制誓戒百官致斋三日
　　○庚申  上诣  郊坛恭视  神位及阅豆笾时居正守制不陪祀以扈驾从  上特召见于斋宫内殿赐果膳馔盒及八宝银叶赐礼部太常寺锦衣卫堂上官银叶各有差
　　○辛酉冬至  上  大祀  天于  圜丘免百官行庆成礼○遣定远侯邓世禄临淮侯李言恭武平伯陈永禄清平伯吴国乾庆都伯杜继宗分祭  长陵  献陵  景陵  裕陵  茂陵  泰陵  康陵永陵  昭陵惠安伯张元善祭  景皇帝中官祭  恭让章皇后及废后吴氏指挥蒋克谦祭  哀冲  庄敬太子各陵园
　　○壬戌  上御皇极殿以长至令节受百官朝贺
　　○甲子撤回蓟昌二镇秋防兵马仍将各标兵酌量地方冲缓分班贴守以备冬防
　　○乙丑升南直隶□河游击张榜充左参将分守广西浔梧等处地方
　　○以辽东将领招过降夷并回乡人口数多赏总兵参将等官有差
　　○  孝惠  孝烈二皇后忌辰遣定西侯蒋建元祭  茂陵广宁伯刘允中祭  永陵
　　○丙寅  圣母慈圣宣文皇太后万寿圣节  上御皇极殿文武百官致词称贺免命妇朝贺
　　○丁卯朝鲜国王李昖遣陪臣贡方物入贺宴赉如例
　　○以九江军民词讼炤旧听本兵备道就近听断事情重大者候江西抚按详允发落至于考选军政催儧钱粮制造军器清查夫丁凡系南直隶抚院当行者悉听备行兵备道督理考成从巡抚应天胡执礼之议也
　　○己巳以浙江分巡金衢道兵备副使胡汝嘉炤有疾例致仕
　　○升直隶金口圌山把总指挥佥事朱先署都指挥佥事充刘河游击
　　○以山西镇北楼等城堡修完赏原任总督方逢时等银币有差夺太原左卫正千户等俸三月
　　○以开浚白茆塘钱粮缺少准留宗人府派剩银八千两动支
　　○庚午狭西苟家平番人七巴等共一百八十二名各备马匹赴京进贡赏银如例○准南京户部尚书毕锵致仕
　　○升湖广右布政秦淦为江西左布政使
　　○免山东沂州卫班军领过粮银九千九百五十两五钱
　　○辛未  上御文华殿讲读
　　○南京科道官王良心等交章论列应天府府尹王世贞部覆世贞才识年力众所共惜但京尹重任既经论列难以议留仍令回籍听用  上然之
　　○升贵州都司掌印署都指挥佥事顾宗文为分守广东琼崖陆路等处兼管白沙水寨海防参将八达岭守备署指挥佥事孙甫署都指挥佥事充统领蓟镇德州春班官军游击
　　○赏总兵李成梁银三十两纻丝二表里游击孔东儒等各十五两以虏犯义州斩获有功也○壬申降南京户部郎中方扬方沆主事王廷卿各一级调外任先是廷卿疏奏扬沆冒支库银及花费余银语侵尚书毕锵至是部科勘明廷卿性行乖方挟私论列扬沆虚夸所长轻辱僚友均宜炤浮躁例降调  上从之
　　○复除原任狭西副使张希台为浙江副使整饬金衢兵备
　　○改贵州威清道兵备副使敕书内提督迤西及与参将计议字样仍给节制普安阳守备等官敕书与之
　　○癸酉  上视朝
　　○升狭西左布政使阴武卿为应天府府尹准福建右布政使朱奎致仕
　　○云南牳獛诸夷纠党啸聚劫掠地方该官军斩获首级不上千人而杀掠男女七百六十名口而放火焚烧木瓜等处污辱士女劫夺货财屠戮之状惨不可言抚院勘实以闻  上命巡按御史将本州同知张思贤拏问正罪仍恤录被难官军有差
　　○乙亥免讲读
　　○升湖广按察使冯叔吉为本省右布政使
　　○以南京都察院右都御史王好问为南京户部尚书
　　○徵广东见贮在库盐课银一千三百二十一两余其海北二提举司等处自嘉靖四十三年至万历二年盐课银五万八千捌百尽数蠲免
　　○遣云南道御史房如式巡按淮扬地方
　　○四川乌思藏法王遣锁喃元旦等一十六员进贡宴如例  丙子升鸿胪寺左寺丞薛谏为本寺右少卿
　　○升河南右布政使朱炳如为狭西左布政使
　　○谕各省直提学官遵炤敕书每年巡历一次严行考较其一切参谒抚按礼文尽行禁革
○以福建田粮不均偏累小民命抚按著实清丈明白具
明神宗显皇帝实录卷之八十二
　　万历六年十二月丁丑朔升贵州河南按察使张天驭吴文佳俱右布政使文佳福建天驭云南
　　○狭西林家山番人冉家蛮等一百四十九名赴京进贡赏如例
　　○戊寅以兵部左侍郎曾省吾为南京都察院右都御史  朝鲜国王李昖遣陪臣户曹参判郭越赴京进贺长至节命礼部尚书潘晟宴之
　　○升蓟镇总兵标下左营游击李信参将分守蓟镇石门寨等处地方
　　○免山东沂费剡三州县变卖种马不敷价银
　　○己卯升福建右参政李太原为贵州按察使
　　○给原任顺天府治中许倓母封一品夫人李氏祭一坛从其请也○池州府范人张思道等七人犯强盗得财律先是奉旨处决而御史耿鸣世以称冤监候请  上以鸣世宽纵废法降一级调外任或谓南京户科给事中余懋学疏忤居正谪为民归婺源会歙民与婺休五邑争丝得激变居正阴挤懋学拟旨索宦族主使甚急鸣世不从遂有是贬
　　○庚辰  上御文华殿讲读
　　○  慈孝献皇后忌辰
　　奉先殿行祭礼
　　○赏锦衣卫掌卫事都指挥使余荫刘守等羊酒并官较炤例升一级以缉获罪犯有功也
　　○辛巳以南京兵部右侍郎郑雒为本部左侍郎大理寺卿王凝为兵部右侍郎
　　○升浙江山东左右参政徐节舒应龙为按察使节整饬苏松兵备应龙河南
　　○调补原任湖广右参政王叔杲为福建官如旧
　　○升宁夏管理水利屯田以都指挥体统行事署指挥佥事杨思署都指挥佥事充甘肃游击蓟镇总督标下右营游击王添职蓟镇总兵标下左营游击
　　○壬午  上视朝
　　○癸未升山东右参政翟绣裳为按察使整饬密云兵备
　　○升黄花镇守备李如松充总督蓟辽保定军门标下右营游击
　　○甲申复除吏科给事中杨言
　　○升巡抚延绥等处地方赞理军务都察院右佥都御史宋守约为副都御史炤旧巡抚地方
　　○补山西右参政张楚城为浙江左参政
　　○诏以京城内外钱法壅滞重困小民各地方不著实奉行显是违抗今后再行申饬有犯私铸及倡言阻挠的除私铸为首依律论死余各问罪不贷
　　○谕在外衙门热审减等事例一切停止不得擅变成例妄议市恩○乙酉诏自今以后凡武职高于子者仍旧进阶卑者直炤子官文职品级其文武品级相同者并行封赠阶亦如之著为令
　　○升山东佥事张崇功为本省右参议分守辽东
　　○革乐平王府辅国将军旭木□款为庶人闲宅禁住夺旭柮旭梳禄米三分之一以木□款等纠党杀人故也
　　○丙戌  上御文华殿讲读
　　○降原任江西右布政使张柱为山西右参政
　　○以贵州分守贵宁道兼制四川乌撒等五府及每年督催额纳贵州仓库米银不时巡历贵前二卫贵州宣慰司地方一应事宜仍与毕节兵巡及迤西参备公同计议而行给敕书与之
　　○丁亥升整饬蓟州等处边备兼巡抚顺天等府地方都察院右佥都御史陈道基为南京大理寺卿○复除原任江西佥事周于德为山东佥事分巡辽东带管兵备屯田
　　○兵部议以山海关参将吴帷忠出关应援宁前于该关步兵内挑选精徤三百四十三名无马家丁一十二名共拨给太仆寺寄餋马三百五十五匹其月粮料草悉于永平该镇额饷内通融炤例关支报可
　　○己丑  上视朝
　　○庚寅  世宗肃皇帝忌辰  奉先殿行祭礼遣抚宁侯朱冈祭  永陵
　　○辛卯以年节赐大学士张居正等银币有差
　　○升山西左布政使张梦鲤为都察院右佥都御史整饬蓟州等处边备兼巡抚顺天等府地方
　　○  景皇后忌辰遣都督佥事沉至祭陵寝
　　○壬辰裁定司礼监官七员锦衣卫官六员旗较士军一百八十名以后永为定额
　　○癸巳升山东右布政使张士佩为山西左布政使○甲午  上御文华殿讲读顷之辅臣居正等入侍因言向者  皇上御极之始方在冲年臣请每日写仿一张今  御书宸翰已为妙绝若再求精工即使书逼钟王亦于治理无益臣请自来岁为始停罢写字每日蚤讲之后容臣等将各衙门紧要章奏面奏数本摘其中紧关情节逐一讲说要见  祖宗法度如何见今事体如何某事便益合当举行某事弊坏合当厘革今当作何处分应何批答  皇上或面赐质问令臣等反覆开陈或出其  圣意与臣等商议可否议定然后行之臣等亦可随事纳忠陈其狂瞽臣又惟帝王之学要在讲明义理知古今治乱安危之所由不在句读且见今所讲经书皇上皆已熟读数过今后讲官止令炤常进讲不必先读其中或有疑义  皇上不妨面问令讲官通俗讲角□羊或讲官一时仓卒辞理未畅臣当从旁代对罄竭其愚  皇上既讲明义理又通达政事于治天下何有惟  圣明留意  上然之
　　○乙未升浙江按察使杨一魁为山东右布政使江西左参议王世懋为江西副使
　　○以诸王府及大臣丧辍朝一日
　　○丙申  上御文华殿讲读□原任大学士高拱妻张氏上疏陈乞恤典  上曰高拱负  先帝委托藐朕冲年罪在不宥但以  先帝潜邸讲读朕推念旧恩姑准复原职给与祭葬
