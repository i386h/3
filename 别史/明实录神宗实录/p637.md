<!-- { "loadSidebar": true } -->
　　○出吏科给事中喻安性为广东罗定道佥事吏部员外丁鸿阳为浙江台州道佥事御史李应魁为河南大梁道佥事御史李橒为广东屯田道佥事
　　○南京兵部尚书孙矿以留都天鸣奏闻因乞求罢优旨许之
　　○补荫故工部左侍郎刘伯跃孙刘仕采入监读书
　　○戊申  上谕辅臣朕自入秋以来屡屡动火头目不时眩晕昨又偶感风寒服药调摄身体软弱  庙享恐不成礼卿等可传示遣官及陪祀各执事务秉虔洁行礼以体朕竭诚恭敬至意
　　○降补原任巡抚许弘纲为狭西榆林道参政
　　○命保定侯梁世勋管领大汉将军
　　明神宗显皇帝实录卷之四百六十二终
　明神宗显皇帝实录卷之四百六十三
　　万历三十七年十月己酉朔飨  太庙遣英国公张惟贤恭山
　　○颁赐辅臣李廷机叶向高每中历十本民历一百本及讲官萧云举王图有差
　　○赐  福王庶二子名由榘
　　○庚戌  孝洁肃皇后忌辰遣官祭  永陵
　　○辛亥荫太常寺卿詹沂孙詹希颢入监读书
　　○南京广东道御史王霖上＜锍-釒＞言边臣积弊酿乱其略谓建酋猖獗两镇仓皇不知平日所为何事而致兵马军饷决裂溃损至此文武将吏偷惰养安动称兵饷不足所持竿牍而寿大人褁重赀而谋迁陟者何物无事边臣享其利有事国家受其害乞  皇上特遣风力科道分投前去严行清核挨年追查或系某官在任所管小则量宽其斧钺大则或追夺其诰命削其恩荫或逮治究赃岂容以百姓之膏血为边臣肥家荣妻子讦耶抑计画预洩兵家所忌辽左宣大之间按臣科臣各持议论军饷之缺乏地里之险易人情之反覆累累千年悬之纸上氊裘之庭何须间谍而坐获中国之机宜矣且如辽左三十万屡请始得建酋岂其不知倘乘间而动或击其未到或侍其已尽席卷而来何以应之愿中外诸臣慎密边事章＜锍-釒＞之中自可浑含何必显列尤愿  皇上羽檄之驰一入即报请发之旨随批而下也户部尚书赵世卿言霖＜锍-釒＞剀切请  上留神省发焉
　　○壬子  中宫千秋令节免命妇朝贺赐二辅臣上尊珍馔
　　○南京大理寺卿林烃引年乞休着遵屡旨赴任不允
　　○巡抚宣府右副都御史连标卒
　　○癸丑辅臣叶向高言顷者大小诸臣无聊径去始犹出于庶僚今且至于九卿浸淫不止虽有贬秩夺官之严旨恐不能禁与其迟疑不决使诸臣自裁何如事至立断使威权尽出于上之为愈不报
　　○户部尚书赵世卿言三晋旱灾异常抚按魏`  蒙刘光复各以留税请盐臣陈于庭以停余引请此不过用地方之财以安地方即税监张忠亦言机民难活□税难徵赘员无补亟乞撤回所当恳请  明旨不报
　　○甲寅辅臣向高拟铨注翰林院编简林欲楫等一十三员量除科臣部属官梅之焕等五员命下吏部
　　○以湖广黄梅县举人瞿九思为翰林院待诏从抚按荐举也
　　○宣大总督马鸣銮辞满考加恩不许
　　○乙卯刑部司务张才安以堂印已封御览揭帖不当空白进呈贵州司郎中南居益复以精微文簿为请  上命精微簿照旧印进尚书沈应文辞＜锍-釒＞候简发
　　○灵丘王府廷台扮僧人赍奏理父充□□灵冤言充亻□灵旧为充□火□军打死爰书已具贿息幸免直击登闻鼓科臣杜士全言廷台自谓连告两御史岂有宗室沉冤不为申理晋惟绛宗刁悍越关奏扰明犯条例当劄回该府收管而罪诸拨置者礼部吴道南言充□□灵原封镇国中尉廷台例得封辅国中尉乃廷台母张氏虽系正妻未封宜人故生子至二十岁而仅得另名越辅奉二级而降为庶人其穷苦无告之景可见当充人□灵死廷台尚为四岁之孤今击鼓理父冤抑亦情出迫切与他出城越关者有间  上是之着行该抚按官详审明白具奏
　　○山西巡抚魏养蒙以繁峙地租为言繁峙旧无牧马草场子粒先年奸民李腾以宣大余地奏请查丈繁峙与大同接壤内监委官毛凤腾指地诈财悬加徵解逐已十年节奉  明旨减三之一每岁尚该银二千七百余两至是以灾民请尽数蠲免不报
　　○翰林院编脩王家植复除原职
　　○予故清平伯吴国乾故南京刑部尚书赵参鲁各祭葬
　　○丙辰以右庶子翁正春为少詹事兼侍读学士署掌印信
　　○以盐城守备郭启明为大宁都司佥书郧襄守备曹震学为湖广行都司佥书嘉峪守备王永光为何南都司佥书
　　○予故戎政尚书王世扬于原荫加一级世袭
　　○丁巳  上以工部催请所乞借冏金九万一千一十六两以襄典礼者谕  瑞王婚礼期迫着太仆寺照数给与
　　○时南京御史王霖言礼臣议谥发册科道之揭业已告完迄今二载尚□□咨跙不行请乞太多葛藤难断又言欲清谥典先严恤典始不得妄邀厚恤终自不得冒求羙谥访之有要莫先于此礼部侍郎吴道南言臣于恩恤之典不惮严持况易名何事敢狥陈乞但有当详核而不敢滋天下之疑者如礼部尚书冯琦公论无间啧有烦言谓其与阁臣阻格礼部侍郎敖文桢之谥此不必深疑独谓辛丑进呈试录与外间所传窜改不同今现在御前乞发下公同会勘如果无改则本官疑迹晦而复明而谥典可以无议矣请旨
　　○户部尚书赵世卿乞罢
　　○以福建南路参将李楷为广州参将车营游击卫元康为古北路参将流河游击陈大猷为南赣参将五军四营游击曹登衢为神机二营参将宁塞参将王炳为延绥巡抚标下中军
　　○戊午朝日坛房火
　　○上以黔国公沐昌祚管摄镇守昌祚＜锍-釒＞言老病兵部言沐之子姓非无可以承袭祖爵者恐骄穉成习仍复偾辕不若求旧为便  上仍着昌祚遵旨管事
　　○补河南参政周传诵为山西参政　　○己未兵部议增造百子锐千门以补京营之缺命于班军老幼银内动支二千四百两给用
　　○庚申予故礼部侍郎敖文桢以日讲官仍荫一子
　　○以类报江洋盗贼督捕李天祥等纪录陈良弼等戴罪捕缉
　　○壬戌工部侍郎王汝训以岁气寝寒门工择吉为请
　　○浙江巡抚高举言湖州府属桑田渰没请将三十六七两年实徵白绢岁一万七千八十余疋尽行改折其两年丝绵与三十八年以后绢疋仍徵本色不得援为成例户部两覆请至是得旨
　　○癸亥辽士李惟华奏场弊通神负冤奇异自言卷为行人米助所取闱中查寻墨卷不得遂致遗落监试御史李光辉言惟华即为本房取中查墨不得内外相隔臣等何从而知今本生试卷弥封原存当日所云索之又索不知索之何人诚不可不一查勘  上俱命礼部查明来说礼部吴道南覆言惟华以辽卷零号搀入他束一时难以简出委无别弊惟是折卷之时米助不曾当堂说明失卷之故遂难归责于外帘宜将李惟华照副榜例行米助或从宽宥或量行罚治  上谕既查无别弊  姑免究科场重事以后编号查对等项俱看加意详密不许＜锍-釒＞误前屡旨申饬文体是否遵行各处解卷到日该部科也明白来说
　　○甲子辅臣向高＜锍-釒＞言最紧最急者一点用左都御史等官一点用两广总督及应天巡抚一点用山东湖广及真定巡按等差
　　○直隶巡按李光辉奏畿南灾民保河为甚乞将保河二府原派落地税银免解一年留为赈济＜锍-釒＞请
　　○南京户部右侍郎赵士登卒　　○乙丑户部覆言总兵董一元等以废弁而冒多饷各家丁三岁所冒七千七百七十余石之外所实支本折钱粮的有若干当尽数追解繇五将推及诸弁繇一镇推及各边大概可知若不及今查照会计录敕行九边实开该镇主客军马钱粮本折应裁应减合符经制原额之数其势将何底极至于阅视大臣亦岁宜钦遣  上以边饷匮乏岂宜冒滥命俱依议行其阅视官应否特遣下兵部酌议
　　○巡漕御史颜思忠条议申饬漕规一建闸灞以竟前工徐塘猫窝等处流沙为患先河臣议于阎家集田家口吴家冲建闸三座以备蓄积于徐塘河王文沟王市沟建水石坝以备分洩于张材长旺等口各筑截河二坝以遏流沙至泇河之水全藉南旺蜀山安山诸泉须大加＜锍-釒＞通令泉脉涌注又沧浪水改从针沟口入泇自源概委亦济运之上策也一分官建驿以保万全泇河南北二百六十里人舍稀少盗贼公行议将徐州水驿移之泇沟邳州水驿移之田家口以兖州泇河通判移驻台庄徐州管河同知移驻王市口邳州管河同知移驻直河每春夏行运之时以徐州参将移驻猫窝沙沟守备移驻韩庄邹山地方声势相倚河渠为之肃清矣徐核造船以资挽运脩潞河以济起纳严法令以肃漕政章下该部
　　○命张彦芳以新升参将职衔仍为天津游击
　　○复除狭西副使秦大夔为山西副使
　　○丙寅  诚孝昭皇后忌辰遣官祭  献陵
　　○革云南总镇坐营中军李大谏任并指挥洛献图李永忠俱行提问先是大谏统侬兵剿滇贼妄杀鲁南诸村民已经勘处贵州巡按冯奕垣复言大谏奉文征苗索贿纵贼受蒙诏银壸拥兵观望以致官军败绩又得路苗家赀仍杀贼灭口酿成苗祸流毒黔土兵部覆治得旨
　　○丁卯南京吏科给事中黄起龙＜锍-釒＞请改故刑部尚书彭韶谥大都言韶正色立朝忠清宪文无所不有惠安之谥殊为不类舆论是之
　　○夜东北方有星如鸡弹赤色尾迹有光起文昌往东北方行至近浊
　　○戊辰巡漕御史颜思忠直陈新河可开之状先是议者以国家漕运专恃会通一河欲更开胶莱以防不虞会以人情不调报罢思忠言胶莱新河南自麻湾通南海北自海沧通北海地之相距计三百四十里除麻湾南抵淮扬七百里海沧北抵直沽六百里□贾通行无容别议中间河宽水深工力省便者麻湾至把浪庙等处约共百九十里河窄水浅及全未挑脩者把浪至陈村闸等处约共百五十里分水岭地形颇高尤宜深浚约略其费可不及十五万大都小沽河以灌中叚大沽河以灌陈村之南白河以灌分水岭高旺山河以灌新店之北以及中间诸河泊之水以济助之凡有水来必挟沙至黄泇二河岂无冲沙焉得一一躲避惟当仿临清济宁事例建闸设夫时常脩浚于大小沽河上源脩置土坝以障沙来或建造斗门以防水涨因势利导随机曲防在临时酌量行之耳此一役也沿岸而行万无一失既非若黑海开洋之险又非有黄河迁徙之虞居恒则两路兼行遇变则此或有滞彼尚可来国计民生无便于此下工部议
　　○都给事中宋一韩之辩按臣熊廷弼＜锍-釒＞也曰杜松杀款与非杀款当视拱兔助逆与不助逆且言捣巢助逆情罪未明即按臣亦难归结应令督抚会勘以完此局廷弼言往年中前所之役第云长昂勾引东西插汉河流口之役第云赖蟒纠众入犯初未尝指为拱兔而声言要抢义院界岭者实系黄台吉非拱兔也杜松奉檄以剿黄酋往非以剿拱酋往哈流兔锦州边三十里耳原木尝出塞所获夷级仅仅二十六颗其余级分与诸将者实堡外所扑非哈流兔所获也情罪有何未明查勘边事按臣专职从无会同督抚之制何为夺臣职以为庇人地章下兵部
　　○己巳以原任湖广左布政薛三才为右副都御史巡抚宣府
　　○工部言婚礼借给稍裕请严查出纳一切仪仗奁具会估价直验实进收事竣奏报
