<!-- { "loadSidebar": true } -->
　　○总河大臣姑待事完另议庶人有专责事有专功不可至顾左失右推诿误事也夫职掌既分会推宜慎职闻会推之日此推之彼甲诿于乙有德者宜于受德有怨者嫌于受怨举有微疵者惧人之议其后举有盛名者惭已之狃于狥此必无德无怨无咎无誉之人而后可于国家事未必济也且今之会推三次推者七人虽一时之选苐人各有能事难概任如云人人有当于治河不敢信也且推而见用或出都在道任意迁延履任养尊置身清邃欲行一事先会稿各台及会成一稿复分委各道各道委各府各府委各州县而始行勘议即勘有肯綮议有次第又须会文申各府各府申各道各道申各台间有未妥者必一再批驳而议始昼一即议已妥矣必各台详允而事始举行动轻数月少亦不则数旬如此推诿玩愒何日而可有治河之人何时而可底治河之绩哉臣谓会推臣工各宜体国务秉公心无分朝野略彼生平但期于国事有济才品俱优者为上果才优而品非众与者亦在不遗惟顾其人之精神力量足胜河任以赤心行实事念笃公家身甘劳瘁者举而用之奉旨后责之即日登途勿耽时日到任之后更责之遍历河滨所至询之父老采之舆轮以配已见一面踏勘一面议估作速处置钱粮鸠集夫役刻期兴事计日省劳仍复假以便宜宽其文法斯则人当其事事宜于人可屈指而奏效也功成而兑运如期则超擢示劝不则重处示惩并及举者祈敕该部查议速行治河之臣早赐简用得旨往年河漕设两大臣今以两事并于一官应否并设该部院看议来说这本言多可采该部便看议来行　　○甲寅礼部尚书冯琦言臣子之于  君父无日不思瞻仰至于大典礼大朝贺愿瞻  天表一效嵩呼比之常日更为切至数年以来遇有朝贺间从传免臣子受国厚恩遭时多庆偃卧私寓何以自宁请自今以后遇  万寿正旦长至节  皇上特御文华殿令百官照常行庆贺礼如遇暂免亦于臣等于午门外行五拜三叩头礼以伸舞蹈祝愿之私报可
　　○大学士沈一贯言臣接御史高举揭帖内言河漕利害窃为其言可采盖京师受天下转输岁以巨万计苐恃一线漕河耳今年春夏间徐州一阻而二十万粮遂不入仓若不急图妨害明年运事不小三辅内地所在告荒太仓之米不支一年至于银库罄竭如扫傥有脱巾而呼者何以弥之总河大臣已经屡推伏望皇上蚤赐点用隆之眷顾许以便宜若朝廷视为纡缓在下无复当担矣
　　○戊午起原任太子少保工部尚书曾同亨为南京吏部尚书
　　○己未存问原任辅臣申时行王锡爵王家屏
　　皇帝敕谕某官卿等赞襄密勿辅朕有年前屡有疏揭劝朕册力朕志已定待期举行但因卖直沽名之辈屡来激阻故从延缓知卿等忠言至计尚郁于怀今元子气体充盈学业精进已册立为  皇太子冠婚并举暨诸子封为福王瑞王惠王桂王率文武百官奉册宝加上  圣母尊号曰  慈圣宣文明肃贞寿端献皇太后国本已定庆溢宫庭念卿等家居系心良□兹遣官赍敕存问仍令该布政司官办备羊酒花银五十两彩叚四表里一同特送以示优眷卿其加餐自爱特谕知之
　　○庚子礼部上冬至令节文武百官朝贺  东宫仪注奉旨正旦冬至遇朕免升殿并免其千秋节照旧例行
　　○辛酉冬至祭
　　天于  圜丘遣公徐文璧恭代命兵部左右侍郎员缺吏部再会推各一员并前推通写来看从兵部尚书田乐之请也
　　○工部覆奏江北巡按御史吴从礼疏河南张家楼决口在开封府东北蒙墙寺决口在归德府正北全河既溃势难捍御不若从决口图之犹可事逸而功集也查得张家楼决口尚小堵塞易就蒙墙寺西北宋家庄至上流傅家集两河相望约十里许乃黄河湾曲之所须开浚直河可以引水东流仍自徐家口起至下刘家口止约常十二里大加挑穵务俾深阔容水汛并将李吉口以下至坚城集三十余里沙淤河道尽力开通其黄堌南口以南如马家溜武家营何家集各处决口速行堵塞更加坚厚使河流尽归正漕免致旁泻又恐全河来复灌于镇口再改挑唐家口而注之龙沟入小浮桥庶既资其利又免其害目前悉切之计似无出于此者备查各处决口俱系河南地方前经廷议推补总河未奉旨允焉敢擅行趁此入冬水冻用工颇易移文河南巡府会如春预先料理一面仍候简点总河大臣庶不至于误事从之  两广总督陈大科卒大科扬州府通州人隆庆五年进士繇河南推官历升至右都御史巡抚两广总督两广以剿平峒贼升一级交款告成复赏金绮叙府江平定獞猺功赏如前二十八年南刑部主事殴阳东凤论劾听勘两广巡按勘称大科生自世家洊登膴仕才虽足以集事俭不足以佐廉列屋皆被绮罗每食必陈水陆穷奢极欲众所见闻苐其扬历有年未章宠赂所指居官赃迹多属风闻应以原官致仕未几卒追叙海南平黎功赠兵部尚书赐祭葬
　　○壬戌长至令节  上不御殿文武百官于五凤楼前行礼
　　○是月更苏常四府税监孙隆以刘成代之
　　○辽东税监高淮进银内库样银二百两达马二十一匹又马十四匹
　　○湖广守备太监杜茂进银内库税银二万四千四百两船料五千两积余银三万一千五百两买办方物银一万三千两
　　○山西矿监张忠进银五库矿银一万五百三十九两
　　○江西税监潘相进金银内库矿银六百一十两金二两四分税银三万七千五百两
　　大明神宗显皇帝实录卷之三百六十五
　明神宗显皇帝实录卷之三百六十六
　　万历二十九年十二月甲子朔朝鲜国王李昖奏对马岛倭求款先是朝鲜人俞进得等自日本脱归言倭酋平秀吉将死令其家将康领东北三十三州辉元领西南三十三州协辅其幼子秀赖倭将景胜据关东以叛家康悉兵往击景胜辉元与行长等诸将人大坂城合兵拒家康家康攻破辉元尽诛行长等诸将倭国内乱对马岛主平义智及其将平调信悉遣降人还朝鲜遗书乞和且阳言家康将运粮十八万石为军兴费以胁朝鲜朝鲜与对马岛一水相望对马岛地并山冈不产五榖资食米于朝鲜兵兴后绝开市百计胁款秀吉死我师尽撤朝鲜畏倭滋甚其与倭通款久矣又惧以通倭开罪于我也使陪臣来请命兵部言倭与朝鲜款事未可悬断总督万世德熟知倭情职在经略宜令酌议以闻从之
　　○工部尚书杨一魁覆奏御史高举条上河漕三策言今之河利于东注而不利于南徙一恒人知之第全河尽溃势难遽挽堵塞之力谭何容易故臣等前＜锍-釒＞必欲从决口图之如傅家集宋家庄等处开浚直河引水东流并浚李吉口以下至坚城集三十余里沙淤河道尽行挑穵再改挑唐家口而注之龙沟入小浮桥以防全河来复灌于镇口之患然后塞黄堌口以束其流再塞新决口以障其溢庶乎正漕有归故道得复不然下流不浚即上源已塞而旋塞旋决或此塞彼决竟何益哉故臣以为开直河塞黄堌浚淤道者此正策也今日所当亟行者也泇河之役全赖山东泉源之水先经挑浚未见深广且中经梁城彭河葛墟岭等处山多石礓攻凿难施故口面仅一丈六尺浅亦如之即今回空□楫既可稍稍经行则成功可惜似当大加＜锍-釒＞凿或相度地势每十数里筑坝一座中置木闸以资畜洩以待新运即一时水浅不妨起剥其韩庄渠上接微山吕孟之间多方＜锍-釒＞导俾无淤浅阻碍之患顺流入马家桥夏镇以为运道接济之资亦一时权宜之计故臣以为浚泇河底成功济漕艘者此旁策也今日所当并行者也至于开胶莱河一节先臣刘应节亦曾开之而旋罢矣彼所开固新河也一病于黄埠岭之险峻再病于马家濠之巉岩三病于大小沽之直冲故＜锍-釒＞凿不易迄无成绩耳今台臣所议欲弃新河竟复元时故道诚为最便但此河计地四百余里工程浩大其间道里险夷＜锍-釒＞开难易经费多寡与夫河海更船之故借用班军之说皆非臣等所敢遥度者宜转行各该河臣踏勘相度计议停妥覆请定夺故臣等以为开胶莱河以复海运之道以防河运之穷者此备策也所当俟议定计得而后行者也行此三策而又在审缓急循次第功不混于滥施期于中窾画不期于筑舍期于有成窃以为当今治河要务计无出于此者得旨著行治河官上紧将旧河挑浚决口堵塞泇河既有成迹也著挑浚备用胶莱河行山东抚按踏勘明确来说
　　○以河南道御史高举巡按北直隶提督学政
　　○乙丑荫左佥都御史夏良心子警芳为国子生以三年考满也
　　○宴建州等卫贡夷奴儿哈赤等一百九十九名侯陈良弼待　　○丁卯原任礼部尚书兼翰林院学士朱赓＜锍-釒＞辞入阁之命  上优诏超令应召
　　○磔皮林逆苖吴国佐石纂太于西市其余决遣有差吴国佐者洪州司特洞寨苖也始祖曰奋儿洪武中反沅靖间诛死其后裔在贵州有吴大荣者骁勇养死士以不轨伏诛国佐之叔也国佐性桀黠踰淮走泗通汉语略知书义大荣死国荣收其妾龙氏黎平府持之急国佐素有异志上下皮林等苖彭举尚马等咸推服之至是遂反自称天皇上将阳听招抚而阴观播酋胜负持两端石纂太者亦自称太保杀百户黄钟音等百余人与国佐合兵围上黄堡二十八年二月参将黄冲霄守备张守忠讨之国佐谍知虗实命吴之臣诱降伏兵起我师大败冲霄走永从县苖兵追之城下杀我溃师千余人溪水尽赤执世忠生炙其肉使自食世忠骂不绝口与诸苖磔而啖之遂略水井燕窝等七十余屯堡焚五开南城破永从县围中潮所总兵陈良玭陈璘合黔楚兵来讨良玭兵失利退守靖州国佐益横二十九年正月巡抚江铎出镇靖州命陈璘率副将李遇文等分七路进剿璘师擒苗党银贡等游击宋大斌破特洞诸苗据险不出璘纵火焚之诸苖多死国佐逃天浦四十八寨复入古州毛洞追获之石纂太逃广西上岩山指挥徐时达诱而缚之杨永禄率苖万余屯白冲游击沈弘猷董献策夹攻擒之诸苖悉平
　　○戊辰大学士沈一贯言今日发下蓟州永平山海总兵官尤继先启本四本到臣臣看详前本系启  皇太子本原称启知与奏题启上御前本章不同不必有烦批发盖  祖宗旧制但欲  皇太子明习庶政以广聪明使豫闻之耳若听断则  君父事非所预也以后此类  皇上览过似宜竟赐  东宫存照臣谨封回奏以闻
　　○命侍读史继偕编修陶望龄杨继礼简讨刘生中李腾芳沈＜氵隺＞管理文官诰敕
　　○己巳太仆寺卿南企仲请敕户部补还借用本寺银七百余万章下户部
