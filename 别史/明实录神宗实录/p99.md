<!-- { "loadSidebar": true } -->
　　○准原任锦衣卫带俸指挥佥事李钰男李鸾袭本卫千户一辈以  孝懿庄皇后戚属故○壬戌狭西督抚石茂华侯东莱以庄浪土人族盈二万性悍难治仅用协守土官鲁东一人统之非便议于红城子添设防守土官一员以本城古城野狐城各土人属之西大通堡添设防守土官员一以连城等处五旗属之听彼中选委悉受庄浪参将节制其原随操土军有在红城子及西大通者俱就本地防守免赴该营而于西宁备御内查拨四百名以补前额仍立乡约建杜学择生员厚廪给以教训生童间知文理送学作餋使崇礼义以变夷习下兵部议可从之
　　○甲子兵部言东北夷虏速把亥等失利怀惭思欲一逞十一月十八日西犯沙河二十六日复犯东关两入两出地方保全无虞复念蓟镇之燕河石门辽左之沈阳开原皆其驰骋呼吸可到者乞申饬堤防毋淂顾彼失此  上然之
　　○湖广抚按陈瑞等言江西卢源洞贼罗朝广等越境逋入大沩山江防道佥事蒋梦龙获之地方之患虽除善后之策宜画议移瞿家寨巡检司于梅子园而建堡于大沩山及金铺观各一兵部因言顷江西铜鼓石等处增将设防本部覆湖广亦宜增置以便合掌共击今据会议更置巡司添设哨守甚善苐事权太轻难以调度江西既置守备此湏把总方便会同举事至于本总军兵派各县各壮各卫军丁湘潭醴陵善化共二百一十名改为民兵工食各炤民壮长沙卫抽军余二百名岳州卫一百五十名各为军兵岁饷取诸各卫实足五百五十名付本总领之金浦观宜设一小堡拨岳州卫指挥一员哨守其军兵分浆市哨六十名再移本卫军四十名共足百名之数即以原任守备指挥郑邦本补大沩山把总以都指挥体统行事兼管浆市金铺观二哨官兵听抚按荐劾制曰可○乙丑巡按御史邢玠论报固镇边工言兵备马文徤在临巩多捏报在靖虏颇有功似宜相准参将徐勋陈堂等业已提问佥事郎人伦知县包能让俱经论罢惟知州欧梅吴应叩等应寘之理兵部言饬法徒详于州县而不及监司何以惩后马文徤终不淂以微功蔽欺罔覆定以请  上以各边工程率多虗捏及经查勘即以一二武官抵塞司道官皆淂迁秩冒赏殊为欺蔽马文徤降俸未足尽辜并欧梅等姑免提问并禠其职朱冕等各降俸三级仍与吴应叩下巡按御史详鞫昨阅视大臣曾否以前项功罪稽核参奏其具闻兵部又言阅视侍郎吴道直有怠事欺蔽一＜锍-釒＞大约与御史邢玠同微有详略则以曾经参论不必重出马文健虽未追论而虏众内附一＜锍-釒＞首劾兰州掜报之工其＜锍-釒＞云当时摄道事者举目可见乃朦情欺蔽盖直指文健矣  上谓兵部曰阅视大臣通论三年功罪该镇工程既全系虗捏则处分未尽者仍当参论若谓已经督抚按官参究不必再议则朝廷特遣大臣何为且不究
　　○丙寅复除湖广提学副使金学曾为原官
　　○升浙江右布政使张任为山西左布政使
　　○总督两广侍郎凌云翼奏罗旁诸徭盘瓠遗种党类日繁益肆猖獗今已督集诸路兵择十一月进剿一切机宜一面举事一面具闻兵部言进兵计出万全荡平固可指日惟是万山联络贼易潜藏务严搜捕毋滋孽其投降残喘押发沿海卫所既待以不死之仁当兼为事后之虑  上曰征徭机宜凌云翼审定而动其严督各文武将吏协心奋勇务奏荡平毋虗费财力仍贻后患
　　○丁卯论虏犯宁远锦州铁岭失事员役罪下指挥高嵩等于理○戊辰调狭西副使王惟善于四川
　　○礼部类奏灾异言今年自二月以来地震两雹河水断流频形奏报岂圣世所宜有乞敕大小臣工革心励行举错务协于公功罪必求其当催科或扰则加意抚绥囹圄或冤则悉心昭雪  皇上复克谨  天戒益懋  圣修起居动作俨若上帝之式临号令施为唯恐一物之失所转异为祥端不外此  上纳之
　　○礼部摘参福建广东云南试录表策违式  上宥之
　　○以辽阳长定堡等功升赏阵亡官军孔思明等有差
　　○己巳升南京光禄寺卿张佳胤为右副都御史巡抚保定等府兼提督紫荆等关
　　○淮府嘉兴王厚爖岷府建德王定火□向周府博平王睦柯鄢陵王睦枸奉新王劝火□戒仪封王在銮代府枣强王充燤晋府义宁王慎铄荣府富城王厚然赵府平乡王厚燝靖远伯王学诗清平伯吴家彦太子太保尚书兼文渊阁大学士赵贞吉先后病故礼部类请  上辍朝一日不鸣钟鼓服浅淡色文武百官各素服角带朝参例也
　　○庚午户科都给事中光懋言人情易玩或藉口于灾伤吏道多庸反沽名于抚字近据监兑查参未完六分降级者在山东则一十七员在河南二员未完八分应革职者在山东则二员在河南则九员即二省而天下概可知矣今当入觐之期庶职鳞集大司农遍问诸所掌钱谷数核之惩玩旷励精勤所禆国税夫岂浅渺顾迩来视为虗套有实欠分数而朦胧虗应者有实完分数而藩司迟延者查参不明非失轻则失重何以服人乞敕该部先期督责属司分查各省造报册劄比对在部分数逐名咨送吏部炤例降黜不待日后移文庶人心益知惩创下户部议尚书殷正茂乃言追徵逋负其职在有司若皆推诿不前国用何以取办但各省地里辽邈查催动经岁月各抚按官身临其地法既易于遍及权尤便于鼓舞合听严催完报近者半年以上远者一年以上不报不惟司府州县印粮官降罚而抚按官亦难免怠缓之责淂旨催徵降罚如议行仍多刻书册散与来朝官使知遵守以后部科仍严加核参毋事姑息
　　○下广宁前屯游击王国瑞于巡按御史讯以纵寇殃民贪污不职也
　　○辛未升浙江左参政朱炳如为本省按察使
　　○壬申升太常寺少卿屠羲英为南京光禄寺卿
　　○原任太子太保礼部尚书兼文渊阁大学士赵贞吉卒贞吉四川内江人嘉靖乙未进士选庶吉士授编修升右中允管司业事庚戌虏变集百官议日中无敢出一言独贞吉侃侃以轻损军之令重赏功之格宣谕诸将士力战为请  上壮之擢左谕德兼监察御史为出帑金惟所措画贞吉受命出犒军金尽虏充斥如故  上诏锦衣卫逮杖之贬荔浦县典史久之转徽州府推官升南京吏部主事署郎中迁南京光禄寺少卿南京右参议右通政南京光禄寺卿晋南京户部右侍郎以原官调北部为张给事所论劾复夺官去隆庆改元起吏部侍郎兼学士充实录副总裁旋掌祭酒事  上幸太学贞吉讲禹谟之后克艰章未几补日讲官推南京礼部尚书御史李惟观南科岑应中皆言其启沃有功不宜置远地遂以尚书协理詹事寻拜文渊阁大学士入辅大政加太子太保授从一品荣禄大夫散官赐蟒以不合首辅屡＜锍-釒＞请急淂驰驿归后以虏归我叛人与参  庙议荫一子为中书舍人至是卒  上为辍朝赠少保谥曰文肃生平自负特操不袭人后身任天下百挫不回大都才隽而博气刚而忠贞吉有焉其学多本余姚而杂以二氏盖亦好高之过云
　　○以虏犯平虏等处功升赏阵亡官军秦淂倚等有差
　　○癸酉升山东副使舒应龙为浙江左参政
　　○甲戌升福建副使沈淮为南京太常寺少卿
　　○乙亥以日讲劳升讲官申时行詹事仍兼侍读学士掌院事陈经邦左谕德兼侍读何雒文右谕德兼侍讲许国司经局洗马兼修撰张位侍读于慎行侍讲正字官马继文光禄寺少卿何初左寺副仍兼正字  上以辅臣提调讲读劳绩尤多欲首加恩遣中官谕旨居正等辞曰臣等待罪辅弼上则培养  君德翼赞  庙谟下则表率群僚修明庶政其职最为繁重最难称塞若提调讲读不过职分中一事寔与诸臣专供一职者不同何功可言何劳可录夫掠人之美以自为功谓之窃无其实而冒其赏谓之忝忝与窃臣等所不敢为也  上乃止随赐元辅银一百两彩叚六表里次辅各五十两四表里
　　○起原任河南副使曹子登于山东
　　○蠲都税宣课二司羊只鸡鹅杂货等税
　　○巡按山西御史陈用宾奏报今岁盐花盛生一望百里闻诸土人咸云数十年仅见而运使李廷观同知陆一鹏判官孙臣并原任副使霍维＜艹洍＞等捞采不预约束太烦始执硝气未化不许丁夫下池继虑人众混淆不听贫民协采焂被阴两数万盐课一旦消沉李廷观陆一鹏孙臣等先行住俸俟来岁补足具奏开支霍维廿□洍已经升任仍应录其前过下部
　　○礼科都给事中李戴等条陈会试事宜一号席当严言科场编号监试提调官宜亲自掣签登记号簿即楷书卷面天明号军各验字号不同者即时扶出二巡绰当密言士子坐定巡绰人役更番潜行伺察各军衔枚肃立毋淂故为先声递相传报三誊录当慎言誊录所官督责书手真正楷书无淂一字脱误如有脱误许对读所举送监试提调官查究仍将本卷另与抄誊四后场当重言设科简拔真才必学有本源识通今古而后可以济实用迩来士子专务初场故调难挽今次分房官务虚心详阅有二三场扬确古今条陈时事非徒漫衍者即初场稍疵亦着量收录其止工时义而后场空疏者概斥下礼部覆可从之
　　○先是逋寇林凤率党回潮先犯潮州之海门港踏头埔继犯惠之碣石东海滘时闽帅胡守仁统师追剿而广兵之在海豊诸处者亦有擒捕贼见两省舟师盛集潮州道金浙又推诚谕抚遂分＜舟宗＞散泊束身待招凤知众心已散已罪不赦掣舡夜遁抚散过马志善李成等一千七百十二名收回被虏男妇六百八十八名口舡只器械火药称是御史詹贞吉勘报以闻兵部覆一剿一抚其功则一闽功近已升赏广功委不宜迟其言修我武备以听凤酋尽我抚绥以化余党尤为善后确论侍郎凌云翼除盗安民厥功懋矣金浙抚散多贼心力亦殚虽经升任仍应与总副道府等官张元勋赵可怀晏继芳何子明刘经纬夏道南侯继高孙光祖徐汝阳萧遍李畿嗣杨寅秋等同论其失事偏将蒋柏清当重罚示惩  上赐云翼银三十两纻丝二表里浙等以下各二十两子明等以下各十五两遍等以下各十两蒋柏清夺俸半年○丙子巡抚顺天都御史王一鹗言文安县频年患水以合县计为被灾五分以司丘十余里计则被灾十分乞将夏税秋粮马草存留数内炤例蠲免二分尽以蠲恤被灾各里其无灾者仍旧派纳下部议
　　○丁丑  上辍朝从礼部类请也
　　○免河南本年应徵河夫堡夫银三万二千余两未调夫后免追旷工已调实夫更班歇役
　　○己卯下辽阳副总兵曹簠海盖参将姚大节于巡按御史讯以二弁互讦为督抚所参也
　　○庚辰兵部覆巡视京营科道林景旸等论劾佐击刘汉臣练勇参将李勋游击王镇杜晓徐洞并中都副留守侯国治前哨巡捕秦瀚西北巡捕把总刘濂当罢佐击王昱坐营童兴当降调报可
　　○辛巳升前屯城备御杨绍勋前屯游击○巡按广东御史詹贞吉报潮州府狱囚越城逃因言知府丘齐云方供闱事罪在署印通判龚修囚既出狱又复越城同城卫县印捕官均难辞咎诏下龚修于御史讯
　　○调山西河曲参将李澄清于辽东海盖
　　○升五军一营左副将焦泽后府佥书俞大猷各署职一级
　　○调捕营左参将栗卿于宣府南路
　　○工部以朝觐蓬厂有本部杉木户部芦席可借事竣缴还匠役工食查动顺天府无碍官银委宛大佐贰搭盖不淂丝毫累及行户仍著为例从之
