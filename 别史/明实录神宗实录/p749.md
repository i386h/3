<!-- { "loadSidebar": true } -->
　　○乙酉策试天下中式举人赐钱士升等进士及第出身有差  皇帝制曰朕闻天下虽安忘战必危兵非圣人所讳言也书称克诘尔戎兵又曰张皇六师夫当成康莅政之初而其臣即惓惓以此告之岂文事武备经国者宜并重而振旅之威舞干之化二者固相须欤洪惟我  太祖高皇帝肇造寰区以武功定天下即位之后释甲弢弓开一代之文明然而固本之训居安忘备之戒每谆谆焉其为万世虑至深远也可得而扬厉其盛欤朕嗣缵洪基莹精上理四十四载于兹尔虽深居静摄而安攘大计无日不惕于衷尝明诏执事整饬营务慎固边防简将练兵博求制御长策而承平日久法弛毙滋申令徒勤惰窳如故京营号称禁旅居重驭轻之意寓焉而又藉空存士卒疲羸至不胜甲胄猝有缓急将何所恃欤辽左延绥劲兵所自出顷岁大虏闲入肆行蹂躏而防御之术未闻此岂兵之不足欤抑教养无素虽有兵而不得其用欤夫兵以食为命无食是无兵也命司农告匮给饷不时荷戈乘障之夫动称枵腹识者方□禀□□禀脱巾是虞望其出死力以捍疆圉胡可得也议者欲修屯田以省转输练土著以资战守似矣而行之终鲜实效何欤无亦右文之世难以讲武而尧诘张皇之治卒不可致欤兹欲振积衰之势操长胜之权俾国家神气日张足以威四夷制六合其可施而可诸士志切匡时抱先忧之略久矣尚详著于篇勿泛勿隐朕将采而行焉
　　○丙戌覆试沈同和文理荒悖经孟题懵不知所出  上下法司议罪同和遣戍赵鸣阳杖责除名
　　○覆试举人吴柄罚一科吴洪裕罚三科先是部科磨勘试卷言二生形迹可疑若使再行并勘恐转生毙窦惟覆试便及试文理俱可观而炳犹胜故处分如此有旨依拟
　　○河南灵宝县矿贼突起入城劫掠知县石应嵩却之
　　○丁亥升广西副使倪朝宾为狭西苑马寺卿江西参政洪佐圣为山西按察使四川佥事陈禹谟为云南参议
　　○戊子敕南京左军都督府佥事李光先兼督捕口池河二营军务右军都督府佥书乔承恩兼督大教场水陆二营军务
　　○升神机营副将朱拱极为京城巡捕提督
　　○户部侍郎李如华覆山东巡抚钱士完御史过庭训救荒事宜条为十二款一定赈规二广赈地三劝倡义助赈四留漕米四十五万平籴五开事例量减银两自春至夏止六酌赎罪七搜帑藏八清驿递九宽禁约钱法盐法权宜便民十通水利十一普赈米十二酌蠲停从之
　　○户部又言山东一省每年岁入共以百七十万计今以灾免四十三年全数合四十二年半数共以二百四十万计二百四十万者内供光禄居其一各镇极紧边饷居其九将使臣部何法补之  皇上御极初年一切利权尽归于计臣故臣部老库所藏几二千万近二十年来度支之财既为军兴典礼所耗关榷之利复为监税所夺九边告饷急于风火内帑所积同于杇腐乞将税课一年未入内帑者归之太仓以补该省蠲免之数辅臣亦言计臣苦心权宜之术从其请疏三上不报
　　○交南属夷入犯思明州思恩参将赵廷等赴援夷解围遁广西抚臣建议言要害之宜防均戍之宜酌总镇之宜移皆今日时事之最为切要者不报
　　○山东巡按御史王雅量以登莱岁荒请海运上言国初旧制山东辽东原系一省山东粮饷布花命镇海侯吴祯总丹师万人繇海度辽以给军需至永乐四年平江伯陈暄督饷繇登莱至旅顺口岁以为常弘治十八年舟坏运废正德年间海运复通商贾骈集贸易货殖络绎于金复间辽东所以称乐土也自逆瑾用事海船损坏不修料价乾没山东本色悉改折色繇山海陆运入辽海运复废嘉靖三十七年辽值大饥转输无计始从按臣之议海道复开后因岛民作梗尽徙其民塞下而复禁之至万历十四年辽复饥暂开海运以济十九年倭奴侵据朝鲜遂严行禁止此从来海运通塞之大较也盖其塞也以防倭之变而其通也以济辽之穷与其守穷以待变变至而无以应孰若裕财以足兵兵足而又何虞变哉故海运之通其利有六民生易阜额岁易徵勾补易足边需易兴而且沿海皆兵可以防倭营伍充实可以御虏乃若其害亦有之其大者倭奴岛寇与逋戍三事然岛寇在弹压之得人逋戍在稽查之有法惟通倭一节所宜长计往者倭奴之入闽浙为甚苏松淮扬次之登莱又次之而辽左则绝无至者其地形水势不便也通倭之人亦惟闽浙习为之而辽左不能其船只舟师不惯也夫利什而害一必为之况利有害无宁容再计  上下该部议覆
　　○癸巳大学士方从哲等言  东宫讲读一辍十年  皇上曾有待  圣母禅服后举行之旨今大祥已过  升祔在迩出阁讲学与  皇孙就傅宜相继并举  桂  惠二王年逾二十以  天子之子极尊极亲而及不若庶人之家及时谐伉俪之欢亦宜亟敕礼部妙选淑女俟  圣母祔陵礼毕并举婚礼不报
　　○贵州宣慰司安尧臣病死遗子尚幼命其妻奢氏以宣慰职衔理事
　　○总督漕运户部尚书陈荐巡抚山西都察院佥都御史吴仁度各以老病乞归不允
　　○甲午  上以会极王府奉国将军朝緈所奏举人刘师宠抢虏宗女事下河南抚按勘奏　　○乙未升山东副使白养粹为本省参政湖广副使张维枢为山西参政吴中伟为江西参政
　　○刑部尚书李志奏夷贼谢文安等屠掠土司摇我边鄙幸交夷效顺擒献伏辜其同恶莫敬琳等应咨彼处抚按缉解从之
　　○丙申辅臣以辽左抚镇一特并缺点虏观望变动可虞乞早点用总兵官及兵部尚书黄嘉善不报
　　○户科给事中商周祚言今天下无地不告灾无事不告诎而最可忧者莫如边饷臣料今日权宜之计总不出借之一字欲借之冏寺而搜括已穷欲借之工部而门殿经始则舍内帑之外别无抵补之方顷户部请留未解皇税一年以抵东省蠲免之数割一年未入之杇蠹以解九边倒悬之危  皇上又何靳焉乃以雕敝艰难之计部独责于李汝华之一身然而精力有限拮据良苦所为少分其责任以共济艰危者仓场总督及右侍郎犹格不予将置国事于度外乎且今岁漕粮除改折截留外亦宜如期输运以安人心而水浅舟胶大为运梗所需河臣料理其势倍切并乞速用总河大臣仍促其星夜赴任以理漕事不报
　　○南京都察院右都御史蔡应科引病乞休不允
　　明神宗显皇帝实录卷之五百四十三
大明神宗显皇帝实录卷之五百四十四
　　万历四十四年四月庚子朔孟夏享  太庙遣驸马侯拱宸恭代
　　○礼部进会试录时沈同和既正罪除其名士以群龙无首诮之
　　○升山西道御史彭端吾为狭西参政陈一元为广东佥事狭西副使乔进璠为四川参政
　　○命浙江道御史杨鹤巡按贵州
　　○广东道御史毛堪言铨属不宜广额馆选不宜参差略谓铨部官止四十四员轮递视事顷突增册库一员遂至今日每缺增三四人长此安穷且每年外转止一人其余皆需次典选翘足清卿者既无言责又鲜年劳雍容家食坐致华膴安可庸此滥觞也馆选之举与其多留于一科莫若精择于每科勿得派台省而遗部属狥托疾而启规避庶几多寡适均储餋得体为法之平乎不报
　　○巡视京营礼科给事中姚永济言三大营官军例于三月开春操八月间秋操自  圣母登遐  皇上虑炮声震惊致停两操是纯孝之极思也命大祥已过而不复旧操亦岂  圣母所以备不虞而安四方之长虑哉不报
　　○丙午雷火焚税监张烨接居烨榷税通湾而治第于黄华坊是日将午风雨骤至电火四发霹雳从楼中出三十余间顷刻立烬巡视东城御史金汝谐以闻辅臣言雷火不于他人而于抽税内监之家天意可知乞撤税使以答天变不省
　　○丁未夜东南方有流星大如弹赤色有光
　　○刑部右侍郎荆州俊以衰病辞新命不允
　　○庚戌升詹事府少詹事刘一燝为詹事兼翰林院侍读学士掌管印信时岁贡廷试期迫掌院无人辅臣屡请而后俞
　　○升总兵李维功徐一鸣王良署都督佥事维功镇守辽东一鸣福建良浙江以总兵张承胤镇守蓟永山海
　　○升大靖参将李国柱为洮岷副总兵南太参将顾凤翔为松藩副总兵
　　○给崇王襄王内使各十人从其请也
　　○礼科给事中余懋孳等因雷火示异上言既使之出民怨天怒故杨荣烬骨于滇南李道焚巢于江介张烨之居复随电灭而烟消是天哀近郊之民假之丰隆以冀  皇上之悟也今东省数百万饥民定非四十六万之银米所能济者如不济漕道必梗漕道既梗边饷必缺将士嗷嗷脱巾可虑虽欲不发内帑其可得乎与其迟发而无济国事孰若蚤发而可安人心伏乞留税抵饷则饥民可苏边士可定不报
　　○湖广巡抚梁见孟疏议酌催大木以济殿工言三殿肇工万国同庆凡有血气愿效子来湖广原派大木二万四千六百后以灾疲减派十分之三五运起解查督木道合川贵湖三省新运几足七分之数初运业已交厂二运报解在途今部咨复派金柱三百八十根各长六丈四尺围一丈五尺明梁等一百六十余根各长五丈五尺高三尺五寸皆异常钜材而又责限于一年之内窃念楚非产木之区从来求之黔蜀而钜材所生必深山绝箐人迹不到之地阅千百年而后成材商民冒毒瘴履蛇虺万人邪许排岩批各经时历月始达江河然此等异材自嘉靖年间已不可得今采伐凋残山穷水远即搜取一二犹难况三百之多乎故为数甚奢而减派宜议也取材甚异而帮折宜议也勒限甚促而宽假宜议也乞敕部覆或量减株数照嘉靖年题准帮折之例如长足度而或歉于围围可合而或歉于长与夫长围虽合而本末欠勾及木无疵窳而长围稍逊者俱准起运仍稍宽限以便购取则大工无妨地方不致重困矣
　　○癸丑  孝懿庄皇后忌辰  奉先殿行祭礼遣官祭  昭陵
　　○大同巡抚石昆玉引病乞休许之
　　○甲寅阁臣请点各差巡按御史言自畿辅以至秦浙中州山右等差或久不得代或径无其人西台困顿堪怜地方空虚可虑夫诸臣奉命而出所治者朝廷之事非以其私也  皇上循例而遣苐欲其治朝廷之事非有迁秩之荣破格之恩也但使报满即题具题则允上存  祖制下守台规耳目新而人心振是亦励精图治之端不报　　○乙卯河东巡按万崇德山东巡按赵日亨各以候代愆期离任回籍署都察院事刑部尚书李志论奏崇德以母病归日亨以舆疾去情俱迫切而崇德更甚但御史为贞宪之官巡方无径行之例宜俟两臣补官之日崇德罚俸半年日亨降俸二级以示惩戒从之
　　○工科给事中刘文炳劾奏两淮巡盐御史徐缙芳贪秽状  上命抚按勘问以实闻诏削籍为民
　　○敕旌举人来知德知德四川梁山县人少有至行举童孝子应乡试考官阅其文掷之地忽有神曳还几上如是者数次乃入选人以为至德之感
　　○丙辰升湖广副使何伟为广东参政
　　○大学士方从哲等言新科一甲已蒙钦允授翰林官而前科散馆诸臣尚未批发同一词林不知  皇上何慨然于此而迟疑于彼也且词林以前后为差若旧者不得拜官则新者不便履任其于事体妨误事多又丁未科庶吉士杨道寅拟授给事中侯命五年未奉俞旨此又制科以来所不经见之事臣等不为本官惜为政体惜也不报
