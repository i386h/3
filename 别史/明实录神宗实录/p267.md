<!-- { "loadSidebar": true } -->
　　○礼部题甘镇官夷卜失兔阿不害及各酋妇计二十七名口互市效劳例应给赏各赏彩叚二表里织金纻丝衣一套其进马每匹彩叚三表里绢一疋加银五两于本镇桩朋内支给又比例甘镇虏酋歹牙赤抄胡儿带领精兵从南北山入抢西番游击孟孝臣及家丁张忠王一臣等阵擒虏满可扯哩太及马匹甲器并夺回番妇七名口所获虏酋羁候待赤酋服罪再议
　　○原任太子太保兵部尚书张佳胤赠少保从部覆锦衣卫指挥佥事张叔琦请也
　　○乙亥都察院左都御史吴时来极言内竖之选不宜滥收不听
　　○丙子大学士申时行等自陈不职乞赐罢斥谓张鲸处分未定御史马象乾切责臣等既不敢委曲调停犯众论之公又岂可窃禄苟容贻清朝之玷惟有引罪乞身庶不至上误国事下启群疑耳  上谕张鲸事已处分言官逞私波及章奏皆朕亲裁卿等谁为阿从且忠谨昭著公清素闻何必因言求退宜即出赞理不准所辞
　　○吏部尚书杨巍等奏伸公论正国法以慰群情事因张鲸处分未明合＜锍-釒＞以去就争也  上报闻谕令即出理事不允辞
　　○升南康知府潘志伊江西副使分巡湖西四川佥事王亮苑马寺少卿整饬靖虏兵粮
　　○河南道御史马象乾奏先是御史何出光等论列东厂太监张鲸有旨令策励供事比刑部勘问覆请有旨鲸候处分而供事如故党与虽惩元凶漏网矣臣不胜痛愤窃谓  皇上英明不世出往冯保怙藉宠灵操弄威福一发其奸弃如脱屣今鲸恶不全保下而去鲸不若去保之断何也岂鲸日夜以微劳陈乞而  皇上过听之遂使大憨盘据宫闱千人指之不能去万贿坐之不能动三尺行于疏贱而贵近则格成何法纪至治极辨之世不能胜一狐媚豢养之奸上亏圣德下贻后忧成何景象臣等小臣所赖力清  君侧善成  圣德者非一二阁臣乎连日以来累息延颈冀必有言而寂无闻也则又冀台谏之交章职票拟者当分别是非少塞众怒而竟无闻也古者阴阳不调方外有警且归责宰辅况禁近之地贽御之人昭昭于目前危而不持焉用彼相昔  武宗朝逆瑾擅权内阁有刘徤等九卿有韩文等叩阍力争持章不下使瑾皇怖乞南乞闲不可得诸臣即不欲过激如往辙力劝  皇上远其人而不诛夺其权而不藉可耳何至以阿意顺旨为调停以局促避怨为忠原使四海疑谤尽归朝廷亏损  圣明郁积众愤无论非宰相之事亦非张鲸之福也伏乞  皇上以臣言下内阁令其自陈出鲸罪案使远近传闻则明断过寻常万万矣＜锍-釒＞入  上震怒下象乾镇抚司打问
　　○丁丑大学士申时行等＜锍-釒＞救御史马象乾谓臣等既以失职仰负  圣眷又以拒谏累及言官臣等乃万世罪人宁与象乾同赴司刑万无靦颜在位之理且不见近日张居正之事乎  皇上始为居正谴责言者卒之公论不容身受恶名家被显祸若象乾得罪臣等异日即居正之续耳伏乞  圣慈鉴察曲全臣等谨封还御批具题以闻不报○戊寅大学士许国王锡爵各＜锍-釒＞申救象乾国＜锍-釒＞云言官言事乃其职耳  祖制特许风闻虽误不究况据事直陈者乎臣为讲官时易朝廷为张居正挞辱言官臣心痛愤恨不及食居正之肉今乃蹈其覆辙使旁观者复欲食臣之肉如万世讥笑何且近日论张鲸＜锍-釒＞甚多悉置不闻乃独为臣等发愤究问使臣等得罪于天下后世又甚于鲸矣锡爵＜锍-釒＞云马象乾论臣等阿从失职义正词严  皇上宜赐采行使人知前后诏旨俱出臣等票拟原非  圣意则人情自定  圣德有光矣柰何抵之罪乎先年张居正以夺情迁怒徂击言官臣于是时稍能诮让居正为言者解所以居正败而臣得进用夫  皇上本以忤居正用臣而今又即以处居正之事处臣臣之不才纵不能道扬  主德维持国论亦何忍见朝堂之上再有此异常举动使天下万世谓臣外援忤权之名以进身内挟当权之势以沮众臣今日即死上何以见  九庙在天之灵下何以见刘徤等于地下明何以谢举朝士大夫之公论幽何以辞张居正之鬼责哉臣身轻如羽使万世蒙诟而有益于  皇上臣不敢避今身既不肖有累言官而又并累  圣明以咈谏之名不惟不可一日立朝且不可一日为人矣语多激切俱不报
　　明神宗显皇帝实录卷之二百五
明神宗显皇帝实录卷之二百六
　　万历十六年十二月己卯朔谕元辅昨览卿等所奏悉见雅量朕怒此辈纷纷扰奏不遂辄逞私臆借言排击甚失国体故治其狂妄之罪非卿等累及卿所奏留中以全卿等之美卿可体朕意即出视事并谕两次辅知又览次辅锡爵题帖内说亡女一事卿可代朕谕勿悲惜过度恐失治生之道亦不必再有托陈负朕倚协辅至意
　　○大学士申时行等奏缴钦奉  御札文书官李文辅恭捧至臣私寓臣谨祗领即传示同官讫伏念臣等猥以庸陋忝备弼臣过有万端愚无一得自知窃禄尸位有负  皇上任使之恩而顷者因事惕衷省躬思咎盖众论喧腾人情卼臲而不能镇服朝政有缺  主德未宣而不能匡维虽无阿从之心而有阿从之迹既有失职之罪而幸逃失职之诛此公论所以不与而言官所以相规也乃蒙  皇上不即弃捐仍令在列而  圣慈天覆  宸谕眷温俯从臣等之愚曲贳敢言之士仰见  皇上转圜之度止辇之风将流誉寰区垂光史册岂臣等得专其美至臣锡爵亡女私怀亦蒙轸念仰惟  皇上眷绥之渥不啻家人父子之情臣等义激铭肝感深雪泣即捐躯陨首不足以报  圣恩于万一矣即日报名廷谢其  圣谕一道谨尊藏阁中彰  皇上容言礼下之美谨奏谢以闻
　　○是日  上遣司礼监太监陈政口传  圣谕谕内阁张鲸侍奉多年他家用的人做坏了事他未必知如今都下法司问过重罪了张鲸著他私家闲住这不为章奏纷纷处他只为近年四方灾伤民间疾苦每令他访奏不以实闻故此处他又谕朕欲召见先生每偶因动火未安待朕体全愈即出召见大学士申时行等奏谢窃惟进退用舍乃朝廷大纪纲不可以近而或忽访问灾伤乃朝廷大政事不可以远而或遗  皇上天纵英明日亲几务犹欲访求民瘼通达下情而张鲸不能仰体  圣心不以实奏壅蔽之罪诚无所逃且内外官工皆当守法奉公简身戢下而张鲸任用匪人犯法坏事以致法司尽暴其罪言官交斥其非疏纵之愆亦难自免  皇上特垂  宸断出之私家非为人言纷纷姑以塞盈庭之议乃繇  圣心独断用以儆失职之辜此真至明至公同符尧舜非臣愚昧所能仰窥万一惟有播之在廷书之史册使万世称颂  圣德而已
　　○吏科给事中李沂劾东厂太监张鲸倚势乘宠招权纳贿罪恶万状屡经科道指摘今群党邢尚智等既处而元凶未伏其辜非法之平数日来都市喧传咸谓鲸广进金宝多方请乞果尔则亏损  圣德又不止顾念侍卫之微劳矣伏乞  乾断以释群疑＜锍-釒＞入上怒下镇抚司即讯同日刑科给事中唐尧钦亦有＜锍-釒＞击鲸而得从宽政姑置不究以沂＜锍-釒＞有都市流传进贿一语故也而沂旨内有这厮欲为冯保张居正报讎云云说者又谓时司礼张诚为冯保之余欲甘心于鲸沂＜锍-釒＞实为所用是则未易言矣○庚辰大学士申时行等具奏廷谢报闻是日＜锍-釒＞救李沂谓张鲸之事言官交章论劾何独李沂一人致干  圣怒及取其＜锍-釒＞读之果属狂缘李沂系庶吉士授官未及两月新进书生不识忌讳若居正冯保在日彼犹未入仕途原无恩讎何为报复不过风闻建白心实无他似不必深罪且昨为马象乾所言  皇上犹为臣等曲全褒臣雅量况  皇上天地之量何所不容而苛求一无知之小臣哉不报
　　○辛巳礼部题海西弗秃等卫女直夷人都指挥往吉奴等一百一名进贡如例赐宴命临淮候李言恭待
　　○顺天巡按御史孙旬勘报密云蓟州昌平永平各道所属府州县灾伤请照例蠲免民屯钱粮以恤灾民  上从之○起升原任副使陈文焕四川副使
　　○南刑部主事刘以焕革职听勘以御史陈扬善劾其受贿枉断李镗一事也
　　○升刑部员外朱熙洽山西佥事分守赤城
　　○谕给原任都察院左都御史王廷月米岁夫如例从四川抚按徐元泰何倬之请也
　　○命成安伯郭邦相承袭祖爵
　　○壬午升山西参政刘中立狭西按察使
　　○癸未镇抚司打问过给事中李沂奏上御批李沂既刑究明白拏在午门前杖六十斥为民文书官刘成将本到阁阁臣申时行等大惊欲具＜锍-釒＞救且留御批未发刘成不可竟持去而  上已遣太监张诚出监杖矣时行等惶遽上＜锍-釒＞曰李沂上干圣怒已蒙打问死生未保再行廷杖重复加刑恐万无主理此  累朝以来所未有仰累  圣德关系不小臣等不能匡救必难靦颜在列伏望少霁  天威俯全言官垂死之命躬诣会极门侯旨有顷传谕云先生每说话依得的依了依不得的也难依如前日马象乾就依了李沂放下各处贪官污吏不说却说我贪这等掜污君父岂可轻宥时行等复向张诚极言诚不可竟杖之
　　○礼部尚书朱赓吏科左给事中王继光相继言内竖之收宜罢  圣意已定不欲变但令供事老病者汰革
　　○户部题覆  潞王再请湖广河泊等所柴洲坑套等项地亩合如数给发以抵添给之数其州田额税行湖广抚按酌议报可
　　○甲申添设河南开封府同知一员驻劄荆隆口祥符县丞荣泽主簿各一员专管河务○升河南副使齐一经山西参政分守河东
　　○礼部题  潞王之国以  兄皇遣弟虽与  父皇遣子有间而礼未尝不同查得景王之国先期一日王与妃恭诣御前面辞行五拜三叩头礼祗祝受训命毕诣母妃前行四拜礼出明日王赴大明门陛辞启行繇朝阳门出先期一日百官赴府辞至日具朝服侍班候王行礼毕出易吉服至朝阳门桥东左右序立候王辂过而罢今  潞王之行已经奉旨照景王例行前项礼仪伏候裁定  上曰是
　　○追夺都察院左副都御史劳堪等诰命二十六轴内府印绶监会官烧毁
　　○翰林院编修邓以赞引疾乞假许之
　　○乙酉巡抚宣府都察院右副都御史许守谦三年考绩荫子许其德送监读书
　　○丙戌大学士申时行等题庶吉士王德完补授给事中　○户科给事中薛三才＜锍-釒＞救李沂谓  皇上躬亲览断博采蒭荛言官论事雅荷包容顾独震怒于沂者岂真为张鲸罪沂哉亦以沂之狂戆示惩耳夫妄拾齐民哗传之语形诸奏牍非对君之体沂诚失言然意在耸动  圣听以除君侧之恶非敢有心掜污也至云为张居正冯保复讎则二奸擅权时沂尚诸生度未识面世岂有触雷霆甘斧钺为素不识面之人图报复者哉况沂罪而言官之气结矣何以励臣节乎时太常寺卿李尚思等吏科给事中陈与郊等各有＜锍-釒＞语多切至俱不报
　　○升河南参议徐三畏本省副使备兵磁州
