<!-- { "loadSidebar": true } -->
　　○先是巡按辽东御史刘台条陈三事  上命督抚官悉心计处于是杨兆张学颜合议谓本镇标兵止有左营一枝遇警东西应援岂容别议惟游击王大璋所领广宁右营兵一千五百可与李惟一更番入卫若广顺关自执献杲酋谕禁部落益谨新安关近已筑有市圈夹墙又令参将弹压亦难更张启衅至于海州辽阳开元边长七百余里军力已竭台墙势难并举命如督抚议惟边墙不宜委之沙涝炤原议行
　　○壬寅礼部左侍郎兼侍读学士汪镗乞休  上以纂修事重不从其请
　　○刑科右给事中郝维乔条陈二事一谓亲民莫切于均徭银差宜炤额均派以时催徵力差宜量力佥役听民自便若条鞭之法既用其力又歛其才民安得而不困一谓致治莫先于讲武大明会典内凡军官承袭必亲试其操练之弓马乃有手不能持弓身不能跃马者冒滥官爵糜费禄粮国家亦何赖于若人下所司
　　○癸卯巡按福建监察御史朱光宇乞休从之
　　○巡按直隶御史舒鳌言淮安府东陬山民彭湖等于正月初十日见海滩有男子二十二人异形异服问之皆摇头不语一人手捧夹板公文上书行济州进贡等项语音不辩惟能书写东风水等字样差官管押赴部以闻下所司
　　○兵部以东虏土蛮伯言兀速把亥等紏集东西诸酋欲东攻开原西抢宁前锦义见在辽河一带下营申饬蓟辽二镇戒严前锋以战胜为功不论首级援将以夹击为主不许逗挠主将李成梁既已东行抚臣张学颜必当西顾其辽东入卫李惟一兵马即发回镇应援仍简调战兵二枝出关以张声势总理戚继光移驻滦东相机援守自石门以至喜峰等路通行堤备如有观望不进寘之重典
　　○先是题奉钦依试御史候满一年方考实授顷都察院以差用无人查隆庆六年试御史许乾等及万历元年试御史王晓等皆试职四月准考今邢玠等试职八月应请考授从之
　　○甲辰礼部覆太常寺卿刘一儒条上三议一复粢盛以崇祀典欲以各祭所用粳糯二米原系两县供办者炤例查复以免坛户歛钱一更印信以明职守欲将本寺年久印文铸换仍改神祗坛祠祭署印为先农坛祠祭署印庶于籍田诸务有阕一增饩廪以资餋赡欲以提点员缺止令知观挨补不淂选用太常寺协律等官以致有品无俸仍炤南京神乐观事例月支米一石五斗庶于乐舞生崇卑有辨从之
　　○以报事有功升福余卫头目那颜孛来为都指挥佥事其兀鲁罕等卫都督及都指挥等官男孙秃难哈等俱令袭替回卫仍换给敕书俾修职贡
　　○以河南道御史于鲸巡按真定等处
　　○兵部覆蓟辽督抚杨兆王一鹗所议蓟昌二镇以匹马不入方为万全故修筑塞垣为苐一要义况二镇应修之墙在蓟仅七百里在昌仅九十余里虽共增墩台各五百座而昌平尚可减百工既不多且先年修墙一丈工价一十八两私派不与焉今止议五两乃墩费视台又不过居三之一费亦称省应听其便宜及时从事惟该镇兵以足四万而墙则昌镇以八年计蓟镇以一十三年计墩台则又岁各以十座计已不无玩时废事之病柰何更欲借拨班军乎此当复行详计者也至于钱粮炤户七兵三例各预角□羊该镇收贮用毕再请每年终用过钱粮修过工程悉令巡按御史核奏有仍袭故套不尽用灰石及搀用挂木者严治命如议
　　○丙午升武选司署员外事主事韩应元为山西佥事
　　○兵部覆言南京太仆寺卿何起鸣所条马政钱粮宜仍行各抚按及两京印马御史委官清理不必并责该寺其应天等府州县牧马地租应存留者炤旧扣徵角□羊府类角□羊南京太仆寺收贮遇灾酌助至于该寺卿丞所裁俸薪应行除免惟是留都根本重地据嘉靖二十九等年帑藏告匮行南京兵部取用收贮马价地租缺官等银计三十余万隆庆年间闽广用兵亦借给十有五万若素无畜积何以淂此其应存积者仍宜存积又不必务为简括也从之
　　○命南京太仆寺卿何起鸣将所属各府灾伤分别三等如高泰泗邳等州县为甚滁宿江仪等次之节年所欠马价银两或暂免十分之六以万历八年至十年带徵或暂免十分之四以万历六年至八年带徵其应天镇江未报水患地方仍每年带徵三分之一以万历四年至六年依期徵角□羊毋淂轻议蠲免一概因循
　　○升虞衡司署员外郎事主事徐儒为都水司郎中管理河道
　　○丁未  武宗毅皇帝忌辰  奉先殿行礼遣成安伯郭应乾祭  康陵
　　○先是金花银急缺户部以太仓备边银二万二千二百余两借支进仍请行各抚按勒限完销  上曰金花原系正供且折纳甚轻又分季徵角□羊员役侵欺积逋至一百六十余万一加查核輙称朝廷催科严急鼓煽流言阻抗乃以备边银两借供上用国家常赋惠餋奸豪论我  祖宗法度其淂逭罪各抚按以后严督有司每年务炤季完角□羊敢有倚势抗拒并侵欺者即便参奏拏角□羊重处若抚按官狥私怠玩以不职论黜时户部左侍郎李幼滋又言近日行一条鞭之法金花与各项钱粮无别故诏书但蠲别项钱粮而小民无知便谓金花亦在其内有司莫知所辨业已混行催徵小民不明其故輙谓诏书不信以后徵收虽行一条鞭法务款项开明如某户秋粮若干本色若干折色若干金花银若干漕粮若干某仓粮若干某项最急某项次急某项虽诏下不免每户给与印单一纸庶小民观听不迷输纳亦便淂旨内外诸司凡事一遵  祖宗成宪毋淂妄生意见条陈更改反滋毙端违者定以变乱成法论
　　○铸给专管淮安等处水利关防
　　○总督两广侍郎凌云翼以大征罗旁议借蓟镇下班浙兵三千部覆以在蓟发回之兵即守在浙防汛之地不可借惟委官赴浙召募巡抚及司道如期督发必使人人精勇以济实用毋分彼此淂旨浙兵暂行募用不许因而扰民
　　○补差刑部云南司署郎中事主事周启祥审录北直隶地方
　　○戊申以原任湖广都司张奇峰佥书贵州都司
　　○升浙江运粮把总蒋本佥书福建行都  罢抚顺备御丁仿及叆阳守备郎官相
　　○己酉南京国子监祭酒余有丁以病乞归不允
　　○总督漕运侍郎吴桂芳＜锍-釒＞报万历四年分应运漕粮四百万石内除改折截留并山东河南徐州例不过淮外实该过淮粮二百八十二万八千五百七十五石九斗九升一合炤上年派规以霜降前一日发单大寒前一日开兑自万历三年十二月初七日起至万历四年二月二十二日止运官孙承忠等管押帮舡共计八千二百一十只装载前粮俱尽数过淮讫
　　○辽东海西阿资河等卫女直夷人都指挥等官亦把力等狭西肃州卫东关厢寄住罕东左卫都督同知阿束把力等各贡马赏赉如例
　　○巡抚贵州右佥都御史□清议留新升广东都司佥书刘天庆于坝阳  上以广东有罗旁之役不允
　　○以江西龙池巡简司官兵改移百丈岭防御兼管龙池地方裁革旴江递运所官从抚按杨成张简议也
　　○罢广西昭平参将汪可大
　　○庚戌升刑部广西司署郎中事主事王一卿为广西佥事
　　○福建邵武府知府赖嘉谟为山东运使○供用库太监郑真以香品缺乏请行广东采办二十八万斤以进工部议止派八万斤未允户科给事中光懋言香品虽上用物然当定为经制若请益纷纷何所底止况广东连岁用兵物力两诎疮痍未起该部酌拟弘治及嘉靖年例派办八万斤足供数年之用乞从其请下所司户部亦言供用库香品嘉靖六年角□羊六万余斤七年角□羊五万斤今派办比前例已量增若必如该库议万一有司不体  朝廷德意逼迫垂死之民以逭迟违之罪致使地方或生他变则臣等不能执奏罪其奚赎  上命炤嘉靖六七两年例共派
　　○四川乌思藏阐化王国师短竹藏卜等及长河西鱼通宁远等处国师罗撒坚锉等土鲁番等五地面头目火者马黑木哈辛等肃州卫寄住正副使阿纳的纳等各贡还宴待如例
　　○辛亥升保定府知府刘泮为山西右参议
　　○改南京光禄寺卿王友贤为光禄寺卿
　　○升大理寺左少卿王廷瞻为太仆寺卿
　　○增太常寺猪价并牲料从寺卿刘一儒请也
　　○以福建牛山外洋功副千户邵岳以下各升赏有差
　　○南京刑部尚书赵锦拟假符假劄越扰边关周廷璧律斩余各徒杖有差具议请下法司
　　○先是内承运库太监崔敏等以叚疋缺乏欲仿先朝事例差官织造于是工科都给事中侯于赵言自古宦臣衘命出外鲜不假公营私为国家患纵其人谨厚堪任使而参随匠役凭藉声势生事害人亦所必至况所开疋数大溢岁额一丝一缕皆民膏脂东南赤子其何以堪且  皇上登极一诏首罢织造差官曾几何而忽有此请恐幸门一启而苏杭而兰州必接踵行矣乞敕工部覆议以请浙江道监察御史麻永吉等亦言国初织造有定所岁运有定额皆委官监督以按臣纠察之自天顺成化弘治年间偶遣内官然率随置随罢而一时谋国诸臣若李贤马文昇等犹惓惓建议以苏民困  皇上即位以来首下民诏取回内官海内以仰见德意而忽有崔敏等之请岂躬行节俭休息元元之心乞敕停止谕令该部议处并下所司
　　○巡按山东御史商为正言臣奉  命亟趋胶州择分水岭难开处挑验用夫一千一百名方广十丈余挑下数尺即碙＜石句＞石又数尺即沙此下皆黑沙土未丈余即有水泉涌出随挑随汲愈深愈难今十日余矣而所挑深止一丈二尺所费银已五百余两尚未与水面相平若欲通海及海舡可行更湏增深一丈虽二百余万金不足了此且麻湾海仓海口两头淖沙数十里随挑随淤虽使别开一渠数月后潮至沙壅亦后如是况海运必出自淮安海口高宝其所必经高宝不治此河虽通亦不能越而飞渡观其缓急先后之势则此河之不必通亦明矣而况有未必能通之势若此乎乞命停止毋事虗糜下部议
　　○壬子以秦王敬镕薨辍朝讲三日命秦世子宜澏主丧并理府事遣武英殿中书唐应运造坟
　　○  上赐辅臣及日讲官各银铰砗磲等扇
　　○谥郑府繁昌王佑榜曰荣戾
　　○调江西布政司右参政郝杰于山东
　　○礼科给事中李冲奎以病乞归从之
　　○癸丑实授浙江道邢玠山东道沉涵江西道雷嘉祥虞怀忠广西道陈用宾四川道李时成云南道房如式贵州道陈世宝四川道刘应元山西道贾如式各监察御史
　　○赐山西粮储道参政专敕一道命兼理边腹屯田务清军额括地亩复旧制俟五年成熟后起科如屯官台玩督率失宜及势豪侵占即指名参呈抚按劾治
　　○改封崇王庶苐二子泰和王为崇世子
　　○总督两广侍郎凌云翼以广贼林凤弃众投番抚散余党二千报下兵部议谓凤既远遁宜听便宜计取或修备以待之而贼党尽散地方宁谥于例并淂论功因论凤在吕宋非闽中用间谕夷岂有潜遁之日及其党回潮非广中相机谕抚宁有底定之期事在相左实则相成均宜查叙为苦心任事者劝许之
　　○以固始民穰伸案勘执互异汝南副使杜辂镌俸一级夺颖州佥事聂廷璧俸三月初穰伸遣其子奏辩军罪下按臣勘而执成伸狱者张才为寿州人固始所录盗魁也于是属汝南及颖州二道会鞠汝南不俟参定径豁伸戍颖州欲破扶同极理才枉事闻刑科都给事中严用和谓辂轻率太过决谳乖方卒用都御史陈瓒议降处而廷璧亦以怠缓薄罚仍命河南及直隶巡按御史会勘报
