<!-- { "loadSidebar": true } -->
　　○壬申先是吏部文选司员外缺邹元标调补＜锍-釒＞再上不报吏部以职掌请并乞简发前推补刘志选孙如法＜锍-釒＞得旨尔等职司铨责部署缺人既久宜即另行题请如何只言元标可用天下才品岂有二三独擅视诸尘芥绝无人类者尔等为国大臣尚有布恩望报姑且不究元标为改南京别衙门用不必再来渎扰于是一时诸臣以言元标事得罪者给事中则杨文焕杨文举刘弘宝张应登等御史则何选各罚治文焕降边方杂职选降三级调外任最后户部尚书石星亦＜锍-釒＞请如诸指  上报曰卿为大臣职有专任卿欲取誉于人不若洁己奉公于本部廉身去饬率所司岂以留复罪官为职业而已于是吏部拟元标南兵部职方司命改礼刑二部用部覆以南京礼部员外郎已经裁革命即于刑部用遂调元标南刑部广东司署员外郎主事添注
　　○原任工部尚书朱衡治河有功土人立祠至是都御史潘季驯请加修葺改为敕建祠宇从之○朝鲜国王李昖差陪臣工曹参判郑士伟等三十四员名进贺又差陪臣礼曹参议金伟等二十八员进贡各赴京宴赏如例
　　○乙亥考察军政天下武职官员锦衣卫南镇抚司署指挥同知杨汝业指挥佥事严梦象李维藩北镇抚司署正千户傅国义各以不职革任
　　○丙子吏科给事中杨文举河南道御史秦大夔等各上公＜锍-釒＞乞免杨文焕何选降调不许文举等各罚俸五月
　　○吏科左给事中侯先春言顷者  皇上特遣诸臣分边阅视窃计诸臣靡不矢天自效以求无负任使顾边事积坏已非一日今当事诸臣必且虞其罪之及已又虞其罪之及人务匿其情以欺阅视彼阅视者欲以一手一足之力而洞悉二十余年之积弊其道无繇臣窃谓莫若＜宀十见＞其文法与之更始使边臣晓然知  上意旨各输情实共剔弊端一切情弊自万历十八年以前悉从宽减唯夫以少作多以虚作实则必正其欺罔之罪立法若此庶乎边臣皆知虚文无所逃罪而莫敢不以实应矣又言赏罚者鼓舞人心之大机赏必当功罚必当罪然后赏可信罚可必也今阅视事例八事修举者与斩获同赏废坠者与失机同罚夫八事修举之与斩获八事废坠之与失机原自不同唯必欲比而同之无惑乎冒斩获之功者比比皆是而复失机之罪者竟寥寥也乞敕该部详议申饬期在必行毋厌更张＜锍-釒＞下兵部议覆如议行
　　○南京给事中徐桓条议兵饷诸款兵部覆其可行者二事一武职署试等职照例实授既经革任不得仍支原俸以清冒滥一锦衣卫军士御马监腾骧四卫勇士逃故老疾者速为开除不得顶替雇倩以滋虚冒从之○诏复原任翰林院学士兼右春坊大学士角□羊缙官缙江西吉水人中洪武二十一年进士选中书庶吉士改监察御史建文初谪河州卫已召人翰林院待诏永乐壬午升翰林院侍读入直文渊阁升翰林院学兼右春坊大学士五年出为广西参议寻改交趾参议八年逮系诏狱十三年卒于狱中成化元年以子中书舍人祯亮恩追赠朝议大夫赞治少尹原职广西参议如故礼部覆吏部验封司邹元标＜锍-釒＞称缙英资间气奥学宏才初荷宠于  高皇而选列台端屡效献纳之益继受知于  成祖而简参政本尤多匡赞之谟盖振代之才人亦济时之哲辅也祗以  仁庙升储密决大计遂致逆藩构谤竟陷沉冤故  文皇帝已悼惜于当年而士论尤惋悲于今日所当赠官赐谥以慰忠魂得旨准赠谥
　　○以宁夏卫指挥袁尚忠充玉泉营守备
　　○丁丑调补原任太仆寺少卿苗朝阳为应天府丞
　　○己卯国子监较刻诗经注＜锍-釒＞成祭酒刘元震进呈因上言臣观诗三百篇中有大本三焉读关睢麟趾篇即知修身正家钟贤裕后为安定邦国之本读鸿鴈庭燎篇即知惠下安民励精图治为系属人心之本读昊天有成命及敬之篇即知不敢康宁夙夜有密日就月将学有缉熙为格天凝命长治久安之本是三本者所关甚大阙其一则虚阙其二则废三者无一有则危凡诗人所咨嗟惩戒悉此类也修其一则定修其二则理三者修之全则固凡诗人所赞羙感叹悉此类也夫帝王心传具在经籍虽  圣明靡弗洞照尤当加之  圣心傥蒙  皇上清燕之暇特采愚蒙垂赐乙夜之观深究全诗之旨载绎三本之说用为万机之先将无悠然悟锐然兴乎是臣等所大愿也  上嘉纳之
　　○辛巳辅臣王家屏到阁办事
　　○革延绥左营游击刘凤梧任以原任游击吴显代从经略大臣请也
　　○兵部以四川合江县大盗黄朝甫等聚众劫掠请治地方官隐匿失事罪奉旨隐匿盗贼屡奉明旨载在条梧有司官乃敢故违知县陈良遇革职提问刘惠乔系兵备官罚俸半年
　　○朵颜等卫夷人头目邦失等一百四十三员名赴京进贡宴赏如例
　　○壬午夜望月食  世宗肃皇帝忌辰祭  永陵遣武安侯郭惟忠行礼
　　○癸未  贞惠孝和景皇后忌辰祭  景陵遣南和伯方烨行礼○巡按湖广御史敖选以疾＜锍-釒＞请回藉  上以选才到地方如何輙便告病不准仍敕以后巡按御史患病仍令巡抚官勘实代奏
　　○刑部尚书陆光祖以被论乞休不允
　　○礼部右侍郎兼翰林院侍读学士黄凤翔以疾乞休许之初凤翔＜锍-釒＞上辅臣拟旨调理  上命中使持改票遂有是命
　　○户部尚书石星以疾乞休不允
　　○诏清理南京织染局匠役
　　○旌表孝子张诰等二名七世同居萧梅一名节妇张氏等十口烈妇胡氏等六口
　　○巡抚福建都御史赵参鲁议防山矿海贩所当禁革者二事礼兵二部各覆如议
　　○先是贵州巡抚都御史叶梦熊＜锍-釒＞论播州宣慰扬应龙凶恶诸事并参川东道副使朱运昌容情故纵不行会勘巡按御史陈效则历数杨应龙十二大罪而复次其怙凶阻勘之状及四川抚臣李尚思议防御松潘宜调宣慰司土兵令备协守而按臣李化龙亦＜锍-釒＞请暂免勘问俟徵兵御虏之后再为议处部覆以应龙革职仍戴罪立功会勘改限朱运昌罚俸久之两省抚按各＜锍-釒＞奏辩在四川则谓应龙无可剿之罪在贵州则谓四川有私昵应龙之心于是都给事中张希皋给事中陈尚象各具＜锍-釒＞以事属重大两省利害亦岂漫不相关者乞敕下从公会勘或剿或宥毋执成心俱下部议
　　○甲申升浙江副使李伯春为湖广右参政
　　○钦遣阅视官员右通政穆来辅蓟镇兼阅保定昌平大理寺右少卿王世扬延绥光禄寺少卿曾乾亨大同尚宝司丞周弘禴宁夏兵科给事中张栋固原吏科左给事中侯先春辽东工科右给事中钟羽正宣府兵科给事中张贞观山西工科给事中李汝华甘肃穆来辅等仍兼宪职来辅河南道世扬弘禴狭西道乾亨山西道
　　○镇守云南总兵官黔国公沐昌祚以军政考察自陈  上谕令供职如故
　　○镇守湖广武靖伯赵光远自陈不职令光远回京听用
　　○论剿平曹滴司叛苗功巡抚舒应龙以下各赏银币有差
　　○丁亥以年节赐元辅申时行银五十两彩叚四表里次辅许国王锡爵王家屏各银四十两彩叚二表里讲官李长春等各银二十两彩叚一表里
　　○兵部尚书王一鹗刑部尚书陆光祖各以疾乞休不允○调补云南右参政林一材为山西左参政
　　○改南京礼部右侍郎赵用贤为礼部右侍郎兼翰林院侍读学士
　　○巡按云南御史杨绍程以前参劾黔国公沐昌祚骄横僣窃诸事反被蔑诬自求罢斥并乞俯察昌祚狂悖使无恣肆部覆以绍程无罪宜令安心供职昌祚遵前旨戴罪管事加意省改拨置人犯该巡按官速行提问从之
　　○吏部都察院奏会议荐举＜矢见＞则言各处荐举方面官不许该荐无劾有司官不拘科贡照万历九年以前旧额应荐者止居四分之一必以才守兼优民安事集为主而更以人品廉正者为重兼论地方之难易以为差等凡荐语必直书其事勿以骈词溢美如有贪残为民害者提问既明方为参奏又必责该道府官从实甄别其所举剌即以定各官之贤否各差御史如有循清市恩滥收偏重举剌不当部院与该科参处从之
　　○庚寅  累朝训录誊写成先是  上谕时行等曰前者卿等所进  圣祖御笔朕恭睹其睿藻弘谟真乃天授非纯神至圣而何因思  祖宗训录乃今朝之史鉴岂可不得而知之其令誊写装成书帙以便朝夕览观庶可以知我  祖宗治国家之法修身勤政之要非图袤玩别意也
　　○又奉  圣谕曰今自  太祖起及  累朝训录都誊写装潢进览有几部就进几部来至是大学士申时行等进呈共一千九百二十八卷
　　○辛卯申时行等进自万历十七年所撰讲章孟子离娄章句上下共二本礼记曲礼上下共三本以备省览仍乞发司礼监接续刊行
　　○科道官张栋等拾遗参恭顺侯吴继爵宣城伯卫国本锦衣卫掌印柏子祥忻城伯赵泰修署都督佥事李迎恩兵部分别议覆  上令吴继爵照旧管事卫国本等革任闲住李迎恩等革任军门听用
　　○壬辰以誊写  训录书完查叙效劳人员制诰两房中书徐继申吴杲等各升叙有差
　　○以正旦令节赐辅臣吊屏门神等物及讲官李长春等各有差
　　○贵州土舍安国亨进献大木援例乞恩  上令给与追夺原赏银两服色俟再有功劳抚按官题请授职
　　○通政司右通政穆来辅等条议阅视未尽事宜一戒科歛一惩欺弊一禁虚糜一禁迎送一处供亿一议委官一搜遗材部覆如议
　　○以新升大同中路参将张秉忠及新升车兵营游击管中军事焦承勋互相更调以督抚奏其各有所宜故也
　　○原任南京刑部尚书陈其学年踰八旬山东抚按请赐存问准照例行○礼部覆御史何选奏言黔国公沐昌祚贪淫不法请比照诸勋胄事例将昌祚应袭长男选国子监习读待三五年后德进学修方准出学  上令就彼读书习礼免其起送
　　○甲午升国子监祭酒刘元震为南礼部右侍郎
　　○乙未大学士申时行等奏言近日各该衙门事体有已经题覆而未奉览裁及臣等已经票拟而未蒙批发者今岁序将终正旦在迩当去故纳之日悬法布令之初前项章＜锍-釒＞有关系政事难以久停者望  皇上少乘清燕时赐省观如事体未当  圣心欲有更正亦乞明谕臣等另行改拟伏惟  圣明俯允
　　○升工部屯田司郎中事员外郎邵伯悌为湖广副使○丙申祭告  太庙  祧庙收回脯醢果酒赐辅臣
　　○抚宁侯朱继祖岁支禄米递减二百石以其父朱岗与朱岳为堂弟彼时失于简举故也
　　○丁酉岁暮行  大祫礼于  太庙遣公徐文璧代
　　○升左春坊左庶子盛纳为国子监祭酒
　　明神宗显皇帝实录卷之二百三十
大明神宗显皇帝实录卷之二百三十一
　　万历十九年正月戊戌朔元旦免庆贺大学士申时行等恭诣会极门行礼是日赐辅臣上尊珍馔
　　○己亥大学士申时行等上＜锍-釒＞曰岁暮  大祫  圣体违和遣官代摄此出一时权宜今孟春时享大典乞亲赐举行  上谕以二十九日守岁朕朝见  圣母起拜艰难此感寒所致  庙享恐难成礼因暂遣官恭代时行等复奏乞加意珍调以慰  圣母之怀更望万安之后学行朝讲二事以后时享仍乞躬亲对越以弘  圣孝
