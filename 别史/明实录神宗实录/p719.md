<!-- { "loadSidebar": true } -->
　　○大学士方从哲催请考选科道官李若圭孙之益等谓旧制给事中该五十员御史该一百余员今总计见任与在差者才有其半诸臣服官中外扬历已深人品官评屡经推择置之言路必能无负任使仰答恩慈乃令坐待都门茫无职守岁华虚度壮志潜消灰诸臣效用之心失  祖宗养士之意今岁功伊始  圣政维新望亟下考选之章并张光房等五人令该部议定推补不报
　　○工部为验收四川大木及会勘旧巡抚李三才用木占厂事情推兵科给事中吴亮嗣同监察御史往勘从之
　　○礼部奏宗藩事体其载之要例酌例者不啻详矣但法久弊生例宜画一若听其过期而不为之例或坐视其苦而不为之所非仁义并行之道也谨于旧章中申明而斟酌之查得亲郡王将军中尉子女凡请名请封选婚各件俱有限期若因事耽延未能如期奏请者男请名请封过期五年以下查题十年以下行勘十五年以下勘明另题止给名粮五十石本折中半兼支十五年以上立案如系听继王爵人数过期年久例应另题立案者临期请旨定夺男选婚女请封过期十年以下查题十五年以下行勘十五年以上立案其庶人请给名粮亦许十五岁具题过期一如选婚例行此万历十年题准要例者也酌例中一款除婚礼一项照旧例外其将军以下名封亲郡王及管理奏抄到日本部备查前项果无违碍即与题请不必以年限为章虽有过期概行免勘并报生文结俱不必经繇巡抚衙门直达本部此万历二十二年题准酌例者也夫报生文结直达本部无容议矣及查万历二十四年科臣复有杜冒滥惜耗费一疏内有重奏请之限得旨本部议覆
　　○刑部以场事勘结久稽乞严挐逃犯李师靖解部听审得旨著该抚按官设法严拏务在得获
　　○乙丑时  福府差承奉往东省丈田所在扰害山东巡按赵日亨疏言东人向苦旱近苦水今每亩三分倍踰五分之额而又以狐假者索之必至沟殍道殣且其地半滨海半联辽今中州之穷搜全楚纷扰芦州盐店之屑瑟具丛众怨而适以酼乌兽聚者倡之能必其不扬航操弋与之响应乎夫田亩不足须丈界至不明须丈顷坐派四千四百八十亩零无尺寸亏也额租一万三千四百五十两零无纤毫减也册籍具明租户各定有司征不加少中使营不加多乞  陛下俯收清丈之命亟停藩阉之差每亩三分逐岁有司徵收依期解纳一如部议巡抚钱士完亦极言中使清丈之害  上曰福府田地既奉有明旨自行管业本府差官查丈田地与册相同者查收外近有奸民故将膏腴藏匿以荒芜朦胧搪抵与册互异岂得不行查丈不必又来烦渎
　　○山西巡抚吴仁度奏山西军卒暴露穷年枵腹民运逋负京运愆期今税监张忠＜扌勿＞故乞  皇上俯念税额已定无烦再遣中官容令臣等责成有司按季征收  上曰张忠病故其徵收见在税课钱粮等项公同查明交付差去内官窦进忠押解进用原管税课事宜著归并内官张烨不妨原务兼摄督理解进
　　○先是徐州黄河缕堤决口二百余丈遥堤决口一百七十余丈先后河臣或欲估计应动钱粮亲诣筑塞或欲浚正河以便水之归阔下流以便水之出屡经奏闻是时管理中河工部郎中吴大山淮徐河道副使袁应泰督同多官以次挑复三山故道创筑遥缕各堤计二万三千余丈用人夫四万七千三百八十六名实用银八万七千一百九十六两然不烦内帑不派里甲较诸原估尚省银五万三千三百有奇总督漕运陈荐＜锍-釒＞列效劳各官以闻下工部覆　　○初闽抚婴税监高采之难左布政使窦子偁行至节镇坊不入辕门事闻京师多有疑其不赴援者兵科给事中吴亮嗣瞻田一疏语及采事内有闭阁幸抚臣左袒附内监之语于是子偁坚意求去士民思之
　　○高采奏乞宽限调理回监管事  上命遵旨伴送来京司礼监奏请定夺采又以遗下撙节公费银两上进疏俱报可
　　○礼部奏二月初九日恭遇  孝定皇太后小祥例该祭祀谨遵旧例将合行事宜拟议上请一万历四十三年二月初九日辍朝一日不鸣钟鼓  上位服浅淡颜色衣服于文华门视事一文武百官青素服黑角带朝参办事一祭祀  上位祭一坛  穆庙皇妃共祭一坛  中宫祭一坛  皇贵妃等共祭一坛  皇嫔等共祭一坛  皇太子祭一坛  瑞王  惠王  桂王共祭一坛  瑞安长公主祭一坛  荣昌公主  寿宁公主共祭一坛  景恭王妃祭一坛  才人祭一坛  皇长孙诸孙诸孙女共祭一坛勤侍夫人彭金花等六局秀才合宫宫人共祭一坛内官内使共祭一坛一在外各王府遣官与在京文武衙门各官俱赴  昭陵各祭一坛一翰林院撰祭文一光禄太常寺备办祭物香帛报可
　　○戊辰巩昌府地震
　　○吏科都给事中李瑾紏直隶巡按刘策告病虽已得旨但不候代而径行乞敕部院查例议处或念其回籍调理量从薄罚
　　○户科给事中姚宗文劾税珰高采闻命迁延沿途横索既经山东抚按会参乃昨者疏进钱粮内称有税银九千余两被乡官林世吉等家奴并各衙门员役抢去采之为此谎奏不过欲借抢夺之名以自文其窃盗之罪乞寘诸理不报
　　○河南巡抚梁祖龄劾  福府仪卫司正龚孟春私受盐犯师管潘济源贿径于巡盐万御史行县拏问之时朦讨王命至县夺回其余贾军冒粮恣横难数乞敕兵部禠革
　　○是时  福府伴读阎时往汝州等处丈地征租每钱加收五分偶因勒索不遂将佃户周化鲁国臣毒打化死国臣垂毙河南抚按交章请敕法司逮击正罪仍祈谕王将已遣仗地内官一并撤回其租银令有司徵解  上以阎时不能安静命承奉司启王撤回戒饬另差委廉慎官员前去更替
　　○户部署部左侍郎李汝华等请亟下巡漕之命谓旧例每年十月开仓十二月兑完开帮宪臣亦在九月题请十月赴任去岁巡漕点差稍缓而积年奸徒弊窦遂滋今正月渐尽此时差已属迟若再挨延其乘隙作奸又不知何所底矣  上可其奏命御史朱阶速去毋致误事
　　○命牟志夔往长芦巡盐
　　○工部题覆浙江山会萧三县海塘近因潮患议改石砌其所资钱粮即于史昌等入官各项银内抵用上不动官帑下不累闾阎计非不善苐善治水者不与水争利萧山筑塘逼海以故十年十筑竟无成功则循行相度为始基计者当讲也善建功者不为目前谋史称吴越王筑塘于杭立基之法先挑去地面浮沙丈余比见青泥然后下椿垒石故至今钱氏堤矻然如旧今萧山之立基则异是欲潮大无倾得乎则经画为永久计者当讲也吉人得兴大役先明赏罚乃萧山所委者非县佐领则杂职此辈第派夫课緍与衙蠹为奸利耳必如抚按所议遴选府佐二员以廉能勤慎者充之功成即议优处如十年内有倾圯追论处分则以赏罚明激劝者尤当讲也  上从其议
　　○己巳礼部题二月初十日祭  先师孔子初九日传制恭遇  皇太后周年改初八日传制报可
　　○命户部主事赵谦管天津仓
　　○庚午署院事刑部左侍郎张问达催请侯补道臣王雅量等考选道臣孙之益等谓此时差若猬集人若星稀内而巡视外而巡方即寻常侍班之员谒  陵紏仪之任俱不可转属于他曹至如皇城四门等差迫与科相兼均应一体允俞不可再缓不报
　　○户科给事中官应震言臣效忠  陛下者有三说一曰情爱不可偏溺均吾  君之子也在  皇太子十二年来以讲学请则不报在  瑞王二十五龄以婚请则不报在  惠王念二龄  桂王十九龄以选婚请则不报而独是  福王者随请随报屡请屡报宠盛而骄祗恐阶之为祸一曰货利不可偏狥二十年来采山榷酤□困于市旅愁于途犹幸有农民在陇亩朝廷之正赋是供迺顷则宦珰军骑遍历穷乡既苦每亩三分之纳复为分外加五之收而农之困乃更在□贾上一曰私人不可偏任  陛下近年于士大夫微觉厌薄独于此曹是崇是信如李俊邢洪辈之诪张于辇毂陈奉陈增辈之炰烋于税场或以病死或以激变地方死未闻死于三尺法近如高采奉旨回京犹营求回监理事  皇上不敕下法司而温纶频降  福王奈何不惟此曹之听乎惟  皇上去此三偏远货财斥群小以为  福王先不报
　　○大学士方从哲言吏兵两部事务繁钜今吏部尚书郑继之署兵部事吏部左侍郎李志皆以老疾乞休经今五日原本未蒙发票若耽延日久废弛益多且二臣老成练达精勤自矢尤  皇上所当深信而专任者望将二臣辞本简发容臣拟票取自  圣裁俾令速出视事
　　○礼部署部事右侍郎何宗彦言代藩承袭一事议者莫不谓  祖宗旧制当守长少定分当循无奈代王溺爱愈深其饰词强辩不过以妃之子为嫡妾之子为滥耳夫张氏后裴氏为妾法不当立妃彼时执之不坚听其冒封而尚有所生之子仍称庶出之语则鼎莎之非嫡子也明甚裴氏乃已故边氏陪从系额内人数非滥妾也假令裴氏不死张氏无宠安知不以请张氏者请裴氏乎则鼎渭之非滥妾子也又明甚无嫡论庶立庶以长此古今定理也  皇上洞灼情伪故于旧岁礼臣有以少夺长如鼎莎不可不蚤定之请遂奉旨有禆典礼依拟行矣前后  明旨炳如日星独以嫡之一字为其所误今质之国法舆情鼎莎嫡乎庶乎鼎渭兄乎弟乎此等诖误一厘正则代王鼎莎有善后之令名傥执迷不悟听信群小异日代王千秋后谁敢为鼎莎请封窃料天意人事还归鼎渭而莎之灭亡可翘足待此时代王有知必深悔前日之溺爱则何若改正于今之为愈也惟  皇上鉴前之冒嫡为欺罔察后之立长为明宪一如前旨毅然必行即于今岁初夏册封之时照例遣官定鼎渭为世子鼎莎亦不失本等镇军爵禄宗藩幸甚不报
　　○礼部奏  皇太子妃薨逝已两易岁择地之疏臣部请几敝舌  天听置若罔闻前者春夏不报犹曰  圣母梓宫在殡也继者秋冬不报犹曰  昭陵工役方烦也今改岁矣  升祔之告成已久物力之休养有日乞愈允相度卜吉鸠工不报
　　○诏兵部发抚赏银解往蓟镇发马价银解往宣大
　　○壬申  孝静毅皇后忌辰  奉先殿行祭礼遣伯王继芳祭  康陵
　　○福建巡抚袁一骥疏乞休致言高采留则不敢以身避疆御采去则不敢以身辱抚临  上不允命其用心抚镇以靖地方
　　○命御史吴允中巡按江西鲁之贤巡按宣大李嵩巡视两关过庭训督理印马屯田
　　○命李怀信镇守甘肃杜文焕镇守宁夏白慎修镇守山西刘国光镇守居庸昌平等处俱以原官挂印充总兵官与之敕
　　○以少詹事韩爌管  玉牒右谕德张邦纪管清黄
　　○户部覆巡漕御史条议一明职掌以平军民岁额漕粮民输军运皆系勤国待之不宜偏重至于兑粮之际水次有定地加耗有定额旧规各宜遵守或间有当更易者即宜预详巡漕御史听其从长酌行如有无故变更及不预详以致临兑相持误运者听该院从重参究一革积弊以恤穷军国家役莫苦于运卒自开兑以至上纳涉险历时旧运未完新运已至月粮之所领有限而常例之朘削无穷自沿途儧运以至起剥上纳各弁役皆有需索委有通行禁革如有仍前需索者许旗军将原给刊册从实填写投递以凭审实从重究遣  上命依议行
