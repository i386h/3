<!-- { "loadSidebar": true } -->
　　○先十月初三丙辰夜客星见东北方如弹凡出阁道旁壁宿度渐微芒有光历十九日壬申夜其星赤黄色大如盏光芒四出占曰是为孛星日未入时见占曰亦为昼见是时  上于宫中见之儆惧夜露祷于丹陛辅臣张居正等言君臣一体请行内外诸司痛加修省仍请奏  两宫圣母宫闱之内同加修省从之
　　○谕礼部曰玄象示异朕心深切警惕内外诸司宜痛加修省便查旧例来行礼部奏请如嘉靖四十二年火星迭行之例百官青衣角带办事五日报曰你每为臣的都要体朕敬畏天戒之意著实尽心修举职业共图消弭毋徒为修省虚文按是星历万历元年二月光始渐微至二年四月乃没
　　○癸酉谕成国公朱希忠大学士张居正吕调阳各专敕一道敕曰兹者恭修  皇考穆宗庄皇帝实录已敕礼部采取事迹于隆庆六年十月二十六日开馆朕惟  皇考躬神圣之资抚盈成之运恭已宪天垂拱致治德业盛大与造化同流固未易以窥测名言者然六载之间号赏罚训诰仪章奉行宣布各有司存灿然可得而称举也兹命尔等稽古义例修辑成编以为万世法程至于一时吏治臧否人臣忠邪亦因附见以示鉴戒尔等受兹委托其悉心经理毋忽以致遗毋夸以失实毋偏以废公毋怠以玩岁祗勤夙夜殚厥心力以亟成一代之令典称朕意焉钦哉故谕  升太仆寺卿陶承学为应天府府尹  总督宣大尚书王崇古奏加升俺答异母兄子永邵卜大成都督同知其头目大威静授以百户昆酋女壻索郎傥不浪授以副千户其昆酋一枝听明春续修贡市照旧一体抚赏部覆从之
　　○巡抚贵州右副都御史蔡文自陈乞罢不允
　　○兵科给事中李熙陈阜财五事一曰赈穷民一曰优富民一曰驱游民一曰禁末作之民一曰抑刁讼之民其优富民言贪墨之吏以富民为奇货诛求朘削靡所不至廉吏又矫枉过正摧抑之困辱之或罹小罪必重坐以破其家明知含冤必故入以倾其产自谓有抟击之能无贿嘱之染间有存心公恕意在平反者则果以疑似之嫌为上司所摘谤议纷然官民俱败矫枉之吏益得借口肆毒贫者既不能赒之使富富者又不能全之使同归于贫闾阎愈空国将何赖其抑刁民言民之破产繇多讼所致奸民巧捏虚情牵诬良善不才有司利具可资鱼猎一概收受又委讯鞫于佐领寄耳目于胥隶衙门诳索百端赃赎比追无已坐罪未明身已毙纳赎米竟业已倾民命既伤民力愈用诚使为民牧者以忠厚恭逊训率其民减省词讼不肯滥受则齐民安业淳风可还其他三事言亦剖切＜锍-釒＞下户部多覆行之
　　○甲戌辅臣张居正等因星变修省＜锍-釒＞辞礼部开馆纂修钦赐旧例筵宴从之
　　○复除江西道御史孙代广西道御史贺一桂
　　○以抚顺东川等堡节经失事革备御贾汝翼及张承武职与许承宗等三十六员听巡按御史提问其沈阳游击郝重光以别卷从重辽阳副总兵赵完已经革职戴罪立功俱免究
　　○以昌平总兵标下游击满朝相充分守马水口参将降原任游击戴椿管理宁夏镇城升广东廉州右卫所镇抚陈崇谦把总琼州白沙寨
　　○乙亥  上御文华殿讲读
　　○升广东左布政使方弘静为太仆寺卿
　　○勒广东高肇参将马良汇回卫差操良汇虚冒军数侵克兵粮原议提问后勘古田功次良汇部下功一百一十名颗以功赎罪仍追赃焉
　　○丙子  上视朝
　　○革湖广随州知州周行为民行巡按御史提问  上因谕吏部曰近来查勘官员久不奏报贪吏无所惩戒亏枉久不获伸抚按官所干何事便令上紧完报不得推诿故纵
　　○升赏甘肃赚马坑等处斩获阵亡伤故员役一百四十三员名
　　○兵部武选司主事谭纶奏边备兴革七要一宽增税以恤边氓嘉靖三十二年  世宗皇帝轸念边镇岁荒特遣大臣往赈时奉行之臣妄起事端遂行丈地加粮之法其好名者复效之节年增粮几倍正额沿边屯堡十处九空乞将各镇屯田钱粮逐一查明原额正赋照数徵纳额外新增悉令开除庶徵者无弊输者乐生无流离失所之人一酌清勾以杜烦扰近日清角□羊无益军伍徒若百姓乞取回宪臣仍责各清军官应清角□羊者务查审本户真正壮丁及有妻室者角□羊补并管角□羊大户与应贴银两必湏查酌停妥又申饬各卫所官角□羊到军役不得需索卖放务加抚恤俾得其所庶兵有充足之实民免清勾之苦一罢远兵以练军实徵兵满万不如土著数千近不练土兵惟恃调遣不独无益且不便者亦甚多端若不早议处恐患不在夷狄之跳梁而在客兵之骚绎乞将一切调兵尽行放回速募边方精壮骁勇之人即以客饷餋之庶卒劲兵强战胜守固可免庙堂北顾之忧  处降胡以戒不虞各镇将官多招募降夷以充家丁非我族类其心必异一失驾驭必启衅端况近日黠虏宾服塞徼无事虽有月粮之给难系骄纵之心乞行各将不许擅招其见充家丁者拨发各卫所顶补逃亡食粮操备庶势分力孤销意外之变一裁冗弁以裕军需今天下武职冒滥一岁食禄奚啻百万其间求一人堪为将领能出战阵如古名将者未之有也乞将各卫所军职遣官考试其或武艺不闲韬略寡谙者革任试中能代者即令替职子或不能就令同祖有武勇者借替无者暂停或减俸优给其非世袭者即行罢黜庶国多御侮之臣财无冗费之弊一慎简用以求良将今边将于无事之时一切戎务漫不加意惟滥理词讼肆行科罚至有事之时下营观望听其劫掠冀脱覆军之罪朝廷餋兵将安用之乞敕各边御史严饬将领非军务事情毋得受理如蹈故辙从重参治其遇警能效死先登者即损军马亦原情免罪如坚壁不动即士马保全亦抵以失误重律应袭严加考阅官员从公考察有谋勇异常不拘资格具实奏闻一抚群黎以固邦本近来抚按举劾有司不察舆论惟据各司道与查盘等官揭帖以为贤否其得民心者不上达也故宁歛怨百姓以媚悦上司甚者假奉上之名图盈囊之计需索竭民膏脂无所不至民之疲敝未有如今日之甚者乞敕各抚按官举劾有司多方体察务获真实毋止据守巡查盘揭帖致有枉纵至举劾到部有励精任事节操端严部访的确者虽在论劾仍得留用如所举者贪酷于前败露于后必连及举者举劾既公则廉爱之风兴矣＜锍-釒＞下该部多覆行之
　　○丁丑  上御文华殿讲读
　　○南京户部尚书曹邦辅引年乞休吏部言邦辅性度坚贞才识老练向者触忤权奸远投荒徼起用以来屹然如山气不少挫年虽七十精力全未衰减  上命邦辅照旧供职
　　○升广东右布政使张子弘为左布政使
　　○广西道御史胡涍奏  皇上诚祀  宗庙孝奉  两宫仁保四海宜和气致祥乃者北斗角度忽有大星躔入光芒烛地未夜而见中外惊疑臣民骇异有以夷狄内侵为占者有以饥馑荐臻为占者有以四方可虑萧墙之患不可不防边陲可虞腹心之疾不可不治为占者又本月十六日夜  慈庆宫后延烧连房为宫嫔所居之地则灾沴之应信在宫妾无疑星阴象火积阴所生一旦妖星入于角度火异见于宫中此岂细故东海杀孝妇三年不雨一孝妇尚干天和至此况  两朝宫妾闭塞后庭老者不知所终少者实怀怨望寡妇旷女愁若万状者哉故今日弭变急务莫要于释放宫人乞查  先朝宠幸者优遇体察使分愿各足未临幸者无论老少悉赐释放唐高不君则天为虐几危社稷此不足为  皇上言然往古覆辙亦当为鉴更乞召一二阁臣讲求灾异之繇徵在君身何以表正徵在奸回何以斥远徵在戎狄何以控驭徵在小民何以绥辑他如抑滥请以遵  祖制节财用以厚民生敕讲读以广治道皆所以召天地之和开亿万年无疆之治  □入  上览之怒
　　○戊寅  上御文华殿讲读毕手涍＜锍-釒＞指其中唐高则天二语示辅臣问所指为谁张居正奏曰涍＜锍-釒＞本为放宫女尔乃谩及此言虽狂谬心似无他  上意未释寻有旨诘问涍皇恐上＜锍-釒＞引罪命褫职为民
　　○升吏科右给事中贾待问为刑科左给事中兵刑工等科给事中匡铎朱南雍张楚城刘浑成俱为右给事中铎户科南雍礼科楚城兵科浑成仍工科
　　○遣侍郎陶大临祭  三皇于  景惠殿
　　○遣右通政徐伟祭  先医之神
　　○升辽东叆阳城守备王有臣充昌平标兵营游击广宁左卫副千户郭民备御铁岭城所镇抚刘允恭备御辽东懿路城
　　○革宁夏总兵官谢朝恩任闲住朝恩自陈兵部参其狡媚也其延绥总兵官雷龙狭西总兵官吕经分守延绥定边副总兵官张杰部覆俱留用辽阳副总兵为事官赵完仍候防秋毕日议处
　　○免淮安东西所班军岁赴京操分拨海上巡哨以防海运从王宗沐议也
　　○己卯  上视朝○监修实录官朱希忠总裁官张居正等言敕谕纂修  穆宗皇帝实录已该礼部奉敕通行诸司采辑事件其传奉旨意并旨意奏题本经六科者及锦衣卫镇抚司奉行者俱该各衙门官员查计年月数目明白陆续送赴史馆以凭编纂从之
　　○升河南按察使程嗣功为广东右布政使福建副使宋仪望为右参政
　　○户部奏请开浚榆河自巩华城达于通州渡口运粮四万石给  长陵等八卫官军月粮从之先是卫军选入营路与边军共资防守者仍于京仓支粮甚为繁苦且多弊窦总督杨兆倡议以请也
　　○巡按辽东御史朱文科奏九月二十八日王台吉领部落一千余骑夷酋王杲等领骑三千余各近抚顺关分守东宁道李鹗开原兵备王之弼差官与杲歃血盟和失宣布之体有损国威自五月至九月掳去军民二百五十余名口未见送还因追参备御贾汝翼生事启衅法当重究分守东宁道李鹗开原兵备道王之弼当日颇有措置弹压之功请行罚治章下兵部鹗之弼各夺俸二月
　　○户部尚书王国光＜锍-釒＞言国家建官六部设有子部郎中员外主事各有定员而户刑后增子部各十三司以其事烦也臣查弘治间各司员外主事俱在部分理众务今惟郎中一人而已盖以内外差多且各司逼窄到任之后即不入司若挂衔然缘为故事七十余年矣郎中一人干办不前率凭吏书远者埋藏近或寝阁臣等即欲约束使遵前制但各有差更无剩官反覆思惟除在京东西太仓注选外其余题差部差共有一十二员当使照旧在部管事不妨带理原务如兵部协司郎中员外主事皆每日在部事例其山西云南贵州三司尤艰冗合增员外主事各一员余司各主事一员除见在一十二员尚少四五员当以新除者补足遇有员缺咨行吏部照司铨补果有矢心尽职劳瘁年深如近日郎中袁三接即转京堂更加优处以示劝勉从之
　　○庚辰  上御文华殿讲读
　　○兵科都给事中李己上＜锍-釒＞人君善政不一莫大于赏谏臣疵政不一莫大于黜谏臣古哲王有见于此故于谏臣每优容而礼待之所言是固求采择以行所言非亦矜悯不罪胡涍官居御史补过拾遗绳愆纠谬乃职分所宜今一语有违即行谴斥恐自今以后阿言顺旨者多犯颜触忌者少况修省之际黜放言官天意或不可回异星或不肯退臣以妄言得罪  先帝廷杖禁锢革职为民荷蒙  圣恩取复前职岂其于今日罪人独不能容伏乞念狂谬之无他思壅塞之可畏或加薄惩或令复职则  圣德广大臣之愿也不从
