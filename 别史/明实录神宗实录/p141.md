<!-- { "loadSidebar": true } -->
　　○罗旁两山等余孽突行杀掠副总兵陈璘罗定兵备道侯应爵及东安县知县萧元冈等均当法论总督两广侍郎刘尧诲以两省夹剿事宜在会议间而各官久任地方习知地利＜锍-釒＞免究治令其策励供职以图后功兵部覆奏如议
　　○乙丑  上御经筵
　　○巡抚都御史贾应元奏劾大同后卫都指挥同知吕凤鸣科歛军钱计赃以枉法论远戍
　　○以分守龙固二关参将陶世臣改分守蓟镇参将以分守浙杭嘉湖参将董汝梅改充分守蓟镇地方参将
　　○泰寍等卫右都督只儿挨差头目小羊儿并自来都指挥等官干抹秃等一百四十四员备马一百四十四匹补贺万历六年  万寿长至二节补贺过期例应革赏但督抚诸臣称其与黄达有讐势难远出以致迟误事属有据宴赏如例
　　○丙寅建州右等卫女直夷人都督八当哈等赴京进贡宴赏如例
　　○总督两广侍郎刘尧诲会同巡按御史龚懋贤条陈一禁遏过番以杜私交之党一查编海船以诘接济之奸一稽查保甲以清接济之源一察验□船以防混迹之患四事巡抚福建都御史耿定向会同巡按御史敖鲲各条议一清查船只稽察货物一编刻船号照对文引一稽核保甲禁缉接济一□船分番出洋量留防守一漳湖互相关会稽察船只五事部覆均为闽广沿海要务从之
　　○以大寍都司佥书李燧充神枢五营佐击
　　○升蓟镇擦崖子关提调莫矜功署都指挥佥事铨注大寍都司佥书○巡按广东御史龚懋贤议剿罗旁两山余孽部覆谓收兵未久又议调发诚未易办止宜相机抚降悉心措画以终前功若有负固不悛者密行剿捕诛首恶赦胁从以散其党从之
　　○丁卯上御文华殿讲读
　　○辽东行太仆寺少卿乔应春议马政三事一走递太累谓马备徵操非供驿递先是以该镇大荒驿递不支暂拨接济遂沿为例今议申明见例凡擅拨与擅骑依京边事例一体降级仍责赔补一挑兑非法调选精锐本以壮戎但更班之时或选人而不用马或选马而不用人则膘壮瘦损无所劝惩人多规避怠于餧养弊习相沿殊非军政今议于选调换班时责令本营官于本军家选择壮丁补役不许各营家丁以马匹擅自兑换一罚治未明倒马罚俸原有定额但查参之后开有买补比前稍加者又一概受罚人无所劝益加玩习矣今议以上次点过倒失分数为准分别完欠酌量罚免如完过数多者量行奖赏若倒失未买又复倒失者每年终查覆参处兵部覆请如议
　　○升南京小教场管操指挥佥事李应麒充游击分守浙江杭嘉湖地方以分守辽东锦义右参将王有臣改充分守龙固地方右参将以江西都司佥书张应科铨注福建都司掌印
　　○戊辰  上御文华殿讲读
　　○巡抚都御史胡执礼巡按御史田乐奏勘苏松二府所属太仓吴江等十州县灾各有等除存留钱粮照例蠲免尚欲于漕粮尽数改折见徵五分蠲免五分及钞关赃罚银两悉留赈恤部覆照嘉靖年事例将今年额派存留钱粮如数蠲免从之
　　○己巳授庶吉士庄履豊陆可教杨德政冯琦杨起元为翰林院编修顾绍芳何雒书沈自邠余继登为翰林院简讨张鼎恩史继辰张养蒙费尚伊高尚忠万象春为六科给事中王国甘雨李植马象乾汪言臣曹一鹏张文熙为各道御史
　　○河南提学副使李向阳以巡按御史苏民望劾其狥情玩法任气作威命革任回籍
　　○以原任河南提学副使衷贞吉补河南副使
　　○升宣府龙川所守备路登云铨注大寍都司佥书
　　○兵部题推京城巡捕右参将刘印量升副总兵职衘分守辽东锦义地方得旨锦义地方见有虏警刘印巡捕屡次失事又经住俸捕贼不许
　　○辛未  上御文华殿致斋赐三辅臣上尊珍馔
　　○苏松等属邑水灾田荒赋逋诏减各驿马价十之四并停徵以前未完者
　　○赐云南巡抚右都御史升兵部右侍郎王凝祭葬如例
明神宗显皇帝实录卷之九十一
　明神宗显皇帝实录卷之九十二
　　万历七年十月癸酉朔
　　上御皇极殿颁万历八年大统历特赐元辅张居正次辅张四维申时行及讲官何雒文等有差
　　○以分守宣府南路等处右参将栗卿改充分守辽东锦义地方右参将
　　○命贵州道御史陈世宝巡视京营
　　○以密云游击王诏充分守蓟镇参将
　　○升江西运粮把总戴应麟铨注江西都司佥书
　　○乙亥泗州等七州县水灾巡抚江一麟请于本年应免漕粮通行改折且分作三年徵解部覆从之令以二年解完○以淮安府属盐城等十州县照旧改属营田道令见任佥事史邦直充之仍给敕以便行事
　　○丙子以  中宫千秋节百官行庆贺礼赐元辅张居正次辅张四维申时行等上尊珍馔
　　○土鲁番速坛阿卜纳西儿呵黑麻袭立为王援例特遣头目卯剌纳等备方物马匹谢恩求贡命差贡使及所进方物悉照先年额数不许过多仍照五年一贡期限不得违例奏渎
　　○调五军七营练勇参将黄元忠充分守宣府南路地方参将以河南都司佥书魏孔与充密云游击
　　○己卯  上御文华殿讲读
　　○先是蓟辽总督梁梦龙塘报虏酋土蛮大举寇辽东辅臣张居正以警报闻命居正等拟旨谕兵部议驱剿之策居正入奏言九月初间有北虏俺答部下头目恰台吉差人于土蛮中侦知土蛮欲纠众向辽讲求贡市臣即驰语总督梁梦龙令其再侦核实多方设备传示辽东李成梁巡抚周咏虏若纠大众至勿轻与战但坚壁清野使野无所掠虏气自挫又使梁梦龙亲率师东行发往兵二枝出山海关为辽东声援令蓟镇总兵戚继光选精锐乘间出塞或捣其巢或邀其归以挠之今据报各官具如臣指梁梦龙已东驻永平遣参将许如继杨栗出关截杀戚继光移驻一片石伺间邀击辽东收保已毕虏以十月初二日至寍前向中所地方此中地窄人稀虏众无所掠势不能久旦夕必已退遁今敕兵部始议驱剿已后事机徒骇听闻耳且彼中戒备颇严谅无疏失上嘉慰之
　　○总督仓场尚书汪宗伊＜锍-釒＞轻赍折蓆及给军羡余等三事轻赍银两随粮徵解原以备完粮之用例不得别项那移今当扣筭余银解纳太仓银库折蓆者因兑米二石该蓆一领折银五分交纳太仓库备用今当另开类解不许混入轻赍之内以滋他弊旧例以二分羡余给赏官军今运官俱称旗军南回不敢冒领已经扣留贮库不得别项那支宜咨户部议处给散务使旗军各沾实惠户部覆奏如议
　　○庚辰  上御文华殿讲读
　　○协理京营兵部尚书扬兆会同巡视京营给事中李廷仪奏核山东中都司各卫所掌印官完军完粮者照例奖赏其不及格者罚各有差
　　○调分守江西南赣等处参将尹湘充五军七营练勇参将升大同阳和守备翟景荣诠注河南都司佥书
　　○辛巳  上御文华殿讲读
　　○以苏松水灾赐减明年牲口药材等银十之五并暂停徵以前逋欠者○刑科初覆奏请旨行刑命今年暂免辅臣张居正等上言  圣德固云好生但庆赏刑威乃朝廷大政去岁因  大婚庆典故暂免行刑今岁何名又欲停止若以刑杀于  圣心有所不忍则各犯有杀父母杀兄弟及劫夺殴杀者彼死者含冤不尤为可怜乎若不忍尽诛乞命再加详审拣其情罪尤重者＜锍-釒＞名上请量决数十人则好生之仁惩恶之义并行而不悖矣  上纳其言
　　○以四川按察使兼右参政吴善补四川右参政整饬建昌兵备兼管分巡粮储
　　○癸未原任都清兵巡道今调广西副使彭富贵州巡抚何起鸣劾其因循不振宜调简僻有旨命速赴任供职以劾之非实也
　　○诚意伯刘世延犯禁辄坐肩舆户科给事中傅作舟劾其骄纵灭法命闲住罚禄米一年
　　○朵颜等卫夷人头目阿里麻等九十四员赴京补贺  万寿圣节并长至令节赐宴赏如例
　　○巡按山东监察御史安九域勘核养善地方功次以李平胡等一千九百四十五员各炤款目升赏报可
　　○升统领井大民兵游击崔经充分守南赣地方参将
　　○甲申  上御文华殿讲读
　　○升山东副使赵睿为四川右参政
　　○乙酉虏酋土蛮等统四万余骑从前屯锦川营等堡深入攻掠敕蓟镇总督梁梦龙并辽东镇总兵李成梁等严加哨备酌发兵赴援并力逐剿
　　○升江西都司朱家将以参将职衔管统领井大民兵游击事
　　○丙戌兵部题覆巡抚贵州右佥都御史何起鸣奏所辖将禆郭成张奇峰等二十员应升赏李鸣凤等四员应革罚各有差如议  晋王慎鋷薨辍朝三日○旧制于太医院中碾磨药末送圣济殿修合丸散今提督御药房太监刘阳欲于内殿碾磨非制也礼部覆照旧规从之
　　○蠲苏松二府叚疋军器等十之四仍于旧逋者暂行停徵以水灾异常故也
　　○升礼部精膳司郎中王廷诗为山东副使
　　○丁亥江西解丝绢原徵本色但非地产买解实难抚按官会题本折中半部覆自八年以后俱准本色六分折色四分相兼起解着为额
　　○吏科给事中杨言奏塞  皇陵旁开孔道谓  陵寝重即樵牧有犯法亦森然乃于  陵寝之侧大开孔道践踏驰驱恐损  祖宗之龙脉洩山陵之旺气况黄花镇密迩边塞若私道渐开防御未备意外之变更属可虞宜尽塞径道以保万全＜锍-釒＞入然之
　　○戊子以河南都司佥书江昌国充神枢十营游击以湖广行都司佥书袁日章铨注江西都司掌印以狭西都司佥书许登瀛铨注山西都司掌印
　　○命沂莒二卫所等班银自万历四年秋班起至五年秋班止其应追春秋二班工价名粮银两悉与蠲免以苏军困
　　○停武学生纳监事例以武官子弟视为捷径异省生儒诈冒籍贯故命停之
　　○广西郁林等处巢贼流劫杀虏无数该督臣调发两广官兵攻破贼巢斩获甚众总督侍郎刘尧诲叙大小文武官王原相朱汝贤等共四十三员奏升赏纪录有差得旨以面授方略功在总督同心调度功在巡抚仍厚赏刘尧诲张任等银币
　　○己丑主事林乔楠管临清仓失火延烧数多被劾关防不谨降二级管事
　　○有议欲开复故河巡抚周鉴巡按苏民望等题谓开复新集议有三难财用不敷其难一民力不堪其难二且时浚时淤其难三至于北陈一带＜锍-釒＞浚难于措手惟当各守堤防设官于豊砀徐沛会山东河南协修行缕二堤俾茶城以北无冲决之虞而浊河小浮桥听其分流无妨济运部覆依拟行
　　○总督两广侍郎刘尧诲上言迩来贼盗繁兴皆由官箴不饬上下相仿贿赂公行查问刑条例凡卫所职官卖放正军包揽月粮至二十石以上者罢职发边卫守御凡沿边地方总副参游守备都司卫所官员但有科歛及扣减入已赃私至二百两以上者发边卫永远充军四百两以上者斩首示众事例一体通行沿海地方以后总参等官有犯此赃数者俱照例究处兵部覆奏允其议
　　○庚寅  诚孝昭皇后忌辰祭  献陵遣新寍伯谭国佐行礼
　　○辛卯升山西老营堡守备王佐铨注狭西都司佥书○朵颜等卫夷人入朝有福余卫头目伯忽五更入朝迷误走至崇文门被捉伤及守者门官奏闻得旨以夷性素蠢宽之量革半赏用示稍惩仍罚督馆主事乔岩以为疏于防简之戒
