<!-- { "loadSidebar": true } -->
　　○命督抚魏学曾叶梦熊等就近募兵选用安家器甲银两即于前项马价动支以兵部覆科臣刘为楫言从其奏也
　　○兵部题都督尹秉衡奉命募兵事体隆重据称旗总高风谙晓倭情似审量升职衔诸凡简练鼓舞必有赏费差去寺臣王谦暂于附近司府借支完日奏请太仆寺马价分补  上命谦等如奏即往募兵高风升署指挥佥事
　　○乙巳  睿宗献皇帝忌辰  奉先殿行祭礼
　　○谕内阁近日宁镇逆贼叛乱三阅月矣未见剿灭魏学曾身任总督闻乱即当亲临地方设法抚处乃酿成祸胎方行奏阎不能设法于先今又畏怯于后袖手坐视费饷损兵显是玩寇辱威推诿误事责任何在着该部马上差人传与学曾严督将领克期攻城灭贼以盖前愆毋得逗遛观望虚文塞责卿等会同该部不时商榷边计务保地方宁谥钦哉故谕
　　○起原任巡抚宁夏右副都御史姚继可巡抚狭西赞理军务原任都察院左都御史辛自修为南京刑部尚书
　　○升狭西凤翔知府张尧臣为湖广副使四川右参议李国士为狭西副使福建左参议朱熙洽为贵州副使
　　○命户部左侍郎徐元太总督仓场
　　○以神枢九营佐击饶怀鞠为云南都司掌印官
　　○兵部覆题宝坻豊润为蓟镇沿海适中地方游击吴惟忠堪领南兵驻劄从之
　　○刑部言宁夏逃将熊国臣审照边将被贼攻城不行固守輙弃去因而失陷者律斩秋后决照例揭黄  上怒国臣弃城脱逃忘义失节着即处决仍枭示彼处以肃军法
　　○丙午山东抚按捐称倭寇朝鲜东省环海于保甲军余中简选壮丁分拨防守乞留民屯屯粮银四万并事例班价给饷户部覆奏许之
　　○礼部题土鲁番王哈喇哈失贡献金钢金□赞玉石回回青等方物验回回青非真惟嘉其效顺悯其跋踄姑与进收以后甘肃抚按宜先辨验方许起送  上是其言
　　○狭西巡按御史刘芳誉等奏甘凉孤悬河外延袤旷阔国初令洮岷临巩班军更番防御意良深远抚臣叶梦熊先抚河东议撤以守临河及抚河西旋欲议复而河东议撤以守临河及抚河西旋欲议复而河东抚臣已遵前谕分营着伍矣始有加粮助饷之＜锍-釒＞臣谓粮饷似不可加召募似不可得而班军有不容不再议者宜命总督大臣主持其间如东西孰冲饷价孰廉募兵孰便必求至当无失  祖宗立法之意亦无减临河戍守之卒可也＜锍-釒＞下所司
　　○三边总督魏学曾言总兵董一奎攻贼城坚急不得下今虏已听抚出边逆贼势窘闻原任总兵张杰领兵至恳求招安已迎入城且议请抚臣朱正色入献恶党势将平定则今日之宁夏抚绥急而战门□斗次之一奎虽骁无所用武宜调回洮州防秋以御火真诸虏  上怒宁贼未平奈何遽议散兵调将兵部确议以闻
　　○丁未考选庶吉士取王象节李名芳刘孔当沈＜氵隺＞刘生中李腾芳何熊祥高克正杨继礼姚文蔚韩爌邹廷彦陈维春马文卿张同德赵之翰林应元陈懿典等十八人送院读书
　　○戊申兵部题蓟辽督抚蹇达等揭称朝鲜国王斩获倭级一百一十颗特差陪臣角□羊验当颠沛流离之际执礼益恭忠敬可嘉得旨国王遣官赍验倭级足徵忠顺谕王戮力歼贼差去官兵并力协剿毋分彼此陪臣六员各赏银二十两每级赏银五两昭朝廷优厚之意
　　○兵部覆宣大总督萧大亨揭称两镇兵马预令总兵麻承恩李东旸等挑选一万六千以备倭警应咨户部议发帑银数十万题差大臣一员就近督理粮饷庶免临时匮乏得旨允行
　　○己酉升御史涂杰为光禄寺少卿
　　○以参将陈璘素熟倭情屡经荐牍命添注神机七营参将马上差人守催星夜前来听候调遣
　　○兵科都给事中许弘纲奏听言贵广周人贵专今军情太漏议论太多宁事宜听彼中随机应变据实上闻廷臣条议不必雷同炫异  上曰国是军机至重好事小臣议论混淆该部不得概覆诸分任御虏攻城督饷事该镇督抚酌行
　　○兵部言昨发精兵二枝沿江为朝鲜应援此在本国未请之先今巡抚郝杰咨称朝鲜请兵甚急先差游击止于鸭绿江未敢前进夫存亡呼吸尚可牵制如此乎乞敕相机援剿奉旨援兵久遣岂容迟误今后各边镇紧急事务毋拘奏请致误军机
　　○壬子晓金水土三星合聚井宿
　　○升工部右侍郎卢继桢为左侍郎大理寺卿宋应昌为工部右侍郎河南右布政使李颐为都察院右佥都御史巡抚顺天整饬蓟州边备
　　○原任广东右参政胡心得复除福建左参政　　○癸丑升吏部左侍郎罗万化为礼部尚书兼翰林院学士礼部右侍郎赵用贤为左侍郎仍兼翰林院侍读学士俱教习庶吉士
　　○兵部覆总督魏学曾请将董一奎调守洮岷张杰署宁夏总兵事及科臣刘道隆参＜锍-釒＞谓贼逆滔天法无可赦即使窘急告降亦当自缚军门生死惟命未有绐我将领入城要求免死而可为招安者一奎奉命讨贼贼既未诛何云虽骁无所用武乎秋防在迩火酋可虞为固原洮岷谋则副总兵刘承嗣可使也  上命萧如薰同一奎在宁夏协力讨贼承嗣赴洮岷管事
　　○甲寅  孝庄睿皇后忌辰遣伯陈如松祭  裕陵
　　○升福建按察使陆万垓为河南右布政使河南左参政郑汝璧为狭西按察使备兵榆林
　　○兵部覆抚臣叶梦熊按臣刘芳誉＜锍-釒＞议河南班军照旧赴河西戍守勿更报可
　　○乙卯太常寺少卿王汝训言叛卒么么屡月不定倭破属国且中原矣  陛下至仁纯孝祀事咸秩正宜百灵协鬯享太平之盛乃安居深宫久废临御得无屏德弃政不享于天地鬼神而赫然示儆乎鲁祀閟宫推于夷貊咸率禹谟曰至诚感神矧兹有苗伏乞躬崇大祀下诏修省转危为安莫先于此  上曰朕念孟秋  庙享罔敢安逸近因行步稍艰遣官暂代各体朕心加敬毋怠
　　○以河南都司佥书陈蚕为蓟镇游击统领南兵驻石匣神机营指挥佥事宋人斌为天津海防游击
　　○兵部请遣素有威信服虏大臣一员经略宁夏仍发帑银二十万听便宜御虏平贼再遣知兵文武大臣各一员统领蓟辽南北兵马直抵朝鲜存属国以固门庭  上命府部科道官会议具奏
　　○丙辰  孝穆皇后忌辰遣伯王应龙祭  茂陵
　　○旌表升西孝子刘燧等二名节妇梁氏等六名烈妇凌氏等四名烈女张氏等三名
　　○丁巳升河南副使王之猷为浙江左参政山西佥事李汝相为河南左参议
　　○兵部题洮岷切邻火真往岁已遭蹂＜閵＞今秋更虞奔突力狭西兵将尽调宁夏可虑也计李如松督宣大精兵已抵宁镇则狭卒似宜量彻董一奎威望著于洮岷可与萧如薰更调以便应援得旨董一奎改狭西萧如薰改宁夏换与制敕各管总兵事
　　大明神宗显皇帝实录卷之二百四十九终
明神宗显皇帝实录卷之二百五十
　　万历二十年七月戊午朔孟秋时享
　　太庙遣公徐文璧恭代
　　○铸仪制司管理  玉牒关防
　　○己未吏科给事中李汝华＜锍-釒＞论礼部尚书李长春争枚卜而台有交章礼部左侍郎韩世能不堪大受屈求讲官兵部左侍郎王基历任狼狈郧阳巡抚姜璧西台碌碌俱宜去李材讲学殊无实用郑雒经略底定无能及蔡可贤袁黄俱不宜用沿边沿海各有专官各有信地弃职业为讨贼之务舍见任为添设之名未行先升京堂未事先为条议皆举动不妥人心不服者也萧如薰孤堡抗贼竟杀哱云擒五虏视拥众数万者何如督抚镇患不如薰耳不必两巡抚二总兵也宁贼原无大志诸虏暂贪贼贿即倭奴亦何能为而汲汲募兵尽可用否止知募兵不知一家添一兵则父子兄弟不胜苦止知遣官不知一处添一官则往来供应不胜烦今日召兵平日所养之兵何在今日添官平日所设之官何为臣谓宁夏兵数万止当足饷蓟镇昌保兵可备倭召募不必取盈庙堂持以镇定封疆主以真心南北贼如釜鱼穴鼠耳章下所司
　　○礼部题襄垣王府镇国中尉俊木□寽等妄结弟滥妾之子为兄嫡配之嗣宜严惩以戒宗室不法者命罚革禄米如例
　　○起原任甘肃参将达云为本镇游击将军
　　○兵部言辽东抚臣郝杰揭称倭贼过大同江朝鲜君臣即遁恐国王兵败入辽拒之不仁纳之难处宜令劄险要以待天兵仍号召通国勤王之师以□恢复诏倭陷朝鲜国王逃避可悯援兵既遣仍谕彼国大臣集兵固守控险隘以图恢复岂得坐视丧亡其余酌议具奏
　　○庚申兵科都给事中许弘纲题顷兵部惴心边事议遣经略大臣赍帑抚虏又遣文武二大臣帅师往朝鲜剿倭臣惟治乱如治丝也急则头绪难寻宽则条理自见今西师日老诘责方严经略与总督事权相同意见或异窃虞己遣者为道旁之舍又令继遣者为九牧之羊乎如谓抚虏必设专则虏与经略何亲利吾赏耳苟厚利啖虏何督抚不解市恩而驰九列辇帑金公然以婿虏分阃乎该部谓中国御倭当于门庭夫边鄙中国门庭也四夷则篱辅耳闻守在四夷不闻为四夷守朝鲜虽忠顺然被兵则慰谕请兵则赴援献俘则颁赏尽所以待属国矣望风逃窜弃国授人渠自土崩我欲一苇障之乎夫倭未弱于虏也在虏则欲抚之大军之前在倭则欲歼之累胜之后倐重倭也即虞内地不支倐轻倭也即欲立功异域又臣等所大惑矣命兵部会议具奏
　　○辛酉  仁孝文皇后忌辰遣侯大诚祭  长陵
　　○壬戌升工部郎中杨信为四川右参议江西右参政刘尚志为福建按察使
　　○直隶巡按御史刘士忠言天津兵士占民屋夺民食民思逃窜而盛暑大雨军多暴露于烈日霖霪中又沿海柴草不生水苦咸饮食不便往往嬴瘠南北兵争窝互斗汹汹恐有他虞是军与民俱困也天下事定于镇静扰于张皇今倭限天堑飞渡为难入秋海飓大作且久战高丽物力亦罢岂遽航海与我争衡未见倭形先受其敝请将调到二万三千人选五千与南兵六百习水战余仍归保河操练每日可省行粮三百六十两即以造战船备巡哨有警水兵抟击不数日保河兵可悉调至休养久气力锐视暴露泽隰者相去万矣部覆如议奉旨各兵撤调着该督抚镇官会议仍责兵道将领安处军民无令失所余如奏行　　○原任湖广巡抚秦燿被论候代五月票取各府州县赃罚无碍官银除乡绅交际支用一千三百外私收六千有奇都察院据抚按确查题请奉旨秦燿追赃完日遣戍边卫
　　○癸亥升吏部侍郎陈有年为左侍郎改礼部右侍郎陈于陛为吏部右侍郎经筵日讲如故工部左侍郎卢维祯为户部左侍郎升巡抚辽东右副都御史郝杰为兵部右侍郎总督蓟辽保定军务
　　○工科给事中李养质论礼部侍郎韩世能尚书李长春屡经指摘不去湖广佥事管志道大同知府刘竟成行简不饬＜锍-釒＞下吏部
　　○户部题大同粮储郎中李甲称山西大同河南额派本镇民屯钱粮逋欠数多该镇收颇丰请于额外发银籴买夫大同地多沙碛旱则鲜收今幸岁丰宜于临清仓库支折粮银十万差官解镇及时召买其三省逋欠民运各该按臣勒限徵解违者参究从之
　　○起原任陕西总兵尤继先为中府佥书原任延绥总兵杜桐为后府佥书
　　○甲子升广东副使郑时章为江西右参政分守湖西道
　　○以尚宝司司丞谭希思为南京大理寺右寺丞
　　○乙丑大学士赵志皋等恭进唐贤孙思邈宋儒真德秀卫生二歌
　　○丙寅命翰林院编修郭正域编纂六曹章奏
