<!-- { "loadSidebar": true } -->
　　○礼部覆巡按直隶御史陈文燧题参饶阳王充■于嘉靖三十三年犯罪革爵遂发高墙至隆庆元年虽经放回本府而王爵已除其册印例当追夺乃占恡不发援引郑王厚烷建言获谴事例逈不相同至于革爵庶人岂得冒支禄粮法应并追以后各王府有缘事革降者先追夺印册奏缴然后押送高墙诏如议禄未姑免追还
　　○壬寅以  穆宗庄皇帝祔  庙礼成赐辅臣张居正等银币有差○癸卯先是开原地方属夷王台一枝士马精强为虏中所惮而贪嗜抚赏颇怀效顺至是土蛮小黄台吉等要挟结亲兵科给事中蔡汝贤辽东抚按张学颜等各上＜锍-釒＞言之兵部覆议诸虏通好意在连兵但据王台报称不得已之故犹未敢自绝况黄台吉以五千之众能劫之使婚矧辽阳数万之师加以岁贡月市岂不能挽之使附谓宜明示利害以决其疑炤常抚市以固其志报可
　　明神宗显皇帝实录卷之二十五
明神宗显皇帝实录卷之二十六
　　万历二年六月甲辰朔升户部左侍郎郭朝宾为工部尚书
　　○湖广抚按赵贤李栻题称济恶王亲犯人王朋等没官赃银货物房屋田地等项原估报共十万一千三百五十七两乞留本地方兵饷并各王府禄粮之用户部如议覆行
　　○乙巳  上御文华殿讲读
　　○丙午户部覆南京户部尚书傅颐等题南京锦衣卫所新收军士九千三百余名每年约用银九千余两米九万余石今南京库银积贮颇多虽增新军折色支用有余其粮米当于万历三年秋粮内派浙江二万五千石江西四万五千石湖广二万石径解南京户部交纳以备增军之用报可○礼部题廷试贡生定以四月中为限其后至不及试者俱俟次年不许秋月复试从之
　　○丁未调河南右参政冯敏功于山东
　　○总督漕运副都御史王宗沭题漕务五事一定期限以图善后今岁漕舟正月终  悉抵镇江盖事体初复人心兢奋然不可为常议定以三月终尽数过淮以一月为黄河逆溯之期则四月终可悉过洪不与黄水相直一禁军士以戒不虞  祖宗以十二万军士岁运于中原自有深意但群聚起争不免贻祸地方凡军船赴水次领兑止许一旗一网跟同运官赴仓其余军士不许私自上岸一清责任以处旧欠前运挂欠新运扣留用守法之人之米为先年盗卖之资不平甚矣如山东都司佥书朱嘉谟欠粮二万六千余银二千三百余而反得尊官善地何以服诸人之心今后明开挂欠运官某人旗军某人不拘升任在卫行文原卫变产扣俸及扣运旗余米月粮有不足者仍行地方官设法处完一复军船以苏疲困衢州所原额运船四十九只后添代运海宁卫三只又代温州卫十只连年因累力委不堪今查海宁卫殷实上年已复运十二只再将衢州所十只拨并该卫领运一折脚米以济修船先时军船寄泊瓜仪会议脚米六升征本色给军而以各军行粮折粮以抵修船之费今瓜州建闸运船直至水次听兑必须先修船只预办什物粮完即可开行合自万历二年为始将脚米折徵银两给各运官公同有司修船置办什物下户部议
　　○以沈阳失事夺辽阳副总兵杨腾俸三月下备御陈大魁等御史问沈阳参将曹簠血战斩首其损军免议
　　○戊申  上御文华殿讲读
　　○升云南参政林一新为四川按察使调云南按察使张任于河南  改南京刑部尚书谢登之为户部尚书总督仓场
　　○准锦衣卫勋卫赵光远袭武靖伯
　　○荫四川巡抚副都御史曾省吾男曾大汇为国子生
　　○福建巡抚刘尧诲揭报广贼诸良宝总兵张元勋督兵诛剿其逋贼林凤鸣拥其党万人东走福建总兵胡守仁追逐之因招渔民刘以道谕东番合剿远遁
　　○刑部题参鸿胪寺回回馆通事序班王良相于隆庆六年五月内差伴送土鲁番夷使前往甘肃地方行至河南彰德府各夷称入京时曾将玉货马匹赊与平乡等王府宗室仪宾人等取讨价值住候四月余又沿途增添箱□□匮驿递应付不前至万历元年十二月方到甘肃除将王良相送大理寺审录具奏外合行各处抚按遇有夷使往还地方诸色人等交通卖买拿问参奏货物追夺入官河南抚按官行令赵府长史司启王知会将平乡等交通夷使宗仪严加戒饬仍咨礼部今后夷使回还箱□□匮车辆令会同馆查见在的数填入勘合如沿途分外增添即追来历处治报可
　　○庚戌  上以  皇考穆宗庄皇帝升祔禫除于宫中设晏奉  两宫圣母
　　○升赏义院口窘窿台堵夷官军韩奉等十三人
　　○革副总兵管宣大军门中军事胡镇任下巡按御史问从巡按御史奏也
　　○辛亥改南京兵部尚书掌都察院事戴才为南京刑部尚书
　　○升福建参政顾言为云南按察使
　　○壬子以招降归正人口赏总兵郭琥副总兵麻锦参将奚元银两有差
　　○癸丑  上御文华殿讲读
　　○荫兵部尚书谭纶男谭河图为国子生
　　○甲寅升工部左侍郎赵锦为南京都察院右佥都御史○户部覆户科给事中张孙绳题考成日期以文到为始恐那移月日之弊不免中外每季奏闻又恐烦渎今查各处抚按奏事各有承舍等役即令候领文示以日期赍到其无人赍领者转送兵部乘便即发不必候积数多各省直近者每季远者半年本部行文清查速行回报其候代迟违责在先任如议报可
　　○夺石门寨副总兵张拱立俸三月永平兵备副使宋守约二月管粮郎中宋豸升官离任免究以石门官草延烧也
　　○乙卯日讲官沈鲤以病给假赐路费表里命驰驿去
　　○户部覆两淮巡盐御史王琢玉会同抚按官王宗沭等题淮北堆盐地方低洼每被淮水淹消损商启弊今议筑堡围护合用工价银一万一千四百四十八两零应于淮字各单每引带盐二十斤纳银一钱兑为工费从之  海西古城等卫女直都指挥同知兀答等二百名并忽兰山等卫女直都督同知阿卜等一百一十名各赴京进贡俱赐晏赏赉如例
　　○丙辰永福守备升福建行都司佥书康仁改升广西都司佥书仍管永宁永福守备事从督抚官请也
　　○丁巳户部覆总督侍郎方逢时题先年春秋两防督臣驻劄怀来故宣镇召买粮草独多今自诸虏纳款督臣专驻阳和行粮草料独取给于大同前议拨宣府客饷银一万两以补大同既彼此坚执合将今岁年例银两大同如数给发免其扣留宣府量行减扣报可
　　○戊午升南京兵部右侍郎杜木□丞为工部左侍郎
　　○礼科给事中李邦佐条陈吏治五事一执公道以服人心守令升迁行取主以抚安之荐章质以任内之寔政勿为谗毁所夺一酌改调以利地方贤能卓异者仍留地方久任其才力不堪者速行论调宜调闲散毋调简僻简僻之人奚罪焉一公举荐以示激劝通判绝无与荐者宜间举一二以作贤能之气一处嫌怨以安善类长以正道率属属以正道承毋得暗投揭帖彼此攻讦一革虚文以图实效期会迎送酒席供具寿仪等项痛行禁绝吏部覆如议但调闲调简改教亦宜酌量并用报可
　　○命宁夏游击将军署都指挥佥事赵九思充分守宁夏东路参将
　　○添设信丰县小江保地方把总一员从南赣江西抚按官请也
　　○刑部题赵忠常福事情在司礼监则开二犯止招借银生事轻情不认买宝诈奏重罪在河南抚按官则奏称赵忠常福贿买空头宝本洗改捏奏及礼部题覆科臣参奏缘繇则又称符宝篆文不同系是假造情辞互异出入悬殊且赵忠等所供进献唐府物件及本府回赏银两揆之情理似属支吾今再行河南抚按将有名人犯提究的确限本年十月内连人解部仍令纪善等所将本府该年分本稿宝簿印封送至巡按衙门转送本部查考报可
　　○己未调考察不及江西左布政陈绛于四川
　　○礼部覆刑科给事中秦燿题各王府差人入京与吏书通同为奸利事除抚按代题一节近奉明旨不敢擅更自今以后凡亲郡王应该袭封者照宗藩条例行长史司取具宗支等结即具本刻期赍奏封进之后给批回令其出京如即奏违限领批后潜住京师者拿送法司其奏本到部行宗人府查有无奏报等项限三日回覆该司覆查限五日具题命下精膳司限三日填发勘合凡亲郡王妃及世长子请封但系单本具题者同此其男封自镇国将军而下女封自郡主而下并宗男请名例该类奏者各王府限三月一次本部即于下季具题其选择婚配例该王奏及巡按奏并布政司文结齐到方可查题每季定限仲月一次本部照名封例按季具题其仪宾子弟除亲郡王者例赴京冠带本部每月具题一次其将军以下仪宾宗婿俱按季题其各王府祭葬系亲郡王及亲王妃俱单题郡王妃及将军夫人等俱按季题其余如管理府事参处犯宗请医视药等项俱单题如请封生母旌表孝行俱按季题题覆有常事体归一则奸徒无繇指骗而吏书无繇需索矣至于空头宝本动以虑恐违式为名夫奏请格式详在宗藩条例长史等官俱系科目出身岂不能详加查对或差讹遗漏即行改正其用宝之时会同典宝亲押其下如有差违者行巡按衙门重究报可
　　○庚申  上御文华殿讲读  淮府德兴王府合水县主仪宾潘文黯广信王府始平县主仪宾胡世禄高昌王府安化县主仪宾叶金铎韩府长泰王府隆安县主仪宾王应奇庆成王府顺化县主仪宾李时荣各赴京授以冠带见朝毕回还成婚
　　○升江西道监察御史刘存义为大理寺左寺丞
　　○升贵州副使吴国伦广东副使李渭福建副使徐中行俱为参政国伦河南渭云南中行本省
　　○释禁锢闲宅赵府平乡王府已故镇国将军祐木□却未封第九子回府居住从河南抚按奏请先因失误请名越关辩扰经今六载情有可原也
　　○先是属夷董狐狸犯边至是听夷酋兀鲁思罕夷妇伯颜主赖宣谕将原掳人口送还绑缚造孽部落伯颜阿都赤二名进献乞宥罪复通贡赏兵部覆蓟镇督抚官奏得旨董狐狸准照旧抚赏伯颜阿都赤枭示兀鲁思罕等各赏银币
　　○发庆成王府废禁闲宅庶宗表□木非土□高墙禁住从山西抚按参奏不知悛改淫纵不法也
　　○辛酉上御文华殿讲读
　　○壬戌升狭西苑马寺少卿兼佥事孙光祖为广东副使复除福建副使陆泰复于本省
　　○命狭西苑马寺卿仍兼佥事分巡平凉一府旧分巡道止管凤翔一府行太仆寺卿免兼道务仍兼佥事分管地方点闸马匹旧分守道仍驻泾州通管平凤二府从总督抚按官请也
　　○渭南王府镇国将军誉枞以年七十辞管府事请以嫡子定爚代报可
　　○楚王英＜火佥＞薨二孤尚幼先是敕武冈王显槐管理府事保护二孤至是湖广巡抚赵贤论显槐制缚宗仪剥削宫眷寝园置之绝地凌逼加于太妃受贿杀人罪恶暴著当解其摄理以安人心议以东安王显梡代之但不许收掌本府钱粮止住门外空宅以远嫌疑报可  先是光禄寺卿汪宗伊题本寺仓粮积满新粮五万余石缺廒收贮欲于粮米仓收又该寺银库向止库役二名难责典守欲比太仆寺例添设官攒增编库役其盐仓见贮盐三十二万斤约彀二年支用合将年例新盐令折银解寺户部覆如议
　　○兵部覆巡抚应天都御史宋仪望题修理句容县旧设巡抚衙门为巡抚驻劄春夏巡历苏松等府以防海汛秋冬巡历徽宁等府以肃地方从之
