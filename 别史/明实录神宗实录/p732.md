<!-- { "loadSidebar": true } -->
　　○吏科＜锍-釒＞参尚宝司卿许维新湖广分守湖南道参议邓云霄广东海南道副使姚履素径去非法  上曰近来内外各官不候明旨擅自离任全无法纪着吏部分别议处来说于是吏部覆许维新降一级调南京邓云霄姚履素各降一级调简  上是之
　　○命锦衣卫于皇城每门放头号大枷二面若有异服异形眼生奸细之人即时擒获该衙门便拏去着实打一百棍就着此枷枷号于本门讫具奏示众一月满奏请定夺不许违玩疏纵如有不遵行者一体重治不宥
　　○升福建右布政使陈所学为浙江左布政使四川右布政使王志远为江西左布政使霸州兵备参政孟成已为狭西按察使汝宁知府闵宗德为广东副使户部郎中王升为山西副使
　　○丙申刑部奏臣等屡奉严旨遍查律例刘光复惟有冲突仪仗律一款内文武百官非奉呼唤无故辄入仪仗内者杖一百情罪相类堪可比拟傥无当于  圣衷则于原拟本罪外或重加降调或革职示惩但恩威出自朝廷非臣等所敢擅议  上曰朕连日简阅旧岁文书见内有尔部问拟孟坤等罪律无开载刑科姜性条议时闻  慈灵因之震惊  圣衷益悼引例以大不敬论定拟成狱今刘光复越踰直前高声狂叫惊赫  圣母灵位致朕心恐惧不安刘光复所犯正与此例相合合依比照面欺大不敬罪论当斩但以久旸亢旱姑着牢固监候处决尔等畏势利口背旨市恩姑且不究
　　○升四川参政陈大道为按察使湖广副使冯时可为参政南宁知府蔡叔逵武安知府王应朝为云南副使户部郎中王钟岱为浙江佥事
　　○户部再奉  明旨恭进凑办冠带钱粮且谓此时万分艰难勉强备办祗是从权以后不可为例  上责以所进冠顶钱粮缺少数多不敷造办且暂交该衙门查收其不足未完者着作速措办以襄大典如再仍前违慢迟误必罪不宥
　　○戊戌吏科都给事中李瑾申行取起废之规谓丙午年恩诏一款行取考选照旧例行请将内外俸深中行推知定以五年或四年半为俸满之限断以二年为行取之期乘今考察未举先将各官照限截俸题知发访确行取候命考选庶俸深者不叹积薪俸浅者亦无越志贤者得以奋庸不肖者易于摘发内外各缺亦可随出随补便益更多恩诏云建言革职为民曾经奏荐数次堪用者准起知县又云若奉旨降黜部覆未下者着照原拟用今除经显摘公论共弃者不宜混入起废用其余宜遵诏书开某官某年或被革或被黜抚按荐几次科道荐几次今蒙恩诏某起某县知县某原拟某官用庶上不悖  明诏中不失政体下亦不拂舆情矣不报
　　○升福建按察使萧近高为右布政使副使毕＜棥心＞良为参政参议吕纯如为副使照旧管事
　　○辽东巡按翟凤翀题称各随地方酌量置建常平仓搜括赎锾或节省公费买谷储蓄户部议覆  上是之曰建仓积谷有禆边储着行各镇督抚等官一体遵行务臻实效
　　○升山东参议薛国用为狭西副使西安知府杨邦宪为狭西副使夔州知府徐祯稷为四川副使
　　○己亥升湖广按察使饶景曜为四川右布政使　　○起补原任广东参政周著为浙江参政
　　○吏部左侍郎刘楚先乞辞新命  上曰卿夙学清望特起田间宫端重地宜遵命暂摄不允所辞
　　○庚子礼部请禁左道以正人心言近日妖僧流道聚众谈经醵钱轮会一名捏槃教一名红封教一名老子教又有罗祖教南无教净空教悟明教大成无为教皆讳白莲之名实演白莲之教有一教名便有一教主愚夫愚妇转相煽惑宁怯于公赋而乐于私会宁薄于骨肉而厚于夥党宁骈首以死而不敢违其教主之令此在天下处处盛行而畿辅为甚不及今严为禁止恐日新月盛实烦有徒张角韩山童等之祸将在今日乞敕下臣部行文五城厂卫严令禁戢立刻解散如有仍为传头者访出依律从重究拟有功员役比照挐获大盗给赏仍通行各省直一体钦遵严禁访拏庶异教可回人心归正而千万世太平之业终赖之矣
　　○辛丑  孝庄睿皇后忌辰遣官祭  裕陵
　　○升江西按察使沈蒸为福建右布政使河南按察使郑国俊为山东右布政使
　　○鸿胪寺少卿焦衍丰以乡＜穴臣＞占地洒粮致激民变为河南巡抚梁祖龄所劾命付法司刑部拟将焦衍丰革去鸿胪寺少卿职衔责令回籍听勘如律拟罪
　　○壬寅福建通省百姓陈万象等赴阙乞留抚臣袁一骥道臣吕纯如以保海邦孑黎词甚哀恳
　　○礼部以连旬弥旱乞敕大臣分诣  南郊  北郊  社稷  山川风云雷雨等坛并护国济民神应龙王之神再行虔祷  太岁之神及东岳庙俱乞命大臣祭告行礼仍行顺天府照例率属于都城隍并应祀各神庙竭诚祈祷大小臣工自本月二十八日为始仍青衣角带于本衙门斋戒办事痛加修省诸司照例停刑七日除祭祀照常外禁止屠宰并酒席宴会以得雨之日为止  上曰亢旱为灾祈祷未应朕心益切忧惶委宜上下交修共图消弭朕谨于宫中再行虔祷目前诸政务期尽数修以回天意尔等百官也都要涤虑省愆奉公守法各勤职掌毋事靡文务使诚意潜孚  玄穹昭格庶甘霖旱澍民困可苏祭告遣公朱纯臣侯陈良弼梁世勋薛濂驸马王昺伯王承勋张庆臻刘天锡各行礼
　　○谕刑部都察院锦衣卫如今天气暄热两法司并锦衣卫见监罪囚笞罪无干证者放之徒流以下便减等拟审发落重囚情可矜疑并枷号者都开写来看
　　○钦天监奏  皇太子妃郭氏坟园择七月二十八日兴工从之
　　○赐原任宁夏巡抚梁问孟祭一坛
　　○癸卯  孝穆皇后忌辰遣官祭  茂陵
　　○大学士方从哲吴道南言刘光复狂肆无礼致干  圣怒罪繇自取夫复何辞浃月以来臣等戒谕科道诸臣各宜屏息静听无得循例救扰以俟  天威渐霁  圣意渐回或者曲蒙恩宥乃不意严旨忽发遂欲拟之于不敬加以之极典似于  皇上平日优容臣下之意微有未合此臣等所以不避斧钺呼  天而有请也且  皇上之怒光复非以疏词触忤又非以面奏未当止因一时狂悖恣肆拂  皇上如在之诚失人臣敬恭之礼然臣等窃见古之谏臣有引裾而衣裂攀槛而槛折者当时人主不难霁色以受之且令勿修槛以旌直臣书之史册遂为千古盛事宁有  圣明在御乃怒一狂戆之臣遽加以不赦之罪者哉臣等又恭忆我  圣母皇太后  天惟慈仁溥天之下即昆虫草木莫不沾濡＜氵亟＞育今  皇上以震惊  神位之故置光复于大辟窃恐  圣母在天之灵反有愀然其不乐者  皇上不可以不念也刑科给事中郭尚宾亦言之不报
　　○以灵雨应祈著前遣朱纯臣等八员恭诣祭谢仰答神庥收回脯醯果酒颁赐二辅臣三卓
　　○准晋府宁化王温裕慎凿嫡一子敏济袭封父爵
　　○追封崇世子常□□水聿□为崇王谥昭
　　○甲辰刑部等衙门署部事左侍郎张问达等言刘光复以么＜麻骨＞小臣敢于  几筵前越次高声仰干  圣怒此其自取之罪何敢曲为之辞但  皇上方下热审之命凡情可矜罪可疑年老笃疾可宥者虽至愚至贱无不予以更生况在侍臣岂不矜恤无亦谓  圣母俨然在上为臣子者不克翼翼祗承似非事死如事生之礼然  圣母如天好生无问灵蠢罔非慈仁所暨而独于一无知触犯之臣稍有漏泽恐亦非  圣上时时思慕之初心也且光复之罪比之孟坤亦略有不同者孟坤克减钱粮更易绳杠以致  圣母梓宫困顿泥淖拟以上刑诚为非枉若光复率尔越对有失臣礼罪虽莫解情亦可原一概比而同之终于律例未协伏乞推广  慈恩将光复重加谴治免其一死不报
　　○  上前后阅刑部审录重囚章奏以孙清等情可矜疑都饶死发边卫充军凡妇人并笃疾者皆放之
　　○升广东副使陈一教为浙江参政兵部郎中焦馨为河南副使大名兵备道
　　○予原任吏部侍郎杨时乔荫孙杨德焜送监读书
　　○礼部尚书兼翰林院学士陈经邦卒经邦福建莆田人嘉靖乙丑进士改庶吉士授编修充  东宫讲读官万历元年充经筵日讲官历侍读学士礼部侍郎加太子宾客吏部侍郎经筵照旧十一年以原官掌詹事府事与修  穆宗实录教习庶吉士升礼部尚书十二年致仕卒于家年八十礼部覆本官德器温文操持端慎典礼寅清匪懈居乡月旦共推宜有优恤  上命照例与祭葬仍加祭一坛
　　○乙巳山西平阳府临汾县天鼓鸣
　　○遣刑部员外郎等官关骥等大理寺寺副李廷槟等十员往江南北浙江各省等处恤刑
　　○礼部题覆南京工部修理  奉先殿遣官祭告择日兴工  上命南京工部尚书丁宾行礼
　　大明神宗显皇帝实录卷之五百三十三
大明神宗显皇帝实录卷之五百三十四
　　万历四十三年七月丙午朔孟秋享  太庙遣侯吴汝胤恭代侯梁世勋宋光夏分献
　　○丁未大学士方从哲吴道南言昨接蓟镇督抚薛三才等揭称通州三河等处劫掠蜂起始于饥民之啸聚继以奸民之乘机所请发帑开仓停徵改折等事诚救荒急务臣等则谓发帑出自特恩其多寡应候  圣裁至于应徵各项钱粮当蠲者蠲当缓者缓当折者折及发临德仓粮分给被灾州县听其便宜粜买俱行户部酌议外惟是急发通仓米数万石以分赈邻近处所则朝奉旨而饥民可夕受其惠此救焚拯溺之第一着  皇上所当立断者也
　　○甘肃巡抚荆州俊＜锍-釒＞辩红沙所报人畜之损失名数与按臣所报不异而科臣吴亮嗣参其欺罔乞敕该部速查臣与按臣先后两＜锍-釒＞治臣之罪  上曰这奏辩事情已知之矣荆州俊着遵旨候代前来供职不必渎辞
　　○升翰林院编修公鼐为国子监司业编脩汪煇为南京国子监司业
　　○升河南参政葛锡璠为按察使江西副使李克敏为参政原任广东参政文立缙为湖广参政浙江副使熊宇奇为湖广参政汾州知府刘一全为云南副使
　　○保定侯梁世勋奏钦例季终会官查点侍卫人员报可
　　○戊申以  温肃端静纯懿皇贵妃王氏坟园工完遣工部右侍郎林如楚谢土
　　○己酉  仁孝文皇后忌辰  奉先殿行祭礼遣官祭  长陵
　　○四川巡抚吴用先因科臣郭尚宾参劾上＜锍-釒＞自辩言督师雅州彼时军旅戒严何从给募缘之札若建南一役费尽心力减兵省饷幸而平贼班师此赖将士戮力司道府县之协赞从例甄叙以鼓将来何敢以犁庭扫穴自居而妄为徼赏又谓自揣无能惟有一去  上优诏留之
　　○总督宣大兵部尚书涂宗浚＜锍-釒＞辞荫袭言臣往抚延绥前后五载志惟安于无事念不求其有功每因黠虏之扰边未免兴师而戡乱仰惟  皇上之福实徼  庙社之灵臣虽命驰驱未能亲冒矢石而承兹特异之典益深陨越之忧  上曰捷叙加恩已有成命不必逊辞
　　○蓟辽督抚薛三才吴崇礼各奏畿辅旱灾饥民聚乱恳乞  圣慈大赐蠲赈以收人心并停本年应徵带徵钱粮与各卫所屯粮议改议折  上曰畿辅旱灾异常以致饥民群聚抢夺着先发通仓米七万石分赈被灾处所务使人沾实惠如有奸民乘机劫掠的行各该有司官严拏治罪以靖地方无得姑息养乱其钱粮应蠲折及发漕粟等事着该部详议具奏
　　○户部奏赏赐万历四十一年军士冬衣布花报可
