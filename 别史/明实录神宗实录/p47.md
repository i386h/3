<!-- { "loadSidebar": true } -->
　　○兵部覆南京兵部尚书刘体乾条陈防守留都四事一议船只先因倭变造船体制重大不便驾使改造沙船十二只入浆船四只楼船沙舱三只小梭船二只仍开浚东西二港以备湾泊一议军兵操驾改造兵船合选惯水年少有力军丁四百八十名统领把总一员哨总二员定立日期演习水战捕捉江洋盗贼一议廪粮兵船将士常川巡守合加优异以慰众心把总每日加八分哨总六分队长四分每兵三分俱于车驾司补给一议器械各兵冲锋御敌合用弓弩兵马刀枪铳炮旗帜金鼓之类俣于营地草荡租银内动支其盔甲火药一并量造从之
　　○赏巡抚贵州都御史蔡文银两表里副使刘行素守备刘天庆各赏有差从巡按贵州御史杨允中题勘剿平叛贼汪约逆贼罗奇功次赏巡抚蔡文银二十两纻丝二表里吴国刘行素刘天庆各十两天庆仍升俸一级刘守爵陆东蒙天春各五两○工部覆工科给事中朱南雍等题称文场狭隘宜加增廓本部劄委主事杨松胡绪张大器会同巡城御史黄家栋亲诣贡院签量应建堂宇号房规制各增加深广重新建造其应柘基址除北面原有空地十二丈外今东面展开十丈西面展开十丈西面展开八丈南面展开八丈应拆民间房屋五百九十五间一面从公估计价值给散其合用钱粮炤事例本部六分顺天府四分支给并咨兵部拨班军三千名用工上紧做造从之
　　○辛卯先南京户部题查得南京承运库见贮并见派生丝绢共八万六千二百余疋以每年支放折俸并内官各衣铺盖等项计足支七年有余几至腐坏而在库银止一千九百余两不足一年支放合将万历三年以后应徵绢疋俱放折色以备折俸待绢疋放将尽另行查议其历年拣下精丝绢疋并司钥等库见积开元铜钱一百六十余万搭配放给以＜锍-釒＞积贮户部覆如其议但隆庆五年奉有明旨不许轻议改折合应仍徵本色其折俸银两不足者即给本色既不壅滞岂至坏朽诏曰可
　　○四川乌蒙军民府马湖府泥溪长官司各差土舍进贡马匹给赏如例
　　○升赏辽东义川大青堡获功官军甯子周等一百四十一人
　　○刑部覆巡按四川御史孙代题将四川人民犯伪造印信传信邪说者尽法处治招赘后夫者立法禁止查得妖言惑众与叛逆同科决不待时如近来狭西妖人齐房一起业奉钦依处决止因抚按意见不同迄今未见典刑遂使妖人无所惩戒至于招赘后夫举居室田产子女婢仆前夫所遗尽以归之后夫比之娼优卖奸尤为不同盖不恃廉耻扫地抑且酿祸最烈合从重拟断通行禁谕得旨所奏干系法纪风俗都依拟行齐房等着巡按御史依限查奏
　　○癸巳  上御皇极殿传胪赐贡士孙继皋等进士及第出身有差
　　○乙未  上御文华殿讲读
　　○丙申  上御文华殿讲读
　　○升云南佥事沈淮为江西右参议  丁酉状元孙继皋率诸进士上表谢恩
　　○戊戌调补原任浙江佥事吴教传于云南
　　○吏部覆户科右给事中裴应章条陈三事一巡按御史差满复命方议迁转一省直提调学政宪臣三年任满岁考完日方升其有坐消岁月者不时议处一分巡官每岁遍巡所属地方钱粮词讼盗贼等事悉心经画从之
　　○己亥  上御文华殿讲读
　　○都察院左都御史葛守礼覆巡按直隶御史张更化奏殴死出使简讨沈位犯人陈镇为首律斩查照揭黄子孙不许承袭杨忠葛良佑宋乔丘钊减等发边卫充军诏可
　　○刑科左给事中郑岳奏国家借黄河为运道上自茶城下至淮安五百余里乃茶城有倒淤之患徐州有淹城之危邳州有淤塞决口之虞稽之历年可考也臣去年奉差经过淮安正值水发之候民居飘荡询之地方父老皆言自嘉靖四十四年五年河水大发淮口出水之际海沙渐淤今则高与山等此沙既壅自淮而上河流不迅泥水愈淤其邳州之浅房村之决吕梁二洪之平茶城倒流之弊皆繇此也今不务海口之沙乃于徐沛吕梁地形高处日筑堤岸以防水势桃源宿迁而下听其所之则水安得不大而民之为鱼未有几时也臣闻之恻然尝见宋人李公义王令图曾献浚川耙法以圆木八尺横于中以铁为齿齿列三行两端有轮以舟驾之行浅水中舟过则泥去此古人已试之法试访而用之能＜锍-釒＞淮口横沙而去其最下之塞则徐淮自无淹溺之虞能＜锍-釒＞吕梁积淤而得其高低之形则茶城自无倒流之患此固言之可采理之必然者工部覆议咨河道侍郎亲诣海口踏勘具奏从之
　　○庚子  上御文华殿讲读
　　○初  上于几务之暇游心翰墨常书学二帝三王治天下大经大法十二字悬之文华殿中又面谕辅臣张居正曰朕欲赐先生等及九卿掌印并日讲官各大书一幅以寓期勉之意先生可于二十五日来看朕写是日讲读毕居正等诣文华殿后诸内臣捧泥金彩笺数十幅  上纵笔如飞大书宅揆保衡同心夹辅各一幅正已率属九幅责难陈善五幅敬畏二幅字皆踰尺顷刻毕就
　　○兵部覆提督两广右都御史殷正茂题潮贼朱良宝据险为巢人效死斗必须重悬赏格令就近自募死士方可必克都指挥陈璘吏目王道踊跃请先忠义迈众成功之日将陈璘升参将王道虽系文职改升守备仍移咨两广福建巡抚严督总兵司道等官先攻诸良宝以解倒悬之急次取林凤以收破竹之功诏可
　　○吏部右侍郎兼翰林院侍读学士陶大临卒大临浙江绍兴府会稽县人嘉靖丙辰进士授翰林院编修历侍读南京翰林院侍读学士掌院事南京国子监祭酒少詹事礼部右侍郎改吏部充经筵日讲官纂修  世庙实录副  穆庙实录总裁为人沉毅寡言笑清介持躬  上以讲读效劳赐钞布米特准祭葬谥文僖赠礼部尚书荫一子为国子监生
　　○辛丑  上视朝命司礼监太监颁给御书于会极门以宅揆保衡赐辅臣张居正同心夹辅赐辅臣吕调阳正已率属九幅赐六部都通大掌印官责难陈善五幅赐日讲官敬畏二幅赐正字官
　　○工部覆总督蓟辽都御史刘应节题讨火器等项查得京库厂局收贮火器专备防护都城听京营官军关领例不发边独该镇密迩京师自隆庆元年以后破格量发数次今仍于盔甲厂动支见贮铁佛朗机二千架鸟铳四百副夹把枪二千杆并各随用子铳铅弹火药药线等项听差官领回其兵仗局题欲添造合成造中样铜佛朗机铳三千副大将军十位二将军七十九位三将军二十位神炮六百六十九个神铳一千五百五十八把补造中样铜佛朗机铳一千二百副小铜佛朗机铳五十副并各随用子铳铅弹火药等项定限三年之内尽数报完诏可
　　○工部覆河道侍郎万恭题＜派-氵＞洲花园港等处原议建闸盖俾江南粮运可以直达免盘剥之费也自隆庆六年花园港猪市上下闸成迨今二载粮艘无滞省民间不赀之费但上闸重建方毕而下闸冲啮又坏合行河道侍郎将＜派-氵＞洲应改下闸及詹家洲应建中闸作速兴举并＜氵乂＞河杨子桥亦于明年接续修建以收全功其江南应该协助修闸银两严行追解济用从之
　　○壬寅大风昼晦
　　○授孙继皋为翰林院修撰余孟麟王应选俱为编修
　　○礼科给事中石应岳题宗支日烦禄米无措郡王而上犹得厚给将军中尉多不能自存已封者若此不得封者可知矣臣请以不系赐名授爵者尽弛诸禁听其士农工商从便为之其有文学才能者一体应举入仕准王亲事例不许任京官握兵权此皆善推  圣祖之意曲体宗室之情也不然公无以为给私无以为养饥寒切身起为奸邪然后从而禁之所伤国体多矣下礼部议
　　○癸卯  上御文华殿讲读○升浙江道御史谢廷杰为大理寺右寺丞
　　○以翰林院掌院申时行充日讲官
　　○改提督抚治郧阳等处都御史为提督军务兼抚治郧阳等处
　　○甲辰升太常寺少卿陈于陛为南京右通政
　　○铸给漳州府海防同知关防
　　○巡抚顺天右副都御史杨兆题查勘居庸关商税每年有闰月抽收三千余两无闰月止二千四五百两除解延庆卫柴炭等项共该一千五百三十五两余剩八百余两解送昌平管粮衙门凑给主兵军饷扣抵年例下户部议
　　明神宗显皇帝实录卷之二十三
明神宗显皇帝实录卷之二十四
　　万历二年四月乙巳朔上享  太庙
　　○湖广抚按赵贤李拭题筑荆州采穴新冲二口承天泗港谢家湾各穴口以杀水势工费重大钱粮不敷乞将德安仓粮银并各王府减存备用禄银接济户部覆如议行
　　○改兵部右侍郎杨巍为吏部右侍郎
　　○丙午  上御经筵
　　○改南京太仆寺少卿陆光祖为太常寺少卿
　　○户部覆兵部咨修筑大同边墙照例本部该发银二十六万二千六百六十八两四钱二分分作五年每年发五万两至末一次发六万二千六百六十八两四钱二分动支太仓银库从之
　　○戊申  上御文华殿讲读御书责难陈善大字一幅赐讲官申时行○改户部右侍郎梁梦龙为兵部右侍郎
　　○庚戌革甘肃总兵官佟应任听勘游击吴镇改调从总督狭西尚书戴才参劾也
　　○辛亥总督蓟辽右都御史刘应节等题建昌台头奇兵三营皆系召募兵马近将行粮料草减半逃亡已多合将蓟密永三镇调操银凑拨五千两并辽兵遗下粮草银四千四百余两改兑建昌台头兵马行粮料草其奇兵原额二千五百名今止以二千为额将减去五百额饷留□本营行粮户部覆如议但辽兵遗下粮银四千九百余两已奉钦依作该镇本军行粮止准动支调操银量加优恤报可
　　○加平安伯方承裕生母贾氏祭一坛以承裕系  孝烈皇后亲弟也
　　○兵部覆巡按山东御史郭思极勘过达贼□犯清河等处所有失事官员守一堵墙堡指挥佥事王汝栋等合下巡按御史问从之
　　○壬子升广东潮州府知府李多祚为本省副使
　　○礼部覆礼科都给事中朱南雍等题据唐府左长史袁福徵揭称唐王硕熿原无奏讨承奉本章查验符宝篆文与旧本不同显是赍本舍人黄荣串结奸徒朋谋欺罔但本内人犯俱在彼中合移咨都察院转行彼处巡按御史严行究问限本年十月终其奏报可
　　○癸丑  上始习属对命辅臣日拟对句以进  上对毕即以示辅臣其有未安者悉许更定是日辅臣拟对云天地泰  上立对云日月明辅臣居正等因言  宣宗皇帝尝侍  成祖文皇帝巡幸北京以端午节射柳御苑  宣宗皇帝连发三矢皆中  成祖大喜骑射罢又出对万方玉帛风云会  宣宗应声对云一统山河日月明  成祖又大喜赐名马一匹及纻丝纱布命儒臣赋诗以纪其事是时  宣宗皇帝年甫十五岁真所谓天纵聪明首出庶物者矣昨者恭睹  皇上初作对联适与  宣宗皇帝所对相合臣等不胜庆忭谨录其事上呈御览伏望  皇上益懋  圣功觐扬  祖烈以慰  列圣在天之灵  上嘉纳焉
　　○命总督河道侍郎万恭回籍听用以工科给事中吴文佳南京湖广道御史陈堂等劾其不职也
　　○命巡抚应天右佥都御史张佳胤回籍听调南京别衙门用
　　○刑部覆南京监察御史王宣化参应天府推官周恪将犯人胡三兴淹禁不决伊母吴氏缢死称冤及状开本官接受吴瀹重赂等情合行南京刑部提问报可
　　○甲寅  上御文华殿讲读
　　○铸换云南按察司印一颗
