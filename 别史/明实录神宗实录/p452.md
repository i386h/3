<!-- { "loadSidebar": true } -->
　　○工部言顷南京鸿胪寺卿张朝瑞与臣一魁奏议治河得失意见各别科臣桂有根看详谓在臣以治  祖陵之水而决意于分黄导淮兼为运道民生之计在朝瑞目击萧砀宿迁之患而遂欲塞黄堌复徐邳而未深为  陵寝淮泗之图顾天下之事旁观者不若当局之为审今日河工固有重臣在也安可任盈廷之议以启纷争乞敕下河臣勘明具奏业奉  明旨允行间惟是朝瑞与臣一魁原＜锍-釒＞俱留中恐河臣无从勘核乞简发二＜锍-釒＞以便遵行  上命据各揭帖转行查勘竟从一魁议朝瑞议曰今之分黄导淮者有三失夫淮与河合自宋熙宁以来五百有余岁矣泗州向无水患也至万历七年泗州之东筑高家堰以遏淮而淮始为泗  陵患欲拯患宜导淮宜议高家堰漕臣禇铁谓泗  陵水患病在高家堰而开周家桥建高良闸正其对症之药柰何好事者偶为分黄导淮之议不知淮之患在泗州地方黄之流在清河地方相去二百里而遥黄为患宜分黄导黄淮为患宜分淮导淮各因水势而利导之乃分清河之黄以导泗州相去二百里之淮是隔靴搔痒也近日淮流稍安泗患稍减皆开桥建闸之功分黄曷与焉其失一凡水合则力强力强则流急流急则河辟分则力弱力弱则流缓流缓则沙淤河不两行所从来矣至入海之处尤宜会同神禹导河即分一为九以杀其汹涌之势复合九为一以迎其奔放之冲禹贡曰播为九河同为逆河入于海是也清河县黄家坝去入海处仅三十里乃开一新河分黄河而二之神禹合其流于入海之处河臣分其流于入海之处是反症行医矣今旧河深阔如常新河淤浅日甚新河未开不见害新河既开不见利而帑金六十余万漕粮三十余万丁夫一十四万徒付诸东流矣且旧河行新河必塞新河行旧河必塞旧行新塞犹可脱或新行旧塞如运道何近有欲开腰铺河者幸得抚按之辩而止黄家坝去腰铺仅五里许是止一腰铺河又开一腰铺也其失二防河如防虏自古记之其巡视贵勤其防备贵预也黄堌口之决已非一日万历二十一年八月内职为山东济宁道副使屡言其宜塞顾五六年来视为缓图涓涓不塞流注成河而黄堌口遂大决繇西而南漫流宿州等处五百余里至宿迁县南始会旧河而徐吕邳宿三百余里运道乾涸漕舟浅阁遂遗公私无穷之患其失三此三失为功为罪必有能辩之者乃河道诸臣居功不疑且倡为黄堌口必不可塞徐邳河必不可复之说而举朝无有非之者其亦未之思耳然则如何而后可亦曰塞黄堌口以复徐邳故道而已黄堌口不塞则徐吕水不流黄堌口不止则徐吕水不行此定势也臣尝闻诸父老塞全河难塞支河易今黄河分有三支一支流镇口一支流浮桥黄堌口特其支流之大者在夏秋虽深阔在冬春则浅狭塞之无难费亦不巨为今之计宜乘冬月水落并力塞之俾河繇徐吕邳宿入海以复运道之旧甚为便计如故淤浅或因水势以刷之或因人力以浚之夏秋水涨或葺遥堤以奠之或整滚水闸坝以宣之随时讲求自有前人已试之法在焉昔元至正中河决济宁贾鲁以为必塞北河＜锍-釒＞南河使复故道役不大兴害不能已于是大发兵民以修黄陵口五阅月而堤成今日亦当如是矣徐邳故道既复新河即当废弃以其无益而及害之也近高家堰筑坝建闸亦无遗策然泗水未见全消者盖闻泗州有浮水有积水浮水害大而去速积水害小而去迟诸闸既开浮水不足虑矣若夫存积之水谓令民有河渠者浚其河渠有沟洫者浚其沟洫俾水有所归而不为害或教以三吴水利之法治渠灌田则积水渐消民田通治亦泗民之永利也其高宝湖水倐然盈溢者盖高堰以内上流也以外下流也上流决则下流溢势固然耳今高堰一带闸坝不可不辟也亦不可深辟也宜度地里远近势之高下于堰外有沟港行水之处狭者为减水石闸阔者为滚水坝每岁淮水小则听其顺闸坝之内以入海淮水大则听其滚闸坝之外以入湖庶淮水湖水各得其平堰内堰外各得其所泗州人民不起盗决之念  祖陵风水永无破坏之虞盖一举兼得之术也近日河臣经理周悉第恐其拘于前议未即毅然出一远猷且分黄导淮之论有误后世臣生长淮水之滨曾为河官闻见颇真不敢不言也工部尚书杨一魁驳曰朝瑞海州人也州名曰海自古水之壑也自昔河臣潘季驯请帑金八十万两创筑遥堤障全河而东之海州独免水患臣＜锍-釒＞河繇黄家坝下五港又建滚水坝繇铁线沟入于海未免小有害于海州然为天下计者不顾一方往时水患尝移之淮右矣岁岁增堤束河愈高壅淮愈深  祖陵沉沦已二十年至按臣牛应元始绘图以报  皇上赫然震怒斥在事之臣特遣科臣与臣等会勘朝瑞岂独不闻何百虑其家不一虑其国耶彼称欲拯泗  陵之患宜导淮导淮宜议高堰漕臣禇铁开周家桥建高良闸正其对症之药殊不知开武家墩以洩淮臣与科臣张企程已先取捷见效彼时周家桥高良闸尚未兴工伊妄称近日淮流稍顺泗患稍减皆开桥建闸之力将谁欺乎至谓黄流为患宜分黄导黄淮流为患宜分淮导淮弗思黄流宜分分则其势减而不为淮病淮流宜合合则其力全而不至为黄扼黄淮合流于清口二水相斗黄高一尺则淮壅一尺淮退一步则黄进一步黄倒灌淤沙横截上洪四五十里壅淮潴蓄于盱＜氵虘＞之＜氵虘＞汪洋如海夫是以有  祖陵之患顷自分黄以来始见清口淮及高黄及低长淮纵出将张福二口冲深一二丈阔百余丈而泗州堤下淮河之水顿落一丈湖波变为桑田民有平土而居可见分黄正所以导淮此有目者所共见伊独谓分清河之黄以导泗州相去二百里之淮是隔靴搔痒不知下流壅则上流溢水之源委尚未分晓乃敢妄谈是坐井观天也又谓河不两行似矣神禹只＜锍-釒＞九河今黄坝分＜锍-釒＞新河是分一为二下流仍合淮于周庄再会合于淮于港正师禹之意所谓同为逆河入于海也黄坝去海口凡三百里妄称仅三十里费银不满四十万妄称六十万又虑旧河塞有碍清河六十里运道而不知臣先已预为之计议将黄口河渠两头建闸以备运道之旧河更近且便臣原题称旧河浅则繇新河新河浅则繇旧河两河俱存奚碍运道伊称黄堌口宜塞查欲塞堌须先挑旧河臣曾荒度旧河淤高一丈之上计有三百五十里之远计公费非百万金不可工大费钜未敢轻举乃另看得小浮桥上源即涸下流也中间浅阻者仅四十里乃因势而利导之两年漕运颇得其济方图大加＜锍-釒＞浚误蒙简命俾臣回部幸得总督河漕侍郎刘东星代之所行无事仍从小浮桥上源导河今已挽回南徙之河十之七八下徐吕二洪运道通利何曾不复徐邳河道哉若塞黄涸是塞源而欲下流之通万无此理伊谓臣有三失臣常干虑幸有一得但与朝瑞私臆之见不免异同耳伏乞  皇上将臣此＜锍-釒＞与张朝瑞奏＜锍-釒＞敕下九卿科道一并参详恭候  圣裁
　　○吏科都给事中顷应祥言自万历十一年以来迁谪诸臣在六科则张栋刘为楫等在御史则王之栋马经纶等在部属则邹元标雒于仁等因衡日久煆炼益精宜舍其所短取其所长大彰  圣明使过之仁益励忠贤报国之心不报  庚戌霜降节遣隆平侯张炳等分祀  九陵惠安伯张元善祀  景皇帝陵寝都指挥使郑国泰祀  哀冲  庄敬二太子坟所  孝恭章皇后忌辰遣武平伯陈如松祀  景陵
　　○辛亥月昼犯金星
　　○德平王载塛年逾七袠宗室举其温恭好善礼部以闻赐敕奖励命有司具彩币羊酒坊额以示风劝
　　○兵科都给事中张辅之等上言臣近接川贵督抚＜锍-釒＞揭在四川则綦江蹂躏重庆震邻一时镇道府县诸臣不闻出一奇乃怵于虚声归尸棺献钦犯惟酋之所索是听即加货与之勿惜焉是畏酋甚于畏法也在贵州则镇道守备寥寥无人新总兵童元镇在途不前旧总兵沈尚文杜门不出捧赍者还镇无期升任者裹足莫往是宁干  天子之法而不难冒杨酋之难也乞明查勘之实严规避之条申饬诸臣或令戴罪自赎或令克期前往有不如诏者三尺绳之勿贷＜锍-釒＞下该部
　　○癸丑升兵部署郎中殷廷枢为河南佥事狭西按察使王道增为四川右布政使云南左参政王一乾为狭西按察使
　　○甲寅户部进大珠龙涎香命内库验收仍以大珠不堪及退出未进者谕令精求速办毋误典礼
　　○天津税监马堂奏留东昌兵备道马怡命即出策励供职怡以按臣论列杜门堂奏留之
　　○乙卯以重阳令节赐辅臣上尊珍馔
