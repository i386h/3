<!-- { "loadSidebar": true } -->
　　○命辽东巡抚李植以原官在籍听用从勘臣之议也辽自李成梁父子世握兵权抚镇以下非其亲嫟无不立被斥逐植锐欲复旧辽阳请内帑十万募精兵五千人筑新边以御虏卒为李氏所阻及奴酋陷开原植老矣上书言其事曰臣往以五军车营兵仅一万五千御十五万强虏被围七里沙滩三昼夜击杀酋首围角□羊宵遁虏阑入首尾七日城堡兵马一无所失全师保境亦可以无罪矣乃辽人中外构害虏退而臣回籍听勘距今二十年遂有此变盖按臣之＜锍-釒＞植意亦李氏嗾之也人言植议筑边欲籍全辽之众三丁抽一以事工作辽人汹惧故李氏得以尼植植去而旧辽阳之议寝辽事遂不可危矣  朝鲜国差陪臣柳根等二十二员庆贺冬至附奏倭情与陪臣应给赏赐并准收买焰硝二千弓面二百对年例牛角八十对给车辆运送交割
　　○壬寅
　　○命徐三畏以兵部右侍郎兼右佥都御史以前加恩时未兼宪职也　　○升山西右参政刘鲁为按察使  癸卯  皇太子并  福王  瑞王  惠王  桂王行加冠礼祭告遣驸马都尉侯拱宸持节掌冠遣公徐文璧侯陈良胤常胤绪徐文炜伯王学礼替冠尚书李戴陈蕖萧大亨王世扬宣敕戒大学士沈一贯都御史温纯各行礼
　　○吏科都给事中桂有根等＜锍-釒＞催点总河大臣因言漕河浅涩挑浚不易  祖陵昔受水害黄河之冲决尚在黄堌迤南兹又上徙于黄堌之西百数十里归德永城而下通为巨浸春夏之间雨水暴增恐淮泗益不敌黄而  祖陵左右复为沮洳之区矣先年黄河漕河用两大臣仅仅竣役自并漕河于一人曾几何人遂致敞今柰何并靳此一人也奉旨河漕重任再催二员并前催通写来看
　　○命保河二府被灾州县照勘实分数如例蠲免存留从户部之请也
　　○命冻阻京通钱粮二十四万有零陆运入通仓从总督仓场侍郎赵世卿议也户部上言漕运四事一备新运之船只每年漕粮俱限十月开仓十二月终完兑开帮如十二月终军卫无船领运把总等官各罚俸半年今且十一月矣水次开仓已久运船尚未回空合行各省直抚按管粮官除军船到者交兑外其未到者访求民运之制预先设法措处船只装载及时开帮接遇军船仍与交卸如江西民船至南京交兑例一杜运官之观望万历十六年临德二仓截留漕粮二十万石原备灾伤非为粮运之迟姑为一时权宜计也自二十八年粮运稍迟倡为截留通仓之说今岁运官踵旧套观望逗留直至冻阻合行严饬一饬轻赍之预到轻赍银两系完粮之脚价官旗之盘缠银存随粮到岂容后时以后山东漕标银限在四月淮上轻赍头运银限在五月二运银限在六月角□羊入通济库违限参罚一申起剥之及时石土两坝及河西务船只原为剥运而设各有信地载在议单粮运到时有告洩者即便测度水势量行发剥毋得留难以稽运命依拟行
　　○丁未礼部以大礼告成请躬  郊祀奉旨三殿未建一应礼仪不便亲行  郊祀大典未可率易还遣官竭诚恭代
　　○先是吏科都给事中桂有根论山东巡抚黄克缵议将知府沈烝等荐补登菜青武等道内刘如宠系隔省官员越俎太甚乞查议申饬以清仕路至是吏部覆奏克缵急为地方择官不惜越俎似应免究因言迩年推升之＜锍-釒＞十九刘中各巡抚为地方计权宜＜锍-釒＞荐本部亦权宜具覆彼此虽无猜忌事权则近外移私心以为回天无术补牍徒劳与其专之而官旷事弛无宁分之而覆十得五碌碌因人臣等之溺职久矣科臣因克缵之＜锍-釒＞感慨有言非但以官有常职不宜越俎亦为天下惜大体耳
　　○己酉  圣谕今选得锦衣卫指挥佥事郭维城次女为  皇太子妃大婚有期合行礼仪尔礼部会同翰林院定议以闻于是礼部会同以大婚六礼仪注上请择于万历三十年举行
　　○命兵部给事中洪瞻行人王士桢册封琉球国王先是琉球国王尚永薨世子尚宁奏请袭爵仍援据会典请以文臣册封既许之矣浙江巡抚刘元霖报获夷船称系琉球差探封工声信者其中杂真倭数人衣笠刀伏皆系倭物会同馆译问长史蔡奎奎不能办也礼部言海上声息未知有无册使之遣关国体甚重行止迟速一惟  圣裁  上以盘获夷船声息未定待该国质审回奏海上宁息方命渡海行礼
　　○是日夜望月食
　　○命以黎平府永从县并十二长官司改隶湖广平溪浪清偏桥镇远四卫改隶贵州先是隆庆元年巡抚杜拯巡按王时举言沅靖二州与平溪清浪偏桥镇远铜鼓五开六卫之去湖广酉阳播州永宁三土司之去四川俱二千余里遥属于二省而兼于贵州所谓十羊九牧甚不便也如革数州县土司专畀贵州其便有十意不果行及播州既平川湖贵总督李化龙贵州巡抚郭子章巡按宋兴祖皆言黎平近楚之沅州去黔千五百里而遥四镇近黔之镇远去楚二千余里而遥犬牙相制彼此推诿播州酋犯偏桥而楚不能救皮林苖犯黎平而黔不能援即黔一播患而黎平永从无一夫一粒之助鞭长不及马腹势也不如以黎平永从隶楚平清偏镇四卫隶黔统辖调遣最为两便部议以为是而湖广抚按力言其不可至是总督王象乾查议覆奏以为改隶之议在  穆庙初年通计道里赋税人情土宜大略相当以改隶为便兵部据以覆请其议始定
　　○兵部覆奏巡抚宁夏右都御史杨时宁条议宁镇三事一议修险隘一议增将领一酌议升赏命如议行之
　　○获播州余贼谢朝俸尚守初播酋伪立七统制所设提调巡警七人而朝俸守忠为首朝俸多智守忠有力酋以为左右手飞练龙泉东坡之役屠僇无算杀我都司杨国柱长官安民志播州破朝俸逃入蔺州守忠入里燕林箐中至是被获僇于市
　　○浙江巡抚刘元霖上海防事宜一重将权谓浙省总兵驻劄定海控制杭嘉温台等处近来徒拥处名各区官兵不复知有大将议令申明职掌严立约束一设游兵定海原设游兵一枝以都指挥一员统之近因承平裁革宜照先年＜矢见＞制添设游兵二枝约计三千驻治定海听抚镇制节以备缓急兵部覆请从之
　　○起参将余德荣为游击分守延绥西路以德荣有征播功也
　　○庚戌原任太子少保礼部尚书兼翰林院学士沈鲤＜锍-釒＞入辞进阁之命  上以鲤德望端重才学闳深政本重地特兹简任令趣赴新命  辛亥礼部以册立礼成遣翰林院官并给事中一员往朝鲜开读修撰顾天峻充正使其副使以科臣员少着行人去
　　○命翰林院修撰朱之蕃编修汤尹宾陈之龙简讨南师仲编纂六曹章奏
　　○壬子礼部上言会典凡朔望日百官于  皇极殿朝参后赴文华殿诣  皇太子前行礼今  皇太子册立加冠遇
　　皇上升殿之日百官朝参  皇太子当于文华门东门升座行礼  上命御殿之日百官诣  东宫前行礼若遇免朝其千秋等节照旧例行
　　○以大同镇灾荒命以通仓截留漕粮兑给八万石作明岁年例预支之数其民税屯粮照被灾分数减免  少保兼太子太保兵部尚书田乐三＜锍-釒＞乞归因言臣素秉拙直惟知守  皇上之正法而不知投世俗之时好惟知革衙门之宿毙而不知众怨之潜滋惟知行抚按一切之法而不知辇毂之下公法毫不可行戆性愚衷至死不移况于笃病岂不可去奉旨卿公忠执法不避劳怨军国重寄倚籍正殷复勉留之
　　○癸丑巡抚山东右副都御史黄克缵言登菜青武滨海四道一时俱缺前抚臣尹应元因辅臣沈一贯条议营田疏内有宜令巡抚得自选用廉干官员一节奉旨允行因有荐补诸道之疏不意遂致科臣参论遂自请去命照旧供职
　　○河南道御史高举疏言我朝奠鼎燕京数百万众待命漕渠乃今仓廪空虗运河浅涩治河之人杳乎未有明年岁运可为寒心臣试以治河之策与用治河之人言之夫漕艘北来出清口入古洪中间三百余里实藉力黄河比因河臣溺职黄堌口开浊流南徙浮沙北壅历徐邳抵宿迁昔之洪涛几为陆地以故粮艘至宿停阁弥月所幸大雨时行污潦暴集仅完今年运事尚有粮二十余万延未入仓即入仓较之往年转瞬残冬水浅冰合回□何时赴兑何时过淮过洪而输仓亦又何时臣用抱杞忧广询众口大约其策有三如新口大决黄堌口业污其半宜乘此半淤大浚黄堌以下旧河务使深广始引黄水而注之东遂塞黄堌而遏其南竣旧河之冲刷既深则南旋之水势必杀方并新口而塞之来岁之运庶其有济又如泇河之役费累钜万而未奏成功闻近日粮运空船轻小货船间有往来而竟难济运者缘所排河身狭而且浅又中有山一叚攻凿为难故尔中弃似宜大加＜锍-釒＞凿而底于成臣又查国初曾用海运南北无虞独其中经黑水大洋内有礁石触舟多覆迨淮扬漕河既成此河遂废嘉靖间漕河汜滥复议及之此时王宪副委崔引礼董治其事几有成迹故道见存东繇麻湾海口入河北折蜿蜒仅四百里道经胶州高密出海仓口一日可抵天津既脱风涛亦复径捷据土人佥云每遇秋水溢粜贩贸易之舟见在通行今但＜锍-釒＞其壅去其塞事半功倍至便计也引礼之子同知崔淳曾与其事能道其详且谓约其经费不至虚靡止须数万夫不烦征调但借班军假以二年可告成事事成当与河运递相为用彼塞则此通此塞则彼通两利并存此又一劳永逸之策也至先臣刘应节之旋开而旋罢者非河之罪以舍故道而凿黄埠岭胶人图便之口误之耳以上三策愿当事者熟计其便而审之然欲奏河功宜先分执掌往年总河总督设两大臣分曹而理二百年来鲜有败事往效可睹也顷因倭亟防海责之巡抚乃以漕河两事并之一人讵不省费苐未思昔之漕运河道紧要事务总在淮扬并奚不可今则漕运于江北而河决于中州二事并亟势必不能骑墙而两顾今郎不并设亦宜以漕务
　　○凤阳巡抚以河务
