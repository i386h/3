<!-- { "loadSidebar": true } -->
　　○癸酉起补原任浙江右布政窦子偁为福建右布政
　　○起补原任山西参议袁和为山西参议
　　○工科都给事中周曰庠＜锍-釒＞言南直闽浙等处岁造叚疋旧制属之有司初不闻有内使之兼督者自机户王一卿有羡银八千两之奏力荐鲁保以司其事遂得报可此明以八千之利动  皇上而实阴以济其渔猎之私耳近者该监物故舆情快然咸谓旧制之复其在今日乃  明旨犹以督理三省岁造归并刘成带管各处抚按有公＜锍-釒＞有单＜锍-釒＞一切兼督不便之故言之甚详且昔年叚疋造之有司即美者犹以为恶近日专之盐监即恶者亦以为羙散之夷人哗然谓不堪用乞赐复  祖制追回新旨
　　○甲戌升湖广右布政周传诵为本省左布政
　　○吏部奏言路幸已＜锍-釒＞通部堂尚自寥落言户礼刑工俱缺尚书都察院左都更属久缺乞亟简用其侍郎等官并请陆续简发
　　○乙亥升户部郎中何廷相为浙江温州府知府
　　○礼科给事中范济世奏臣闻国家有一事始设一官独相臣代  皇上票拟平章天下举天下事皆其事故一字轻重是非之间系人才之进退海内之休戚国家之治乱  祖宗朝有四五人或五六人并用者非备员也以人才品不同心术亦异欲其彼此相济使得各尽其长又欲其彼此相制使不得独行其意虑至深矣今相臣惟叶向高一人诚忠勤可倚劳瘁不辞独计疾病亦人所时有然则  皇上将径自批发乎抑假之中贵乎国家百度废弛惟票拟一事不失  祖宗旧制人心恃以无恐前者口传  圣谕一日二次在  皇上以为寻常在臣下不胜过虑口传不已必至内批内批不已必至斜封相臣无所关其忠科道不能挽其失彼时不大可忧乎天下事未有不始乎微而卒乎著者伏愿  皇上念国事重大独任为难俯从相臣所请敕下吏部从公推举
　　○给事中姚永济言迩来章＜锍-釒＞衍漫务为攻讦而谑语隐词犹非对君之体诰敕穷工斗靡铺扬细事殊乖衮字之策若夫杂说炽则正学衰谬书传则清评混匿名布则奸术行今诞怪不经之帙寇贼奸宄之书大加标阅遂令纸贵都门又有一种愤激险刻之人任其臧否传播海内眩或人心莫此为甚更有造伪投匿阴肆挤排甚且明粘宫府公行要挟此皆讹言之属端不可开请行申禁
　　○礼科给事中余懋孳上言近日章＜锍-釒＞留中政机壅滞乞  皇上尽数简发如科场驸马等件速赐处分以正法纪并速发枚卜释系起废诸＜锍-釒＞以宣忧郁庶实政日修烦嚣自息
　　○丙子升左中允韩爌为左庶子兼翰林院侍读掌左春坊印左谕德朱延禧为右春坊右庶子兼翰林院侍读司经局洗马邵景尧左中允黄国鼎为左谕德兼翰林院侍讲国子监司业周道登左右赞善盛以弘丘未实为右谕德兼翰林院侍讲左赞善王毓宗为司经局洗马兼翰林院修撰修撰张以诚编修何如宠简讨周如盘为左中允兼翰林院编修
　　○升右春坊右谕德兼翰林院侍讲陈懿典为侍读学士掌南京翰林院印
　　○升顺德府知府潘文为狭西副使山西参议毕自严为本省副使工部郎中张光缙为南直庐州府知府南京刑部郎中李谏为四川叙州府知府
　　○户部覆应天抚按奏徽州府米税请援米粮柴薪不许徵税原旨特赐蠲免以苏穷民有旨食为民天朕所轸念这米税准免以昭德意
　　○都察院奏近例各差御史患病日久不候旨径行曾经抚按部院代题者量拟罚治未经代题者降一级调外任巡按浙江御史张惟任按差久竣以病不侯代而去念曾经浙直抚臣代题未下请俟病痊补任之日罚治
　　○礼科给事中亓诗教言铨法二事一曰迁转不守其常选郎之转常少也亦既为例矣然必选期完满而后可如薛芳朱世守引疾之墨未乾奉常之牍旋列然所少者犹一选两选也至徐可求即拟照例推用而刘崇文告病才两三选耳亦遂以近例起用为覆夫官数易则事频更事频更则弊滋作传舍者但求脱手奚任责成代庖者事莫经心将生推诿非所以专事权也或为情事所迫宜再用以考其终或为指摘所侵湏酌处以观其后概从优转无少分别而功能不课矣今后选郎务完六选方许出部间有不得已而去者待起补之日仍查资俸浅深兼核官评高下酌量拟推不得一概优以羙缺一曰推升不通其变蜀抚之推曹楷也亦既称得人然催请更烦乃竟不克收补牍之效今四川夷猓作乱方议剿抚转饷调兵者谁运筹握策者谁倘制御之失宜将反侧之立见破残五卫骚扰三巴可惧也乔璧星五日京兆三载淹留事权旁落衅孽业生巴蜀父老望抚臣如望岁焉就使即点尚难促到而况杳乎其未有期也酝酿既深决裂必大一旦变生悔将何及可念也似不妨酌量另行推举速请点用庶不误事因言礼部郎中鲍应鳌之惟吏部始而首推继而单推几及三年何啻百＜锍-釒＞然启事徒勤留中如故祠司清秩应鳌深资尽可餋望待迁何必占缺候调时御史翟凤翀亦以铨属躐跻为言
　　○御史杨鹤奏时事忧危者七首言三大营徤儿厮餋半役私家恐有人不受甲府无见兵之虑及中外公私困竭东方群盗可虞人才摧折上无赐环之期下有龙蛇之厄又言  东宫所习见者  皇上二十年以后罢朝辍讲斋居决事之状二十年以前早朝晏罢励精求治之状不得而见也  皇上逸宜令  东宫知劳  皇上安宜令  东宫知危  皇上盈成履运福分非常宜令  东宫知忧知惧岂有日与宦官宫妾处而不一见士大夫之面者乎自  皇上静摄以来说者谓权无旁落然顷者爱女蹂躏于宫奴馆甥受挞于朝市叩阍不得入上书不得达亦可谓蒙蔽隔绝播弄之极矣语多切时毙
　　○夜月有食之
　　○丁丑命纂修万历二十七年以后  玉牒
　　○大学士叶向高言臣查  潞王于万历十七年三月十九日之国先于十六年七月一日有旨下部择日措办盖分封重典事务烦多各衙门及沿途经过地方百凡供应非半年数月必不能办  皇上前谕臣以明春之国今为日几何尚可缓视至于庄田一事地方官自当悉心计处不必为此迟留臣愿  王如河间东平修德乐善万事称贤亦不必为此争论是亦臣爱  王之一念也臣谨拟谕请令该部择吉举行
　　○命云南道御史俞诲巡视光禄都察院奉有查委之旨因台员多缺久之乃以诲请且言往例试御史必三月后始与实授今各差乏人乞照三十六年事例一体实授以便差遣从之
　　○御史张至发言言路已充亟请枚卜并陈时政蔽塞纲纪陵替之极非可以一人支者乞允阁臣之请共襄治理
　　○戊寅  诚孝昭皇后忌辰遣广宁伯刘嗣爵祭  献陵
　　○大学士叶向高奏请补阁臣
　　○己卯升御史乔允升为顺天府府丞
　　○御史田一甲言文事武备皆弛振刷厘饬宜蚤臣闻嘉靖已前京考犹用推知为其原有关防也今应天已然矣两京事体宜同或如故事间聘隔省以示不测即以顺天巡按为之监临弊何自而生乎边备以选将为急今者嘱托成风钱神为政即应推者非此不得也欲以求廉勇之将能乎建夷猖獗方甚新推四川总兵杨应光闻其弱不胜衣何以办此总之拣授非公故临局非才宜令将武臣资望荐数相应者挨次注名酌定南北首冲次冲四司官公同推补如有嘱托即注以夤缘停其升擢则奔竞之风将自息矣因言辽左按臣查参失事掩匿已极明确乃部覆止于罚俸法既贷于文臣威不服于武弁抑何舛也越二日署兵部事孙玮遂以代庖无状乞罢请
　　○御史田生金＜锍-釒＞言边患河患孔殷边臣河臣可议迩者虏犯镇远杀掳数百人畜而边臣奏报不以实已经按臣查参科臣＜锍-釒＞论兵部据法议覆矣闻之道路谓昨年八月虽幸一捷而虏至九月狂逞报讐杀人盈野哭声震路抚臣杨镐且以捷闻矣本年之内无月不有虏患虏皆得志于我而皆以堵捷闻边民卧不帖席妻子流离殒命塞垣之外涂膏草野之间君门万里孰从而知之因言镐于李氏一门关窍相通朦胧机熟即今杏山失守不敢一矢加遗至若三山口决据报阔深若干丈矣乃河臣刘士忠＜锍-釒＞不言渰没人民屋舍几何作何查恤而第曰无伤于泇无碍于运而已岂睢灵邳宿之冲其民皆巢居山处者哉闻河堤夜决迤东一带不知几千万遽登鬼箓乃不一奏报犹徐徐然夸挽回之有机侈韩坝为天授非惟不仁亦不忠矣时台臣杨州鹤亦参镐不宜私庇李如梅累行荐用请赐罢斥
　　○庚辰礼部覆宣大总督涂宗浚题东西各部酋长吉能白洪大哈素囊黄台吉等三枝十二路援俺答黄台吉扯力克袭封事例为卜石兔款关乞封章下所司该臣谨议北虏自俺答以来世修款贡四十余年无用兵之患沿边旷土皆得耕牧此已事之明效已今扯力克病故其长孙卜石兔素称桀骛亦凛  天威俯首听命且群酋拥戴俱无异词宜允其请俾统夷类守边如故臣等以为仍封之便有旨是卜石兔准袭封顺义王赏大红五彩纻丝蟒衣一袭彩叚八表里把汉比妓既素效恭顺特准封忠义夫人还赏大红彩妆狮子衣一袭彩叚六表里西僧哀乞盖朝儿计喇麻俱准授都纲名目余着兵部议行　　○礼部左侍郎翁正春奏臣因磨勘顺天乡试朱卷驳参第二名童学贤第五名传皇谟并房考邹之麟致科臣赵兴邦亓诗教论臣不及主考为不公为狥庇诗教又言臣于代藩争立不肯担当角□羊额请增漫无区别臣诚无所逃罪乞赐罢斥得旨翁正春直讲典礼素著勤慎着照旧供职不必辞其科场事即会同吏部都察院该科议处来说初闱中更经互阅进士邹之麟以易经拈礼记既复参阅易经于中书于发藻房搜得落卷呈副考谕德朱延禧涂而乙之之麟仍用靛录细批力荐领角□羊遂置二名即学贤卷也放榜数日为御史马孟祯科臣杜士全先后论发学贤文悖谬不通之麟有文无行僻处东城踪迹诡秘帖害进士朱国盛等不得入廉主考官亦陈闱中始末乞斥御史孙居相遂有直发科场积毙＜锍-釒＞追论庚戌事谓之麟为汤宾尹韩敬死友敬原有所属而之麟误认耳请并究处于是礼臣参学贤文理荒谬皇谟四经失旨之麟偏拗当惩皇谟亦之麟所取士科臣因以不及主考为言乞切责礼臣为将来戒
　　○御史龙遇奇上言开  储讲录废臣亟枚卜释逮系通章奏数事
　　○辛巳命行人张绍魁往德府典丧
　　○右庶子署翰林院事郭淐奏直认科场重罪乞罢斥以谢人言得旨郭淐着照旧供职其科场事吏礼二部会同都察院该科看议来说前是科臣亓诗教奏主考畏狥房考礼臣庇护词臣言置童学贤于第二者淐取传皇谟者亦淐盖礼记为淐本经又其所分阅是不公不明罪又浮于之麟矣副考朱延禧乃＜锍-釒＞陈取卷事实因言主考副考原无轩轾今两臣共事而独责主试之人职已措躬无地且以职等试事而累及紏正之人职益拊心自痛愿与淐同甘罢斥淐亦乞从科臣之请重加斥黜
　　○御史杨如皋陈四事一酌铨司之迁转以专责成一重地曹之筦钥以清出纳一严各部之题覆以戒依违且言各边申饬第宜以事权委之督抚以信赏必罚严其功罪不必妄以揣摩之论议掣其肘而絷其足一惩各边之蒙蔽以靖疆圉又言辽东失事第以三月之俸偿数百生灵之命并种种不可数计之惨云
