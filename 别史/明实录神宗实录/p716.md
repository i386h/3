<!-- { "loadSidebar": true } -->
　　○甲午淮藩府沁源王埕墀庶三子效铭袭封父爵
　　○刑科给事中郭尚宾论骆思恭访获假印奉旨准炤例升一级夫锦衣卫缉捕之功次不载于  大明会典臣取兵部邦政条例查之惟擒获真正奸细者不分官旗军民量议升级捕获妖言妖人强盗者提督官各有升级若访获假印非奸细妖言妖人强盗之比也条例明载云厂卫访获私造伪印朱符路引问明止炤例给赏不许陈乞升级此正例之可炤者也思恭可冒非例之例以幸升乎若四川都司张神武奉委追印利黔中夷妇所有听周敦吉邪谋擅兵激变戕永赤摩普数千百生命屡经疏参委官勘拟坐以索夷激变律斩今敦吉渎奏展辩又奉旨下部议矣万一牵扯支吾使得延视于人世甚哉无人心无国法也此二者功微赏厚罪明诛稽爵刑不审均非所以御武弁也留中
　　○丁酉  诚孝昭皇后忌辰遣官祭  献陵
　　○原任少保兼太子太保礼部尚书文渊阁大学士今致仕沈鲤奏谢存问其表有曰伏愿  皇上所其无逸持之有恒时振纪纲守  历朝之成宪日勤批答如践祚之初年重国本则储教宜先熙帝载则汇征是亟缺官即补用人勿疑杜旁轶之门成总揽之实  上下旨褒嘉诏沈诚与做试中书舍人
　　○戊戌诏桐城县民赵楼杀死父母弟妹四命行应天巡按御史严问正法
　　○庚子户科给事中官应震言天下理乱之故悬于人材人材铨叙之权绾于吏部而文选为甚道里之冲僻地方之烦简人情之醇顽吏治之修窳品材之良楛履历之升沉弊蠹之沿袭皆必久而后谙而司官起家者非外之有司则内之别署四司周历更递加等传舍而舞文猾胥以逸待劳册籍任其沉阁俸序任其倒翻迨既避贤者路而经年家食焂忽提衡直如隔靴搔痒未必亲切臣谓久任之法于吏部最急吏部四司于选司最宜昔  世宗谕群臣曰文选乃铨衡要司顷来不问贤否第以次补以至往往用舍倒置自今文选司官务令久任果能尽心所职者超升如有不称更调选补即万历元年吏部有守令久任一＜锍-釒＞奉旨久任本系良法但近来华要衙门升转太骤都着一体遵守繇斯以言先年铨部岂必皆骤转者哉臣窃计考功以下三司不必互调主事遇缺随补可也其主事转员外似宜不出本司而惟是文选主事缺则就三司主事中采择调补选司员外缺即以本司主事补之选郎缺即以本司员外补之至于京堂之转在选郎久历贤劳优以常少若三司正郎事体稍逸或冋寺符卿等项俱可间升而何必概令掌铨概转常少也臣谓从后选司务须久任不许恣意乞归亦不必四司更互庶职业既一而不分贤否亦判而不溷而司官得人铨政大举矣留中
　　○辛丑巡抚云南兵部右侍郎兼右佥都御史周嘉谟题称缅夷为滇南患有年矣陇川迫近缅甸即古之麓川也其地为滇西门户一或失守则三宣危三宣危则腾永危幸仗  天威一鼓荡平该道黄文炳及副总兵麻镇等官殚心极虑例应纪录升赏有差下部议
　　○壬寅准已故保定巡抚都察院右佥都御史刘学曾炤例与祭一坛
　　○刑部左侍郎张问达＜锍-釒＞辩御史陈一元参偃城县典史秦嘉谟冒官缘繇奉旨这事情既经咨勘明白知道了部寺讼狱相关有未当的不妨改正以见慎刑之意
　　○癸卯巡抚延绥兵部左侍郎兼右佥都御史刘敏宽题称猛克什力等酋恃众挟赏一寇怀远再寇保宁官军奋勇随寇随剿共计前后斩获首级二百二十二颗夺获连马一百八十二匹兵备道陈长祚总兵官官秉忠等例应纪录升赏有差旨下部议
　　○甲辰铸给新设两淮盐法道关防一颗
　　○戊申吏部尚书郑继之屡＜锍-釒＞乞假因言误推道臣姚履素等业已停升误选本府训导张大绶等应与改选  上曰部事繁剧卿暂调理数日速出料理误推误选各官准改正行
　　○旌表节妇二十名弋阳县民汪乔妻姚氏宁州民张迁妻方氏靖安县生员廖邦本妻项氏新建县生员丘嵩继妻余氏罗田县生员肃玭妻胡氏蕲水县民郭廷庠妻罗氏雄县生员吴谦妻李氏吴文渊妻苏氏安州民刘朝英妻居氏密云县民陶大伦妻张氏涞水县民庞佃妻王氏烈妇七名临川县民章尧三妻李氏清苑县童生刘寿昌妻杨氏宛平县吏林士茂妻沈氏大兴县监生吴守智妻包氏安肃县民刘天爵妻田氏交河县儒士及橹妻于氏徽州府民吴文正妻徐氏
　　明神宗显皇帝实录卷之五百二十五
明神宗显皇帝实录卷之五百二十六
　　万历四十二年十一月己酉朔赐故应天巡抚升兵部右侍郎刘应麒祭一坛减半造葬
　　○壬子  恭让章皇后忌辰遣官祭  陵寝
　　○甲寅祭  三皇之神遣侍郎何宗彦行礼收回祭设颁赐辅臣三卓
　　○乙卯原任礼部尚书兼翰林院学士陈经邦奏请妻林氏祭葬  上曰陈经邦系日讲官伊妻与祭一坛造坟安葬
　　○戊午提督军务巡抚四川等处地方都察院右佥都御史吴用先＜锍-釒＞请乞休不允
　　○庚申  上谕内阁朕先年朝谒  圣母恭见  圣目少安斋沐竭诚露祷  上帝复命内官祈祷于  东岳泰山之神感其灵应发帑命内官监太监崔登等铸造圣像并建宝殿告成宜当用文恭纪其事以彰朕之孝诚卿可撰碑文来看
　　○拟敕建泰山天仙金阙碑文朕自御极以未岳渎百神祀典咸秩矧泰岱为群岳长镇我东方斯万物始交之地凡昭姓考瑞登封降禅咸兹在焉  碧霞元君名号所从来远相传黄帝肇建岱岳观命元君云冠羽衣迓西昆真人焚修玉洞遂证仙真斯事寥邈不可考已宋真宗东封清泉示异玉像是崇以迨于今自京畿至方国莫不祇事恭惟我
　　圣母慈圣皇太后保祐朕躬广建功德尝于京师重葺东岳庙朕欣承  慈旨靡爱斯工美哉轮奂庙貌赫矣日者  圣母目眚朕心靡宁夙夜冰竞露祷于  昊天上帝复命内臣持节以祀  东岳泰山之神天仙碧霞元君祀事孔明  慈颜以豫目眚遂蠲则是  泰山元君既赫厥灵绥我  圣母以及朕躬贶莫大焉朕间无言不酬无德不报况兹灵庥  慈闱之倚藉而盻飨之显异者哉是用秉度皈依报答明贶出内帑金钱若干镀金为像范铜为殿筑石为台奉  元君奠居焉爰锡嘉名曰天仙金阙为门四东曰苍华南曰丹凤西曰皓灵北曰玄通其泰山后门曰北天命内官监太监崔登等往董其役经始于万历四十一年四月二十六日越明年四月初四日已于事而竣朕惟古者成民而致力于神功成化洽瑞应毕至乃有事于泰山朕眇躬凉德醇化未登不敢侈七十二君之事惟是祇奉  慈闱获邀灵感兹复不天  圣母升遐宜与  元君在帝左右朕追慕方殷深维  圣母弥留之际惟恤菑赐赦民事为兢兢泰山奠位于东其德主仁其气主生肤寸之云泽及万国惟泰山为然尚其匡佑我民两旸时若年谷豊登使各有宁宇无逢其灾害朕一人实嘉赖之  元君  庙食亦且与国祚共相绵远岂不休哉朕所为酬往德而因乞灵者如此庶几承
　　圣母之志无所陨越且俾朕孝思亦得垂之无穷云乃勒碑记其事而铭之曰峨峨岱山表兹东土触石兴云遂遍寰宇亦有  元君游彼帝乡仙阶秘灵玉策耀祥日观崇祠天齐巍阙英爽洋洋昭哉对越医我  慈圣怀柔百神神之听之降福振振靡叩不通靡呼不赫向兹禋祀  慈颜有怿景贶既彰拥其明庥  庙食无疆巨鬯一卤乃命中涓乃出内帑奕奕新庙是蒸是享寝成孔安永宅厥灵幽感神衷明德惟馨眷予一人受命不殆既佑文母燕及四海燕及伊何惠我黍庥遏禳凶札歛时休嘉降福孔多岁事有饬于万斯年与国罔极
　　○辛酉兵部题覆朝鲜擒获倭夷散不朗识等三名疑为奸细远解入关督臣行道译审乃称买卖遭风卒尔就擒于法似难轻宥第其入泛就擒俱在朝鲜境内中国处之无名仍令陪臣顺押回国听该国径日处分至于硝黄一节令甲所禁遵炤年例贸易似难准从加买  上从之
　　○时朝鲜又奏解胡敬等四十二名航海遭风漂流属国兵部覆议下海之罪已无所逃作奸之情未见的据应解发该省军门严加根究以儆诈伪诏如议行　　○癸亥刑科给事中姜性论劾北镇抚司千户陆逵西司房千户陈斗昭冒荫坏法不报  准荣世子常溒袭封为荣王刘氏进封为荣王继妃
　　○乙丑夜火星逆行柳宿
　　○刑部题覆秦府永兴王府奉国中尉敬金□虎溺爱行凶登时踢葛朝凤死之通衢其子谊泸谊溟起祸加功合将敬金□虎炤例革为庶人仍禁住闲宅谊泸谊溟炤量加罚革以为凶宗之戒从之
　　○丙寅  孝惠皇后忌辰遣官祭  茂陵  孝烈皇后忌辰  奉先殿行祭礼遣官祭  永陵
　　○河南道御史刘光复＜锍-釒＞言先是职奏旧淮抚李三才不法擅用黄木盖造房屋数百间起建花园吞占国家  祖宗相传木厂地百余亩没朝廷之官军充私家之工用取朝廷之城砖砌私家之墙垣并其家人李七等怙势吞□难以枚举三才欲自明不过曾用皇木与不用皇木两言而决乃职＜锍-釒＞及者略而不谈而所置办者皆意想不到之事词锋闪铄神情周章国家二百余年无遣内臣勘问外官之事而乞特遣公正内臣查验对质将九卿百官无一公正人乎必  皇上专用内臣而后可乎伏乞敕下九卿科道从公会问三才果否取石灰于冀镇士民有口中军有谕帖三才果否拘役官军死者含冤生者当有口将官有三才取票果否用城砖砌家墙阖州耳目难掩砖墙见在可勘此尤其小者若皇木如至八万五千四百余根必有下落三才造房之木必有来历  皇上世守木厂岂容占作私门乐地按律以论难逃两观之诛矣伏惟  圣明鉴察是时科臣刘文炳姚若水官应震台臣刘弘光潘汝桢监察工程台臣李徵仪直隶按臣颜思忠等先后交章工部署部事右侍郎林如楚亦以官木散失有因言官指摘有据＜锍-釒＞请监察科道会同缮司及分司官前往查勘俱不报
　　○兵部题覆麦园头之失事也贼不过海外失风偶尔飘至非必蓄意犯顺者而兵怯将懦初至昌国而刘炳文匿不报矣继越台海达温区而参将王元周游哨王明翼陈梦斗若罔闻知矣继抵麦园头而张惟智且率兵陈耀林云董期等乘舟而遁陈师武又坐不救矣问谁统张惟智则刘铠也谁守虾饫湾则陈希道也谁当御之于水而不令纵之于陆则安光世也先该浙江抚按高举等题参本部覆奉钦依行令按臣勘问今据勘问明白除刘炳文已经参题降用外合将陈耀林云俱以临阵先逃应斩刘铠安光世陈希道应戍王元周等以下永锢杖赎有差仍著为令以重侦探之法依拟
　　○戊辰兵部题覆炤朵颜等卫夷人毋花力等求讨表里案查万历二十六年本部题准事例朵颜等卫夷人审其报有大举消息进送马匹效有功劳许量加表里若受过十五表里者不许再加既经巡抚吴崇礼译审毋花力等委与近例相合应加添三表里衣服一套随贡关领以为夷人效顺之劝许之
