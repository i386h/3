<!-- { "loadSidebar": true } -->
　　○礼科左给事中孙善继以前察期误发批红文书因极陈留中之弊曰臣惟国家之患莫大乎明知其误而安之夫不知其误犹望其有时而知既知其误而君臣上下恬不为怪则国家大患恒必由之臣向诵  明旨有曰昨者误发旧日批红文书当即查回停寝夫文书而曰批红批红而曰旧日旧日而曰误发误发而曰停寝一事之举一疏之下起许多猜疑致许多频复臣未尝不惜  陛下以留中为故事而不知其流弊之至于此也  皇上御极之初励精图治批答有时颁布不愆是以万历初政宣鬯洞达瑕顈不生乃十余年来遂成留中不可反之局然始犹疏必发票今则有发票不发票之分矣始犹票必批红今则有批红不批红之分矣始犹批必发行今则有发行不发行之分矣始犹发无反汗今则有发而复追回者矣夫疏入不发票  皇上或疑疏未当也久之安知发票之权不下移乎发票不批红或疑票未当也久之安知批红之权不下移乎批红不发行或疑批未当也久之安知发行之权不下移乎发行复追回或疑发未当也久之安知追回之权不下移乎纵  皇上乾纲独握左右无敢壅蔽欺罔者万一异日无今日之英明而有今日之废格将壅蔽欺罔之祸成而国事去矣安有为天下若此而不寒心者臣不敢远引过望惟愿  皇上修万历十五年以前之励精复万历十五年以前之政体收万历十五年之人心庶平明之治成垂拱之理得疏上亦留中
　　○丙子右庶子冯有经改左掌左春坊事右庶子周如砥掌右春坊左谕德翁正春升右庶子兼侍读管司经局事右谕德顾天竣李腾芳俱改左春坊
　　○己卯吏部以考察报成浙江布政司右参议何湛之福建盐运使徐震湖广副使周应治广东右参政朱东光按察副使沈鸣雷狭西右参政刘任右参议袁谏庆阳知府陈三畏石阡知府乔惟槐俱不谨江西副使叶云初福建右参政陈达右参议刘毅四川按察副使杜华先云南按察使孟绍庆副使张璧山东左布政刘卿山西左布政李芳左布政兼副使赵彦右布政兼副使刘汝康贵州副使冉德升河南右参政苏光泰俱浮躁浙江左布政使史继宸右参政叶炜江西左布政使吴献台南安知府曾光鲁湖广按察使陈鸣华副使沉子来佥事周应中黄州知府潘元和四川左布政使张文耀右参议李之皞成都知府吴仕瑞云南右布政使张尧臣按察副使杨应需赵楷广东副使何伟右参政佘梦鲤广西桂林知府李甫文山东左布政使刘尚志右参政董宋儒副使刘不息山西左布政使李国士狭西按察使张应凤贵州副使韩光曙镇远知府曹汝较河南副使何大化南阳知府刘光祚南直隶宁国知府史起钦北直隶保定知府赵光远河间知府冯伟俱不及其以浮躁降三级者孟绍庆苏光泰以不及降二级者张尧臣刘不息张应凤何大化其坐罢软者三人温州知府陈公相云南副使华存礼岳州同知霍荩臣坐逃者一人临洮知府王震夷坐贪者二人狭西右参政李徽猷汉阳知府王宗本凡诸府佐令长以贪论者五十六人
　　○南京兵部以捉获妖党上诸将士功次下兵部查议
　　○庚辰以妖党伏辜命礼部具告谢之仪从南京内外守备之请也时法司方会议未定守备太监刘朝用等先具谳轻重以闻  上言妖犯结党谋逆仰仗  天地  祖宗威灵洪祐内外各官同心协力真犯既已就擒胁从俱免追治会审的确便著法司正法处治理宜告谢命礼部具仪来行又言留都根本重地迩来法久弊生其禁约安抚事宜还著严行申饬以保无虞是旨未下而南中妖怙已起故言者多以悖旨绳南曹焉
　　○辽东巡抚萧淳劾原任镇江游击金本徤中右所游击孙守印中左所游击杨绍先杏山备御吴东鲁章下兵部
　　○四川巡按孔贞一荐华阴举人杨师心师心以甲子卿荐于是六十余矣不赴公车凡二十年内行淳备亦以姱节见称故按臣特＜锍-釒＞荐之
　　○乙酉大学士赓以足疾暂假许之
　　○吏部左侍郎杨时乔以陈治则前＜锍-釒＞故乞自罢以谢治则不许
　　○吏部题留称职官员推官刘国缙稽汝沐韩光祐知县王霖夏禹英周应春张餋正王之臣蒋贵张凤彩徐鉴朱万春邓渼梁州彦高节张维任等十六人议考选与前资主事吕图南等并候擢用　　○辽东巡按萧淳以狡夷屡犯辽民极困请撤税使以消乱萌不报言辽镇逼邻虏穴各边贡夷往往与民杂居自有税使以来生命戕于鞭敲脂膏竭于咀吮十室九空诸夷习见黠者伺机而启衅贪者利货而垂涎为我民者病税网之残苛乐夷法之宽假或出而输我情形或入而明作乡导以故夷虏数数大举昨岁九月虏以四百犯辽沈而杀掳以三百计十月又以数百犯开原而杀掳以四百计既以六千犯前屯而杀掳焚毁遂以数千计往犹远侦近堵清野坚壁以为守今则恣出恣入如涉粤而赴室家往犹掩伏追剿蹑拾遗器以为功今则如取如携若取租而负故物臣思市赏犹故也士卒之强弱无异也太仓金钱岁七十万非乏也而敌来辄散若拾枯振落如此者良由军民久罹税虐饮恨日深方欲借力虏酋以洩其讎怨又欲因缘脱税以出之汤火是以束手延入开路让归一任纵横至于此极也臣思辽之中前接壤山海距京师仅六百里许鸱张豕突处处成瑕赖此贪淫之丑恋恋市赏稍肆剽掠风集雨散脱有吉囊俺答者出不顾子女不取财帛一意攻战我以积弱之兵抗彼方张之寇斩关直驱曾不两日而薄都城此时即百下蠲税之诏骈戮貂珰无益于危亡矣惟  皇上熟思而深计之
　　○兵科都给事中宋一韩劾蓟辽总督蹇达纵虏宣大总督郑汝璧媚虏以去岁长昂勾虏不停赏用剿五路要挟议金子蟒叚故
　　○丙戌总督狭西三边兵部尚书兼右都御史徐三畏请以波罗参将移复保宁保宁守备仍守波罗地方复旧制也疏称保宁密迩镇城距红山市口仅三十里先年原设参将弹压一面兼抚夷情波罗介在延西响水怀远之间原设守备已足防御前抚臣郑汝璧因查各路兵马保宁参将兵止六百波罗守备有军千余遂议保宁参将移波罗波罗守备移保宁盖彼时中路未有摆酋之警故议设守备亦足以守今西路火酋勾众鸱张中路摆酋乘机豕突十日之内三次扰边该堡守备兵寡权轻波罗虽为冲要外隔无定一河虏马势难徒涉今以波罗参将仍复保宁则有警先可迎敌足待镇兵之援保宁守备仍复波罗则据河扼险亦足自立议将保宁仍设参将波罗仍复守备波罗兵马悉如旧额多余之数拨归保宁则战守缓急两有利赖从之
　　○刑部右侍郎沈应文以郑汝矿情罪未定上疏乞休不许郑汝矿之狱侍郎沈应文以同郡年家心宥之也谳成以割卷坐钱一炳等枷号发遣以买中坐汝矿发遣免其枷号刑科梁有年疏劾法司以为科场怀挟犹且枷号为民以割卷中式而例止发遣免其枷号无乃因一人之私而贻万世以两端之法乎至是论定乃著郑汝矿枷号三月满日发遣仍条入例中以绝奸弊
　　○丁亥遣天下朝觐官紏劾如常
　　○南京御史孙居相以去岁监试应天发榜江北绝稀诸士子流言疑誊封作弊有暗记拆角送卷先后之别御史黄吉士给事中邵庶亦以为言居相疏言江北亦有分考之官岂必皆取南人江北亦有誊录之手不应皆誊南卷如谓江南进卷先于江北则江北贴卷何为反早于江南且江北卷才踰千而贴几二百南北风会大概可知于是言者始息　　○己丑以辅臣赓在告赐饩牵酒米茹酱诸品
　　○庚寅秦府奉国中尉怀走□卷以毒父议辟子女降为庶人
　　○湖广巡按史学迁论圣心三好曰好货好疑好逸又言大臣以偃偻周密为谦光小臣以奔走依托为本事传舍其官者以速化鸣得意代庖他职者以因循误积薪党同代异者白日而倚冰山嗜利肥家者暮夜而伺金穴皆由此三好之心为之乞留神省览不报
　　○兵科都给事中宋一韩等劾蓟辽总兵尤继先二十不法继先初为辽东总兵革任复起为蓟镇总兵遂镇守蓟辽去岁虏犯宁前继先拥降夷不救总督蹇达心恶之乃贻书长安欲言路论降夷事于时继先议调延绥矣一韩以继先赃私狼藉罪不独在用降夷故列他事罪之
　　○癸巳敕谕天下朝觐官员敕曰朕惟治天下无先安民安民无先计吏朕嗣承历服奉  天子民三十五年于兹虽深居静摄未尝一日不俯念民瘼也迩年灾异频仍民不堪命尝诏罢一切不急与天下更始庶几有民社之责者咸知朕意为朕恤民然而缪嬬者媮安武健者恣臆藩臬或庇私人郡县间持长上诏令之下视为虗文急不在公而在声施务不先民而先囊橐甚且藉口朝廷为朕歛怨每奏吏牍朕不忍闻兹当三载黜陟幽明之期申命所司罢汰不职于贪酷之惩尤加严焉顾廉平之吏守斤墨而寡缘饬或无以延誉贪残之辈多赀而善营便文巧脱安知无一出于此也夫今之所黜即曩之所留前车之鉴固亦不远尔等自今宜赤心白意拊循元元均赋平刑持廉奉职毋比党而伤公论毋倚法而壅上恩毋沾沾而愚小民毋悻悻而事操切其或剥穷闾走津路涂观弋誉而实惠不在民幸不可常三尺无赦夫政习于于伪法弛于宽久矣思一责实嘉与维新既明告尔朕将责实而券之尔等往钦哉故谕
　　大明神宗显皇帝实录卷之四百二十九
大明神宗显皇帝实录卷之四百三十
　　万历三十五年二月甲午朔祀
　　三皇于  景惠殿颁馂辅臣
　　○大学士赓以在告日久票拟在于私家既虞疎误亦非政体乞枚卜未下
　　○吏部等衙门紏拾方面四川遵义知府周作乐云南顺义知府余懋学原任狭西布政司参政梅守峻俱不谨闲住广西布政司参政李士登罢软闲住云南大理知府陈大期原任广东肇庆知府张一栋俱不及降用狭西按察使田立宗江西按察司提学副使骆日升俱浮躁立宗降一级日升以原官调简
　　○紏拾有司四川潼州知州蒋家相照贪例为民山西解州知州王应吉原任汾州府同知杨伯柯俱不谨闲住原任狭西长安知县曹如结苏州府同知萧九成河南雒阳知县王洪灏山东曹县知县来洞龙俱浮躁降调
　　○兵部题羽林等卫掌印指挥萧守仁高守仁王应科俱革任标兵等营坐营陶钦魏时熙佐击尤应宪七营参将安亨俱革任归德卫指挥使赵承德等降二级
　　○清黄郎中姚孟昱以补造黄张宝簿劳擢二级
　　○礼部左侍郎李廷机以四川叙州府儒童鼓噪事上言士风骄横陵轹有司辱及学使一年之间楚浙相继蜀复效尤不一大创后将安极宜将富顺双流二县儒童比常熟事例停其岁考首犯俱发口外为民并申饬各省秋试罢大收事从之
　　○丙申以礼部右侍郎兼翰林院侍读学士协理詹事府事黄汝良充考试官
　　○以詹事府少詹事庄天合权知贡举
