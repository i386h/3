<!-- { "loadSidebar": true } -->
　　○壬辰尚宝司司丞徐贞明先为给事中议请于近京濒海沿边之地疏沟洫建屯营尝历真保蓟永某泉可引某水可渠言之凿凿有据会御史傅应祯建言廷杖贞明视之为逻者所迹被谪行次潞河著潞水客谭一书兵部尚书谭纶见之曰纶久历塞上知其必可行也时顺天抚臣张国彦道臣顾养谦方有事于兴水田行之蓟永玉田丰润而效于是贞明召还为尚宝丞矣工科都给事中王敬民疏荐贞明  上特加贞明尚宝司少卿赐专敕令与抚按官勘议贞明谓凡民难与虑始条列数款以释民疑  上命抚按官晓谕所在军民而巡关御史苏酂复疏言曰治水与垦田相济未有水不治而田可垦者也畿郡之水为患莫如芦沟滹沱二河芦沟发源于桑乾滹河发源于泰戏源远流长又合涞易濡雹沙滋诸水散入各淀而泉渠溪港悉从而注之是以高桥白洋等淀大者广圆一二百里小者四五十里汇为巨浸每当夏秋霖潦之时膏腴变为舄卤菽麦化为萑蒲矣夫水患之当除大概有三曰浚河以决水之壅也曰＜锍-釒＞渠以杀淀之势也曰撤曲防以均民之利也唐剌史卢晖于河间开长丰渠引水东流以溉田宋临津令黄懋屯田雄莫等州置斗门引淀水灌溉民赖其利嘉靖初巡抚许宗鲁浚三岔口引渚淀入海而景州知州刘深开千顷洼导决河入渠民免水患此皆昔人遗法而近世行之有效者也工部请以酂议并令贞明遍历郊关与抚按司道讲求疏浚潴蓄之法焉
　　○诏减袍服织造从浙江抚臣王世杨之请也旧例每年一万疋后增至一万二千疋至是一年二运一运止四千疋矣
　　○守备承天太监孙政请自治抚臣所参官旗贾秉厚等无属有司  上不许仍命抚按官会讯之
　　○诏发太仓折粮草银一十九万五千六百两有奇充大同年例
　　○起原任刑部主事董基为南京礼部主事基以言内操谪时方叙建言诸臣故有是命
　　○鲁王颐坦以宗室骄横难制疏辞管理贻书慰王不允所请
　　○予靖江王府辅国中尉经讱嫡第二子等四十二位名封经言□癸嫡三子等二十三位名粮时皆过期十年十五年  上以地远人众特许之仍责抚按官申饬
　　○诏减尚衣监料银尚衣主造冠服龙凤鞠衣其料价自嘉靖以至万历四年皆六百六十两十年增至二千一百两有奇工部以为言有旨视十年之数减其半焉
　　○释革除年坐忠臣方孝孺等谪戍者浙江七百一十三人江西三百七十一人福建二百四十四人四川四十一人广东三十四人
　　○以王遴为兵部尚书毕锵为户部尚书
　　○礼部奏沈王埕尧嫡世孙效墉进封为沈世子选配崔氏封为世子妃德平王长子恬燇封为德平王华阳长子宣墡封为华阳王继夫人王氏进封为继妃
　　○庚子倪光荐为工部尚书仍管通政使事
　　○以福建巡抚赵可怀为副都御史巡抚顺天
　　明神宗显皇帝实录卷之一百五十九
明神宗显皇帝实录卷之一百六十
　　万历十三年四月壬寅朔  上亲享  太庙是日太常寺卿沉人种赞福胙及还宫折旋失度  上遣中使至阁传谕诘之时人种已推闽抚几欲停推阁臣解之乃已
　　○丙午大雩
　　○丁未东虏哈不慎寇边初哈酋以窃犯辽东革抚赏至是见诸酋领赏艳之又为其兄青把都所诃故愤而拥众入以挟赏为名按臣徐申以闻  上令督抚官便宜处置
　　○录荫故御史赠光禄少卿刘台子孟铣为国子生○巡抚江西右佥都御史马文炜以疾乞归不许
　　○补荫故南京礼部尚书林庭机次子光为国子生庭机以太常卿满荫长子烃烃后成进士奏荫其弟
　　○升刑部左侍郎丘橓为南京吏部尚书左副都御史耿定向为刑部左侍郎
　　○敕太常寺卿沉人种为都察院右佥都御史巡抚福建
　　○命吏部右侍郎沈一贯礼部左侍郎朱赓右侍郎王弘诲充会典副总裁
　　○南京工部尚书陆光祖蓟辽总督尚书张佳胤同时旧人以功业相期光祖南行阻冻因忆佳胤枉道过密云佳胤客之与并骑纵观长城谈论弥日佳胤书抵京师盛称其谙晓兵略御史杨有仁疏劾光祖诋以受财嘱托应同兵部尚书张学颜并勒致仕吏部尚书杨巍覆疏明其事且谓老成可惜固请留之有旨趣令之官
　　○诏减湖广长衡荆辰靖等府铜五等卫永顺宣慰司军饷米二千九百石有奇银七千六百两有奇酌为定数刊入赋役全书从抚臣李江之请也
　　○戊申诏录囚徒刑部以钦恤请  上曰此因旱申理冤抑与寻常热审不同还通行各省直着巡按御史一体奉行又以刑科给事中王继先疏请宣湮郁以召和气有诏释凤阳庶宗过误犯法及禁住年久者时禁者百八十七人抚按疏入放百四十有六人
　　○以佥都御史张岳为左副都御史协理院事如故时岳进四议一曰马市二曰宗藩三曰条编四曰治河其言马市为害因仍不改边备日弛财源日耗其论宗藩欲以世次递其封典而亲尽者开四民之业其论修编之法便于富户而不便于细民便于市井通衢而不便于穷乡僻邑此法不罢贪风必不可息其论治河谓夏镇固当开而沽头不可弃欲罢贡市废条边法复沽头旧迹礼科给事中苖朝阳兵科都给事中王致祥交章驳之遂寝
　　○湖广饥以郧阳府库饷军银八千两同前次饷军银五千两分赈郧襄承德四郡
　　○辛亥赐辅臣申时行等及讲官沈一贯等彩扇有差
　　○诏发南京户部银十万两于云南按臣李廷彦言滇中运饷之艰三四金而致一石引正统间征麓川例求助邻省而部覆以南户部银请时楚蜀有采木之役
　　○问刑条例书成先是礼部修大明会典移咨刑部于是尚书化与吏部尚书巍辑嘉靖三十四年以后诏令及宗藩条例军政条例捕盗条格漕运议单与刑名相关者律为正文例为附注凡三百八十二条刊布中外问刑衙门奉书从事○升大理寺少卿何源为太常寺卿大理寺左寺丞敖鲲为本寺右少卿文选司郎中陈有年为太常寺少卿浙江道御史王晓为大理寺右寺丞
　　○壬子万全都司霣星如火天鼓鸣如雷
　　○诏增发南京户部银二十万两于四川采木从御史龚懋贤之请也
　　○癸丑我师出边御哈酋走之
　　○命内阁进省直历科解额
　　○议城青泉等十三堡总督尚书郑雒言宣镇南卫  陵京虏款年久人民蔽野而不修备非策今北中路青泉诸堡当虏之冲请设版焉约费不过三万余两以万全都司库贮班价给之
　　○甲寅  孝慈庄皇后忌辰  奉先殿行祭礼遣遂安伯陈澍祭昭陵
　　○乙卯夜望月食约五分余
　　○以三镇贡市报完赏总督狭西三边侍郎郜光先银三十两大红飞鱼衣一袭及巡抚董尧封张九一梅友松总兵孙国臣刘承嗣贾国忠等银币有差
　　○谕内阁曰兹三祈雨泽  天未霈施心甚忧惧朕步行亲诣南郊祭祷卿等传礼臣具仪
　　○先是御史邓炼陈四事一曰缓寿宫之建二曰减烧造之费三曰行赈济之实四曰宽赎锾之追语皆切至是日中使持御史疏至阁传烧造磁器内有屏风烛台棋盘花瓶已造成者拣进未造者可停止阁臣附奏云臣等又闻烧造数内新式大龙缸亦属难成请并停之票入  上欣然从焉
　　○礼部进  南郊祷雨仪注上香进帛三献八拜牲用特熟荐不番柴不奉  祖配用嘉靖十七年四月礼而步行不乘辇出  上意亲定
　　○丙辰  上致斋于武英殿
　　○丁巳以雩祀告于  奉先殿暨  圣母前仍致斋武英殿○戊午昧爽上如  郊坛躬御布素步出大明门百官以班前导至  坛位礼成召见辅臣及九卿于幄次谕曰天时亢旱虽繇朕不德亦因天下有司贪赃坏法剥害小民不肯爱餋百姓以致上干  天和今后还著该部慎加选用申时行对曰  皇上为民祈祷不惮劬劳一念精神天心必然感格此皆臣等奉职无状所致其天下有司官诚不能仰体  皇上德意臣等即与该部商量申饬  上曰还行文与天下知之将还近侍请进  法驾  上遽挥却日昳  上至自  郊坛御皇极门时行等起居  上答曰先生劳苦时行等顿首谢复诣  奉先殿暨  圣母告至是行也往返几二十里群下虑劳  圣躬而  上亲举玉趾无难色  圣容俨然若思穆然若深省百官万姓无不举首加额欢呼颂  圣德焉
　　○兵部主事张甲徵散班挥扇为御史龚仲庆所紏夺俸半年
　　○是日分遣驸马许从诚等索飨诸宫庙
　　○敕六部都察院曰兹者天时亢旱雨泽愆期朕夙夜殷忧屡祷未应虽朕不德所致亦因天下有司官多贪赃坏法酷害百姓不肯抚恤爱餋上干  天和该部今后宜慎加选用都察院便移文申饬务修实政无事虚文朝廷加意小民欲新吏治有故违不奉行者重罪不宥故敕
　　○蠲被灾所在今年田租乃谕户部曰朕思民为邦本今小民困苦各灾伤地方钱粮出办艰难朕心恻然户部便查各抚按官奏到灾伤重大者勘覆明实准蠲免一年其带徵难完者酌量具奏定夺以副朕轸恤穷民至意○大学士申时行以调燮无状疏求罢斥  上不允遣中使至第谕指时行疏谢自是大臣以旱灾引咎者  上并优诏答之并免百官自陈
　　○庚申葬邠哀王
　　○加都御史赵锦兵部尚书掌院事如故时通政倪光荐新升工部尚书班锦上锦出语吏部尚书杨巍曰部院大臣品级相同而班有先后则以衙门为序今光荐品仅与锦同而仍掌通政事乃欲班锦上是以通政加于都察院之上非制也光荐疏上其事故有是命因敕凡以尚书改者仍系部衔
　　○赐原任南京吏部尚书王本固宣府总兵官都督佥事赵崇璧祭葬如例
　　○壬戌日晡大风扬沙蔽日
　　○夺南京给事中孙世桢御史方万山俸三月以先叙录言臣有范俊罢之旨而二臣各疏请录俊也○改南京提督操江佥都御史赵焕为都察院左佥都御史协理院事升南京太仆寺卿萧崇业为佥都御史提督操江
　　○乙丑虹县地方涌血是日有小河北人王禄等至姚垒家投宿比晚见满地涌出鲜血禄等惊走至市市亦流血乡人击器物噪之方止
　　○  上于宫中见明心宝鉴而悦之命辅臣订正制序
　　○户部言太仓银库每岁加金花银二十万两内操马三千匹岁加蒭料银七万余两此皆额外之数岁可三十万十岁则三百万矣请金花之银仍复旧额内操之马散归京营  上未之许也兵部亦以随操马为请有旨留用减蒭五十万束料五千石
　　○福建道御史谭耀上疏略谓兹者旱魃为虐  皇上命官三祷矣已复  躬祷矣数日以来蕴隆愈炽则何故也诗曰惠此京师以绥四国今旱既太甚矣昨蒙  皇上面谕辅臣谓天下有司不肯爱餋百姓以致上干  天和大哉  皇言闻者泣下然臣以为人君出治必自心身宫阃以及朝廷百官然后达于国都以暨于天下此本末之序也冯京告神宗曰陛下避殿减膳不足以回天变当痛自责已广求善言夫熙宁之弊政何多也天下藉青苖保甲之法暴虐百姓者何众也而冯京告君必先望其责己故有桑林之自责而后能改过不吝有云汉之侧身修行而后孑遗之民终将赖之也诚望  升下毋以停操理枉为自足而独观于念虑之微毋以减造蠲恤为已尽而昭察于性情之隐中夜奋思以求其故昔何以顺今何以违必有毅然防一念之偏而归于大道之正者消弭之道莫此为切疏入报闻
