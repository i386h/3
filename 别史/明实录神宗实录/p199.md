<!-- { "loadSidebar": true } -->
　　○户部覆户科给事中杨芳条议查盘事  上曰近来查盘烦数科罪枉滥殊为扰民今后抚按等官每年会同委官查盘一次不许另差
　　○以水灾命河南□水等四十四州县分别赈恤
　　○改长武县宜禄巡简司于窑店名窑店巡简司
　　○壬申户科给事中王三宅劾南京户部侍郎王缉贪黩不法得旨王缉着冠带闲住
　　○六科十三道周邦杰等各举边才兵部侍郎杨俊民王一鹗刑部侍郎王宗沐王部侍郎王友贤总督郜光先巡抚孙丕扬杨一魁申佐萧廪李汶张西铭廖逢节操江傅孟春太常寺卿陈于陛光禄寺卿沉人种贾三近太仆寺卿舒应龙少卿裴应章行太仆寺卿邢玠布政使李戴贾待问郝杰严大纪徐元泰徐作梅友松曹子登卢仲佃滕伯轮按察使许守谦朱孟震姚继可严用和参政蹇达贾仁元冯敏功李材李廷仪李采菲赖廷桧梁问孟王基李颐副使叶梦熊顾养谦穆炜莫与齐余国宾费尧年蔡廷臣潘民模郑汝璧陈宗儒许守谦文作李承式栗在廷冯子履随府朱东光郭四维王胤祥参议郜永春佥事刘葵知府李时芳燕好爵朱衣王再聘郝汝松萧应宫郎中王谦田时秀郑有年李承志员外朱正色主事万世德  上曰这科道官荐举边才内有曾经被论及采访未当的吏部还仔细查核酌量推用
　　○以冯保空坟一区并庄房等项给永年伯王伟
　　○以贵州九股苗夷归顺赏巡抚刘庠前巡抚王缉李江参政项思教苏愚等银币有差
　　○辽东总督周咏奏请叙前屯山海关高岭驿二镇堵截斩获功  上命巡按御史查覆明实具奏
　　○乙亥拣选工部郎中杨允中为通政使司左参议户部主事田蕙为通政使司右参议
　　○以忻城伯赵泰修为南京左军都督府佥书安远侯柳震为南京中军都督府佥书
　　○吏部题本部黜陟凭抚按举劾据巡盐御史王国祚所举梁承学品题过实殊乏藻鉴乞赐究治为谬举者之戒  上令王国祚冠带闲住
　　○以水灾免湖广宁卿等二十七州县十一年分存留税粮照被灾分数减免有差
　　○丙子河南道御史赵应元题为灾异频仍乞比照先年事例考核两京大小官员以奠民生以弭灾变大学士申时行等疏言其不可罢之
　　○丁丑升太子宾客吏部左侍郎兼侍读学士掌詹事府事陈经邦为礼部尚书升吏部右侍郎沈鲤为左侍郎兼管经筵日讲俱照旧改南京兵部右侍郎陆光祖为吏部右侍郎
　　○户部覆巡按山东御史吴定奏言各省直地方旱潦灾伤虽同而被灾分数不一宜令各抚按先查禾稼被伤轻重分数若概县被灾如一即以概县奏报如一县之内某里被灾几分应免几分不得轻重倒置勘报不实得旨各州县灾伤有司不行履亩勘实止以虚文申报上司抚按官据以奏闻致有混冒朝廷虽屡行蠲赈实惠何繇及民这所议俱依拟着实行
　　○户部覆湖广道御史董裕条陈言地方水旱有奏有不奏以致闾阎茹苦朝廷莫闻今后遇境内灾荒州县官即时申报抚按抚按即时奏闻一面从实勘报如申报愆期抚按即以不职参论又言滇狭库藏空虚要留抚按赃罚以备兵荒近经本部奏议赃罚照旧独云南腾永一带被兵地方不可以常例拘即将本年应解赃罚及事例银两量准存留一半赈给如或不敷仍将今年题留矿银一十六万两内酌量动支造册奏闻从之
　　○戊寅考选知县四员为给事中杨文举吏科张希皋兵科伍可受南京礼科孙世祯南京工科考选推官知县共一十员为试监察御史张文耀浙江道谭耀福建道杨东野河南道陈遇文山东道张允孚山西道徐申四川道李植广西道叶承遇云南道王制贵州道潘维岳南京江西道
　　○广西巡抚右佥都御史刘良弼以病乞休许之
　　明神宗显皇帝实录卷之一百四十二
　明神宗显皇帝实录卷之一百四十三
　　万历十一年十一月己卯朔日有食之  升总督仓场右都御史兼户部右侍郎魏学曾为南京户部尚书
　　○升云南右参政李文续为云南按察使
　　○革延绥都司刘秉忠游击方济文王允恭任秉忠仍行巡按御史提门
　　○兵部覆给事中王三余御史陈登云各条议驿递站银裁削过当欲酌量议复无使致累贫民为照站银宜行各省直抚按备查本管驿递旧额原银若干万历五年后减编若干如经过官员仍前昌滥只宜清裁禁革如果正支不敷亦要查明奏请量为议复不得概行加增从之○以虏犯山海前毛邻关散屯被抢调宁前副使岳汴简僻游击刘登泰等戴罪管事仍候巡按御史勘奏定夺
　　○庚辰户部覆巡按狭西御史陈荐条陈一议备荒言责令有司酌量乡村远近建立社仓州县正官应积谷石除足预备仓额外余者分贮社出借贫民凶年就近施赈一议催徵言有司沽抚字之名纵令顽民逋欠今宜遵旧限查参庶派徵可免一议官俸言全狭地半寒苦宜将缺官柴俸银两除每年额解延镇五千两外如有余剩即为补佐贰首领及教官缺俸一议盐筴言近因河东解池盐花不生议将花马二池有余之盐行于西凤汉等府然二池盐实在甚少访出新边外有徇盐一池产盐甚多但出境三四十里或启戎心宜行河东巡盐狭西巡按各御史并咨总督军门延绥宁夏各巡抚会同各盐法道会议停妥奏请定夺从之
　　○户部覆顺天府府尹臧惟一言审编事一银力二差分配丁田每亩科银二分涉于过重不若以丁门为主丁门上中则先尽力差重者编审其丁门下则并地亩编审轻差不得拘定每亩二分之例一差徭以丁田为主而又有门银者富家援例丁得优免故富者照门审差上中六则照门银等则编审下户既出丁银不得复议门银一力差代役额外需求以致正户倍累必每差明编实用之数除听本户亲当外代当者徵银解各衙门当官给领不许额外需求一流寓土著莫非王民除寄庄未久产业无多者照例每地一亩徵银三分止编银差外其住居年久置有地土房舍者即令收籍与土民一体审差一优免滥冒其弊难言凡系内使将军较尉等项职役务要该衙门印信公文查验分别品级见役歇役照例优免一各衙门裁革官员门皂人役宜查明免编以宽民力一各州县地有繁简故所用人役自有多寡将应减应增照数编审庶冗费可省而差用亦敷一差有银力轻重不同旧审银差有应改力差者或旧审力差有应改银差者随宜改编亦通变便民之法一添注官员既非额设则跟用人役亦宜随时酌量一昌平州地本冲繁委宜优恤先该御史江东之题请俟抚按查议题覆得旨如议行
　　○勘过大宁堡失事降守备朱延庆三级千户端世武照阵亡升录○辛巳礼科给事中陈烨劾南京右通政乔因阜言因阜先为浙江提学副使沙汰浙士太甚得上考遂有太仆少卿之擢今以不理于口乃图南转逃避人言得旨因阜降一级调外任
　　○壬午改礼部左侍郎兼翰林院侍读学士周子义为吏左侍郎掌詹事府事仍教习庶吉士
　　○癸未  恭让章皇后忌辰遣内官祭  陵寝
　　○兵科给事中王亮言国初勋臣运筹帷幄如诚意伯刘基仗节死义如花云其后嗣或无爵禄或有爵禄而夺之今刘基之裔刘世延有定变功被权相倾陷拟罪夺爵大为可惜花云一门忠节宜访其后裔表扬优恤  上命刘世延着复爵照旧于南京都督府带俸原住过禄米准与补支一年遇缺推用花云子孙着该抚按官查访的确具奏叙录
　　○云南巡按御史崔廷试言岳酋犯顺秋凉瘴消正宜相机剿抚滇境迤南有三江口一路哀牢山一路虽为崎岖乘虚潜入极为捷便乞令多方戒备  上曰该省贼情叵测一应剿抚防御机宜着沐昌祚刘世曾悉力殚心遵照前旨行事务保万全
　　○甲申遣侍郎高启愚祭  三皇于  景惠殿
　　○升狭西副使文作为云南右参政刑部员外郎施学龙为江西副使
　　○户科给事中徐三畏劾南京右都御史熊汝达向督工  昭陵损陷被黜蒙恩起用即乞恤典所请不遂宜有赧容自决进退  上命汝达着冠带闲住○以灾免延安绥德榆林三卫应徵十年分屯粮五万四千七百三十八石其免过之数照例每石补银三钱准于布政司库贮织造变价支剩及夏秋粮银内动支抵补
　　○总督宣大兵部尚书郑雒＜锍-釒＞言十事一审夷情言者谓黄酋桀骜必为边患夫入饵之酋嗜甘成性黄酋即强力肆逆安能以一人拂群情哉一议贡市言者若有不足于贡市然自纳款以来生息日多积贮不赀孰非此贡市也使虏即变盟无论边备经营皆有次第即边臣出所积之五六十万而继之以太仓所积一量发焉养士士强买马马盛视之未款前兵饷两乏者果何如哉一明抚赏三镇抚赏皆抚臣该道主之将官无赏夷之责无有取足于军粮者惟是市马朋领垦荒田种采积青草亦有扣除然宣镇昔有今无未尝行之于山大也一计市马互市藉此羁縻而已非谓与虏一一筭赀息计盈余也强者给军以备骑操弱者变卖以资市本若谓马给驿递一镇驿递几何能派此一岁若干之马乎惟价不取赀于重估则军士不困马不苛责于夷人则贡市可久一计征操夫市马既以堪骑者给军言者有请马价另买北马之说今塞下无事即使发银买马祗縻正帑数年之后卒然有变然马已疲矣惟操演军士蓄养锐气而所牧胡马尽可骑操一裁猾酋纳款之初抚赏既节马数亦少后来虏情渐猾乞讨无制明岁当贡市之时臣申明旧规不轻添亦不轻减实可必其不偾事也一治叛夷近见塘报谓哈不慎率众犯辽哈不慎者青酋弟也如果入犯是实臣行该镇总兵责问青酋将哈不慎来年市赏尽行阻绝俟其查照初盟尽法罚治誓改前非然后容其市赏一处夷犯三镇延袤数千里即有散夷行窃非酋长为逆也一经责罚事遂宁帖风闻者遂以为边方不戒以后如有夷情变动据实请旨声罪如夷非大夥人无伤重督抚力能制驭年终类报起数分别劝惩庶边臣得以展布一慎招纳议款之初首及散逆顾群酋每借索降之名以起衅端臣窃意板升之众用计招俫一呼可至若彼酋虏执词索逋边臣何辞以应欲贡市则不可招板升招板升则必至偾市贡未有两利而俱存之善策也一酌工役近有停工养士之说顾马军操演是矣步军不责以工役不日骄乎残废民堡皆宜修治惟在酌工程缓急量士卒气力不贻以终岁之苦战固有恃守亦可资矣奉旨朝廷许虏贡市原为外示覊縻内修守备一应抚御事情全在督臣便与经画这所奏虏情边务详明的确便会同各镇抚臣着实举行毋以风闻臆说自生疑阻有误大计
　　○乙酉升湖广武昌府知府刘易从为山东副使
　　○丙戌遣侯郭大诚郑惟忠伯王学礼张元善刘嗣德分祭  九陵伯毛登祭  景皇帝陵寝中官祭  恭让章皇后及废后吴氏都督李文贵祭  哀冲  庄敬二太子各陵园
　　○丁亥以明日冬至遣公徐文璧祭  南郊侯李伟告  太庙公朱应桢侯吴继爵大学士申时行余有丁分祭  四坛
　　○以  圣母慈圣宣文明肃皇太后万寿圣节赐元辅申时行银五十两纻丝三表里次辅余有丁许国各银四十两纻丝三表里讲官陈经邦等六员各银二十两纻丝二表里
　　○命各防秋班营官军依期彻放蓟镇兵马着严谨分布防御毋得疏懈从总督尚书张佳胤所奏也
　　○戊子冬至赐三辅臣上尊珍馐
