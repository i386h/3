<!-- { "loadSidebar": true } -->
　　○兵部议设处辽兵新增饷银言辽左增兵万人岁饷银马价总该十五万六千两不得不为计处一班军粮银所当量折班军四万人岁赴京操安家行粮费不啻十余万金领班都司率临时募市人以应各衙门讨索做工无非折纳工钱今议于四万人中一半折价一半赴京计可解纳班价银四万五千余两省行粮约六万余石一绝军粮银所当暂借远年绝粮岁解贮太仆寺一万五千四百余两宜即以绝军之粮为增兵之费一宁夏饷银当专备辽除长芦带银听留户部其两淮带银五万六千两乞如鹾臣议专备辽急一马价马料所当奏处辽中新派买马六千匹岁应买补马价一万二千两宜令太仆寺岁如数增给其料银三万六千两乞敕户部与辽东巡抚各分处其半  上曰该镇新增兵饷俱如议行但募兵须要实用若沿袭积弊冒破钱粮岂不孤负朝廷轸恤封疆至意还行与督抚官用心整刷毋致虗縻仍将募过兵数查明具奏
　　○御马太监邢洪复奏武清牧地拖欠数多奉旨该县官员乃敢坐视本当重治姑念地方灾疲且不查究还着抚按官严限催解
　　○复除罗朝国为尚宝司卿
　　○庚午敕宗人府朕惟  玉牒所以纪载宗支乃朝廷大事自万历二十六年以前已经修辑至今十一年未及增修尔宗人府即会同礼部查照各王府自万历二十七年以后凡有薨逝袭封及男女新生亡故等项逐一明白开写该部仍将各王府照降去式样造到本册送馆以凭修辑　　○辅臣向高拟以原任礼部侍郎郭正域原任国子监祭酒方从哲为  玉牒纂修官并书写官一十九员以上
　　○是日辅臣以本年撰进讲章通鉴纂要自帝发梁州至遣使迎佛骨至京师共八本类写进呈
　　○高唐州库被劫知州王任报失银千三百余两山东抚按劾令降调吏目章可立住俸拏贼下该部
　　○辛未兵部尚书李化龙乞休致不允
　　○狭西巡抚于若瀛奏请以潼关兵备移驻邠州下吏部
　　○壬申礼部题会试屇期条列七款申饬一文章定体宜核一关防约束宜严一分考阅卷宜详一誊对用罚宜必一号数稽查宜慎一廷试之规宜肃一乞恩之数宜定命依议行　　○巡按御史金明时劾蓟镇总兵王国栋贪肆不法章下兵部
　　○癸酉命江西道御史乔允升巡按顺天
　　○甲戌以翰林院简讨魏珩如为浙江屯田道参政
　　○左春坊左庶子冯有经赍印至阁拜＜锍-釒＞去
　　○乙亥直隶巡按彭端吾以狭西按臣杨一桂言奏辩两淮绝无票盐明系奸□藉口  上命该部并看来说
　　○时废将麻承恩为按臣吴亮请旨逮治口北道吴钟英
　　当承问阳和道袁和移书属钟英薄其罪亮劾和曲庇罪并章
　　下该部
　　○予阳武侯薛濂母陈氏祭葬
　　○丁丑岁暮享太庙
　　遣英国公张惟贤恭代
　　明神宗显皇帝实录卷之四百六十五
明神宗显皇帝实录卷之四百六十六
　　万历三十八年正月戊寅朔  上不御殿文武群臣朝觐官及四夷贡使上表望阙拜贺大学士叶向高诣宫门外叩头庆贺
　　○庚辰  宣宗章皇帝忌辰遣官祭  景陵
　　○壬午  皇太子第一女薨礼如  皇太子第四女例
　　○大学士叶向高上言青阳肇布  圣政维新凡政务之紧要大小臣工所力请未得者且以次施行以答天下之望矣独政本最急无如推补阁臣一事昔人有言善观人之国者观其相何如今阁臣非相已靦然冒相之名矣岩岩具瞻之地而零丁孑立一至于此非所以为观也即使其人而贤且不可况不肖如臣即使天下无事且不可况多事如今日近来议论愈纷人心愈怪天下之可忧有不在水旱灾伤盗贼而即在朝宁间者令密勿有重臣当不至此此臣所以自愧自伤不得不急恳于  皇上也乞乘开泰佳辰行爰立盛事因四海会同瞻新辅丰采不报
　　○福建巡抚陈子贞劾右布政使陈所学以不及调简分守漳南道程朝京以不谨闲住广东巡按李应魁劾分巡岭西道佥事冯时可量行调用狭西巡抚于若瀛劾右参议姚孟昱原任左布政使今听调陈性学不谨冠带闲住章俱下所司
　　○乙酉孟春享  太庙遣英国公张惟贤行礼
　　○是日原任南京工部尚书朱天球卒照例祭二坛造坟安葬天球福建漳州府浦县人嘉靖庚戌进士初授南京工部主事考满入京值杨继盛之祸与薛天华杨豫孙董传策往哭西市经理其丧有四君子之称寻以忧归出补南曹而严嵩已败乃迁督学晋南冏卿时张居正鼎贵天球又以冯政及邮传事忤之自陈调外家居十九年万历丁亥以众荐起用迁南大理卿历晋今官自以家食久视宦途益淡遂六＜锍-釒＞乞休自是栖迟丘壑又十八年累辟不起至是寿八十一乃卒
　　○丙戌初乐昌王廷堧有子鼐金□手因滥妾所生五十未娶王以为请至是部覆言王年近八旬身负废疾今或因其高年姑为酌豦与鼐金□手冠带侍餋听其婚配仍不许长子名色不许代行礼仪以开滥妾之禁其袭爵仍候身终请旨庶于情理为当得旨既经题覆准给冠带听其婚配后不为例
　　○丁亥以上元节赐文武郡臣假十日
　　○戊子  孝恪皇后忌辰遣官祭  永陵
　　○己丑顺天府进春文武百官朝贺
　　○癸巳礼部奏请谥典前万历三十一年应补谥者五人兵部尚书伍文定南京刑部侍郎吴梯佥都御史鲁穆杨继宗石城吏目邹智其各省直抚按奏请并礼科＜锍-釒＞举万历三十一年至三十五年止恤过大臣应与谥者二十四人大理寺卿陈烙尚宝司少卿孟秋御史刘台兵部尚书毛伯温吏部侍郎张元祯谕德张元忭南京礼部尚书陶承学太常寺少卿魏良弼吏部侍郎赵用贤刑部侍郎张翀副都御史张文锦兵部侍郎李盛春副都御史魏允贞郭惟贤工部尚书刘东星礼部侍郎唐文献户部侍郎张餋蒙兵部侍郎许孚远户部主事周天佐户科给事中杨允绳锦衣经历沈炼太子太保左都御史温纯南京吏部尚书曾同亨鸿胪寺卿张朝瑞  上是之
　　○甲午  英宗睿皇帝忌辰遣官祭  裕陵　　○  世庙寿妃尚氏寅时薨其礼悉如永妃徐氏例
　　○乙未蓟辽总督王象乾恭进  皇明开天玉律书其书辑  太祖高皇帝圣训为一帙分十三篇曰事天曰恤民曰勤政曰圣学曰训储曰用人曰谕臣曰求言曰慎刑曰理财曰止税曰弥灾曰保业律取万事根本之意书入报闻
　　○丙申吏部会同都察院考察方面有司官员沈麟祥等得旨罢黜降调如例其贪酷官员松江府同知马负图等  上令革职各该巡按御史提问追赃拟罪具奏
　　○吏科等科给事中曹于汴十三道御史孔贞一等各以例拾遗劾奏狭西按察使邢云路浙江右参政车大任江西右参政刘会湖广副使张鸣鹗浙江副使邹希贤广西副使张文奇广东参议吴安国两淮运使徐一唯四川重庆知府曹志遇山西汾州知府赵乔年贵州思南府以运使管知府事阴镕云南临安知府梁桂茂大理知府尹从淑浙江温州府知府今升江西副使蒋光彦浙江嘉兴府同知熊秉鉴杨州府同知今升任王一之莱州府同知谈应天府治中今升任郑心材承天府推官李天培广东广州府推官陈臣忠狭西临洮府推官王良佐浙江海盐知县濮阳春会稽知县戴九玄苏州嘉定知县吴道长扬州府泰兴知县牛维曜休宁知县贾克忠山东益都知县异懋忠福建海澄知县毛尚忠各不职状吏部都察院会覆刘会文奇留用一唯云路乔年大任俱冠带闲住鸣鹗秉鉴降三级桂茂谈降二级希贤安国光彦阴镕从淑臣忠维曜道长心材俱降一级调用志遇九玄调简僻克忠天培良佐懋中尚志俱不及调简一之量调阳春改教  上是之
　　○吏部以清廉异等狭西等处右布政等官汪可受等上闻  上命该部纪录即与不次擢用
　　○丁酉辅臣叶向高以青阳肇布正堪进修拟二月初旬二吉日乞钦定命  皇太子及  福王同出开讲是月凡再请礼部侍郎吴道南户科给事中徐绍吉礼科给事中胡忻刑科给事中彭惟成贵州道御史张惟任皆以为言不报
　　○戊戌刑部尚书沈应文屡引疾乞归至是许之仍赐驰驿
　　○延绥巡抚涂宗浚总督狭西三边顾其志以斩获猛沙二酋捷闻计获虏首级一百八十二颗并次有功官员总兵张承胤等三十二人榆林兵备右参政兼佥事许汝魁等五人各分别升荫赏赉章下所司　　○巡按直隶监察御史金明时劾奏蓟镇总兵王国栋科歛取盈赃过狼籍部覆得旨革任回籍
　　○辛丑赐驸马都尉杨春元故父杨继赠文林郎母李氏封孺人从春元请也
　　○故清平伯吴国乾弟国坤冒袭祖爵吏部覆议得实诏法司究问
　　○调清水营守备盛略加峪关马应元调清水营守备
　　○壬寅  孝静毅皇后忌辰遣官祭  康陵
　　○初定朝觐官与鸿胪寺相见礼节府正官由南廊至前堂以宾主礼见别由北廊出府佐及州县正官执报单由南甬道至露台立收单由北甬道出恭候演礼其余首领等官照旧规行时寺臣与觐臣竞礼礼部奉旨条议以上礼节始定以会典原无开载故也
　　○癸卯都察院吏科十三道面紏来朝官员  上谓诸臣不职者宜逮治今姑宥之还任当悉心干理在外者并行文策励
　　○升湖广右布政张偲为山西左布政使
　　○光禄寺卿王守素引疾乞归许之仍令病痊起用
　　○浙江道御史徐兆魁劾奏督臣李三才奸贪大著诸不法状因言最可恨者莫甚于结党行私令志操不定乞夫趍之如骛但知有三才不复知有朝廷年来是非日以混淆攻讦莫之底止主盟挑衅三才乃其戎首总之三才外假慷慨论列之名尽愚天下耳目内挟贪残恣睢之术不顾一巳防维广布五交潜开三衅浮慕缁衣之好而挥金走币贤愚佥入牢笼癖耽阿堵之藏而逐臭嗜膻渔猎难填溪壑既得陇望蜀每覆雨翻云当沈旧相柄国之秋亟问亟馈结纳曾经百镒及朱夫人过淮之日折程折赆破费亦溢千金旋因失恃生心并欲反戈入室盖既阳附正人谬希大位复阴嗾小人思倾正人虽弥缝之计甚工而肺肝之视如见浑身污秽廉耻尽亡毕世奸险讥弹难尽断当罢黜未报
　　○乙巳辅臣叶向高陈目前要务大端有二一言时政壅塞如不僚不补迁谪不还章奏留中以至州县之淹选补之滞庶吉士之不铨注皆当新以  圣政一言议论滋多如辩讦烦弹论刻章俚隐以至内外之争门户之立是非黑白之互混皆当省其人言章入不报
　　明神宗显皇帝实录卷之四百六十六终
明神宗显皇帝实录卷之四百六十七
　　万历三十八年二月丁未朔升广东右布政林梓为四川左布政使
　　○戊申祭  太社  太稷遣公张惟贤行礼
　　○是日辅臣请于本月初六日恭撰讲章进览日如之从二月上旬开讲例也
　　○四川杂谷安抚司都纲头目板弟坚藏等贡方物赐宴及叚绢银钞有差
　　○湖广四川贵州等马湖府沐川等长官司阿角等族新贵等州县土官等衙门并贵州宣慰使安饶臣各备马匹差土舍悦咸慰安德等三十员赴京朝贡各赏给表里叚绢
