<!-- { "loadSidebar": true } -->
　　○己巳  圣母慈圣宣文明肃皇太后  万寿圣节  上御皇极门百官致词称贺毕  上独召辅臣锡爵至暖阁锡爵叩头致词谢累次降谕敦趣钦赐银两服色恩眷臣不胜感戴再叩头奏今日又蒙  独赐召对臣仰见  皇上圣容充睟  圣体康宁真万万年  宗社无疆之福臣又不胜欣喜再叩头贺毕  上谕曰卿为国远来辛苦朕心良悦锡爵对曰臣受  皇上天高地厚之恩粉骨碎身尚不能报何况区区奔走之劳  上又谕卿扶母来京可谓忠孝两全锡爵又叩头对曰臣今日正恐忠孝两亏  皇上召臣本付以国事今诸务虽渐有绪苦于朝廷之上论议日繁止因册立一事不定生出无数疑心  皇上受了无数烦恼此皆臣不职有累  皇上所以连进密揭力劝早断使人无辞  上曰朕意久定迟早总则一般岂为人言动摇锡爵对  圣意岂不定臣等岂不知但外人见无消息莫遏胡言臣窃痛  皇上有何不明心难决之事平白受此间气  上曰已知朕恐后中宫有生却如何处锡爵又对此事数年前说起犹可今  皇长子年至十三岁待到何时况自古至今岂有人家子弟十三岁不读书之理何况  皇子  上曰已知朕子明年该长发之期卿所奏洞悉苦心锡爵又奏臣今日见  皇上不知再见何时伏望  皇上念臣之苦三思臣言将此事作速早断不必待冬至后礼部礼科再请连臣等二三阁臣亦若不与其事者省了多少烦恼自此之后更望  皇上时出御朝频召臣等商量政事天下幸甚  上曰朕也要与先生每常见只是朕体不时动火锡爵对曰动火原是小疾止望  皇上清心寡欲保养  圣躬万安以慰群臣愿见之望即如今日  圣驾一出满朝欢呼可见勤政视朝是治安急务言毕  圣驾欲起又叩头而出
　　○是日以  圣母万寿圣节赐三辅臣上尊珍馔又颁赐各酒饭烧割
　　○大学士王锡爵题今日群臣朝贺毕蒙  皇上独召臣锡爵至暖阁微观  圣意虽怜臣之忠而尚未决行臣之言仍以  皇子待嫡迟速一般为言臣复不胜惊惶不胜惭窘臣忝为辅弼之首今春  三皇子并封之议  皇上独与臣谋今日暖阁召见又  皇上独对臣言  皇上分明对众使之侧目于臣若寂无影响天下之责皆归于臣必将曰是故展转文上过者又必曰是阴持两端首鼠观祸败者如此则臣身粉碎家族灭犹有余辜而臣焉能受之先是  累朝阁臣既罢归则希有再入朝之理臣蒙  皇上破格追召以安危属之臣遇  主之谓何而今日第一国计将以谁诿此其苦一矣奄奄病母交春且满八十强之万里舆衬而来苦之终日面墙而卧臣负亲之谓何而今日芹曝微忠又不得展乃  圣谕奖臣忠孝两全实自以为忠孝两负此其苦二矣入仕三十余年颇猎清名乃独为今春册立一事未定外廷有目者笑臣有口者詈臣甚而  天语所亲传御笔所亲点亦莫不理外冤臣臣受辱之谓何此其苦三矣方春中扰扰臣折衷调停其间意谓不得于册立必得于谕教今  皇长子睿龄愈茂  圣谕亦谓其明年当长发以时以势岂可再迟乃册立以待嫡为词而谕教又以何为词以十三岁  皇长子尚为未发之蒙付阿保之手非臣之误国而谁此其苦四矣  皇上请查一年来臣之密揭有几并不敢外传此为何心岂非为  主疼痛不欲以身受名乎至诚之谓何而博不得一分功效反成  皇上之过举此其苦五矣今早朝堂一御暖阁一召群臣竦观传颂以为希有古之人臣赐召赐问则立增万倍光采而臣以  圣断未决反愁下午出阁后无面见人无言支对臣受宠之谓何而以荣为辱至此此其苦六矣臣茹此诸苦总为  皇上而  皇上又未必容其旦暮脱身而去然则  君臣之间相怜相护终不得全臣空蒙此  殊眷空抱此赤忠空甘此苦节空受此恶名何为也侧闻外间又有一种议论以锢宠阴谋皆归之  皇贵妃臣恐郑氏举族皆不得安所忧不但身之不全耳已臣为此不觉痛心疾首谨一面谢恩一面哀恳伏望  皇上三思
　　○升赵焕刑部尚书程拱宸南京通政使司通政使
　　○升江西赣州府知府黄克缵为四川提学副使
　　○户部题覆江西抚按所奏建昌府属新城南城泸溪并上饶铅山等县水旱灾伤轻重不等酌量改折蠲赈从之
　　○兵部题经略侍郎宋应昌报于十月二十三日责令沈惟敬等驰往宣谕计一月方至海上又一月方通日本又必月余而后知表文之至与不至则年终事也续接提督李如松揭倭奴大众浮海止有行长亲随千余守候小西飞回信若然则倭众已退我仍留兵与守祈寒异域劳费俱困伏奉  明旨暴露骚扰彼此不便诚哉明见万里已久戍非宜议撤不为无据即将吴惟忠骆尚志等留守南北官兵尽数撤回刘綎系专敕御倭兵将方奉部命似当仍留彼中暂协防练但属孤军亦听择地驻劄相机进止其沈惟敬等既责令在后讲折封贡俱听督抚调度节制至于许封一事小西飞等亦听督抚责委原守兵量移就近馆谷防护俟其表文至日察果恭顺无他计处停妥具奏  上以朝廷原以大义兴师今既战胜敌服又何所求撤兵事依拟大兵既撤除刘綎一枝暂留宋应昌李如松候有倭归确报回朝一切防御事各督抚用心料理毋怠于是兵科给事中吴文梓言天子守在四夷未闻为四夷守者矧千里馈粮兵法所忌久戍思归人情所同撤兵之议是也第倭夷变诈叵测如松私揭难凭使倭果有必退之势经略胡不奏闻以纾东顾臣等事专职掌胡不与闻俾知虚实据称大众浮海矣行长独不惧王师之尾其后乎犹安然盘据何所恃而轻视若此也惰归所当击矣如松等独不能相机决策以彰  天威而纷然讲和无已何所畏而退怯若是也小西飞尚未回话行长能必关白之如议否遽敢擅自退兵臣知其必不然矣款贡未奉  明旨应昌何得轻恃以待表文之至臣更不得其繇矣倭夷逐利如犬之逐臭小利则小入大利则大入方其未议封贡之前则志在朝鲜及既议封贡之后则志在中国我既与之盟姑为缓兵之计彼独不能执之为辞拥众为挟盟之举耶大兵撤矣徒以防御之责委之刘綎綎虽勇特禆将耳兵卒特数千耳前经略提督统兵甲之众挟粮饷之富尚不能得志今日议贡明日议封仅能诱之至西生浦傥突然乘虚而入不识綎数千之师果能御数十万之众否下所司议
　　○以云南佥事黄廷宝调云南提学
　　○庚午冬至节  九陵并  景皇帝陵遣官行礼
　　○以  三皇殿工完撰文赐元辅锡爵次辅志皋位银弊有差
　　○升江西副使卜维新为本省左参政管粮
　　○辛未礼部覆奉国中尉内有不愿授封者准停封禄听入学应举照出身资格授官罢闲后不得重封其淹滞不举愿归旧封者听
　　○升山东佥事杨镐为本省右参议分守辽海
　　○壬申降补广西副使林乔楠为云南右参议兼佥事　　○癸酉擢云南左布政使张孙绳为应天府府尹
　　○调四川左参政顾云程于山东兼佥事整饬霸州
　　○甲戌大学士王锡爵题今日进阁办事随蒙发下手札谕元辅昨卿所奏已知朕览卿累次揭帖俱有  皇贵妃字是何说彼虽屡次进劝朕亦难允况  祖训有言后妃不干预外事岂可輙而听信今谕卿知之臣开读之时见有同官臣位在阁念系股肱一体之人不得不以示之皆低首蹙额而不敢言吐舌相顾而不能解夫  祖训所谓后妃不预外事者不预外廷用人行政之事也若册立乃  皇上家事而  皇第三子为  皇贵妃亲子  皇上家事不谋之后妃一家之人而谁谋乎  皇贵妃亲子不为之谋万世安全之计而将谁为乎且使  皇上早定则已矣一日不定则一日与  皇长子相形者惟  皇贵妃之子天下不疑  皇贵妃而谁疑  皇贵妃不自任以为己责而谁责先是臣在家每阅抄报见诸司小臣连章累牍指斥  皇上未尝不及  皇贵妃臣之视  皇上犹父也则其视  皇贵妃亦有母道岂有孝子之心见人之无礼于父母至此而恬不动心默无一言者乎况臣连揭所指本出自  皇上昔时跪请之言是  皇上明称  皇贵妃之贤欲使臣下知之矣而今日顾反以干预外事不輙听信然则必欲使  皇贵妃受尽天下之愤愤忍尽天下之呶呶然后为不与外事而可信乎臣老且病  皇上所亲见区区为  主苦心饶舌幸蒙哀怜以为犬马报恩止有此第一义而今日所奉  圣谕顾以臣称引  皇贵妃为疑夫  皇贵妃久侍  皇上至亲且贤臣之所不敢言也而外廷之纷纷归怨于  皇贵妃又臣之所不忍闻也以不敢言之心合不忍闻之心孰轻孰重且六十老臣力捍天下之口归功  皇贵妃  皇上尚以为疑然则必如群少年盛气以攻  皇贵妃而  皇上反快于心乎臣今日进阁本谋将昨谕允答之旨稍洩于外镇压群情而及是不觉万重疑网愈锢愈牢一片热心愈冷愈淡臣惟有恸哭拊膺痛其负  皇上以早填沟壑为幸耳
　　○礼科都给事中张贞观题宗藩事宜报生当重期限当严王官当选封号当速禁例当一部覆报生止宜严查登记格册中不必刻本期限各宗应请名请封过期不到者不必俟宗人具告本部径自挨查参提该府长史教授封号已经题准候封始婚至申饬禁例加封论子之生年不论父封滥妾问其母之入府不问子生从之　　○升山东参政沈修为江西按察使调云南副使李际春提督广西江西左参议萧雍提督浙江各学政
　　○乙亥大学士王锡爵等题今发下户部郎中杨应宿本章臣等再三详看乃为行人高攀龙申救得罪诸臣语侵臣等而指应宿为謟謏应宿不平故有此＜锍-釒＞其实攀龙所奏皆醉梦中语臣等且恃有  皇上亲证可以付之一笑而应宿顾不胜愤愤如此此又以醉梦攻梦矣今攀龙＜锍-釒＞未发而发此＜锍-釒＞又似  圣意有所左右于其间臣等不敢擅拟仍将应宿本封进待  皇上简发攀龙＜锍-釒＞并下部院该科令其明白查问以示至公当问应宿阁部以何事异同吏部官赃私及攀龙为顾宪成所使有何的见当问攀龙赵南星陈泰来等之得罪果出自臣等何人亦省议论全国体之一端也若止信应宿一面之词人情终有不服
　　○准原任南京吏部右侍郎邓以赞请告
　　○予南京通政使司右通政吴自峒祭一坛
　　○改补河南兵备副使詹思谦为永平兵备
　　○戊寅大学士赵志皋张位＜锍-釒＞请册立不报
　　○山西巡抚吕坤条陈宗藩二要曰严骗吓之禁曰重辅导之臣部覆严禁骗吓如外衙门之奸胥猾吏严督易清惟各王府差人诣阙先有津遣之费后又指索勒求动至不訾宜行知会王府各宗将走京游棍指称使用名色送官重处则减差役之橐即省贿骗之局矣其重辅导之臣在吏部慎选其人开升擢之途始得  上从之
　　○己卯冬至  大祀  天于  圜丘遣公徐文璧恭代
　　○庚辰赐三辅臣上尊珍馔
　　大明神宗显皇帝实录卷之二百六十六
大明神宗显皇帝实录卷之二百六十七
