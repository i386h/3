<!-- { "loadSidebar": true } -->
　　○户部覆应天巡抚王元敬题称酌加派勘＜土册＞荒二事议役马役水夫工食盐钞等银嘉靖四年会派苏州府八万七千三百有奇松江府四万八千五百有奇常州府三万一千九百有奇至四十五年以后苏州府增银十五万五千有松江增银八万五百有奇常州增银六万三千一百有奇镇江府历年加派虽不入会计内其额亦非嘉靖四年之旧巡按邓炼题称苏州府嘉靖十五年以前各项杂派不过三万五千五百两至四十年通计原额外新增比旧加二十三万八千六百两松江府比旧加一十一万四千六十两常州府比旧加八万一千五百两镇江府比旧加四万四千一百两及称四府加减民壮弓兵留充兵饷银一万三千一百四两苏松二府急缺大红叚价及借□□互织造布银乞行户工二部查议那者准作正支无处者量留赃罚然四府原派银一万三千一百四两仍应每年派徵以充军饷四府协济银不须动支营兵不必议减其赃罚银两系供边正额照旧解部济边以后织造不敷于工部项下钱粮留庶钱粮各有职司不致那借免加派之扰苏州一府荒粮三万四千七百余石近议于平米上通融加派士民未服所报＜土册＞荒多有以熟作荒减重作轻之弊合将前项＜土册＞荒田亩即委各州县正官先令地户开报坐落地方亩数及四邻立标清出四至掌印官同四邻逐自查勘如果＜土册＞荒即与除豁新涨成熟尽数起科如再相抵不足方于平米均派务使民情允服不得以见在成熟之田概作＜土册＞荒依议行之
　　○丁卯遣礼部尚书沈鲤祭  先师孔子
　　○夜四更观见火星逆行翼宿度分
　　○升湖广右参议刘尧卿为四川兵备副使
　　○大明会典成宴总裁纂修官于礼部命定国公徐文璧等待之
　　○戊辰祭  太社  太稷遣定国公徐文璧行礼
　　○升福建佥事张文耀为贵州右参议
　　○刑科给事中万自约题故相张居正一切苛刻聚歛天下病之今正供不可缓其他浮徵浪费天下郡县所徵公费可汰也  皇上迩来减造磁器止进化木皆称羙政第尚有益出制外者可节也内臣专掌各监局今增至万余人糜费他如传升概与旗较冒功匠役影射可制也若御用诸物造作之费不赀能一省数千金则可为千万家巨产矣得旨在内人员近来原无增设旗较匠役前已清减该部知之
　　○礼部奏近日士子为文不用六经甚取佛经道藏摘其句法口语为之敝至此极金揭晓之后即将中试朱卷尽解参阅有犯前项禁约即指名查处  上曰近来文体轻浮险怪依拟各提学官仍将考取优卷送部稽查如有故违者从重参治科场后参阅朱卷节年题有定例今后务要着实举行毋事空言
　　○己巳升河南佥事王毓阳为湖广右参议武库司郎中郭元柱为狭西佥事
　　○调山东副使鲍希颜巡辽海官衔如旧河南副使张修吉为山西副使
　　○庚午大学士申时行等题今日该文书官李兴传免经筵臣等恭问  起居始知  圣体连日动火时作胘晕于兹春令方中木气上腾因励精霄旰临御勤劳以致  圣体不宁惟望  皇上清心寡欲养气宁神而倍加慎重则自然  圣躬康豫福祉骈臻臣等不胜仰望
　　○升南京国子监祭酒赵志皋为少詹事兼侍读学士掌本府印信
　　○吏科河南道交章劾工部尚书何起鸣兵部左侍郎辛应乾礼部左侍郎陈思育南京工部右侍郎方九功兵部右侍郎李松大同巡抚胡来贡狭西巡抚韩必显太常寺少卿池浴氵□□左通政陈学曾添注太仆寺少卿许应逵张誉大理寺右寺正詹全觉刑部广东司郎中张正鹄十员  上分别有差唯起鸣应乾照旧留用
　　○以户部左侍郎张国彦总督仓场
　　○升太常寺少卿萧彦为右佥都御史巡抚贵州兼理湖北川东等处军务
　　○赠原任礼部尚书万士和为太子太保给祭葬如例○旧例都司得于本省推用指挥镇抚俱于本卫掌事御史史旌贤以为军官依凭故土擅作威福欲将都司隔省指挥镇抚隔卫各更调选用从之
　　○壬申升翰林院编修杨德政为福建右参议
　　○升刑科都给事中顾问为右参政左给事中杨芳为副使给事中李国士为佥事问国士俱浙江芳河南
　　○升御史马允登王国俱为副使姚士观谭耀俱知府允登山东国四川士观音州府耀延平府
　　○以大理寺右寺丞许子良为本寺左寺丞御史李栋为右寺丞
　　○升工科都给事中王敬民为太常寺少卿浙江道御史宋仕为顺天府丞
　　○调四川提学副使杨节为山东副使浙江副使徐汝阳为福建副使
　　○兵部覆直隶御史孙愈贤题抚赏马市在宣府则八万两在大同则七万两每岁冬督抚差官领银分买年来奸伪丛生听差官员视为利薮货物滥恶故意迁延贿买衙役甚至有假勘合之便故当秋冬之交众虏云集讨赏开市货物缺乏无以应之夫利归于委官信失于夷狄苟豺狼改虑不坏我边事乎今后务择廉洁者定以其限督抚查验如货精到早者行奖迟误即以失误军事按律论冒侵者以监守自盗论得旨各镇置买抚夷市货银两明是沿边钱粮且关系虏情边计以后有侵冒者临时酌估计赃定罪照沿边事例行
　　○甲戌遣恭顺侯吴继爵祭  大明于  朝日坛文书官李恩口传  圣体偶因动火服凉药过多下注于足搔破贴药朝讲暂免顷之大学士申时行等奏  皇上宜节慎  起居以迎春气
　　○南京右都御史海瑞以年衰引退  上慰留不允
　　○乙亥夜望月食约九分余其体赤黄色测在轸宿度分至亥正三刻复圆正西
　　○户部覆漕运都御史杨一魁等题称淮扬地方旱涝相仍米价腾贵乞将淮大二卫见运苏州府未经过淮兑运漕粮内量留四万石分派缺米地方平粜每米一石运耗轻赍折银七钱共该银二万八千两借动赃罚等银折价解部以补漕额  上可其奏
　　○户部题辽东去年水灾原议留贮通粮一十万石不足辽军两月之饷乞将新运漕粮共留二十万石贮天津仓以待辽东军兵自运又乞发去粮米每石一平一尖运粮船只仍准带货以为工食每石折银六钱事例于该镇应发年例军饷银内照数扣银三万六千两解发天津仓□□互放军七月粮再扣银六万两留贮太仓银库以备四月十月折放官军月粮从之
　　○以户部右侍郎杨俊民为本部左侍郎温纯为右侍郎○升右庶子赵用贤为南京国子监祭酒广西巡抚吴善为南京工部右侍郎狭西右布政邓林乔为右佥都御史巡抚大同
　　○总督漕运巡抚杨一魁奏淮安自新河永清闸越城历高堰达清口溯清江出草湾繇赤晏庙以至安东复繇高岭马家湖蒯家洼张家洼柳浦湾范家口海神庙礼字坝遗惠庄临淮庄以至西桥往回四百余里河势有曲折地形有高下堤防有缓急数年以来堤溃于冲激地易于陵谷昏垫之后下民其鱼待决一口方修一口不惟钱粮糜费无纪而运道所关  皇陵所护民生所系匪务也今议清河上黄河独行堤制无虞清河下黄淮合流水涨堤微计今查前项工程虽用至七万余两而淮杨百万生灵可免胥溺之患其召募人夫择日兴工估该实用工费银七万一千六百九两零将淮安府库贮修砌归仁堤支剩银料八千两工部事例银二万二千两尽数动支而施为之功一曰修高家堰以保上流一曰砌范家口以防旁决一曰＜锍-釒＞浚草湾以杀河势一曰修礼字坝以保新城一曰买办物料以杜冒破一曰分定委官以便责成有旨堤堰修防事宜依议举行先年开浚草湾不久淤塞虚费钱粮应否再加＜锍-釒＞浚还着漕运等官详议停当具奏其余河道工程俱要查照成规用心保守毋得疏虞
　　○戊寅  大典告成礼部尚书沈鲤加太子少保吏部左侍郎沈一贯朱赓礼部左侍郎王弘诲俱太子宾客礼部右侍郎张位于慎行徐显卿南京国子监祭酒赵用贤各升俸一级仍与应得诰命谕德刘虞夔刘元震升左庶子孙继皋黄洪宪右庶子修撰刘楚先张应元各洗马编修陆可教冯琦各侍讲杨起元庄履豊萧良有王应登简讨余继登沈自邠各修撰周子义准与赠官恤典其余升赏有差次日加恩元辅申时行兼支大学士俸次辅国进兼吏部尚书建极殿大学士余官如故次辅锡爵加太子太保兼武英殿大学士尚书如故各给应得诰命
　　○己卯户部上言狭西道御史徐元题称苏松常杭嘉湖六府钱粮颇重历年负逋难宄将万历十三年以前旧欠钱粮已徵在官者截数起解拖欠在民者尽数蠲免不知苏松等俱系京边及本地方正供非奉恩诏及遇重大灾伤不得议免今查十二十三两年六府原未报灾无故将十二十三两年带徵钱粮不分缓急不论有灾无灾一概混免是使畏法小民岁岁竭输公之谊而法令不加之巨猾年年得遂迁延观望之私将来逋负日甚矣合将十三年以前起存带徵钱粮照旧督催依期完报其见徵钱粮具要当年尽数完解不得仍前拖欠希望带徵  上曰各处正供钱粮若有奸顽豪猾侵期拖欠希图蠲免者抚按官还督率所属有司查核究比毋使奸徒漏网小民受累
　　○礼部覆大同巡抚胡来贡奏请改祀北岳于浑源州恒山出关祭告其引虞书魏史之文亦止言祭于恒山未见恒山所在今据禹贡恒水出常山郡上曲阳县恒山北谷即今定州曲阳县则常山在曲阳  太祖高皇帝神圣开天极重祀典当时山川地里无不图上而曲阳之祀仍旧即今  大明集礼所载汉唐宋北岳之祭皆在定州曲阳与史俱合今恒山实为畿内重镇一旦毁庙貌废碑制举而改建于边徼之地不可但修浑源庙宇用存古迹得旨北岳祀典既系国初定制仍旧行○庚辰大学士申时行许国王锡爵各辞免恩命不允
　　○兵部左侍郎石星秋三年满命复职如旧
　　○命汤之诰袭灵璧侯爵
　　○升左给事中唐尧钦常居敬俱都给事中右给事中王三宅苗朝阳张栋俱左给事中给事中陈与郊袁国臣俱右给事中尧钦栋国臣俱刑科居敬工科三宅礼科朝阳兵科与郊户科
　　○升山东副使王俸为湖广右参政
　　○升提督操江南京右佥都御史胜伯轮为副都御史巡抚浙江
　　○以巡抚宣府地方兵部右侍郎萧大亨协理京营戎政
　　○辛巳升池州府知府刘孟雷为福建副使
　　○工科给事中郭显忠条陈救荒之策曰酌起解议将扣减民庄变价官马草料之类及裁革抚按赃罚□税课程以苏灾民曰弛盐禁凡山东河南山狭北直隶凤阳等处将大夥盐徒严捕外其余硝鹻地方听贫民煎鬻易米度日不许一概禁约曰议罪赎府州县自理纸赎俱令折谷不许纳银有徒杖不能全完者量减石数其充军罪重情轻者亦许纳赎为储蓄救荒之计部覆如议惟抚按赃罚□税课程系济边钱粮一切仍旧
　　○癸未以苏松孝子王敬臣为博士敬臣割股庐墓孝行有闻故有是命
　　○降南京吏部郎中刘世亨刑部郎中任春元各一级调外任奉  上命也
　　○升南京礼部郎中李三才为山东佥事整饬武定等处兵备
