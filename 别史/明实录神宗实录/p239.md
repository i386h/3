<!-- { "loadSidebar": true } -->
　　○戊午兵部覆总督宣大尚书郑雒题扯酋嗣封以后须实修军政为制驭之法近年许其贡市无非是彼羁縻修我战守原不借此为久安各镇战守两端预为讲究不可专恃款贡亦不可渐起衅端得旨虏王并伊妻既袭封授封还传谕各部申明约束图报国恩一应边计虏情都该督抚官相机处置毋得疏玩
　　○夜戌时平凉府天鼓鸣有大星坠光灿如电○己未吏部覆山东巡按毛在题有司官考满有造册赍册之费往返万里盘费不赀既有使费难免科求所属府州县正官考满不分荐举有无一体来奏两广有司亦照云贵事例本布政司差八类缴文□□□直不许援以为例得旨两广有司照云贵例行各该考满官员敢有科歛馈遗及在京夤缘等弊抚按官指实参奏缉事衙门访拏重治
　　明神宗显皇帝实录卷之一百八十四终
明神宗显皇帝实录卷之一百八十五
　　万历十五年四月庚申朔  上亲享  太庙
　　○升总督蓟辽等处右都御史兼兵部右侍郎王一鹗为兵部尚书
　　○复除翰林院修撰张元忭官如故
　　○辛酉  上御经筵
　　○刘保定等处赎银三千六百四十八两为修理北岳庙
　　○都察院考试实授御史钟化民等二十三员  上曰所考刑名章奏＜锍-釒＞通及稍通未通者分别等第来看已而吏部覆试止郭万里秦文夔二员仍候再考定夺○壬戌户部覆刑科左给事中张栋一核荒田二宽改折三审徭役从之
　　○午时候得西北风大有声扬尘涨天四方昏浊至申时渐息
　　○癸亥赐郑王厚烷书院名额曰景贤
　　○赐病故套酋龙虎将军切尽黄台吉祭
　　○甲子以户部左侍郎张国彦为右都御史总督蓟辽等处
　　○吏部题今士子行文险怪转移之责全在提学凡提学有缺内外各衙门必文学德行年力资望皆备者方许推用如果称职照往岁故事于京堂内升用不才者令抚按参论
　　○乙丑巡按狭西御史杨有仁上言臣奉命巡枥西陲已周一载于凡边关要害地势缓急虏众出没番情向背兵之强弱饷之虚实自到地方日与诸司道悉心讲求窃见去岁六月以来东虏流聚边报交驰新春连月风霾灾异屡见民生边计日夕关心剥肤然眉拯救无术臣私心凛凛焉而洮河诸处保镇全关虏酋住牧近在境内兵饷寡弱祸患易萌尤不可不为之切虑者计关中大势计之西凤譬之堂室洮河譬之门庭河西五郡譬之藩篱藩篱决则室家不支门庭坏则堂奥不守今议者欲增兵选将以固河西盖重藩篱也藩篱常固而门庭却疏万一丙兔克臭连结海上诸虏托言抢番犯我内地一旦洮河失守以东则临巩无素练之兵势难捍御以西则五郡当孤悬之势复断咽喉全关之地可为寒心臣查得洮河地方旧无虏患止是防番故当时原额兵额亦不加多自俺酋迎佛建寺招结众住持莽剌寺川一以恋水草之丰一以图诸番之利久假不归遂成巢穴且又招引西海诸酋往来住牧而洮河门屏之间遂为腥膻屯聚之所矣是当日关狭止有三边而今又增洮河一边也要害孤危既与延宁诸镇相埒而兵卒粮饷一如旧日无事之时不为议处可乎今日之所议者有七事焉一议洮州兵洮州番虏之冲而兵不满七百当增兵马也一议河州营以沿边二十四关皆贼通行要路兵不满千应增也一议马匹该卫操马一千一百匹应给马匹于茶牧马内太仆寺马价银内动支也一议军饷旧洮州召军与家丁共一千一百名月粮料草共该银一万三千七百四十两或于内帑银内或各边节省银内拨给也一议重番站归德去河州八百余里万山中止是番站六处马八匹军八人若虏变难于传报内援当添头目与军也一议设守备瓽家大通弘化寺千观台堡其地并与边垣可恃堵截逆虏以操守官卑应改设守备一员也一议抚番族洮河诸番岁以茶马招之使勿与虏合虏强番弱以番附虏难制也命下所司
　　○丙寅赐元辅申时行次辅许国王锡爵及讲官朱赓等五员彩扇有差
　　○巡视京营兵科左给事中苗朝阳题京营官军马匹业已奉旨严查归伍乃各衙门于巡军马匹夤缘骑占夜看私宅循为故事大约五六名亦有多至数十余名且皆关锁门内即本军亦以看宅自恃不随众伍动则某官宅内假借影射以致斜径曲巷一二里余无一人巡捕即有盗贼生发何能一时招聚追捕亦城中之患也得旨巡军但有占用者都着一体清查○丁卯命修撰张元忭编纂六曹章奏
　　○升广东右参议王民顺为本省副使
　　○升应天府府丞张槚为大理寺左少卿
　　○起致仕兵部侍郎胡执礼总督仓场
　　○调户部主事麻溶为吏部稽勋司主事  上曰今年考察后尔部司属独无外转还从公查照近例行
　　○戊辰旌表临清卫节妇张氏及男妇黄氏张氏
　　○己巳谕刑部今天气喧热两法司并锦衣卫见在监罪囚笞罪无干证的俱释放徒流以下便减等拟审发落重囚情可矜疑并枷号的都写来看
　　○升狭西副使许孚远为顺天府府丞○庚午工部覆宣慰杨应龙地方进献大木七十根内多美材先经赏赐飞鱼彩叚加升职级亦云厚矣乃复比例陈乞委属过求所引伊柤杨斌得赐蟒衣原系克服叛苗出自朝廷特恩未可为例  上以应龙既赏过服色准升授都指挥使职衔仍给与诰命
　　○辛未  上不御经筵
　　○补云南左参政应存卓为广东左参政
　　○升袁国臣礼科左给事中陆懋龙吏科湖汝宁户科白希绣礼科梅国楼工科俱右给事中
　　○巡按直隶御史孙愈贤题北虏款市已十六年取既款后十五年与未款前十五年较之通计二镇所省几一千一百二十八万有零又城堡赖以修边地赖以垦盐法＜锍-釒＞通蓄积称富而生齿亦号蕃庶款市之利不既彰彰哉自今以往必先定马数今宣府马数较大同已出三万外视初市时不啻倍蓰矣宜及此时与初大同止于一万匹宣府二万匹不然闭关谢绝之庶无经之费以节而市本可继也又必限常额盖各枝大小头目男妇滋息日繁求乞日盛死者未除生者日增溪壑无厌漏卮难塞今定约大枝每年若干小枝每年若干不拘老少存亡止有此数不得妄行请乞又必明军令盖今大酋如顺义如青永遵我约束如初惟细枝小丑不遂所欲乘间窃发或捉我墩军或扒墙突入杀我牛马甚有讲事不合拟马回巢将官遣飞骑邀之纳侮养乱渐不可长宜及今明布军令使沿边将士常抖擞精神毋怀疑畏如有前项故态轻则罚处重则扑杀庶有以慑犬羊之气而明中国之尊也得旨
　　○敕工部盖造营直等房钱粮着各该经手官员务要稽查撙节不许妄费○准代府潞城王长子廷堛承袭父爵进封夫人宋氏为妃
　　○壬子兵部右侍郎萧廪乞休不允
　　○升直隶大名府知府蒋科为山东兵备副使
　　○琉球国中山王尚永差都通事赍表文进贡方物赐彩叚钞锭及宴待如例
　　○癸酉谕礼部朕见今春雨雪降少入夏以来风霾屡作霈泽未沾三农失望尔礼部行顺天府于各宫庙洁诚祈祷
　　○升湖广副使贾应璧为云南右参政
　　○铸管理漕船钱粮关防一颗
　　○巡按山东御史毛在题今岁山东荒旱水陆两途极为冲要驿递之苦臣有概于中久矣然大要不过有司之糜费与驿递之冒破两端如廪给水路多从折乾陆路多从办送山东原无两项并出之例夫马多过五倍今则有逾原额十倍以上者半从折乾箱摃夫动支千名不堪赔补站银言及尊官有失帘远堂高之别事干内侍不无投鼠忌器之嫌今后分外横索者许有司驿递密报抚院文官开揭送吏部武官开揭送兵部劣处  上曰驿递事宜屡经题准申明刊布遵守及明旨戒谕甚严各该地方官若能举行执法岂容肆行冒滥还着抚按官查照屡旨着实遵行有违律犯禁的不许姑息容隐
　　○乙亥  上视朝毕驾兴命锦衣卫鸿胪寺查点常朝文武官员不到者共四百四十三员夺俸各二月因谕礼部宗伯乃典礼之官袭爵引礼如何不到朕视朝虽蚤诸臣亦当伺候着回将话来
　　○升山东右参议薛亨为湖广副使○查盘小池盐料除掣放外尚少盐六万八千二百三十六石余将原任庆阳府通判齐闻韶管盐固原州同知高诗提问管盐副使赵惟卿夺俸三月
　　○户部覆两淮巡盐御史陈遇文条陈如各盐仓墙垣旧皆土筑低薄＜土册＞塌遂致盐料消折将仓墙周围俱用砖砌并修盖官厅看仓等房估计共用银一万二千一十六两七钱二分五厘八毫海州旧有蔷薇河一道以通临洪兴庄盐运乃年久淤塞遂致迂道东海方达淮安中间苦难较前十倍乃自窑湾起至周家堰共长二千六百五丈五尺工价银共一千二百五十四两九钱七分五厘此处挑浚有便盐运  上曰可
　　○兵部覆甘肃督抚郜光先等会题谓甘镇三面逼虏合用兵饷大率在内帑发者逐次加增在本处运者累年拖欠督抚诸臣议欲置加兵饷夫往者官军五万三千六百有奇马骡三万二千余匹头本折兼支岁用充裕最后历年兵马视前数差减顾京运渐增使若每岁请讨每岁给发太仓有限积储安能应诸边无已之求合于洪水准召军四百名并旧军六百名共一千名水泉准召军三百名并旧军三百名共六百名硖石止当汰老弱补逃亡给以原饷不必再召镇羌准召军二百名并旧军三百名共五百名以上增军九百名除盐引分派九边原有定额难以更改安家银每名三两准于草价银内动支收买马匹草料听抚臣随宜设处月粮每名一石五斗岁该粮一万六千二百石照例每石折银七钱共该银一万二千三百四十两总计该镇粮饷通融那凑尽可彀用但全狭灾荒一应钱粮蠲停数多况值寇在门庭尤宜蚤为戒备今酌议发银一万两暂济紧急后不为例得旨该镇近进图说内兵额减少岁饷增多又往往请发内帑殊非备边久计着督抚官将本镇民屯等项钱粮查理明白从长议奏
　　○丙子礼部尚书沈鲤等奏本月十六日早朝有新袭灵璧侯汤之诰上表谢恩例该臣等引奏缘臣等趋至掖门钟声已严不敢前进有误引奏具本认罪  上曰尔部职掌礼仪宜敬慎事上以倡僚属乃先自迟误失仪何以率人既认罪姑各夺俸一月
　　○鸿胪寺查朝参不到官员薛钲等四百四十三员奉旨这朝参不到官员姑夺俸各二月公差患病的准开豁昨朕亲见通政司奏事止二员鸿胪寺宣念止三员还有未到者何不详开回将话来既而本寺以通政韩国宝序班李承华二名奏上亦各夺俸二月
　　○升礼部郎中余寅为狭西提学副使○丁丑文书房口传  圣旨前日视朝六科奏事西边一员仓忙上御路跪不言语的也着鸿胪寺查来
　　○兵部覆狭西督抚郜光先等题石峡安远二堡原设领班都司各二员轮流来往不便责成今议将次班见任陈扬陈达道专任河西专理操练防御头班赵时正艾应诏等专住河东管理督催班军以后军衔削去头班次班字样照各官住劄地方推补二堡势难召募乞将岷河官军免行拨兑各营堡官军免行摘拨  上是之
　　○赏总督两广吴文华总兵刘凤翔等银币有差以剿平盗珠贼有功也
　　○国子监祭酒李长春等奏易经注＜锍-釒＞刊毕进呈  上命留览
　　○赐周府浦江王勤崂谥康惠
