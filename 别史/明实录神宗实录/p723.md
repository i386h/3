<!-- { "loadSidebar": true } -->
　　○礼部署部事右侍郎何宗彦覆礼科给事中姚永济条陈科场事宜一取士在实学二三场果慱古通今如性鉴钢目大学衍义诸书凿  有实见者傥前场不甚悬绝不妨拔取一衡文在择人两京各省除合属推知曾入内帘不用外其余一以清望文名为次第兼搭邻省推官临期分拨而又量徵科甲教官一员用存  祖制一同考在定经士子学有专门主司材无兼擅除易诗书多专经外其春秋礼记孤经本地或无两人则以邻省推官教官充之一墙垣在预固内帘阅卷与收卷人役颇多合将内帘之墙甎堵高厚每日开门远立相望诸物并以此时验进分考批取物件一禀于主考一罗才在体恤勿以鼓声之喧哗杂其神勿以东方之未白迫其就至贴出者必真草之短少题面之遗落不可任誊录妄摉而令才士以一眚掩一谤帖在亟除生儒临场遇讼非奸盗人命概从场毕问理若先期有帖通衢登时扯毁遇便擒拏不毁者罪坐地方一弊窦在蚤杜领卷之时有在号外停立者扶送诘问及出题帘外员役不许私入号房每试日防猾胥乘更深窃卷以监试一人坐堂上督受卷官封号入箱又以监试一人坐门内出必照签签必查卷一各所在摉蠹弥封严饬各官俱于至公堂将卷信手拈签不经胥吏之手其印号信手亲用至其誊录合选善书者印臂验入如潦草错乱责令重写若截去文字那东移西定以枉法赃重遣其对读生谩不经心即发学黜革一程式在责实试录惟取墨文之佳者量加润饰归之典实简古候解日部科比对尽脱士子胎骨及论策过一千五百字外者参奏罚治一关节在审处夫文体被摘原无证据惟有覆试一节若关节被劾则昔年条陈款内有分别风闻实据两端风闻者酌量议处实据者赃证明白枷满问遣考官之处亦当据情节轻重以为差等  上命依议行
　　○以两泽未降命顺天府官竭诚祈祷
　　○时有漂海人丁韩江等九十四名自朝鲜解还者迨入关而逃去六十五名兵部议脱逃虽繇解役陈一本之懈玩然以九十余犯而都司李国楹止以二役押解疏可知矣请将韩江等二十九名解发浙江巡抚衙门严行审问是否贩货遭风有无通倭情毙作何问拟脱逃林溪等行原藉衙门严限缉获正法其都司李国楹与解役陈一本等行辽东巡按御史严行查勘究罪  上是之
　　○赠原任南京户部右侍郎方弘静为南京工部尚书
　　○准辽东总兵张承胤回籍调理病痊奏荐起用  以故云南禄豊县知县今赠光禄寺少卿苏梦旸抗贼死难荫其子薮万民送监读书
　　○兵部奏原任贵州巡抚张偲竭忠殒身清风素著乞行贵州抚按衙门查勘回奏以彰殉国之臣许之
　　○礼部奏南和伯方一元请袭祖爵许之
　　○大学士方从哲以辞疏更荷温纶仍复＜锍-釒＞谢并以目前诸大礼大政申恳  上复优答之所请诸事少俟简发
　　○丁已大学士方从哲言吏部都察院俱系紧要衙门今吏部尚书郑继之署院事刑部侍郎张问达告病＜锍-釒＞未发要兹谢事日久旷废必多又都察院堂官悬缺多年而近日所题各处巡按御史关系地方利害亟宜点用内顺天狭西二差已经票拟望即批发其浙江江西河南真定屯田各差祈  皇上尽数简发无复迟留不报
　　○戊午予益王祭葬
　　○予原任吏部右侍郎李尚思照例祭一坛全葬
　　○己未时建镇海寺于普陀山内监曹奉实董其事礼部覆浙江抚按刘一焜李邦华奏言此山远眺日本俯瞰黑洋  高皇帝以胜国末年方国珍据此煽乱遂籍其人而火其居  肃皇帝以嘉靖年间倭奴阑入闽浙荡摇遂迁佛像于招宝山禁耕贩于海岛外年来法令渐弛募建繁兴游手游食亡命无赖皆藉此为生涯柰何以奉佛之虗文酿封疆之实祸乞罢之不报　　○谕吏部尚书郑继之铨务殷烦况教职候选日久卿已调摄数日宜遵旨率司官作速料理毋致过期
　　○以狭西右参政兼佥事分巡宁夏道赵可教右参政兼佥事分巡河西道董宋儒各摄本镇学政从宁夏巡抚请也
　　○庚申  武宗毅皇帝忌辰  奉先殿行祭礼遣官祭  康陵
　　○山东道御史金汝谐言国家钱粮出入莫浩繁于太仓银库如有日报而无季册则总撒易淆臣议立为简明季册俾分之而一季之收放合之而年终之奏册俱按籍有据若开纳事例银两宜另置一事例册别作一项支销务期节省清楚又查  世宗朝凡金花银两悉贮大仓以备各边应用今老库仅存八万八千两有奇何不以太仓故物还之太仓每年起角□羊金花银尽隶外库则虽有羽书告急水旱频仍庶可恃以无恐又如买铜一节铜□领价至七千余两数年追比竟未完局今贾人子之贸铜者大都辐辏于芜湖何不将芜湖关税或芜湖一邑钱粮免其起解差官买铜依期解进则不致□人挂欠是或一策也兵部覆台堡失事将官吴东鲁行巡按御史提问正罪参将李继功罚俸二个月虏酋都令贵英等款市听抚镇道相机酌处言东鲁私役军兵出边樵采以致军马损失李继功出采虽不预闻失事乃其所属都令等市赏忽讲忽掠宜声其罪必俟彼输心认罚尽还掳掠人畜方许复赏不然即当厉兵抹马以示惩创  上从具议
　　○诏兵部发贡市马价银解往大同
　　○壬戌下罪弁吴希汉于岳希汉者原署辽阳协守事参将也万历二十五年十一月内虏犯辽沈深入内地住几匝旬时全镇兵马已厚集于沙河等处希汉蓄缩观望遂致虏骑纵横杀戮烧毁村落成墟句参题迄今十有八年矣案犹未结且缵谋起官于是巡按山东御史翟凤翀奉旨勘问具奏兵部题覆拟将吴希汉监候处决与陈志子孙各不许承袭委官汪国泰以下降罚有差  上恶其玩寇殃民从之
　　○甲子命杨桂以原官充总兵官镇守临洮地方
　　○先是山西巡抚吴仁度陈备边要务八款奉旨下部兵部题覆一添守备以资保障阳方口乃中路咽喉其西水口苦森窊直逼湖州嘉隆年间虏骑屡从此入犯宜添守备一员拨神武二营马步军各一百五十名又加班军专摄以成犄角之势至于桦林堡西逼虏穴亦宜添设守备一员拨参将营步军六十名偏关守备营一百五十名连旧共五百二员名两处衙舍原有旧居操守公禀之费量照各守备添给一修墩台以明烽燧沿边墩台圯坏者宜修筑土筑者宜砖砌及要害处二十余里俱建高楼更筑月城一座遇警传燧居民得以避匿贮蓄得以收歛至于西路接连黄河水泉老营草垛三处尤逼虏穴合比照西路边墙亦各建骑墙墩台一座工力取办于军盐菜之外不动公帑刻期事竣一广树艺以厚藩篱边腹州县地方种植业有成利其沿边山泽之间亦皆可树可耕责令军民尽种桑枣榆柳仍每岁年终各造清册课其勤惰以行奖戒务令林木郁茂可扼胡马冲突可资我兵设伏至于木税之监抽取骚扰民不安生尤宜严为禁止一衡军壮以固疆圉班军民壮一资瞭望一藉防守不可偏废且东西中三路事同一体安得多寡于其间因万历三十七年三路班军调集西路业经修工五载合将额派名数各议分给仍照旧两班春冬交代责令守墩瞭望不废修筑其中路民壮既不及东西二路且以二百里之长边岂可仅取于四百名之数相应听从附近州县量拨以补不足一定马价以补节省看得两兵对垒战资于军冲锋驰突军资于马马之倒汰日多军之赔补日苦据议中路每马倒官给见银价定八两不数年而补逋俱完官银还库仍节省余银四千两以作备饷法立最良至东西二路及各营塘报马俱应照比中路一体遵行每年终造册清查兼示劝惩务使马价画一贪弁不得更张  上命如议行
　　○左春坊左赞善郑以伟差竣患病予以宽限调理
　　○诏总督宣大兵部尚书涂宗浚进马既到本兵倚藉方殷毋得固求引退有负委任
　　○新升蓟辽总督吴崇祀乞休不允　　○两淮巡盐御史谢正蒙言旧制王盐三百引每引重二百斤有  福藩典宝高朝者抵扬藉旨支王盐一千三百引每引重七百四十斤朝与随封官軗各支盐一百三十引又欲将兵部船折价七百余两挐河下民船以载户部侍郎李汝华覆称两淮盐法其通壅利害与九边相为低昂淮引壅则边引皆积于无用淮商固则边商皆苦累无以为生  祖宗朝足边上策惟是优恤商人使之望风飞挽不期而集今王店新开势必不容河东旧商仍行晋盐又必不容晋盐仍行于河南属县以达南阳如是则河东监课必不能足额复加以高朝之横夺从此私贩日多正盐日壅内商逃散边商难售盐粮既无从出正课又复告停军士枵腹欲其无为乱难矣乞  皇上垂念边计亟允盐臣之请照  潞王食盐例改从就近于河东支取庶淮课尚可料理边计尚可支撑也  上曰福王所请两淮食盐尔部既称不便今岁盐已登舟着遵旨拨运完备以后年分准照潞王事例改支长芦食盐其一应事宜都遵前旨行高朝不谙事体致生事端着承奉司启王即行撤回严加惩戒以后差委务选廉慎官员管理不得滥用匪人
　　○巡视太仓银库刑科给事中姜性言银库混淆皆繇册籍不明为今之计凡钱粮收放务必有挂有销务必经繇巡视其日册月册岁册交代册务将收放数目时日登报查对毋得尽任监督自收自放以滋奸弊户部题覆报闻
　　○丁卯宴朝鲜国陪臣命侍郎何宗彦待
　　○以吕应兆为甘肃威造堡游击李鸣凤为甘肃高台堡游击文明象为辽东铁岭游击而真定车营游击则高国祯蓟镇松棚路游击则孙显祖宁夏广武堡游击则吴自勉
　　○己巳以  潞王周年遣大理寺卿何熊祥往  潞府致祭
　　○礼部署部事右侍郎兼翰林院侍读学士何宗彦引病乞休
　　○准南京各卫所官即于彼处袭职免其赴京从兵部议也
　　○谕工部朕昨以  圣母钦降修理胡良巨马二桥帑金并朕余积及后妃皇太子王公主内外人等各捐进助银四万二千七百九十二两三钱着督理工程内官监管理李忠戴进同工部督工司官领去作修筑桥工之用如有不敷准留桥税银两接济尔部遵前旨行
　　○庚午户科给事中姚宗文言胡良巨马二桥越在百余里外非若在京  陵寝工程必须领之缮部惟敕行抚按二臣选廉能有司秉心任事便可刻期而成若必工部遣官监督则奔走效用必用委官磨筭承行必用办役今  明旨初下而钻谋委官书办者尽人思售再用内臣辅以参随人等恐尽桥梁之赀不足以饱狐鼠之腹何日成功工部侍郎林如楚亦以为言  上命查先年事例行之
　　○兵部题参疏玩将官李承爵等万历四十二年十一月良乡县地方响马强贼截劫山东委官尹加显原角□羊官银一千二百五十两承爵等责属巡捕心懈堤防分别议罚报可
　　○辛未降罪宗朝痠朝□□特为庶人发高墙禁住以其抄杀为抚臣所劾也
　　○延绥镇差官赴领赏功银两诏部给之
　　○壬申都察院署院事刑部左侍郎张问达再恳休致  上曰昨已有旨即日点用都察院堂官张问达如何再辞着遵旨即出以俟批发
