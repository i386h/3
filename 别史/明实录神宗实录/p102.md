<!-- { "loadSidebar": true } -->
　　○乙卯先是应天巡抚宋仪望上所属驿递钱粮节省减编之数  上以其数才十分之一与北直隶奏报不同下兵部议部具言额派多寡与裁省悬绝之繇但江南站船水手工食有直差有守候不宜一概滥支其南京兵部及督抚总兵部属各差应给外号勘合者止据文移请讨得之稍易填给不无假借以后必具本题请方堆给发填用已尽造册缴报其经过官员私用传牌者宜参究数人以示惩创至真定等府余剩站银足支两年宜免派一年以苏民困得旨朕念小民困苦屡旨清查驿递期以除弊安民乃抚按全不体朕心背公狥私牢不可变近日朝觐官有遣牌驰驿者若不奉公差得以传牌应付则勘合俱属无用清查何益今姑再行申饬余如议行
　　○升广东按察使刘志伊为福建右布政使江西左参政卢仲佃为云南按察使山东副使王元敬为福建左参政兴化知府吕一静为浙江副使
　　○丙辰升山西北楼口参将葛臣为副总兵管分守居庸参将事○命辽东游击王大璋等驻兵前屯免赴蓟镇以防守台工故也
　　○兵部覆巡视京营兵科左给事中林景旸等条上事宜一广召募以实行伍国初额军四十万至嘉靖庚戌止余十万复增募三万分设营制曰战兵曰车兵曰城守兵各十营营各三千人余归备兵营以待拨补今各营不满九万复多老弱请通行选汰先将各军名下载册丁男堪用者尽数替役不足取之卫所余丁又不足募之民间务足十万之数一立选锋以倡勇敢京营家丁目为副将私人一有名缺竞相营补且俱拥护各将不隶营操实为徒设请于家丁营军中选其骁而善射者名曰选锋务足四千八百人六副将仍各与三百名十战兵营各三百名月给双粮而革家丁名色一更将领以张兵势各将至营有宜战宜车宜城守备兵者听总协大臣查试咨部覆题改正一勤教演以精武艺短兵诸法惟都督俞大猷独得其传宜取教师勤习而南方纸甲不能当矢弹仍用铁甲为便一酌时宜以修马政凡副参游佐等官所管马匹通作十分倒损一分以上者罚俸二分以上者降级三分以上者革任一革积弊以肃禁兵四卫勇士二营设自宣德八年凡以处迤北回还及进马收回人数而御马监内臣统之所谓禁旅也正统间都督王敬用以督战御虏天顺间都督马良用以平定曹钦乃今日就弛废此皆坐营等官影射役占所致请行该监申饬寻常演习听从沙盘内地之便双月赴外教场一操以存  祖制岁终照三大营例会同巡视诸臣阅视分别请旨去留如四卫缺官请如先臣丘浚议世爵驸马及有功德于国家之子孙皆使番上宿卫户部覆仓场料草每岁支放三月出陈易新岁以为常今议二月十月系官军训练防御之时仍给本色十二月军卒歇操准改折色豆一石四钱草三十束四钱以示优厚皆报可
　　○升御史李采菲为狭西副使给事中李乐御史候尧封俱佥事乐福建尧封山东
　　○升浙江右参政滕伯轮为广东按察使浙江副使徐云程为浙江右参政
　　○升礼科右给事中石应岳兵科右给事中周良寅工科右给事中虞德烨俱左给事中应岳本科良寅刑科德烨本科
　　○丁巳  仁圣皇太后寿旦百官称贺赐晏午门外朝觐方面官皆得与焉盖旷典也
　　○戊午升山东左参议周舜岳承天知府赵睿荆州知府林绍俱副使舜岳广西睿绍俱山东
　　○江西定南县地震声如雷屋瓦皆裂
　　明神宗显皇帝实录卷五十八
明神宗显皇帝实录卷之五十九
　　万历五年二月己未朔升山东副使李承式为河南左参政成都知府徐元气宁波知府周良宾俱副使元气浙江良宾四川工部员外王廷简户部员外周有光俱佥事廷简福建有光陕西
　　○升刑科给事中王道成郭四维俱右给事中道成户科四维本科
　　○庚申补调简原任福建左参议查立志于山东
　　○论蓟昌二镇秋防将领罪都司程照等革任中军千总李茂春等下御史问
　　○户部言各镇年例钱粮请先发一半以备支用报可
　　○辛酉巡抚保定都御史孙丕扬以病乞归许之○直隶巡按御史孙成名条上屯田五议一均地粮毋分额地余地以肥瘠分为三等通融均摊无亏常数一定徵例一严批限一时监收一广开垦部覆允行
　　○叙陕西剿杀恶番功总督吕茂华升俸一级总兵孙国臣等各赏银币原任固原兵备刘伯燮升俸一级
　　○壬戌论大同防秋将领罪参将周一凤等革任回卫
　　○升巩昌知府胡穗为陕西副使南京兵部郎中骆问礼为云南右参议刑部郎中李荐隹为四川佥事
　　○补荫赠太仆寺丞李尧卿孙邦桢为国子生
　　○予原任南京户部侍郎杨思忠半葬
　　○癸亥升山西副使蔡应阳为山西右参政山东副使杨相为湖广右参议李日强为陕西副使　○以山西行都司佥书张邦奇充定州游击
　　○升安庆守备袁日章佥书湖广行都司事
　　○以大同游击时尔直充山西北楼口参将
　　○革庆成王府镇国中尉新□为庶人
　　○甲子礼部上潞王加冠仪注一钦天监择本年三月初八日卯时吉一先期行内府各该衙门造办冠服等件一钦天持节掌冠大臣赞冠大臣宣敕戒大臣各一员一合用内官夹侍  潞王及司冠服司幕次设冠席陈服进冠进袍服等项执事系内府司礼监该衙门炤例差用一合用启请导引  潞王官员司道扶节导案引礼等项执事官员系本部并该司及光禄寺鸿胪寺等衙门职官充用一习仪前期二日各执事官于皇极门前东庑习仪一日一陈设前期一日鸿胪寺设  潞王冠所于皇极门前东庑会极门之北设节案于庑内之北正中者设香案于节案前设冠席于香案之东稍南西向设醴席于香案之西稍南东向内侍设帷幄于冠席之后稍北西向惟中设坐椅几案别设案于东阶之南具翼善冠皮弁九旒冕皆以盘盛红袱覆之置于案具袍服皮兖服圭带舄等物皆以箱盛置于帷中案上光禄寺设盥洗所于冠冕案之南西向设司尊所于醴席之西南东向实醴于尊加勺罩设坫于尊东置尊于坫进馔者实馔设于尊北执事者皆立于其所教坊司设乐于盥洗所之南北向一遣官持节前期一日鸿胪寺设节案于皇极殿初八日早  皇上预告  奉先殿毕具皮弁服御史极殿鸿胪寺奏执事官行叩头礼毕请升殿  上御皇极殿文武百官具朝服先行叩头礼左右侍班序班引持节掌冠官及赞冠官宣敕戒官俱就拜位行四拜礼候执事官举节案至丹墀中道置定传制官奏传制出至丹陛上西向立称制鸣赞赞跪各官皆跪传制官宣制曰朕弟  潞王睿名冠命卿等持节行礼各官俯伏兴四拜礼毕持节掌冠官捧节及赞冠官宣敕戒官执事官俱随诣冠所行礼一迎节初八日早内侍导  潞王先于帷幄中坐候节将至礼部官启  潞王迎节乐作礼部官同鸿胪寺卿导  潞王出迎于阶下持节官捧节入置于案乐止持节官退立于节案之东赞冠宣敕戒等官序立于盥洗所之南礼部官同鸿胪寺卿导  潞王随节入诣香案前立乐作鸣赞赞行四拜礼毕乐止赞复位导  潞王复入帷幄中持节官下与赞冠等官同立俟行冠礼一就冠席礼部官启  潞王就冠席乐作礼部官同鸿胪寺卿导  潞王诣冠席坐乐止内侍二人侍立于王左右一行初加礼鸿胪寺鸣赞赞行初加冠礼乐作引礼序班引宾赞诣盥洗所宾赞搢笏以次盥洗讫乐止宾赞升自东阶稍西向立乐作内侍揭盖袱以盘捧翼善冠升宾降阶一等受之乐止宾以右手执冠后左手执冠前诣  潞王席前稍东面立祝曰惟兹吉日冠以成人克敦孝友福禄来臻祝讫乐作宾跪进冠讫兴复位赞者跪正冠讫兴复位乐止礼部官启易服  潞王入帷幄易新袍服出礼部官启复位一行再加礼鸣赞赞行再加冠礼乐作内侍揭盖袱以盘捧皮弁升宾降阶二等受之乐止宾捧皮弁如前仪祝曰冠礼期举实繇成德敬慎威仪帷民之则祝讫乐作内侍释翼善冠宾跪进皮弁讫兴复位赞者跪正皮弁讫兴复位乐止礼部官启易服  潞王入帷幄易皮弁服舄出礼部官启复坐一行三加礼鸣赞赞行三加冠礼乐作内侍揭盖袱以盘捧九旒冕升宾降阶三等受之乐止宾捧冕如前仪祝曰王至三加命服用章敬神事上永固藩邦祝讫乐作内侍释皮弁宾跪进冕讫兴复位赞者跪正冕讫兴复位乐止礼部官启易服  潞王入帷幄易衮服出礼部官启复坐一行釂礼鸣赞赞行釂礼礼部官启  潞王诣醴席乐作礼部官同鸿胪寺卿引  潞王降自东阶繇西阶升醴席东向乐止光禄官举醴卓置于前乐作序班引宾赞诣盥洗所搢笏以次盥洗讫升自西阶赞者取爵诣司尊所酌醴授宾宾执爵诣席前立乐止祝曰旨酒嘉荐载芬载芳受兹景福百世其昌祝讫宾跪进爵鸣赞赞搢圭  潞王搢圭受爵置于案宾兴复位教坊司启乐奏千秋之曲次启进酒  潞王举爵饮讫奠爵于案乐止光禄寺官进馔乐作馔至案乐止馔讫赞出圭撤卓一受敕戒鸣赞赞受敕戒礼部启  潞王诣受敕戒位礼部官同鸿胪寺卿引  潞王降自西阶繇东阶升诣拜位立乐作序班引宣敕戒官立于拜位之东西向乐止宣敕戒官称有制鸣赞赞跪  潞王跪宣敕戒曰孝于君亲友于兄弟亲贤爱民率繇礼义毋溢毋骄永保富贵乐作鸣赞赞俯伏四拜兴乐止鸿胪寺卿启礼毕持节官捧节出礼部官同鸿胪寺卿导  潞王送节出门外节行至阶下内侍引  潞王还帷中释衮冕具翼善冠服回宫持节掌冠及赞冠宣敕戒等官复命一谒见是日潞王具冕服谒祭于  奉先殿用乐行礼如常仪  潞王仍具冕服诣  仁圣皇太后前  慈圣皇太后  皇上前谢俱行五拜三叩头礼皆用乐一百官行贺礼次日早  上具常服御皇极门百官具吉服称贺致词曰潞王冠礼已成理当称贺行五拜三叩头礼毕候朝罢司礼监请  潞王具常服谒皇极门前东庑坐百官吉服行四拜礼
　　○叙修真保沿边台墙功赏总督杨兆银弊升巡抚孙丕扬右副都御史炤前旨回籍调理总兵傅津署都督同知兵备高文荐游季勋各升俸一级兵备姜继曾等官守备高尚忠等赏赉有差
　　○以神枢营参将刘葵改充大同中路参将○职方司主事曹慎条上经略保定事宜一增险隘以资战守马水口所辖滑车安东山梁宜建一台倒马关所辖石城安宜增两台茨沟营所辖竹帛口宜增墙四十丈龙泉固关各山溪路宜修墙铲陂令处处加谨一更官军以精训练谓马水紫荆官勇多勇倒马茨沟二路俱弱宜通行汰补一布大信以释民疑谓敌台初成议以附近乡夫临警听其避住家口并资其力以助战守自先年乡夫有死难者优录子孙一人为小旗而后乃驱之修守与军无异此边氓所以疑阻也请行晓谕仍将所录小旗免其一切工役报如议
　　○乙丑命大学士张四维申时行为会试主考官取冯梦祯等三百名辅臣张居正子嗣修得中式房考为陈思育
　　○予原任右赞善沈鲤父杜祭一坛炤廖道南例造葬以鲤为东宫日讲三载效劳故也
　　○升陕西佥事梁许为陕西苑马寺少卿
　　○升顺庆知府林乔相大同知府王基俱副使乔相山东基山西
　　○升大同杀胡堡守备何山充大同入卫游击
　　○升大同庆灵城守备程万里佥书山西行都司事
　　○以广西饥荒留万历四年事例银三千九百余两赈济并留五年以前税课柴薪以助兵饷
