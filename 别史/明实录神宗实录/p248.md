<!-- { "loadSidebar": true } -->
　　○辛酉福建道御史林文英＜锍-釒＞陈五事曰祛积蠹以苏民困如常例旧＜矢见＞土仪呈样折乾加添扣除见面过堂之类曰禁杂派以实城郭如在外有司有门夫大甲小甲地方各道有马快官军公署应用概索坊厢名曰借用其实入官设席买办修衙派之民间名曰递领而实未必然民有子弟报派农民门子屠沽菜佣轮流听事之类曰散莲社以杜乱阶莲社一会虽云千百而尊信惟在一人即其所尊信者立为乡约之首而又副以老儒责令诵习大诰及明心宝鉴等书则人心明而邪说破矣曰从权宜以济饥民谓行抚按将灾重处所一面查勘一面从权将旧例举行应赈即赈应蠲即蠲早一日则民早一日之生矣又平粜劝借实乃夺民之财宜敕抚按将该省银两量其缓急多方借处灾荒应赈之处照实价以储粟谷待来春青黄不接依原价以粜之不半岁以原价还官惠既不费且当腾贵之日而价减于民则富□不得坐索厚利矣曰明事例以惜民财各衙门事例凡关国储者某例当行某例可罢悉根稽缘繇或因事以起例事已罢而某例犹在或因例以增费例既已而某费犹存应行者即无例何嫌创建应裁者即有例岂可因循岂下所司覆行惟户部查事理每李进买办银五万两及见今召买未完四火黄铜二十余万斤均系额外事在得已请少节省  上不许
　　○以游击麻承诏为宣府独石等处右参将
　　○先是黄河暴发将原修镇河堡西岔河大堤并拦水堤冲决巡抚以闻夺督工官指挥陈勣等俸半年仍条四事曰酌堤防储草柴专责成宽期限从之
　　○壬戌升山东东昌府知府萧应宫为狭西副使山西右参议夏良心为浙江副使
　　○四川巡抚徐元太题剿处建昌祠槽越巂黑骨等夷自十四年十二月初六日起至十五年七月二十八日止擒斩功级并俘获幼男妇女共二千八十六名颗口夺回被虏军民男妇五十名口招安过投降夷猓大小西番约三十余名口夺获器仗一千九百余件牛马猪羊六百一十余头只烧毁夷房一千五百余间见监恶犯大老虎必他等审决枭示下兵部覆○南京礼科给事中朱维藩奏蠲恤赈济八款一汰浮冗之征一裁供亿之费一苏里甲之累一约关税之数一广储蓄之途一议远籴之令一倡义助之风一申赈粥之法章下所司覆行
　　○诏顺天广平大名三府被灾州县钱粮徵免停补有差
　　○户部覆甘肃巡按御史徐大化题将临巩府属被灾二十一州县量免起运通计起存共该补银七千九百八十九两五钱八分零查有临巩二府见贮布政司库籴米银一万七千二百两准于内支补其免剩应徵粮草及设处银谷赈济等事悉依议行报可
　　○北虏顺义王扯力克进表文鞍马弓矢河西套虏都督同知卜失免阿不害剌麻番僧觉义答赖等各贡马○以大宁都司佥书姚国忠为宁夏兴武营游击
　　○癸亥以撰仁寿寺碑文赐辅臣银币有差
　　○甲子升南京贵州道御史党杰为山东东昌府知府
　　○升狭西佥事冯子履为山西右参议遇防秋移住忻州
　　○河东巡盐御史李尧民题动支盐丁赈济旷役银修筑池墙报闻
　　○都察院左都御史吴时来等题台差复命之规除丁忧被论遵旨不许举劾外遇有养病升迁等项在地方十月以上虽地阔事繁巡历未周其官吏贤否司道册报者业已三季则闻见宜真或半年以上未及十月然地狭事简巡历已周或完及八九分者俱许一体举劾及惟近年御史在差告病者数多虽间有不得已之情而一方政事废弛亦多其在巡按前差一年以病无举劾而后差须二年方得举劾则三年间不惟铨司无凭去留而在外清浊何所激扬乎若十月以上无举劾及连二差俱以病告不复命者纵有苦怀亦涉推避回道之日以举劾有无当否考其称职与否报可
　　○改湖广巡抚副都御史孙坤为南京别衙门用广西按察使屠元沐与左布政使职衔致仕四川按察使麻永吉浙江副使令狐一槐衡州府知府许倓各调简四川副使霍维荩狭西右参政张孔修宝庆府知府胡楩寻甸府知府赵文明各致仕从给事中杨廷相奏也
　　○丙寅命狭西西安府水利厅清军道管理凤汉延平临巩各守巡兵道就近督行各官职衔增减管水利四字各府清军同知通判亦兼管水利事务
　　○以灾伤免派江西纸劄银一万三千八百二十九两四钱于工部事例银内扣留造办
　　○丁卯兵科给事中吴之佳＜锍-釒＞论戎政尚书傅希挚衰老  上以希挚屡经会荐以清望起用近疏引年已奉旨慰留方来到任輙便论劾不谙大体姑不究
　　○礼科给事中陈璧言卿贰大臣引年乞骸者其说有四或高蹈远引或度可知难或揣精量力或忧谗畏讥宜甄别年力宜休致者休致以优耆硕而全末路疏下吏部吏部尚书杨巍覆奏引年诸臣皆向来废弃之人因台省交荐起用概令休致恐非  皇上用耆旧惜老成之初心不若听科臣细加甄别指名论奏倘科臣用意忠厚不肯指名望  皇上许诸臣自陈又虑诸臣风节自励去就不苟令其自陈不去不止章奏纷然有烦  圣听至于年力惟臣最衰才品惟臣最劣则第一不可留者  上以大臣进退出自朝廷各官先经科道会荐以宿望召起及遵例引年俱奉旨留任何必又行甄别大臣能纯心为国修职奉公正是臣节若但洁身为高自图安便国事何赖卿巍首安心供职各官都不必自陈先是大学士王锡爵两疏乞休  上谕留之于初十日廷见至是复言甄别年力才品择所宜去请自臣始  上曰卿辅弼重臣不与别衙门比朕特召深知勉留敦谕宠待亦自不同岂可专事洁身恝然求去宜即去辅理以副倚眷至意慎勿又辞
　　○诏保河二府被灾民屯钱粮蠲抵改折有差
　　○命河东巡盐御史将积欠盐课并未缴引目查明具奏○以扯酋嗣封效顺命效劳夷人也卒大儿倘不浪等三十一名准量授百户番僧答赖准升朵儿只唱名号仍给敕命图书僧徒把汉忽同兔等三名各量授都刚仍各给敕命一道忠顺夫人女竹根大儿阿不害照例给赏河西套虏阿害扼不能准袭伊父指挥同知猛克力库拓不能准替伊父指挥佥事顺义王下刀儿计台吉准袭伊父指挥佥事威宰生恰准袭伊父副千户修贡虏王并各枝虏官夷使及出马未授官夷番僧各照例给赏切尽妣吉照伊夫切尽黄台吉例给赏
　　○都察院左都御史吴时来等申明律例未明未尽条件一律称庶人之家不许存养奴婢盖谓功臣家方给赏奴婢庶民当自服勤劳故不得存养有犯者皆称雇工人初未言及缙绅之家也且雇工人多有不同拟罪自当有间至若缙绅之家固不得上比功臣亦不可下同黎庶存养家人势所不免合令法司酌议无论官民之家有立券用值工作有年限者皆以雇工人论有受值微少工作止计月日者仍以凡人论若财买十五以下恩养已久十六以上配有室家者照例同子孙论或恩养未久不曾配合者在庶人之家仍以雇工人论在缙绅之家比照奴婢律论一律称伪造诸衙门印信者斩惟铜铁私铸者是已故斩若削木磨石团泥镕蜡等项描画印文用力雕刻其篆文虽印其形质非印也不可以谓之伪造故例又起描摸克军之条以后伪造印信人犯必须获有铜铁印信方坐以斩其木石泥蜡如刑文虽全覆试虽同者止引描摸之例如虑不置重典则伪不止合无描摸者引例问发若再犯拟斩其行使止一次而赃不满徒者准窃盗论如再犯引例三犯引律如此则奸伪惩而用刑适中矣一律称窃盗三犯者绞以曾经刺字为坐但赃有多寡即拟有轻重问刑条例内载  英宗皇帝圣旨今后窃盗初犯再犯赦后又犯的准三犯论还将所犯赦前赦后开奏明白定夺以后凡遇窃盗三犯俱在赦前俱在赦后者依律论绞或赦前一次赦厚二次或赦前二次赦后一次者皆得酌情拟断奏请定夺审录官附入矜疑辩问＜锍-釒＞内并与改遣一强盗明火执杖肆行劫杀创首者在前接踵者在后按赃拟辟决不待时但就擒论罪之时有人赃并获者有获后得赃有赃费无存者其中岂无罗织讐扳妄拿抵罪者乎以后务加意参详赃迹未确续缉报扳名姓未真者不得遽戮仍行问刑衙门或赃证未明遽难悬断者俱问拟秋后斩罪一律称同谋共殴人以致命伤重下手者论绞原谋余人各得其罪其有两三人共殴一人各成重伤难定下手及系造谋主令之人遇有在监禁毙者即以论抵今恤刑官矜疑题藁内有发配发落之后在家病故且在数年之后即云某人之死亦可抵某人之命将见监下手之人拟从矜宥是以病亡之躯而抵殴死之命殊属纵滥以后毋得一概准抵将见监者幸免庶生与死两无憾也一在京恶逆与强盗贡犯虽遇停刑之年亦不时处决乃凶恶至于杀父即时凌迟犹有余憾而在外此类反得迁延岁月是谓失刑臣看福建有揭罗生兄弟谋杀其父杀后将首领皮肉线缝涂以七人不觉心寒毛竦发道送寺拟可单奏迨查之故事当待类奏无单奏例夫单奏急词也类奏缓词也如此狱在外数年方转详到院道寺徘徊辄复年余使其在狱尚可正典刑如或瘐死将何以快神人之愤哉合无今后在外凡有此者御史单详到院院寺单奏决单一到御史在处或分巡住劄处即时处决其死者下府州县戮其尸庶典刑以正而可以惧天下之贼子矣得旨律例未尽条件还会同部寺酌议来看
　　○戊辰都察院左都御史吴时来等言科臣甄别去留之义以七十致仕执礼之训为据讵知老成人国之典刑亦诗之训乎科臣未言诸臣章已数上今科臣有言岂能靦然一日安于位哉昨吏部尚书杨巍兵部尚书傅希挚刑部侍郎陈瓒翩翩＜锍-釒＞上矣南京礼部尚书姜宝不蕲而＜锍-釒＞至乞  皇上特发纶音明朝廷所以向用老成之意仍宣谕数臣勿以微言遽坚去志且去留惟贤不肖何如耳不必以年拘也如其贤虽老宜留如不贤虽未老宜去臣等年虽未及七十而精力先衰且素望猥劣不及诸臣远甚乞将臣等三人即赐罢去庶乎幸位去而贤路开矣  上是其言仍以朝廷任用老成共图政理去留进退朕自有主张卿等各安心供职
　　○调云南按察使丘浙于广西
　　○以湖广右参政蔡国珍为四川按察使分巡下川南道云南副使陈学博为甘肃行太仆寺卿兼佥事礼部仪制司署郎中事主事丁汝谦为四川副使整饬安绵石泉等处兵备户部狭西司署郎中事主事李丁为狭西副使分巡陇西道○以万历十四年延宁甘肃三镇贡市告竣赏总督郜光先及文武各官银币有差
　　○周府胙城王府无名封宗人小长哥以紏众上盗押发高墙
　　○庚午起原任南赣巡抚右佥都御史卲陛巡抚湖广
　　○以万历十四年辽镇各路将领招徕降夷赏李城梁等银币有差
　　○工部题  寿宫开纳事例从之
　　○辛未南京都察院右佥都御史海瑞卒广东琼山人以举人署南平教谕升淳安知县鄢懋卿出理盐政牒所过郡邑供办张甚瑞为书于鄢力言不可鄢取他道往为户部主事以直言下诏狱隆庆元年释之复其官历佥都御史巡抚应天威名藉甚墨吏望风解印绶以夺富民田府怨里居十余年  上闻其名起南京佥院升南京吏部侍郎进今官浃岁三迁所在＜锍-釒＞剔弊垢毛举细察期省约以裕民力然过刚不能容人人有言其迂者屡＜锍-釒＞乞休  上不允至是卒于官贫不能具含殓诏予祭葬赠太子少保谥忠介
　　○壬申原任兵科右给事中陈烨复除刑科
