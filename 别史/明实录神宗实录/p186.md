<!-- { "loadSidebar": true } -->
　　○庚子谕礼部朕春祀  山陵潞王于德胜门送驾西直门迎驾礼部便具仪来看
　　○礼部言新升南京刑部尚书陈道基通政使司左参议梁子琦贵州佥事胡宥俱究心地理乞命同往  山凌相择从之
　　○诏皇城内外设钦依把总二员东西分管以给事中田畴言门军逃役上直指挥事权轻也○降原任南京右佥都御史董尧封为浙江右参议原任南京右佥都御史张岳为四川左参议原任江西右参政余希周为本省佥事  升蓟镇大水峪游击戚金为古北口参将
　　○屯田御史王国清查出豊润玉田等县成国公朱应祯退出苇地及民间告垦未入册地寔丈过通徵银八千有奇豆一千九百一十一石有奇永为定额俱角□羊备边报可
　　○录雕剿石城县乌兔多浪二阜蛋贼功刘尧诲张明正等各叙录赏赉有差
　　○辛丑升工部右侍郎何起鸣为左侍郎起原任工部右侍郎熊汝达为工部右侍郎
　　○起原任南京右都御史魏学曾为南京户部右侍郎总督粮储
　　○起原任户部右侍郎傅希挚为户部右侍郎兼右佥都御史总督漕运巡抚凤阳等处
　　○升巡抚南赣副都御史王缉为南京大理寺卿○改南京国子监祭酒高启愚为国子监祭酒
　　○升福建右布政使张楚城为云南左布政使起原任广东按察使顾章志为山东按察使
　　○升宣府副总兵董一元为署都督佥事充总兵官镇守居庸昌平等处
　　○罢三屯辎重营游击夏时山东都司佥书常钺河南都司杨正蒙从御史王国所劾也
　　○狭西道御史杨四知言圣王为民设官所与共理天下者守令是也今天下文巧之吏剥民奉上而吏良悃愊无华虽拂上官之意弗顾也上官悦趋承恶介特耳目寄之吏胥毁誉采之窝访不肖县官阴结窝访阳事上官而吏事毕矣朝廷德泽不究职此之故今当黜幽之期乞敕吏部责成监司务求实政仍查监司崇尚虚声是非混淆者黜之以为戒  上然之
　　○壬寅  恭仁康定景皇帝忌辰遣惠安伯张元善祭  陵寝行礼○升户部郎中郭性之为山西佥事
　　○录万历十年温州擒倭功巡抚张佳胤副使陈涧参将沉思孝等赏赉有差
　　○赐西山阳洞长官司酋长韦昌金冠带先是属贵州黎平府正统间叛今昌金率众来归复赐之待三年后果能输纳粮差准与承袭祖职
　　○总督两广尚书陈瑞巡抚广西侍郎郭应聘各题边关凭祥等州善后三议先是通事范可久伴送安南夷使还凭祥土官李德胜索夷礼物以致各夷攘夺混失范可久批文可久自刎行广西巡按查勘德胜已监故地方道府罚治有差至是陈善后事宜一谓夷使入贡广东海北广西左江二道宜亲履地方严饬防范一谓凭祥逼近交南不便改设流官宜将官族李仁管理州事仍隶思明府一谓诸夷馈送致启衅端宜严行禁止淂旨如议行
　　○诏修武英殿工料价银于节慎库收贮料银内支给工完之日监工科道查核造册奏缴
　　○癸卯升四川右参政凌琯为狭西按察使
　　○诏顺义蓟州遵化豊润玉田五州县驿递炤通州等州县例各驿马骡徵银召募应差不淂编佥人户
　　○乙巳以元辅张四维往择  寿宫吉地还赏银五十两纻丝斗牛胸背四表里
　　○调原任浙江右布政使蔡汝贤为福建右布政使四川副使郑一信为广西副使
　　○复除原任山东左参政陈文烛为四川左参政
　　○丙午南京科道阮子孝子有年等各紏劾冒滥京堂巡抚宁夏右佥都御史晋应槐巡抚福建左副都御史劳堪太仆寺少卿杜友兰吏部覆应槐回籍听勘劳堪降一级与杜友兰俱调南京用○丁未礼部题查淂嘉靖十五年节奉  世宗皇帝敕谕祭告  天寿山  长陵等七陵朕躬叩拜西山  皇高祖妣恭让章皇后  皇曾叔祖景皇帝陵所示展拜一次庶慰朕追感之情钦此又查淂万历八年  皇上奉  两宫皇太后率  后妃谒  陵先诣  长陵次诣  永陵  昭陵其  各陵俱遣官行礼臣等仰惟  皇上大孝因心真诚法  祖顷岁  圣驾诣  陵惟  长陵  永陵  昭陵躬行祭告其  列圣陵寝多系命官恭代揆之  圣心追远感时尚有歉然其未尽者今次谒  陵合无仰稽  皇祖世宗皇帝彝宪酌分二日以次展拜庶礼意周洽诚敬流通而  累朝之旷典以昭  皇上之孝思以慰矣
　　○大学士张四维等题今日蒙发下文书内有礼部春祀  山陵仪注一本开称  九陵俱  圣躬亲祭礼仪俱同臣等恭查嘉靖十五年  皇祖世宗皇帝谕礼部  诸陵惟  长陵上香八拜执事自献帛爵  六陵并  二寝俱上香四拜为礼而不可不别  诸庙也又谕  七陵朕俱躬上香惟  长陵仍奠帛初献以尊  太宗钦此臣等仰惟  皇祖奉先之孝议礼之精登杀品节诚可为万世法兹礼部只依该司旧按录拟仪文大缛况今又增  永陵  昭陵不惟  圣躬太劳抑恐日力不给今次似当遵炤  世祖更定礼节惟  长陵与  永陵  昭陵俱上香八拜亲奠帛初献其  六陵  二寝上香四拜执事官代献帛爵为便上请  圣裁  上批礼部＜锍-釒＞云  长陵  永陵  昭陵依拟行礼  六陵  二寝恭遵  皇祖世宗钦定朕躬上香四拜其奠帛三献俱执事官代仍谕  潞王候驾幕次不必搭盖
　　○朝鲜国王李昖表进方物马匹进贺  仁圣懿安康靖皇太后  慈圣宣文明肃皇太后徽号陪臣吏曹参判郑彦智等宴赏有差
　　○起原任湖广副使林偕春为浙江副使提调学校
　　○升云南临安府知府甘一骥为山东运使
　　○起原任游击卢彻管领保定官军安廷灿管领定州官军
　　○戊申升南京翰林院掌院事右谕德王弘诲为南京国子监祭酒
　　○升大理寺左少卿邵陛为右副都御史巡抚南赣
　　○巡抚江西御史贾如式言原任御史刘台之劾居正居正未必欲致之死也有台同宗原任国子监监丞刘伯朝举人刘寿康与台有宿憾欲中台奇祸以结居正欢心适值台买谢燿地偿价未厌其心燿恨之伯朝等嗾燿讦奏谋之吉安推官刘绅绅为备资促之行勘问时伯朝对理台有口何能辩至于辽东赃银五千两台贫不能完徒累富室代纳乞敕都察院将伯朝绅究处臣并提刘寿康谢燿勘问得旨着抚按官提问
　　○己酉升太常寺少卿雒遵为太仆寺卿
　　○升南直隶运粮把总陈颂为山东都司佥书南直隶京口图山把总徐道为河南都司佥书
　　○革凉庄游击王心一山丹守备薛如玉仪真守备左良辅川沙把总刘懋功任
　　○庚戌会试取中式举人李廷机等三百五十名近额三百名以  皇嗣覃恩命增五十名
　　○武英殿兴工遣尚书杨巍祭告  后土司工之神
　　○  潞王出府礼部请以明日百官赴府行四拜礼得旨免○升南京户部郎中冷文煜为云南佥事
　　○升大同北东路参将李迎恩为协守宣府地方副总兵
　　○辛亥兵部题恭遇  圣驾诣  陵例该宣大总督郑雒移住居庸关外保护南山一带蓟镇总督周咏移驻黄花镇防护  陵寝见调蓟镇总兵官杨四畏暂留昌镇其余各该镇巡兵备副参游守等官照信地严加防守报闻
　　○大学士张四维等言今日蒙发下户部本欲将云南库贮矿课银两起解二十万臣等看得该省远在万里近者缅贼莽应里猖獗陇川逆逋岳阳及木邦罕虔党助窥伺腾越永昌之间大为骚扰镇巡官调汉土官军军兴粮饷所费不赀似应仍留彼处以济缓急从之
　　○升大理寺右寺丞张简为左寺丞河南道御史贺一桂为大理寺右寺丞
　　○升礼科都给事中石应岳为太仆寺少卿○诏苏松二府关税银每年量留五千两凑织解袍用
　　○升南直隶掘港守备王廷臣为浙江巡抚标下中军都司
　　○壬子以  圣驾躬诣  山陵命公徐文璧伯杨炳随侍护  驾命镇远侯顾承光同左都督李文全勋卫孙承恩统领带刀府军等卫官三十员大汉将军三百名随直  圣驾往回
　　○建州逆杲子阿台复诱虏酋阿海等从静远榆林入寇总兵李成梁督兵破之二酋就戮荡扫巢穴斩获者二千三百有奇督臣周咏以捷闻
　　○升吏部员外郎傅作雨为江西左参政
　　○癸丑以  圣驾谒  陵先期一日祭告  天寿山遣公朱应桢行礼
　　○遣公徐文璧祭  大明于  朝日坛
　　○升吏部文选司郎中卢维桢为太常寺少卿
　　明神宗显皇帝实录卷之一百三十三
　明神宗显皇帝实录卷之一百三十四
　　万历十一年闰二月甲寅朔以  圣驾诣  山陵命靖远伯王学礼等分守皇城六门定远侯郑世栋等分守京城九门
　　○起原任南京户部尚书毕锵为南京工部尚书
　　○升巡抚河南右佥都御史禇鈇为左佥都御史协理院事
　　○升山西右布政使张九一为右佥都御史巡抚宁夏
　　○升贵州左布政使沉人种为南京光禄寺卿
　　○巡按直隶御史徐金星言江北屯田自庐滁抵六合延袤七十二圩一遇山水暴发渰没不救查旧开浦口黑水河二十里未完工程仅二里有奇乞拨军人开穵工止一月所救济则数万顷之沃壤也部覆如议○乙卯谕礼部都察院朕躬诣  天寿山凡仪卫扈从等项务从省约内外随行官员人等不许沿途生事扰害百姓有违犯的著厂卫访挐科道官指名参奏
　　○  上览刑部录进王大臣招情得旨此事如何这每就了查原问官与冯保质对大学士张四维等言事经十年原问官厂即冯保卫乃朱希孝今罪犯已决希孝又死陈希羙奏王大臣系冯保潜引亦无的据若复加根究恐骇观听  上乃置不问
　　○丙辰命伯毛登守卫
　　○谕朕兹谒  陵赏扈卫围宿大汉将军及各项官军银三万两山后守备并巡山各官军银二万两御马监勇士官军及内官监拽船东厂锦衣卫围宿官较旗军银一万两着户兵二部各措处三万两支给
　　○应天巡抚右佥都御史郭思极以前巡按湖广时取中张懋修乞罢不允○戊午升太仆寺少卿萧崇业为提督四夷馆太常寺少卿
　　○升户科左给事中万象春于礼科吏科左给事中王敬民于工科俱都给事中升工科给事中傅来鹏于兵科工科给事中叶遵于刑科俱右给事中
　　○复除鸿胪寺左少卿刘儒添注
　　○己未  上御皇极门宣辽东大捷百官称贺遣官祭告公朱应祯  南郊侯孙世忠  北郊李伟  太庙各行礼以祭余赐三辅臣
　　○周府岁禄不给河南抚臣＜锍-釒＞请留解部济边银九万  上令阁臣拟旨大学士张四维等持不可命该部酌议经久之法
　　○改大同参将管杀胡堡守备事何山为大同北东路参将升广州游击秦经国为福建南路参将大同守备郭朝纲为甘肃庄凉游击
　　○庚申以扈  驾赐大学士张四维等蟒叚鸾带伽袋花绦椰瓢金事件刀儿各物
　　○辛酉敕武清侯李伟左都御史陈炌朕兹躬诣  祖宗陵寝特命尔等居守统率守门守城等项文武官员严督京营并巡捕官军五城兵马夫甲人等讥察奸盗防备火烛用保无虞各官如有怠玩不率应参奏者听尔等指名参奏应挐问者径自挐送法司问理其有紧要事务即便差人奏闻钦哉故敕
