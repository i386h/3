<!-- { "loadSidebar": true } -->
　　○升云南参政冀光祚为本省按察使台州知府杨为栋宝庆知府黎民范俱为云南副使温州知府缪国维马湖知府赵乾清俱为贵州副使
　　○南京太常寺少卿武之望以疾乞休许之
　　○庚寅升户部郎中朱期昌知直隶常州府李枝秀知凤阳府刑部郎中胡其慥知云南武定军民府薛承教知大理府南京礼部郎中徐从治知山东济南府
　　○升德安府知府王家桢襄阳府知府高光先各为湖广道副使
　　○辛卯兵部尚书黄嘉善屡＜锍-釒＞引咎乞休并辞署印新命  上以枢务殷烦方切倚任命安心料理边事仍遵旨暂署戎政印务不允所辞
　　○命户部尚书李汝华暂署工部印务
　　○壬辰  太祖高皇帝忌辰于  奉先殿行祭礼
　　○癸巳夏至大祭地于  方泽遣驸马候拱宸恭代
　　○大学士方从哲题臣以枚卜一事竭诚恳请无柰吁呼虽切  聪听转高不曰  圣躬未愈则曰  圣体尚须调摄不曰少俟有旨则曰旦夕即有旨下辗转延挨日复一日是  皇上原无允补之意不过借此以示覊縻耳若使真欲推补则臣向来＜锍-釒＞揭俱在御前一举笔便可批发乞察臣万苦亟赐允行不报
　　○是日申二刻夏至候得风从西北乾方来其时有云
　　○甲午  仁宗昭皇帝忌辰遣官祭  献陵
　　○兵部尚书黄嘉善题优恤援辽官军家属以固人心切照援辽诸将自杜松刘綎等外及参游以下等官并各该军丁皆已膏身原野暴骨沙场其家属之血泪欲枯呼天抢地者则亦既遍九塞矣若辽左之勘报未的而本处之俸粮截支非所以慰死事之魂示后来之劝也谓宜将援辽将领官俸及军丁养赡银两仍行按月支给不得以风闻扣除俟查勘明确另行照例优恤庶边民父子举感生死肉骨之恩而从征将士益奋敌忾勤王之气矣从之
　　○右赞善黄立极奉差事竣引疾乞假  上命沿途调理前来供职
　　○乙未起升原任副使王于陛为山西副使
　　○升户部员外李闻诗知南直徽州府工部郎中郭忠宁知河南府
　　○以三载考满给户部尚书李汝华吏部侍郎史继偕各诰命  上谕户部曰进到冠顶钱粮着交该监验收成造应用诸王婚礼吉期迫近其未完钱粮令遵屡旨照数办进不得再来渎扰
　　○丙申大学士方从哲言阁员推补无期微臣义难濡滞乞赐罢斥以为辅理不效之戒并敕下该部作速会推立赐点用庶代言有托政本不虚至是＜锍-釒＞凡十上奉旨览卿所奏朕悉鉴知请补阁员具见为国忠诚至意朕思密勿重臣非比他员是以详慎未即允行卿今恳请数至便着吏部会推在任在籍素有才望堪任者六七员来简用卿为辅弼重臣宜当任劳任怨且国事殷繁边陲多警况考选在即卿岂可久延不出国事何赖置朕孤立卿其忍乎宜即遵旨勉出入阁佐理慰朕惓惓伫望至意勿再有所陈
　　○礼科给事中亓诗教题庶士之选我皇上临御以来前此制科凡十五举进士之额或三百名或二百五十名而馆选之额亦视之以为增减大都每百名酌取六人以为适中之数可仿而行也今己未科时蒙增额三百五十名则今次选馆亦宜取二十一人矣但丙辰科馆选未行乘此断续之间加以裒益之术量增二三人倘亦补偏救敝者所宜然乎顾是举也宁速勿迟非在六月大选之前不可盖迩来人情驰骛多而淆乱极矣才名相轧者或生忌忮之私标榜相高者或作炫鬻之态彼此相形者或造倾险之谋种种毙端少延时日势所必有此不可不早计也然臣愚以为馆选一举有三难焉始乎选之难继乎教之难卒乎留之难反此三难亦有三法选之欲严欲公勿轻狥门第也勿滥植桃李也必德器端方文词醇正而后可此选法也教之欲正欲醇勿虚延岁月也勿徒课诗文也必讲究经史涵养德性而后可此教法也留之欲精欲核勿私听嘱求也勿徒拘考案也必文行兼优器识俱备而后可此留法也操此三法以行之近可为论思启沃之助远可为储养台辅之阶虽一科一选可也伏乞敕下阁部即将馆选一事刻日举行留中　　○丁酉浙江道御史孙之益言三事一曰重枚卜一曰慎考馆一曰议留部不报
　　○戊戌宣府巡抚赵士谔以宣军鼓噪再＜锍-釒＞引罪乞休不允
　　○福建漳州奸民李新僣号弘武老及海寇袁八老等率其党千余人流劫焚毁势甚猖獗巡抚王士昌檄副将纪元宪沈有容等率官兵讨平之
　　○户科给事中李奇珍言辽东赞画刘国缙＜锍-釒＞称李如桢宫保元勋雄才大略第令其坐镇辽阳以树威望岂冲锋破敌原非其任耶又谓天讨无声罪之名印文非破格之语然则如柏之不即擒奴果以官衔无征夷字面而印文破格便可系奴而笞之背耶至谓以李如桢为征虏将军以贺世贤为征夷将军是全举奴之担与贺世贤肩之矣得功则坐镇者必膺上赏万一有失将无令征夷者独任其咎而征虏者得卸其责耶奴之祖父教场他失昔李成梁用为乡导并掩杀于阿台城下因请封奴为龙虎将军而奴得奄有各家敕书尽并各家故土已又割我膏膄啖之以敦世好谁不知之乃谓岂其一旦反仇为恩夫不反仇为恩奴何爱于如柏独令全师而反耶逼遛懦怯即援辽刘孔胤已为法所不贳况如柏故主将也拥兵塞上坐观三路之败而不救临敌而□□日夕□当坐何律乃欲以原衔带罪守开铁且谓独贤于外来他将十辈岂爱而忘其丑也杜松志在杀贼奋不顾身乃谓经略实不能节制将将之谓何不咎镐之不能驭将专责将之不为镐驭又何足以服松之心也往庚戌时总督郭宗□□大巾□巡抚陈耀以大同覆军而逮系驻守通州都御史王仪以畏懦不战而被讯今三路败没一路退缩是覆军与畏懦兼而有之镐之罪浮于三臣者不啻什伯乃曰听其自裁回籍以全优礼封疆大臣之体则国家安用此三尺为臣愿  皇上亟敕国缙尽斩葛藤别摅石画新推经略熊廷弼业已陛见伏乞立加以侍郎之衔仍乞赐剑听其便宜行事一如杨镐例李如桢以军政被黜应否与封疆大臣抗礼速令该部查覆施行留中
　　○广西思明等府向武阳承等州土官差族目黄濯等各备贡马入觐以后期减赏
　　○己亥总督仓场户部尚书张问达言夷氛猖獗日甚运船转输可虞谨议沿途防护京通起剥事宜以固根本称漕粮四百万石繇江淮达泇黄繇泇黄抵津坝风涛险阻与阳侯河伯争权万一防护疏虞起剥濡滞致生他变军国可忧乞严檄所司照先年水涸漕迟例多雇民船帮运其应得脚价即于通济库见行给支不许短值小民惟利是趋自当乐从应募而又严督浅夫随时挑浚务使河渠深广船不留行庶于漕政有禆奉旨漕运关系匪轻况今虏警戒严护卫尤宜加谨其防守加剥及支运等事俱依拟着实举行应另议者着再议具奏
　　○起升吕图南为南通政司右参议
　　○庚子德王常邦□清庶九子由椅讨给内使命准拨四名
　　○周王捐禄三千两饷边
　　○太子太保兵部尚书黄嘉善题申饬班政预严防守以戒不虞为照班军入卫神京事关重大近因承平日久视为故事军每逾期不赴粮则久借不还值今边报日严库藏如洗非藉  明旨申严日复一日误事非轻既经职方清吏司具呈相应题请合候命下移文山东河南凤阳抚按衙门督同该道府将秋班各卫所班军务选精壮正身依期点发于七月初旬尽数到京如再过违钦限掌印领班官员从重参治其粮银务要随军起解如有仍前愆期致借寺银者掌印及经催承解各官一并从重参治其节年借欠太仆寺银两并挂欠绝军等项粮银已经本部查明移咨并乞严敕抚按衙门勒限照数完解从之
　　○两广总督许弘纲广东巡按御史王命璇交章劾总兵麻镇贪婪无厌物议沸腾胪列赃迹一十三款以闻下其章于兵部
　　○辛丑巡视南京营礼科给事中宴文辉等劾右府佥书乔承恩以贪罢职
　　○升宁夏总兵萧如蕙为南京左府佥书
　　○壬寅  惠王妃纳徵发册遣侯吴汝胤礼部侍郎何宗彦持节捧册各行礼  奉先殿祭告遣驸马侯拱宸行礼
　　○吏部尚书赵焕题科印虚悬非体科臣历俸踰期谨循资俸拟升各科都给事中吏科官应震户科亓诗教礼科张孔教兵科范济世刑科李奇珍不报
　　○南赣巡抚钱桓以目疾免
　　○升刑部郎中李俸知狭西凤翔府户部郎中张三杰知山西汾州府刘生和知湖广宝庆府大理寺寺正王振祚知湖广德安府
　　○升天津游击哈元勋为黄甫川参将肃州游击达奇勋为河州参将延绥标下中军孙启祥为永昌参将裴家营守备张弘烈为镇夷堡游击万全左卫守备王楹为宣府东路游击广宁右翼营游击冯应魁为戚家堡游击金塔寺守备张洪烈为甘肃标下游击河会川守备张鸣鹤为狭西总督标下游击
　　○癸卯命新昌王长孙常淖承袭祖爵
　　○甲辰大学士方从哲奏昨臣于文华门候旨该文书官发下臣十五日辞本蒙我  皇上留心政本鉴臣苦衷慨下会推之旨明诏一宣欢腾朝野臣谨于明早力疾廷谢入阁办事以副惓惓德意其庶吉士一事待吏部手本至日容臣照例具题总俟新臣到任之后公同考选庶储材大典不致屑越而臣愚感激图报之私亦获少伸于万一矣谨具本奏谢以闻
　　○乙巳调天津游击戚金为真定游击起原任游击钱世桢为天津游击
　　○巡抚江西都察院右佥都御史包见捷巡按御史张铨交章劾万安守备白继高贪鄙异常章下兵部
　　○丙午应天巡抚王应麟浙江巡抚刘一焜交章言公私两匮叚疋缺乏乞暂行停减得旨龙袍叚疋系上用并婚礼之国及各大典礼宫用等项急需见今该局缺乏无措前已有屡旨明白如何恣肆抗违又来渎扰急公之议何在姑且不究着照原题数目分作六运上紧儧织以济急用如再借言阻挠有误吉典必罪不宥
　　○大学士方从哲入阁办事奉旨览卿奏谢知卿遵旨入阁佐理具见忠敬朕心慰悦章下所司
　　○丁未吏科署科事给事中张延登题枚卜得旨至慎会推奉行宜公谨陈蒭言以襄盛典称枚卜一事顷奉纶音曰朕思密勿重任非比他员是以详慎未即允行仰见  圣明梦卜之极思自为  社稷计有非臣下所能窥其万一者但论相于今日勿生爱憎勿偏好恶勿循乡曲之情勿寻师友之派福建道御史倪应眷湖广道试御史刘有源等亦称卜相务在救时内外亟宜兼用乞捐成心破积习以重政本俱不报
　　○荫原任太仆寺卿赵标男皞为国子生
　　○升云南副使江和为广东参政礼部郎中程子鏊为广西参政
　　○贵州巡抚张鹤鸣奏土夷争袭构乱章下部院
　　○南礼部侍郎沈＜氵隺＞奏蒙恩复职忠病难前不允辞
　　○原任宣镇总兵今被逮刘孔胤奏称本年三月二十一日奉命统兵援辽部劄限期甚迫臣一面移会巡抚一面行文坐营官挑选正兵等营军马不虞三军听闻陡然鼓噪巡抚赵士谔见势危急随示每军各给马价银二两仍出安抚告示喧噪随息今奉  皇上逮臣之旨罪实所甘死何足惜惟是限期未逾安敢怀逗遛之心军以明言岂臣挑激之衅恳乞垂念东事尚属未宁孤臣犹堪使过假以兵马负罪援辽则臣之心迹可明万死无憾章下兵部
　　○戊申  穆宗庄皇帝忌辰遣官祭  昭陵
　　○以隐匿军情劾参将李崇荣提问从兵部奏请也　　○龙岩县举人章焻先是以怀挟被黜礼部覆奏白其冤准与会试
