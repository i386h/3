<!-- { "loadSidebar": true } -->
　　○乙未  孝贞纯皇后忌辰遣侯陈应诏  茂陵行礼　　○兵部题驿递冒滥宜痛加责成务择廉能委官挂号长单务查的数交界处所严加查核以杜过客枉道及承舍欺诈之弊其江浙二省额派协济徐州所属东岸桃山利国石山四驿马价银四千五百余两行江浙淮扬各抚按会议将徐州起解钱粮查派四千五百余两于江浙而以江浙原给徐州所属马价更派徐州与夫隔远地方应否添站一并会议具奏报可
　　○工部覆今日河道之患皆起于河身高故自鱼沛至徐邳一带泛漫渰溺大为可虞甚且淮流梗塞弥及  祖陵致廑  圣明隐忧特差给事中张贞观会议查勘今本官报命内议开归徐一带达小河口以救徐邳之溢议导浊河入小浮桥故道以纾镇口之患事经阅历闻见必真又议引沁一节其剖析利害凿凿可据合行河臣会集地方司道等官逐一从长计议要见镇口之壅作何宣洩徐邳之溢作何消导小河浊河两议利害事体孰为缓急钱粮孰为繁省或应与前项腰餔工役一并举行或应于支河三议之中求一长策至其引沁之策事出创议更宜详慎如利多害少务在必行或有患无功毋得轻动
　　○丙申吏科等科考察拾遗协理戎政右都御史蹇达吏部右侍郎李尚思刑部右侍郎傅孟春南京工部右侍郎张槚通政使杜其骄南京太仆寺卿徐用简詹事府少詹事黄洪宪南京国子监祭酒余梦麟右通政徐一槚  上留尚思用简而调孟春南京梦麟别衙门蹇达黄洪宪在籍听勘张槚杜其骄致仕徐一槚冠带闲住
　　○河南等道考察拾遗如科＜锍-釒＞所指而无傅孟春余梦麟加原任詹事刘虞夔南京户部右侍郎余懋学南京兵部右侍郎蔡汝贤得旨留虞夔免汝贤懋学余如前
　　○春分祭  大明于  朝日坛遣公徐文璧代
　　○四川抚按艾穆等奏选叠茂建武营兵三千付刘綎统赴御倭建武营哗不愿从征及议汰革归农即又拥众插血谋为不轨  上谕拏究首恶以安余党抚按自合便宜处分何乃数千里候旨
　　○谪户部员外郎王一凤戍山海先是一凤差管德州仓接管主事王乾亨揭之故也
　　○己亥起补湖广副使张淳于浙江分巡杭严道
　　○壬寅以分守大同北东路右参将姚国忠为分守山西东路左参将
　　○癸卯倭奴结聚王京经略宋应昌请添兵马兵部议以南兵备登菜者往援从之　　○蓬莱县知县董守绪以盗库钱拟永戍
　　○调参将管巡抚大同标下中军张秉忠分守大同东路
　　○甲辰  恭仁康定景皇帝忌辰遣伯卫国本诣  陵寝行礼
　　○升吏科都给事中李汝华为太常寺少卿大理寺左寺丞李廷彦为本寺少卿
　　○升湖广按察使徐汝阳为狭西右布政
　　○乙巳庆府镇王伸宣□隹以哱贼幽禁勒索金币粮食一空上书求赈并求移住腹里  上以分封定制止允其赈
　　○丙午升福建道御史邓炼为大理寺左寺丞山东道御史傅好礼为光禄寺少卿
　　○以河南右参政李杜为湖广按察使
　　○丁未兵部奏哱贼既灭捷音已至择日祭告  郊  庙
　　○以礼部主客司郎中俞士章为湖广提学佥事
　　○戊申衡王翊镬薨世子常＜氵庶＞暂管府事　　○己酉升吏部考功司员外刘卿于河南福建道御史彭而珩于广东兼提学直隶凤阳府知府李骥千于河南各副使
　　○庚戌遣官祭历代帝王
　　○辛亥铸给宁夏右屯卫百户中屯卫左千户所印各添一之字以原印失于贼故也
　　○癸丑南京河南等道考察拾遗得旨留王弘诲免李长春宋仕刘希孟调王敬民南京别衙门卢维祯等已有旨
　　○南京吏科等科考察拾遗得旨留邢玠黄克念调张文熙南京王体复致仕蹇达等已有旨
　　○甲寅敕谕东征将士顷者倭奴猖獗攻陷朝鲜朕远惟东人傒后之思迩切内地震邻之虑肆彰天讨授钺往征赖尔等将士齐心用力不避艰险先收平壤再捷开城朕深嘉尔等之功所望克日荡平大加升赏兹闻天时渐热水潦不收贼众尚多城守方固重念尔等悬军深入急难全胜饥寒暴露疾病死伤势所不免朕用是痛心流涕卧不安寝已令所司亟发银十五万两赍赴军前从宜犒赏优恤仍一面行山东等处召商籴粟方舟而下一面行浙江等处徵兵选将分道而前务使尔等财力有余得以安心战守早夷大憝永靖边疆尔等尚亦宜体朕远怀勉图报称垂功名于竹帛流福荫于子孙钦哉故谕
　　○谕户工二部目今倭贼大众据朝鲜与辽接壤朕以门庭切近之忧命将出师势非得已适见经略宋应昌奏称兵力单弱粮草不敷恐有疏虞前功尽弃尔部职司兵食义当并力一心共济国事所有合用粮草户部一面发银或从山东海道召□高价籴买或就近输运务使东征四五万人可彀半年之用兵部一面督催新调精兵前往接济征剿其见在久战伤残及马兵不习地利者行令斟酌退回务使饷可资兵兵不糜饷早平大寇庶宽朕东顾之怀其或彼此互相推诿以致缓急误事责有所归故谕
　　○广西道御史陈惟芝争并封大略曰万国之本首重元良少阳之宫实先震位况端正仁孝无有过  陛下长嗣去年八月奉  旨册立之事着于二十一年行诚重之也顷者大臣不能力成  皇上之羙忽改为三王并封国本未属大信又失臣恐  陛下爱元子之心终始自坚而左右近侍或有未喻  陛下之旨别生异议夺俸
　　大明神宗显皇帝实录卷之二百五十七
大明神宗显皇帝实录卷之二百五十八
　　万历二十一年三月丙辰朔南京吏部等衙门考察御史黄正色太仆寺丞赵卿高维崧郎中张问达喻应台主事江东岷等俱罢职司业余梦麟等吏部郎中王永宁等俱降调有差
　　○云南罗次县学舍新设礼部覆请设官铸印从之
　　○以翰林院编修林承芳为浙江右参议
　　○以吴中行为侍读学士礼科给事中王嘉谟拾旧闻论之部覆中行昔居翰苑抗熏天之势焰扶坠地之纲常业已捐躯何知荣进今再废再起等辈已公卿矣科臣复以旧闻言之舍皎日之节而求冥冥之事非平也  上令遵新命供职
　　○录征倭功赏李如松杨元李如梅等各银币有差　　○赵藩平乡王府未封宗室戴廛杀大功弟载园行抚按官勒令自尽
　　○以直隶安庆府知府赵寿祖为山东副使分巡兖西道南京刑部郎中马伋为云南右参议
　　○己未刑科给事中刘道隆劾奏吏部稽勋司员外虞淳熙兵部职方司郎中杨于庭台省交章摘拾而该部曲为解说仅议一袁黄而止非体  上以诘吏部该部辩之甚力  上怒夺堂上官俸二月贬郎中三官而罢淳熙刘道隆以不指名亦夺俸二月于是阁臣上言今年郎中赵南星专管考察虽意见可否时与台省有异而执法公任事勇怨仇不避请托不行则南星以此自信臣等亦可以信南星者特其是已非人抑扬太过致招訾议情或可原臣等窃谓仍黜虞淳熙杨于庭以从公论袁黄候征倭事卑议处不报
　　○庚申先是哱贼乱庄明等酋利贼赂入犯至是斩获百余级生擒无筭部议升赏并议复督臣魏学曾官  上以学曾已从轻处升贾仁元俸一级荫董一元一子本卫副千户世袭各赏银币有差
　　○吏部请以邹元标为南京大理寺寺丞以朱廷益副  上点用廷益又推应天府府丞不报于是南京户科给事中颜文选抗＜锍-釒＞力言元标先年直臣久当起用  上以元标狂肆轻躁恶文选党类降一级调外
　　○辛酉清明节遣官诣  九陵及  景皇帝陵寝行礼
　　○先是户科给事中王建中等条议阅实厩马四款验马匹之肥瘠查地粒之盈亏察商役之利币酌料草之因革旨下司礼监该监太监王坤查明具奏准减去料三千石草十万束
　　○光禄寺卿王汝训＜锍-釒＞每岁额入钱粮共二十三万两有奇又据十八年十九年供应簿每岁用过二十四万有奇又据十八年十九年供应簿每岁用过二十四万有奇不胜骇汗臣汝训尝备员本寺寺丞少卿当时岁用不过二十万相距六七年费溢至此窃思使尽出  乘舆玉食之供与  两宫孝养之具臣何敢轻议惟是上下相蒙转相仿效踵习者惮于改弦综核者嫌于忌器延至今日势难少待臣等申明会典凡四事少禆均节之万一一会典凡内外衙门官吏监生人匠等应给酒饭者俱本寺支给如回回哆思麻等画士韦鉴等雕玉匠柏逵等传赐越数十年仍日支酒饭此等冒滥不可殚述乞敕内外衙门严查各官名下酒饭应否兼支半支住支又如西三卫等夷借名进贡市卖经年致累本寺供给岁费以数千金计乞敕礼部查照给事中萧彦题准分别日期事完之日勒限趣还如踰期延留者下程筵宴等项径行停止一会典本等每日造饭祗待内府衙门官吏监生锦衣卫将军力士及各监局等衙门军民等匠近据各衙门造册姓名半属成弘间人又查得十五年后六科廊匠经厂匠织染局各新增数十人不知果否系部文投补堂堂天庖使人人得窜名为糊口之计法纪谓何乞敕各该衙门严查各匠役姓名开除年久物故者而明开某年月日系部文增收造册送寺各役亲诣关给如按验不实及诡名代领者径行查革不允
　　○壬戌升延绥入卫游击孙朝梁为分守延绥参将辽东守备曹文焕为辽东镇武堡游击湖广行都司佥书安如山为行都司掌印辽东备御郎国忠为辽东正堡车营游击延绥右营游击师以律为分守延绥参将
　　○乙丑升史孟麟吏科都给事中郭士吉户科乔□亻ㄠ月□□礼科俱左给事中张问达礼科侯庆远兵科俱右给事中
　　○予原任延绥巡抚右副都御史王汝梅祭梅直隶安肃人中嘉靖四十一年进士历知县户部主事郎中以考察降知华州升兵部员外转藩臬升佥都御史巡抚延绥升右副都旋经拾遗在籍听勘至是卒予祭不予葬
　　○丙寅□□士王锡爵等奏辩礼部郎中陈泰来＜锍-釒＞仍乞罢斥次日次□□位亦以此乞罢皆不允
　　○升刑科都给事中曲迁乔于浙江湖广副使江铎于山东各右参政迁乔淮扬海道铎驻劄淮安
　　○己巳  武宗毅皇帝忌辰遣伯杨世楷  康陵行礼
　　○庚午起林如楚于浙江陈尚伊于云南各副使
　　○辛未以杨时乔为应天府丞
　　○长芦巡盐御史彭好古条议六事一开引目增永平开中二万引每引定价四钱二定监斤额引正盐五百六十斤外多四十斤纳银一钱过六百斤以外没盐毁引三议牙税昌平等七处引盐水程先验通州挂号又赴九门验发各处牙行税繁乞令运司徵税解部尽革各项打卯等费四革飞税真顺九府引盐河西务不许拦截报税五禁侵占宿州原食东盐今告食淮盐宜中饬改正六定进解长芦灶户每年白盐进解内府不敢近前乞定堆垛各处每一百斤定加五十斤以外不许多增户部议引目纳□搀越有碍边引军需其宿州争食淮盐俟行查余依议
