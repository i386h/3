<!-- { "loadSidebar": true } -->
　　○庚午大学士叶向高题吏部尚书孙丕扬以老病求去情甚迫切但未奉旨而去则于事体殊为难处伏望  皇上将丕扬＜锍-釒＞发下或留或放庶丕扬之进退明国体亦不失矣
　　○南京吏部右侍郎史继偕奏辩户部主事贺烺指论南京湖广道御史周达＜锍-釒＞谓其谋本于徐兆魁而兆魁之谋又本于臣臣直接辅臣李廷机之脉语皆望空相射因言烺之发论全在察事乃察事之竣已久果有遗言宁待今日臣窃幸其得此晚矣乞赐罢斥以谢言者有旨褒谕仍令安心供职不必以浮言陈辞
　　○刑部进士贺仲轼上言天下无一日无可忧之时则君心无一时无可忧之事  陛下不与外臣接见近二十年矣毋亦谓中外之臣可以托职业耳不知中外之臣虽久不过一考再考辄以释负而去曾不能有十年之计也夫以千万年托身之政事付之三五年传舍之臣子即使人人尽职事事修举尚宜有不遑暇逸之境况乎有不得行其职者哉愿  陛下思之也因言官有所必设今臣工之职强半虚悬从古朝宁之荒凉未闻有如此时若以三年计之则今日求补旷官之臣不尽皆三年前补旷官之臣也是诸臣之忧旷官者有时可释惟  陛下之官则至今而犹旷焉财有所必理凡败皆可救惟民穷财尽之败不可救今计臣急则事那移不谓那移非救急之奇也而谓那移非计部宜有之事计部受天下之灌输今反以大海而借润于细流此岂可几百年之治安乎今又贷内帑夫内帑  陛下固不发即发亦会须尽耳惟是今日之不足不在于入之亏额而在于用之无经惟敕责计臣实心料理犹是赋也昔何以足今何不足敝于何事匮于何时今救于何始严搜而力剔之不使仍以因循误国计  陛下又当念一经一费莫非公财从此制用有常犹庶几不失三年之艾不然但徒责之计臣至于困急不支以一官谢耳民有所必恤闻之曰父母元后必父母而后元后也十余年来忍使其宛转于矿税之献残而又重之以灾祲之狎至茕茕小民所余几何而内府十余年所积岂但千百万  陛下亦安用此夫有民何患无财无民何得有财有积必有用用之正此其时此又未论民散即民贫而国已受病矣臣有所必体宋臣苏轼有言贤人君子欲有所树立以著不朽于后世甚于人君顾恐功未及成而有所夺祗以速天下之乱耳今天下士气自以矿税之故困辱于中人于是始不振矣至于今幽系尚未尽释郁抑尚未发舒士气兴衰国运隆替从古相继乃今又不独此用则不用舍则不舍虚糜朝廷之爵禄餋成臣子之钝顽又岂所以励士气而厚国脉哉事有所必办迩年以来烦言日炽清议莫凭  庙堂遂成讼府夫有一人即有一人之贤否有一事即有一事之虚实河不敕部院从实议夺一切枝词蔓语削而不论得失互存则嚣争自定国体朝仪不终日而两得之今言者不得直其词则蓄谋而忿争受言者不得治其职则瘝官而待罪可否稽  庙堂之衡进退失臣子之据非小故也况兢私论而忘国恤既非方蹶之时所宜酿岁月  而固党援必至汉唐之辙再见窃为国家之纪纲忧矣储有所必训国家千百万年根本之重在于  储嗣三代有道之长归本于早谕教迩来讲席不开且八九年昔仇士良不欲人主读书可为永鉴惟为宦官宫妾所甚便故为贤人君子所深忧况储嗣一身以冲年履丰豫之会耳目又最易移染者乎总之天下之事无一不为  陛下之事  陛下忧勤于天下之事是乃自理其无可诿谢之事今精神有二十年之玩易则政事有二十年之废弛常日御临几成旷世之奇踪便殿访延亦若终右之殊遇从古几见否隔如此可望达上下之情长享安宁之治乎
　　○辛未吏部以今年乡试大计俱需巡按御史又贵州辽东两淮两关久缺未差浙江福建等处二十一差久满未代盖台省俱急而台差更吃紧乞从阁臣申请即下考选诸臣以备任使
　　○升南京刑部主事沈珫为山东东昌府知府
　　○壬申湖广巡按史记事上言臣入楚谒  陵闻骈戮诸宗时  祖陵地震连日夜武昌汉阳荆州德安同日地震者亦各数次戮后各家灶釜皆有篆文老幼骇传以为  祖宗在天之灵为子孙不宁息也既而各宗妻子数十人向臣泣诉或曰无辜被戮或曰无辜被禁挥之不去臣乃吊查原案始知旧按臣吴揩有三案本初云悍宗结党越关盗劫贡银殴死抚臣异常大变盖据按察司之报上闻此初情也又逆宗斩关劫抢上贡杀死抚臣恳乞亟行拏问以杜乱萌此正奏本也又恶宗不轨逆示有据速委法司勘问以绥全楚以奠  宗社是谋反之说也夫楚藩摃金非贡  皇上各宗抢摃及搜私书且抢夺自有抢夺之律杀抚臣自有杀抚臣之罪柰何以谋反激  圣怒也如曰为劫其财胡为止抢四擡余六擡共银一万一千两则知当时之劫盖得私书而止耳又如曰造反作逆其屯兵何处聚众有几又胡城中城外俱寂然无闻终始不获一反字总之始也提兵亲捕惟恐其不尽既也驾言谋反惟恐其不戮  皇上惊闻若以为楚宗果反也者而诛之岂知为沈一贯辈之欺罔乎臣今亦不敢深言惟愿  皇上悯死者而念生者开生者之路以补死者之冤将发高墙英燋等三十三宗发远府闲宅蕴钫等二十五宗释放将已死之子孙并降爵革禄蕴□歹尔金□等之子孙复其禄使天下之宗室昭然知  皇上原无成心  祖宗在天之灵庶几少慰  皇上敦睦之仁亦庶几无损耳　　○甲戌以灾抚甘肃兵部左侍郎兼都察院右佥都御史周盘考满加正二品服俸
　　○巡抚保定兵部右侍郎兼都察院右佥都御史王国考满升都察院右都御史兼兵部右侍郎各照旧巡抚
　　○命勋卫蒋承勋袭定西侯爵
　　○总督蓟辽保定兵部尚书兼都察院右副都御史王象乾＜锍-釒＞辞本兵新命有旨褒答不允
　　○礼部以南京太仆寺卿唐尧钦祭葬请命与如例
　　○大学士李廷机＜锍-釒＞乞放归
　　○乙亥  孝贞纯皇后忌辰遣新宁伯谭懋勋祭  茂陵　　○云南大理武定曲靖等府地大震有声连震次日又震倘甸亦震河忽溢乾泉俱涌
　　○礼部题今岁壬子各省直又当试士谨条议十款请敕施行一慎出题科场题目须正大冠冕春秋题必以圣经为主以胡传为宗不得穿凿附会一分经房先年科臣有不许分房之说然近岁会场不分房不能令士子心服但宜谕各房将所分朱卷键户细阅毋得旁摉广猎以滋毙窦果多佳卷即多取不为嫌否则少取不为过一重后场夫经世务者在经术故宾兴得俊必须三场俱称者始收后场果博雅过人即前场稍未纯亦当简拔以示兼重之意若后场空疏不得因前场已取而浪收一详覆阅文有初阅似无奇而再阅渐觉其隽永有初场似庞杂而后场才见其闳博者考官须将落卷再看有堪中者不妨续呈监临查验若片语不见雌黄一笔不加点窜者即属怠事悉行议处其他公编号杜买号之毙严限字明功令之遵调阅孤经以清钻剌查明添注以防倩笔蚤送卷则评定得以从容对朱墨则讹字不致溷售俱奉旨依议行
　　○命御史彭端吾巡按四川
　　○浙江巡按张惟任言举  储教通章奏允考选撤税监四事且言阁部二臣  皇上盖亦知之用之惜未能任如股肱信如心膂此与弗知勿用奚异因请时御便殿延见一二大臣通壅郁开献纳
　　○丁丑大学士李廷机叶向高题万历三十三年  玉牒宗支共计一十五万七千余位今袭封新生已踰十四年又有六十万余位矣比之弘正等年间不啻百倍开局纂脩必须设法定限分委责成谨列款以请
　　○己卯大学士叶向高题目前急务三款一吏部尚书孙丕扬都御史许弘纲皆连章求去丕扬杜门候旨今大选在即蓟辽总督亦当会推而弘纲见掌台事久卧私家亦甚不便宜亟涣丝纶责以大义使其勉留二臣留则部院犹不至尽空矣一刑科遂无一官兵科周永春又在请告章奏无人发抄尽皆沉阁巡按官出差不得领精微批请将此二科官先行允补一四川重地顷以兵荒之后各处告变人情岌岌所为弹压拊循惟抚臣是赖乔璧星候代之人岂肯复任地方事且人情玩视号令亦必不行岂非西南之大忧伏望  皇上即将吏部推＜锍-釒＞点用
　　○升福建盐运司运同郭继芳为云南鹤庆府知府
　　○升思石守备张世臣为四川叠茂游击
　　○庚辰礼部以原任兵部尚书萧大亨妻刘氏祭葬请命与如例　　○礼部覆福建巡抚请从祀宋儒罗从彦李侗言二贤操履峻洁学术诣极如危坐终日以验喜怒哀乐未发前气象乃侗所受于从彦最得力工夫其绪则传之杨时授之朱熹者今时熹先后并祀二贤何独见遗因言著述则从彦有中庸语孟诸说毛诗春秋诸角□羊又有遵尧录诸篇侗有师弟问答要语录朱子年谱周子通书后语性理大全五伦书皆凿凿名理直透真源者
　　○辛巳大学士叶向高请下考选言贵州巡按缺已数年湖广辽东俱皆见缺至于江西云南福建按臣皆在地方三四年情绪困苦所不堪言而考选守候诸臣虚坐长安中不沾寸禄岂但诸臣困即臣与部院之催请困乃更甚伏望  圣明慨赐简发
　　○兵部题请命浙江巡抚衙门将哨获朝鲜国人李大等驿送至京遇使臣顺带或令辽镇差官＜扌嶲＞发还国从之
　　○原任兵部尚书萧大亨卒大亨山东参安州人嘉靖壬戌进士以榆次令起家繇讦部即历任花马榆林崎岚神木诸边藩臬开府云中以边略著闻迁兵部侍郎奉命护  潞藩之国道路不扰称  上旨旋总督阳和军门尝遇虏于外大亨悉令夷下马就谕而登独石山与语竟日虏皆欣然奉约束去黄台吉款贡大亨亦与有功既入为司寇申救言臣曹学程之狱＜锍-釒＞至七上乃角□羊以拟大司马石星戍削宫保摄中枢日关白事大亨一意主战得有成功后即真考一品满加柱国少傅兼太子太傅遂乞骸三十＜锍-釒＞始获请大亨扬历四十年功名俱在疆圉虽其才俱有以胜之然而形势利便无有逾其谙习者矣
　　○壬午大学士叶向高＜锍-釒＞言臣子岁里连章乞罢伏蒙  圣恩敦谕臣出臣以履端届期重违  上命匍匐勉出亦妄意  圣明当此新岁必有一番新政以尉天下之望使臣得少免于旷职之愆乃至今杳然虽苦口屡陈一切不报乃大小臣工犹以此望臣若谓臣之力尚能得之  皇上而不肯尽者天高于上众迫于下昔韩琦求去神宗遂听其去盖人主之于臣既不行其言则亦使之有所容于天下而后可也臣之庸劣既远非琦比而人之罪责臣者又万倍于琦望  皇上召还耆德妙简名贤为天下所共信共服之人使居此地耳目一新众志咸附世界庶有清宁之日
　　○癸未升福建右布政袁一骥为本省左布政
　　○升狭西副使李从心为山西参政平乐府知府陈启孙为长芦运使江西副使卢廷选为本省参政
　　○起补原任狭西参政陈大道为江西参政
　　○兵部题新河口贼夷犯禁盗马请治镇抚殷九皋等疏防误事之罪其松酋父子既甘停赏输罚恭顺法亦尽辜原断市赏准应开复从之
　　○是日又题万历二十六年本部题准朵颜三卫夷人审其报有大举消息进送马匹效有功劳许量加表里若受过十五表里者不许再加今泰宁等卫属夷杜穵儿等五员求讨加赏查与例合请命礼部各加添三表里衣服一套随贡关领以为各夷效顺之劝从之
