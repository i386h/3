<!-- { "loadSidebar": true } -->
　　○乙巳赐衡府高唐王厚煐谥端裕益府阜平王载土□集谥懿简舒城王翊银谥怀庄
　　明神宗显皇帝实录卷之一百四十九
明神显皇帝实录卷之一百五十
　　万历十二年六月丙午朔  皇第三女生  安嫔王氏出也
　　○丁未赐三辅臣及讲官金花红币有差
　　○云南巡抚刘世曾劾参将邓子龙游击刘綎驭军不肃致两军互有杀伤兵部覆二将屡立战功未经叙录乞宥其小过责以同心旨从部议
　　○复广东粮储参议及广州府清军同知
　　○差工部主事王绍先同太监崔卿改建潞王府第于河南卫辉府
　　○戊申升广东肇庆府知府王泮河南开封府知府黄焯为副使泮本省焯四川
　　○兵部覆直隶巡按陈性学参总兵麻锦贪婪残暴宜罪如律麻柏冒名顶替革任提问王国翼江昌国降级倪尚忠等夺俸是之
　　○己酉漕运总督李世达言河工告成敷陈善后事宜下工部○降补原任河南左参政周思稷为广东左参议
　　○四川巡抚雒遵陈采木苦累商民状甚悉下所司
　　○叙三镇贡市劳赏郜光先王汝梅张九一王琁等各银币有差及赏酋首都督等官夷卜失兔阿不害等
　　○工科给事中曲迁乔荐原任广东右布政使邹善原任南京太仆寺少卿朱天球部覆得旨朱天球候缺推补邹善既素有声且系拾遗诬害准起用
　　○是夜有异星出房宿
　　○庚戌赐百官香薷汤至次月初六日止
　　○起原任南京刑部尚书孙植为南京工部尚书升总督漕运右副都御史李世达为南京兵部右侍郎南京太常寺卿姜宝为南京刑部右侍郎
　　○礼科给事中万象春请慎选王官破格迁擢庶亲藩辅导不致失人下吏部
　　○山西御史原一魁参兵部尚书张学颜籍李成梁之边功以登显秩怙张居正之故宠以滥本兵官箴已玷士论不容乞放归田里下所司知之
　　○辛亥
　　上视朝
　　○升山东副使帅祥为本省左参政
　　○以云南用兵免该省夏税秋粮及一应逋负
　　○壬子故辽王宪＜火节＞男术玺奏逆奴杨秀陷主得旨杨秀奸狡异常踪迹诡秘必知辽府虚实张诚等其逮讯以闻
　　○升原任贵州巡抚鲁同亨为太常寺卿
　　○癸丑改南京工部右侍郎王友贤为工部右侍郎
　　○升仓场总督户部左侍郎王廷瞻为右都御史兼户部右侍郎总督漕运
　　○乙卯大学士申时行等言御史陈性学论劾大学士许国一＜锍-釒＞臣等以为辅臣职任亲重受股肱心膂之托果有大恶显过欺公误国得罪  君父论之可也若以口语得罪言官而必欲攻去非所以重国体明旨屡谕以秉公戒其求胜所以绝朋比而严抗违盖已至矣凡为臣子皆当遵承性学独未知闻耶宜量罚俸以信诏令以全国体以安臣国之心得旨夺性学俸半年
　　○予原任南京礼部尚书赠太子少保孙升继妻封太夫人杨氏祭一坛合葬
　　○吏科给事中杨文举备言蜀中采运之苦因陈从容采取四便庶召买皆服习之商应募为历试之众无累商民一也体恤夫匠二也鼓舞土司三也优异委官四也  上深然之敕工部即行申饬
　　○丙辰南京科道伍可受郭宗贤等交章言李文全破例袭爵非所以遵  祖制安  圣母防滥觞全外戚而服舆情乞追寝前命并报闻
　　○漕运都御史李世达条陈漕务四款  上可其奏
　　○先是真定车营建于阅视侍郎汪道昆议改于巡按御史汪言臣至是督抚张佳胤李已等并言改步非便兵部覆请如督抚议
　　○丁巳大学士许国言御史陈性学论臣不知所言何事念臣见几不明为谋已晚竟被口语固亦有因伏望俯鉴愚衷先行罢斥仍将性学所论宣示在廷如果臣身别有罪状形迹显著公议不容窃伏斧锧以待诛谴  上优诏报留  予原任南京户部尚书刘思问祭葬
　　○戊午  上视朝
　　○大学士许国再＜锍-釒＞求罢复优诏褒慰之
　　○原任工部尚书为民曾省吾奏辩张敬修寄银原任吏部侍郎为民王篆亦有此奏  上敕张诚从实查勘以闻○固安伯陈景行孙陈承恩请袭伯爵吏科都给事中齐世臣等河南道御史董裕等各上＜锍-釒＞争且言文全为  皇太后弟承恩为  皇太后侄恩礼既异文全以子袭父且侯降而伯承恩以孙继祖乃欲袭伯乎  上曰朕孝奉两宫  圣母一体崇隆但承恩系景行孙难以文全为比准与都督同知不为例
　　○司礼监太监张诚奏抄没故相张居正住宅坟地财物及诰命牌坊等并分路解进得旨如拟居正太师等官已削原给诰命及恃降谕札都追缴石兽等物并应拆牌坊变价解京张居谦等既无罪犯免抄没隐匿收寄者勘实追并其侵占府第王坟等罪及干碍人员候勘明辽府事日并拟奏夺○己未兵部言昇平日久边事可虞乞敕督抚镇道诸臣通行申饬大都宣府以西以抚市为权以战守为实勿以互市为变忘其奸谋勿以黄酋为他狎其部落甘肃套虏毋再纵其驻牧内附属番毋再听其摧残蓟昌两镇当固守墙台勿信虚张之伪报选练兵马勿避怨谤之流言辽东宜严防城堡远探虏情勿恃胜怠防勿轻虏堕诱  上是之敕边臣严备
　　○辛酉  上视朝
　　○复除原任贵州副使王来贤于山东
　　○吏礼二科给事中齐世臣等劾陈性学直隶按臣本不繇通政司径达会极门有违  祖制章下都察院
　　○癸亥予原任大学士李春芳祭葬仍加祭四坛赠太师谥文达荫一子尚宝司司丞春芳为人醇谨阔大有声词林典礼佐铨建树表表其入纶扉也当分宜专恣之后一以忠诚镇静剂之事  先帝五年代华亭秉政同事为新郑江陵而能上成  君德中协寮友下戢庶司寅恭匪懈默赞昇平之治□太平宰相云
　　○工部言采木之苦载在图说至今全蜀疮痍三四十年元气犹未尽复今委七总又先发库银诚有鉴于商民赔累之苦一应木价并拽运等费俱于该省议处七十万两内支给各省直量行办济今狭西济边银两既难议留相应照旧徵解其给发工价宜用心稽查诏如议行
　　○甲子  上视朝
　　○南京等科给事中孙世祯等合词谏止内操并还董基原职  上怒其党护夺为首者俸一年余谷五月南京等道御史田一麟等言如之亦夺俸
　　○乙丑狭西洮岷环住番族向听土官杨臻约束自俺答迎佛西海致诸酋恋牧河西近复蚁聚莽剌渐逼洮河将为内患巡抚李汶以为言诏集兵防备
　　○丙寅  上御文华殿讲读
　　○发马价银八万二百七十五两给赏辽东沈阳抚顺等堡战功
　　○户部覆湖广抚按李江任养心会同太监田玉勘过屯田佃户均州所额屯原奉敕建修武当山优免宣德间修山军丁绝故顶种者非修山人数报纳仔粒六百六十余石万历初丈出余屯二万三千余亩徵银二百七十八两二分解充郧阳军饷一分存留本所备赈命遵守行
　　○升户部右侍郎傅希挚为左侍郎总督仓场
　　○补翰林院侍读田一俊原官
　　○丁卯礼部覆礼科请详定恤典事宜一议勋臣加官及辞任者查因何加授果以劳进秩方许照会典公侯十六坛伯十五坛如因事加恩功业未副止照二等祭七坛例其乞休者查生平有功无过仍照见任优恤一议文臣被劾及考察致仕与乞致仕者备查致仕之繇雅负时望恳＜锍-釒＞乞休者照见任例被劾及自陈致仕者二品曾经考满全给未考者祭二坛半葬三品曾经考满祭照旧半葬未满者止祭一坛至于四品虽经考满亦不准祭其被劾自陈日久论定照例优恤若清评共弃不问见任致仕悉寝之至于父母妻曾受本等封者应得祭葬亦视本身致仕缘繇为差一议文臣被劾听用者照前被劾自陈致仕官递减之例公论已明者全给听调亦如之至于听勘未明仍行原勘衙门查明分别予夺如有显过无论听用听调径照闲住例不准其父母妻恤典亦稽其子若夫之功过为等差一拟京官三品升四品者毋问四品己未考满俱照三品未考满例祭一坛半葬父母妻授封三品者与同而授四品者止祭一坛原以三品降而后升四品者不得援例一议三品文臣父母授本等封者一视其子为差一议文臣通叙年劳准与父母祭葬若子二品三品共历三年以上虽未考满其父母曾受四品五品封亦准予三品祭葬三品四品共历三年以上虽未考四品满父母授五品封者亦予祭一坛其未经受封及止授六七品者不准一议三品以上文臣有乞本身及妻诰命移封本生授二品封者于一祭之外量给半葬三品者量予祭一坛以示降私亲之义一议二三品文臣曾经赐葬者妻故在后俱许祔葬惟授封夫人者例给开圹夫价若妻先故其已封夫人照例祭葬外其余俟夫故祔葬一议都督同知佥事真署都督佥事止予祭四坛照品级造葬而升署同知仍照佥事例若繇署佥事升同知者量予祭二坛半葬一议留守正副亲军卫分都指挥使赠都督同知者止于本职上加祭一坛半葬一申明谥典文武臣各行所司查生平履历有无论劾广加咨询必其节概为朝野之具瞻勋猷系国家之休戚公论久服毫无訾毁者具议请
　　上裁行业平常虽秩隆毋许滥议  上诏纂入会典
　　○戊辰升浙江处州府同知周守愚为本省佥事
　　○己巳以延庆平三府灾免其逋赋
　　○庚午  上御皇极殿
　　○兵部言近来罢闲纳级武职营求荐用冒滥多端今后各该督抚官务从公核实必系将材卓异及年劳堪叙者方许荐列报可  升浙江巡抚萧廪为南京工部右侍郎改南京粮储户部右侍郎宋纁为户部右侍郎○吏部覆都御史李汶＜锍-釒＞边徼频年荒旱民困难廖有司全不设法救援请削刘汝江籍王天爵冠带闲住陈恩调闲散熊进改教刘栋调简僻用从之
　　○落南京御史郭惟贤职以谏内操救董基也
　　○都御史李汶条议水利言关中八郡水泽鲜钟一遇凶年束手莫措乞将水利应修应创者督令该管清军道分照所属着实举行工部覆如议勿拘岁月勿牵文法务收实劾年终抚按官将修过渠堰用过钱粮造册奏报仍将经管官勤惰贤否遇入觐给繇日填送查考报曰可
　　○礼科给事中万象春请慎斋居重祀典暂离深宫之燕闲从事大廷之严肃上曰朕于  郊  庙  社稷祀典每加严慎但便殿斋居护从人众隆冬盛暑喧杂难容故于宫中致斋诚敬精虔未尝有间象春何乃輙来烦渎姑夺俸三月
　　○辛未大学士许国言大臣之义在定国是今黑白混淆纪纲紊乱国是如此而臣不能定一宜去大臣之义在正人心今流言广布谗说肆行人心如此而臣不能正二宜去大臣之义在保安善类今用一人朝贤暮佞持一议甲是乙非大臣数见诋排老成皆无固志善类如此而臣不能安三宜去其他纤细不可枚举伏望哀怜放归田里手敕报留之
　　○以蓟镇达贼节次犯边诏失事官王继贞戴罪管事候秋防毕奏夺
