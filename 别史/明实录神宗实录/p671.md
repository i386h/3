<!-- { "loadSidebar": true } -->
　　○吏部奏科道差用不敷无可措处六科仅有十人而应差者八御史止四五人而按差久无可遣且旧每年春间有推升年例今台省已寥寥矣若复循例不几一扫尽空乎臣故展转踌蹰未欲举行是又举历来相沿之典并废之今日矣敢胪列以请时礼部亦言册封典试屇期台省俱缺乞赐俞补俱不报　　○右给事中彭惟成疏陈时政言近者形见势动未易收拾者莫甚于虏顺义以封赏为挟不可不远虑固也东虏又中于辽仰逞戮而哈赤再起长昂死而莽赖复振使东辽吏士不得休居虎墩免憨公结属酋叛入蹂＜閵＞大将麻贵耄不能谋惫不能奋乃其贪狡骄横地方丛怨叙录一＜锍-釒＞同于省方渐尤不可长倭夷犯顺侵我属国抗我王师剽我海泊臣闻彼得我福船价千金乌船数百金批点通鉴节略四十金舆记二十金焰硝铁金皆二十倍于土价而他锦绮器物不过数倍此其诱我邪民构我利器习我舟楫侦我虗实勾诱呼应而我可无衣袽之戒乎因言沈有容在闽能越海数日歼倭众于东番东番自是敛戢倭亦戒不敢掠至闽且十年皆有容之力也并讼故司马李化龙平播开泇报功之典犹未尽畅　　○云南老挝六慰之一自缅甸失守舆车里二宣慰同心内向寔中土之藩篱也先年颁给印符永为世守万历二十六年相率款贡老挝以印信战失允其请补今更称被毁于火复乞补给据译情词卑恳理有可原部为议覆请如抚镇诸臣言从之
　　○壬寅升广西右布政林欲厦为本省左布政
　　○升户部郎中梁一龙为河南彰德府知府
　　○命御史张五典巡按辽东从兵部请也
　　○都察院左副都御史许弘纲奏臣前月奉有考选诸＜锍-釒＞知道之旨中外臣工无不踊忭二旬之内屏息以俟不谓终寂寂也辽东选差甚急遂以服阕之官皇皇拟补岂得已哉今湖广抚臣以急缺按差请蓟辽总督顺天抚按各以关差请愈迟愈积愈急愈缓将从前评博中行推知等官历俸五六年者何缺以处之来岁应选评博中行推知等官又将何缺以待之臣恐其因一废百故愿  皇上之虑后而惩前也
　　○给事中韩元祜言比岁畿辅旱荒去年复遇大水今流离载道行路酸辛又多苦疫疠竟委沟瘠乞将被灾之地或发帑金或发廪米布令所司招抚流移计口赈贷现在都城内外饥者病者付民部哺且疗之费不过银米各数万全生灵之命回天地之心收既散之民消意外之衅
　　○御史张五典敷陈时政言臣题差云南不下而下辽东当事者破规而不遑恤  陛下亦为边警而不能已盖事之破规则下无法守使缘法而处者不复睹清净宁一之化事至不能已始行则势极仓皇使先事而图者不得施早见豫待之策因极言阁臣大僚考选三事且言人才用则有不用则无用则无可疑疑则无可用又言自用有余用人不足急然后用于计已晚急而不用更待何时愿以急辽者急天下可也
　　○原任南京兵部尚书邢玠卒玠山东益都人成隆庆五年进士起密云令徵为御史出按甘肃升河南佥事历狭西苑马山西行太仆卿狭西按察使皆有声治兵甘州有土窑水塘之捷加右布政使以病归寻起晋右佥都御史巡抚大同力裁火酋旧赏禽史车二酋升南京兵部右侍郎承遣勘播事会倭亟以兵书总督蓟辽往经略朝鲜执沈惟敬战蔚山斩首千级赐尚方剑得诛大将以下击倭于锦山南海间歼石曼于禽平正成等焚其舟九百艘论功加太子太保荫锦衣卫指挥佥事世袭朝鲜为生立祠像标铜柱釜山顷之力请养母前后十四上乃可后复起南司马终不出临卒有遗＜锍-釒＞言破党用人发帑罢税数千百言玠为人易直能肩艰钜卒以功名终树声海外殆鲜其俦矣
　　○癸卯升户部郎中王景为湖广永州府知府
　　○户部覆巡漕御史孙居相奏今岁未回空船至三千余只不得不议雇募然上岁雇募民船二千有奇脚价尽属有司设处民间苦累至极相率逃匿臣查清江厂每船一只额设料价银一百二十七两约十年一造今该厂数年积缺船至二千三十六只共该缺船银二十五万余两以此补募船工食之不足船户必且乐从顾今运事已急宜令各该抚按预查堪借官银设法雇募酌量远近优给脚价事完报数或令该厂解过或径扣工部料匠等价抵补以漕治漕以船募船计无便于此者当事未见议行或者谓无堪动钱粮不思工部船料户部轻赍皆为漕而设者议单开载甚明独不可少割十之一二以济漕乎部言缺船料价尽那为雇觅之用以苏民困并申明议单宜如御史惟轻赍银两原充入仓之费非为修船而设者无容轻议因言造船原有期限依期而造何得无船又何用雇民船如今岁八月兴工十月驾赴水次则来岁有船又每年隔岁办料及时兴工则岁岁有船民船永不募而民间免驿骚矣又言核岁修之数稽银船之实防侵冒之奸庶几万艘可以云集俱应通行申饬有旨依议行
　　○浙江巡抚高举＜锍-釒＞乞罢归有旨巡抚重任如何纷纷请告高举著照旧供职其各省巡抚求去的都著他尽心任事不得再陈
　　○甲辰蓟辽总督王象乾疏辞免善后平苗加恩异数温诏褒答不允
　　○乙巳升广西巡抚蔡应科为南京户部右侍郎兼都察院右佥都御史总督粮储
　　○升工部郎中汤沐为山西副使南京刑部郎中黄元勋为平乐府知府
　　○丙午吏部题贵州巡抚胡桂芳奏金筑安抚司土舍金大章乞改土为流已经差官议行设官建治钦定州名铸给印信及见任贵州前卫经历包一鸣拟改新州判官金筑司吏目秦一才新州吏目原缺应裁大章改授土知州名目仍加以四品服色不许管事子孙承袭免其赴部听抚按代题州治应属贵阳府管辖从之
　　○刑部覆河南巡抚参宗室打死三命有旨勤火□奉著令自尽余发高墙禁住
　　○户科等官＜锍-釒＞请稽查章奏随事考成以修实政言据吏部等衙门开报各省直抚按未完事件除事有所限情似可原者不敢概为苛责惟摘其当完不完者如吏部行广东巡按提问广德州判官林雨化户部行山西巡按提问犯人李真儒等招罪可完不完者如刑部行狭西巡按审次强犯陈聪都察院行宣府巡抚提问犯官王暖例当摘参乞敕部院严催完奏以仰副朝廷率作至意从之且谕杨一桂等姑免罚治以后再违的照例参处
　　○顺天府以饥民就食日多请再给米煮粥得旨饥民流移填集京师深可悯念粥厂著展至麦熟户部酌量发米务在全济以称朕轸恤德意其巡缉奸宄防备非常尤为切务著各衙门用心料理不得疏玩
　　○直隶巡按颜思忠奏中都民饥最甚当事请恤独遗乞赐赈救以重汤沐言凤泗淮徐等处先罹蝗旱后遭霪雨灾伤仳离之惨臣以详悉于请改折截留蠲免发帑赈济之＜锍-釒＞矣讵意户部为饥民请命独遗一江北乎夫中都之民不轻于七省之民江北之灾尤甚于七省之灾岂数月以后便可赈恤数月以前即可遗忘乎乞敕部简覆前＜锍-釒＞速行蠲恤
　　○丁未礼部以原任少傅兼太子太保兵部尚书李化龙恤谥祭葬请有旨与祭九坛加祭二坛谥祭葬并如例
　　○调兵部武选司郎中曹珍补职方司郎中命勋卫朱自洪袭授武进伯
　　○银歹等虏以千骑犯三眼井得胜墩我军御之于天傍池斩虏十三骑杀其头目哈瓦剌倘卜囊获达马七匹
　　○戊申  武宗毅皇帝忌辰遣永康侯徐应坤祭  康陵
　　○给事中归子顾上言请速行枚卜补大僚下考选赈灾民发章奏及起废弃诸事
　　○己酉升狭西参政闵洪学为江西按察使南京大理寺寺正陶人群为福建邵武府知府
　　○兵部覆太仆寺少卿徐兆魁条陈马政内云给全价宜行州县预审殷实务卑以三十金易一马勿令射利之徒视为奇货重贻马户之累裁买补今后除走失者买补其倒死及瘦损者应量年纳价不出十四两以内盖羸马有不如无而存价即以存马兑蓟马言蓟镇为神京左辅宜自今著为定例每岁将蓟镇附近州县寄餋马兑给各军以千匹为率其应发该镇年例马价银两另贮一库不得别项借支广储蓄而备缓急亦一策也俱依议行
　　○庚戌升考功司员外丁启浚为验封司郎中
　　○御史马孟祯奏感事陈言请矜释无辜以广  圣德顷被逮参将李获阳在锦衣卫监病故臣等遵奉钦依相视具题外窃惟  皇上御极四十年诸被逮臣工尽蒙矜释无柰  圣恩有待而获汤不及俟也今见在卫狱则同知王邦才卞孔时知县满朝荐在刑部狱则知县李嗣善本皆循良适遭罗织远者十余年近者五六年若再淹锢恐复为获阳之续矣又楚狱一事除已被戮外其见发高墙者南冠对泣尚自多人妻子流离哀号恸诉比孰非  高皇帝子孙自为  圣心所矜悯也臣闻一夫含冤或致三年之旱飞六月之霜年来水旱不时妖异叠见乖气致异实应在此
　　○壬子升文选司主事常澄为本司员外升直隶凤阳府知府张大孝为四川副使
　　○兵部郎中范守已言夥盗结聚近郊杀人有旨著厂卫城捕严行拏究不得纵容马洪等著抚按官用心协捕解散余党毋得酿成祸变
　　○御史张五典上言迩来上下姑息百事委顿法但加于微贱强梗者即干纪坏法而莫何礼虽设于朝廷为下者或犯分越理而不顾顷有不奉主命径自归田之大臣犹曰置而不用用而不任亦不可则止之义也总戎无叙功之例有之自辽镇麻贵始则总戎而侵功赏之典府官无弹劾之任有之自知府钱策始则府官而擅纠弹之权宗属稔恶之仪宾辱  天子守土之郡臣则皋陶有不执之法代藩始何以立卒有后言遂至子得抗父婢得污主父子家庭之间不应有此舛戾儒童有何冤抑敢于揭竿狂逞穷檐蔀屋之下不应有此悖逆留都重地私铸盛行一统无外之世不应有此斗智病国之利徒且也奸卫久耐弹章悍卒目无主帅枵腹之夫以浅衷持国计而授侮于戎心见捷之士以一指遗百骸而煽祸于域中一切不公不法总是无纲无纪不直如此已也有言责者不必言而私有比附者亦言当直言者不可以无言而暗为驱除者亦言渐陵渐替日流日偷成何世界是何政体此又不纲不纪之大也语多痛切时弊
　　○癸丑山西左布政张偲浙江参政叚显猷苏州府同知吴中立各乞休致部为覆请许之
　　○以礼臣奏东安王府镇国中尉英鱼□参贤行可嘉宜行旌劝从之
　　○命御史韩浚巡按江西
　　○甲寅荫云南巡抚周嘉谟男玺为国子生
　　○起原任稽勋司主事陈显道为验封司主事
　　○户部覆顺天府请再煮粥赈饥有旨饥民流离各该地方官也著加意拯恤抚按官即据此以定贤否不许怠玩
　　○乙卯以原任江西参政潘洙补浙江参政　　○升淮安府知董献策为四川遵义府知府
　　○升漕储道副使施尔志为参政照旧管事
　　○兵部覆云南举人叚师文请将寻甸戍军撤归嵩明今该省抚按谓宜以二分守府一分守州庶为两得从之
　　○丙辰大学士叶向高言臣所言考选会推诸事非臣私言乃天下千万人之公言也非可以不言而故言乃理穷势极万不得已而后言者也  皇上以为当则行之以为不当则谴之斥之何所难处而迟疑若是若久而不断窃恐天下后世有以窥  皇上之浅深矣臣言不见听则必当去不去一日则一日不能无言  皇上不听臣言则必听臣去臣去而  皇上免于多言之烦渎亦便计也
