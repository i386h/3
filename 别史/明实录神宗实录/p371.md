<!-- { "loadSidebar": true } -->
　　○巡按四川监察御史王慎德议剿播酋宜蚤先是慎德奏播酋杨应龙抗杀将领叛逆已彰特列征播三议一曰国体当重奸徒徐宗达兵部念与应龙有旧差同赵梦龙等往播州宣谕大似讲解辱国非宜一曰赞画宜罢杨酋虽负固川贵间一孤雏耳设总督已属张皇至赞画将安用之一曰党与宜剪贵川宣慰司酉阳宣抚司原与播司相唇齿阳顺阴助岂能得其死力宜有以离其势而绝其援奏入尚书石星因言徐宗达为应龙入京打点律有明条臣何敢庇惟是赞画二员业已奉命前驱遽为议罢似亦非体张国玺资俸既深相应查有川省兵备员缺就近铨补刘一相赞画事毕查缺另用为便若乃催邢玠之赴任责土司以大义悬封赏以分茅相应一听按臣从宜处置  上诏勘剿播酋着抚按官相机行余如拟
　　○丙寅大学士赵志皋等揭为吏部误升官员蒙御批苏应旻曹珩系见提问官如何擅拟升转该司官沈昌期等朦胧市恩著降极边杂职用臣等仰见  皇上综察之明独断之威无不悚服但吏部相沿旧规以王官为议处今该司升苏应旻王府实罢黜其人非市恩也至于曹珩户部覆本在御前未发户部无所据以咨吏部吏部无从知之是以有此误升沈昌期询访历履委欠详慎不能无罪但亦公事失错乞重加罚俸余员外主事量加罚俸以为不慎重之戒则用法平人心服矣不报
　　○丁卯大学士赵志皋等因吏部大选官员请改期具揭再申前请且言尚书孙丕扬秉铨公忠必欲罪沈昌期等一司尽空亦非所以安丕扬心合无将司官重加罚治令其即出以完明日大选  上诏司官为首的遵旨行余各罚俸一年既而丕扬自陈愿赐罢斥以宽司属不报
　　○应天巡抚朱鸿谟揭所属广德州界在浙直万山中舟楫难通欲比照嘉定县永远改折事例户部覆奏准折三年俟果输纳如法再听抚按覆请从之
　　○戊辰兵部覆狭西总督叶梦熊题叙延绥功次斩获虏级共二百五十颗总兵麻贵功尤最宜颁不踰时之赏以励边臣乞即行按臣查勘并将宁塞下马关靖虏地方所获捷功与套虏深入固镇有功失事员役一一查明庶功罪昭明人心激劝诏从之
　　○己巳户部覆总督漕运褚鉄咨行本部上纳蜡茶等件有浙江解官经历洪一麟漂没蜡斤事出不测既经督臣勘实应照前江西解官李时登例一体豁免督令布政司查勘库贮无碍官银照数买补解纳从之
　　○庚午清明遣官赴  长陵行礼
　　○辛未升太常寺少卿耿定力为通政司右通政
　　○兵部覆巡视京营科道杨东明等条议京营五事一清汰老弱务在公选京军一考选双粮必绝营托应募一犒赏军士比艺量为加优一稽查钱粮核实毋使侵冒一调和将士协心毋使忘功诏从之
　　○癸酉礼部覆四川巡抚谭希思咨称年例贡扇常数外奉新旨添造扇柄解到二千六百柄谨送内府交收诏著为例
　　○兵部议狭西布政司积欠民运二十五万九千有奇延绥大盐池欠课银六千五百有奇皆宁镇紧急军需所系先行催解一半以济燃眉其余设法立限尽解接济庶纾皇上西顾之忧报可
　　宗显皇帝实录卷之二百八十二
大明神宗显皇帝实录卷之二百八十三
　　万历二十三年三月甲戌朔
　　○乙亥户科都给事中杨恂疏论大学士赵志皋四事一许茂橓之馈遗事露不问一捉获奸徒徐宗达为播人行金求元辅票拟一吏部推升创专擅之说以惑  圣听或正或陪任意颠倒一言官朝廷耳目迩来进朋党之说以激  圣怒非显斥于正言直指之时则阴中于迁除建白之际且词连次辅张位请罢志皋谨防张位奏入  上怒其诬诋令降一级调外任于是元辅志皋疏辩许茂橓之馈遗臣曾揭请敕法司严鞫而恂反指为贿臣杨应龙之议抚议剿原听抚按相机处置而恂乃谓播人行金贿臣票拟点用  天子之权近因间点陪推而恂且咎臣为专擅升降吏部之职试召问吏部有无干预而恂且毁臣为侵权此皆系臣名节不敢不言至言官论事是其职掌向疑臣等进朋党之说阴沮中伤复蒙降谴益重臣罪乞俯霁  天威仍复恂官兼赐矜放以免误国  上温谕慰留之次辅位亦引罪乞俯宥杨恂以彰虚受是日辅臣陈于陛沈一贯复连章申救恂请免其降调以安二辅特降  御札谕元辅与卿等同寅协理朕所鉴知狂妄小臣将朕独断之事猜疑诬掜本欲重处因卿等申救姑照原级调外
　　○以兵部武选司员外郎方应选为山东副使备兵永平
　　○工科都给事中吴应明奏淮黄二流会于清口而海口一带则淮黄之尾闾也先因黄河迁徙无常设遥缕二堤东水归漕乃水过沙停河身日高徐邳以下居民尽在水底今清口以外则黄流阻遏清口以内则淤沙横截强黄倒灌上流约百里许淮水仅出沙上之浮流而猪蓄于旴泗者遂为  祖陵患矣先年科臣张贞观所议自腰铺开一支河归之草湾河或从清河南岸另开小河至骆家营马厂等处出会大河建闸启闭一遇运浅即行此河亦策之便者至治泗水则有议开老子山百折而入之江者即排淮泗注江之故道也宜于此处建闸淮平则闭秋涨则开使不得为  陵泗患又考河形北高南下张福口居淮河北流与清口对堤张福则水向南而淮病堤清口则水向北而淮不病故拆张福堤而于清口造堤以束之亦两利也疏下工部覆称腰铺支河之开岁浚清口之议容臣等行总河详勘次第举行至＜锍-釒＞海口开老子山决张福堤与夫建闸扒沙实土甃石之议事难遥断恭候命下行漕部院及各御史会勘画一以凭覆请裁夺诏如部议
　　○丙子赵焕题原任祭酒今缢死范应期妻吴氏奏应期致死缘繇奉旨彭应参身膺宪职不能激扬一方致陷儒臣于死巡抚王汝训反扶同代辩著革任听勘应参与知县张应望逮问臣等会审间访得湖民土田纷讼势夺讎深难解以故应期子汝讷自毒应期随经有以也应望通赃未经过付人役面质法难悬坐疏入  上怒诏张应望即著追赃完日遣戍烟瘴彭应参诏狱未释
　　○丁丑兵部题滇南镇臣沐昌祚委患痼疾伊男沐睿堪以替袭诏本部与吏部议奏
　　○戊寅内阁题病痊编修陶望龄充正使纂修官起复中书舍人李尚珍充誊录官
　　○己卯蓟辽经略孙旷题辽左将士昨岁虏入颇有战守功今闻虏谋犯锦义广宁冀复前讎镇臣董一元虑岁宴虏将乘我亟发兵西巡以遏其锋臣亦约抚臣李化龙留弱兵于广宁数数西发以疑虏而镇臣提徤卒踏水渡河监军杨镐与之偕行度墨山天大雪士卒气愈倍三日夜乃至而虏再惊遁是役也镇臣董一元扬威塞外抚臣李化龙运筹帐中将领备御高策祖承训李如梅等皆有汗马劳道臣杨镐梁云龙郭性之皆有发纵犄角功并宜议叙  上下其疏于兵部
　　○庚辰兵部尚书石星题封日本册使戒行后总兵董一元坐营官陈云鸿屡报釜倭闻命即退业已具题而按臣宋兴祖虞因封求贡且疑讲析封事者或有隐情但查原题许封不许贡先后奉旨甚明安所容隐情容臣催封使李宗城遄往朝鲜著沈惟敬前至釜山宣谕其封外如无他求即据实奏闻果有别情亦著驰奏听督抚调兵援剿从之
　　○辛巳吏部推兵科都给事中吴文梓升太常寺少卿以工科都给事中吴应明陪上点用应明大学士赵志皋等以两臣资俸次序不合请改从部拟有旨如故吏部孙丕扬亦具疏请改不从
　　○推礼科都给事中薛三才升山东右参政户部郎中于仕廉陪推
　　○南道御史陈登云升大理寺右寺丞山东道御史甘士价陪  上俱点用陪推
　　○铸给江西清军道云南清军道各关防　　○秦王谊漶为其庶兄镇国将军谊＜淄-田夕＞乞改封郡王礼科薛三才参看宗藩条例进封亲王一款除承袭亲王外其余俱照原封世次授以本等爵级不准加封先是王祖靖王以再从侄嗣定王比亲弟侄承继者已自不同夫亲弟承继者次嫡庶子尚不准加封况再从乎且谊＜淄-田夕＞原封奉国中尉今已超爵五级而加镇国将军复非分妄干长此安穷随具疏参  上念首藩准与郡封而不给禄且诏以不为例事下礼部尚书范谦复执旧制以争力请停止不听
　　○壬午大学士赵志皋等题日讲书礼既毕今毛诗见在进讲易讲序卦传将完臣等拟将春秋书预撰讲章进呈以禆  圣学
　　○湖广按察司副使员缺推御史吴礼嘉职方即中董元学  上点用元学
　　○例推南京湖广等道御史张蒲升江西副使陈烨升湖广佥事邢云路升河南佥事
　　○礼部题三月十五日殿试中式举人汤宾尹等三百名及前科未经殿试举人任时芳等共三百四名一体送试报闻
　　○兵部尚书石星题缅贼构兵三宣几沦为夷壤幸镇抚运筹将士戮力复我故土遏彼狂锋其劾劳文武功罪宜别既经御史勘明具题相应分别赏赉  上诏陈用宾沐昌祚卢承爵张光□□□月□□沐灿刘天衢胡时麟等各赏□有差
　　○兵部题固镇遭虏突犯内地被伤皆因兵马单弱陕□总督叶梦熊议募兵买马诚目前急务合移文总督令各衙□□召家丁二千名及劄付太仆寺动支马价二万两为买马之用其家丁务选精壮马匹务挑肥大仍开数造册奏缴从之
　　○抚治郧阳董裕题裕叶舞沁州县饥民偶乱大噪赖汝南守道刘卿调兵剿抚不浃旬平之方行勘报而按臣李时华论卿不职差御史钟化民查勘刘卿功大罪小奉旨补用独千户杨可久方玉成等并毛兵王继春等行御史参究夫罪继春等为其妄杀王江川也罪可久等为其纵继春妄杀也然王江川叔侄兄弟皆大盗江川因被获死继春等无罪况可以罪杨可久等哉乞速赐查勘分别题请庶赏罚昭而人心服诏下兵部议
　　○甲申吏部覆奏陕西奇捷叙功除参议张悌已补原官其原任巡抚姚继可巡抚刘国光俱应起用杨时宁加升右布政李杜加升按察使报可
　　○乙酉升山东辽海道右参议王邦俊为右参政调陕西左参议张悌管榆林东路兵备事
　　○巡抚甘肃田乐题松虏入犯一时失事将领若王彪王辅国白泽张应学俱应禠罚惩治兵备朱朝聘相应免究  上下兵部议
　　○丙戌原任大学士王锡爵奏母吴氏一品夫人病故乞恩查例给与应得恤典  圣谕览奏知卿寿母仙逝朕甚悯焉特令部从厚查例赐赙银一百两纻丝四表里白布苎布各二百疋新钞三万贯礼部差官赉往以示朕优眷元辅至意
