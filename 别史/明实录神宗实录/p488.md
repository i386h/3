<!-- { "loadSidebar": true } -->
　　○丙辰大学士赵志皋沈一贯皆四疏辞加恩不许
　　○宴琉球国进贡使臣蔡奎等十四员侍郎朱国祯待
　　○丁巳礼部言  建文皇帝祀典久湮请于懿文太子庙侧别立一庙四时致祭不报先是通政使沉子木言建文祀典不宜久湮＜锍-釒＞下礼部至是礼部覆请  上加意表章逊国诸臣而此＜锍-釒＞尚未举行亦有待也
　　○升福建右参政杨德政为按察使　　○己未吏部言御史许乐善二十余年家食张养志十三年终养请以张养志升光禄寺少卿许乐善遇缺推用不报
　　○朝鲜国差陪臣郑光绩等二十四员进贺平播并谢留粮赈饥宴赏如例
　　○庚申命礼部右侍兼翰林院侍读学士冯琦教习庶吉士俱改吏部左侍郎朝节掌詹事府事
　　○升中书舍人胡琳为贵州督学佥事
　　○南京兵部侍郎李盛春卒盛春湖广蕲州人隆庆五年进士改庶吉士授礼科给事中升广东参议寻乞休以荐起江西参议升福建提学副使以母忧归再起补福建提学升参政太仆寺少卿右佥都御史巡抚保定提督紫荆关二十六年以虏众内附吏部提李盛春保厘硕望锁钥壮猷应加优异奉旨加副都御史二十七年自陈致仕至是卒礼部题本官一生直节寸心无愧持论常依慨慷当事不避难品格最优始终无议拟三品未经考满应与一祭半葬准如例
　　○辛酉总督蓟辽兵部右侍郎万世德辞朝鲜善后恩荫不许
　　○起原任南京尚宝司卿于若瀛为南京尚宝司卿原任兵科给事中白瑜仍补本科御史高举蒋以化俱服除补御史
　　○荫原任少保兼太子太保兵部尚书王崇古孙之枢为国子生
　　○进士项鼎铉降边远杂职初鼎铉以笔迹不同自请覆试及将试复称疾不出台省交章劾奏吏部＜锍-釒＞请降用从之
　　○壬戌南京兵部尚书杨成卒成直隶长洲人嘉靖三十五年进士授工部主事累官浙江副使四川参政江西按察右布政使应天府尹右副都御史巡抚江西升工部侍郎晋工部尚书皇子生覃恩晋奉政大夫改南京礼部尚书请告起南京吏部尚改兵部以七十＜锍-釒＞请致仕加太子少保二十三年起掌南京都察院事寻乞归奉旨存问至是卒礼部覆本官器端以方行芳而洁宏猷硕望全节全名盖齿德爵有其三矣奉旨与祭三坛给全葬
　　○甲子以甘肃大捷叙加总督李汶柱国巡抚徐三畏升兵部右侍郎各荫一子总兵达云加太子少保文武将吏赏赍一差
　　○乙丑大学士赵志皋＜锍-釒＞请允放并发前辞恩二疏不报
　　○保定巡抚汪应蛟云南巡抚陈用宾俱三年考满命就彼复职
　　○是月天津税监马堂进银内库税银五万三千两省费银二百两节省银八百八十两盐务银六千五百二十六两
　　○两淮盐税鲁保进银内库税银一万六千九百三十九两引价银五万六千两补角□羊银七百五十两输献吴时修等银九万两
　　○山西矿监张忠进银内库矿银一万八千两盐价银一万三千两无碍银六万九千七百两
　　○四川税监丘乘云进银内库矿银一万六千五十余两金四十五两额外税银七千七百两赎罪银三百二十两节省余银一千两
大明神宗显皇帝实录卷之三百六十一
　大明神宗显皇帝实录卷之三百六十二
　　万历二十九年八月丙寅朔赠南京刑部尚书孙植为太子少保太子太保吏部尚书李戴以二品六年考满升一品请特赐诰命如杨巍事例许之
　　○总理河道工部尚书兼右都御史刘东星以病笃乞休命在任调理
　　○以狭西副使王登才为狭西右参政兼佥事留任宁夏河东兵粮道从督抚诸臣之请也
　　○戊辰以甘肃大捷命元辅赵志皋兼支大学士俸次辅一贯加太子大师固辞奉旨云南朝鲜甘肃三奏成功皆辅臣佐理之力今乃五＜锍-釒＞恳辞云南恩荫卿其祗承其余特允辞免
　　○升分巡口北道右参政张国玺为山西按察使仍分巡口北鴈平兵备道副使刘汝康升山西按察使调阳和兵备道副使刘汝康佥事李芳仍管理冀北道山东按察使马崇谦仍管怀隆道从宣大督抚之请也
　　○升湖广按察司薛三才为右布政
　　○庚午兵部覆奏宁夏平虏城兴武所属地方西破著宰等虏斩馘二百余级夺马驼夷器无算宜荐告  郊  庙宣示中外从之
　　○壬申赠原任少保兼太子太保兵部尚书兼右都御史郑雒为太保荫一子为国子生以三年考满恩也荫礼部侍郎朱国祚子大兢为国子生以三年考满恩也
　　○原任沅州知州朱衣准复职致仕以其子修撰之蕃考满乞恩云
　　○升山东右参政袁一骥为按察使以山东副使薰汉儒加右参议衔管理漕运
　　○吏科都给事中郭如星言迩年各边道三年考满俱请加升二级查得万历四年吏部题准各边兵备官员考满果有异绩方得加升仍旧供职平平者亦止照常叙迁沿习日久一概题请加升以致曾干计典挂弹章者皆营求边道冒滥加升臣窃恨之乞敕该部转行抚按凡遇边道考满严加查核不得徇情滥请该部尤当慎重题覆不得概与加衔＜锍-釒＞下吏部
　　○癸酉升扬州府知府杨洵为扬州海防兵备副使叙州知府刘三景为四川副使驻劄建昌
　　○朝鲜国差陪臣赵挺等二十二员进贺
　　○万寿圣节并进贡准折宴赐给绢纱以该国倭平不许买焰硝回国
　　○甲戌大学士沈一贯以  圣节届期乞简用阁臣不报
　　○乙亥户部尚书陈蕖言自万历二十七年以来进贡承运库珠宝七次储之该库正以待监局关取制造今年御用等监纷纷题讨臣等竭力措处连进该监二次  皇上傥尽发制造何忧不足乃连日御用监方移文迫促而承运库又差人守催诟谇不已臣等莫知适从乞  皇上明示今次所进珠宝或监或库臣得以遵行奉旨监库各项钱粮已经屡旨催捉你部说进数以多银库匮竭亦是忠敬实情朕所体谅但礼不可缓仪难简略库监各系要紧还用心催办银造
　　○丁丑大学士沈一贯言伏蒙发下户部查参苏松二府拖欠金花银两自十四年后该抚按等官职名令臣票上臣已票上又命改票臣看详得苏松二府逋欠固多然自十四年到今连岁荒旱钱粮安得无欠带徵安得不多若尽行加罚则十余年中苏松官员不论贤愚大小俱被处置似为太甚臣既奉命改票今拟二十年以后管粮官员各追罚俸半年见任者仍各住俸停催其抚按司道姑免追罚
　　○己卯大学士沈一贯言连年恭遇  圣诞俱传免朝大小臣工止于私宅叩头万里来朝者仅习仪而去今年
　　万寿圣节臣等咸望肇举旷仪  驾幸文华殿受贺傥遇免朝愿于五凤楼前如外朝仪节各具朝服行礼庶展臣子万分不能自安之心奉旨览卿奏具见忠爱敬慎但文华殿窄狭行礼侍卫不便御殿暂免文武庆贺官员五凤楼前如仪行礼卿可传示遵行
　　○是日  大光明东配殿灾
　　○壬午  上不御殿文武百官恭贺  万寿圣节于五凤楼前行文拜三叩头礼
　　○是阁臣沈一贯仍诣仁德门行礼
　　○是日遣定西侯蒋元镇等祭告  诸陵遣会安伯张元善祭  恭仁康定景皇帝
　　○丁亥宪宗纯皇帝忌辰祭  茂陵命南和伯方＜火节＞行礼
　　○大学士赵志皋以病日危笃乞放臣生出国门不报
　　○司礼监太监田义劾奏本监监官杨宇典簿张登私放内监官王进忠等奉旨着法司提问拟罪尔等堂上官不能率属守法本当究处姑饶这遭着策励供职
　　○刑科右给事中陈维春言税使陈使陈奉凌逼亲藩以恶言侮襄王妃吓诈重贿及前后赃银十五万盗匿税银不计其数乞追赃正法并将参随沈事问等按究如律不报
　　○己丑以礼部右侍郎兼翰林院侍读学士管祭酒事敖文祯掌翰林院事
　　○户部言广德州漕粮四千九百石已经二次改折六民力不无少苏以后照旧徵收不得再议改折报可
　　○庚寅以大同镇探报虏情命慎加防御先是东虏察汉儿遣头目告顺义王三娘子索宰生小妣妓不与则用抢杀约以八月十五日会于白彦猪儿革顺义王三娘子住牧呵喇敖卜令部落夷人将牛羊往匿云川城东西僻处遣人迎小佛僧持礼物往遗东虏时西虏穷饥恐其与东虏合谋阑入故抚臣房守士以闻于上云
　　○辛卯兵科左给事中桂有根言原任延绥巡抚王见宾＜锍-釒＞称套虏悔祸乞盟酌量时势有断断不得不款者抚臣已云套酋必可款矣且以许款早定大计直请之  皇上矣即在廷诸臣会议何以加此虏情叵测款事有时而败会议者将谁执其咎耶吉囊庄卜诸酋叩关请款而二万余众盘据塞垣至称银货八百月马十匹请益于旧额三万之外请如此类尚属可虞今之议款者旧抚臣也角□羊任之后岂能复行其约束他日虏一生心借口于旧抚臣而渐开需索之端新抚臣又归咎于旧抚臣而自跳利害之外恐非长久之计也伏乞敕以该部飞檄新抚臣孙维城刻期详议胜于多官会议远矣  上是其言命新任巡抚会议奏
　　○壬辰锦衣卫接出  圣谕湖广陈奉该抚按官已遵旨伴送来京少俟自有裁处何乃各官纷纷牵扯浮言诬害良善朋党狂肆郭如星陈维春本当重治姑念言官且都降杂职调边方用不许朦胧推升其中必有主使教唆情弊先扭来冯应京邸宅都拏送镇抚司好生着实打问了来说不许疑畏卖法容纵如星河南新安人万历己丑进士降贵州印江典史维春江西南昌人万历壬辰进士故赞善栋之子也降贵州桐化典史天启二年赠光禄寺少卿　　○癸巳吏科都给事中郭如星论劾湖广巡抚赵可怀言其伏谒陈奉趋承唯谨遣官护送糊涂了事奉之多赃与所陈兵器一切不以上闻支可大纵匣外之虎任其抟噬可怀惮匣中之虎听其咆哮可大长奉之恶酿祸于始可怀护奉之短遗患于终请下奉于理且亟罢可怀不报
