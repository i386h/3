<!-- { "loadSidebar": true } -->
　　○乙巳革狭西行太仆寺少卿未任蔚元康职冠带闲住元康以宝庆知府推升托言母老十月余不之官也
　　○升光禄寺卿汪宗伊为应天府府尹以大理寺左少卿曾同亨代宗伊
　　○总督两广左都御史殷正茂以给事中陈蕖论劾上＜锍-釒＞乞休不允诏加奖谕着用心供职剿除余贼
　　○礼部尚书万士和上言京师四方之极缙绅中宴会馈问奢靡无节殊非羔羊素丝之风宜有以禁戢之得旨崇俭去奢有禆治理但大臣当以身率下不得空文戒饬
　　○丙午遣礼部尚书万士和致祭先师孔子
　　○戊申  上亲祭  太社  太稷  升国子监祭酒林士章为礼部右侍郎兼翰林院侍读学士
　　○升湖广道御史房楠户科给事中陈蕖吏科给事中张楚城俱为按察司副使楠湖广蕖山东楚城狭西
　　○户部覆大同督抚官方逢时等题本镇勘过应追补粮料一十万四千五百八十余石草一百一万四千八百四十余束俱系开报实在项下乃亏损至此遽欲开豁改正殊可骇异况前项侵欺数多各有正犯若使逐年追比岂无一二追完且称小票支出及差错应改正系何年何官因何久不开除明系侵盗假若轻易开豁则今日所称应追偿者捱以岁月又将请乞并豁矣合行抚按吊取一应人犯逐一根究干碍经管官员人等参奏提问勘明回奏以后召买粮草各道会同郎中定议时估催督上纳仍置循环互相稽查诏如议
　　○己酉  上御文华殿讲读  庚戌升大理寺右少卿王友贤为本寺左少卿刑科给事中乌昇为太仆寺少卿狭西按察司佥事侯居坤为本省行太仆寺少卿兼佥事
　　○辛亥吏部题办事进士不许借差引疾如有疾者准令在京调理三月不痊掌印官方与具题仍申谕各官躬俭约以省费忍嗜欲以保身习律令以通政务服勤劳以图报效得旨诈病托故推奸避事的部科各抚按即便纠奏照例罢职不叙其狥情题覆朦胧结勘者一体治罪
　　○户部覆巡抚辽东都御史张学颜题山东额派本镇军饷拖欠银一十四万九千七百余两时值秋防合将太仓贮库银借发三万两仍行山东抚按勒限催完将借过太仓银扣还从之  壬子升翰林院侍读学士王锡爵为国子监祭酒仍克经筵讲官
　　○准故南京礼部右侍郎崔铣嫡长玄孙崔培补荫入监
　　○补原任山东佥事谢东阳于狭西
　　○兵部覆巡视京营给事中李熙等题班军之制为操练入卫非为工役地租银两专听买马支用亦非募工频年以来工作繁兴动輙拨取致将工作为正差营操为末务殊失立法本意今照慈庆宫原议夫额尚少八百有奇  昭康二陵兴工在即春班官军已满各处工所无人接替及查太仆寺班军工价支尽无措议借地租五千两权为顾募之需既经科道官具题合咨工部以后紧急重大工程仍于班军派拨其小可工作用夫十名以下者虽有班军不得概拨仍将山东河南中都三都司节年所入班军工价严催角□羊部抵还原借之数从之
　　○癸丑  上御经筵
　　○以  万寿圣节赐辅臣张居正万寿金字金银八宝吕调阳次之讲官丁时羙等正字官各金字八宝有差又赐辅臣膳寿面长春酒
　　○辅臣张居正等题涿州桥工初蒙  圣母捐赐银伍万两后工部处补约二万两工程已毕乃七月以来雨水冲坏礴岸鴈翅及桥下空口出水处俱成深坑将来渐冲大致伤桥今欲着实修理约用募工银一万五千两但  昭陵兴工钱粮浩大各处班军俱有役占若责之工部出银兵部出夫势难借处伏乞  皇上转奏  圣母再捐施万五千两但  昭陵兴工钱粮浩大各处班军俱有役占若责之工部出银兵部出夫势难借处伏乞  皇上转奏  圣母再捐施万五千金庶济人利物之心有始有终从之
　　○以辽东王台土蛮窥伺暂停孤山江沿台宁东新安大佃子六堡移建于长岭等处工役
　　○甲寅升大理寺左寺丞王廷瞻为本寺右少卿自德府临清王载塐薨讣至  上辍朝一日赐祭一坛谥曰温懿
　　○兵部覆南京户科给事中余懋学等参劾南京守备内臣申信已奉旨回京无容再议合行申明职掌今后内外守备除关系机密重事者许受状辞与参赞尚书议其余人命强窃斗殴抢夺等项并不许滥预其委用内官内使名数止许照旧额新添者尽行革退报可
　　○兵部覆蓟辽督抚刘应节等条陈防御四事一专练车营辽阳新集车营向委千总更换不一合将都司苏国赋量加游击职衔令其专管一移驻备御大清东昌二堡地当冲要兵马数不满百今移义州备御于大清移海州备御于东昌一申饬将领参游等官如有营伍废弛器仗不整收保不预逗遛不进等事巡抚先以军法责治一面具奏一远遣肖探差丁夜伴同市夷潜入北虏营内住探缓急传报诏如议行
　　○乙卯升刑部四川司署郎中事主事张庸为福建副使福建佥事王乔桂为四川参议  丙辰升大理寺右寺丞刘存义为本寺左寺丞尚宝司少卿石星为大理寺右寺丞
　　○覆南京署兵科事礼科给事中王颐题盗劫芜湖县库地方失事官员奉旨操江都御史董尧封降一级调外任巡抚都御史宋仪望到任未久着戴罪立限捕贼各巡按巡江御史候差满之日都察院从公考察兵备副使丁应璧革任闲住把总承应奎等知府钱立等俱住俸县丞李亚春革职俱戴罪缉捕
　　○戊午  万寿圣节  上御皇极殿受文武群臣朝贺
　　○升户科右给事中裴应章工科右给事中汤聘尹为左给事中刑科给事中欧阳柏工科给事中梁式为右给事中应章吏科聘尹户科柏吏科式礼科
　　○补原任吏科都给事中严用和于刑科  升尚宝司司丞耿定向为本司少卿
　　○巡按山西御史贺一桂条陈稽考钱粮五事一谨支收三关虽设管粮同知通判三员衙门皆无库藏发到钱粮东路寄贮代州中西二路皆典守于仓攒任其侵盗合建三库每库拨吏二名看守一严卷册各仓收放类凭仓攒积棍增减文案查盘官到止是开报虚数合无印置四簿该道及管粮监收仓官各给一簿分立项款互相查验一编号票各仓俱系白头实支官攒易于改补合无刊刷花栏格眼数百张申送抚按即发该道收候至期将军马数目开送该道查实填写格内印发该放官员支给一限召买奸商交通官攒先期领银为生息营家之资或乘贱籴买延至腾踊方才上纳该道酌量数之多寡地之远近立限追完踰期者罪之一齐法马户部原降发法马或言解边储不能依者殊不可解以后解官解银令该司府给发即将称银法马付解官同赴管粮衙门比验交纳户部覆如议但谨支收一款本部原题一应钱粮主兵支放客兵召买皆部司临时分发其相去远者照数预发自有州县库贮收藏不必令官攒看守据称东路寄代州库中西岂无附近州县其议建库有无稳便及动支何项银两合行抚按再议具奏报可
　　○发太仓库银九千六百七十余两充辽东新添进游兵行粮定为岁额
　　○庚申补原任浙江佥事周采于福建调山东副使冯叔吉于江西管理徽宁等处兵备升光禄寺寺丞沈节甫为尚宝司司丞
　　○辛酉兵部覆两广抚按殷正茂等题惠潮善后事宜三事一重彻兵散遣狼兵给与路粮犒赏仍责成土官押回并无沿途骚扰一塞盗穴移惠州参将于新田以本府捕盗通判同住调度之移惠潮守备于南岭以惠州府抚民通判同住调度之一勤抚恤海丰永安长乐河源诸邑被贼害尤甚合行赈蠲报可  壬戌升原任巡抚福建佥都御史升大理寺卿未任河宽为南京右副都御史提督操江
　　○改荫原任大学士李春芳嫡长子为尚宝司司丞
　　○升山东参议蔡应旸为山西副使
　　○兵部覆蓟辽督抚刘应节等题招抚山东登莱各岛向来潜住为害辽人四千四百余安插已定各岛荡平前后效劳文武官员合行甄录并条议四事一专责成登州金州都司每遇三六九月会同登舟遍诣各岛摉捕一次一严防守石城广鹿长山三岛皆金复两卫额地见有军余住种纳办粮差与登莱岛不受官法者不同合将三岛各建公馆选金州卫廉干官一员住守以便钤制一加存恤岛民初归贫困堪悯合给帖免差十年并宥免已往罪犯一编船只山东辽东舟楫相通若私船不禁是仍开递送之途合将海岸民船每口不过三只听其搬运米薪捕采鱼虾见在大者给价改为官船其余尽行劈毁得旨督抚刘应节张学颜傅希挚总兵李成梁各赏银币都司苏承勋升参将并都司姚天与各升祖职一级与李汝谦等各赏有差仍如议行
　　○命工部右侍郎陈一松提督修理  昭陵工程以都水司郎中贺幼殊主事胡绪分理之
　　○癸亥巡抚宁夏右佥都御史罗凤翔以户科给事中张孙绳论劾乞休不允○湖广兴国州与江西瑞昌县接界先是瑞昌民柯宗旦宗礼等寄住兴国置买田产历年梗化为害至是愿入兴国州当差准将兴国州四十里内革去崇庆一里以补崇庆上等四里消之新增柯谈黄吴等为兴瑞一里以足本州四十里旧额  赏朝鲜国王李昖银一百两彩叚四表里十二敕一道其观察使尹毅中节度使张弼武等各赏银币以屡次送还被虏人口嘉其忠顺也
　　○兵部覆提督两广都御史殷正茂题善后事宜四事一训练土兵近年剿贼率调浙兵今设练兵参将一员招募土人就中择出把总哨官哨队长编成队伍练成二十营视远募实为得策一制造战船沿海六寨船只时或漂溺方行议造缓不及事合于肇庆府治近郭建置船厂鸠工庀材预行制造一定格升赏海上用兵飓风呼吸不知死所其海洋功次合照斩倭事例数倍于陆功领兵官自二年为始即部功亦与世袭一申明连坐捕获盗贼并其父兄户长从重究罪以上俱如原议但广东见设有章程之兵又复练兵二十营粮饷难处合无先练十营即汰章程之老弱以此补入再取存留章程之兵合而练之所议留浙兵二营以一营作正兵资其弹压一营分作新兵哨队之长责令递相教练其练兵参将于见在蓟镇参将吴良知都司杨瑄佐击将军暴以平内选补一员得旨海洋部功勘是奇功方准世袭余依拟行
　　○甲子除原任广西参议周舜岳于山东
　　○户部左侍郎陈瓒引年乞休不许
　　○户部覆提督两广侍郎殷正茂条陈一清税额惠潮商税见充兵饷如故止于坐派各仓库民米依被灾轻重量免一宽徭赋惠潮岁编差徭徵银充饷如故止将万历元年以前拖欠柴马之类罢免从之○顺天督抚题所属州县应付困疲请将张家湾丁字沽河西务居庸关商税充驿递之费户部覆丁字沽税向系顺天督抚衙门公用听自行议处外其三处税银向被奸豪乾没各官并不清查近经本部查处仅得数千金输入太仓乃欲以部臣供有司殊非事体合行抚按另行计处如其不能则以张家湾牙税可七八千金向听通州支费者属之报可
