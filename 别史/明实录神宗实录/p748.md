<!-- { "loadSidebar": true } -->
　　○以总兵官萧如薰镇守宁夏王宣镇守保定麻镇镇守广东
　　○甲寅以松虏入甘州治失事将官总兵李鸣凤等革任陈一魁等行巡按御史提问从督臣刘敏宽之请也
　　○狭西总督刘敏宽再＜锍-釒＞乞休不允　　○予原任南京右都御史沉子木祭葬
　　○刑科给事中郭尚宾言人主亲裁宜审言官显诤非私自前月以来中旨屡降言路日推票拟不繇阁臣且以为详览裁处矣持论稍涉同类且以为党同附和矣将使大臣不肯尽言小臣不敢抗言天下事尚可为哉乞  皇上悟内降非盛世之风无以亲裁为无害鉴抗言非党同之念勿以苛督为无伤诏旨必繇阁拟一有内降阁臣得以封还敷奏务令尽言即有切直勿为讳忌有旨郭尚宾明为余懋孳等解捄实为凌汉翀窥探使阁臣封还内降欲朕为何如主姑降三级调外任阁臣疏言臣等既失票拟之职又以臣等失职之故贻累言者乞矜宥之不报
　　○召刑部官于会极门内监王体乾传  圣谕诘责勘问凌汉翀等稽遟之故
　　○丙辰祭  历代帝王遣侯吴汝胤行礼　　○起原任刑部尚书沈应文为南京吏部尚书
　　○丁巳总督蓟辽兵部右侍郎兼佥都御史薛三才以考绩加升都察院右都御史疏辞新命不允
　　○戊午会勘凌汉翀凌应登事阁臣方从哲刑部尚书李志等疏言汉翀赃私无据然与应登互认一族自取讦殴宜责令解任回籍以为交游不慎者之戒应登挟诈多人复于朝会之日手击御史蹀血禁门此其无  君无法之大者乞行法司究问如律有旨凌汉翀照不谨例冠带闲住凌应登姑免死发云南澜沧卫充军
　　○升大理寺少卿姚思仁为应天府府尹狭西副使周懋相为本省参政
　　○山东左布政孙承荣引疾乞休许之
　　○宣府巡抚汪道亨言宁镇军饷全藉京民二运除京运于各省直相继转输外惟山东民运每岁二十七万八千九百有奇较之他省不啻倍之闻彼中荒旱输解愆期而宣镇缺饷已逾五月穷边困敝举手无策如欲索之东民则旧眚未减新沴复滋救跛成痿辗转增剧乞敕户部九卿廷议通将山东四十二年四十三年见徵未完民运五十一万四千二百余两亟行酌处或于别项那移暂借发边不报
　　○户部覆巡漕御史朱阶疏漕务二事一曰查复剥船先年河西务钞閞额设剥船八百只土石二坝额设四百余只今旧船既属杇坏新者又复不堪影占虚冒情弊尤多宜逐一严核应修补者修补应佥选者佥选务足原额以候新运一曰优恤军旗军旗挽输苦役应领粮糈有几而内外朘削莫可穷诘宜严加申饬务洗夙弊至增设＜亶＞缆银两原拟卒有不虞以备添＜亶＞募夫之值乃军旗未沾实惠卫官恣意侵牟假令河道安流则此项似属可省宜听漕储道酌沿途水势溢涸及各船遇患轻重分别批给抵通汇册报部核实开销其羡银亦可当济边之用
　　○辛酉清明节遣官祭  长陵  诸陵
　　○壬戌  上览户部漕粮＜锍-釒＞以镇守淮安侯伯总兵之迟推也疑之遣内使王体乾诘其事阁臣言漕储重务自提督儧运外又设总兵官以勋臣任之此旧例也近诸臣建议以用非其人徒滋多事欲将勋镇裁革或用武职官屡经题请未奉  明旨今蒙传谕即令兵部议覆
　　○甲子升南京尚宝司卿周汝登为南太仆寺少卿浙江参政周继昌为南光禄寺少卿山东按察使靳于中为山西右布政四川参议刘文徵为本省按察使原任广东参政朱爕元为狭西按察使湖广副使马人龙为山西参议　　○乙丑吏部调刑科给事中郭尚宾为江西布政司简较御史翟凤翀为山西大同府推官有旨改凤翀为山西按察司经历
　　○丙寅升狭西右布政李维翰巡抚辽东顺天府府尹李长庚巡抚山东太仆寺少卿钱桓巡抚南赣长庚右副都御史维翰桓各佥都御史
　　○山东比年荒旱道殣委藉父子兄弟互相残食妇女流鬻江南淮安遂成人市盗贼并起所在攻劫督理荒政御史过庭训入境以闻有旨饥民啸聚乱形已成务相机捕除首恶余设法解散
　　○湖广巡按彭宗孟言剥床切肤为贵州心腹之患者仲苗也川湖不与焉往来剽剠为偏镇肘腋之患者镇筸也在黑苗则贵患急而湖患缓在镇筸苗则湖患急而贵患缓川不与焉盘据联络为三省范篱之患者红苗也川省土司较急贵省为缓湖又次之此苗患缓急之大概也今贵州巡抚张鹤鸣欲合从连兵图一大创此其关系颇钜矣湖北自道将更置以来经理绸缪边圉渐固然鸱张豕突梗逆时闻镇筸纵有参备其部兵分别十八营哨二百余里之地尚廑襟肘之虞一旦越省远征将委辰沅于虎吻乎若永保二司纵苗之罪实所当问湖苗为二司所担承岁给达部宜先罪其约束之不效庶彼无辞若大征之举在湖省外无巨寇之凭陵内无军兴之储山□待进无必胜之形退无善息之步则何如逆剿顺抚保境息民之为善也
　　○丁酉升浙江右布政王在晋为江西左布政福建右布政沈蒸为山东左布政山东按察使刘九光为广西右布政浙江参政林茂槐为本省按察使贵州佥事陈继芳为四川参议山西副使李橒为山东参政　　○户部覆请蠲长芦盐运司盐课一千三百余两自四十二年诏免各运司浮课而税监张烨尚未遵行至是以御史牟志夔言始罢之
　　○戊辰会试天下举人中式三百五十名以沈同和为第一都下竟传为白丁会元同和吴江人席官藉余业好冶游拈笔不能成句预购善细书者猎时禾□丸为小册挟以入闱得中乡试其同邑赵鸣阳薄有文声同和结为姻至是贿胥役三场皆同号舍每题出挟本誊写间有不备者鸣阳代为之遂得第一而鸣阳亦在第六于是士论哗然矣
　　○改礼部右侍郎史继阶为吏部右侍郎
　　○己巳免顺天府属过路落地二税以府尹李长庚言州县叠罹灾伤民困殆甚阁臣复代为请遂从之
　　○起原任太仆寺少卿徐光魁为太仆寺卿　　○赠光禄寺卿丘度为户部右侍郎荫一子入监读书
　　○庚午大学士方从哲以清明节乞假展墓  上予假二日驰驿出郭祭扫
　　○命福建道御史杨州鹤巡按四川浙江道御史周师旦巡按宣大江西道御史薛贞巡视山海广西道御史韩浚巡视京营
　　○升河南参政汪尚谊为广西按察使山东副使袁应泰为辽东兵备参政
　　○灵藏赞善王遣使臣坚参藏卜等二十名进贡
大明神宗显皇帝实录卷之五百四十三
　　万历四十四年三月辛未朔  孝肃皇后忌辰  奉先殿行祭礼遣官祭  裕陵
　　○逮原任电白知县周玄暐下狱玄暐直隶昆山人罢官家居雄于赀而好讥议所著泾林续纪牵涉时事凡官司之莅其土者率加讦诋即事干宫禁亦书之会与邑令忤乡人乘之冀快夙愤以诽诬朝廷讼之者数百人应天巡抚王应麟提督直隶学政王以宁露章交劾  上以其书有宫闱事命毁其板逮系锦衣卫狱
　　○癸酉升贵州按察使庄茂华福建按察使黄琮山西按察使何如申为右布政茂华江西琮福建如申浙江起原任江西参政葛寅亮原任福建副使吕纯如为提学副使寅亮湖广纯如山西升云南副使郭庆年为贵州参政
　　○大学士吴道南礼部尚书刘楚先疏言臣等入场见今来士子背传注而侮圣经坏文体而遵异教欲得平正典雅之文以为士式不谓误收杂用旧文之沈同和谨行简举以求罢斥给事中韩光祜亦以同和其本房所取士上疏自劾  上俱原之
　　○西虏分犯石门路大毛山参将任自强却之
　　○甲戌赐二辅臣银彩等扇各三十六执
　　○礼科给事中姚永济御史朱阶等俱疏言沈同和目不识丁其试卷尽出怀挟及赵鸣阳之乎乞敕礼部会同科道严行覆试礼部侍郎何宗彦亦言会榜首卷訾议日烦非覆试不可  上从之
　　○丙子辅臣言来朝州县官其留部候考者历俸已深决无再任之理候旨未下又无假归之期转盻六月又值新科进士大选之日若应留各官尚未离任将以何缺待此多人乞将考定科道李若圭孙之益等与候补张孔教王象恒等一并允用不报
　　○大学士吴道南学士刘楚先各以衡又不明屡＜锍-釒＞请罢职不允
　　○辅臣言辽东一镇在九边中最为冲要建酋鸱张于东北虎兔诸酋虎视于西南所为防御剿杀者惟镇抚二臣是赖今抚官郭光复物故新点李维翰未必即至而总兵王木□苪又以军政拾遗杜门文武重臣并缺如此顷见该镇夷情蠢动声息屡闻万一纠众阑入内地疆圉岂有幸乎乞将兵部所覆拾遗疏批发并速推总兵刻期任事庶孤危重镇有恃无恐不报
　　○庚辰月犯轩辕大星
　　○命兵部发马价银六万两解济黔师自平播后销兵太多营哨非旧而各种夷贼生齿日烦贵州上六卫平定铜仁大江小江等处无日不报苗警而苗仲杀虏职官焚劫屯堡延袤数百里受祸尤惨诸苗南抵滇西抵蜀东南抵西粤种类实繁然皆属土司管辖而土司不能制且纵其劫据而阴利其赀不欲剪除仲苗孤已羽翼也黔抚张鹤鸣以为大创之则黔之为黔旦夕难保欲创之而黔兵不满千且事关三省非贫黔所能独举乃与各道臣募兵一万调土司兵二万四千余人议先剿平定后定两江然后分兵十路截仲贼之路而洗其巢计一年可收廓清之功而粮饷不继恐募兵旋散请发帑金十万两兵部议覆乃以马价六万两与之
　　○辛巳升南京国子监祭酒顾起先左春坊左庶子周道登为詹事府少詹事谕德赵师圣为右庶子国子监司业公鼐为左谕德中允杨守勤赞善薛三省为左谕德左庶子温体仁为詹事府少詹事掌南京翰林院事
　　○壬午升总兵李阶黄越黄守魁为署都督佥事阶镇守贵州越广西守魁四川
　　○癸未以总兵刘孔胤镇守宣府霍廷振镇守临洮李邦镇提督漕运镇守淮安
　　○浙江道御史周师旦上言振纪纲十事曰一法守定国是肃官寮审铨擢奖忠直慎计典清吏治章文教饬武备励风俗不报
　　○甲申  武宗毅皇帝忌辰  奉先殿行祭礼遣官祭  康陵
　　○兵部署部事左侍郎魏养蒙奏蓟门逼近京  陵最称重镇满旦以一夷妇结连两部落既邀额赏复希为末子索添骆驼部众不满二百輙敢效尤我将吏曾不能一创惟朘削媚虏偷安旦夕边事几不可为近督臣薛三才力裁二酋之赏抚臣刘曰梧决策捣巢一洗从来视荫之习矣惟是蓟门久不习兵虑胜后动其最要者无如讨军实申儆之而我额戍非寡占役买闲军容耗弱抚臣莅任即严核虚冒整饬边弊乃将吏狃于夙习如王之范李世爵以清查为故事牢不可破不一行法何以风励军中乞将世爵以都司降一级调用之范夺俸六月更申饬将吏不得故违节制从之
