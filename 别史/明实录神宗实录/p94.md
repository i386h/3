<!-- { "loadSidebar": true } -->
　　○江西巡按御史张简以宁州山贼啸聚流劫报  上以贼势披猖王徽猷职专备兵未闻擒获而遽称宁谥明属欺蔽禠其职闲住而降通判袁祖义等于边方削吏目柳益赵不昧等职仍与把总戴士亮下巡按御史讯夺参政卢仲佃俸命戴罪擒贼以赎前愆且谓抚按官前已奉旨令兵备专驻宁州何又纵之安坐省城以致失事并切责之
　　○甘镇互市完总督以下各赏银币有差○以万全都司佥书吕豸充宁夏游击广东都司掌印李金充浙江杭嘉湖参将
　　○总督狭西右都御史石茂华劾游击帅范贪污不职罢之
　　○庚申阅视蓟辽保定左副都御史郜光先绘各边形胜图进览留之
　　○刑科都给事中严用和言宗祖爱惜民命律有故禁故勘因而致死之款例有酷刑伤人因而致死之条今有司恣一已震怒虐民作威有如狭西巡按所论洵阳知县吴崇云南巡按所论元谋知县张维皆暴酷异常乞行各按臣提问下所司覆如用和言
　　○户部覆御史陈功条奏漕政五事之三一议更番先为总漕吴桂芳所陈业已覆行一选旗甲则议单已载惟在严各卫所掌印官卖放之禁一议积欠漕粮果系漂流及官军逃亡故绝者议准豁免若见在各官及有子孙应袭者例淂追补岂容别议至南京旗军原无月粮扣角□羊且议单明开不许坐扣别军月粮惟将本帮羡余通融补欠但一申饬之而已工部亦复陈功漕政五事之二其一议造舡清江厂合山东遮洋七总之舡造于一厂既不堪用又不如期及雇民舡费适相等宜分锦衣旗手两总于南京山东遮洋两总于临清各委督粮道督造至于江北三总则责成清江厂主事并漕储道而限以五年改造仍备查应角□羊料价先事料理依时给发此目击各总舡毙诚为有见但今期届八月临清去产木处所极远南京虽近产木处所而军士贫窘未经查议遽难定拟惟本部备咨漕运衙门严催清江厂作速完造坚固接济新运仍如御史言估勘各总额舡堪用者发运敝坏者改造查炤年分追还料价中间应否改属应天山东分厂督造或炤旧专责清江厂一一详议停妥径自题请施行其一议溜夫黄河绵亘五六百里中间随地转曲牵挽最难各舡有限之夫前后安能调集查吕徐二洪设有洪夫约二千名二洪今淤为平流洪夫多用之修筑宜于粮运经行时酌派沿河溜处随宜调用此则宜如御史言权宜借调候粮舡过尽仍归二洪者也  上并然之
　　明神宗显皇帝实录卷之五十二
明神宗显皇帝实录卷之五十三
　　万历四年八月辛酉朔狭西抚按董世彦等以司库贮税契路引等杂项银共五万四千四百五十余两留抵四镇应发年例先尽固原次及延宁甘肃仍著为令下户部覆可令姑留司库俟请发然后奏给  上然之
　　○以修完野猪沟一带边工赏抚臣杨彩参政朱裳及指挥吕应岳等各银有差夺指挥孙应魁等俸从巡按孙代勘请也
　　○壬戌  上幸太学诣  先师孔子庙行释奠礼御彝伦堂两甚免进讲鸿胪寺官传制宣谕师生曰治平之道具载六经体验推行实资化理尔师生其勉之礼毕仍免师生送驾特赐辅臣张居正扇六柄银叶二十两吕调阳张四维各扇二柄银叶十两讲官申时行等六员各扇一柄银叶五两正字官马继文等二员各银叶五两赐分献官大学士张居正等各新钞羊酒○改荫原任大学士翟鸾孙思梁先是思梁父汝孝已承荫矣后中式以夤缘被论并除鸾名后复鸾官至是引例请改荫吏部谓汝孝除名仍引制科例未当而鸾先朝辅臣可念诏许之
　　○癸亥  上御皇极殿文武百官以幸学礼成致词称贺衍圣公孔尚贤率三氏子孙祭酒孙应鳌等率诸生各上表谢赐衍圣公及颜孟博士三氏族人冠带袭衣祭酒司业等官袭衣诸生钞锭各有差敕谕国子监师坐朕惟人君化民成俗学较为先我  祖宗列圣致治之隆率循斯轨朕以冲昧缵承洪业四载于兹  南北郊禋殷礼咸秩兹率旧典祗谒  先师孔子肆举释奠之仪进尔师生讲论治理厥理告成夫为治之道贵在力行立教之方务求诸己朕方责实考成率作兴事惟尔师生均有修己治人之责者尚孟加毖勉懋乃教学助宣风化之原翊赞文明之治钦哉故谕
　　○乙丑兵部覆总督狭西石茂华巡抚董世彦所报抚过洮州境外生熟番夷共七十一族古陆阿尔答畏罪远移屡状归顺献出番贼你卜他等首级四颗并生擒且戎卜班卜牙二名赔马牛羊共二百六十七匹只伏罪  上曰番族既哀恳姑贳之且戎卜等即枭示
　　○工部覆巡按直隶御史舒鳌奏草湾河工告成计河身长一万一千一百四十八丈九尺塞过大小决口二十二处募过人夫四万四千名实用银三万九千六百六十两粮四万六千一百七十一石准银二万七千七百两以二月二十日起工本年六月十二日报完因叙总督吴桂芳副使舒应龙佥事黄猷吉淮阳知府邵元哲及同知刘顺之通判蔡玠等并府县各官分理功  上曰海口开浚水患渐平各官功寔可嘉其先先赏吴桂芳银币舒应龙以下各赏银有差仍用心修举功成另叙
　　○工科都给事中刘铉等请蠲工部营缮等司诸色料价军器折价纸张弓箭匠价砖价砍柴夫价农桑芦笋等项远年积逋下所司覆如铉言但各处自隆庆四年以后者徐淮扬凤青登莱自隆庆六年以后者年年带徵三万与万历以后钱粮一体考成从之
　　○丙寅命右中允兼编修何雒文右赞善兼简讨许国充顺天府乡试考试官
　　○户部覆云南抚按所报积谷备赈多寡之数有不及额者查炤考成近例降罚从之
　　○以遮洋运粮把总孟淂贤佥书万全都司改福建行都司掌印李应详于广东
　　○丁卯遣礼部尚书兼学士马自强祭  先师孔子○刑科给事中王道成言作餋人才宜先振士习往者六馆肄业止应故事近祭酒孙应鳌议停纳粟天下郡县所贡士皆出选举际此昌明之会责成儒师陶餋士德诏天下博访茂才有贤良方正孝廉明经之士如黄福杨士奇胡俨吴与弼辈徵拜一二以缉熙圣学亲贤远佞专责道德勿宝珍奇则天下之士皆将饬躬励行修德餋誉以默顺惟皇之极矣报闻
　　○戊辰  上祭  太社  太稷
　　○是日恭遇  孝康敬皇后忌辰于是礼部酌议请  上于日间服浅淡衣百官以青衣角带办事至夜分  上仍祭服陪祀官亦然今后凡奏祭日期遇有忌辰者除已祧及内殿无祭不忌外其余皆于前一日奏祭如致斋日遇有忌辰者  皇上具常服一日百官俱青绿锦绣一日其告祭日遇有忌辰者  皇上具祭服行礼陪祀官俱祭服如祭在日间则本日祭前祭后  皇上具常服百官俱青绿锦绣如夜分祭毕则日间  皇上仍浅淡衣服百官仍青角带办事临期本部俱开具手本送司礼监知会报闻
　　○南京守备太监李庆以会同刑部等衙门审录过斩绞杂犯等罪罪囚张郭等奏闻下所司
　　○己巳以  万寿圣节先期赐辅臣张居正银八十两彩叚六表里吕调阳张四维各五十两四表里讲官申时行等六员各二十两一表里正字官马继文等二员各十两一表里
　　○衍圣公孔尚贤请朝贺进表文马匹许之命免常朝
　　○升营缮司郎中叶九金为江西佥事○庚午南直巡按御史郭思极谳运使葛纶狱以报先是奸商朱完以不法为其党讦讼而纶里人沈衍庆为和仁训导其子尧臣识完又与纶族弟缙亲厚为夤缘索缙书求角□羊纶恶其嘱托仍按法论完成旦颇腾浮议于是求以病去抚按交章参其通贿托病下部议以纶老成耿介素为物论所归一事烦言岂足蔽罪宜详勘至是坐尧臣缙等赃禠衍庆职纶淂白苐以长至托疾为失礼罪纶命调纶官
　　○兵部覆督抚蓟镇侍郎杨兆等议一定信地原拟古北口提调驻劄司马台曹家寨提调驻劄黑谷关将军营提调驻劄将军关乃各恋驻原地宜以古北口等衘改司马台等衔及全镇二十六提调称营字者悉改为关字使知职在守关别难规避一定抚赏必各路将官亲临弹压不许避嫌一增提调喜峰口三卫贡途诸夷辐辏之地宜添设提调一员驻李家谷从之
　　○兵部以山西马邑县强贼郝彦臣等越狱乞申饬  上曰处决强盗三令五申既任意抗违虽再行申饬何益今后必尽法毋务姑息按臣沉涵以新任宥之强贼既已拏获年余何无详报中间或司道官原未呈详或巡按御史故不奏请并本县正佐官凭限有无过违其令涵即从实勘奏郝彦臣等即枭示未获者缉拏余如议
　　○辛未户部覆户科都给事中光懋条议八事其一曰酌行蠲免二曰量行改折俱前＜锍-釒＞覆行三曰及时追徵催科及时则民力易办玩愒以钓誉于先张皇以督促于后逋积愈甚即官序当迁宜听抚按参治四曰免摊逃粮民力止能供本户之税有司以逃户之赋摊于见在之民遂使相率皆逃宜加意招徕设处开垦以补原额五曰额定岁派各处钱粮那移借角□羊久假不归如山东独坐南兵之饷歙县独累一府之丝也科臣不为无见但蓟镇保护  陵京召兵入卫行之已久要皆取诸额设民壮之数而南北直隶山西河南或已掣或折银如山西折徵民兵银两尚在也山东虽若折角□羊稍厚较原费八万八千两今止徵五万六千两已极调停况今土兵尚未充实南兵何时可罢徵角□羊工食实难停止至于徽州府人丁丝绢一项宜行应天抚按将该府六县钱粮以部额府额总行通筭务求其均不许那重作轻以滋民害六曰明示则例近年创立一条鞭法一概混徵及至起角□羊随意先后每遇查盘有尽一县欠户而皆□□互罪尽一户欠粮而皆问赎者今后凡遇编派里甲审定徭役徵收租粮悉遵制各给户由使人知遵炤七曰招抚流移宜行各该抚按行守巡等官督率有司设法招抚开垦免税安插里居寔寔奉扬德意八曰甄别有司有司官急于完粮以希上考效尤成俗贤愚混淆遂失朝廷为民设官初意今已分别多寡远近缓急颇有次苐有司必不淂催科政拙自失职掌以贻降罚  上悉然之
　　○兵部覆浙江抚按官谢鹏举等奏杭州盗贼纵横由各道职守不明议将杭严二府兵备事务改兼分巡道兼管而杭嘉湖兵备则裁去杭州金衢严兵备则裁去严州水利道止管屯盐敕内捕盗改为盐盗各换给敕书分巡既兼兵备不可无兵即将水利道原管杭州前右二卫军兵五百名改拨及操练各府县民壮驻劄省城  上曰近来各抚按每于地方失事后即议增官议更调不知从前所作何事今若不以实责成将来又未免有失且本省盗劫官银有旨令速捕贼赃并究角□羊官溺死之故今俱未报止将各司道更置一番不过虗文了事推诿常套何有惩前虑后之寔今姑如议尔部科其识之
　　○壬申建州等卫女直都督纳木章等进贡宴待如常
　　○苏松兵备副使王叔杲擒献海寇严大邦等命枭之
　　○甲戌升两广军门坐营中军汪浚佥书云南都司以原任中都留守于嵩掌福建行都司印江西南赣团操指挥佥事刘用光佥书四川都司
