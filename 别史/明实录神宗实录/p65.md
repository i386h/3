<!-- { "loadSidebar": true } -->
　　○南京吏科给事中史朝铉广东道御史蒋科等纠拾户部尚书王国光工部右侍郎陈一松原任兵部右侍郎吴伯朋原任大理寺少卿孙光祐原任郧阳巡抚汤宾太常寺少卿李邦义应天府丞汤标各不职状奉旨王国光陈一松吴伯朋俱留用汤宾等已有旨了
　　○丙午复除福建右参政秦淦为四川右参政  改四川永宁仓改直隶贵州
　　○都给事中严用和言诸司考成文册送科以备查参者类多遗佚因举户兵一二事为言兵部亦言是系年远人亡难概督核或参论虽重结款甚轻该省径可发落不在查举之例者也  上曰考成事理事经年远者不必查催新行紧要者不得遗漏
　　○丁未  上御文华殿讲读
　　○以原任江西巡抚右副都御史沈应时为提督鴈门等关兼巡抚山西都御史太常寺卿王凝为都察院右副都御史巡抚云南兼建昌毕节等处军务巡抚狭西右副都御史郜光先为左副都御史协理院事□徽宁兵备冯叔吉以徽宁道所辖应天安庆徽宁等府周遭方数千里跨据长江依阻林峦矿徒啸聚江寇窃发议将州荡乡村军民各编保甲立长分乡使协力防诘兵备该道分发旗牌如有急许其便宜行事黄山良禾大鳙三岭添设巡简一员太平县添设巡捕县丞以资缉捕分徽郡民壮千人以六百住休宁四百往婺源各统以材官属督军同知操练以便策应及备器用悬赏格诸议应天巡抚宋仪望以闻且言叔吉宜久任以责成功应叙迁之时照边镇事例以原官加级  上然之
　　○广宁左右中卫雨尘一望黄色义州后屯卫雨泥沙亦黄色抚臣张学颜以闻
　　○戊申  上视朝
　　○户部尚书王国光以言官纠拾再疏乞罢  上曰卿以稽核钱粮追并赃吏为众所嫉朕所知也其安意供职
　　○己酉  上御文华殿讲读
　　○原任户部右侍郎朱笈卒三品未考满与祭葬如例
　　○以南京太仆寺卿陆光祖为太常寺卿
　　○庚戌  上御文华殿讲读
　　○巡按直隶御史王光国劾奏湖广督粮参议胡僖把摠张书绅过淮愆期江西把摠朱维祺粮已至淮本官未到迟慢疎玩之罪奉旨胡僖降一级朱维祺张书绅革任回卫
　　○建州左等卫女直都督王忽疼克等一百六十二员入贡赐宴待如例
　　○以都察院右佥都御史陈省为右副都御史巡抚狭西
　　○巡抚浙江右副都御史谢鹏举以考察自陈乞罢不允
　　○辛亥  上御经筵
　　○先是芜湖有劫库之变操江御史何宽巡抚都御史宋仪望条列江防事宜兵部覆议分为八事一筑县城于芜湖望江铜陵江浦六合等县原无城池者各渐兴筑一复将领谓荻港乃池太之交宜仍旧设把摠一员与游兵把摠俱加都指挥体统以便行事一增兵额于九江徽宁二道并安庆荻港仪真等处各量增额兵以资防守一议兵饷增兵一千二百名岁增饷一万二千九百六十两官员廪给约用银三千两俱于应安等六府六州通融酌派一分信地守把等官各照分置哨兵巡守互相应援  一专责任江防治中同知免其差委移驻滨江巡行查核一定哨期各备总官另置哨单定立限期约会巡哨每月终赴操江缴报一课功罪每年兵备道将各地方守备把总各府江防各卫巡江等官及哨官督捕员役稽察功罪开报操江访察一定赏罚奉旨著实举行不但建白了事兵备有司官怠玩误事者抚按参奏如容隐疏虞一体治罪
　　○壬子  上视朝
　　○癸丑  武宗毅皇帝忌辰遣成安伯郭乾致祭  康陵○升南京鸿胪寺卿孙鑨为提督四夷馆太常寺卿南京福建道试御史右槚为四川佥事南京礼部郎中姜忻为广东佥事
　　○升尚宝司少卿耿定向为太仆寺少卿
　　○总督蓟辽保定左侍郎杨兆阅防春入援班军＜锍-釒＞列参将游击都司指挥等官录用给赏罚治提问有差又议将领班都司加以职衔与该省都司佥书轮番更代中军千把总与各省掌印指挥千百户一体更番各该兵备宪臣亦令各省抚臣分别论荐俱得旨
　　○兵部覆奏巡按直隶御史陈文燧条陈备边五事一增城堡以完保障谓东西二镇长垣敌台俱已就绪惟东则张家口为市场之地西则镇河镇边镇州三堡仅隔委兀一墙得胜市地则与张家口同均宜修筑以成完局一革团操以便训练谓团操之说起于坐营中军利于军多扣克耳参游守操各练各守何险不固谓宜发还各路查核实数设法团练夏冬季月调赴军门阅视坐营官营求团操者巡按官参奏一处夷将以杜隐忧谓夷将为守备游击等官手握重柄肘虿难防宜酌量优假以示羁糜不得一概咨请授以崇秩至于銕锅折马值虽经允行亦不得多办以致滥予民间违禁私易者罪又有建武学以储将材禁科扣以恤贫军二议  上俱从之  嘉定王载＜土耑＞卒无嫡子以庶第一子镇国将军翊鈖改封为嘉定王长子管理府事  乙卯以福建左布政使万思谦为南京太常寺卿巡抚应天右佥都御史张隹胤为南京鸿胪寺卿
　　○给辽东官军胖袄裤鞋一万三千一百一副
　　○丙辰  上御文华殿讲读
　　○提督两广殷正茂辞免兵部尚书之命乞以原衔提督不允  丁巳升太仆寺少卿耿定向为都察院右佥都御御史协理院事
　　○升福建右布政刘侃为本省左布政
　　○泇河之议工科都给事中侯于赵＜锍-釒＞言事体重大宜集廷臣会议或行地方覆勘又濒河一带水灾濒仍大役骤与地方隐忧不可不虑户科都给事中汤聘尹言曩者新河之役议用费七万及其成功殆十倍焉今日虽议百万而大役难料中道难辍恐不能无倍于初议矣宜大集心计博采众思工费约用几何支给出自何所开列奏闻必储蓄可备六年然后可下诏兴工二＜锍-釒＞俱得旨下部部臣覆请会议  上曰开河事理傅希摰所奏固已明确但事体重大不厌详慎廷臣会议亦是虚文甲可乙否终难成事命侯于赵亲往会希挚及儧运按臣确议以闻
　　○戊午  上视朝
　　○狭西总督石茂华巡抚郜光先题修兰靖边垣二百七十里该银八万八千二百余议留应解户部商税课程税契路引并备荒屯田及隆庆六年节省等银两事下兵部覆允转咨户部户部言乘时修边委系良图然所议钱粮皆原解部济边之数一概奏留非户七兵三之故也宜摊分之以节省依旧解部费不足者兵部以三足之后议修边费者皆准是报可
　　○是岁当三年阅视之期  上命司礼太监冯保会同戎政诸臣及科道官往报命赏保羊二只酒三十瓶
　　○南京礼部尚书潘晟以考察自陈乞罢不允  升江西道御史刘世曾福建道御史周咏俱为太仆寺少卿
　　○吏科右给事中欧阳柏条陈四事一复外官考绩之例除府州县正官免赴京外其方面府佐非或兵马紧急灾伤重大及提学官科举期逼者抚按官不得概行奏留惟云贵远省可以融通一均南北学职之选谓南京国子监博士及六堂官宜炤北监一体行取一重大臣录后之恩自特旨录荫之外考满乞恩必查其宦履无玷公论素孚者方与题请一慎宪臣分巡之地谓按察司分巡官地方系原籍或曾历宦寓居之处并须回避章下吏部覆允帷宪臣回避一节离任年久人地相宜者仍斟酌升用
　　○己未  上御文华殿讲读
　　○考选中书行人等官授行人杨言吏科给事中中书舍人周良寅户科给事中行人虞德烨兵科给事中行人王晓浙江道中书舍人王应乾江西道中书舍人刘天衢狭西道中书舍人金阶四川道行人陈功云南道行人秦时吉贵州道各试监察御史
　　○升浙江按察使刘继文为福建右布政
　　○提督两广殷正茂以追剿双鱼残倭及犯电白新倭擒斩一千七十名以闻兵部覆勘奉旨是
　　○先是  上允部臣之请催解各省直银两济边贵州抚臣罗瑶按臣杨允中上言贵州幅员不广财赋有限本省岁支仰资协济乞留一切以备缓急  上许留事例税契余税等银七千九百余其正税及度牒银共九百余仍旧解部  上用给事中李邦佐言命各边督抚及各镇管粮郎中凡兵马应支台墙应费取具各该将领总领给散之后将实支与逃故遗剩逐一开报听查盘官比对总领不得混行动支滋弊
　　○刑部尚书王之诰＜锍-釒＞乞给假送母许之
　　○巡抚甘肃等处右都御史侯东箂以考察自陈乞休不允
　　○降主事喻均二级指挥齐永寿工匠王瑞等论罪各有差以科臣论冒破修仓钱粮故
　　○辛酉  上御经筵
　　○初武清伯李伟请价自造生茔工部拟价银二万两至是中官孙斌以部＜锍-釒＞至内阁口传  上旨该部折价太薄从厚拟来大学士张居正等奏  先朝锡赉外戚惟玉田伯蒋轮家为最厚正与  圣母家事体相同故本爵亦据蒋轮例为请及查嘉靖二年蒋轮乞恩造坟系差官盖造未曾折价当时该部处办木石估价二万卷案见存故尚书郭朝宾凭此为据今奉  圣谕欲令从厚臣等敢不仰体  皇上孝心且臣等犬马之情亦欲借此少效微悃于  圣母之家而旧例甚明倘从厚惟  陛下奏知  圣母特加优赉非臣下所敢擅专也臣等又惟玉田伯乃  世宗皇帝亲母家也当时  章圣皇太后母仪天下  世庙奉事  母后笃厚外家何所不至而所给仅止于此数想  祖宗以来相传恩例难以踰越耳今以  世宗皇帝之所不能加  章圣太后之所不可踰而  圣母与  皇上必欲破例处之此臣等所以悚惧而不敢擅拟者也夫孝在无违而必事之以礼恩虽无穷而必裁之以义越分之恩非所以明厚踰涯之情非所以自保于是  上批部＜锍-釒＞准炤蒋轮例折价三万两自行营造
　　○直隶巡按御史陈文燧条陈二事一清积蠹以裕边储谓宣大两镇主客粮草自嘉靖初年至万历二年止实无定数每镇各十有五万浥烂十一侵盗十九乞行接管御史查勘明的以后支给粮数即具印册上管粮郎中查核岁终奏报仍与总督巡按一册以备京盘又称平朔玉云等卫独石柴沟等堡宜备三年之粮镇城备二年其余各路备一年听巡抚会管粮郎中分别酌处一兴水田以尽地利两镇有水利堪兴处所敕令管屯宪臣召民开垦渐次起科成田之后令军民沿亩种树既收厚利又遏戎马户部覆奏命如议行
　　○升浙江右参政蒙诏为浙江按察使○大名道兵备道毛汝贤请告许之
　　○壬戌  上视朝
　　○议修理  太庙  社稷坛
　　○浙江右参政边维垣乞回籍终餋山东左布政升顺天府尹曹科乞致仕俱许之
　　○癸亥  上御文华殿讲读  云南顺宁府土官知府猛寅进象只马匹方物命本省镇巡给赏如例
　　○建州等卫女直都督纳答哈等毛怜等卫女直都指挥佥事土满等建州右等卫女直都督八当哈等各入贡宴赏如例
　　○复除原任山西右参政张国彦为浙江右参政
　　○总理河道兼提督军务右佥都御史傅希摰巡抚应天右佥都御史宋仪望巡抚河南右佥都御史孟重巡抚延绥右佥都御史张守中巡抚宁夏右佥都御史罗凤翔巡抚福建右佥都御史刘克诲俱以考察自陈奉旨各复任
　　○升四川佥事周思充为湖广右参议
　　○甲子  上御文华殿讲读
　　○属夷长昂还向所掳我尖夜缚扰边真夷二名以献更贡马七匹以乞长秃愿保塞效顺督抚臣杨兆以闻
