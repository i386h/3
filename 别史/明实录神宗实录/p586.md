<!-- { "loadSidebar": true } -->
　　○革宁远参将杨晖辽东都司高铨等职晖行巡按御史提问铨回籍以督臣＜锍-釒＞劾贪庸故也
　　○戊寅命宗人府经历不许乞差礼臣李廷机言宗人经历所掌  玉牒及王府报生事宜皆宗藩紧要事与本部相关向无差遣近问有之本府别无佐领遂将五府经历都事等官暂委署篆事体既难练习胥吏又易夤缘倘臣部有所稽查殊多不便宜行禁止从之著为令
　　○升礼部郎中潘士达为广东提学副使员外熊尚文为福建提学佥事
　　○庚辰  皇太后万寿圣节免百官朝贺辅臣赓诣  慈宁宫门叩头  上赐辅臣赓酒馔及讲官李廷机金银万寿枝个金篆绫符有差
　　○升吏部文选司主事徐可求为稽勋司员外
　　○夜荧惑犯掩岁星行危宿
　　○辛巳调甘肃西宁参将张应学为永昌参将浙江左营游击武＜棥心＞德为副总兵管湖广黎平参将事四川建武游击程试为副总兵管四川松潘南路参将事
　　○工部上四司钱粮出入之数合计四司岁入止得五十七万七千余两以当出数尚欠六十二万两
　　○壬午革镇边路副总兵周易倒马关参将王锡祉密云左右营游击张秉忠张大才三屯右营游击陈大经保定东营都司刘应迪河南营入卫都司王承恩浮图峪守备唐显东桃林口守备朱世勋等职皆以科索论列故也
　　○裁旅顺游击改设守备官一员汰官兵六百二十员名饷三千七百六十两时山东按臣温如璋言今谈海防者类以守旅顺为要地不知倭处东海中四面皆水待舟而行其为寇也必视风色而飘泊无常非如陆路可以程计也如南风多则寇朝鲜辽东北风多则寇福建广东东南风多则寇登莱正东风多则寇淮扬苏松浙江无一山一屿以为障蔽其来也无阻其至也不及知设舟以防之海上是为得策若北海则内海也北为辽阳南为登莱青齐自登州径渡至旅顺口九百里中岛屿棋布海道迂折风一不顺不飘抵南岸则飘抵北岸不则碎于礁石是旅顺天津非可以径至者也海上无数日不变之风亦无三千里不迂曲之地谓可以扬帆直达堂奥必不其然臣等计旅顺设防属不急之务若为辽东计必欲守之则兵与船宜常在辽左不宜在山东盖每年春秋二汛渡九百里之海往彼戍守风一不顺兵辄遭溺不便一也渡海领饷阻风难达忍饥待毙不便二也远隔绝域虚名冒饷不便三也兵属山东防在辽地不守纪律难以钤束不便四也猝有倭警驰报甚难无缘应援不便五也议将此兵分而为二择其精者五百人用沙唬等船十八只裁去游击以守备统之仍旧防守旅顺但专属辽东抚按道臣节制以直隶半饷一万三千四百两裁去三千七百六十两其余专解辽东以饷旅顺而山东不与知焉尚存六百余兵掣回山东稍汰其脆弱而以其壮者分配各水营防汛饷亦随兵渐减盖山东此时兵船常哨至皇城岛离登州五百里处北海之中旅顺之兵距此止四百里亦可时常哨探南北各有分地不相推诿防守之计无善于此章下部覆从之
　　○赐海西等卫夷人宴命泰宁侯陈良弼陪待
　　○癸未升蓟镇石匣游击杨仲祥为太平寨参将真定游击王廷相为徐州参将
　　○长昂等酋复以三千骑窥义院界我兵严陈以待久之虏知难犯遂遁去督臣蹇达以闻仍请发饷劳军命所司给三万与之
　　○甲申调补吏部考功司主事周应秋为文选司主事　　○丙戌辅臣赓＜锍-釒＞言今日救时之务莫急于用人用人莫急于爰立谋断相资虽贤者不废而况臣之庸老乎至于计吏将入国门而主计正卿尚虚宾兴近在眉捷而知贡举官不备言路日湮台差更蹙庶吉教习已成皆国家英俊而养之三年尚未用之一日凡此用人要务所谓兖之阙也兖阙不补安用臣为臣不敢不补牍再请不报
　　○戊子长至  大祀  圜丘命英国公张惟贤代献成国公朱应槐永康侯徐文炜户部尚书赵世卿兵部尚书萧大亨分献礼成百官于午门外辅臣赓诣仁德门各叩头贺  上赐辅臣酒馔
　　○壬辰宣府蔚州卫地震有声
　　○癸巳除免河南被灾鹿嵩等三十四州县额课有差时河南大荒巡按御史王业弘议将各州邑本年见徵一应起运蹔行停缓及有带徵旧欠俱宽至来岁麦熟徵收户部尚书赵世卿以帑藏空虚边腹索饷甚急奏格前请惟令照被灾分数于年存留粮内各除免若干从之
　　○甲午以冬深撤蓟镇兵马如例
大明神宗显皇帝实录卷之四百二十八
　　万历三十四年十二月乙未朔总理惜薪司内监杨致中杖杀燕山右卫指挥佥事郑光耀时义勇前卫指挥王来聘佥充铺商致中需求不已来聘不胜其苦弃印逃去致中拘之不出乃捕其妇弟郑光耀严刑考掠光耀立死于是礼科右给事中汪若霖＜锍-釒＞劾致中十罪请革去总理职衔付法司鞫问又言国家于工部设柴炭一司专以催儧各商而内外诸厂特其纳受传送之官不知起自何时中使乃得追比商人而刑罚之酷铺垫之多则自杨致中总理始益以佥书等官数十辈司房管事报数大头等项张口待饱而该部钱粮缺乏无从预支各商率破破家以应然国家曾未省毫厘之费徒为若辈掣肘反苦不足臣以为欲内供常给莫若恤商欲恤商莫如去刑汰费归之画一既而兵部尚书萧大亨亦言卫官为  天子爪牙无佥商应役之制而世职皆勋臣苗裔非阉宦可杀之人致中贪暴弥天宜严正法纪俱不报
　　○班不什白言台吉二酋之始入犯也以我收其降人为辞至是督抚以大义责之稍稍退去宣府抚臣马鸣鸾上言二酋以宣镇款贡抚赏之夷一旦与东虏合营窥犯辽蓟罪不待言惟所称彼既坚守款约则邻镇不当收其逋逃说未尽谬夫夷狄犬羊也即理屈辞穷犹然桀骜今反归曲于我执为兵端虽云遵谕回巢其心快快未已来岁疆场之扰未可知也以臣之见若未收其降人耶即当明谕诸夷免其籍口若果收其降人耶亦何难闭关禁止永杜衅端章下兵部　　○丁酉工科右给事中王元翰言时事可痛哭者八事窃见辅臣赓以缺官要政揭至再三不蒙报可赓办阁三年尚未睹  天颜一面使其憔悴奔走以只身佐万几力既不胜日亦不足是为人失心膂可痛哭者一六卿半空悬缺数年不补今去计吏期不过数日而冡宰总宪尚未点用必待事急时迫苟且那借一人以了此察事则何服天下之心至各省直一监司手绾数符各知府多出佐贰  皇上各授人一官实与人以兼官是为人失股肱可痛哭者二南北台省若晨星断鴈而被召来者鳞集阙下积年累月不沾一命以至解馆分留无故乱其常期  皇上岂以其中亦有科道故尔迟迟乎夫既召之又姑置之又必待其丧气而后用之  皇上何见而出此可痛哭者三废弃诸臣沦落山谷有年矣虽奉诏起用未见汇征使有用之才为圣明之弃可痛哭者四班白二酋败盟犯顺寻饱载而归盖原志在剽掠耳国不患外警而患内虚今九边缺饷至八十余万处处告急内请弗应将酿脱巾京师列十二大营兵至十余万饷至二百余万而其中能战者不过选锋数百而已其余兵则今之班役市棍负贩能为  皇上出死力卫神京乎可痛哭者五台谏封事一切留中故今慷慨建白者莫不曰吾知无济于时第存此一叚议论耳夫使言事者惟空存议论甘心无益世道可知可痛哭者六榷税之使遍天下致灾异迭见又指三殿以为名掊聚无虚日诗曰小东大东杼轴其空可痛哭者七  郊  庙之庭绝迹朝学之席生尘至于青宫讲读经年不举屡＜锍-釒＞不下天下大器也器手不相习异日必隔碍而难举可痛哭者八  皇上曷乘此一阳来复之后亟下哀痛罪已之诏改弦易辙则民心爱戴天意自从不报
　　○升户部郎中李长庚为浙江右参政礼部郎中郑友周为四川按察司副使临江知府王永亨为江西按察司副使宁国知府史起钦为湖广按察司副使山西按察司佥事陈治本为福建右参议
　　○刑科都给事中梁有年等上＜锍-釒＞请释横岭参将梁心武昌府同知卞孔时军民王大义等禁系大略言梁心之逮以原奏官郑一麒开矿无砂捏以抵饰后一麒终以诳奏撤回被罚而矿务今且概罢矣是亦不可与矿俱已乎卞孔时之逮以税使陈奉激变楚人欲箝有司遂捏孔时以丈田推委乃陈奉撤回待罪久矣而循良被捏者六年未豁胡以称平去冬恩诏一款文职诖误拘逮者释放为民是不可信诏旨而爱惜人才乎至于为  陵木逮系若王大义等军民生员监生凡二十七人已瘦死其五矣内监科道抚按会勘于先三法司拟议于后或罪或免无非遵旨持平刑部屡题具在即恩诏所谓诖误逮系者是亦不可信诏旨而保全多命乎不报
　　○壬寅南京大理寺卿刘应麒以母年九十乞终养许之
　　○甲辰重修南海普陀寺成命所司建碑其地御制碑文记之词曰朕御寓三十有四载嘉与海内臣民咸用康乂一切岳渎诸祀不＜锍-釒＞不数用以宁吾民而徵信于神唯是  圣母慈圣宣文明肃端献恭熹皇太后含纯懿之真性秉慧觉之上资诸所焚修祝厘护国保民者朕一一钦承无所爱惜先是南海普陀寺毁于祝融我  圣母恻然发念欲缘故址而鼎新焉朕仰承  慈谕无扰民无烦将作无费水衡金钱盖默示以爱护苍生绵延国脉至意朕益用祗承首捐内帑其自朕躬而下悉输诚发愿以次助施遣官督建迄今落成而  圣母喜可知也寺在雒伽山顶大海波心是观音大士说法道场显灵应处也大士圆通三昧普照十方三十二应身随处变现十四种功德不可思维朕无所庸其赞叹第白马开缘赤乌建刹雨花灵鹫在在有之而海上最著盖其慈悲大旨普度法门不可以意智得不可以声色求远而弥尊近而难即离此苦海便登彼岸指点最为真切其密证了义则有望洋已耳夫惟修之默默应之昭昭禔福在宫中灵感在海外有若响答然者即今  圣母燕喜天锡难老朕荷兹百禄延及子孙以至万邦黎庶海寓宴然良繇圣力护持神功默祐非偶尔也呼乎庄严妙相今古皈依功成而不扰教尊而不渎则今盛事与前代瘠民佞佛者大有间矣工起于某年月日迄于某年月日是用勒石铸词使群臣百姓咸知朕奉扬  圣母德意且以昭示后来传诸不朽云铭曰茫茫万有欲爱同缠业风振海识浪滔天惟此苦海千古渺弥彼岸寥廓竟渡其谁如来法身累劫修行妙通圆明反照见性慈悲广大功力无边破昏揭暗慧炬高悬音声万亿遥入我观繇闻起见寻根穷端所见非目所闻非耳靡有见闻讵有我彼恒河世界悉归掌轮随愿界福随溺拯津如汲海水樽盎具足沧溟不亏人饮满欲如月印川万壑皆圆清光不咸皎皎中大雒伽浮空瀛波旋绕梵宫蔚起翘望云表大士耀灵遐尔倾就贵贱圣凡拜礼恐后猗我  圣母心契大慈愿言锡祚以保群黎予承  慈训启我觉慧如天好生聿嘉二帝裁培国脉瓜瓞绵延与天同久亿万斯年
