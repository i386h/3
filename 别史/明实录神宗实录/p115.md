<!-- { "loadSidebar": true } -->
　　○兵部覆兵科都给事中裴应章等题称春防在即乞要通行申饬各边大率谓虏王西行辽左多警在甘宁诸镇当于所经道路设伏抚处尤要禁绝茶市堤防番族在宣大诸镇当虑主酋既行部落恐无约束更宜经略备御倍常加谨在辽左当防土蛮窥犯督率待战不得轻率贡市其勾虏属夷长昂等亦宜相机惩创各□节从之
　　○兵部覆议山西抚按官高文荐＜锍-釒＞称河南沔池等处人民聚众越省盗矿贻害民生请饬该地方官协力严行防守从之夫矿事之行入不赏  肖集易聚难散乃利害大关讵可轻言此严防之所以谆谆也
　　○兵部□巡按御史王民顺奏苏松常镇财赋之区而泖渎具区夙为盗薮该地方官务广行缉捕以安良民又捕盗规条如成化二十一年嘉靖四十一年万历二年各议事例宽严得中惟隆庆六年吏部所议一款限数定罚责成过严反生规避若不斟酌似非弭盗安民之计请乞  圣裁  上曰捕盗之规照万历二年题准事例行各抚按官论劾功罪以此为准着再行申饬以便遵守
　　○丁卯上元节赐辅臣张居正吕调阳张四维等酒膳有差
　　○先是  上出画册二十六幅命辅臣分授讲官申时行等各职等是日恭进御览辅臣居正并所藏先臣李东阳题画诗  有差
　　○兵部覆凤阳抚按吴  卫所其沂莒等处虽隶山东实属直隶统辖盖欲唇  共为犄角具有深意但官军班操赴直则仰赖专在行粮苟沂莒等州县不与给发沂青二道不与催徵欲使各军枵腹上班安望其不脱逃留滞也今该抚按议改山东就近管辖俱应照议其未完应追军人工价姑宽限本年八月内完报从之○兵部覆题巡抚延绥宋守约称万历六年应修甎台二百座合用银四万一千五百两照依户七兵三事例本部该出银一万二千四百五十两于太仆寺马价银内户部该出银二万九千零五十两于客饷银内应动支给各道收买给发等项支用然工程浩钜边塞贫苦尤宜审时度势酌议裁省有旨如议
　　○兵部覆巡按陕西董世羙奏陕西四镇俱与虏邻未款之前民被掳掠追迫夷情既定华民思归如周满成等果系甘心投  但各犯招词前后互异兼之籍贯昭然不妨再三研审若别无奸计姑发原藉收恤以示怀集之意至于降敕俺答事关国体未可轻率轻取  上是部议如拟行○戊辰赐元辅张居正坐蟒胸背蟒衣各一次辅吕调阳张四维等斗牛蟒衣各一讲官申时行等本衣各一
　　○升山东左参政钱藻广东右参政蔡汝贤俱按察使藻湖广汝贤福建
　　○升光禄寺寺丞郑钦为尚宝司少卿
　　○己巳  英宗睿皇帝忌辰  奉先殿行祭礼遣宣城伯卫本国祭  裕陵
　　○庚午户科给事中李涞奏礼部以大婚纳采问名题奉旨命公张溶充正使大学士张居正充副使各行礼臣惟  皇上之留居正固以军国重事不可无社稷臣若大婚副使与经国筹边不同况肇举大礼以守制者行之将事违其宜非所以为观乞别简大臣任使以光盛典  遣命元辅奉  圣母慈谕且先朝大臣夺情起复的即照□朝参居官食禄今元辅都辞大礼一与执事有何不可这厮李涞借言离间欲阻成命好生欺肆且不究  上乃手札谕居正昨李涞说大婚礼不宜命先生不知出自  圣母慈谕先生忠孝不能两尽岂可以私请误朝廷大事小人包藏祸心每遇一事辄借言离间朕已鉴知先生还遵  慈命暂以吉服行事居正＜锍-釒＞言  圣母慈谕实非外臣所知但吉凶异道变服从吉委为未妥恳  圣慈别遣大臣一员将事以光大典得旨卿只遵奉  慈命勿以小人之言自阻
　　○户科给事中李涞条陈治河五事一曰多浚海口以导众水之归夫徐邳而下黄河自西而东淮河自南而北俱会于清河口东南祈而历安东县出云梯关以入于海旧甚深广嗣以黄水泥淤黄淮二渎皆无所归故其势不决徐邳而冲啮乎高宝诸堤至高宝诸湖浩荡无涯先时沿河之西多置塘岸以蓄旴泗诸处暴涨之水故湖以东运堤无恙乃今塘岸尽废而黄淮之水又悉飞泻于此是以全堤尽圮宜别勘坚实之地以多浚其口仍必自下而上渐去河身之淤尽于徐吕二洪而后止若淮安之南宝应之北计八十里每里建平水闸一座而高邮邵伯各加建平水闸十座闸下每开支河四五十处以导上湖之水入于堤下射阳等湖而盐城兴化沿海地方皆宜查其旧地多浚十余口以导射阳诸水而入于海二曰勤塞决口以济粮运夫自徐邳以至瓜仪皆为运河而皆赖堤以蓄水但自清口而浚至安东云梯等地多踰一二百里而自徐吕至清河又不三四百里山阳高宝诸湖必繇多闸始洩而采办闸石转运亦难浚导之功旦夕未竟其不凅漕而妨运者几希必多储桩草相度水势而急为之备然后可以无患三曰宜以江北全力治漕河不当以濒河穷困州县治漕河臣尝滥役宝应见其地道重伤而又有冲路之供应有养马之烦费及观扬州所属或有地稍丰收而又无驿递养马之累夫常赋之经各有定额诚未敢轻议若浅夫则因时增设且皆国事耳可无裒益以恤疲民四曰岁报钱粮以核＜锍-釒＞凿之功夫＜锍-釒＞河浚海建闸筑堤非百余万以上则难与经费非五年七年之久则无以成功总理大臣每岁终将用过钱粮修过工程逐一奏报其筑塞决口必视水势注海之机以为消息但能勤于补塞不妨飞挽者即为成功此于稽核钱粮之中而寓考成河渠之益也五曰优恤夫役以鼓劳人夫河工之苦朕胝狂澜之中跋涉淤淖之地且地皆荒野海滨凡饔飧等需有费二钱不得一钱之济者今宜从实估勘稍优其直以苏小民之苦至应得工银必须委廉能官依时蚤结仍察督小官不许假以别事剥削夫役章下所司
　　○辛未  上以大婚告  天地  宗庙命英国公张溶保定侯梁继璠驸马许从诚各行礼
　　○赐辅臣张居正脯醢酒果等物
　　○复除原任陕西右参政兼佥事徐节为山东布政司如旧管理密云兵备屯田事
　　○升总督漕运兼提督军务巡抚凤阳等处兵部左侍郎吴桂芳为工部尚书兼都察院右副都御史总理河漕提督军务  上以当事诸臣意见不同动多掣肘以致日久无功今以此事专属桂芳提督其选用部司等官及处置钱粮俱许便宜奏请已而桂芳辞免不允
　　○巡抚应天都察院右副都御史胡执礼巡抚湖广都察院右副都御史陈瑞巡抚陕西都察院右副都御史董世彦各以考察自陈不职求罢不允
　　○壬申升铜仁守备蔡兆吉都指挥佥事大同守备鲍崇德福山港都指挥同知蒋国忠俱铨注都司军政佥书
　　○兵部题覆巡抚山西都御史高文荐条陈战守机宜所称兵马议注守精衣械查器具访水泉修边城葺墩堡浚壕堑明赏罚等项有旨山西武备久弛高文荐既锐意振作凡战守事宜该及时整饬者还着与总督衙门计处停当具奏举行○升浙江左参议余一龙山东右参议周思稷俱副使一龙贵州思稷仍山东
　　○改南京户部广西司郎中韩必显为尚宝司司丞
　　○升浙江副使龚大器为右参政
　　○癸酉  上御文华殿讲读
　　○初  上践阼即修建  慈宁宫以居  圣母张居正奏言  圣龄方幼  慈驾且居乾清朝夕与处俟大婚之后移居未晚至是期迫乃还御  慈宁因谕居正曰婚礼在迩我当还本宫不得如前看管先生其敬承之仍赐蟒衣彩叚等物以示意居正＜锍-釒＞谢因言臣等外臣岂能日侍左右以保佑  圣躬尚冀  圣母念  祖宗基业之重百方保护至于进尽忠言弼成圣政臣分仪当然敢不对扬休命又言今去大婚之期尚半月有余伏请  圣母暂还  慈宁次日仍御乾清与  皇上同处待册后之后然后定居  慈宁  太后从之
　　○升湖广九永守备马呈文署都指挥佥事充四川叠茂南路游击大宁都指挥佥事杨榜充神机九营佐击四川叙泸守备吴鲸署都指挥佥事充松潘东游击五军营备兵坐营指挥同知王鹏署都指挥佥事充五军九营游击
　　○甲戌以  皇太后还御  慈宁宫赐大学士张居正等银币有差
　　○降原任太常寺少卿严用和为山东右参议
　　○兵部覆凤阳抚按官吴桂芳等题称頴州兵备原管狭西潼关卫而督发往返道远不便自万历六年秋班为始改属本兵备道就司督发河南都司统领赴班从之
　　○兵部覆议京营科道条陈事宜一议分营操谓三营分操原为旧制今军士日众至于十万营之内简稽难周演习不便欲分部操演以便责成诚为有见但近岁合操之后各营厅房塌损修葺动经岁时及照营规名虽合操而分营细练亦自不废合行总协等官督率各该将领严行训练二议选官属谓各营虽有主将总领而传宣号令摆列队伍必资中军把总等官即将三大营中一一拣选随宜器使其不称者径行斥退三议习骑射谓选锋无马必须查给以禆实用但查战兵车兵选锋共五千共少马四千余匹今太仆寺堪兑马匹仅一万八千年例兑给约有三千之外而一岁所入本色未足相当矣四千尽兑则所余无几应行总协大臣令该营即查选锋五千数内量派步骑兵各二千五百内除先领马匹共九百六十三匹外其无马骑兵一千五百三十八名造册送部劄行太仆调兑余下步兵二千五百名俟万历七年以后渐给务足五千之数四议重新马谓寄养马匹出自民力官军兑给未几旋毙责令买补旧例欲准各营倒马官军照依年分追桩若新马概令买补恐倒毙不测贻累贫军今将依例量追桩银仍令该管官严责各军用心餧养其应卖老弱马匹移文京营及太仆寺每于验烙之时或如议穿左耳或烙以火印如遇营马倒死设法查验倘有抵换即便究罪五议罢出防谓先年议拨战车营兵二枝暂议休息夫畿辅营兵优养安逸故令习营知战况查各镇边防分布＜锍-釒＞内各军派有信地难以拨回唯于分戍之兵悯其行役优加抚恤使三军无怨从之
　　○兵科给事中王致祥题边防八事险隘居一乃若功就而役不休民罢而督愈急如今日边工有不胜其弊者矣其采薪木也工程浩钜强者负担而趋弱者称贷益之其入山出口也道里阻修强者依期而至弱者又不能也其烧甎砌墙也以丈尺计富者应时而竣贫者责补无措矣汲水数里则渴者弗饮樵苏后衅则饥者弗食或绝壁悬瓴或土窰沃釜或沙粝供粥或皮袋盛盐加之风餐露宿触暑惊寒武夫悍将急于报完执鞭挞而议其后至于盐菜行粮类多克扣而流离接踵死亡相续  皇上闻之心忍乎哉况手习陶治不任干戈身就版筑不擐介胄而一切除戎器讨军实驰骋击之法废而不讲万一开陇云朔之间脱有意外可不为之寒心乞敕该部凡边墙敌台系冲要不容己者照旧修理其余不急之工一切停罢至于精锐马军专务秣马厉兵乘时训练而又特挑骁勇力战之士罢其佣与差而优其廪饩号曰选锋以备敢死之用今日要务莫急于此＜锍-釒＞下部议  上曰设险守隘乃边防要务然修筑无期徒劳疲军以后酌量不紧要者暂为停止然不许因而废修守致滋后患○免追赃释放俞世清等六十二人监候查勘另结杨保等四人仍监追徐应骐等八人发遣四川盗库犯人沈鲸边卫永远充军副使林应节以受馈送追赃完日发原籍为民以彼中巡按论劾也
　　○乙巳巡抚宁夏右副都御史罗凤翔自陈不职乞罢不允
