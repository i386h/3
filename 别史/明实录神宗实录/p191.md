<!-- { "loadSidebar": true } -->
　　○兵科给事中孙玮上言时弊四事一厂卫受词言厂卫当遵照敕书察访不轨妖言人命强盗重事其军民词讼不宜干预一访察当慎言访察法行株连人众往往无辜入罗而吞舟者窃笑乞敕各省抚按间一行之不必概行访拏一滥罚当惩言民穷财尽依律科罪犹惧不支乞严禁罪外滥罚一立枷当革言立枷三百余斤用木柱之其人昼夜跂立无不立死乞敕法司毁不复用得旨这枷号重惩凶恶还照旧余下刑部刑部覆谓厂卫之设畀之缉访谓之缉访非惟不当受词抑亦无所用其词矣高皇帝特设通政司以司封驳三法司亦不敢擅受一词况其他乎其访察滥罚委为民害合行禁止  上命厂卫缉事衙门著遵照敕旨行事在外访察科罚等弊依拟禁革
　　○南京给事中冯景隆言迩来有司贪墨土司承袭必重勒货贿莽酋习知其故邀从彼处替袭土司不知有朝廷矣今宜开其自新之路使效顺归正重悬赏格使攻莽酋自效则莽酋之党自孤且用兵之不能取胜者以专用土兵无汉兵以为之督率也浙江福建广东等处皆有久练之兵地方无事分调云南所谓一举两得者近该新升游击刘綎许令选募武勇而褁粮无资赍办火器而符验未给游击与参将品职不甚相悬宜使协力行事不宜听参将节制＜锍-釒＞下兵部兵部覆远调汉兵不能速济目前刘綎许带家丁不论多寡其行粮与赍运火器脚力著被处补给余如议
　　○乙酉以端阳令节赐三辅臣上尊珍馔
　　○丁亥巡按狭西御史陈荐言近年申明强盗决不待时之律严立捕盗条格有司奉行太过有装诬成狱后获真盗招出情节渺不相关而监故者多人不可复生乞将元二年以来所获强盗略缓处决虚心再问至于照拏之案其祸犹烈供扳挂名后获之日贼首得生囹圄与面质者鲜矣徒据原招虽系良民亦无生理乞自后除斩关劫狱果有实迹仍照旧跟挐其余悉与注销＜锍-釒＞下刑部部覆谓法贵因时治宜审势  皇上御极初年人心玩愒固当行之以峻今乾纲震肃人心警惧又当济之以宽合无容臣等会同兵部将万历二年以后新立捕盗条格再加详确请自  圣裁著为令甲  上然之
　　○戊子  孝宗敬皇帝忌辰  奉先殿行祭礼遣武安侯郑惟忠祭  泰陵
　　○己丑以定远侯邓世栋掌南京前军都督府印
　　○以广宁伯刘嗣德管理红盔将军
　　○以宣府右参府林鹏为五军七营练勇参将
　　○升宣府入卫游击雷洪为大同井坪参将升狭西坐营中军王赋业为固原游击
　　○庚寅罢原任副都御史劳堪闲住以冤杀原任刑部左侍郎洪朝选为给事中戴光启等所劾也
　　○辛卯  太祖高皇帝忌辰  奉先殿行祭礼
　　○升广东右布政使陈应眷为山东左布政使江西广信知府钱拱宸为福建副使
　　○降广东副使应存卓为贵州左参议
　　○裁革汀州捕盗通判
　　○裁革都税司及正阳门宣课司各大使
　　○壬辰升国子监祭酒高启愚为礼部右侍郎兼翰林院侍读学士
　　○改巡抚广西兵部右侍郎兼佥都御史吴文华为刑部右侍郎
　　○赐已故南京工部右侍郎方廉祭一坛减半造葬
　　○改贵州平越卫清平驿属清平县
　　○癸巳  仁宗昭皇帝忌辰遣成安伯郭应乾祭  献陵
　　○升广东练兵游击李栋为山西参将大同入卫游击黄明臣为宣府东路参将
　　○以原任密云游击刘远图为宣府入卫游击○户科右给事中田大年等条陈十库钱粮一议查盘每三年一次会同验粮验试各委官及巡视科道官亲诣各库逐一查盘著为定例一议收支自万历十一年始置立空白文簿申送各该衙门印发遇有收放钱粮逐次登簿每十日一次赍投科道以便稽覆一议循环各库置立循环簿先送各衙门印发分为新收开除实在按季倒换年终听巡视科道吊查一议物料丁字库积赃罚三库所贮羊毛翎毛床卓等物年久浥烂宜行科道各该衙门官覆验径行弃毁移置别所量变价值作正支销庶新旧钱粮不致混淆一议职守各该掌库内臣将支放数目逐月交与官吏磨对登记庶不互相推诿上令如议行
　　○总督狭西三边军务兵部尚书石茂华条陈救荒事宜一添给赈济平凉府库贮行太仆寺马价银借支一万两分发各道及搜刷支剩仓粮分投赈济乞准令开销一议补战马亢旱马饥倒死数多乞于固原州库贮京运马价及平凉府库贮马价动支二万买马二千匹并令岁洮河茶司解马一百四十匹酌量印发一议恤驿递平庆二府驿递因站银追徵不得各役逃窜已尽乞于平凉库贮马价银内借支五千两分发二府驿递仍再借支五千两酌散别府驿递一体优恤一储备本色该镇军丁告支本色籴买价贵已溢额外一万三千九百有奇乞银库补发并再发帑银三四万两秋成收买预备一借给牛种被灾五郡死徙数多既乏人耕又缺牛种借动固原镇饷银三千四百八十两市买给发秋成司道查核如果贫不能偿具奏豁免一议增折色固原折色军粮每石四钱五分今米价每斗二钱五分乞要每石量加一钱五分于本镇节省银两扣抵一议处籴本于庆阳府民运银内分解被灾五府每府酌发五千两秋成买杂粮收贮备荒一酌议开纳凡纳粟员役狭西山西河南地方本布政司暂停开纳悉赴延固二镇上纳本色户兵二部覆俱如议
　　○甲午吏部尚书严清以病乞休  上温诏令慎加调摄暂解印务着张士佩署掌
　　○命抄没犯人冯保通州等处房地通给与潞府管业
　　○兵部覆给事中唐尧钦等题皇城禁地武备废弛乞要振饬列为四款一议整器仗各军盔甲枪刀等项名数虽存半系钝朽应通行查验开送军器局修理换给三年照例呈请兑换一议修铺舍皇城内外红铺工部逐一踏勘估计修理自后照例三年一修三年内若有损塌将督铺指挥等官题参降罚一议操官军大汉将军与红盔明甲官军照旧加意操演围子手官军每月除上直日期外系隶五军备兵营操练其守卫官军分守门铺更番上直免其操练一议给粮赏每月将应放直米各卫掌印官开造花名文册用印钤盖先送科道衙门核实仍将领未小票用关防钤记预给各军临期会同户部监督官躬诣该仓验票给散以杜权豪占领之弊得旨俱依拟
　　○丙申升新坪堡守备王铠为大同入卫游击广东都司佥书洪梦鲤为广东练兵游击
　　○丁酉狭西河州弘化寺番僧锁南坚挫袭替大国师职事换给诰命
　　○戊戌升右谕德兼翰林院侍读罗万化为国子监祭酒升光禄寺卿刘良弼为右佥都御史巡抚广西
　　○以翰林院侍读徐显卿侍讲张一桂李长春编修吴中行简讨赵用贤管会典参对较正事务○兵部覆山东抚按都御史陆树德等题称该省民兵原系各道团练快壮因蓟门多警改为民兵调赴蓟镇防守隆庆六年议改每年徵银二万四千两解送蓟镇至万历二年又议改徵银五万六千两贫民既苦不堪地方又患无兵委属偏累查得河南民兵工食既以免解则山东尤所当免乞自十一年为始还令山东司道查得各府州县徵银名数马兵改募马快手步兵改募民壮听各道统领操练蓟镇银缺乏听督抚另自奏请得旨这民兵银两既克蓟镇岁用姑照隆庆六年例徵解二万四千两其余存留本省募兵团练
　　○山西总督郑雒大同巡抚胡来贡题称山西河南等处民粮岁解大同原有定额恩诏蠲免十一年分十分之三共免过该镇额银二十三万五千六百有奇今该镇库贮止有十万一千尽抵前免之数尚少岁额一十三万四千六百有奇乞发帑银接济户部覆该镇所缺岁额系主兵军饷势不可缺发帑银八万接济余行该镇别项银两另行处补从之
　　○狭西总督石茂华巡抚萧廪题延平庆临巩五府及西安等七州县旱灾免过起运银两一十八万四千七百七十余两皆系边饷及王府禄粮正额势不可缺乞发帑补给户部覆该镇所请委应给发但内帑缺乏量发一十万以备急用余行该镇更议别项银两抵补从之
　　○己亥巡按直隶御史徐鸣鹤言奉旨勘侍郎贾应元勒索代府赃银勘吊原卷启王令旨委无勒要银两各情具奏  上曰代府为太平王时有过岂肯认授与彼贾应元着革职冠带闲住
　　○庚子京师大雨雹
　　○改太仆寺卿雒遵为光禄寺卿
　　○以云南清丈事竣巡抚刘世曾等纪录
　　○辛丑周王在铤奏称定限封爵大不利于宗姓其弛禁开科等情有干  祖宗宪制似难轻议本省各项钱粮每岁数十余万有司若肯留心催徵宗禄尚有余裕乞要姑从旧制  上曰周王所奏着差去科臣会同抚按官一并酌议具奏
　　○礼科左给事中牛惟炳御史马允登等言近见礼部接出揭帖诸王馆选五城续报女子未足钦定三百之数命礼部再行选报天府深严女使多寡非臣等所敢知然两次选中已将百人若必取盈恐媒妁纷纭愚民无知谓  皇上志渐移于女谒也章下所司○南京兵部尚书王遴条议营务一分布行伍言今南京大小教场见操新旧官军二万三千有余合比照北京各边之制每三千一百二十人立为一枝以一千四十人为中哨以一千四十人为左哨以一千四十人为右哨总计官军二万三千共得兵七枝若有余剩置之旗鼓下作为备兵专听各营缺军取补一添设坐营言南京设有都督官三员焦泽分管大教场合给兵三枝李超分管小教场合给兵三枝侯继高分管神机营兼管巡捕事务巡捕另有官军二千四百员名提调烦劳不必议给其大小教场各分兵三枝两都督自领一枝两坐营官分领一枝尚余一枝各再设坐营官一员责令分领一处给器械言旧军一万九千五百余名弓箭刀枪牌筅之类颇足应用惟神枪等火器不敢私造容臣等再行选委的当官员动支本部收贮草场租银并缺官柴薪船科等银鞭铳再造一千把乌铳再造一千把务要坚致如法分发各营演放新选补军人几四千余名合用披执宣帽号衣弓箭枪刀牌筅每名给粮银五钱置办一议禁革差拨言南都根本重地近年以来营伍废弛做工擡扛无日无之自后南京工部搬运物料应自雇觅南京内府搬运钱粮亦应着落内守备官经拨该监军匠民匠应用如有重大事务必湏用军搬运亦要预题奉旨臣等方敢遵照差拨一议设备兵言北京三大营之外各设备兵一营专验发新军暂收操练以备各营队伍中有缺取补今南京大小教场神机营亦是三大营查得各营原有管鼓官合就改名备兵把总专司旗鼓兼管备兵班军操练兵部覆大小教场既各设三营每营当设坐营一员若都督自领一枝则此一枝为都督亲兵外二枝为都督部兵似属不便合将两教场各分兵三枝坐营三员每员分领一枝都督总领调度庶节制不紊余俱如议报可
　　○壬寅起原任南京太仆寺卿石星为太仆寺卿
