<!-- { "loadSidebar": true } -->
　　○兵部南京太仆寺卿萧廪题称修举马政各拟议上请一议查勘夫蠲免拖欠所以宽恤灾伤但未经勘实而一概与除则奸民望风觊觎逋负愈多矣今议行令该寺会同抚按选委廉能查勘拖欠马价等州县分别轻重有无斟酌量豁而无灾地方不得援比仍行催徵完解有那移侵欺者究追赔补一议会课夫马价与两税均系国计乃两税完少重则降级马价拖多止于罚俸是宜有司之急彼缓也今议每年该寺奏缴完欠至日本部会同户部将有马地方总计起存钱粮分数一体参请住俸降级候其徵完开复庶怠缓知惩一量复马官议有马州县即于管粮佐贰员下添注兼管马政以听于管马通判而受成于分管卿丞庶官不增而事并举一查给草场夫草场马厂皆为孳牧设也乃豪强势要占种者多今议委官清查追给马户仍令输租以解部寺有占夺者绳以法但间有马户家贫典卖未必皆侵占一旦清查必有奸人乘机冒指尤当慎选委任庶可有济奏上报可
　　○庚子  上御文华殿讲读
　　○福建右参议聂廷璧为福建副使以原任山东布政使朱卿复除浙江左布政使调狭西右参议徐学诗补山西左参议分守河东道移驻解州兼理东西两池事务
　　○命原任光禄寺少卿袁三接复除本职升狭西左参议毛为光为福建副使湖广佥事江廷寄为湖广右参议
　　○辛丑  上御文华殿讲读○福建提学佥事赵参鲁以亲老身病乞致仕许之
　　○户部覆凤阳巡抚江一鳞巡按李时成奏劾泗州兴化宝应山阳清河桃源盐城等七州县田地其高阜成熟者照旧派徵其彼灾稍轻与被灾次重者俱免一年被灾极重者免二年共免秋夏起存税粮二十九万一千四百石有奇银一万一百八十两有奇其额派漕粮于附近各府所属无灾及灾轻州县通融拨补务足原额候被灾州县有收之年照数徵还报可
　　○以吏科给事中郑秉厚为福建右参议户科给事中李涞为山东佥事升狭西右参议袁弘德为山东副使升山东佥事刘应元为狭西右参议升工部郎中马鸣鸾为湖广佥事升浙江佥事须用宝为广西左参议升吴兑为吏部左侍郎升巡抚宣府王一鹗为兵部右侍郎
　　明神宗显皇帝实录卷之九十
明神宗显皇帝实录卷之九十一
　　万历七年九月甲辰朔升江西右参议王希元为福建提学副使
　　○河东巡盐御史冯寰上言苦池滩为盐洩水要区原非可耕之地自正德二年淤平后因奸民争种不均投献晋府每年收租不过二百金查复运司则关系国课二十万乞严谕该府不得听奸拨置行令运司将前滩时加修浚保固盐池部覆如议
　　○乙巳  上御经筵
　　○修  显陵裬恩殿以户部主韩济董之令刻期竣事毋致冒破虚糜
　　○兵科给事中赵世勋劾右府掌府事定国公徐文璧留难应袭需索属官私设文簿名曰堂食钱又名红纸钱请严行禁革以儆枭贪得旨以勋旧仍其职惟厘革夙弊为后日规
　　○升河南佥事刘东星为狭西右参议驻劄金州升山西右布政使吕鸣珂为江西左布政使升福建右参政王元敬为山东按察使升江西佥事周思敬为江西右参议
　　○以宣府巡抚标下中军都司朱永祚充定州领军游击
　　○丁未  孝恭章皇后忌辰祭  景陵遣怀柔伯施光祖行礼
　　○  上御文华殿讲读
　　○升广东道御史王藻为河南副使升四川按察使梁问孟为山西右布政使升江西副使郭孝为福建右参政升河南御史王应吉为狭西右参议升南京福建道御史王许之为浙江佥事升寍州知府石汉为江西佥事升江西道御史李荩为山东佥事○蓟镇总督右都御史梁梦龙＜锍-釒＞所属武职王吉杜桐等三十二员贤否赏罚有差允行
　　○庚戌上御文华殿讲读
　　○升浙江右参政胡定为四川按察使升四川右参议刘一孚为江西副使
　　○两浙巡盐御史李栋查议原奏仁和等场减追引价银三千九百余两欲以绍兴所加余盐银二千两抵补未敷又查有华亭上海等盐场各新增沙涂升科票税等项银二千五百余两处补既有余饶部覆报可
　　○巡抚山西都御史高文荐以苛岚一州逼近边境伤残疲敝所欠屯粮牛具银及王粮民粮等项难以追徵部覆如议蠲免
　　○辛亥许给大同镇马价银一万二千两以备明年市本
　　○升左春坊左谕德陈思育为国子监祭酒照旧充经筵讲官
　　○壬子以重阳令节赐元辅张居正次辅张四维申时行等上尊珍馔
　　○升江西副使吴从宪为浙江右参政广东佥事马千乘为四川右参议
　　○朝鲜国王李昖差陪臣李塈等正从三十五员赴京庆贺赐宴如例
　　○辽东建州左等卫女直夷人都督等官大疼克等共一百二十六员备马一百二十六匹赴京朝贡给赏如例
　　○甲寅  上御文华殿讲读
　　○以湖广行都司军政佥书白玉铨注广西都司掌印
　　○起原任广东副使胡同文补江西副使以四川道御史张友舜为广东佥事
　　○乙卯  上御经筵
　　○凤阳府宿州越狱强盗高寅等三十一名时即擒获逸其九巡抚江一麟劾兵备朱东光知州郭腾巡捕孔源洙邵椿等罚俸有差
　　○阅视宣大山西给事中姚学闵论三边八事大略谓积钱粮则宣府山西为最大同次之修险隘练兵马则大同山西为最宣府次开屯田整器械理盐法收胡马则山西为最大同宣府次之散逆党则大同为最山西宣府次之此三镇八事之大较也其总督抚按及寺道将裨等官勤惰不等奏各升赏罚革有差
　　○  上用大婚龙袍命太监孙隆提督苏杭等府织造谕以悯念民力于是隆上言天雨频仍地气蒸溽请乞袍叚之雨湿塺黰者照例解进免以退换累及小民从之
　　○丙辰以霜降节祭各  陵寝遣侯伯等官各行礼
　　○差狭西道御史郑锐往真定巡按
　　○改神枢二营练勇参将尹志萃充分守山西河曲县地方参将以分领总督宣大标下右掖兵马游击刘宝充宣府东路游击
　　○己未大同督抚官侍郎吴兑请于大同聚落城改设守备官仍以该城见任操守张世杰升署指挥佥事以都指挥佥事行事守备聚落城地方兵部覆奏允之
　　○刑部覆刑科都给事中周良寅所陈朝审事宜一议会审查每年霜降以前将见监重犯会同部院司寺并锦衣卫堂上官及科道掌印官朝审而五府带俸勋臣与带俸副将等官亦与焉所以广兼听也今议以带俸带衔平居无政刑之责不宜与会一申戒令等事查往年决过重犯止会决官具本复命别无施行今该科建议欲刊劾榜文揭示通衢以警有众无非使人畏罪远刑之意奏上报可
　　○建州左卫女直夷人都督大疼克八汗等三起共二百三十八员各赴京进贡赐宴如例泰寍等卫右都督只儿挨等差头目升合儿等一百七十八员备马一百七十八匹赴京庆贺  万寿圣节给赏马价银弊悉如例
　　○以原任古北口参将谷承功降充蓟辽保定右营游击○辛酉  上御文华殿讲读
　　○以协守蓟镇东路副总兵孙朝梁充协守辽阳地方副总兵以分守浙江寍绍参将欧继宗改充神枢二营练勇参将以河南都司佥书李维藩充昌平永安车营游击
　　○蓟镇属夷长昂等因挟赏不遂阻拦入贡夷马该镇奉旨停其抚赏至是率领部落叩关补贡督抚梁梦龙奏谓悔罪输服乞通贡复赏以示生全兵部覆奏许之
　　○升墙子岭提调陈蚕署都指挥佥事充蓟镇统领南兵游击以大同入卫游击鲍宗德改充宣大游击
　　○总督仓场尚书汪宗伊上言每年漕粮轻赍约银四十五万九百两有奇备陈四款部覆施行一曰盘剥大率谓运官沿途盘剥到京完粮支用轻赍冒破数多要行量给意在裁抑冗费以补储计但查轻赍银两每年三分给与运官以备沿途穵贴诸费七分解贮通库听备各帮完粮先是漕臣吴桂芳深以为便今欲议给一分恐长途粮运脱或遇浅何以为备宜酌量损益分为二八定为二分以资穵贴八分贮库支给完粮至于扣省盘剥费银多寡宜随时测量水势浅深斟酌议定难以例拘二曰完粮大率谓京通密云天镇等各仓完粮银两虽凭粮多寡以为增减而费用额数则一定不移京仓用银一十五万二千八百二十四两有奇通仓用银三万七千二百八两有奇昌平用银一万七千八十两有奇密云用银九千五百三两有奇天津用银八百九十八两有奇蓟州用银一千四百五十八两有奇不分改兑名色惟据数多寡给以轻赍支用使无彼此有余不足之患但轻赍银两各处不同一切筭扣当取多以益少取彼以益此若轻拟分数不无增减参差宜将起运粮石查照兑改原额酌量分派凡编帮领粮俱以全卫全所不必如前搭派致难照管三曰扣省大率谓轻赍自盘剥完粮支剩者例有扣省如车户经纪夫脚等约八项坐粮厅查扣贮库年终解纳太仓计京仓通仓密云天津蓟州共扣省银一十一万九千八十八两有奇今改每年照例解库诚为有裨边储但不得那移侵费亏损国计四曰羡余大率谓盘剥完粮扣省外又有羡余约该银三万七千三百七十六两有奇内该一分解淮二分给军往时为运官侵克穷卒不沾实惠今欲议革将见在旗军唱名给散已回南者扣贮另议宽恤运军诚为有见但革议单一款运粮官于粮完日给赏羡余银有差起粮无欠先给一分完掣通关后给一分既系旧额仍当遵行佘法久弊生宜再申饬其把总指挥千百户给赏余银以尊卑为多寡其军旗计里远近计船多寡列为三等分别赏给如先已回南者即扣贮通库候次年查给敢有巧立名色科歛需索者治罪俱报可
　　○户部覆漕运侍郎江一鳞总兵官灵璧侯汤世隆等条陈漕政三事一徵角□羊船料制运船一万二千一百余只转输漕粮四百万石额不可缺因杭芜二厂并各省直等所角□羊料匠银欠有一十六万二千余两以致造船不敷额数短少今议将远年拖欠者尽数豁免近年者带徵二分见年者全角□羊济用其徵科造船完者纪录不及数者罚治分别赏罚以警怠玩诚为调停得体一漕粮开仓先是漕臣立置漕单计水次之远近较兑粮之多寡酌过淮之程途定限注单运粮官奉单催取有司惟恐兑纳稍迟预于九月开仓早获者尚可卒办晚收者倍息贷输不免有滥恶充数因循塞责之弊今议审节令之余闰酌地方之迟早以定限单徵粮有期赴兑无滞诚为漕政急务一附带土宜旧例粮船各带土宜所以优恤旗军使之食用有资不至侵损正粮然议单开载止限以四十石者诚恐船重难行稽迟粮运故间有多带即追没入官今议每船许带土宜六十石盖以军食既光则正粮无损故量益其数稍宽其罚无非体悉漕卒求济运务之意得旨以十月开仓余俱如议
　　○壬戌以副总兵职衔分守福建南路参将郭坚充镇守南直江南副总兵以统领蓟镇德州秋班官军游击陈伯怿充振武营游击
　　○癸亥泰寍卫夷人头目升合儿等共一百七十八员赴京朝贺
　　万寿圣节赐宴赏如例
　　○以副总兵职衔分守蓟镇参将白福充协守蓟镇东路副总兵以大寍都司佥书曹师彬充神枢十营佐击升大同左卫守备李联芳充大同入卫游击升福建都司掌印梅应魁补分守福建南路参将
