<!-- { "loadSidebar": true } -->
　　上又面询之曰今年已有旨免刑何真定巡按又报决囚且本后称万历二年十一月何也居正等对言臣等通阅所奏乃去年差刑部主事刘体道会同关内关外巡按御史暴孟奇张宪翔处决囚犯事完即具本付刘体亲赍复命非二臣差人来奏者也  上曰即如是何故至今始封进居正等又对言旧时刑部司属多借审决差便道回籍科臣于精微批定限率优假一年所乃相沿宿弊此奏该去年二御史付之刘体道亲赍而体道持＜锍-釒＞回籍今已限满复命主始封进耳
　　○  上曰岂有北隶地方去年决囚今年始复命者宜令该科参看次日奉圣旨北直隶地方去年决囚今年奏报有是事体否著该科参看了来说寻该科参上奉  圣旨刘体道著都察院提了问差官审决限期着法司定拟来说已都察院本上命谪体道外任盖  上于章奏无不亲览其精察如此
　　○贵州宣慰司宣慰使宋德懋宣慰土舍安民各差人赴京庆贺万寿圣节赏钞币如例
　　○礼部主事唐鹤徵差往庆府致祭回籍违限八阅月礼部查有庆世子以庆王葬期尚远为鹤徵乞宽限＜锍-釒＞在卷奏奉旨唐鹤徵姑免究今后各王府不许擅为奉差官请宽限违者辅导官治罪不饶
　　○淮安分司所属刘庄等十场大水巡盐御史许三省先发在库赈剩并折稻银三千八百余两给散被灾灶丁而后以闻许之
　　○甲申  上御文华殿讲读
　　○调原任广西副使王天爵为贵州副使
　○授翰林院庶吉士孙训知县武尚耕俱为礼科给事中
　　○授知县李东曾士楚龚懋贤推官刘倬□荐俱为试御史东福建道士楚湖广道懋贤贵州道倬山东道荐狭西道
　　○乙酉  上御文华殿讲读
　　○以保定左营佐营杨榜为大宁都司佥书
　　○丙戌  上御文华殿讲读
　　○巡按狭西御史耿鸣世题称本年五月内官兵剿番得功之后未及两月警报不绝于是兵科给事中虞得烨劾论三边总督兵部左侍郎石茂华阘茸苛刻激变番酋废弛边备亟宜罢斥章下吏部覆奏奉旨著策励供职
　　○升刑部郎中郑钦为光禄寺丞  上以  郊祀在迩预遣驸马许从诚代视牲祭告  太庙遣侯观寰大学士张四维尚书张瀚轮流看牲遣公张溶徐文璧大学士张居正吕调阳分献  大明  夜明星辰风云雷雨四坛
　　○礼部奏十一月十九日  慈圣皇太后圣旦命妇庆贺仪注
　　○申严举人入监之法令各该巡按御史督令有司备本地举人有未经入监及监事未毕告回者以文书到日为期限三个月起送到部发监肄业愿入南监者仍赴该监会试年分查入监者方许会试其下第及中副榜不愿就教者照前例尽数分送南京国子监肄业并不许假借名色告回原籍赴部会试者除监满拨历外其余必由两监起文方许会试从祭酒孙应鳌之请也
　　○戊子工部左侍郎陈一松乞回籍葬母许之
　　○定南京编审铺行之期以五年一次为例
　　○狭西柏林七占等族番人剌卜等他笼哈古等族番人恼秀等各遣人入贡赏给如例
　　○定各省御史出差期限往回一体遵守以辞朝交代之日为始违者从实参奏用左都御史陈瓒请也
　　○己丑  上御文华殿讲读
　　○内官监掌印司礼张宏奏称成造  宗庙等处供应物料急缺要将奉诏停止原有抽分竹木板枋照先年旧例运济造办工部查奏前项原系南京龙江关芜湖厂抽解至隆庆元年  穆宗皇帝明诏悉皆停止天下仰颂  先帝俭德今该监以物料不敷要行催复相应酌处遵照先年诏旨仍旧停革奉旨是
　　○吏部题查报原任国子监祭酒姜宝改行应天巡按以科臣言仍委抚臣恐有扶同故
　　○岷州地复震自是日至十八日震百余次是日洮州亦震
　　○庚寅  上视朝
　　○户部尚书王国光题为归并职掌以一法守以便责成议欲以北直隶府州卫归并于福建司南直隶府州卫归于四川司各边中外并之山东司临德诸仓并之云南司御马象房二十四马房仓归于广西司崇文许墅河西临清各关税归于贵州司一方同司一事专管则总核者有所责成承行者庶无推诿可久之规也奉旨这各司职务既分属明白都依拟著永为遵守你每堂上官还要精核责成毋容怠玩旷职
　　○泰宁等三卫夷人右都督等官只见挨等差头目入京补贺  万寿圣节及万历二年长至令节给赏如例
　　○尚宝司少卿徐琨九年考满升尚宝司卿加从四品服俸
　　○升吏部文选郎中方九功为提督四夷馆太常寺少卿
　　○辛卯兵部奏覆总督京营彰武伯杨炳题称山东中都二都司各卫所掌印劄付官员完军少军数目分别奖罚奉旨是
　　○吏部覆直隶巡按陈文衡论劾冀北兵备右参议张希稷照不及例降调奉旨陈文衡所论张希稷俱贪酷事迹如何又说重加降调凡官员才力不及的方行改调若贪酷者得调何以示惩张希稷革任著巡抚衙门从实查勘具奏今后各抚按官有论劾不合的你部里务见行事例一并参究
　　○兵部奏朵颜卫头目莽吉泰宁卫头目卜巷各有进马传报之劳加升都指挥佥事给与敕书令回卫管束部落得旨
　　○礼部题繁昌王祐芳过恶多端宜与劣谥得旨
　　○壬辰南京都察院右都御史何宽议以巡江巡仓屯田三差惟仓差事体稍简以仓并屯委不相访割屯田所带漕粮摘付上江御史其苏松水利另给敕印御史一员钦遵行事工部覆允
　　○兵科给事中萧彦上言治河大约言近日诸议俱在徐邳以下于上流似未之及伹以运道为急不以淮泗为念宜令河道大臣带同熟于河道司属二三人下沿淮安上溯潼关逐日相视孰可分其流孰可杀其势计画停妥贴图立说具奏施行工部覆如议
　　○太监张宏奏请差内官一员抽分真定木税都给事中侯于赵御史赵焕交章执奏工部亦言只宜行易州主事照前兼管  上命于内官中选廉慎的去如贪肆不法参来重
　　○甲午  上御文华殿讲读
　　○调正安堡游击赵应期为宁远参将金州守备李汝谦为正堡游击镇臣张学颜以人地相宜＜锍-釒＞题以应期参将留原任李汝谦以游击调寍远参将得旨  以临淮侯李庭竹嫡长男李言恭承袭祖爵
　　○以冬至节遣泰寍侯陈良弼等五员分祭  九陵
　　○遣惠安伯张元善致祭  恭仁康定景皇帝陵寝都指挥蒋克谦祭  哀冲太子  庄敬太子坟所
　　○礼部题会典所载凡文武每遇筵宴四品以上官文东武西各照品级上殿侍坐此定制也但查有正统年间庆成宴翰林院侍讲曹鼐系六品例该丹墀序坐因其在内阁办事  英宗皇帝特命上殿班列学士之下嘉靖二十九年恩荣宴詹事府少詹事兼翰林院学士李本系四品因其在内阁办事  世宗皇帝著坐于二品之末则自  先朝以来筵宴班次亦有不尽拘于品级者盖朝廷崇重辅弼之臣故殊其体貌如此今礼部尚书兼东阁大学士张四维正系辅臣若以品论坐于二品之列宫保之下切恐于  皇上简注崇恩之意似有未称所有坐次臣等未敢照常定拟伏乞  圣裁施行奉旨著坐于一品之末
　　○两广总督殷正茂题广东各卫所屯田事理为通省原额凡一十三万九百有奇今消耗逃亡已十万有奇见在支粮食俸官军只三万有奇添设军余不满七百而岁支食粮须米三十五万二千余石查计原额屯田七千一百二十四顷有奇纳米一十八万九千六百二十三石是以原额之屯供今日消耗之官军尚且不足而必取资于民粮况国初官军全盛之时乎则有军有田之说或当时经略详于九边而略于边海未可知也至于边海地方其田非坐近山溪则枕连卤海隔绝零星括地总筭之法有所难行惟所谓抛荒遗失等项要多奸豪隐占之弊当催各属执法清查不避嫌怨虽未尽合于原行而积玩亦可少饬奉旨该部知道
　　明神宗显皇帝实录卷之四十三
　明神宗显皇帝实录卷之四十四
　　万历三年十一月乙未朔湖广道御史沈楩奏乞将见行事例悉令诸司循年顺月别类分门举要刈烦斟酌损益汇书进呈刊布天下与会典律令诸书并传使中外人人得以通晓奉旨国家典章法度备载会典待纂修
　　○实录完日命官续修不必又创一书徒滋繁冗
　　○修  天坛工完计用钱粮共七万一千七百余两工部具揭进呈并照例请查盘
　　○丙申中官传
　　圣母  皇上旨赐辅臣张居正等鹿脯伏姜等物四盒又特赐居正姜苏等物一盒
　　○洮岷参将刘世英河州参将陈堂俱革任以下沙麻之役二将怀隙不和以致败衄为督臣论劾故
　　○升延平府知府林梓为云南副使
　　○丁酉辅臣张居正等题恭遇  皇上肇举  郊禋大典臣等谨辑  郊礼新旧图考进呈旧礼者  太祖高皇帝所定新礼者  世宗肃皇帝所定也按天地之祭自周以来或分或合其礼不一然大率合祭者为多国朝自洪武以后一向合祭嘉靖年间始建分祭之制然议者咸以合祀为便顾兹重典未敢轻议谨辑为礼书二册首叙分合沿革之由次具坛壝陈设规制图次列仪注乐章等项而以臣等浅陋之见略述其概窃附于后以备  圣明他日裁择又言  皇上亲郊之始百辟具瞻之初况  郊坛高旷霜露凝寒登降周旋礼文烦缛兹当行礼之期凡起居饮膳念虑动止之间宜倍加谨慎务期积诚致洁乃可克成大礼孚格重玄
　　上嘉纳之
　　○辅臣张居正附言新旧  郊礼图考后云国初  天地分祭至洪武十年  圣祖乃定为合祀之制每岁以正月上辛日行礼于  南郊大祀祭殿  列圣遵行百六十余年至世宗皇帝始按周礼古文复分建  南北郊俱坛而不屋
　　南郊以冬至  北郊以夏至行礼而二至之外复有孟春祈谷季秋  大享岁凡四  郊焉隆庆改元诏廷臣议  郊祀之礼时议者并请罢祈谷  大享复合祀  天地于  南郊
　　先帝深惟三年无改之义独以祈谷  大享在大内行礼不便从礼官议罢而分祀姑仍其旧盖亦有待焉耳夫礼因时宜本乎人情者也  高皇帝初制  郊礼分祀者十年矣而竟定于合祀者良以古今异宜适时为顺故举以岁首人之始也卜以春初时之和也岁惟一出事之便也为屋而祭情之安也百六十余年  列圣相承莫之或易者岂非其至当允协经久而可守乎今以冬至极寒而祼献于星露之下夏至盛暑而骏奔于炎歊之中一岁之间六飞再驾以时以义斯为戾矣且  成祖文皇帝再造宇宙功同开创配享百余年一朝而罢之于人情亦有大不安者故  世宗虽分员方之制而中世之后竟不亲行虽肇举  大享之礼而岁时禋祀止于内殿是斯礼之在当时固已窒碍而难行矣况后世乎臣等愚昧窃以谓宜遵
　　高皇帝之定制循  列圣之攸行岁惟一举合祀之礼而奉  二祖并配斯于时义为协人情为顺谨稽新旧规制礼仪而略述其概俟  圣明裁断焉
