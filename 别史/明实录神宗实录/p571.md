<!-- { "loadSidebar": true } -->
　　○起原任南京吏部尚书赵焕为工部尚书原任南京工部尚书裴应章为南京吏部尚书原任左副都御史郭惟贤为户部左侍郎原任辽东巡抚鲍希颜为工部右侍郎升南京光禄寺卿徐大任为南京工部右侍郎延绥巡抚郑汝璧为兵部右侍郎兼右佥都御史总督宣大山西等处地方军务兼理粮饷
　　○起原任巡抚凤阳右佥都御史甘士价以原官巡抚浙江等处地方提督军务升顺天府府尹许弘纲为右副都御史巡抚江西等处地方兼理军务　　○吏部奉旨考选拟授吏科给事中熊鸣夏刑科给事中周曰庠浙江道御史萧淳报可
　　○升四川参政孙承荣为山西按察使辽东开原道副使杨位为海盖道参政工部郎中刘不息为山东副使户部郎中张五典为山东参议宣府口北道副使郝大猷加参政职衔照旧管事
　　○予刑部尚书董裕致仕驰驿去
　　○南京兵部右侍郎臧惟一奉旨协助河工银十万两议动草场马价银五万两尚欠五万于省直拖欠工料等银内应天苏松等府分派二万五千两浙江江西湖广附近府分分派二万五千两听河臣径自取用其各处拖欠工料等银并乞申饬督催有仍前怠玩不完者指名参奏从之　　○丙辰赐湖广永顺宣慰彭元锦飞鱼服色
　　○起升原任礼部郎中罗朝国为尚宝司卿
　　○升户部郎中廖如龙为河南参议刑部员外苏大成为广东韶州府知府南京户部郎中张舜命为狭西西安府知府
　　○以顺天府固安县教谕薛餋性为翰林院待诏先是  福王讲官员缺吏部照常行文国子监及顺天府学查取据称府学并无举人教官而国学寥寥人恐不足供  诸王陆续选取之用查  大明会典原于国子监顺天府儒学等衙门选取则不止此两衙门也况嘉靖年间曾改刑台县教谕李秀为景王讲官又事例之可据者请著为令以后选取待诏凡畿内地方举人教官俱得推用果效有勤劳即照国学事例径升司务主事等官不得逾三年之外致叹淹滞从之
　　○以直隶川沙把总戴天赐剥军激变行该巡按官提问具奏副总兵侯国弼狥情曲庇罚俸三个月其鼓噪倡首军人严查究治以后副将参游各官务要正已率属遇有贪纵不简即据实申报抚按如或狥庇酿衅一体连坐
　　○巡仓御史沈时来以仓粮被盗＜锍-釒＞论管仓主事吴友贤请加罚治  上以仓场总督方谓友贤宜照例纪录事未归一命户部议定具奏
　　○升户部员外曹志遇为四川重庆府知府
　　○降原任吏部主事冯养志为长芦运司判官原任南京湖广道御史胡鹗为山西泽州判官各添注管事
　　○准都督陈承恩给假治丧
　　○福建巡抚徐学聚以科臣论奏具＜锍-釒＞剖白章下吏部
　　○戊午兵部覆议甘镇虏贼入犯失事各官兵备董国光姑免究将领黄时用马应龙各夺俸有差
　　○原任狭西参议今调湖广茶陵州知州范守已言国家漕挽仰给东南岁运四百万石止赖会通河一线之水耳而壅塞无常百十年来非止一次往者议开胶莱河议通海运蒿目腐心迄无成功长虑却顾卒无善策迩因河流南徙二洪浅涩至廑  皇上宵旰之忧赖有智谋大臣议开泇河自邳州至于夏镇轶出彭城之左舳舻无阻厥功良多乃不意河决单县复有南阳之淤也欲护漕渠不得不急治黄河欲治黄河不得不大费工力闻河工之需用银八十万两动夫数十万名过计者不无意外之虑况挑筑于此处能保不横决于他所河之迁徙无常漕之艰阻莫测何不别求便利以为永久之图也查嘉靖六年河决丰沛东溢逾漕漫入昭阳湖左都御史胡世宁自南京赴召上＜锍-釒＞言国初漕运自淮达河繇武起六百余里至卫水入舟转达至京又闻沁水至武陟县红荆口分流一派通卫近年始塞是河流因沁可以通卫也宜遣官踏视或红荆口或阳武上下开通一河北达卫水以备徐沛之塞＜锍-釒＞下工部详议因河道都御史盛应期主开昭阳湖左新渠世宁之议不行久之新渠难成复浚故道因仍至今臣尝往来沁口诸处见沁水自山西穿太行而南至武陟县东南入河十数年前河沙淤塞沁口沁水不得入河乃自木兰店东决岸奔流入卫则世宁红荆口之说信矣彼时守土诸臣塞其决口筑以坚堤仍导沁水入河而堤外遣有河形直抵卫浒固至今存也若于原决筑堤处建一石闸分沁水一派东流入卫为力甚易再将原冲河形补加脩浚两岸培为缆道为力亦易计其工费用银不过二三万用夫不过一万余名而大工告成矣乃引漕舟自邳州溯河而上直抵沁口因沁入卫东达临清则会通河可以不用也若谓溯河数百里或有滩溜之险无纤道之便则又有一河可繇者查荥阳之东广武山南一水东流经郑州中牟之北祥符之西繇朱仙镇而南经尉氏扶沟西华之东沈丘之南在元史名为郑水土人名为贾鲁河者也南至周家口与頴水合流名为沙河至頴州正阳镇入淮直抵淮安今自正阳至朱仙镇舟楫通行略无阻滞自朱仙镇而北而西至郑州西北惠济桥地方不及二百里河身略窄稍当脩浚若于惠济桥西开一支渠分水一派北入黄河不及二十里耳渡河而北直入沁口为道甚便如谓郑水微弱不任漕舟则荥郑之间又有京水索水须水诸泉皆可引入郑水以济漕挽再每二十里建一石闸如会通河之比则蓄泄有时水自裕如计其工费丁力亦不过四五万两耳若此道既通则漕舟出天妃闸即繇洪泽湖入淮溯淮入頴水溯頴入郑水牵挽尤稳黄河又可不用矣虽冲溢万变何虑焉如河流安妥不至侵漕则夏镇南阳之间仍加脩浚两利而俱存之分舟并进可免守闸之困如河流变迁东道有梗则专繇郑水而徐吕之道无问便利之策无逾此者臣怀此已二十余年因会通河无阻不敢轻言今屡浚屡塞而黄河又冲决无时侵逼益甚与其竭海内脂膏以填不测之壑孰若改弦易辙就此易竟之功绪也伏乞敕下工部及督河大臣差官踏视如果臣言可用先将武陟迤东至于卫水之浒东西百余里原有河身故道发夫万余名及时挑浚约深一丈却于木兰店东筑堤处所脩建石闸一座分导沁水一派东行入卫舟至则启闸以通漕舟尽则闭闸以掩水明岁春末其功可成姑将漕舟溯河而上繇沁入卫以济目前之急却议脩浚朱仙镇迤北至惠济桥迤西分导郑水以通漕舟则帑藏民力可省百倍而国家之利赖无穷矣或虑沁水入卫恐获嘉新乡之间不无泛滥之虞不知建闸启闭节宣其流止分十分之一二东行耳而沁之洪流固自南入黄河也如必思患预防当多建闸三五处相距或二十里或三十里无事重重固闭以防东流舟到递相启闭以为蓄泄又河泛滥之足虞耶或又谓大挑黄河欲除民害工不容已臣非欲止其役但今日急在漕运而民害次之漕运一通国家之命脉已固虽黄河徙迁无常不过坍塌一二县一二乡之地耳为筑长堤以捍其冲可也如势不可遏迁其城郭以避之有何不可何必与河争尺寸之地耶下工部覆议行总河及河南抚按勘议具奏
　　○工部又言总河大挑之役业已奉旨兴工矣缘朱旺口二股原系黄河中路北股出浊河者再＜锍-釒＞再壅南股出小浮桥者地形卑下可因就下之河形复已湮之故道其间义安之建坝徐州之砌堤正使水不旁溢滔滔东注弗蹈往者黄堌符离之故辙为泗滨忧盖济运护  陵未始不两利而兼成耳今南科臣金士衡建议谓南股上流逼近龙脊侵啮可虞下流分水导河有关风气娓娓数千言大都为  陵寝虑甚悉夫河臣既已躬亲荒度询谋佥同毅然建必然之画岂其狃目前之见而智不及此而科臣周咨博访有概于中穆然抱根本之思故宁设为不必然之虑以佐廷议总之南股向系行水之路况在赵家圈北距  陵千有余里其间无甚层岗高阜亦无事大费锸斸所可虑者挑浚不如法水不东而南耳倘工力既备深阔合式放水之后直达徐邳恐亦不至南奔横截有伤龙脉是在河臣曲为之防其于科臣详慎之议因相合而不悖乎合咨总河覆勘果朱旺南股原无妨碍往如前议＜锍-釒＞浚引水东注或于南岸倍加帮筑勿令侵溃致干王气仍将下流分水之说再行详酌务求至当以底成功从之　　○己未谕内阁朕思孔夫子继往圣开来学笔削鲁史春秋明善恶顺阴阳百王不易大法万世君臣所当诵法者也已有旨卿等传示讲官日每撰写讲章进览又朕阅先臣丘浚纂述大学衍义补书古今事理备具考论节目精详有禆政治嘉悦无惓已命该监重刊传布俾天下家喻户晓用臻治平卿等撰一文来序于首简昭示朝廷明德新民图治至意谕卿等知
　　○予故大同巡抚房守士祭一坛造坟安葬守士曾经论列以阅视叙功故特优之
　　○兵科给事中孙善继等河南道御史李楠等各以军政拾遗论劾左府佥书镇远侯顾大礼等＜锍-釒＞下兵部
　　○庚申升大理寺右少卿涂宗浚为左少卿寺丞钱梦得为右少卿寺正李维翰为直隶河间府知府
　　○复除原任知府赵乔年于山西汾州府
　　○升户部大同管粮郎中杨一葵为冀北道参议从总督杨时宁奏也
　　○命御史叶永盛管理三殿工程
　　○礼部言故大同巡抚张文锦守安庆时逆濠使人谕降守备杨锐手刃其人本官实赞之骂贼以激其怒婴城而老其师平濠之功人谓安庆之力也及其抚大同建五堡欲徙军实之而悍卒不逞戈矛遂兴以为国之忠谋婴灭门之奇祸至今五堡屹然保障攸赖则功不可泯而死诚足悲矣合无予之一祭半葬招魂为茔以慰人心得旨张文锦死事可悯今既日久论定所拟应得祭葬俱准给与以答忠魂
　　○辛酉大学士沈鲤言昨臣独自在阁蒙发内供用库一本为拖欠蜡茶芝麻等物乞敕严催以济供用臣反覆参详委当拟票严旨立限督徵独念  皇上此时方为天灾民瘼发致施仁特下宽恤之诏一时都城内外无大无小无不欣欣色喜若忽有督逋之旨相继而下则雨露霜霰一时并行非所以将顺九重德意斯臣愚失职之罪也故止拟户部知道以为该部所奏必有善处之方也今蒙发下改票自当奉命惟谨惟不敢二三其说以致与恩诏相妨而壅阏  圣泽不行也阳城小臣犹知催科抚字不可得兼而自甘心劳政拙之罚矧臣叨辅弼之列事尧舜之主而又当恩诏初颁之际乃急急于责逋催欠之事夫岂不南辕而北辙乎当是之时山中野人或有扶老携幼入城市而听开读者睹斯景象岂不骇观盖易称损上益下之谓益而损下益上之谓损损益夫岂在取予之间裒益亦别有乘除之数矧奏内所开不过米盐细碎已经遗弃之物即尽蠲以予民益可推广  圣泽而内供亦无损者臣特为朝廷存大体耳敢仍以原票冒昧封进而附具一揭以明臣区区如此  上特从之
　　○升御史林道楠为太仆寺少卿添注管事
　　○升广东副使陈濂为右参政南京户部郎中陈瑛为隶顺德府知府
　　○降原任知府陈亮采为山东运司同知
