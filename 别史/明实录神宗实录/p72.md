<!-- { "loadSidebar": true } -->
　　○先是虏酋切尽黄台吉等乞于西海地方及嘉谷关外盖寺焚修事下川狭三省督抚勘议礼部覆议各虏已采木兴工而责其改造于五王城势既不能不若因而许之以鼓其修善而杜其嘉谷关外之请盖中国之御夷惟在边关之有备而掳之顺逆又不在一寺之远近也得旨如礼部议
　　○四川抚臣曾省吾＜锍-釒＞奉节县儒学宜复建武守御千户所儒学宜创礼部覆奉节人林未甚盛于昔而建武原系荒秽就新荡平设学造士诚用夏变夷之良法建武当创而奉节可无复也从之
　　○湖广按臣向程参黄梅知县张维翰违例科派以致部民殴辱乞要坐赃罢黜吏部驳议以谓县令统辖一邑阖境皆其部民律例森严谁能欺侮今黄梅县举人瞿九思误本管知县裁抑过严遂悬牌聚众截围拥殴岂清平之世所宜有哉近日江陵生员辱骂知县生员革戍知县行取今御史独参维翰以快讐人岂以岁贡轻于甲科而举人优于生员耶御史议非是宜重拟九思而别调维翰奉旨卿等说的是近来部民殴辱本管士卒违犯军令皆纪纲凌替之渐今不处治殴官猖乱之人而反归罪县官是何政体张维翰依拟改调向程姑息纵恶颠倒是非且不究著尽法处治具奏
　　○己卯辅臣张居正题东阁大学士张四维充  实录总裁同知经筵日讲报可
　　○阶文西固地方与番为邻先年设三守备分地责成而总理于洮岷参将其后番种日繁残害日甚洮岷参将势难遥制三守备事权相等难以调度往往失事总督石茂华巡抚陈省议将阶州守备改设参将即以现任守备师范升游击管理参将事西固文县二守备并三千户所悉听属洮岷参将各换给敕书以便行事兵部覆议从之
　　○蓟镇督抚侍郎杨兆以三屯营等处城垣修筑不如法参游击边泰刘龙王维藩罪有差奉旨边泰革任行巡按提问刘龙王维藩各罚俸二个月损坏边工照例修补不与廪给
　　○先是宣大总督方逢时奏讨二镇元年二年那借互市银两共一万九千八百余两又乞从四年起每年解发二镇马价山西一万大同一万二千著为定例兵部议允太仆寺卿胡执礼执奏＜锍-釒＞下兵部覆议以为京库积贮诚宜慎节但三镇兑马之例虽节年多寡不同原皆仰给于太仆寺自互市之后向不请兑则酌发价值以助市本移彼于此未为过也必欲责其年年那借以了市事设临时无措将安藉乎还应照近题事理给发但不许例外再行奏讨别镇互相援比耳  上从兵部议
　　○朝鲜国王李昖差陪臣赍表及方物入贺万寿圣节赐宴待如例
　　○升兵部郎中董汝汉为四川副使
　　○
　　○辛巳  上视朝
　　○壬午  万寿圣节  上御皇极殿百官行庆贺礼
　　○癸未升国子监祭酒王锡爵为詹事府少詹事兼翰林院侍读学士署掌本府印信仍侍讲经筵充  实录副总裁
　　○安南都通使莫茂洽遣使入贡
　　○甲申升广东副使王玺为湖广右参政
　　○乙酉上御文华殿讲读
　　○以神枢营兵备坐营指挥佥事田承爵为五军九营游击
　　○丙戌  上御文华殿讲读
　　○朵颜等卫都督长昂等差夷目一百一十七员名以  万寿圣节入贡蓟镇抚臣以闻
　　○琉球入贡
　　○升刑部郎中林如楚为广东副使提督学政
　　○丁亥  宪宗纯皇帝忌辰遣新建伯王正亿致祭  茂陵
　　○戊子  上视朝赐辅臣讲官正字官各衙门三品以上官杨梅
　　○赏蓟镇巡抚张学颜总兵官李成梁银二十两郭梦徵十五两论是春虏犯长勇等处却虏功也以失律提问者指挥等官刘三顾等四十一员
　　○以宣府保安守备朱士元为山东都司军政佥书江西万守备余栋为福建军政都司佥书
　　○山西巡按御史崔廷试条议谓山西一镇国初特重偏老设以总兵岁发平阳潞安太原班军修守自总兵移镇宁武班军从之偏老百役专累营军士气疲困不堪备御宜将平阳潞安二卫存留班军各拨一千二百名轮戍偏老修工而营军专全团练御敌兵部覆议谓近日按臣贺一桂有总还镇偏关之议议中及亦班军行勘未报今宜通行督抚议妥回奏尚有禁词讼以息科罚议战守以破常套二议俱覆允
　　○修理  孝陵殿庑工竣遣侯吴继爵尚书刘应节祭告拜谢  后土司工之神
　　○淮扬凤徐四府州所属大水灾户部覆抚按奏将本年夏季税粮存留者照例蠲免系起运者暂准停徵其三年应运漕粮再准改折一年各卫屯粮亦视灾重轻照例折处其巡抚巡按巡盐当年赃罚及徐州□兑银两准留支以备赈恤报可
　　○己丑  上御文华殿讲读
　　○升四川游击陈世忠为云南分守临安等处参将
　　○庚寅  上御文华殿讲读
　　○总督三边右都御史石茂华籍奏固原镇万历二年主客兵马合用民屯盐易等项钱粮之数
　　○以安乡伯张纮掌前军都督府事
　　○复除福建布政司右参政梁问孟为四川右参政
　　○达司蛮长官司遣使入贡赐钞币如例
　　○论隆庆六年琼州地方倭贼陷乐会文昌二县失事罪署印教谕邓万革职千百户张孔教等提问
　　○辛卯  上视朝
　　○论征剿潮州剧贼诸良宝等功次参政刘隐升俸一级游击等官陈璘等各升赏有差参政李成立以失事论戍
　　○论陷电白县及锦囊所失事罪掌所印侯安邦论斩电白知县蒋晓参将黑孟阳戍指挥范震李日乔等罪各有差○博峪等族番人阿鹅等入贡
　　○壬辰  上御文华殿讲读
　　○调原任广西佥事霍与瑕为江西佥事
　　○会稽人倪策营顶祠祭司直柜吏员缺仍与张朝等伪用本司印信事觉倪策论监候处决张朝枷号余党有差  上切责这奸徒诈伪不止一次该司官如何通不觉查且吏役不由吏部拨送径以棍徒私准顶替明系纵之为奸著礼部通查前经管司官职名来看
　　○广西按察使魏文焲乞终养许之
　　○甲午  上御午门云楼受辽东守臣所献逆酋王杲俘百官称贺毕  上谓辅臣张居正曰此皆先生运筹之功因起入楼中观  成祖所持矛复循城东行凭垣俯视内阁顾瞻良久乃还宫
　　○以辽东车营游击赵应昌为宁远左参将
　　○改户部右侍郎孙应鳌为礼部右侍郎管国子监祭酒事
明神宗显皇帝实录卷之四十一
明神宗显皇帝实录卷之四十二
　　万历三年九月丙申朔
　　上御皇极殿受礼部进  郊  庙等祀日册
　　○贵州右参政吴椿为广西按察使
　　○丁酉  上御经筵
　　○刑科都给事中严用和为大业方隆恳  圣明益懋时几以保久安长治  上答以儆戒忧勤未尝一时自懈尔大小臣工亦宜精勤职业共保无虞
　　○宴朵颜等卫朝贺夷目阿里麻等以彰武伯杨炳待宴
　　○以辽东都司佥书李汝谦充辽东广宁正安堡车营游击
　　○以宣府龙门所守备王弼充山西老营堡游击○南京给事中杨节等查盘内水运库失银一千一百二十七两审系前掌奉御靳成所盗今已谋差赴京杨节等上其事得旨靳成等著南京刑部提问
　　○戊戌  上视朝
　　○原任兵部右侍郎升南京都察院右都御史吴百朋以病辞不允  山东抚按会奏郯城费县二县知县员缺宜以东平州同知杨果判官赵蛟各摄管印务但以其出身都吏较士宜别委部覆得旨朝廷设官本以为民杨果赵蛟既才堪治民便可升做两县知县何必以资格拘之今后各冲疲地方正官著抚按官选才保举照这例行
　　○以云南副使陈洙为贵州右参政
　　○吏部右侍郎何维柏条上饬励群工慎修八事一专责成以核实政凡论量百官必先专责内外长吏以考核属官为首政以当否多寡为殿最各官考语下长吏姓名以备稽考连坐一广辟荐以弘大公凡在京在外各衙门长吏详核各属上考中考下考职掌事迹遇有重大员缺即于上考内叙用其循资迁补于称职内叙用一慎升擢以怀永图自开纳途广渔猎弊滋宜酌议加之遥授益以添注畀以内外散秩遥授者照阶优免添注者考满无过亦得貤恩一议调谪以励进修凡降谪官员只论事务烦简不得通谪偏远以遐方为惠奸之所一严追治以警贪酷凡守令赃私显著者将所犯赃私追并押发各边自行输纳完日回籍为民而官吏因受人才及法外用刑增减人重罪至罪死者坐以死罪庶诛求息而刑罚可平一均要职以通湮塞凡条陈地方军民利害科道是也采访文武贤否人才吏兵二曹是也今铨选科道吏兵曹属每省多者三四人少可一二人吏部酌议添设主事二三员以充各省一人之数庶备员弘遍而稽仿易周一重王官以责职守宜遵嘉靖八年大学士杨一清题将王府长史等官考满俱许序迁庶进取之途开而辅相之权重矣一集众思以一政体凡重大机务可宜民经久者逐一条为问目责令各衙门长佐庶属传考宪典虚心拟议择可行者曩进辅臣辅臣择其可者下各衙门长佐互订集议具报施行在外抚按藩杲郡邑诸臣照款集停妥具报部院部院□确揭进辅臣参酌至当著为申令俾永遵守部覆如议惟均要职重王官集众思三款宜依旧制从之
　　○先是应安宁太苏松等府州县各有弓兵民壮前年查扣工食济边至是应安以江防增兵苏松以海防增兵操江及抚按各具＜锍-釒＞请留民壮银饷部覆此银出均徭无存留之理但江防缺饷姑准于民壮银内动支九千三百六十两苏松近报灾伤将民壮银内动支一万二千六百一十二两余尽数角□羊部得旨卿等说的是但今江海防守紧急这扣角□羊民壮银两自万历四年为始姑准照数扣留三年接济军饷其以前拖欠及以后年分俱照旧依限徵角□羊不许曲狥势豪请托致亏国计
　　○革国子监学录郑浚为民苏州府同知刘介龄降俸一级以浚假借勘合介龄挂号也
　　○己亥  上御文华殿讲读
　　○时苏松常镇水灾异常抚按具＜锍-釒＞要将太仓华亭上海常熟嘉定丹徒丹阳七州县将漕粮改折并减免应徵钱粮改折三分从之
　　○优恤辽东被水淹没人家及修理台墙军夫并辽左二十五卫屯粮照例折解
　　○万历四年大统历成十月朔日奏进
　　○礼部奏伪造印信吏倪策系升任郎中倪象坤收役得旨王象坤姑以迁官事发免究今后你每务要严督司属除革奸弊以称朕励精图治之意毋得曲狥私情致坏法纪
　　○准成造象牙雕刻圣济殿御药房关防传取太医院药材
　　○以湖广都司军政佥书刘大勋为四川行都司掌印管事  给镇守云南黔国公沐冒祚敕谕仍行该省司府等官一应事体俱照旧规毋得再行紊乱
　　○巡抚云南都御史王凝奏广南府土舍侬文举差兵头季成俸等将贼首擒献正罪余党尚蓄疑心乞开一面之网恕胁从之罪章下兵部
