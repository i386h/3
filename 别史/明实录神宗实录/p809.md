<!-- { "loadSidebar": true } -->
　　○翰林院简讨丁绍轼与经略熊廷弼书窃惟古人赠行莫先于言矧其共王事赴王程期以纾王家剥肤之虏患吾侪皆与有荣戚则忠告正惟此时人意汉徵江夏黄琼琼至李固以书遗之劝其勉副盛名一雪樊英盗虚声之耻后琼以政事显而李固之书流传至今今先生为琼邑人必踵琼美无疑而不佞谬效李固之言亦何不可也且先生抑知今日所以推毂之意乎在廷鹄立岂曰乏人而特起田间用骇观听毋亦谓此时遗逸满野赐环无期  主上固无处士虚声有如樊英辇故于诸臣之言不信而诸臣欲藉先生以实之风之将使  主上信先生以信诸臣因以用天下之遗逸耆老也先生得无意乎先生直声在朝政绩在辽而不佞之得于目击者又在吾乡督学因先生所已试度所未试其不负推毂无疑而不佞窃有请也夷狄虽云非类讵泯良心如只胜以兵威有如斗兽不佞谓当首问其不臣之罪诘责其负累世之恩彼必有赧于辞而屈于义者昔仲淹书谕元昊正此意而韩琦非之遂速好水川之败今更行之知彼不服益必自轿而吾可徐而为之计且自先生谕之更当先生尝按辽尝习于奴辽事之坏孰非吾党之过先生稔知之今于申明大义之中寓以反己自责之意剖肝折胆咨嗟悯悼见孽非被作路可自新我来正可相恤焉知奴不如回纥之罗拜公令曰人言公不在故至此不虞今日公复来我安敢与公战也文帝以温词降尉陀善解者以不解解之勿谓负嵎之虎必须力服且夫兵家不厌诡者也充国平羗先以威信招降俟其谋解散而后击乎介子取楼兰先以赍金币赏赐为名而后使壮士剌杀之可以诚则释诈为诚可以诈则即诚是诈不佞窃有怪于今也任事者言欲使举朝知之而不吾疑举朝未知而敌先知之矣计欲使举朝见之而不吾议举朝未见而敌已见之矣夫非常之事必不可以常格行之泥于常格未有不败者也况今  主上静摄事常穷迫必加融通其于用兵何独不然今者一卒一饷三请两覆动经数月不获一报以存亡呼吸之事而行司马门数月不报之法欲求缓急有是理乎莫强于汉而奉世陈汤宋均皆以矫制奏功皆蒙主上爵赏本朝荆川公有曰延寿都护陈汤较尉西域固其所事戎兵固其所司分阃之命固其所受便宜从事何矫之云又况  主上今日特起先生超拜先生尚方之剑又将以赐先生而谓一事有不可以自繇者耶则曷不于今日出都之时微申其款预劾其罪而后行也不佞犹其私虑焉往读生先辽＜锍-釒＞知先生奴之所忌而今以攻奴又李氏所忌而今共事于李夫为敌所忌恐其用公孙述亡来歙之谋为同事所忌恐其用严仲子使聂政之祸是不可不为之备也李固书有云峣峣者易缺皦皦者易污于此凛焉是尤所以成大功而副盛名之本他如攻守之计粗陈于去岁闽闱小策中兹不琐琐狂瞽之见惟先生进而教之幸甚廷弼览书不报越二日绍轼上用人朦胧一＜锍-釒＞
　　○戊寅吏科署科事张延登言云南巡抚李焘被纠赴任开原道韩原善违限观望乞赐究处以肃法纪不报
　　○己卯  孝穆皇后忌辰遣官祭  茂陵　　○礼部题  桂王婚礼仪注与  惠王同
　　○以黄克缵为兵部尚书协理京营戎政
　　○礼科给事中亓诗教题自奴酋倡乱以来竭四海之脂膏括九边之精锐一一尽付之杨镐之手不周岁而耗军储三百万之多户部不能问也不再举而亡失师武臣十余万众兵部不能问也且天未悔祸大败之后顷后有开原之失镐之肉其足食乎  皇上亦知开原所系之重乎盖此城一弃奴遂得与西虏暖兔宰赛等通且唇亡齿寒北关无倚亦必折而入于奴奴成一家我作两截辽河东西决不能守山海失其险蓟门当其锋京师不得高枕而卧矣欲图奴酋必宿重兵欲宿重兵必资厚糈兵食相因缺一不可乃昨闻中府会议日中不决薄暮而罢含糊答应苟且支吾两相推调两相耽阁势必至于兵食俱无而后已臣愚以为是役也兵当以十万计每岁饷当以三百万计  皇上宜及今特颁严旨敕令户部作速议饷须足三百万之数敕令兵部作速议兵须足十万之数各具＜锍-釒＞条奏务在必行不报
　　○经略辽东熊廷弼言辽左为京师肩背欲保京师而辽镇必不可弃河东为辽镇腹心欲报辽镇而河东必不可弃开原为河东根底欲保河东而开原必不可弃今开原破矣清阳弃矣庆云抢矣镇西围矣中固铁岭懿路泛河数城妇女老幼空国而逃矣自鸭绿江东南起止西北一带城堡除抚顺清河失陷已报外如永奠新奠长奠大奠叆阳孤山鹻场一堵墙晒马店散羊峪马根单东州会安白家冲三岔抚安柴河松山靖安威远镇北数十堡已弃去而边内之村屯城寨已抢毁无遗矣独辽阳沈阳为河东孤注而昨据经臣揭报沈阳之民又逃军亦逃矣而辽沈何可守也贼未破开原时北关相倚犹有后背之忧朝鲜未败犹有左腋之患今开原破而北关不敢不顺使币往来而朝鲜不敢不从既无背腋之虞又合东西之势以交攻而辽沈何可守也虽有败残新集士卒四五万人皆有名无实而此番开原损折又奚啻万计昔金兵将渡河宋兵临河而守者尚十三万人金粘没喝云不必与战但以虚声吓之令击战鼓自夜达旦一夕而十三万兵尽走散今辽兵本畏贼而破竹之后风鹤自惊何烦击鼓而辽沈又何可守也然而不守辽沈必不能保辽镇以保京师不复开原必不能保辽沈以保辽镇夫愚者闇成事明者见未然前日之贼东有朝鲜北有北关西南有辽开一带仅仅东北一条走路四围逼束无充拓之兵山地出产无逼余之粮使于清抚失事以后兵饷凑集之时中外当事者不急战不催战议复清河抚顺守宽奠再建城设将于柴河靖安间悉宿重兵互相犄角以渐逼而转蹙之犹不过一穴中之兽耳自大军三路败没而贼始敢出入无常掠尽屯堡自我兵坐守四城而贼始敢交合西虏径取开原是前日不复清抚以失开原之覆事即后来不复开原以弃辽镇而危京师之榜样也今开原一带尽失而外交合矣朝鲜北关皆阴顺贼而内患除矣则亦何所顾忌爱我辽阳而不攻哉夫开原古之黄龙府而元之所谓上都也城大而民众物力额饶贼住城中用我牛马车辆运金钱财货数日未尽何止数百万但分我开原余财十数万以饵宰卜二十四营炒巴二十营使之东攻辽沈西攻广宁彼诸营所得春秋两赏于我者几何又何爱于我而不听贼以攻我试观日来塘报东贼攻开原而西虏五营即率三千骑抢庆云又报三万骑围镇西炒巴等酋又率五万骑广宁挟赏是西虏明明已皆为奴用命而辽沈可保乎辽镇可保乎不惟辽镇难保也如贼全有辽镇所获金钱财货何止数千万但分数十万全饵虎憨诸酋入犯昌蓟如也先之薄京城又分数万金饵卜素诸酋入犯宣大如俺答之趋两关以牵缀我不敢出京城一步而贼然后长驱入山海关或繇海道取天津及登莱一带此皆国家必受之患理势必至之事而该臣十年前不幸而屡中之言也伏乞敕廷臣会议急急处办兵马器械钱粮刍豆等项勒限齐备毋缺少以窘臣用毋延挨以缓臣期毋中格以沮臣气毋旁议以掣臣肘毋交担于臣不相照管而独遗臣以难以致误臣误辽误国而并误诸臣之身家奉旨恢复开原乃御虏安边急务应用兵马器械钱粮刍豆等项着各该衙门火速处办刻期齐备毋得藉口缺乏致误军机熊廷弼仍赐剑一口将帅以下不用命者先斩后奏着星速前去用心经理以副朝廷委任至意
　　○巡按山东监察御史陈王庭题开原贼据未退东西声息复传人民窜惊辽阳阽危恳乞早赐援救以收人心得旨该镇夷虏交讧人民惊窜势益阽危发兵救援令该部一并议覆熊廷弼韩原善都着兼程前去亟图防御之策
　　○庚辰户科给事中李奇珍言罪帅骄语全师希图漏网＜锍-釒＞论李如柏亟行逮问以正国法留中
　　○兵部奏拣选班兵以壮根本据巡视京营科道官称原额班军一十六万除拨蓟镇防御外仅余二万  为数既少领班官又复强半卖放值今奴酋狂逞京营单弱相应依拟覆请通行山东凤阳河南各抚按衙门以后将春秋两班官军加意整顿毋比泛常务要拣选精壮正身交付领班都司不许疏纵卖放如有仍蹈前币者该科道官题参究治不报
　　○辽东宁远卫原任知县刘永茂奏策辽十二事一亟保辽阳以重根本二广屯田以足军食三收刍糗以腾士马四平籴买以省远费五募辽兵以省远调六画战守以固危镇七徙死士以壮塞垣八行间谍以救万全九均月粮以免空伍十酌将品以破常格十一杜剥削以起疲癃十二密机宜以料敌人不报
　　○翰林院简讨丁绍轼奏虏患日迫用人朦胧乞大奋乾刚急救危亡事臣叨史馆非有言责而祸乱已迫赤心难昧不得不为  皇上陈之方今建酋倡乱已及两载屡战屡败至陷开原诸臣言事者无不以用人为急矣今日辽之屡败果无人乎抑用非其人乎人孰急于巡按而去岁以按辽者则初考选之陈王庭也以此危辽岂无二差三差声名夙著者可遣而以初试者当之果有一毫为地方之心否乎人又孰急于经略而去岁一败则起用田间之杨镐今岁再败则起用听勘之熊廷弼强之于  皇上固甚难来往于道路又甚远试问举朝之臣果皆巾帼妇人乎不然胡为必取之于田于弃乎人又孰急于开原道而今岁以韩原善补之原善自称望不人前资在人后即使赴任亦未必有济而今开原已矣此何等紧要地方而旧者胡为与之去新者胡为不急择其人而以一署印推官了之乎武官即父母之丧不守制文官戴罪立功犹属宽典辽何时也而今日准某将官养病明日准某道臣养病可乎不可乎有此数者辽焉得不亡非虏亡辽辽自取亡耳总之  皇上不事振刷不行诘问听诸臣容容各顺面情各图方便朦胧搪塞如用泥补舟不覆不已至于今则所倚靠者止有熊廷弼一人而已矣嗟乎廷弼诚可恃也而堂堂天朝岂祗靠一人之力乎贼势如火烈烈可信一人之力必有济乎朔方之守有郭子仪犹有李光弼淮肥之战有谢安犹有谢玄大厦之支未有专恃一木者也杨镐为时所忌讳不堪比例而胜败则殷鉴不远良可深思至于渴而掘井再渴再掘又何救乎为今之计当及早临轩赐问首推择内外诸臣以预经臣抚臣道臣不时之需用一备三用三备十列名御前勿至临期推诿其在京有望才者勿与外推其在外有才望者速取内补勿至临期往返道路嗟乎今第知招兵而绝不求统兵者其人即有百万又何益乎至于都门之内益不堪言臣即言之  皇上不信贼势紧急止有闭门一法  皇上试思闭门之时战谁与战守谁与守欲走将于何走欲迁将于何迁皇妃帝子站立何处金银珠宝随带何人此从古历代败亡之己事而  皇上不悟能不悲哉臣日昨有劝勉廷弼一书知为逆耳今又谬进此言益触时忌臣不待诸臣劾臣而臣请自劾不待  皇上斥臣而臣甘自斥有长逝山林永为废弃而已惟愿  皇上翻然改图保安  宗社勿为前代败亡之主所笑臣冒死于渎  天威不胜战憟待罪之至留中绍轼请告回
