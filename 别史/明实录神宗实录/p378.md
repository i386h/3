<!-- { "loadSidebar": true } -->
　　○丁丑兵部题青酋素称狡黠流螫甘凉分投入犯幸抚镇司道戮力同心深入不毛大奋犁扫追奔二百余里斩首六百有奇聿稽  会典并考新例允宜荐告  郊  庙宣示中外以彰殊勋礼部覆题本月十三日  皇上常朝之期御前宣捷遣官祭告
　　○新推守备新开口堡黑仓亦以原官留抚夷用
　　○时泗州水患议遣科臣张企程往勘企程具奏欲遣使致祭  祖陵兼折漕粮蠲马价且欲勘臣与河臣和衷共济无致参□  上报可
　　○戊寅原任南京都察院右都御史胡嘉谟卒其子东光知县胡琏援例请给祭葬  上允之
　　○翰林院简讨王象节卒于官妻毕氏年二十七视含歛毕请宗长进士王之都托以立继因自缢礼官以闻  上嘉其志烈特与祭仍令所司立坊表焉　　○以泗州水患从抚臣请免本州马价草料三岁
　　○己卯  上谕内阁朕屡旨惩贪戒污通未见改图御史论蒋时馨鬻官受贿不啻数千金朕又览丕扬本全无指实铨司吏弊多端廉竭者固有贪婪者不无卿等可传示该部今后务各精白乃心是日大学士赵志皋等上言御史赵文炳论郎中蒋时馨受贿至数千金而尚书孙丕扬则言部中面试抽签立法甚严似无前项情弊臣等窃思丕扬素志澄清正已率属一时人心翕然归服若司官有此不肖之事岂肯姑息纵容事出风闻不下廷臣从公评论无以明铨臣之诬而服言官之心遂下丕扬本拟票进
　　○以直隶嘉定县土不宜稻令漕粮永折每石六钱著为令
　　○申饬狭西四镇以甘镇新捷恐虏乘秋图报复督抚萧大亨等官当厉兵秣马鼓舞番族以备不虞因敕宣大山西严谕市虏坚守贡约仍令动支草粮银六万两解赴该镇以充赏功
　　○以甘肃总兵官杨浚佥书中军都督府
　　○庚辰以司经局洗马刘应秋为右谕德兼侍讲翰林院修撰朱国祚为洗马各管印以编修郭正域为右春坊右中允
　　○赐右屯卫阵亡省祭今赠正千户朱正祠额名曰愍忠
　　○准改大学士殷士儋谥士儋起家庶常由翰简历宫詹侍讲读任教习典礼敷文皆勤慎足纪在阁争北虏马市遂拂衣去家居清俭讲学湖南以初谥曰通不类其耿直故命改焉　　○准与原任南京兵部尚书郭宗皋谥宗皋亦起家庶常历台谏藩臬巡抚宣大以至今官曾以星变省躬抗＜锍-釒＞受杖在宣大有斩获功再镌秩再起乞身归年九十赐存问人尚其风概故有是予
　　○辛巳准成山伯王应龙祭葬
　　○吏部文选司郎中蒋时馨请与赵文炳面质是非留中
　　○原任大学士王锡爵奏谢父母并祭葬优答之
　　○升赏延绥镇宁塞营有功将士张迁等各有差
　　○壬午大学士赵志皋等题试过贡生上中卷俱堪授教职下之吏部
　　○诏减折泗州漕粮著为令　　○山西巡抚魏允贞奏金作赎刑自古不废我朝令甲徒流以下皆准纳赎专听备荒臣属三府四州所属八十州县生齿虽不甚繁而小民率多徤讼计臣任事二年共积赎银二万有奇除地方正务支过外尚剩银六千余两请行有司将前银籴榖一万余石贮之各处以备荒年赈济借贷之用  上从之
　　○贵州定番州木爪长官司副长官顾宸擅杀妻黄氏妾阿纪下巡按官捕治
　　○癸未升南京光禄寺卿李汝华为都察院右佥都御史巡抚南赣太仆寺少卿王士性为都察院右佥都御史巡抚河南
　　○南京工部尚书叶梦熊不之任称病乞休  上不允
　　○甲申以甘镇奏捷宣告  郊  庙遣公徐文璧侯吴继爵驸马万炜各行礼仍以撤回脯酝赐四辅臣
　　○湖广偏桥卫前所百户何梦熊侵克兵饷贵州都司卫所千户韩邦先侵克害民俱下所司治之
　　○命协守临洮副总兵王赋业充总兵官挂印镇守甘肃
　　○丙戌中元节遣侯郭大成朱继勋孙承恩宋世恩柳懋勋伯焦梦熊张世恩刘允正杨世阶各致祭于  诸陵遣都督同知杜维忠致祭于  庄敬  哀冲二太子坟
　　○御史赵文炳＜锍-釒＞论蒋时馨已有旨令廷议而台臣高举等有言官论人会议非体之奏时馨遂上＜锍-釒＞力求评议言文炳受沉思孝主使因陈思孝于大计时求庇护丁此吕不得又自求少宰不得遂结江东之刘应秋等合谋造款托李三才授之文炳实欲乘此陷太宰而代之＜锍-釒＞闻  上以时馨强辩渎扰削其籍文炳随＜锍-釒＞辩宁死不肯就质御史严一鹏等复请罢评议  上皆可之
　　○调太仆寺少卿王国于外王士性于南京时士性＜锍-釒＞辞河南巡抚自云言□剪劣多病且品望资序不及王国  上怒其矫情托故且谓王国使气致之故有是命
　　○户部题覆南京兵料给事中卢大中条议京卫漕船四事一曰增修船之工价以便责成二曰酌地方之轮兑以均苦乐三曰立食粮之军单以杜偏累四曰核空船之到数以便修补报可
　　○丁亥狭西大小盐池捞盐缺额各官例应参治以经虏犯宥之
　　○命补嘉靖乙未等四科隆庆辛未等五科及万历己丑科各进士题名记令四辅臣分科撰述从科臣黎道炤请也
　　○初代恭王廷琦薨无嫡子庶长子鼐铉嗣旋复薨绝乃命其庶二子新宁王鼐匀暂管府事恭王妃陈氏遂＜锍-釒＞请敕书有旨命礼部给之礼臣因科臣薛三才言鼐匀前以居丧宣□氵□缶□革禄之半近复以交通矿盗行勘未结乃具二说以请一欲移咨抚按先勘结而后与敕一谓新命方颁难于反汗先给敕而即勘核  上命先与之敕
　　○以分守镇番参将马应龙为协守临洮副总兵蓟镇李家谷关守备王维新为昌镇总兵下中军官
　　○戊子各省直解进金银数目短少浙江江西广东福建四布政司直隶苏松常徽四府逋欠太多住有司俸追徵其布政司掌印督粮等官俱罚俸六月
　　○立汉前将军寿亭侯关羽庙于所生地解州西门外赐额曰英烈
　　○己丑福建漳州府通判王遵路犯赃追赎为民　　○庚寅协理戎政都御史沉思孝上＜锍-釒＞辩论嗾赵文炳劾蒋时馨事且云时馨以卖官实其橐装文炳以弹事劾其职业各有所为于臣何与因引疾乞身  上不允日讲官右谕德刘应秋亦＜锍-釒＞辩且盛气诋时馨  上以时馨已逐谕不必论辩
　　○湖广抚按请以宋儒周敦颐周辅成从祀启圣祠从之
　　○升赏延镇薛家洼地方有功卫所将士刘熺等各有差
　　○辛卯大学士赵志皋等以锦衣卫掌印官缺久将兵部原拟宋金等列名以请  上不允
　　○时值  万寿圣节诏文武各官如前例免宴各锡钞锭有差
　　○以河西安远堡备御都司葛赖任分守镇番参将　　○壬辰升山西按察司佥事王嗣羙为为江西布政使司左参议狭西庆阳府知府刘应聘为本省副使兼参议
　　○工科给事中杨应文言王畿四方之极其民倍宜存恤而锦衣卫缉事旗较及五城兵马司番役倚势作奸恣其凌虐令吞舟者漏网守秣者覆盆且五城兵马司及大兴宛平二县设店房系人备极忄□参刻甚非所以劳来而安集之也又中都等处入操班军为领班都司科歛朘削当一体拊恤＜锍-釒＞下兵部部以革去店房事系法司余如言以覆报可
　　○癸巳大理寺右少卿江东之自陈与沉思孝刘应秋李三才高桂等相友善期于忠君爱国而为蒋时馨所诋因乞归以评其忌不许
　　○给宁阳侯陈应诏母郭氏祭葬
　　○遣武定侯郭大诚致祭于  祖陵暨黄淮二渎　　○甲午广西泗城州并程县上林长官司备银器马匹各差族目岑荣等朝贡谕限奉旨照近例仍准全赏
　　○  上谕内阁昨日官被论不候旨处分逞臆强辩又牵引多事已经斥逐今孙丕扬注考丁此吕贪纵朕一一览单该部院公同考察请自  上裁焉有不当沉思孝深奖此吕淆乱公论朕黜蒋时馨原非为此卿等票旨著丕扬即出安心供职以副眷委随谕锦衣卫逮此吕来京究问时丕扬有＜锍-釒＞辩论此吕赃迹故有此谕
　　○乙未总督漕运尚书褚鈇奏漕政五事一议早给修船以苏民困一严核漂流以杜假掜一严限起纳以速回空一减造漕船以省糜费一晒扬粮米以杜争哄户部如其言以请皆报可　　○铸给管理广宁马政通判分守关内道关防
　　○以游击詹鞠餋为分守蓟镇台头路参将
　　○丙申大学士赵志皋等言丁此吕不谨闲住已为尽法且考察大典久奉处分偶一时争辩之言再有逮问之旨恐事体纷纭人心惶惑况孙丕扬因时馨罹罪局缩不安加罪此吕愈速其去乞收成命以安丕扬之心不答
