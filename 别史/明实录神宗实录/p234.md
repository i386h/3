<!-- { "loadSidebar": true } -->
　　○癸未命翰林院编修陆可教编纂六曹章奏○以万全都司掌印署都指挥佥事司忠广东都司掌印署都指挥佥事董永远为五军三营参将中都留守司佥书署副留守周思丈江西都司佥书署都指挥佥事蒋基为统领蓟镇德州秋班官军游击宣府顺圣川西城守备王承业为三屯车前营游击
　　○操江都御史滕伯轮题议操江添募水手部覆从之
　　○狭西总督郜光先题宣大酋虏麦力哥把兔等来由川底西讎敌国人马并困刍养无资前来肃州求市求赏固为乞怜常情但纠众入边直薄城下混挟人畜则有所挟而然也挟而许之则其心益骄虏情款玩之久不可不济之剿堵而甘肃积弱之势时当利用乎威严因献三议一曰持常胜之策东虏麦力哥等大众出边还我人畜将尽我见得伊三虏太阿之柄在我伸缩得以自由如或怙终不悛复犯内地便将三虏枭示旌于大振不测之威倘悔罪哀恳其情可原姑施不测之恩与之薄赏与之小市将三虏徐议放还以彰  天朝不杀之仁亦以寓羁质之意二曰振鼓舞之策乞将甘肃赈济银三万两星速解至为赈犒悬募之资三曰饬制驭之策谓虏在宣大源也甘肃流也不止防于始达之地而拒堵于放海之时亦晚矣欲宣大督臣同心共济部覆依拟  上报可
　　○原任南京兵部尚书戴才在籍病故与祭葬如例赠太子少保妻田氏合葬并祭
　　○特与河南宗正睦＜木挈＞辅国将军葬恤以示优崇＜木挈＞系中尉而孝友博雅逈出等伦舆论重之
　　○甲申礼部进宗藩要例且言恩施无节则后将难继事例不定则人易为奸愿  皇上念此例出自钦定斟酌损益至为详妥于凡宗人请乞一皆以例为准则  圣心可以不劳而  圣惠所及公平广大恩莫有著于此矣  上览之曰今后王府奏请例内应得者即与题覆如有未合还奏请定夺务体朕敦睦至意毋容下人作弊留难
　　○与原任都察院右都御史兼兵部左侍郎何栋祭葬如例栋于元年病故其子至是始行陈乞部覆与之
　　○三镇贡市事竣叙录效劳文武诸臣赏郑雒萧大亨银币有差
　　○乙酉郑雒再疏乞休  上复留之
　　○巡按山西御史陈登云题本省五台山木非边防所关议欲暂弛山禁佴各饥民樵采以博鬻贩之利一谓平阳潞泽地方距边千数百里原派修工民壮宜令角□羊银招募以充勾摄之烦及称海内凶荒民多为暴各处民壮所当及时整顿以防内患部依覆  上曰各处民壮通不操练止供迎送杂差缓急何赖依拟行各抚按严督兵巡等官精选强壮著实团操遇有盗贼生发即便剿捕如仍前疏懈失事重治
　　○丙戌更定江西南昌卫所军余丁差徵银募役不许卫所官占役包纳从按臣陈有年请也
　　○升广东都司掌印署都指挥佥事董永遂为浙江温处地方参将神枢四营佐击署都指挥佥事熊文济为万全都司军政掌印
　　○丁亥  潞府讲官董樾等九年考满  上谕阁臣请将董樾升本院修撰仍暂管简讨讲读事务郭文灿升王事仍管侍书事务
　　○  上以天旱遣官祭  南郊  北郊  神祗坛且行令河南等处巡抚祭其境内岳神○巡抚大同都御史胡来贡请改祀北岳于浑源川礼部言大明集礼所载汉唐宋北岳之祭皆在定州曲阳县与史俱合至于浑源之称北岳止见于州志碑文而稽之经传茫无可考窃恐未可以轻易也仍遵宪典祀于曲阳县其浑源恒山宜炤弘治中原题行彼处官司量加修葺用存古迹庶为两全从之
　　○戊子  上御皇极殿顺天府官进万历十五年春百官致词称贺赐百官春饼
　　○是日又特赐三辅臣上尊珍馔
　　○升巡抚贵州地方军务都察院右副都御史舒应龙为南京大理寺卿一己丑  上亲诣  太庙行  大祫礼
明神宗实录卷之一百八十一终
明神宗显皇帝实录卷之一百八十二
　　万历十五年正月庚寅朔  上御皇极殿受百官朝贺
　　○寅时得风从东北艮方来四方晴明
　　○壬辰发帑金赈宗室充火□于等仍命照数给之先是怀仁王府奉国将军充火□于奏各宗贫窘可悯状  上恻然久之户部因请狭西河南山西山东岁大凶照怀仁府一体赈给
　　○户科给事中李廷谟题往西镇虏未款住牧不过松山宾兔西海丙兔两枝自虏王西迎以来河东灾旱恋牧窃据白马阿赤把都儿台吉等族类滋繁若肃州则火落赤峡口则抄胡儿海上高台南山诸处不下数十部落煽集逐水草抄胡儿先登穵墙火落赤把汉台吉引众党助当事诸臣巽懦畏缩仅仅堵遏幸其出境援以为功竟使套虏拥众数万指名邀赏执请市之文该镇董世彦等乃泄泄然效薄赏小市之议以求缓目睫而调度额兵仅仅一千五百名不精地形斥候弓弩火器戈矛钲鼓之司该镇之罪不问可知惟是虏封未定部落生心明知宣大贡市不可久及此时河西多衅选帅练卒公赏罚克语戎兵以安甘镇是计安河西者即所以计安诸镇也命下所司
　　○甲午诏兵部武弁若属世职存留管事加纳者严加考核果有勇略功劳分别叙用不堪者应革回籍兵部因分列二款如侯之胄清浪抚定苗夷边腹多勣林鹏善骑射卢述创台蓟门破倭龚子敬骁勇过人遵旨存留管事钱应祥等十九员略无功能可纪相应革回  上可其奏复谕非系世职武举不许领敕行事及朦胧推升咨用自是武弁之滥者稍清矣
　　○丁酉  上亲享  太庙
　　○是日午时西南有雷声夜四更见火星逆□入太微垣测在轸宿度分
　　○戊戌刑科给事中李国上上言先年河决桃源崔镇口等与高家堰黄浦浅诸处徐邳间俱成巨津赖旧总河臣潘季驯创建遥堤修闸坝筑堰口导汜滥东归云梯关入海五六年来无水患顷秋水霪潦横流河决万家口凡百余丈诸臣用力葺塞稍得缓流可用决排之力若春涨波涛汹涌新塞之口必决值粮运未过之日深为可忧非严饬该衙门官员乘时修治不可  上曰河渠岁修先年漕臣题有旧例著该衙门严督所属用心毋得怠弛
　　○己亥申明门禁武官三品以上文官四品以上入朝得以四人自随五品以上三人六品以下二人卫官管事者一人从人非悬带印信未牌不许擅入
　　○庚子  上御文华殿讲读
　　○升大理寺右少卿罗应鹤为本寺左少卿左寺丞崔廷试为右少卿
　　○户部上言国家因地制赋皆古什一遗意总计以十分为率有司升降各以分数多寡立为定＜矢见＞然灾伤年分不肖有司每藉口参罚常格间或时值考满升取虑任内钱粮未及分数有违  明旨每每严比取盈方今水旱频仍无处不灾合遍示诸郡邑除无灾地方及灾三分以下者照常追徵外凡灾伤四分以上各照原题被灾应免数俱宜减徵不必求盈常额三年朝觐行取给繇等官任内有灾免年分亦于送部册内明白开报本部惟据应徵钱粮稽查完欠分数不以题免钱粮概作未完参论  上是之
　　○  上视朝午门外缉获诡服三人以守门官吏平昔疏纵不能稽察奸处之仍谕京城内外及各省直地方但有学左道煽惑人心缉事巡捕严行访拏究治地方敢有隐匿一体治罪
　　○都察院左都御史辛自脩因言白莲教无为教罗教蔓引株连流传愈广踪迹诡秘北直隶山东河南颇众值此凶年实为隐忧请命下五城御史及咨各省直抚按官督令军卫司严行访拏仍将律载左道条款及  明旨内事理刊布大字榜文晓谕敢有仍前不悛依律正罪容隐不举者连坐  上报可○辛丑兵部请大阅  上以司礼监太监张诚往擢用副参游击杨绍勋等二十四员蓟镇中路南兵营游击韩沛墙子路游击李信界岭口关提调王伟忠昌镇营河兼巩华城守备王国贤俱革任韩沛李信令巡关御史提问从御史韩国桢之请也
　　○壬寅大学士申时行题山东巡抚李戴称东昌府贼夥招东阿阳谷等处集亡命约三千人期以旧岁迎春日据城叛无何贼中有私首者即擒巨恶七名东昌近临清南北咽喉漕粮必经之地若有变关系不小且今年岁歉饥民易为盗贼地方不严为调治肃聚渐多为害滋大  上即谕户兵二部各灾伤地方劫掠公行民生不安前有敕旨严保甲缉捕盗贼即今保甲疏密盗贼消息雨雪多寡流民招复各抚按官每月一次奏报司道有司有能弭盗安民及旷职废事者不时甄别以便赏罚至于米谷本以救民地方闭遏邻境籴买殊失朝廷爱民均一之意务谕禁约令通融协助其接济籴买事宜户部从长计议行之
　　○兵部上言甘镇地方孤悬天末番虏错居兼之流虏日增西宁失事未已而肃州告急今虽渐就敕宁尚多可患如庄浪鲁家军夙称骁徤虏素知名乘时鼓舞遇警调遣人乐为用然须咨三边总督责成该镇抚官务营伍充实战守有资一切剿抚事宜相机行事得旨
　　○甲辰大学士申时行等进重修  大明会典
　　○吏部言选法壅滞起废添注科甲举人及恩岁贡加纳者人数甚多宜照人缺多寡定为名额以严综核明举措得旨迩来仕途冗襍选法滋壅今后举人岁贡就教酌量定数不许过多援纳人员额例会同工户二部议之
　　○左都御史辛自修上言京官考察关系重大惟凭台谏铨曹访单为据毁誉出爱憎是非半讹传中伤念多为国念少以致彼此抵牾公私夹襍今诸臣务矢心无私鉴别必求根据留意必及孤立然后党同伐异之风可销得旨考察事宜务虚心秉公恪为遵守以称甄别大典
　　○丙午  英宗睿皇帝忌辰遣官祭  裕陵
　　○丁未大学士申时行等请  皇长子建储及  皇第三子封王  上嘉纳之即日祭告  南郊  北郊  社稷  神祗
　　○戊申  上命部院考察于旬日内急行以绝浮议从吏科陈与郊之请也
　　○己酉御史梅鹍祚言兵部宜久任而后责成功无旁挠而后能久任不然是絷骐骥之足缚孟贲之手自固者鲜矣本部尚书王遴被言劾未几请用以不用罗秀也科臣张养蒙弹本部尚书张佳胤以用罗秀也罗秀者善音乐精于琵琶有投剌之求故也今于私情交通苞苴败名之事亟宜禁之  上曰王遴前日擅留御批众言官交章论劾朕念大臣优礼致仕众言官又称荐之朝廷设立言官要别是非贤否近年惟任意爱憎全无定论反归咎朝廷数易本兵遂夺梅鹍祚俸四月
　　○户部奏御史方万山言救灾莫若缓征而宫府撙节尤为先务如偶值缺乏召买不免宁减无增时遇节令赏赉不免宁节无滥冗食可省痛革其虚冒冗员可裁查复其旧额务量入为出勿时诎举赢庶应天以实天变可消  上可其奏
　　○谕户部雨雪流移遏籴等事系该本部职掌随行各该抚按严督司道有司将被灾地方雨雪愆期务要竭诚祈祷流民逃移务要设法招抚仍每月一次奏报至于积有米谷邻境地方务要通融协助不许遏籴户部因奏报灾地方惟山西狭西山东三省河南卫辉彰德怀庆三府北直隶真定顺德广平大名四府系灾伤重大之处虽先蒙  皇上发银差官往赈祗恐前银不足委应接济籴买以救然眉惟南京户部稍有余积合量行动支又查临德二仓除节经发赈抵补外尚有粟米二十六万余石亦应权宜动支接济  上如其议
　　○狭西鲁班等七寺剌麻番僧劄石尖卒等二十五名赴京进贡赐筵宴如例
　　○兵部右侍郎萧廪三年考满命复职
　　○壬子大学士申时行请建储封王  上命候旨行
