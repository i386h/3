<!-- { "loadSidebar": true } -->
　　○壬戌大学士方从哲言  东宫开讲之期臣等遵旨改择二十五二十七两日乃吉期已过俞旨未宣中外不胜惶惑盖自  皇太子辍讲以来踰十余年而皇上始允臣等之请既其允而出讲也率以是日开即以是日止有一暴十寒之患而无日就月将之功  皇上试思自古及今有如此作辍而可名为讲学者乎有如此讲学而可以称谕教称燕翼之谋者乎即今秋序渐深去立冬不远过兹以往天寒又将乍寒讲读之期又不可多望矣日复一日毕竟何时可讲而  皇太子早岁勤学工夫何时可继耶昨部科诸臣连章恳请且谓在廷之臣将拟伏阙力争以祈  圣明之必允无非为国家根本虑非有他也臣叨辅弼近臣于储讲一事尤有专责而顾不能感格  宸聪致令  明旨不信于天下溺职之罪何以自角□羊谨择得九月初四日初六日两日皆吉伏望钦定一日举行则旷典修而国家亿万年无疆之绪实基之矣  上仍以二日俱无入学之吉着另择行
　　○是日吏部＜锍-釒＞请六垣乏人已极乞补吏科给事中张孔教等留中
　　明神宗显皇帝实录卷之五百六十

明神宗显皇帝实录卷之五百六十一
　　万历四十五年九月癸亥朔户科给事中官应震＜锍-釒＞言用人理财二事何谓用人如黄扉隔鱼水之欢词林苦积薪之叹梧垣冷鸣凤之班柏府乏骢马之使起废无举行之实内称李腾芳之文望邵辅忠之摘贪熊廷弼之无辜会推＜锍-釒＞名之徐可求举行年例之胡来朝指及乘舆之郭尚宾摘及端揆之刘文炳以及孟餋浩刘国缙乔应甲钱策朱一桂刘道隆诸人皆宜急用者何谓理财如太仓之输将罕至诸路之灾伤时闻九塞之军糈既殷二王之婚礼宜节他如门殿之工程归并之事例饷臣所请之钱法以及那水衡清珰税核商银诸事皆宜究理者至仓场总督特筦漕储而张问达奉旨无期李汝华一身兼摄以及水衡光禄冏寺之缺人节慎巡视之候命不可不推补批发留中　　○升狭西右布政熊应占为本省左布政
　　○调山西右参政龙膺为本省左参政
　　○甲子礼部左侍郎何宗彦以  储宫出讲无期辅臣择吉未允兼  皇长孙早令出傅西序为请＜锍-釒＞留中
　　○升狼山副总兵张彦芳为贵州总兵
　　○升原任辽东总兵杜松为新设山海关总兵
　　○升狭西阶文游击陈官定为甘肃庄浪参将
　　○乙丑礼部左侍郎何宗彦言代事议不两立惟有立嫡立长一言耳廷议久定臣部诸臣之奏辨久明抚按之勘议久真以天理人情之至乞赐改正以定藩封不报
　　○四川巡抚饶景晖言川省僻在西徼最称险远州守县令不下一百三十余人甲科仅四五人而府正佐不与焉酌议地方或荒远积羸夷汉杂错或孔道冲烦民情刁悍均应选授甲科以振吏治
　　○大选主事等官瞿士达等二百六十一员
　　○升五军五营佐击王家栋为京营巡捕左营参将蓟镇西路南兵营游击张景房为浙江嘉湖参将甘肃阿坝游击麻济邦为狭西永太参将宁夏广武游击吴自勉为大同井坪参将都司佥书管铁岭游击事文明象为辽东武靖营游击大同镇羗堡守备王维城为德州游击桃林口守备颜光耀为蓟镇辎重营游击张家湾守备杨应瑞为昌平右军营游击秦州卫指挥使侯一位为甘肃河西备御都司
　　○丙寅  孝恭章皇后忌辰遣官祭  景陵
　　○大学士方从哲请补阁员言自  成祖设内阁以来二百余年中间典丝纶备顾问者非六七人即四五人岂徒为是赘员也任重则独力难胜事烦则只身难办以彼宏猷硕望之臣众人驰骛而不足者而今但责之极庸极病之一夫任其颠仆而不顾无乃付金瓯之天下于一掷乎自臣待罪纶扉幸遇我  皇上英明天授太阿独持凡疑难重大之事咸赖  圣明独断臣愚若可幸以无罪然而有  君无臣何以致理无股肱心膂之托而元首岂能独成其尊哉乞念国事之多艰悯臣情之最苦即敕该部速行推举点用不报
　　○巡按狭西御史徐养量核勘过三十七年九月内甘肃镇讨来川等处斩获首虏功升千把总张克敬等实授一级不世袭
　　○直隶巡按御史李嵩以吴地灾伤乞停芜关榷税不报　　○升成都府同知赫奕为龙安知府
　　○急选州同知等官范一儒等一百八十三员
　　○丁卯赠原任贵州指挥王胜祖世袭一级以其杀贼殒身加优恤也
　　○升兖州知府张铨为山东副使
　　○升户部郎中阎世科为宁前道参议
　　○戊辰荫应天巡抚王应麟次男王臣夔入监
　　○予原任太常寺少卿翁宪祥祭一坛宪祥南直常熟人万历壬辰进士为鄞令选礼科历吏户刑科给事中升本官奉差病故礼部言其宰邑著循良之誉谏垣蜚謇谔之声当  圣母上宾著有勤劳虽四品未满而俸已踰期特以在差未给繇宜予祭
　　○己巳大学士方从哲以前奉有所请诸事次第举行之命因请点用南北乡贰各处巡抚及各项科道官以信  明旨不报
　　○是日大学士方从哲复以庶吉士孔贞时授职为请不报
　　○应天巡抚王应麟请蠲安庆府遗税与六合上新河附京小税不报
　　○调狭西右参政周懋相以原官管临巩道事
　　○辛未重阳节颁赐辅臣上尊珍馔
　　○大学士方从哲题起居注馆例官史官编纂六曹章奏请补周延儒等六员
　　○户部言  惠王  桂王婚礼奉旨照  瑞王事例造办臣等敢不尊行措处但查照  皇上大婚礼仪止用七万两  瑞王礼数陆续增至十八万今欲二王俱照  瑞王事例此必不可得之数况边饷告急太仓若扫乞俯赐裁酌  二王典礼各照  大婚七万之数仍发帑金以助庶嘉礼易完而  皇上之俭德益昭矣不报
　　○壬申署都察院事李鋕以院道一空乞点用原推吕坤等并考选散馆诸臣速允就列不报
　　○升四川按察使刘文徵为狭西右布政
　　○升潞安知府陈儒为山西副使
　　○升刑部郎中王隆德为兖州知府
　　○癸酉升南验封司郎中谭自省为湖广右参政
　　○升承天知府李养蒙为本省副使
　　○先是八月中山东武城县天降异物三块其声如雷重各有斤两济南府地裂者二安丘县大雨雹麦稼尽伤二龙青白相斗于野伤人按臣以闻并请大赐赈恤亟图修省＜锍-釒＞留中
　　○甲戌大学士方从哲以停刑旨下颁历亦复在迩复请释御史刘光复时光复之子向随在京者忽以病死故从哲力恳之
　　○乙亥大学士方从哲题自入秋来请皇太子讲期两奉  明旨命臣改择先以天气尚暄欲待秋爽而今又以无入学吉期为辞夫  储宫讲学与士庶不同万万不必拘此臣谨择得本月十七二十两日仰祈钦定一日不报
　　○先是  福王之婚借太仆马价银二十万  瑞王之婚借九万一千益以缮司三万虞屯二司各五千工部以  惠  桂二王并婚请仍借太仆寺二十万又  大工建＜监-皿立＞无期暂借一二十万如旧开三七分事例补还  上许之
　　○署太常寺少卿徐绍吉以  天坛垣宇圯頺乞亟敕修葺
　　○升宁国府知府杜文焕为狭西副使
　　○宴鲁班等七寺进贡番僧劄挂吉星等三十二名　　○丙子予原任巡抚湖广都察院右佥都御史梁见孟祭一坛给半葬并其妻米氏祔葬见孟北直安肃人万历己丑进士授德推官升考功主事历官巡抚卒于任礼部称其才猷敏练节操端方且屡推吏部侍郎宜量给半葬  上命如例予之
　　○丁丑是时＜锍-釒＞奏多留中京官奉差请告命未下部未覆者支俸如常仍作筭考满翰林院简讨丁绍轼以册封告病复计一年零四月移书掌院云本以告病而乃窃禄义之所不敢出也即各衙门有此例而词林仍不宜沿此例又职之所不敢冒为之者也竟不领在告之俸不以在告作考满之期
　　○升山西按察使角□羊经邦为本省右布政使
　　○升湖广副使何士林为本省左参政　　○戊寅大学士方从哲言  皇上曾许臣以所请诸事次第举行今臣入直已一月其目前要务如简阁臣补大僚点巡抚允科道点按差释累臣诸事单请合请补牍不下十余矣近日接到各处书揭有因漕河总督候代未任催点保定江西巡抚者有因虏情孔亟倭患方殷催点大同宁夏福建巡抚者有因大江南北岁荒盗起催点操江都臣及苏松巡按者大选各官以吏科无人领凭无日皆望辅臣催请乞即赐简发以信诏旨以慰人心不报
　　○己卯初巡漕御史唐世济以漕运重务恐发单稽迟乞将新推总督王纪及河道总督王佐免其候代速赴新任至是＜锍-釒＞下大学士方从哲以二臣虽已奉旨升任而部推保定江西巡抚尚未蒙钦点若遽令免代以去则此两处地方谁为弹压顾此失彼非计之得也请一并批发
　　○予原任巡抚贵州都察院右佥都御史张偲祭一坛给半葬偲江西新建人隆庆戊辰进士授苏州府推官升刑部历任籓臬闽粤间有惠声随以终养归起湖广右辖晋左辖巡抚贵州适苗仲猖獗新添平越之际通路为木□耎偲决策征剿擒斩首功七百有奇纳降三千七百有奇地方以宁卒于任故事四品未满者不与祭以其军功特予之
　　○荫原任延绥巡抚李春光一子入监仍赏银三十两纻丝二表里叙其在任三年修举八事之功也
　　○庚辰升湖广右布政王一桢为本省左布政
　　○追封翼城王观壃原配夫人王氏新蔡王颐挂夫人王氏各为妃　　○辛巳大学士方从哲请发前所题编纂章奏官补制诰两房官及庶吉士孔贞时授职不报
　　○礼部等衙门题  皇太子开讲一节礼臣催请不报阁臣诹吉亦不报  皇上真以  皇太子不必教耶自古帝王躬上圣之资奏綦隆之治无不以典学为先务者我圣祖即位即建大本堂妙选儒臣教太子唐太宗遇物即举以为教  皇上仰法  圣祖陋唐太宗于不居者如之何不教也皇上曾语内阁先臣朕五岁即知读书冲年向学至今侈为羙谈家法具在身教俨然岂五岁可学而三十六岁不可学耶环宫之内尽日兀坐无所事事倘左右近习导以荒淫为所不当为行所不必行误  皇太子异日并以误天下尤不可不深虑也臣等闻学之所乘者惟少与壮少不知学壮不使学恐时一去而不留学一荒而不振书之史册传之后世谓清明之朝有三十六岁不学之  皇太子  皇上何谢人言从今日出讲去十月辍讲之时宁有几日尚可姑待迟延为也臣等待罪大僚不能力赞  皇上之羙何以逭溺职之愆谨斋沐诣文华门叩请恳望举行不报
　　○礼部覆狭西抚按李起元等会题释放秦府永寿等王府中尉怀土□败等四宗复还封禄言矿税害人百姓剌骨及心之痛敬金□丞激于忠义叩阍而为民请命天潢中若斯者指不多屈亟宜复爵以示旌异怀土□败敬金□施佐斗似亦可恨然元凶议抵两人可从宽政谊洰借名波及更属冤诬俱应还封禄以昭朝廷亲亲之仁从之
　　○降湖广参政冯时可为贵州参议
　　○壬午大学士方从哲请补科道官言方臣起家佐铨正诸臣留部之始迨次年考选而臣已待罪纶扉迄今凡五年矣其听补各官先后到部犹有在考选之前者顷臣以三载任满过蒙  圣眷叨窃逾涯乃诸臣困守累年并未得授一官沾一命清夜循省能无自愧于心乎不报
