<!-- { "loadSidebar": true } -->
　　○乙未大学士沈一贯言吏部题补司道官一本蒙  皇上已点三十三员发臣票上而尚未允发臣皇皇恭候以日为年伏乞即赐简下先是吏部尚书李戴言天下两司共缺七十余员知府共缺二十二员加以迁转未到奉差未还则是天下见任之官与缺官而未任者正相半耳臣等因今次考察真见天下吏治自知府以下佐贰署印者必多要钱彼以其民非已之民也自佥事以上司道带管者必多废事彼以其事非己之事也均之莅民均之行政候代之官必不如初任蹔摄之官必不如久任别道带管之官必不如专任佐贰署印之官必不如见任
　　皇祖世宗朝要紧员缺数日不补輙蒙诘责或所推不推当明示另推  皇上励精动法  皇祖如臣等举措不当明以示臣柰何一切留中也先臣蹇义常具＜锍-釒＞  文庙不报退而不食曰吾谓明主可以理谕求其理而不得今臣自省自贵求其理者二年于兹也谨将各官之缺及所推官员开具于后值此旱灾奉诏修省缺失之大无过于兹有一官而二三推者亦皆改定归一以便钦点戴＜锍-釒＞辞剀切阁臣又为力请始得点用其未点者仍命另议云
　　○礼部主事王纪抗＜锍-釒＞请册立不报
　　○丙申命分播地为二郡以关为界关内属川关外属黔属川者曰遵义属黔者曰平越遵义领州一曰真安县四曰遵义绥阳桐梓仁怀平越领一州曰黄平县四曰湄潭余庆瓮安安化先是李化龙平播之后议改土为流至是吏部覆奏请于  上而行之播白田坝沃壤数百里即遵义改县今建府治设县附焉真州即古珍州土地平衍今复为真安州桐梓当綦南之冲走川贵道也旧为夜郎县望草南接嫠思北达真涪故绥阳县今复为绥阳仁怀滨播枕永襟合带泸故怀阳县今改怀仁平越东境与黄平相连黄平川贵要区故设府治黄平旧设抚苗通判列衔重庆府今改为黄平州湄潭地里广邈尽三里七牌设为湄潭县余庆白泥共设余庆县瓮水草塘兼重安之地合为瓮安县龙安所属石阡今改龙泉县二府二州及附郭县正佐首领全设余以次减府州县名俱钦定其二府与贵州贵阳府俱加军民二字以便兼摄其地西南左接水西右逼永宁犬牙相错水西向侵播州水烟天旺及它瓯脱颇众川黔争执经界数少始定
　　○吏部议播地新设郡县既分隶川贵其统辖监司委不可缺于四川按察司添设佥事一员分巡兼兵备驻劄白田坝府城整饬新复郡县并重庆卫忠黔二所永宁酉阳石砫平邑等土司兵务其重庆府巴县綦江南川涪州武隆彭水邻近地方悉听管辖并平越府州县与贵州山西宣慰司兼听节制又播州诸司均奉我正朔渠魁既僇中有率先归附正者即宜分别录叙以真州正长官改为该州土同知副长官即为土判官江外诸司安抚与正长官即为土县丞副长官即为土主簿同知罗氏即为新府土知事其上赤水里下赤水里仁怀里安罗二村头目授以镇抚总旗等职衔皆从之升兵部下川东道徐佳仲为四川右参议兼佥事分巡及整饬播州等处兵备副使尤锡类加贵州右参议调新镇道参政张文奇调补贵宁道知府刘冠南加贵州副使管平越知府刘安仁升播州新府州县皆就近升补安民志之子升为龙泉县土县丞所有土职长官世为该县土主簿酬其忠也  升参议等官康梦相彭梦祖黎芳叶炜为副使俱浙江升参政等官丁继嗣为布政使张鼎思柳希点为按察使薛士彦李开芳为副使钱槚提学副使俱江西升副使等官徐学聚为右布政使孙光启为右参政刘毅为右参议俱福建升副使等官周传诵为右参政蔡逢时为副使赵炳佥事俱河南升副使等官李芳为右参玫乔学诗左参曹代萧副使俱山西升给事中等官吴鸿功李楠为副使张维新董国光右参政俱狭西升副使等官蔡守愚为右参政朱燮元王继明为副使陈一洙为按察使兼右参议俱四川升参政等官林如楚为按察使章守诚任可容为副使俱广东升副使等官顾汝宁李日文为副使刘弘道按察使俱云南  是月真保开矿指挥张懋忠进银内库矿银三千三百两　　○山东税监陈增进银内库税银二万五千两金刚钻二颗
　　○山西税监张忠进银内库六千九百两
　　○广东珠监李凤进银内库一万二千两时凤听奸民首告擅拏平民新会县民哨聚千余珠贼横行海上
　　○江西税湖口太监李道进银内库一万四千两
　　○广东税监李敬进银内库船税等银一万八百七十两年例等银三千余两盐税等银一万四千余两
　　○云南税监杨荣进银内库宝珠等及银一万五千二百两参知府周锋侵匿宝石下法司提问
　　○狭西矿监赵钦进银内库银一百七十两矿金四百三十九两
　　大明神宗显皇帝实录卷之三百五十八
大明神宗显皇帝实录卷之三百五十九
　　万历二十九年五月戊戌朔命成山伯王允忠守备南京掌中军都督府事协守山西副总兵署都督佥事姜显祚充总兵官镇守山西防海御倭兵总署都督佥事李承勋镇守贵州
　　○己亥以畿辅大旱遣公徐文璧等祭告  天地  稷等坛
　　○以原任镇守贵州总兵官童元镇发烟瘴地面充军立功初元镇受命征播拥兵铜仁不全进  上怒其逗遛命带罪管事及赴偏桥分八路进剿元镇统水西安疆臣镇雄泷澄等兵繇乌江入坝阳永顺兵先登克乌江河渡二关元镇不设备贼复破河渡关乘胜突乌江诈称水西兵与泷澄会哨以诱永顺兵断浮桥淹死我师无算守备陈云龙俱战死  上怒元镇失律逮至京致是法司会问以元镇兵败后催督安泷进兵复两关又部下将先登凤凰嘴破囤且元镇前平府徭有战功从末减云
　　○辛丑户科给事中田大益上言窃惟衅自上起者难以忿心尤人怒繇众积者忌以谩词掩慝今  皇上嗜利心滋满布狼虎飞而食人无有空处使天下剥肤吸髓剜肉刺骨亡家丧身掘冢剖棺秪充  皇上私藏而未曾锱铢佐国而  皇上所自知也而天下人无如上何口詈而心嗔人愁而鬼哭吁天天灾控地地赤触山山崩触川川竭怨不胜而挟不平聚不逞以幸不可冀又  皇上所备闻也  圣衷幽隐天下无智愚皆照之奈何欲涂民耳目以解谩曰爱民裕国计权宜为德意哉今楚人以陈凤故至沉使者不返矣且欲甘心抚臣矣楚藩王匿奉府中而朝廷人不敢入楚侦缓急矣中外观变惟在楚人臣谓
　　皇上睹此必旷然改操罢矿税使而暴其罪而何犹恋恋忿忿欲争而不割也夫天下见  圣上之遇楚事而无变志也知祸不解远近啸聚必各杀其阉弁各劫其金玉一呼齐发决而莫制虑且戕守令戕监司戕督抚掠地屠城称兵飞檄欲以京师为固而虑且辇榖之变生欲东南北以为他图而虑且四方土朋而仇之当是时即歼诸珰而倾内帑曷救哉适足以盛众怒输贼粮耳且  皇上不为楚人诛陈奉奉必受诛于楚夫使奉受诛于楚则柄下持  皇上不为楚人捐矿税矿税必自捐于楚夫使矿税自捐于楚则不见德  皇上不尽撤天下矿税使天下必效楚人以要  皇上使天下效楚人以要  皇上天下事尚在  皇上掌握哉不报
　　○升福建按察使徐应奎为右布政山东副使盛稔为山西右参政起原任祥符县知县李天麟为狭西副使狭西副使王登才为右参政起台州府推官王道显为浙江右参议升浙江副使洪启睿为右参政江西左参议沉思充为副使升湖广右参议杨道会为按察使浙江副使陈经济为广东右参政起原任乐清县知县黄仁荣为湖广佥事升山东右参政马崇谦为按察使江西副使吴之鹏为四川右参政升广东副使袁茂英为右参政广西按察司李国士为右布政
　　○甲辰御苑龙舟灾龙舟新成置之金海亭亭午火起顷刻而烬工部尚书杨一魁等言
　　○陛下久疎明庭厌居禁内耽乐之事日闻于外西筑之土木频兴龙舟之增造无已方今国本未建朝政未张上有可罢不罢之苛歛下有思乱必乱之嚣民离宫别院所在一新箫鼓楼船昼夜不息乐不可极欲不可纵也不报  上谕内阁朕今日览文书见都指挥郑一泰一本甚是狂肆大典之旨不啻再三何乃违旨又来奏扰且初内外及诸司静俟朕即择日命其移居随着各衙门上紧查例题造所用之物有何疑议况器物皆金银珠玉即士庶富族尚且常用何乃帝王之家而不用乎谕卿等知之大学士沈一贯上言臣恭捧  圣谕再三钦诵适又发郑国泰本令臣拟禀臣看详此本具见国泰小心敬畏正宜加奖以成其羙盖国泰之意一则欲阐扬  皇妃之贤名使无讹言一则欲保全己家之福祥使无后患故违旨奏扰有所不顾器具未备有所不知而不觉其言之剀切与诸司无故而狂肆者不同臣惟此礼天下望之甚久＜锍-釒＞言伏关跪请廷臣实有此意但颙俟德音未敢轻举至云  太子不立天下震动及万古刚常所系  宗社安危所关尤为剖肝忠爱之言  皇上宜俯加采择臣谨再拟传谕一通上进伏乞  圣断施行是日一贯拟进  圣谕谕礼部  皇长子册立冠婚及  皇三子  皇五子  皇六子  皇七子分封典礼尔部便择日具仪来行不报
　　○命江西巡抚夏良心照旧供职
　　○升狭西副使田立家为右参议
　　○乙巳升吉安知府张鸣鹗为河南副使专管修河  降浙江按察使李维祯为右参政
　　○丙午夺锦衣卫带俸都指挥使郑国泰俸国奉疏请立册冠婚奉旨大典已有屡旨况典礼所用不赀珠宝乃王侯冠饰非他可比郑国泰等每以戚畹出位擅言朝政好生可恶本当都拿问究治姑念懿亲且罚俸一年
　　○丁未大学士沈一贯言首辅久病沉绵不省人事万无再起之理伏乞  皇上蚤许致仕以全始终并乞蚤下爰立之命不报
　　○是日一贯以畿辅八府及山东山西辽东河南荒旱斗米银二钱小米银一钱野无青草载道离流盗贼群行正昼抢劫日事祈祷而旱滋太甚乞涣发
　　○明旨以拯民命于既死销祸变于燃眉因拟进谕旨一道不报
　　○吏部尚书李戴等条上旱灾封事言自去年六月不雨至今三辅嗷嗷民不聊生草茅既尽剥及树皮夜窃成群兼以昼劫道殣相望村室无烟据巡抚汪应蛟揭称坐而待赈者十八万人过此以往夏麦已枯秋种未布使百姓坐而待死更何忍言使百姓不肯坐而待死又何忍言加以频直四夷之警连兴倾国之师车殆马烦行赍居送按丁增调践亩加租此时税赋之额比二十年以前不啻倍矣而矿税之议烦兴貂珰之使四出不论地有与无有包矿包税之苦不论民愿与否有派矿派税之苦指其屋而挟之曰彼有矿则家立破矣彼漏税则橐立倾矣以无可稽查之数用无所顾畏之人行无天理王法之事大略以十分为率入于内帑者一克于中使者二瓜分于参随者三指骗于土棍者四而地方之供应岁时之馈遗驿递之骚扰与夫不才官吏指以为市者不与焉  陛下但知利源易开中贵易信岂知彼剥害小民至于如此亦岂知今日苦矿苦税之民即是前日被灾被兵之民重累叠困咨嗟愁怨至于如此即如湖广一省激变已四五次而独近日武昌为甚
