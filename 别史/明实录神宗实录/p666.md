<!-- { "loadSidebar": true } -->
　　○己酉工科右给事中张凤彩言内承运库坐派浙直纻丝纱罗绫绢帛山西潞共四万三千三百三九十余疋叚南京供应机房原备不时织造工料取之南工部如必欲派之浙直责之抚按国家原无此项钱粮近年借及户部借及漕库一经那移吏书为奸不肖有司因缘染指名虽云借几时办还究归朘削闾阎此殃民之大者也旧制长以三丈五尺为度嘉靖中改造犹然今改为四丈二尺以上除  上用可遵近例赏赐非内外臣工则夷人耳何必加数糜费若山西土瘠民贫旧时传织甚稀近年罢织未久应免以苏灾地孑遗之民又岁造改造原属有司抚按之法得以加之故渔猎之弊少自三十一年归内监鲁保更多一番须索之苦乞仍归有司便给事中马从龙继言潞供供亿之苦一之费官价之外不啻三倍而劳扰鞭朴不与焉山西粮饷尽解三边岁以拖欠为忧加以连岁旱荒搜剔殆尽如万不得已照先年召买事例令工部行之便俱不报
　　○辛亥巡抚江西右副都御史卫承芳以宗禄之数今浮于昔岁派之银出倍于入适今不为区画亲与民日益俱困湖广禄米本色每石折给五钱河南折给三钱五分惟江西独以八钱初以禄多宗少也今禄少而宗多矣议自万历四十年而后应封者名为新封照例减给五钱见在食禄各宗名为旧封俱准免减异日耆数渐稀岁额如故后生辈出支数无加更逾数十年有新无旧而一百人之禄可摊一百六十人财力亦少纾矣此一筴也新封傥未彀支或于旧封银内按其米石扣出若干以凑给之旧者稍缩于八钱之内新者不出于五钱之下十年五年一次备覆摊匀数目题知扣发世不限封爵世不裁禄粮只尽各宗见支之折额而均及于将来待封之子孙原非夺此以与彼且人知定分互相稽查冒封冒禄者自清矣此又一筴也支额不敷或量增千百至新封民较工食每名限七两二钱以恤差徭礼部具覆量增禄银三千九百两以足十七万之数永为定额不许加派俾小民少苏各宗亦免重困矣依议行　　○壬子以圣母万寿圣节颁赐辅臣李廷机银五十两纻丝三表里叶向高银四十两纻丝三表里又每金万寿字枝二副银万寿枝个二副金篆字八个金书黄绫符红绫符各一道银书红绫符一道及讲官萧云举王图翁正春有差
　　○癸丑  孝惠皇后忌辰遣官祭
　　○茂陵  孝烈皇后忌辰  奉先殿行祭礼遣官祭  永陵
　　○谕内阁朕自去冬以来屡屡动火头眩调摄服药过多以致流痰注足甚痛恭遇  圣母万寿节适值履长之辰理宜称贺但今步履不便御门免特谕卿知大学士叶向高回奏望上葆啬精神和调荣卫思药饵之不可过而惟慎之于起居知流痰之所从来而必戒之于动火上副  圣母慈爱之心下慰普天覆帱之愿是日向高诣  慈宁宫门外叩头庆贺  上遣  司礼监太监李浚管待赐酒饭烧割糖食等
　　圣母赐荤膳一盒手盒一副酒四瓶
　　○礼部上学政条约
　　上曰教条既酌议停当着颁行遵守以后提学官不许另撰解到试卷有文体险怪不遵明禁参来处治
　　○兵部奏贵州剿苗仲功请择日祭告  郊  庙宣捷报可
　　○以副总兵祁继祖镇守狭西地方
　　○阅视按臣金明时等题叙有功文武官员兵部内阁屡请至是命赐王象乾银币孙玮升兵部尚书照旧总督荫一子为国子监生赏银及大红飞鱼衣给诰命张悌赏银币仍起用李景元升兵部右侍郎荫子入监给诰命银币魏餋蒙赏银币给诰命蹇达马鸣銮杨时宁刘四科连标霍鹏各荫一子入监与赵燿俱命礼部从予优予恤典王国赏银币常世爵实授都督同知王邦俊等二十五员以下将佐各升赏有差
　　○甲寅冬至  大祀
　　天于  圜丘遣公张惟贤恭代文武百官天下华夷赍俸朝贡官员人役等于午门前行礼称贺
　　○总督仓场孙玮疏辞前阅视叙录升官恩命不准
　　○乙卯升淮安知府姚鋐为山西参政兼佥事整饬宁前兵备
　　○以云南讨克举公叙赏将士及恤死事者
　　○辛丑工科给事中马从龙言漕政之坏固非一端莫如缺船之害凡开兑儹运回空之迟皆繇此致因条议款一曰办船料一曰严督造一曰核积缺且言今岁阻冻皆以水涸为辞当令管河衙门预为挑浅其山东地方泉源预加疏浚留中
　　○甲子命礼部行顺天府祈雪
　　○予益府浦阳王常浆祭葬如例仍准令亲侄兴安王由橦出城送葬
　　○朝鲜国王李珲请补给世子冕服以被兵火失之也予之
　　○广西靖江王府已名未封宗幼任臸□日殴人死抚按以闻命闲房禁住
　　○乙丑吏部尚书孙丕扬以老病不堪统均乞赐放还  上曰统均重任朕所最慎卿又朕所特眷老成难得已屡旨慰留其勉留供职
　　○南京通政使陆长庚以疏通钱法奸徒望风抢夺乘机阻挠且疏久未下至是以病乞休报曰留徒奸徒盗铸抢夺法宜禁治岂得因此求去其各犯曾否捕获作何惩究还着各衙门具奏不得纵容
　　大明神宗显皇帝实录卷之四百八十九
大明神宗显皇帝实录卷之四百九十
　　万历三十九年十二月丙寅朔兵部尚书李化龙以病求罢命调理供职
　　○虏犯墙子路提调李报国怠玩革任提问参将刘汶降级管事作贼夷酋阿拜等革赏
　　○丁卯准巡抚顺天右佥都御史王邦俊回籍调理病痊起南京别衙门用
　　○己巳
　　慈孝献皇后忌辰  奉先殿行祭礼
　　○庚午礼部奏采访历学精通之人如原任按察司邢云路兵部郎中范守已一时共推可用先年修历以户科给事中乐頀工部主事华湘俱改光禄寺少卿提督钦天监事事例二臣所当酌量注改京堂衔共历事又访得翰林院简讨徐光启及原任南京工部员郎李之藻皆精心历理若大西洋归化之臣庞迪峨熊三拔等携有彼国历法诸书测验推步讲求原委足备采用照洪武十五年命翰林院李翀吴伯宗及本监云台郎海达儿等修西域历法事例将大西洋历法及度数诸书同徐光启对译与云路等参钉修改然历法疎密莫显于食交交食真伪莫逃于测验欲议修历必测交食观象台年久渗漏地势失平仪器欹斜与天度不合公馆直房俱难栖止台顶须添造板房一间台下添造直房五间及增制天体星球各样日晷以便测验且钦天监官留心历法不失其业者不过数人至于天文生阴阳人关葺粗疎罔习本业若不及今大为振刷亦可将来讹舛日甚留中
　　○壬申巡抚大同右副都御史汪可受以亲老疏乞归餋不许
　　○协理京营戎政尚书舒应龙疏辞新命不准着上紧前来供职
　　○甲戌宣贵州剿苗捷音遣官祭告  郊  庙文武百官称贺　　○宴朝鲜国贺长至节陪臣李相毅等四十五员
　　○丙子广东按察司知事周道昌上言天变地变妖变辅臣大臣诸臣乖离之变中间言庞尚鹏会上言于旧辅臣赵志皋劝其伏阙苦诤大学士向高言伏阙之说谈者亦不止一尚鸿而或恐过激未敢遽行浮沉素飡是臣之罪以为蒙蔽实所不敢惟是天时人事灾变乖离道昌言言痛切所以致此非臣而谁因力请罢斥  上以纯忠廉慎褒答今时多事皆赖镇定岂以浮言冒谤求去向高复入疏  上曰朕览奏恳恳意欲高蹈卿心忍乎况节届履端卿为表率岂可久延私寓还即入阁赞襄以慰伫望
　　○日讲官王图先已辞阙出城八阅月矣至是以移至近畿地方候旨请上以王图乃直讲启沃岂比他员如何效尤憸邪之辈辄自擅离君臣大意何在姑且不究着即来供职　　○丁丑南京工部右侍郎万象春疏辞新命不准仍谕以后点用官俱不许推辞耽误
　　○己卯赐郑世子载堉谥端清鲁府滋阳王寿鍑孟津王载土□坐俱谥昭顺上蔡王翊＜釒具＞谥昭敬广元王术雕谥温裕
　　○予原任抚治郧阳右副都御史郑国士祭葬国士大名府魏县人隆庆三年进士改庶吉士授御史巡抚贵州应天狭西升巩昌府之知府历布政司太常寺卿晋前官被论归三十七年十一月卒于家礼部覆称其巡按应天之日政权相炙手之时持斧者纷纷以杀人取媚本官独行一意不狥竟保直臣于无恙是以一麾出守五载巩昌落莫孤踪遍历藩臬当时罕有明其事者想见朴诚犹有先民遗风
　　○世宗肃皇帝忌辰  奉先殿行祭礼遣官祭永陵
　　○庚辰  贞惠安和景皇后忌辰遣官祭金山陵寝
　　　　○太子太保兵部尚书李化龙卒化龙直隶长垣县人万历二年进士授南工部主事调南吏部主事繇郎中升河南提学佥事复升山东提学副使历太仆寺卿通政使以佥都御史巡抚辽东东虏深入伏兵大破之升兵部侍郎荫一子锦衣卫千户世袭二十五年告病回籍起总督川贵巡抚四川杨应龙反徵七省兵分道讨之闻父丧夺情视师播州平请于播州设二府分隶黔蜀以黎平永从改隶楚以楚镇远四卫改隶黔三十一年起右都御史兼工部侍郎总督河道开泇河寻丁毋忧三十二年以播功升工部尚书加少保荫一子锦卫指挥世袭服阕起兵部尚书协理戎政三十七年回部以御虏捷功加少保兼太子太保至是卒礼部覆称文武殊猷安攘大略提衡学政则目无逸才督抚疆场则算无遗策若乃开泇济运擘画精详遂贻永利入掌枢机鞠躬尽瘁有殊尤异绩而又能全节完名如本官之先后纯粹未易得也恤典当与从优并拟易名以旌伟伐诏予祭九坛加二坛给全葬
　　○壬午铸给宁太分巡兵备道关防一颗
　　○甲申工部右侍郎刘元霖注籍候旨请令委官委收叚疋即命出供职不得推委
　　○戊子辅臣拟上
　　皇太子第七女名
　　○降永宁王府辅国中尉勤爝为庶人
　　○原任山西巡抚右副都御史李景元疏辞叙录升荫不准
　　○准宣宁王府辅国中尉充革□羙管理府事宴暹罗国贡使握坤喇柰迈低厘等二十六员暹罗国王普埃表文发四夷馆译之辅缴进
　　○己丑大学士叶向高疏乞罢斥温旨命鸿胪寺堂上官宣谕即出以慰眷注悬望之意向高具疏陈谢力申前请仍谕即出佐理大辽台省各疏候详览简发
　　○吏部尚书孙丕扬移病疏请司官暂代掣签  上以大选重事代制非宜命即出任事
　　○日讲官萧云举以广东按察司知事周道昌建言牵引疏缴印信求放  上以云举鸿学正儒今大僚乏员节旦临近命即出供职
　　○庚寅准原任大学士徐阶孙肇台承荫为中书舍人
　　○朝鲜国奏获民人张亨兴等十七人中有洪驼者即前细屿岛作贼船工而亨兴等似前来往海上节行细屿岛抢劫之人且称水贼之扰近年滋甚时或捕获皆称上国人民不敢擅戮海洋之警曾无宁息接年五次角□羊来漂海人犯甚为属国之扰兵部覆议乱生有阶如嘉隆间倭寇因闽浙沿海奸徒与倭为市而宁绍大姓阴没阳设为主持遂使淮扬以南至于广海靡不残破使蚤听给事中夏言抚臣朱纨之疏预防其始则宋素卿王直陈冬徐一本许恩之辈安得以中国之民而挟倭为难哉今此辈捍罔即远屏以御魑魅情理俱当合将张亨兴等角□羊发延绥巡抚衙门填实边堡安插庶奸民知儆从之
　　○乙未行  大祫礼于  本庙遣公张惟贤恭代
