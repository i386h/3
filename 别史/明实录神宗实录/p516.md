<!-- { "loadSidebar": true } -->
　　○河南税监胡滨以千户李承恩听信审理正徐文炜称河南布政司绝王库内收贮约银百万余两奉旨使其同该抚按等官查勘回报云臣入省同巡按杨光训到布政司同左布政姚学闵右布政易登瀛参政陈所緼朱思明盘库内原无绝王库名色因诘问徐炜李承恩彼称事出风闻原未亲见臣以前册开徽汝伊三府相继故绝徵收禄粮六十一万二千一百余两及周府永宁等九王故绝省银一万八千三百余两询之各官咸称此数十年积集至今随徵随放拨补周藩繁衍之用各府粮银虽有定数小民拖欠与年远故绝开豁者多若遽追徵合省闾阎哄然怨讟万一他虞非所以仰体朝廷爱养黎元之德意也今拟通融措备见有在库银五百二两二分又二十一年至二十七年应徵徽伊二府禄银二万四千五百三十五两追完解进比外毫无措处矣臣不得已遂依所议谨将会查始末奏请定夺得旨收贮绝王禄粮既经内外官公查别无积贮乃徐炜李承恩误听风闻妄奏欺玩尔便同抚按官解赴法司问拟其银两俱令解进应用余拖欠既称年远特准免徵以示宽恤小民德意　　○壬戌左都御史温纯言臣两＜锍-釒＞参于永清姚文蔚未蒙允行二臣辩＜锍-釒＞一上即允行是臣言不足信二臣之言足信也在文蔚认他人之功为己力与今日事何干臣不必更言惟永清以御史为臣紏乃敢肆言反噬皆不当与斗口惟叹孔子为政七日即诛少正卯止为其聚群饰邪未至如永清之闪烁臣不畏永清之难去而畏朝廷之纪纲法度自此澌灭殆尽也臣又叹宋臣苏洵能辩安石之奸于未用今满朝不能辩永清之奸于久纵臣辩矣而无诛少正卯之法不可无苏洵辩奸之论故申言之伏乞  皇上赐臣归田特奋  乾断降于永清外任量惩姚文蔚即臣去而法纪犹存矣诏都御史总持台宪整肃百僚有所见闻不时纠弹自其职掌何乃于倡疑摇动各官争忿之时方行劾奏致生疑惑曲直莫分于永清既经总宪官指摘令调外任用姚文蔚策励供职方今时事可虞大小臣工正宜和衷同心共图消弭如有怀私观望淆乱国是者科道官据实参来处治卿总宪以来公平正大心迹自明何必抗＜锍-釒＞求退宜体朝廷任用忠贤仍旧安心供职不允辞
　　○癸亥因两淮盐法太监鲁保之请与扬州天宁寺万寿寺额名藏经二部
　　○巡抚狭西都御史贾待问卒待问直隶威县人繇进士授知县召为给事中出知府累迁副都御史巡抚狭西累功晋都御史兼兵部尚书考满加太子少保至是卒于军府赠太子太保登四坛赐将作金钱使官往莅其祭
　　○兵部覆顺天巡抚刘四科劾戴致益贪庸应革任回卫李天培才地不相宜应调腹里刘光爵苖延龄草率塞责坍工多寡应分别降调以为修工夫职之戒及条议四事一谓蓟镇抚赏岁费五万余金乃承委官员率多侵克所买货物粗少不堪以故未厌夷心纷纷告换兼之愆期守候愈费愈多弊实坐此议欲今后委官责成路将慎选请用并入年终甄别＜锍-釒＞内功罪与同劝惩不爽抚赏其有实济乎一谓蓟镇藉客兵以修防迺客将相率占役卖闲兵无实用主将又复引嫌怨避事无责成欲修筑之经久得乎议欲今后客兵修工责令三路协守各照信地亲历调度务令高坚足堪保障如有旋修旋圯者协守客兵一体论罚一谓蓟镇沿边之区过客络绎不绝马供递送军役扛擡在使客视武弁为易与而将官又曲意阿承以致应付日烦军疲马瘦脱有缓急战守何资议欲严加禁饬除按关巡关及查勘公差之外其余过往官员俱不得枉道边关将官亦不许徇情应付违者按法参处一谓蓟镇迫近京师五方交错无藉奸徒往往假借夤缘希图效用一不遂欲辄播流言如过听之则在事者惧矣议欲今后一切边务军机惟以督抚按关奏报为据敢有擅造伪言謆惑人心者在内听厂卫五城在外听督抚按关等衙门擒拏依律究遣诏如议行
　　○吏科都给事中陈治则言左都御史温纯＜锍-釒＞参台省二臣之故实激于今日台臣金忠士之论李应策又激于前日科臣张凤翔之论南师仲赵邦清也盖三人为纯同乡相继论斥纯疑二臣实为之故其＜锍-釒＞词有曰永清欲尽逐秦人又曰此一网也将半及于秦人据纯之＜锍-釒＞行纯之意明示人以风指使人不敢论及秦人将使畛域一分言路遂塞国是终不可定矣不报
　　○甲子以祭  三皇于  景惠殿收回祭设赐辅臣
　　○升江西左参政王佐为按察使兼右参议分守湖西道
　　○礼部尚书冯琦覆真人张国祥乞母恤典议  累朝事例独文武有恤勋旧有恤是外并无所谓真人得徼身后之恩者张国祥＜锍-釒＞称祖父俱蒙祭葬及查伊祖彦頨伊父永绪乃引方士异流陶仲文邵元节例而得之耳夫真人在国朝凡几世矣从前未有而以一时偶得者为例可乎且陶邵不旋踵亦追夺矣予者既夺而夺者犹欲执以为例可乎弘治十年例一切杂途尽行停止隆庆三年例杂流出身者不许渎奏真人既非文武世勋又非圣贤遗派谓之杂途国祥但知母子私情不顾朝廷令甲谓之渎奏应寝阁不行以后凡有越例奏扰者容臣等从重参究以为夤缘冒滥者之戒诏览卿所奏执礼查议的是但张国祥在京候旨修醮伊母远来卒于旅邸殊可悯恻特与祭九坛以示优恤
　　○与南宁伯毛德妻王氏祭葬
　　○乙丑顺天巡抚刘四科议历年防秋兵马俱于十一月二十日撤回今岁虏情稍缓应照二十四日十一月初十日撤放但今天气严寒各修工班军若候撤期方准撤放则钱粮不敷若一概留之在边枵腹冻馁情有不堪今查原派工程但有先完者即先准其撤放未完者仍令上紧兴修必待报完方撤庶勤怠知所劝惩此亦权宜通变之术也兵部覆石燕曹墙四路宣大兵马暂留于十二月终撤放其东西协地方大同延绥二营应候免班官军见面交代方许回镇一面督令主兵南兵查照信地慎加防御遇有警报相机战守仍通行申饬各省镇督抚官将来历该班兵马行令各该将领比尝加意挑选依期督发赴蓟辽防守不得延缓后期及以老弱充数听该镇督抚衙门于年终甄别奏处其标路兵马行粮移咨户部照例支给报可　　○丁卯冬至遣英国公张惟贤代祭  天于  圜丘
　　○戊辰以冬至令节赐三辅臣上尊珍馔特遣司礼太监待茶饭又赐烧割伏姜甜食
　　○壬申保定巡抚孙炜再请将各省直协济工料银两改为解部柴直彼见百官急需自不敢缓一转移间而疲驿稍得苏息畿民不直重困兵部覆议已经俞旨似难纷更惟自今以后将节年拖欠银两定限三十一年带徵六分三十二年带徵四分先后相兼依期起解果能全完咨送吏部纪录六七分以下住俸降革有差仍载入户工二部钱粮册内听吏部咨查明白方许考满庶不至仍前□缓诏从之
　　○兵部题九边阅视前次候旨已久今又届期请速赐换发以昭劝惩诏这次阅视赏格还再酌拟停当奏来行
　　○癸酉  瑞献皇太后万寿节赐大学士一贯鲤赓金银万寿枝并金银篆绫符等物及讲官有差
　　○故给事中张凤翔女张寿姑待父以孝闻诏许旌表
　　○甲戌南京通政使杨时乔告辞任不允
　　○荫原任南京礼部尚书陶承学孙陶履中送国子监读书
　　○乙亥  孝惠皇后忌辰遣官往  茂陵行礼
　　○南京大理寺卿游应乾再＜锍-釒＞以病乞休不允
　　○礼部覆南京司业傅新德条陈监规一崇规制令南京工部照比雍规制正庙两门易以青琉璃瓦一正堂署南雍以祭酒司业而署反居旁以博士而厅反居上非体也应令祭酒居于东堂司业移于博厅而博士则西向与监丞相对一革差役过湖刷卷之差俱以一月为期将诸生笃学有行谊者充之次则用年月深者补之次则用告旷者补之亦均节劳逸之义也一复盛典近议开选贡之例臣以为选贡行则岁贡壅矣况试京闱则又增额日后选皆有司今户工大开事例十年之后必无缺可容选贡已经停止非奉恩例不必议开一严戒董议于春秋季考甄录德行量加优奖至祯钝无耻众所共摈者不分在监在历每季径革一二人仍开具实迹呈部除名一励术业未成材者所读书以压拨免拨为劝惩已成材能于本经外读旁一经成诵者量免拨外课兼出论策以崇实学其未成材者须熟诵孝经曲礼与讲明孝顺事实为善阴隲  大明律历三书一重德行每堂令各公举有学行者一人以为会长专以行业互相规劝一明职守置薄一扇列厅堂各官分注监生之贤不肖于各官之下率教者多则本官之能不率教者多则本官不任岁终送部考语据此以殿最各堂不必数数移换诏从之
　　○朝鲜国王李昖奏倭使之来至再至三觇该国之虚实探天兵之去留阴假送还人口潜行虏掠且要胁和款渐露兵端请选委知倭水将一员领兵数百督同该国训练修防诏该国请将请兵人数不多有何难发惟前此曾将士在彼教习今始还成法具在宜益加意修演以图自强所请兵将不必再遣
　　○丙子  圣母瑞献皇太后万寿节赐辅臣上尊珍馔辅臣诣慈宁门叩贺赐元辅烧割次辅三辅各酒饭  圣母赐寿面膳酒万寿松四枝
　　○丁丑大学士沈一贯谢恩进阁办事
　　○工科都给事中白瑜言开取煤窰之旨径下内官不关六科损在国体在民生请收回成命不报
　　○乙卯宴朝鲜遣贺冬至贡种马陪臣金劲等三十六员命尚书曾朝节待
　　○辛酉周府安吉王朝堤于二十九年十一月二十六日薨逝遣官往掌丧葬
　　○大学大沈一贯沈鲤朱赓题臣等忝为阁臣无所补报苐思奠宁邦域以释  皇上宵旰之忧比来天时人事数见灾异诚恐夷狄盗贼乘间而起揆度机宜惟在使人各举其职以镇戢之此急务也蓟辽内护  陵京外控倭虏总督万世德身故两月而未有代者人人皆以为虑延绥与套虏为僯新许款市戎心叵测孰能保之巡抚孙维城身故半年矣狭西关辅奥攘又有洮岷防边之急巡抚贾待问近亦报故至于河南巡抚曾如春已升总河而中土为四方交会又有治水之事浙江巡抚刘元霖已经丁忧首藩财赋所出而又有防倭之责凤阳巡抚李三才允去未代淮徐水陆之冲而又有总漕之任以上一总督五巡抚所辖居天下之半且关军旅重务而官缺事废可为寒心吏部屡经推上具在御前此臣等日夜望简用以充者也臣等又闻天下两司方面官缺至六十员未经补足此皆有地方专责者倘有盗贼谁任其咎今九卿会推该部选拟具有成法谅无敢私若有不堪昭在耳目科道纠弹谅无遗漏所望  皇上思患预防命官分治各加委任严责成功凡有题请随赐点用则朝廷之精神膂力充满于寰中而四方之夷狄盗贼无逃于掌上矣
　　○户部尚书赵世卿言二十九年分金花银两各省俱于三十年解足惟江西止解二十八年分竟压徵一年例应儧解请定限三十一年内儹旱两季三十二年内儧早两季以后年分俱照各省挨接当年完解勿得仍前坠欠以便本部按季供进诏依拟
　　○壬午韩王朗琦以年老有疾世子已故乞赐世孙逵杞翼善冠服代行礼许之
　　○补原任山东按察司副使李开藻为浙江按察司副使
　　○甲申升南京太常寺少卿郑汝璧为都察院右佥都御史巡抚延绥等处地方赞理军务
