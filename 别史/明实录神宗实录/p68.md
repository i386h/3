<!-- { "loadSidebar": true } -->
　　○太仆寺少卿温纯以考察自陈  上不允
　　明神宗显皇帝实录卷之三十七
　明神宗显皇帝实录卷之三十八
　　万历三年五月戊戌朔
　　上御皇极殿
　　○提督两广殷正茂题称抚兵色把总林奇材招抚以来屡立奇功见今角□羊兵散党立籍当差自东粤抚处未有若此停妥宜量授镇抚职衔并言效劳官员都指挥金丹中军把总吴天贵分守岭东左参议夏道南惠州府海防同知周宗武等俱宜优加赏赉兵部覆奏得旨
　　○己亥赐辅臣张居正圆光箑扇三把泥金骨画面扇四把小式扇四把片金扇五把吕调阳圆光箑扇一把泥金骨画面扇二把小式扇四把片金扇四把讲官丁士羙等各画面小式扇有差
　　○兵部题覆南太仆卿王之垣＜锍-釒＞议处南直拖欠马价银两三分四分以上者罚俸一月五分六分以上者降俸一级七分八分以上者降俸二级俱戴罪督催候完日准复原俸著为定例得旨
　　○庚子先是元年二月间徐淮扬等处数被水灾抚臣王宗沐按臣舒鳌科臣贾三近等俱先以蠲免赈济为请户部覆议咨行地方抚按选委贤官员从公踏勘分别轻重以凭酌处又言淮阳等处蠲免赈济所费钱粮总计应徵并发去者无虑五六十万矣国家经费各有正项非专只一方也虽缓急之势当知而无己之求难继且救荒委无奇策求其策之善者全赖各该有司先之以俭静不扰次之以就地设法故有富弼则清州不为灾有苏轼则杭州不能困若无先事之备而徒仰给于内帑不惟缓不及事以天下之大尽内帑亦不足以给矣奏闻奉旨近来淮扬地方无岁不奏报灾伤无岁不蠲免赈济朕奉天子民一闻百姓饥溺辄切切于怀思为拯救但朝廷设官分职原以为民天灾流行国家代有若各地方官平时肯著实经理民事加意樽节多方设备即有灾荒岂至束手无措今做官的本无实心爱民只虚文了事一遇水旱即委责于上动称危言以胁制朝廷及至奏过一番依旧因循不理岂朝廷任官养民之意这所奏姑依拟勘报议处著吏部查两府被灾地方有司官拣有操守及年力精壮的去做贪酷害民及衰老无为的即便奏请黜调各处抚按官俱要督率有司省去繁文修举实政多方预处水旱之备不许但诿之气数沽名蠲恤责上市恩亦不许因此便谓朝廷讳言灾异壅蔽小民疾苦不以上闻
　　○大学士张居正等题养士之本在于学较贞教端范在于督学之臣  祖宗以来最重此选非明经行修端厚方正之士不以轻授异时提学官多海内名流类能以道自重不苟狥人人亦无敢干以私者士习儒风犹为近古近年以来视此官稍稍轻矣而人罕能有以自重既无卓行实学以压服多士之心则务为虚谈贾誉卖法养交甚者公开幸门明招请托以致士习日蔽民伪日滋去年仰荷圣明特敕吏部慎选提学官有不称者令其奏请改黜其所以敦崇教化加意人材意甚盛今且一年矣臣等体访各官未能改于其故吏部亦未见改黜一人良以积习日久振蛊为艰冷面难施浮言可畏宁抗明诏而不敢挂流议宁坏法纪而不敢违请托盖今之从政者皆然又不独学政一事也臣等谨查  先朝以来敕谕提学臣旧稿再加酌拟附以近日题准事例逐款开坐上请  圣裁备载敕内昭示天下俾居此官者知朝廷所以责之者如此则虽被怨谤而有弗恤人之视之知彼之责任如此亦将歛手息喙而莫之敢挠抚按以此核其能否部院以此定其黜陟使人皆知敦本尚实而不萌侥幸则振兴人材之一大机也又近来考贡之法太疏士之衰老贫困者始告授教职以朝廷造士育材之官为养老济贫之地冗蠹甚矣今后允遇廷试岁贡生员容臣等遵照  先朝事例严加考试有不堪者尽法黜落提学官俱照例提问降调其愿就教职者该部先较阅有年力惫者即行减退不准送试廷试学业荒疏不堪师表者发下该部其年力尚壮送监肄业以须再试如年力已衰不必发监遥授一职回籍荣身庶官无冗旷士有师模十年之后人才不可胜用矣因开载合行事宜凡十有八条上之得旨学较人材所系近年提学官不能饬躬端范精勤考阅只虚谈要誉人卖法市恩殊失  祖宗专官造士之意卿等所奏俱深切时弊依拟再行申饬所开条件备载敕内著实遵行有仍前违怠旷职的吏部都察院务要指实考察奏黜不许狥情容○虏酋遣通事来言宾兔非敢故违只因甘肃不许开市宁夏途远往还艰难无利虽有顺义禁约不能尽制宣大总督方逢时以闻且言要在彼中当事处置抚赏得宜彼自安心听从兵部覆议上奏奉旨贡市羁縻乘暇修备乃中国御夷长计各边诸臣俱宜同心戮力计安边境斯不负朝廷诿托近来狭西三镇督抚官每遇虏情小变通坐视不处只责之宣大其意似谓这件事原是宣大种下的祸本将来有事罪有所归不思他每各有封疆专责若的见得此事为失策其力又足以制虏便当明言谢绝整兵待战如何只依违观望无事则阴享其利有事则诿罪于人岂人臣受职任事之忠且操从之权当在中国今一遇有警即令俺答禁令是倒特大阿反使虏酋得挟以自重亦岂当时许贡初意今后著石茂华等著实整饬边务相机抚御如再因循推诿致误边事国法不宥朝廷许人任事后若措置失宜只因事论罚不归咎于始事之人你部便行文与他每知道
　　○辛丑先是狭西巡抚郜光先议该省应徵粮草若有拖欠所属司道宜与有司照例一体查参户部覆议各省司道均有钱粮之责不独狭西为然也又查屯粮事例都司掌印管屯官一视卫所一体分别参究迩来抚按通不遵行合通行申饬从之
　　○壬寅祭  地于  方泽遣驸马许从诚恭代
　　○户部题隆庆元年起至万历二年止各该抚按等官已解未解赃罚银两数目职名以闻奉旨这赃罚银两原有明旨解部济边近来各抚按官都只取充私费馈送乡官不依期完解其二分备赈亦皆有名无实上不供公家之急下不为旱涝之备甚至二三年间全不解部者既无奏留等项作何支用且都不查究今后著依期完解不许官充私用其接管起解的你部里还查系何人项下分别奏报毋得新旧概开致混清浊
　　○甲辰  上御文华殿讲读  孝宗敬皇帝忌辰遣伏羗伯毛登致祭  泰陵  
　　○乙巳  上御文华殿讲读赐辅臣张居正紫金锭药二十封吕调阳半之讲官丁士羙等又半之
　　○宾州知州叶春及革职为民以入境逃回不赴任故因敕今后有托疾避难及擅离职守的都著一例查参不许但行于杂流卑职而纵于甲科大官以乖正大公平之体
　　○修  康陵裬恩殿等处事竣遣侍郎陈一松奉安  武宗皇帝  孝静皇后  神位并祭告行礼
　　○洪武旧例镇抚司问刑径自奏请不经本卫或本卫有事送问者成祖文皇帝有旨令问毕仍自具奏不必呈堂至是刑科都给事中严用和言各衙门奉到旨意皆该科按月缴进送司礼监收藏而镇抚司之本独在该司收贮非所以一政体而重纶音也宜并令送科抄发一体奏知奉旨该卫镇抚司既奉有我  成祖圣旨只照旧行
　　○浙江巡按吴从宪贵州巡按孙济远辽东巡按刘台俱各到任违限都察院为言三臣俱在未奉近旨之先情似可原  上曰御史出差不许枉道还家系  先朝旧例岂得以未奉近旨为辞其言先差者约期后差者赴代都是私情你每职掌风宪仍不守公法而言私情显是畏狥刘台等都且不究  丙午升大理寺少卿王廷赡为本寺左少卿太仆寺少卿何起鸣为大理寺右少卿
　　○户部类造各镇钱粮用过催完并实在数目揭帖进览
　　○戊申分守喜峰口参将李世臣革任回卫以督抚论侵克抚赏钱粮故
　　○以南京小教场中军坐营梅应魁为福建行都司军政佥书
　　○升大理寺右寺丞石星为本寺左寺丞尚宝司少卿王时举为大理寺右寺丞
　　○升河东都转运盐使司运使董原道为狭西苑马寺卿兼按察司佥事分巡平凉
　　○礼部覆故都御史赠少保顾住奉法无私出身任怨尹京兆则威行三辅居台端则风振百寮宜考实定谥从之
　　○己酉  上御文华殿讲读
　　○是日充礼部祈雨卜日斋戒遣官分祷俄而大雨乃止  仁宗昭皇帝忌辰遣新建伯王正亿致祭  献陵  升左中允范应期为右春坊右谕德掌南翰林院事
　　○先是阅视蓟辽侍郎汪道昆刘应节等累有修筑宁前一带台墙之议部覆以边长费钜议修台而不修墙至是总督侍郎杨兆复议以谓台而不墙与无台同墙不坚厚与无墙同且台而不墙壁垒无依无以防虏亦无以台为也审时度势必台墙兼举且言宜允任宁前副使李松以重责成于是部议覆听焉
　　○户部按季奏报太仓银库万历三年四月终止实在银四百八十一万三千六百余两金四百六十余两铜钱一千四百六十三万六千余文
　　○庚戌调原任福建都转运盐使司运使李廷观为河东狭西都转运盐使司运使
　　○升义完口提调陈忠为游击管分守喜峰口参将事延绥游击董大重为参将分守狭西兰州地方
　　○以宣府洗马林堡守备尤继先为神机三营游击
　　○辛亥  上御文华殿讲读
　　○吏科给事中杨言条上六事一曰就近迁改以免旷废二曰久任教职以育人才三曰清理军屯以足兵食四曰均平里甲以苏民困五曰严革诈伪以清驿递六曰禁止迎谒以息奔竞  上深然之下其＜锍-釒＞该部
　　○宁远参将黑云龙革任回卫
　　○壬子南京刑部尚书林云同上＜锍-釒＞乞休不允
　　○癸丑  上视朝时未辨色庭中犹举燎群臣多失朝者御史劾奏  上命锦衣卫鸿胪寺查点不至者二百八十三员各罚俸一月
　　○礼部申明考贡事宜凡起送贡生必年六十以下三十以上依补粮次序为定正贡一名内择学业素优屡经科举一人若俱不堪贡不妨以次再取务在得人有年六十以上未满三十姑息狥情者听本部及该科指实参奏奉旨是
　　○以原任詹事府掌府事礼部左侍郎兼翰林院侍读学士马自强以原官协管府事充日讲官
　　○吏部申明官员判任违限事例州县正官遵照隆庆二年题准一月之上问罪两月之上送部别用三月之上罢职不叙方面佐贰大小官员俱照弘治十五年嘉靖三年题准半年以上送部别用一年以上革职为民半年以下照律例问罪发落五品以上照旧奏请定夺六品以下官应该提问起送革职者径自照例施行不必一一渎奏仍将问革起送缘由具揭报部以凭查考奉旨是
　　○升辽东前屯游击刘澐为分守辽东宁远参将狭西行都司军政佥书吴廷用为狭西行都司军政掌印四川行都司佥书徐仁为延绥游击
　　○乙卯原任翰林院编修升湖广副使林阶春以病告许之  升浙江佥事王樵为尚宝寺少卿
　　○丁巳  上御日讲毕顾辅臣张居正等问曰昨朕览辽东抚臣所奏具言虏寇猖獗深以为忧先生度虏势何如居正跪奏曰臣等窃料此虏冒暑拥众犯非其时近暑雨连作弓解马疲势不能逞且蓟镇人马已出关应接保无他虞可不烦  圣虑也
