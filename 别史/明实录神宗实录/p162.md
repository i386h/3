<!-- { "loadSidebar": true } -->
　　○丙辰巡仓御史顾尔行条议水次三事一谓小滩水次向因河南粮户赍银至彼买米致奸棍营求包揽插和不堪宜行禁戢一谓遮阳海船年久损坏宜行修葺一谓运官率多衰老不堪宜加慎选部覆如议因言浙江杭嘉湖漕粮本部旧差主事一员监兑后因科臣建议停差以巡盐御史事简议令兼摄而御史不能亲临致粮米粗恶系干国储查有先差旧例相应议覆得旨允行  上敕谕礼部  穆庙和妃赵氏于六月二十三日薨逝合行事宜照昭靖敬妃庄氏例行
　　○丁巳以开平卫指挥同知张三纲守备宣府紫沟堡地方
　　○戊午  孝庄睿皇后忌辰遣新建伯王承勋祭  裕陵
　　○诏新升宽奠参将杨绍勋以参将职衔仍留管前屯游击事调锦义参将栗卿补分守宽奠参将从总督吴兑请也
　　○叙山西边工督抚吴兑郑雒等升赉有差
　　○总督宣大郑雒言宣府贡夷满五大青把都部夷银定倘不浪等藉言赶牲于独石马营等堡射死军民掳去人畜因言满五大近因潜犯辽东方行服罪乃其散夷敢于作歹中必有说乞先停革本酋贡市遣使责问如送还所掠人畜执献罪夷抵偿死命姑容贡市倘执迷不服即将满酋一枝官职市赏通行革绝该镇严防剿处其副总兵董一元等身当一面谋之万全所当并罚  上命该镇督抚官相机处置务要妥当潜消衅萌
　　○己未升四川左布政使刘庠为应天府府尹
　　○庚申  上御文华殿致斋  孝穆皇后忌辰遣彭城伯张守忠祭  茂陵
　　○发宣大山西主客兵饷四十万六千三百九十八两
　　○辛酉升浙江右布政蔡汝贤为四川左布政使
　　明神宗显皇帝实录卷之一百一十三
　大明神宗显皇帝实录卷之一百一十四
　　万历九年七月壬戌朔  上亲享  太庙
　　○调原任广东按察使周浩为广西兵备副使
　　○总督漕运凌云翼奏称仪真闸税宜酌水势不必拘泥取盈其瓜仪各闸坝应归并南河郎中管理不必添设主事部覆如议因言河道岁修钱粮宜敕督臣照各边年饷事例岁费若干存留若干悉角□羊工部贮库遇河工缺乏通融请给从之
　　○云翼又言茶城至留城一带运道咽喉节因黄水倒灌停淤渐高运船率多浅阻臣已督行司道兴工挑浚乞照往年事例暂停进贡船只支用钱粮俟工完核实具奏章下所司○癸亥升浙江按察使刘汉儒为本省右布政使
　　○甲子  上视朝
　　○乙丑考试实授范鸣谦等十四人为各道监察御史
　　○升河南右参政郝杰为浙江按察使
　　○户科给事中姚学闵等参获嘉知县张一心所报招垦人户田地俱抄写旧册乞行重处并将抚按等官量加罚治  上以张一心虚文塞责着降俸二级管事褚鈇等且免究
　　○丙寅兵部言国初设立巡简司皆在州邑交界及扼塞之处缉盗安民法制至善嘉靖末年有司率意条陈抚按轻听改革至有移巡简司于城内以便听事差遣者遂至盗贼易生缉捕不便今应天抚按等官欲将婺源泾县旌德各巡简司照旧复设有禆地方乞如议施行允之
　　○丁卯补原任福建右参政刘伯爕为河南右参政○河南抚按奏称裁过都司领班守备及所属宣武十五卫所指挥等官各供应额银六千五百八十余两后有越外科歛占役者听抚按指实参紏部覆报可
　　○兵部覆江西抚按＜锍-釒＞言江西站银原额十万有奇万历五年题减十分之三闾阎顿苏今抚按官复加撙节三年积银遂至十万余两每年约用四万则节省十分之六矣乞将余银六万八千七百五十余两抵充万历十年正支至十一年照前减数派徵  上曰该省驿传既积有余银准免派一年以苏民困
　　○戊辰兵部题蓟镇曹家寨绕出虏地八十余里东为墙子岭西为古北口系极冲地方建有关塞六十六处形如葫芦近该总督勘覆郎中费年议自将军台横截至大＜风-几＞谷止正当葫芦柄处应修台三十座以为内险仍存旧有台墙照常责令军兵了守修葺以为外险且可出奇制虏委属万全之策奉  旨允行
　　○己巳调山东按察使张九一为山西按察使
　　○升湖广佥事张镗为贵州右参议
　　○加升原任鴈平兵备佥事季遐龄为山西副使
　　○以湖广德安府知府卢渐为福建都转运盐运使
　　○升户部郎中梁承学为狭西副使
　　○诏铸监兑浙江漕粮关防
　　○铸贵州清军兼理粮储关防从巡请以粮储参政已经裁革也
　　○福建福安县霪雨不止洪水骤至踰城官民庐舍漂没殆尽
　　○毛怜等卫女直都督失剌卜等进贡宴赏如例
　　○以延绥领军游击许汝继为左参将分守宁夏灵川地方
　　○庚午山西督抚郑雒等言该镇总副参游卫所等官公费每年原编一万四千三十余两今减二千一百八十两有奇各官军伴等役三千二百九十四名今减六百七十一名乞永为定规遵守部覆从之
　　○辛未  上御文华殿讲读
　　○壬申以原任肃州参将姜显宗充延绥领军游击
　　○兵部上言安南都统使莫茂洽祖福海先经请给敕书遗嘱宏瀷权管司事比宏瀷尚未袭职中道而没今伊子茂洽恳切陈情请袭都统使敕书以彰传继之统相应请给容其回使领赍以慰远人效顺之心允之
　　○命协守蓟镇中路副总兵王抚民为右副总兵分守凉州地方
　　○癸酉宣大总督郑雒言山西镇市本积有桩朋银两可足九年十年之用其十一年后无从出办乞支积余客饷七千定为岁费部议客饷以供客兵桩朋以为市本原难兼支况山西止老营堡互市一次所费甚少而桩朋至十一年安知再无积剩每年增银七千似属过多应行管粮主事于扣剩客兵银内量支五千两充十一年互市用以后桩朋积有嬴余不得再动客兵银报可
　　○甲戌巡按御史陈用宾以淮凤等府灾伤欲将万历八年以前拖欠钱粮通行蠲免九年京边漕粮尽数免徵以兴水利部议江北地方频年旱潦荷蒙  圣恩事多破格自隆庆二年至万历七年已蠲过折色银九十二万余两本色粮九十万石赈济一十三次矣今查四府州所属除停免外应徵各项俱系内府各边紧急供应之数在彼少角□羊一分当于别项另补一分今春虽有微灾已累发银赈济秋禾将成若无故免徵后将何继况所赈贫民贫民未必有粮所蠲富民富民不系饥困用宾所题难以轻允各该地方水利果当＜锍-釒＞浚者宜行州县长吏加意＜锍-釒＞通沿河处所随宜建闸俾蓄洩有资以备旱涝勿仍前视为虚文全无实效  上从部议○乙亥广东提学副使刘应麒以疾乞休许之
　　○升湖广左参议杨标为浙江副使
　　○兵部条上慎用武臣四事一核考语一公推用一重加职一严交代大略言武职考语疏缺不便甄叙推用无格有妨激劝加衔太易人怀躁心交代不明事终无绪谨酌议条上乞赐施行  上以所奏深得除弊搜才之要依议着实行
　　○丙子铸广东清军兼督粮道及湖广管理驿传屯田关防从两省督抚请也
　　○丁丑以礼部员外郎署郎中事支可大为广东提学副使
　　○升狭西副使张崇谦为山东按察使复除原任河南佥事乔木为本官除补原任广西按察使沉子木为湖广左参议
　　○录辽东锦州大福堡辽东长宁堡有功阵亡员役熊全等一百九十二名升赏追赠有差
　　○戊寅辅臣张居正以疾不入阁数日  上遣御医四员胗视居正＜锍-釒＞谢仍谕以慎加调摄不妨兼理阁务
　　○裁革湖广广东郧阳等处司府州县佐贰杂职等官共七十四员
　　○己卯  成祖文皇帝忌辰  奉先殿行祭礼遣官祭  长陵
　　○命副总兵管分守蓟镇马兰峪参将事张爵充副总兵协守蓟镇中路
　　○庚辰  上视朝
　　○吏科给事中张世则参狭西巡抚李尧德贪鄙废弛乞赐罢斥既而尧德＜锍-釒＞辩事皆风闻诏尧德回籍听彼处按臣勘奏
　　○礼科给事中帅兰等稽查章奏参抚院孙光祐等分别罚治  上以今次考成未完颇少姑恕之
　　○兵部上言烧荒一事边防要务迩来各边视为故事苟且报完应严行申饬宣大以西七镇诸酋款塞不当示以疑形宜令沿边军士倍加采打秋青樵取柴木以备饲马烧造之用其蓟辽二镇候草木枯槁之时远出哨探务使焚烧尽绝一免贼马驻牧一便官军瞭望毕日各将烧过地方远近积过草木多寡遵例奏缴以凭稽考从之
　　○辛巳  上御文华殿讲读
　　○壬午以蓟镇左营游击王通充参将分守蓟镇马兰峪地方
　　○太仆寺少卿裴应章奏称近京地方种马人户近蒙  圣恩准尽变卖欢若更生独寄餋人户尚多负累乞将倒失追赔及借兑追银二例稍从宽减以恤民瘼部覆从之
　　○甲申  上视朝
　　○宣大总督郑雒等查奏该镇各官公费岁额银一万一千七百余两减银三千八百四十余两官伴人役二千一百二十三名减一千一十五名贵州抚按王缉等查奏总参等官岁额公费银一万三百二十余两减一千二百一十八两差占人役八千三十三名减三千八百七十二名各乞定为经制＜锍-釒＞俱下部覆议行
　　○乙酉代王鼐铉奏请禄米食盐部议鼐铉为郡王时戴罪管事姑给禄米三分之一今准袭王爵除食盐不许奏讨已载会典其禄米全支与否请  上裁定  上曰鼐铉既已宥罪进封着准给全禄
　　○户部言布按二司官员分理粮储屯盐事务本部请给坐名敕书责成至重见任则遵敕行事离任当遵旨进缴今奉旨已及二年进缴十无一二乞行该抚按官逐一稽查今后各官应领敕者容本部查其钱粮浩繁事体重大方给坐名专敕如专住一方职掌一定事无兴革改撰传敕接管行事  上从之诏兵部也照这例行
　　○裁革广西司府州县佐贰杂职等官共四十九员
　　○丁亥  上遣司礼监太监张鲸捧御札谕张少师朕数日不见先生闻调理将痊可兹赐银八十两蟒衣一袭用示眷念先生其钦承之月初新凉可进阁矣居正＜锍-釒＞谢言伏蒙温谕示以仲月趋朝  帝星垂照人间灾祟当不禳而自除  天语定期凉入秋中必勿药而有喜  上复温旨报闻
　　○戊子  上御文华殿讲读
　　○升狭西副使王体复为苑马寺卿兼佥事浙江布政司左参议李勋为贵州副使调山西右参政曹子登于山东江西左参政乔懋敬于湖广
　　○诏淮安扬州凤阳等府属州县自八年以前积欠马价等银都准豁免以苏民困从南太仆寺卿李辅等议各府连岁灾疲故也
　　○己丑以光禄寺卿萧廪为右佥都御史巡抚狭西地方
　　○户部覆御史刘光国等＜锍-釒＞言侵盗边储律例甚严必当日情真罪当方保无枉今各处照提犯人俱离任年久赃罪未明查盘之日忽暗具招详分坐赃数概议重罪人心安肯输服而各该抚按提问内有追赃发遣者多刑逼成招以消考成之限恐将来终难结绝伏乞  圣明裁夺  上命通行原宥豁免
　　○庚寅升河南副使范伋为山西右参政兼佥事湖广右参议李琦为狭西副使浙江佥事唐本尧为本省右参议
　　○辛卯以原任太仆寺卿舒化为光禄寺卿
　　○兵科给事中万象春劾延绥巡抚宋守约克减台工私通厚赂诸不法状乞行罢斥  上令守约回籍听勘
　　明神宗显皇帝实录卷之一百一十四
