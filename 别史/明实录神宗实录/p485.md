<!-- { "loadSidebar": true } -->
　　陛下试思无知小民何苦而变谁非姓命谁无身家惟其剥削之极无可控告变亦死不变亦死等死耳求与见害之人比肩接踵而死死且不恨故使奸民害良民大乱之道也史册所载剥民之代宁有无后患者乎行之急则祸亦急行之稍援祸亦稍援急者既倡缓者必和之今闾阎空矣山泽空矣郡县空矣部帑空矣国之空虗如秋木脉液将乾遇风则速落民之穷困如衰人血气已极遇病则难支天下矿税之额大略百万有如一方有警如宁夏播州之役不知所费百万止此否天下矿税四百余万如一方有警各处效尤征之不前运之无路此四百万皆能依期至否平日惟恐天下之财不尽归内帑如遇有事不知内帑之财亦发以应天下急否平居无事夺民数钱以失其心如遇有事与民数钱不知能即得其心否臣言至此不觉肝胆皆裂声泪俱下若谓事必有安无危则前代所积之财今皆在何处而独黩货之名留于今日然人主之宝惟大业而可传之后日独有令名耳近时镇抚司监系官犯及生员半因陈奉诬奏今奉之罪状既明白则诸臣罪节有可矜原酷旱炎蒸沉沦黑狱  圣明能无恻然臣等备列班行同国休戚不忍不言所虑者万民之心与万民之口所惜者万世之业与万世之名不报  升朝鲜监军副使杜潜为山西右参政佥事整饬蓟州改原推王邦俊为山西右参政
　　○戊申南京礼部侍郎叶向高等催请册立不报　　○礼科右给事中杨天民等＜锍-釒＞催册立言皇长子二十龄矣册立之期已过十年冠婚之期亦越五载屡旨静俟竟不举行举朝请俱留中不报间有别谕亦复以必不能完之珠宝为辞是  上之意益不可知而下之情益不敢信矣夫  上不可知则窥伺之端也下不敢信则逢迎之渐也有窥伺将有觊觎有觊觎将有凌逼有逢迎将有党附将有谗构启衅酿变臣等有不敢尽言者夫计关储贰不必君父实有他念显有别图始定贻乱惟当机寡断反汗靡常即基国家之隐忧非鲜小也  皇上尚可犹豫徘徊而不为久安长治虑哉奉旨  皇长子及诸子长幼天伦素定  祖宗家法朕所格遵册立冠婚分封大典明旨晓然有何疑议惑乱有何逢迎觊觎有何凌逼党附况春初内外遵旨静听乃即择日命其移居是果欲迁延乎今各衙门已儧造应用器具稍有次第正欲降旨择日举行杨天民等輙敢逞意渎阻假以要誉沽名而实离间迟缓好生可恶本都当拏问究治内杨天民王士昌姑且降杂职调极边方用不许朦胧催升其余各且罚俸一年于是御史周盘等亦具公＜锍-釒＞上请罚俸一年天民山西太平人万历己丑进士初降狭西谷县典史  上命再拟降贵州永从典史卒以忧废死天启二年赠光禄寺少卿士昌浙江临海人万历丙戌进士降广西北流典史再降云南亦佐典史皆命再拟降贵州镇远典史在讁籍十年起刑部主事历官右佥都御史巡抚福建万历末年以人言谢病归  命以天津仓见贮未分赈保真二府元魏等县见贮粮分赈广顺二府未尽的着该抚按便宜处置仍饬地方大小官员协心共救毋分彼此怠玩贪肆者不时劾来重处从户部之请也  以山西左布政吴献台补江西左布政使改常镇参将仪真守备为瓜仪守备永生洲横亘
　　接连大海为京口门户故移京口参将驻劄而裁永生洲把总仪真瓜洲相距四十里守备敕书原系协同防守今令兼管瓜仪二营往来训练先是巡江御史朱吾弼条上至是兵部覆奏报可
　　○庚戌左副都御史万世德以人言请去不许
　　○辛亥升孙维城为右佥都御史巡抚延绥
　　○壬子大学士沈一贯请允用行取诸臣及庶吉士题授科道官不报
　　○命巡抚山西右副都御史魏允贞回籍侍餋时矿监张忠税监孙朝皆在晋允贞裁抑之甚力朝横相枝柱者数四乡人同官者从中嗾之遂上章讦允贞  上为下部院参看部院咸直允贞  上亦弗罪也然允贞以鯾直滞晋者十年延推入佐九卿者十余次皆格不下至是始得请归三年而卒晋人立祠祀之
　　○是日夜望月食保定巡抚汪应蛟以大旱自劾并陈言举行大礼下考选释逮系等事不报
　　○癸丑以山东左布政邹学柱调补山西左布政使
　　○甲寅直隶巡按刘曰梧上＜锍-釒＞言包采之议诸臣盖为不已权宜之计不知包何从出势不得不取之民与不加派之
　　明旨背矣又重征叠税  明旨叮咛告戒以臣所属上有湖口中有芜湖下有仪扬旧设有部臣新设有税监亦云密矣湖口不二百里为安庆安庆不百里为池口池口不百里为荻港荻港不百里为芜湖芜湖不数十里为采石采石不百里为金陵金陵不数十里为瓜埠瓜埠不数里为仪真处处抽税长江顺流扬帆日可三四百里今三四百里间五六委官拦江把截是一是经五六税也谓非重徵叠税可乎应天诸府徽州夙号殷富自程守训横行诈骗公私何啻百万此外各监互出诸棍云从投匦告密敲骨吸髓民间之皮毛穿脂膏竭矣伏乞
　　皇上力践节次裕国恤民之旨特准罢免其贪残如程守训辈仍革职行臣追赃究问不报  乙卯命保河二府照被灾分数各蠲存留银有差从户部之请也
　　○丙辰升江西副使董宋儒为山东右参政降河南左参政陈简为山东副使
　　○丁巳以左副都御史万世德总督蓟辽保定等处时吏部两推皆不允  上以世德经理朝鲜熟知边情命升兵部右侍郎兼右佥都以往盖特简云
　　○升山西右布政白希绣为右佥都御史巡抚山西升湖广左布政胡德为右副都御史抚治郧阳
　　○戊午以湖右参政林梓调补广西右参政湖广右参议陈惇临调补广西右参议
　　○河南巡抚曾如春查报积余银两二万一千八百余两钱八十九万有奇以中州民困已极帑藏尽空乞留一半以备不虞不报
　　○己未卯时  大祀  地于  方泽命定国公徐文璧恭代
　　○辛丑以山西副使刘任调补狭西副使
　　○升池州知府钱槚为江西提学副使调广东右参政林如楚为琼州兵备副使兼摄学政
　　○升管杭嘉湖参将事游击万邦孚为温处参将
　　○甲子以松山御虏斩获收降有功宜录总督三边李汶甘肃巡抚徐三畏等赏赍有差
　　○官河西降番头目苦赛拜黄阿太那泥为百户与百户虚衔者十名与冠带总旗者十二名与小旗者一名令管束降众随营杀贼番僧韩罗汉哈朵济罗汉各授国师给诰命敕书各一道印信图书各一颗
　　○命镇守四川总兵官都督佥事吴广准复原职仍加赠二级从兵部覆请也广征播时率蜀兵自合江进而永宁曹希彬受广节制广击斩贼大将郭通绪夷崖门关以入转战分水关营水牛塘与贼力战三日却之与宁永兵合营囤下贼诡令妇人乞降哭于囤上复诈为应龙仰药死报广广信之已觇知其诈乃急攻之烧二山夺三关绝贼樵汲诸将合兵攻围囤既破广先登获应龙子朝栋及其妻田氏出应龙妻于烈焰中中火毒失声几绝顷而苏卒以岚瘴病胀卒广死虽在播平之后然比诸死事之例亦无馈焉
　　○乙丑司礼监传奉  圣谕旬日内外未敢沽名奏扰渎阻尔该衙门造典礼器具不知有次第否尔等可将某项造完某项见造某项未有物料明白开写来看　　○大学士赵志皋言臣病至三年疏至八十而听弥高迫切苦困万不得已欲援先朝杨士奇杨荣给假展墓及近年申时行王锡爵给假暂归以就医药不报
　　○巡按直隶监察御史萧重望题称思州思南故为田氏两酋据国初虽纳款奉宝而煽虐梗化致廑天讨永乐间改流建学寝成礼让之俗二百年余无复夷患近日故总兵石邦宪劝诱苖酋吴狫犵以儒冠衣被服其子而归命恐后明效昭然播氏之敢于从逆者良繇积威所劫人不知方而犷悍如故无感也今印江县介在酋播镇筸之间青衿既满百而寄学思南又称不便以故洞寨子弟即有向化之心往往患苦跋涉弦诵中辍该县官民佥谓印江建学其有益于化民甚钜臣熟其庙庑廨署祭器廪饩诸费种种备具第以疆事倥偬抚按官未遑题诸耳相应比照先年嫠川县及近日云南路南州事例准其建学其兴隆卫生徒止数十人乃教授训导兼设殊属冗员合无裁革该卫训导改设印江县教谕颁给条记劝率氓夷将文德洽于遐壤而椎结尽冠裳无复有顽梗为乱者矣报可
　　○丙寅直隶巡按何尔健言阜平县民张世成以饿甚手杀其六岁儿烹儿食之浙江矿监刘忠进银内库煤价银四百三十三两石青三百三十四斤
　　○山西矿监张忠进银内库盐银凡一万二千两矿银一万三千九百六十七两
　　大明神宗显皇帝实录卷之三百五十九
大明神宗显皇帝实录卷之三百六十
　　万历二十九年六月丁卯朔升广中府知府李有实为狭西副使抚治西宁番夷升云南副使黄文炳为狭西行太仆寺卿兼佥事
　　○戊辰加吏部尚书李戴为太子太保以二品六年考满也疏辞不许  上以春秋班军近来概以老弱充数及影射顾倩着严加申饬到京之日逐名点验若有前弊将该道掌印都司卫所各官及领班都司参处不得姑息时职方司主事沈朝焕给散班军粮银皆雇募乞丐临时应点因议春秋班军本处有大粮到京有行粮又有盐斤银两每岁约费十万余金班军既为虗名军粮皆成浪费不如将各卫大粮该轮班上操之时赍解贮库遇有缓急可以召募壮丁设遇大工即可雇募夫役部议以为此拔本塞源之论今工役浩繁需军颇众请先行申饬俟大工完日施行按班军之弊诚如朝焕所云兵部不能用其议而徒请申饬遂为故事竟何益哉
　　○己巳大学士沈一贯言楚民激变势欲滔天蒙  皇上收陈奉回京治罪乱民渐以宁帖  圣心之至仁甫动而天下转旋甚神如此计赵可怀此时入境必有次第已臣日夜悬望尚无的音今襄阳百姓来保救推官何栋夫襄阳之民不敢效尤抗违而哀控阙下正当乘此善机縻系固结使武昌之民有所感发则辑宁易矣今何栋如将拿到臣窃窥  圣德深厚必加恩宥輙敢一言将顺焉何栋如之拏楚民方以此探  上心也如蒙  皇上轻处则抚辑真  皇上之心楚民可以无惧矣若犹不忘怒则犹信陈奉之言而抚辑之旨悉虚也其惧心何时而释祸乱何时而角□羊乎楚地安危机在于此纵使栋如有罪亦权从末减姑慰众心况栋如系陈奉所参奉既有罪则栋如宜无罪矣伏乞  圣明俯采臣言将何栋如特赐恩赦不报辛未命发临清等仓粟十二万石赈顺天等府仍命道府有司上紧奉行如有虚冒怠缓参来从重处治从户部之请也
　　○壬申直隶巡按刘曰梧疏劾中书程守训曰梧巡按应天徽宁诉守训之恶者塞道至休宁见守训巍坊绰楔横跨道周署其额曰持旨大书咸有一德悬之中堂实守训矫诬为之曰梧命即毁去收特旨假额贮库守训遂刻揭持曰梧短长曰梧露章白其罪状不报
　　○苏州民葛诚等缚税官六七人投之于河且焚宦家之蓄税棍者太守朱爕元抚定之
