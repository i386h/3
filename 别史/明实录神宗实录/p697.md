<!-- { "loadSidebar": true } -->
　　○蜀府复灾世子奉铨以闻  上悯之命抚按官修建先是三十六年东府尽焚至是门殿俱毁
　　○甲子  孝宗敬皇帝忌辰  奉先殿行祭礼遣官祭  泰陵
　　○四川广安州星陨声如雷
　　○丁卯  太祖高皇帝忌辰  上行祭礼于  奉先殿
　　○己巳  仁宗昭皇帝忌辰遣官祭  献陵
　　○左都御史孙玮引疾求退上报曰今在朝老成能有几人朝廷委任甚专岂得以己私纷纷奏辞左副都御史许弘纲陈情尤切  上报曰九列乏人法司事务繁重大臣岂得不恤国事坚卧求去仍谕吏部都察院曰朕览文书见年来臣下纷争议论混淆好生烦渎一概优容置之不理且近日各官往往奏辞纷纷不已凡遇缺官吏部必与九卿科道从公会推堪任者奏请点用及到任未几小臣以疑似之事怀私逞忿沽名妄言攻击排挤使各官不安其位皆欲求去国事何人分理今老成几人皆杜门疑畏甚伤国体除已往结党乱政颠倒是非姑且不究再有不谙事体恣肆烦言诬诋要誉者必罪不宥卿等可传示科道各官务要秉公奉职勿徇己私各立门户忿争仍前渎乱朝政诬害善良其各注籍官者遵奉屡旨都即出供职毋负简任之意礼科给事中余懋孳言伏读  圣谕责臣下之纷争惜老成之去国至抉其病根一则曰疑似一则曰疑畏大哉王言固已洞物情若观火矣然臣谓群下之相疑由诏令之不信也何以明之  皇上之于章疏也不曰朕皆省览乎而不报如故于诏旨也不曰出自独裁乎而窃弄如故于紧急大政也不曰次第举行乎而废阁如故夫九阍万里炀灶蔽明道路有口可骇可惊为言官者既不能面奏  宸辰又不能得之中涓则通中外之关而效感动者舍阁臣无责矣阁臣或不能尽得之  皇上而时或得之者终不外阁臣也惟有得有不得而疑必生则欲释群疑亦使阁臣无不得于  皇上可矣  皇上计不出此而欲以罪谴使臣下塞兑乎
　　○辛未大学士叶向高言  福王之国久已愆期臣工合辞苦请始奉明春举行之旨顷复以庄田四万督责抚按于是中外臣民又喧然惊疑曰王之为此请也果何为哉夫使必待四万顷之田足数而后行则之国将何日而  圣谕之所谓明春举行者宁可必哉臣观  福王＜锍-釒＞中首以  祖制为言夫所谓  祖制者  祖训也会与也  累朝之功令也今  亲王四万顷之庄田  祖训有之乎会典有之乎  累朝之功令有之乎臣不知王之所引  祖训何所指也如以景府为辞则自景府而前多少亲王其庄田之数并未有出数千顷之外者惟景府以  皇祖宠爱踰涯越分遂有此请  皇祖一时失计而听之至今议者尚追咎其事以为坏  祖制者景府也王奈何尤而效之乎自古开国承家必循理安分乃为可久如取之非制得之非道未有能晏然而坐享者郑庄姜爱太叔叚为请大邑汉窦后爱梁孝王封以大国皆及身而败覆辙相仍难以枚数臣不胜爱王忠王之念不得不明言之时  上命河南山东等处抚按官于各地方细查各府所遗及应拨地土务足四万顷之数仍著本府自行管业以资赡养户科给事中姚宗文孙振基商周祚官应震皆以为言不报
　　○升左春坊左庶子何宗彦为詹事府少詹事掌翰林院印
　　○壬申赠故巡抚大同右副都御史张悌为兵部左侍郎
　　○赠故南京吏部右侍郎赵士登为右都御史
　　○乙亥左副都御史许弘纲累＜锍-釒＞乞休未奉俞旨南道御史宋槃复劾奏逐叩关出城  上以忠君报国大义责之不允所辞仍夺槃俸一年以其听人唆使挟私诬诋也弘纲＜锍-釒＞救并恳允辞  上复温旨留之竟夺槃俸如前旨
　　○狭西套虏阿不害等岁贡马匹宴赏如例
　　○巡按两淮御史徐缙芳赃至钜万为工科给事中刘文炳所劾＜锍-釒＞三上缙芳辩至再俱未得旨已而署都察院事刑部左侍郎张问达言缙芳被论之事迹多端长安之人言日至官箴所系国宪攸关可悠悠泛泛竟置之不问乎  上遂命巡按御史逮治
　　○命左车营修工军一千八百名分为三班防守黄花镇从巡关御史李徵仪之请也
　　○庚辰升礼部主客司郎中吴邦相为山东副使刑部狭西司郎中真宪时为江西参议云南司员外林述祖为广西佥事并提督学政
　　○巡抚保定右佥都御史刘学会连章求退  上不允
　　○癸未  穆宗庄皇帝忌辰  奉先殿行祭礼遣官祭  昭陵　　○工部右侍郎刘元霖以母老乞归＜锍-釒＞十五上  上以老成人少纷纷奏辞慰留之
　　○兵部尚书王象乾议覆巡抚贵州副都御史胡桂芳疏陈地方切要事宜一曰酌营哨建置之官以便防守苗仲盘据所在为梗而沿路哨多兵少反为贼制合将土兵守哨募兵尽取回省训练俟训练既熟分布于龙新等处画地防守庶苗害其少戢乎坝场原设有守备一员近颇宁谧而平坝至于新添卫参将亦属虚设合行裁革而于龙新平兴各设守备一员至清镇守备向无一兵欲议添清浪参将兵亦无几欲议裁事系湖贵两省俟会议具奏者也一曰辨苗夷顺逆之情以行操纵苗仲虽平制驭未备渠魁虽戮反侧未安水砚黄柏牛角三山等苗在思南石阡铜仁思州四府之中诱我逋人私相接济缓则为狡兔之营急则为困兽之斗虽其志止于得财而其患乃在剥肤合行该省抚镇设法分别示以威德晓以祸福如各苗悔祸不妨抚恤如或不悛议调集各处营兵及四府乡兵分路并进一举而歼灭之可也报允
　　○乙酉乌撒上舍安劾良与安云金□羽争立朝廷以嫡派故立劾良自是云翱数为乱谋逐劾良焚劫乌撒四川巡抚吴用先巡按彭端吾各上其事用先等以效良为安云龙亲侄云翱乃其堂弟亲疏判然宜仍立效良云翱扰害地方欺罔朝廷罪不可赦或以蠢夷为奸人主使情似可原姑准复冠带炤旧答应下所司议可从之
　　○丙戌遣怀宁侯孙承荫等为正使礼科给事中范济世等为副使持节册封晋王敏淳庶第一子求桂为晋王上蔡王翊＜釒具＞嫡第三子常堂为上蔡王封谢氏为繁昌王妃陈氏为铅山王妃
　　○广西泗城州土官岑云汉等来贡方物赏赉如例
　　○礼部言  福王之国礼仪臣部职掌册印冠服车舆器械非可旬日而备即舟船之具多在江南三四千里外亦必数月而后能至顷已两月余不闻  明旨亟定行日而庄田四万顷屡屡催取夫  祖宗朝未有过数千顷者四万顷之例止自景潞二府今四万岁课业如潞府矣如是而犹取盈焉不止岂子之爱可加诸弟之上耶至自行徵收则又  祖制所严禁此非徒爱小民也正所以爱王国而撙节之安全之而不使其张威流毒少亏盛美也  皇上顾不念此而反欲自徵收贻  福王以大不安耶万一骚扰生患此时而欲一一奏请才行禁戢不已晚乎伏祈  皇上早谕钦天监选定吉日更祈  皇上动思典制宁加裁约毋过索取宁爱  福王以德义毋过狥之以姑息使中外臣上晓然知  皇上于筹筴明而计国家远也岂不美哉
　　明神宗实录卷之五百八终
明神宗显皇帝实录卷之五百九
　　万历四十一年六月戊子朔己丑锦衣卫百户王曰乾奏孔学等诅咒  圣母  皇上及  东宫  上览＜锍-釒＞震怒阁臣叶向高言曰乾孔学皆京城棍徒结告刑部事尚未了又擅入皇城放炮进本刑部以其禁地放炮欲拟死罪遂诪张至此无所顾惜此事大类往年之妖书而妖书出于匿名无可究治故难于处置今告者与被告者皆见在法司一审其情立见  皇上但静以处之不必张惶一或张惶则中外纷扰其祸将不可言
　　上览之意角□羊遂置不问
　　○给分巡绍台道分巡温处道印
　　○庚寅吏科给事中李成名＜锍-釒＞论吏部左侍郎方从哲不由会推径用内批从哲不自安求退得旨从哲起用原出阁拟凡有推用系朕裁定不必以人言介意　　○左都御史孙玮乞罢  上不允至是凡十＜锍-釒＞矣
　　○先是吏部推转科臣以吏科都给事中翁宪祥首俸且管察典推太常寺少卿工科都给事中周曰庠次俸例应外推以管理重城工竣叙旁推道政司参议礼科都给事中周永春俸又次之陪推内转署河南道御史汤兆京谓永春不宜陪内＜锍-釒＞论吏部尚书赵焕焕据例自陈得旨科臣升转咨序自有旧规卿公正无私不必自疑仍命该科议定归一之法以便遵行已而翁宪祥等查会典开载隆庆四年议准除吏部员外郎左右给事中以下及年未甚深御史应外补者随时推用外其郎中都给事中年深御史察其才力政迹酌升内外职任不许仍前但依咨次煌煌典制昭如日星盖掌印科臣固有内有外非一内一外当以才力政迹而酌升非以咨俸而叙升今一内一外之法不行于吏部郎中年深御史而独行于掌印科臣政体未平事理难角□羊谓宜一以会典为凭察其才力政迹而酌升之宜内者内宜外者外内而乏缺即太仆光禄尚宝通参与南京太常太仆等衙门兼用总之有酌之一字一内一外之局破矣内外之局破则正闰之名亦化矣其俸紧相接者才力政迹应内应外第就其人论不必就吏垣论至于诸臣中或叙功或使外国或起废不时内转自有成规谓之闰可也即不拘于闰之名亦可也部议可覆请从之　　○上谕内阁曰览卿屡屡恳奏具见忠诚为国清正无私凡事开陈朕所倚毗但近日议论烦多人情倾险卿坚欲求去朕心何安且国家政务朕未常不行止因憸邪群小不谙事体生事激渎故详览迟缓即如福王之国一享而言所请养赡田土并钱粮等项乃  祖宗所赐俱有成例非今创为奉旨已久尚无一备何以之国当
　　皇祖时  皇考与景王名封比肩故人心猜疑今皇太子与福王名分不同大义已定又有诸皇孙何疑之有况  祖制亲王之国举行在春今已踰期昨已谕卿明春举行必不再迟何乃大小臣工不能静俟纷纷渎扰以滋烦聒若夫矿税原为三殿肇举帑藏匿竭乃一时权宜之计非为福王之私亲王分封养赡田土有前例可比无额外增加该地方官不能仰承德意清查拨给徒务烦言阻挠大典甚非国体卿为辅弼重臣宜即出安心赞襄弼成化理不得过为疑忌向高又以  福王每月入宫为言  上复谕曰朕以传免久矣若出入禁门随从数多人所共见耳目难掩其之国日期已有明谕不必疑惑
　　○甲午是时虏王物故虏中无主率众横行潜入西海巡抚甘肃都御史荆州俊巡按狭西御史吉人以闻乞敕宣大督抚严核虏情并谕应封虏王速令回巢以消目前之患章下所司议可从之
　　○乙未时吏部尚书赵焕左都御史孙玮左副都御史许弘纲各累＜锍-釒＞求去  上谕吏部都察院曰朕览近日各部院大臣章＜锍-釒＞纷纷求去岂不知君臣有分义国家有纪纲乃容屑越近来言官横肆攻击攒谋倾陷朕一概优容正以安大臣之心乃言者不体朝廷德意狂逞愈肆大臣亦不顾分义纪法任情径去若在  祖宗朝敢如此否止畏人言不畏国法是何纪纲还都着遵旨即出供职不得妄为躁意科道官再不省改屡谕森严定行重处仍发各＜锍-釒＞拟温旨慰留大学士叶向高言臣仰窥
