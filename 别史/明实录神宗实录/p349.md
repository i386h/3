<!-- { "loadSidebar": true } -->
　　○庚午兵部职方司主事曾伟芳奏臣窃睹倭奴款贡之害三尺竖子类能言之乃当事诸臣犹踌躇而不能决非谓不款则倭不去乎臣则曰款亦去不款亦去又非谓倭不款而去将必复来乎臣则曰款亦来不款亦来臣请借箸为画当平壤一创倭已知奄据朝鲜不成其志固惟掳掠不归将金帛子女安所寘之迁延釜山数月非不去也前者陆续驱重赀浮海而东其后者徐为殿也况今大众已还仅遣小西飞三十余人至王京乞贡行长留一枝以待知吾大兵未撤其不能以此日一矢相加遗也明甚欲归报关白卷土重来则风汛不利正冬苦寒势又不能故曰不款亦去本谓我战平壤斩馘数万浮尸蔽江燹臭十里可明汉兵若风雷意倭奴大创而去当不复来今称克开城复王京还王子陪臣以议款故则彼又何威我慑我而能就我束縳守我盟誓哉且以沈惟敬前在倭营见与为媾咸安随陷晋州垂拔而欲恃此许款冀来年之不复攻则速之款者速之来耳故曰款亦来夫不款无忧其不去则何必借款以市其去款之难保其不来则何必重款以饵其来今日之计则惟郤其贡而严其守顾以朝鲜而守朝鲜则易中国为朝鲜守则难不留兵乎将前功尽弃欲宿重兵则师老力困祸无已时恐外藩未固内变先作然则舍料理国王外虽使孙吴韩白复生无能为朝鲜谋矣朝鲜折分八道幅＜巾员＞绵亘东西三千里南北四千里其地饶五谷火耕水耨不假力而足所在窖藏陈腐相因自昔以富强抗衡中国唐太宗亲驾者再不能成功乃今倭夷一入如履无人之境则岂非其主媮媠啙窳废而不治以至此与以李昖荒淫沉湎自致然前尚有可餧者曰安今破减之余卧薪尝胆正惟此际若犹不悛提土木列棰梃矛戟于前而助之斗可乎今未能遽谋燕众置君后去谓宜亟请敕一道专人数国王以失守社稷罪朝廷已为若糜金百数十万恢复境土全以畀汝若不亟图天且厌弃虽  天朝何能狎为若德如果不可化诲闻其子光海君珲颇堪托国命经略就彼熟察众心愿戴密约彼中一二大臣沉毅有谋者呼吸从事仍以敕谕王令自退闲传国世子略如肃宗灵武故事新王既立革故俗抚遗民吊死问孤练兵积粟号召诸路忠义及父屠子戮愿啖倭肉之民与共为计万一倭急燃眉一时疮罢单弱未能遽起则可令众建王族如田单宗人守莒即墨克复全齐不然则捐海外迩倭一带弃之豪杰如汉任韩信黥布彭越三人关以东各自为战夫与其敌来不守至委土地以啖倭孰若出分吾国而犹不失为吾守之利人情惟忍不能割螫手弗断及亡其躯凡此皆可与新王陈说利害晓譬祸福俾自处分一地之剖一官之置我中国无所与焉诚为彼定乱而已如此则虽朝鲜未必不乐从于我天下事何遽不可为至吾留兵所许不当过初议五千岁犒不过数万行月诸粮尽责朝鲜取给亦当俟其国君臣卑词再请哭师在庭然后与之约曰若能誓心固圉则许能屏远君侧荒惑则许能出金帛捐土地以礼贤俊则许能睦吾卒无相ㄔ□青则许能日费不需中国一金则许不然则否且夫靳而后与则与之足以示德彼亦因靳而生激乌有彼不求援而吾皇皇焉自为留兵万六千岁费数十万当先逢迎如奉骄子彼固惟引喙承沬仰人授已目为当然虽与之千万适以益其疾而教之媮竟何补于胜败哉故必使彼自哀其请自供其费然后能知难知难然后能自守夫惟自守而后可与之共守此料理国王之道善后良规更莫有先于此者释是不务而猥云议款猥云留兵是使中国岁以朝鲜自役也故臣愿当事者亟图之也  上以＜锍-釒＞内料度倭奴去来情形及留兵一节须待朝鲜自请良是下所司议行
　　○辛未升云南右参政王桥为福建按察使　　○壬申十月初五日审录重囚遣尚书石星主笔
　　○兵科都给事中张辅之言经略宋应昌之奉命东征也逾匝岁于兹矣据其奏报其所自鸣则报捷叙功已耳其所谓倭则畏威悔罪已耳初未尝显言某日议贡某日议封也借贡退倭之说至今月初八日始见应昌＜锍-釒＞中而同谋借贡之说至今月十八日再见本兵石星＜锍-釒＞中夫绝贡之旨屡下两人胡以擅许也彼托之兵道尚诡非真许也许贡之谋已久而诸臣胡以不闻也彼托之兵事贵密难轻洩也譬如养疽而不虞腹心之将溃乎倭之乞贡志在内窥果徒抱尺一之纸处穷海之外耶倭之屯聚志在劫盟能使小西飞之出王京平行长之离西浦耶拥众而挟则我弗可许也浮海而去则我弗能驱也不封不贡则倭必螫毒于朝鲜而祸在今日许封许贡则倭且垂涎于中国而祸贻将来毋论阶祸试使诸臣比德度力何如  祖宗朝迺欲臣二百年来不可臣之倭哉此皆沈惟敬倡其说以误应昌而应昌复溺其说以误阁部石星素号忠诚不加深察而谬欲以身担之脱或有误虽百身奚赎
　　○癸酉起吴文华南京工部尚书李涞以原官巡抚保定改衷贞吉工部尚书升胡嘉谟大理寺卿
　　○礼部覆东城御史李炳题已故锦衣卫衣中所銮舆司旗尉周臣妻俞氏饿死殉夫应＜监-皿立＞坊旌表从之
　　○都察院覆湖广巡按问过长沙府善化县贪滥知县陈一鉴追赃完日为民
　　○南京御史陈邦科题治河之法不外＜锍-釒＞筑浚＜锍-釒＞者多穿漕渠以分其势迩河身日高恐分之则流缓而沙愈壅筑者固堤束水以刷沙然徐邳以南节年增卑培薄不遗余力矣卒未收刷沙之利而反滋冲决之害至于扬州高庙一带至仪真闸口地势本亢兼之积淤渐垫当事者不务浚扬仪之浅而岁增高宝之堤湖水常蓄深至一二丈余而运堤遂以不支则河之未可专恃筑而刷沙之未可专恃水亦明矣浚者去沙以涤其淤其方有三迩冬春涸之候率河干浅夫乘时捞浅则沙因捞取不停而去此浚之不费官钱者也官舟运艘商舶民船往来如织船尾悉系犁钯乘风摉涤则沙因摉涤不宁而去此浚之不动官夫者也水碓水磨水激自旋若令智巧匠彷其意置为木机乘水滚荡则沙因滚荡不留而去此浚之不劳人力者也用此三者积日累月水赴海则沙亦赴海河不挑而深矣水漫堤则沙亦垫堤岸不培而高矣水决坎则沙亦盈坎洼不填而平矣用此法以浚黄流则黄身日就剥落淮出可以无梗而免凤泗之危用此以浚扬仪则扬不虞浅涩湖水方可以少蓄而免运堤之危此外如淮必不可不会黄故高堰断不可弃湖水盈溢必伤堤故周家桥等处断不可开已弃故道必淤满故老黄河草湾等处决难复下所司议
　　○甲戌夜四更火星逆行入室度
　　○命左庶子兼侍读余继登署翰林院印
　　○乙亥都察院题韩府通渭王府未禄宗室谟土□突罪状命发高墙
　　○又覆襄陵王府中尉融□而火页□乐平王府中尉融火□卯及襄陵王府无名庶宗朱秋哥罪恶  上黜融□而火页□为庶人与秋哥都发闲宅
　　○升山东佥事王道显为云南右参议贵州副使钱拱宸为福建右参政分守建南湖广左参政赵钦汤为山东按察使分巡济南
　　○丙子  皇帝敕谕朝鲜国王李昖昨者王以大兵驱倭出境还归旧国上表进方物来谢朕心深用嘉悦念兹复国重事不可照常报闻今特遣使降谕仍赐王大红蟒衣二袭彩叚四表里以示朕惓惓为王遥慰之意顾朕又惟该国虽介居山海中传祚最久昔在先朝未沾王化尚能拓地守险雄视诸夷今为我朝春秋贡献之邦以世世凭席宠灵蓄养财力宜益强富乃近者倭奴一入而王城不守原野□日出大□□骨庙社为墟追思丧败之因岂尽适然之致或言王偷玩细娱信惑群小不恤民命不修军实启侮诲盗已非一朝而臣下未有言者前车之覆后车可不戒哉惠徼福于尔祖及我师战胜之威俾王之君臣父子相保岂不甚幸苐不知王新从播越之余归见黍离之故宫烧残之丘泷与素服郊迎之士众噬脐疾首何以为心改弦易辙何以为计朕之视王虽称外藩然朝聘礼文之外原无烦王一兵一役今日之事止以大义发愤哀存式微固非王之所当责德于朕也大兵且撤王今自还国而治之尺寸之土朕无与焉其可更以越国救援为常事使尔国恃之而不设备则处堂厝火行复自及猝有他变朕不能为王谋已是用预申告戒以古人卧薪尝胆之义相勉其尚及今息肩外侮再展国容之时抚疮痍招流散远斥堠缮城隍厉甲兵实仓廪毋湛于酒色毋荒于游盘毋偏信独任以阙下情毋峻刑苦役以丛民怨庶几殷忧愤耻之后先业可兴大讐可雪此则继自今存亡治乱之机在王不在朕王其戒之慎之故谕
　　○吏部覆原任吏部左侍郎今起南京都察院右都御史赵焕称亲老乞休巡抚辽东右佥都御史赵燿亦云业蒙酌拟一人侍养之旨臣等就二臣酌之燿身为长子且劳于封疆之日久矣似应暂准归侍焕新承简命且优游奉亲之日已久似应督供职展其移孝之忠  上从之
　　○升南京太仆寺卿徐用简为南京太常寺卿升云南右参政兼佥事刘玉成为湖广左参政升湖广右参政陈文衡为山东按察使青州兵备四川重庆府知府王轩为贵州副使思石兵备
　　○丁丑予总督仓场户部右侍郎褚鈇父母祭葬
　　○予原任南京刑部尚书陈其学陈道基祭葬
　　○己卯以贵州左布政使钱藻为南京太仆寺卿
　　○升江西右参政张一坤为云南按察使备兵腾冲浙江副使丁此吕为湖广右参政
　　○庚辰霜降节遣官诣  九陵并  景皇帝陵行礼
大明神宗显皇帝实录卷之二百六十四
大明神宗显皇帝实录卷之二百六十五
　　万历二十一年十月辛巳朔孟冬时享  太庙遣公徐文璧恭代
　　○总督仓场户部侍郎褚鈇奏各省直自万历十四年起至二十年止共欠京运银七百六十四万一千一百余两乞严责抚按官酌量挨定年分报完从之
　　○升云南副使陈尚伊为江西右参政湖广副使邵伯悌补浙江四川右布政使王来贤升贵州左布政使
　　○癸未  恭仁康定景皇帝陵寝殿宇修完遣侍郎沈节甫行礼
　　○户部题  潞府奏讨景府遗业已经道府查补派租明白请开住俸官员俸从之
　　○升云南按察使杨归儒为四川右布政使山东莱州府知府刘任为湖广副使整饬荆西户部浙江司署郎中事主事伍可受为云南佥事驻劄楚雄　　○甲申以  中宫千秋令节赐三辅臣上尊珍馔
　　○山西巡抚吕坤题京差主试及同考试取聘太远非旧章下所司议
　　○予女直夷人猛骨索罗及羊索罗金带金顶大帽并职事衣服如例
　　○山东督抚军门令旗及刀枪头皆出火鸣响有声
　　○乙酉升刘綎为备倭副总兵署都督佥事暂留朝鲜
　　○丙戌武进江阴等县大冰雹损五谷
　　○禁锢襄陵王府凶淫镇国中尉融□而火页□于高墙
　　○升贵州右参政陈洙为云南按察使
　　○丁亥改南京户部尚书周世选为南京兵部尚书
　　○命山西右布政使韩取善巡抚辽东
　　○戊子是日升陕西左参政郑国仕为贵州按察使兼参议分守新镇
　　○己丑大学士王锡爵等议户部郎中郑材因本部侍郎李桢驳奏其所论赵吴婚姻事语侵其父愤激争辩应拟处以存堂属之体
　　○赐户部左侍郎王之垣父母祭葬
　　○宴海西弗思木等卫贡夷庄台等一百一十名伯费甲金待
　　○辛卯以郝杰为南京户部尚书
　　○予原任总督仓场户部右侍郎林应亮祭葬
　　○升大理寺卿胡嘉谟刑部右侍郎
