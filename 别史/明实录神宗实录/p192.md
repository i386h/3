<!-- { "loadSidebar": true } -->
　　○户部覆狭西巡抚萧廪言狭西钱法行使之初人颇称便近来私钱混杂官钱日阻遵旨诏书即应停止但查钱局原动官银收买铜料见贮数多值兹荒岁卒难变价乞将见贮铜斤仍行鼓铸铜尽为止如官吏俸廪站价民皂工食悉以银八钱二为准俟一二年后审民情事势再为议拟报可○癸卯狭西巡茶御史王世扬题称狭西苑马寺开城等七监十分灾苦牧卒逃亡马匹凋耗当亟为破格议处一要将续赈借动过茶课银二千两特准开销一要将赦后应追马匹应课马驹共七千五百四十二匹俱准蠲免一要将开城等七监十年未纳余地粮及十一年见徵银两悉行蠲豁两年粮数系额解固原边粮势湏抵补要将见贮茶课银动支二千一百六十三两解抵十年之数其十一年候本年新课解到分作两年补给一要增买种马二千匹每匹议定价银八两于平凉府库贮狭西行太仆寺朋合地亩银内动支一万六千两发令关西等道买马解监户兵二部覆如奏
　　○甲辰三屯营喜峰口地震
　　○乙巳以宣城伯卫国本为后军都督府佥书○兵部右侍郎辛自修条陈武学事宜一定考验言每遇双月臣会同戎政勋臣督率司属官下学考验一次岁终本部堂上三臣戎政总协二臣公同会阅一次以定收黜一复专官言向来武库司专设主事一员管理武学近裁去请照旧专设一重教职言会典开载教官每日升堂都指挥见授三品并执弟子礼请申严典例立为程式如官生抗违学规听教官呈部重处若教官怠废职业本部定下考参黜一正始进言武学以教各卫幼官与应袭至于舍余旗较原不在武学作餋之数近滥收不可究诘宜一切禁绝勿使并进一明赏罚言府部考验之日如马射不到步射方到者减去半赏较射虽到较文不到者全革其赏临场托故避考验者径黜一重乡试言武举当如会试规格箭把俱要如式一场马上四箭方准入二场二场步下二箭方准入三场三场论策俱成方准中式取额悉照顺天乡试之数不及数者不必取盈  上曰舍余查系见在武官亲弟亲男有志上进的亦准考收作餋其余依议行
　　○大同巡抚右佥都御史胡来贡条陈边务四事一定操练言云中之营兵马多不满三千内选武艺精熟者一千为先锋武艺初习者一千为伍军老弱者一千为杂差先锋之内五百为弓箭手五百为火器手选打放惯熟者立为教师使一人教十百人教千委惯晓战阵千总官一员每十日总一千合营略为布阵之法待一千练有次第另选一千如前操练期年之内一营可得精兵一千二年之内可得精兵二千余一千又渐更徐易务期人人精强足禆实用一慎召补言大同兵马以八万计内除官员占役边墩哨备其实入营军士五万五千有奇耳与其多而无禆不若精而有用以后但遇逃亡军士截日扣支空月银粮择骁徤有妻子者方准召补宁虚伍以待募无滥收以取盈一慎委用军官言一营之内既有将总三官以操发纵又有中军以听传宣千人主千总三百人立一把总足矣各官俱于边方实职内选用不许设冗员以滋军官一议冲途供应言大同一岁中客使往来所需廪给夫马不减于内地而因简袭陋营马以供乘传营军以供舆台且扣月粮以食使者欲士马殷殷以当一队而应敌安能哉查要冲之地随宜区处马骡廪饷仆夫之类随其烦简定额有差责成守备官管理该道严为稽查计无便于此者兵部覆如奏
　　○丙午革总兵官麻锦任下巡按御史勘奏以御史陈性学劾其贪淫酷暴也
　　○湖广抚按李江等题永顺保靖二司原隶镇筸参将因未载敕书以致事权未重威令难行乞将二司并荆瞿守备施州卫施南等宣抚司各官照旧听镇筸参将节制载入敕书其永安强虎筸子洞口镇溪所乾州等哨舍把俱用土官亲枝听参将选委防御兵部覆如奏
　　○丁未  穆宗庄皇帝忌辰  奉先殿行祭礼遣庆都伯杜继宗祭  昭陵
　　○戊申命大学士申时行等及吏礼二部堂上官考选进士得季道统等二十八人改庶吉人同一甲进士朱国祚李廷机刘应秋送翰林院读书
　　○户部覆福建巡按御史龚一清言福建西路样船过大装盐数多夹带难免先该巡按敖鲲题议每船于原派引三百道之外加引一百道以杜夹带之弊比时虽题加引未有请引加课之议今议要将编帮未卖各帮船每只刊刷繇票一百张抵引一百道送院挂号发□凑卖加税银七十两其未编帮船照依近议足引计引追课以垂永久再照盘掣不严拘拘于船只之大小防闲愈密弊端愈多合并行巡按御史查照淮浙等运司事例每引一道许照盐一包每包照旧二百斤一船限以四百引更有余盐二百斤外再有余数即系夹带严究割没以正奸欺若引目不敷福建运司呈详巡按差官径赴关领庶法立弊除国课自裕报可
　　○己酉以提督京城内外巡捕都督佥事赵崇璧为镇守宣府总兵官
　　明神宗显皇帝实录卷之一百三十七
明神宗显皇帝实录卷之一百三十八
　　万历十一年六月辛亥朔枣强王府辅国将军充火□壬以稔恶败伦赐死
　　○壬子升翰林院编修吴中行为右中允兼编修掌右春坊印信简讨赵用贤为右赞善兼简讨
　　○升江西右参政余一龙为浙江按察使湖广承天府知府刘禹谟为四川副使
　　○遣司礼监太监张宏祭中霤之神
　　○赐大学士余有丁妻水氏祭葬如例
　　○吏部覆巡抚宣府萧大亨巡按徐鸣鹤议将宣府分巡道春秋驻劄赤城督同将吏防御冬夏仍回镇城与守道分理兵政  上曰该道原奉敕驻劄赤城如何通不遵依偷安规避抚按官輙为遮饰且不究以后如故违敕旨恋驻镇城该科指名参来○改镇守保定总兵官都督佥事曰福提督京城内外巡捕
　　○癸丑命景府徵收芜湖青布太仓夏布京店纸货江西油纸扇檾好麻徽州茶叶青靛经纪李真甄大海皂矾共八条仍归福德等三店属潞府管业
　　○甲寅流星起自房宿南行至近浊尾迹炸散
　　○乙卯吏部尚书严清复以病乞休  上仍慰留之
　　○升蓟镇中路副总兵张爵为署都督佥事充总兵官镇守保定
　　○刑部覆礼科给事中陈烨＜锍-釒＞言律文内侵盗钱粮者监守四十贯斩常人八十贯绞然皆准徒五年非真犯死罪比也后因轻易犯包侵日多复设条例监守自盗四十两常人盗八十两者俱永远充军而沿边沿海盗至二百两以上者斩首近应天巡抚胡执礼援例为请欲将腹里钱粮侵至四百两以上者照边海事例处斩行之数年斩刈颇惨上干天和臣等窃谓充军下死罪一等而永远世世勾补与死埒矣宜仍照原定条例钦遵施行再照监守自盗一节罪不专在侵盗之辈而在司府使藩司郡牧将每年应解钱粮起数先后编次在册起程之日先期报部以凭查催违限三月即逮家属追问如此而有侵克者鲜矣追赃一莭其弊甚多赃犯事发肆行扳害枝连蔓引原赃未补分毫而侵犯之家肥矣宜通行严禁不许扳扰  上曰侵盗腹里钱粮新例既非  祖宗成法着停止照旧例行以后侵盗事发务将本犯财产追并尽绝监至一年以上不完即将正犯发遣拘家属代比毋容隐漏扳指累及无辜各司府掌印官佥尾起解钱粮务要的当员役若听嘱滥差稽查不审以致侵盗数多的抚按官一体参究
　　○巡视南城御史黄钟言锦衣卫与兵马司各有巡缉之责原非以兵马司隶之锦衣卫而使为千百户为旗较者皆得以奔走而奴隶之也乞亟赐禁革俾各循职守毋得相侵以滋扰害  上曰锦衣卫严督五城兵马昼夜巡逻等项事宜原开载敕内如何说职守相侵章下所司
　　○丁巳户部覆延绥巡抚王汝梅言延东中二路军士月粮每月本色二斗折色八斗今值旱荒米贵军士告乏议于折色八斗之中改给本色一斗照依时估折银二钱除七分仍作主兵正支余银一钱三分借动修边召军马价银二万两加给四个月候停止之日查明的数请补许之
　　○刑科给事中戴光启题乞修问刑条例以饬法守刑部尚书潘季驯请会同九卿衙门各堂上官将屡年奉行事例除简明切要情罪适均者照旧遵行外中间如有关略疑以滞碍逐一简察酌议务使因革增损允协舆论足垂久远完日开奏报可
　　○戊午总督宣大山西等处右都御史兼兵部右侍郎郑雒言御史陈性学劾总兵麻锦谓其子独石参将麻承勋索玉带一条银二百两为总督寿总督即臣雒是也御史或者传闻之误然臣宜退避以俟公议  上温诏答之不允辞
　　○升山西偏头关右参将张邦奇为蓟镇中路副总兵
　　○蓟辽督抚官周咏等条议四事一酌营制以便操练言兵以专胜力分则弱各营专设将官领军不满一千合无镇虏奇兵营遵化三屯二辎重营密云奇兵营通行裁革将镇虏奇兵营步军改分镇虏提调马军改分墙子岭参将各管领遵化三屯二辎重营军士补左右营各足三千之数一裁冗员以苏军困言近来军官太滥各营管事人员数万宜遵照旧规千人设一千总五百人设一把总五十人设管队一员通计各营共裁去管事数千员一清杂流以实军伍言将领合用旗鼓牢伴医生匠役等项不下万余不征操不修工宜裁革编伍一体操练一还额兵以固边关言蓟□以□为守临机调遣不必坐食一城如尖哨尖夜等项宜发还本伍以省内地行粮兵部覆俱依拟
　　○己未以詹事府掌府事太子宾客吏部左侍郎兼翰林院侍读学士陈经邦礼部左侍郎兼翰林院侍读学士周子义教习庶吉士○升四川副使戴耀为江西右参政
　　○庚申月犯房宿  辛酉升南京太常寺卿袁洪愈为南京工部右侍郎
　　○调山西副使王汝鲁为四川副使
　　○升大同标下中军计安国为山西偏头关参将
　　○录万历十年曹子谷尧平阿台城捷功及十一年克剿阿台阿海城寨捷功李成梁岁加禄米一百石荫一子本卫指挥佥事世袭周咏升右都御史兼兵部右侍郎照旧总督还与吴兑各先荫锦衣儿男俱升一级世袭李松升右副都御史照旧巡抚荫一子入监读书张崇功靖四方等各升赏有差
　　○甲子升南京太仆寺卿张孟男为南京太常寺卿
　　○升山西左参议栗在庭为山东副使○南京礼部尚书杨成以病乞休不允
　　○升山西水平营守备杨一名为大同游击管巡抚标下中军事
　　○刑部会同兵部各衙门查将捕盗条格五款京城内外捕盗例一款失囚例一款参酌时宜稍加删改  上令入问刑条例刊布遵行
　　○乙丑以湖广郧襄承汉四府水患命巡抚官将本布政司库贮无碍银两并邻近府县银两仓谷酌量赈恤
　　○顺义王俺答嫡孙原授昭勇将军把汉那吉卒以其首先归款忠顺可嘉准给与办祭彩叚六表里绵布三十疋
　　○丙寅升南京太常寺少卿毛钢为南京太仆寺卿
　　○复除原任山西左参政王基为山西左参政
　　○录万历十年达贼入犯清河堵剿功游击陈朝升等奖赏有差
　　○丁卯○睿宗献皇帝忌辰  奉先殿行祭礼
　　○录万历十年延宁甘肃三镇贡市竣功督抚石茂华等赏赉有差
