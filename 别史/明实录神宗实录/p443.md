<!-- { "loadSidebar": true } -->
　　○录甘镇功加兵部尚书田乐太子太傅荫一子世锦衣卫正千户赉银六十两大红纻丝蟒衣各一袭给诰命乐奏辞优诏不允
　　○以国用不足开宝源局命如法鼓铸未尽事宜户部条议以闻
　　○壬戌户部尚书杨俊民数引疾命侍郎陈蕖署篆
　　○癸亥兵部以东师凯旋条陈优恤事宜一议粮料师行粮从自古记之宜移文户部查经过省直地方预备粮料以便分给一议单簿兵马虽有定数然沿途之中岂无物故应行蓟辽巡抚于各兵入关之日责令司道查炤每营给应付一张内填兵马实数印盖挂号所在委官验单支粮以杜影射之弊一议程途各军束装而归长途跋涉劳苦可念宜每营给勘合一道繇陆路者填给车辆装载衣囊繇水道者预留回空粮船附搭顺回仍量给水手之资一议犒赏万里远征不有厚犒无以鼓其心应发马价五万两俟各兵入关酌量多寡委官于境上分给务令均沾实惠以示朝廷体恤之意一议禁约师之所过期于秋毫无犯宜行督抚衙门大书禁约于地方悬挂晓谕各兵不得恃强擅夺以骚害百姓居民亦不得擡价勒掯以酿成衅端违者按律从事将领有司不禁者一体参治  上然其议仍令未尽事宜责成抚按从宜处治统兵将领亟补任以示优处　　○甲子陕西乾州等各州县灾诏开仓赈之蠲其赋税屯粮各有差
　　○乙丑赐原任吏部尚书宋纁妻朱氏祭一坛合葬如例
　　○升大同总兵官李熙后军都督府佥书管事
　　○总兵李承勋上言登州原募南兵业已练成节制乞计带往朝鲜以充标卒仍条陈数事给月粮以抵安家借沙船以便渡海撤疲戍以补缺额捐口粮以市锐器部覆许之
　　○丙寅户部开具直隶苏松等府节年金花逋银共百万有奇乞差官守催从之
　　○丁卯诏两淮引盐已纳官课仪真税监不得重徵从鲁保请也
　　○河南矿监鲁坤进矿银仍称矿沙微盛不常或炤旧匀派或再行包课恭请裁夺  上命炤旧官民匀分不许包课赔累亦毋得佥派地方
　　○戊辰夜月犯南斗魁第二星
　　○吏部左侍郎裴应章引疾乞休不允
　　○己巳总督仓场赵世卿以管仓司官卫三省等盘出万历二十七年春季附余埽积米豆共若干石开报上闻乞行管下粮厅主事将前项注廒作正支销下户部知之
　　○密云税监王忠与张烨争税  上命会同抚按官设定疆界勒限具奏
　　○庚午赐户部侍郎庄国桢父母一祭半葬　　○兵部题请行查贵州用兵失事缘繇先是贵州巡抚江东之欲复五司遣都司杨国柱等率兵营中场等处为播酋所袭国柱被虏全军皆没抚臣以失事闻而语多隐匿兵部言臣等详＜锍-釒＞内失事重大大都狃小胜忽万全皆幸功之心为之乞行贵州按臣备查有无隐情及应参处议恤者速奏以凭覆请仍求  天语叮咛新任督抚李化龙郭子章星夜驰赴倘新任未能猝至旧任者尚难弛担宜责令查炤先今题议事理益简兵选将加谨防御以保无虞及咨川湖抚臣移近调度应援  上可其奏
　　○贵州按臣宋兴祖上言昔年总督西事者好大寡谋以五司属黄平通判夫五司在彼为必争之地在我无尺寸之益迄今官民杀逐殆尽张虚名而贾实祸不可不虑又言安疆臣颇守臣节臣至其部迎谒甚恭虽土司形迹难凭而中国驾驭贵善且彼自谋杀安定何与中国事而必以汉法绳之宜赦陈恩王嘉猷以结疆臣之心仍催新督抚李化龙等兼程视事＜锍-釒＞下兵部覆议上请  上命按臣严勘启衅失事情繇具奏定夺李化龙郭子章刘綎俱催令刻期赴任其有区处未尽者酌议以闻
　　○辛未大学士赵志皋沈一贯上言南康府知府吴宝秀被逮到京臣咨访舆论宝秀新任南康才十六日罪过必少遽尔被逮殊为可怜又其被逮之日其妻尽出簮珥得银不及四两付宝秀盘费而即自缢遗下七十八岁之老母八岁以下子女三人离家七千余里又无兄弟可依孱然书生若下诏狱必致糜碎无余种种苦情又可悯也臣等窃惟  皇上闻此必加矜恻如蒙特赐宽宥实天地再生之德若未遽宥望从宽处分  上览奏心动命送法司拟罪具奏
　　○大学士沈一贯题臣恭克近辅久隔  天颜幸逢临御之辰寔切瞻依之念请得如万历三年辽东献俘例扈从登楼于未行礼之前得赐面对一二昭君臣泰交之盛  上命免扈从炤常随班行礼
　　○一贯复言臣查万历二十年宁夏献俘时曾颁诏天下咸使闻知自东倭发难已经七载徵师索饷远迩震动夷狄盗贼莫不生心今既荡平宜颁告天下以昭  圣武神威之盛从之
　　○谕礼部东倭荡平宜诏告天下其择日具仪来行　　○壬申礼部上献俘仪注诏御楼行礼如拟御门免
　　○升江西右参政黄曰谨为四川按察使
　　○户部尚书杨俊民以久疾乞罢慰留之
　　○升太仆寺少卿黄纪贤太常寺少卿赵完璧山西佥事马思恭山西副使常裕升大理寺左少卿刘怀恕南京太仆寺卿王国四川按察使刘一相福建副使饶景晖福建运使卢大顺江西右参议方万山湖广右布政使洪有复山西右参议吴道行太仆寺少卿何倬先是吏部奉  圣谕近来钦点及升迁各处官员皆推故捱延久不到任致令候代署庖之官恣意恋位于君命召不俟驾谓何亻□尔部可查催赴任如有仍前篾旨不遵枉道回籍为私忘公推调支吾的着科道官指名参来重治吏部因言  圣谕森严臣等敢不仰承惟是臣部前遇中外各官员缺随即酌拟推补盖为缺官废事虑耳今自三月以来推补章奏久格不下则凡未补员缺皆属候代署庖即不敢有恣意恋位之心而更替无期不有如  圣谕所虑者乎谨将原拟职名开列上请  上乃可其奏
　　○赐原任南京兵部尚书吴文华祭葬如例仍以军功加祭一坛
　　○癸酉大学士赵志皋＜锍-釒＞罢矿税以为矿税之行利归群小而怨归  皇上剥削愈久酿祸滋深岂可不加体察如以费用不足尚有正大榷宜可议者无如明白敕谕户工二部容臣等与之商议通融酌计每年或可量动何项钱粮更有何项设处可解进以备  上用谨拟上敕谕一道恭进御览留中
　　○南京工部尚书郝杰自陈乞罢不允
　　○甲戌  上御午门楼受总督邢玠等所献倭俘六十一人付所司正法百官致词称贺是日祭告  郊  庙遣公徐文璧侯陈良弼驸马都尉许从诚各行礼收回酺醢果酒颁赐辅臣
　　○江西监生胡士琇耆民丁果娄世洁经历黎金球各输榖助赈抚按以闻命旌奖有差
　　○丙子大学士沈一贯＜锍-釒＞请亟补阁臣以资辅理不报
　　○以纂修  玉牒起礼部右侍郎兼翰林院侍读学士冯琦右春坊右谕德兼翰林院侍讲唐文献为纂修官以制敕房办事太常寺少卿兼司经局正字马继文等二十八员为书写官
　　○赐原任宁夏巡抚都察院右佥都御史张九一祭一坛　　○先是户部请广开纳以济边饷内有考察及参论罢职为民府运佐州县正等官复级进阶及各处军民人等劄给品官两款户科给事中李应策上言国家令甲所籍以儆惕官邪者惟此黜陟举劾虽妄辩摭拾例不言宥今柰何欲轻之彼一贪污吏岂难百余金使其既破复完如知县复矣又进知州运判复矣又进运同固俨然金紫之荣也回视前综核安在而亦何贵于考察参论耶二百两外递加五十两即得腰金名器不应滥至此至各处军民人等一丁不识据旧开纳已过矣若从今例则文物名秩递加于里倅市会遐陬僻壤尽属之卫鹤齐鸡恐不终为经久计也善乎子舆氏云无政事则财用不足今不别求足国裕民之政乃患开纳未广哉  上下部议
　　○丁丑以册封请告内殿遣驸马都尉万炜代行册封礼封荣府等府荣世子常滚等妃刘氏等遣正使光禄寺少卿杨凤翰林院编修顾天埈等副使行人司副李璠等各持节捧册
　　○赐东垣府翊铠书院额名循理
　　○夺勋卫王继芳等俸半年以宿卫官军不到数多也
　　○戊寅兵科左给事中桂有根上言贵州总兵沈尚文身为大将当地方失事株守观望不按法诛斥犹然滥窃重任东征失律董一元等久当伏法乃迁延濡滞至叙功献俘之日抚臣万世德缓颊求解似此姑息何以责将来将士之捐躯赴敌者乞将诸臣按法定罪  上下兵部议
　　○赐原任太子少保刑部尚书张国彦祭葬如例仍以军功加祭一坛  戊寅晚刻雨  太庙槐树雷火巡视兵科给事中桂有根以闻并祈修省以答天变上曰上天仁爱示儆朕心深切愓然遣官祭告及修省事宜着礼部择日具仪来行
　　明神宗显皇帝实录卷之三百三十三
明神宗显皇帝实录卷之三百三十四
　　万历二十七年闰四月己卯朔大学士赵志皋户部尚书杨俊民各坚辞乞休  上俱温旨慰留之
　　○户部发银十四万委官分给东征将士别发年例盐课银饷宣大及天津水兵
　　○户部覆天津巡抚汪应蛟条议兵食＜锍-釒＞议将朝鲜戍兵诸饷分派于辽东山东天津等处登旅天津戍兵诸饷分派于山东及顺永八府俱酌定额数及期输运俟秋成后察岛氛情形酌兵马去留另行区画停止诏如议
　　○制诏延宁诸镇虏王恭顺久朝廷推诚相待其令督抚官明谕德意安兔既已悔罪所革市赏一并议复以示覊縻其该镇抽借兵马撤还各镇文武各官久任责成悉如部拟　　○录甘镇功加李汶田乐俱兼太子太傅荫一子世锦衣卫正千户赉银六十两大红纻丝蟒衣一袭给诰命升达云右都督荫一子世本卫指挥佥事赉银五十两大红纻丝二表里霍鹏刘敏宽梁云龙李景元等升级复职赉银各有差马应龙实授都督佥事王国柱实授参将姜河陈三奇等升职录用赉银各有差尚书萧大亨杨俊民侍郎李桢佘立王世扬赉银币有差兵科侯庆远等赉银各有差
　　○庚辰大学士沈一贯上言臣历考自有内阁以来绝无一人独任之时盖一人见识有限精力有限即光阴亦有限故必合众人之力以为力而后能兴发  主上之事功合众人之见以为见而后能裨益  主上之聪明虽以尧舜之朝并命九官文武之世兼资十乱况当叔季多艰之秋而欲责匡扶于一手一足之力此必无之数也诚知皇上慎求良辅不授匪人顾词林诸臣久典直侍皆在  圣心孰逃洞炤而廷推再三又合左右诸大夫国人之公论此而不可信更谁信者且进退黜陟之权制于朝廷万一试而不称亦惟  上所裁断耳而何必坚持少可之心反贻空虚之弊又使臣蹈专擅之嫌以伤  皇上之明甚非所以为  社稷计也  上曰览奏情词恳切具见忠爱但内阁政本辅弼重臣诚乃恭默深思岂可久不简用便令吏部通将前后会推员数详开具奏方今国事多艰宜仰体君臣大义始终一德襄赞以副眷倚至意
　　○先是兵部以征播需人＜锍-釒＞荐原任兵部主事今降调赵世德知兵可用吏科给事中程绍言吏计大典赵世德舆论共黜兵部不得滥荐市恩＜锍-釒＞下吏部
　　○升户部署郎中董汉儒为山东佥事湖广副使徐榜为广东右参政尚宝司丞刘日升为尚宝司卿
　　○命应袭平江伯陈启嗣岁支禄米一百二十石
