<!-- { "loadSidebar": true } -->
　　○癸丑准南京礼部尚书刘斯洁回籍餋病斯洁三＜锍-釒＞乞休部覆斯洁清恬始终一节未宜遽弃故有是命令  广巡抚陈省题清文过所属武郴等府州官民田地山荡湖共八十三万八千五百二十五顷四十六亩零除补足失额九千五百六十七顷二十四亩外尚多五十二万六百八顷六亩零通融减派起存官民夏税麦一十三万二千有奇秋粮二百三万二百八十石有奇鱼课银七百一十二两有奇武左等卫屯田地山塘堰七万七千七百五十六顷二十一亩零除补足原额屯粮三十九万六千一百二十石有奇尚多地三万一千二百九十五顷四十八亩零应科屯粮五万一千八石有奇及将左布政钱蕖等纪录知县吴邦达等分别罚治户部覆  上曰楚地广远省等综核详密甚副平赋便民之意与钱蕖等俱纪于录
　　○甲寅  上御文华殿讲读
　　明神宗显皇帝实录卷之一百二十九
明神宗显皇帝实录卷之一百三十
　　万历十年十一月乙卯朔命蓟辽总督太子少保兵部尚书吴兑回部管事兑＜锍-釒＞辞不允
　　○户部覆宁夏巡抚晋应槐题该镇除抵补承顶无影塌压并客户开豁外增出地六十八顷九十四亩有奇全减粮三百二十八石有奇全减糓草五十八束地亩银三两徵作正项军饷通融减徵民屯田地各照等则递减其粮少地多与有地无粮者尽数查出以补塌压无影之数及将副使刘尧卿等纪录指挥彭洞提问制曰可
　　○狭西番答牙骆驼巷族纳麻节等入贡给赏如例
　　○丙辰除补江西道御史李植
　　○升辽东宁前兵备按察使李松为山东右布政岢岚道兵备左参政胡来贡冀北道兵备右参政梅友松湖广右参政许守谦永平兵备右参政雷以仁紫荆关右参政曹子澄各按察使来贡友松山西守谦湖广以仁子澄山东冀北道兵备副使邓林乔为右参政阳和兵备右参议刘思中为山西副使口北道兵备佥事刘葵为山西右参政
　　○丁巳  上视朝
　　○鸿胪寺宣奏岭南辽左大捷群臣称贺遣国公朱应祯侯孙世忠李伟祭告  郊  庙以脯醢果酒赐三辅臣
　　○先是广东数若倭而蛋贼梁本豪复聚众挟倭焚剽郡邑流毒已久总督尚书陈瑞击破之斩本豪后先擒斩倭贼一千六百有奇犁沉倭船蛋艇二百余只歼余孽殆尽而建州逆杲遗子阿台勾连北虏抢掠孤山阴图大逞总督吴兑檄镇巡提兵袭击俘斩一千八十余歼名王十六获达马几五百露布先后至  上喜命同日宣捷
　　○黜阳和兵备右参政蔡应阳以阅边给事中田大年劾其赃迹已著也
　　○山西灾免徵十年秋粮从巡抚辛应乾请也是役也免徵银二十万六千九百九十余两其起运存留边仓及代府禄粮十万四百六十余两皆岁支正数不可缺议留本年抚按各衙门纸赎及事例抛荒银二万六千二百二十余两外尚少七万四千二百三十余两在积余主兵银内酌量动支
　　○以大同坐营王鲵为右掖营游击
　　○戊午四川巡抚张士佩题所属军民田地除补足原额及豁无徵虚粮水滩沙压粮外尚多余田地二十七万四千五百二十余顷通融减派及将左布政蔡汝贤等知县张燧等分别赏罚部覆是之
　　○维扬古称沃壤而地形洼下大海环其东诸湖绕其西所赖堤厚支河通斯田地可耕民灶俱利自范堤坍坏高宝堤亦冲决不守其中大小支河所在淤塞于是以高宝兴泰四州县为壑而洩水无路民灶罹于昏垫矣河道尚书凌云翼言臣等躬亲勘视度地形探水势其治之道有二惟＜锍-釒＞上流使入江洩下流使入海沿漕堤一带之水为上流沿范堤一带之水为下流如西引邵伯湖之水转南至新安湖复东入运河至芒稻河入江有余则听其直泻不足则引以济漕则上流＜锍-釒＞矣如牛湾河姜家堰庙湾为三大海口引各支河东会于串场河北会于躬阳湖俱入海则下流洩矣而兴化之堂子镇戴家窑海沟河白驹三十团灶则牛湾河之支河也黄土沟皂角树至冈门登瀛桥河则姜堰之支河也安丰镇至清沟灌铺则庙湾之支河也其河垛场至白驹场一带阻浅尤甚又河东一带旧系粮盐大河洪水冲决河身与岸相平故水不轨道而淤溪秦潼艾陵葑子诸湖之水北淹民田亿千万顷处处俱当挑浚俱费经营惟是工有后先势有缓急今将范堤数十里先行修筑使外潮不得入串场支河六七道尽行＜锍-釒＞浚使内水有所出果蓄洩利便积水可消则海口不开亦可如支河既通之后水患如故即并开海口置闸以备蓄洩其修筑范堤该银四万二千四百余两浚支河六道该银二万一千四百四十余两俱于盐价门租浚河存剩银等银支用部覆河臣策是定限今年十二月初兴工明年十月报完务须费省工坚诏从所请
　　○己未  上御文华殿讲读
　　○升巡抚大同右副都御史贾应元为兵部左侍郎
　　○以兵部左侍郎王遴协理京营戎政  升巡抚辽东兵部右侍郎兼右佥都御史周咏为兵部左侍郎兼右佥都御史周咏为兵部左侍郎兼右佥都御史总督蓟辽保定
　　○升云南府知府洪邦光为贵州副使
　　○予原任协理京营兵部左侍郎王一鹗父母祭葬如例
　　○叙辽左岭南功先赏总兵李成梁黄应甲等总督吴兑陈瑞等各银币有差发马价银六千两犒赏出边官军其余应叙功敕巡按御史速勘以闻
　　○庚申予中军都督府带俸都督佥事蒋华祭葬如例华  慈孝献皇后侄也
　　○户科给事中王继光条奏四事一恤保甲一定税课一议支应一酌接递大略欲除革保甲差遣等项不许府州县擅立税课多派支应及抚按司道发牌不许夫马交界迎接虽部覆如议而言殊琐屑云
　　○禁儒童散考遗才○壬戌改南京兵部尚书杨成为南京礼部尚书
　　○升宁前兵备山东右布政使李松为右佥都御史巡抚辽东
　　○升岢岚兵备山西按察使胡来贡为右佥都御史巡抚大同
　　○升鸿胪寺右寺丞张栋
　　○翰林院修撰沈懋学以病免
　　○升尚宝司司丞沈玄华添注尚宝司卿
　　○以大同镇灾伤免八年带徵未完本折十年见徵屯粮本色例改折徵查动各仓积糓赈济灾民边军月粮多给本色量减有司积糓之半从巡抚贾应元请也
　　○铸给贵州分守贵宁道新镇道关防
　　○癸亥升山东东昌府知府莫与齐为本省副使
　　○甲子遣礼部右侍郎陈经邦祭  三皇于  景惠殿○以圣母慈圣宣文明肃皇太后  万寿圣节赐元辅张四维次辅中时行余有丁及讲官陈思育等各银币金万寿字有差
　　○调补山西按察使许守谦升山东右参议岳汴为本省副使
　　○乙丑  上御文华殿讲读
　　○升兵部协理戎政左侍郎王遴为南京工部尚书
　　○狭西提学副使潘允哲贵州按察使郭孝各患病乞休吏部覆许之
　　○革阳曲王府仪宾高国梁为民以其拨置辅国中尉新垙等朦胧请封也
　　○丙寅改补山东左参议兼佥事叶宪升浙江副使冯时雨为湖广右参政
　　○丁卯  上视朝
　　○先是有旨谕户部取  潞王婚礼金珠户部题  潞王婚礼妆奁等宜丰厚以广因心之爱第自万历六年至今除金花银五百万外增进过买办金珠银九十万两系那借备边正项之数  大明会典开载亲王定亲礼物金止五十两珍珠十两今虽数倍于前亦不至如该库所开之多且内府各府库俱有额设买办钱粮承运库自六年始增前银未增之先该库原未告匮既增之后何以反称不足若细查节年花销细数必有不系买办正支者据款开各色金三千八百六十九两青红宝石八千七百块各样珍珠八万五千余颗珊瑚珍珠二万四千八百余颗京师虽百货所萃此等珍奇与日用粟帛不同即召商凑买安从时刻取盈且奸人乘机坐索高价无论凑完前数所费不赀虽仅完一二必用银数万近加升锦衣卫职官至五百余员每年增俸已踰万臣等日夜筹思一二年后必有掣襟露肘之忧今又增买金珠银至十余万两  皇上留神深思必有悚然不宁者不听
　　○先是四川永宁宣抚司土妇奢世统与掌印土妇奢世续争印讐杀各奏行勘总兵郭成参将马呈文假会勘为名发兵千余深入落红欲利所有世续亦发兵尾其后沙卜拒敌我军颇有伤者成等复差官目索沙卜于世统卜不从杀把总黄希忠等三人拘审指挥禹嘉绩仍聚苗兵万余欲攻永宁洩忿巡按御史宋仕劾成等徼利启衅伤众损威部覆郭成戴罪马呈文革职降充为事官该道万一贯量罚  上怒其轻率损威如拟责呈文成带罪抚戢一贯夺俸三月
　　○戊辰升贵州左参政史槚为贵州按察使南京户部郎中成宪为狭西提学副使改礼部仪制司主事王执礼为尚宝司丞调补浙江副使叶梦熊
　　○予锦衣卫带俸都指挥佥事陈昌言祭葬如例昌言  仁圣懿安康静皇太后兄也
　　○工部申明街道事宜一洁净皇城四门一洒扫街道沟渠一保护河墙一保固城濠一专设经费钱粮一稍重司官事权得旨依拟
　　○己巳升山东巡抚都察院右副都御史杨俊民为兵部右侍郎以兵部左侍郎贾应元协理京营戎政
　　○巡按湖广御史钱岱劾罢不谨佥事赵思诚罢软右参议萧九成降不及原任佥事唐天祥部覆从之
　　○庚午  潞王府第工完遣尚书曾省吾祭谢  后土司工　○改补贵州右参政周舜岳升云南右参议胡僖为云南副使
　　○南京江西道御史张一鲲以病免
　　○以遵化游击张玠为分守蓟镇喜峰口参将宣府独石城守备杭大才为延绥游击
　　○辛未太仆寺少卿萧崇业以种马寄养地方官员催徵本折殿最不一举知州崔汝孝等劾知县赵一科等兵部覆请诏可之
　　○升四川重庆知府傅良谏为广东副使
　　○兵科给事中孙玮言各局商人投结挂号徒滋骗诈今后在银库者责巡视在京粮库者责巡青免赴巡视挂号以便商人部亦以为然制曰可
　　○虏寇宁前新兴堡游击刘登泰击走之
　　○以湖广巡按钱岱言革都司佥书范思任回卫
　　○壬申  孝惠皇后  孝烈皇后忌辰祀  奉先殿遣新建伯王承勋祭  茂陵靖远伯王学礼祭  永陵○癸酉  圣母慈圣宣文明肃皇太后  万寿圣节  上御皇极门百官称贺大学士张四维等仍诣隆宗门行叩头礼
　　○吏科给事中袁国臣条议四事一赈济之实欲＜锍-釒＞通驿递俾饥民得以趁食一弭盗之实欲严禁三弊俾保甲不至藏奸一捐免之实欲暂罢带徵人纳户亲填以防侵匿一招抚之实欲承种逃产庶逃亡复业还产以免追呼两部覆驿递仍当严禁荒政自宜别图其三议凿凿可从当通行申饬  上是部议
　　○甲戌以  皇子命名祭告  奉先殿收回果酒赐三辅臣
　　○乙亥升山东佥事许一德为湖广右参议湖广佥事王廷稷为云南右参议
　　○初肃王溍＜火贵＞奏乞折禄庄田户部言先因怀王故绝该府折禄庄田久议抵充甘固年例  肃王以旁枝袭封徼恩已厚若复奏讨全禄违旨越分臣实未见其可况各处宗室绝田滩派宗粮抵充军饷者甚多或准其请各宗必将援例何以应之  上令量给其半
　　○丙子行  皇子命名礼  上御皇极门敕礼部朕元子已恭请命于  皇祖  皇考名曰  可登识于所司故敕
