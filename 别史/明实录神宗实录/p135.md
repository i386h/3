<!-- { "loadSidebar": true } -->
　　○户部覆山西东平西三路军民田土大半荒芜抚臣高文荐题召人领种候三年后起科前年拖欠粮石悉行蠲豁谓外可以裕军储内可以减京运俱应依拟惟奏内未经分析何年何路何州县各拖欠若干概行议免恐滋弊端应令州县卫所等官备查旧欠额粮年分州县卫所务将的确数目作速具奏以凭定夺再照垦田之议人人皆言之而终鲜实效者以行之不力持之不坚也今抚臣高文荐所上便宜凿凿可据似应移咨吏部将本官暂停迁转俾会同各兵备督率管粮通判及州县官着实举行待三年后果有成绩抚按奏请殊擢以酬其劳如无实效亦行参治庶有初尧终所椑边城兵食不浅也报可○戊辰辅臣居正等题看得户部所进乃万历六年一岁钱粮出入之数仔细查阅各项钱粮一年总计不过四百三十余万乃六年所入比之五年少八中余万两而所出比之五年乃多三十三万余两盖由各处奏留蠲免数多及节年追赃人犯财产已尽无可完纳故入数顿少又两次奉旨取用及凑补金花拖欠银两皆额外之需故出数反多也夫古者岁终制国用量入以为出计三年所入必积有一年之余而后可以无患乃今一岁所出反多于所入之数若从此不加樽节则旧积日渐消磨新收者日渐短少脱一旦有水旱饥馑之灾四方意外之变何以待之伏乞将该部所进揭帖留神一览加意樽节务使岁入之数多于所出以渐复  祖宗之旧制庶国用可裕而民力亦赖以少宽矣
　　○翰林院侍讲于慎行以病乞回藉调理许之赐驰驿并路费银二十两纻丝二表里
　　○江西巡抚刘斯洁题参吉安知府张振之患病乞休不待报辄行乃以前抚刘尧诲巡按赵耀不行举荐之故缘振之揭报吉水县知县江沛然贪酷沛然谓振之以私嫌揭害是非未定故荐剡两置之二臣并有才名乃以意见偶乖遂起戈矛振之不俟批允弃印信如脱尸□徒沛然有嫌慈惠以騺击为快心揆之明例俱合为民但振之疾亦是真沛然才实可任吏部酌议上请命革振之职降沛然二级
　　○辛未海西佛秃等卫女直夷人都指挥使往吉奴等四起共一百五十员名进贡赐宴如例○户部覆总督南京粮储户部右侍郎程嗣功条陈仓场五事一议改折南粮题称南京仓米彀支七年以上多积必致折耗要将万历七八两年各省直南粮每年改折一半江浙南直止行一年湖广多水地方连准二年改折之价系上仓者定以五钱兑者加收耗价九年以后照旧全运据此留都重地改折似难允从但仓既赢余参酌于一年二年之间亦便计也以后若无余蓄不得擅议改折一议监收南粮题拟注选主事四员专司其事任满起送赴部考其贤劳之上下以为官方之殿最查隆庆二年正月内南京总督粮储游震得条陈有专责任一款覆奉通行今注选之议亦因所当因也一议减仓耗题称积贮既久日有消折合照条陈耗米减尽每年递除正米查据南粮较之京仓准耗已多二倍虽土湿易坏官攒人等若用心看守廒座坚完虽多一二年耗米尚有附余未必亏及正米傥因耗减正恐守仓人等借口奸欺应查照先年规则施行毋得轻减一议折价题称起运府分凡遇折价多者连耗不得过七钱少者仍照彼中节年旧例相应依拟徵收解纳毋得援例分外加派小民以致角□羊头侵欺一议收纳题称米色不同应派定各仓以便支放查照各省直粮米种色庞襍若混收一仓开放之时诚滋弊端应随其色别定各仓易为酌量临时坐放卫分轮流支放自无不均之叹得旨依拟行
　　明神宗显皇帝实录卷之八十五
　明神宗显皇帝实录卷之八十六
　　万历七年四月丙子朔以孟夏享
　　太庙遣公张溶恭代
　　○丁丑  上御经筵赐辅臣张居正张四维申时行及讲官何雒文等五员各色扇有差
　　○晋王慎镜薨无嗣其弟辅国将军慎鋷袭兄爵为其嫂周氏请给养赡部覆慎鋷以弟继兄与以子继父者不同宜将慎鋷应支禄米内岁拨二百石养赡周氏终身仍载入会典永为例报可
　　○己卯吏科都给事中陈三谟＜锍-釒＞更违限事例凡两司方面行太仆苑马运司府州县正官违限一月以上者问罪三月以上别用半年以上罢职其余庶官及两京各官一月以上问罪半年以上降调八个月以上罢职仍令应参官员住俸管事提问完日方准关支两京大九卿及督抚官并以咨到交代之日为始俱要作速趋任仍具实奏报部覆从之
　　○协理京营戎政兵部右侍郎孟重屡经科道参劾恃旨留用者三至是吏科给事中郑秉厚复＜锍-釒＞论劾部覆谓戎政重务既经屡摘况目乞休致宜允其去许之
　　○操江都御史胡价以江海寍谧实由兵备道冯叔吉等督率江防官二十一员劾劳所致功倍获贼备叙功次以闻仍请江防文武官以后各抚按举劾务会同参酌兵部上其议从之
　　○巡按狭西御史沉涵条陈事宜其一议买马谓免粮土兵原未买马后因倒死照粮赔补故议立买马之例相沿日久遂致编户苦累不堪今将免粮土兵计每粮一石徵银三钱三分徵完解各该道收贮以备买马之费马并鞍辔每匹定价十两人各给养三年轮换如有倒死一年给银四两二年给银七两三年全给责令自行买补其有追贼走死对敌损伤者不论久近得比三年全给之例仍于每年各除月粮外每石给银六钱以资军装如马过三年不死以后每年量加给赏俱于收贮银内支给绝与编户无干其一议选军谓召募军士有着伍未几而旋逃者有一人而投充两三处者有虚捏姓名住址清勾不知为谁者有故将讐家姓名捏报投充以图陷害者今将选到军人暂且收营将本将姓名住址册送该道移文原籍衙门查有着落方许给赏支粮万一复逃亦清查有据或有该营将官利运逃脱图扣月粮者宜于年终行各该道将卫所操防守备等官逃军数目设法严查分别有无多宽以定功罪部覆报可
　　○海西弗秃等卫女直夷人都指挥等官住吉奴等共一百五十员备马一百五十匹赴京朝贡赐给如例
　　○福余等卫夷官一十九员备马一十九匹又打都差桶罕等一十五员备马一十五匹赴京庆贺俱赏赐如例
　　○赐怀安王厚＜火廉＞弋阳王多焜各谥号册文
　　○辛巳四川巡抚王廷赡题称罗打鼓那竹等塞生番血热等住牧边外负固难驯因九丝荡平刁农内附遂率一百六十二户援例附藉兵部题覆准其附入编户一体当差仍量行给赏一次○复除原任云南副使胡维新为河南副使整饬大名兵备以江西道御史□为正为北直提学升工部都水司署郎中事员外张崶为福建佥事分巡建南兼兵备
　　○改南京工部尚书凌云翼为南京兵部尚书改南京兵部尚书杨兆协理京营戎政
　　○以天气暄热命审释在狱无辜凡徒流以下俱减等疑审发落仍恤及重囚可矜疑者
　　○丁亥以福建都司佥书万达甫铨注广东都司掌印升福建铜山水塞把总指挥同知秦经国福建都司佥书升福建中路守备钟维岳广西都司佥书
　　○戊子  孝懿庄皇后忌辰祭  昭陵遣固安伯陈景行行礼○蓟镇督抚梁梦龙言先年修筑台墙工银六万两用尽请再给六万两以备边费部覆谓各边修筑工费俱已折色今册开犒赏多用饼酒不惟委官易致侵渔亦恐军士毫无实惠莫若每名每日量折多少按月预给庶可均沾若台墙连年修筑已称坚固即有冲塌损坏无几宜先期踏勘计工限修完日揭报两院及本部以便稽查报可
　　○户科都给事中郝维乔以官军支粮半多浥坏奏谕监收官务遵晒扬常规毋狥情托以致搀和湿腐不堪支用仍令总督漕臣验粮堪否以别粮官殿最户部覆奏如议
　　○庚寅重修  显陵殿并葺明楼诏湖广四川等抚按悉心计处务令工坚贵省毋延诿虚费为□民累
　　○兵部覆请换给府江兵备道敕书内除去全州马鞍咸水西延古田永福理定等地方右江兵巡道敕书内除去南寍地方江左兵巡道敕书内添入兼制武缘县膺墟葛墟地方报可
　　○壬辰命以原任翰林院修撰王家屏仍充日讲官
　　○先是直卫官军有占役卖闲隐捏雇替屡次查点不到者至是礼科给事中齐世臣奏行减扣之法覆照隆庆事例如有离直不到者按次扣粮有差
　　○巡视光禄户科给事中李涞等条陈漕运四事一曰裁积羡之取以裕正供二曰清逋欠之徵以完赋额三曰酌佥补之宜以恤□人四曰申粮官馈献之禁以恤民运部覆如议
　　○甲午  上以内库缺钱令辅臣拟旨传该部铸造进用元辅居正言  先朝铸造制钱原以便民用存一代之制铸成量进少许呈样非以进供  上用也万历二年铸造之初亦止进样钱一千万文其后以一半进用已非本意今若以赏用缺钱往行铸造进用则是以外府之储取充用库大失旧制矣诸凡无益之费无名之赏一切裁省庶国用可充不然以有限之财供无穷之用将来必有大可忧者奏入  上嘉纳之
　　○乙未都察院题御史龚懋贤具题大略为裁省繁文修举实政巡抚都御史以抚按地方之军民巡按御史以纠察一方之利病职掌所载虽各有所重而事相关涉亦难以尽分至考查官员填注贤否及给由报缺之类抚按职任相同不容偏废如例应奏请事须会同者宜查照职掌重在巡按者巡按主稿会同巡抚重在巡抚者巡抚主稿会同巡按斯于会同之中不失各重之意若其事本不必会同或彼此意见未必尽合与巡历地方不时纠劾抚按俱为宪臣得以各自具奏不必拘于会同强为牵合以致阻格难行即填注贤否果有的实何嫌互异各宜持正秉公修举职业而已  上允其议
　　○太平府当涂县强盗越城横劫抚按题兵备副使刘志业知府林烃知县王继明捕官戴冕等命降级提问罚俸有差
　　○蓟镇贼夷越狱命将捕官王添禄等提问具奏参将谷承功革任回籍总兵李如槚等姑薄罚示儆
　　○镇远府卭水长官司僻在一隅接壤楚蜀苖贼出没为患贵州巡抚何起鸣请于紧要关隘处建设四哨添兵弹压以威诸苖部覆从之
　　○丁酉  上御经筵
　　○升吏部右侍郎沈应时为南京工部尚书升左春坊左中允兼翰林院编修戴洵为右春坊右谕德掌南京翰林院印○升右春坊右中允兼翰林院编修陈思育为左春坊左谕德兼翰林院侍读国子监司业周子义为司经局洗马兼翰林院修撰翰林院修撰高启思为右春坊右中允兼翰林院编修各掌坊局印信  庚子
　　上御皇极殿传制遣永康侯徐乔松等右通政朱南雍等为正使光禄寺丞周弘祖侍读徐显卿等为副使持节册封荆府世子常泴等为荆王等王及封封丘王妃陈氏等妃
　　○南京通政使司右通政沈淮以母老乞终养命升光禄寺卿致仕
　　○南京吏部尚书赵锦以病累＜锍-釒＞乞休不允
　　○郑王厚烷奏更立王庙礼部覆查  大明会典弘治八年定王府制内开家庙一所正房五间厢房六间门三间并无东西夹室及后殿寝庙之文今据郑王奏立七间并后殿寝室似属踰制当悉遵会典改正是之　○壬寅先是有自刎于端门者已奉旨严示未几复有故犯男子张杜持刀擅入禁地自抹通政使倪光荐议将张杜重惩刑部覆奏从之
　　○巡抚贵州右佥都御史何起鸣为右副都御史巡抚山东
