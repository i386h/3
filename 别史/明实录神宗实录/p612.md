<!-- { "loadSidebar": true } -->
　　○癸未工部右侍郎刘元霖以新□营免既多佥报不可再下宜酌权宜议裁省以济时艰言铺□之疲累至今日极矣五六孑遗脂膏罄竭臣部不得已有佥报之请既已佥报而附托陈乞纷纷豁免臣部不得已有查核之请今查核之命未下而佥报之路已穷臣愚束手无策仰屋窃叹而已窃意额设薪炭供内庭者固多而监局取用亦不少其间应输本色自当仍旧派纳若各衙门岁支谅有常数似宜比照内官折价之例径角□羊惜薪司如数给散使□免烦费官省比追亦救时之急策也其本色未尽折者目前但有旧□非破格从宽更生何望至于铺垫烦费始于员役冗多如旧总理三员今十有七员矣常卯监工八员今二十员矣黑门监工二员今十八员矣若辈口衔天宪身厕利薮非尽克□赀宁餍所欲乎为今日计唯有汰去新增仍复旧额人数既减铺垫自轻凡遇经收但期足备公费有恣意取盈致误正供者即以三尺从事迩闻惜新司目击艰危亦知歛戢设法调停矣而冗役尚存蠹根未去是在  皇上特奋乾断汰冗禁苛申严禁谕乞敕下臣部移文该监议折者折议减者减庶宽一分则□受一分之益矣盖是时报□二十二人张良栋等十二人已先优免嗣后又免左九畴等数人余仅一人耳诸臣亦悔为佥报之请也而募□之议竟不可复工部营缮司主事范汝梓亦疏言方今急务如补大僚下考选起废诸疏皆久寝不下而独免□一则輙动得俞钱神恣行  宸断愈轻异日有大机宜急事亦从旁入请从中下之不可复收乎臣观疲□受困有耗蠹根源不可不清臣查宫府监局钱粮岁有定额稍有浮费□户犹可支撑惟国家岁有意外兴作必先踏勘会料虽内监科道部臣奉命偕往乃应造应修几何费物料夫匠几何尽内臣臆决而外臣不得与也内臣报命一笔自开十百千万寻得俞旨而臣部止以三分存一之例括而应之名虽会料而实中官之独裁留虽一分而旋归二分之支派臣谓与其屑越而空争于计料之后孰若严辨而预裁于计料之时请自今凡有兴作科道部臣与内监逐一从公酌量应造应修所费金钱数目公同填注具题则滥费既少铺垫自清而□役亦可强支矣厘役苏□莫急于此盖自营缮一事言者俱深切时弊两疏不报
　　○延宁虏酋补进马疋乞袭替原职许之从总督马鸣銮之请也先是套虏以要挟闯边停革市赏既以剿杀屡有创艾悔祸请贡督抚代为具题乃许各酋仍袭原职　　○辽东巡按萧淳条陈六事兵部覆议从之其一补额兵以备战守言辽镇一线孤悬三面夷虏无墙垣可恃所赖唯兵往时辽兵以十万计视九边称雄自万历十九年阅视科臣侯先春查汰缺伍定为经制兵仅八万饷亦如之续因倭警虏患徵发凋残全辽兵马仅止八万大营官军堪战者不满百东西应援力薄难支目下幼憨懦弱部落自相雄长奴速二酋勾连蓄祸阴两猝至门庭将延为今计莫急于补先年额兵备查十九年以前各营兵马原设若干经制后止存若干以原设之饷补给原额之兵庶进战退守不借援而自裕一清官丁以均劳逸言辽镇卫所指挥千百户等官其制有三自洪永年间由各省直调拨分隶各卫支俸管事者名曰汉官高丽国夷人归附总属东宁卫者名曰土官建州毛怜等卫夷人降附安置安乐自在二州者名曰达官土官初时月粮与汉官埒而俸止半给其父子兄弟一概免差至嘉隆间生齿渐多游食日众故每户量编修边夫三五名或一二十名其应军买马杂差一切报罢迄今二百年丁口溢浩且多奸徒影射其间至于自在安乐二州达官初谓其犬羊就柙犷悍犹存故不差不粮亦不委任以事乃迩来有告回东宁卫以冀委用者且其私收役占之弊视土官华人为甚议将东宁卫土官俸粮一照汉官全支帮丁亦准汉官拨给其余丁舍尽行编差自在安乐二州达官查其年力精壮技艺优闲者与汉官一体委用免其与军同操而帮丁亦照数抽差或以二项帮丁量增数人以示优待之意盖达官俸粮不如汉官全收又不如土官之半给故量增帮丁以平其情亦均劳逸足差徭之至计也一定市赏以杜侵冒言先时太仆岁角□羊马价原为战阵驰逐倒失买补之用乃先年抚臣创马子银之例遂以为价抚夷以夷马给军日久毙生积年马户贿领抚银累千盈万径不买马间以一二嬴瘦支应少时非久辄毙议将市赏旧规定其进期人数限以赏额使市本马价一一可稽其京运马价亦照来数摊发五道使军士拣择迸验即以马价经给马主免其印烙稍索之烦庶骑操驰斗获有实用一严防御以伐狡谋言建州奴速二酉明肆桀骜白连西夷暖兔伯要强繇开原送之出境而又缔婚于忽剌温借粮于朝鲜声势巨测要当简练兵马预餋堪战之士谨守约束力绝假通以示强彼要梜不得必窃掠以尝我我伏兵以歼之窃掠不利必紏犯以喝我我乃整旅以讨之且有那林哱罗饮恨日久每欲复讎诚能许以重赏购其合兵仍发五路以遏西夷借蓟兵以雄内地谕朝鲜以防外逸内外夹攻期如昔年剿处仰逞二奴果酋父子故事诚为消患未萌料敌制胜之期策一酌赏罚以振积懦言辽镇将士列称骁劲自款市之后武备废弛每遇虏警上下恇怯掩饰欺蒙虽经勘究亦不过拟杖罚赎而已议自今虏犯除失陷城堡先逃失机依律而外有杀掳军民数十人及亡失头畜衣粮数多者本管将领各充军终身副摠兵量罚各路应援以远近降级为差三百人以上将领永戍总兵降二级各路应援以远近发遣为差千名以上将领论死总兵永戍承勘州县漏报百名以上者参题革职其一言宽积羡事大率备辽储以应军需具户部别＜锍-釒＞中皆凿凿可行嗣后奴儿益炽诸士达皆不得其力兵增饷匮赏罚日顿亦率如萧淳所言  罚职金吾卫指挥乐纲谐阙讼冤为满朝荐发也乐纲之与梁永交恶也虑梁永且败已无以自脱遂投揭言梁永诸不法及辩满朝荐无杀人劫贡事具＜锍-釒＞声冤请诛梁永以雪秦人八年之恨白满令一朝之诬于是御史邓羡乞敕法司提梁永乐纲面质正罪以肃法纪彭公论不报  刑科左给事中曹于汴以岁终盘库存积空虗＜锍-釒＞言京库钱粮每岁额八十三万额出二十万额存十万递放昔年成积至百有余万乃今若洗亦大可虑矣夫诸□称贷辨纳髓枯则下窘纳辨不前草场无储则上亦窘是安可不深察其故也大抵京库之空虗繇户部之那角□羊户部之那角□羊繇边饷之不足边饷之不足繇太仓之匮乏太仓之滥觞漏卮未可殚述其大指以钱粮无款项经费无规制两端而已何谓款项如外有太仓京粮内有十库承运迩者承运库向户部传讨钱粮部数告匮即免三分之一犹不能供  皇上何不涣发明谕逐叚开注太仓钱粮应办何项即金花一节正统以前南京原办何项迨后贮之内库应办何项内府外府均为  皇上之财中许边计俱轸  圣明之虑何至并之太仓使四顾无策夺饿□之食以给边军今□力以殚而边饷所缺尚八十余万是太仓穷而□与军俱毙也何谓径制如九边之饷岁费京运七百二十万有奇  皇上初年已逾一倍较弘治已前遂迩十倍等以少嬴令以多绌何不亦发  明谕根究原委如光禄寺厨役一切各费  祖宗时几何近年几何一复旧典以上昭明德下祛冗滥乃徒谓屯政之难清盐法之难理虗冒之难汰使一岁出额常浮四百余万竭力搜括而苦不可继也先年宁夏之役费饷金几二百万东倭之役七百八十余万播州之役亦费三百余万一旦脱有意外之虞不知何所措手乎＜锍-釒＞上不报  丙戌以徐淮灾伤量蠲马价淮属自清和海州宿迁桃源安东盐城邳州山阳九州县徐属自萧砀山沛徐豊五州县未徵者俱蠲免六分者应徵四分俱宽限后年带徵从督漕李三才之请也  礼部以正旦请御殿  上谕群臣节屇履端临朝受贺朕欲亲行但文华殿窄小行礼未便宜暂免依旧于午门前朝贺
大明神宗范天合道哲肃敦简光文章武安仁止孝显皇帝实录卷之四百四十一
明神宗显皇帝实录卷之四百四十二
　　万历三十六年正月己丑朔元旦节群臣于五凤楼前行庆贺礼
　　○大学士朱赓李廷机叶向高仍诣宫门外行叩头礼遣内臣管待酒饭又特赐上尊珍馔并烧割等物有差
　　○辛卯
　　宣宗章皇帝忌辰遣官祭  景陵
　　○癸巳吏科都给事中陈治则稽查考成摘参巡抚易登瀛等巡按史弼等俱当罚治
　　○甲午孟春时享  太庙遣官恭代分献
　　○乙未吏科给事中姚士慎陈四事一曰涣俞音以昭大信今最患者无如缺官缺官之极无如台谏考选一事  皇上谕阁臣少俟简发者再矣此成言之当亟申者一曰谨中旨以绝幸窦近如佥□一事奸□捏名色以诳  天听径从优免部科不得问马鞍山事以田聘一言释放者释放拿治者拿治法司不得鞠渐何可长此  明旨之当详审者一曰正刑典以振纪纲咸宁令满朝荐偶撄宵小之锋致蒙逮系搒掠犹久淹诏狱梁永乐纲罪重恶极不正三尺以谢海内此刑辟之当速正者一曰停营缮以苏物力今日生财之道已穷殿门工程渐有就绪即速成之以壮观瞻三殿工程浩大宜暂为停止各工修理自城垣吃紧外尽行停罢此营造之当暂宽者
　　○铸给云南布政使司督粮盐法道关防
　　○丙申四川地震有声如雷
　　○丁酉礼部署部事右侍郎杨道宾请亟举朝讲自春伊始不报
　　○吏部署部事左侍郎杨时乔请简用本部尚书不报
　　○己亥  孝恪皇后忌辰遣官祭  永陵
　　○赐文武百官节假十日
　　○庚子大学士朱赓等以  东宫开讲日期请并教习庶吉士官员萧云举王图速赐简发不报
　　○壬寅户部尚书赵世卿再＜锍-釒＞请七公主婚礼钱粮比照长公主事例折价进与该库令其自行给造仍严敕该监务遵  祖制弗得违例妄求从之
　　○户部请宽金花买办银两耑力边储不报
　　○户部覆山东道御史萧淳条陈宽积羡以裕军需谓辽军独苦积羡难继唯就中汰虗冒核侵渔催拖逋扣逃亡兼之客兵之饷额有赢余新募之兵补有迟速无大军兴无大烦费乘除扣减之间如岁之有闰势不能无羡即不得不积饷臣从实登报固不必拘往年之例过求嬴余亦不可邀长厚之名故为糜滥诏如所议
　　○甲辰大学士朱赓＜锍-釒＞疾求去不允
　　○吏科都给事中陈治则请决用行取诸臣不报
　　○礼部请将续选到子弟并前次送选子弟俱赴诸王馆选择允之
　　○监察工程左给事中等官胡忻等摘陈切要事宜金柱明梁因材辏补如  世宗时金柱以杉代楠其长足围不足中心一根外辏八瓣共成一柱明梁或三辏四辏为一根此己事之可寻者钱粮各工题有额数宁缩毋滥如  世庙门殿工原估三百六十万将作者尺寸筭之竟省三分之二则精核之为功大矣物料收支夫匠点闸工价给散唯监督是赖宜久任责成期以大工告成从优叙升庶几专精经营不以传舍分念也
　　○兵部言曩者班白二酋听信东虏勾引谋犯要挟今始悔祸就罚并送回原抢官马衣服议将二酋准其照旧贡市以示覊縻其酋首白洪大等分别赏赉夷人五兰五把什等通官阎尚仁等听督抚分别给赏镇道将领等官俱俟秋防毕日并叙送到罚赎马牛羊变价收充抚赏公用原抢官马衣服查给各主收领仍传谕诸夷使知朝廷恩威报可
