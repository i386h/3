<!-- { "loadSidebar": true } -->
　　○壬寅葬  香山公主遣礼部侍郎朱国祚题主户部侍郎张餋蒙奉安享殿
　　○吏部等衙门尚书李戴等言臣等切见九月中太白太阴同时昼见已为极异又闻狄道山崩地涌成山则自开辟以来惟垂拱中有之而今再见也臣等身为九列安有灾异若此而怡不动心心知其危而不以告  君父者窃闻帝天之命主于民心民安则天示祯祥民不安则天垂谴告臣观天下赋役之额比二十年以前十增其四天下殷实之户比二十年以前十减其伍东征西讨萧然苦兵自矿使出而百姓之苦更甚于兵税使出而百姓之苦更甚于矿年来远迩同嗟贫富交困贫者家无宿储止凭营运但夺其数钱之利已扼其一日之喉至于富民需求不遂立见倾家无地可容有天难诉利归群小怨归朝廷    皇上神圣洞知今古自秦汉以来天下危乱之繇惟有四字曰人人嗟怨而已天心仁爱明示咎惩欲  皇上翻然改悟坐弭倡乱乃礼部修省之章未蒙批发而奸民搜括无碍银两之奏又见允行矣此令一下急如星大不但指有碍为无碍亦将指有银为无银必将正项公银俱充进献公用无措又派民间库藏既空闾阎亦敝有司一有争执辄谓阻挠身且不保何有于官又如仇世亨奏徐鼐掘坟一节事之有无诚难悬断然以理论之岂有一墓而有黄金巨万之理即使有之亦当先下抚臣核勘虚实分别首从先正其穵坟之罪而后以掘坟之物入官未有罪状未明而先没入资财者也片纸朝入严旨夕传不但破此诸族又将扳及多人此风一倡谁不效尤何地不可为金穴何人不可为扑满已同告缗之令又开告密之端臣等方欲陈奏而高时夏戴君恩之奏又得旨矣五日之内搜取天下公私银两已二百万倾府库之藏岂无尽日穷天下之产宁有足时臣等前日犹望其日减今日乃更患其日增不至民穷财尽酿成大乱不已伏望  皇上穆然深思超然远览亟与廷臣共图修弭杜中臣攘夺之路绝群小窥伺之萌无令结怨清朝而致干天变也＜锍-釒＞上不报
　　○癸卯大学士沈一贯上言臣惟自矿税使出而天下举疑  皇上为好货  皇上圣明天纵岂为区区货利乎或谓顷岁以来国家多难倭虏交讧之余杨酋又见告矣脱复有变安可无防
　　○皇上盖为万年无穷计耳然设聚歛之策而伤乐生之民则乱未必弭而反以生乱未可为远猷完策也臣闻盐铁均输不足以富汉而汉繇泚耗琼林太盈不足以富唐而唐繇此危陏之末年雒口之仓如山而适为群盗之资繇斯观之苟有善政虽无积蓄而国安如无善政虽有积蓄而国危国已危矣金钱愈多愈为身累耳昔人喻好利而不顾其民者如割四肢之肉以充其腹腹虽暂饱然肉尽而身毙又如竭泽而渔今年取鱼岂不或多不知鱼种绝尽而明年无鱼皆善喻也伏望  皇上憬然深思涣然省悟修明自昔讲行之正道诛绝今日曲窦之邪人于以还太平之旧观而为守成之令主诗曰靡不有初鲜克有终惟  皇上诵之惜之
　　○增设大同镇门守备及马营守御从御史萧重望之议也
　　○乙巳荫原任经略兵部尚书郑雒男檠为国子生
　　明神宗显皇帝实录卷之三百四十
明神宗显皇帝实录卷之三百四十一
　　万历二十七年十一月丙午朔命恭顺侯吴继爵男汝胤袭爵
　　○赠原任太子少保左都御史李世达太子太保达嘉靖丙辰进士初授户部主事调吏部历巡抚卿贰以至掌院养病回籍卒部覆其河上勤劳有禆南国中台勇退无忝东山云
　　○户部言臣前后办进珠宝等项约银七十余万视  皇上大婚之费已逾八陪今边饷告急帑藏垂罄臣等左那右补心血俱枯窃念大礼必简无贵服饰之华婚姻届期何取绮靡之饰伏乞  圣慈谕令该库稍从节缩不听
　　○赐原任日讲官礼部左侍郎兼翰林院侍读学士韩世龙祭葬如例仍加祭一坛
　　○丁未大学士沈一贯以感恙未平＜锍-釒＞乞宽假且言臣病甚之时一语不能复出一思不能复棤乃知古人作事当加预备王者建官必有副贰阁务繁重岂可专倚一臣念至于此心犹栗栗也伏望  皇上早将会推诸臣钦简数员俾与臣等一同办事至行取诸臣待选都门者已一年于兹矣赀用匮竭假贷无所值兹寒冬为费更倍臣实不忍士夫流落于  圣世如此之亟也今科道万分缺人中外蠹弊日丛一日后来整理用力更难  皇上轸念政体尤不宜轻视此事而姑缓之乞早下考选以充差用  上褒其忠爱勉令慎挕仍谕以政本岂可久缺已知道了行取还候旨行
　　○戊申户部言浙江税课已经抚按酌议以新增关税抵充仍以摉查渔税留充饷银许之
　　○调湖广佥事周继昌为提学佥事
　　○经理朝鲜万世德称疾乞归不允
　　○命宣府总兵董一奎仍旧视事奎初以科臣论其年老督抚为言奎虽老尚矍铄可用也故有是命
　　○四川按臣赵标＜锍-釒＞言播事大略谓杨酋穷凶稔恶有不赦之罪且众叛亲离有可乘之机乞朝廷独断进剿委托督臣以讨贼削平之效一切攻守机宜进止迟速俱勿遥制文武诸臣有不用命者听以尚方从事而＜锍-釒＞中复参新任总兵刘綎与原任抚道邢玠王士琦等谓綎跋扈玠等酿衅均不可不问＜锍-釒＞下兵部覆议以为刘綎业奉处分邢玠姑免议外其委任督臣责成又武悉当如按臣所陈至播酋惯行贿赂有黯货通贼者尤宜廉实重处以肃人心  上曰朕以西事付督臣进止机宜原不中制诸将吏有逗遛失机者听以军法从事朝廷赏罚明信责在按臣母循情偏听致有参差逆酋善贿举首者功之隐匿不发即以通贼论如法
　　○兵部上言督臣李化龙议调各处兵马除宁夏尚未报发延绥甘固三镇各已报发二千浙三千山东及王芬所统者几四千吴广原带之兵不下数千庄志傅调广西土司兵三万安疆臣闻已奉诏出兵云贵选练调遣数亦逾万陈璘钱中选王鸣鹤诸将分布犄角湖广抚臣亦已移驻沅州夫以调集者如彼简募者如此苟能矢志审机激发地方之同讎鼓舞地方之豪杰以四五省之材官制此弹丸一隅之小丑似不必尽天下而骚动之臣以为所议南兵可缓调也惟是应发粮饷共计一百五十万有奇半欲取之冏库半欲取之中都南直闽广等处顾冏藏所贮几何且东请西发日不暇给乌可执以为常况户七兵三之例已经停止臣等前＜锍-釒＞已明言之乞敕户部从长酌处臣部毋与冯  上命调兵如议协助饷银二部屡次互执恐误军需其会同都察院虚心定议以闻
　　○命山西督抚简老营等兵马二千以游击袁登统之前往赴河守御自十一月初为始至正月终撤回防套虏也
　　○己酉中州灾各府州县以轻重免徵改折有差仍敕有司多方赈救
　　○发通州仓三千石赈三河及兴营神武等三卫饥民　　○先是狭西巡抚贾待问疏参太监梁永赞画刘有源酷杀生员王守胤等不报既而永以同知宋言交通生员许显吾等倡乱耸奏有旨命永与抚臣提学等官公同审究江西道御史杨宏科上言杀命重辟也戮士异变也今置之勿问而独行永言岂遣使之臣其言皆信而封疆之臣其言皆虚耶近日诸珰目不识丁举手倚乎心腹食必择肉御货恃乎爪牙群小横行莫敢谁何然其心尚虑司道三尺之法悬于前抚按咫尺三章议于后若复直此而诎彼又何威不可作何事不可为也伏乞  圣断将有源等提审依律收回近旨不致株累则大奸不得漏网死命不至含冤国纪肃而地方清矣＜锍-釒＞奏不省
　　○辛亥冬至节  大祀  天于  圜丘遣泰宁侯陈良弼恭代又以陈良弼先期视牲及书祝版其轮流视牲则靖远伯王学礼户部尚书陈蕖工部尚书杨一魁恭请  圣祖配享则驸马侯拱宸分献  大明  夜明  星辰  云雨风雷四坛则武定侯郭大诚靖远伯王学礼兵部尚书田乐礼部尚书余继登请神上香则吏部侍郎刘元震导引则太常寺卿刘四科各行礼遣隆平侯张炳等分祀  九陵惠安伯张元善祀  景皇帝陵寝都指挥使郑国泰祀  哀冲  庄敬二太子坟所
　　○壬子免朝贺大学士沈一贯诣仁德门行礼赐二辅臣上尊珍馔
　　○癸丑赉泰宁侯陈良弼银币以代  郊报命也
　　○甲寅旌山西官民输榖赈饥孙光勋高自修等遥授奖赉各有差　　○祀  三皇于  景惠殿遣礼部侍郎朱国祚等行礼是日收回祭设颁赐二辅臣
　　○丁巳大学士赵志皋二十六＜锍-釒＞乞休温旨慰留之
　　○戊午升河南副使徐准为山西右参政
　　○调浙江按察使梁祖龄为湖广参政备兵常镇
　　○升山东参议李起元为狭西副使
　　○三边总督李汶以疾乞休不允
　　○己未以原任湖广佥事高世芳为狭西佥事
　　○大学士沈一贯以阁臣未蒙简用复申前请  上命吏部会九卿科道公举在任在籍素有才望者及将前后所推开列待简勿拘员数以彰朝廷博采求贤之意
　　○辽东革任总兵孙守廉以私纵逃军徐虎驰驿命巡按御史提问具奏
　　○庚申东厂太监陈矩缉获犯人韦有道毛文燿赵诰周廷治等命镇抚司鞫之四人皆江西税监李道所参奸党奉旨下内外缉捕者也
　　○辛酉以  圣母万寿节赐二辅臣金书银书万寿字及篆符各有差仍赐讲官刘元震等
　　○有盗入内阁窃  先师孔子神前供器及两房衣被杂物敕有司捕盗
　　○癸亥  孝烈皇后忌辰遣清平伯吴国乾祀  永陵  孝惠皇后忌辰遣彰武伯杨世阶祀  茂陵
　　○户科给事中李应策言军兴不足加派非策请下户部查湖广及江浙等处漕粮或全留或半留如嘉靖问接济边镇事例章下部议
　　○甲子  圣母慈圣宣文明肃皇太后万寿节大学士沈一贯诣  慈宁宫门称贺赐酒馔烧割
　　○遣户部主事杨材解银八万往辽东给散东征回兵
　　○命御史杨宏科姚思仁于永清徐元正赵文炳李思孝毕三才吴楷八人阅视各边
　　○乙丑诏征播机宜悉皆责成督臣各官宜协谋共济有妄生机械流言游说颠倒是非荧惑耳目者在内听部院科道在外听总督抚按不时参处兵部覆总督李化龙之请也　　○丁卯先是江西税监潘相＜锍-釒＞称钦颁磁器式样于五月内工部题差序班蔡余祥赉银至今未到原任饶州府通判今升荣府审理沈榜有窑户连名保留乞令以原官专管烧造得旨蔡余祥着该部参看来说沈榜准添注通判管事兼本镇捕务吏科左给事中程绍言沈榜以不肖劣转王官其才与守不问可知矣今潘相奉命烧造一切有司之事毫不得干乃公然侵夺抚按之职掌擅留不肖之王官且不繇部覆竟得升降之旨是抚按为赘疣而铨曹为虚设二百年之  祖制一旦坏于阉寺之手胡可训也吏部亦极论之俱不报
