<!-- { "loadSidebar": true } -->
　　○直隶巡按彭端吾言有可以不加赋于两淮而可给辽饷之一二者先年宁夏哱刘之变添兵增饷议于淮南每引带盐十斤淮北每引带盐二十斤共得银五万六千两徵解太仓转发宁夏以充军食今宁夏平定已久而加带之银岁徵不已请以加带之银移之于辽时户部已有掣回淮芦带盐之议但于设处＜锍-釒＞中及之　　○辛丑升户部郎中冯瑗为山西右参政
　　○壬寅辅臣叶向高代为李廷机请放＜锍-釒＞言国体特切不省
　　○以贵州右布政使尤锡类为云南左布政使
　　○癸卯以工部主事魏说为四川提学佥事
　　○升开原道副使石九奏为江西参政以新升大同左卫参政马拯仍为宁前道新升宁前佥事高折枝调为开原道从辽东抚按请也
　　○吏科都给事中曹于汴等＜锍-釒＞申饬计典吏部覆上之  上曰考察大典须公平明慎方可振肃吏治如旌廉惩贪严杜贿属尤为要务依议俱着实行
　　○甲辰予故兵部尚书王遴祭二坛仍加一祭造葬
　　○予故后军都督府掌事永康侯徐文炜故惠安伯张元善各祭葬　　○加登州府同知曹进可俸一级进可旧为黄平知州以剿路山两苗功叙
　　○乙巳初兵科都给事中宋一韩极言河西款虏非宜辽东巡按熊廷弼言西虏报怨东虏弄兵应援不遑诚使宣谕得法乘款脩备款何负于地方臣方欲留人以款而科臣必欲破款以逐其人于是兵科给事中朱一桂复言按臣之意重在斥杜松而用马拯斥在松故不得不诎言战用在拯故不得不单主款即如督臣所遣通使住虏中浃旬而拱兔竟不与一见此为虏急我乎我急虏乎自今虏就款则款之不就款则早国战备毋徒汲汲买贡弱中国而灰敢战之心中外自此益异意矣
　　○是时青边口讨赏夷人色赖等盗马出边操守李官追之被杀盖白言台吉之部落也明暗台吉领兵马与卜石兔争讲人畜忠顺夫人及五路台吉驰解之明暗者素囊之党挟赏阻封者也宣大御史吴亮上言以为不正贼夷之罪则白言之赏宜革不袭虏王之封则顺义之赏宜停已而科臣李瑾言停赏之说亮轻言挑衅焉
　　○丙午升四川顺庆知府昝云鹤为四川副使广西佥事胡琳为福建右参政
　　○丁未吏部尚书孙丕扬等公请  东宫讲读不报
　　○升浙江道御史黄吉士为顺天府丞
　　○升浙江温州府知府蒋光彦为江西副使广东佥事冯时可为云南右参议
　　○多安民之自缅来归也业奉有  明旨查明应袭人员奏请定夺安民雄据蛮湾尚怀疑畏云巡抚周嘉谟请以腾冲卫指挥陈于阶为陇把守备行令责成抚处至本酋悔祸有奇  天朝待以不死正治以不治之策章下兵部
　　○戊申升广西梧州知府彭晢与为云南副使
　　○泰宁等卫夷人都督炒秃等各遣人进马庆贺  万寿冬至令节赐彩弊宴有差
　　明神宗显皇帝实录卷之四百六十终

　明神宗显皇帝实录卷之四百六十一
　　万历三十七年八月己酉朔升浙江参政陆应川为贵州按察使调福建参议刘毅为广东参议
　　○云南三司缺官抚按议以布政司理问赍进  万寿表文礼部言  皇上于推升方面官员概多迟留以致官不必备用辄称乏且每年进表关系本地方各官贤否而借用首领官非便  上曰庆贺大典首领官权代甚为非宜姑念乏人暂准今后方面官缺着作速推补以待点用
　　○合肥县生员金文华等殴其县令曹光彦礼部请如律究拟  上以近来士习浇陵干犯法纪屡禁不悛深可痛恨命重治之
　　○工科给事中何士晋等言皇极殿门储材久预原议四月建竖今又逾时各匠作夫役坐縻廪饩徒为中官溪壑地不报
　　○庚戌命刑部官各处审决员外杨惟相江南吴汝显江北史文焕关内俞思冲关外
　　○命宁夏副总兵凌应登以原官提督京城内外巡捕
　　○升户部郎中张问明为狭西右参政复除贵州参议孙学易为四川参议
　　○荫故大学士徐阶孙徐迎庆为中书舍人
　　○蓟辽总督王象乾言天津左营留彼修城真定山东二营班兵修筑蓟密城坝以致原派墙台边工委难一时并举应准题豁以俟另议兴修其支剩工价犒恤银两亦应听候下次修工之用兵部覆允
　　○辛亥以  万寿圣节赐辅臣李廷机叶向高每金万寿字二副银万寿字二副金篆字八个金书红符一道及讲官萧云举王图有差
　　○吏科都给事中曹于汴言  圣诞昌期乞通章奏决用舍以畅群情不报
　　○改刑部侍郎陈荐为南京刑部侍郎荐以屡＜锍-釒＞乞休未允自陈乞南故有是命
　　○降补福建副使陈良材为广西佥事贵州副使冉德升为云南右参议
　　○补荫故南京兵部侍郎蔡汝贤孙蔡嵩高入监读书
　　○以福建南路参将黄守魁为松潘副总兵蓟镇游击栾维城为五军七营参将遵化游击张彦芳为浙江金台参将
　　○予故戎政兵部尚书王世扬祭四坛仍加一祭给全葬
　　○壬子赐周府堵阳王朝土□簿谥恭懿　　○先是长芦盐课自万历二十一年至二十九年各灶节拖□银一万二千有零俱奉恩诏蠲免各□乞比照万历八年事例将余设银抵补运司议比照先年大同票盐事例以票代引约行二万余引除余设银两抵补所欠外各□每引仍纳引价三钱及带盐四分共增国课七千余两长芦御史毕懋康以为抵补□课议无容缓但以票代引弊窦易滋不如仍题给二万余引限以三关销掣庶事无窒碍国课□情两为称便户部覆上报可
　　○以河东鹾臣陈于庭言概改票为引其正课银两俱要当年徵解不许借口加引致有迟压
　　○癸丑辅臣叶向高言  万寿届期普天同庆谨陈其事之最急与情之最当体者都察院纪纲百僚而经年无人入署戎政整齐六师而以兵部尚书带管巡抚保厘一方而广东应天皆候代日久移居境上此所谓事之最急者也其他如续选之科道未点之巡差亦岂容以缓视乎九列至重任也而尚书赵世卿沈应文侍郎刘元霖副都御史詹沂请告俱已经年京堂翰林科道皆要职也而京堂如侯庆远等翰林如冯有经等科道如熊鸣夏等杜门亦复历岁此所谓情之当体者也其他如灾伤之赤子穷饿之边军亦岂容以恝视乎抑臣尤有感焉自旧岁长至以来每诣宫门拜舞称庆惟臣一人踽踽凉凉不成景象今四海衣冠云集阙下而使臣以孑然之身强颜奔走辱盛典而损观瞻莫甚于此伏祈蚤俞枚卜使与共事不报
　　○故属夷马答哈者住牧董家口外岁受抚赏纵部落擅杀樵采军士虏去多人其子阿镇设誓归款兵部议将阿镇三十四五两年贡赏尽行革去自三十六年秋贡姑准照旧开复所罚牲畜听该镇优恤抚赏之用许之
　　○山西巡按刘光复言边军绝食乞命计臣速发正项钱粮以济军需＜锍-釒＞请
　　○甲寅予故礼部侍郎杨道宾以讲读官仍荫一子
　　○初御史李应魁以私盐参论礼部侍郎黄汝良汝良奏辩吏部会言据连窝地方所获船家夹带盐篓不过原盐二千斤变价银三两耳利实轻微事原了然  上以事情既明不必行勘
　　○夜雷劈西城上杆
　　○乙卯升赞善蒋孟育为左谕德赵用光为右谕德典顺天乡试时先后被命者右中允何宗彦为右谕德国子监司业南师仲为司经局洗马典应天编修黄国鼎刑科给事中周曰庠典浙江简讨盛以弘刑科给事中张国儒典江西简讨雷思霈户科给事中王绍徽典福建编修龚三益户科给事中顾士琦典湖广刑科给事中彭惟成工部主事邵辅忠典山东吏部主事王宗贤兵部主事胡思仲典河南尚宝司卿魏可简兵部主事曹珍典山西刑部员外邬元会工部主事赵贤意典广东户部主事刘仲斗行人丘懋炜典广西吏部员外袁宏道兵部主事朱一冯典狭西户部员外张之厚刑部主事王元雅典四川户部主事朱之臣中书舍人李成名典云南大理寺评事兵云肇行人陈伯友典贵州
　　○丙辰  孝康敬皇后忌辰遣官祭  泰陵
　　○户科都给事中孟成已请以今年税银已收应解内帑者尽解户部酌量蓟辽宣大缓急暂助军饷至仓庾空竭改折数多宜以漕折银两于邻河豊稔地方买粟米杂粮以备储蓄又京积无几通仓颇盈出纳之间亦宜变而通之不必拘京六通四之往例不报
　　○先是举人之有考察也各抚按所上举人长垣县赵承芳合州程宇丽中江县江桂华阳县杨师心皆一意清修非公不入番禺县举人黎崇勋仁寿县举人白承绘皆贪淫穷奇行同市井礼部题将承芳等分别行奖黎崇勋等分别问遣因言举人考察不过学政三等薄之意有司奉行严急前本部侍郎杨道宾谓其开讐人告讦之门授县官考核之柄诚举人所不能堪自今但有决裂行简自底不类抚按将告发事迹从实抄招达部覆治至于卓然不凡亦必绝意仕进内如杨师心不试春闱已二十年始与奏荐量授优衔其余俱免开揭以启吊诡之途诸安分循理无咎无誉者不必概加考语以滋中伤报可
　　○狭西巡抚于若瀛以裁冗员奏缴宁羗州仓印一颗下该部
　　○朝鲜陪臣刑曹参判柳梦寅等赍表并方物恭贺  万寿圣节户曹参判赵存怒等恭贺  皇太子千秋令节各赐织金纻丝衣及彩叚靴袜有差
　　○丁巳祭  先师孔子遣礼部侍郎王图行礼
　　○以  万寿圣节赐辅臣李廷机叶向高每银五十两彩叚四表里及讲官萧云举王图有差
　　○辅臣叶向高言  圣节已届目前有二事为人望之最切者一山西福建之灾伤未蒙蠲恤一监犯满朝荐等与逮至同知王邦才等未垂矜放时福建巡抚陈子贞以水灾奏闻请留□税五万两盐课万一千余两赃罚六千两以救灾民山西旱民多逃虏中就食者巡抚魏养蒙各以留税赈济请也
　　○戊午祭  社稷遣英国公张惟贤恭代
　　○己未  皇太子千秋令节免百官朝贺
　　○贵州宣慰司知府安尧臣士舍宋真相各备马庆贺赐彩叚有差
　　○庚申天津太监马堂自奏其参随康宁  上以康宁钻冒较尉横肆贪暴辄自奔逃法纪何在命会抚按官严提追赃拟罪具奏
　　○辛酉兵科给事中胡嘉栋极数内官监陈永寿与其兄陈邦彦侵牟罪恶永寿及奏嘉栋进厂自收木植不会同监督且言与科臣李瑾营缮司郎中张嘉言结党钻谋于是都给事中曹于汴御史王以宁等共＜锍-釒＞击之
　　○是夜月犯土宿
　　○癸亥以中秋令节赐辅臣李廷机叶向高上尊珍馔是日复赐秋露白酒月饼每膳七品
　　○甲子以大理寺丞杨宏科为大理寺少卿
　　○复除原任御史徐兆魁为浙江道御史
　　○升江西按察使黄承玄为河南右布政浙江参议常道立为浙江副使户部郎中武之大为山西冀宁道副使云南参议刘昶为云南临沅道参政
　　○议修理蓟门边工以该镇督抚言酌量缓急兴缮论工以十年为限外倾圯者方免参究赔修钱粮毋致虚縻原派工程依限报完毋得狥情更改报可
　　○先是工部以雨水泛涨冲毁陵桥请修  长陵等陵及  寿宫等桥至是六年  献陵  泰陵  昭陵尚未经始  康陵一桥费至七万余尚未就绪工部侍郎王汝训请查经管各官员外徐良辅等分别罚治而敕巡视严核縻费并责成专官以竣其役  上命罚良辅三月俸
