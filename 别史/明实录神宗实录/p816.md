<!-- { "loadSidebar": true } -->
　　○大学士方从哲题昨兵部接出  圣谕逮问辽东经略杨镐  天威赫然远迩震詟继接吏科及锦衣卫揭帖皆言奉旨提官其驾帖名繇刑科给事中佥名官较赍捧前去然后地方官有所凭据今刑科缺官日久见有候命曾汝召韩继思二员伏望即赐允用俾令署印以完奉旨逮问之事不报
　　○起升原任湖广参政陈瑛为山东参政
　　○巡抚辽东右佥都御史周永春题据河东总兵官李如桢塘报本年七月二十五日辰时奴酋攻陷铁岭总兵如桢贺世贤等闻报驰援比至铁岭已失乘奴惰归斩获虏首一百七十六级其余阵亡官兵查明另奏章下兵部
　　○丙寅以类报三年捕获功赐总兵郭曾辉以下赏赉有差
　　○兵部奏严敕各镇速发援兵得旨这未发援兵及已发在途者令各该督抚严催起行违者依律治罪
　　○达贼满旦母子聚党益众谋犯蓟门石塘等路议檄京营副将江应诏统领营军三千名取道顺义牛栏山大水峪沿边操练以壮声势督臣汪可受会咨兵部以闻从之
　　○兵部尚书黄嘉善题酌议安插新兵分防信地山西狭西兵住通州委佥事毕应武训练北直河南兵住昌平委该镇总兵王国栋训练浙江山东兵住天津委佥书王学书训练其所需粮饷会同户部从优酌给盔甲器械知会工部刻期查发若三处该营操练置房安插行咨督抚衙门转行司道相度料理从之
　　○丁卯以  万寿圣节遣臣分祀  诸陵
　　○辅臣方从哲率文武百官于午门外行庆贺礼
　　○辅臣复诣仁德门行庆贺礼
　　○免命妇朝贺
　　○颁赐辅臣上尊珍馔又颁赐膳十一品及寿面长春酒五瓶
　　○颁赐在京文武官员钞锭
　　○戊辰诏赐奖励助饷诸王三千两以上者遣官旌劳万两以上者建坊加禄
　　○己巳河道总督王佐言天道亢旸河漕浅阻运道不通不下一千八百余里抵湾无日除挑浅设法蓄水济用外据实报闻
　　○庚午  上谕户部曰览奏各处调募援辽兵马新饷缺乏皆因各处拖欠京边银两数多屡有明旨着各该抚按等官设法徵角□羊如何不行尽心料理以致部库匮乏近年以来动輙请发内帑或留金花视为口实且有旨明白累年拖欠百万有奇内库空虗将何支用显是各该抚按等官坐视不理慢不经心好生违玩姑且不查究尔部还移文各省抚按严督有司等官上紧催徵角□羊进应用不许擅议借留其饷银着户兵二部设处其各省直拖欠民屯边饷等项银两便差官立限守催角□羊部应用如仍前违玩不遵者尔部参来重处故谕
　　○辛未兵科给事中薛凤翔言适见  皇上逮经略杨镐之旨国法已申人心皆快按镐迂腐执拗委  君命于草莽视将士若弁髦刘杜二帅国家倚为干城而镐实杀之援辽万卒国家视为精锐而镐实杀之开原铁岭数十万无辜之生灵镐实尽掷而杀之  祖宗栉风沐雨开拓之疆土镐几拱手而弃之律以杀人必死律以弃地必死臣曰杨镐之必可斩也若逗遛观望之李如柏降城亡命之郑之范大戾王章岂容轻贷臣又曰如柏之范亦可斩也至去任抚臣李维翰者平时尽撤武备临事徒持令箭红旗逼张承胤不旋踵而死杀一大将杀八偏禆失陷一城三堡军民之骈死者掳去者各数万以残破之疆场付一庸人之手决裂溃败不可收拾臣又曰李维翰之皆可斩也新经略熊廷弼胸罗组练人望攸归第虞其目中无奴意颇好大军机应密士卒先恩适见其＜锍-釒＞陈事宜始事已见成筭寇薄门庭司农切悬罄之忧战士廑枵腹之叹速发内帑惟此时为急万不得已议借金花  皇上犹三降  严旨深罪部臣屑屑然为扑满之智哉抑臣更有说焉封疆重任虽有经臣尤赖镇道今总兵李如桢纨裤子耳一旦登坛授钺初到山海即与制臣抗礼入辽阳数月已有两机之失此镇臣之当速易也道臣阎鸣泰辽阳残败之余休养无闻恣睢是逞以辽人决不可用以沈阳为不必守此道臣之当亟易也伏祈敕下该部查勘施行留中
　　○升户科都给事中官应震为太常寺少卿御史冯嘉会为太仆寺少卿李徵仪为大理寺左寺丞
　　○壬申  宪宗纯皇帝忌辰遣官祭  茂陵
　　○辽东经略熊廷弼题自逆贼降抚顺克清河败三路已骄锐不可言时犹恐关西大发援兵未敢轻自出巢及开原铁岭不战自下懿蒲辽沈不攻自逃而谋夺辽沈之计决矣虽有总兵李如桢等专守沈阳帮以河西李光荣之兵共有万计而堪战者不过一二千人总兵贺世贤专守虎皮驿应援辽沈兵虽数千而堪战者不过二千四五百人总兵柴国柱专守辽阳虽有川兵及残兵零杂之众二三万人然皆无甲无马无器械既不能战而守城又无火器将领中军千把总等官俱贼杀尽各兵无人统领辽至今日直可谓之无兵闻总兵李怀信随带家丁七百名已到蓟镇伏乞  皇上亟发李怀信并挑原题未发蓟兵一千五百名  严敕催发如期出援奉旨据奏贼势甚迫应调兵将都着星夜前去不许延迟误事其将领中军等官就着熊廷弼拣择委用
　　○又题臣按辽左额设道将原皆为西北大虏而设独宽奠清河抚顺三处为东夷而设各有信守不相假借况此三岔河分东西为两断相去千里尤难调援惟总兵职统全镇无事居守广宁有事东西策应与各有一地者不同自逆奴发难河东用兵而调西道为监军顾此失彼东去西空甚不便主客既杂乱而不一调拨又更易而靡常人不承肩事无专责又不便信地不问甲乙而一概混援虏警不论大小而全师虗逐又不便以全辽总镇而管河西之一隅以专征经略而代河东之三道又不便臣谓河西广宁宁前而两道距辽阳或八百里或四五百里断难远离信地河东海盖道即有本等责任又岁加海运米豆百余万石即议增管粮官二员分任收发犹恐拮据不前何可更占为军前之用辽阳开原两道虽于东虏相关而原设初意全重西虏今宰暖炒花等酋日日挟犯支撑已难宁得专心料理征讨查得近年总督李化龙征播事例除用监军道六人专督征讨外其余司道府州县官委遍全蜀今奴贼视播凶强十倍辽中仅仅五道各有信地似应照例量设监军道臣二员专领征讨事务至于额设主将主兵不宜与援辽兵将相混仍应守原派之地御原对之虏凡有缺员缺伍尽数补足听于各管信地专精团练其援辽兵将专一分防设伏备御东贼今贼势既重人心既寒自东南鸭绿江起至西北七八百里信地又远非得四大将派定宽叆清河抚顺及柴河会安间四处信地分督偏禆守定要害而任其出没内地则辽沈且不可知开铁何繇恢复今总兵已有柴国柱贺世贤两人李怀信已到蓟镇当即日调发并见带家丁星夜赴辽而甘肃总兵祁秉忠西陲徤将家丁甚多并当亟为调援至于援辽总兵俱应铸给征夷关防其征虏将军原印仍归原设总兵掌管照旧东西策应伏乞亟下该部议覆施行奉旨所议设监军道臣并援辽兵将诸事着该部作速议覆
　　○癸酉巡按山东御史陈王庭言铁岭之陷总兵李如桢缩朒观望应援后期以致军丁男妇杀掳一空除城陷擅逃如游击王文鼎已经经臣先正军法外如桢亦应速赐勘处以肃军法不报
　　○甲戌升原调山西右布政高出山西右参议邢慎言俱为辽东监军
　　○乙亥大学士方从哲题昨十七日恭遇  万寿圣节伏蒙钦点阁臣二员意纶音旦夕且下乃静听至今未蒙批发人心未免又生疑惑非所以重辅弼之任示  简用之专也伏望即赐批发以信  明旨不报
　　○丙子  桂王妃吕氏薨逝合行事宜照景恭王妃王氏例行
　　○广西上下冻州等十一州土官各备贡马方物差官族赵国胜等赴京朝贡以缓期革赏
　　○丁丑广东巡按王命璇言安攘八事一简精锐以严训练二开屯田以赡兵食三养将士以壮锐气四练车营以肃队伍五明赏罚以收人心六备战守以酌机宜七定阅核以达边情八隆信任以昭器使留中
　　○戊寅署刑部事仓场尚书张问达言  圣寿益增恳乞即宥缧臣刘光复以光鸿庥不报
　　○工部覆经略熊廷弼讨给盔甲奉旨览所奏盔甲器械枪炮等项自有成＜矢见＞如何差官简阅着遵照旧例行该库局照数给发不必更置以滋烦扰其前次给发盔甲阅今四月并无运到显是该委员役违玩不行上紧以致稽迟姑且不查究着严催作速角□羊彼以济急用
　　○己卯铸给整饬开原等处关防岫岩管粮通判关防辽阳理刑兼练兵关防各一颗
　　明神显皇帝实录卷之五百八十五
　明神宗显皇帝实录卷之五百八十六
　　万历四十七年九月庚辰朔礼部奏恭进万历四十八年祀册命礼部左侍郎何宗彦捧进
　　○刑部奏请审决  上曰今岁各省直俱暂免行俱令牢固监候
　　○命礼部左侍郎何宗彦复职以考满故也
　　○户部主事杨嗣昌言调兵之害募兵之害逃兵之害土兵讐杀骚扰不可问之害须节节详审着着打筭兵该若干饷该若干究竟共用若干亟敕诸臣审时决策以图共济不报
　　○辛巳吏部等衙门题言路缺人已极诸臣候命最久恳乞速允癸丑一咨以济时艰不报
　　○壬午兵部尚书黄嘉善题看得辽左议买马三万匹需银四十五万两顷因冏帑告匮会集廷臣呕心计议除户部太仆寺各凑银十万两外议借南京户兵工三部各十万两以济马价之用题奉  明旨备咨各部随差官前去侯领四阅月矣不谓户部尚书周嘉谟争执之牍又随至也一番奉旨一番抗＜锍-釒＞文移往返动费日月全辽再失咎不独在臣部也即如该部所称入不供出而归咎于举劾不行逋欠日积从此饬法以完夙逋该部自饶为之又称臣部马价自有正额不知寺帑告匮正坐借发失向当无事不难以该寺之嬴而济他部今值多垒自应以臣部之急而切同心南＜锍-釒＞今尚留中  皇上固已洞鉴臣部之苦矣昨见经臣熊廷弼＜锍-釒＞称辽兵赤身徒步不能御敌如此情形何堪泄泄乞仍敕该部照原题事理即刻依数给发差官星夜领解以济燃眉奉旨该镇需价甚急其议借银两着遵旨作速给发差官星夜领角□羊毋得延缓误事
