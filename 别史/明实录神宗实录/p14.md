<!-- { "loadSidebar": true } -->
　　○浙江巡按张更化条议盬法四事一票盐浙江宁波府所属五县直隶松江府所辖二县共一十四盐场俱无住卖盐引近独宁波府奉化县议行票盐其余各县多买私贩今宜量地方人民食盐若干酌给盐票每票照盐三百斤纳银一钱二分收缴一如奉化县洞桥例一课税宁波府旧有鱼税以船大小为多寡郡因以酌定盐税不过渔税十分之二以为太轻今渔税既增盐税不得独少宜验船只约装鱼若干计用盐若干扣该号票若干每票盐银照依见行事宜徵收角□羊报毋得欺隐一称掣杭州嘉兴宁波三所引盐俱按季掣放为弊甚多宜照温州所事例预纳余盐随到随掣随给程帖勒令运卖所有应纳银两就于委官处纳完随即角□羊报其委官务选廉能府佐即以定其考一补课两浙设立盐捕旧议有犯有船有盐方准作数以致各役倚法为奸今宜严行止许据实缉获亦要裒多益寡通融酌算取于足数不当限月执定起数使有获多而私克或少而积留凑补装害平民户部覆如议行
　　○改差部臣四员往各边赏军以  穆宗庄皇帝梓宫发引科臣乏员也○辛未  上初御文华殿讲读
　　○降原任南京吏科给事中王祯为直隶南陵县县丞
　　○壬申掌詹事府吏部左侍郎兼翰林院侍读学士张四维因科臣张楚城之论＜锍-釒＞乞罢免不允
　　○升吏科给事中石星为尚宝司少卿
　　○升河南佥事郭崇嗣为湖广右参议
　　○兵部覆奏黔国公沐朝弼凶恶久著奸逆日萌  天恩优容不知悔改抚按开谕愈肆猖狂蹈无将之戒怀不轨之情弃国法如弁髦视人命如草菅通夷占军谋财夺产贻害地方不止一端况滇南远在万里夷视攸关若复再从姑息恐益酿成祸阶乞  奋乾断以安遐方  上命差缇骑逮朝弼来京问奏
　　○癸酉  上御文华殿讲读遂以为常
　　○刑部右侍郎毕锵自陈乞罢不允○南京都察院右佥都御史张卤通政使司右通政周诗国子监祭酒林士章鸿胪寺卿孙鑨太常寺少卿汪宗伊各自陈乞罢不允
　　○户部覆岷王定燿乞增禄米查该府禄米岁一千五百石系  累朝钦定之数况今各王府宗室繁衍岁支禄米视国初不啻数倍虽照旧关支尚不能供使额外加增又何取办岷王不思礼义之防敢违  祖宗之制所据陈乞难以别议  上报曰该府禄米既经查明以后不许再来乞扰
　　○兵兵科给事中李熙题自古帝王之政足食而后足兵甚哉阜财之道不可不讲也以民之财济民则官不费以民之力生财则国随足臣惟当今民务之重有司所宜究心者五曰赈穷民也优富民也驱游民也禁未作之民也抑刁讼之民也五者得其理而天下治矣今各省被灾被兵之地在在有之矣幸  皇上丕布鸿恩凡民间往岁积逋钱粮悉从蠲免海隅苍生莫不知有太平之乐但臣之愚以为蠲免者特上之不取乎下而非所以为与也如使民虽贫无以供税而力犹有以自存如是而不取之已足为恩矣今被灾之地水旱为虐兵火残燹往往无粟可充展转沟壑当此而不有以赈之则饿殍日多盗贼四起臣谓穷民宜赈者此也周礼曰以族得民洪范曰既富方谷以此观之民之富者可必其为善而世家巨族是富民之积正贫民之资也有无相通缓急相赴虽贫者亦可恃以无恐今贪墨之吏一遇富民即以为奇货诛求朘削靡所不极至于廉吏民之所谓父母也乃又矫枉过正每于富右族务摧抑之困辱之不与齐民蒙一体之视如田土则曰是兼并而无餍两造则曰是睚眦而使气债负则曰是放利而多取甚者或罹小罪必重坐之以破家谓有搏击之能明知含冤必故入之以倾赀谓无贿嘱之染间有存心公恕意在平反者则或以疑似为所指摘谤议纷然而官民俱败繇是矫虔之吏益得藉口而肆毒是今之富民其遇吏之贪与廉而皆不能免也夫贫者既不能赒之使富富者又不能全之使同归于贫则闾阎之积愈空而国将何赖焉臣谓富民当优者此也先王于民辨之以四士农工□各勤其业故衣食足而储蓄裕也方今法玩俗偷民间一切习为闲逸游隋之徒半于郡邑异术方技僧衣道服祝星步斗习幻煽妖关雒之间往往而是夫游隋日众生理日废饥寒切身则必转为非义刑法禁令莫可如何矣臣为游民当驱者此也先王之制百工也奇技淫巧必严其禁盖以逐末者多则力本者少此自然之理今之末作可谓繁夥矣磨金刮玉多于耒耜之夫藻绩涂餙多于负败之役绣文紃彩多于机织之妇举凡可以耀耳目淫心志者罔所不施其巧财安得不糜而费安得不竭也诚使今之司民者程课百工各按其度诸有造作一依会典毋得踰越苦违式不法则服用者罪而制造之人亦必并坐如此则作无益者不摈而自消恣无涯者不戢而自歛俭朴日敦而民知力本矣臣谓末作当禁者此也凡民之好讼奸顽之所鼓也奸民怀险饰诈志于贼良顽民负忿乐斗快于求逞往往巧掜虚情牵诬无辜不才有司利其如是可以恣其渔猎遂一概收受又或委讯鞫于首领寄耳目于胥隶于是诓索百端赃赎无艺或坐罪未明而身已毙或纳赎未竟而业已散岂非始于一二奸顽刁讼好讦遂尔贻累无极哉诚使今之民牧一意以忠厚恭逊训率其民务在减省词讼岁终则计所部词讼独多非真含枉者即治以罪使民晓然知上意之所在则一切架虚饰诬之徒俱无所容以遂其私齐民安业而专心力穑淳古之风可想见矣臣谓刁讼之当抑者此也夫赈穷优富正以培财所繇生驱游禁末抑讼亦以谨财所繇耗此皆安邦固本之要而今时之急务也至于穷民之赈则必度其所给今天下郡邑库藏大抵皆空惟常平仓尚有十之二三赃罚银尚有十之三四以此赈发不谓无资惟在良有司者著意行之耳更望我  皇上与二三大臣力崇节俭以倡率之务为安静以休养之将见五年生息五年蕃殖五年蓄聚不出十五六年之间而红腐贯朽亿万年治安之业孰有盛于此乎疏下户部酌覆如议
　　○赏朝鲜国陪臣三十三人衣服绢布靴袜等物有差○升镇羌守备吕宪为庄浪游击
　　○以  穆宗庄皇帝梓宫发引在迩命蓟辽宣大二镇总督严督镇巡并各将领堤防各隘口京营总协大臣整搠营兵相机防护共保万全
　　○工部覆工科给事中刘浑成清理厂库四事一分别各厂军器何缓何急先后成造一量度库藏损少或葺或建广贮军器一节慎库角□羊批令明注单封以防欺隐一戊字库军器令加工修理以充实用报可
　　○甲戌  上御文华殿讲读
　　○调原任广东佥事郭孝于河南复除南京太仆寺寺丞吕旻
　　○乙亥  宪宗纯皇帝忌辰遣安乡伯张鋐祭  茂陵○起复户部尚书刘体乾辞留枢新命不允
　　○侍郎张四维再＜锍-釒＞乞罢仍不允
　　○南京工部右侍郎董传策太仆寺卿罗良各自陈乞罢不允
　　○南京科道紏拾大僚兵部左侍郎万恭右侍郎汪道昆原任应天府府尹邬琏南京户部尚书曹邦辅＜锍-釒＞入恭等留用琏调南京别衙门用
　　○刑科左给事中宗弘暹劾原任吏部左侍郎魏学曾起官署郎不数年升巡抚起枢贰又未几改入铨曹皆近年迁擢所未有者乃恣意贪饕以朝廷官爵为奇货公行贿赂曲庇私人前与大学士高拱同事拱方诚心以用学曾则狥私以负拱面是背非小人之尤患得患失鄙夫之甚今复使掌握南台恐自是幸门一开士习将日坏人言言官有尽忠之责大臣有餋重之体况人之贤否言官得而言之不可得而进退之处分在朝廷勘覆在吏部公论在人心不容一毫私意干者今一有论列即交相诋詈如构私讎乞  天语丁宁建言者毋得挟私轻渎被言者不必妄辩饰非吏部言学曾繇郎郎署转光禄以边才超拜巡抚称病求归人即以避难议之未几起兵部未任辄改吏部舍繁重就清显士论益复啧啧余亦多如弘暹所论  上命调学曾南京
　　○迁  孝懿庄皇后梓宫祔葬  昭陵命侯顾寰副将焦泽为提督官
　　○兵部奏四川总兵官刘显称立功悉伏火铳欲令原任常镇参将田应山选募铳手三百五十名亲统来蜀训练查应山被参提问未结遽难委用九丝都蛮据巢恃险出没无常但以见在之兵分布防守相机剿杀自足为用且闻总兵郭成所带广兵一千颇为蜀中之患若复招铳手益增多事但命显将土著之兵加意练集不必借兵别省仍查郭成广兵作何处置或招致军中充用或设法区处散归勿致滋蔓扰害地万  上是之
　　○勒茨沟营守备卢彻闲住按臣王元宾劾其庸贪也
　　○工部奏  皇上登极诏停止织造取回督造内臣一时臣民莫不倾颂  圣明节财恤民至意太监赵玢当遵成命惶悚就道所派在机钱粮当交所在官司听彼支销辄敢擅自议处欲俟儧织完日自行起角□羊且玢侵盗作弊迟误工程前被御史论劾蒙  先帝洪恩令策励供职今即无停止取回之诏亦当角□羊任自新以昭  皇上之法况纶音既出国典斯存乃敢肆行扰奏  皇上临御以来中外臣工罔不振肃自靖玢独不畏明命乎乞令玢刻期回京如有稽迟听臣等参治从之
　　○丙子令有司官遵依诏书蠲免逋负钱粮限三月内开报有奉行怠玩纵容奸弊者听抚按官参究
　　○户部尚书王国光题窃惟百司庶务至纷难察随时立法更变多端不有薄籍文移莫可按而理也况户部金谷之司尤极冗琐近来调度徵派愈烦奸伪愈滋故册籍愈密所以去伪而厘弊也但节经条议者各欲陈一见起一事即某事一人言之置一册矣后有言之者复一册焉今年言之置一册矣越数年言之又一册焉逐件渐添堆案盈屋其实大同小异且有全无异者殊不知有三费焉有各处造册之费有道路般送之费有交纳需索之费取之多方远几万里束之高阁曾未一目徒作无益真属不经各该处所疾目蹙额强勉应有而已臣等逐一简阅如该阁臣题造格眼文簿稽查完欠简要可守其余一应册籍中间事属琐屑原非题奉钦依者本部径自议处外所有原系题准事理应行归并裁减者相应题请恭候命下移咨各巡抚各该衙门应裁减者不必再造应归并一册者依期奏缴＜锍-釒＞上凡归并文册共二十二所裁省文册凡二十八称简便焉
　　○丁丑  上御文华殿讲读
　　○升庄浪卫试百户李崇义为镇羌守备  泰宁等卫夷人二百九十名赴京庆贺  万寿圣节以  大行皇帝丧礼令回辽东都司筵宴给赏物如例
　　○戊寅  上御文华殿讲读
　　○封唐王硕爌生母魏氏为唐顺王继妃
