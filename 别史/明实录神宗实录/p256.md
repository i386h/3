<!-- { "loadSidebar": true } -->
　　○丙戌大学士申时行等遵旨拟上思政养心省心乐志四箴奏云仰惟  皇上念切忧勤统精一出入起居之际不忘乎政几存养省察之功特严于心学渊衷纯粹盖日新而又新圣志清明惟无逸而乃逸伏望顾名思义谨始慎终臣等不胜幸甚思政轩箴惟皇睿圣光嗣不基弗宁燕处有俨若思厥思伊何万几一日千里应违谋之几席惟皇立政钦若昊天奉厥无私覆彼八埏曰雨曰晹思其或愆惟皇立政宪于  烈祖金科玉条具在政府是训是行思绳厥武四海茕□牙攵女□政是用康一夫不获我视如伤何以庀之行苇甘棠殊方卉辫政是用辑一夫不戒作我蟊贼何以靖之包桑磐石万方玉食思及鉏犁衮服在御思及抒机徵输罔艺乃政之疵筐篚之思用思有式尚方之需费思有极滥出无经乃政之慝任思弗贰或蔽其聪去思弗疑或挽其公母昵厥比衡平鉴空言逆于耳思或为利言逊于心思或为戾毋恣厥情虚心执契勿谓已明察见渊鱼勿谓已断决事庭除思古哲王用人有余勿谓予喜赏或为僣勿谓予怒刑或为滥思古哲王监于成宪朝以出政则思其终纷更之戒画一之从夕以修令则思其始毋狥窾辞毋眩多指是之为师规万世安天命不易为君实难人亦有言日中则昃无疆惟休无疆为恤思之思之鬼神通之户牖有箴蒙史诵之养心斋箴亿兆之众环拱一人则君为民心耳目之官率彼大体则心为身主夫心也敛之方寸曾不盈掬是在所养曰惟寡欲消长靡常譬彼山木日夜所息雨露所滋平旦之气萌蘖几希惟此几希岂胜攻斗憧憧往来与接为构淫声冶色伐心之斧斤毋亦却听收视以培吾真靡丽玩好牧心之牛羊毋亦守素抱朴以葆吾光神以恬愉而况湎则摇形以安适而驰骋则劳存心恭嘿居以逍遥优游于道德之途偃息于仁义之圃无间十寒无咻群楚众欲退听惟敬作所天君泰然乃有宁宇昔在帝尧允执厥中舜禹相授精一其功明明  皇祖丕阐敬一心问是传心箴是释我皇端居独观昭旷澄彻本原屏除诸妄以虚为室以灵为台宥密退藏重门洞开清明在躬贯穿古今远绍帝学近绳祖武敬稽首而献箴愿顾諟于庭户省心斋箴道心惟微人心惟危讵云三省厥有万几既省其几又省其康休咎省岁率作省成是犹省事未若省心人惟此心易佚难伏辨之在早慎之在独内省不疚闇然而章其究千里其端毫芒防于未萌察于方朕克艰厥后克念乃圣莫见乎隐莫显乎微若终日言退私其私无有作好无有作恶若虞机张往省于度听讲则肃视朝则严相在尔室不遐有愆无有师保如承宾祭此心何如操之弗替胡然焦火胡然凝冰有欲思窒有忿思惩勿曰予尊人莫予违一念之泰百度之隳勿曰予圣人莫予若一夕之矜终身之怍溢水可捧而志难宁□□乏驾调而气难驯凛若驭朽惕若持盈于穆斯斋初明之舍几牖有铭盘盂有诫近臣进规贽御诵箴我其夙夜上帝是临乐志斋箴圣人作易次豫于谦喜起之歌始以敕天我皇鉴止弗懈于位有毖斯斋惟以乐志其乐伊何匪遨匪游其志伊何乐而不流乐有从理亦有从欲安危之机辨之幽独何以辨之惟志之持志一常安志定常怡大昕视朝向晦宴寝起居雍容适于驰骋目玩坟典耳听法言穆然清风润于管弦玄酒为酌大羹为味式宴以衎饫于甘脆前凝后丞左咨左诹都俞一堂羙于曼柔时惟几暇无逸乃逸  两宫奉欢四海承德于以鼓琴于室之阳被之薰风虞弦是张于以矢诗繇庚既醉黄发载赓和声四暨是谓至乐君子攸居如登春台如游华胥既登既游保之不易无已太康职思其惧愿言九扈易灾而穰愿言重译来享来王以答畴恣以纾旰食此乐此志万年无斁
　　○大学士申时行等上言先奉  圣谕以  圣体偶尔违和暂免朝讲连日以来每从内使恭问起居并称万安曷胜欣慰第臣等不奉  天颜半月有余经筵常朝多从传免岂  圣躬虽已康豫尚未耐劳  圣志虽切忧勤犹须静摄耶犬马私心实深瞻恋伏望  皇上顺承时令保养太和以迓天休以慰众志臣等无任仰祈恭候
　　○丁亥以清明节遣武定侯郭大成等九员各赴  长陵  献陵  景陵  裕陵  茂陵  泰陵  康陵  永陵  昭陵各行礼
　　○以原任通参杜其骄添注通政使司左参议
　　○复除礼科给事中王士性
　　○总督宣大山西太子太保兵部尚书兼左都御史郑雒引疾乞致仕  上慰留不允　○荫已故大学士翟銮孙翟思祯中书舍人
　　○戊子文书房官宋坤传谕  宝训实录  皇史宬无从寻觅恐  世宗请去西城  万寿宫被灾今自  太祖及  累朝训录都着誊写装潢进览大学士申时行上言嘉靖十三年重写  宝训实录降敕开馆取用多官盖  世宗欲以圣神谟烈閟之金匮玉函以传万世之信所重在于尊藏今  皇上特命誊写是欲以累朝典故置之法宫秘殿以备乙夜之观所重在于披览臣等窃谓  训录旧本体式太宽今宜改从书册并省卷帙容臣等查例施行  上是之即降手敕曰前者卿等所进  圣祖御书朕恭睹睿藻弘谟真乃天授非纯圣至神而何因思  祖宗训录乃今朝之史鉴岂可不知前命卿等进藁及见卿等回奏即命查取旧本无有乃命卿等以在阁  累朝训录副本誊写装进庶可以知祖宗治国治家之法修身勤政之要非图衺玩别意也大学士申时行复奏仰惟我  太祖至神上圣度越古初睿藻弘谟真繇天授  皇上特垂省览深致揄扬仰见  皇上契悟之精觐扬之孝臣等不胜钦服至于因览御书欲观  训录尤见  皇上志存法  祖念在绍庭切近精实之功广大高明之识非臣等愚昧所能仰赞万一者也书录完日呈览其  圣谕一道谨尊藏阁中彰  皇上法  祖典学之羙谨具题以闻
　　○己丑赐狭西贡僧宴命临淮侯李言恭侍○光禄寺题本寺库藏匮诎内供取用不敷乞敕该监查议除正供外偶因一时取用不系紧要者悉与裁革其户工拖欠接济钱粮催徵那解以备急需上命户部查处接济节年拖欠者严限督催不许迟误
　　○庚寅升浙江副使林一材云南参政
　　○升贵州道御史史旌贤浙江佥事
　　○辛卯复除张鼎思吏科都给事中姚德重户科都给事中升穆来辅户科陆懋龙礼科胡汝宁兵科俱左给事中邵庶刑科右给事中
　　○撤江防游巡营兵归并新江口从操江都御史王用汲请也
　　○工部题皇本车户苦累顺天州县  上命免编徵银雇役仍禁厂司藉用
　　○南京所属州县上仓米豆准改折停徵仍分别灾伤轻重为停折之多寡从直隶巡按御史王藩臣请也又淮扬巡按御史刘怀恕奏庐凤淮安灾甚请各仓本折米麦草料等岁运在十二年以前积逋未输者免十三年十四年者暂停追呼十五年运解如额其米豆积多者亦以灾伤轻重分别改折之数报可
　　○管理太仓主事张悌奏称视事凡三阅月经收各省解纳银五十五万五千一百九十两有奇其见贮交代于刘主事者九十万二千九百三十八两有奇共一百四十五万八千有奇而月俸禄米军匠赏劳料价及边镇年例之出至一百四十二万二千尚不给用别请发窖房六十万足之是一月之入不足抵一月之出明矣因议太仓米足支七年而米价腾贵官军月粮以本色与之人既乐从省太仓银可十万余亦斟酌盈虚之一道也部覆从之○壬辰大学士申时行奏礼部覆司业王祖嫡请复建文年号改正  景皇帝实录窃惟建文年号因  成祖靖难之日诏今年仍以洪武三十五年为纪其建文年号相传以为革除及考靖难事迹亦称少主称元年二年三年四年则是未尝革除也但不称建文耳  英宗实录修于成化初年在  景皇帝未复位号之先故仍称郕戾王而景泰七年事遂附  英宗实录之内部覆极为详明第事体重大年岁久远如欲更定须自  圣裁今  景皇帝位号已复不过于  实录内改正其理顺而事亦易惟建文年号自靖难以来未有请复位号修  实录者事繇创举未经会议臣等擅难定拟伏乞  圣断施行  上谕  景皇帝位号已复实录候纂修改正建文年号仍已之
　　○南京户部右侍郎方弘静引疾乞致仕不允○癸巳礼科给事中王士性请开复黄河故道以图永利谓自徐而下河身日高而为堤以束之行堤上与徐州城等束急流益迅委全力于淮而淮不任故昔之黄淮合今黄强而淮益缩不复合矣黄强而一启天妃通济诸闸则黄捣运河如建瓴高宝一梗既江南四万石之运坐废淮缩则退而浸泗为  祖陵计不得不为石堤护之堤增河益高根本之虑不亦可虞也哉河至清河向南冲者凡四折而后出海淮安高宝盐兴盖不啻数百万生灵之命托之一丸泥决则尽成鱼鳖将奈之何而纷纷之议有欲增堤泗州者有欲开颜家河灌口河永济河南甃高家堰北筑滚水坝者近议开月河草湾落崔镇三坝如蚁穴漏卮补救迄无宁岁总不如复河故道为一劳永逸之图也河故道繇桃源三义镇达叶家冲与淮合在清河县北别有济运一河在县南盖支河耳河强夺支河直趋县南而自弃北流之道久且断河形固在也自桃源至瓦子滩凡九十里地下不耕无室庐坟墓之碍虽开河经费视诸说稍倍而河道一复为利无穷矣＜锍-釒＞下行河者议
　　○兵部题四川抚臣徐元泰奏称灭贼有期抱痾增剧乞命按臣代报功次盖忧谗畏讥之心也然大小功次奏报于督抚查勘于巡按例也乞敕自行奏报无庸避嫌  上是之
　　○甲午命原任翰林院修撰舒芬特加赠谥原任河南道御史傅应祯量赠一官原任礼部尚书陆树声遣使存问从南京礼部尚书姜宝请也其原任淮安巡抚都御史唐顺之祠额免
　　○都督李文贵卒妻俞氏奏乞瞻姜地亩部议以例请裁  上谕以仰体  圣母慈爱特许之后不为令○户科右给事中胡汝宁奏火灾叠见修省宜加今四川之剿除未宁郧阳之悍军攘臂辽左之属夷正在议处火为兵象乞敕当事诸臣毋贪功以轻动毋妄杀以伤和务酌抚剿之宜期为万全之举以不戢自焚为戒盖因木厂草厂之灾灾也＜锍-釒＞上报闻
　　○改山西副使许应逵为湖广副使专管苏松水利特给敕书关防
　　○升延绥游击刘承思石门参将
　　○乙未敕吏部内外考选诸臣鳞集阙下务严行＜訁恣＞访要以志节坚贞操履清介为上参之才识抡选得人以端始进从御史吴达可请也
　　○丙申升湖广参政范谦山西按察使管倒马龙泉三关谦忤故相张居正自翰林外调至是渐加向用
　　○丁酉  武宗毅皇帝忌辰遣成安伯郭邦柱诣  裕陵行礼
　　○大学士申时行等奏数日以来不奉天颜殊切驰恋正欲具题恭候适文书房宫李兴传  圣体尚未即安暂免朝讲仰惟  皇上以鼎盛之年元神独王当春生之候壮火易升以故暂尔违和当自勿药但保身之道以清心寡欲为先摄生之方以固气宁神为要伏望  皇上珍调饮膳慎节起居以凝宇宙之和防阴阳之沴犬马下情不胜瞻仰恳祈之至
　　○原任兵部左侍郎邹应龙因巡抚云南失事论夺至是命复其官以巡抚狭西右佥都御史王璇奏其任御史时论劾权奸盖棺论定请破格优恤以励臣节也
