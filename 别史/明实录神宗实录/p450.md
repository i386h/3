<!-- { "loadSidebar": true } -->
　　○兵部陈防播六议一申明节制谓三省用兵节制参差难以联属宜并假川贵督臣事权一储用监司议于川贵各该监军二员敕下吏部就近推调或于田间有才望者起补勒限任事一备用兵将将则原任总兵李应祥参将李经等兵则河南之毛兵天津之壮士宜檄令赴黔以备折冲一增置中军谓贵州总兵向无中军似非事体宜如例添设一慎重战守谓播虽小丑怛我兵未集宜扼险保境俟厚集其阵相机图之毋轻举浪战致堕贼狡计一悬赏格谓应龙背逆华夷共愤请悬购募之令无论吾人土人有杀贼立功者或宠以世爵或畀之分土仍督责有司于各关津去处设法稽查但有播贼奸细即便擒拏获功人役报部以凭优赏  上俱如议仍令该部明白开列擒斩播酋赏格风示天下兵部复条议凡汉人土人或擒斩应龙父子或斩将破敌各以轻重定封爵有差  上命通行颁示
　　○丙子调狭西副使荆州俊为四川副使湖广右参议魏养蒙为四川左参议各命兼程赴任
　　○大学士沈一贯题前者贵州矿税蒙  皇上涣发天心即赐停止今四川尤急杨酋界在湖广川贵之间腹心之患若猖獗不休则无川贵无川贵即无云南三省若失则内地震动危矣故川省内使所宜早罢顾臣犹有忧焉姑毋论中原民心摇动将有乱虞而大可忧者又已形之云南矣云南孤悬天末自唐宋不入版图而我朝乃比于内藩第以处置得宜故也今  皇上遣中使往夷夏交被其殃臣初犹恃彼抚按或能善加调停不意中使与抚按大相抵牾彼远地之民既无抚按足恃而夷獠之性又苦中使诛求若一旦变告尤难措手播方烦兵又安能以余力余财越贵州一线路而为万里云南计乎必不暇矣臣中夜绕床而走不敢不为  皇上早言也
　　明神宗显皇帝实录卷之三百三十七
明神宗显皇帝实录卷之三百三十八
　　万历二十七年八月丁丑朔户部上言今川黔用兵太仓匮甚且钱粮浩大地里辽绝臣等思之与其仰给于远不若取办于近查湖广解京钱粮有节年派剩太仓银一十六万一千四百五十两听总督速发尺檄取解军前及查川省每年转解狭西年例银十万四百有奇蜀方有事不得馈秦一并留用以纾目前之急  上从之仍命预处黔饷
　　○以湖广税监陈奉奏切责按臣曹楷阻挠降知府李商耕赵文焕知州高则巽各一级逮推官华钰经历车任从重究问
　　○河南税监鲁坤进税银且言河南非产马之所乞听折价许之
　　○赐原任署都督佥事尹凤祭一坛
　　○四川綦江既陷用督臣李化龙议急徵诸道兵科臣张辅之上言徵发虽多顾逗遛不时至犹于蜀无救也宜各镇笃同心之义朝廷严后至之诛计今徵兵地方量度道里责限日期某省近某省远近当某日发兵某日至远当某日发兵某日至发遣迟罪地方官司到日迟罪各该将领官司自督抚而下听臣等查参将领自副总而下听督抚重处无已尚方之剑不可特赐如宁夏朝鲜故事乎盖事大则权不得不重势急则法不得不严至于刘綎吴广陈璘等各兼程入蜀后期者必罪不宥  上然其言命兵部驰骑守催诸镇精兵违玩者罪之刘綎等督令兼程前进总督李化龙赐剑以重事权不用命者以军法从事　　○诏蓟辽副总兵戴延春游击叶邦荣山西参将卢应亮狭西都司丁尚智原任代州参将余德荣固原参将陈松等各率亲兵赴川贵总督听用有愿往贵州自效者所在给廪传遣之将领应更应补俱听督臣便宜行事
　　○兵部覆左都御史温纯等条陈防播四事一搜罗异才军旅之兴需才为亟宜通行各省抚按一体咨访果有智谋摧锋之选破格收罗一简收将领所议增设中军及急调将领已经臣部列名上请外至刘綎屡奉催督明旨森严毋论綎不敢遽欲弛担即臣部亦何敢临事易将以长避难之风也一多炼大器中国长技惟三眼枪大将军铳涌珠炮为最近闻各边多有应如议移文查取解用仍令川贵多方募工制造以收全胜一重悬重购臣部近已题开赏格乞明旨颁示遵行诏如议　　○兵部言播酋逆恶滔天惟  陛下独断恭行天讨顾兴师之费必为预处乞令户部先发四十万兵部二十万酌给川贵收贮臣亦曾与督臣李化龙抚臣郭子章约将士可调则调无妄调以縻饷财赋可用则用毋滥用以困国有不足者或于近省摉发或明白开请其五司七姓奏民赴日久留之无益似当悉发川贵督抚衙门令其号召各血属亲识之陷在贼中者或就中取事或相率附降或为我向导或间彼腹心亦攻心伐谋之一策也  上曰应龙怙恶亟宜问罪朕心独断更无矜疑一切兵饷事宜不时开请裁夺军中用人务求实用谈士游徒縻财无益勿得滥收奏民俱发回听督抚从宜鼓舞仍密防诈冒反覆等情有潜留京师者禁之
　　○戊寅以  万寿圣节赐辅臣赵志皋沈一贯金书银书万寿字二幅红符二道金篆字八仍赐讲官有差
　　○发延绥兵马二千赴蜀
　　○命山西巡抚督发宁武标兵三千驻黄甫川为延绥声援
　　○吏部题推四川监军道二员原任四川左布政李士达狭西副使张栋贵州监军道二员广西兵备张文燿河南副使龚懋贤  上命用栋文燿而罢士达懋贤以二人为吏科项应祥论劾也
　　○辛巳辽东巡按王业弘＜锍-釒＞参税监高淮淮亦具＜锍-釒＞摭辩  上两寘之
　　○工部侍郎赵可怀条陈防播事宜内一款请亟练土著以备缓急兵部覆言臣观近日承平日久讳言兵事及卒然有变束手无策今播事危急督臣分投议调事势难已而要非经久之策应如所议责成督抚行各该有司于地方民丁设法挑选各以州县之大小定为差等取其里籍年貌造册送道转解军门收练不许滥用脆弱市滑充数即以汰退之多寡定该道州县之贤否不月余而可得壮丁数万其领兵之将即用练兵之官厚其粮饷利其器械则人自为防家自为战而且地利便物情宜足以持久而无老师匮财之虞矣抑臣等因是而推广之天下之无兵者不独蜀也卫所额军仅充武弁占役之资州县民壮止供有司呼拥之役卒有不虞蜀事可为殷鉴请通行各省将额设官军民壮查汰老弱易以健卒军有军操印官与操官主之民有民操正官与捕官主之府道不时稽核通将清过名数立营分伍造送督抚衙门近者限三月内远者限年终册报本部以凭有事按册徵发巡按御史各于巡历之日核实严查达者从重参处诏如议
　　○兵科右给事刘道隆上言蜀方用兵大将不宜逗遛乞敕兵部严催刘綎陈璘赴任各经过地方有司具出境入境时日驰报以凭稽考又言朝鲜戍兵一日未撤则月饷一日当给乞敕户部多方议处解发以济燃眉无致脱申部覆从之
　　○癸未改新升河南按察使江铎为山西按察使仍管易州道事
　　○礼部覆勘科杨应文题勘过荡平釜山倭寇四路共擒斩倭酋二千二百八十八名颗请择日宣捷祭告  郊  庙从之  孝康敬皇后忌辰遣伏羗伯毛国器祀  泰陵　　○荫朝鲜监军御史陈效一子世袭锦衣卫试百户令该部从优拟恤
　　○乙酉以平倭宣捷祭告  郊  庙遣公徐文璧等各行礼
　　○兵部尚书田乐家任丘播酋杨朝栋遣人密投贿揭乐子尔耕捕其人送县驰状白乐乐具以闻且乞罢斥  上优诏褒嘉令乐益殚猷略以肃邦政所获人犯逮京究问党与潜伏者厂捕严缉毋令漏网大小官员及军民人等有能觉察告捕者倍加酬赏纵容者一体治罪乐复再＜锍-釒＞求罢  上慰留之
　　○命新宁伯谭国佐男懋勋袭爵
　　○丙戌以  万寿伊迩赐辅臣赵志皋沈一贯银币及讲官刘元震等有差
　　○兵科都给事中张辅之上言杨酋区区么么一面分兵以扰贵州一面投贿以溷司马纵横颠倒真不知有天日也黔蜀方用兵而苦于乏饷近议兵部处二十万户部四十万酌以三十五万济贵州而以二十五万济四川所议诚当顾势若救焚无容缓步猥曰取偿于滇之十二万误矣堂堂天朝司农岂不能多方设处以赡三军至大司马当逆酋含沙溅血之日政宜主张挞伐如裴度之誓不与贼俱生无忧累自阻而堕贼计中也  上曰兵饷着料理实济急用本兵业已奖谕以后有拏发贼人都以功论不得言累
　　○丙戌云南巡抚刘会＜锍-釒＞言顷入省偶闻在监重犯周时清等串通原奏官千户张国臣微服暗入会草奏本其遗落草稿为同监犯人毛大忠所拾因而出首臣取其奏草阅之则皆论抚臣事大都为被逮李先著叛酋猛廷瑞求脱又以吴显忠木元瑞事诬抚臣以受贿此其事情自有  帝鉴臣亦无所容喙独其稿得之于狱中而奏则欲假之于税使万一群奸之计中抚臣之祸从滇始矣臣向未至滇不习滇事亦常以目论而耳食之今巡历将遍乃知滇千艰万艰之状而抚臣之所以处滇者亦罄其千辛万苦之思也以通省钱粮仅止十一万余而数十营兵饷取给于此数千两岁金取盈于此二十郡六十五州县各官吏俸钞取办于此军兴不测之需买象采石不时之费又一切皆措置于此臣见抚臣无日不为  陛下理财节用计也七载以来鞠躬尽瘁今年略三宣明年复蛮莫又明年则讨平顺又明年则计擒多俺计复猛密而六诏尽以还定至建八雄关于猛卯之外辟地千里营屯田万亩此皆事事闻之  陛下所钦嘉而褒赏者臣见抚臣无日不为陛下靖乱安边计也三十年仕途皭然不滓至今居仅旧庐田仅饘粥而葵藿一书皆激将率以忠义劝官吏以清勤臣见抚臣无日不为  陛下正已率属计也以抚臣任封疆重寄而李先著周时清猛廷瑞等结党煽凶谋欲自脱不赦之罪先加抚臣不白之冤而张国臣以原奏长随受嘱报复辄欲假貉珰之气焰以甘心于抚臣他日流毒缙绅汉唐末季之乱即在此旦夕间伏乞  大振乾断独彰法纪将猛廷瑞周时清等亟正典刑李先著速炤近拟张国臣严拏回京仍谕该监慎严关防无滥用匪人则庶乎国是定而人心安矣
　　○丁亥荫工部右侍郎姚继可孙成性为国子生以三年秩满也
　　○戊子户部题发辽东各兵行月饷银仍以帑藏匮极乞命督抚臣加意樽节  上可其奏
