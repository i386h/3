<!-- { "loadSidebar": true } -->
　明神宗显皇帝实录卷之四百五十二
　　万历三十六年十一月甲申朔吏部言本部效劳各役滥冒已极乞设法裁革从之
　　○乙酉予赠原任户部尚书陈蕖太子少保蕖应城县人隆庆戊辰进士历官户部尚书材名夙负被议可原故仍加以赠秩
　　○礼部因天鸣示警言天之视听在民今民憔悴极矣颠连无告天若代之鸣者税使一日未撤民困一日未苏望亟下停止之令其余朝政壅阏次第振举则人心悦天意得矣
　　○起升原任南京吏部郎中陈道亨为湖广右参政
　　○升江西瑞州府知府戴尚志为云南副使
　　○丁亥礼部言贵州宣慰使安疆臣及宣慰司护印土舍宋真相各庆贺  万寿圣节愆期得旨真相拟罪具奏疆臣姑策励供职
　　○戊子  恭让章皇后忌辰遣官祭  陵寝
　　○己丑以  圣母慈圣宣文明肃贞寿端献恭熹皇太后  万寿圣节颁赐辅臣赓银五十两纻丝三表里廷机向高每银四十两纻丝三表里
　　○庚寅升福建道监察御史方大羙为太仆寺少卿
　　○准南京太仆寺少卿杨应文养病
　　○补原任山东副使朱汝器于山西分巡河东
　　○工科右给事中王元翰言吏科给事中喻安性四川道御史管橘败群跃冶丛秽忍垢望即赐罢斥以为言官不知耻之戒不报
　　○元翰再疏逐款驳论旧辅臣王锡爵暗揭肆毒因言诸臣何德于王家屏沈鲤不加一矢何仇于一贯赓与廷机剌无完肤惟望  皇上大奋乾断亦不报
　　○辛卯发蓟昌二镇买补马骡银如例
　　○癸巳颁赐三辅臣鲜藕
　　○巡漕御史陈禹谟言漕运总督李三才漕运总兵官王承勋各劳深任久宜优叙下所司议
　　○甲子大学士叶向高言臣惟目前最急一事无如钱粮诸司庶府无一不空虗无一不告苦诉穷在京衙门已自如此又何以应督抚之求令军士之不枵腹乎万不得已请及内帑实以事势穷蹙无聊譬如大旱之岁泉源尽涸无处桔橰惟有祈天降雨而已  皇上纵未即慨然亦当责令廷臣悉心计议共求长策岂可坐观其困漫然不为之所
　　○升福建右参政吴思学为广西按察使
　　○升福建延平府知府薛藩为云南副使
　　○升江西右参政龚道立为湖广按察使兼右参议
　　○升刑科都给事中萧近高为浙江右参政
　　○降原任河南按察使王士琦为湖广右参政兼佥事
　　○应天巡抚周孔教被言乞休不允
　　○升广西副使邓思启为云南右参政
　　○升礼部郎中沈演为福建右参政兼佥事
　　○升兵部郎中吴钟英为山西右参政兼佥事
　　○升山西按察使徐榜为浙江右布政使
　　○升江西副使查允元为本省右参政兼佥事
　　○升太仆寺少卿吴达可为南京太仆寺卿
　　○升广东惠州府知府徐时进为本省副使兼右参议
　　○升刑部郎中杨廷槐为福建右参议兼佥事　　○乙未以圣母皇太后  万寿圣节颁赐三辅臣各金万寿枝个二副银万寿枝个二副金篆字八个金书黄绫符一道金书红绫符一道银书红绫符一道及讲官杨道宾等三员有差
　　○工科都给事中孙善继劾新推总河周孔教工于媚灶骤躐通显乞赐罢斥不报
　　○丙申月犯毕宿
　　○户部尚书赵世卿十五疏乞归不允
　　○河南道掌道御史黄吉士等遵旨公举论定遗贤乞议补谥理学则曹端贺钦王时槐勋望则张佳胤刘应节王用宾杨行中魏时亮王世贞节义则余懋学吴中行傅应祯周怡陆粲浦鈂刘魁孟阳清介则轩軏王之诰叚民朱鸿谟共二十一人
　　○巡抚河南右副都御史沈季文以病乞休许之
　　○命兵部借给都水司例角□羊赏海建贡夷银两后不为例
　　○山东巡按熊廷弼论劾候代抚臣赵揖侵欺辽镇年例马价银两并分巡广宁道按察使郝大猷符同作奸请乞严行勘处章下所司
　　○戊戌冬至大祭  天于  圜丘遣官恭代其分献视牲先期诣  太庙请配俱遣官行礼
　　○遣官分祭  诸陵  景皇帝陵寝  哀冲  庄敬二太子坟
　　○升浙江道监察御史刘曰梧为南京太常寺少卿
　　○己亥群臣于五凤楼前行庆贺礼
　　○大学士叶向高仍诣仁德门外庆贺遣内臣管待酒饭颁赐烧割一分甜食一盒伏姜一盒
　　○颁赐辅臣上尊珍馔
　　○庚子准少傅兼太子太傅兵部尚书萧大亨驰驿归里
　　○壬寅  圣母皇太后  万寿圣节大学士叶向高诣  慈宁宫门外庆贺遣内臣管待颁赐酒饭一卓烧割一分甜食丝窝糖硬糖饼伏姜各一盒
　　圣母仍赐晕膳二盒手盒一副酒二瓶
　　○颁赐三辅臣上尊珍馔
　　○癸卯命戎政尚书李化龙署掌兵部印务
　　○甲辰复驸马都尉杨春元父杨继及教习师鲍应鳌各原职
　　○宁夏巡抚黄嘉善题十月内银歹二酋犯广武我兵斩虏首八十余颗下兵部知
　　○刑科给事中张国儒言推升年例曰例是一定之法不容废也曰年例是一定之期不容爽也迩年以来巧宦者重内而轻外柄政者庇私而灭公有推而复留者钱梦皋是已有推而不下者钟兆斗等是已有因推不下耽延岁月夤缘内转者姚文蔚叶永盛等是已皆例所不载也然未有一年之内竟废不推者有之自今日始望  皇上严谕该部亟为推补以不废旧例不报
　　○工科给事中何士晋言户部尚书赵世卿职掌边饷一事误国欺  君大无臣礼乞严谕速清方听陈乞不报
　　○乙巳大学士朱赓奏臣两三月间备经指摘未敢深言今死在须臾失此不言无复可言之会敢冒昧渎陈一楚事甫定凑有妖书之祸  圣谕切责诸问官各官人人自危比时臣方在告急移书沈一贯谓圣谕在皦生光未承认之先今众官严审的确与昨谕元不相背不妨急上一疏慰角□羊  圣怀一贯答书曰会议本中尚未说实今止可具疏引为辅导失职亦当待罪其疏或合或分似不可少有手书存证次日诸问官赵世卿等俱来见臣言皦生光事已真确若必苛求恐诸人不堪刑法信口胡招为祸不少臣又移书一贯谓皦生光屡次承认与其妻子言合而刊印匠所称工价字数不差此足上慰  圣怀不须他求矣一贯答曰日与赵司徒沈侍御面谈颇畅当具疏草请教亦有手书存证臣又移书沈鲤谓此事穷究不已恐朝端从此多事我辈须上疏力角□羊合疏则听元辅具稿分疏则各备一草鲤答曰既公事合疏为妥亦有手书存证其后卒用公疏赖圣明乾断正法更不滥及一人臣有何依违其间一楚宗殴杀抚臣下手者自应显戮其有无劫贡真否张挂逆词在楚有抚按奏报在京有法司会议在阁有二僚长主持臣何所附和独记叙功＜锍-釒＞至沈鲤谓臣曰宗潢受戮诸臣叙功行赏于心未安臣甚韪之相与赞成竟不叙功其无附和可知一臣与沈鲤雅称莫逆二僚长意见相左臣脉脉调停于其间及后言官交论一贯臣度其势不可留私谓鲤曰天下事公宜担当某愿佐下风不谓二臣同日罢去臣急趋阁中欲封还内降而疏已发科矣人情以此痛恨钱梦皋乃谓臣收渔人之利此等冤言恐非鲤所乐闻也他如窃弄考选把持会推软禁起废及摭拾赃私尽蔑生平统祈  圣明鉴察  上曰览奏甚见冤迫苦情卿疾未愈宜益善加调摄勿以无根之言介怀　　○刑科给事中杜士全言臣曩者忧时感事条上匪人敝政之尤辅臣则朱赓李廷机计臣枢臣则赵世卿萧大亨总督臣则徐三畏戴燿赓等行年皆七八十以上家乡各数千里而遥倦鸟知还狐恋首丘可以人而不如物乎留中
　　○戊申予武宁伯李文全祭葬
　　○己酉山东巡抚黄克缵再疏乞休不允
　　○四川巡按钱桓言归安立陇各有专责水西弃地原非安疆臣故土即以此地与安尧臣足以成府是在  皇上赐之有名在疆臣无让地之迹在尧臣非分兄之有一举三得焉彼狡酋犹不知足即以三尺加之可也旨下该部并看以闻
　　○辛亥升户部郎中晏朝宾为广西右参议兼佥事　　○升广东副使王志为云南右参政
　　○升刑部郎中毛章彦为四川右参政
　　○升广东按察使汪道亨为本省右布政使
　　○壬子少保兼太子太保吏部尚书文华殿大学士朱赓卒赓自正月在告凡二十七疏俱未允至是卒京邸
　　○癸丑大学士李廷机叶向高疏请朱赓恤典并为代奏遗疏赓山阴县人隆庆戊辰进士改庶吉士授编修与修  世庙实录升修撰与修  穆庙实录升侍读分较会试充日讲官典武闱主考顺天乡试历升吏部左侍郎教习庶吉士以礼部尚书入东阁大学士万历甲辰典会试考满加太子太保晋文渊阁以一品满进少保兼太子太保改吏部尚书文华殿大学士赓在事出逮系推官华钰御史曹学程于狱封矿并税付有司去其害过半疏寝蜀黔兵云南焚烧中使杨荣从宽政六诏得无异志天下所不慊志于赓者赓吁天自白病危时括欲言以当尸谏而自撰以示子孙名曰荼史食荼者以苦谏人不知惟食者知之问以苦何如则又竟不能吐一语云
　　明神宗显皇帝实录卷之四百五十二
明神宗显皇帝实录卷之四百五十三
　　万历三十六年十二月甲寅朔大学士叶向高＜锍-釒＞请补阁臣以重政本言  皇上试思御极以来阁臣承恩遇善始终能几何人小者败名大者丧身虽人品行业之不齐亦以登进难而在事者退步息肩之不易耳今一年之间连丧二辅若不旁求名哲共筦枢机使碌碌如臣覊维充数其如坏天下国家之事何望念臣赓遗言亟赐推举简用太平之业端有望矣
　　○户部言今岁东南水灾诚为百年异惨谨就苏松抚臣＜锍-釒＞中逐一详度上不缺御用下不匮边需而中有济于灾沴傥  皇上再颁帑金大加赈恤尤吴民所翘首而冀者得旨准移咨山东税务角□羊进银留五万两差官角□羊彼赈济饥民
　　○乙卯颁给建州等卫女直夷人奴儿哈赤兀勒等三百五十七名贡赏如例
　　○丙辰宴琉球国进贡使臣郑子孝等一十三员
　　○丁巳大学士李廷机言臣八月内一＜锍-釒＞言诸臣称疾多不蒙放既而物故今臣赓又若此矣赓初未有必死之症祗因众口沸腾无所容其身而  皇上又固留之进退狼狈故竟以死耳今既恤之优何如放之蚤  皇上视赓可以知臣矣旨终不允
　　○礼科给事中张孔教言政本单虗宜撤锡爵之诏听廷机之去一意讲枚卜之典得蒙  圣眷者辇榖之下自有旧例其行取在野者一辞就道再辞入都不必沿习烦套以滋奏扰
　　○戊午户部覆应安六郡灾沴异常各项钱粮相应照例蠲折得旨依议行仍于给赈浙西盐课税银二项内各拨一半分给以昭彼此均遍至意
　　○凤阳巡抚李三才题江北灾伤请乞酌量蠲恤从之
　　○庚申礼部言宗藩事例惟名封最严王府宗男私婚所生者不封滥妾所生者不封近又刻名封录以防洗补册牒诸弊讵意仍有听人拨置妄觊封爵如阳曲西河二府将军中尉表木□著等者拨置诸宗潜来京师如郑良宰等者受财坏法假刻名封录板如积书西镇鲍拱者均应参送法司定罪得旨西镇鲍拱着法司尽法究拟郑良宰等缉拏角□羊问表木□著等革去封禄以示惩警
