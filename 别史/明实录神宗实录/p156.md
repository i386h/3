<!-- { "loadSidebar": true } -->
　　○巡按直隶御史刘光国会勘原任易州粮储员外秦邦彦管粮重入轻出召买通□侵克官箴扫荡乞提问追究得旨秦邦彦照贪例革职为民巡按御史提问具奏
　　○赐山阴王俊栅书院额名乐善仍给与经书从王请也
　　○丙子  上御文华殿讲读
　　○以协守漳潮等处副总兵侯继高提督狼山等处副总兵官
　　○试御史范鸣谦题本月初五日狂霾蔽天人情悚惧随蒙  皇上传谕饬边仰见遇灾忧惧之诚但边防固所当饬而内治尤所当修如刑罚未当乞敕有司不许混拟久监惟图取盈赃罚贪墨未息乞敕新选官员不许借贷豪门致赴任责收无措横肆诛求荒芜未垦乞敕淮凤二府官员留心农事如山东沂州费县久称荒壤渐变桑麻盗贼未殄乞敕有司不许欺蔽成风掩有为无指强为窃而大要尤在君心之修省起居以时嗜欲以节讲筵毋惮详问大臣面赐咨询端好尚禁奢靡庶灾异潜消休徵协应  上天儆戒之意不为徒然而  皇上敕谕之旨不为虚发矣＜锍-釒＞入报闻
　　○户部题称白粮原系民运故相沿雇觅民船万历元年河漕诸臣谓民船不便挨帮题造官船近漕运诸臣查议俱谓官造船只窒碍难行合无仍照节年题准事例令粮长仍雇五百料中船跟帮前进至于雇船之疲累运纳之困苦委宜调停体恤以宽民力  上从其言
　　○丁丑发太仆寺银一万两于蓟镇充春防犒赏
　　○升协守宣府副总兵贾国忠署都督佥事挂印充总兵官镇守延绥等处地方　○戊寅  上敕谕礼部今册封朕妹为寿阳长公主选南城兵马副指挥侯一恭男侯拱宸为驸马都尉择三月十三日成婚合用册诰仪仗及一应礼仪照旧例行
　　○己卯辅臣张居正等题伏睹  皇上近日以来留神翰墨一切嬉游无益之事悉屏去不御仰见  圣学该洽  睿志清明臣等不胜庆忭夫人主一心乃万化从出之原亦众欲交攻之会必使常有所系然后纵欲之念不萌而引诱之奸不入故虽笔札小技非君德治道所关而燕闲游息之时藉以调适性情收歛心志比之珍奇玩好之属相去远甚亦未必非进德餋心之一助也但臣等窃见前代好文之主皆有文学之臣奉侍清燕或承诏登答或应制赓酬皆于语言文字之中微寓风劝箴规之益即今之翰林官是也我朝廷置翰林拔其英隽特异者除授此官固储餋德望以备启沃任枢机然文史词翰撰述讨论亦其本等职务  皇上即有任使不必他求如日讲诸臣皆文学优赡见今记注起居日逐在馆供事外其余翰林各官亦皆需次待用臣等拟令分番入直每日轮四员同日讲诸臣在馆祗候  皇上万几之暇如披阅古文欲有所采录或鉴赏名笔欲有所题咏即属诸臣令撰具草稿送臣等看定进呈  圣览或不时召至  御前面赐质问令其发摅蕴抱各见所长因以观其才品高下他日量能擢用自可断于  圣衷＜锍-釒＞入  上嘉悦命内阁具列翰林侍直诸臣职名进○庚辰户部题称顷奉旨议裁革淮凤营田佥事一应钱粮文卷归并徐海颖三道各照所辖州县画地督率招垦年终抚按核实具奏其原给牛具行道府官每年春冬各查烙一次限三年变价陆续还官实在粮银收贮府库遇有饥民流民酌量赈贷闻开田之后额粮飞洒者甚多宜委官清丈田分荒熟粮分新旧务使实额不失得旨给过牛只每年免行查烙余俱依拟行
　　○兵部题巡按山东御史于应昌奏勘过万历八年九月内宁远兴水县堡失事罪夺游击裴永勋俸三月下千户李承旸巡按御史问阵亡中伤军丁苏州等三十八名赏录如例○辽东镇静堡地震声如雷
　　○辛巳诏裁革南京各衙门官吏礼兵刑工侍郎各一员大理寺寺丞一员太常寺少卿一员户部湖广司员外郎一员山西云南司主事各一员工部虞衡司主事一员大理寺左右评事各一员太常寺山川坛署奉祀一员鸿胪寺鸣赞一员序班一员应天府管马通判一员五城兵马副指挥各一员留守五卫千户所吏目各一员
　　○吏部尚书王国光引年乞休  上慰留不允
　　○海西者剌等卫女直夷人都督佥事歪卜等来朝贡宴赉如例
　　○壬午  英宗睿皇帝忌辰  奉先殿行祭礼遣中官祭  裕陵
　　○甲申  上视朝
　　○命中都留守司佥书署副留守庞成裕充五军营游击○丙戌  上命翰林侍直诸臣不拘诗词歌颂每员各撰一首以进
　　○升湖广布政使晋应槐为本省左布政使山西按察使严大纪为本省右布政使
　　○兵部覆顺天抚按张梦鲤等题称顺永二府所属州县额编驿递站银并军卫协济及外省南马价银共一十四万九千余两近遵例查议于地亩均徭内通融酌量减徵五万七千四百有奇实编银九万一千五百两有奇乞永为遵守以宽民力其外省协济马价在永平者相应照旧角□羊给在顺天者仍角□羊该府收贮以备各驿递闰月及荒歉不虞之用  上命如议行
　　○丁亥  上御文华殿讲读是日出玄兔图命辅臣及日讲侍直诸臣各咏诗一首○户部覆顺天湖广狭西四川新减存留银数顺天实编银二十九万六百余两减去银一十一万五千九百余两湖广实编银五十七万三千七百余两减去银一十一万九千七百余两狭西实编银五十一万七千九百余两减去银七万五千余两四川实编银五十二万九千余两减去银五万六百余两乞刊成书行所属永为遵守从之
　　○诏吏部今后选南京户部山西司管粮主事本官凭内添注凤阳仓定限三年照边镇管粮郎中事例仍听本部考核从南京户部尚书王好问等请也
　　○戊子赐敕赏套虏都督同知卜失兔阿不害等彩币狭西总督题其监市无扰故也
　　○兵部上言大阅之礼国家重典  皇上登极九年正当举行之时伏祈  圣明钦定吉期躬临大阅用张九戊之威  上命定于三月初三日查隆庆三年事例行于是礼部上大阅仪注
　　○发太仆寺银三万八千七百两于宣府充本年市本
　　○兵部题浙江御史帅祥勘过万历八年四月内倭贼突犯浙江韭山等处外洋官兵先后攻击沉其舟六擒斩九十五名颗并列有功效劳文武诸臣应叙赏例  上命赏巡抚吴善言银二十两纻丝二表里总兵吴国银二十两兵备唐本尧等各十五两游击张澡等银有差其获功被伤官军俱升赉如例
　　○升广西按察使孙光祖为湖广右布政使山西左参政贾待问为山西按察使
　　○己丑命大同入卫游击彭时万充参将提调宣府南山
　　○月犯南斗魁第三星
　　○庚寅大学士张居正张四维申时行考察遵例自陈  上温旨慰留不允○辛卯吏部尚书王国光侍郎赵贤王篆左都御史陈炌副都御史高文荐佥都御史胡槚户部尚书张学颜侍郎胡执礼礼部尚书徐学谟侍郎林士章何雒文兵部尚书方逢时戎政尚书杨兆侍郎吴兑王一鹗刑部尚书严清侍郎刘一儒刘思问工部尚书曾省吾侍郎金立敬王友贤掌詹事府事侍郎余有丁詹事侍读学士许国掌翰林院事少詹事陈思育通政使倪光荐大理寺卿张卤太常寺卿阴武卿太仆寺卿朱南雍光禄寺卿萧廪顺天府尹施尧臣国子祭酒周子义等各以考察自陈  上命国光等供职友贤致仕南雍调南京用
　　○兵部覆总督两广侍郎刘尧诲具题二＜锍-釒＞其一谓东山等处已招徭浪各贼出没剽掠夺印杀吏戴罪副总兵陈璘领官兵深入摉剿擒斩俘获三百六十六名请复璘俸免令戴罪其一谓倭番二寇并犯镇守广东总兵官黄应甲领官兵追剿斩获倭首二十五级番贼一百八十六级夺回被掳男女二百六十九名口船二十余只请赐优叙其余文武效劳有功诸臣及军丁甲长阵殁中伤人等俱宜量行奖赏  上以尧诲节次获功命录二子入监读书余俱如拟
　　○海西古城等卫女直都指挥同知兀堵等进贡赐赉如例
　　○癸巳升狭西副使朱孟震为山西左参政
　　卷之一百八终
大明神宗显皇帝实录卷之一百九
　　万历九年二月乙未朔  上御皇极殿辅臣张居正等进右中允高启愚等二十五员各撰诗颂  上命留览
　　○吏部考察京官光禄寺署丞萧德辉等及先经奉旨罢斥原任刑部山西司员外郎艾穆等共二百六十四员诏黜降如例
　　○丙申  上致斋文华殿
　　○丁酉祭  先师孔子遣大学士申时行行礼  上斋居手书二对句一曰静里收心涵餋吾之德性一曰闲观图史知邪正命辅臣及日讲侍直诸臣拟对进览辅臣张居正等言伏蒙发下对句二联命臣等属对仰惟  皇上天纵睿明日新  圣学至如收心餋性等语又以见  圣志清明好尚端雅不胜忻忭谨各拟对二联呈上睿览
　　○戊戌  上亲祀  帝社稷
　　○己亥辅臣张居正等题先蒙发下玄兔图卷令臣等及翰林诸臣题咏该臣等三员先已恭撰自书进呈外今将翰林诸臣所撰诗章共三十三首进乞  圣明裁训翌日  上览毕发下命各登卷以进
　　○命神机营右副将胡仁守充后军都督府佥书  庚子裁革省直保定等府同知通判及州判丞簿仓巡等官共五十五员
　　○壬寅升兵部员外裴赐为河南副使江西右参政唐汝迪为广西按察使浙江副使吴自新为本省右参政狭西右参议刘应元佥事任彬广东左参议刘倬四川左参议张稽古俱为本省副使原任山东副使张国修为狭西副使原任云南副使郑岳为广东副使裁革原任狭西右参政兼佥事王汝梅改补狭西右参政升湖广永州府知府华启直为贵州副使
　　○广西左布政使郑云蓥以疾乞致仕许之
　　○癸卯祭  大明于  朝日坛遣公徐文璧行礼
　　○狭西贡市竣赏督抚郜光先等银币有差
　　○户部题覆河南抚按褚鈇许子良奏称所属州县额编驿递银四十五万一千六百余两裁过十万有奇今遵旨查核复裁十万有奇止编二十四万七千七百余两通行各属永为遵守得旨依拟行
　　○考选军政都司许登瀛指挥侯汝谌等留用黜革如例
　　○南京兵科给事中李国观御史张一鲲等以军政拾遗论劾宣府总兵麻锦福建总兵呼良朋贵州总兵郭成南京守备魏国公徐邦瑞广东总兵黄应甲副总兵陈璘南直副总兵郭坚四川松潘副总兵胡恩五军营左副将焦泽延绥参将濮东阳等当罢斥兵部覆请得旨黄应甲陈璘留用麻锦呼良朋降三级着策励供职胡恩郭坚革任
　　○甲辰  孝贞纯皇后忌辰  奉先殿行祭礼遣伏羗伯毛登祭  茂陵
　　○祭  三皇于  景惠殿遣侍郎何雒文行礼
　　○左通政陈学曾右通政郭廷梧大理寺左少卿臧惟一右少卿刘良弼鸿胪卿贾名儒提督四夷馆太常少卿蒋遵箴太常少卿林景旸陈三谟太仆少卿刘世曾裴应章乔因阜顺天府丞赵焕各自陈不职吏部覆请得旨陈学曾等照旧供职郭廷梧陈三谟调南京用
