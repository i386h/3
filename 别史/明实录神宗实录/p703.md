<!-- { "loadSidebar": true } -->
　　○录宁下黄河毛青步口斩获银定诸酋功升崔景荣兵部右侍郎荫一子世锦衣卫百户姚国忠荫一子世本卫百户仍各赐银币并有功官吏二十一员升赏有差
　　○庚申巡抚辽东右佥都御史张涛拜疏径行沿途候旨以兵科给事中张国儒劾其轻躁寡谋不堪节钺故也  上曰边镇关系重大巡抚官岂有不候旨径行之理下所司议　　○以延镇三捷加恩辅臣向高进少保兼太子太保武英殿大学士改户部尚书荫一子为中书舍人向高恳辞  上允之仍赐斗牛胸背一袭
　　○辛酉命瑞王婚礼于次年六月内择吉行
　　○升右春坊右庶子兼翰林院侍读顾秉谦为詹事府少詹事兼翰林院侍读学士右春坊右谕德兼翰林院侍读邓士龙周道登盛以弘丘禾实为左春坊左庶子兼翰林院侍读升司经局洗马兼翰林院修撰王毓宗刘一燝南京国子监司业顾起元为左春坊左谕德兼翰林院侍讲左春坊左中允兼翰林院编修何如宠周如磐张以诚为右春坊右谕德兼翰林院侍讲龚三益为右春坊右中允兼翰林院编修简讨薛三省钱象坤郑以伟为左春坊左赞善兼翰林院简讨
　　○壬戌命百官祈雪
　　○癸亥冬至祀  天于  圜丘遣成国公朱纯臣代遣永康侯徐应坤等分祭  诸陵
　　○免御殿文武群臣及四夷贡使于午门行庆贺礼大学士叶向高方从哲诣仁德门叩头称贺颁赐二辅臣上尊珍馔向高等疏谢因言节屇履长普天同庆乞益修  圣政以迓天休一大僚空虚已极庶政因循废弛深为可虞一林下诸臣废弃年久当量拔其尤以开向用之路一候科道诸臣经年累月茫无职掌惟蚤发一日诸臣则蚤效一日之用一今岁淫雨为灾几遍天下田畴淹没男妇漂沉不计其数湖广山西尤为最甚乞将报灾各疏及户部覆＜锍-釒＞尽行简发以慰元元之望
　　○甲子祭三皇之神遣礼部侍郎孙慎行行礼
　　○乙丑命广宁伯刘嗣爵管理红盔将军
　　○丁卯户科给事中姚宗文言各省直抚按水荒之报蔑地不然老羸转徙室家仳＜亻离＞诸状不啻写郑使之图而流贾生之涕矣乃榷税历十五年延颈跂踵日望停止而迄今未停止也朘削已深肌髓已尽势将走险何暇择音斯时也岌岌乎殆哉故请蠲请减折及请发帑金请给仓糈者连篇累牍未可殚述若以停税请者在北直则请停真顺广大四府落地税银矣在山东则请停六郡包税四万六百余两矣以留税请者在湖广则请留税三万三千合赎银七千共足四万以行赈济矣在江西则请留二监税银三万两矣叩阍吁帝语语呕心  皇上何不慨发德音念万黎待命之苦将诸＜锍-釒＞下部覆议应停者停应留者留哀此泽鸿俾获苏活以延旦夕之命耶至于罢撤最急而不可须臾缓者在腹里则无如广东之每岁一十八万在边关则无如喜峰口之每岁九百余两一则以大海邻倭榷税既多将粤人莫必其命而或生内溃之忧一则以穷边邻虏榷税虽少恐贡夷莫应其求而或酿外讧之衅夫语及民命  皇上以凄然动心况语及倭虏而夷情之观望中国之体统于是焉系  皇上胡可悠悠泛泛不一深长思也
　　○庚午山西水灾巡按御史李若星请发帑赈贷
　　○南直隶水灾巡按御史薛贞请停徵积逋
　　○辛未巡抚顺天都察院右佥都御史吴崇礼言畿内蓟州玉田宝坻武清东安各州县低洼之土不堪加赋凋瘵之民不能加赋根本之地不可加赋乞将加增一万六千余两特赐蠲免以昭旷恩给事中姜性御史杨如皋俱以为言
　　○壬申  孝惠皇后忌辰遣彭城伯张嘉猷祭  茂陵  孝烈皇后忌辰遣广宁伯刘嗣爵祭  永陵
　　○时有牧马所腾骧四卫千百户苏应诏等诉御马监太监邢洪殴死多命侵冒军马钱粮巡城御史凌汉翀为理其冤械洪较役来德润等系之狱洪乃于冬至朝贺日纠众辱翀于朝复群谇狱门欲夺其较役于是翀列状以闻御史俞诲李徵仪李凌云等连＜锍-釒＞乞严敕究拟以遏乱萌不报
　　○癸酉  慈圣皇太后圣节免命妇朝贺辅臣向高从哲诣  慈宁宫门行庆贺礼  上颁赐酒馔珍品
　　○以灾免江西税务烧造闰月税银从总督太监潘相请也
　　○保定等处水灾巡抚都御史王纪请发内帑赈恤
　　○总督狭西三边兵部右侍郎黄嘉善以疾乞归  上不允
　　○广东水灾巡按御史周应期请停重税或准留税银赈恤　　○四川抚按官奏蜀府六载之内连遭回禄东府未修西殿继毁值此兵木交困帑藏空虚诚难措处但承运正殿营造势不可缓及护卫六所管百户印信须急铸颁发章下所司
　　○乙亥署吏部事兵部尚书王象乾言今日之官寮废缺极矣为两京尚书者缺其五为掌都察院者缺其二为左右侍郎者缺其九为副佥都御史者缺其二为仓场戎政及卿寺京堂者缺其十余为总督巡抚者缺其四其间已点而未到承命而＜锍-釒＞辞者不与焉一时公卿大夫比于晨星从来纪纲法度渐成废格每遇会推北顾则南穷南顾则北穷议正则陪穷议陪则正穷推外则内穷推内则外穷是何  皇上临御以来师师济济未称乏人而今厄塞乃尔也乞将节次推起诸＜锍-釒＞速赐俞允无令天下万世疑  皇上有禁锢诸臣之心也
　　○丙子刑科给事中姜性言今请释楚宗者章满公车而薛三才尤＜锍-釒＞陈其当日会审之实事刑部侍郎张问达尤＜锍-釒＞陈其巡抚时所真知今问达正署刑部可以仰副  皇上之意指矣夫匹夫犹怜其负屈况乎宗藩累至四十余人  皇上于八月间恩宥满朝荐王邦才卞孔时三臣一时颂声以为当今第一羙政柰何靳于此诸宗哉不报
　　○四川打喇儿寨番僧差头目雨木六等二百五十名各献珊瑚氆氇补进三十七年四十年分贡倍给绢钞食茶
　　○己卯山西定襄县地震天鼓鸣
　　○兵部侍郎贾应元卒予祭葬如例应元直隶遵化人嘉靖四十一年进士授工部主事历济南扬州知府山西副使屡以边功久任加级至山西布政升右佥都御史巡抚大同前后历冲边六载以缮修累蒙恩赉荫一子为国子生升兵部左侍郎被劾回籍至是卒应元扬历内外所在蜚声贡封竣事与有劳焉迄以泉石归休尤为月旦推重云
　　○增设南直隶湖广学臣各一员礼部言士子者国家储之以为后日用也学臣者所繇濯磨士子以为国家后日用也往时岁考令严一时士子罔不服习经传简约身心彬彬称得人矣迩来学政堕窳功令不信有数年不经岁考甚至有十八九年者岂尽怠弛哉疆圉甚广而势不暇给也夫南都者是  高皇帝之所奠鼎也江淮襟带之区何止数千里而济济南士星散于江渚楚地者是  世宗皇帝之所龙兴也荆岐衡阳之域亦何止数千里而翘翘楚材遍伏于云湘毋论较讎实难措手即凭轼而空行亦不下半年矣臣等广诹通国之舆论博询两省之士绅其在南直隶也议西自庐凤连应安六府滁和广三州属一学臣东自徐州淮扬连镇常苏松属一学臣其在湖广也亦议二员并设即以洞庭为界属武汉黄承德荆岳郧襄九府在洞庭以北者专设一员属常长宝衡辰永六府在洞庭以南者另设一员地有所分则力无不给俾两畿三楚与天下共守岁考之制自后各省直学臣定简有文名端方者令之亟正士习尤世运文运之吃紧处也
　　○癸未大学士叶向高一品考满称疾求退  上降旨曰卿辅政有年独任劳苦兹一品秩满勋懋望隆朕心嘉悦何乃称疾求退其应加恩礼所司从厚查议卿宜慎自调摄少可即出佐理以慰眷怀
　　明神宗显皇帝实录卷之五百一十四
　明神宗显皇帝实录卷之五百一十五
　　万历四十一年十二月甲申朔
　　○左军都督府左都督郑国泰言  福王之国定在明春  皇上明示天下以无可疑天下亦咸服  皇上之英断矣祗因田额取盈日期未定催请屡廑  睿览其望俞旨不啻饥渴为  皇上计予之以广地孰若予之以令名既顺天下之公议即以成王者之大信此又臣之沥血以请者先是户部郎中陆大受＜锍-釒＞论国泰内云有教国泰以劝王知足自请捐额国泰变色拂衣故国泰上＜锍-釒＞自明云
　　○工科给事中归子顾＜锍-釒＞陈时务一点用大僚以寄重任一持平议论以致和衷一慎简差遣以戒瘝旷一申饬延捱以督功令一明信赏罚以肃风励　　○巡抚应天右佥都御史徐民式＜锍-釒＞请终餋
　　○给事中翁宪祥归子顾张延登姜性郭尚宾御史董定策崔尔进潘汝祯田一甲王命璇俱以内监邢洪廷辱御史凌汉冲列洪诸不法状云洪纠众于皇城各门扬言逞害仍阻绝原＜锍-釒＞至三日始由通政司以达可不谓邀取实封乎指称钦依票文给毛应龙等肆行诈骗可不谓诈传诏旨乎本监印信未奉  明旨署掌洪自造关防行移各衙门可不谓私造印信乎打死人命如王大经赵天祥杜如连等数十人可不谓故勘故杀威逼乎索扣军人张恪等逃伍米石可不谓冒支军粮乎侵没御骥草料子粒银以百万计可不谓盗内府财物乎勒取五滩三厂诸商分例无筭可不谓监临求索乎指索进营轿伞茶盒钱点闸四卫营小马军钱百万可不谓科歛乎遍揭飞语于禁地可不谓妖言匿名乎督领夏进朝李进忠等百余人跨马张弓将在官人辛贤李六儿等踰垣抢去可不谓聚众持凶围绕打夺乎程岐来德润金进朝等从史邢洪之恶除各应淂死罪外可不谓投托内官作家人伴当拨置乎有一于此不知当服何刑而洪乃实犯多款是尚知有朝廷哉  皇上于此辈多所假贷虽以驸马戚臣而彭进朝杨应吉辈敢于拥众殴辱今日尚逭典刑彼邢洪者夫亦安所惮乎乞  皇上严提首恶邢洪及其凶党敕法司如律究处庶朝廷不致废法而乱萌可遏不报
　　○大学士吴道南＜锍-釒＞辞新命  上诏答之
　　○以灾蠲南直苏松等府漕折积逋自万历十五年至十八年止
　　○丁亥  孝慈献皇后忌辰  奉先殿行祭礼
　　○广西水灾巡抚都御史吴中明巡按御史穆天颜请发内帑金钱或留本处税银赈恤
　　○宴朝鲜国陪臣如例
　　○庚寅  上以大学士叶向高一品考满加向高少傅兼太子太傅改吏部尚书进建极殿大学士荫一子为尚宝司丞给与诰命仍赐宴礼部
　　○命福王于次年三月二十四日之国
　　○礼部会同九卿科道会勘庚戌场毙一名韩敬仍以关节议处隔房搜卷中式者十七人内王潆孙枝芳王宇王伉冯汝京丘兆麟陈应元唐公靖赵昌期杨嗣昌马呈德夏嘉遇朱童蒙史孔吉等以文优昭雪周士皋文劣及七结可疑以物故免议惟两房互易中式者以令甲既所不载形迹又涉乖张分别议处时仕者已几给由矣复取其先资之言优劣之论者谓从来科场所未有也
　　○辛卯罢百官腊宴
　　○癸巳铸给老挝军民宣慰司印先是老挝宣慰司差夷目先伦等赍贡方物因言先年所颁印符被毁于火抚镇为请补给从之
　　○蜀王宣圻薨世子奉铨居丧未请敕管理遽奏名封礼部劾其蔑违  祖制宜停禄数月稍示惩创奉铨寻具＜锍-釒＞请罪  上姑贳之仍夺辅导官俸半年
