<!-- { "loadSidebar": true } -->
　　○朝鲜国王李珲因本年正月对马岛主平义成差倭橘智正赍日本国王源秀忠书欲迎信使以通邻好及刷还朝鲜被虏人具＜锍-釒＞以闻言自往年以来对马岛主平义智等节次来款以承受家康指教要请通好为言该曹及边臣辄以海上大小事情例该逐一具报  天朝今此信使一款尤难轻议用是推诿累年兹者秀忠承藉家康余烈必欲邀得本国信使乃以此事专责于马岛而平义成以乳臭小儿嗣袭岛主之任惟恐所干不成获罪于日本今若一意撝斥终示见绝则彼乃无聊转成讐恨又萨摩州被虏人三万七百余名善习鸟铳枪刀之势皆愿刷还数年之间请使日急概其本情似是借重夸诩而其间狡猾抑或难测耳总都薛三才亦称被虏三万七百余名习鸟铳枪刀之势皆愿刷还此朝鲜之利而非日本之利明甚倭奴肯一一送还否安知不以此为通市之饵乎今既欲因便报答以示羁縻之意似亦一时权宜但不宜令其源源而来以窥朝鲜之虚实复酿曩时平壤之祸胎也事下兵部俱如督臣议言倭夷谲诈变幻耽耽未已其不以一信使往来之故遂坚睦邻之约而寝启疆之谋明矣据议遣使报答修好之名似难峻绝要挟之意尤难信凭朝廷轸恤藩方计难遥度于海外亦惟申儆该国斟酌机宜自画长便  上是之
　　○急选府同知等官郭之祐等一百五十二员
　　○壬子大学士方从哲言适接蓟辽总督汪可受揭帖言自湖广起行赴任道经河南见各处地方旱蝗相继民不聊生汹汹思乱因思湖广河南及江西福建四省巡抚一时俱缺弹压无人万一饥民啸呼倭虏响应中原腹心之地大有可虞此诚忧国远虑请将江西福建二处已蒙钦点者即赐批发其湖广河南与宁夏操江四臣统乞点用并将各科先点一二员俾令署印管事不报
　　○甲寅允云南巡抚曹愈参养病回籍　　○大学士方从哲以阁员不补会推无日因言我  皇上留心万几无远不烛即四海之广一事之微精神无不流贯矧密勿何地辅弼何官乃任其空虚旷废而漫然不为之所岂真遗于至近而忘其至要也哉无亦以知人不易而过为慎重若此乎不知诸臣才品资望上之难逃  圣鉴下之难掩公评  皇上但下枚卜之命敕令从公推举该部必能旁求博访集舆论之大同以听  宸衷之独断何用迟留疑贰若是之久也臣以时事艰难匡维罔措意气隳沮精力销亡当此之时欲以孑然之身独肩重任譬之以孱夫扛九鼎以一发引千斤凡有识之士莫不为臣危之有如一旦溘然长逝丝纶之地  皇上亦将终于不补乎与其补之于异日使政本有中绝之虞大权有旁落之渐孰若及今用之或者臣愚犹得藉协恭之益以少伸报国之忱岂非公私两利之术哉不报
　　○乙卯总督狭西三边军务刘敏宽题万历四十四年七月内兵部题请动支草料银一十万两角□羊赴狭西布政司分发延甘二镇支用仍听按臣核实开销今准巡抚甘肃祁伯裕称甘镇原发三万两内已支六千三百九十四两九钱四分二厘已经给赏讫见在银二万三千六百五两五分八厘又准巡抚延绥金忠士称延镇原发七万两并未支销见存贮库
　　○丙辰户科给事中官应震请允姚若水巡视十库之差因陈画一二议一题知画一言关差系彼此行关劄差系属员听堂官行劄皆不俟  王命者也题差则俟  圣明俞允而后推者可推领者可领顾丝纶郑重虚度居诸不免误乃公事以后议一概题知不必请旨庶有禀命之敬共而无候命之淹滞一报满画一言事以专集以纷驰省之于封驳台之于纪纲自是本职而巡视各差乃其兼摄绪余也故各差公署或旬日一至或旬日再至季差合三月计之其在事不过十数日而止方受成而事未习既＜女间＞熟而担已弛我才立一良法而后来者旋忽更张我才烛一毙端而后来者仍前踵袭况季差例不奏缴因循惰窳可以任意甚非法之经也自后议诸差皆一年一满概行奏缴中有任内出使即未满一年亦须以所已行者具闻报命庶事事专而效可稽＜锍-釒＞留中
　　○户部题  瑞王出府请讨食盐查照  福王事例给食盐一千引行两淮运司变价一千二百两角□羊府应用从之
　　○丁巳升河南按察使孟成已为山西右布政使
　　○己未大学士方从哲言昨八月间恭奉明纶许臣以所请诸事待入阁之后次第举行乃数月以来壅滞愈甚抚按诸臣推者不点票者不下阁臣之推未允科道之补无期此其所废者谁之政事所锢者谁之人才而将来所败坏者谁家之天下耶不报
　　○暹罗国进贡金叶表文一通方物一万四千八百斤孔雀三对
　　○户部覆应天巡按李嵩题报南直灾伤议将被灾八分以上六合等十县该年漕粮尽数改折每石折银五钱被灾七分如建平县安庆卫县米每石折银七钱卫米向折三钱五分今减折五分被灾五分以上繁昌等七县改折一半正兑每石折银七钱改兑每石折银六钱随粮轻赍耗羡一切蠲免旨允行
　　明神宗显皇帝实录卷之五百六十二
大明神宗显皇帝实录卷之五百六十三
　　万历四十五年十一月壬戌朔大学士方从哲题庶吉士刘钟英拟授翰林院官职留中
　　○癸亥大学士方从哲以吏部尚书郑继之有乞休一＜锍-釒＞未下因言继之才品兼隆为  皇上所特简今年虽逾八而精神矫徤铨政聿修人心允服真大臣之不易得者今具＜锍-釒＞乞休虽其止足之雅意但当九列空虚老成凋谢之日朝廷之上岂容去此重臣兹者候旨杜门于部务不无妨废伏望  皇上将继之原＜锍-釒＞发臣票拟促令即出视事不报
　　○巡按贵州杨鹤奏臣奉命入黔值仲贼猖獗有查核功罪之责抚臣一出洪边再收定广一鼓下之数月之后寂然不哗独都匀麻哈之间平定吴王二司之贼出劫官道岁无虚月此往来必经之地不容不一剪除乃堂堂省会兵不满千何以东西策应上下官道营哨寥寥不免顾此失彼增兵设饷皆黔事之然眉者也水西安氏尾大不掉臣欲得其户口厄塞之数与头目汉把主名为驾驭地乃檄下所司查取粮马册籍中间四十八枝头目管辖地方土地人民贡赋钱粮之入与汉把姓名先世来历备载无遗先年安贵荣骄蹇不法欲变  祖制擅减诸驿先臣王守仁止用片言折之以后安疆臣听奸拨置阻挠改县诡称欲将各司钱粮岁岁角□羊京或隶别省当事者委曲迁就不知费几许调停始得苟且结局臣今欲趁安氏寡妇孤儿仰我鼻息之日因而收拾之此亦治未病之意也宣慰司逐年办纳粮马布政司并无册籍可查今总撒俱有定额将来谁敢变乱且汉把姓名一一籍之于官便可行互结连坐之法其地又有内水外水之分内水不容一贼外水九司六目专一窝藏仲贼臣欲令之内外更调业已注册甚明第仓卒尚未举行谨以一册达部愿责成之于后来者得旨征仲已有次第其土司诸事著抚按官再加详议以安地方
　　○时  王婚并急工部钱粮无措  上命于马价及  大工银暂借待陆续补还兵部左侍郎崔景荣因言臣部名为司马必马匹有余然后可以振国威粤自种马法废改为俵角□羊而马少矣又以边需浩繁二分起派八分折价而焉又少矣初意谓折银在库遇有缓急可用价以买马乃各边马价市本及悬赏银两俱取足于内年例角□羊发毫不可缺而户工两部及光禄寺节年借贷不下五百余万皆在制额之外何曾分毫补还以致老库四百万之积仅余八万何以堪再借况马价银两坐派南北两直及山东河南今旱蝗相继无处不灾则本色折色必不能完既额发边需尚恐无措而何可又言借贷乎天下非无事之日也倘变起一隅仓卒徵发向臣部索马而马无索银而银无水衡之臣肯任其责否得旨冏库空虚可虑但钱粮无措恐误婚期还遵前旨借给以济急用
　　○选主事等官程光阳等二百六十五员
　　○甲子兵科给事中赵兴邦言部推总宪吕坤不惬物望乞敕部改推有才品者以重风纪之任并罢南京通政使吴华贵州参议冯时可不报上以  玉牒告成加驸马都尉侯拱宸太子太保其子昌国等并命遵前旨授官兵科给事中赵兴邦以  上所予拱宸之子之官全不合例执奏＜锍-釒＞留中
　　○赵兴邦请严勘延镇功罪延绥自四十三年十月至四十四年七月节次捣杀斩获虏首一千七百六十有奇已经勘明题叙时中外纷纭有谓孙洪谟大柏油被围以援兵少迟遂甘心投降者有谓虏犯波罗总兵官秉忠有波罗之役不得分兵救援以角□羊大柏油之围者有谓虏围大柏油告急官秉忠听信张榜不许传炮致孙洪谟营溃被杀者有谓秉忠当大柏油之急不往救援遗张榜领镇营兵马潜入草地捣巢贪功失律致全军俱没所失军丁私行顶补者一时罪案轻重未有定议故兴邦以覆勘为请不报
　　○河南道御史王象恒以台省一空言路几绝请速下候命考选诸臣不报
　　○乙丑大学士方从哲请补大僚及科道诸臣言部寺大僚十缺六七风宪重地空署数年六科止存四人十三道止存五人候命诸臣如杨道寅张孔教李若圭孙之益暴谦贞周希令等累岁不补言路空虚与夫天灾时变物怪人妖诸状不报
　　○初福王之出封河南也所赐赡田自河南派及山东又派及湖广计湖广派数四千四百八十五顷有奇除  王愿减一千外多方搜括止得田一千二百二十六顷每亩徵银三分每岁该银三千六百七十九两有奇已经按臣册报将藩司正项钱粮那凑两年之数起角□羊  福府因具＜锍-釒＞报上久未得旨全楚官民遂以为欠数停寝几幸不徵矣至是  上复督过诸臣且有务足额数与自行管业之旨科臣官应震因言国家建侯以藩屏王室原不割版章之土宇充侯服之瞻田  列圣相仍未之有改即有一二间从请乞要亦随便空闲地土偶一为之非所以训也今以空闲之地括之襟江带湖之楚彼夫废府遗业贫宗承领日久也而亦括故相之没田小民纳价日久也而亦括民怨滋腾民变几激费地方官多少调停而后得此千余顷之数他如邸业自钦留以供香火者若新增田若赤马湖田若芦袱湖田六大庄田备珰除效输将外乾没不知若何顷  皇上但听其口实进御恬不之核乃以填溪满壑之意徒索之于子虚乌有之乡至额不能盈而赫焉冯怒降罚诸臣揣  陛下之意无非谓  潞例可援耳夫  潞王四万顷原系  景藩余业  景王四万顷原系省直未经清丈之先尚有闲地可拨此在诸臣往＜锍-釒＞中甚悉而独计  福援  潞例倘  瑞  惠  桂三王又援  福例继继绳绳其丽不亿概从查拨长此安穷况即以  潞例言潞之租银止四万两今  福王二省租银共四万六千两有奇较  潞例业已过之而  陛下又从而附益之耶至管业一节查会典各王府钦赐土田令各该人员关领不许自行收受  祖宗彝章昭如日月有司催比有法角□羊运有期岂如珰辈归府第者十三入私囊者十七迨至还报不称官吏之阻挠则捏佃民之逋欠遗累甚大  福王何利之有＜锍-釒＞留中
　　○金川寺加渴瓦寺番僧容中出等十名进献珊瑚氆氇等物给赴京并留边贡僧各赏给绢钞
　　○丙寅  恭让章皇后忌辰遣官祭陵寝
