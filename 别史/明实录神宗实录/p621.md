<!-- { "loadSidebar": true } -->
　　○礼科给事中张凤彩言自古倾险之徒必诬君子为小人而概之曰党方今诸臣合东西南北之人辐辏而事  主上其道不谋而自同独奈何而论者突出朋党小人之说耶此言一出正人为之丧气其究也相激相戕朝廷无所庸其别白如汉唐宋党锢祸成而庙社随之岂细故哉不报
　　○礼科给事中张孔教言吏部左侍郎杨时乔鉴昏于日暮前后会推大不厌于人心不报
　　○南京户科给事中叚然论劾旧辅王锡爵辅臣朱赓密揭擅权交通乱政请乞禁密揭重御批办奸邪以端政本不报
　　○丙戌南京太常寺卿唐鹤徵以病乞休许之
　　○加巡抚甘肃地方都察院右佥都御史周盘为右副都御史巡抚照旧以六年边俸考满也
　　○加巡抚大同地方都察院右佥都御史霍鹏为右副都御史巡抚照旧以三年冲边考优异也
　　○户科给事中王绍徽言迩年章＜锍-釒＞多留中不报或便寝阁以至言壅反溃事激多伤上下疏隔黑白倒置率繇此起不报
　　○丁亥予总督仓场户部右侍郎游应乾祭葬如例
　　○仍加祭准妻祔葬应乾婺源县人嘉靖乙丑进士扬历中外清谨如一赠本部尚书以示褒崇云
　　○叙延镇旧安边怀远堡三十四年四月内功赐总督李汶巡抚郑汝璧总兵杜松等升荫恤赉有差户部赵世卿兵部萧大亨等并赐银币
　　○户科给事中顾士琦劾王永光物望素轻不宜巡抚不报
　　○云南巡按周懋相条议事关兵部者设武备以严防御清隐占以广训练复汰折以实行伍重兵备以修边防复北营以壮威武宽文法以绥土夷劄邻夷以绝边衅部覆允行　　○戊子  孝恭章皇后忌辰遣官祭  景陵
　　○户科都给事中孟成已给事中王绍徽各止＜锍-釒＞论皇亲都督佥事李成铭原赐庄田不宜自行管业
　　○己丑江西提学副使苏茂相致仕调本省南昌兵备副使蔡增誉补之
　　○工科给事中何士晋言诸臣以衮阙诤之  皇上虽言多逆耳每荷优容独论及辅臣则必欲借主威以洩怒是使  皇上负逐臣之名而辅臣收固宠之实天下所以积憾辅臣而不能平也且如孙矿郭子章戴燿沉子木皆宜舍不舍公论乖违辅臣赓安得不任其咎＜锍-釒＞不报
　　○湖广道御史耿鸣雷陈杜危机五事一曰壅阏之症一曰沉锢之癖一曰虚空之症一曰拘挛乏痛一曰根本之蛊
　　○礼部右侍郎杨道宾言臣待罪少詹事时伏睹  皇太子英年嗜学经书过目成诵对仿援笔立就而且优礼讲臣从此缉熙日懋窃以为夏启周成不得专美于前乃自甲辰九月以至于今讲读久辍儒臣久疎臣效劳讲幄日撰唐史讲章进呈御览见唐史所载仇士良首倡甘露之乱及病归私第犹教其徒曰天子慎勿使之读书若见前代兴亡心知忧惧则吾辈疏斥矣繇是观之唐之人主所以为人欺罔者皆讲学不豫之故也又唐敬宗游戏荒淫几至亡国宋史臣胡寅断之曰敬宗优于德宗特以幼小之时不亲师傅耳教养太子不可不慎古帝王之为虑深远也且  陛下不记癸卯冬之事乎祗缘  皇太子出阁稍稀而谤言朋起致兴大狱鉴古可以戒今追往可以防来则亟从阁臣之请命  皇太子  福王出就讲席当不俟终日矣不报
　　○庚寅颁赐朝鲜国陈奏承袭陪臣李得馨李必荣等四十三员各叚绢布疋衣服靴袜
　　○辛卯会极归极二门竖柱
　　○礼科给事中周永春言滇抚妄杀冒功按臣周懋相不以白简胪列溺职欺  君不可一日留于地方乃左副都御史詹沂曲狥人情惮于更差报  君之心已灰纳贿之门如市尚可俨然豸绣之上哉不报
　　○礼部言国家际天所覆悉土悉臣岂以建酋之贡不贡为重轻特以朝鲜之警报尝闻而南关之兼并有据公然违贡以尝试我故不容置之不问其违贡也业已不讳其非则其补贡也安可不逆其诈得旨补贡夷人兵部行文辽东抚镇官查明放入如有吞并冒项等项不许混进
　　○山东巡按萧淳言平度州剧盗柳廷瓒等十三人历劫三郡法当枭示章下兵部
　　○癸巳以重阳节赐三辅臣上尊珍馔
　　○甲午四川巡抚乔璧星奏滇贼元凶阿克郑举俱获自蜀中角□羊自滇省章下兵部
　　○乙未顺天巡抚刘四科＜锍-釒＞病乞归不允
　　○兵部言逆贼阿克等宜生缚阙下亟正显诛并议处妄杀报功参将张名世参将康梦相得旨阿克等俱解京正法献俘事临时再议张名世康梦相事情并失去印信巡按御史作速勘报
　　○韩府永福王谟塇越关奏韩世孙逵杞不法事礼部以逵杞新亡孤寡伶仃谟塇横肆毒噬请旨送回听抚按勘奏
　　○丙申大学士朱赓等言永乐店  景命殿及寺庙护敕臣等钦遵恭写今传  圣母谕将华严寺为保国慈孝华严寺显忠庙为护国崇宁至德真君庙恭绎名义  皇上之意惟在归功于  圣母而  圣母之意复欲阐孝于  皇上即此一称名间慈孝之德真足光天壤而冠古今矣
　　○赓等又言奉  圣谕寺庙既改字多其  景命殿额名字少且未显奉安  圣母万寿景命之意今可请添  慈圣景命殿亦改入敕谕及碑文内臣等仰见  皇上肃将  慈命凡百周祥  圣谕既明即可钦遵旨嘉其忠慎报闻
　　○巡视厂库工科右给事中王元翰条上关系利病四款一议减铜价二议报铺商三议收例银四议补匠役
　　○升湖广左布政使胡桂芳为都察院右副都御史巡抚贵州兼督理湖北湖南川东等处地方军务
　　○升顺天府府丞李炳为都察院右佥都御史巡抚辽东地方　　○起原任都御史王象乾为都察院右都御史兼兵部右侍郎总督蓟辽保定等处
　　○起原任尚书孙丕扬仍以太子少保为吏部尚书
　　○兵科给事中胡嘉栋论劾两淮巡盐御史康丕扬大奸捍网请乞褫夺不报
　　○丁酉霜降节遣官分祭  九陵  景皇帝陵寝  哀冲  庄敬二太子坟
　　○己亥命辅臣将  慈圣景命殿护敕暂藏在阁待工有次第差官开读  皇帝敕谕内外官员军民诸色人等顺天府漷县永乐店地方我  圣母慈圣宣文明肃贞寿端献恭熹皇太后实诞生于此本源之地  慈念所属乃于万历三十五年鼎建  慈圣景命殿以标表里闾显扬灵瑞祝我  圣母慈寿于万万年殿五间后阁五间廊庑阶墀规制咸备大门之外建中左右石牌坊三座又于殿东西两旁盖保国慈孝华严寺一座护国崇宁至德真君庙一座各有室宇以居僧众便焚修仍有  先朝钦赐餋赡地七百顷今作本殿护殿地及  圣母钦降帑银买给赡寺庙地二十五顷俱给本家正枝嫡嗣子孙自行管业以供万年香火之用尚虑愚顽之徒罔知禁忌或致溷亵毁侵特赐敕禁谕凡内外官员军民诸色人等俱宜仰体至意敢有不遵敕旨辄行干犯者必重罪不宥故谕
　　○纪事碑文朕惟帝王之兴率本母德华渚洽阳钟灵肇祉载之诗书烁乎盛矣朕以＜耳少＞躬御极已三十五年仰冯  慈训方内乂安深惟  圣母皇太后功德闳茂千古稀闻惟顺天府通州漷县永乐店乃诞育之地淑气所钟宜有表章以示来许用是恭陈  慈命量度经营中创  慈圣景命殿前门后阁缭以周垣树三坊于门外左为保国慈孝华严寺右为护国崇宁至德真君庙爽闿宏壮足以昭地灵章浚发称  圣母所为笃念源本之意告成之日  慈颜悦豫朕志用宁爰敕中官守护仍各为文勒石垂诸永久以朕凉薄宁敢方古帝王庶几兹地之无逊华渚洽阳则有  圣母之烈在其垂裕将千万年则  景命亦千万年方且为佛力所弘护明神所拥卫无疆之福朕与方内共祇承之因为纪其事如此并系之诗焉役始于某年某月某日成而落之则某年某月某日诗曰翼翼京邑漷水萦之璇源远浚载奠坤维尊临长乐欢决重闱绵绵  景命百禄咸宜眷兹汤沐启瑞辑禧周原膴膴宝殿攸基重门邃阁崇厂逶迤仁祠左拱灵宇右丽甍连栋接鸟革翚飞虹祥式阐  慈念载怡爰及薄海辉景咸熙  圣母之德绥此烝黎百千万祀永永无隳
　　○敕建保国慈孝华严寺碑文朕惟象教之设虽起自后世然用以鬯泽导慈延禧昭贶历代以来不能废之故宇内名区梵宇相望夫宁内典是崇亦于福田善果良有助焉近漷县永乐店乃我  圣母皇太后诞育之区其为灵秀甲于宇内  圣母顾念枌榆比于涂山渭涘  命朕即其地创  慈圣景命殿又为保国慈孝华严寺于左方凡若干楹规制宏壮足与殿相护翼营构之费一出帑金不烦将作既落成朕具其事恭告  圣母尤念  圣母慈仁之性本自天成  含育之功原于积累其所为俯弘六度兼济众生盖与西来宗旨原自契合顷岁每闻四方水旱輙为悯恻至减膳金赈恤而内庭之贝叶琅亟朱提宝镪络绎布施于中外者皆为国祚民生皈诚发念若斯之恳笃也今方内喁喁咸蒙  圣母休泽迦维有灵必弘拥祐矧兹地为祥源所肇发流衍未穷加以禁苑祗林煇煌附丽宁不足以导迎休祉默护  慈躬为  宗社生灵无疆之福哉此朕所以既喜其成因为之记而系以诗诗曰有赫璇宫箕尾分躔佛日绕之瑞蔼人天灵秀攸钟笃生  圣母愿力乘前洪慈启后众生沉漠咸度迷津稽首颂赞归于至仁  圣母不居原原本本潞水漷泉发祥斯远既营崇殿乃启双林雕梁文础玉埒金绳法雨朝兴白毫夜映香室增华绀园逊盛猗欤  圣母功德巍巍于万斯年福履永绥
　　○敕建护国崇宁至德真君庙碑文朕闻帝王为百神主精诚所至神必从之矧夫隆罔极之报展不匮之孝祝亲寿于冈陵绵国祚于箕翼厥惟戬榖尤籍神庥而所重夫神者必其聪明正直而壹者也顺天府漷县之永乐店盖我  圣母皇太后诞生之地朕钦瞻  慈范仰溯庆源念地灵之攸钟蕲天眷之永固爰建  慈圣景命殿复于其右创护国崇宁至德真君庙堂庑既构俎豆斯严系牲有石宜书岁月朕惟义士忠臣实廪间气生著伟伐没为明神理之恒也侯起布衣佐义旅从故主于垂危扶正统于将绝精忠一念天地式临以故血食万方盻蚃千载戾夫闻而歛容宵人望之絫息盖其灵爽如日当空无幽不烛如泉行地有触则通况  圣母桑梓之区山川回合风气融结乃夏代之涂山周家之莘国也侯得无诞降戾止呵护拥卫于其间与书曰惟上帝不常作善降之百祥夫神布列在天将  上帝之命是奉我  圣母协德坤元慈俭为宝轸暵溢恤孤茕朕得以佩服训辞和柔百姓兹非  上帝所欲降祥者耶其获神祐又何疑焉况侯御灾捍患扶困拯危为福于天下者不可缕数今宁惟佑我  圣母其运玄机翊隆理阴阳调风雨时繇  圣母汤沐邑以迨山徼海澨岁成蜡通无扎瘥疪疠之患斯  圣母之德益溥而侯之声名益煜霅宇宙无穷时则朕庙祀意乎乃系之诗诗曰在昔昭烈龙骧虎视惟侯桓桓扶汉之纪赤鬣青阳前无坚垒风云为变天日可矢百代精英万方禋祀矧是京邑  圣母之里  景命殿隅新庙聿起象设有严轮奂具美云盖电旗惟侯戾止佑我  圣母诞膺繁祉蛰蛰绳绳孙孙子子福我烝民跻之康阜玉烛金瓯千秋万＜礻冀＞
　　○庚子兵部尚书萧大亨再＜锍-釒＞乞休不允
　　○吏部左侍郎杨时乔以简用尚书乞归得旨尚书虽已点用尚未即至目下部事须人管理不准辞
　　○辛丑赐三辅臣杨梅
