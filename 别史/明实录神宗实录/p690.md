<!-- { "loadSidebar": true } -->
　　○户科给事中官应震奏昨见户部一本为婚礼钱粮恳赐裁酌又见御用监为婚礼加添有旨着户部再行酌处职不觉恣嗟太息念太仓库银四百万余属边饷者三百八十九万有奇顷九边共欠至二百九十三万六百两太仓之匮可知也良繇民日求减边日求增朝廷之上那借溷淆而莫可究诘今方隅内困极矣京师困商秦困羊绒晋困三吴困织造豫章困磁滇粤困金珠楚蜀黔困木加以貂珰之吮吸暵潦之不时势必至于逋欠  皇上何不拓免徽歙米税之心尽罢诸税使民得毕力于正供乎而且令有司讲备荒之政莫若考之周礼及旧臣吕坤所著两利仓乡会仓自救仓诸法著实举行夫平日既多方以开民自有之利而岁祲又有以恤之以是殿最邑令责成郡守犹有积逋难完者臣不信也尝考国初额饷成弘间才五十余万嘉靖初亦不过六十万  庄皇帝践祚乃定经制尚止二百二十六万零柰何延至今日虏已通款费及滋多即如宣镇见在军溢旧额三千八百余马六千七百余各将家丁额支粮一石五斗今且支至二石各军布花额有全支半支今且一概全支即宣镇而余镇可知也辽沈开铁间新为增兵虽有发纳班价银绝军粮银两淮加带盐引银三项然仅足供十年之用十年而后恐垂涎及太仓矣即辽镇而余镇可知也则请申明年例之义盖自边警仓皇輙议增置遂以一切权变之计袭为故常命曰年例此甚无谓宜令边疆无事兵若饷皆有定额一旦缓急增添名为权宜不名经制不得概以年例请逮其事已兵休兵收饷止经制之复其在斯乎那移出纳有监守自盗之条况在国储借之一字岂可以训年来冏寺光禄之借犹曰边饷向供也至如甲丙二库绵布花绒岁从内藏出给军士昨冬且索及太仓矣  瑞王婚费进讫九万仍欲加添又其甚者赵世卿先年刻书一册内开不时进办无正额银五年内共进过一百八十三万八千八百三十七两今又二年不知何似夫御用自有御用银两职考会典如内府库所掌最大者金花银国初角□羊南京供进各边或有缓急间亦取足其中正统元年始自南京改角□羊内库嗣后多为御用味各边缓急二语知内库不专为内兼以济边是内库之可散而外甚明也太仓银两嘉靖二十二年题准今后各处京运钱粮应角□羊内府者一并催角□羊贮库悉备各边应用不许别项那移又议准今后各运司余盐银角□羊送太仓贮库专备各边客兵粮草不许分毫别用夫太仓原以备边味不许那用二语是外库之不可歛而内甚明也愿  皇上涣发明纶分别内外库之界毋令中官混索动及饷额其他水衡之料价冏寺之马价光禄之上供亦各还各项不相侵假倘有混索职等得以原旨封还计臣依阿角□羊进职等得以白简从事如是则太仓还其太仓而饷何不足之与有伏准敕下户部同九列大臣从长会议永贻经久不然在  皇上惟知有太仓在臣子惟思发内帑合上下而言  皇上之意主盈臣子之意主缩合文武将吏而言司兵之意主加司饷之意主减合内外小大臣工而言内臣之目击边事者主催科外臣之目击民艰者主抚字臣主相持军民相左外内小大相持职不知所终也
　　○戊子命简讨钱象坤徐光启周炳谟丘士毅黄立极张鼐知起居注
　　○吏部请申饬朝觐事宜又覆河南道御史余懋衡禆计七议一抚按注考宜确一咨访评品宜慎一斥幽轻重宜当一揭报异等宜严一私揭害人宜禁一冒禁摭辩宜处一禁革馈遗宜申俱报可
　　○礼科给事中余懋孳参御马监太监杨秀擅参上林苑监左监承张继等指为属官奉旨夺俸并下署吏于理言  太祖高皇帝置各监局内官止令供扫除不许预外事载在  宝训何等森严从未闻以文官为之属吏也而秀公然行之违  祖制当罪欺  皇上当罪乃不蒙谴戮反为示罚焉臣恐此端一开朦胧取旨将使外廷事任尽掣中涓旧制法度尽听变更而廷中不复知南北司之异矣伏乞申明  祖训严防内外治杨秀捏奏之罪而折诸阉以祲横之萌时吏部尚书赵焕亦有＜锍-釒＞争俱不报久之法司言秀称属无据说谎宜惩署吏无律可比法应免提并请正秀奸欺之罪
　　○己丑补原任河南副使王守正为四川参议升四川按察使柴应乾为湖广右布政
　　○夺原任吏部考功司郎中王宗贤俸半年故事土司奏讨升赏必繇抚按代题先是万历三十八年云南丽江府土官知府木增以从征顺大等夷助饷二万余两乞比北胜州土司同知高承祖姚安府土舍高光裕等事例加级宗贤时为验封员外遂题覆加三品服色及抚臣周嘉谟按臣邓渼忝其违越宗贤乃具＜锍-釒＞请罪自悔失于行查部议当重加罚治并追夺新加木增服色如抚按言以惩蓦越且申明旧例从之
　　○礼部言  福王为  陛下爱子封之伊雒已数年矣向以府第工程未竣有误就国之期致烦  皇上明旨屡催时廑宸衷之虑兹则工已完矣继城肇启乃朱骖出邸之时磐石始基正青组临方之候惟  皇上即赐择吉举行得旨朕览所奏府第工完之国有期合用一应事务钱粮著各该衙门即行预备整顿造办齐理不致临期违误部＜锍-釒＞自初夏投上言者纷纷久不得报至是礼工两部科暨各衙门复连章恳请始下前＜锍-釒＞
　　○以成国公朱纯臣为左军都督府佥书管事
　　明神宗显皇帝实录卷之五百二
　明神宗显皇帝实录卷之五百三
　　万历四十年十二月庚寅朔大学士叶向高奏臣窃观  皇上神圣聪明于国家大计无不留心事到穷极无不施行即如  福藩之国人望最切者亦已有旨令各衙门料理一切事务矣此皆独断神谟非臣等所能仰赞惟是阁臣员缺上关国家之安危下系一时之阙政而臣之愚顽终不足以动  皇上其为庸劣不堪已甚明矣夫  皇上事事必遵  祖制今割难忍之爱以成分封之典亦以  祖制重也阁臣之只一人一人而至五六年  祖宗朝曾有此乎臣安得不昧死而力请乎
　　○予赠原任祭酒传新德为礼部右侍郎
　　○兵部题贩海之禁屡经申饬不意犹有如李文羙等公行无忌迹其盘验虽非通倭之货但脱逃可疑应行原籍衙门拘审仍通行所属沿海军卫有司禁戢军民不许私出大洋兴贩通倭致启衅端从之
　　○复除原任编修林欲楫原职
　　○辛卯调湖广荆州府知府费兆元为江西南康府
　　○吏部覆两广总督张鸣冈患病有旨著照旧供职
　　○壬辰起原任浙江副使毕懋良补本省副使管理水利
　　○癸巳  慈孝献皇后忌辰致祭于  奉先殿
　　○御史潘汝祯请下铨部分别被论诸臣去留＜锍-釒＞以清仕路并乞严谕各门阉竖鸿胪寺卿毋仍前凌虐计吏以体群臣
　　○甲午尚宝司司丞章嘉祯奏微臣猥荷赐环同僚尚在遗佚乞录生恤死以慰舆情励臣节请将顾宪成同孟化鲤并议与谥因言被废诸臣两奉明诏诖误触犯官范俊等一百十员迁谪官邹元标等九十六员今将半凋零又益以姜士昌宋寿等若而人并乞录用
　　○御史俞诲奏光禄库贮空虗已极续添查核宜严言内庭器用俱有回销尚衣监何以续添朱红酒碟至一万九千五百三十余个麻绳一万五千余斤此等月计虽微岁计甚钜当并议裁省因言今天下民生日竭国用日诎如度支之匮乏边饷之紧急其虗实宜核又当何如并乞  天语叮咛中外诸臣大加振刷
　　○荫原任湖广巡抚梁云龙男思泰为国子生寻礼部主事田大年论云龙冤杀楚宗不宜得荫遂寝
　　○荫原任宣府巡抚连标男得名为国子生
　　○四川巡按以蜀王于十一月癸巳薨逝闻
　　○乙未大学士叶向高奏臣自受事以来未能荐一贤行一事挽回一弊政消弭一衅端碌碌浮沉贻忧  宗社已六年于兹矣转盻改岁便是七年其又可以再迟乎乞将科道官公＜锍-釒＞亟赐施行时台省交章以枚卜万不可缓为言俱不报
　　○荫原任兵部侍郎迟凤翔孙一桂为国子生
　　○调四川行都司都司佥书庄安世于云南添注
　　○兵部奏镇安之役已经按臣勘报而台臣田生金直论抚臣乘虚袭杀斫帐徼功致挑边衅岁无宁日方当论罪何功之有且历指失事时地往复辨理请再行按臣将当日情形确查具报或捣袭或血战虏或入犯或求款与清河等处俱查虏入之地与擒斩之级果系何虏系何月日所擒获不论已经奏报未经奏报者有无隐匿从之
　　○给事中姚永济上言我朝旧典官吏犯赃满贯以上戍遣  皇上御历以来如陈三谟秦燿沈汝梁祝大舟辈皆以赃败例拟法至肃也乃迩来贪黩横行夤缘成习伏乞敕下部院果贪横无赖人神共愤者摘出一二人立送法司追赃发遣在外者行抚按依律重处此后凡犯贪等俱书名书数照实开闻不得视为常谈含糊混报
　　○给事中李成名请释满朝荐言迩闻  圣母病目至廑  圣怀昕夕问安不皇宁处朝荐有母亦病于家乃不得一侍汤药非所以推广孝治也因言内臣之祸始于缙绅被逮繇是而谩抚臣蛊按臣辱方面毙职官至近日则王信迫胁夫门吏杨秀凌轹夫监丞单奏朝驰  王言暮出廷臣参＜锍-釒＞置若罔闻是诸臣无一可信而阉人无一不可信也长此不已势必使南北司如水火而寇讐善类奴隶朝绅异衅惨祸不止如朝荐诸臣而已朝荐不释则  圣心终为诸珰蔽而诸珰日肆国家之害未有已时
　　○丙申吏部循铨政职掌陈第一急务曰枚卜当举考选当下缺官当补废贤当起今所已行者独考选一事耳两京九卿堂上大小共缺二十六员顷分别去留又复多人各省直司道共缺十五员此孰非纲维之司承宣所系而可久悬不补乎因请并释累臣
　　○吏部都察院奏河南巡抚李思孝论巡按曾用升虽例有互察之条未免涉报复之迹以致一参一辩诟谇横交伤体蔑法于斯为甚思孝已准回籍用升俟差满回道听本院考察先是用升因参承奉徐进语侵思孝思孝遂称病乞休已得请矣忽有直紏不职风宪＜锍-釒＞往复辩詈言者多不直思孝
　　○吏部覆河南巡抚题留河南府州县各正官免觐从之
　　○广东参政陈亮采以思亲病剧乞休部为覆请许之
　　○礼科给事中范济世上言岁暮  祫祭乞钦谕  太子代为行礼以慰  祖宗光大典臣闻□人格先谆谆于汤孙之将者明大典不敢以假人也  皇上自静摄遣代  九庙之灵已二十余年不复睹继体守成之主矣夫祝词乐章皆孝子所以昭明德也而假之异姓于义何居饮福受祚乃  祖考所以绥后王也而归于公候于事甚悖今太子睿体已克册立有年以继体之  储君为承祝之宗子如此而  祖宗之心安  皇上之心亦安天下臣民之心亦莫不安未必非礼之大者也请下礼部会议以闻
