<!-- { "loadSidebar": true } -->
　　○丙申升五军右营游击陈安邦为大同参将
　　○升延绥守备许光先为延绥游击
　　○升云南参将张宏为四川松番等处副总兵
　　○工部覆御史蒋春芳题分黄导淮之说真是石尽第分黄即所以导淮而分黄之工未就则清河口之辟沙高良涧武家墩之建闸周家桥之疏河抚臣之议亦确乎其不可易者盖所以避时下泛涨之水纾  祖陵眉捷之急也若分黄大工就绪门限淤沙尽辟  祖陵无恙黄淮顺轨则此数处不妨堵塞使淮水专繇清口而出亦无不可今二渎春流无恙各工渐次底绩乃喜事异论丛尔多口泥堪舆者曰分黄之工遂成则淮黄不交有伤王气拘区见者曰高家之堰不折则淮流泛滥终渰  祖陵不知武家墩高良涧周家桥即所称高家堰也高良涧其中而武家墩周家桥其首尾也开此三处即折周家堰矣必如何方谓之折也而堪舆之说尤无根据盖二流之合始于  武庙初年  祖陵之葬肇于胜国未造我国家熙运过卜原不系此况分黄工程毋论淮黄依合且有重添一合襟者而论者特未之思耳信如彼折堰之说水直南射与黄风马牛不相及合襟安在风气安在信口而谈其于国事若秦越人之视肥瘠不足听也徒使当事者闻之嚣然灰其任事之心惟是分黄与辟清口沙为第一要务但往者黄流未分一时积淮宣洩未及故不得不开周家桥武家墩等处以洩泛涨之水权为急救  祖陵之计若高家堰之不当折则固无容议者乞禁浮言庶便责成议论既定而肤功可奏疏入从之
　　大明神宗显皇帝实录卷之二百九十五
大明神宗显皇帝实录卷之二百九十六
　　万历二十四年四月丁酉朔大学士赵志皋等因  上宣召御医恭问万安
　　○兵部尚书石星奏工部郎中岳元声＜锍-釒＞论东事误国乞赐罢斥待封事成否正臣之罪  上曰卿竭忠任事原无欺蔽朕所素知今虏倭未靖本兵安危所寄岂可因一二浮言遽欲求去宜遵旨即出供职不允所辞
　　○浙江道御史何尔徤奏  郊  庙一节所持以抒发  圣孝孚契  祖灵者在是臣于此谓  皇上必不可己也况诏旨初颁言犹在耳皇华方遣于国驷牡未出于  郊乃取所为祭而观之则昔日一公今日犹一公昔日一侯今日犹一侯使  祖宗而无知也祭不必事而官可无遣也如其有知当谓  皇上何传曰人穷则反本  皇上于火光中尝默祷  祖宗之灵而念及  祖宗之庇矣曾不数日仍复狃宴安之积习循遣官之故事岂遂忘默祷之虔心而不思庇佑之弘功耶天心仁爱人君有不德则出灾示儆冀万一之能改耳今  宸居尽灰躬自暴露此之不改则更无改时恐  天地  祖宗绝望于前百官万民绝望于下茕茕兀兀独处深宫即玩好盈目珠玉满前能长有乎并及礼臣范谦引例恭代为容悦不忠罪当斥疏入留中
　　○协理京营戎政右都御史沉思孝奏回天第一实政乞行  皇长子冠礼
　　○朝鲜国王李昖奏乞封世子章下礼部
　　○兵部题预报倭退日本迎接册使报闻　　○工科给事中杨应文题顷者河高淮壅  陵寝沮洳  皇上恻然动念遣科往勘俯允分黄导淮之请讵谓福建右参政钱拱辰又有拆高堰之揭夫高堰一开维扬高宝为壑利害较然彼一则曰高堰筑而淮水不能归湖黄河不能兼受一则曰导淮无藉于分黄一则曰决堰即所以导淮此说一倡便成掣肘将令担事者灰心勘议者眩见趋役幸败恶成固理所必然者按臣蒋春芳曰河工垂成乞敕河漕大臣勘河科臣无畏浮言安心料理并禁中外不得阻挠云者是当机之断也伏乞俯采臣言勿惑钱拱辰之谬说趁春和日暖分黄导淮奏平成以答  圣怀部议  陵泗受患委因淮壅所致然淮之壅非尽繇高堰所邻以黄强灌清口淤沙日积使淮不能纵之而出耳若黄流既分清口沙尽辟则淮将得繇故道虽周桥武墩等处建设闸坝及疏浚子婴泾河等工似亦在可缓矣又何必以开高堰为哉应从科道两臣之议以图竣事
　　○工部题鼎建乾清坤宁宫门座围廊等项该用木石等料上紧造办择吉兴举所有条议各款事宜皆大工之至切者一议徵逋负一议协济一议开事例一议铸钱一查库料等项一议分工一议楠杉大木产在川贵湖广等处差官采办一议采石一议车户一议烧甎一议苏州甎一议买杉木一议发见钱一议稽查夫匠一议明职掌一议加铺户一议会估一议兵马并小委官贤否一议木楂一议停别工奉旨鼎建乾清坤宁二宫工程重大经费浩繁你部即计处周悉内协济开纳等项事关别部的便酌议停当如议以行
　　○庚子大学士赵志皋奏恳恩辞免  上谕朕顷戒谕群臣恪守职业卿为元辅受国重任谊切股肱正当为朕表率百僚殚忠图报岂可屡疏求去宜遵旨入阁办事用副眷倚至意遣鸿胪寺堂上官宣谕即出
　　○辽东巡抚李化龙题倭众原有十六营烧毁十一营现在五营停海岸即如约亦甚易撤惟敬奄奄日久寂无嗣音非欲侵朝鲜而肆其兼并必且轻中国而别有觊觎夫朝鲜不能自备而我坐待之是宋忘辽之见也若倭遽有朝鲜则以日本之技用朝鲜之人是以一辽支二倭而国家他日之患恐不独在辽也事宜早定以伐其谋章下兵部
　　○兵科署科事徐成楚恭报清正束装在即釜倭渡海有期据册使李宗城揭帖仰宽  皇上东顾报闻
　　○南京工部尚书叶梦熊辞免恩荫  上报以西镇屡捷加恩酬庸已有成命不允所辞
　　○辛丑朝鲜国差陪臣韩应寅等二十五员进贡方物马匹赐各衣服靴袜并折叚银两
　　○刑科都给事中侯廷佩题参兵科徐成楚救内侍张诚张诚之恶其在昔也尚隐孙玮王如坚诸君子欲去之而不可得其在今也恶已露成楚欲留之而不得此忠奸可睹也乞诛邪佞自求罢斥不报
　　○吏部尚书孙丕扬以病乞休疏至十三上  上以遇灾交儆之时温谕勉留不允所辞
　　○升四川佥事范守己为陕西左参议
　　○升浙江右参政曹司勋为贵州按察使
　　○总督三边李汶题三月初六日于沙觜泉斩获虏首一十七颗官军追杀直抵虏巢千合沙复斩五颗获牛马夷器无算总兵官王赋业行太仆寺按察使周经西宁道右参政陈所职守备曹尚礼等乞行叙录章下兵部
　　○广西巡抚戴燿题徭浪二贼聚众倡乱酌议调兵章下兵部
　　○甘肃巡抚田乐奏辞恩命奉旨西镇大捷加恩亦系常典所辞不允
　　○靖远伯赵光远男赵祖荫承袭祖爵
　　○户部覆应天巡抚赵可怀急缺叚价  上曰东南地方灾困织造钱粮难以措办赃罚银准免解三年还命抚按官督徵料银供用如有不足再行议处
　　○工部覆河道总督杨一魁题  泗陵水患已平  上曰  祖陵积水尽平朕心已慰各样工程总督河官便议修举务早报完户部银两准借用仍照数抵还在工人役久劳委宜蠲赏优恤
　　○差御史王立贤巡按山东
　　○癸卯兵科署科事刑科给事中徐成楚奏辩侯廷佩并无救张诚事实谓佩之意不过以  陛下之所最怒者莫如诚最恶者莫如附诚故首以此陷臣以自为容悦计不知张诚阴事自  陛下神明摘发原与廷佩无与  明旨所谓先无一言之忠已有定论廷佩即百喙有何益与乞赐据实昭雪＜锍-釒＞入不报　　○甲辰户部覆总督褚鈇奏摘陈紧要河工  上曰河工重大夫役待哺钱粮不敷准借与盐银五万两令工部作速补还仍截留漕粮六十万石济用
　　○狭西巡抚贾待问题原任三边总督魏学曾病故章下礼部
　　○大学士赵志皋题人言肆诋义难再留乞赐罢斥内言刘道亨揭帖诬其遗书科臣吴文梓为霍文炳乞免拾遗夫文炳是张诚家人其他有所倚藉或不可知臣为辅弼大臣岂肯与之说事哉又言人心淳漓关世道之升降同一阁臣也往日势重而权有所主相率附阁臣自为捷径今日势轻而权有所分相率以攻阁臣为名高三年之内疏十九上求归益恳  上谕卿居首辅小心端慎朕所鉴知浮言诬诋何必深辩今当遇灾交儆之时正赖竭忠匡赞岂可因此洁身求去宜遵旨即出以副委托至意不允所辞
　　○乙巳升南京通政司右通政李植为光禄寺卿
　　○丙午  皇长子出阁讲学
　　○礼部尚书范谦奏辩何尔徤参论事情内言天之示人既形于著而复警于微此更端之始也人之应天不以其文而以其实此挽回之机也灾患之后臣庶犹希一望乎  天颜  祖宗亦思时歆其气类  上意所注人必景从臣引  皇祖旧例遣官祭告一事为臣之罪允宜罢斥疏入不报　　○三边总督李汶恭报大捷三月十四日莽剌川脑斩获虏酋一百三十六颗头畜二万有余章下兵部
　　○户部覆狭西巡按御史乔廷栋题严追广储仓侵欺粮料一万四千有奇员役拟斩戍徒者二十四名乞正罪得旨
　　○丁未户部覆大同巡抚梅国桢题大同府属各州县岁派徭役银两系先年抚按定数难以再减今次编审力差行令一条鞭徵以从民便报可
　　○直隶巡按蒋春芳题灾变示警乞行册立以回  天意以安  两宫以慰海内人心疏入不报
　　○戊申山西巡抚魏允贞奏参三关管粮户部主事李修吉昬肆乞赐议处章下吏户二部
　　○兵科署科事刑科给事中徐成楚奏西镇报捷首功互异督臣报称擒斩一百三十六颗抚臣报称擒斩一百五十余颗与总兵刘綎报数不同乞严行查勘以防欺冒章下兵部
　　○己酉  孝懿庄皇后忌辰遣官致祭  昭陵
　　○革中都留守任承爵任御史提问革守备杨允恭回籍从总督漕运褚鈇巡按蒋春芳奏也
　　○庚戌南京吏部尚书蔡国珍户部尚书周世选刑部尚书赵参鲁各题  两宫灾引罪俱奉旨慰留
　　○两广总督陈大科题游击彭信古以千金馈遗乞赐提问章下兵部
　　○壬子加升辽东副使杨镐山东参政职衔以其开垦屯田故也
　　○差行人李璠往周府治丧
　　○癸丑大学士陈于陛沈一贯奏昨日臣等出阁到朝房接见吏部左侍郎孙继皋都察院左都御史衷贞吉左副都御史张养蒙并言科道缺人之多未有如今日之甚者行取一事不容再缓查得六科中见在止有掌科一人署印五人册封又该二人此外守科仅有四人十三道中并无一人主印止借巡视京营御史一人暂管其外巡视光禄一人巡视五城三人夫往时科道满朝日注其精神耳目以司纠弹鉴察之职尚不能无奸回污□日出大米□背公行私窃权乱政之辈而今寥寥如此则作奸犯科之人复何所顾忌而能稍加禁戢乎今日行取命下尚虑其晚至如给事罗栋邵庶刘为楫御史冯应凤赵标俱待次阙下动至经年每上启事概未发下在吏部又言科道之缺不补则中书行人推官知县等缺不出而选法益将窒碍难通乃其职掌所关尤不容不披沥以请疏入不报
　　○原任巡抚狭西今回籍听用刘光国奏辩媚虏私市谓历任五年并无大虏寇边之事而永火复市为边将羁縻之语原未题请何得遽为实事乞敕兵部移文甘镇查西宁自二十一年二月二十四日起七月终止有无大虏逼住近城要挟市赏曾否听从将官与之私市用何钱粮害何军民丐为昭雪章下兵部
