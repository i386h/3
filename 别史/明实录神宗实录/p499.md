<!-- { "loadSidebar": true } -->
　　○丁亥吏部尚书李戴等公＜锍-釒＞言百姓闻罢矿税喜若更生是日午后忽微闻  圣意似有迟疑皆谓颙仰数年始得  圣心一转曾未终日又复改移自此以后何望臣等未敢论民情政体只就目前  圣躬万安  圣德万全之策言之昨日俞旨一布旋闻  圣体清安一念为庆云一言为膏雨惟天眷德如响应声夫既以言而格天岂可既格而中改谚有之曰散则为福散既为福则聚亦为灾今既明示德音尽行停罢一人恩泽被于四海四海颂祷归于一人以此为福宁复可量  皇上试思昨病时即有金如山何救苦之万一财之无用亦自甚明自今圣体日康与海内同安同乐富有天下宁复忧贫臣等不敢更为他说但望  皇上力行前谕数言之间做尽千古事业收回四海人心安享世上令名永绥人间完福臣等所谓  圣躬  圣德万安万全者其策莫出于此  上不听
　　○户部亦有＜锍-釒＞言闻矿税照旧举行臣等不胜惊惧今天下臣民以  前旨为据必不谓有复行采税之理即在外内官闻命之日必已押角□羊现银还京岂可复回地方仍前开采所在人民惊疑惶惑各恃  明旨翻成厉阶且  天子无戏言无论前代  祖宗以来从未有诏旨已行而复中止者昔孔子与子贡论政宁去食去兵不敢去信今矿税所进无非为兵食之资何得去信以增倒悬之苦臣等甘心鼎镬不敢奉诏
　　○庚寅太仆寺卿南企仲＜锍-釒＞劾吏部尚书李戴刑部尚书萧大亨内阁传奉  圣谕今既数日不闻吏部复职者何人有云发访台省者有云未有定议者夫建言诸臣有耳共闻铨部责在知人平日岂无定评况是典也去年有起用淹抑之诏胡为越岁不一施行戴每对人言  皇上不用建言诸臣其柰之何乃拜诏于去冬奉谕于今春犹然依违若此夫有贤而不知是为旷官奉命而不举是为蔽贤有斯二者臣以为戴当罢也刑部被逮诸人最干天地之和一及宽政奚啻更生乃大亨若弗闻也者臣途遇其属诸万里而问故则曰为诸臣讨保结  圣谕何尝有保结之说尤可异者大亨＜锍-釒＞内称应释放者释放嗟乎何尝释放一人耶已奉旨而不遵行甘蹈观望未释放而称释放真是欺罔有斯二者臣以为大亨当罢也就二臣者之意得无援矿税之事户部伏请以自解耶夫矿税两谕稍异二事未闻再命一魁同此  圣谕耳在魁则行不终日戴亨则视为故事臣实不能为二臣解矣＜锍-釒＞入谕内阁南企仲不以君父为重专市思恩新旧建言奉旨降革诸臣都不准复职因矿税干连人犯刑部镇抚司仍牢固监候不许容纵南企仲本当重处姑降一级调用不许朦胧推升李戴萧大亨奉公守法即出办事不许烦辞奏扰
　　○大学士沈一贯回奏捧诵  圣谕中间处分诸事并慰留李戴萧大亨益见思虑周详精神溢发臣不胜喜慰圣体初安珍摄为上一切外事皆当屏除臣当传二臣令其即出供职勿为烦辞渎扰以劳  至尊在  皇上亦望澄思遣累太虚顺应不复以琐事寘念迓无疆之福其建言得罪诸臣矿税干连人犯  圣心既加悯恻德音必有沛时恩在朝廷诚非人臣所宜市私惟望  皇上以天地为心广大为德无因下之烦言久留已之德意则为天下锡福赦罪乃所以为  圣躬增福除灾也臣不胜惓惓
　　○南京户部尚书张孟男以衰病求罢不允
　　○益王翊鈏请给内使王奉等十人冠带礼部以例闻许之
　　○辛卯重谕内阁朝廷开徵矿税等项因两宫三殿未建帑藏空虚权宜采用昨已有谕但传闻未定卿可传示该部院即行文与各处钦差内官并抚按等官都着照旧遵行待三殿落成题请停止如有抗阻者一体治罪
　　○大学士沈一贯言所奉  圣谕臣宜传行但臣受  皇上大恩一有差池悔之无及輙敢细筹而深计之以俟  圣裁  皇上既云罢止有时何必多申谕旨此谕若传不惟不能禁人聒扰而适足以招人聒扰矣  皇上聪明如神于此偶未加思耳恩之则知此谕虽严部院能帖然遵奉行文与各抚按乎臣知其必执奏矣彼抚按官亦岂能帖然遵行无后言乎臣又知其必执奏矣科道及南北两京十三省官亦岂能默默而已乎臣又知其必执奏矣如此则是臣方劝  皇上静养而反至增  皇上烦虑臣心何忍臣罪何逃人既聒扰  皇上亦必交章攻臣臣不能一日事  皇上矣昨吏部刑部止以请命未得弹章随之  皇上虽有明谕犹皆闭门不出二臣如此臣身可知臣身若经一攻万无苟容之理此时恐动  皇上一番气恼费  皇上一番处分臣不足惜顾非国家之福也是以展转思维未敢轻传以纷纷之口而扰  皇上之静摄伏惟  皇上再加斟酌慎重丝纶臣自知不肖不称任使谨伏藁待罪请旨
　　○临淮知县林錝为广东采珠太监参随赵安诬称经过其治不应夫役裂勘合抢银摃得严诏系逮至是扭解起程凤阳巡抚李三才＜锍-釒＞白其冤并錝自辩俱不报　　○壬辰吏部尚书李戴奏建言得罪诸臣皆一时之贤才人皆望  陛下收录久矣顷慨下明谕臣即备查职名方具＜锍-釒＞上闻因矿税未决取回前谕  圣躬静摄诸＜锍-釒＞皆不能入臣之心急如焚灼而无可柰何也转躬之间坐失机会即臣亦心悔之企仲为国之心加臣一等臣甚服其言  皇上有此美意而臣不能即将顺布之寰＜宀禹＞臣之罪万万当罢方今天下引领望成命而久不至必将谓臣溺职臣恐中外人心因臣之不职而并疑  圣谕之不信是以微臣累  君德臣之罪愈大矣臣病已极正当钟鸣漏尽之时一当去平日不能格  君致官籍缺者过半二当去今又不能推广德意以觖天下之望三当去古云大臣以道事君不可则止臣不能引  君于道又不能止尚可靦颜居百官之上哉刑部尚书萧大亨奏自有矿税以来株连蔓引殃及无辜臣职任刑曹目击诸苦区区忧悯之心不在企仲后唯是臣遵奉  敕谕列款题知在企仲或未知其详耳系狱中止有湖广生员沈希孟等一起原任御史曹学程一人其余则已经拟罪发遣或革职回籍并不在狱若未经送问者又监候镇抚司于臣部无预  敕谕中未坐名开放臣自难专擅及行各司查明诸臣姓名得罪应放缘由一面题知一面角□羊释初不意成命即时撤回题＜锍-釒＞至会极门坚不纳也事属意外委难逆知企仲督贵于臣臣亦亮之彼见  圣泽既畅而复阏系人欲苏而复困遂议臣奉行之不力故不暇计事机之多窒也臣愿我  皇上罢臣仍将矿税干连人犯及建言诸臣特赐宽释臣虽伏草野实有余荣各得旨已有特谕部事殷繁卿宜遵奉即出供事勿再有陈请以滋烦扰户部尚书陈蕖等以停止采榷反汗备陈六不可  上不听
　　○癸巳户部覆议巡仓御史严一鹏漕政五事一桃花浅至王家摆渡浅属钞关主事里二泗浅至中心楼浅属通粮郎中议单甚明但自王家摆渡至里二泗最浅胶舟此钞关通粮所交界处也每相推诿此处有合站浅专属通粮郎中剥船脚价信地相沿已久似难别议惟行管河司官严督失役将王家摆渡等浅挑浚深广如有怠玩壅阻参究一河西务额设剥船八百只属开关主事石土二坝剥船二百七十只属通粮郎中今则有救漏者私载者缺少者以此起剥迟缓议自今年始每岁春初将一应剥船看验＜孛攵＞者修理务足原额不许出关一议单一款黄河广阔许越帮闸河则否近来昌密边粮亡论闸河皆得越所越者止于南粮查山东河南岁漕有派拨总海船山东中都俱有总浅船海船深重难挽浅船虽捷例不敢搀耽延时日遂至冻阻拟行巡漕御史许浅船越过海船先抵通州盘入泓船赴纳海船至日泓船往回接剥稽误者听穵运司官拿究增入议单一议单开载把总等官必候粮完方许交代此定例也今不候交代未到仓而交代各赴新任者法当惩创以儆将来仍咨总漕衙门申饬十三把总务遵单例违者参究一漕储道专为漕粮而设事有专责一切浚河剥船押运催儧各有攸司霸州密云兵备与有河责议漕储道臣俟粮船尽数人闸之后先至天津会户工部臣霸密道臣同心料理诏如议行
　　○命锦衣卫指挥使李桢国为北镇抚司理刑原理刑都指挥佥事周嘉庆升都指挥使仍同管事
　　明神宗显皇帝实录卷之三百六十八
明神宗显皇帝实录卷之三百六十九
　　万历三十年闰二月甲午朔户部覆贵州巡抚郭子章议贵州地瘠产微力难自给矧值播事之后重以灾祲以川湖应解银抵为赈济又非分外之徵既蒙钦允经徵各官任行拖逋者应各罚治以惩违慢仍乞  天语叮咛川湖抚按诸臣将长沙府属未完粮银先那三万两并乌撒乌蒙镇雄东川四土府未完本色米一十二万六千余石银一万两刻期立限通发黔省赈饥支用其余未完协济粮银务要一并完解毋得视为秦越如前推诿诏从之
　　○保定巡抚汪应蛟＜锍-釒＞言自榷采以来家怨人愁已非一日彼其思乱而未即逞徒以报罢有期姑隐忍以待今报罢矣而又不果窃恐人心惶惑所在摇动万一草泽啸聚揭竿而四起虽有良平之智不能为谋  皇上即弗重诏令奈何以金瓯为戏乎诏矿税已有屡旨权旨采取自有停止之日不必渎奏宜静听处分地方事各用管理
　　○矿税之不果停也各省直巡抚刘四科杨时宁安文璧黄克缵等巡按赵标黄吉士等前后交章为地方请命得旨间如前或不报
　　○凤阳巡抚李三才议治河紧急之策镇口闸起至磨儿庄仿闸河之制每三十里建闸一座依时启闭以济新运及坚城集至镇口闸止挑浚河渠约费银一十九万有奇须留漕粮乃克济事工科驳因河留粮今太通二仓不足两年支放万一他变尤可寒心工部调停两说覆请诏浚河建闸及留漕粮等事令该总理巡抚悉心讲求担任行之许便宜处置动用兴工毋得推延误事
　　○乙未户部覆仓场右侍郎赵世卿议漕粮有正兑有改兑正兑者解入京仓改兑者解入通仓比因两仓岁有定额而改兑数少往往拨正兑以补之顾臣思之地有轻重势有缓急使京师而足也何忧于弹丸之一州即通州而足也何济于都城之缓急况京营官军赴通关支远道守候又苦担负往往以米易钱半值而归是有一石之名而无半石之实万一事变抢攘枵腹待食乃令擐甲执戈之夫索米于数十里外往返而后炊之不亦难乎宜自今伊始不拘三七四六之例将漕粮正兑尽入京仓以俟三数年间京庾稍裕乃仍改拨通仓以补改兑之不足至灾折粮银所以折漕粮非折九边之军饷也有一石之折则有一石之银有一石之银则抵京军一月之米何乃频年以来一概溷支以致银米两空捉襟露肘宜自今伊始凡属直省徵收折银解部之日另收贮一处专备春秋两季放给官军折色仍咨行各抚按非大灾祲不许擅请改折严督有司依期徵兑如此数年先京后通而两仓积贮可渐充裕矣诏然之
