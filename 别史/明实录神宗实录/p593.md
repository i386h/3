<!-- { "loadSidebar": true } -->
　　○两广督臣题交南应袭事礼部再覆许之交南之乱黎莫互起绝贡者几廿年万历辛巳而后莫茂渰死交人立黎维邦维邦尚未贡维邦死黎维潭立尽逐莫氏叩关请贡以维潭为都统使给银印事在万历丙申岁至是维潭歾维新当嗣表请再给银印镇臣屡勘无它乃许铸新印授之随表谢奉贡如常然自莫氏以来虽称都统而帝制自若朝廷即给银印亦不遣册命令叩关祗领而已维潭而后稍恭谨施于维新自黎之再立至维新凡三世
　　○以甘肃擒虏功加前辅臣一贯鲤各荫子赐银币有差辅臣赓加少保进武英殿大学士改户部尚书荫子并赐银币
　　○升刑部郎中舒体宸为汉阳知府淮安同知张邦政为巩昌知府
　　○右中允郭淐守制归
　　○辛巳赐一甲黄士俊施凤来张瑞图二甲王光经三甲董承诏等各出身有差
　　○通政使沉子木乞休不允
　　○永安地方失机守备杨湛参将吴宗尧等各革职提问
　　○覆延绥巡抚涂宗浚陈安边四事一明节制以肃军政一简有司以振吏治一革流弊以裕军实一清班价以裕城守兵部覆上二事其明节制大率言营伍不立士不用命也其清班价者曰延绥一镇边长千里而防兵仅五万有奇先年调集西安潼关蒲州南阳頴上宁山各卫协防嗣以各卫远近不等西安三卫稍近准留戍守南阳三卫稍远议扣月粮徵角□羊资修今法久币生南阳隶上历年积欠至四万一千有余宁山一卫亦踰一万四千此皆该省司卫欺慢所致且近日常乐等堡边垣沙壅虏骑闸入防御为难扒除之费动以千金库藏空虗咸赖前银以为支费业已移文催角□羊宜敕各抚臣严行参治从之
　　○壬午大学士赓兵部尚书萧大亨等各辞赏不允
　　○癸未南京兵部尚书赵参鲁加太子太保给诰命
　　○巡抚宣府等处右副都御史马鸣鸾辞职不允
　　○巡抚保定等处右副都御史孙玮辞荫不允
　　○甲申大学士赓疏请枚卜简用考选等事诣文华门素服俟命
　　○户部计天下岁欠金花绢布苏松两府自万历十四年至二十五年所欠金花四十八万有奇自二十一年至三十四年布疋之欠共三百一万余疋江西金花三十三年欠踰六分三十四年金花布疋各欠全分丝绢自二十一年至三十四年欠八万二千余疋湖广称是而苏州一府欠至十四万三千余疋浙省所欠亦踰三万户部疏言常供岁额负欠甚多动数十万不知此数十万作何下落云见徵在库何为徵而不角□羊云别项借支何为借而不补去岁题准银到三日不送责在部司文到三月不角□羊责在省直赫赫王言弃寘如昨岂尽奸民抗玩以至于此灾祲之减搜括之穷诚亦有之日者两奉恩诏俱有蠲免民已欢舞仰颂  皇仁乃诏墨未乾旋为反汗一旦诛求谁能堪此与其敝唇腐舌取盈于必绌之数无益而徒劳孰若损虗就实庶几于易办之常力少而有济议将二十八年以前姑行蠲免特申饬二十九年以后尽数角□羊完如此则部臣得以催督有司无辞推避亦救时裕国之权宜也
　　○乙酉大学士赓再理前疏请先补吏部尚书及左都御史不报
　　○湖广巡按史学迁勘结诬奏白郭正域事也先是楚王以夺宗之议谓正域私恨故摭正域四事其一言正域初隶护卫父郭懋与户首郭宇竞田为恭王所持遂营改武昌一言正域住宅与卫衙相连乃割经历基地以广其宅一言正域家人郭顺等占楚府祚子矶等处山场一言正域修江夏县志创立侯王传刊播愍王过迹有旨行勘限本年完销于是三年矣史学迁乃勘言改卫事在指挥郭宇以私侵军粮发偏桥充军其子袭职乃调武昌族籍随官非正域事又护卫衙门经历地基故础俱存正域住宅自有界址与卫无涉祚子矶山场已属宣化王府给帖谕课票收具在愍王世子英燿杀父事已载楚纪通志等书非正域之所私创凡四事皆与正域无涉则正域初无恨于楚王楚王亦不得以此为正域累盖楚王初上疏亦希当道意为应敌之兵及事久情见而其诬始白
　　○丙戌大学士赓再辞恩荫许之仍赐斗牛袭衣
　　○丁亥升狭西参政王应吉为按察使户部郎中柴应乾为济南道参政兵部郎中姚孟昱为关西道参政吉安知府王浩为河南按察副使
　　○戊子赐辅臣及讲官银彩银铰王□车渠等扇
　　○大学士赓再理前＜锍-釒＞请散馆事言旧辅沈一贯以科道八人迟留二载贾怨至今前车不远乞即日发行以保恩德云
　　○南京兵部尚书孙矿题称留都营兵额数一十二万七千有奇万历十三年尚四万四千九百至三十四年实在之数仅三万六千一百余员视原额不及三分而较前又减八千八百及今不处必至无兵议将在册余丁挑选精壮发伍操练每年终仍将选补实丁照例奏报从之
　　○朵颜卫夷人伯革满都孛来杜冷等求添三表里衣服随贡关领查无过额从之
　　○南京兵部请添设中军标营将大教场八营见操军士选一千余名设中军参将统练从之
　　○工部题称本部四司额设料银存留改借那移已尽除内府年例及夷赏柴炭外恭遇徽号册封传派并桥梁河道经费动数百万而永思王慎嫔隧道  感思殿各陵工又动数十万四司艰难无过此时而各省怠玩积今十年逋负愈多按籍稽查所欠料价踰九十六万而殿门大工约费且盈千万若非勒限督催则库藏日竭工程不就内供必缺乞严敕部臣移文各省直抚按所属正官除已蠲免外自万历二十六年起至三十年止为旧欠严限带徵限两年销缴自三十一年起至三十四年止为见徵催令速角□羊年终类查未完参罚入考成为例从之
　　○己丑春分祭  大明于  朝日坛遣官行礼
　　○兵部题郧阳巡抚标下中军系行都司佥书兼理不便宜照各省裁去管屯都司专设中军一员从之
　　○调前广东参政袁茂英为四川参政
　　○庚寅升山东参政徐梦麟为按察使刑科都给事中梁有年为山东参政
　　○辛卯河西备御王嘉评以迁延违限著御史提问
　　○蠲免河南裕州沈丘□丘永城虞城夏邑舞阳叶县上蔡新蔡西平遂平等十二州县新垦逋粮初河南抚臣沈季文称诸州县逋粮委为荒地未就熟耕自二十九年至三十四年所欠宜悉蠲豁三十五六年开耕熟地除二年为牛种之费至三十七年乃可起科户部以岁入已绌而蠲免数多六年积欠一十二万有奇悉与蠲除已称浩荡三十五六两年见徵熟地该银三万四千九百有奇若欲免徵于民自应本省曲为设处或摊派于豊收田粮之内或括取于州县赎锾之余照数输补庶上不病国下不病民从之
　　○礼部左侍郎李廷机乞归不许沈辅之去也以癸未馆师疑有授秘密于廷机者遂以依阿中之廷机累疏求去至是御史李云鹄又以择相事预诋三人以周应宾为奸谲黄汝良为阿媚廷机为媢嫉廷机疏言世人视位太重视人太轻不知天下未尝无人人固不以相不相为轻重也臣之愚性不媢善而嫉恶每诵古人不忮不求不可得而亲疏心尝慕之自臣入官二十五载所经执政十余人或座主馆师或词林前辈臣耻扳援臣官亦无待扳援而诸执政亦无不重臣爱臣者如前首辅沈一贯乃臣馆师昔所教习臣即耻为藤萝而人世能无瓜葛或旅进而投剌亦词林之礼或日久而一见亦师徒之情不求差不求升不毁誉一人不预闻一事亦可以无愧矣徒以教习之始致生疑端又以乞休不休致滋多口譬如本无贪酒嗜炙之情而经酒肆屠门之路惟有疾行灭迹之为快耳＜锍-釒＞入复以直谅见褒黄汝良亦具疏乞归不允
　　○中允陈之龙回籍听覆以御史宋焘劾故
　　○升文选司主事李延大为稽勋司员外
大明神宗显皇帝实录卷之四百三十一
大明神宗显皇帝实录卷之四百三十二
　　万历三十五年四月癸巳朔亨祀
　　太庙遣官恭代行礼
　　○命淮府顺昌王子载圭袭封郡王万历十八年王厚琯薨载圭生已二十八年矣母杜氏庶也宜改封长子以贫病踰期十五年始请改封又王薨后十五年始请袭爵礼部以过期久下抚按覆勘无它乃许袭封郡王
　　○左副都御史詹沂乞休不允
　　○甲午大学士赓请枚卜及散馆授职诸事
　　○乙未下前月丁丑内阁所题散馆疏授庶吉士王家植何如宠黄儒炳龚三益骆从宇各编修徐光启彭凌霄刘士骥周炳谟钱象坤丘士毅陈五昌黄立极王缙各简讨姚士慎江灏戴章甫为吏户礼等科给事中李应魁邓澄唐之夔为浙江福建湖广等道御史
　　○授一甲进士黄士俊翰林院修撰施凤来张瑞图各翰林院编修
　　○户部议屯粮依旧令卫所屯官催徵先是御史吴崇礼议更屯政以屯官收徵染指钱粮课额日亏宜将屯粮归并有司事下部议屯院以有司徵屯有五不便地方远近之不相属军民纷扰之不相制徵角□羊之难齐科罚之太刻有司屯官之交病似不必过为纷更唯慎法择人剔蠹厘弊在当事者慎图之耳至是还行屯院及巡按巡关各御史督令卫所经历管屯各官照旧按徵有侵渔染指屯田御史据实题参本部据法议处而已
　　○中允陈之龙许回籍养病初御史宋焘以散馆故拂意于靳县而之龙为靳县亲属任情不覊宋焘乃指为天下第一佥邪至举祖珽事以衄之既回籍听覆矣至是吏部学问闳博但才情任达以致节目多疎既经指摘宜调南京以需摩练又以史局资深转坊未久别请宽政  上命遵前旨著餋病去
　　○以宁夏功加前太子太保南京工部尚书叶梦熊荫子于原职上量升一级从其子锦衣卫指挥佥事叶世仍之请也
　　○复宰赛市赏枭哈大得棒以示关外自长昂复贡而后宰赛复请开市执哈大得棒以解新河之忿督臣以河西未定重失五路心乃疏言宰赛自绝款以来垂涎市赏之利屡因北关夷酋扣关请罪且谓当时杀虏官军乃部夷忿激本酋实未知情业已缚献凶夷送还尸首军丁马甲文遣中军钻刀说誓求复市赏词若恭顺情亦可原兼之河西幼酋未振虏正严防我难轻举议将宰赛市赏蹔准开复亦谓饥附饱扬乃犬羊之故态欲取姑与亦兵家之经权也至于按臣勘明失事各官如李丛梧张汝政万全曹文焘等或乏固圉之防或无应变之策或袖手于同舟或疾视其长上故违军法边戍何辞王绍芳等或先驱后期或探报讹谬俱应分别以示创惩熊钥死事甚惨宜优恤以慰忠魂于是兵部覆上李丛梧张汝政等各发大同平虏等卫所充军熊钥后准袭升二级兵备杨位免究余赎决有差盖自属夷不靖以来文臣备兵率从宽政无重处者
　　○吉府戚属指挥张国珍革去管事差操仍令原卫带俸故事武职与王府结亲不得营谋管事见任附近者辄调五百里外原带俸者存留俟亲尽乃许推用张国珍希图管操吉府具奏  上命裁之
