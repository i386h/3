<!-- { "loadSidebar": true } -->
　　○壬寅狭西三边总督徐三畏题延镇红山市口去镇城止十里奉旨于原城之内创筑高台以便瞭望以备防御及时成功工程坚固在事文武各官陈性学陈孝等宜行叙录章下兵部　　○甲辰总督狭西三边军务太子少保兵部尚书兼都察院右副都御史徐三畏卒于边三畏任丘县人万历丁丑进士授绛县知县行取户科给事中历官兵部尚书总督狭西边务加太子少保荫子锦衣百户世袭屏翰劳多封疆绩茂毕生勤瘁舆疾以殒予祭葬如例仍加祭
　　○乙巳兵部言蓟门虏警可虞有旨虏酋紏合东西谋犯情著各镇文武官用心防御如有紧急邻近诸镇不待调遣互相应援新点总督马上差人催来到任
　　○刑科都给事中萧近高言神奸劳永龄镌刻假印关防捏造实收完状上纳州判县丞等官至三至四群胥通同主司如聩玩忽若此职守谓何乞敕计臣惕心励意毋怠宦成不报　　○丙午会极归极二门上梁
　　○丁未大学士朱赓等催请简发都察院题差诸＜锍-釒＞并点用吏部右侍郎福建巡抚报闻
　　○命户部于拖欠买办银内给发五万两赈救浙江灾民
　　○狭西道御史金明时条议救荒足饷事宜一曰汰冗员一曰汰冗役一曰禁奇衺一曰严估计一曰裁传造一曰补借办＜锍-釒＞留中
　　○戊申以起复庶吉士韩文焕仍复馆读书
　　○礼科都给事中胡忻等言南京自八月初天鸣至九月初二日未止天载无声而鸣者异也鸣于留都根本之地至一月不止异之异也宜以非常之修省答非常之谴告清政府以调元气徵众正以亨阳德屏邪佞以廓氛祲肃军政以防不测散积而无用之财宥逮而无辜之吏则允格天心六符协秦阶平矣不报
　　○己酉礼科给事中张凤彩＜锍-釒＞言镐京重地天鸣非常引称  先朝天顺七年弘治十年嘉靖十一年十二年二十年弭变实政为  圣明修省之助不报
　　○庚戌予新宁伯谭懋勋妻祭葬如例
　　○刑科给事中彭惟成论劾阁臣李廷机求罢一＜锍-釒＞狠毒放肆无人臣礼不报
　　○辛亥户部尚书赵世卿言都督佥事李诚铭一世祖李伟封武清侯庄田七百顷系  庄皇帝钦赐养赡原非与之世世管业也二世李文全袭改伯爵御史援例请裁亦非谓世世全给也诚铭文全之子伟之孙三世矣照递减例三分内仅该一分以三分而有之已过矣况欲并而世守乎庄田子粒有司徵收本部给发此定例也世守之已越请矣况欲自行管业乎即  皇上笃孝  圣母之心不可少违然  祖宗创制后王守焉违例幸求曲法狥情其何以为训况舆图有限援讨纷如若非断以章程长此安有底极得旨  皇考特赐养赡地土今为  慈圣景命殿护地本家正枝子孙自行管业以供万年香火之用后不为例
　　○工科给事中李瑾论劾太常寺少卿倪斯蕙侯庆远各宜汰黜不报
　　○壬子大学士朱赓言臣逢  尧舜之主不能致治唐虞爕理无状天变日警人穷日蹙法度废弛贤才淹滞国计空虚边情反覆罪案昭昭在人耳目留都根本之地天鸣一月  皇上宜益修圣政策兔公卿革故鼎新先去老臣上应天变
　　○工科给事中王元翰言近年以来夷变水变地变天变请亟罢辅臣朱赓枢臣萧大亨宪臣詹沂并严谕计臣赵世卿谓更有极虑二大变不在此天鸣地震洪水夷狄之内得官如命笑骂繇人孜孜富贵衰老愈浓不知止足不知廉耻者大小臣工之变也一人言之弗听举国言之弗听天下人言之弗听甚至天告地诉亦悍然弗听者近日  上意之变也有  上意之变斯臣工之变因之故佥谓挽  圣意与臣工之变难挽天地洪水夷狄之变易不报
　　○癸丑贵州巡按冯奕垣言东川禄寿冥完负固罪不容诛乞严敕当事诸臣勒令刻期献出府印不则诛剿不赦母得仍以金赎再骄其志章下兵部
　　明神宗显皇帝实录卷之四百五十
明神宗显皇帝实录卷之四百五十一
　　万历三十六年十月乙卯朔颁赐群臣明年大统历
　　○孟冬时享  太庙遣官恭代分献
　　○丙辰  孝洁肃皇后忌辰遣官祭永陵
　　○戊午以  中宫千秋令节颁赐辅臣上尊珍馔
　　○赐三辅臣各中历十五本民历一百本讲官杨道宾等三员有差
　　○己未大学士李廷机奏辩科臣彭惟成揭论通夷媚酋言臣在礼部时差序班李维葵亲往奴儿哈赤营寨计议臣查礼部万历三十五年二月差维葵劄付内开差本官领咨前赴辽东巡抚衙门会同总兵官□议宣谕奴酋部夷骚扰驿递缘繇劄付见在并无径往夷境字面独云差往辽东亦须题请则臣一时昏暗敢请其罪旨报闻慰留
　　○辛酉大学士叶向高言臣观目前民穷财尽朝列空虗百务废弛壅塞哀恳  皇上深惟  宗社之计将榷税尽收采木暂罢诸凡不急之务悉皆停免其卿贰大僚及各处督抚遇缺必补间有当去当留蚤行裁断仍敕下廷臣讲求裕财节用之方以收强兵足食之效我  皇上亦视宫中府中通为一体撙节爬搔庶天鸣之变可消南灾北警亦可以无患矣后月余有旨报闻
　　○壬戌起升原任吏部文选司郎中顾宪成为南京光禄寺卿
　　○刑部尚书沈应文九＜锍-釒＞乞免不允
　　○都察院左副都御史詹沂乞休不允　　○户部尚书赵世卿十＜锍-釒＞乞免不允
　　○癸亥工部覆街道官景昉议＜锍-釒＞沟渠挑城河请乞申饬以便行事得旨都城街道沟渠垫塞已极亟宜修理民居占压水沟尽行拆毁势豪阻挠的参治仍严禁皇墙都城下穵土
　　○狭西督抚言松山迤北创筑新边实庄浪之外藩也兵马单弱不足防御欲将松山游击改移阿埧阿埧守备改移裴家营裴家营操守改移松山各统分定兵马弹压庶战守可恃新疆永有赖矣章下兵部
　　○甲子大学士李廷机乞勘差官始末事情并甘罪谴旨免勘
　　○大学士叶向高请发新旧三辅臣各辞＜锍-釒＞不报
　　○原任协理京营戎政少师兼太子太师兵部尚书李汶＜锍-釒＞辞叙捷加荫许之
　　○云南巡按周懋相＜锍-釒＞列死事官员知县苏梦晹吏目韦宗孝指挥金守仁千户王应爵百户杨祖胤各应厚加赠录以表精忠学正龙旌千户戚贵卿梅应时黄桂镇抚金荣高各应恤录以励死节章下所司
　　○乙丑刑科给事中周曰庠请补用被逮卞孔时满朝荐王邦才李获阳等称引  太祖时有司刚直廉洁被诬逮者得伸理知县周质逮而升山东参政知州刘一源逮而升狭西参政主簿纪惟正逮而升狭西参议  宣宗时中官裴可立诬奏浙江按察使林硕逮至辩明即驰驿赴任乞  皇上济美不报
　　○丙寅工科给事中何士晋论劾左都督王之桢为辅臣爪牙枢臣腹心追恨先年代人倾陷于玉立等康丕扬钱梦皋相为犄角之祯实为戎首请乞显斥以示众弃不报
　　○丁卯革总督两广兼巡抚广东地方兵部尚书戴燿职为民以钦州失事也
　　○戊辰都察院左副都御史詹沂再＜锍-釒＞恳归章下吏部
　　○己巳命中书官于十九日赍捧  慈圣景命殿阁等处护敕碑文牌额前去漷县安置撰写镌刻
　　○命贵州新旧巡抚官速行交代
　　○兵部尚书萧大亨＜锍-釒＞辩史记事劾论媚建夷通安夷二大罪请乞勘处旨报闻优慰
　　○庚午赐周府洧川王恭榨谥庄裕
　　○礼部言庚辰进士缺题名及丙戌己丑二科一并补造从之　　○两广总督戴燿奏奉旨讨贼自赎擒获交夷渠魁扶安仝扬扶忠三名章下兵部
　　○刑科给事中张国儒言臣等台省五十余人合词共紏朱赓奸状而曲媚奸辅者尚书赵世卿也奸辅奸臣呼吸相应辅臣留而私人之命脉不断私人留而辅臣之口舌滋多是在  皇上大奋乾断一顷刻间平明之治可复见矣不报
　　○辛未大学士朱赓等拟进  皇太子第四女名
　　○兵部尚书萧大亨＜锍-釒＞辩科臣张凤彩胪列事迹赃私恳乞行勘旨免勘
　　○铸给协理戎政关防
　　○壬申  孝诚昭皇后忌辰遣官祭  献陵　　○大学士叶向高言奉  圣谕近来中外妄言烦兴朝纲紊乱体统混淆是以将诸臣之＜锍-釒＞留中方今国家多事大臣疑畏杜门小臣嚣然逞臆是何国体宣谕二辅速出入阁视事为朕分猷赞化臣即宣传  圣意计二臣自当奔趋入直仰副眷怀也
　　○癸酉旧辅王锡爵＜锍-釒＞辩南京科臣叚然所参暗投密揭及与朱赓交通乱政望即赐放以绝群疑旨嘉其忠爱而促令入朝
　　○户科都给事中孟成已言边饷匮乏乞将历年题过未发京运多方那借给补各省直拖欠民运移咨严限催完以后角□羊京未完者属计臣角□羊边未完者属边抚各照分数查参庶边饷克济矣
　　○乙亥  圣母皇太后颁赐辅臣赓银五十两纻丝四表里廷机向高各银四十两纻丝三表里
　　○南京太仆寺少卿杨应文被言乞休章下吏部
　　○丙子礼科给事中张凤彩论劾旧辅臣王锡爵密揭一事谓果有忠爱之真念当效正大之谠言原无暧昧之曲情何借深密之私语试观年来要津之地自沈一贯庇留钱梦皋等而后考察之典坏自朱赓滥转姚文蔚等而后年例之典坏说者谓锡爵辣手杀机蓄极必发身老子病犹复种此孽根愿  皇上置其人并斥其说不报
　　○工科给事中何士晋言京师拱护宸极京民捍卫  至尊休戚与共一闻佥报铺商如牛羊鸡犬赴屠其觳觫之状悲鸣之声直欲使天光尽黯故连日与部司诸臣悉心筹画万不得已酌为调剂之法议铺垫以堤其滥议贴役以宽其力议交纳以恤其若议改折以分其责议会看以核其冒议预支以综其要议冗滥以涤其源乞敕下部院会议覆请施行不报
　　○丁丑大学士朱赓等条列目前最急数款一户部覆应天巡抚官勘灾本内有改折漕运一款目下正是兑粮之时若不亟颁  明旨则各卫军必至地方责民交兑各地方民必谓已请改折不肯输纳军民相持势且生变一朝鲜册封陪臣候命日久既许其封又迟留顾惜得无为外夷所窥一左都御史吏部右侍郎兵部左右侍郎及福建巡抚亟赐简用一各边粮饷已极空虗宣大抚赏市本亦复告竭乞将各总督巡抚请饷本亟赐简发令户部议处
　　○刑科都给事中萧近高论劾王锡爵借密揭以行其私召命宜停朱赓身被紏弹六十余＜锍-釒＞请去宜允李廷机私通建夷不禀朝命宜明正其罪不报　　○夺靖江王府幼宗邦芟禄米闲宅拘禁以伪为印帖也
　　○勒令钜野王府不孝恶宗寿铃自尽
　　○己卯赐  皇太子第四女名徽□女□□月女凡□
　　○改大选于次月朔日以杨时乔引疾也
　　○庚辰礼部言朝鲜次子袭封已经多官勘实臣部＜锍-釒＞请不啻再三伏望蚤涣纶音以信令甲得旨舍长立少原非纲常正理但临海君既已久废光海君臣民共推情有可亮且事在夷邦姑从其便准与册封其差官照隆庆元年例行
　　○癸未甘肃巡抚周盘题本年七月内西宁失事官员参将张应学等均应参究及阵亡官军李希梅等应优恤并乞勘奏章下兵部
　　○湖广巡抚张问达史弼会题武昌府属江夏等州县各被水灾异常议于该年各存留仓米银悉照原勘分数依例蠲免部覆允行
明神宗显皇帝实录卷之四百五十一
