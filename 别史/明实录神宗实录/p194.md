<!-- { "loadSidebar": true } -->
　　○丁亥升应天府府丞董尧封为右佥都御史巡抚甘肃等处  录北虏黄酋嗣封礼成功升总督郑雒兵部尚书兼副都御史照旧总督给与应得诰命还赏银五十两大红纻丝飞鱼衣一袭巡抚胡来贡萧大亨各升俸一级纻丝二表里总兵麻贵升一级参将郑林乔等赏赉有差原任巡按贾应元准复职致仕  兵部覆蓟镇督抚周咏等题密云标下右营召完民兵九百名应用马九百匹例于太仆寺寄养马内兑给许之  巡按广西御史马呈图言广西官盐通湖广衡永地方取息为古田兵饷广东韶连引目每年议折三千六百道以给之今督臣私折引一万道给连韶之□连韶之盐多则衡永之□去是西盐不禁而自禁也户科都给事中萧彦等言两广督臣刘尧诲谓官盐行十年间减去梧镇额饷及纳堂牙利等项大约十一二万金得不偿失官盐利于夹带军饷当其名而奸豪享其利不可不议覆也今两广督郭应聘先任广西巡抚两省利毙皆其周知宜责成应聘画十全之策户部覆如给事言  戊子户科都给事中萧彦等条陈五事一曰积谷言积谷备荒多称不便者何也戍而上抚按之赎也徒而上司道之赎也有司自理惟杖而下耳郡与州县非分土也州县积谷制也郡积谷非制也抚按赃罚解京者无论已其二分备赈者与司道赃罚并付有司自理通筭可也如是即按成数而查核之何辞哉一曰□税言河西务至张家湾百里之内辖者三官一货之来榷者数税夫船料旧也条船非旧也出店进店重税皆非旧也淮安四税下及脚抽仪真既非旧制亦无重获均可罢也一曰催科言钱粮完不及九分住俸又将宿负带徵是一年完十分以上也如九分之议则不宜复筭带徵一曰盐法言河东池遭水患盐花不生浇晒日行则盐根日薄欲盐生之复不可得也狭西花马二池亦河东所辖二池之盐积若丘山试举而转移之令商人纳银河东支盐狭西二池之盐既可通行解池之盐得免浇晒三年之后照旧不为例可也一曰边储言榆镇四望不毛灾荒日甚宜借用客本多建仓廒西则收宁夏余粮东则收兴临保德余粮以待不时匮乏且宁夏粮贱无所用之诚有所用之而人皆力田塞下实矣户部覆如议  海西者剌等卫女直夷人歪卜等贡马宴赏如例  己丑调太仆寺少卿杜友兰为应天府府丞  复设山东督粮道左参政一员兖州府管马兼捕务通判一员改临清兵备为分巡东昌道曹濮兵备为分巡兖州道归并沂州济宁二道分巡事务于兖州道复设山西布政司粮屯道右参政一员太原府监收同知一员代州监收同知一员绛州管粮判官一员沁州巡捕判官一员  赐已故光禄寺卿裴天祐祭葬如例  庚寅改户部尚书杨巍为吏部尚书○六科十三道周邦杰等遵旨会举京官五品在外方面以下汪文辉岳相陈有年王鉴等三十九人宜即赐昭雪起用  上曰这官既公同推举着吏部再加参酌陆续叙用非罪去官的分别议处
　　○命勇士四卫二营马匹照旧于太仆寺印烙以给事中王凤竹建议于护国寺印烙  上谕事关  祖制科道官不许建议纷更
　　○赐靖江王任昌造坟全料以靖江分封不宜与他郡王例特给之
　　○辛卯月犯建星  都察院左都御史陈炌乞休准令致仕仍赐驰驿  升山东备倭都指挥佥事董承祺为真定车营游击  以苏松二府灾免十年分应徵禄米盐布等项钱粮四万四千五百有奇停徵九万二千六十两有奇  以山西军噪夺总兵王国勋兵备寺卿邢玠俸有差○赐已故工部左侍郎陈一松延绥巡抚右副都御史宋守约各祭葬如例  海西古城等卫女直夷人阿儿吉纳等贡马宴赏如例
　　○壬辰户部覆蓟镇督抚官周咏等题山东民兵银五万六千两系蓟镇额饷今已奉旨将三万二千两留本省支用合动支太仓银库银补给蓟镇从之
　　○甲午中元节遣武定侯郭大诚阳武侯薛鋹忻城伯赵太修宣城伯卫国本惠安伯张元善分祭  九陵靖远伯王学礼祭  景皇帝中官祭  恭让章皇后及废后吴氏左都督李文全祭  哀冲  庄敬二太子各陵园
　　○礼部题请  潞王出府秋讲宜于本府书堂照旧讲读从之  赐敕奖鲁王颐垣以其仁孝懿行为山东抚按官所请也○乙未贼夷小阿卜户入犯黑谷关蓟镇督抚周咏翟绣裳以堵截功闻巡按御史李植言臣巡历边关见烧香寨烽台等处残破烧毁之状督抚言堵截者谩也周咏翟绣裳疏辩烧香塞先年归并非贼所蹂躏巡按李植遂备陈督抚扶同欺罔乞别遣官勘究  上命屯田御史江东之会同抚按勘明具奏  以大宁堡失事降参将熊朝臣二级照旧管事下朱延庆等于巡按御史问  革左军都督府都督佥事黄应甲任以其贪妒残怯为兵科张鼎思所紏也
　　○丁酉  成祖文皇帝忌辰  奉先殿祭祀遣成国公朱应桢祭  长陵
　　○戊戌赐三辅臣及府部大臣日讲官鲜杨梅  升山西总兵官都督佥事王国勋为左军都督府佥书○己亥复除原任翰林院编修陆可教原职  复除原任贵州道御史张治具于湖广道  复除原任狭西参政陈蕖于山西右参政  升山西右参政严用和为狭西按察使工部郎中屠元沭为山东左参政湖广副使李颐为浙江右参政  调山西冀北道副使韦以诚为阳和兵备
　　○巡按直隶御史徐鸣鹤条陈边务一议贡市以图永安言简练兵马器械修战守之具无恃款偷安一实边城以固疆圉言大同右卫平虏宣府马营皆冲边须世胄富家同心固守不许徙居别城一归原伍以周防御言各城堡军士专听守操官操练御敌不许总兵副将挑选以溢标下使营伍空虚一买营马以备战具言互市马多老瘦宜支官银买膘壮马以备战一处属夷以杜后患言属夷既迁内地宜得比于军士之养或选其精锐隶于营伍亦收拾之机也一修民堡以防虏患言民堡颓废宜拨官军修筑阖堡人数汇造在官丁内不时点察以备防御一酌清勾以需实用言清勾之令縻饷无益不如令军籍人户徵军装银三两六钱类解各边别募一宽修工以息军力言上工歇工务依常度以恤其疲劳兵部覆属夷一事夷性无厌月粮一开后将无措清勾之法乃  祖宗定制应照旧余俱如拟
　　○庚子改南京吏部尚书赵锦为都察院左都御史改南京兵部尚书王遴为户部尚书○辛丑太白昼见  遣辅臣申时行同公徐文璧太监张宏覆阅  天寿山所择  寿宫永康候徐文炜承袭祖爵  升山东副使刘浑成为山西右参政广西左参议李涞为湖广副使户部郎中许云涛为山西佥事  升神机营右副将都督佥事李如松为镇守山西总兵官
　　○礼部言  潞王初未出府三大节礼仪俱于宫中举行今已出府查有万历六年中极殿行礼之例  万寿圣节在迩  潞王于是日早进中极殿门外伺  上位升座引礼引王诣殿中行八拜礼仍引出然后执事官进仍亻□旨两宫  圣母前  皇后前各宫中如仪行正旦冬至亦如之其  两宫圣母圣诞  中宫节令亦合于各宫中举行  上如其奏  延绥巡抚王汝梅题榆林绥德延安三卫贫病屯余虽经赈恤今夏初青黄不接较之去冬危急犹甚借支库贮银两赈济过极贫屯余共三万五千二百余人借过班价银一万九千一百九十七两六钱乞准作正开销报可
　　○壬寅谕礼部朕于九月内躬诣  天寿山行秋祭礼一应事务俱照嘉靖十五年例行
　　○癸卯月犯井宿  升神机七营参将袁漳为神机营右副将  升德州春班游击陈汝忠为山西太原左参将  改建昌营游击朱文达为四川松潘东路游击  以辽东各路招徕降夷总兵官李成梁副总兵秦得倚等赏赉有差  宣大督抚郑雒等言大同额饷所蠲免民运之数已蒙发帑银八万补给尚欠银五万四千六百有奇再乞发帑抵补许之  苏松二府以灾免额派南京库寺各项钱粮二万二千有奇  浙江巡抚张佳胤＜锍-釒＞言织造袍服及坐派赏叚共该银一百二十九万一千二百两有奇尽括库藏尚不足用乞将税银存留漕粮改折  上谕织造钱粮既难措处准宽限解进其请留各项银两凑补及改折漕粮仍行该部看议工科给事中王敬民言钱粮乃边费之需漕粮乃军国之赋不宜留折宜减织造以抒民困诏下所司
　　○以狭西金州被水患移州治于城南二里
　　○甲辰改南京工部尚书毕锵为南京吏部尚书改南京户部尚书刘尧诲为南京兵部尚书参赞军务
　　○起原任浙江道御史朱光宇于浙江道起原任广东副使李材为山东副使
　　○以四川盐井坍塌免无徵解银九千五百余两○苏松巡抚郭思极巡按邢侗题万历十一年各项钱粮恩诏俱免十分之三苏松常三府白粮系岁供额数势不可免计数应免二万六百余石乞将起运漕粮照数免徵抵充应免白粮之数户部覆如议
　　○乙巳以虏王嗣封叙功加升山西参政邓林乔为按察使山西副使刘思中为右参政
　　○吏部覆科道官公举佚才疏中非罪去官分别议处诸人将王继祖以原官知府起用王一言以知县调简僻高自治调闲散曹时聘以知府王懋忠以知县各降三级用黄金色再行查勘从之
　　○海西弗思木等卫女直夷人庄台等朝贡宴赏如例
　　○丙午命甘肃行太仆寺卿仍兼佥事驻劄镇城总理屯田乡兵兼管甘凉肃三道马政并通镇驿传事务少卿不必复设改设狭西副使一员驻劄庄浪整饬兵备兼理庄西二道马政换给敕书并铸关防一颗
　　○赐已故巡抚甘肃兵部右侍郎兼佥都御史侯东莱祭葬如例
　　○礼科左给事中牛维炳狭西道御史赫瀛等题称净身男子元年六年内共收过六千余名本年二月内齐进喜等具本陈乞奉旨驱遂今复收二千名有背前次驱逐之旨诏下所司
　　○丁未升刑部左侍郎刘一儒为南京工部尚书
　　○戊申礼部题兹遇  圣驾秋祭  山陵查秋祭礼仪嘉靖十五年止  长陵躬诣致祭  诸陵皆遣官行礼仍奉  皇太后及  后妃同行  天寿山未经奉旨致祭及查本年春祭  皇上止率  后妃同行  奉  两宫圣母  天寿山亦遣官致祭合无今次  皇上仍诣  长陵  永陵  照陵亲祭余皆照例遣官代之  天寿山亦应遣官致祭候  陵祭毕恭请  圣驾于相择  寿宫处躬诣阅视回銮之日似仍驻巩华城便
　　或繇功德寺还宫得旨朕率后妃行朕亲谒  长陵  及  永  昭二陵其  诸陵俱遣官代行北安门出德胜门回繇旧路
　　○升五军九营游击戴良栋为神机七营练勇参将
　　○升大宁都司佥书路宰为建昌游击山东都司佥书檀武臣为蓟镇德州春班游击
　　○以狭西平临巩三府灾发帑银三万两坻补民运拖欠之数以充额饷
　　○己酉调山西左参政李采菲量兼按察司佥事为井坪威远兵备道○赐已故刑部尚书刘自强祭葬如例兵部部言南京官军原额一十二万今见在三万四千二百有奇南京内外守备每年奏报本内惟开原额实在之数未详营军消耗之繇合无行南京兵部调取后湖军籍老册逐一查明并一应勾补填实事宜作速议处详妥具奏  上谕南京根本重地营军既消耗数多如何通不处补着南京兵部备查明白具奏仍将题准清勾替补事宜着实举行
　　明神宗显皇帝实录卷之一百三十九
明神宗显皇帝实录卷之一百四十
