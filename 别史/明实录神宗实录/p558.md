<!-- { "loadSidebar": true } -->
　　○工科言国家有大兴作必命科道巡视谓其职居风宪弹射无避一切事宜皆得诘问少有体法白简随之所以毖工作重朝廷也迩来两宫三殿并不乏员何独都重二城不然二城调度有工部尚书矣监督有尚书官属矣  圣虑欲中外戮力总管又有内府监臣矣所谓究诘奸弊之科道则独无有盖科臣曾会推刘道隆矣而命未下也历时既久若有所迟疑然者请以会推始未据实上闻六科成规有关差有敕差关差有轮有不轮敕差则未有不轮者先是两宫巡视轮该礼科领敕而终其事者吴文灿也三殿巡视轮该兵科领敕而始其事者孙善继也城工巡视轮该刑科领敕该科止钱梦皋一员见差巡视太仓而右给事中刘道隆则见在候补刑科者也论官则道隆右而梦皋散论资则梦皋浅而道隆深若差梦皋早晚道隆命下又有题改之扰不若即差道隆更为省便也嗣是而兵科复以巡视京营推矣京营虽不领敕亦系轮转今次又及刑科而梦皋自被留之后以身为招射者未已今已坚意乞归梦皋去而署印守科其谁尸之  皇上倘一垂念于斯亟允臣等所请则城工京营署印守科皆有所属是一人而得四人之用盖劳之非逸之也  皇上岂有爱马该部财用匮乏至于无可那借无可搜括所几幸万一者独节省一涂耳今携数十万金钱付之中涓之手郎署不得问科道不与闻倘或出纳之际利于无所弹压彼居之为奇货此私之为长物乾没虚冒之弊有不可胜言者盘据胶固而后争执不亦晚乎寺人之中固亦有自爱者然非士人共事习见志操虽清忠如阮安覃吉辈几无以自表见矣是巡视之臣不但该部望之该监亦甚望之也不报
　　○辛巳左都御史温纯予致仕钱梦皋钟兆斗各餋病去时南北诸臣皆言梦皋兆斗亟应罢斥并宜听纯归休以全大臣之体  上忽于前月初五日以二臣论纯诸＜锍-釒＞发阁拟票大学士朱赓请付九卿看议以服纯心不报至是乃从南台公＜锍-釒＞中径批云
　　○南京吏部催考察庶官＜锍-釒＞得旨各致仕降黜如例
　　○吏部覆两京四品京堂通政使司右通政陈子贞大理寺左少卿何倬右少卿涂宗浚太常寺少卿桂有根张问达添注少卿朱敬循项应祥倪斯蕙马大儒提督四夷馆太常寺少卿赵标太仆寺少卿连标王立贤添注少卿黄纪贤申用懋许乐善李思孝袁九皋顺天府府丞周盘添注府丞乔璧星杨光训鸿胪寺卿张栋尚宝司掌司事太常寺少卿李茂材制敕房办事太常寺少卿兼司经局正字马继文南京鸿胪寺卿卫承芳南京太仆寺少卿刘日升添注少卿杨应文应天府府丞徐申南京太常寺少卿丁宾各自陈乞罢除何倬物故倪斯蕙袁九皋拾遗奉旨外其桂有根应调南京用王立贤调外任用张栋以不谨例冠带闲住余俱令照旧供职杨应文策励供职从之
　　○太子少保礼部尚书兼翰林院学士陆树声卒树声初姓林氏字与吉直隶华亭人嘉靖辛丑进士第一改庶吉士壬寅归省乙巳授编修壬子请急还寻丁外艰丁巳即家起南司业居二年复引疾去辛酉起左谕德掌南院事旋召回坊不赴乙丑起太常卿管南祭酒事是秋升吏部右侍郎以疾辞隆庆改元特起原官仍不就明年奏复陆姓己巳再起掌詹事府事教习庶吉士行至淮而返万历初起升礼部尚书未逾年复请告乘传归濒行＜锍-釒＞陈十事皆关大计而辩宫府抑戚幸斥貂珰尤触时忌戊子年八十戊戌年九十壬寅  皇太子立凡三赐存问加太子少保给月米岁夫予其子行人彦章终餋仍支月俸皆异数云卒年九十有七赠太子太保谥文定予祭葬如例树声性恬默而严重有骨气登第六十四年其官两都不及一纪先后二三权相力皆奔走海内而宠辱之柄卒不得加乡衮当国所网罗推挽遍天下知名士而独不得引以自近居恒言士大夫于世法中惟廉取薄享可迓续寿命之原其所自得者深矣
　　○壬午以黄河汹溜运船过淮过洪期限照上年例量宽一月其冲决处所着总河严督司道等官作速修治
　　○升河南左布政使霍鹏为右佥都御史巡抚大同地方赞理军务
　　○以九年考满御史刘应龙为南京太常寺少卿添注　　○准宣大总督杨时宁奏副使张我续调分守口北道副使原任参议张存意升分巡口北道参政
　　○准考察留用御史张似渠蒋以化杨文＜艹洍＞各餋病
　　○癸未谕吏部六年两京考察乃  祖制黜陟大典岂敢变更但两京科道见差之人留用之故前已有旨晓然非有别意且考察留用各官  祖宗朝亦间行之岂自今创始其时未闻有聚讼朝堂揣疑君上诬诋辅臣者何今各结私党朋比争雄趋附总宪謟媚铨司固位希图报复其于君令臣共何况未考察之先各衙门司属出位妄言要名饰罪之畜未见一人的指紏劾竟欲致君孤立束手听制臣下好生可恶恶是何纪纲制度温纯钱梦皋等已有旨了杨时乔姑著策励供职前屡有旨著各衙门堂上官约束属官尽心职业不许出位妾言沽名乱政何不遵行姑且不究再有违犯的通行必罪不宥其谄媚挟私惑众三畜贺灿然刘元珍庞时雍姑各降三级调极边方用不许朦胧推升如有党救激扰的一并处治不饶
　　○夺南京浙江道御史朱吾弼俸一年吾弼＜锍-釒＞入已旬余矣至是乃以党救同类揣疑君上诬诋辅臣并从簿罚焉
　　○周王肃溱奏本年五月二十二日有男子汪大坡白昼持刀直入宫府当被看门旗尉捉获发送有司勘问未结大都因按臣业已出境抚臣悬缺三年一时弹压无人不逞之徒遂尔乘机启衅也得旨奸宄肆行著地方官上紧究问巡抚久缺吏部便开写前后会推的来看一面催巡按御史作速赴任不得迟延　　○甲申南京科道拾遗＜锍-釒＞得旨王基支可大陈洙予致仕李植调南京别衙门用金待取等下吏部覆议金待取颜洪范谭好善各冠带闲住刘冠南降一级调外任用
　　○命工科给事中胡忻巡视京营
　　○予原任南京工部右侍郎张槚祭一坛减半造葬原任南京兵部尚书郭应聘妻杨氏祭一坛开矿合葬
　　○革狭西旧洮州守备陈桢任行巡按御史提问拟罪以贪庸废弛为督抚所劾奏也
　　○兵部言各省直缺官银两系供内庭烟爨各商待领办纳势难延缓况随缺随扣不烦追徵数少搭解不烦另委胡可泄泄若是也今后议将循环数目载入考成如违限不完查将经管各官职名开送巡视京营科道指名参治从之
　　○大同阳和城地震有声如雷移时方止
　　○乙酉  孝安皇后忌辰命武进伯朱天爵祭  昭陵
　　○敕工部主事徐天宠同太监王玉修理  显陵配殿
　　○大学士沈一员＜锍-釒＞请复贺灿然刘元珍庞时雍原职以光  圣德以簿臣罪  上谓灿然等讽朕诬卿本当重治已从轻处不必奏报
　　○升辽东宁前副总兵姜显谟署都督佥事都司佥书李继功加游击职衔中后所管游击事守备傅元勋复实授游击各炤旧管事原任游击杨绍先起补中右所游击原任备御王迩起补长安堡备御从督抚蹇速等议也
　　○礼部覆御史孔贞一＜锍-釒＞谓士子一叨乡荐身已离乎黉序既考较黜斥之所弗加足未蹑乎仕途又殿最激扬之所未及中间好修之士固不乏人而不自爱者亦往往有之如台臣所云武断乡曲是闾右之豪也嘱托行私是墦间之乞也违法取利包揽钱粮是市侩之事也把持官府侵害小民是虺蛇之毒也捏造歌谣兴灭词讼是穷奇之奸也至于群居赌博穷昼夜混良贱此又其无行义之尤者盖台臣之述备矣而臣又见寒士蹇儒甫侥一举非绮纨不衣非舆马不出赴春闱而驰传辄乘双舟骋浪迹以抽豊不远千里骄盈奢侈猥琐卑污若而人者一得志于南宫俨然称制科俛而就官亦将民社寄焉而素行如此欲其恪守官方比迹循吏不亦难乎台臣所陈深禆风化容臣部移咨都察院两京行提学御史各省行巡按御史转行藩臬守巡将所属府州县举人查其饬躬励行卓然不凡者奏荐揭荐其无行不简确然有据者监司开送巡按巡按密揭臣部并吏部如其过犹浅能改图者姑与自新以观其后如行止即亏前愆难盖则亦不必怜惜也而臣又谓禁之以言未若惕之以事必重惩其已著方可警其将来臣见万历二十九年浙江巡按御史马从聘参嘉兴举人马文远钟世芳凌辱桐乡知县谢谏近日浙江巡抚尹应元参湖州乡官知县王德坤凌辱本府同知尚从试皆以干谒不遂横逆相加令人不堪至于弃官角□羊印而去臣愚谓马文远钟世芳王德坤并宜黜革然后可以端士习肃人心整顿纪纲挽回风俗而天下乃不至于乱得旨士子一登乡书德业所基前途颇远乃猥自菲薄屑越名教何以望其将来此后但有决裂行简自底不类的巡按官查有实据开送礼部不许起文会试其卓然不凡的许奏荐揭荐通行着实举行以端士习
　　○兵部言虏酋宰赛诱杀备御熊钥已奉旨停革市赏矣今督抚蹇达等恐生其疑畏难以计处议欲照旧市赏以安其心然后熟计情形徐图剿创总之慎举动以保万全之意惟是虏性狡黠难驯未可辄为宽纵彼既背恩犯顺我当闭关罢款亦事势之不得不然也事关边务军机仍应遵照前旨从之
　　○丙戌大学士沈鲤朱赓合词请宥贺灿然等令策励供职或照朱吾弼例罚俸示惩以安首辅之心  上谓已从轻处如何又来奏救还当重治姑且置之仍命鲤遵旨即出与赓协恭赞理　　○应天府府尹李尧民以遵旨调理痊可无期奏乞休致下吏部覆议许之
　　○升宣大总督标下游击吕志望为保定马水口参将山西都司掌印钱文英为利民堡参将辽东都司佥书张大缙为山东济宁游击蓟镇大毛山提调章思恭为山东都司佥书
　　○兵部言延镇款虏先该督抚题议一年恭顺方准一年市赏或春顺秋逆即春抚秋剿今年顺明年逆即今年抚明年剿毋得轻听罚服苟且了事今据炒忽儿等七酋挟赏不遂拥众讧边要挟之状罪莫大马市赏停革夫复何辞但该镇督抚念其恭顺在先犯顺在后且人叩关盟誓输诚献罚比之怙终者似属有问所该三十年分赏应准照例给与其罚治夷畜并先送马匹俱变价贮库听候抚赏支用至于各虏互市马匹已有定额不得各自参差以起争端仍行该镇督抚衙门严谕套长卜失兔加意钤束诸部无生他心连年驯服三十二年市赏亦准一体给领若再作歹即行捣剿报可
　　○丁亥以中元节命隆平侯张炳镇远侯顾大礼武安侯郑惟孝恭顺侯吴汝胤南和伯方＜火节＞忻城伯赵世新宁晋伯刘天锡宣城伯卫应爵彭城伯张守忠分祭  诸陵惠安伯张元善祭  恭仁康定景皇帝都督同知陈承恩祭  哀冲  庄敬二太子各陵坟
　　○补荫原任大学士高拱孙欐为尚宝司司丞
　　○戊子谕首辅一贯次辅鲤当今  天变频仍人心噏訿维新庶政协和万邦正在今日朕以一人焦劳于上而股肱心膂之臣尚犹顾自身名杜门不出卿等自为则得矣如国家大事何古之任天下之重委身于是非利害之场者当不如此着鸿胪寺堂上官宣谕朕意即日入阁办事同寅协恭以佐朕之不逮毋得再有托陈谕卿等知之
