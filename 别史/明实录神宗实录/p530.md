<!-- { "loadSidebar": true } -->
　　圣览有烦尤恐不能急上将至漏洩生是非故将各单约其大指最为关键者分别数款以俟  圣裁今闻都给事中杨应文御史康丕扬有＜锍-釒＞若不能无疑于臣等者夫楚事虽大臣部不过经过衙门是非曲直可以无预故以事体疏略责臣则可若以有心疑臣则过矣全单三册见在阁中原单则当日钤印黏连以待抚按之勘问者见在臣部并可取览臣实无一毫回互隐伏于其间也报闻
　　○礼部右侍郎郭正域奏今年二月间臣向在翰林院有通政使沉子木至臣寓邸谓臣曰楚府仪宾袁焕等持宗室华越＜锍-釒＞来奏首辅沈一贯坚不欲上而焕等苦告不去臣应以不知子木谓取原＜锍-釒＞来看臣对以不愿与闻又月余而臣始奉旨署部事楚王来奏华越奉旨矣值四月朔一日日食阁臣赴部救护首相沈一贯问臣楚事臣应之曰闻宗室先有＜锍-釒＞至矣通政未之上也惟当行抚按勘问时三辅臣皆以为然临别时一贯复私向臣耳语曰贵本覆本请无言通政匿＜锍-釒＞事又继此而宗室华越至矣臣照旧例送会同馆覊留甫半日而通政司票取华越赴司改换月日以＜锍-釒＞上闻候旨未下华越投揭臣部大略谓邀截实封广行贿赂等情臣当批仪司案候又思  祖宗之法宗室无久住京师之理时华越已住一月矣臣随上＜锍-釒＞请旨处分早令越去亦奉  圣旨臣以为事情重大自当行勘随与一贯言之乃一贯再三愁阻谓亲王不当勘问但当体访而已臣应之曰臣与楚王宗室同城而居一有偏狥祸且不测事关宗室不宜朦胧了事若不行勘科道当言之一贯冷笑向臣曰科道断不言也臣之请勘盖部中事体有不勘而径自处分者也未有不勘而径自停阁者也不勘则楚王之迹不明各宗之罪不定今一贯先时于王＜锍-釒＞则以为当勘而今于各宗之＜锍-釒＞则以为不当勘亦何以服天下之心乎既而奉  圣旨这事情屡有明旨你们既已会同参看着行与该抚按从公悉心勘问明白具奏臣行文间楚王令旗尉夏槐持一帖送臣寿仪百两嘱臣曲庇许臣万金臣以书复之曰贵府事俱奉天理国法而行尊贶毫不敢领也屏其来人不许再见当时即欲发觉缘楚事正在疑惧之中难以张皇又数月而湖广抚按会勘＜锍-釒＞主矣不数日楚王辩＜锍-釒＞又至矣俱奉旨看议诸臣之见大略责成抚按者俱多计各议单不下万言例该即日上奏不敢稽缓遂不能一一抄誊上烦御览臣部中谨括大旨而已随将各单用印铨记次日仍令该司抄誊数本分送阁部臣今将华越原揭并楚王礼帖上陈御览夫沉子木之匿＜锍-釒＞也则谓一贯主之也不知一贯何意也既一贯力不欲勘也不知又何意也臣窃以为事无大小皆当  上闻而一贯乃有不欲  上闻者事无大小皆当付是非于天下听  皇上处分而一贯乃欲以其意为行止今闻御史康丕扬＜锍-釒＞虽不言臣而意似疑臣楚王前后三＜锍-釒＞无一语疑臣楚中无一人疑臣臣不知疑之所从起也  皇上试问抚按并在事司道府县诸臣臣有一字相闻岂能为臣隐乎伏乞  皇上放臣归里以谢一贯诏以楚王真假之事何至于三十余年发觉来奏且夫主讦奏其妻证见岂可凭信其礼帖原是寿礼具呈后无押字俱难以为的据
　　○辛未大学士沈一贯奏初华越参楚王之本通政司驳回一次乃其职掌沉子木对臣说时满朝皆已知之安可谓臣阻其不上也臣既不曾阻子木又何必嘱正域使勿言礼部救护之日臣与二辅及正域宾主四人臣何得与正域耳语正域问楚事当如何覆臣曰此事无不勘之理正域曰楚王不欲行勘臣曰部院题覆之体惟有行勘更无别法也正域岂忘之乎至其所云体访勘问之说则又不然正域欲将楚王勘问臣曰按会典载亲郡王所行未善事情轻者降旨切责若干宫壸重事差内官皇亲前去体勘至日处治开载甚明勘问与体勘不同还当体勘盖亲郡王体统甚隆罪状未明岂得与犯人一同勘问故会典止云体勘体勘既真奏请会官议夺臣以此告之实乃忠益臣何尝阻勘也臣忆正域尝疑臣拟者有恶宗罪状多端等语皆以为过臣对之曰字字皆出于内传不敢擅有加减正域又尝语臣曰司官言某系楚人当回避如何臣应之曰回避亦可则又拂正域之意矣夫谓臣匿＜锍-釒＞今＜锍-釒＞曾匿否谓臣阻勘今勘曾阻否乃今而知正域之心矣华越之来正域令家人及长班引至沉子木家求上本是明为华越道地也前后覆本并无一字少伤华越而于楚王则欲其避位听勘令别宗代理国事明是曲护华越而阴偪楚王之死也会议诸臣有长篇为楚王讼冤皆匿不闻及闻科道有言恐言者继至无以自角□羊遂出此一着以钤人口臣之薄德尚不能联属词林甚愧于心  皇上自有  圣鉴天下自有公评臣何必多言惟乞早赐  乾断亟许还山以全微躯而昭  圣主终始保全之大德诏曰卿赞政多年公忠廉慎朕所鉴知楚府事情历来发旨俱朕传示与卿何干乃被猜疑诬诋至此卿可不辩自明鉴奏更益昭白所念辅弼首臣岩瞻重望包荒藏纳素性已然其尚时下即出勿以浮言介意
　　○己巳大学士沈鲤朱赓题今日臣等在阁办事有文书官捧礼部所进各衙门议单及楚藩礼帖具呈并首辅臣一贯等各奏辩本章到阁口传  圣谕令臣等秉公详议臣等谨遵明谕于各本上一一详看拟票恭请  上裁所有原发议册议稿礼帖具呈随揭上进以闻
　　○刑科给事中钱梦皋论楚事劾郭正域语侵次辅沈鲤刑科都给事中杨应文亦以楚事参郭正域内有十不可角□羊疏入俱留中
　　○通政使沉子木辩郭正域谓其匿疏言楚事有宜慎重者七  上曰该司虽主纳言例得兼有封驳楚府辩讦事情封进迟速月日具在未可为匿
　　○降补原任江西按察司副使姚尚德为云南按察司佥事
　　○补原任少傅余有丁原给诰命并子中书舍人余廷槚原给诰命以遭盗焚劫故补之
　　○以顺德府知府陈载春为狭西副使兼参议专管督粮
　　○吏科都给事中项应祥题催简用河南福建巡抚不报
　　○壬申原戍广西柳州卫所军已故尚书石星妻高氏奏乞恩宥还乡
　　○癸酉铨注翰林编修简讨十四员李胤昌眭石蔡毅中周如磐蒋孟育许獬刘一燝薛三省公鼐孟时芳王升张光裕郑以伟雷思霈量授科道八员王元翰吕邦耀曾六德袁＜棥心＞谦宋焘王基洪陈宗契冯奕垣
　　○差御史杨宏科南直隶提督学政
　　○丁丑准原任南京吏部右侍郎赠礼部尚书谥文肃罗＜王已＞玄孙罗名世补荫入太学
　　○戊寅以河南参政蔡逢时为本省按察使
　　○加河南按察使袁奎为本省右布政仍管按察使事
　　○礼部侍郎郭正域奏科臣杨应文谓臣为谋害楚王而其故则有臣父被辱之说臣父以举人历官知州五十致仕七十告终时万历十七年也臣备官翰林久矣楚先恭王好贤礼士年仅三十而卒时隆庆年也恭王当国臣父已久在仕途矣今王当国臣又在仕途矣藩王无辱及士夫之事此不独诬臣父又诬楚王也谋害二字即楚中问断诸臣尚无以加于诸宗而科臣乃以加于部臣乎疏入留中
　　○以山东莱州府知府龙文明为本省副使管登州道防道事
　　○大学士沈鲤以病乞休为钱梦皋论楚事指其模棱也温旨谕留之
　　○大学士朱赓以首辅次辅求去总为楚事楚藩之事一决则议论自息而二臣不容不出矣请  皇上简发礼部会议覆本速赐结局以定全楚宗室之疑以慰满朝臣工之望
　　○直隶巡按左宗郢奏通州火燔剥船粮一千余石
　　○辛巳升副总兵管京城巡捕左参将事陈九思为神机营右副将分守宣府西路左参将刘三省为神机营左副将
　　○先是北直缺司官吏部推萧汝芳汝芳辽东籍也又将原任祠祭司郎中黄大节添注仪制司郎中盖因主客郎中李炳已序转祠祭故试御史李培因劾吏部推举萧汝芳为不明添注黄大节为不公于是尚书李戴言汝芳之推也失于稽查籍贯至大节添注臣查职掌内凡病痊起复官员有缺填补无缺添注如隆庆间刘奋添注尚宝卿嘉靖间丁湛添注工科右给事中岂独仪制不可添注乎不明有之不公则不敢  上以黄大节既查有添注旧例着到任供职时礼部左侍郎李廷机奏推注两事该臣以告吏部误实由臣请罢臣  上以有旨谕留之郎中李炳亦具疏辩  上以序转答之　　○巡抚偏沅右佥都御史江铎卒铎浙江仁和人万历甲戌进士历刑部主事兵部员外福州知府苏松常镇兵备淮安监军扬州参政升右佥都御史巡抚偏沅杨应龙造逆黔蜀骚动三楚震惊庙议楚地辽阔非重臣驻偏沅无能节制添设巡抚特简铎往铎主一切料理器具指授方略分布要害移镇险阻不遗余力终始三月间馘斩俘获招降无筭事竣守制及再起又破潘老皮林等寨抵家未几而卒
　　神宗显皇帝实录卷之三百八十八
大明神宗显皇帝实录卷之三百八十九
　　万历三十一年十月癸未朔钦天监进万历三十二年历日赐辅臣及讲官在廷诸臣有差
　　○孟冬享  太庙遣公张惟贤代侯徐文炜常胤绪各分献
　　○甲申  孝洁肃皇后忌辰遣官祭  永陵
　　○先是礼部署部事左侍郎李廷机等奏会看楚事议单有谓当先行抚按再问而后遣官者有谓当遣法司大臣与抚按会问者如户部尚书赵世卿则谓事理可思国论可采两造之情词可参华越之初揭可查对武冈王之卷宗可覆案妇人之言决不可听者如都给事姚文蔚给事中钱梦皋则谓  皇上明见万里但取楚王＜锍-釒＞抚按疏宗室疏参详并览必不得其情者大抵诸臣之见皆以事情重大不厌精详真假是非难以遥度即臣等前覆抚按遣官之＜锍-釒＞亦欲会同抚按勘问盖为证佐原在彼中鞫讯易明而抚按见在彼中耳目易及且风纪之臣指视之众必不轻易枉纵自贻后责至于或先抚按再问而后遣官或即遣官同抚按再问一惟  圣裁诏以楚藩讦奏事情年远无据讐口难凭非假甚明不必再勘便行与彼处抚按启王安心整理国事华越等着抚按官分别议处奏来定夺毋纵毋枉
　　○刑部请审录重囚  上令免今岁行刑
　　○湖广巡抚都察院右副都御史孙坤卒坤河南睢州人嘉靖四十一年进士授刑部主事历员外山西佥事狭西参议副使四川参政按察布政太常卿升右副都御史巡抚湖广讨叛苗唐乔等万历十五年自陈回籍至是卒
　　○准南京太仆寺少卿杨凤回籍调理
　　○大学士沈鲤以用人行政二议上言谓今日自内及外各衙门缺多不补补又不下谁为肩任其事者  祖宗朝面决政事至  世宗末年深居静摄始不面决乃其时臣下之所廪承无不振举者夫章奏即政事停章奏是停政事也缓章奏是缓政事也  皇祖深居大内而章奏批答疾如风雨遇有大事又每于西苑召阁部文武大臣面赐□确故其时庶政修明人心震肃亦自与临朝称制者不殊  皇上祗循其倦勤之迹不踵其励精之志毋亦有未尽者乎奏入不报
　　○直隶巡按马从聘奏留常州等府县正官免觐　　○丙戌  中宫皇后千秋令节赐辅臣上尊珍馔
