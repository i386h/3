<!-- { "loadSidebar": true } -->
　　○兵部覆宣大总督郑雒等疏言虏王经过务要整兵设伏以备不虞若收兵免平西夷自当听之即讐杀瓦剌宜按兵自守观其胜败惟不许生事扰我边疆其余悉如督臣言报可
　　○延绥巡抚梅友松言东酋款塞无敢渝盟惟是秃酋物故寡妇幼子惟部落之言是听去岁犯我镇羌恐神木兵来援以故于正月小市之期一半奔镇羌一半奔神木幸神木哨探甚早伏兵以俟擒六人永兴操守鲁槐为其所获知其为官自愿送还且请罚治又欲早完今岁贡事若补过之不遑者其酋首阿计大台吉宜赐宽宥照旧贡马领赏故还擒贼以彰不杀之仁从之
　　○兵科左给事中胡汝宁言扯酋西牧边臣新易在宣大则郑雒不可以将离任而生怠心在狭西则梅友松不可以初到彼而生惧心章下兵部
　　○升宣府守备祁光祖为署都指挥佥事以游击管南路参将事
　　○己卯原任广东巡按御史今升按察司副使蔡梦说称病乞以原职致仕有旨梦说告病在先升任在后准以原职养病病痊听补升职著为例若京官已升外任后告病者以升职致仕○调补四川右参政沈九畴为江西左参政
　　○升南京兵部右侍郎王世贞为南京刑部尚书
　　○庚辰悼嫔耿氏薨礼仪照顺嫔张氏例行
　　○应诚伯孙允恭承袭祖爵
　　○升大理寺右少卿王敬民为都察院右佥都御史巡抚南赣地方
　　○升南京大理寺卿朱天球为南京刑部右侍郎
　　○辛巳予原任浙直总督少保兼太子太保兵部尚书胡宗宪祭葬宗宪在嘉靖间削平岛夷勋庸懋著一时才臣罕出其右逮系而死天下伤之已复原官至是特得祭九坛造坟安葬
　　○石峡水泉堡天鼓鸣殷如雷
　　○降原任云南提学副使荆光裕为四川布政司右参议
　　○是夜运艘泊青县仓州静海吴桥诸岸颓风作船多相击沉于河旗军篙工溺者二十三人失米二千一百五十七石有奇米从羡余取盈死者恤
　　○壬午升严州府知府郑锐为浙江按察司副使
　　○吏部推大理寺左寺丞韩国祯为大理寺左少卿旨升吴定为左以国祯右之
　　○工部奏庐凤淮扬等府滁和等州料价事例银两系十二十三两年拖欠已改限十六年十二月以前完解今未完者尚有一万六千有奇拟分两次带徵限十七年一半十八年尽完过限照例查参报可
　　○癸未升应天府府尹张槚为大理寺卿
　　○吏部推巡抚山东都察院右副都御史李戴为刑部左侍郎旨升孙鑨为左以戴右之
　　○升提督操江南京都察院右副都御史王用汲为南京兵部右侍郎
　　○甲申吏部推河南道御史姜璧为大理寺左寺丞旨升任养心为左以璧右之
　　○吏科给事中张应登请破格行取举知县黄中色功罪可准李梦麟起家邑佐部议不从
　　○户部奏准都察院咨凡边镇有司钱粮每岁查盘归之巡关三年查盘归之巡按互相觉察查出侵浥等弊已问罪者不再问报可
　　○浙江飓风大发海水沸涌杭州嘉兴宁波绍兴台州等属县廨宇庐舍倾圯者县以数百计碎官民船及战舸压溺者二百余人桑麻田禾皆没于卤父老为万历十五年后又一变也
　　○乙酉南京礼部尚书姜宝以年踰七旬乞休加太子少保致仕
　　○升江西布政司左布政使陈文烛为应天府府尹
　　○以翰林院编修刘应秋充起居馆编纂六曹章奏
　　○都察院左都御史吴时来等吏科都给事中陈与郊等各称科道乏人乞照例行取报允
　　○升顺天府府尹石应岳为南京都察院右副都御史提督操江兼管巡江
　　○升福建布政司左布政使宋应昌为都察院右副都御史巡抚山东○南京吏部右侍郎赵志□上疏曰臣近岁以少詹事侍朝讲恭睹  天颜和晬稍有不和一养旋复何自冬相延至今也得非衽席之爱不能割面蘖之好不能克乎有一于此皆足以耗伤元气愿  皇上念  天地  祖宗子孙人民之重于宫中娱乐视之若花鸟水时然行之有节而不沉溺则元气常足  圣躬自泰矣然人心必有所寄宋儒真德秀曰惟学可以养此心惟亲近君子可以维持此心愿  皇上日临讲幄与二三儒臣讲究义理如常视朝召三公九卿商确庶政退则将所讲经史所上奏章覆玩而遍阅之则  圣虑日清而  圣躬无不强固矣报闻
　　○  上久不御朝南北诸臣多疑以张鲸不用遂废朝政者吏部尚书杨巍等言  皇上不视朝则诸臣猜疑益甚愿俯从臣等所言加意珍摄庶秋日可以视朝群心胥庆岂但释诸臣之疑哉太常寺卿赵世卿等亦具公疏以请俱报闻
　　○丙戌予原任南京工部尚书曹亨祭葬如例亨新蔡县人嘉靖乙未进士授刑部主事历升八座以病致政中外劳勚始终清修蒙给月米岁夫有司存问未几寿终于家
　　○宴赐加渴瓦寺入贡番僧加舍领占等三员名罕东左卫入贡头目拜把的等一十二名如例
　　○山西巡抚沉子木言本镇互市应用叚疋梭布水獭狐皮等物发价银四万余两委官往各省收买在湖广其弊制于牙行在苏杭其弊制于委官以后欲将皮张行湖广抚臣临期定价收买叚布行应天浙江抚臣先期审定机户织造从之
　　○丁亥升江西布政司右布政使边维垣为本司左布政使○刑科给事中刘为楫条上四劄一曰  圣躬保护宜慎  陛下静摄法宫闻正言见正事接正人之时少靡丽悦心易沉溺当以礼制情严加屏绝即不能黜而不御亦当使御而有节去其耗散精神者精神自然收摄药饵自然奏劾二曰内使关防宜严臣每辰起趋朝见内臣拥门夹道所谈吐类皆宫禁事无复顾忌夫既不能深言其内以夸示于人则亦何难掇拾其外以眩  上之听从古猜间之祸必自此始甚非所以重泰交而绝嫌疑也宜敕诸监掌印并皇城四门司钥内臣严加约束以防外洩内构之端三曰诸司章奏宜核近日建白多寝不报昨诸臣以稽查请亦并留中臣私心揣度  陛下时方静摄不遑省览暂尔稽迟未至蒙蔽乃大小臣工甚抱不必然之虑诚恐霄人借便肆为欺罔事关军国弹及权邪通同隐匿臣等封驳之司无从稽考内外暌违养奸蓄乱乞特敕文书房凡有章疏即按会极门奏目一一进览勿得过三日更敕科臣二员每日亦具奏目册子赴会极门同司礼监官收接一应章疏纪其件数以备稽查如有欺隐即便据册奏闻以防壅蔽四曰法令督责宜信京邑四方之极法令之行必自近始乃今一切禁谕多格而不行异言异服之人僣奢淫佚之辈肩摩踵接五城宪约轻同并髦何可令四方万里闻且见也当申饬宪度勿徒视为故事得旨朝讲已有谕章奏间留省览应行事体原无停阁内使出入各有职事而以科臣为渎扰不究
　　○河南道御史董子行以  天颜旷睹群疑日甚乞示朝讲之期以慰中外不报
　　○戊子赐四辅臣及讲官鲜笋
　　○复除原任贵州布政司左布政使张明正于福○户科都给事中王继光等请将山东山西河南北直隶真顺广大见在银两及存余事例等银籴谷备赈狭西原发籴本银要行清查户部覆行各该抚按查素无积蓄凋疲州县酌量分发趁时籴买山西借过牛种不必追银准淮谷代仍量从宽估至狭西除抵补宗禄民粮及借给主饷外其分发各府五万两要见用过若干见在若干其延庆二府开荒银二万一千一百余两备将领银人户及垦过荒田的数送册查考得旨籴本银两专为储谷备荒之用狭西乃借抵禄饷殊非政体凶荒无米可籴丰收又不时籴抚臣全不以体国恤民为念各处册报实在者巡按逐一稽查册报不明者上紧查明具奏
　　○蓟辽总督张国彦等言天旱米贵蓟镇本色不敷议将本年漕粮改拨三万石径抵蓟仓上纳每石照例扣银七钱作万历十八年该镇年例之数部覆从之
○己丑升江西按察使余国宾为江西布政司右布政使
　　○姚营乱兵势甚张所过剽掠妇女前驱传呼趋市肆具酒食墐户不内者毁垣入之从大理至澜沧澜沧道所徵调夷兵渐集乱兵稍稍惧而数千为群方行如故过会城彼猖益甚屯杨林与官兵相持土同知禄华诰斩其五人因诡降以缓我师次日冲围出宁州武定临安云南寻甸兵夹攻之败于土主山又败于大河口馘斩八十四级擒获四百余人宥余党许自新至是巡抚萧彦以闻得旨邓子龙提问姜忻调用文武官奖赏有差见在乱兵分别拟罪
　　○庚寅内阁会同翰林院官考过愿就教职岁贡上卷十卷中卷三百一十八卷
　　○升太子宾客吏部左侍郎兼翰林院侍读学士掌詹事府事王弘诲为南京礼部尚书○左都御史吴时来再疏乞休不允
　　○辛卯升福建布政司右参政张崶为江西按察使河南按察司副使杨芳为山东布政司右参政
　　○壬辰辽东巡按徐元言领兵营兵马防修宁前边工免其入卫原有客饷近该营改为协守新营有月支粮饷将前银停止然此兵自河东调至宁前非若土著有田产可以资给连年灾荒乞将修工银照旧给发户部言前银原备宁前四千军士月粮今一千营已调广宁止余三千名而欲发四千之饷似难依拟若调去一千名既有月粮又新议每名加饷三两六钱不为不厚矣岂得一概滥给乎除宁前修工银一万八千两已题发讫其一千营应裁革八千五百两该补发九千五百两以后照数改作额饷随年例一体题发报可
　　○保定巡抚宋仕言倒马茨沟两关并各口军士布花银厚薄不等应久近通融俱以九钱为准部覆报可
　　○礼部议改定南京告献大典  万寿元旦两节百官朝贺后俱吉服赴  孝陵行礼不必复更素服若夫冬至节南京官俱先一日出城候子时行大祭礼毕随即赴部朝贺至于陪祭官参差错乱监礼御史参奏旨依拟
　　○抚治郧阳裴应章乞休不允
　　○兵科左给事中胡汝宁言腾姚诸营官兵其缅贼就缚兵凤迎降皆克战之功诚有功于滇西近汰兵省费之议出欲令数千之众撤于一朝此兵之所以激也应募而来遽勒回籍治生无策安得不乱滇产富饶民出粟米以赡兵兵出死力以卫身似无用此过省为也章下兵部○癸巳改进士王肯堂刘曰宁顾际明庄天合董其昌蒋孟育区大相黄辉冯有经傅新德周如砥朱国祯乔胤唐傚纯林尧俞孙羽侯徐彦登包见捷罗栋吴鸿功冯从吾郭士吉二十二人为庶吉士
　　○以礼部左侍郎兼翰林院侍读学士于慎行改吏部左侍郎兼官如故掌詹事府事
　　○大学士王锡爵引疾乞归温旨慰留
　　○升广东按察司副使王民顺为福建布政司右参议管粮储礼部郎中王之猷为河南按察司副使整饬頴州兵备
　　○巡视芦沟桥御史胡克俭言马鞍山新城桥每车税钱五文驮税三文担者二文负者一文甚至徒手过者亦不免土民谓此桥日得万余钱至红桥视前又甚计二桥所获岁不下七八千金前五月间有商人告木一筏抽大木四根不惟侵民之利而且挠国之税所当处分者也得旨桥梁本为便民抽税修桥照旧行但不许下人生事
