<!-- { "loadSidebar": true } -->
　　○戊子  英宗睿皇帝忌辰  奉先殿行祭礼遣官祭  裕陵　　○辅臣言庶吉士散馆臣等于去年九月间考试今经将半年矣而授官之本未蒙批发再四补续停阁如故说者谓诸臣之中有拟授科道数人  皇上因此迟留臣窃谓不然目今台省员缺甚多其候补及考选诸臣尚翼俞旨旦夕且下乃独介介于此数人不完馆选之局乎谨铨注翰林编修简讨姜逢元等十二员量除科道暴谦贞等五员填名上请不报
　　○兵科给事中熊明遇以军政纠拾劾奏左府佥书成国公朱纯臣右都督李如桢辽东总兵王木□苪蓟州总兵张国柱福建总兵施德政等
　　○以忻城伯赵世新为京营戎政总督改宁夏总兵杜文焕为延绥总兵升大同副总兵张万邦为山西总兵
　　○除举人刘琛张世伟名朱良材罚科考官王象春曹煃降调以科场有指摘也　　○以翰林院编修唐大章成基命简讨魏广微补起居注
　　○壬辰南京都察院右都御史蔡应科奏近来诸臣言事  皇上每不见听纳反加切责是  皇上有疑于诸臣也臣谓欲释此疑甚易耳  皇上苐观事之行止若有多官相继上言或一衙公疏或各衙门合疏是其心之无可疑而其疏之必当从也亦明矣言谠则意必忠议同则谋无私如近者  皇太子之讲学  皇长孙之就傅税珰之罢免内帑之给发科道之允补诸臣单疏合疏言之言之不已  皇上亦何疑而终不听哉不报
　　○巡抚浙江佥都御史刘一焜奏奸民纪光先当内监刘成物故时侵匿帑银四万余两其保举吕贵非谓织造计为赃私计也乞正法以快公愤不报
　　○敕谕天下朝觐官回任供职　　○遣御史过庭训往赈山东济民时山东饥甚人相食  上以饥民数多赈济难遍且抢掠四起大乱可虞命户兵二部会议借太仆寺马价银数万两临清仓米六万石设法给济兵部侍郎疑数之一字欲覆请而东人官辇下者合牍趣之言若待覆请穷民且尽既有破格区处之旨非数十万不可于是户部请发冏金十六万两及分赈米六万石平籴米六万石  上从之遣御史董其事仍敕速行以慰东人仰望之心
　　○兵科给事中熊明遇言国家漕运江南四百万寄径于山东漕河一线而滇池天表又寄径于贵州官道一线譬诸人身京师颅也山东喉也贵州尻也此其要害何如今东省流亡满路盗贼蜂起长吏振救不如法禽制复不如法而不肖有司且割剥遗黎以润私橐万一有草泽之雄乘馁鼓煽塞济宁之津据廒仓之粟如人喉味一鲠百窍立枯臣不知东南转输从何起运幸  圣衷明见万里专官往赈主者宜以汲内史之意自取机便差去赈臣于该省墨吏宜不时弹劾其清循任事之吏亦不时奖异至盗贼课亦不必作一切沉命之法大都十一为暴胜之十九为龚遂尹铎可也贵州荒僻之区兼多反覆近苗仲剽盗如云管艾职官燔烧村堡□旅之涂几塞而监司强半挂绶藩臬两署几空吏三年无俸军五岁无粮将终置此遐方度外乎夫六诏西南大都会也此道不通万一有庄蹻赵佗窃据其间岂所以大一统乎乞敕兵部借发马价六万两户部区处四万两即日解发其抚臣张鹤鸣所请增兵增饷诸议不妨从长处置川湖协济改入京运如各边考成通例庶几□济不报
　　○御史翟凤翀上言宦官三事其一为吕贵之领织造其一为冉登之参欧相之其一为凌应登之噬凌汉翀而结内竖邢洪复为之援且言  陛下一切政令大臣造膝无从小臣叩阍无路其当前而善逢者皆宦寺也窃见近日旨不繇票拟法有偏重轻似开群小假借之端而启太阿倒持之渐  上以凤翀附和同类欲阻并勘调外任阁臣并科道韩光祜彭端吾等各上疏切谏不听
　　○丙申  孝静毅皇后忌辰  奉先殿行祭礼遣官祭  康陵
　　○丁酉辅臣言吕贵之以提督织造留也不出  圣意而出于纪光先之保举其保举也上疏不繇通政司票拟不繇臣内阁中旨乍出通国皆惊以么＜麻骨＞鼠辈而操朝廷钦遣之权岂可令众庶见也及奉旨之后抚按言之不听该部科道诸臣言之不听臣等言之不听合举朝之公论不能杜宵小之邪谋光先之罪可胜诛哉今贵已留矣敕将给矣臣等徒持空言自知无益但愿  皇上敕下省直抚按诸臣将纪光先等严拏重究明正其诳朝廷乱政体之罪仍严谕吕贵小心奉公勿任群小以恣搏噬犹可存国体于万一耳不报
　　○吏部上卓异官员沈儆炌等二十二人
　　○巡抚贵州佥都御史张鹤鸣奏红苗为患蹂躏三省若四川酉阳石耶平茶邑梅四司受祸尤酷今四司不胜义愤会兵剿贼而兵力寡弱旋致挫折又湖广永顺宣慰彭元锦保靖宣慰彭象乾阴纵湖苖越河助贼故贼势益张四司本隶川省因距成都遥远一切事机不报于蜀惟近恳于黔臣以兼制土司诚不敢秦越异视但乞  皇上敕楚蜀二抚徵兵助饷并行楚抚严责永保二司令其平苗自赎务其扑灭以安封疆兵部覆请得旨依拟行
　　○戊戌狭西洮州天鼓鸣
　　○己亥  上发吕贵敕稿至阁中有御笔增入浙直盐法税务令其徵收解进等语辅臣言自刘成物故已经一年徵解之事尽归有司百姓帖然相安久矣一旦属贵恐其兼摄愈多播恶愈广虽欲悔之其可及哉伏望  皇上将盐法税务等语俯赐删削  上是之即命删去
　　○升国子监祭酒刘一燝为詹事府少詹事纂修  玉牒
　　○礼科给事中亓诗教言国家重台谏之官因设有考选之例每年一举或间岁一行自戊戌以来取不以时考不以时而命下复不以时主铨者不得已始有入觐题留之请而癸丑即仿而行之所谓近例也顷丙辰又属入觐之期外以岁事来者若而人内以需次待者若而人窃谓宜敕吏部仍如癸丑故事查将内外及期中行推知等官一并题留通行咨访既定则从而严加甄别甄别既明则从而酌拟选授明白具题而次第行焉庶一举而铨政通人情顺行取之法犹少存什一于千百乎不报
　　○庚子总督蓟辽兵部右侍郎兼佥都御史薛三才奏蓟门将领偷玩已久加赏啖虏苟幸无事即赶免一枝原系西虏万历初年毫未有赏自后袭杀长男并其部落日要月挟渐以加增合白马黑谷二关之赏遂至六十余金大半取给采办实其克扣军资也臣严为设禁加赏之罪与失律同科亦妄意蓟门天险足凭高瞰下礟弩齐发虏未有不鼠窜者不谓懦将恃险不戒致有疏虞臣实主督罪将安逃臣自度才力不任抑且羸病难支乞容休致别简贤能以代臣职  上以蓟门多虏警不报
　　○辛丑巡抚延绥佥都御史马从聘以言乞休疏凡四上且欲移疾境上候命  上曰抚臣身任冲边岂得径去不允辞
　　○礼部左侍郎何宗彦覆奏会场要务内言各省乡试取中不满百人犹有十四五房分阅会试取数已逾五倍而分考不及二十人繙阅未详宜从科臣请增易一房则词臣十二人科部各四人非特人数适平亦且分阅较易  上从之于是同考始为二十房
　　○礼部奏凡加封王妃不给册命冠服载在要例遵行已久乃崇王屡引庄王妃寿氏为请据寿氏得封继妃原与世子加封不同况既云特恩又可援之为例乎破格循情非臣部所敢擅拟也有旨钟氏给与册命冠服后不为例　　○南京工部尚书林烃卒照例于祭葬
明神宗显皇帝实录卷之五百四十一
大明神宗显皇帝实录卷之五百四十二
　　万历四十四年二月壬寅朔南京河南道御史郭一鹗等以考察武职拾遗劾奏广西总兵马如锦临巩总兵杨桂宣府总兵卢居智固原总兵吴继祖贵州总兵邓钟等各不职伏乞区别处分从之
　　○获假官任之熙下法司议罪之熙宜兴人业相人术不得意妄市锦衣卫服章自诡奉差指挥事竣复命訹胥役自随乘传多所徵索既入都复惧入疑之遂报名朝参乘舆谒客俨然不疑锦衣官迹之得其状  上命法司严治之
　　○准徐饥  上曰省直饥民数多朕心悯恻见贮溢税并正项银俱准动支煮粥赈济于是户部覆请行淮安府将库贮四十二年分四税溢额银八千两俱委官易粟发淮徐所属地方煮粥以赡饥民　　○甲辰祭  三皇遣礼部侍郎何宗彦行礼
　　○兵部覆原任武靖营游击张昌胤行辽东巡按御史提问左翼营刘国祯革任回卫以其剥军怠事也
　　○顺天府府尹李长庚浙江右布政王在晋等以觐事毕合疏请释御史刘光复宥翟凤翀不报
　　○乙巳协理京营戎政兵部尚书黄嘉善疏辞新命  上不许
　　○南京给事中黄建中等以军政拾遗劾四川总兵刘綎宣府总兵卢居智广西总兵马如锦南京左军都督府安乡伯张世恩狭西副总兵吴继祖辽东副总兵李光荣后军都督府佥书萧如玉临巩总兵杨桂贵州总兵邓忠各职守有玷乞分别议处从之
　　○南京  奉先殿落成遣官祭告  上以祝文先尚书次侯诘问中书阁臣上言万历三十一年内有旨云捧神主并祭告遣南京工部尚书守备勋臣内臣各行礼先部堂而后勋臣自三十一年已然矣此近例可循非创为也
　　○福建道御史梁州彦上言国无重臣则主危左右太亲则身蔽今大僚如向曙之星逐臣等辞条之叶补有下有不下是不欲旧言官之入也考选已压三咨而一概束阁是不欲新言官之入也夫有罪不赦有缺不补  祖宗朝所以裁抑貂珰者柰何试之于朝绅乎  皇上诚能召阁部大臣面商几务科道轮直对伏驳弹在廷议论惟患其少耳一事一疏可了一官一推即用虽趣之使言更于何处关说故补牍大烦殿争益力皆  皇上之不断为之也事因争而愈左旨频降而转哗又皇上之独断为之也于诸臣何尤焉伏愿御朝讲停内降无遍抑言官而代北司之报复无恡惜补授而甚言路之萧条＜锍-釒＞入夺俸半年
　　○丁未祭  先师孔子遣礼部侍郎何宗彦行礼
　　○以礼部尚书兼东阁大学士吴道南礼部尚书兼翰林院学士掌詹事府事刘楚先充会试主考
　　○[文苑□]山东青州举人张其猷上所绘东人大饥指掌图且各为诗咏之有母食死儿妻割死夫之语见者酸鼻
　　○兵部覆京营副将张学省等边将王威等俱留用供职刘綎卢居智革任回卫从之
　　○戊申祭  社稷遣公张惟贤恭代　　○升光禄寺少卿徐应聘为太仆寺少卿四川按察使陈大道为本省右布政山西右布政马拯为贵州左布政
　　○河南饥户部请留税银四万二千余两籴谷赈之
　　○吏部尚书郑继之自陈年八十有二以老疾乞休  上不允
　　○巡抚山东佥都御史钱士完再疏引疾阁臣亦言料理荒政非病臣所宜许之
　　○礼部左侍郎何宗彦奏磨勘试卷摘参举人之违式失体者吴炳真草不同应行严勘冯洪业等文字谬误宜停一科而对读及考官亦宜议罚然主考总裁也分任全在房考得其人则真才自收否则以非才为才且缪为批点以祈必录稍加裁正或反唇而相讥则以主考有主宾之情无相临之体也今后慎选分考其执拗者主考不得轻徇或骄蹇恣肆许主考于复命日备陈始末以听科部查参得旨依议
　　○总督狭西三边军务刘敏宽奏沙计诸酋议从双山建安入犯有降夷泄也总兵官秉忠等设伏相机随处追剿斩首二百二十余颗  上下其章于兵部
　　○庚戌  孝定皇后忌辰  奉先殿行祭礼遣官祭  昭陵
　　○辛亥  孝贞纯皇后忌辰  奉先殿行祭礼遣官祭  茂陵
