<!-- { "loadSidebar": true } -->
　　○南京兵部等衙门尚书黄克缵等奏修筑浦口城工浦城筑于洪武四年隶以五卫贮以三仓为南京保障弘正以来水势侵啮南城尽圯今议依山补筑只围应天卫及三仓在内而龙虎武德横海三卫移入三仓隙地共计应筑城九百七十三丈根脚挖阔七尺深六尺荒石四层条石六层中用钉钩灌以灰浆砌砖三十七层高二丈每丈科银三十八两九钱五厘通共九百七十五丈大约用银三万八千一十两有奇又估作南门及小城门二座便门一座瓮城一座水洞大小十座筑堤九百二十六丈以上数项应费银一万一千五百两有奇拆军民房一百一十三家与迁移银四百七两九钱择于本年八月初十日兴工共估该费银五万九百二十两有奇以兵户工三部均出而台臣月轮一人监督之用之有余将旧城一千六百余丈接工修理此事三奉  明旨今参公论度形胜似断断有可成之功故缵等以闻
　　○丙戌户科给事中官应震奏请为楚停拨福藩派租及区处征剿两江兵饷毋至重困汤沐重地不报
　　○丁亥兵部题神枢五营佐击署都指挥佥事宋伟因起文赴袭幼失照管止写宋镐征战威宁海子功升试百户竟将斩获达首一颗字样失落以致不蒙详查黄选减袭总旗今查宋镐原有斩级应将宋伟准复山阴守御所祖职试百户从之
　　○狭西巡按李养志言臣于延固大阅之役咨诹所得条为六款一调遣体统宜饬延镇东西协守改设在后各营多不听约束宜自今申饬凡副将所部参游俱听钤辖调遣违命者诛无赦仍载入敕书以便责成至贴黄客兵亦未有坐食厚糈而不互相应援者宜令一体调遣庶体统正而事机不失一升级冒滥宜核愿升一节最易滥冒宜仿卫所袭职勘结试验之法如果年力骁勇骑射精闲方是原来获功之人发查食粮月日结报若有捏报代替者许人即时首发庶事近便于稽核人众难掩耳目一降虏衅萌宜杜诸边自来降日增每一夷食三汉军之食夷丁日盛万一忘我豢餋内地宁堪噬螫宜分布各营堡令不得聚为一所营队之长悉令汉丁充之其初降者分别老弱强壮异其名粮使驾驭之权在我若乃禁硝黄铁器之阑出绝内地外投之交通此尤吃紧要务宜时严干掫而谨防之一本色储蓄宜广延镇自民粮改折以来米珠薪桂民间又苦贩粜无门办银甚艰如援延邑之例听其改纳附近仓场亦便计也若夹道糜粮岁徵银以佐杂费而折阅既多曷若使之竟输本色而照数扣银乎一边庾出纳宜慎边储粮草混冒实多总之官攒积识侵牟为奸宜令监收同知躬亲验纳路远者亦必委所在官司盘查取有印结而后给与仓钞至于支放则当赴道挂号即客兵调遣不时班军茶马往来无定亦必限以三日申报该厅请讨号领违期者不准开销庶出纳慎而边庾可清一虗悬册籍宜清钱粮混淆难辨者无如虗悬一节据查盘各官议称万历二十年以前正犯已尽家产亦罄不如豁之便三四十年间其故者尚有家属逃者尚当行提不宜轻狥而开幸免之门也
　　○山东巡抚李长庚以东省旱蝗乞罢临清关税及通省包税不报
　　○兵部言贵州抚臣移文征兵进剿两江急候楚抚会议至宁夏冲边银定狡酋眈眈窥伺延绥套虏讲款未成总督带管调度甚艰乞将新湖广抚臣徐兆魁宁夏抚臣臧尔劝立赐批发庶封疆有赖不报
　　○直隶池州府青阳县主员刘永祚奏臣父刘光复当宣召之时钦承  圣谕悉皆至仁止慈之旨臣父深幸天伦和洽不觉扬声曰天下仰体  皇上慈爱  东宫仁孝特以生长山陬南音难别遂触  圣怒然拏下之际  天恩高厚尤示爱护保全之意而幽系以来臣父悔艾讼过况母祖母年老望儿眼穿臣弟随父狱底又溘焉朝露乞  圣明怜察臣父当日扬言忠荩无他罪在可原放父生返早见祖母合门感再生之恩不报
　　○戊子兵部奏守东华门燕山左卫后所百户刘宗魁遗失礼字二十一号金牌故事锦衣卫当驾官三日轮班上直各赴尚宝司关领金牌夜巡点闸班满缴入所以严关防肃禁地也自上深居二十余年直宿仅存故事废弛莫稽该司巡视主事牌行该卫总严查俱称牌系前官所失其未缴十三面询称自贮直房未会损夫俱合归司照依领缴应补者补造  上曰金牌领缴系直宿旧规岂容废弛该卫与各衙门以后都着一体遵行　　○先二十年征播有新添卫散指挥何鼎臣蒙都清道取为标下中军官以武生李邦举呈给名色把总又本卫后所总旗尤尚国亦蒙巡抚给与名色把总俱随李总兵征进邦举同何鼎臣等攻打三渡关斩功一颗续攻海龙囤斩功二颗尤尚国斩功一颗后各多买功票汇作亲斩功次累至九级以上尤尚国叙升副千户邦举升实授百户世袭钦依比二人回卫何鼎臣向二人索贿不与具呈前事后邦举恨鼎臣首发取刀向鼎臣插杀经巡按访出二人冒功事的参题下部部议邦举以站军冒功级刃本管罪应绞尤尚国以败卒行贿赂窃冠裳应戍至何鼎臣之杖惩亦不枉也从之
　　○狭西巡抚李起元等奏秦地饥馑相仍欲蠲带徵以苏民困议改折以苏屯困酌开纳以实仓廪劝义输以佐赈济该部覆带徵开纳原为边军之需事难轻议至改折劝输官民两便当如所议行从之
　　○升刑部郎中贾克忠为庐州知府张鲁唯为绍兴知府
　　○加襄府长史万象正四品服俸苏松兵备参议高出湖广副使照旧管事
　　○补原任右参政甯瑞鲤为四川副使
　　○庚寅大学士方从哲题右庶子何如宠左赞善钱象坤补  东宫讲读官是日拟  皇太子开讲日期择二月初七初十十二日大吉  上曰览卿奏请皇太子开讲日期见今尚未出九况又冰雪甚寒着于三月内天气融和择吉举行
　　○河南道掌道事御史王象恒奏人才塞壅日甚恳乞  圣明亟赐更新之法以襄庶政一曰差用考选之臣以济急今十三道御史在班行者止八人六科给事中止五人而册封典试诸差及内外巡方报满告病代去者踵至而此考选诸臣四十员皆负当世之望者也合无将候命诸臣挨次题差见在者有一缺即注一人给假者到一人即注一缺使之刻期视事此变通之一法也一曰考选留部之臣以待用乙卯之冬留都之臣共六十余员皆部院会同咨访间拔题请暂拟部衔者原拟丁巳二月考选分衔祗因前咨未下遂稽至今合无将留部诸臣见在者部院会期考选一面行文催取未到者续考各分授科道职衔以待有缺以上二议虽今权宜之计然揆之  祖制实有吻合不悖者伏祈  圣明裁择施行
　　明神宗显皇帝实录卷之五百六十五
明神宗显皇帝实录卷之五百六十六
　　万历四十六年二月辛卯朔户部奏畿南去岁旱蝗为灾该抚按请照原题则例全灾者免七分九分者免六分次递为减于存留银内除豁各卫所并唐山屯俱照灾例折征抵放彭城卫照重灾例减折三钱并祈停征留税久未蒙发乞早沛德意以苏六郡遗了不报
　　○壬辰户部等言臣于四十二年间＜锍-釒＞裕边之计七事奉旨严饬举行造册奏报今各道镇四十四年有未尽修举者乞下本部移咨蓟辽总督顺天保定巡抚转行各镇道及咨都察院转行按关屯田御史将条款内遵奉原题着实举行庶裕国筹边方有实效从之
　　○甲午祭  三皇于  景惠殿以收回祭设颁赐辅臣　　○户部奏请如科臣言将各省直有光禄寺钱粮地方刊发批回式样细刊州县姓名并原额完欠之数省直州县各发一张巡视衙门又设批文抄簿批到挂号照批填簿不必行文典簿厅再查完欠庶式既画一而府州县无所容其规避
　　○工部右侍郎林如楚言  祖宗设立工科抄发一以防内廷朦胧传送之弊一以严外臣完欠考成之法其用意甚远顷  皇上虑供应有误俯从内臣之请至有不必候科抄之旨窃以  上供夷赏及婚礼织造事干钱粮自非下科看详抄部送司何凭覆请如一日未奉点用科臣之旨即一日不敢题覆催儧袍叚之＜锍-釒＞即  皇上以衡命罪臣臣宁甘之不报
　　○原任南京工部侍郎徐大任卒大任南直宣城人登隆庆二年进士繇礼官擢南工曹转吏曹出参藩臬政后历鸿胪太仆诸卿至今官至是卒
　　○乙未大学士方从哲以病乞免蒙温旨勉出视事
　　○福王常洵为其子由崧奏讨郡府民较民厨兵部以府第事干礼工二部其较厨当照宗藩要例与二十四名每名与均徭内征银十二两解赴布政司转发该府雇替充役
　　○丁酉祭  先师孔子遣礼年右侍郎何宗彦行礼
　　○戊戌祀太社  太稷
　　○户部言自古备荒善政莫不以积谷为先务今应天奏报所属各官积谷多已踰额实在谷数共五十六万二千余石但以抚属十一州郡每县仅以数千石计设有饥馑所济能几故社仓义仓不可不广奖谕劝纳不可不倡又在安置如法委用得人自今以后臣部谨以实在见谷为额岁考其会置立循环檄各府州县双季造报而抚按以综核之法共成之有能积上加积安静不扰者即待以贤良异等之科其有虚恢无实生民厉害岁积日缩者以不称职论
　　○己亥  孝定皇后忌辰遣官祭  昭陵
　　○北关金台夫等六百三十六员各备马二匹补进三十五三十六年分正贡给赴京及留边各夷目双赏绢钞
　　○大学士方从哲以子世鸿被西城御史薛贞以地方人命事参论上＜锍-釒＞引咎乞休  上谕之曰卿子以诖误被参既经相验的系马惊跌伤供证甚明非因殴毙着法司从公理问方今国事殷繁阁务重大倚毗方切岂得以子情引咎求去夫朕眷倚至意卿宜仰体朕衷速出入阁辅理以成君臣泰交之义不必再有托陈
　　○差御史潘一柱巡按广西卢谦印烙种马兼理屯田　　○司礼监太监金忠以守备凤阳  皇陵奏欲彼处操练兵马请旨给马二匹该科参忠职掌不过看守香火至于操练兵马当属文武将吏至＜锍-釒＞内乞敕户部移文彼处官司关支草料餧马俱属扰害宜寝之
　　○庚子  孝贞纯皇后忌辰遣官祭  茂陵
　　○广东巡按田生金奏原任吏科给事中戴士衡因建言触忤于万历二十六年革职发戍廉州今其义男戴礼呈称于四十五年二月内病故查得四十二年  圣母恩诏一款凡文武官建言谪戍者着抚按具奏开释今本官与例正符乞敕下兵部开其伍籍仍量加优恤至于同戍雷州樊玉衡老病尤甚更祈准其释戍生返毋为士衡之续　　○辛丑广东巡按田生金奏留粤东盐饷半充本省军需国家边需强半借资盐筴两淮岁纳课六十八万边中正引又四十万余而粤东旧额十万余后户部以用度不足增引至九千二百六十余道增饷至一万六千五百有奇欲尽解太仓至是按臣欲半留以充粤饷而该科请遵照敕书留十分之三本处备用庶边计司帑两济从之
　　○差御史潘汝祯巡关
　　○以原任参将陈官宣补庄浪参将
　　○升汾州知府陈儒为山西副使分守河东道
　　○癸卯原任通政使曲迁乔卒迁乔山东长山人万历五年进士繇谏垣出典藩臬历府尹至今官挥霍有余然在粤西不无遗议云
　　○工部奏各省直有司有未完本部科价等项钱粮者当敕吏部不准给繇从之
　　○甲辰大风黄尘四塞
　　○乙巳贵州抚臣张鹤鸣以平定两江倡乱日甚请饷剿之  上曰各省饷银着遵前旨速解协济楚抚俟即点用
