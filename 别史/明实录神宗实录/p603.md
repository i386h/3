<!-- { "loadSidebar": true } -->
　　○是日大学士赓廷机以蔺州镇雄事久未结复上＜锍-釒＞曰臣闻苏轼曰夷狄不可以中国之治治也求其大治必至于大乱此非书生常谈万世用兵驭夷之道无以易此况今天下何如哉顷边饷告急户部求借马价三十万太仆与兵部连章苦之姑令括老库及东西二库十五万与之此区区十五万者其苦难已如此矣加以处处水灾所在空竭即欲用兵试问川贵能自饷乎抑取之太仓乎将再取之太仆乎抑令别省协济乎此极穷极馁救死不瞻之民髓尽肉枯亦能不招而来不食而战乎武臣好事喜功瞋目语难乃其常态如侯国弼张神武辈利在自封计画未必可从才勇未必可用即一二兵道不过儒臣文吏临敌当几或非所长则又谁与领此者乎臣等窃见安民功不可泯而罪尚可贳印已献矣崇明已管事矣兵已撤路已通矣即与崇明怨恨未消讎杀未未免此皆可以勿问大都今天下事势如人患虗症祗宜将息昔贾谊诮绛灌诸臣曰毋动为大耳其言欲系单于之颈笞中行说之背然文帝卒不用而用绛灌忍匈奴谩书之辱谕南粤以共弃细过偕之大道诚有味乎毋动之旨也自后光武闭玉关谢西域宋称仁宗兵以不试为威其旨皆本于所谓无事治天下者况国家当多事之后今年征倭明年征播生灵陷于锋镝帑藏竭于转输方且日寻干戈唯敌是求孔子所谓季孙之忧不在颛史而在萧墙之内者也盖是时阿利已死安尧臣度印必出托言得之阿野遂还崇明黔抚谓真印已出即可结局阎宗傅安尧臣皆可赦不问而蜀抚以尧臣之篡必不可赦再＜锍-釒＞请用师廷议未决会有边饷告匮之事辅臣计征播时费二百万今骤安所出于是切责蜀将张神武等其意盖与黔合而给事中王元翰以辅臣之揭只宜告于密勿不可以播远迩请勿发抄于是又有发抄之禁并禁诸讪君沽直乱政市名疑辞谩语排挤良善者以为皆不可传而禁发抄之议自此始
　　○壬午彗历于心
　　○  宪宗纯皇帝忌辰遣官诣  茂陵行礼
　　○甲申户部尚书赵世卿言国初经制一镇之民屯自足以供一镇军马间发京帑不过济民运之不及耳迩来功令日弛举剌不严所在有司狃催徵为故事忽查参为虗文藉灾荒任意逋负以故边饷匮空岁甚月益今宣大督臣深维其弊欲援往时保定巡抚事例将隔属有司岁行参罚以儆积逋甚苦思也既经宣镇抚臣会议相同宜自今岁为始许宣大抚臣将省直应解边粮备查完欠题参到部分别处分无以彼此嫌怨互相容隐庶人心知儆而边饷不空矣从之
　　○山西巡抚李景光＜锍-釒＞称自受事以来与所属司道极力樽节不遗锱铢甫及三年存积余剩互市纸赎等银至一十万七千余两可得米谷一十三万三千有奇足备四万四千余人一岁之食户部为请行巡按将所积省银两如数发岢宁鴈门三兵备令各管粮官照本色以时收买另贮一廒名曰备饷与正饷挨陈支放立循环二簿按季稽查从之盖边饷屡匮皆怠玩冒滥之过故户部举此二事为则云
　　○乙酉云南巡按周懋相称云南贡金岁五千两每岁发价给□往川狭等处采办计司发直岁几三万二千两而民间互相贴办数亦如之边徼赋税无多兵饷金价俱仰矿税自嘉靖间开采垂百年于兹十二营之兵饷与五千之贡金额不可减则矿难终闭自去岁禁封摉括库藏以完金饷今库藏已空穷民失业亡命潜聚夷盗日滋采该司之议询众庶之情如石羊等二十四场累民者诚不可不闭而表罗普古郎永盛新兴西山凹礁石白塔北衙中场明直蒙孜共十场之有济者势未可终封宜为酌量照例开采以济贡金兵饷之费从之
　　○礼科都给事中邵庶等以星变论积秽宜除不报
　　○礼部左侍郎杨道宾以星变论逮系满朝荐事不报
　　○抚谕东路夷酋白洪大等从兵部议也白洪大七庆把都儿于诸酋中颇顺先年哈不慎犯边曾经讲誓永不犯蓟辽亦尝劝止班白者至是班白南徙抢官马衣服而白洪大七庆把都儿亦同上边诸部臣计无所创之者但令申饬严谕之而已
　　○直隶巡按乔允升劾宣府中路参将贾应隆山西行都司李明宣滴水崖守备陈尧年助马堡守备张魁各贪庸革职回卫张魁行巡按提问
　　○宁乡县土城改折甎石从总督马鸣銮请也
　　○四川巡抚标下复设游击以裁总督故宜裁副总兵也
　　○朝鲜国王李昖发还漂海人民称系旅顺官兵行山东查验收伍操练如系私贩下海别有情弊究处以闻
　　○狭西总督徐三畏甘肃巡抚周盘题参镇番参将王允中丧师失众守备甄尚贤隐匿败情宜行提问李时渐遏敌无功并革职
　　○山西巡按康丕扬劾北楼口守备徐时聘延绥游击赵永思贪虐不法俱革职回卫又劾平遥知县陈所学革职提问
　　○升襄阳知府冯若愚为下江道副使宝庆知府冀光祚为河南道副使
　　○湖广巡按史学迁保留参议王嗣美
　　○丙戌命礼部左侍郎杨道宾待宴朝鲜国陪臣
　　○吏部左侍郎杨时乔都察院副都御史詹沂等各上＜锍-釒＞请及时批发考选恐以外议兴疑致稽大典也
　　○丁亥镇守云南太子太保黔国公沐昌祚给少保诰命
　　○升职方司郎中赵拱极为光禄寺少卿
　　○命大理寺卿郑继之知武举
　　○己丑大学士赓廷机请王锡爵于慎行叶向高等＜锍-釒＞宜赐批发未下
　　○是日狭西抚按各揭至称梁永所奏满朝荐劫杠杀人事备行关内潼关二道查梁永差人赴京经过应付自狭西京兆驿至河南阌乡县所解马八匹杠七擡俱安稳无恙而朝荐被逮旨到彼中军民喊乱梁永开门射死一人所伤一人于是大学士赓廷机再＜锍-釒＞请免朝荐逮系重加降罚以安秦民并以安梁永不报
　　○升文选司郎中耿廷柏为太常少卿以掌大计故三选得迁例也
　　○命释放奢世续并赦阎宗傅等罪访求陇氏子孙为镇雄后并令安疆臣约束尧臣归本土司听遥授职衔不许冒袭陇职方黔蜀之议日久不决也  朝廷已意休兵而蜀议厉甚贵州巡按冯奕垣乃劾四川都司张神武贪功启衅流毒黔中谓普市摩尼诸奔溃皆神武迫之也蜀抚乔璧星＜锍-釒＞言神武以营兵十三人入蔺州劝谕世续非有启衅之心世续不悛嫡庶内讧神武因而执之以谓人执则印与俱存至于先此而印匿镇雄后此而宗傅狂逞亦神武所不及知今舍篡叛之贼臣而究疏失之将佐过矣又言时有早晚势有轻重当世续未执之先则追印为亟及宗傅狂逞之后则擒治首恶为亟今首恶俱匿镇雄而镇雄益肆则又问罪镇雄为亟矣当此兵粮俱集之时乘彼人心离散之际仗义执言驱之出境则阎宗傅仅一孤豚可空手搏也意锐甚如欲一决者盖是时狃于余胜将士以破贼相艳而黔抚郭子章独以兵穷饷竭为忧亦以安疆臣故微护尧臣蜀中不服也自冯奕垣＜锍-釒＞上蜀抚争之益力又驳毕节道佥事顾起淹以诋张神武于是四川巡按孔贞一又上＜锍-釒＞曰臣观黔蜀之论一激一反苟不协心虽数十年未有定也盖川南土府籍隶蜀藩而饷归黔省在黔者欲因其利在蜀者欲正其名黔以安疆臣实长诸司输供征调若视为不可携之附庸而审时度势又视为不可开之瑕衅故以视疆臣者宽疆臣之弟此在黔言黔不特数年前如是即数十年后亦犹如是也蜀以安尧臣为黔土舍乘隙而据蜀芒部逐蜀土司杀蜀王民规蜀宣抚使为蜀者今日议防明日议战不欲以世续之壻篡陇清之族此在蜀言蜀不特数年前如是即数十年后亦犹如是也使黔蜀二臣互相更调则蜀抚何以计黔黔抚又何以计蜀乎今黔责蜀以生事喜功而蜀责黔以餋寇酿祸蜀责黔以不约束不并力协助而黔责蜀以不安静不虑患虞灾此何异于盗至而同室操戈涉险而持棹相击者乎夫置之则藩篱之内长桀骜而挫国威讨之则兵革之后动两省而勤睿虑如使尧臣罪在必讨讨之而可刻期奏捷则宜与蜀以讨贼之柄责黔以协力之义劳一时而安百姓犹若可为也如蜀不可重困兵不可尝试宜特赐  乾断责成贵州抚臣仿土司袭职例起送尧臣赴部核其功赦其罪或令自陈平播夙劳授之官爵或土或流则予夺出之  天朝而镇雄诸司安置随我反侧可以自安异论可以不作矣＜锍-釒＞下兵部亦谓兵不可动而于尧臣之应否驱逐镇雄之应否流土则犹让不敢议也而政府意趣召尧臣尧臣必不至于是有遥授之议嗣后宗傅降尧臣请避黔督遂请撤师与政府议合
　　大明神宗显皇帝实录卷之四百三十七
大明神宗显皇帝实录卷之四百三十八
