<!-- { "loadSidebar": true } -->
　　○礼部主客司郎中高桂言万历十六年顺天乡试蒙旨以右庶子黄洪宪等往其中式举人第四名郑国望藁止五篇第十五名李鸿股中有一囡字询之吴人土音以生女为囡孟义书经结尾文义难通第二十三名屠大壮大率不通他若二十一名茅一桂二十二名潘之惺二十八名任家相三十二名李鼎七十名张毓塘即字句之疵不必过求然亦啧有烦言且朱卷遗匿辨验无自不知本房作何评□主考曾否商订主事于孔兼业已批送该科科臣竟无言以摘发之职业云何方今会试之期多士云集若不大加惩创何以新观听伏乞敕下九卿会同科道官将顺天府取中试卷逐一简阅要见原卷见在多少有无情弊据实上请以候处分其有迹涉可疑及文理纰缪者通行议处明著为例以严将来之防自故相之子先后并进一时大臣之子遂无有见信于天下者今辅臣王锡爵之子素号多才岂其不能致身青云之上而人之疑信相半亦乞并将榜首王衡与茅一桂等一同覆试庶大臣之心迹益明矣得旨草藁不全事在外帘朱卷混失事在场后字句讹疵或一时造次有无弊端该部科一并查明来说不必覆试自后科场照旧规严加防范毋滋纷纷议论有伤国体
　　○甘肃巡抚曹子登言套虏西抢谋非一日吉囊为套虏之主名位与顺义比其所率部落甚多亦不减先年顺义之来西也令部落先繇川底而西祗本酋与头目内走今吉酋不远数千里携帐而来岂直报讐瓦剌其抢番不待言矣且吉酋先行庄酋尾后庄酋不肯繇水泉闇门坚求水塘之去两酋特角无非报我十五年中剿虏之讐耳水泉闇门原系通海大路顺义王于本门进边节年以来通行无阻今吉囊遣部落行繇川底而自提大众拥逼水泉若不容其闇门祸速而大放其闇门祸缓而小如吉酋出边庄酋亦繇边外而往照旧行犒以慰远来若必不从在吉囊尚未可加兵庄酋必穵边而入又不得不以兵马堵之一牧于南一伺于北水塘百余里原无藩篱其成败利钝皆不可逆睹也章下兵部覆听便宜行事
　　○辛未  上视朝
　　○刑部尚书李世达等廷劾天下来朝考察存留官员不职请加逮问  上宥之令回任用心供事在外者行文示知
　　○是日朝觐官参差不整罪在引礼  上诘责鸿胪夺鸣赞任大祜等俸
　　○大学士申时行王锡爵以高桂论科场事词连锡爵子衡时行婿李鸿各上疏自明且求放归  上俱慰留之
　　○复除云南副使程正谊于四川广西佥事陈希美于云南各原职
　　○升江西右布政使彭富广西右布政使管大勋云南右布政使戴燿各左布政使应昌福建富大勋燿俱本省
　　○升左给事中王继先为户科都给事中右给事中邵庶杨其休李廷谟各左给事中庶户科其休刑科廷谟工科
　　○吏部尚书杨巍乞归不允
　　○甘肃兵变巡按郭万里几为乱卒所杀事闻曹于登听勘归以狭西按察使李廷仪为右佥都御史代登巡抚复以激变罢总兵官刘承嗣则从御史王道增之言也
　　○户部覆凤阳抚按舒应龙等疏言江北水潦米价腾踊将应兑漕粮三十万石留十分之三每石折银七钱先动库贮无碍银六万三千两与本色漕粮一齐运角□羊候青黄不接之时粜价还库余银与同轻赍蓆银贮府将本年新运轻赍银内各照数减徵从之○壬申刑科给事中李文郁参总理三边兵部尚书郜光先言甘镇营兵鼓噪西宁堵虏失律皆光先不职部覆得旨著策励供职后光先上疏求罢亦弗许
　　○礼部覆科臣苗朝阳李周策条陈科场事宜其慎较文免送试核试卷严誊录各依拟惟墨卷照旧于填榜日送进不得先二三日
　　○礼部开卷  潞王之国仪注之国前一日王恭诣御前行面辞礼王冕服妃翟衣由东华门入  上御宫至御前王左妃右行五拜  叩头礼跪听  上训命  上赐以酒王跪饮诣  圣母仁圣懿安康静皇太后前  圣母慈圣宣文明肃皇太后前俱行五拜三叩头礼  中宫前行四拜礼回府文武百官各吉服入王府内行四拜礼之国之日  上御皇极门王具冕服由东华门入文武百官各具朝服侍班王从金水二桥至皇极门御座前行五拜三叩头礼毕  上起身送王至东阶目送王出午门  上还宫文武百官以次退王至承天门易服祭承天门之神礼毕乘舆出长安左门至府同妃启行由朝阳门出百官易吉服至桥东左右序立候王辂过而回得旨依拟行
　　○以宁阳侯陈应诏署都督佥事刘光祚各南京都督府佥书应诏中府光祚后府
　　○癸酉  孝□毅皇后忌辰遣伯吴国乾祭  康陵
　　○大学士申时行等言两京各省解到试卷发部科看详今礼部司官不纠摘南京各省而独摘顺天不通摘三场而止摘字句殆有深意必待会官覆试而后有无真伪耳目难掩  上命礼部会同都察院及科道官当堂覆试看阅具奏锦衣卫还差官与高桂一同巡视○升曲靖府知府王任重汉中府知府繇礼门杭州府知府余良枢饶州府知府刘惠乔桂林府知府周宪梧州府知府林乔楠刑部郎中游朴各按察司副使任重云南礼门山西良枢浙江惠乔四川宪朴俱广东乔楠广西
　　○吏科都给事中陈与郊等请留吏部尚书杨巍户部尚书宋纁刑部尚书李世达言大臣审利病则先民计安危则先国不得言养疴言衰言耄况杨巍表率百僚尤不当言去为诸臣倡得旨老成耆宿国家所重岂可相继求去不得复有所陈
　　○吏部以科道纠拾官悉依部覆独调简参政孙佩未得旨补牍以请旨如拟
　　○缉捕驰驿伪锦衣千户陶绍勋由广西抚按发也
　　○甲戌赐海西女直建州夷人兀失等金带大帽职事衣服○大学士王锡爵再疏乞休以父子期许甚厚而不见信于高桂为耻  上温旨慰留
　　○升云南按察使边维垣山东按察使曹子朝云南按察使姜忻湖广按察使范仑各布政司右布政使维垣江西子朝四川忻广西仑云南
　　○广西巡按御史孙愈贤以病请告许之
　　○升湖广右布政使孙錝为河南左布政使
　　○乙亥升山东按察司副使查志隆河南按察司副使赵燿各布政司左参政江西按察司副使沈九畴湖广按察司副使虞德烨广西按察司副使熊惟学贵州按察司副使陈颐各布政司右参政志隆本省燿山西九畴四川德烨云南惟学广东颐本省郧阳府知府房守士宁国府知府范可奇各按察司副使守士狭西可奇广西浙江按察司佥事苏浚为狭西布政司右参议
　　○户部覆巡视太仓银库给事中张应登等疏一各省直解进银两传闻大姓窝藏解官倾销旧锭变重为轻应行抚按访拏惩冶一每锭不必滴珠一火鏇旧钱难强各□支领合无仍贮在库折给工部铜价一买办各商如珠宝草料之类待以后编审酌其便与不便相那接管一养济院原为孤老而设乃有不孤不老甚至有名无人一人兼领数人之粮者合行查革外省流来贫民果年老颠连者送入旛竿舍饭寺收养不必驱逐如拟行之
　　○旌浙江输米谷助赈义民董钦等之门不系职官者予冠带
　　○直隶巡按陈邦科条陈四事其一因应安二府米价腾踊截漕粮分发二府平粜查军船尚未开帮准留十分之三如凤阳等府例允行余三议寝之邦科又请免安庆府属钱粮部覆亦不许
　　○礼科都给事中苗朝阳因高桂摘其无言乃称科场暧昧影响难凭且风檐忙迫一时笔画之误为书生常事惟遗失朱卷不能无疑因引万历十年覆试应天举人狄献明等事例请将李鸿等覆试旨下礼部
　　○丙子升浙江布政司左参政蔡□臣广东布政司左参政邹学柱福建布政司左参政冯孜各按察使廷臣本省学柱云南孜贵州
　　○右庶子黄洪宪辩高桂疏言桂既称贿赂便当直指行者受者过付见证何人何所何乃捕风提捉绝人廷辩之端古者立贤无方何论朱门白屋场中糊名易书使高桂主考能预别某为寒酸当取某为势要当置乎臣等于八月二十九日揭晓二十八日拆卷则监试提调及百执事人役咸在填榜既毕即将朱卷公同交付顺天府官用印钤盖毕随同诸臣出闱后来混失考试官安得而知监试提调诸臣交章查参收卷疏失官员已经奉旨可覆按也况墨卷系举人亲笔墨卷既存虽灭朱卷将谁欺乎请将臣放归田里以谢人言其本内有名举人乞敕该部院及科道官严行覆试仍令郎中高桂眼同监阅得旨覆试已有旨黄洪宪照旧供职
　　○总督蓟辽右都御史张国彦以其孙张毓塘为高桂指摘上疏奏辩疑桂与其子我续同官有却故波及之因自求罢请覆试毓塘有旨如前而留国彦
　　○升宁夏副总兵刘滋为都督佥事充神枢营左副将　○密云草场火毁草四十六万一千九百八十一束罚管粮主事孙瑀俸两月
　　○丁丑  圣母仁圣懿安康靖皇太后万寿圣节传免朝三辅臣诣会极门叩头赐上尊珍馔
　　○提督工程尚书曾同亨等以  寿宫工程已有次第事务渐简请裁减内外各项员役二百四十七员名廪马盐粮等项住给以后每厂作遇事完次第撤回以节冗费从之止留锦衣卫催工官六员
　　神宗实录卷之二百七终
明神宗显皇帝实录卷之二百八
　　万历十七年二月戊寅朔升浙江按察司副使万文卿本省左参政刑部郎中曹司勋为福建左参政
　　○升礼部郎中李同芳为浙江按察司副使南京吏部郎中朱廷益为江西按察司佥事调福建按察司副使杨德政于广西各提督学政
　　○补原任江西按察司副使林梓于湖广整饬靖州兵备
　　○升贵州布政司左参议张文燿凤阳府知府曹时聘松江府知府喻均衢州府知府廖希元各按察司副使文燿云南时聘均俱山东希元贵州○礼部会同都察院及科道等官覆试举人王衡等是日尚书朱赓以疾未出右侍郎田一俊擢自祭酒以八人皆国子生引嫌不与左侍郎于慎行都御史吴时来副都御史詹仰庇都给事中陈与郊等御史姜璧等同试试毕阅卷慎行次序分二等王衡等七人平通屠大壮一人亦通疏入得旨文理俱通都准会试次日慎行同礼科上疏言诸生覆试无甚相悬中式未必有弊字句虽有疵讹然瑕瑜不掩郑国望稿止全文五篇其第四篇第七篇止一二行弥封员役殊为怠玩似与本生无干欲将弥封官罚治得旨免罚而以高桂轻率论奏夺两月俸
　　○工科都给事中张养蒙等以考成摘参巡按林文英等俱夺俸两月惟黄纪贤以新任免
　　○己卯  上御文华殿讲读○原任工部尚书何起鸣辞  寿宫恩数不允
　　○升狭西按察使党馨为湖广右布政使
　　○庚辰升云南按察司副使金从洋为狭西苑马寺卿兼佥事兖州府知府熊汝器为狭西行太仆寺少卿兼佥事
　　○升常德府知府萧腾凤泉州府知府贡靖国各盐运司运使腾凤两淮靖国两浙
　　○调狭西布政司左参议李蕴于广东管理粮储
　　○升山西按察司副使梅淳山东按察司副使李瑱为狭西布政司左右参政淳分守关内瑱兴安州抚民江西按察司佥事顾云程为贵州布政司右参议分守思仁
　　○四川巡抚徐元泰请以采木未获除销筭外该还官银一十三万四千四百两有奇米三千五百石有奇谷一万一千四百石有奇照数追还今岁秋成有歉议将夏税秋粮免十分之三所应起解京料先尽正供其贵州布米钱粮时支散扣回并积余银米如额抵角□羊户部覆田租免十分之二其追补如议从之
