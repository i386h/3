<!-- { "loadSidebar": true } -->
　　○湖广巡抚梁见孟奏楚宗英琰于万历初年奉旨降为庶人发禁闲宅今查本宗事犯抢夺实非人命强盗败伦伤化不赦之比且禁锢四十余年年以七十以上正恩诏所开查明奏请人数乞敕礼部查议覆请
　　○丙申  宪宗纯皇帝忌辰遣官祭  茂陵
　　○礼部言士人始进一切舆马服饰芬芗之物犹可节省独走报一节百千成群未放榜之先关通内外透漏消息分道四出挟制多端或持父兄子弟以为质或挟水火刀刃以相临据此咆哮与攫金白画何异即有司亦置不问夫此绩学而博一第者强半寒素之家何从取办于是不得不借贷以饱之又不得不出息以偿之故冠带未加身而债负已盈门所争者数日早迟岂诸士能耐之半生不能耐之旦暮伏候命下晓示中外仍咨各省直抚按通行禁止犯者付所在有司责问庶颓风可挽而于士节非小补矣  上然其言命各地方通行禁止犯者严挐治罪务祛敝习　　○己亥大学士方从哲吴道南言今早有兵部大选过指挥等官数十人诉谓兵科无人署印未得画凭守候日久盘费都尽欲臣等催请署印科官以救困苦臣等看得兵科自吴亮嗣差后印封数月顷中府以比试无人权借刑科代摄然此不过一日之事耳若武官画凭必须印信非若比试之可以假借也今六科寥寥数人各有专司难以他委惟有下考选补起复可以济目前之急且如熊明遇原拟兵科守候累年望  皇上先赐允用庶职业修举不独武弁一事而已不报
　　○工科右给事中徐绍吉言臣科自都给事中升任印无所属曩因  圣母隧道  皇太子妃坟工典礼隆重不容迟延径以白头抄发事出权宜原非政体近见吏科＜锍-釒＞请署印蒙旨即委该科右给事中韩光祜署掌独臣科请同而允异不知司空一切营建动费国家金钱内庭催讨年例掌故又难综核目今箭楼门殿咫尺兴工此中一应章奏参酌题覆良非细故何可长以抄白从事望  皇上查照吏科事体一并批允署掌庶音有所禀承弊端得以防范不直臣科之幸抑亦政体之幸也不报
　　○礼部议覆赵穆王八子皆先卒穆王薨世子由松又无后裔惟第七子寿光王由桂遗孤慈■系由松亲侄尚在该府之哀惨极矣议以夫人王氏拥孤管理府事于情最顺于序相宜合无将慈■封为赵府世孙同夫人王氏管理府事许之
　　○辛丑浙江巡抚刘一焜巡按李邦华交章言织造一事臣与诸臣屡请停止内遣至五月内奉旨将岁改叚疋督织事务归之有司今奸民纪光先诈称机户擅行保奏内监吕贵管理织造夫  皇上之遣吕贵入浙不过简查故监钱粮  明旨不及督织乃光先突有此奏且不繇纳言而径达是  皇上深居之裁决奸民得以窥觎内庭之差遣奸民得以保举目中尚知有三尺乎而全浙之民膏民脂终无所归命矣乞敕法司将保奏奸犯纪光先等挐究如律至于停遣一节望  皇上将该部覆＜锍-釒＞速赐简发不报
　　○壬寅宴朝鲜国庆贺  万寿圣节陪臣李惕等三十七员庆贺千秋令节李棫等三十八员命侍郎何宗彦待
　　○总督两广今升南京刑部尚书张鸣冈因科臣姚永济责其昧心颂功且损失土客兵及烧兵粮无算上＜锍-釒＞自辩并求罢斥  上慰留之
　　○癸卯秋分祭  夕月坛
　　○蓟辽总督薛三才＜锍-釒＞参董家口提调官李成龙居逼近虏穴之地不严哨防辄敢私出远采致被贼夷杀掳多人当革任提问正法该路游击王之骐专擅疏虞当一并勘处下兵部议
　　○原任巡抚辽东今起升南京大理寺卿李炳奏辞新命不允
　　○原任通政使司左通政今升太仆寺卿吴默引病乞休不允
　　○甲辰户部署部事左侍郎李汝华引病乞归  上以部殷繁且漕粮初到命汝华暂加调理稍可即出供职右侍郎候即点用
　　○辽东巡抚郭光复酌议本折粮赋言辽左今岁旱灾而屯粮系军饷额数又难尽免请将宁前二卫边冲地窄灾伤实有八分者照上年事例每豆一石折银二钱五分榖一石折银一钱二分五厘金复二卫及广宁等卫灾伤实有五分者照例本折兼徵至海盖二卫并宣辽及东宁等卫灾伤只有三分者似难议折其应纳本色粮米者听
　　○驸马都尉王昺奏言臣初入府  皇上赐臣名臣奏议通考此书皆尽言直谏盖臣以谏为正况为谏官者乎惟人主用其言则君明臣直流芳史册若吐弃之黜逐之甚者拘囚之则当时高谏者之节后世仰谏者之忠独人主蒙拒谏之名而国危已随之今日御史刘光复是矣光复当谏之时意激烈而声高情郁勃而膝之前也  陛下神明天纵试想光复果何为哉召对出于顷刻趋走仓皇喘息未定当其时宁暇计生前禄位死后荣名无非为谏官尽言责为直臣愿  主圣而已其言  圣子神孙之计防微窒衅莫非  陛下家事自出旨挐问遂成忠臣死谏之名人谁无死光复流芳百世死不朽矣  陛下杀谏臣为何如主哉律者齐也犯法者齐之以刑  高皇帝与  圣子神孙臣庶二百余年信守之今比侵公帑委滞  梓宫于泥涂孟坤之律以罪光复彼盗臣此忠臣彼犯十恶此秉一敬引而坐之何异以白为黑又天下所不信也兹事本原  陛下欲释外廷之猜不得已而召对既谓召对宁可皆默默而出必有忠谏方成盛典乃逆节之马三道等连旨出之恶法司之不轻廷诤之光复连旨入之恶法司之不重法司守法而竟引不相干之律入之此等举动天下服乎不服乎抑臣尤有痛哭而不忍言者  陛下二十余年不临御迫而一出别无纪载惟执谏臣坐之大辟  圣子神孙初侍临御亦无所闻见惟见中官窘摭御史身教者从臣危之矣尘封明镜磨则仍光日月之食更而复照请急下明诏出光复于狱复其官将天下服  圣人之过真如日月之食而  圣子神孙知  天子之道改过不吝  天子之尊必纳直言改失为得转危为安即  陛下贻谋宫闱间于以临天下光明多矣  上览＜锍-釒＞震怒曰王昺这厮骄矜狂肆丧心无忌撰捏疑词渎激朕躬欲速正狂畜之厥辜且前者刘光复震惊  神位越踰直前无人臣礼内外大小臣工共目所见昺非肓瞽聋瞆忍心背忘  圣母天恩讥谤君上姑且革了衣带养赡即著锦衣卫差的当官较伴押前去原籍为民此本朕细览是王昺畜养山人游客所作著该卫即将写本章人役拿去各著实打一百棍用大枷枷号于人烟辏集处所一个月满日具奏
　　○以纪光先保举吕贵谙练织务有旨著内官吕贵暂留苏杭提督织造并将刘成所遗税务一并兼摄督理待织完婚礼叚疋等项即便回京复命写敕与之
　　明神宗显皇帝实录卷之五百三十五
明神宗显皇帝实录卷之五百三十六
　　万历四十三年闰八月乙巳朔大学士方从哲吴道南言臣等今早入朝闻昨夜传有吕贵暂留提督织造之旨臣等不胜惊骇夫使织造必须内官或内官织造无累于百姓抚按二臣岂不欲相安无事以明敬共之谊乃刘成在事而袍叚反拖欠挨迟刘成物故而袍叚遂及期早进  皇上以为遣官督织有用乎无用乎群浙直百姓惟恐内臣之复遣而独纪光先等求吕责之暂留  皇上以为遣官督织于地方有害乎无害乎且二臣目击时艰抗＜锍-釒＞力请无非奉宣德意以惠此孑遗  皇上概置罔闻而顾于光先等本从中批发臣等不知此本从何封进何时呈览且未经发票已自批行于朝廷政体何如伏望
　　皇上简发抚按原＜锍-釒＞责成有司照例织完依限解进内官吕贵间查钱粮已毕令其作速回京仍将纪光先等严拏究处至于臣等以代言为职更望  皇上循发票之＜矢见＞停内降之旨毋使当  圣世而有尸素失职之臣臣之幸也时工部亦以为言不报
　　○以福建广东税课未解命江西税监潘相移文彼处抚按将额税银两等项一应钱粮严催达解其江西湖口船税银两等项都照李道事例会同抚按一并差委员役征收解进不许互相推诿违误一体治罪
　　○叙浙江脩筑海塘功抚臣刘一焜赏银十五两按臣李邦华崔迩进各赏银十两其效劳各官杨一蔡等赏赉有差仍着吏部纪录
　　○东省强贼千余擅入安丘县城内劫库焚狱抚臣钱士完请将安丘县知县典史先行住俸戴罪拏贼俟核实处分  上曰强贼聚至千余劫库焚狱关系地方不小该部便速议来说
　　○丙午礼部言
　　皇上生  四王慈爱并钟原无二视顷  福王就封之国  瑞王婚典已行惟  惠王  桂王年各长成逾期既久尚未选婚此  皇上至情所系乃臣部职守所关屡渎  圣聪概留未报不得已补牍上请
　　○丁未南京  奉先殿工完遣尚书卫承芳侯常胤绪太监刘朝用恭捧  神主并祭告
　　○铸给辽东马政同知等关防
　　○戊申三法司奉旨会审盗木占厂李三才情罪拟将三才家人李七李四等戍遣商人汪信李元等徒杖其原占仓基厂基并张坤等厂地盖房通行拆卸听户工二部查照原址亩数追退还官其未收木除追还用过及漂流外尚欠二万四千四百九十三根听工部查明果否漂流实数确议追除其不系漂流各木工部仍着汪信等各名下照原开围长如数追出至于李三才原系应议大臣恭候
　　圣裁
　　○代府吉阳王廷土□圭未封病故册准给与
　　○己酉祭  京都太仓之神以户部左侍郎李汝华在告遣兵部左侍郎崔景荣行礼
　　○工部奏脩乾清宫披房业经内官监遵旨会同本部司官科臣踏看至于拮据材料剂量经费期于材不虚糜工不迟误特以大内森严之地外僚不便于往来各役愈滋其玩愒合无计其工程酌定夫匠数目听该监自行包管雇觅竣工之日备将用过料价钱粮数目造册会部覆核相同仍赴巡视厂库科道衙门挂号于节慎库料银内动支给领  上曰朕思三殿工程久未鼎建昨因览大统历见明岁方向不利着于本月初六日与同乾清宫披房一并开工以应吉期其兴作等项俟明岁  圣母灵位升祔  陵庙礼成上紧建造合用物料尔部预行措办不致临期有误披房着作速脩理
　　○庚戌  三殿及箭楼开工遣工部侍郎林如楚行礼
　　○辛亥刑部奏壬子顺天科场一事刘琛等已久禁待审则犯证李师靖诚难任其逃逸不出严提正罪此法之必不可容而先行究勘亦事之必不可后者乞敕臣部一面将刘琛等委官会勘按律定拟具奏一面将李师靖另咨严缉务期必获  上可其奏
　　○锦衣卫遵旨将驸马王昺押回原籍为民仍分布旗较缉拿作写本章之人  上以其拿获延缓降旨切责且命该卫即拿真犯务在得获不许仍前故纵　　○大学士方从哲吴道南言顷者驸马王昺革去衣带养赡押回原籍为民臣等不胜惊骇窃思王昺以肺腑之戚受我  圣母与  皇上天高地厚之恩自宜以谨恪禔躬以谦恭守位乃烦言剿说屡渎  宸聪徒慕直谏之名顿忘越俎之戒况前日张差一事业蒙  圣明独断罪人既得  天讨已彰独刘光复以狂戆取罪一时未蒙曲宥诸臣方在静听以俟皇上解网之仁昺复恣意渎陈语言不择  皇上罪其骄矜狂肆昺亦何辞独念昺戚臣也分属懿亲情同休戚议亲议贵国法具存  皇上若以狂肆之故遽为禠革在昺固所自甘苐恐圣母在天之灵微有不怿而质之  皇上平日亲亲之念或亦有所不忍耳或重加罚治免其禠革俾令反躬思过以图自新不报
