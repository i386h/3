<!-- { "loadSidebar": true } -->
　　○升南京都察院右都御史傅颐为南京户部尚书大理寺卿陈一松为工部右侍郎河南右参政杨俊民为太仆寺少卿
　　○户部覆总督王崇古等题修边支费言宣镇节次修墙及北路宁远等口包砌墩台并岔束台工共该粮二万三千六石银三万九百九十三两请用上年余剩银米及量用减哨银外另行动支减哨银因边境宁谧樍有七万余两原系正项军需况抚赏有旧规修边有户七兵三明例除兵部题覆动支九千四百两以后宜令管粮郎中扣留在库不得另行收贮致难稽查亦不得别项支费从之
　　○乙酉以原任分守延绥东路左副总兵高天吉分守延绥东路分守宁夏灵州参将陈力协守宁夏
　○丙戌升河南卫辉府知府王天爵为广西副使分巡桂林道兼管抚夷佥事凌琯为河南左参议河南佥事郭孝分守关内道王谣俱为狭西左参议
　　○免徵通州参将营马匹朋银该营军马月粮既薄料草又不全支且有捉捕盗贼之责阅臣汪道昆等言之乃比张家湾备御营例马匹倒死止徵桩银解太仆寺
　　○丁亥命总督狭西三边戴才以兵部尚书掌南京都察院事
　　○升太仆寺卿李幼滋为大理寺卿
　　○署刑科右给事中侯于赵上＜锍-釒＞言古之论囚者必多方求以生之不忍轻寘于法今朝审举事阙庭大臣会集正古者狱成公卿参听之意岂可目为泛常不尤加慎臣见该部开报重囚尚三百九十七名口身陷刑辟者固多中间含冤茹痛汲汲引领于今日之审者不知凡几除恶逆强盗原招不必翻阅其余宜分散各司参互预审备造小册分送与审官员使晓然知其始末原繇推鞫之际不厌详悉所见异同更相□决毋或漫不加意随口落笔至厂卫番较急于成己之功忍于入人之罪一涉盗情不问真伪百方拷打备极惨酷招认出于逼迫赃物不无装坐一至法司万口莫辩伤主民之命干天地之和莫甚于此今后厂卫所获强盗必送法司细加研审如情真罪当方与纪功毋得诬执扶同概施戕毒之手共成罗织之狱刑部覆如于赵议从之
　　○戊子升湖广按察使王世贞为广西右布政
　　○赐吉王翊銮生母叶氏封为吉端王次妃
　　○四川长宁安抚司差番僧被只等三百人贡珊瑚等方物给赏鋗钞如例
　　○升兵科都给事中张书为河南右参政兵科给事中赵思诚为河南佥事御史杨家相为山东副使漆彬福建佥事丁惟宁河南佥事
　御史杨家相为山东副使漆彬福建佥事丁惟宁河南佥事
　　○吏部尚书杨博三＜锍-釒＞乞休  上以博疾久未愈准驰驿回籍调理
　　○密云遵化永平设武学铸给印信各一颗
　　○益阳王府辅国将军致捐奉国将军致□木勿口□有罪各罚住禄米三月
　　○兵部覆征剿府江功次兵备副使郑茂等分守参将杨世料等各升赏有差
　　○以宣大保定山东河南等处入卫兵马强弱虗实不齐赏罚各统兵参游都司等官
　　○己丑兵部覆福建海贼犯闾峡澳等处失事之罪总兵俞大猷革任闲住参议徐时可罚俸三月协理等官俱住俸戴罪杀贼事宁之日仍提问具奏
　　○以招徕归正人口赏山西总兵官郭琥银二十两琥招凡五十四名口
　　○庚寅升兵部左侍郎石茂华为都察院右都御史仍兼兵部左侍郎总督狭西三边军务命阅视兵部右侍郎王遴回部协理
　　○升河南左布政吴道直为太仆寺卿江西左参政徐学谟为湖广按察使
　　○户部覆漕运都御史王宗沭议覆遮洋总言国初海运岁运七十万石以给辽海后会通河成海运遂废然尚留遮洋一总原有深意至嘉靖末年给事中胡应嘉建议裁革并入山东江北诸总前制尽罢应嘉以乡土之故忍变成法有识者未尝不扼腕而叹近因河道淤沮当事诸臣复起新议劳费更多海运二年道路稍谙今虽议罢宜查复遮洋一总即改海运把总为遮洋把总领兑河运北粮仍知会兵部海汛有警暂调海口为狼山声援从之
　　○户部覆御史陈王道固邦本酌逋负二事言节财当先其本源养民当责诸守令  皇上轸念小民赋税之难用度有经不至糜费屡下存恤之旨以苏穷民然所以宣布德意全在有司宜行申饬令其悉心体国惠养元元差役必省审编必公一切无名之徵不急之务足以耗民财者尽为之革至于逋负之蠲乃朝廷宽恤盛典然奸顽影射侵渔弊难枚举宜行各处遵照诏旨除金花银外一应应免年分数目不得横徵使小民可沾实惠若肆意贪残实效无闻抚按官参奏重处是之
　　○以锦衣卫佥书余荫提督巡捕管卫事
　　○修理午门正楼及左右阙门
　　○差官为故巡抚福建右副都御史殷从俭督理造坟
　　○辛卯改南京工部尚书张瀚为吏部尚书先是吏部尚书缺有旨推公正者二二人铨曹以葛守礼未衡及瀚名上是日辅臣张居正侍  上于文华殿以部＜锍-釒＞示之问三人孰可居正历言三人官履之详上曰葛固端人但年近衰于朱则有贬词又问用瀚何如居正顿首曰上得之矣瀚品格甚高文学政事兼长实堪此任且出其不意拔之疏远之中彼之图报必当万倍恒情矣  上遂点用瀚
　　○礼部尚书兼翰林学士陆树声以病乞休不亢
　　○赐大理寺右少卿胡槚母封太恭人毛氏祭一坛
　　○广东惠州参将沉思学以水土不服改调别用
　　○以修筑延绥固原二镇边墙奖赏同知张孔修知县乔承诏并各营委官其兵备参游等官已经阅视之赏者不复及
　　○发太仆寺马价银七千二百一十二两于蓟镇买补入卫倒死马驴
　　○兵部覆甘肃巡抚廖逢节奏言西番各族原系安插属夷乃阴行恶逆出没不时前伤都司罪尚未赎继殒百户恶则复盈所获贼番扯阑奔即宜枭示其头目把都尔宛卜等始虽同恶今幸改图既能执献前番又复承捕后恶足以赎罪宜行督抚分别搞赏至于防守各官不能严加哨备以致失事宜行巡按御史逐一勘明分别具奏从之
　　○壬辰加易州兵备副使高文荐山东右参政职衔
　　○升湖广提学副使姚弘谟为江西左参政分守南昌道调狭西佥事刘之蒙于河南分巡河北道
　　○户科都给事中贾三近＜锍-釒＞驳延绥巡抚张守中议革管粮郎中言守中所揭郎中乃张体乾也管理督饷百万刍粟于是取给輙乃闭合燕闲漫无防简任左右夤缘为奸肆行侵冒使穷边疲卒日夜望升合延残喘者累月不及支则将焉用督饷为哉革去部臣专任司道是矣苐部臣岂尽如体乾司道岂必尽高出体乾上苟得其人虽部臣亦足以革弊苟非其人虽司道亦足以长奸守中之说因噎废食非通方之见若徒计较于体貌之昂缩谋议之异同其为自重自便之私又甚矣宜照旧用部臣督饷户部覆如三近议革体乾任听勘
　　○兵科左给事中蔡汝贤参通政使李际春言福建按臣刘良弼奏海贼入犯事情际春稽阁六日方进御前泄泄若此万一虏骑长驱边烽告警其不失误军机者几希际春竟坐改调南京
　　○升江西右布政吴文华为河南左布政
　　○升蓟镇统领南兵总兵胡守仁为都督佥事镇守福建
　　○礼部覆狭西巡按陈文焕奏韩府襄陵王府镇国中尉融炘等乐平王府奉国将军旭榶等褒城王府奉国将军旭□□土等西德王府奉国将军谟埛等同赴省城讨要远年禄粮照全狭分封四府惟韩府最蕃禄为难处自隆庆间至今有司以额派不足多方那借已欠至一十七万六千五百余值此匮竭之际新禄且不能如期旧禄将何以补给各宗骄恣如往年凌辱官司诚为殷鉴诏为首者降为庶人余俱夺禄半年
○癸巳兵部左侍郎石茂华＜锍-釒＞辞兼衔不允
　　○命协理京营戎政兵部左侍郎赵孔昭回部管事
　　○以辽东倒损马匹数多罚守备王大章等二百二十七员各俸一月
　　○甲午霜降节遣定国公徐文璧等祭  九陵及各园寝
　　○调山东佥事张廷弼为狭西佥事驻劄宁夏
　　○命工部尚书朱衡会审秉笔
　　○乙未升兵科左给事中蔡汝贤为本科都给事中户科右给事中李日强为礼科左给事中兵科给事中李颐陈吾德刑科给事中李学一俱为右给事中颐吏科吾德本科学一工科
　　○升江西按察使柴涞为本省右布政礼部精膳司郎中金学会为湖广提学副使○赐益府金溪王翊铄配黄氏封为妃
　　○禁各宗室不得越境选择仪宾及诸抑勒需索之弊时礼科给事中李乐以为言
　　○差南京御史蒋科巡视南京营务孙成名巡视凤阳等处仓粮
　　○丙申命总督宣大山西军务太子太保兵部尚书兼都察院右副都御史王崇古以原职协理京营戎政
　　○升南京吏部右侍郎林濂为南京工部尚书
　　○丁酉兵科左给事中蔡汝贤奏王崇古始议通贡二三年间朝廷免西顾之忧其功诚伟  皇上任之亦可谓专矣苐虏情尚难测边防尚未固正望崇古始终经略成臣子之大忠乃忽焉推举京营夫循资止可驭长才非所以待豪杰迁陟止可酬年勚非所以振事功今一月之内戴才升任矣不浃司崇古又推再继此刘应节亦推边疆重臣一朝尽易岂庙堂久任责成之初意且崇古久与俺答处信义相孚威望素服无故骤易能保老酋不疑或新任者稍不满意致生衅端岂可无虑如悯独劳嘉乃丕绩则旌以玺书金帛可优以崇阶世荫可何必假京营以酬报邪御史周咏等亦言朝廷待崇古不薄玉带崇阶锦衣世袭在崇古不知当何如图报昔李牧备边十余年班超在西域且三十年何尝以劳久而逸之今为崇古谋则得矣如边疆大计何  上曰朕体念边臣不欲竭尽其力王崇古且着回京管理营务便推堪任的替他
　　○兵部左侍郎王遴以病乞休
　　○升福建左参政阴武卿为江西按察使
　　○户科给事中颜容舒奏国家货用之需近则内府远则边储不得已取办商人视其所入而偿之值以为有负于商则当量与处分以为无厌之求则当明示杜绝夫极边重地既籍其资本不与处补又令其揭借以办新粮商人岂不重困或者向之所输粮豆未尽乾洁草束未尽鲜黄上纳未尽足数当事者明知值浮于货特以原有定估故稽停之以抵今日尔若珍珠之与粮豆草束贵贱低昂十百千万用之愈急则其价愈腾取之既多则其利益倍异时内府缺用铺户徐宁金昇等与内监商人凭依城社朋比为奸自知所得无筭故虽有余价未偿隐不敢请  皇上鉴往事之误方且敦朴为天下先不追论垄断遗奸幸矣可复容其陈乞之私宜行严禁以后边商京铺人等有未给价值祗于本处原行衙门陈告不得仍前成风尘渎  天听户部覆如容舒指从之
　　○户部奏巡抚赃罚银两系题奉钦依解部济边之数不得别项支用秋防犒赏俱是从宜措处原无奏留赃罚例且此端一开各镇必皆援请宜令照旧解部济边以后秋防仍照年来事规尽行措处
　　○以虏酋歹青卜言兀专难及切尽黄台吉等各有窥犯之谋行蓟辽三边各督抚总兵等官加谨堤备相机战守共保万全
　　○刑部会官审录重囚于承天门外
