<!-- { "loadSidebar": true } -->
　　○礼部条清场弊八议一各房考键户静坐评文勿藉口送卷频见主考以启荐属之端勿托言共事溷入他房以滋摉换之毙所取正备卷尽送主考去取高下悉以听之一取士本为世用迺有用世之才不能于制义中见奇而二三场或露一班并有通今博古文辞成一家言者此即头场不甚纰缪各房无妨间取一二卷以示崇重实学之意一弥封誊录二所奸毙易乘而截换卷头透漏关节全在弥封又有贿通吏书购能文之人顶役誊写精工拣文理荒谬之卷汇集一束而夹此卷于中以图幸取至佳卷则潦草涂落此碔砆所为溷收而良璞不免弃掷也一传递不专在进呈题目及颁送之际当议刻时题已透出矣司门官往用武弁尤惯通关节者今后宜以佐贰之敏慎者司之又有举子故意宿场窃买名卷入号选录毕即投之水大殊可痛恨惟在监试提调加意简点随收随送毙可革乎一批评文字宜肖其文而止不得盛为粉饬高相夸诩以眩观览至于落卷乃有不染一墨评一字者何以服士子之心自后三场必须加笔毋只以一勾了事一摉落卷原为士子攻苦担簦以求得一当而好尚不偶或有遗珠今后揭晓前二日主考与房考齐集内堂将各房落卷互送分阅如得佳卷即呈送主考公同品隲不妨将取卷稍次者更易系某房者原归某房一场中诸务殷繁前后日期迫促请自今入棘定在初六出闱期以月终庶多两日摉罗可无遗才之叹至各官见朝亦  在揭晓之次日监试提调得以从容查收朱墨卷无仓忙冗杂之毙一文衡固不可以私干而公道尤不可以谗枉良繇士子执贽易起嫌疑奸党讎家惯造蜚语今后试官临场宜严加杜绝至一切谤帖行五城兵马密缉擒拏奉旨这所奏深切科场毙窦依拟严行不得违玩
　　○丁酉兵部陈征剿建昌番猓机宜十款一简群材请于省直诸镇选调勇略果敢熟知西南夷情地利者数员或注见缺或拟虗衔以备军中调遣一酌兵力一亻□峙粮饷川中连兴大役频岁荐饥万难加派宜查滨江州县仓粮繇嘉定溯游而上直抵雅州去江远者查在库银两各府委官沿江籴运至于自雅入黎则羊肠鸟道输运之难视播尤甚宜令黎雅宁越建会召暮脚夫或三十里五十里酌其定数一官管领接次挽输此地有负板负盐山民惯于涉险稍厚其值必争先赴役既可活穷山之孑遗亦可节川民之劳费两利之计也一明间谍汉番异类势禁形格非间谍何繇得情天全陆番以及瞿马之裔熟番之众言语衣服与番猓无异往来相习是所谓乡间也宜厚其赏赉委以腹心而后虗实险易动息毕知一扼险要建昌介在夷域崎岖千里中通一线寄咽喉于黎会之间二山皆碉房也番夷向来止于劫掠浸渍之久遂至攻城杀将自知罪在不赦梃而走险势所必至宜据晒经关打节泸以防其内侵守相岭鹿闸以制其旁溃守金沙江中庆以备其南逸中扃既固然后以大兵临之直捣巢穴草薙兽□□弥以无贻后患一广招徕碉房错杂不无顺逆之分宜诛其元恶贳其徒党如有率众来降者不独待以不死随其部领之众寡立为头目俾为我前锋有功与土兵同赏事定与熟番并抚一以散彼逆党一以增我兵势此以夷攻夷之道也一杜骚扰向来东援西讨以及荡播诸将中能约束部伍不为民害者才二三人耳居常犹不能约束况当大敌能挥之直前畏我而不畏寇者乎宜行各道于经过州县储亻□峙以待无使匮乏观其兵之静治纷嚣而将之能否可知各道从实呈报以凭分别议处若夫土兵蜀之蔺东伍司与石酉平浥黔之水西滇之沾益或繇禄马而会宁越或繇元谋而渡金沙或沿江干而直抵雅州不独困敝之川民可免凌逼而随事约束将令严明卒徒服习亦行兵之一要也一辑众心一重根本蜀地险僻家鲜盖藏迩有荡播善后皇木三大役加以榷采朘削水旱频仍民力尽矣而役不休万一奸宄乘之少有动摇便难收拾窃计番猓原无统率族落星散驱之则去置之复来宜深入不毛歼渠宽从置墩筑堡画地屯田为一劳永逸之长筭一核功实年来东西用兵赏罚之间亦容有不慎者姑以川事言杀降人以凑数扑饷夫以报功如吴文杰等之所为殆亦不少若夫白鹻之战逆酋开关迎敌我兵逡巡失色石柱土官冉荩以老母幼子托之监军一跃七尺逾涧溪而过之手刃五贼众兵继渡遂成桑木关之捷为平播摧陷首功而荩转战不休身为虀粉竟以土夷遗佚未叙蜀人迄今怜之此皆监军之责也宜令监纪官员躬履行阵系当阵斩获真正番首即刻验明给票有延捱时日希图混冒者罪无赦不但功无幸赏罪无逭罚而深山穷谷之细民庶几不至涂锋刃而膏原草也奉旨依议行地方官用心料理
　　○又题覆甘肃巡按徐餋量条陈两河要务一酌将领以慎边防肃州之下古城沙鹻之地版筑为难而银歹套酋时出没于毛目天仓之间区区一防守当之势不敌也今议添设守备一员增兵三百名管辖两山口至双井交界与金塔寺互为应援廪给每年加银六十两战马二匹家丁六名新增军丁额粮即取足于双井未召完额军之数拨给此所议于河西者又阶文所属皆番族也先因作乱改设参将今议照旧改守备岷州守备离边稍远原属无用即调阶文所遗岷州兵马听该道委中军官统领阶文见任游击徐德荣应听别用符验旗牌即行查缴岷州守备员缺裁革见任守备冯洪应改驻阶文至于毛堵红水归德保起等处地方建堡增兵兰州守备撤还景古城所议增添兵马及移临洮大师于河州改参将于永安而临洮靖虏皆以守备代事体重大应移文督抚议妥而后覆行一禁冒滥以重世职将领等官侥幸世袭往往以子弟报效名色寄名营伍未经一战或顶买或夺占冒为己功诚今日边方大毙今议以后将领子弟果有年力英锐技艺过人先报姓名于抚道验试发营操练遇警随征如斩有功级严查的确方准叙录升赏上下不得委曲相狥一复戍班以苏军困先年河东各卫所班军原轮拨河西协防自万历三十年该镇督抚等官题称无禆实用议令撤归各卫每月每军摘粮四斗折价令催班二都司季冬类角□羊分司以备河西募兵支用今议班军食粮每石仅值钱余一岁月粮之值仅一两有奇而折角□羊一两九钱二分所食不偿所角□羊无籍之徒随召随逃防御反缺徒累征角□羊各官拖欠参罚之苦宜复旧制便一分协路以重事权甘镇辽阔偪近虏巢宜令三路副将照延蓟事例分为三协主将督责三协三协督责路将则势成犄角节制分明议将西宁副总兵为东协威镇二将属之凉州副总兵为中协镇番大靖永昌一带属之兼援阿坝大松山二营甘州副总兵为西协高台洪水一带属之兼援肃镇二营俱听督抚镇节制庄浪一将如遇西宁阿坝有警标营一将如遇山硖镇夷有警各听调发相机应援至于每岁秋防大将于硖石水磨川凉州等处适中之地驻劄镇防令一禆将领精兵六七百防凉州中协驻永宁西协驻高台以备御东北之虏中西二协守仍照西宁副总兵先年事例行礼部各铸甘州凉州协守关防各一颗主将协守遇警俱要彼此相机策应务期万全奉旨依议行
　　○直隶巡按汤兆京言通州为畿东首冲水陆要会重徵叠税几至数十如竹木窑坐进宫广和店弘仁桥五里店浮桥土桥哈叭桥竹厂房号车价加增屯丁角□羊店等税河西务税于外矣又有通湾之查税崇文门税于内矣又有巡拦之拏害城中复有税课局每年额输二百一十余两为本州官吏折俸儒学昌镇漕河振武营心红本道抄报工食之用今议蠲抵俱有头项则此税可罢局可撤官可裁凋疲之民亦少受毫厘之赐
　　○大同巡抚汪可受＜锍-釒＞乞归餋部为覆请温温旨慰免供职
　　○云南参议周汝观倪壮猷各称病乞休部为覆请许之
　　○原任湖广巡抚今升刑部左侍郎张问达以积疴复甚四＜锍-釒＞乞休  上不允且谕邦禁重务见在缺官著上紧前来到任
　　○戊戌升刑部郎中朱万年为贵州安顺府知府
　　○礼部覆漕臣孙居相条摘场蠹四款一慎选用内帘入帘分考择才行兼优之士及品望峻洁者其有营求树私等毙俱听监临部科指名参究一禁隔房取士分卷之初明用号印有私相更换得以中式即系关节不许上榜一禁迩年毙端怀挟传递埋伏买号在监临关防之不严割换抄誊在弥封受卷之不谨今后须择老成忠实者供事不得充以积胥落卷发提调给散诸生若有前弊该所官役尽法究处一实反正文体取文务求醇正典雅其有吊诡抉奇谈禅说偈等语必黜无录试卷到部严加查核但有前毙举子黜革考官降斥奉旨依议行
　　○己亥复除原任编修张瑞图原职
　　○御史凌汉翀＜锍-釒＞称举人刘琛钻买房考行人李一公中二十五名朱良材贿买同经曹煃中四十一名富监王廷鼎乔之申等或三千金或五百金贿买进士王象春请敕下三法司会问科臣李奇珍亦参顺天乡试四十七名举人张世伟贿通象春幸中本房礼部请并究处有旨著法司并问
　　○国子监署监事右谕德周道登言太学诸生年终有假元宵有假驸马二室懿亲尤当曲体请命驸马冉兴让朝贺并放假如例
　　○原任凤阳巡抚起升南升刑部侍郎李志＜锍-釒＞辞新命  上不允且谕近来各衙门每称乏人乃已经点用的又率推辞不赴以致大僚愈乏责将谁诿都著行文严催不得迟慢其例不应辞的不许渎陈
　　○庚子御史毛一鹭＜锍-釒＞请枚卜因言顷见辅臣＜锍-釒＞中有意见易窥物情难厌语臣未敢以为然辅臣之意无亦谓世局曹分群议互角姑为是调停以自完耳夫台衡何地所主张何事有意为调停势必不顾事理而顾物情夫情则何厌之有故以主持为调停天下受调停之利而辅臣不必有其名以意见为调停则辅臣日费调停之苦而害反甚于不调停乞谕辅臣勿为世局物情横生避就耑为国是人心立一主张
　　○辛丑予辽东巡抚杨镐请告仍命料理边务候代
　　○革锦衣卫都指挥使陈居恭南镇抚司佥书任闲住居恭为御史万崇德论刑余冒荫遂称病径去兵部以擅自离任紏参  上怒其职列禁卫大干法纪著革任闲住
　　○升莱州参将曹登衢为宁夏副总兵镇番参将崔廷振为洮岷副总兵玉泉游击张调元为神枢二营参将威远参将陈国策为固原镇参将延绥入卫游击白兆庆为清平参将起原任参将袁登为庄浪参将刘宁为天津游击升墙子岭提调吴守德为大同入卫游击镇城坐营鲁之繇为威远堡游击起原任都司金城为四川都司佥书
　　○壬寅起原任总兵王学书以原官挂印充总兵官镇守宣府地方
　　○礼科都给事中周永春题  瑞王嘉礼奉旨选妃几四阅岁时已过缓春秋二十有二年已过盛诸臣连篇累牍请已过烦  皇上何爱一俞旨俾三星获遂于绸缪瓜瓞早叶于蕃衍而泄泄若是愿诹吉举行且言  圣母闻之必有喜动慈颜者
　　○癸卯  世宗肃皇帝忌辰遣东宁伯焦梦熊祭  永陵
　　○升吏科都给事中曹于汴为太常寺少卿改刑科都给事中翁宪祥为吏科都给事中
　　○允于汴请告于汴拟推太常两年矣阁部院科屡为催请于汴亦自以亲老称病几十余＜锍-釒＞皆不报于汴遂出城候命至是计期甚迫廷臣又申前请  上意仅许其去辅臣言于汴资俸最深贤劳最著台臣如钱桓乔允升等皆已升京堂独于汴靳此一转国家叙迁酬劳之法甚失其平乃从之
