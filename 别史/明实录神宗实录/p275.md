<!-- { "loadSidebar": true } -->
　　○吏部推太常寺少卿徐一槚为通政司左通政旨升邵仲禄为左以一槚右之
　　○调分守南赣参将署都指挥佥事吴绅为神枢营参将
　　○丙申福建巡抚周采言漳州沿海居民往贩各番大者勾引倭夷窥伺沿海小者导引各番劫掠商船今列为二款一定限船之法查海禁原议给引以五十张为率每国限船二三只今照原禁势所不能宜为定限如东洋吕宋一国水路稍近今酌量以十六只其余大率准此以后商贩告票造船应往某国者海防官查明数外不准打造一薄税银之征商饷规则每货值一两者税银二分又西洋船阔一尺税银六两东洋船阔一尺税银四两二钱既税其货又税其船无乃苛乎除船税照旧其货物以见在时价哀益剂量兵部覆东西二洋各限船四十四只
　　○丁酉予原任兵部左侍郎吴嘉会祭葬如例
　　○除补原任河南道御史饶位于福建道
　　○唐王硕爌言新野王府辅国中尉硕烧及其子器＜山垒＞毒杀发冢剌王吞产诸不法状下抚按勘究
　　○直隶巡按方万策请逐真人张国祥不得以醮坛符法惑人并禁假借入觐携带道徒劳费驿递不允
　　○命阳曲王府镇国中尉知魵管理府事
　　○四川总兵官李应祥虚冒营粮为巡按御史傅霈面诘行贿千金乞免霈发之旨禠祥而旌霈
　　○戊戌免经筵阁臣候安请寡欲以清心平顺以养气不报○顺义王乞庆哈投书总督郑雒言乃祖俺答先年迎奉佛僧今僧物故欲会各台吉送归乞照旧额市赏雒令其从边外行甘肃巡抚李廷仪言套虏瓦剌原有夙讐纠结虏王已非一日先年俺答西来假以迎佛未遂所图比时借道经行原有抚赏事例今乞庆哈假以送佛倾巢而西无非俺答故智也但犒赏似难峻绝而戒备自当加严开列二款一议防守酌虏情众寡地方远近左行则左应右行则右应倘有紧急不待调遣速行策救一议抚赏俺答经过本镇先任抚臣预买赏犒等物共用一万四千四百余两今乞庆哈西来抚赏止照旧规固不可峻拒生嫌亦不可滥予糜费兵部覆请如议
　　○调湖广黎平参将署都指挥佥事黄斌于南赣
　　○己亥予原任刑部左侍郎陈瓒祭葬如例仍赠右都御史
　　○予诚意伯刘世延父母祭葬如例○礼部尚书兼东阁大学士王家屏入阁办事
　　○革琼崖参将杨友桂听御史勘奏升掌印都司邵曾和代之
　　○庚子复已故户部尚书张守直言后仍予二品祭葬
　　○辛丑予原任南京兵部尚书郭宗皋祭葬如例宗皋福山县人嘉靖己丑进士授刑部主事改御史抗疏廷杖累升兵部侍郎总督宣大以地方失事廷杖谪戍隆庆初释归寻起刑部侍郎至南京兵部尚书乞休奉旨存问年九十卒虽备尝艰苦而末荷恩恤云
　　○升南京尚宝司司丞郭惟贤为南京通政司右参议
　　○复除原任广东按察司副使薛梦雷于浙江整饬通泰海防
　　○漕运总督舒应龙请以江南出海船只比照江北渔船编立船甲互相觉察但顾与下海之人行劫者以分赃未分拟坐辟戍从之○壬寅大学士王锡爵上疏曰臣窃见今年二月以来  皇上仅一出朝送  潞王殿下再出行  太庙时享其余常朝日期尽行传免经筵春讲至今未开臣等因近侍得以剽间音旨若外廷百司耳目不接谁能无疑昼居却事或曰不如向晦之安酒醪祛疾或曰不如勿药之喜燕婉当御或曰不如前凝后丞之严玩好充陈或曰不如左图右史之乐  皇上苟欲明其不然则莫如勤御朝讲日亲外臣使人人得以望下风而承休问则天下幸甚或以天暑静摄则十二时中以六时宴息三时游衍一时定省  慈闱二时看阅章奏使群下晓然知意在尊生不在厌事在色养不在佚乐也则天下亦幸甚又或以天工人代不必事事身勤则早定根本之计升储出阁发旨自中然后委诸事于阁部则天下亦幸甚今留中诸疏动至经时册建吉期杳无明示阁臣兼旬累月不承顾访又何颜面立群臣之上哉昔我  皇祖世宗亦尝斋居西内然手不操奇赢之算躬不狎驰骋之劳虑不忘稼穑之苦所以能始终盛德保身保民也  皇上即今动法  世宗何不试取  宝训实录观之当时边庭警报大吏升除与夫稽古考文祈年忧旱等事手批数下口宣数及不必亟见群臣血脉通矣  穆庙在邸时人情颇亦危疑然宫闱无别子筦簟无私御则不必更议册立大本定矣今  皇长子伦序久定  皇上三年前  明旨已宣付史馆播传天下册立之举去年未行犹曰年未及也今年未行犹曰  潞王未之国也过是皆无说矣不早下九卿台谏之议以顺臣民瞻戴之情此臣之所以日夜无膺而出血也疏入温旨报闻
　　○南京兵部武选司主事周弘禴上疏曰迩者远近喧传谓上奏之疏十留六七以臣所睹记似亦不诬姑即南京言之正月以来兵部尚书等官吴文华陆光祖姜宝等有疏矣太常寺国子监礼科等衙门给事中等官朱维藩赵用贤赵参鲁等有疏矣旷月因循迄无  明旨果已经  上裁而不及批发乎抑未经裁定而有为通政司之所停阁文书房之所阻滞调旨辅臣之所规避乎  皇长子年已八龄正出就外传之日大小臣工不谋而合接踵连疏可以知人心矣  皇上竟未闻发号正名晓示天下徒使无知之人据私意而揣摩乞采举朝舆论一应章疏俱赐省发册立大事尤宜独断则国本定而言路通万世之治安可保矣不报○癸卯成安伯郭邦相承袭祖爵
　　○甲辰遣阳武侯薛钲修撰唐文献等为正使简讨徐应聘行人陈容淳等为副使持节册封衡王翊镬妃吴氏荆世子繇樊周世子恭枵东垣王翊铠妃高氏稷山王珵堉妃王氏铅山王缙醟妃匡氏罗川王常湑妃曾氏安仁王常漈妃张氏铜陵王常浱妃饶氏永福王谟塇妃王氏宁德王寿钺妃刘氏泰兴王寿镛妃王氏
　　○以南京太仆寺寺丞赵卿为尚宝司司丞
　　○乙巳晋府宁河王知弓□火还政于晋王先是王幼命知弓□火赞理至是三年限满仍褒奖之
　　○丙午内阁会同翰林院官考各处岁贡取中上卷八卷中卷三百七十卷其下卷三卷发回该学肄业○以广西都司佥书署都指挥佥事汪弘器为广东都司掌印
　　○以提督京城巡捕都督佥事史纲充总兵官镇守四川
　　○礼部覆河南巡抚衷贞吉疏言临汝汝阳二王府宗生勤鱼□徽勤殽□□未可轻议量授奉国中尉名号仍食本等粮廪子孙不得混请从之
　　○
　　明神宗显皇帝实录卷之二百一十终

明神宗显皇帝实录卷之二百一十一
　　万历十七年五月丁未朔赐元辅银彩扇五把银钉铰扇十把砗磲扇二十把次辅讲官有差
　　○以泰宁侯陈良弼掌行  孝陵礼仪
　　○光禄寺卿赵世卿以亲老身病乞休不允
　　○戊申赐元辅金书黄符红符各四道金艾叶四副次辅讲官有差
　　○太常寺卿徐元春乞归许之
　　○工部议稽核南京修理鼓铸之法并及时整修南京武英殿大庖二处俱从南京署工科给事中朱维藩请也
　　○吏部言潞府讲读官供事勤劳宜遵前旨遇缺升布政司参议从之○己酉总督仓场户部左侍郎胡执礼言太仓收放银数月报开具四月五月共费过买办银五万两借凑金花银三万两做工官库盐粮赏劳等银六千四百余两丝绵铜价银四千余两钱三十四万香油等价四千七百余两钱四十四万外库无余借支窖房银两今计所借者已八十五万余矣请乞停减不允
　　○升蓟镇领班游击署都指挥佥事王永寿金一清为参将永寿五军营一清分守黎平
　　○以都督佥事任大同提督京城巡捕
　　○工科都给事中张养蒙等言四川采木原额已定今并比商民原领价银还官民不堪扰乞将已出水及在山者酌价拣收工部覆今之余木可以偿有木之买价而不可以免无木者之并比且其中有短折半朽纤细之材似难概用至于买木之费一运木之费十使处分未妥不如无事反覆思惟凡逋负乾没终难尽追不若将见徵在官者抵买木及运木之价其余大施旷荡姑准蠲豁惟有包揽侵欺大猾取一二重治之旨念累民允以截数抵官余从变卖
　　○辽东督抚张国彦等言查阅万历十六年分辽镇各路大小将领总计增补训练堪战精壮官军家丁共一万七百七十九员名增补买过膘壮马骡共九千八百九十五匹头增造修整明盔一万六千七百顶明青甲一万六千七百四十副臂手三千三百副虎眼等枪二千二百一十七杆将副总兵等官分别勤惰议处从之
　　○辛亥西宁卫天鼓鸣地震越七日复震
　　○起原任都察院右佥都御史傅孟春以原官巡抚浙江
　　○升巡抚延绥都察院右副都御史梅友松为兵部左侍郎兼右佥都御史总督狭西三边军务
　　○壬子升光禄寺卿赵世卿为太常寺卿
　　○饶阳昌化二王府镇国中尉廷＜土仆＞廷□及无名禄三哥等亡赖不法山西抚按以闻得旨革＜土仆＞爵为庶人同三哥等闲宅禁锢夺□禄米三之一
　　○  潞王请将开封府属应食长芦盐归并卫辉府义和店令其赴店搬运户部覆以河南食盐堆放河北商人坐享厚利小民穷年奔驰人情事体均属未便且小饭有盐无引奸民乘机夹带事干国计委难曲从旨仍旧
　　○四川道御史李光祖言太仓窖房银两  祖宗二百年来积之为子孙万年有备无患之虑  皇上取而用之所余无几比年北则伤旱南则伤水河南山东南直浙江等处至人相食骄军悍卒在在鼓噪鼠窃狗盗往往啸聚时事之可忧亦未有甚于此时者也  皇上惕然深思俯从部臣之请少存万分之一以为缓急之备自乘舆服御以至醪膳珍差供应之需少加裁损左右近侍毋滥市恩私勋戚贵臣毋曲从请乞一切无益悉从停止器具一从简朴宝玩屏而不用既可养德而养心亦可省财而省用臣愿敕下该部将御用并诸宫及监局供应之物详加计议要见某项系旧例某项系新增某项当存某项当革为经久良规上请裁定著为令典则冒破者无所容其奸所省不啻万万也  上以内廷供应比先年裁减以多责光祖职司纠察舍贪酷官及欺蔽不法事情不实参奏而事事归过于上夺其俸两月
　　○癸丑  孝宗敬皇帝忌辰遣伯刘应元祭  泰陵
　　○甲寅以山东布政司右布政使贾仁元为都察院右佥都御史巡抚延绥○以太仆寺卿卢维祯为光禄寺卿有旨两卿官品相同以后不必递改
　　○乙卯升南京礼部主客郎中张世则为四川按察司佥事安绵兵备
　　○丙辰夏至大祭  地于  方泽遣公徐文璧代侯吴继爵李言恭大学士许国王家屏分献五岳等神驸马许从诚先期代诣  太庙请配
　　○是日  太祖高皇帝忌辰致祭于  奉先殿
　　○升通政使司左通政邵仲禄为太仆寺卿
　　○升山东按察使叶梦熊为本省布政司右布政使
　　○戊午  仁宗昭皇帝忌辰遣伯王学礼祭  献陵
　　○己未宴建州等卫朝贡女直夷人都督少童等八十二员名如例
　　○升南京通政使司右通政周邦杰为通政使司左通政
　　○复除原任山东按察使张更化原官○留湖广布政司右布政使党馨于狭西以新衔兼按察司副使整饬固原兵备从巡抚王璇请也
　　○加冀北道山西布政使司右参议郭性之为按察司副使仍兼原官
　　○南京户部右侍郎方弘静乞休不许
