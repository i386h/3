<!-- { "loadSidebar": true } -->
　　○兵部覆奏巡视京营户科右给事中李邦佐浙江道御史麻永吉条陈戎政四事一营将欲炤边将例三年考满优者加秩查武臣无考满例起于隆庆元年以边将防御无功间一请行况京营视各边利害劳逸相去甚远但查其年资果深与才堪边镇者或相兼推用或听总协大臣奏请加恩不许狥情滥举一在营操备及教演车兵等官旧例荐剡未及径听总协大臣题充千把总官委于甄别之典未备今后巡视科道复命一体＜锍-釒＞荐未经荐者不淂滥用一围军脱逃病故不行勾补径于京营调选致见在营军不及  祖宗时四分之一前毙委宜痛革仍著令该管把总等官逃军十名以上者年终听巡视衙门一体查参一营操马匹仅年终一验易至耗损宜上半年于住操之时下半年于印烙之日各简验瘠损者惩治老弱者变卖屡惩不悛者转兑别军诏如议行
　　○以中都留守司佥书贺慎掌狭西行都司印升蓟州守备马承勋为山东都司佥书山西都司佥书惠承恩掌河南都司印宣府顺圣川东城守备王学礼为狭西都司佥书江南下江运粮把总史臣为福建都司佥书
　　○大和王厚炬劾奏辅国将军载＜土遂＞及本府仪宾赵瓒葵丘郡君等诸不法状下抚按勘奏
　　○丁巳巡按辽东御史刘台论劾大学士张居正擅作威福蔑  祖宗法如逐大学士高拱去国不容旦夕缓成国公朱希忠无边圉功而赠王爵引用阁臣张四维及冢卿张瀚不以廷推斥遣谏官余懋学傅应祯等几空言路为一身固宠计则献白莲白燕以为祥为子弟科第谋则假京堂巡抚以为报翰林不侵政事而创为章奏考成江陵膏血已枯而大起违禁宫室＜锍-釒＞入  上大怒以为诬罔忠良肆言排击意惟构党植私不顾国家成败命锦衣卫逮之居正奏辩言旧例各地方有事巡按御史不宜报功嘉靖间巡按杨九泽以奏报海捷谪外去年辽东大捷台越职报捷律以  先朝旧例则台宜降谪臣但请旨谕戒谓非事体所宜而已台已不胜其愤后御史傅应祯以捏称旨意被拷有阴构党与之言初不知台与应祯同县素厚实有所主乃妄自惊疑遂无所顾藉发愤于臣且国朝二百余年未闻以门生排师长者计惟一去以谢之淂旨卿赤心为国不独简在朕心实  天地祖宗所共降鉴彼才邪小人已有旨重处卿宜以朕为念速出辅理勿介浮言是日大学士张四维亦专＜锍-釒＞自辩  上曰朕自有处分卿宜安心供职及械至京下诏狱镇抚司具狱词拟廷杖遣戍居正＜锍-釒＞救谓前傅应祯诬损  圣德臣再三恳宥免杖天下莫不称仁今台所诬诋者臣比之  君父悬矣若欲尽法是臣所恶于下者事上而爱  君父不如爱己身臣不敢也况台尚有垂白父母臣实恻然悯之  上曰台谗狠奸人卿犹申救可谓忠慈之至矣诏削籍为民  晋王新＜土典＞薨无嗣  上辍朝遣祭如例以其侄慎镜理府事从王妃卢氏请也
　　○封刘氏为恭惠王次妃以子靖江王任昌贵也
　　○升直隶广平府知府赵奋为河南提学副使
　　○礼部右侍郎管国子监祭酒事孙应鳌以母病乞归不允
　　○准辽东巡抚张学颜男承祚荫
　　○降原任江西右布政使刘炌为湖广右参政
　　○山西按察使舒化以病乞休从之
　　○原任南京兵部尚书王学夔卒诏赠太子少保赐祭葬仍予谥遣中书舍人姚士观造坟按学夔江西吉安府安福县人正德九年进士初任刑部狭西司主事以明允称改吏部考功司主事值  武宗方议南巡乃陈戒逸游一＜锍-釒＞  上怒怨门五日廷杖几死  肃皇帝初继大统又以谨始定志入告尝力救言官之谪屡却恩泽之封升南京太仆寺少卿调太常寺少卿求退益切遂迁福建参议历参政右辖广东左辖转南京光禄寺少卿以右副都御史抚治郧阳剪魁盗长兴辈擒昂山伪男子所至清肃提督操江定秦藩黄艮之变赐金帛褒异旋晋南京大理寺卿吏部左侍郎升南京礼部尚书调吏部尚书四＜锍-釒＞引避寻改南京兵部尚书故事南大司马参赞机务宠冠吏部上盖异数也随力请谢政归隆庆万历间两膺存问时年九十有二矣又二年始卒抚按杨成张简以闻故有是命谥曰庄简廖僖靖常云仕路一清非公不可郑端简以为南金大贝公独无私可谓贞亮有为初终不替矣
　　○狭西肃州卫寄住正副使阿纳的约等一十二员名及大崇教等七寺剌麻番僧劄挂那节三十五名进贡宴待如例○发太仆寺马价银五千六百两充蓟镇本年抚赏
　　○命刑部贵州司员外朱湘广西审录
　　○镌定辽后卫指挥同知王延祚等各职三级先是延祚等守备不设令虏淂大掠归法应议戍苐贼众我寡情可矜原部议欲审入犯大小以别将领罪犯小责守堡稍大责参游备御最钜总镇任之遂著为例
　　○命漕运及河道衙门严督郡县将清水潭原决堤口设法堵塞勿淂恃圈田外湖致稽粮艘
　　○己未  孝静毅皇后忌辰  奉先殿行礼遣忻城伯赵祖征祭  康陵
　　○诏以宣镇抚按官查勘过所属仓场钱粮有浸浥亏折及借支重造等项俱严限追完奏报其粮储郎中并守巡兵备姑念岁久人多贷之
　　○户部覆礼科左给事中秦燿等条陈草场四事一清查旷土以杜隐占一考核委官以惩旷惰一责成监督亲自收放一酌钱粮多寡以定商人名数俱于国计有禆命如议行
　　○降原任广东参将艾升充浙江总捕都司
　　○以失误朝贺下光禄寺典簿谢守淳于法司完赎还职不坐笞罪
　　○升山西左参政孙应元为山西按察使
　　○以兵部左侍郎吴道直兼右佥都御史阅视延宁甘固武库司主事张鸣鹤佐之刑部左侍郎王宗沐兼右佥都御史阅视宣大山西职方司主事宋伯革佐之左副都御史郜光先阅视蓟辽保定武库司员外张世烈佐之先是兵科都给事中裴应章虑生纷扰议省司官兵部谓司属随行  先朝故事往岁事起草创尚难专责大臣况修守又越三年钱粮有减增险隘有坚脆兵马有虗实器械有完缺以及盐法曾否＜锍-釒＞通屯田曾否开垦胡马曾否收买逆党曾否角□羊散应阅八事款绪之多不知几倍于昔而欲以大臣一手为之分理精神力量必不能周惟不许滥携役从縻费饩廪自可杜纷扰而息疲民矣  上深然之乃命大臣及司官务安静毋扰其边务果否修举从公阅视据实以闻不必另出意见有所条画反滋多事
　　○分命狭西粮储道右参政张大忠河南清军兼兵备副使田汝颖随侍郎吴道直之延宁甘固山西右参政刘汉儒原任河南副使李汶随侍郎王宗沐之宣大山西天津兵备副使安嘉善井陉兵备副使游季勋随左副都御史郜光先之蓟辽各阅视边务
　　○罢广东左参政邓之屏以原任监军为福建按臣所劾也
　　○江西左布政使秦钫以病乞休从之
　　○海西塔鲁等卫女直都指挥佥事笼卜等一百五十员名入贡宴待如例
　　○命泰宁侯陈良弼提督操江
　　○以军政考选罢左军都督府掌府事安远侯柳震前军都督府掌府事安乡伯张鋐南京前军都督府佥书张时春
　　○福建巡按御史孙錝言广贼林凤奉命夹剿闽师出海已击其半而潮州道参政金浙专主招抚阻回闽师恐他日终为二省患时浙已揭报该省按院主捕凤矣闽有此言  上亦不罪浙但申饬旧议责令成功而已巡抚都御史刘尧诲亦言贼凤回潮全赖闽兵追击犁沉大半擒斩多功浙不胜嫌忌反称妄虏计阻闽师乞赐勘以昭激劝至于吕宋虽非贡国而能慕义来王所献方物应为代进下兵部覆如闽抚议  上曰人臣若肯同心为国嫌已自无兵科给事中萧彦又言林凤为闽兵所击区区余烬不即就歼而坚欲示弱可虞一或抚或否可虞二置之腹心之地可虞三彼无意听招而我招之可虞四有云凤死有云凤生揭报支吾踪迹诡秘可虞五总之惠潮重地非浙轻率寡谋拂众自用者所能胜任乞量移别地吏部覆浙宜留任  上命供职如旧
　　○大学士张居正乞罢言臣既受  先帝付托之重  皇上又宠臣以宾师不名之礼敢不矢以死报况圣学尚未大成嘉礼尚未悉举朝廷庶事尚未尽康海内黎元尚未咸若岂臣言去之时但言者以臣为擅作威福而臣所以代主行政者非威也则福也取其近似而议之事事皆可以作威事事皆可以作福虽  皇上圣明万万不为投杼而以身府谤岂臣节所宜有乎报曰卿精诚可贯天日虽负重处危鬼神犹当护佑谗邪阴计岂能上干天道朕知卿贞心不贰决非众口所能摇惕宜即出视事勉终  先帝顾托勿复再辞大学士张四维亦再＜锍-釒＞乞休  上温诏留之
　　○吏部尚书张瀚言臣以疏直被诋蒙  圣明洞察温谕勉留不敢片言致辩但自审孤危负乘乞赐归田优报不允
　　○吏部等衙门左侍郎何维柏等皆谓居正身任天下安危上辅君德朝讲日勤下砺百僚政刑时敕汲汲图治不避怨嫌数年之间四夷款塞百官受成庶事奏功万民率职  皇上冲年御极而天下安享无虞居正辅佐之功也张四维志秉忠贞才兼谋断亦以人言杜门求退几务繁重必劳  圣心乞  宣谕二臣即出视事  上曰元辅为国一念知有主不知有身天地鬼神可表次辅协赞不避谤谗朕俱鉴其忠悃大小百官其有志向君者并同此心若彼憸邪玩法百计中伤此公私之分邪正之辨不可不察谕留本朕至意即允行
　　○太常寺等衙门卿刘一儒等吏科等科都给事中陈三谟等广东等道监察御史赵允升等各＜锍-釒＞请宣谕二臣速出辅政并报允
　　○庚申  上遣司礼监太监孙隆赍手敕及酒馔诣辅臣居正第谕曰  先帝以朕幼小付托先生先生尽忠辅朕不辞劳不避怨不居功  皇天后土祖宗必共鉴知独此畜物为党丧心狂言动摇  社稷自有  祖宗法度先生不必介意宜思  先帝顾命朕所倚任保安  社稷为主即出辅理朕实惓惓伫望特赐酒馔用示眷怀先生其钦承之慎勿再辞是日居正具＜锍-釒＞谢且言事惟求诸理当心奚必于人知况臣款款之愚既特孚于昭鉴则诸呶呶之口诚无足为重轻  上嘉悦之
　　○太子少保吏部尚书张瀚再＜锍-釒＞乞休不允
　　○蓟镇总督杨兆具＜锍-釒＞为左都督戚继光署都督同知杨四畏请加秩继光宜特赐殊宠  上皆不许故事总兵官边劳特著者三年该督抚官题请加恩六年进秩有擒斩豊功不拘此例继光等以秋防叙升甫二年耳故靳之诏以南关商税余银三万两留备织造仍该料价银二十二万二千一百九十余两行浙江布政司炤例派徵
　　○礼科等科以考成抚按未完＜锍-釒＞纠六十九人  上以未完者多追赃官吏并侵欠钱粮事情重大如再迟违该科其尽法参处
　　○癸亥  仁圣皇太后圣诞百官及命妇朝贺如仪
　　○以礼部右侍郎管国子监祭酒事孙应鳌翰林院编修沉渊补经筵讲官翰林院修撰于慎行编修黄凤翔习孔教补展书官
　　○中军都督府掌府事伏羗伯毛登乞免不允
　　○诏给锦衣卫带俸指挥同知陈昌言指挥佥事陈嘉言诰命以  圣母仁圣皇太后属戚也
　　○甲子四川威州原抚归化打喇儿寨差都纲头目安儿加等贡珊瑚等物狭西苽咂等族番人焦吉等贡马匹盔甲腰刀各赐赉如例
　　明神宗显皇帝实录卷之四十六
