<!-- { "loadSidebar": true } -->
　　○大学士申时行等奏昨蒙  皇上召见臣等于毓德宫  天语春温  圣容开霁  皇上一言如镌金石臣等一见如睹日星  宗社大计须臾立决臣等伏见  皇长子年龄已茂气体已充正当就传之时乞  皇上亟下明诏以今春举行册立大典及出阁诸礼又见  皇子并侍膝前未有章服此皆立号未正等威未隆乞于  皇长子册立之日并  皇三子一并册封＜锍-釒＞入  上曰昨已命卿等自见外虽岐嶷内本质弱豫教已知册立候旨行不必再有烦扰以间天性
　　○戊申升山东副使胡希舜为狭西左参政督粮
　　○原任总督仓场户部左侍郎毛纲卒命祭葬如例纲顺天蓟州人嘉靖癸丑进士累官右佥都御史巡抚辽东未任以奔丧不候代被论降浙江参政升右副都御史抚治郧阳兵部右侍郎历今官寻以京察致仕纲赋性伉直其再起以升迁大骤不满人望而抚郧多惠政居家孝友有足多者
　　○己酉大理寺题评事雒于仁以病乞回籍  上以雒于仁出位妄言朕已姑容今又托疾规避令革职为民
　　○升太常寺卿陈于陛为都察院左副都御史
　　○庚戌以孟春时享  太庙遣公徐文璧代
　　○辛亥  上敕谕六部都察院科道等官曰朕惟国家选任贤能布列在位部院修政肃纪为庶僚表仪科道绳愆紏邪为朝廷耳目所委以分猷共念安利国家者也朕总揽乾纲图惟化理孜孜不怠近因心肝之火时触辄发深居静摄未即痊安所以视朝稍稀章奏间有停留从容断决若使朕躬复旧  祖宗庙祀大典岂不欲朝夕定省惟一时偶疾未能遂心非朕倦勤而自偷逸也至于左右近臣不过承旨办事朕皆独断纵有一二狥私坏法朕自有处治岂敢为奸近来诸司官员多有不务本等职业不畏  祖宗法度或轻信讹言沽名卖直诬讪君上或妄生议论扰乱国是排挤端良或窥采观望煽惑人心或邀结附和颠倒公论言路原无阻塞动辄借口诏旨方行禁革公然违犯彼奏此辩甲是乙非章奏满前使朕不得遍览如此纷乱是何朝纲辅臣为朕股肱心非股肱安能自运朕已召见面谕责以任劳任怨为朕主张无得推诿尔等受朕委托各有职司事有当行不得顾忌＜矢见＞避言务可采不得混淆烦渎频年天变民穷其过岂独在朕尔等务要洗心涤虑率职奉公以副朕任人图治至意如负朕命国有宪章钦哉毋忽初阁臣撰拟敕稿进览  上亲更定数语如一二狥私坏法朕自有处治及沽名卖直扰乱国是皆御笔添注云
　　○升光禄寺卿卢维祯为太常寺卿
　　○礼部奏  皇长子年已九龄及并新岁乞敕择日具仪举行册立大典并请出阁读书得旨皇子体质尚弱纷纷烦扰意欲离间乎仍候旨行
　　○壬子光禄寺少卿王汝训奏劾吏科都给事中陈与郊险诐嵬琐浊乱朝政言日者奉旨非会荐不得私举市恩与郊故违＜锍-釒＞荐原任都御史张九一趣吏部推用巡抚贵州不几日而论罢原任礼部尚书沈鲤鲤侃侃有古大臣风与郊为所厚求考官不得嗛之阴嗾给事中陈尚象掜语装诬以致不安其位赵南星王继光万自约＜锍-釒＞论都御史吴时来等中外称快与郊不胜私愤迫令给事中李春开横击言者春开咋舌引罪痛自悔责己史孟麟等交章论列则又毁孟麟以卖交诬吴正志为受指凭藉口舌鼓簧众听尚书杨巍常语侍郎赵焕曰陈与郊真小人不知何故夤缘升转又云言者以言为职今嘿嘿者显荣谔谔者外补言者不论是非被言者不论邪正务为摸棱委曲以决裂政体乞敕吏部以后题覆章奏及推升科道官务要从公甄别毋挟私昵＜锍-釒＞下所司
　　○吏科都给事中陈与郊辩王汝训诋诬＜锍-釒＞入并下部议○吏部尚书杨巍奏言臣原未訾与郊为小人汝训漫然加臣不知何谓巡抚张九一以边功抚臣奏荐推用初不以与郊故与郊乌得而趣之科道诸臣或内或外随宜量用何尝有轩轾于其间又言近日诸臣建言臣往往调停其间不过欲诸臣勉修职业保国家无事乃谓臣决裂政体汝训以一卿寺攻讦言官此则非政体之大者  上曰言官为朝廷耳目以紏察弹劾为职京堂官擅自参论箝制言官大坏政体王汝训调南京用陈与郊照旧供职
　　○癸丑升右通政张汝济为光禄寺卿
　　○兵部题剿叛酋杨九乍等有功参将郭成等纪录土知府禄荣等分别奖赏从之
　　○巡视京营科道官洪有复等奏言  寿宫做工班车人多工少若必待三拨工完不惟日月稽迟抑且月粮不继宜及时放归以恤军力部议以工程浩大量留五百名应用并乞申饬以后非系重大事情请旨差委者不得概用班军诏如议行
　　○甲寅兵部以三年京营阅视例应钦命太监一员  上命张诚同往
　　○  孝恪皇后忌辰祭  永陵遣武进伯朱世雍行礼
　　○命镇守狭西总兵官署都督同知张臣以原官挂印镇守甘肃等处
　　○戊午  潞王翊镠奏景王遗下庄田等项已蒙赐给臣府管业该巡抚官以册籍未完欲行题请议令有司徵角□羊乞敕仍照原议给臣管业  上已赐允户部覆湖广抚按官奏景府遗下实在庄田房屋等项岁该徵银三万八千二百四十八两有奇卫辉去该省千有余里该府自行徵收往返骚扰难免侵渔拖欠之弊有司徵收成化年间事例宜遵旧制责令完角□羊奉旨庄田地土查勘明白还给该府管业差去人员违旨犯法的抚按官指名参奏
　　○兵部覆应天巡抚周继等奏苏州府城垣岁久颓坏欲于常镇二府积剩海防银内动支一万六千八十两委官修理又议巡抚标下设坐营中军官一员统领标兵巡兵并苏州一卫官军俱如拟行
　　○庚申  英宗睿皇帝忌辰祭  裕陵遣永康侯徐文炜行礼
　　○诏发太仆寺马价银一万两于蓟镇以备春防犒赏
　　○调补分守宣府东路永宁等处右参将黄明臣分守大同西路地方分守山西太原等处左参将张充实分守宣府东路永宁地方
　　○命原任后军都督府佥书署都督佥事刘承嗣充总兵官镇守狭西等处地方
　　○巡抚湖广都御史邵陛奏兴国州系湖湘右掖南接江西瑞昌县伪汉陈友谅遗孽改姓柯氏与部曲谈吴王三家逋居兴瑞连界之所子孙日益蕃衍或百十为群击牛享士白昼劫夺将来必有叵测之患议于界首堡地方专设一县使隶兴国以便防御又以黄梅县与南直宿松太湖接壤向为盗贼渊薮议于直隶陈汉山地方添设防兵而以原设安庆守备移驻统领＜锍-釒＞下部议
　　○辛酉礼部以今年庚寅请  上亲祭  东郊  上命暂遣公徐文璧行礼
　　○壬戌辅臣申时行等以豫教已有  明旨请  皇上亲定出阁吉期＜锍-釒＞入留中
　　○升吏科都给事陈与郊为太常寺少卿提督四夷馆
　　○甲子改南京光禄寺少卿董裕为光禄寺少卿
　　○刑部侍郎詹仰庇以病乞休不允
　　○吏部尚书杨巍以病乞休  上慰留不允
　　○升山东副使吴同春为山东右布政使管理漕运事务○乙丑巡抚甘肃李廷仪奏言十月十二日套虏吉囊紏合火落赤等指抢生番两路并进侵犯射死居民抢掠牲畜乞敕兵部查议虏酋吉囊等容臣等差通官诘责如果认罪罚服免革市赏如或不悛重则问罪兴师轻则闭关谢绝以为款虏犯顺者之戒并行巡按御史分别各官功罪有无隐匿  上令兵部议覆
　　○巡按广东御史黄正色奏议防珠池四事一添设官兵以扼险要一限制船器以去盗资一分信盘诘以遏入路一重惩窝贩以杜匿藏俱如议行
　　○丁卯命左春坊左谕德兼翰林院侍读曾朝节右春坊右谕德兼翰林院侍读陆可教充  玉牒纂修官
　　○戊辰  孝静毅皇后忌辰祭  康陵遣南和伯方烨行礼
　　○升河南参议李化龙为山东提学副使○升广东参议李蕴为贵州威清兵备副使
　　○辛未升南京大理寺卿张槚为工部右侍郎
　　○以万全都司佥书李茂春充大同入卫游击  壬申  仁圣懿安康静皇太后圣节奉旨免朝
　　○赐四辅臣上尊珍馔
　　明神宗显皇帝实录卷之二百一十九
　明神宗显皇帝实录卷之二百二十
　　万历十八年二月癸酉朔吏部尚书杨巍奏南京御史王麟趾论臣大率以杜华先黄仁荣过期升转谓有心处之及所举弃者未尽如众议且谓杜华先尝论耿定向等黄仁荣尝论吴时来王世贞等谓臣报复不知科道外转原非劣处如言官但指摘一大臣即吏部避嫌不敢升转则科道之畏外转者亦但攻一大臣足矣若升官迟速自有职掌今诸臣未升者则以为遗弃已升者则以为粉饰不知必如何而可免乎麟趾之议耶＜锍-釒＞入  上以麟趾出于怨望挟私妄言降二级调外任
　　○山东道试御史王明参陈与郊憸媚小人资俸俱浅猎转大拂舆评乞即行罢斥并敕该部以后推升须挨循资俸母一味摸棱使憸邪得志得旨杨巍秉铨多年科臣升转酌量年劳才力如何妄肆讥评王明罚俸三个月
　　○巡按狭西御史连格上言延固二镇边事一议裁固镇驼马以省刍豆一议增冲堡将领以严虏防言延镇迤东五百余里唯神木孤山设参将二员今虏势猖獗最为难处议于高家堡改设游击一员量分在镇诸兵并原设额兵共足三千之数使之统领以资犄角一议竟要地甎城以资保障一议修大河水口以遏虏冲一议复要郡守备以控远塞言延安昔未款虏以前溃墙大举往往直抵郡中旧设守备宜照旧设复令其操练卫所军士以为捍御  上命该部详议以闻
　　○甲戌祭  三皇于  景惠殿遣侍郎黄凤翔行礼
　　○升应天府府尹陈文烛为南京大理寺卿升狭西佥事郭元柱为云南右参议　○乙亥尚书杨巍言陈与郊以考察叙劳量加优升其来已久不在论俸之列臣奉职无状自当罢斥  上令巍安心供职勿以浮言介意
　　○南右都御史孙丕扬再以病乞休不允
　　○先是都给事中王继光条上屯政诸事命户部详议至是户部言各边屯政之弊非一或将官假养廉而侵夺其膏腴之地或卫官挟本官而占种其逃亡之田甚至豪右影射种无粮之屯地旗甲包纳赔无地之屯种而又督理清查无责成之专官每岁参罚尽阘葺之武弁申饬虚文未臻实效议令各该衙门严核侵占影射之弊实逃实荒地亩查堪种者招抚开垦抚按官年终奏报诏如议行
　　○丙子以协理京营戎政兵部尚书郑雒总督仓场户部尚书杨俊民充经筵侍班官
　　○丁丑祭  先师孔子遣礼部尚书于慎行行礼○升太仆寺卿邵仲禄为应天府府尹
　　○戊寅祭  太社  太稷遣公徐文璧代
　　○己卯升左给事中白希绣为山东副使御史方万策为浙江佥事王道增为湖广佥事颜希范为河南佥事给事中万自约为狭西佥事升太仆寺少卿常居敬为太仆卿
　　○辛巳升工科都给事中张养蒙为河南左参政升礼科都给事中苗朝阳为太仆寺少卿
