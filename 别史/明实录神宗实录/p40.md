<!-- { "loadSidebar": true } -->
　　○戊戌勒南京礼部右侍郎董传策兵部职方司郎中张明化各回籍听勘明化族兄张云有讼事于巡抚张佳胤以百五十金托明化求伸明化进其三之二于传策传策受之已而惭于吏皂遂怒其使并原帖行兵马收问明化以兵马属已管辖复强取为开脱计传策催之急明化乃扬言传策父已先受云贿写书其子我不过代为传递若必欲发觉我亦具本奏讦大家休官去耳传策竟为所持容隐南京科道因交章论劾云
　　○调江西佥事马时奏于山东备兵昌平
　　○以酋首隐布台吉等监市勤劳给赏彩叚衣服仍赐各夷敕谕一道以示嘉奖
　　○以贵州宣慰使司庆贺违限减半给赏布政使司官夫于简正各夺俸一月
　　○兵部覆蓟镇督抚官刘应节等奏言各卫所官军先则轮班京操后议更番出戍非特拱护京边抑以练习战阵安内攘外相须并用法至善矣然必部伍正统属明事权定使将与士相习方可责有成功向以班军脆弱在边率均搭分布以致部伍零散领班官又虑在卫外有所骚扰止令于边镇取齐其来其去与各军漫不相涉是以纪律不明行阵无法罔禆实用宜如应节等议每将统班军三千名分布曹家大水石门松棚太平五路各地方每路二班更番对代各将官衙门军伴应付等项行各道随宜处给俾与地方官一体行事每遇上班抚道衙门稽查催督令其整队鼓行一如出征事理依限赴边听候分布防守下班之日各将亲行统领振旅而归地方无事听各将官双月一操抚道衙门亦乘暇一阅间遇盗贼窃发听本处抚院调度征剿各该将官悉从本处巡抚节制兵备兼督所属守备卫所又听各将官管辖凡选用头目更补官军俱呈详督抚随宜委用  上是之
　　○改密云等武学教授为提调各增设科正二员俱选三科武举充之从督臣刘应节议也
　　○兵部覆南京兵部尚书刘体乾奏言留都根本之地且  陵寝所在关系尤重原额军不下九万余名马五千一百余匹仅足防御今军止二万二千名马止二千九百余匹比之原额消耗已多矧值闽浙警报壤地相接守备单弱实所当虞宜如体乾等议选各卫余丁随伍操练照给全粮动支库贮草场银两买马六百匹应用从之  己亥起原任巡抚大同兵部右侍郎兼都察院右佥都御史方逄时以原官总督宣大山西等处军务兼理粮饷
　　○庚子革原任鄱阳湖守备升湖广都司佥书冯锐任四卫
　　○辛丑升福建提学副使宋豫卿为本省右参政
　　○添设辽东广宁右营游击一员以坐营中军杨五典充之
　　○刑部奏会审过情真重犯三百五十三名口诏报照例处决
　　○查刷光禄寺浙江道御史张简患病回籍差湖广道御史房楠接管
　　○壬寅升南京太常寺卿王好问为通政使司通政使改南京兵部右侍郎李棠为南京吏部右侍郎
　　○给原任太仆寺卿罗良及锦衣卫管事都督同知孙钰各祭葬如例
　　○降前冒封怀仁襄垣二王子女爵号
　　○刑部奏会审有词犯人一十九名俱再问○刑部奏会审犯人有可矜疑者二十三名口俱饶死发边卫充军妇人及笃疾者俱释放
　　○癸卯升狭西右参议胡定为福建提学副使
　　○兵部奏赏义院口等功先是六七月间客兵方撤未集虏乘间侵犯义院口窟窿台大毛山小河口诸处在边官兵奋勇拒堵竟使一骑不得近边请赏督抚总参等功诏赏刘应节杨兆戚继光各银三十两纻丝二表里张拱立加副总兵衔余升赏有差
　　○差南京御史何玉德巡视屯田
　　○差御史赵燿巡禁狭西洮河西宁茶马
　　○刑科覆奏应决重囚  上以建元之始暂免行刑山东巡按俞一贯亦以为言从之○工部奏修理  茂陵裬恩殿及门并左右香库请行礼部择日兴工
　　○行江南遵照诏书例蠲拖欠芦课银两从陈王道条陈也
　　○甲辰礼部覆礼科右给事中陈渠等＜锍-釒＞言令甲四品以上大臣殁给祭葬所以酬往勚示后劝也成例虽颁私情弗禁臣子乞恩者概引事例过徼宠荣私自请陈渐滋渎滥宜斟酌蕖等所议凡大臣病故应得恤典见任两京者繇各衙门公差者繇各差抚按官各查勘具奏具在家致仕养病给假等项病故者各地方有司申报抚按覆实类奏若大臣见任不拘见任致仕其父母妻曾受封遇有病故者其应得恤典特许自行陈请其致仕在家等项傥有子孙微弱官司留难一年外抚按官不为代奏者亦许自行陈乞本部仍行据抚按查勘一体议覆至于谥法比之祭葬尤宜慎重若不系公举其子孙自行陈乞者一概立案不行但易名彰善得者既以为荣则不得者即以示抑国家成宪遵行已久所陈美恶并谥臣等不敢轻议从之
　　○免追徵山东罢戍民兵支过草料工食  □工部奏修  献陵裬恩殿及宝城明楼请行礼部祭告兴工
　　○河道侍郎万恭奏今年七月黄河水涨沔池县张成口至深五丈徐州黄水骤发阅月方始归漕皆故老所竞言未见者因自称调度机宜合房村口堤一百余丈正河千里安流通茶城口淤一十余里回空千艘速出仍开国初以来治河之法及今所探各处浅深以闻＜锍-釒＞下工部
　　○乙巳  上御皇极殿太常寺官奏请孟冬时享  太庙
　　○升山西提学佥事刘奋庸为狭西右参议驻劄商州
　　○准封吉王翊銮生母夫人叶氏为吉端王继妃○差官为原任太仆寺卿罗良督理造葬
　　○丙午升南京大理寺卿杜拯为南京兵部右侍郎
　　○升浙江右参议徐云程为本省副使
　　○南京刑部奏会审情真重犯二名有词犯人二十九名情罪可释疑者二名＜锍-釒＞下刑部
　　○丁未吏科给事中汤聘尹条陈举劾章奏三事一曰秉公鉴二曰崇简切三曰戒虗名聘尹欲行抚按衙门凡举剌人材惟以至公悬鉴勿以私意狥人荐语精确简明不过四五六句毋拘对偶毋侈繁辞剌劾之人止举一二大端足以正法定罪至于查完勘合朱语即以实闻不得假词自餙他如此类一切削去虗名务崇本实毋得妄引故事为角□羊该部具覆从之
　　○升礼部祠祭司署员外郎事主事曹大野为山西提学佥事
　　○吏部覆河南抚按奏矿徒盐徒各聚党百余互相争夺初以截盐为名遂肆行劫掠往来郑密境界拒捕伤人州县掌印官各有地方之责何得推诿不知兵备副使田汝颖既任兵戎之寄殊无先事之防请分别究治并申饬巡抚吴道直严督该道各官兵速行追摄务获渠魁仍设法解散相机禁戢勿使贻害地方及督率各兵备官申明保甲团练民兵着实修举毋得虗文汝颖等各罚降仍令戴罪捕贼
　　○升云南迤东处守备署指挥佥事王世昌铨注湖广都司军政佥事
　　○工部奏今岁河道通利粮饷早达乃闻茶城于八月内淤浅致回空粮船阻滞不得南还者数千只回空之船既迟则新运之期必愆今须昼夜＜锍-釒＞利方保不误兑事且茶城之淤岁甚一岁宜照旧说于境山上下高建一闸沙灌则闭而避水积则放而冲至于徐邳一带堤岸逼近河身土＜锍-釒＞浪高今秋房村之役方合复决可为明鉴宜照原议再筑遥堤凡一应河防事宜务兼听集思纡谋远虑求建长治之策勿苟目前之安报曰运船淤阻至数千只明年粮运必致有误便行与万恭上紧设法挑浚毋慕虗声务收实效
　　○工科署科给事中朱南雍参河道侍郎万恭言防河甚于防边为河臣者事必预报庙堂方可据以处分功必实图国计方可藉以利济臣备访河务咸谓茶城淤塞二十余里万恭起夫数万挑浚罔效回空粮船数千阻泊于上河者不下五十余里幸黄水旁冲小沟恭督军民拖拽空船从小沟出日不能七八只正河仍未开通今据恭奏谓河通于九月十二日距恭具＜锍-釒＞时才五日耳纵神运鬼输焉能于五日间尽回数十里粮船始之失事既属隐蔽今之奏词又属朦胧弥缝一时之失职侥幸后日之成功且不图目前之艰而谈古法之沿革不虞上流之塞而计下流之浅深恭盖曰河道通塞自古已然下流俱深一浅何害又何莫非掩过幸功之心夫今岁回南之空船即明年北上之重船使茶城一日不开则空船一日不下明年之运将有欲早而不可得者乞敕令万恭戴罪管事悉心河务以赎前愆工部覆亦罪恭下严旨切责之
　　○太师兼太子太保成国公朱希忠卒  上闻悯之特赐丧资以示优恤
明神宗显皇帝实录卷之十八
　　万历元年十月戊申朔  上御皇极殿颁大统历日  上享太庙
　　○起升原任南京太仆寺卿殷迈为南京太常寺卿
　　○复除原任广西右参议曹栋为浙江右参议
　　○原任巡抚山西改协理京营戎政兵部左侍郎兼都察院右佥都御史赵孔昭致仕
　　○兵科给事中刘铉劾原任总督王崇古甘心媚虏欺诳朝廷躐取爵赏及将败露复仗钱神偃然内补崇古断不可用  上问王崇古五千金贿嘱何人铉无所指  上责铉轻听风闻污人名节令崇古遵新命供职
　　○己酉  孝洁肃皇后忌辰遣定远侯邓世栋祭  永陵
　　○免经筵
　　○镇守湖广总兵官平蛮将军隆平侯张恫缴敕失仪罚住禄米一月○庚戌兵部覆延绥巡抚张守中奏练兵必先择将今欲使将不乏人一在议简战将一在预养将材各边将官游参以上其责愈难则更易愈数当设法专任如在延镇即宜简练延镇所产将预先咨送兵部遇有员缺即以推补限以三载苟无大过加升职衔照旧管事六年九年至十二年皆然其无能不职者照例处分操守以下其数愈多则迁转愈难当设法＜锍-釒＞通本镇三十一营堡各操守官多有才干技艺可取者出身不易甘为下流无志向上宜将各堡操守官裁革改设守备不拘本镇外镇遇缺即行迁转报可
　　○辛亥升应天府府尹陶承学为南京大理寺卿
　　○改纳密镇本色米草为料豆先是各仓匮乏民运尽改本色后漕粮既增积贮有余本色草束徵收不便输运又难阅臣汪道昆曾欲改纳黑豆至是户部从督抚议通州及三河宝坻密云平谷四县民运除额派内府光禄寺外尽改徵黑豆照所定龙庆石匣熊儿谷镇虏营各仓上纳计银一万七千一百二十两有奇该纳豆四万二千八百石有奇每豆一石定银四钱丰收平价照纳本色如年岁不登徵银解密云分司候给客兵愿支折色者
　　○赏四川长宁安抚司进贡夷人叚绢银钞如例
　　○革山西都司掌印达九思任回卫
　　○以辽东静远等堡斩虏功次升授官军王玳等四员
　　○壬子令翰林院五经博士曾衮回籍候勘
　　○兵部覆总督刘应节捷奏言虏酋兀鲁思罕等自入秋以来紏众分屯窥伺已非一日诱致亦且多方乃令三四千骑突奔寺儿山台拆墙而入实图大逞总兵官李成梁等奋勇拒堵使狡猾之虏旋为逐北荒旱之域得以奠安斩获虽止七级保障实出万全督战冲锋功当纪录
　○癸丑巡抚河南都察院右副都御史朱纲致仕
　　○升光禄寺卿路王道为应天府府尹
　　○铸给密云遵化永平各武学印信
　　○甲寅升赏辽东大兴清河二堡获功被伤官军一十七员名如例
　　○设厂于瓜仪改造江北南京各总浅船
