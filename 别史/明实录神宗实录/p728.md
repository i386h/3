<!-- { "loadSidebar": true } -->
　　○大学士方从哲吴道南言昨户部侍郎李汝革面见臣等称  瑞王婚礼钱粮先年两次已进过承运库九万冠顶亦在其中今御用监复借此分外索取既非旧规殊难措办臣等谕以钱粮虽已进完但吉典终难迟误合无将冠顶一项委曲措处以奉  明旨以济急需汝华亦以为然此臣等愚见望  皇上之俯从者
　　○授瑞王妃父刘名为东城兵马指挥
　　○蓟辽总督薛三才言臣等奉旨诘问山场延烧并近日蓟镇贼夷窃犯情形臣据昌平道兵备副使李养质报称火起系宣镇柳沟等地方南面烧至白龙潭大河隔断火止河北系宣镇地河南系昌镇地又据宣镇抚臣汪道亨道臣胡思伸所报相同臣切以为失火根因踪迹未明而起火地方耳目难掩但事关两镇应行两镇按关御史会勘奏报至于近日蓟镇贼夷屡犯杀掳哨役则四月二十一日马兰路事也该路黄崖口之松岭烽设在高山绝顶将官恃险而忘备烽军因旦而偷安是日寅时遂为贼夷所乘杀死二名重伤二名掳去四名臣等即行蓟州道兵备副使袁和勘实并将路提等官李世爵等题参请行巡关御史勘问矣又本年三月二十七日贼犯燕河路之寺儿顶随即堵回不损一军四月三日贼犯曹路之松花顶虽射死二军而修工军夫无一被掠者后先载在塘报及关臣疏中夫满旦一枝蓟镇旧未有赏其夫赶兔系属虏伯彦打赖外甥尝往来蓟门边外垂涎此赏后打赖物故遂挟夺我赏物扑杀我军丁万历十年白马一关遂加赏物八百余两自此屡挟屡加每加辄数百两至三十二年该关共加至四千余两矣而大水黑谷二关之赏又在外后赶兔死满妇改嫁阿晕与赶兔长子乞炭亥岁相讎杀数年以来挟而未甚今其子温布渐长乞炭亥复与相合而踵赶兔之故智屡为其少子毛乞炭拥兵挟赏挟者日加其谁不挟夷欲无厌长此安穷臣与抚道诸臣计议蓟门有险可恃宁相把持若能设伏出奇可收斩获即不然而据险守隘亦足堵拒虏欲挟新我且停旧相持日久虏无所利然后操纵可施覊縻可束  上命兵部议覆以闻
　　○以太常寺少卿张久徵掌尚宝司印信
　　○己巳谕兵部皇城门禁从来严谨迩来法弛人玩守卫疏虞以致奸徒阑入情形莫测已敕法司严究外尔部还与巡视科道官将内外门禁通行申饬一应闲杂人等不许擅自出入如有指称内府名色不服诘问拦阻的即时挐究重则参奏区处行行厂卫巡捕各衙门分布讥察使奸宄不得潜行违者并守门官军一体治以重罪务期法令修举内地肃清尔等其遵行之毋忽故谕
　　○以犯人张应时敢隐匿进到在官房地著法司严提追究具奏
　　○大同巡抚石昆玉恭报修完堡工章下兵部
　　○总督漕运户部右侍郎陈荐因与道臣邓云霄相讦屡疏引病乞归前后得旨慰留者数次
　　○以李梁材为蓟镇东路副总兵李承爵为凉州副总兵刘渠为宣府南路参将冯应魁为辽东右翼营游击甯粹然为河南巡抚标下游击
　　○辛未  穆宗庄皇帝忌辰  奉先殿行祭礼遣官祭  昭陵
　　○大学士方从哲吴道南言臣等窃惟张差一事变出非常今供招甚明决非可以含糊苟完者惟是数日之间未蒙  乾断人心愈益不安  皇上之意或者以一经审鞫牵引必多株蔓相连将来难于结局臣等则以狱有真情断狱有定法据情正法使有罪者不致漏网无辜者不致波及在诸臣自能辩此  皇上可无虑也惟望  明旨速下使此狱早完一日则人心早安一日其为  宗社臣民之福大矣
　　○是时马三道等各犯刑部已劄行蓟州道提解独庞刘二犯未得  上慎重大狱诸臣奏益急于是遣文书官金忠谕内阁曰朕自  圣母升遐奉襄大典恭迎  神位几筵以来追思  慈恩罔极哀慕不胜凡遇节令朔望并  祖宗帝后讳日祭祀礼节皆朕扶掖亲行今春偶尔下部动支静摄稍可昨夏突有风癫奸徒张差持庭闯入青宫震惊皇太子朕心不安朕思太子乃国根本岂不深爱已传本宫添人守门关防不时卫护连日览卿所奏宫闱等事乃奸宄叵测行径隐微既有主使之人即著三法司会问拟罪具奏毋得株连无辜致伤天和其门禁从来严密迩因法久人心滋玩守卫疏虞还行该部及巡视科道官通行申饬凡遇异形异服闲杂人等严加盘诘仍著厂卫巡捕等衙门及守门官员分布人役时常密切体访如有奸宄之徒情形变幻即便擒拏具奏治罪务期法令修举肃清内地其在内每月三市相沿年久况日用衣著等类食用之物必不可缺还照旧交易但不许持挟铜铁锋利弓矢等物入市俱严行禁止如违究治不宥卿等可传示遵行特谕
　　○大学士方从哲吴道南言臣等钦奉  圣谕仰见  皇上为子止孝为父止慈哀慕历久弥殷爱护无微不谨独念张差猥以凶顽突焉狂逞昨该刑部会审供出指使之人姓名居住一一有据连日以来未奉  圣旨人心惶惑讹言烦兴以是诸臣连章催请良非得已兹者  圣谕一出远迩传闻乃知  皇上天性之爱原笃于平时防患之谋更周于此日添内侍以严守卫饬门禁以备非常所为保护  东宫维持国本者委曲详密此真  大圣人之作用超出寻常臣等惟与中外臣民倾心加额而已除钦遵  圣谕传示三法司兵部各衙门遵行外谨具揭回奏适臣等拟上刑部原本更望立赐批发使诸臣得仰体  皇上慎重祥刑之意将此狱早为归结以纾  圣虑以安人心
　　○户部浙江司署郎中事陆大受言臣尝为藩府庄田直陈大难一疏身犯奸畹凶锋幸而不验于前日不幸而验于今日夫青宫何地男子何人而横肆手棍几惊储跸此乾坤何等时耶凡大奸之奔走死士也或出其技之庸庸者姑试之于死地以探其机而后用其死力于忽不经意之处彼三老五太互为表里而霸州武举高顺宁等今竟匿于何所哉盖暗指戚臣郑国泰也于是国泰出揭自明大略谓倾储何谋主使何事阴养死士何为狂悖乱逆非惟心不敢萌即口亦不敢言耳亦不忍听矣荷主荣遇再世承恩一闻梃击横事恨不即食其肉而寝处其皮顾以包藏祸心忽发大难相猜度耶清明之世耳目最真臣似不必哓哓与辩但就所称张差及三老五太与夫高顺宁者曾一识面即甘寸斩若事无踪迹更望请旨速结俾臣得免奸名惨毒也
　　○工科给事中何士晋言大受疏未尝直指国泰主谋岂不能从容少待而何故心虚胆战辄尔具揭其汲汲于自明可知也既欲自明即宜请之  皇上将张差所供内官庞保刘成立刻发下并马三道李守才等俱听法司公同拷讯谁为主谋谁为助恶谁为波及一一确审具招正法则国泰之有无虚实心迹岂不洞然何为诸臣俱有屡疏国泰寂无一语自此一揭之张皇而人遂不能无疑于国泰矣
　　○户科给事中商周祚陈中饬守卫四事一曰专设司官军事原隶枢曹宜查复旧制选择才品主事一人仍钦给关防以重其事权特设公署于玄武门外附近地方以便查点断不许仍前营借别差畏难规避一曰禁革内市会典各监局工役人等有夹带财物入内买卖者守卫官具奏治罪不知何年设立内市名色甚至枪刀弓箭一切违禁之物显然陈设略无顾忌初四日适逢内市即有张差乘机暗入除臣会同台臣部臣出示严禁每逢四日臣等亲赴各门稽查弹压外更乞  天语戒谕不许宦侍人等恃势阻挠违者臣等以白简从事一曰清理私占禁城之外东西二关并玄武等门周围设立红铺四十座皆守卫官军栖身之所提铃夜巡盘诘奸细干系匪轻近查红铺尽为内官包占视为私居官军不堪露处益生怠玩乞敕下该监严加清理务还故物仍将私占者按法议处一曰增设近侍伏睹慈庆宫逼近内东华门一门之隔即属喧场往时文华讲席警跸清严而今之往来杂遝浑若通衢闻  东宫内侍每日上直者仅仅一二十人即如本内韩本用李鉴年皆七十余岁盍亟增拨勤慎内侍以供应门扫除之役申严各宫门禁以时启闭宫门前后左右守卫官军所不敢入其晓夜稽察不时堤防昼日责成于锦衣昏暮责成于厂监
　　○壬申夏至祭  地于  方泽遣侯郭大诚代
　　○是日钦遣看牲官侯陈良弼伯王承勋侍郎孙如游崔景荣轮看
　　○癸酉巳刻司礼监太监李恩传召辅臣并六部五府大小九卿堂上官并科道官诣文华门少顷又传往宝宁门辅臣从哲道南先至文武各官陆续至中使催促者相属于路文书官引至  慈宁宫门外司礼监传行礼比入  上白冠白袍立于门左檐前石栏中  皇太子冠翼善冠青袍侍于右各官至丹墀中望  圣母几筵行一拜三叩头礼稍移过东向  上前复行一拜三叩头礼司监传跪将跪  上令近前臣从哲臣道南径跪于  上前阶下各官依次跪  上言自  圣母升遐朕心哀痛无已每遇岁时及  祖宗忌日必躬祀  几筵虽有足疾不废如去冬少雪今岁春夏无雨朕心时切焦劳昨忽有风癫奸徒张差闯入慈庆宫持挺伤人震惊皇太子朕心恐惧不安朕思皇太子乃国家根本素称仁孝今年已三十四岁如此长大朕岂有不爱之理且诸皇孙振振众多尤朕所深喜奈何外廷纷纷疑我有他意且福王既已之国去此数千里自非宣召彼岂能插翅飞至时从哲等未及置对御史刘光复跪于后班突出  皇上慈爱等数语  上惊异诘问为谁中使以御史某对光复犹大言不止  上斥之至再光复不闻复申前说  上怒遂令挐下犹戒左右勿殴第押至朝房候旨从哲等叩头言小臣无知妄言望霁  天威因奏  皇太子讲学诚当今急务  上言此等大事朕岂不知近因有  圣母之服不便举行因自指袍带曰你每看我所穿何服从哲等复奏但求  皇上传一的期人心自安且言  皇长孙出讲亦当并举  上谓此事当俟册立之后乃引  皇太子手言曰你每都看见否如此儿子谓我不加爱护譬如尔等有子如此长成能不爱惜乎时  皇孙三皇孙女一俱在左阶下因命内侍引至石级  上令诸臣熟视  皇孙俱圆帽青服南向拱立端正岐嶷英姿秀发  上又言朕与皇太子天性至亲  祖宗  圣母俱所深鉴小臣恣意妄言离间我父子真是奸臣言之再三  天颜稍厉从哲等又叩头奏诸臣岂敢如此  上又言今只将风癫张差庞保刘成三人决了其余不许波及恐伤天和震惊  圣母灵位  皇太子亦跪奏只决了三人便罢尚有他语下不及闻  上谓各官曰你每听皇太子说尔等离间为无君之臣将使我为无父之子乎乃目从哲等速作谕来从哲等叩头承旨因奏  圣谕已明人心已定望  皇上母以此介怀奏至再  上若为倾听时  天语谆谆二臣将起复止叩头者三四次已起立  上犹东向谓从哲等速作谕来无误批发刑侍张问达理丞王士昌以先决三人之旨听之未审复稍前跪请得旨始起  上乃顾左右令诸臣同出时事出仓卒群情皇皇从哲等倾耳  玉音方若不能尽忆而后班口语杂沓视听骇乱以致尚有遗忘总之此一举也  上自以保爱  东宫之意出于至诚而讹言烦兴故亟于剖白欲使天下信之有一语而申明至于再三者一时诸臣瞻  天颜于咫尺聆  圣谕之详明莫不欢忭鼓舞以为四十年来未有之盛事而  祖孙父子萃于一堂  天语谆谆至移晷刻即古都俞吁咈之风亦不及此也
