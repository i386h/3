<!-- { "loadSidebar": true } -->
　　○辛卯吏科都给事中侯庆远言臣看详章奏见贵州巡按毕三才条议欲罢四川督臣复抚臣之旧而改贵抚为督开府湖广之沅州提衡三省吏部不肯专决请令督抚按会议所便已得旨行矣臣反覆思维总督之设大都繇兵兴也往嘉靖中以征苗故改贵州抚臣督之旋以苗平议罢但令贵抚建提督军门之号及得兼制湖北川东耳迩者以征播故改四川抚臣督之亦出一时权宜借之联三省兵力耳今播地已成郡县中剖而隶川贵帖然无耸即播水疆界亦迁就申画不复争持矣斯亦罢督复抚之日也盖督臣罢则水西无复惊疑便一省湖广贵州文移期会驰骛之烦便二七姓构播未定之奸无所更凭而旁寻衅端便三虚悬节制之名轻重不得易成凿枘若均体平衡则自和调而相与共济便四蜀之无事于督而仍当为抚与湖贵鼎立而治似亦时势之宜然者乃若罢督臣于蜀而更设督臣于黔臣短昧不知其可何也改黔抚为督则播人必惧而狼顾不便一沅府久废而复兴之其浩费何从出不便二黔抚嫌于夺人以自与抑人以自尊不便三无大征讨之举而骇人听闻不便四事贵安常蜀督罢则罢耳黔督可无置也事理昭然无庸外问  陛下专委吏兵二部令之确议至当勿持两可取自  上裁夫何难于立断若令三省会议非互相推诿则人伸其说滋作舍之惑成不决之策迁延岁时疑忖互生玩弛日积非计之得者也臣愚谓川督宜复旧为抚贵抚不必变易为督惟  陛下财察下吏部覆议如科臣言从之
　　○壬辰吏部言贵州思南府水德长官司正长官张车□容年老乏嗣本房子孙张治贵二房子孙张治安争继多年未有定一据称治贵非出的派治安广财行贿二房均难承袭似应于三房张祤子孙择其长者袭之以守先绪但思南为黔中首郡文风渐盛华民日繁以夷官治华民体统实不相称抚按二臣议改土设流深得用夏蛮夷之意合无将水德长官司改为县治恭请钦定县名礼部铸给印信容臣部铨选知县一员典史一员原额钱粮站马差徭悉归县纳其正长官张祤子孙择一人降为土县丞副土官杨一龙降为土主簿查照铜仁县例量给夫马伞盖银两俱不许管捕管粮所有吏目一员应合裁革制曰可其县名与做安化
　　○顺天巡抚刘四科奏辞考满加恩不许
　　○癸巳秦王谊漶奏宗室怀土□每怀革□土敬鋻啸聚劫掠乞照越关事例降为庶人送发别省闲宅禁住下法司覆议如拟
　　○敕御史吴崇礼巡视两关严一鹏督理屯马
　　○甲午福建巡按方元彦请以宋儒罗从彦李侗从祀  文庙章下礼部
　　○以昭和殿失火内官徐庆师忠下法司提问拟罪杨忠打八十降做净军发去更鼓房常川打更以怀私乘病谋毙人命内官焦进下法司提问拟罪徐朝等各打八十降做净军发去南京  孝陵卫种菜
　　○丙申敕御史李培往应天汤兆京往福建孔贞一往四川各巡按
　　○是日申刻京师地震自东北向西南行连动二次时三大营官军于盔甲厂关领火药监放内官臧朝王权因旧药结磈令工匠以铁斧劈之突然火发声若震霆火枪火箭迸谢百步之外烧死内官臧朝及把总傅钟等十员军人李仲保等八十三名其局内工匠人等并街市经过居民死伤者多不可稽焚毁作房五连约三十余间火药火器无算总督泰宁候陈良弼工部署部事沈应文各具＜锍-釒＞奏闻  上以掌厂内官王忠监放内官王权下法司提问拟罪军器局大使范廷椿副使张仁各夺俸二月营厂工部主事魏说姑免究死伤官军着查明优恤时巡视厂库科道孟成己等巡视京营科道胡忻等与巡城御史何尔徤各有＜锍-釒＞闻因及脩省实政俱不报
　　○丁酉大学士沈一贯四＜锍-釒＞请假修墓且援近年大学士王锡爵两次乞假奉母之例  上谓所援省亲一事意主爱日自难延缓茔墓补脩不妨稍迟亦可人代还亟出赞襄副朕眷倚之意
　　○大学士朱赓揭请再降严纶遣官宣谕令二臣入阁办事不报
　　○保定巡抚孙玮言臣以救荒事竣叙荐保定府知府赵光远真定府同知吴应扬先期十日移会按臣刘应龙照常画题绝无一语及臣如期拜＜锍-釒＞嗣接邸报则二臣俱挂按臣弹章矣除应扬被论系前任事臣何敢知若光远只此一任臣举而按臣剌会稿举事臧否悬绝乞敕接管御史秉公严勘果光远事迹有据臣不敢辞连坐之条倘涉风闻祈为昭雪以无灰任事者之心时应龙已升南京太常寺少卿因具＜锍-釒＞以职掌相争语颇侵玮  上并以付该部院　　○戊戌大学士沈鲤以病苦至极复求允放以全晚节  上仍温谕不许
　　○礼科给事中萧近高兵科都给事中田大益等浙江道御史沈时来等各以地震火灾乞图脩省时政不报
　　○己亥升南京右府佥书张守愚为中府佥书湖广都司佥书褚云龙为浙江都司掌印山西都司佥书王之麟为大宁都司掌印蓟镇建昌营都司谢极为山西都司掌印江西运粮把总周诗为湖广行都司佥书
　　○予故河道总督曾如春祭一坛造坟安葬
　　○庚子内阁恭进纂完  玉牒正本一百四十五册计六十七套  上不御殿各官诣文华殿进呈
　　○是日谕内阁朕自夏至秋感受湿热薰蒸致令下体及足生有湿毒坐亦不能又兼流痰下注足心作痛步履甚艰况且不时眩晕日每静摄服药荡洗  庙享在即恐弗成礼卿等传示遣官及各执事务秉精洁虔诚恭代行礼谕卿等知
　　○辛丑升广东广海守备尤应宪为神枢营佐击南京小教场坐营杜印为神机营佐击
　　○礼部言比年灾异地震独多自三十一年五月二十三日京师地震至于今未三年也其间南北两直隶以至闽蜀山狭宣府辽东无处不震今年则湖广武昌等处山东宁海等处而广东琼雷等郡广西桂平等郡至有陷城沉地水涌裂屋宇尽倾官民半死者其为变亦匪细矣臣伏而思之地之有土沙如人身之有发肤指爪故拔一发而遍身皆动去一指而全体皆痛其血脉盖相属也自开采以来无处不凿地脉之伤残甚矣坤体不宁连年震动此理易见不待占测而后知者  皇上父天母地而为之子岂忍见其兀兀动摇而不思所以奠安之乎欲奠安之则惟有止其开凿伤残之者而已矣伏惟三思不报
　　○本月十七日戌时南京龙江陆兵后营有星大于椀其光如火堕于阅兵台后至地粉碎游走如萤移刻乃灭化为黑灰次十八日戌时复有星如月从西北流至台上分而为三堕地有声巡视南京营务给事中金士衡等＜锍-釒＞闻并请点用参赞机务大臣及罢诸不便于民者以与更始不报
　　明神宗显皇帝实录卷之四百一十三
　明神宗显皇帝实录卷之四百一十四
　　万历三十三年冬十月壬寅朔钦天监进三十四年大统历  上不御殿照例颁赐百官
　　○孟冬时享  太庙命英国公张惟贤代
　　○遣官祭司井之神
　　○准户部奏京卫军士冬衣布花比照三十年例每名给本色折色各一疋银钱兼支绵花钞锭如例
　　○铸给兵部提督武学关防一颗
　　○癸卯  孝洁肃皇后忌辰  奉先殿行礼遣宣城伯卫应爵祭  永陵
　　○以  玉牒告成加首辅一贯少师兼太子太师荫一子中书舍人次辅鲤少傅兼太子太傅赓少保兼太子太保各荫一子入监读书俱给与新衔诰命一贯等三＜锍-釒＞控辞优诏不许
　　○甲辰赐蜀府南川王宣卤□翟谥康僖
　　○江西巡按徐元正以叔父申见任应天府府尹引例回避下吏部覆议改升尚宝司少卿
　　○乙巳  中宫千秋令节免命妇朝贺
　　○赐辅臣上尊珍馔
　　○丙午以  玉牒告成叙录收掌较对誊录各官光禄寺少卿兼司经局正字从四品俸包渐林等二十四员各加升职级服俸有差其丁忧给假各官候服阕病痊之日另行题叙
　　○丁未贵州宣慰使安疆臣遣通舍安瑞汉等进贡马匹恭贺  万寿圣节赏彩叚表里钞锭如例
　　○戊申命太仆寺添注少卿黄纪贤巡历东路
　　○刑科言云南抚按陈用宾沈正隆揭称税监杨荣积岁贪残惧奏奉钦解张宗仁到京攻发故薎  明旨酷置之死臣闻宗仁罄赀为荣营差滇人欲食其肉而寝其皮死何足惜惟是奉旨拏解则钦犯也荣所参宗仁侵费进御银七千余两俟宗仁逮至自有着落今自发而自灭之玩弄朝廷等于儿戏  皇上奈何因货利之私嗜任宵小之公行摧刚为柔屈法从欲至欲生致一罪人迄半载而不可得不亦羞  祖宗而轻  社稷哉臣谓即宗仁一事而杨荣可诛也况先后抚按参论如所云减匿宝石欺隐税课杖毙无辜抄没平民告密滥禁私占矿场郁死有司激变良善种种恶迹罄竹难书伏祈亟行逮问明正厥辜仍收回榷采之命与民苏息则国法伸而  皇仁溥矣＜锍-釒＞入不报
　　○己酉以  玉牒告成叙录供事书办官吏工部营缮所所副柳汝勖等五十一员名各升职加俸除授冠带有差其丁忧官吏候服阕之日另行题叙
　　○予原任巡抚福建右佥都御史朱运昌祭一坛运昌四品未满例不得及以兵部叙功奉旨追恤也
　　○工部覆河道总督曹时聘催请大挑工费＜锍-釒＞议截漕粮以八十万三分之一该改折银二十七万两再借兵部淮扬马价银五万两南京兵部总库船料草场马价共十万两南京工部协助三万两此外如科臣议于有漕省直七处照依粮数多寡均行摊派银二十万两再开纳河工事例搜括岁修银两及河南布政司山东东兖二府库贮河道挑坝桩草等银悉听便宜取用务足八十万之数各该部省不得推诿迟延以稽工作在河诸臣即当克期挑挽用收全功得旨黄河北徙南阳运道被灌大挑朱旺口旧河使水归故道费用浩大各部原当协济虽帑藏处处空匮但此真不得已之役所宜应付亦难执例吝惜今次户部可勉从工部之请如数借给若漕粮必不可留亦须设法处足与他其兵部淮扬马价及南京兵工二部钱粮俱著如数借给宁于别项撙节毋得自分彼此此外均摊开纳搜括等事俱依拟着河道会同各抚按便宜处置行刻期兴工慎毋轻误妄费
　　○庚戌总督仓场侍郎游应乾言仓庾匮乏日甚省直议折无已势将无储缓急何恃恳乞严禁截留改折以杜隐忧得旨仓庾乃国家命脉据称仅支二年委难轻议今各处请折请留者纷纷未已其中有关系重大事势穷蹙不得已而议及此者何以应之户部再从长计议来说及户部覆议谓改折一节臣当酌量省直非重灾连灾者不许若河工借支在河臣以四十万石请止该折银二十万两臣已讶其太多而部覆辄加至二十七万两算该漕粮五十四万石矣今督臣又历历指数似不欲动漕粮一粒者果何策之从而后可也乃  圣谕又曰勉从工部之请如数借给若漕粮必不可留亦须设法处足宁于别项撙节臣技已穷矣法安从设节安从施惟乞  皇上怜臣之苦仍照河臣原＜锍-釒＞以四十万石从事此外即请告纷纷断不敢曲狥人情以仰负我  皇上惓惓之德意也  上曰钱粮大计设处为难卿部拮据苦心朕常加意体悉但漕河紧急比常不同似难深执卿还与工部会同议处来说
　　○辛亥准狭西督抚按奏新筑永泰镇虏保定三堡添设仓大使一员攒典一名铸给印记一颗专管三堡粮草并带管红水三眼二仓事务合用俸薪等项将裁革摩云岭巡简所遗之数抵支制可
