<!-- { "loadSidebar": true } -->
　　○巡抚应天右副都御史宋仪望奏三吴财用所出水利最急自嘉靖初抚臣李充嗣修治之后未尝大修沟港日淤圩埂尽废旱涝无备根本之忧莫急三吴形胜东南自嘉秀沿海而北水皆趋松江循黄浦入海西北自常镇沿江而东水皆趋江阴常熟其中太湖潴蓄汇为巨浸流注庞山渎墅淀山三泖阳城诸湖乃开浦引湖北经常熟七浦白茆诸港者入于江东北经昆山太仓刘家河东南通吴淞江黄浦各入于海诸水连络四面环护中如仰盂杭嘉常镇势绕四隅苏州居中松江居下则又为各水所受故苏松之利害视四郡独大禹＜锍-釒＞三江以入海太湖之水趋下驶急海潮不能为淤书曰三江既入震泽应定是也其后民利渐兴壤为田畴＜锍-釒＞为浦港淤为洲荡五谷鱼盐茭菱芦苇之利生焉然地方虽辟水势渐分江流漫缓海湖内蚀而东江堙塞无复可考矣吴淞江直贯太湖径入大海最为要害屡开屡塞费用不赀考淞旧额阔一百五十余丈今不及旧五之一其中茭芦丛生涨滩涌塞太湖渟蓄势不能尽洩而淀山三泖由古浦塘入黄浦者淤涨尤甚华亭上海之间旬日不雨河港尽涸每遇霪涝则田畴悉渰害有不可胜言者惟娄江一道受阳城诸湖之水以入于海即今所称刘家河是也舟楫往来人力＜锍-釒＞导不至断流其他港汉皆为平陆田地荒弃甚多迩来有司将宗人府等粮银尽派荒区名为缓徵实则拖负今议者谓浚原则必修溧阳五堰以节宣上流初泛之势开孟渎澡港以杀导上流往北之路＜锍-釒＞吴江湖口使太湖积水分注诸湖疾趋其故道治委则深浚其入江入海之路以决其就下之势旁通其各港支流以尽其潴洩之方今湖荡之水散漫无归而通海之涂所在皆是淤沙之害已见目前往年治水诸臣皆夫动大众费请内帑＜锍-釒＞浚既起修筑继之言事者见久劳工作功或垂成輙将应设部臬诸臣尽行论罢是以功用未数十年而利害或仍相半今吴淞江开塞靡常工费不赀议者不敢任各湖荡或种芦苇或围荡田所占据者非势家则豪民也此皆能惑乱耳目造为浮言一或误投便成鼓煽臣见兵备王叔杲忠勤体国素有心计令周爰启诹悉计形便审察地宜考古证今画图帖说庶几决筴以从万无一失至于设处钱粮稽考工程酌量缓急分别年岁务使农隙无偷安之民功兴无废业之地亦令采集众思以报顷见科臣侯于赵奏请耑差御史一员理三吴水利臣以为不若设按察司佥事一员驻劄苏松带御浙省职掌一应开浚修筑事宜而总其权于巡抚便＜锍-釒＞下所司部覆罢佥事不设仍遣御史董之
　　○癸卯改运粮把总顾尚义为巩华城守备总督杨兆言巩华城为谒  陵驻跸重地游击既改驻昌平所官权轻不便防守请以尚义往不妨运务遇驻跸则游击陈天福亦移巩华城防护从之
　　○命南京户部借发官军俸粮折银二万一千四百两给南京工部铸万历通宝金背火漆制钱铸成仍以制钱抵还
　　○甲辰以神机营备兵坐营蔺熠佥书山东都司
　　○修泗州  祖陵
　　○乙巳诏通州营操军每防秋时暂炤京军月给行粮六斗一季
　　○蓟镇督抚杨兆等以处分鸦鹘庵失事官军薛虎臣等报因条上三议一亟修险僻以为完计一预处哨探以明耳目一责成兵道以重监督  上曰各边兵备耑以整饬边务为职敕谕原载春秋两防监督战守及查勘修筑功罪必亲临各边经理毋淂偷安委遣及趋谒上官坐待迁转督抚镇巡官亦以时亲巡所属不许尊大高坐以致误事近复沿袭如故科道官不行访奏怠玩殊甚今后不论边腹但地方失事查系擅离职守假公奔谒者并抚按治之
　　○丙午礼科右给事中石应岳言年来师旅不兴储蓄充实各省军饷除见年额派不免外历年拖欠当一切免徵下户部议谓兵食不可偏废一旦蠲免恐日后缺乏势必加派生端不若通行查酌式竟蠲或带徵各抚按径自具奏便从之
　　○罚革袭襄垣王府辅国中尉充煌禄米半年追夺原赐敕书封册下辅导官于吏先是韩府等奏请各府王妃祭典充煌亦以县主仪宾中尉宜人请下礼部覆议  上已许之而以襄垣王爵前已革袭充煌既以中尉管理府事不淂复称嫡曾长孙令所司查议以闻部议充煌欺罔应惩且以失于查参引罪故有是命礼科都给事中李戴等因乞并罪部官  上曰看详章奏乃科臣职此本到科何不参驳今乃独咎部官其各宥之
　　○封嘉定王长子翊鈖以原爵
　　○以南京刑部尚书赵锦等所录囚容弼等免死戍远边姚昕马廷化邵荣魏良郑直俱再谳韦时举等遣配
　　○晋府中山乡君仪实杜元宰以兄阳曲仪实杜元卿侵产巨万致贫失所赴京诉诏以宗室越关例递回仍令有司量为赈恤申理勿致冤抑
　　○刑部尚书王崇古言浙江巡按御史吴从宪等以三犯窃盗罪人钱九等援免死充军例未当  上谓免死充军终身乃隆庆五年暂行例窃盗三犯饶死发边卫永远充军乃隆庆六年恩诏谳狱当遵律例如何一概混释当时法司覆议不明巡按御史奉行不审纵释有罪其姑宥之
　　○赐周府荆山王朝璧谥安肃长阳王致楹谥悼庄
　　○丁未大学士张居正等以重修会典请日给副总裁纂修等官及各员役供事者酒饭笔墨木炭等项炤旧开支其卓凳研炉大小象牙书圈内监炤数送用刑部都察院按月支送纸劄外用办事吏二十名分送各馆管理册籍启闭馆门匠役并较尉炤旧应用下所司行之
　　○以擒逆酋王杲功副使贺溱翟绣裳参将唐朴副总兵曹簋等各升赏有差从巡按御史赵允升请也
　　○戊申升江西广信府知府姚体信为福建副使
　　○命夺方山王府辅国中尉新垤禄米之半仪宾栗汉臣下御史讯先是新垤以犯盗参罚至是复窝寄潞城王府仪宾栗汉臣盗赃抚按崔镛等以闻故有是谴
　　○己酉刑科都给事中严用和以稽查章奏列抚按六十三人未完一百三十四事以闻  上夺郭思极等俸皆未完十一事以上而以张翀吴桂芳耿鸣世任事未久贳之
　　○命贵州道御史陈世宝儧运漕粮
　　○庚戌命广西道御史陈用宾督河东盐课
　　○辛亥以草湾河工成命立河海淮三神庙赐名显应
　　○以宁夏游击李孝充榆林保宁等堡参将
　　○总督两广侍郎凌云翼奏报岭南雕剿赏佥事姜忻徐汝阳总兵陈璘有差
　　○命大仆寺发马价银七千两角□羊充蓟镇本年抚赏○兵部覆凤阳凤阳抚按吴桂芳舒鳌议以武平归德卫二拨补班军共三千七百七十四名应徵粮银存留凤阳府东西二海所并沂州卫拨补班军共一千七名应徵粮银存留海州听巡抚随宜雇募守  陵防海其凤阳中右东西海凤阳留守中左怀远长淮洪塘寿州滁州汝宁仪真高邮淮安否□阝州莒州十八卫军一万五千二百名除存留扣剩外尚该五百二十一名俱并为春班归德武平颖川颖上庐州六安扬州通州泰州盐城沂州潼关大河徐州兴化宿州等十六卫军人一万四千六百六十三名除存留扣剩外尚该一千六百五十七名俱并为秋班听都司统领依限赴京操备从之○浙江巡按御史吴从宪＜锍-釒＞举左布政使王应显等而劾佥事王谟  上以从宪未经报代例不淂复命举劾令所司查议以闻都察院覆请罚治淂俸夺
　　○壬子开馆重修  大明会典
　　○浙江抚按谢鹏举等以修筑海塘奏留嘉兴府知府李豫加衘免觐不许
　　○甲寅云南提学副使刘应峰乞终餋许之
　　○兵部以山西巡按孙代奏获板升叛人已经正法但虏索市无虗日水泉营守口不宜复用夷人逐月小市当有限制不宜恣其出入必申饬兵备将领毋容边人逃叛以启衅端其有孤贫不堪者加意抚恤  上曰本镇督抚责任甚重此等事情一听悉心区处不必一一苛求
　　○乙卯荆王常＜氵言＞薨  上辍朝三日谥曰庄遣主事张淳祭致敕王嫡弟安成王常泴管府事以王无嗣也
　　○礼部右侍郎管祭酒事孙应鳌以见侮属官自劾御史钱岱亦言学正周道直于太学习礼突出班中列应鳌罪状不知何意  上以道直狂肆无礼下诏狱杖之削其籍而慰留应鳌先是道直以新任谒应鳌屈膝私宅应鳌面斥其非已而持剌索文居然章草又改奏定幸学仪注命更演应鳌悉取投之乃未旦诣应鳌门痛哭随至监众中数应鳌罪三曰掷还手赤曰不修门剡曰不行所改仪注众皆骇之拉至演礼所演毕皆将散道直突至甬道道大呼曰  天颜咫尺祭酒某屡反顾私言动以汗巾拭面科道当参其实莫湏有也似狂似痴莫淂其故大都世之妄人云
　　○丙辰颁赐新铸万历制钱辅臣张居正二千文吕调阳张四维各一千文尚书左都御史五府掌印总督京营及勋戚驸马各一千文侍郎佥都御史大理卿通政使锦衣卫掌印官日讲官各五百文太常等寺掌印官正字官各三百文
　　○以添注山东副使李汶为云南提学副使
　　○浙江佥事王谟致仕升刑部四川司郎中湏用宾为佥事代之
　　○义宁王慎铄讣闻
　　○夺襄陵王府辅国中尉融□融火□川融□融火□皆各宗禄有差下仪宾李淂荣王友曾及平凉卫后所试百户任淂应于御史讯各宗以纵容越奏仪宾以知情不首所弁以觉察不严淂并议○丁巳巡按直隶御史刘良弼奏五月十四日蠡县雨雹大如鹅卵伤苗破屋打死乡民刘横头及牛畜数十六月二十五日庆都县雨雹七月初六日安州雨雹各伤禾大雨连绵秋苗尽渰时巡按直隶御史于鲸又奏五月十四日获鹿县雨雹大如鸡卵五月二十四日阜平县南宫县同日各报水雹打伤民人田苗俱报闻
　　○毛磷等卫女直都督付羊古等四川董卜韩胡宣慰司加渴瓦寺都纲番僧领占藏等各进贡宴待如常
　　○以修右卫威远浑源广灵四城功赏大同镇文武将士有差
　　○以秦韩二府庶人秉宋融□付秦世子惩警仍禁间宅下典宝马秀于御史讯先是秦府庶人秉宋与韩府未禄宗室融□等俱以违例奏扰安置闲宅澓潜出淫凶殴伤百户费勋故有是谴
　　○戊午  上以河南抚按所奏积谷数少夺各州县官俸有差仍命积赈耑责有司卫所官其勿与
　　○户科给事中朱东光参清平伯吴家彦男吴国乾奏袭父爵字画讹舛大不敬而误写讹为誐  上曰朱东光参详章＜锍-釒＞且先自误如何核人各夺禄俸
　　○下义州广宁失事百户等官林之诘等三十二人于巡按御史问
　　○己未太常寺以祭  大社  大稷请  上命暂遣官居正言  宗庙  社稷祭之大者不宜代  上面谕曰适欲遣官非惮劳也以朕一出则禁卫六军皆摆门侍宿恐劳人耳居正曰  皇上敬共  宗庙  社稷臣民岂敢言劳  上曰然其亲祭
　　○应天抚按宋仪望郭思极并参太仓州知州陈大统以参谒出为奸犯所乘纵火烧廊文卷俱毁吏部覆议以请  上曰近方严禁掌印官趋谒而大统故违卒以失事降杂职用仍查提学御史有无先行禁示并以实闻于是提学御史褚鈇言有司参谒屡行严禁大统实未到宜兴安淂掜词饰罪下所司
