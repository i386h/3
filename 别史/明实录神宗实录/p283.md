<!-- { "loadSidebar": true } -->
　　○吏部文选司员外郎赵南星言当今大害有四一曰干进之害往时吏部尚书杨巍乞休都御史吴时来以为己当代之而忌户部尚书宋纁清望连章切讥侍郎赵焕归副都御史詹仰庇求大理寺少卿韩国祯为之请托代焕时沉子木制归仰庇复托时来求兵部侍郎大臣干进至此何以责小臣乎如尚宝司卿李桢清志坚节久次不迁后来者纷纷跳越循资采望皆无所据矣二曰倾危之害群小妒贤如礼部尚书沈鲤侍郎张位谕德吴中行南京太仆寺卿沉思孝相继自免南京礼部侍郎赵用贤为邪僻所容齐力攻击黄洪宪等阴为蝎譛唐尧钦孙愈贤秦系周等明肆诬诋近日人心益险往往捏无形之事加之于人鬼魅昼行良为可骇三曰守令之害今知州知县选授太轻部寺之官计日而升知府科道出守即若劣处阘冗之徒每见优容如原任给事中叶时新议减军饷激成浙江之变今尚为河南府知府又立官以廉为首今抚按论人赃私或以任浅姑从降调以为惜才不知此乃惜不才也四曰乡官之害吏于土者不过守令乡官多大于守令者往往肆行吞噬有司稍稍禁戢则明辱暗害无所不至如原任渭南知县张栋治行无双以裁抑乡官竟被谗毁不得行取又抚按官多坚牌坊以媚势要劳民伤财除此四害庶仕路可清民生可瘳矣章付吏部
　　○己亥南京户部尚书王友贤坚辞乞归许之
　　○巡视京营给事洪有复言班军褁粮千里以赴京操迩因工役之兴畚插胼胝尤称疲累乃臣等所闻在中都则谓掣补之非旧在登莱沂则谓月粮之未普夫挽输入卫皆役也今操未息肩而又掣之应运是责之兼役矣同一月粮而或三分或四分同一班操而近者粮多远者粮少委属不均况登莱之粮本四钱徵派支给扣除于义奚取安东诸城既以例予亦何靳登莱沂数卫手章下兵部
　　○庚子赐四辅臣鲜藕
　　○升户部河南司员外郎王宣化为狭西按察司佥事管西路兵备
　　○改工部右侍郎管通政使司事张孟男为刑部右侍郎
　　○升光禄寺少卿唐鹤徵为太常寺少卿
　　○协理京营戎政兵部尚书郑雒辞免原兼左副都御史从之
　　○癸卯升尚宝司少卿何以尚为光禄寺少卿
　　○改南京通政使余懋学为通政使司通政使○督理荒政右给事中杨文举言臣以九月二十八日抵淮安据徐州道揭报灾数庐凤为甚准扬次之徐滁和三州亦次之遂议发庐州府属银二万两凤阳府属银二万四千两淮安府属银一万六千五百两扬州府属银一万六千两徐州并属县银七千两滁州并属县银三千五百两和州并属县银三千两总计江北饥民约七十余万已经委官赍领前银分投给散江南诸郡至日另行奏报外臣犹有一二事可议者鼓舞有司惟举劾为第一义臣奉敕旨司道以下不职的即时参处府州县官会同抚按分别上中下奖荐论劾第抚按举荐名以额限数以格拘不弥岁者不预而今日理荒之政有不可以此拘者此事宜之应请者一敕谕计口给赈未见开具卫所官军岂以军有月粮不必发赈然领粮之军一而本户之军余则多也即官户舍余亦然各道开报饥口民居其七军居其三臣欲概赈则分民所有以予之坐视不赈则尺藉之军宁非百姓请再发数万两给赈贫军则恩波无不被矣此事宜之应请者二户部覆请再发南京户部库银一千万两除支粮额军免给其贫余一体赈恤从之
　　○黄河决口塞河工告竣工部叙治河各官潘季驯等赏赉有差
　　○吏科给事中李春开以吏部员外郎赵南星参吴时来詹仰庇上＜锍-釒＞乞令二臣照旧供职得旨吏部看了来说于是户科都给事中王继光上＜锍-釒＞曰南星条陈四害辨论官邪课督吏治自其职掌而眷开摘其中一事参论南星原＜锍-釒＞未下而春开乃先得旨则该部何以看何以说焉夫时来之钻代杨巍也为谋久矣且其不公不法之事甚多詹仰庇隆庆初建言廷杖卧□门受□人多贿向同乡嘱托大为时论所薄后夤缘起用黄洪宪科场一事屡被弹章倾排礼部尚书沈鲤侍郎张位使之引疾以去赵用贤直节伟抱官在讲筵处之中南此三臣者不可不亟斥也乞将时来等亟赐罢斥沈鲤等早为起用将南星原＜锍-釒＞发下令人人共睹真是真非必有能辨之者不报
　　○刑科右给事中吴之佳请简一二紧要章奏速赐批发不报
　　○少詹事黄洪宪请回籍省亲不许
　　明神宗显皇帝实录卷之二百一十六
明神宗显皇帝实录卷之二百一十七
　　万历十七年十一月乙巳朔复除原任户科右给事中曲乔迁于工科
　　○升尚宝司司丞曾乾亨为本司少卿
　　○升南京工部右侍郎张西铭为南京户部尚书户科给事中万自约劾西铭衰朽往巡抚保定时沉阁公文至新旧交代未批发又当考选时揭害元城知县张烨西铭因求罢不许
　　○丙午复除广东道御史屠叔方于江西道
　　○升兵部郎中许铤为山东按察司副使整饬临清兵备
　　○戊申升南京光禄寺卿徐元气为南京通政使○宣大总督萧大亨等言顺义王扯力克入贡乞将各酋部下效劳夷人各儿猛克台吉等二十七名照例量升百户职衔夷妇沙赤星比妓等五口照例给赏设剌克炭台吉等准袭伊父龙虎将军指挥同知千百户等官其虏王与各官每枝颁敕一道从之
　　○己酉  恭让章皇后忌辰遣官祭  陵寝
　　○予原仕日讲官礼部右侍郎张位父母祭全葬原任刑部右侍郎万虞恺祭半葬俱如例
　　○升南京礼部郎中汪应蛟为福建按察司副使
　　○庚戌升太常寺少卿沈节甫为南京光禄寺卿
　　○辛亥大学士申时行等请发河南抚按周世选等所论知县李赋秀讦知府周思宸并调知府何继高于江西二＜锍-釒＞不报
　　○宴朝鲜国入贺陪臣户曹参判奇苓等仍饯如例奇苓等奏本年六月十二日有异舡一只向本国全罗道南桃浦抛泊官军以炮击之舟中人攒手乞命持印信公文俱写  大明万历字样将男妇四十六名获至译得一名要宇一名厚女注口俱系大琉球国人与邻居淳于波口等同坐一舡于本年五月十八日将大小米等物载向本国于祈祷所完纳遭风飘淌查照嘉靖年间有琉球国七人漂到连人奏角□羊今人口数多先将要宇厚女注口二名带向京师其余俱送辽东都司转角□羊礼部查果有嘉靖年事例请敕奖朝鲜令要宇等暂住会同馆咨行辽东将四十四人角□羊京仍赏胖袄＜革翁＞鞋给与关文差通事送至福建遇便遣归从之
　　○壬子发太仆寺银二万两于宁夏充十八年互市
　　○癸丑南京刑科给事中徐桓以漕运总督舒应龙所议京口兴工挑浚多不便户部咨督抚再议○兵科左给事中胡汝宁言甘肃被虏其将士怯弱粮饷不敷乞将马价银两给发数万以振士气兵部议支太仆寺银十万两角□羊贮该镇如止项角□羊运未到许借支角□羊到日补还万不得已奏请开销从之
　　○甲寅祭  三皇子  景惠殿遣礼部侍郎黄凤翔行礼太医官朱儒李华分献
　　○改南京太常寺少卿谢杰为太常寺少卿
　　○以辽东督抚咨送将官杨绍先升署都指挥佥事充沈阳游击
　　○乙卯定潞府各官军本折俸粮俱照景府例行
　　○湖广永州府靖西小水永明三营额设军丁六百五十名指挥周国望等贿免二百余名守备彭显谟借事核查军士噪起显谟仅以身免抚按请按律罪遣章下兵部
　　○工部尚书石星言山西潞原非正额万历十五年传造二千四百有奇除完角□羊外尚该一千六百有奇今复传造五千疋民不胜困望收回成命如供奉  两宫势不可缺请将已派未角□羊者上紧催完得旨陆续儹进工科都给事中张养蒙又言旧逋方督新派复临多至五千公私告匮顷岁苏杭遘灾织造称累  陛下嘉纳部科议或准减半或准暂停潞州连遭大祲忽有传造使东南各郡加额腾欢西北一隅拊心吁苦其何忍也又从来传奉织造具题者系内库票拟者属内阁抄发必经该科议覆始及该部今不繇阁票不繇科抄如天下之疑何报已有旨○丙辰改原任太仆寺少卿顾九思为南京太常寺少卿从所请也
　　○丁巳巡视南京营务吏科给事中杜华先条例三款一曰拔将材谓一经论列朝上夕黜数被荐扬没齿不调一曰恤军士谓常伍岁困工役选锋月苦游巡一曰实选锋谓选锋止于五千请于右营内各选五六百名与左营一体团练广东道御史王藩臣条列四款一曰营官久滞当拔即华先拔将材一议也一曰军需急缺尝补谓目今三仓放尽请发银委官于丰稔去处买贮抵补原数一曰硝黄厉禁当严查出硝之处宜申明严禁夹带者与私盐一体治罪一曰将材推擢当先则荐左军都督佥事侯之胄也兵部覆侯之胄候立功叙录硝黄准禁余行南京兵部酌议○戊午冬至  大祀  天于  圜丘遣公徐文璧代侯吴继爵李言恭大学士许国王家屏分献各坛驸马许从诚先期代诣  太庙请配
　　○遣侯郭大诚张炳常胤绪汤之诰伯杨世阶卫国本王学礼方烨刘应元分祭  九陵伯张元善祭  景皇帝陵寝都指挥同知周清祭  哀冲  庄敬二太子坟
　　○己未免群臣朝贺大学士申时行等诣会极门行五拜三叩头礼
　　○赐四辅臣上尊珍馔
　　○右佥都御史詹仰庇言近来章＜锍-釒＞失体如不曰故相某人而曰江陵分宜不曰总兵某人而曰大帅大将军不曰某人之＜锍-釒＞而曰某姓之＜锍-釒＞律以居前臣名之体悖矣而其词则新奇隐僻动至千言不思一日万几何暇竟览宜严加申饬参奏究治得旨近来章＜锍-釒＞烦冗锁屑殊可厌恶着礼部申明体式部覆体式有六一曰建白无尚高论一曰题覆毋狥物情一曰谏诤毋好名高一曰举剌毋工组织一曰陈谢毋叙勤劳一曰奏报毋蹈欺罔诏悉遵行
　　○礼科给事中杨东明言  圣躬未安宜加爱餋宜召辅臣讲臣入候起居随事启沃不报
　　○辛酉  皇第二女薨丧葬视灵丘公主例行
　　○壬戌  孝思皇后忌辰遣伯吴国乾祭  茂陵  孝烈皇后忌辰遣侯宋世恩祭  永陵
　　○以  慈圣皇太后万寿圣节赐元辅金万寿字四副金篆字十个金书黄符红符各二道次辅及讲官有差
　　○巡抚应天右副都御史周继言上海县季家洪老观嘴筑塘包石以捍海水不可已武进县横林等处于浅已甚运河泥底尽露筑浚之功不可缓据所用工费在筑海塘计该银八万余两在开运河计该银六万两乞于南京帑银内给发责令趁时兴工工部覆内外匮乏人工并举恐非所宜南京帑银三次题发已四十万两亦难再请合候水利工完渐次举行漕河果系淤塞应行挑浚银两即于河道漕运衙门修河正项银两动支报可
　　○癸亥  圣母慈圣宣文明萧皇太后万寿节  上御皇极门受贺
　　○四辅臣仍诣隆宗门行叩头礼赐上尊珍馔复赐酒饭烧割
　　○传谕常朝暂免大学士申时行等言  皇上特以  圣母万寿临视群臣一举趾之间增光  圣孝鼓舞人心至于常朝或以隆冬盛寒欲深居静摄即一月之中止二三次少遂群臣瞻仰之私惟是诸司章奏关系国家政事望赐裁决则政事＜锍-釒＞通而臣等亦可免于旷官之责
　　○是日诘问吏科等官何不侍班鸿胪寺何不北向立次日吏科都给事中陈与郊等鸿胪寺卿杨宗仲等引罪各夺一月俸
