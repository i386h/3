<!-- { "loadSidebar": true } -->
　　○增筑蓟昌二镇敌台二百座先是阅臣汪道昆言蓟昌延袤二千里之遥京师距塞外二百里而近必设险以守然后廉远堂高先今督抚诸臣沿边筑空心台一千二百余座宿兵贮器戍守有常凡诸要害部署已周独滦河以东居庸以西若松棚诸路中稍有间缺请申命在事诸臣及今相地宜合兵力增台二百计值不过四万两目前分拨班官先事力作期以来春一举毕事台工既竣主客官军专习武事班军精壮者一体就练次者不隶戎行使之专任力役境内大小工役必关白军门檄下主将调发诸司毋得仍前专行致政出多门有妨边务至是兵部奏请行之
　　○新设山西楼子营守备官一员唐家会操守官一员河曲县罗圈堡各防守官一员分发募兵一千七百俱属河西营参将管辖分投操练以备防御从阅臣吴百朋议也
　　○升羽林前卫指挥使李锦以都指挥体统行事守备涿州地方
　　○兵部覆户科给事中领容舒等参＜锍-釒＞言禁门重地防范当严近以奸人事发申饬门禁奉有钦依通行钦遵屠户张五非应直之人擅入禁门已属有罪挟带屠刀尤为非法守长安门监丞刘廷真不能与守卫千户阎梅公同禁阻已于职守有乖乃复贪图小利蔑视明禁党护屠户欧辱职官在法所当重处但过门之赃见无佐证应从末减阎梅被欧之苦实出奉公被参之情皆属虗餙乞将廷真罚治阎梅免究并廷真宥之
　　○通山王府奉国将军华垄有罪高墙禁住并罚住其兄华埨禄米半年以华埨纵弟稔恶也
　　○丙辰设山东海运哨船海道初通淮安等处已各立有兵船哨暸防御其经山东者二千余里议分三叚立为三哨每哨用船二十只水手行粮每月各四钱
　　○顺义王俺答请给印荣示诸部礼部议依本王封号铸给镀金银印一颗差官赍送总督官处听俺答祗领
　　○遣医视衡王厚燆疾以世子载圭为请故也
　　○甘肃巡按暴孟奇条陈地方利弊十事一专责成以兴屯田一严互察以重边饷一谨盖藏以杜侵欺一议官支以苏里甲一均徭役以祛宿弊一平徵输以绝奸诡一豁包赔以除民患一重将权以御番夷一革冒滥以正冠裳一编安置以清户口该部俱覆从之
　　○丁巳升山东副使孙应元为山西左参政
　　○顺义王俺答奏选得金字番经并剌麻僧为传诵经典礼部题行顺天府造金字经三部旧金字经四部黑字经五部选得番僧坚日早回毋淹迟生衅报可
　　○广西道监察御史任惟一患病回籍
　　○女直都督等官来贡马匹给赏彩叚银两衣物靴袜等物如例
　　○选净身男子三千二百五十名分拨各监局应役
　　○诏增兵进剿广西怀远县猺贼先是抚臣郭应聘等言诸猺杀官夺印稔恶已极今原失印信虽已取还而杀官之罪终不可贷但因雨雪阻进暂尔休兵又原议进剿近县数村猺贼耳所调之兵不过三万今猺寇转多非少增益恐非万全请将该省应调诸兵再加徵调及调湖广钩刀手三千浙江鸟铳手五千相机督进兵部覆如应聘等议仍令应聘等计议钱粮师期
　　○戊午四川左参议胡汝嘉乞终餋吏部以其才识年力可惜暂令回籍遇附近员缺改调从之
　　○己未调山东副使宋守约整饬永平
　　○南京粮储侍郎栗永禄条陈五事一查勘水荒一查参岁办一申明部运一专课有司一量减罪赎户部覆行之
　　○以原任管领保河二府民兵游击丁添福充定州领军游击
　　○庚申吏部覆南京科道奏考察事宜言庶官臧否全凭抚按举劾若使在任既荐其贤离任又搜其过是非何繇而定宜严行所属不分见任升任评隲允当明注考词见任者不得曲为狥庇升任者不得过有搜求朝廷设官原无分别但地方有边腹则人之劳逸不能尽同监司有多寡则荐之疏数未免互异宜查照远近难易详为拟议至于边方则量其注措之难守未甚坏稍为曲全示爱惜人才之意至来朝正官必先定其人品心术然后面相质问以为印正义方面官员事体隆重各该抚按宜分别性行才识或可坐镇雅俗或可剸理繁剧或文学优长堪督学之司或边情练习堪封疆之任另揭送部以参订酌处其他催册籍钱粮简教职惜人才及覆北科　　○差官角□羊马价银八万八百六十二两于宣大军门
　　○禁博野王府辅国将军充毯于高墙
　　○辛酉禁各布政使司上纳诸冠带官不得委巡捕等差并有司官亦不得擅授冠带从御史暴孟奇奏也
　　○起补回避在籍原任广东右参议杨文明于四川
　　○升江西广信府知府钱藻为山东副使整饬霸州
　　○南京粮储侍郎栗永禄奏各衙门卫所仓场及凤阳滁和等府仓粮通关实屯岁支岁用奏青二册繁琐无禆徒恣科歛并乞裁省从之
　　○兵部覆山东巡按朱文科勘宁前失事＜锍-釒＞言虏众兵寡各官罪虽难掩情亦可矜仍行文科勘处张学颜先事预防李成梁临时疾应使万余虏骑不能大逞一带城堡赖以保全请量加赏赉  上是之两人各赏银币
　　○差贵州道御史王恩民巡视皇城
○工部尚书朱衡覆科臣朱南雍＜锍-釒＞言治河之法杜萌销患者上次则随时补弊或筑堤岸以防其奔溃或建闸堰以严其畜洩或导合流以荡其壅滞或探上源以遏其冲突此外更无奇策今防溃决则徐邳之遥堤当举丰河之长堤当加严畜洩则境山之石闸当复吕孟等湖减水闸当建荡壅滞则茶城之合秦沟清江口之合淮水当分布官夫大加＜锍-釒＞浚遏冲突则武家口炼成铜瓦厢等处之倒湾当布列大料预筑埽台河南山之太黄堤与缕水南堤当增高厚盗决之禁乞申饬河道诸臣悉心经理多方区画务图经久之计毋恃目前之安从之
　　○壬戌给原任刑部尚书毛恺祭葬如例
　　○诏京城内外盗贼生发各该巡捕兵备官虽不系本管地方有能协力捕获者纪录擢用贼情重者仍行给赏该管地方官加等治罪
　　○初令杭州抽分厂并管理剥船便宜行事从主事钱楷请也
　　○癸亥刑科左给事中郑岳因将热审陈钦恤事宜一平之贵虗务获公平之体一审之贵详务得是非之真一处之贵当毋使有饥饿疾病之苦因言山东司员外郎莫与俦庸陋贪鄙为京师人非但势之难行抑恐守之易坏章下该部议处施行
　　○甲子起原任巡抚凤阳都察院右副都御史陈炌为左都御史协管院事以巡抚山西兵部左侍郎赵孔昭协理京营戎政
　　○荫故巡抚湖广右副都御史阮文中男阮濂入监读书
　　○赐黔国公沭昌祚祖母太夫人李氏祭坛
　　○宴女直进贡夷人三百员名
　　○申饬南京各衙门官  孝陵行礼遵照会典仪注毋得怠玩＜锍-釒＞略
　　○准追封湘阴恭定王致梠夫人萧氏为王妃　○刑部请咨行热审事宜于南京法司照依在京恩例一体钦遵报可
　　○乙丑准河阴王睦橘长子勤火□午袭封河阴王
　　○给尚宝司少卿吴伯峒母太淑人陆氏巡抚浙江右佥都御史张卤母太恭人雷氏祭各一坛陆氏系加外官三品之封例无祭以自峒供奉  先帝于潜邸比照刘奋庸例给之
　　○赐原任南京兵部尚书张鳌祭葬如例
　　○给赏女直夷人金叚衣服靴袜等物并马价折赏银两
　　○提督侍郎殷正茂奏岭东平寇功次言潮惠贼寇随灭随起党类愈繁流毒愈炽查得大贼首蓝一清等分其所统贼首各据寨巢蠭屯蚁聚远近凭依声势相应又有剧贼徐仁器等各据险巢互为雄长阳招阴肆大逞凶残既以七年之病非旦夕可疗况乏三年之艾将何所措乎臣备将钱粮兵将缕析条分东括西搜截长补短法程既定事有恒章行据各道诸司会议进剿即有贼众相率乞降臣亦姑示抚处误以多方随檄广西左右两江动调土兵二万合本处营兵分为六哨移咨南赣军门发兵堵截以防各贼奔逸克定隆庆六年十二月初二日开刀陆续据总兵官张元勋等报各贼据险拒敌官兵奋勇大战冲锋历险所向无前通获大贼首六十一人次贼首总六百余人荡洗大贼巢五十余所小贼巢五七百所俘馘一万二十余众岭东一路贼无一人不获贼巢无一所不破则众无一处不平两府二十县瘴雾重清闾阎安堵诸乡绅人等佥谓地方荡平可保百年无事乞将效劳各官议超格升赏以明激劝之典章下兵部覆奏升正茂右都御史荫一子锦衣卫副千户赏银四十两飞鱼纻丝衣一袭元勋升署都督同知荫一子本卫百户并李棠方弘静参将唐九德副使吴一介苏烈参将李诚立等各升赏有差
　　○丙寅兵部奏御土变犯铁岭镇西等堡功次言李成梁督各路兵马奋勇出边与贼立战获虏首五十七颗马二百七匹被伤家丁一十七名射死官马七十七匹成梁又差家丁出境哨探获虏首一颗马一百匹赐总督刘应节银币巡抚张学颜升俸一级李成梁升实职二级兵备王之弼贺溱等各赏有差
　　○工科给事中张道明参陆炳子绎欺  君蔑法言炳擅权误国悖逆百端稽之律例罪在不赦御史张守约追论漏网蒙  先帝浩荡之恩不裂其尸而止削其爵不没其财而止追其赃不夷其族而止驱其子为民凶孽陆绎乃不感恩受罚犹妄行辩扰则是敢于屈折台谏之论久覆法司之评违悖  圣旨之严乞严并赃匿从重拟断＜锍-釒＞下法司
　　○戊辰户部奏请行勘宁夏镇屯地从之
　　○旱礼部请行顺天府官祈雨及各衙门官一体修省从之
　　○己巳南赣巡抚李棠荐境内人材原任尚书谭大初右副都御史曾于拱右参政王时槐王嘉谟佥事周采凡五人
　　○减释刑部重囚十二名
　　○工部奏请修理试院部六分顺天府四分
　　○差官为致仕南京吏部尚书杨行中造坟安葬
　　○庚午荫南京刑部右侍郎曹三旸子曹司直入监读书三旸考三年满也
　　○升巡抚宁夏右佥都御史朱笈为右副都御史巡抚山西地方  上因雨泽愆期于宫中竭诚致祷仍令百官青衣角带着实修省停刑禁屠如例次日雨
　　○辛未河道侍郎万恭奏事莫善于法祖法莫病于因循今年之运既得以善其终明年之运不可不虔其始  祖宗以四百万之粮兑近万之浅船岂不知满载省舟之为便而为是经年造船纷纷者以闸河故盖南旺运河之脊又得全汶之利故每船可运四百石然夏旱则汶流微又不敢过四百石特为浅船之制底平仓浅底平则入水不深仓浅则负载不满又为限浅船用水不得过六拏今各省不务遵原运而务搭原雇船有三害搭运有五害皆足以病河道今年赖  皇上主持诸臣竭力上水诸浅深皆四尺至七尺旱枯之时幸不败事然终非全筭乞敕该部勿以目前幸济而忽远阎勿循今日弊端而废  祖制务足近万之额船载四百万之额粮尽复入水不过六拏之旧制今船力胜米力水力胜船力其雇船搭运坐困之弊一切痛革部覆从之
　　○准袭封庐江王＜木右＞＜木昂＞长子厚光＜火兀＞庐江王夫人赵氏为庐江王王妃海宁王载＜土予＞嫡五子翊铎准袭封海宁王
　　○壬申革宣府总兵官赵岢任回卫先是兵科给事中赵思诚言三军之司命在将择将在精养将在礼任将在察所宜因劾岢通夷养寇诸罪状兵部议覆遂革岢任因谕边方镇守关系甚重本兵当详慎用舍如但取软熟阿奏致失误边事一体治罪
　　○癸酉户部覆漕运都御史王宗沭等议官军领兑州县漕粮派定地方遇有灾折即将原卫减存刊刻成书永为遵守不得希图自便另议纷更从之
