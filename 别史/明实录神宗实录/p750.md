<!-- { "loadSidebar": true } -->
　　○赠原任少傅兵部尚书萧大亨太傅从吏部尚书郑继之之请也大亨山东泰安州人繇壬戌进士历今官先是礼部请恤已予祭葬至是赠官疏有历宦边庭勤劳难泯久司邦政物论颇腾舍短取长应荷增秩云
　　○初命铸湖广武汉等处提学副使关防湖广幅＜巾员＞甚阔历试难遍抚臣梁见孟以为请于并设两提学副使分督之
　　○升户部左侍郎李汝华为本部尚书汝华九年报满兼摄仓场始升今职＜锍-釒＞辞并辞仓场印务  上不允
　　○赠原任南京太常寺卿屠羲英为南刑部右侍郎　　○予原任太仆寺少卿申用懋母夫人吴氏祭葬仍加祭一坛与元辅申时行列名并祭
　　○云南巡按御史吴应琦疏请给陇川宣抚司多安靖印信言国家驾驭夷狄不过刑赏两端向者多安民背汉投缅自甘天诛而多安靖大义灭亲归心王化因夷地初平印信暂贮腾越州俟安靖成立再请颁给今安靖已长诸夷豫附宜乘时予印以示怀柔
　　○戊午辅臣奏热审在迩凡囹圄之众莫不延颈思一见天日独刘光复以耳目之臣逮系瑜载与死为邻兹  圣母禅服在即将举  升祔大礼乞释光复令其母子相见亦  皇上锡类之仁不报
　　○直隶巡按御史骆骎曾奏顷奉恩诏减税三分之一查蠲宥恩诏定以四十二年二月初九日为期非是日也则减徵宥罪时日悬殊明诏且不信于天下乃芜湖税监独以七月初一日为始臣不知其何解也其所入不过二千九百余金而违旨则已甚矣臣念此二千九百余金付之貂豸□当之手与委壑何异即辇而致之大内要亦沧海之一粟乞令输之部院以赡饥者不报
　　○原任抚治郧阳都察院右副都御史胡心得卒心得浙江德清人乙丑进士繇部郎出为郡守历今官被劾回籍至是卒于家  上予祭一坛给半葬
　　○河南舞阳泌阳西平遂平等县盗贼数百人白昼啸聚抚臣以闻  上以群盗结聚日久地方有司隐匿不报下旨切责仍谕文武各官防御剿抚务期扑灭以遏乱萌
　　○山东济南等府蝗复生
　　○庚申敕辽东新巡抚李维翰兼程赴任以镇虏报急故也
　　○升顺天府府丞乔允升为本府府尹
　　○命狭西道御史李养志巡按狭西　　○予丰城侯李承祚妻夫人陈氏祭葬
　　○云南耿马安抚司土官罕们罕贡象只金杯土锦等物
　　○壬戌大学士方从哲疏请  皇太子讲学  上谕以天气炎暄俟八月秋爽举行
　　○乙丑兵部署部事左侍郎魏养蒙奏捕官节次擒获剧盗功参将侯文渊等赏银纪录有差
　　○兵部录叙辽镇战功言四十年春虎酋拥三万余骑突犯穆家堡辽东参将郎名忠等并力拒堵斩馘四十余级虏为夺气及虏再举备御梁汝贵等别选精锐出奇袭破虏遂骇散四十二年秋昂轰乃蛮各酋一犯中后所再犯连山驿副将李继功等两挫虏锋保全内地即斩获有数而血战冲坚殪其元凶从此贵英三十余部蛾伏奉约非师武臣力不及此乃旌赏久稽而索瘢偏苛至郎名忠且以媒孽之惨旋受重劾即令孤愤稍白前劳未酬此行间壮士所为负战长叹也又况阵亡备御李进功以死狥国未蒙恤录英魂久郁欲使后日斗士不灰心解体得乎近报虎酋纠众挟赏宰赛阖部蠢动鼓厉士气正惟其时请奖率成劳以劝能者有旨梁汝贵实授游击余以次赏赉李进功等袭升加级
　　○丁卯大学士方从哲等言  圣母升遐今三年矣  皇上所为遵遗诏而嘉惠海内者自  福府分封  瑞王婚礼外仅仅释轻罪数人蠲小税数处减皇税三分之一耳其他举  储讲选  王婚点大僚补科道诸事犹若有待至起废一节出日  宸衷德意已流竟成反汗虚恩诏拂人心莫此为甚不报
　　○礼科给事中亓诗教上言时事借汉唐宋为证其略曰汉之赋法坏于武帝作盐铁算舟车造钱币利析秋毫矣又令民得买爵其后浸淫货贿重而名爵轻遂至有开西邸卖官入钱者令之营利水陆榷关之外益以攘夺之中官粟银事例之赢居为户工之奇货珰税酷于平准赀郎劣于武功大内牣于西园此殆类汉者也开元天宝间设劝农使虚括客户八十余万岁增缗钱数百万镇兵岁供衣千二十万疋粮百九十万斛至元和比天宝税户四分减三天下兵仰给县官者三分增一大率二户资一兵矣今之边饷取之愈穷愈急用之愈滥愈增以十室九空之民半餋有名无实之军半饱有去无来之虏追呼惨于简括物力耗于虚靡削弱成于贡市此殆类唐者也靖国改元正月朔即有流星及赤白黑气烛地亘天因而彗飞青著龙见茶肆狐升御榻是时官者开边衅幸臣领花石荼毒生灵所在骚然河北山东盗贼四起驯及于金人之难亦可悲矣今天鸣地震物孽人妖水旱蝗蝻道殣相望两河东省剧盗横发复报雷火之灾焂焚寺人之宅明白易见切近可虞此殆类宋者也  皇上不朝不讲不  郊不  庙  皇太子讲读则久辍不行矣  惠  桂二王则少壮不婚矣部院大僚悬缺不补台省诸臣摧沮日加以时考之既理数之并穷以势观之又天人之交变臣惧今日为治之终乱之始也不报
　　明神宗显皇帝实录卷之五百四十四
大明神宗显皇帝实录卷之五百四十五
　　万历四十四年五月庚午朔
　　○辛未夜湖广衡州府三河水暴涨郡县官署水深至五六尺
　　○壬申升通政司右参议曹璜为本司左参议尚宝司少卿张□□丰为通政司右参议
　　○演教寺袭职番僧班著尔领真一名及尢旦剌思巴等四名进贡
　　○兵科署科事给事中熊明遇以边功太侈稽核宜严上言今日之行边兵火端有三一曰讨罪之兵二曰应着之兵三曰干赏蹈利之兵如近日蓟镇张国麒等古北路之战高策等松路之战皆有斩获以满旦骆驼小丑敢于蔑视蓟师且大创奉有明纶是讨罪之兵也宁夏镇辛志宁等汝箕口之战斩套虏威敬着力兔部二十八级以虏妒宾妻之款哗中卫之市掠曳柴之卒骜桀有状而我师遮斫于边门外俘馘皆壮级是应着之兵也惟是延绥自去秋套虏火入之后官军数出塞捣巢据督抚镇前后所上首功大约不下二千余级功令以百二十级为大捷若通计功次二十可当十五大捷之数谓之应着也可谓之干赏蹈利也亦可甘肃一镇近接督抚揭报斩首三百七十五级亦功令三大捷之数然皆宁夏之款虏也据云调矮木素三见纠众结聚其志不小而罪状未章可诛意乎恐纯乎干赏蹈利矣臣以为延镇之事宜敕新差御史李养志一以勘议旧年功次一以弹压今秋战守甘肃之事宜敕在差御史董定策访核先次红山之功与今次捣巢之功外期不失将吏立功之心内期不起道路贪功之议不报
　　○广东巡按御史田生金言东粤僻在一隅五岭阻隔市镇贸易抽税几何不知二十余万之议谁生厉阶至今恩减再三尚存监税十万余两俱系移饷抵充于是有议收汛裁饷者削减船价者停补兵缺者搜括日穷戎伍日虚脱有不虞何以待之乞赐蠲豁以还兵饷之旧不报
　　○甲戌以端午令节赐二辅臣上尊珍馔
　　○丙子  孝宗敬皇帝忌辰  奉先殿行祭礼遣官祭  泰陵
　　○先是赐  福王赡田二万顷派在湖广者四千四百五十顷有司搜括不给延二载地册未报  福王疏请量减一千顷永早拨给  上可之督令抚按给赐
　　○丁丑夏至祭  地于  方泽遣英国公张惟贤恭代
　　○南京吏部尚书沈应文疏辞新命不允
　　○戊寅  圣母孝定皇太后禫服在京文武官各赴  昭陵行礼二辅臣诣  慈宁宫门外望几筵行礼
　　○己卯  太祖高皇帝忌辰奉先殿行祭礼
　　○巡漕御史朱阶言漕政二事一曰清核厂船清江厂每年额造船六百一十余只每船料价银一百二十七两而钉灰油麻之数取之抽分者不与焉是以岁运米四百万船无缺乏者自三十九年来督臣刘士忠报缺船已积至二千零工部议逐年带造今缺且日甚盖缘官给料银减价而亏商官匠衙役增例以剥军木价日高船料日薄且奸商冒领猾胥朋分木银两无归落造作兼不中程夫帑藏清楚必须查盘何独船厂无之乞敕每岁择风力推官严查之庶冒滥可杜船额可复一曰修复泉湖国家岁漕繇江河抵邳水常虞溢繇泇入闸历闸抵卫水常虞涸此其大较也自夏镇而北别无运道不过赖闸河以利涉耳此河半属枯垓先臣宋礼筑坝戴村夺二汶入海之路灌此成河复导洣泗汴沂诸水以佐之汶虽率众流出全力以奉漕然行远而渴已自难支至南旺复分其四以南迎淮六以北赴卫无昆仑之源多尾闾之洩能无疲于奔命哉况此泉遇夏秋而涨遇春冬而涸遇雨而涨遇无雨即夏秋而涸先臣逆虑其不可恃也乃于沿河陂泽如所谓昭阳南旺马踏蜀山安山诸湖设立斗门名曰水柜漕河水涨听其溢而潴之湖漕河水消决其蓄而注之漕积泄有法盗决有罪夫然后旱涝俱有恃而无恐无柰法久禁弛湖多旷土人遂垂涎其间昭阳一湖已作藩田其余诸湖高亢处半为势豪占种其最洼下者或有行僚闸坝坍塌地势淤浅蓄得几许所谓沟浍之盈涸耳曾何济于运哉而职司儧饷者不过受事之初督令修浚下亦以空文应之顷山东半年不雨泉流几断职按图而索水柜管河府佐茫然也乞敕总河抚臣躬亲踏验凡系先年济运各湖清查归官堤坝斗门亟时修筑处处蓄潴有余漕臣不至遇旱而束手矣从之
　　○辛巳  仁宗昭皇帝忌辰  奉先殿行祭礼遣官祭  献陵
　　○礼科给事中余懋孳言  圣母升祔届期大孝尊餋之终实  圣政维新之会乞备大僚补科道起废官一切章＜锍-釒＞并赐批发以成继述之孝不报
　　○癸未奉安  圣母神位于  奉先殿  上以足疾遣驸马侯拱宸恭代
　　○礼部题  升祔礼成人心胥悦天下所最翘首以望者无如出而视朝一事乞  皇上举大礼于久旷向明视朝然后进文武诸臣俯赐  天语诸如吏治民生边防国计诸大机宜面赐商确自是而后率以为常则以此日孝崇閟宫伸大舜终身之慕即以此日建其有极追虞廷恭己之风岂惟臣民喜色  圣母在天之灵实歆向之不报　　○乙酉  圣母孝定皇太后神主奉安  昭陵文武群臣拜送于德胜门外辅臣上疏恭慰优诏答之
　　○丁亥  上以  陵庙大礼告成哀慕不已推恩皇亲武清伯李诚铭等加赐禄米职级有差
　　○命议  惠王  桂王婚礼
　　○巡抚延绥右佥都御史马从聘以六年考满引疾乞休  上允回藉调理
　　○兵科给事中熊遇明言比岁适当军政左府佥书成国公朱纯臣有营求戎政一事部中议欲斥之无何自陈疏下破例钦留幸端一开渐不可长臣等＜锍-釒＞纠候旨杳然乃纯臣等以恭送  圣母神主为辞奉旨行礼且出府视事矣夫军政法五府锦衣卫不处一人异日有武定钱宁辈谁当讨之人谓纯臣为首辅国于门人此盖怙阁臣之势矣首辅亦辞辩臣两任国学实未与纯臣共事何自称为门人惟是军政之疏未尽下诸臣之处未尽明生群小观望之心隳  累朝黜陟之典此则臣失职之罪俱不报
　　○己丑以庶吉士叶灿陈玄晖刘鸿训为翰林院编修姜逢元曾楚卿缪昌期李国＜木普＞王应熊冯铨王作远罗喻义孟绍虞为简讨庶常解馆至是几十月阁傕亦无虑十数揭其留之词林者得旨余拟授科道官暴谦贞等五员尚格不下
