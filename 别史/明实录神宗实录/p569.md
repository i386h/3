<!-- { "loadSidebar": true } -->
　　○刑部又言盗代  皇陵树木诸犯王大义等节经严讯众口同冤请下三法司会议报可
　　○己酉户部覆江西巡按徐元正勘过所属地方灾伤得旨该省灾伤地方依拟分别蠲免以苏民困
　　○予故奉圣夫人柴氏祭一坛开圹合葬
　　○庚戌升吏科都给事中侯庆远为太常寺少卿河南道御史吴达可为太仆寺少卿各添注管事
　　○复除原任兵科右给事中刘道隆于吏科
　　○命给事中沈凤翔巡视光禄
　　○原任户部右侍郎张养蒙卒养蒙山西泽州人万历丁丑举进士改庶吉士授礼科给事中升吏科右刑科左复除吏科左戊子典试中州升工科都给事中河南右参政太仆寺少卿改大理寺右寻转左以右佥都御史提督操江升左佥都左副都户部右侍郎督理东征粮饷己亥回部壬寅以开例溢格不为署名与尚书陈渠各引疾致仕至是卒养蒙性刚方饶有识力在谏垣风棱独著每一＜锍-釒＞出舆论翕然礼部谓其白黑太明要归义气而廉隅自饬终是端人固不以论列而有损也予祭葬如例天启元类题谥毅敏
　　○敕御史余懋衡往狭西巡按
　　○复除原任礼科给事中翁宪祥于吏科
　　○授散馆庶吉士王元翰曾六德袁懋谦各给事中元翰吏科六德礼科懋谦兵科其行取候考熊鸣夏周曰庠萧淳便会同考选
　　○辽东巡抚赵楫奏辞阅视加恩不许
　　○拾遗候代浙江巡抚尹应元以科臣论奏具＜锍-釒＞剖白  上以春汛在即命在任候代不必多辩
　　○工部覆河道总督曹时聘条议大挑事宜一处钱粮谓部派各项经费势难猝至议咨三省直抚按不拘库贮见徵钱粮各照应募夫数暂借应用俟各项经费到日补还一募夫役谓乌合之众漫无统纪势不得不借力于有司议派山东募夫十万河南六万江北四万听各司道剂量均派掌印官亲押赴工督催开浚其库狱城池另委佐贰官看守一严稽核谓河工钱粮以十分为率五分贮之山东三分贮之河南二分贮之江北各委府佐一员专司支放凡应给工食应买物料听该司道核实出给印领赴各巡按衙门挂号存案另委推官一员随事稽查十日一报工完之日听按臣委官查核造册奏缴一储薪米谓夫役云集米价必至腾踊议借山东司库银三万两河南司库银一万两分发州县收买米麦运赴工所再拨徭夫数百名沿河采草以供炊爨一议禁戢谓人情聚则必争矧灾伤之后人心思乱不得不得不为预防议布署官夫悉照行伍之法病者给以药资死者给以葬具更调济宁兖西淮徐三道官兵各二百名犄角戍守仍申明约束无相扰害一酌蠲恤谓省直地方河患频仍河工困累兼之连年水旱凋敕已极议将募夫州县本年见徵钱粮存留者破格蠲免起运者停徵一年其挑土覆压民田额税照数豁除一明激劝谓在工各官募夫办料运饷督工飡宿河堧披履冰雪非破格优处何以示劝议事竣之日将府佐州县正官已有恩典者于推升行取之日准俸一年未有恩典者特准给与其佐领等官照例一体优叙省祭阴医等官冠带者厚加赏犒余者给以冠带仍通杂泛差役一固上源谓旧河既＜锍-釒＞决口已塞势必沛然东下新挑之河其深广仅半上源则放水之后无论丰单行堤亟宜补筑即曹县之王家口曹家楼仪封之小宋集兰阳之铜瓦厢祥符之张家湾比之伏秋防守更宜加谨其最险要者王家大坝黄坝新堤皆汹溜经行之处行令管河各官各照信地储料集夫俨如大敌在前不得时刻懈弛得旨依议行
　　○壬子大学士沈鲤言臣向缘久病宽假调理蒙传宣谕旨调停矿税及讲学用人等事圣政一新欢声雷动臣从此亦勿药渐愈谨于本日报名见朝入阁办事具题以闻
　　○复除原任参议熊宇奇于福建梅国楼于四川张文奇于广西
　　○起升原任工部郎中卢廷选为江西南昌府知府升工部员外马从龙为山西太原府知府
　　○准浙江巡抚尹应元奏升标下右营游击熊国桢为温处参将
　　○湖广巡抚梁云龙以  显续修配殿明楼等项工程共二十四处该银一十一万七千四百有奇议将工部营缮都水屯田三司料银自三十四年起量留三年得银七万三千有奇其余四万四千有奇另行设处下工部覆议以库藏久匮烦费滋多今该省别议设处或万不得已准将三司料银系三十一二两年拖欠未解者量留支用三十三年以后照常徵解旨是
　　○山东巡抚黄克缵言税监马堂每年抽取各项税银不下二十五六万两而一岁所进才七万八千两耳约计七年之内所隐匿税银一百三十余万乞量追其半以济河工之费不报
　　○癸丑以九年满考升御史马从聘毕三才俱太仆寺少卿李炳顺天府府丞各添注管事
　　○复除原任工科都给事中邵庶于礼科原任御史周维翰于湖广道
　　○准都督同知杜惟忠给假治丧
　　○狭西巡按御史史学迁勘过虏犯甘肃新河地方失事情繇问拟防守指挥张国相边卫充军下兵部覆如拟
　　○大学士朱赓言昨蒙  皇上发下吏部一本通政使司缺右通政推太常寺少卿朱敬循南京鸿胪寺卿卫承芳内朱敬循有点敬循臣之子也以少卿转通政虽无加于四品之秩以太常升银台则已厕于九列之班臣男年资尚浅物望未孚其不可一也臣叨受国恩未报万一天下方闻之士淹滞下僚弃置林穴者不知其几臣不能荐用一士而又使其子弟为卿其不可二也承芳臣同榜进士四十年制科最称恬退才望俱优正宜及时大用而使后生小子躐居父执之前其不可三也宋臣吕蒙正以身居政地请留一子在京侍养余皆出为外官古人不私其子如此臣仿其意欲俟臣男差竣回京即以原官作缺留侍京邸则臣男既得安其愚分而臣衰老待毙之身亦有所托以无恐父子感恩荣于九迁多矣伏愿  皇上曲体臣私改用卫承芳以慰人望令臣男仍守旧衔作缺侍养敕吏部勿复再推待臣旦夕乞身臣男许国酬恩尚有日也  上嘉其忠慎廉让令敬循暂仍原官供职承芳资深望重还优拟来用
　　○兵部言朝鲜哨探委官原为去年三月该国奏报贼情叵测本部覆议行辽东抚镇差委标下的当员役赴彼密探报部裁酌今督抚咨称二载侦探并无动静遣官在彼徒滋烦扰欲责该国自行探报以观声势又云彼中防守尚尔因循虽该国积弱之余苟安之习而系我藩篱可漠然秦越置之乞赐敕一道宣谕国王令及时淬励振拔自强一应战守机宜着实脩举以仰副  天朝兴废顾护至意仍远侦密探不论有无警息每两月一报镇江游击衙门如有重大情形不时马上驰闻诏从之
　　○甲寅  世宗肃皇帝忌辰  奉先殿行礼遣官祭  永陵
　　○升户部郎中王成德为山西参政调狭西参政臧尔劝于頴州兵备道
　　○兵部覆东厂太监陈矩原荫指挥同知陈居恭以新荫并授都指挥使报闻
　　○先是狭西河州境外属番挫哈郎家二族构衅讐杀因而率众截路抢夺公差保安堡防御夏光裕差通官王廷仪归德守备宋希尧差千总史载功讲詟不伏声言抢掠河州参将姚德明匿不以报及希尧被告缘事该道右布政荆州俊议委指挥李朝栋署管载功同千总马助国中军张燧领兵迎接路经挫哈各番邀载功讲事且肆阻截因而互相射打射死中军张燧及杀伤官军掳去军马器械颇众继而德明调兵议剿各番乃悔罪认罚擒献首恶板麻束等三名并送还原掳军马器械等物督抚李汶等前后＜锍-釒＞闻下兵部覆议州俊德明姑免究希尧载功助国光裕及该管通官毕希进通行提问板麻束等审实处决游示番巢杀伤官军张燧等勘覆议恤诏从之
　　○户部言臣部每岁四百万之入以供四百万之出此定数也万历三十二年管库主事余自强差满考核收过太仓银四百二十二万三千京粮银三十五万九千其放总数如之顷管库主事张联奎差满候考据收过太仓银三百二十五万七千京粮银二十九万二千其放过总数亦如之一年之间成数顿减百万细究其故匪第灾沴亏折之不敷省直逋欠之不前而各处那抵借留其侵越有不可言者在也先是臣于万历三十一年两次题请奉旨严饬不啻三令而五申矣乃历年以来有题留者有咨留者有暂借者有永逋者有不题不咨而径行借用者不曰偶值艰难则曰适遇紧急夫已当其难谁当其易已处其急谁处其缓岂地方之事万不获已而臣部内供三宫外饷九边竟为末节细故耶查自万历三十年已前内外已借用过一百五十八万八千有奇其近年借支截留不与焉窃思国家有一事之举即有一事之需如不分职掌恣意那移就一已之功贻他人之咎迨至势穷时迫彼此争执徒以乖僚谊勤睿谟是岂纯臣之义盛世之风哉岁且更始见今应进金花应发边饷尚欠百万有奇臣溺职是愳不容已于喋喋也得旨卿部积贮空虚支吾不给朕所鉴念各地方即有急务自宜查照额项多方区处岂得动称借留以亏国家根本之计自今各省直京边钱粮俱要随徵随解不许久停仓库以致借抵有司不奉  明旨私自那解的听该部参来处治
　　○礼部言比者诞育  元孙遣官颁诏及赍捧御书该差官二十三员新春加上  圣母徽号又将颁诏因念年来驿传烦难毋论内使络绎即每岁册封及各衙门奉使官员毂击肩摩不可胜计今到处灾伤民生困苦不加体悉其何以堪又何以责城狐社鼠之辈臣望出差官员一矫前习务从节省水行舟毋过二只陆行夫毋过数十不携家者毋过二十其牌棍槊钗鼓吹旗帜及前站护送一切皆省止用皂快五六名双锣前导等威自明行辟自便即夜行索火亦无敢不应者往回如此后来册封典试各差亦如此一则明士大夫清白之节一则体各驿递供应之难且诏书所至不扰地方斯亦于君命为不辱于使事为有光也乞敕兵部都察院通行遵守永为定规仍谕各衙门差官可已者已之可并者并之其于政体民瘼不无小补诏如拟
　　○惜薪司奏柴炭商人原佥三十名节经逃亡事故见在者止八名上纳不前乞敕添佥协办有旨柴炭商人既系旧额何为在先通行今逃亡事故数多见役称苦上用正供钱粮岂可责数家小民出办以致靠损应该作何处置工部看议来说
　　○先是凤阳守备太监吴忠＜锍-釒＞参生员司绍胤横肆无状有旨行提学官究治至是忠复言绍胤纠众数百围绕公署号呼竟夜乞敕锦衣卫拏解  上命抚按官严提具奏
　　○乙卯  贞惠安和景皇后忌辰命中官祭金山  陵寝
