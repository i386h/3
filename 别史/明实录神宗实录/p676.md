<!-- { "loadSidebar": true } -->
　　○户部题覆完漕迟速今昔逈殊敬陈渐复之因请申画一之令言漕粮四百万石自坐派徵兑以及开帮繇过淮过洪以至抵坝议单开载悉有限期即有重大灾伤亦限于七月题报而后期者免覆盖以议折之举军民易生观望奏报愆期不便派发全单耳今照总督漕臣所议会计坐派宜如往时水旱灾伤听其续报纵于派定之后间有不容已于改折者即更易册单亦不过十分之一且谓漕粮无可蠲之理改折有便否之分务于七八月坐派如此则徵输令严积习顿挽  上是之
　　○癸酉升光禄寺少卿杨应聘为太仆寺少卿分管西路
　　○补原任江西佥事沈瓒为广东佥事
　　○覆升辽东管粮郎中郭隹镇为兵备佥事整饬开原原推开原兵备佥事秦一鹏改山东济南佥事
　　○兵部覆两广总督张鸣冈奏交夷航海飘入内地参原任广海守备夏士昌宜革任回卫并请严旨切责安南都统使黎维新饬禁诸夷毋得仍前飘入汛地有旨责问黎维新如何纵夷屡侵内地以后著严行约束不得违犯
　　○甲戌改南京户部尚书郑继之为南京吏部尚书继之＜锍-釒＞辞不允
　　○南京吏部等衙门右侍郎史继偕等言  皇上御宇以来爱民恤下纳谏用言优礼儒臣信任大臣治行甚羙比缘静摄稍久中外渐隔故旷员不时补奏牍不时亲始若以为省官省事而不谓浸淫至今遂一切废格也言官不补且至大臣谏臣不听且至辅臣纶扉久鐍槐席半虗振鹭之廷未充神羊之冠匿来政本暌疑日甚人情否隔可虞宜令辅臣向高即时入直益广求弼亮之选特允辅臣李廷机归里以风示悬车之义其他大僚在位者趣使视事未在位者亟行简拔举逸民开言路慰群臣之心以保前业　　○乙亥覆大名兵备许汝魁加升河南左布政
　　○丙子狭西抚臣以存问原任吏部尚书孙丕扬闻丕扬＜锍-釒＞谢并请下枚卜大僚等四事
　　○工科给事中归子顾言漕事稽于阻冻坏于缺船清库扫于那借蠹于拖欠回空迟于泇涩为今之计莫若那移者责质补还拖欠者按籍核徵实清库以议补船缺秋冬之际补至千艘而后陆续完造以还旧额泇河葛墟岭一带宜岁岁开浚增阔深而又仿通惠河之则尽为置闸以时蓄水照会典所载浅夫令各守本闸捞浅回空之日更责成河厅奉总河印册率所在老人泉闸等夫捞送各船挨记时日如迟官役皆照册究治回空各船务令照例依期尽赴水次未至水次不准旧运作完庶新运开兑发帮过洪过淮抵坝裕如无复阻冻陆运之患矣
　　○丁丑调礼部主事梁克从补吏部文选司郭士望补考功司各主事
　　○山西蒲州天有声如雷
　　○戊寅升西坝游击王嘉评为庄浪参将广西标下坐营龙万化为月□章腊游击镇江游击李应选为宁远参将
　　○起原任参将杨廉为石门路参将
　　○己卯以延绥甘肃御虏斩获沙猛银歹首虏三百余级宣捷遣英国公张惟贤祭  南郊武定侯郭大成祭  北郊驸马万炜祭  太庙
　　○调兵部职方司主事沈道原为吏部考功司主事
　　○巡视给事中等官奏奉旨申饬门禁请复悬牌旧规并限行使人役以防奸伪便稽查
　　○庚辰升南京刑部郎中沈朝焕为四川佥事
　　○升总兵李怀信署都督佥事充总兵官镇守临洮　　○覆加燕河路副总兵白慎修注后军都督府衔带俸
　　○俞荆王请比蜀王等王府例免护卫仪卫司官考察仍书谕王严加约束毋致放纵
　　○以通惠冲决夺指挥马鸿功等俸三月仍行河臣严饬挑浚修筑
　　○辛巳刑科都给事中翁宪祥＜锍-釒＞请批发军政纠拾滇南狱情各＜锍-釒＞以重惩凶恶卫帅明正罪抚刑章参王之祯陈用宾不报
　　○辽东巡抚杨镐奏闻言自讼乞赐罢免有旨杨镐荐才本为地方今镇守已有人正当协心并力以固封疆不必因此求去著安心供职镐初以辽警方亟总兵麻贵又引病去＜锍-釒＞请起用废将李如梅并调赵梦麟麻承恩科臣麻僖劾论如梅残废不堪误辽部推张承胤代贵而以承恩往援仍听抚镇调遣
　　○甲申礼科左给事中周曰庠＜锍-釒＞言今日可以肩大任者郭正域顾宪成黄辉等其人也大小臣工累＜锍-釒＞乞用奈何转圜无期卒令赍志以没天生正人原自有数人望如三臣而摧折之以至死岂不可哀甚哉第三臣不可复生矣乃精神未衰者尚或有在品望久著者亦自有人愿  皇上谕辅臣入阁办事责令速与部院慎简目今堪任燮理之寄者何人历年所推南北卿贰何人一一＜锍-釒＞名上请俾得乘时向用竭忠于未死之年庶几国家收得人之效而  天子不至孤立于上则今日最吃紧一著也
　　○覆河南都司张世勋以贪纵革任
　　○加四川总兵杨应光注左府都督佥事带俸
　　○刑科都给事中翁宪祥＜锍-釒＞言久系知县满朝荐以税使单词幽囚多年今梁永高淮辈  皇上已赫然震怒撤回惩治乃为其所陷者尚滞圜扉宛平知县李嗣善居官苦节执法不阿前者无心之失已经该部审明  圣明洞察尚从羁累殊属无辜并应即赐开释
　　○丙戌礼部左侍郎翁正春奏言  瑞王睿龄日茂中外臣民仰望已久臣部数请明诏未俞意我  皇上翼子深心与  圣母饴孙至念亦必惜韶华之易迈怜寤寐之无逑况转盻即  圣寿嵩呼之日际兹昌辰宜举嘉礼
　　○原任礼部右侍郎郭正域卒正域湖广江夏人登万历癸未进士选庶吉士授编修管诰敕知起居注充  皇长子讲官历中允谕德庶子兼侍讲读迁南祭酒师范肃然士习翕变迁詹事纂修  玉牒侍储讲如故有启迪功晋礼部右侍郎掌翰林院已摄礼部事中外诸务一裁以礼不少贷以议汰滥谥为豪姓侧目楚藩事起正域请行勘谓不勘即王与宗人皆不得自明而人或疑其报隟遂谢病去旋有欲以妖书中之者赖公论得免然亦岌岌矣久之楚宗变作多不直时宰正域望益起乃忽奄逝海内共叹惜之正域留心国家大计任事甚勇不摇利害所著有黄离草江夏志武昌皇明典礼志行于世谥文毅
　　○戊子升户部郎中汪得时为江西袁州府知府
　　○升大同瓦窑口守备刘国镛为甘肃阿坝游击蓟镇将军石提调唐云龙为辽东镇江城游击原任参将姚德明为延绥定边副总兵山西楼子营守备姚世卿为山东都司佥书山东安东营守备甯粹然为河南都司佥书福建南日把总龚子吉为本省都司佥书
　　○给事中麻僖上言臣生于边方密迩虏穴熟察时弊探揣要领慨于中者得六事焉一曰重科目之选宜令会举三年之内必须尽推三科武举亦照计偕诸生需次用之必不可使老于蓬门至武学尤为育才之地今天下武生寥落并其学而废之亦宜查复故址令分教一人专掌其事诸愿入武学者勤督而肄习之将人人思自奋矣一曰酌比试之法按比试之制  二祖初年未常少假后稍优容至弘治中始令不中者悉照永乐十年令行而至今犹一意宽假也请将每选官舍分文学年貌骑射三款三者俱优为一等即行咨用或文优而貌与射劣或貌射俱优而少文者为二等亦行文本卫管事三者俱劣为三等止准食禄不许管事如此则骄怠之习庶有瘳乎一曰清纳级之途原额军民俊秀身家无过者方准授职衔劄内明注不许管事万历初年始开推用之端至十三年尽行题革会有倭变兼肇举大工复开前例亦权宜计耳后乃不论出身下隶劣转王官已选有司问革为民者一概援纳一入营伍百计索求或有未纳而先已纳者营求管事正途俱壅今后查无违碍方许纳授给劄凡遇委任查验真劄方准管事三年内果有奇绩方许荐推有仍前冒送者参革一曰汰家丁之滥家丁设立原与军士不同凡招募必选膂力骁健弓马闲熟方得收用今各边将领藉此名色过额滥收苦累驿站隐占营军欲行伍不虗胡可得乎今后各营路额设家丁遇缺募补不得滥收仍严加约束如有故违从重参处一曰恤操班之苦中都河南山东各有京操班军臣省如西安汉中凤翔亦各有边操班军所以卫神京固边圉也然法久毙生其间道途之苦侵牟之害凌侮之辱工作之劳有不胜言者自京班言之春秋分二班矣然皆具其名而无其人也本户醵金包折于领班之官军便于家居官便于厚利稍出其金以为雇点之资上下各以文具相欺实数何有所谓卫神京者安在耶自臣省边班言之戒行之始领班官先有见面之例不者百计责辱或克其行粮及至边庭资粮竭矣而营伍之所欺凌者此军也工作之所苦累者此军也一遇虏警编居阵前素不知兵有捐糜耳故有净山军衬马蹄之号所谓固边圉者安在耶宜令各该司道严加查核尽反前毙斯班军可少苏矣一曰急边军之饷九边何地军饷动缺数万即有输发已过时日太仓若洗边庾可悬何以为国空匮至此亦大可寒心为今之计凡一切经费俱可稍缓先将九边所欠军饷速发以救一时之急然后司农从长经画变苟且之政为常赡之策则九边安天下俱安矣
　　○汝安王继妃李氏薨丧礼比泾简王继妃魏氏例
　　○己丑  孝庄睿皇后忌辰遣宣城伯卫时泰祭  裕陵
　　○升福建延平府知府闵梦得为本省漳南道副使
　　○原任应天巡抚陈惟芝卒惟芝河南孟津人以雒川令召入为御史巡漕按苏松顺天雒滨塞瘵邑惟芝加意厘饬回贼徙入他境邑人葆祠之持斧南中锄豪姓湔苏守污不为有力夺倭入朝鲜言许成非计陈责实数款  上嘉纳焉巡抚应天值矿使纷纭数＜锍-釒＞言江左系  孝陵龙脉无可置斧绘图以请久之得报罢旋忧去推大理卿左佥都御史南京刑部侍郎皆不赴为其邑豁传金七百余两请粟活饥里人祝于社　　○庚寅升河南都司佥书刘孔昭为本省都司
　　○兵部条上九塞情形御守八事且言己事有四失焉一当事易将不能无苟且规避之心此后资深应除者臣部不给劄不定限姑俟撤防方许离任一有贼虏已入而不闻抢掠而尚从容以出者事后之诛何济以后凡防本路本堡者必朝夕军中一以警备为事其有坐待观望纵侥幸无失仍咨本部议处一移防旧有常期乃故延缓为贼所伺因其未集而＜閵＞入者及其徐至安所用之以后各将领听督抚调遣先期驰赴有逗遛不前者纵无虏骑入犯仍坐以失期之罪一撤防后贼乘我虗如往年犯凉犯肃与蓟门河流之贼皆在入冬之后以后秋防告竣各路哨探虏酋有无异谋虏帐有无远徙方议撤兵请敕各边总督抚镇实心料理严加防御毋致疏虞从之并秋防事宜依拟通行申饬
　　○癸巳  孝穆皇后忌辰遣彭城伯张守忠祭  茂陵
　　○升狭西右布政吴中明为都察院右佥都御史巡抚广西
　　○升应天府府丞卫一凤为都察院右佥都御史抚治郧阳
　　○升兵部郎中袁应泰为河南参议整饬淮徐
　　○升狭西参政郑国俊为河南按察使
　　明神宗显皇帝实录卷之四百九十六
明神宗显皇帝实录卷之四百九十七
　　万历四十年七月癸巳朔享  太庙遣武定侯郭大诚恭代
　　○升工部郎中胡鹗为河南卫辉府知府
