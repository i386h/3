<!-- { "loadSidebar": true } -->
　　○兵部题覆辽东巡抚李化龙倭情转换可疑乞要相机审处盖谓小西飞乞封之日内外官公同译审逐款亲答所以侵犯朝鲜之故请封之繇封后不敢求贡指天自夫一一供明然后议发册使乃遣使踰年尚未结局以故流言蜂起申外惶惑随该科臣徐成楚题称春汛渐逼封报可疑方在议覆闻又该册使李宗城奏封事虽迟倭情无异沈惟敬三四月间回迎渡海竣事似已有期今该镇督抚孙矿等因其迟回疑有狡诈一谓册使不宜轻易渡海一谓朝鲜战守所宜卑图皆以职共封疆不妨预思戒备始以倭众侵据七道朝鲜奔号请救  皇上悯其颠沛兴师往援继众退还釜山朝鲜代奏请封  皇上嘉以款诚许与封号及小西飞待命阙廷两次会译此一时大小臣工所共见者伏蒙  圣断从其所请颁给册使乃平秀吉等敕谕亦止一封不得别求贡市今遽云别有要求虽出流言有无难必然使臣所奉者敕书所守者国法岂容擅许沈惟敬虽系凡庸亦知畏死曷敢私与即诸臣妄许于外臣必不敢曲狥于中而矫诏辱国督抚处在密迩所闻或较臣为真册使身在釜营所见必较督抚尤的若果恭敬如初一封完事即当酌量前进以终大典如或一封之外别有要求即当据实奏报候旨西还盖宁使失在彼不可失信在我  天朝之待外夷体当如是也伏乞圣裁  上报曰览奏备悉传与李宗城等遵行
　　○兵科徐成楚题日本虑朝鲜报复惟敬固要陪臣与之修好夫朝鲜自残破之后惊魂未定岂诚足以讎关白者何必修好关白奸雄狡谲凌驾六十六岛其视朝鲜盖仅仅橐中装耳何忧于报复况惟敬往陪臣乃亦往惟敬讲礼陪臣讲睦是敌国我也非体也抑或阴以朝鲜款以陪臣质而阳就一封尤亵体之甚者也如之何勿虑乞将督抚两＜锍-釒＞机宜虚心酌议章下兵部
　　○甲子直隶巡按况上进题河工已无遗策运道切有后艰宜将不急之工停止一面竭力分黄一面并力清口庶分导诸务方收实效部覆如议
　　○敕造整饬各地方兵备并理粮储水利农务各关防　　○蜀王进扇  上命赐银一百两大红罗衣一袭仍写书复王
　　○工部题秋冬河防已竣经管各官罗大奎等十一员高邮等州知州等官许一诚等五十三员嘉奖高邮等州判官等官施奉等五十五员优奖徐州等州同知等官丁偕等四十四员量奖睢州等州判官等官都钟等十二员戒饬斥逐提问从之
　　○乙丑保定巡抚李盛春题张诚弟侄新置庄房田地籍没入官汇造总数随本进缴  上以藉没金银器皿首饰珠玉等物俱著先行解进其房屋等项作速变价庄田著入乾清宫子粒数内徵收随年例类进章下都察院
　　○差御史任万化往甘肃巡按　　○兵科左给事中徐成楚题延镇捷音在二月中兵分三路各出边五六十里直抵达贼巢穴中东西三路通共擒斩四百九名颗内有二名头目夺获驼马牛一千五百四十九匹盔甲夷器三千六百八十二项等因夫黠虏卜失兔因先年我兵夺彼行李杀彼明安酸鼻痛心必求报复兹幸镇抚运筹将士戮力俘斩溢于四百捆载业已五千谋出万全功收一举而臣犹不能无言者边镇岁苦虏患内地黔黎掠在彼中者不少今该镇俘获未知的数然岂无彼掠居民诖误其中者乎夫讨虏而获我民诚不殊于获级即赦民而诛丑虏均不失为首功故审验不可不亟此按臣之任也明安特一酋首耳彼且衔之数年牢不可解矧遭此大创乎我有奏凯献俘之盛则其气易骄彼怀卧薪尝胆之心则其谋愈密故防御不可不严此将领之任也夫行兵至万五千余大举也三道并进深入虎穴大奇也俘斩以四百获掠以数千计大功也有如赏罚一不当使三军解体四夷窃笑其何以训焉况捣巢与堵截异堵截第剪零劫尾之战装点易欺捣巢乃堂堂正正之师胜负立办故综核不可不详此镇抚司道之任也总兵麻贵者臣不知何似人也顾督抚＜锍-釒＞称九塞一时宿将四镇无二功臣即其人可概见臣闻其病非真病不过避嫌释负之私是以休未及休犹树借著折冲之绩似当免留结此残局此本兵之任也章下兵部
　　○丁卯兵部覆陕西巡按乔廷栋题延绥双山堡甘肃镇番卫两处官军获功叙明赏赉  上言李汶田乐著吏部纪录王赋业黄子美葛赖加俸二级俱各赏银有差
　　○敕原任副总兵杨元以原官管山海关参将
　　大明神宗显皇帝实录卷之二百九十四
大明神宗显皇帝实录卷之二百九十五
　　万历二十四年三月戊辰朔  孝肃皇后忌辰遣官致祭  裕陵
　　○巡抚浙江都察院右佥都御史刘元霖以疾乞休不允
　　○升宣府守备胡世芳为大同游击
　　○兵部题修葺应州城南关从之以总督王世扬巡抚梅国桢请故也
　　○庚午吏部等衙门尚书等官孙丕扬等题勘明原任戎政侍郎蹇达受贿事迹奉旨著在籍听候起用
　　○升河南参议张泰徵为陕西副使
　　○吏部题大学士赵志皋历从一品俸三年考满命吏部从优厚恩典至是上请报曰元辅志皋赞襄密勿茂著忠勋兹当考满朕心嘉悦加少傅兼太子太傅进建极殿大学士荫一子尚宝司司丞赐宴礼部以示优礼元辅之意
　　○兵部覆兵科署科事刑科左给事中徐成楚题总兵麻贵历任冲边夙著劳绩乞仍留管事料理边防从之
　　○辛未兵科徐成楚题劾总督仓场侍郎边维垣总督戎政临淮侯李言恭老病不堪任事章下所司
　　○协理京营戎政都察院右都御史沉思孝以病乞休  上以阅视重务令其供职
　　○礼部覆故顺天府府尹钱藻恤典给祭葬如例
　　○礼部题织造冬至  大祀  上用十二章衮服并皮弁服
　　○壬申升甘肃守备蔡梦熊为庄凉游击　　○癸酉礼部覆故南京吏部尚书袁洪愈恤典准给祭葬如例
　　○兵科徐成楚题长昂盘据三卫距  陵寝仅数舍许自革赏之后东纠西结志在必逞虽顺义抵牿未应而赶兔猖獗可凭乌合衡连势所必至近闻督抚与枢臣会议裁其贡而与之款亦覊縻一策然未可常恃也可忧者一云中上谷为神京锁钥往者青把都未死顺义故壮久称恭顺今渐非初矣戎足易猖兽心叵测积薪厝火未可谓安况青酋遗有五孽控弦不下万指少者渐壮壮者渐黠可忧者二甘镇久为永邵卜所苦该镇不胜愤郁诱其款而屠之雪耻除凶功诚不细然或者谓杀降不武诱款不信启衅不祥夫边臣任事最难兵法致人有训阃外便宜岂堪苛责然亦该镇之一隙也可忧者三辽左北逼虏南逼倭最称要害自高平大创虏谋小寝所难御者独倭耳夫釜山故非土著传者误以为土著乃今筑墉构室屯粮增兵俨然一土居意矣朝鲜能无恙乎朝鲜危则辽左危可忧者四西夏自孽哱之后摧残略尽火落赤著力兔诸虏又从而蹂践之迄今贫者逃富者徒丁壮死于征戍老弱疲于转输所为国家有者独区区版图耳肩事者不以此时力为培植安保无如元昊者出为宋患乎可忧者五封疆之臣守土为职我国家自河套一失虏患遂棘先臣曾铣慨然倡议谋所以复之者而功竟未就乃有识之士未尝不扼腕今边秦将吏不谙大略将近边隙地辄弃以予虏土地日促则虏日近异日欲驱而远之可复能乎可忧者六赏罚者人主砺世磨钝之大权然必功罪明而后赏罚当亦必勘报速然后功罪明今虏退不知几日矣偏裨始以其状上之镇巡镇巡申之总督总督上之阙下及部劄行按臣查勘按臣不自勘委之司道司道又不自勘委之府厅文移往复动经半载隐匿妆点何所不至使首虏之真伪不可复辩伤亡虏掠之实数不可复核则有雷同塞责而已功罪何繇明赏罚何繇当可忧者七大约宣大蓟辽有险可据其法当主于守然非以战为守则其守不固延宁甘固无险可凭其法当主于战然非以守为战则其战易蹶顾李牧守保卒安鴈门李陵喜功竟成亡虏臣窃愿文武将吏谨烽广谍清野固垒毋以智生事而又以智收之也至于查勘功罪宜立定限虏退之日地方有无失事官军有无斩获士马有无损伤督抚按臣各自题奏不必会稿如督抚报题按臣勘＜锍-釒＞二十日不至者容臣等据实参究庶查核速而功罪难掩则赏罚当而人心自服部议谓一月之限可行于宣大如甘镇孤悬天末路途修阻往返经旬而斩获数多稽核等第犹当详慎应定限四月以内勘劄一到即依期回奏固不宜稽迟以滋弊亦不可忽略以失真仍申饬赏罚条格督行将领不得辄将近边隙地弃置与虏以致潜住窥掠违者即与陷堡同罪若虏至急能收保人畜地方无虞即与斩获同赏或有未尽事宜并听督抚便宜处置得旨这所议便行与各边总督抚按务实举行
　　○甲戌大学士赵志皋辞免恩命优旨不允
　　○总督仓场边维垣以徐成楚参劾乞休不允
　　○乙亥是日戌刻火发坤宁宫延及乾清宫一时俱烬  上时居养心殿密迩二宫立火光中吁祷甚切幸不至蔓延
　　○大学士赵志皋等急趋救护以长安门闭锁钥未传从门隙具题慰安  圣躬
　　○丙子清明节遣抚宁侯朱继勋隆平侯张炳宁阳侯陈应诏武安侯郑惟忠清平伯吴国乾广宁伯刘允正新宁伯谭国佐永年伯王栋武平伯陈如松于  长陵  献陵  景陵  裕陵  茂陵  泰陵  康陵  永陵  昭陵各行礼
　　○遣惠安伯张元善于  恭仁康定景皇帝陵寝行礼
　　○遣都督同知陈承恩于  庄敬太子  哀冲太子各坟所行礼
　　○户部题各边盐引俱供军需盐粮勘合以二千引为一道乞行各巡盐御史收查宁夏辽东永平开封归德长芦山东各改行关给年终奏闻从之
　　○丁丑  上谕内阁今偶尔灾变实  上天警惕乃朕失德所致惊疑  两宫圣母赖  列祖威灵祐庇朕心惧切自不安心与元辅等议恐未尽愆咎传示礼部遣官告  庙自责合行事宜查例来看以回  天意
　　○内阁及五府六部堂上官俱恭诣禁中看火
　　○免  皇长子讲读一月
