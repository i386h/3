<!-- { "loadSidebar": true } -->
　　万历四十七年正月乙酉朔  上免朝辅臣方从哲率文武百官于午门外行庆贺礼辅臣复诣仁德门行庆贺礼赐辅臣上尊珍馔辅臣方从哲言大僚半缺言路几空需次苦于积薪得旨艰于转石其一谓部院堂官总该二十余员今见任不过十员以一人总一部已觉烦难以本部挕别部尤为鞅掌况今边疆多故师旅繁兴关系匪轻点用宜急其一谓科印虚悬发抄久废巡方多缺弹压奚资始因人而废官寻缺官而误事甚至考选候至六年散馆候至四年不为不久且大察伊迩而该科尚无一人谁为商确乞将吏部所推卿贰科道各官尽赐允用庶君臣交儆朝政一新奉旨览奏情词恳切具见忠爱朕已悉知所请补大僚用言官俟朕详览陆续简发其余诸事朕已知道了况今国家多事之际又值履端节届卿为首府重臣宜表率百僚岂可托疾不出国事何赖宜遵旨速出入阁辅理以慰眷怀
　　○保定巡抚靳于中引疾乞休不允  光禄寺署正黄正寿监守盗窃仓粮下法司鞫问从户科给事中李奇珍之奏也  辽东巡抚周永春劾贪庸游击万中选李大成罢职从之
　　○以三载考称给刑部尚书李志诰命如例
　　○升永平参将刘渠为孤山副总兵通州参将高应节为洮岷副总兵右营游击刘汝植为居庸参将延绥游击王世钦为宁夏西路参将镇夷游击包天吉为永昌参将蓟镇游击唐祺曾为镇边参将固原游击刘衍祚为供水参将保定游击郑源为倒马关参将宁夏副将刘奋武为神机营左副将镇番参将潘国镇为五军左营参将王潭营游击沈勋为神机四营参将天水峡游击高炯为神机三营参将游击张显义为神机七营参将洪广游击王愿为神机七营参将兴武游击张曙为五军八营参将大宁佥书祁盛镇为五军四营参将
　　○丙戌大学士方从哲催请吏科管理察务不报
　　○丁亥宣宗章皇帝忌辰遣官祭景陵
　　○戊子命给事中张延登署掌吏科印信料理察□（□应作务）从吏科给事中张孔教请也
　　○己丑狭西兰州有母羊生一羊（羊应作羔）一首四耳三嘴正嘴左腮一嘴二齿右腮一嘴一齿
　　○庚寅  命隆平侯张国彦承袭祖爵从吏部覆请也
　　○原任修撰黄士俊以假满复职
　　○升河南副使孟习孔为本省参政广东参议张邦翼为浙江副使
　　○辛卯以国子监祭酒张邦为少詹事纂修玉牒  以南京祭酒周如磐为少詹事清理贴黄
　　○广西巡按潘一桂劾右参政昝云鹤调简
　　○云南巡按潘浚言灾异叠臻挽回宜急昨岁九月二十八日本省徵江地震有声是月秒彗星见东方长数百尺月下射射末曲而锐未几而见于东北方又未几见于西金星光芒四映大类月景十月二十七日轰雷陨电变出异常兼以饥馑兵凶所在思乱用人行政良非缓图如青宫之储训宜勤  皇孙之册立宜早扉纶之枚卜宜举卿贰之大僚宜补考选散馆之宜下累臣久困之宜释乞赐转圜以回天变不报  壬辰  狭西巡按王权量言奴酋猖獗出没叵测西虏虽款向背难知况清抚既去辽关已缺外藩而沿海一带北至发策南抵江右时时防猺獞之讨在在切震邻之恐则山东淮扬吴浙之间而未得安枕推而至于各边腹里或增饷或抽兵或因驿路之烦扰或激奉行之未善或赤眉黄巾揭竿草泽天下事始难为矣即如臣见役于狭在庆阳府安化县则以白莲教李文等报谓其绰号李老君妄称天书飞剑在平凉府镇原县则以强寇李云等报谓其屯聚唐家寨拒捕杀伤官兵至于河套之虏耽耽思逞虽吉能歛翼踅伏而戎心无厌芦塘围杆起火之北变不虚生尤可虞者腹里灾伤米价腾涌无聊之民苟且为奸为今之计惟有严保甲以缉奸邪明乡约以消左道惩贪暴以杜侵克而又时赈济以惜饥寒尤不失为救时急着也常赈济银两原无设处万历四十五年十二月该前按臣李养志题留商税虽尚在候旨然权移那借以救燃眉伏乞循依先抚按所题四十六年狭西税银已徵赈济者庶可搜括赔偿庶狭民其自瘳乎不报癸巳辅臣方从哲言御史刘光复系狱四年乞请释放以光圣德不报吏部覆吏科署科事给事中张延登奏察典三事其一谓保任之法请将今次各处开报异等精加遴选如府县等官则书司道举主之名于下司道等官则书抚按举主之名于下亦随察疏上闻以备擢用倘赝鼎混真事发一体罚治一谓严提问之法情将今次各处纠弹职名再加磨勘如乾没钱粮确有数目如出入人罪事有证佐甚者提问追赃究罪倘闻风失实何防量为平反一谓慎署印之人迩来大选急选新官领凭迟滞以致地方缺人委署冒滥请今次觐完抚按须将委署各官逐一考核安静有荐贪纵有劾仍  将部院节年题准事例汇集计册分别目录务要明白简易刊刻成册名曰朝觐事宜通行天下咸使恪守务期力行以臻实效  上以有禆察典嘉纳其言
　　○甲午升刑部郎中钱士晋知直隶大名府方尚恂知福建建宁府荫前都察院右佥都御史李春先次男为柱入监读书
　　○乙未  孝恪皇后忌辰遣官祭  永陵
　　○命戚臣郑养性授都督佥事止准一辈后不为例以后戚畹亦不许援例奏请从兵部尚书黄嘉善之议也
　　○丙申辅臣方从哲再疏催请考选教馆候命之久各科各差乏人之极乞赐允行留中
　　○升工部郎中陈应元知狭西西安府
　　○丁酉赐山阴王俊栅谥曰庄宪
　　○兵部尚书黄嘉善条上安边十议一议战功今后边方功次不必专论斩级果有控驭得宜四郊牧宁者督抚镇道诸臣虽无血战之劳并与大捷同赏一议城守有专城之责者必与城相为存亡有信地之责者必与信地相为生死自今宜严饬功令犯则必诛一议款贡我国家覊縻戎虏设主款贡一节盖挕犬羊以仰我鼻息姑纾吾力而修其备耳各边贡市务要主持坚定戎索内操若虏盟可固不妨投赍以息其争设虏势渐携必先扼吭以乘其疑前有缺文
　　敝一议策应九镇虽各有信地合之皆国家藩篱也每见诸虏入犯往往煽聚勾连借兵他种各镇务须彼此同仇相为特角但有逆助旁侵即为捣虚牵制如或一方告急又当首尾相成毋坐隳唇齿之防自撤声援之势一议侦探虏欲内侵势难猝至举动常在旬日之前设平日能绥怀死士恩结降夷虏势夷情岂难预伺一禁科克士卒所赖以糊口者惟此数斗之粮乃贪黩将吏攫攘公同甚有赃私捆载仅议夺官弹墨未乾寻复视事今后凡遇朘削自封贪惏有迹者轻则黜革重则诛鉏虽有他功不准自赎一禁占役查会典凡各处总兵官跟随军伴协守游击分守守备以俱各有差近来镇臣路将有占至数百名少亦不下百名者自今总镇而下以及偏禆除应随各役外一一清理兵马若干□□□□务期隐占清而行伍实一禁蒙蔽天下之患莫大于相蒙掩败则讳重以为轻徼功则张小以为大今后督抚按道诸臣严责诸将凡系军情塘报务要据事直书一禁交通国家有私通外国之禁法久人玩甚至贪虏重贿以诚输之请各边关隘严立讥防但有私通边内之情即按交结境外之律无论军民立时悬首其该员役一并严惩至于讲事夷使毋与行户潜通一禁漏泄军中情形安危攸系一有泄漏祸败踵至若锋镝未交而事机先露部署甫定而虚实已传此兵家之大戒也伏翼  天语申饬令臣部与边镇臣一一举行  上曰览奏皆御虏安边实政内策应侦探交通漏泄诸款于边事尤为切要其令边镇各官一一从实举行不许虚文塞责
　　○兵科给事中赵兴邦奏锦衣卫舍人刘然骚扰驿递沿边需索至经繇二十五处索贿三百余金伏乞敕下顺天抚臣速行勘鞫计所索诈赃银如律治罪以抚臣刘曰梧觉察故也
　　○升大理府知府陈偕为山东运使
　　○升严一鹏为南京光禄寺卿
　　○戊戌吏部尚书赵焕言  圣慈久已著闻人情亦久消释请释御史刘光复不报
　　○己亥四川巡按饶景晖遵例纠劾茶水道参议任彦棻闲住川北道副使柯维蓁降用川南道副使张养心调蕳
　　○庚子调山西按察司副使傅淑训为本省提学副使
　　○辛丑  英宗睿皇帝忌辰遣官  奉先殿行祭礼
　　○辅臣方从哲六＜锍-釒＞乞身并请速行枚卜不报
　　○夜五更火星逆测在轸宿度分
　　○壬寅山西巡按王远宜言藩盐改支已极不可为训奉旨福府食盐事例著遵屡旨支给不得渎扰
　　○敕御史沈珣巡按贵州
　　○癸卯兵部尚书黄嘉善题据职方司员外外郎王元雅呈称策辽六款一严责成分派应援军令罔赦必使诸将无＜矢见＞避推诿之路而后有挺身赴敌之心有功者赏不逾时有罪者立斩如杜松贺世贤既有水火之形难作臂指之使相应远派信地使不在互援之例一别功罪辽自抚顺陷没士气消沮贺世贤独以偏师出塞斩虏首一百五十余级李如柏抚顺之役复斩虏首七十余级二将所当优赉以励人心至麻承恩援辽数年七城连陷今皆以行勘未报功罪在半明半暗之间宜敕下边臣速为勘结一戒欺蔽隐匿军情以致失机者斩律例甚重今后宜申饬诸将出征者一意攻剿留守者严加防御即有疏虞不妨从实申奏酌量轻重明开一面之网准令立功自赎若有仍前隐匿情弊即失事甚轻必加诛戮一简精锐辽兵除旧额九万外调集南北以及招募计一十一万然人鲜精壮所患不在兵马之不多而在士气之不振宜敕经略会同监军御史及镇道诸将南北调到援兵选其精锐堪战者分属各将其脆弱不堪者尽行沙汰斥回一督刍饷辽左弹丸地刍粮所出能有几何且值新陈不接兵马则日调而日多刍饷则日用而日少目今刍秣不继闻开铁一带至锉菊□□秸饲马安望其追奔逐北乎登莱虽议开海运而民间以征倭受累尚在踌躇山海虽可以召商而近又以饷部升迁无人讲究至于顺天加派输草运辽诚为便计宜敕下户部郎行新饷司星夜料理一核战具中国长技火器为先旷野列营战车是赖辽人浪言搏战向以用火器为无勇用战车为迂阔而不知御夷灭虏我之所恃全在于此近虽经督臣打造数百转运关东然不知果否足用应否续造所宜蚤为措办不可使军前称乏者也奉旨东事料理已久师期将及一切战守机宜如何尚无成议且北关获捷之后虏中情形久无奏报怠缓若此安望成功尔部即马上差人传与经略杨镐将议定征剿防御方略作速驰奏今大兵云集馈饷烦难倘致师老财匮责将谁诿条议诸款有禆边计其令经略督抚等官一体遵行
　　○援将佟国祚以叛逃先是狭西固原游击佟国祚领兵援辽于万历四十六年九月二十八日师次昌平国祚闻伊父原任总兵鹤年降奴遂萌叛志绐各官领兵先行至二十九日又诡称家人佟六汉亡即差牢役邵进忠等分投追赶国祚遂得只身轻骑脱逃以去据总督蓟辽汪可受及狭西总督三边杨应聘巡抚李起元总兵祁继祖奏闻相同法应擒逮兵部覆请以闻  上命捕治之
　　○甲辰以御史房壮丽熊化为会试监试官张至发董元儒为搜简官
　　○乙巳升冯乾为神机八营佐击刘登瀛为五军十营佐击
　　○丙午升黄朝聘为江西副总兵王选为雷廉参将管大藩为南洋游击宣元德为老营堡游击杨嘉谟为通津游击罗万言为宁虏堡游击卢抱忠为柴沟堡守备高尔爵为张家湾守备石钦为海州守备
