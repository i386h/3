<!-- { "loadSidebar": true } -->
　　○丁丑国子监司业王祖嫡奏修缺典以隆继述谓建文之革除未复景泰之附录未正也略曰臣之疑革除何也  高皇帝艰难百战奄有天下挈神器而付之建文立嫡之大经也  文皇帝际时艰危兴兵靖难挈神器而完之  高庙济变之微权也钟虡不移人代顿没此何说也臣窃谓建文纪年之不可泯者五自古无道之君天人共弃闻革其命矣不闻革其年引师曰靖难明非复讎胡为追薄海内外已奉之正朔而去之不可一靖难宣力诸臣妄希芧土日构建文之过本非  成祖之心事平固已幡然感悟故鄙李实独无封事谕吏部不念旧恶榜条方列旋即除毁革除之议起于六月庚午命府部建文条格悉复旧制今年称三十五年而已然皆一时逢迎之臣从谀为此后世不察遂谓  成祖独断归过君父使亲亲之心不白不可二或谓  成祖定鼎功同再造如复革除则师疑无名夫天下者  太祖之天下也太祖之视  成祖建文同一子孙也今日之视  二祖同一祖宗也不革除谓不能仰体  成祖心必革除其为仰体  太祖心乎书靖难所以彰  成祖再造之功不革除所以纪建文在位之实何悖之有矧  成祖谟烈昭垂岂以革除显不革除晦乎不可三国史野史上下并传世往往信野史而疑国史若谓国事多讳不若求之野耳夫年既革除事必散逸今纪建文者无虑数十家谬无相承至有不忍读者逞其雌黄遂淆朱紫岂细故也哉不可四革除者不过使天下后世不复知有建文耳而千万世之后宁能以建文之实历为洪武之虚年乎大书特书固将不免与其纪年立史于千万禩之后孰与今日之为得乎不可五臣之疑附录何也  睿皇帝赫怒振旅虽曰失计然非游猎也  景皇帝监国正位虽曰权宜然为  社稷也名异两朝事归一录又何说乎臣谓景泰之录不可附者亦有五伏读成化十一年十二月  宪宗纯皇帝敕廷臣曰曩者朕叔郕王践祚戡难定邦寝疾之际奸臣幸功妄兴谗构请去  帝号  先帝寻知诬妄深用悔恨以次抵奸于法不幸上宾未即举正朕嗣大统间以复  帝号一事质之  圣母亦曰此  先帝本意宜即举行朕祗服  慈训用成先志其仍复  皇帝号会议尊谥以闻夫既加  恭仁康定之尊谥而不去废帝郕戾之旧名前后背拂不可一臣尝反覆录中凡涉问安奉迎之文并为裁削闻之耆旧盖编摩者承望云尔时于谦王文之狱固曰不如是则事出无名吁加人以恶侈已之功不可二诗于兄弟戒勿相犹谓弟薄而兄效之也景帝之薄不敢曲为之解  英宗始虽惑于谗构终竟怀乎悔恨在  宪宗之敕具见不知者谓  英宗犹之而不敢改没虞帝亲爱之意贻汉文粟布之讥不可三晋元宋高岂真有戡定之续徒以皇皇之际收拾人心稍能立功故虽区区作史者不得不与之  景皇帝萃涣倾否外攘内修北狩回銮神州如故七年之烈曾不得如晋宋之例后世谓何不可四编年之义所以明岁时严统系也故僣伪附偏闰附夷狄附大义也以  景皇帝之录而从附谓之舛以景泰之事参之正统天顺之间谓之淆不可五且景泰之忠臣皆天顺改元之奸邪也修录者咸正之而不从至于  景泰帝顾从之而弗正乎臣又伏读隆庆六年上  两宫圣母徽号诏书内一款曰革除年间死事之臣有司以时祀之而建文以  太祖嫡孙临御四载别无他过不得援诸臣之例以慰幽魄恐  成祖之心亦必有未安者今宜复建文位号仍付史馆将四年事绩修辑为录尽废野史不经之说其景泰自为一录削郕戾旧名与正统天顺承接弗紊其于善继善述之大孝所关非眇小也＜锍-釒＞下礼部
　　○工部覆议黄河为患自古已然而治河之难中州为甚何也其地沙壅土＜锍-釒＞修筑既难平原多旷一望千里无崇山复岭之束独恃卷扫以列防自为悍蔽故功难就而费亦滋今据科臣常居敬抚臣衷贞吉按臣王世扬会勘集议工程地亘千里连十县界两省而唐家口为黄河要害在考城曹县之间两省居民互相盗决尤于运道火有关者宜分地专管严程修筑工在祥符荣泽中牟三县者属河道佥事余希周领之在封丘阳武二县者属大梁道参政王来贤领之在兰阳仪封二县及考城县芝麻庄陈隆庄唐家口帮筑堤坝属兵备副使王之屏领之河内武陟沁河诸冲属河北道参政徐三畏领之堤坝以丈计者凡三万三千一百五十约费至八万四千六百余金事竣一体查叙  上命依拟及时修筑依限报完其两省交界处有盗决者设法严禁毋得推诿
　　○戊寅大学士申时行恭进  圣祖御书以备清览仰惟我  太祖高皇帝圣神首出文武兼资巍乎功烈光被于寰区焕乎文章昭垂于简册其在  宝训实录及御制文集臣皆得庄诵而仰窥之至于  御书墨妙则未之睹也近简阅书籍伏见  太祖御笔尚有贮藏经阁中者凡七十六道或片楮短札或累牍长篇朱书墨书真体草体灿然具备臣等舆水跽读拭目疏观难谓天生上智圣又多能吮墨挥毫独超千古从心应手妙夺天工有非前代帝王所能仿佛者盖自国初至今二百余载而奎章宸翰宛然若新其殆  圣灵之所依凭以为镇世传家之宝神物之所呵护以为书林册府之光者也乃令典籍臣吴果等装潢成册注写释文不揣芜陋敬跋数语于末谨用进呈仰干睿览恭惟  皇上学务缉熙孝隆继述留神卷帙不忘游艺之功系念羹墙每切绍庭之志如以万几余暇特赐省观则手泽具存有若剑舄衣冠之旧而音容恍接不啻天球琬琰之陈臣又绎而思之我  圣祖经营草昧总览枢机当其时代言非乏人而载笔之士非阙员也然犹勤劳若此则是圣祖之精神无一日不流于海宇意念无一息不在于政务宏纲细目无一事而不周详大庭深宫无一时而自暇逸其所以开创基图贻  圣子神孙万世之安者岂徒负扆凝旒拱揖指麾而已哉伏望  皇上于语言文字之中求  圣祖之精蕴于陟降著存之顷法  圣祖之忧勤此又区区芹曝之诚愿为觐扬之一助者也＜锍-釒＞入  上谕  圣祖御笔留览并查取  累朝宝训宝录藁来进
　　○升建宁知府张淳湖广副使
　　○赐总督宣大山西尚书郑雒巡抚许守谦邓林乔沉子木总兵麻贵李迎恩董一元李如松等以下各银币有差以三镇岁市报竣也○户部覆议河南抚按奏称该省连岁灾荒民食无措请蠲免停徵宜照狭西例分别量允其京边紧要钱粮以□税抵解开归二府改食长芦山东盐引南阳汝宁归德三府仓储许开封等处重灾地方平籴煮粥收价侯秋成买补诏依拟行
　　○己卯祭大明于  朝日坛遣公徐文璧代
　　○升浙江参政王桥云南按察使
　　○庚辰巡按浙江御史傅好礼劾乡绅副使吴遵晦左布政使陶幼学苑马寺少卿戴凤翔招纳投献蔑法欺公事迹彰著乞提问如法诏许之
　　○升太仆寺少卿王致祥本寺卿
　　○壬午祭  历代帝王遣侯吴继爵行礼伯王应龙毛登尚书宋纁王一鹗分献○升吏科都给事中杨廷相太仆寺少卿户科给事中田畴山东海右道参政吏部郎中黎邦琰江西饶南道参政
　　○命锦衣卫指挥佥事王继祖南镇抚司佥书管事
　　明神宗显皇帝实录卷之一百九十五
　明神宗显皇帝实录卷之一百九十六
　　万历十六年三月甲申朔大学士申时行等题先该臣等恭进圣祖御笔奉旨留览仍查取  宝训实录钦此又该文书房官宋坤口传  圣谕装潢宝训实录尚冠恭看一遍请去  皇史宬安如再请来不尚冠不敢恭看查有  累朝宝训实录藁着进来以便观览臣等查得  累朝纂修事例凡纂修已完正本于皇极殿恭进次日送  皇史宬尊藏其副留内阁而毁其原藁盖重秘书防洩漏也今奉旨取具原藁无从可得查得嘉靖间曾将  累朝宝训实录重录一遍藏奉  皇史宬其原先旧本隆庆年间  皇考尝一取视收藏道心阁后复送入  皇史宬  皇上留神继述时欲省览乞命该管官查取恭进至于阁中副本累经纂修官繙阅时有污损一时未能整顿  皇上如欲朝夕披阅除  武宗以前见有  皇史宬旧本可以取进外其  世  穆两朝训录或容臣等查取誊录各官督令誊写便册陆绩呈览谨回奏以闻
　　○  孝肃皇后忌辰遣永年伯王伟诣  裕陵行礼
　　○浙江巡按傅好礼及巡抚温纯俱以综核吏治为任而义乌令熊秋芳在会荐＜锍-釒＞中纯既迁秋芳以变节败好礼自劾引罪时纯以户部左侍郎上＜锍-釒＞与好礼分过并乞连坐有旨温纯照旧供职以后有司初任修饰取名荐后改节者抚按官从公论劾准简举例免究不许畏避异同故行庇护
　　○吉王翊銮奏请庶二子常汶改封郡爵部议谓宗室奏请名封以条例要例为则吉王原封龙阳王因嫡弟庄王无嗣以庶兄继袭则条例所称郡王进封亲王次嫡庶子止照本职不再进封者也且事在隆庆六年正要例所称例后加封照世次改正者也令王一子常淳已封世子二子封镇国将军法例俱为吻合辄复违例妄请似非所宜诏如议
