<!-- { "loadSidebar": true } -->
　　○礼部尚书掌詹事府事陈于陛请敕纂辑本朝正史臣考史家之体有二一曰编年之体以事繁日月而先之年者是已一曰纪表志传之体凡君臣事迹朝家大政各自为始终者是已左马以来代有述作两者并行而宋世去我朝为近制度尤彪炳可考自建隆后编年之书谓之日历即所称采百司奏对事实为时政记取柱下见闻为起居类次而润色之为日历修而成之为实录以备史官之采择者是已其纪表志传之书谓之正史如真宗祥符间王旦等撰进太祖太宗两朝正史为纪六卷志五十五列传五十九仁宗天圣间吕夷简等增入真宗朝名三朝国史为纪十卷志六十列传八十者是已此外又有辑录祖宗宏谟要政分门拆类以便御览禆帝学之书如王曾取三朝圣语政事分政体听断谨灾省费等类为宝训三十卷范祖禹撰仁皇训典六卷自圣孝至爱物凡三百十七条以备迩英进读与国史实录并行者是已以上三书体裁殊致各有取义乃有国之不可阙者我朝兴造功业建立法制事事超越而史书独有  列圣实录藏之金匮石室似只仿宋世编年日历之体但可谓之备史未可谓之正史至于大明会典屡修颁布凡六曹政体因革损益之宜虽已该载而庙堂之谟谋册诰臣工之论议文章不与焉但可谓之国家典制百司遵行之书而非史家之体盖本朝纪表志传之正史经二百余年来学士大夫踵袭因循阙略不讲在今日似不可不亟图者如  实录有  圣德之总叙  宝训皆  列圣之渊猷此外有  御制文集有  圣政记有  皇明诏制及诸家所编如大政记昭代典则孤树裒谈宪章鸿猷录之类参以三朝  圣谕录前后北征录天顺日录燕对宣召视草  宸章等录更加采辑藻润即可以为  列圣大纪  帝系宗谱有  玉牒分候绍封有兵曹底簿封爵考参以吾学编同姓异姓王侯内阁典铨诸表及列卿表之类更加考订增益即可以为  累朝年表制书如一统志官制  大明令律例  大明集礼洪武礼制明伦大典之类诸司刊布者如宗藩军政条例会计录太仓考漕河图志海运编太学马政盐法志之类四方形势如广舆图九边图说星槎胜览瀛涯胜览炎徼纪闻殊域周咨录之类折衷以  实录会典所纪载参以衍义补名臣经济录＜锍-釒＞议诸书吾学编中天文地理三礼百官四夷北虏诸考述即可以为国家诸大志  实录中有  后妃事迹廷臣三品以上有小传益以开国靖难功臣录群忠备遗录名臣言行录名臣记献实殿阁词林记琬琰录今献备遗之类其诸高逸孝节等目更采摭于郡国志即可以为国史之列传特诸书散轶浩瀚未经裒聚檃括茫无统纪是以昭代久虚之典必湏  圣明在上力为表章整辑然后可以苞举艺文总一流略勒成钜编垂著万世此真千载一时也臣惟国之正史必以  列圣实录为主修正史之序当以国家诸大志为先请将  郊  庙礼乐律历天文灾祥五行藩封郡国舆服学较选举职官经籍艺文赋役食货漕运盐法屯田兵制马政刑法河渠四夷之类量分为二十余目修辑成书使朝廷之上经制典法炳然可考实为要务志成之日即宜恭纂  列圣大纪次之则  后妃及诸王公侯之表传又次之则名臣良将循吏儒林文林高行烈女之传随修完者即以进呈大郡起于开国之初至隆庆末年而止其进读节要之书查得洪武七年宋濂詹同等纂日历成请更辑  圣政为书分四十类自敬天至制蛮夷名曰  皇明宝训  列圣实录修完之日各有纂成宝训近日阁臣得旨纂  训录类编亦分四十类始创业艰难终饬武御夷已经进呈恐尚未备宜仿此例推广成书不俟正史成日先以奏御恭备九重燕闲之览遇文华临讲日儒臣得以执帙进读如此则本朝史书诸体具备  圣祖  神宗之丰功峻德悬日月而无穷明君良臣之鸿猷嘉谟炳天壤而不朽岂非我  皇明之丕业万世一钜观哉下所司议
　　○兵部覆总督尚书魏学曾题达虏入犯管镇夷游击事守备龚子敬带领苗兵用火炮打死达虏甚重虏众并围孤军陷没遂死之子敬当赠都督佥事荫一子正千户其荫子应加升二级以后接辈子孙止世袭正千户仍立祠致祭从之
　　○起补四川佥事王嗣羙于山西升郧阳府知府马翰如为山西副使潞安兵备
　　○丙辰修理  孝陵工成赏衷贞吉米天球张槚邢隆刘朝用陈良弼蒋建元舒应龙各有差
　　○礼部议凡官与地宜加衘久任者即照新衘行礼惟文移则府仰县县申府上不言官吏下不署衔名庶嫌隙不生体统亦正从之
　　○兵部覆延绥巡抚所奏西安四卫军士自万历二十二年为始分为两班照依原定信地轮年递戍每班每年以三月十五日到边十月初十日撤归脱或秋防边防多警仍将下班军士便宜调取分防事毕即行撤归如或照常秋防不得概行调取从之
　　○　　○铸给山西布政司清军道淮安海防监军道各关防一颗
　　○戊午赐三辅臣杨梅
　　○刑部尚书孙丕扬条陈省刑约束一律例原无宜省刑四条勿用磨骨钉寸寸紧夹棍勿用数百斤三四人立枷勿用带根板水缸杖生树棍勿用脑箍竹签嘴掌背花二论理当重宜省刑四条父子兄弟告者恕父兄刑夫妻尊长告者恕夫与尊长刑子弟替父兄诬告者省子弟刑妻妾替夫诬者省妻妾刑三刑流防过省刑四条先枷挞者后莫枷挞人枷挞者我莫枷挞已刑下体莫刑上体已挞输家莫挞嬴家四情偏防过省刑四条勿偏听原被告加刑勿过疑证佐加刑勿出我聪明加刑勿怒人强项加刑五避天时省刑四条早晨宜省刑寒暑宜省刑霜雪宜省刑节令宜省刑六体人情省刑四条尸亲宜省刑口讷宜省刑救尊长者宜省刑诉冤枉者宜省刑七人可矜者省刑四条老少者宜省刑饥寒者宜省刑病初愈者宜省刑残废笃疾者宜省刑八人可疑者省刑四条官员宜省刑生儒宜省刑妇女宜省刑贼情暧昧宜省刑又省罚约束一省罪内罚四条勿轻罪已拟而又罚勿重罪轻拟而加罚勿改无力赎为有力赎勿改轻罪赎为重罪赎二省罪外罚四条勿因事白罚富民勿胁短明取罪民勿罚纸谷暗收折价勿受贿赂故出人罪三省钱粮罚四条勿取常例宽限勿取重收秤头勿染投柜拆封勿留多派大户四省里甲罚四条勿明徵会银暗用里甲勿里长轮支又派殷实勿用银多而累管支包补勿用银少而令行户出物五省指公费罚四条勿指迎送科罚勿指来朝科罚勿指士夫科罚勿指截粮科罚六省指上司罚四条勿指上司取无碍银罚勿指上司送长夫银罚勿指上司发奖励银罚勿指上司送寿节礼罚七省克扣罚四条勿克扣船车官银勿克扣各役工食勿克扣各行税银勿派取地方土宜八省纸谷罚四条勿克上司官银仓谷抵数勿克自理赎银余谷作正勿克赈济银两发仓欺人勿克修理公银劝借肥已  上下诏褒之曰卿等言是朝廷设官养民岂容贪酷吏法外刑罚上千天和即行各该抚按官通行出榜禁约以后复命考满日严查有无违禁以论贤否不得朦胧姑息
　　○己未大学士王锡爵上＜锍-釒＞求面不报
　　○升杨廷兰户科赵完璧礼科俱左给事中王嘉谟吏科右给事中
　　○升河南副使王国为山东右参政兼佥事整饬霸州江西右参政张治具为四川福建左参政胡心得为广西各按察使云南副使顾云程为四川福建左参政胡心得为广西各按察使云南副使顾云程为四川右参政江西右布政邹墀为本省左布政使
　　○庚申命都察院左副都御史李桢为户部右侍郎
　　○命周光镐为都察院右佥都御史巡抚宁夏
　　○起补云南右参政谢诏为山西河东分守
　　○予户部右侍郎林应亮祭葬应亮福建侯官人中嘉靖十一年进士授知县历户部主事礼部员外郎中升常德府知府副使参政臬藩长南太仆卿总理河道副都御史总督仓场侍郎回籍以子如楚任南刑部主事覃恩进通议大夫林下三十余年寿八十八万历二十一年五月二十六日卒起家循良洊臻膴仕退居林壑乐享耆年宦迹乡评两俱无玷　　○辛酉升江西按察使李得阳为本省右布政副使郑继之为右参政直隶广平府知府陈简于河南福建邵武府知府周裔登于云南宁国府知府萧良誉于河南各副使福建佥事余懋中为本省左参议良誉则提学云
　　○壬戌茂州地震
　　○吏部侍郎赵用贤奏辩原任御史今听降吴之彦退婚事先用贤为简讨之彦任中书用贤生女三月之彦定以二币后用贤以星变弹辅臣居正为民时之彦为御史巡按福建过里门遂与用贤绝且待之甚倨用贤讶之至之彦行后探其故则之彦出京时受指于王篆者也用贤愤然封还前币之彦父受之不报直至用贤起官之彦时为山东佥事用贤过德州之彦具书仪悔罪用贤不受遗书绝之之彦亦不复言又踰年用贤以赞善为封使还家始以女另许蒋参议子出嫁生二女又阅六年而之彦始令其子告争时正用贤升吏部之日之彦被吴定弹劾听降之时之彦又疑弹劾为用贤使也部院勘议台省交章各有偏护辅臣奏用贤之失在绝婚轻易使人难堪之彦之失在声言不早使人难处今为折衷之论准用贤病痊叙用免之彦降处庶两造得平从之
　　○兵科都给事中张辅之言昨接经略宋应昌两揭两书总为倭事揭陈功伐其词详中间叙述始末料理若无意于许贡也者书吐真情其词简末言不用前法安能奏功又若决意于许贡也者本兵固甚盛德而昨贻臣书亦不能无疑于应昌矣乃知公揭所以示众私书聊以尝臣托言于请封实讳言于许贡夫沈惟敬非端人也许贡非奇策也应昌一用于平壤再用于王京又用于釜山三用而三幸不败此果应昌之智耶抑亦倭奴之愚耶夫脱屣内地株守海氵□宾不可谓非倭奴之愚也借今日之空言责他日之实利不可尽谓倭奴之愚也我以贡愚倭而倭亦以贡愚我何应昌之不知变而借此退倭遂欲执此奏功耶今日请封明日乞贡矣今年西北许贡明年东南叩阙矣盖天下事无全利亦无全害惟择其利多害少者为之臣等窃谓许贡则中外解严而他日有变大众不可复收其祸迟而大绝贡则战守豫备而一旦有变大众迄今未散其祸速而小况日本在南朝鲜在北今之寒暖不敌也我处其内倭处其外今之主客不敌也我可因粮于朝鲜倭难转饷于海外今之饥饱不敌也柰何以  盛朝之义举甘蹈弱宋之覆辙哉
