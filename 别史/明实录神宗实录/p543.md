<!-- { "loadSidebar": true } -->
　　○辛酉谕内阁朕昨览卿等奏揭知卿等素服亲赴文华门行礼投进朕心兢惕不置  天灾屡示儆象  祖宗陵寝震惊朕日夕焦劳致成忧郁寝食未遑绎思悔悟更始转灾为祥前已屡谕卿等修省实政次第发行其文武诸臣章奏朕因不时眩晕服药调摄尚未悉览元辅为朕心腹股肱赞襄懋著素所眷知信任二三良辅义同一体俱为讲学旧臣朕特召来辅政信任共济时艰同寅协恭弼成化理所奏至诚恳切朕已知之今又览卿等揭题拣选官张翼新等急选官郑公星等拦告艰苦情繇此本前简误作重复是以未发即批行矣谕卿等知之于是一贯等言臣等倐奉谕旨益然春温相顾而泣万行俱下伏念臣一贯久叨腹心之爱侍臣十年臣鲤臣赓或承一体之恩起家二载溯追周旋讲幄乃在二十年前犹廑记存从容语及遭逢至此能不感泣第今捧读  圣谕内悔悟更始一语次第发行二语望  皇上毋忘之文武诸臣章奏又愿  皇上毋吐弃之则臣等虽死瞑目矣
　　○户工二部接出  圣谕天雨连绵京城坍坏房屋数多压伤人民甚众朕心甚恻然便著太仆寺给发银十万两交与该部该科及五城御史会同查勘分明每房一间钦赏银五钱以资修理赈济及医药津送之费务先尽贫难下户仍不许官吏侵冒必令沾受实惠有旧例及时宜该举行的著题来行
　　○升光禄寺少卿冯渠为太仆寺少卿礼科都给事中张问达为太常寺少卿吏科都给事中项应祥为太常寺添注少卿
　　○宴乌思藏进贡番僧呵喃坚参等三十名永康侯徐文炜待
　　○壬戌  孝安皇后忌辰遣官祭  昭陵　　○太学士沈一贯等言维时溽暑已过天气渐凉趁此清秋  东宫正宜讲学得旨八月初旬择吉行
　　○升礼部主客司郎中祁伯裕为狭西提学副使
　　○癸亥顺天巡抚刘四科＜锍-釒＞畿辅水灾永平府等州县淹死男妇无数奉旨户部看议
　　○蓟辽总督蹇达题畿辅水患异常边墙冲圯日甚请乞申严防御以伐虏谋宽恤军民以销隐祸得旨冲倒墙基及一切紧要边备严行修补整饬
　　○甲子大学士沈一贯等言昨日管镇抚司李祯国来说狱中房墙倒塌积水成河各囚死生难保情实可怜除死罪外余宜早与发遣发落至于矿税犯人原为百姓得罪倘至溘亡益为百姓所怜干伤天和尤甚伏乞将冯应京等特恩赦宥或发刑部分别坐拟其余各犯亦通发刑部拟罪奏请庶罪人有所归着亦便工部修理不报
　　○兵部覆甘镇海虏犯边失事守备陈善道革任从之
　　○升南京光禄寺少卿邹观光为南京太仆寺少卿
　　○升四川游击萧孟京为贵州兴隆参将辽东指挥佥事李如楠为沈阳游击将军
　　○乙丑以沈阳游击王绍芳为分守海州参将福建游击石惟磐为广东海防参将杨定国为分守庄浪左参将王元周降充福建游击将军
　　○丙寅大学士沈一贯等言西山煤户窰口尽为水渰无力陶挖伏乞  皇上特降一谕量免课银二三个月少苏其困今见发太仆寺银十万两除给济京城下户之外似犹可以分此济彼此亦不费之惠易行之事也＜锍-釒＞未得旨
　　○命总督仓场侍郎游应乾到任管事所赍入贺  万寿表文至期随班行礼
　　○丁卯起升刘应麒为南京大理寺卿
　　○以广东道御史周家栋巡按北直隶提督学政
　　○调工科都给事中侯庆远为吏科都给事中
　　○升户部员外江盈科为四川提学副使
　　○戊辰  成祖文皇帝忌辰遣官祭  长陵
　　○谕户部朕思雨水连绵京师米价日贵着于通州仓粮暂借十万石运赴京仓支放该月折色军匠米粮候新粮到日即与补还其五城房号银两除旧例免徵外再着免徵一个月以昭朝廷权宜救灾德意
　　○以锦衣卫管卫事李如祯提督京城内外巡捕　　○壬申大学士沈一贯等题臣日连日恭奉修省德意力图奉行有遵谕拟上者有循例题请者皆系应天实政早赐  皇仁不胜瞻跂一西山被灾窰户当恤二镇抚司狱房雨倾各犯当矜三播州战功久未叙当下四江北地方叠灾当赈五教习庶吉士例有馆师二员当补六部院大臣及四省巡抚当用七牧地为水所占当缓赋
　　○甲戌谕内阁朕览卿等揭奏七款皆修省实政具悉忠爱朕因各官不以国体为重要直沽名哄然烦激连日愤懑眩晕卿等前奏未行悉览今所奏已知于是大学士沈一贯等言臣等感戴  皇上不忘眷答之厚具谂修省之诚诸臣烦激诚或有之论其忠爱实同臣等恭绎  圣谕许臣等所奏为修省实政伏望早发一日则早慰一日将性情中和愤懑自息心广体胖眩晕奚留  圣寿高于山阜而  圣祚垂于日月矣
　　○升南京工部郎中范允临为云南提学副使
　　○原任兵部左侍郎许孚远卒赐祭葬如例孚远浙江德清人壬戌进士繇工部主事调吏部历官藩臬巡抚南大理卿至今官制行端方著述纯正时论贤之
　　○礼部署部事左侍郎李廷机奏臣为诸生每见提学官三年之内有岁考有科考皆通学径送无一士不经试无一卷不经目故才者见其才而不才者亦无所匿其荒谬膏梁之子安分守拙而孤寒之士咸得扬眉吐气自致青云后来人不耐劳岁考稀少生员有终身不得见提学而混厕衣巾滥沾优免者及至大比又有类考之规如府学则府考送道县学则县考送府府考送道不送则不得进不求则不得送臣前年患病家活时当科举臣见家乡子弟以类考之故惴惴然忧府县之不录不暇诵习史书而奔走晨昏贵家用势富家托势守令逼于应酬之不暇孤寒苦于进取之无阶臣因追念臣之孤寒苦在今日既无势力又耻奔走将无繇致身而事  皇上矣以福建一省推之而各省可知也士风日坏关系匪轻祗缘岁考久弛类考相沿人谁肯舍逸而就劳亦有履任未几科考期迫不得已而类考者臣谓提学一官迁除宜早或难其代则暂加衔再任务令三年之内岁考一次科考一次通学尽考生员有不愿科举者听之提学未经岁考不得升迁有仍类考图便及圆融狥私者劣处庶甄别当而考较勤荒谬之士难容孤寒之士得进所以杜躁竞正风俗者端在于斯伏乞  圣明裁察敕下臣部施行奉旨提学官职司考较载在敕书岁周一次原无类考之规自行类考而士风躁竞孤寒淹滞率繇于此便行与各省直务遵屡旨勿得自为偷安之计年终仍开报该部以凭分别铨叙其有资俸该升考未周遍者不妨加衔再任吏部知道
　　○乙亥以福建左布使徐学聚为都察院右佥都御史巡抚福建地方
　　○丙子谕户部朕悯西山被灾窰户令比京城下户一体给赏即于见发太仆寺银十万两内通融分与还着该部科及顺天府会同给散务令人沾实惠水占窰口免征课银三月
　　○丁丑大学士沈一贯等言今年庶吉士蒙恩选定例有教习官二员臣拟上未蒙赐允今不敢坚执再推一员望  皇上就中点发二员以便遵奉推于慎行周应宾唐文献未报
　　○平江伯陈启嗣承袭祖爵
　　明神宗显皇帝实录卷之三百九十八
明神宗显皇帝实录卷之三百九十九
　　万历三十二年八月己卯朔大学士沈一贯等请  东宫讲读得旨东宫于本月初八日开讲待过寿节假日照常讲学
　　○庚辰升右春坊右赞善李腾芳为右中允管司业事
　　○辛巳大学士沈一贯等言  皇上念科道官积有岁劳一时九年考满者皆得优转京堂然见在科道从此寥寥数人侍班差遣动称缺乏散馆及起复侯补诸臣臣等屡揭请旨今吏部又复题催切念官不得人则为废事人不得官则为弃才今科庶吉士送馆在迩而前科尚未授官二十六年行取经今六年各官久已任事而同取尚未授官人才难得废置可怜  皇上躬修实政之中必念及此一端也未报
　　○秦州地震声如鸣鼓　　○甲申册未封李氏为顺妃告  奉先殿
　　○礼部署部事侍郎李廷机奏驸马杨春元悔过读书胄监之钦期已满  圣意之释然可知惟是部臣鲍应鳌原任兵部武选司主事去年差往江西虽调仪制补教习实未到任乞免溺职之罚诏杨春元复任朝参回府居住鲍应鳌既奉差委将及一年何尚未回查明以闻
　　○乙酉命吏部右侍郎周应宾礼部右侍郎唐文献各以原官协理詹事府事教习庶吉士
　　○丙戌  孝康敬皇后忌辰遣官祭  泰陵
　　○丁亥祭  先师孔子遣官恭代　　○两淮太监鲁保题额角□羊钱粮迟误  上以有司官互相推诿以致迟误织造供用姑念年久东南民力疲困免行查究
　　○礼部奏周府汝宁王在唫越关奏事应先遣内官一员伴送回府同行拨置及本府辅导官提问处治本王应否先行革爵请旨定夺奉旨郡王越关奏扰大干明禁但其所奏事情未有着落遽难议处巡按御史查勘其奏定夺
　　○戊子  孝慈高皇后忌辰  奉先殿行祭礼
　　○户部尚书赵世卿刑部尚书萧大亨各言会推河南巡抚沈季文才识操守实出公评科臣胡忻＜锍-釒＞论季文钻谋乞赐详察  上并报曰卿忠诚为国会推非私不必致辩
　　○庚寅以  万寿圣节赐三辅臣及讲官金银万寿字有差
　　○壬辰兵部覆五路台吉挟兵索赏边镇之事全赖巡抚一人从中赞理就近分布况山西之与宣大贡市原同一体款虏派出一枝今宣府马鸣銮已差人沿途飞促所有山西抚臣速宜点用报云山西巡抚仍候旨
　　○癸巳大学士沈一贯等言恭遇  万寿圣节闻左右有买雀放生祝延  圣寿者区区愚见欲推广此意于本月十七日在廷文武百官及天下入贺人员四夷朝贡之使山呼万岁之时  皇上特涣纶音停罢矿税以示普天同庆之意此时满朝万口必将欢声如雷仰彻  穹昊不崇朝而歌讴溢乎四海协气塞于两间  皇上临之介以景福八荒寿域歛为  一人之寿矣臣等不胜犬马下情敢拟敕谕一道并进留中
　　○乙未以  万寿圣节三辅臣诣仁德门叩头庆贺赐上尊珍馔及烧割面膳有差
　　○狭西巡按杨文＜艹洍＞极言边地阽危矿税播虐请罢浙江抚按尹应元等各＜锍-釒＞言机匠一岁两徵事体遵行不便俱留中
　　○戊戌宴朝鲜国庆贺  万寿圣节陪臣安克孝等十九员庆贺  千秋令节陪臣韩寿民等十六员侍郎李廷机待
　　○庚子  宪宗纯皇帝忌辰遣官祭  茂陵
　　○大学士沈一贯等言  皇上居深宫之中不见群臣百姓似谓可塞耳掩目置人言于弗理臣等日出入长安门势不能避儿童走卒无非鞭策臣等之言流离琐尾无非感悟臣等之状乃者赍捧官来开口即说矿税各处书来未开缄即知其说矿税臣等每欲乞身而  皇上不许尝求面见而  皇上又不许惟有揭帖数行仰于御览而九阍万里智虑短浅不当  圣心即蒙温谕亦少所施行愿  皇上回心向道无摇丕基放逐臣等更付能者昔麦丘邑人谓齐桓公曰愿主君无得罪于群臣百姓民者邦之本财者民之命弃其本戕其命而可长享天下未之前闻不报
