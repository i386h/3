<!-- { "loadSidebar": true } -->
　　○庚子兵部覆总督两广兵部尚书今革职为民戴燿征黎善后四议一议增兵以固防御钦州界连夷地今既受创讐憾必深委宜设兵守御以防报复据议钦州添设陆兵六百名牙山添设三百名龙门水口添设四十名共足水兵八百名及查广之东山西山各参将中路守备统领官兵共四千五百员名目今地方宁平议于内抽减二营共兵九百名移往钦州内五百名劄守州城百名哨守防城其三百名改为水兵发守牙山哨巡鳌头等处又查有涠洲游击原设水兵一千四百名专为防守珠池今珠已取尽盗亦解散议于内抽取五百名分劄龙门水口等处且系珠池西界有警亦足应援是饷不加派而兵已足用矣至廉州府城滨临巨海东连日本西接交南原设仅陆兵三百名委未足用议增兵二百名就于该府廉州卫旗军精壮余丁内抽出五十名合浦县抽出精壮民兵五十名又召募新兵一百名与同旧兵合营训练防守遇警援所有新兵月粮于该司贮库各府州县旷饷银内酌量裒益通融支给一议设将官以重弹压钦州地方边海宣德初年设有守备坐镇后因承平撤兵止存一守御千户所旗军不满二百遇有警息驰报雷廉涠州俱离辽远虽星驰赴援不能及事今议将罗定守备调移钦州其廪粮杂役工食等项即以罗定二营额定饷银移支凡系水兵仍属涠州游击节制该游移驻白龙厂就近防守陆兵仍属雷廉参将节制该参将照旧驻劄往来调度一议复峒官自相钤制钦州四峒僻居西境接壤十万大山习染夷风汉法难施  先朝设立土司给以印牌世守至国初易以峒长宣德年间叛入交夷嘉靖二十一年始复版图岁纳丁银屡年逋欠而峒中奸民往往勾夷为患皆繇峒长名位卑微不能钤束今议每峒设一土司就将峒长行广东布政司给与名色把总空衔劄付如长官体统使之约束峒民不得世袭但劄付给与该司予夺一经题请彼将挟以为重是该省无故而添二十四土司把总久之跋扈相仍据为世袭谁能禁之且中国奸民因而营充峒官设财役贫启衅生事有不容以不顾虑者一禁罢互市以绝祸萌钦州防城夷汉互市岁收额税银二百两第近年防商货物屡被劫夺商人遂移货城内夷寇垂涎纠众劫城实因贸易以为祸胎今议防城互市即时停罢仍严禁各处隘口不许私通往来但岭南夷汉互市其来已久今一旦遏绝彼既不得贸易之利将益逞其不肖之心固宜多方以禁缉尤必设法而戒严以上后二议合行督臣及广西巡抚衙门覆议是否妥便具奏定夺从之
　　○简讨李康先引疾乞归许之
　　○辛丑  孝穆皇后忌辰遣官祭  茂陵
　　○兵部以分布防秋兵马覆狭西总督顾其志＜锍-釒＞请即移文各该督抚衙门查照近题事理严督大小文武将吏俱于七月初旬齐赴原定分布信地加意设防远差哨役密行侦探常加大敌在前不可少懈若虏果入犯本镇则极力堵截相机战守如犯邻封则合兵邀击互为声援或捣巢以牵其内顾或横击以截其中坚俾腹背受敌入必遭挫在我首尾相应战无不胜但毋贪功喜事致起衅端秋防毕日查果信地无失应援有功破格优荐题请升赏若自分彼此逗遛观望贪功偾事督臣即照钦奉玺书查其失事轻重总兵题参究治副将以下按法重处毋容姑息仍咨总督衙门遵照旧规于初秋移驻花马池控要害便宜调度务使我无  隙可乘斯为万全完策从之
　　○补荫故巡抚大同已赠右都御史房守士孙房泰亨入监读书
　　○补荫故南京兵部尚书郝杰长孙郝长祚入监读书
　　○调镇武游击传元勋为辽东宽奠参将
　　○升辽东左翼营游击郎名忠为辽阳中河副总兵琢州临清守备雷起龙为天津海防左营游击大陵河备御马时楠为辽东中左所游击潘家口守备杨从新为宁夏广武营游击
　　○予故南京户部侍郎石应岳照例祭一坛以被劾回藉减半葬妻丘氏祔
　　○壬寅兵部酌议邦政条例中四款题请裁定纂入一议军职犯盗自首降袭邦政条所载正德六年本部题准武职犯该强盗得财不分首从斩罪业经自首除本犯免死革发为民外子孙袭替候本人身故及六十以上保送应袭之人袭替而弘治四年有犯强盗窝主知情不分赃及不行者子孙袭替于祖职上降一级夫前项所犯较后尤重今于后降级于前世职似乎轻重倒置今后自首免死者候本人身故及年六十以上应袭之人于祖职上降一级袭替如此庶使人得自首之利而亦知为盗之惩矣一议军职争袭谋杀邦政条例所载嘉靖十八年李鳌谋百户戕侄李玉鳌杖一百边戍鳌男李堂助父为恶既难袭职而李玉户内并无以次人丁当时部议揭黄并谓有如此者查照揭黄不许承袭嗣奉旨以后除犯人坐拟本罪外即便揭黄虽有族属永不承袭著为定例其为谋杀亲枝虑诚严且重矣第凶人得以一戍制胤子死命而长枝有后祖功可念皆所不问情罪殊失其平合无以后有如此者除犯人于本罪上加等永戍犯人子孙不许承袭本枝非同谋加功者仍与袭祖职一议武官调卫袭替邦政条例题准在京三十六卫官少卫分照正德十一年题准事例于羽林等一十八卫官多卫分量调以备差使俸粮关支子孙袭替俱于今调卫分其意欲使各卫多寡停匀岂不诚善但始以多少焉调之名终以美恶为调之实营美避恶较量便宜惟其所择俸粮倐减倐增员额忽嬴忽缩亦有他日厌调卫之未胜复指原卫求还者本来失迷诡故百出内外黄莫如所安插堂选簿莫知所稽查弊扰莫此为甚合无以后京卫止许调卫管事不许调卫袭替即一卫中亦不许改所庶官有一定衙门卫有一定员额矣一议武官军功诰命邦政条例初载武职非军功不准世袭其封赠事宜亦当比例加纳粟纳银等项若有军功在内扣筭级数给与诰命报捷所升系一时勤劳查无授诰事例今后除奉特恩外有请给者即除去级数止扣算军功又一款武职由恩荫传乞报捷等项相兼致位通显虽无军功或先世有姻国家或本身竭力王事比与纳银等项升给者不同应得诰命亦照武功一体撰给虽系纳银等项进身又能自立军功三级以上与军功虽不及三级而恩荫传乞报捷等项次数亦多者俱准应得诰命其专以纳银等项进身及虽有军功一二级或恩荫一二次者以武功而计尚在旗役之例俱不准给若奉特恩临时奏请定夺夫武职严军功世袭封赠因之所以重疆场励汗血也非是则除去级数扣筭军功载在初政甚悉迨后又有繇恩荫传乞报捷等项夫曰纳银等项则恩荫传乞报捷在中而后有恩荫等项虽无军功亦给应得诰命若然安在其为扣算也既云与纳银等项升职者不同又云虽系纳银等项军功虽不及三级而恩荫传乞报捷等项次数亦多者俱准应得诰命词属两可祗开侥幸之门法无画一致启滥觞之渐合无以后除奉有特恩者不论外其恩荫传乞报捷纳银等项一以军功扣筭其非军功及军功不及三级以上者俱不准封赠庶乎典慎而人知重典功严而人亦知励功矣得旨如议行
　　明神宗显皇帝实录卷之四百七十二终
明神宗显皇帝实录卷之四百七十三
　　万历三十八年七月甲辰朔孟秋享  太庙遣英国公张惟贤行礼
　　○户部尚书赵世卿言顺天府臣王国按臣乔允升欲将现在应发赈未悉照京估折价于所属搜括动支将三十八年应解部饷留抵议以江南来岁运米改折谓臣部之额解不少而江南又得改折之惠也但留米折价则可留饷抵搜括则非盖军民大事难以迟至一年且江南改折动关漕计未易轻议第据奏三吴财赋之地重罹极大水灾则江南来岁改折非独为今日北直计亦所以为江南灾荒计合无依议每米一石折银五钱除顺天照旧运米外其在畿南六府共该折银七万五十两姑于所属搜括银米先行赈给仍听应天抚按酌量目前被灾重大州县即于应用漕粮改兑数内查照上仓正粮共折一十五万石徵银完日移会畿南抚按差官自领取用抵今年搜括所属银米之数如无改兑方折正兑其随米蓆苇板片等银照旧徵解太仓作正支销至于通仓应发赈米照常存贮就抵江南次年应纳正数此属一时权宜不为例  上是之
　　○户部覆阅视关臣金明时＜锍-釒＞四事一查复经制以裕边饷永镇每年额饷银三十七万八千一百七十余两臣部遵行题给无敢踰越惟去年溢额银二万六千两系兵部以出剿赖蟒等酋于额外题发军兴衣械马价银内动支另项消算事宁即止无与户部关臣据此为言耳但目下钱粮耗乏凡边镇遇有军兴不能必无溢额且种种侵冒颇多今后各镇粮储衙门听巡关御史严加查核一议免屯粮以恤贫军保茂六卫屯粮先年收贮州县以俟臣部支给者谓各军屯地或殊多寡又或岁异豊歉徵于官而还给之斯人有见粮即入得宿饱自债弁侵克以致厉军病国今依拟将保茂六卫原有随军地亩及应纳屯粮各若干清查册籍如各军岁支月粮数免给本军若地多浮于数者除免外仍令上给地少啬于数者本身不足补以屯余人给印帖令每岁免讨其或有别顶补绝军未种屯地者查出原地揽种与租典之人即令退给应军者无得隐占其应军者即将屯种免给如前若荒卤不堪不愿承种听该道府酌量议处详报本部以凭劄行粮储遵照施行一专官散粮以清侵冒每遇散粮选委廉干管粮有司一员同该营将领先将该管兵马调齐清查册籍总计若干各照队五每十分汇为一封按册逐名点验查无顶名逃故影射情弊方与给散有即扣除留贮其一时不到者查系正身别无躲闪许委官处销名补给毋留难使各役需索使费至应扣钱粮收明登记随召募顶补无令行伍久虗有于正项薪水外指称科歛事发听巡按御史指名参究委官容隐者一并参罚一量移月粮以恤戍兵涿兴四卫军士轮番往昌镇右车营修守春秋防共五千七百九十九名两防计六月除日支行粮在彼支用外该折色粮银共七千六百五十六两旧例原支领于易镇今因自昌至易程途窎远关领愆期无济缓急议将岁解易镇前项年例银两照新例班军名数于内扣定改解昌镇收支其歇班军士月粮并六十月本色米豆仍易镇徵纳支领盖上班移饷就军下班还军就饷事属两便但该阕御史议昌镇右车营原设官军五千八百员名于内抽拨八百名仍属涿州守备事摆堡余五千员名分为春秋两班则春班二千五百名每名月粮银五钱二分比初议减去四百名该减去粮银六百二十四两止该三千九百两秋班二千五百名每名月粮银三钱六分比初议减军四百名该减粮银四百三十二两止该二千七百两两班共该六千六百两比原议剩银一千五十六两相应归还易镇听给前项应留摆堡各军月粮之用留中
　　○命刑部郎中王玺往关内舒应凤往江南主事李献明往关外主事王家祯往江北各审决
　　○乙巳兵部尚书李化龙言边疆多事秋防申饬请严饬各边在事诸臣务以朝廷封疆为重毋以去留久暂异心兹岁秋防以后一切功过倍加甄别保障无虞即去任必为优异一隅有失即事后无逃显罚仍合申明久任之例诸边督抚镇延等官有功不妨加衔细过毋轻易置非积阅甚深不议他擢即重大艰难毋许规避一切战守机宜俱实心料理随事整顿应奏请者奏请应径行者径行务裨外攘内安不致临时疏失如各官仍以虗文塞责及怠玩废事者在外听抚按官在内听本部科道指名参究从之  丁未  仁孝文皇后忌辰遣官祭  长陵
