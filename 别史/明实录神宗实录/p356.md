<!-- { "loadSidebar": true } -->
　　○以倭患允兵部题留凤淮扬三府马价草料等银四万七千两
　　○己巳兵部以河南山东淮扬等处岁荒盗起而河南更甚请蠲停给赈晓谕解散一面训练兵壮以资防剿俱依拟仍诘责地方积谷何在抚按莭年保举何凭令会同户部查问奏闻
　　○庚午河南抚按以重灾奏请改折周唐等王府禄米并停缓庄田子粒崇王翊＜釒爵＞奏执户科王德完如抚按议部覆该府粟米尽折粳米折过半凡子粒坐河之南者缓徵河北如故从之
　　○兵科给事中田大益＜锍-釒＞论封贡可虞又言谋臣主帅以利害论功罪而偏禆士卒以勇怯论刑赏在将士则当据今日之核实以议赏可鼓后来敌忾之心在谋帅则当视后日之成败以定罪可惩今日欺误之弊
　　○工部覆总河舒应龙＜锍-釒＞言河工已有次第请停止月报通候工完类奏钱粮其委用官员甄别议处  上以应龙忠勤候特旨优叙余官分功罪其闻
　　○辛未以  玉牒成王锡爵加少傅兼太子太保吏部尚书进建极殿大学士荫一子中书舍人赵志皋加少保兼太子太保户部尚书张位加太子太保尚书大学士如故各荫一子入监读书并给应得诰命各三＜锍-釒＞辞免
　　○右佥都御史史萧崇业妻胡氏为崇业父母求祭部覆得请
　　○礼部覆请太子少保吏部尚书张瀚祭葬予谥又请刑部尚书王廷瞻祭葬皆从之
　　○乌思藏辅教等及长河等司差国师喇嘛藏等三十二名进贡各赏给并回赐四王
　　○壬申升工科都给事中刘弘宝为浙江参政兼佥事分巡绍台
　　○云南缅贼侵犯蛮莫等练诸处巡抚陈用宾告急许借川省库银十万两充饷敕该抚按并力协济
　　○癸酉山西巡抚魏允贞请于无宗学王府立宗约令长史教授群聚宗室择有齿德者为表率每月定期讲解  圣谕大明律并有关伦诸书宗人犯罪重则参处轻则启知亲郡王戒饬仍令有司稽核长史教授勤惰部覆得允
　　○  川知县赵家相以贪酷拟徒改遣戍敕各抚按勿事姑息以贻民害
　　○甲戌升吴岳秀礼科都给事中吴应明户科王嘉谟刑部侯廷佩工科俱左给事中包见捷礼科徐观澜工科俱右给事中
　　○都给事中吴文梓言河南已发之寇急宜驱散吴下未发之奸毋致株连傥果招之不来按之得实则当分别窘民乱民如吴应明＜锍-釒＞分别渠魁胁从如赵完璧＜锍-釒＞章下所司
　　○先是云南以缅患闻部议责令沐昌祚父子戮力调剿至是复如抚臣议以都司钱中选张先声为禆将同知姚允升为监军协同参将王一麟戴罪立功晓谕附近土司激厉土汉官兵奋勇杀贼仍命抚按便宜行事务保全
　　○工部以灾警频仍请暂停新派绫纱纸劄不许
　　○乙亥以辽东副总兵佟餋正为神枢营副参
　　○以天仓毛目等处护送斩虏功总督叶梦熊等纪录余文武各赏银
　　○丙子广东琼州琼山文昌皆地震
　　○吏部尚书陈有年以求＜宀十见＞王教得严旨上＜锍-釒＞自明请罢黜  上褒慰之
　　○云南巡抚陈用宾复请滇饷著给发南户部库银十万两
　　○丁丑左都御史孙丕扬等奏国家安责守令察吏责抚按乃今吏治民隐分为二途请即以民隐责吏治一曰宾户口二曰辟荒芜三曰＜宀十见＞额赋四曰兴礼教五曰备凶歉皆有司事惟抚按主之而守巡两道亦宜逐事核实俾举剌奖戒之有据随奉严旨申饬
　　○户兵二部会议备行河南山东江北抚按严查被灾州县历年积谷数目曾否发赈给繇官员曾否因之殿最其余苏松浙江等省  体行查并议无灾地方应纳本年上供税粮酌道里相近者改令输纳米谷运至有灾去处赈济按数扣留发去赈银准抵无灾地方正供价值照时估筭其搬运脚费准于所纳本色内减免因河南巡抚张一元揭请内帑故有是议
　　○赐晋宁府宁河王知弓□火谥恭懿
　　○戊寅朝鲜国王差陪臣金晬等二十员赍进方物上表谢恩宴赏伴送如例
　　○礼部郎中何乔远奏朝鲜陪臣金晬等涕言倭夷猖獗李如松既与讲和抑勒朝鲜任其杀戮束手受刃者六万余人倭语悖慢无礼沈惟敬与倭讲和皆六和亲辄曰乞降悔罪臣谨将万历十九年中国被掠人许仪后所寄内地书主事洪启睿面审金晬情节倭夷答副总兵刘綎书及历来入寇处置之宜进览乞特敕亟止封贡若下部便成故纸仍下兵部
　　明神宗显皇帝实录卷之二百七十终


明神宗显皇帝实录卷之二百七十一
　　万历二十二年三月己卯朔  孝肃皇后忌辰遣彰武伯杨世阶祭  裕陵
　　○大学士王锡爵等奏适奉传旨以河南巡按陈登云封进饥民所食鴈粪持示臣等不胜痛感见今国财耗竭万难措处请尽辞俸薪助赈并乞  皇上暨  两宫各院量发内藏分投布施
　　○是日随接  圣谕曰昨者朕览饥民图说时有皇贵妃侍因问此是何图画着死人又有赴水的朕说此乃刑科给事中杨东明所进河南饥民之图今彼处甚是荒乱有吃树皮的有人相食的故上此图欲上知之速行蠲赈以救危亡于旦夕皇贵妃闻说自愿出累年所赐合用之积以施救本地之民奏朕未知可否朕说甚好且皇贵妃已进赈银五千两朕意其少欲侍再有进助一并发出今见卿所奏着明早发与该部差官解彼赈用其中宫等朕传着各出所积之赀以助赈卿等欲捐俸薪甚见忧国为民至意且待钟化民奏到再作区处
　　○升吏科都给事中许弘纲为太常寺少卿
　　○起原任山西参政乔岩为本省左分守河东
　　○兵部言河南饥民啸聚风闻江南亦有乱形然国法民命所关岂宜枉纵  上令抚按慎发早断以防煽惑亦不得株连善类
　　○兵部尚书石星奏总督顾餋谦至辽细译倭情恭顺委止请封兵不可烦抚臣韩取善三至朝鲜察之既真况许封不许贡已奉  明旨宜驰谕釜山倭户勒令尽数归窠封事乃决若捧表过为疑畏恐示人不广据朝鲜＜锍-釒＞奏情节在上年闰十一月以前餋谦所报则今年正月沈惟敬入营宣谕后事也  上谓封事必湏餋谦保得倭果尽归兵可尽撤及严饬海防无恃忘备如于封外要求即时拒绝养谦一至力主撤兵便见胆略今后不必以文法议论相拘
　　○庚辰大学士王锡爵言臣前上泰交用二人疏未蒙举行诸臣以御朝起废请者非不累牍  皇上玩且怒而不听皆以隔绝旁落为疑此特其似耳循此不变后必渐真方其似则人皆敢言及其真则人将不敢言矣  皇上徒知众所附为党而不知为众所附者未必党徒知请用废弃诸臣之为党而不知用之正所以破其党徒知用之必藉势以为援而不知不用反能藉声以为援徒知重处以明示多言之戒而不知不处以默夺嗜言之利但有扑塞更不＜锍-釒＞之必藉势以为援而不知不用反能藉声以为援徒知重处以明示多言之戒而不知不处以默夺嗜言之利但有扑塞更不＜锍-釒＞宣此聚讼滋起而吏道益杂也请间御便殿咨询得失亦可揣忠佞即不欲尽废雷霆亦宜罚如其人人如其事岂可乙代甲受谴因事增臣身参帷幄与外人矢口陈说不同  皇上正不必以植党市恩先入胸中概疑臣等也  上嘉其忠恳
　　○户科都给事中王德完备言倭欲无厌夷信难终封则必贡贡则必市是沈惟敬误经略经略误总督总督误本兵本兵误  皇上也其后科臣逯中立徐观澜赵完璧等台臣顾龙祯陈惟芝各俱＜锍-釒＞与德完同意
　　○辛巳升陕西参议杨楫为本省副使
　　○复除原任贵州佥事伍让为广西府江兵备　　○壬午户部奉旨通查各处赈济银米河南则存留那借及太仓给发共银三十七万九千四百八十两零留漕米十万石山东则存留及太仓给发共银十万两动支备倭豆米三万六千九百石江北则存留及太仓给发共银八万二千五百两发临清仓及留漕粮共米二十四万七千五百石议将本部开纳事例银发本地收纳
　　○癸未阳武侯薛钲纵仆殴伤人命夺禄一年
　　○甲申户部因御史吴崇礼请发帑银以济山东而匮乏难措议于该省应解漕折银除前留外再留二万给散毋纵吏胥冒破仍勘施赈宜否以定州县功罪许之　　○户部覆总督仓场褚鈇饥荒善后事宜一定催科省直钱粮其京边紧要者例不因灾荒蠲停本部于抚按通参至日备查疏内各官必京边钱粮到部完纳始准豁免否则仍前参罚一议折赎省直备保赤义社等仓专为储榖济荒一切罪赎银两俱于秋收榖贱时动支籴买贮仓傥遇岁凶出以供赈不得折锾入囊饥馑无措得二年总计实在以为举剌各官给繇推升行取该抚按通将任内榖数验实方准起送仍造册待查俞其议
　　○礼科右给事中包见捷奏封倭一事未满于督臣致疑于表文刑科左给事中王嘉谟亦谓封无益于朝鲜无关于控制难同于故典难凭于塘报疏入并下兵部　　○兵部尚书石星奏诸臣于东封一事人多疑虑议论纷纭然必令小西飞入京面审羁留以俟督抚报至或再遣科道勘实若倭尽退而别无所求则用臣等封议以示信不退而更有别求则用诸臣罢议以示威傥既待封又旋入犯即斩小西飞首传示以见必剿总之封为虚号止以完目前防为实际乃以图远计也  上谓星既张主自当听从事成功有所归不成责亦难诿
　　○乙酉允封沈府珵垲珵埏为郡王禄仍镇国将军如有援例渎请者以违制论
　　○丙戌给事中李先芳言封不出于彼之求而出于我之媾诚非得策但经略提督业误于始谋遽为明绝是我未备而速之投袂矣莫若阴简卒乘裕储蓄而坚持尽去之说以邀之纵西飞弹守等归谕行长云朝廷原无过督但屯师属国而以兵请封疆之吏不敢  上闻料往复经时内备可集倭果尽去我又何责倭若不去我复有词疏入下部
　　○丁亥吏部言纠劾事例节奉  明旨乃近据各弹章轻重失伦初终互异至于论贪则悬坐成数全无的证论酷则不指何事果系几人势不容不请勘问顾原参之抚按尚在则主以成心离任则遂多开释非纵即枉合再申明  上敕抚按官论劾有司须据实定拟毋得任意轻重亦不许隐约套词
　　○升甘肃行太仆寺卿潘志伊为广西参政　　○内阁传出  圣谕  两宫圣母闻河南饥荒发内帑银三万三千两著该部角□羊去济赈部请分发河南山东江北得允
　　○河南巡按陈登云极言两河饥民骨肉相食状请留鲁山宝豊应角□羊兑军银两迟至麦秋徵补请据副使王任议暂许开矿以救旦夕请发临德二仓米二万石请给南京漕银三十万两候岁稔加二抵还请严饬邻郡不得遏籴违者听抚按题参  上览奏深嘉之仍令纪录依部覆南京库银准借十万食米缺乏势难再给开矿事行抚按查勘余如议
　　○戊子起原任山西副使萧应宫为陕西固原兵备
　　○播酋杨应龙拒杀官兵四川巡按吴礼嘉查参失事以闻部议参将郭成游击丁光宇戴罪副使胡应辰同知汪京重罚总兵刘承嗣甫任非辜巡抚王继光候代宜免然未离地方责难委卸仍促新抚谭希思刻期赴任檄问罪酋务得真情转奏军中一切悉听便宜  上以巡按所报与本酋奏辩悬殊仍令查确川省会同贵州抚镇相机征剿余如议行
　　○己丑改南京工部右侍郎边维垣为南京户部兼右佥都御史总督粮储
