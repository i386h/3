<!-- { "loadSidebar": true } -->
　　○大学士方从哲吴道南言往时  皇上每遇  万寿及冬年令节必简发章＜锍-釒＞推补缺官普德意于久壅而今不然矣以去岁言之一切时政要务为人情所属望者臣等初望于  圣母升祔之日而不可得也则又望于  万寿圣节之日而又不可得也则又望于颁历与冬至元旦之日而终不可得也至于今岁二月值  圣母三周年之期窃意  圣孝无穷事机有待于此而不思用人图治维新庶政以答海内之望慰  圣母在天之灵将更待何时哉因请点都察院堂官补起复假满考选散馆科道允六科之迁转点各处之按差释御史刘光复于狱还驸马王昺于朝起废弃诸臣于林下不报
　　○大学士吴道南以乞休日久待命经年复具＜锍-釒＞恳请欲乘水涨舟集而去不报
　　○兵部覆蓟辽总督薛三才言辽左三面当虏烽烟日接虎墩兔憨为虏中名王尤称桀骜四十三年紏众闯入攻克我大安堡掳掠我人民该督抚按臣因题革其市赏乃复聚集新寺阴图窥犯明肆要挟去秋大定一战少慑其魄于是屡托黄莫二酋遣亲信夷使卑词求哀叩关献款送还人口钻刀歃血既戢翼以悔祸更俛首而就覊似应照旧额复其抚赏第假款局以示覊縻乘款隙以修战备在该督抚诸臣悉心计处期有备无患耳从之
　　○癸酉  太祖高皇帝忌辰致祭于  奉先殿
　　○兵部左侍郎崔景荣言贵州大小两江苖王望烈等紏聚苗众攻围施秉县城查嘉靖四十一年以施秉一县切邻四川客山土司将偏桥卫哨军一百九十名改设本县与原设哨军二百五十名相兼防守移清浪守备驻县统之至万历四十二年湖北道并其军二名为一改募民兵龙老晚等四十四名各兵历饷于楚龙老晚等以缺饷求退守备亦移出镇远县遂孤悬为今之计非照会典移驻守备于施秉如旧拨戍不可请令两省酌议已汰军丁作何勾补守备军资作何措办  上是之
　　○甲戌下南京科道晏文辉等紏拾大僚＜锍-釒＞命孙伟留用翁正春等在籍调理魏养蒙等照前旨行
　　○凤阳府天鼓鸣地震
　　○加升狭西参政赵可教左布政使仍管参政事
　　○乙亥  仁宗昭皇帝忌辰遣官祭  献陵
　　○凤阳天鼓复鸣地复震
　　○以光禄寺添注少卿周希圣为通政使司右通政　　○铸给＜锍-釒＞理两淮盐法关防
　　○丙子进封荣王常滚原配夫人黄氏为妃
　　○礼部奏祈祷雨泽得旨今岁亢旱异常秋成无望人心思乱可虞宜上下交修图回  天意事关朕躬自宜法古勤政宣郁导和尔大小臣工俱宜涤虑修身竭诚祈祷庶精神感格雨泽沾濡称朕敬  天子民之意祭告  郊坛并应祀神庙遣公张惟贤侯陈良弼驸马侯拱宸伯王承勋侍郎林如楚少詹事韩爌都指挥李承恩指挥同知许浚祥并顺天府官各行礼
　　○大学士方从哲吴道南请将部推左通政林学曾即赐点用俾令署掌司事以所点右通政周希圣前奉差回籍故也不报
　　○丁丑命前军都督府带俸优给清平伯吴遵周承袭祖爵仍入监习学先是遵周父国乾于三十九年身故乾继妻秦氏妄以乾弟国坤奏袭随查乾实有子遵周妾李氏所出也时年八岁已登世系图册李氏亦奏称其子应袭比例优给  上从之
　　○升山东参议陈其猷为本省副使登州府知府陶朗先为山东驿传道副使
　　○吏部尚书郑继之言鸿胪寺正卿员缺乞复旧制用甲科以重典礼之任
　　○户部覆广东巡按田生金＜锍-釒＞粤中水旱异常流亡满境乞将广东监税暂留一年以抵蠲赈修筑等项之费
　　○吏部尚书郑继之奏考选诸臣自四十一年题留以来候命几五年余矣目今六垣科臣无都并无左右给事迨至册封者捧节以行而省班为之一空矣各省按差无人巡方久缺迨蒙点者持斧而出而台班又为之一空矣乞将原拟科臣李若圭等台臣孙之益等候补科臣张孔教等台臣吴之皞等散馆暴谦贞等各照原拟速赐允用
　　○戊寅内阁会同翰林院考试愿就教职岁贡取中上卷四卷中卷二百九十一卷
　　○己卯礼科给事中余懋孳因旱陈言指称用人之郁如大僚言路废臣及谪系郭尚宾刘光复刘文炳诸臣以  上有宣郁导和之旨也＜锍-釒＞留中
　　○差江西道御史骆骎曾提督淮扬学政
　　○加升山东提学佥事王宇参议仍督学政　　○礼部署部事左侍郎何宗彦言顷接祷雨  明旨窃窥我  皇上钦若昊天忧念百姓远媲成汤之桑林周宣之云汉矣顾有一得之愚系回天第一义敢不上闻臣闻天之爱人甚矣爱之则欲生之举世安于室家田里之乐生之道也合天意者也一或丽于桁杨圜土之苦死之道也非合天意者也天意合则和气应而雨晹为之时若天意不合则乖气应而水旱为之频仍是故明主谨于尊天惟重人命而慎刑狱瑞应图曰灵雨者瑞雨也遇岁亢旱责躬引咎理察冤枉退黜贪残则降以灵雨我国家设立三法司以平庶狱又设锦衣卫镇抚司谓之诏狱岁一热审五年一朝审所以理冤抑释轻系体  上帝好生之德而开下民自新之路者也年来热审愆期朝审又复格而不行至于诏狱理刑无人一或诖误遂同永锢有不干阴阳之和而召水旱之灾者乎矧如御史刘光复性笃忠贞才优经济当召对之奇逢抒忠爱之夙志声音过激礼度未娴诚有何罪而使之久淹系狱也夫兴王赏谏臣逸王罚之罚且不可况可久系而不为之矜恤乎臣窃谓热审必不可愆期朝审必不可废格诏狱理刑必不可无人速发恩纶释刘光复还其原职如是而天意不回甘澍不降臣等甘受妄言之罪不报
　　○兵部署部事左侍郎崔景荣覆应天巡抚王应麟条议七款一议水营以制险夷据称吴淞江海道咽喉三吴门户其外有行泊沙又属吴淞之门户国初海运特筑宝山其山外有李家浜新为海潮冲啮议以吴淞水营把总移驻宝山原设总练兵听其节制水陆互应内外协防其上流稗草沙仍拨尤兵哨驻轮月更代出汛即以奇兵营官兵尽数替守一添水兵以备缓急谓沿海地方处处皆冲而青村南汇对峙羊山倭夷东风瞬息可至青村向有军选六百名南汇军选五百六十六名画地分防循塘拒守足资捍卫旧各有唬舡三只俱招民兵管驾向因汰革民夫止存船只汛时则抽选锋三十六名驾使不习风涛易至偾事议子奇兵营不时调取合操一增船兵以壮敌忾金山卫介于柘林乍浦之间为浙直要冲而本卫水营兵夫日渐汰减见在沙船十五只每只捕柁兵夫十八名唬船十只每只十四名唬船差小已难撑驾而沙船尤藉以冲犁贼舟堵拒倭寇者兵少则驾使尚不能前何暇冲锋陷阵耶查得海防旧例每沙船一只用兵夫二十五名又有遇汛则选军贴驾兵十名军伍之说有谓军不惯海以应得月粮酌扣在官另募壮勇务足二十五额数始堪实用一分信地以便责成先年于吴淞总督标下选奇兵一枝专令上下海洋平时则巡缉盐盗冲击大艧有警则陷阵扼险随敌堵剿今议将奇兵部下船兵三百八十八名除分发各营一百零二名外尚存兵二百八十六名沙船八只每只见存兵二十五名唬船五只每只存兵十六名余存六名充为识字等项汛时调往稗草沙该代尤兵防守汛毕驻劄烂沙头信地督捕盐盗仍与各水营轮番羊山哨守是昔以正为奇兹复变奇为正惟调度责成有禆戎务耳一更信守以固内地谓杨舍堡守备所分信地专守谷渎港其堡外江中有平宁沙例拨浙兵三十名守之今渐长至三十余里可为盗贼窟穴而谷渎港日就污塞则险已移平宁矣议将官兵专守平宁以浙兵守谷渎则移易就险诚为得策一集沙船以备缓急沿海民多造沙船始贾装运之利继为通夷之谋酿衅招尤启岛酋叵测之大患闽浙屡屡见告今议藉其船以为冲突藉其人以资捍御编号立甲刻字给繇无事听其内地贸易有事收为海上折冲诚官民两便至计第禁例宜严作何稽查盘验以觉察奸宄销弭患萌一革掾史以祛冗费吴淞总镇衙门旧有京拨掾史一名日资廪饩岁多犒赏徒縻军实宜议裁革第掾史之为妒不独吴淞一处其各镇省之额设者蚕食路将剥削官军营伍侧目莫敢谁何相应一体汰革诚节冗祛蠹之一端也
　　○庚辰以祈祷雨泽祭告  南郊  北郊  社稷  山川风云雷雨坛  护国济民神应龙王之神  太岁之神  东岳庙收回脯醯果酒颁赐辅臣三卓
　　○升京城巡捕参将侯之渊为神枢营副将甘肃左卫指挥佥事刘国栋为河东备御都司甘肃镇番卫指挥使方昇为南川守备
　　○兵部覆贵州抚按＜锍-釒＞乌撒为滇蜀咽喉夙称夷方重地所设土府及卫犬牙相临彼此牵掣  祖宗立法固有深意乃疆土错文黔域府卫并在一域而卫则属黔府则属蜀其间驿站之供亿官属之统辖粮马之徵收盗贼之窃发未免有便于彼不便于此宜于昔不宜于今者今据贵州抚按欲将乌撒土府改隶于黔区画便计最称苦心但事关两省夷情舆论未审会同候命下臣部移文四川贵州抚按从长会议妥确具奏定夺
　　○兵部奏查万历四十三年举行大计如五府佥书朱纯臣宋光夏锦衣卫佥书李如桢陈胤徵南镇抚司佥书扬宗吾北镇抚司千户陆逵被紏未处分军政大典不几废弛  祖宗旧章不几决裂乎伏乞  皇上大奋乾断亟简臣部原＜锍-釒＞将府卫佥书王国柱等敕令供职如故朱纯臣宋光夏等俱各革任闲住庶黜陟明而军政清矣
　　○辛巳大学士方从哲吴道南言部科诸臣因旱陈言皆以慎刑用人为请慎刑如举热审清诏狱释戆臣之系点理刑之官诸事用人如点大僚补科道录废弃诸事亟请允行不报
