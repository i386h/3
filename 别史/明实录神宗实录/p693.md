<!-- { "loadSidebar": true } -->
　　○甲寅日讲官礼部左侍郎翁正春奏旷职增忧乞赐殛放不允仍谕以春直讲须谨履端在迩贡举及期岂得以人言求去还着即出供职正春以会议庚戌科场事为科臣斤诗教论其支吾首鼠因及代题郎中鲍应鳌告病疏盛加称诩且云从优铨补以堂官而过举司官为失体以病疏而妆成荐疏为狥私正春亦宜具疏辨旋称病久不得  旨辅臣为言目下有湔除习仪元旦等事过此又有科场皆礼臣事且言今岁该部事多正春调剂独苦而言者倾未有亮益见大臣任职之难乞简发前疏责令供事于是  命始下  升燕河参将白慎于为孤山副摠兵山西掌印都司郭钦为山东莱州参将山西巡抚标下中军周有道为威远参永昌参将秉谏为镇番参将琼崖参将张守贵为福建南路参将右翼营游击刘士英为辽东巡抚标下中军威远守备盛以彰为延绥游击狭西行都司我守礼为玉泉游击
　　○乙卯调稽勋司员外孙鼎相补验封司员外  兵部题九塞自蓟门而西皆有边辽独无之其中虏患视各镇亦独惨则追之闱子利害大也今按臣张五典扼腕辽事欲大修边计此辽人万世之计也然作大事者必先定其规模已乃条其委悉今宜移文辽镇督抚按官悉心会计各道所辖应修边墙若干墩台若干应用银两若干除营军不敢轻动外其扣祈班军之半与徵夫地亩勾查余丁募夫修筑何者为便即自四十一年春季始集议停妥画图贴说以凭覆议从之  是日又覆蓟辽总督薛三才题十一月二十四日蟒金儿等酋乘我兵出边烧荒即以是日丑时繇中右所国山堡入窃掠曹庄掳去男妇五十七名口马牛驴六十匹宁远参将季应选虽冒死冲锋然众寡不敌阵亡官军九十四名重伤一十九名马一百八匹请将应选究处中右所游击祖天寿哨探不审应援无功守备王世禄等各有疏虞并应究处仍  敕行巡按御史严行勘究从之  南京给事中高节参保定巡抚刘学曾男刘奎伪造马牌肆行无忌部覆请行南京法司提问报可
　　○丙辰大学士叶尚高言明岁元旦乃  皇上临御之四十一年万历无疆之祚此又一初顷蒙
　　皇上点用左都御史等官宪度一新朝端生色仰见  圣明之心与  天合德惟臣所竭力祈请补阁任一事尚未见  施行人情犹郁  皇上奈何惜半行  明旨不为臣体恤乎林下废臣困厄日久身既可措情亦可矜愿  皇上普赐收录以昭圣度又被逮满朝荐等三臣当此履端之时人人为之望恩我  皇上天覆地载前此被逮诸臣无一不获释放岂其独靳于三臣乎今岁序更新  圣恩席布万方计吏云集于阙廷拭目以观  圣天子之德意故敢复冒昧若此  升编修孟时芳为国子监司业  礼部左侍郎翁正春奉  旨供职并请亟补臣以衮大典得报尚书等官俟即点用仓场摠督孙璋疏辞总宪新  命不允且谕以计典已迫着即到任供职  御史刘廷元条陈京营弊政一军实宜核言三大营自副参游佐下至千把总共五百八十八员即一把总月役军四十八名矣其他侵占当不下三四万人一军器宜利一枢属宜复请比照仓场分司漕运理刑总河分司事例添设枢属二员凡营中官吏贤否士马虚实器械利钝钱粮领散皆付之稽核以课其殿最
　　○戊午  祫祭于  太庙遣成国公朱纪臣恭代
　　大明神宗显皇帝实录卷之五百三
　大明神宗范天合道哲肃敦简光文章武安仁止孝显皇帝实录卷之五百四
　　敕修万历四十一年正月己未朔上不御殿
　　文武群臣及四夷贡使于午门行庆贺礼  大学士叶向高诣  仁德门叩头称贺  以正旦令节颁赐辅臣上尊珍馔
　　庚申
　　命辽东抚按官谕朝鲜招募训练防倭仍责成海盖道简除戎器制练兵舡务求寔用以壮声援初倭窥伺海上朝鲜不交按臣张五典议用南兵教朝鲜水兵边兵教朝鲜陆兵兵部尚书王象乾以我之南兵沿海而守才足防海我之边兵乘障而守才足防边何地之警可以少缓何地之兵可以姑撤况出水陆兵于玄菟之间寄食彼中则小膴之物力何以常继老弱往馈则间关之道路何以自给惟以中国之事责之中国以属国之事责之朝鲜所以为属国谋者正如是耳
　　上是其议
　　辛酉宣宗章皇帝忌辰  遣官祭景陵壬戌  兵部奏迩来升迁武职官员  敕书文凭劄付多不关领乞行巡按官查明报部从之
　　大学士叶向高言臣之请补阁臣苦心苦口无所不尽旧岁不得望之新岁新岁不得更将何望伏乞详览施行但使此
　　旨一下欢声沸腾亦助
　　皇上之吉庆也已而科臣余懋孳官应震等罗列独相之害以
　　责向高向高复具揭力请不报命户部侍郎李汝华署总督仓场印癸亥  礼科给事中杜士全言
　　皇上抚灵长之运亨茀禄之禄已四十有一＜礻冀＞于兹属当元会届期同轨毕集固宜有  景星庆云以呈  上瑞而乃狂飈震撼夜以继日致阳曜为之寝光衣冠为之失序斯岂小小变异而已昔梓慎之言融风也以为火兆迄次日而通衢之火作矣火之神曰郁攸郁者蕴也积也火未有不蕴积而发者今天下之郁甚矣如  郊庙代荐衮冕不临将两间之盻蚃何居  累朝之怨恫奚释则  天地  祖宗欎矣讲筵长辍  青宫无出阁之期  藩府落成就封无蠲吉之令冠婚未举壮年抱怨旷之嗟则  太子诸王欎矣揆地之请补不报大僚之摄署兹棼封事惟有留中百司动见掣肘迁客之  赐环无日覆盆之昭雪无期皮骨仅存而攘不已膏血已尽而吮不休则大小臣上欎矣逐臣缧臣欎以至闾阎小民无所不欎焉用敢直据所见
　　以闻冀皇上之万一转移以纾天下郁塞之气以承
　　上天仁受之心  时以会试主考知贡举缺官推原任祭酒方从哲为礼部侍郎礼部侍郎翁正春为吏部侍郎俱未得
　　旨大学士叶向高言时日已迫人情皇皇不得不催讲简用以光大典礼科都给事中亦以为言不报
　　甲子孟春享太庙命武定侯郭大诚恭代  是日又祭
　　三皇之神  遣礼部右侍郎翁正春行礼  考察朝觐官员
　　南京工部尚书林烃引疾乞休许之丙寅时东宫开讲福王之国瑞王婚礼廷臣合词单词以请未奉
　　俞旨至是岁运方新冀望益切于是礼部署部事左侍郎翁正春连具三＜锍-釒＞其
　　请开讲曰东宫辍讲业已九年臣部与大小臣相继奏请不为不烦乃控陈愈切天德愈高年复一年月望一月圣意洞邃诚非臣愚之所能窥也祖宗定制每岁隆冬辍讲遇春即开今春光过半储讲无闻意者
　　陛下临御日久静摄多年视  天下事无一足为吾急而故缓之遂弃大本之地子孙之计而亦缓之其何以对
　　列圣在天之灵而慰四海民臣之望乎且天下亦眷眷多事矣元日之风二日之火宫府有釜鬵之形朝绅有甲乙之犄闾阎有萧条之象犬羊有内之萌是尚可泄泄曰无动  为  安者即  皇上四十一年之金瓯不宜学倦于勤而  东宫之为人子可知即  皇元孙九龄之岐嶷且将蒙养其正而  东宫之为人父可知臣伏暏  陛下聪明天纵裁决机务每每出人意表奈何于日前极天之事灰迟疑岁月至此也其请之国曰今  国家  典礼所称最钜而未即举行者无如藩封一事中外人心所为拭目而亟当早定者亦无如封期一事顷自我  皇上有不致临期失误之  旨凡各衙门罔不竭蹷从事预饬诸务计日以候维城之驾乃  就国吉期未奉  明旨则百司庶府将何所据以为准乎益  亲王体统既尊  典礼自隆有当先时而备者有当临期而催者即如行李所用舟几千艘人几万余而车马糇粮各皆称是远者在几千里之外近者在数百里之间督之蚤惧酿万口嗷嗷督之迟惧致一时失误今古期未定将催办乎抑不催办乎况今青阳启泰黄道开祥四方拭目之时正万物咸熙之日乘兹景运出镇雄藩讵非普天一大庆哉伏乞  皇上蚤沛纶音速令择吉断以阳明之侯为封建之期无再濡迟庶天心顺而丕基昌人望惬而维城固矣其请婚礼曰人伦所最重而不可缓者无如夫妇人道所最亟而不容后者无如婚姻我  高皇帝诏民男十六岁以上女十四岁以上各听及时婚配得非以驹隙易逝燕婉宜求惟恐小民婚配或失时与而况帝子天孙之贵金枝玉叶之亲顾乃使盻秾李于深宫差摽梅于邃阁久怀怨旷也哉目今三阳肇泰万物咸熙际此芳辰举兹嘉礼上以承  圣母欢心下以衍螽斯大庆讵不为一时盛事乎且  瑞王须眉既具业闻式玉而式金筦簟尚虚犹未宜家而宜室以  圣明之世而使  亲王有逾时未举之婚于国家为愆礼于臣子为溺职实臣等所为大惧日夜皇皇不敢宁处者也伏乞速敕筮吉刻期举行庶大典不致久稽  天颜自当有喜而臣等亦得以稍逭于罪盭矣俱不报
　　○己巳  孝恪皇后忌辰遣怀柔伯施壮猷祭  永陵
　　○辛未大学士叶向高以阁臣未补人言踵至引疾乞休
　　○时会极归极门工已竣惟皇极门尚未兴工工部署部事右侍郎刘元霖以春日最宜兴作上请并请建箭楼以固都城
　　○上元节赐百官假十日
　　○宴朵颜等卫夷人如例
　　○壬申升南京鸿胪寺卿钱士完为南京太仆寺卿
　　○升广东参议陈一教为本省副使　　○癸酉先是卜石兔序当袭王素囊从中阻挠虏封五年不成去年九月间群酋投结请封总督宣大都御史涂宗浚＜锍-釒＞请得旨闰十一月遣序班王弘宪赍捧封敕到边虏酋不至于是宗浚＜锍-釒＞言卜酋与众酋四月间近边会议六月间议齐忽忠顺物故群虏几于动摇至九月中旬投结时已寒冬欲回巢取衣听候传调然后赴边但卜酋驻牧西海去边千有余里各酋驻牧各居一方即传调矣不能旬日便齐即齐矣未必便到心虽无他迹近延缓朝使已到受封无期似有可疑之形恐所属罢闲武弁与京中山人私相结约传播流言则浮议横生而虏之要挟必甚乂或阴差亡命唆拨虏酋则虏酋中变而我之收拾益难惟勿听无根之言申严通虏之禁则国体倍尊而封局可结得旨下部覆议兵科给事中赵兴邦言督臣既知卜酋去边甚远传调不能遽集何不申奏使天使且勿亟往奈何封敕到边诸酋四散辱  君命于草莽耶宜收回成命待其叩关恳款然后与之庶中国之体统犹存而虏酋要挟之谋少寝时巡按宣大御史苏惟霖因摘陈三关紧要事宜曰修土堡以壮扼塞曰预清野以防蹂躏曰移重兵以守门户曰遏交通以清奸宄曰复市规以明国体曰核市货以昭国信曰选将领以固边圉曰禁樵采以保险阻曰稽军丁以杜劫掠兵部尚书王象乾覆议此酋四十年无忘中国豢餋厚恩宜以天地之量处之姑留命使以待冰释草茁虏众叩关以竣封事若其骄蹇自如别有要挟即宜责以大义收回成命待其悔悟而徐议之并覆惟霖摘陈诸款  上悉允行仍谕兵部曰边事但当修备至虏封迟速岂足为中国重轻督抚官不得轻听要挟急于完事以遗后患
　　○乙亥  英宗睿皇帝忌辰  奉先殿行祭礼遣东宁伯焦梦熊祭  裕陵
　　○贵州定番广顺二州新贵贵定二县程番卧龙等十六长官司并宣慰使安尧臣等各差官来朝贡马赐钞叚有差峪利山洞等族番人枪卜萧等一百四十三名进献方物赐赉如例
　　○丁丑改考功司员外谢应祥为文选司员外
