<!-- { "loadSidebar": true } -->
　　○三边总督叶梦熊题宁贼荡平皆出  圣断庙谟谁敢欺  陛下欺  上天以要功希宠者臣奉敕书曰宁夏哱承恩据城倡乱勾虏内牧蹂＜閵＞疆场宜亟天讨夫止言承恩不及刘许等则知  圣意专讨哱氏明断超越千古非从征文武诸臣所能测也近观御史梅国桢疏谓臣不当擒承恩杀哱拜及尽诛其真夷家丁又题诗公署云军门忽下坑降令官市翻为劫夺场果尔则臣为  陛下罪人矣前此谋叛者有安化王半月成擒有宁王四十日成擒哱贼何至七月余而后平哉盖寘鐇宸濠不能勾虏哱拜生长虏中与酋深结故叛后更不入城惟住著力兔帐房以便调度臣六月六日到灵州十九进兵二十到城下哱拜领达虏家兵迎敌被副参麻贵马孔英等擒斩一百一十八名颗追拜入城从此不敢再出虽有数万虏入边阻不渡河以不得见拜为之招也此断招虏之始也臣代总督报虏初至即令提督李如松等迎击张亮堡之战杀虏一百二十颗诸虏从此解体此断招虏之终也虏绝则宁夏大计定因决水围之行间离之扰城疲之垫土临冲以惧之皆庙筭所授与魏学曾将成之绪孰敢认为己功且哱拜托刘东旸为难首待事成而后居之事败则二千真夷家丁足制刘许之命不得已亦可收仇钺之功本谋狡矣故攻城用间无一刻忘哱氏比承恩在囚槛每念笼中跳出是男儿之句怨谓今何置我笼中乎又差王机通蜡书昨事平后毕邪气等缴回见在柰何堕其计中为监候请旨之说夫以二千敢死士缓一二日而刘许之党复集岂俛首待监候者耶我将士得意而骄人人思归其谁与敌臣宁负杀降之名以绝祸本保封疆虽斧钺不辞倘党机不断狥众人之见以误国寸斩何益至谓各贼资财足供犒赏昨入城后数万官兵垂涎贼资即城中被害者今而后得反其何以禁古谓秋毫无犯者言不扰居民不侵府库非与兵士争贼财物也乞敕按臣查勘坑者何人劫者何家哱贼应否当灭当宥庶公道明而人心白矣章下所司
　　○戊子巡抚四川右佥都御史艾穆以病请告许之　　○以浙江副使廖恒吉为湖广右参政
　　○河南巡按御史周孔教言中州为道德节义之乡二程明正学于伊雒其徒尹焞谢良佐张泽李吁辈从之六经之道始揭日月后有元儒许衡者讲明其学人称鲁斋先生其以节义称者龙逢比干而后代不乏人唐则张巡许远之孤城抗贼颜真卿杲卿之兄弟就义宋则岳飞志复神州而孤忠竟屈宗泽百战身歼而壮志不酬最著矣他如马璲死贝安涛死郑谢贶死汝张克戬死汾程迪死永兴向子韶死淮宁潘炎死扶沟韩浩死潍杜炎死辉傅察死金史抗死代康保裔死高阳种朴死河州宋炎死陕州皆忠义足贯天日者我明斌斌称盛于道德之臣得二人学正曹端为理学倡主事尤时熙接明道之脉节义之臣得八人铁铉殉节革除许逵捐躯宸庶不具论大理寺卿薛嵓不屈犁贼副使李情讨贼而死嘉善主簿李锡饶州幕马骢同死于难主事王冕不屈于乱卒梁山主簿时植城陷骂贼死之妻贾氏女三才亦不辱而死以上诸臣其已祀已旌者宜饰祠宇录子孙其未祀旌者宜阐幽微补阙略乞诏有司采中州古今道德节义祠祀于大梁以昭重道励节之意业查余赎无碍银一千五百有奇足备经费矣礼部覆题既设祠宇应载祀典乞敕抚按访勘酌议具奏诏可
　　○己丑吏部覆湖广道试御史吴弘济疏福建巡抚张汝济阿媚故相张居正云南巡抚升大理寺卿吴定附邪挤正及抚云南并害李材杀属夷以冒功看得汝济温文爽练而以故相同里疑行难白定雅称执法能集事近经台臣会荐推用奈何以请托诬之  上命汝济回籍听用定以会荐叙迁着遵新命前来供职
　　○庚寅慈孝献皇后忌辰  奉先殿行祭礼
　　○礼部尚书罗万化疏辞新命不允
　　○命抚按官严禁属官参辞节寿等仪从都察院覆山西巡抚吕坤奏也
　　○工部覆勘河科臣张贞观题称泗城护陵大堤向因里口未添帮石致多□□员坏议行添砌勒限兴工计费一千二百五十有奇即于该州库贮赈济余银动支从之
　　○辛卯吏部覆南京广东道御史陈所问疏论南京户部尚书张孟男操行贪鄙礼部尚书李长春物议沸腾长春已蒙子假若孟男忠诚谨恪台臣所论事繇司属不待勘而后明也奉旨张孟男因司属谤言被论求去着供职不允辞其管库主事江来岷发局匹银两数少命南京科道官查奏
　　○以陕西左布政使李春光为右佥都御史巡抚延绥赞理军务南京光禄寺卿王樵为南京大理寺卿
　　○原任陕西道御史徐元复除浙江道升礼部祠祭司郎中蔡逢时为浙江温处备兵副使
　　○湖广按察使升云南右布政使侯世卿以病请准与新衔致仕
　　○论虏贼伏兵窃犯锦州死事官军及失事员役功罪游击柏朝翠准给赠荫立祠致祭与千总周维屏唐机赵承泗王珂路必繇应袭儿男各加升二级为死事劝王尚文听诱轻敌守备全疎戍边立功自赎
　　○升辽东游击宿振文为分守义州右参将保定巡抚中军李沛为沈阳游击
　　○兵部题会同左都御史李世达等议得总督叶梦熊言御史梅国桢疏谓不当杀哱贼诛夷丁又题诗有坑降之句乞行巡按查勘夫哱贼养徤卒勾虏谋叛实宗社之忧也招降本待以不死然势窘而后降贼计出无奈不忘一逞之谋以松套不可制之虏合哱贼不可制之卒非及时剿定为患岂有已耶国桢原疏似无的据无容深辩当时南关甫下大城尚坚不有监军谕帖则势同负嵎然督臣密传蜡书则计深用间可知矣大城既克哱贼犹存不有督臣严令则祸贻出押然监军能啖许朝之心则欲食哱氏之肉可知矣议论虽相左谋断实相成宜令各安心尽职其已杀贼党已耗贼资俱不必勘仍行甘肃按臣确查功次限明年正月奏报奉旨功成论定意见异同何疑不必行勘功次着作速奏闻
　　○壬辰户部题南京屯田御史自二十一年为始将旗手等四十二卫田亩银尽革各卫造册工食听南京户部于库贮新增银支用从之
　　○甲午以宁夏逆贼荡平布告天下
　　○命吏部右侍郎兼翰林院侍读学士陈于陛教习庶吉士
　　○乙未命掌南京翰林院侍读学士陆可教充玉牒纂修官
　　○丙申以南京太常寺少卿艾可久为南京通政使以通政使司右通政许孚远为都察院右佥都御史巡抚福建提督军务
　　○升山东按察使郭棐为云南右布政使原任云南左布政使戴燿复除陕西
　　○以太常寺少卿王继光为都察院右佥都御史巡抚四川提督军务南京太仆寺少卿胡加谟为南京光禄寺卿
　　○原任游击杨绍祖除补辽东武靖堡游击
　　○戊戌命翰林院简讨范醇敬编纂六曹章奏
　　○升光禄寺少卿张一元为太常寺少卿
　　○太常寺少卿朱来远疏辩科臣杨廷兰论列以病乞休许之
　　○升山西左布政使徐作为太仆寺卿顺天府府丞魏允贞为通政司右通政
　　○升山东左参政成宪为南京太仆寺少卿
　　○以水灾蠲免静海青县兴济沧州河间献县京仓备边等粮仍发德州仓漕粮二万石分给天津静海等县彭城等卫赈饥
　　○己亥宁夏河西道副使蔡可贤奏称亲老病笃弃官去吏科参其径行吏部谓去在事平之后督抚已录其功与规避者有间命姑准致仕
　　○经略侍郎宋应昌言游击沈惟敬称倭贼头目有愿将平壤王京一带还天朝不与朝鲜等语至于义州存贮粮料豆草及辽阳仓积可供五万兵马数月之用兵部覆题大兵徵调日虑刍饷不敷转运难继今士饱马腾便当相机进剿多方接济以图万全所称退还平壤王京一带或观望窥伺不得恃此忘备也奉旨览奏具知兵饷已备着经略相机剿除以绝后患
　　○庚子世宗肃皇帝忌辰遣官祭  永陵
　　○起原任右谕德吴中行为侍读学士掌南京翰林院
　　○太仆寺少卿张文熙以科臣杨廷兰论列奏辩按浙勘定兵民二变及乡场申用加非幸中事甚晰因以病乞放归许之
　　○改应天府府丞谭希思为顺天府府丞以河南右布政万垓为山西左布政使
