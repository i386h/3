<!-- { "loadSidebar": true } -->
　　○丁卯原任南京兵部尚书邢玠奏臣居丧在籍见河南道御史吴达可等为东征西勘二事纠拾及臣奉旨以臣有大功听候起用窃念此二事先该御史王明赵标科臣徐观澜李应策赞画丁应泰辅臣赵志皋等反覆搜索不知几千万言臣等辩＜锍-釒＞及府部九卿科道会议并  明旨处分亦不知几千万言总之播酋之勘以情有可原为  皇上柔远之仁有此勘而天讨始加可以服西南诸苗夷之心倭寇之征以罪无可赦为  皇上诛暴之义有此征而属国始保可以慑东南诸海夷之魄  皇上文谟武略照耀千古徒以臣之不才触冒风波攻击四起以勘为非以服勘为是使朝廷恩威两失以战为和以胜为败使朝廷盛美有亏且诬臣以贿以买为中国损威狡酋增气臣之当罢也久矣今犹执前说流谤不已恐自此又借拾遗为证佐议论终无了期也伏乞察臣不才再用之难怜臣任事受辱之苦特赐罢黜以杜后言
　　上优诏答之
　　○颁给狭西青石山苟家碑亦辖等族进贡番人七十名各绢钞靴袜
　　○兵部都察院会奏黔蜀清疆一事督抚按纷纷持议五年干兹矣幸  皇上洞见万里  明旨森严诸臣剖破藩篱协谋共议佥谓地予安民粮纳黔省此议出而彼此异同之说折于片言数年不决之疑剖之一旦朝廷之体统尊而大信不渝两省之议论消而衅瑕永杜矣因条上派辩纳裁将领汰防兵设屯田诸议又言总督王象乾调停善后功在封疆先以叙功奉旨回部俟服阕之日抚按官奏请起用总兵官林桐免议道臣崔应麒数载勤劳不无可惜行吏部酌议覆请徐仲佳邓弘烈虽经革职应从宽处并行吏部酌量降调安疆臣陇澄督兵剿逆大义灭邻在疆臣应加职衔在澄准其承袭土职并伊母凤氏恤典俱行督抚按查明议题陈恩柯阿个等并温希舜李保等各候查回赏赉罗学茂等俟四川巡按问明之日转解贵州追还木价以儆奸民两省地界各照旧住种不许争扰绥湄地界俱以原题为正至于安插安顺臣并刘胜盗卖情节及奢崇宁蔺州事宜统候按臣勘明另覆得旨凤氏生前有功特与祭一坛余如拟及吏部覆议应麒复原官仲佳降三级各调用从之
　　○己巳前军都督府带俸兴安伯徐继荣卒予祭葬如例　　○升倒马关参将王锡祉为蓟镇中路副总兵天津海防游击胥应徵为喜峰口参将山东莱州参将朱拱极为古北口参将狭西榆林卫镇抚白＜棥心＞璘为延绥永兴守备
　　○庚午命兵部尚书萧大亨锦衣卫堂上官李如桢兵科都给事中田大益会同成国公朱应槐照例选汰大汉将军
　　○辛未命右通政陈子贞太常寺少卿张问达朱敬循太仆寺少卿许乐善光禄寺少卿钱士完编修郭淐简讨蒋孟育孙如游吏科右给事中陈治则礼科右给事中吴文灿尚宝司丞彭遵古礼部主事冯烶各充正使中书庄元臣许志吉行人冯从龙李嵩潘珙陈名岳张孔教谭炜姜学文宋时魁周铉丘懋炜各充副使持节册封周府奉新王朝烶庶一子在錝为奉新王义阳王睦渫庶二子勤黑□箴为义阳王安吉王朝堤嫡一子长孙在凿为安吉王商城王在钺选祁南郊女祁氏为商城王妃益府安仁王常漈嫡长子由棅为安仁王荣府贵溪王厚鲁嫡四子镇国将军载＜土瓦＞为贵溪王陈氏为贵溪王妃唐府安阳王器埈选胡大忠女胡氏为安阳王妃鲁府东原王颐埨庶一子寿锳为东原王郭氏为东原王妃安丘王颐堀嫡长孙以浩为安丘王孔氏为安丘王妃邹平王颐在庶长子寿□为邹平王王氏为邹平王妃楚府通城王华埘庶长孙盛浮为通城王傅氏为通城王妃蜀府南川王宣卤□翟嫡长子奉□金□木□为南川王孙氏为南川王妃沈府保定府珵坦嫡长子效昍□金为保定王沁水王珵阶庶长子效鋞为沁水王苗氏为沁水王继妃秦府永寿王敬镛嫡长子谊＜氵侃-亻＞为永寿王谈氏为永寿王妃晋府河东王慎键嫡长子敏淴为河东王刘氏为河东王妃永和王敏雨□洼选和氏为永和王妃蕲水王宪火□恩嫡长子术车□堂为蕲水王周氏为蕲水王妃是日上不御殿使臣于文华门行礼行人李嵩及期不到敕夺俸二个月
　　○督理河东盐课御史曾舜渔以考察留用引疾乞罢不报
　　○壬申大选进士周应期等为行人等官
　　○癸酉管理禁兵成国公朱应槐奏大汉将军百户周尚儒托病误直及侵克月饷布花等事命法司提问具奏
　　明神宗显皇帝实录卷之四百八
明神宗显皇帝实录卷之四百九
　　万历三十三年五月甲戌朔升国子监祭酒萧云举为詹事府詹事兼侍读学士清理贴黄左庶子全天叙右庶子王图俱少詹事兼侍读学士纂修  玉牒
　　○丙子赠原任兵部左侍郎许守谦为兵部尚书
　　○准伏羌伯毛国器给假省墓命驰驿去仍戒毋生事骚扰
　　○丁丑南京科道金士衡李云鹄等交章论南京粮储尚书王基违禁遮辩不宜因而留用及云南巡抚陈用宾两经大计纠拾不堪策励工部尚书姚继可与考察留用科道官并听其去以明士节不报
　　○戊寅铸换南京通政司关防一颗
　　○庚辰夏至  大祭  地于  方泽命英国公张惟贤代先期告请  太祖配神命驸马都尉侯拱宸代武安侯郑大诚怀远侯常胤绪侍郎杨时乔李廷机看性成国公朱应槐永康侯徐文炜尚书萧大亨赵世卿分献
　　○是日  孝宗敬皇帝忌辰  奉先殿行礼遣官祭  泰陵
　　○辛巳洗白厂内官张玉遗火延烧官房命法司提问拟罪
　　○癸未  太祖高皇帝忌辰  奉先殿行祭礼
　　○工部言年来部务日繁差委日滥旷废官常骚扰驿递宜申饬万历十八年部议除王府及大臣造葬关系典礼临清甎价易州炭价关系钱粮应差司官前去其余杂差概行停寝一切任子赀郎不得借差滋扰或遇紧急传催即移咨兵部马上差人一使一骑既不苦供亿之难一往一来亦不至耽延之久永为遵守不得纷更诏从之
　　○以原任游击任承爵为四川雅黎游击遵化守备左懋勋为蓟镇冷口关守备武举王家桂为蓟镇大安口守备南京大教场把总姚应诏为小教场坐营延庆卫千户王之屏为柳水堡提调
　　○甲申京师大雨雹
　　○乙酉  仁宗昭皇帝忌辰遣官祭  献陵
　　○赐上蔡王载土□夜谥温裕
　　○太常寺少卿桂有根太仆寺少卿王立贤各以自陈议调候旨日久乞命别官署理印务不报
　　○原任辽东巡抚李植以拾遗论劾具＜锍-釒＞奏辩  上以属该部院
　　○丙戌升九年考满御史何熊祥为太仆寺少卿添注管事　　○准保定巡抚孙玮奏以真定守备周文耀升定州游击
　　○刑部左侍郎加升尚书董裕以老病乞休不报
　　○浙江湖州府乡官丁忧知县王德坤以私事谒本府同知尚从试从试辞以疾德坤因折简嫚骂从试遂投劾去抚按官尹应元吴崇礼以＜锍-釒＞闻下吏部覆议从试调用德坤候服关到部调简僻用从之
　　○丁亥宴海西老哈等卫进贡夷人阿卜害等一百七名命泰宁侯陈良弼待
　　○大学士沈鲤奏士君子立身行已与出处进退大节所阁总惟一义臣至驽下岂云辩此惟生平硁硁成性亦颇知守是一言以为绳趋今患病乞休敢具述先今所以出所以不去所汲汲恳恩求去者并陈于  君父之前始臣应召至京已七十一岁矣岂当行役之时惟千古知遇欲少效涓埃万民疾苦欲少图拯济以故不得不出乃昨岁以阁部两俸历正二品考满臣私自计筭曾不能有一事纳忠一言寤  主义不可以去乎惟  陵园有灾楚宗有变臣叨备股肱义当为  主上分忧何忍言去嗣是而蒙恩四世未有一日之报又何忍言去今臣犬马齿增而七十有五矣犬马病增而遍顶踵薄膏肓矣顷自阁中办事出忽感患霍乱吐泻两昼夜仅有人形若犹濡忍不决蹩躄两足扶掖入直伴食塞责大义谓何晚节谓何将以需青蒲之对则天门九重瞻望无期将欲奋渑池之翼则虞渊已迫河清难俟而日糜大官之饩负窃位之讥倘一息不续溘先朝露讵不明有人非幽有鬼责曰夫夫也贪位慕禄死而后已乎夫死生昼夜耳岂臣将八十人犹怖死独念臣四十余年日夕冰兢以奉为周身之防者仅此一义字而一旦敝屣之不亦可怜之甚乎万不得已敢祈  天鉴以垂恤老疾之仁全愚臣咫尺之义死且不朽  上优诏勉留之
　　○予原任礼部尚书李长春妻甘氏祭一坛造坟安葬氏未封夫人不应给恤以长春日讲官例得优厚也
　　○云南巡按宋兴祖奏辞播功加恩不许
　　○戊子廷试愿就教职岁贡恩贡生员岁贡上卷三卷中卷三百六十四卷恩贡上卷一卷中卷二十八卷
　　○降文华殿中书董敬职一级调外任用以苏松浙江等处拖欠绫纱纸札归并织造太监孙隆督解先是以拖欠数多命敬到彼守催屡旨切责并无起解至是册以灾荒为辞司礼监奏其扶同说谎故有是命
　　○命工科给事中胡忻湖广道御史李楠会同守备内监及宣镇抚按官查勘盗伐  皇陵树木先是  天寿山守备太监李浚准延庆卫哨军张刚讦告王大义接买哨军张龙等板枋椽木行昌平州审无的据复移文宣镇抚按会查未结续准李逢时讦告陈志能等纵仆入山盗伐松柏假木又准南山巡军周大库李二等讦告阮一功赵应捷宋时贤等盗伐禁木瓦碴沟沙岭儿桩楂可验遂具＜锍-釒＞题参奉旨着锦衣卫拿送法司问抚按官马鸣銮汤兆京各＜锍-釒＞言疑出讐诬乞行详审刑部亦谓刁骗未必尽无大辟岂容轻坐至是该监复＜锍-釒＞请乞独断故有是命及诸臣会勘回奏大约如前语  上责其畏附朋私含糊互异仍命法司虚心详审定拟毋得视为寻常狥情轻纵
　　○己丑吏部左侍郎杨时乔以衰病乞休不报　　○命南京吏科给事中陈嘉训巡视库藏工科给事中金士衡巡视京营
　　○升山东标兵右营游击王之都为莱州参将大同镇边堡守备马天柱为天津海防游击蓟镇总兵标下坐营刘国威为密云振武营游击东胜左卫指挥王效良为遵化守备
　　○改新升五军营参将萧如玉为倒马关参将从巡抚孙玮议也
　　○庚寅敕刑部员外丁永祚往江南董光宏往福建张凤翼往广西陈乾亨往云贵主事经世文往北直隶孙延往江北华士标往浙江张九德往江西姚履素往湖广杜承式往河南金继震往山东苏民瞻往山西陈士兰往广东大理寺寺副陈应堂往四川评事汪承爵往狭西各恤刑颁给关防一十五颗　　○直隶巡按马从聘奏该天津税监马堂题奉钦依米粮柴薪前已有旨不许徵税以恤穷民都着遵行该衙门知道钦此随即移文税监及通行各府管税等衙门尽行免讫风闻道路万姓欢传可谓有仁爱之声矣而实惠尚未孚也苏松常镇仅四郡耳户部设有浒墅钞关岁征船料五万网非漏也自锦衣百户陈道元捏奏谓岁可更税银五六万两凭兹一言遂为定额今自遵旨停免两月以来原额顿减三分之一夫朝廷既有蠲恤之令而壅遏不宣臣等不敢也商旅已沾宽恤之恩而税额无亏臣等不能也恐刘成拘于原数复欲包赔是减之行旅而加之本地宽之商贩而派之闾阎小民之苦更什伯往时矣万一督责过严鼓噪立起求如昔年之旋起旋定不可复望也仰乞推广仁恩允令尽数起解或照原额量减其半敕下臣等遵奉施行不报
