<!-- { "loadSidebar": true } -->
　　○礼部奏言议谥最难而议谥于数十年之前尤难故当时与谥易今日补谥难法不得不主于严当日不与谥易今日夺谥难法不得不主于恕今据台臣乔璧星＜锍-釒＞应议者七十余人科臣罗栋＜锍-釒＞应补者十五人臣等看详各衙门评品而符以故老传闻证以  累朝实录就不肖之中而汰其甚就贤者之中而拔其尤应夺者四人为许纶黄光昇吕本范谦应改一人为陈瓒应补而未经题谥者五人为伍文定吴悌鲁穆杨继宗邹智已题未给者二人为杨源陈有年此外若徐阶媚事严嵩人议其謟田连阡陌人议其富而乘时自立能收鼎革之人心胡宗宪结严世蕃而广货贿人议其邪阿赵文华而倾督抚人议其险而计获渠魁卒除东南之祸本张瀚俛仰时宰人议其庸而末路庶乎知止余有丁绳检或踰人议其荡而此中亦无他肠陆光祖机权时出人议其奸而宦迹自多磊落诸臣列之当夺似太苛刻若毛伯温谕服安南兵不血刃而或谓其功非已出张元桢潜心理学抗＜锍-釒＞经帏而或谓其早不见几郭希颜攘臂逆鳞横被大戮而或谓其考察罢官建言可已刘台抗节敢言杀身遐壤而或谓其边功被诘先发制人诸臣例之当补似少精核又如孟秋之孤介张元忭之恬退李迁陈恪之清修事迹未能罗列而众议间有异同所当留之以俟异日论定者也至于台臣科臣二＜锍-釒＞所未及本部原册姓名所未载尚多应谥而未得亦有不应谥而幸得者在原议之外又当从容采择公论上闻以补遗漏者也＜锍-釒＞入留中
　　○以贵州右参政尤锡类为本省按察使
　　○准原任兵部右侍郎赠尚书萧琦嫡孙萧自开送监读书
　　○乙亥复除原任四川按察使谢诏为福建按察使
　　○原任狭西富平知县王正志毙于狱北镇抚司以闻
　　○丙子大学士沈一贯＜锍-釒＞乞休先是都御史温纯之劾于永清姚文蔚也语涉元辅而十七＜锍-釒＞求去大半留中科臣钟兆斗论大计参纯有终风起而白日无光南箕簸而斗枢欲动等语于是御史汤兆京有总宪顿挫已极辅臣心事未明一＜锍-釒＞谓言官冒嫌为此排击且云宰相布公则言路不妨异论群工结舌则相攻且见炙手于是一贯＜锍-釒＞请乞
　　皇上明示向来留纯之旨多未下者为出于  圣意乎抑臣有所干预于其间乎出于  圣意则臣心已明若臣有所干预则三揭五票具在御前望  皇上取而览之有一字短纯者否兆京所谓顿挫之覊縻之销薾之者安在非  皇上不能为臣雪此冤也奏入诏曰卿纯忠体国开诚布公朕所鉴知都御史温纯卿屡揭必称其贤每票必拟勉留具见雅度有何成心卿宜即出辅理以定群嚣已而元辅又奏温纯之事起于旧年十月今历四时矣而犹纷纭不止则以于永清虽奉调外之旨而未得地方永清不去纯心不安纯十七＜锍-釒＞求去而多半留中再奉明旨尚未温也又何能自安臣为纯苦心作揭请  上勉留反以为谤自今而后臣无道以处此诏以前已有谕卿宜自信不移何乃又有此奏温纯二＜锍-釒＞连下为卿屡揭催请后＜锍-釒＞不下朕以彼奏各缺巡按故以试御史渎扰市恩是以屡本未发于卿何预于是温纯因十八＜锍-釒＞乞休遂请严提于永清括赎文卷以究诸奸贪状且云都御史与御史相临有体参一御史竟不能动而为其侮且多方摇惑以为复原官之地永清又＜锍-釒＞辩谓故事都御史有罪御史得以论劾何至今日竟为所蹂践而鱼肉之乎钟兆斗复再＜锍-釒＞论纯御史康丕扬因＜锍-釒＞参首辅乔应甲又参兆斗且发受书办吴建寅贿事辞连御史左宗郢沈正隆互相紏驳阁部台省纷纷聚讼矣
　　○丁丑申时京师大雨雹
　　○户部覆仓场总督议河流大溜势必至于冻阻请先严谕沿途诸司限五日一报催督过粮船数目其边粮出闸即便提帮前进他船不得阻挠  上可之
　　○先是永宁宣抚奢效忠既死嫡妻世统无子妾世续有子崇周二妇争印讐杀自万历十二年始屡经川贵抚臣议处二妇俱给冠带分地赡餋宣抚司印给崇周收掌候袭既而崇周复死奢崇宁者效忠亲弟尽忠子也幼孤依世统避地抚餋一十三年至是送之永宁世续遗之氊马出印结事已定而诸奸目昔年从世续逐世统杀沙卜惧崇宁立而复前恨遂附水西立阿利以自固安疆臣阴阳其间以收渔人之利于是夷兵四出焚劫屯堡参政王应麟等不能禁总督查勘以闻因请兵部移咨黔抚切责安疆臣取回阿利与防护世续之兵仍与二妇和处分地餋老并谕奢崇宁蠲夙恨以收人心王应麟等失事情罪暂从宽贷俟事定酌处兵部如议具覆悉报可
　　○己卯敕奖靖江王新环沁水王辅国将军珵圻各孝义
　　○吏科都给事中项应祥奏言臣山居时闻  庙堂有南北异同之说入都三月目击时事果若人言迄今而滥觞转甚臣请直穷本始虚心尽言于  皇上之前盖赵邦清李应策之被论也其性气刚愎原不满于人情未必持论者欲空秦人而将不利于台臣也御史于永清素非端品温纯以都御史之尊据事而紏谁曰不可乃不紏于回道考察之日而紏于秦人被劾之时且周旋乡曲牵构辅臣轻冒南北之嫌自堕是非之阱此  明旨所以致诘群情所以大嚣然其生平节概卓有声称举国之人皆知之辅臣之揭救票拟事关密勿向不外传臣不知其作何语  皇上乾纲独揽动若神明臣亦不知辅臣力量果能言听计从一一取必否顾自外廷而观则纯已九月杜门十七上＜锍-釒＞矣纪纲重地闇若无人政体大乖人心渐改昔之罪纯者其意浸以薄今之怜纯者其念浸以生矣又适枝词巧逢其会群情安得不猜烦言安得不至耶辅臣处此第休休有容心事自白毋庸动声色为矣总而论之大臣小臣使诚念念在君事事为国则尔我异同其端自泯惟此关不透而小臣之欲富贵者日倚门傍户弄风波于掌股之间伏乞  圣明严谕辅臣中丞各捐成心共图报  主更乞  天语叮咛科道诸臣嗣后建白务持平正主张国是毋执一家之说自逞胸臆凋伤雅道不报
　　○庚辰太子少保南京户部尚书张孟男以病乞休  上谕留之
　　○辛巳豊县大水
　　○壬午日讲官礼部尚书兼翰林院学士曾朝节乞休  上仍谕留之
　　○工科署科事给事中孟成已以河运吃紧信地俱属中州请简河南抚臣因言今之治河者汲汲塞旧河为第一要务矣臣以为浚新河为尤要何也盖水惟下流则上通下淤则上决惟归一则流散漫则淤河若溃决浅滞水势散漫无所归着上流复奔腾而下尤难容注不决何待以故黄堌未塞而蒙墙即决者坐此弊也若新河不＜锍-釒＞无论旧河难塞即塞矣而上流之处必有继蒙墙而复决者此在新总河当有远识灼见也不报
　　神宗显皇帝实录卷之三百八十六

大明神宗显皇帝实录卷之三百八十七
　　万历三十一年八月甲申朔户部尚书赵世卿奏矿税一事不但夺臣部之业而祸生灵误  君父每一念及臣心直碎盖太阿不可假人中涓衔命纵横历七八年不收令天下知有税使不知有  皇上彼诚盗  皇上之大权  万乘至尊俯较锱铢匹夫荧惑輙进淫巧彼诚亵  皇上之大体不察不畜古有明戒包矿包税是何声称彼诚坏  皇上之大名纵不为民生惜宁不为此三者惜耶语甚切至不报
　　○南京兵部右侍郎臧惟一以考满赴京引疾乞休  上不允
　　○兵部覆宣大总督＜锍-釒＞言边防不可不预乞敕督抚衙门行各该道将等官厉兵秣马集饷治刍内极戒严外示安静选差的当熟练通官宣谕顺义王夫妇聚兵何因所讲何事如止于讲市即便谕令速回照常市赏如无端要挟不妨正词峻拒阳折其非固守严防阴伺其变仍行狭西督抚查小佛僧西行既由边外缘何杀害锁判逐一根究的确剖折明白毋得互相推诿致滋口实从之
　　○兵部以九股诸苗乞降既俾入籍徵输就便分管但夷情叛服靡常梁上巴野各塞生苗虽已编立保甲尚未附属当差尤不可不严为之防者据议应增兵三十名同原额官兵于青圳等处往来防守且廪饷取办输粮不足责之耕食应如所议至于分管徵收亦当严示约束不许分外科求拘扰起衅以贻后患从之又言属夷獐拨二酋已经悔罪据督抚蹇达等议将獐拨二酋三十年分各旧赏一年并贡赏二次尽行革去自三十一年为始方许开复仍严谕二酋今后务要恪遵盟约不许要挟作歹如有背违定行革赏议剿永不复款至于释放原擒各夷优恤被杀阵亡夷丁家属责令寻送未回哨夜及将革过赏物抵充衣食犒赏等项事宜悉如所议报可
　　○  上谕内阁  皇太子  福王讲读三日免讲一日
　　○乙酉  福王婚礼吉日钦天监择本年九月内  上命另择
　　○丙戌命右庶子萧云举右中允翁正春主顺天乡试
　　○山东税监陈增进漏税罚赎罗绢银六百七十两三钱追进赃银三百两抽买马骡十七匹头又进矿金一百七十四两银六千四百六十两俱奉旨收进
　　○礼部右侍郎掌院事周应宾以送母乞假  上谕留之
　　○丁亥工部覆管通惠河主事议将通湾天津一带白河委官调集各属额派浅夫设法挑浚务深四尺五寸所挑沙土即于两岸筑堤以防水发俟挑完果有成效后著为令每年粮运将到预先料理＜锍-釒＞浚其各浅浅夫依议裁减余者徵银贮库至各属额派桩草柳栽旷工等俱按季交收从之
　　○总督川贵王象乾＜锍-釒＞论按察使张文耀与参政庄＜棥心＞华原任守东道张悌等讦发事情乞敕按臣一并严勘报可
　　○福建泉州府等处大雨潦海水暴涨飓风骤作渰死者万有余人漂荡民居物畜无筭
　　○以原任尚宝司卿颜素为南京大理寺右寺丞
　　○戊子祭  先师孔子
　　○初楚王奏宗室华越四罪华越赴京奏楚王华奎与弟宣化王华璧俱系王姓非恭王子华奎为恭王妃兄王如言儿生数月抱餋宫中华璧为王妃族王如綍家人王玉儿生数岁抱餋宫中其中曲折皆出伊妻恭人王氏之口王氏如言女也知之最稔二孽皆假王不宜冒国爵请行勘正法  上下其奏部请行湖广抚按勘实至是巡抚赵可怀巡按应朝卿会同各官备细详审了无左验奏臣等所审不惟  天日临之而楚国之人实共耳目以为真也而王氏持说甚坚骆镇王英寿妈妈张维新王如曾黄甲李自荣之言似足交发互证郭伦所刻录与启本及刘华面讦崔氏口吐其年分与恭王彼时住居又相矛盾萧氏称隆庆五年二月十六日天明时分方行唤取何宫人产后始取乳妇而郡主县主又咸称不知真假以为假也必有真知的据方可杜口服心乃各款干犯七十余人严刑考讯宁死不肯招承臣等会集多官勘问二日竟不得归一之论谨据实开陈伏乞特赐遣官再问  上以事情重大令礼臣会同都察院议之
　　○己丑遣官祭  大社  大稷之神
　　○户部覆狭西巡抚＜锍-釒＞以各处仓库责各路之粮官即以奸弊有无定各官之功罪至于岁终查盘议处议叙则又总之乎司道仍咨各边仓场一体着实遵行其管粮通判改同知推官职衔选授甲科从之
