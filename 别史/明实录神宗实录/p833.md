<!-- { "loadSidebar": true } -->
　　○辛未大学士方从哲言大理寺堂官久缺顷署刑部事尚书张问达以钦恤届期因棘寺缺官不便题差屡疏上恳复属臣代为申请窃念部寺相关一切大小狱讼非大理评定则刑部无结局之期今棘门画扃案牍山积在属官则终日兀守而无所事在狱情在经年停滞而不得完有罪者长观望幸免之心无罪者有拘系缠绵之苦废法生奸委非政体至于恤差职名原系堂官定拟今堂官既缺谁为开送该部亦从何具题展转迁延稽迟时日使普天下含冤抱郁之众望时雨而不至度长日以如年民命所关岂宜屑越至是伏望将吏部原推寺丞房壮丽唐世济立赐点用即委一人署印以济目前之急若夫热审过期该臣已屡次题请哀哀累囚从万死中盻此一线生路  皇上定不忍恝置度外但得早一刻则圜土之民早受一刻之恩膏而祝颂  圣寿者将万万年无疆矣不报
　　○工部尚书周嘉谟等奏丧礼自有中制而优厚无事虚文  大行皇后一切冥器等项自宜遵例成礼不得听各监局之虚糜也候命下本部移文各该衙门除会有者先行关支后补勘合备照会无者召□买办径送各监局应用出给实收回部查照会估价值登簿送巡视厂库科道挂号于节慎库银内支给其方相行营缮所造办拽运官军行兵部转行该营拨发四百员名送赴  陵所经过桥梁道路行该城兵马司起取附近甲夫填垫平坦以便经行沿途棚厂搭盖完日容臣部于鼓楼德胜清河等厂移咨戎政衙门沙河雨水河厂移行昌平总兵守备衙门各拨军兵看守听臣部查点拆卸如遗失一木一蓆通行查究其有指称内使人等刁难需索容臣等会同该监及巡视科道指实究参以正法纪仍乞责成司礼监将护丧内使酌量差遣并严加约束庶人心知警大典有光  上可具奏命内使人等著该衙门酌量差遣仍严加约束
　　○庚午长宁安抚司差头目番僧更八等来朝贡方物宴赏如例
　　○辛未改工部尚书周嘉谟为吏部尚书以戎政尚书黄克缵署掌工部印信
　　○壬申  孝庄睿皇后忌辰遣抚宁侯朱国弼祭  裕陵
　　○大学士方从哲言  大行皇后崩逝已近三月旧例  梓宫发引只在百日内外今时日已迫而册谥未定  神主牌位未写发引之期将在何日乞将礼部议谥之本已经票拟者先赐批发使臣得拟撰册文进览至于应用钱粮户部屡奉严旨自当陆续办进其钦天监改择七月初三日册宝吉期及礼部发引择吉之请祈并赐俞允俾各衙门皆得预为料理竭蹷襄事庶  皇后在天之灵可慰而  皇上优厚之意不虚不报
　　○甲戌  孝穆皇后忌辰遣彭城伯张嘉谟祭  茂陵
　　○乙亥  上允礼部等衙门议谕曰朕览卿奏拟上  大行皇后尊谥依议送翰林院官拟撰册文进览
　　○兵部尚书黄嘉善奏辽左败衄文武将吏之殒命者臣部会同礼部节次题行彼中查勘未报以致恤典寝阁又于本年三月间具题奉旨著再行各衙门作速查勘至今亦未见报盖逾时非所以示劝失真不足以示公就近则事自明日久则迹反晦不及今徵信于见在之耳目窃恐岁月悠悠渐成往事刘綎杜松潘宗颜等徒令泣雨泣风彼全躯保妻子之李如柏李如桢反窃笑死绥之为愚偷生为得计于劝惩何居焉伏乞敕下移文监军御史同经督抚各衙门将三路及开铁阵亡官军并清河一案作速查勘逐一分别具奏从之
　　明神宗显皇帝实录卷之五百九十五
明神宗显皇帝实录卷之五百九十六
　　万历四十八年七月丙子朔孟秋享  太庙遣驸马万炜代
　　○大学士方从哲以撰  大行皇后谥册成具题恭进以闻
　　○戊寅兵部尚书黄嘉善复以人言乞休  上以辽事孔棘本部不宜卸担不允
　　○己卯  仁孝文皇后忌辰遣襄城伯李守锜祭  长陵
　　○  上命户兵二部解发银三十万两犒赏援辽军士先是经略熊廷弼以官军劳苦真堪痛哭之状吁乞恩赉得旨据奏援辽军士从征日久劳苦异常朕心恻然悯念著户兵二部发银三十万两速解军前听经略熊廷弼大行犒赏务使人沾实惠称朕优恤至意总兵及部道管粮等官应赏赉的著列名具奏其余经略径自给赏
　　○庚辰大学士方从哲以考试过岁贡生员取中上卷六卷中卷八百六十一卷俱堪授教职具题候裁
　　○辛巳升原任户部郎中崔儒秀为辽东开原道兵备佥事原任南京户部主事牛维曜为辽东监军道佥事以辽事紧急俱令刻期赴任
　　○升浙江右布政程达为贵州左布政狭西副使孙大壮为苑马寺卿顺德府知府汪元功为山西副使户部郎中冯汝京为河南副使密云兵备起原任河南副使高登龙为福建副使
　　○经略熊廷弼奏赞画主事刘国缙旧岁同柴镇欲并沈兵未数日又欲领募兵亲往守沈臣以新兵未经团练难保万全语之竟自寝其议今年二月国缙又言镇江东山黄骨岛一带可田又言宽奠哵咧泊一带土肥饶愿往劝民垦荒聚族耕守且为牵制声势及询诸乡绅又谓黄骨岛一带无田可屯后国缙未亲往举行但请种田兵士及牛种农器诸费臣以所入不偿所费语之亦竟自寝其议惟单骑赴清叆等处以实亲往哵咧泊劝民垦荒之言结团练乡兵之局今国缙报费过安家马价等项钱粮欲户部立案存照按国缙揭内之数既与饷司所报不同阅臣复命之数又与国缙揭内不同多寡重复种种互异谨将驳查款项一一开载＜锍-釒＞尾乞行监军御史转行海盖等道会同新饷司逐一查算改正兵科给事中薛凤翔亦言刘国缙兵逃失伍不见引罪之章回卫许时辄称单骑之赴径情往还作非客非主之官不可者一不受经臣节制横分一彼一此其不可者二清河业破宽叆空城负慝之日靦颜欲往其不可者三募兵半虽在逃中间不无观望不收拾招徕开册付经臣指挥操练以待罪之身犹欲为逋逃主其不可者四守宽叆而效已欲尸功守宽叆而不效谁任其罪其不可者五朝议已改赞画为监军国缙径去辽阳而赴清叆是何职衔名色有罪之人方议三褫另拣能者乃偃然号令其不可者六当敕令速回听勘其领费各项钱粮乞令监军御史从实查核章下兵部覆议言国缙募兵不效又单骑往守宽叆不思赞画改监军之议久已上闻今且改推无官可守有奇安施且阃外之事一柄两持未得展国缙之足而先已掣经臣之肘当敕令解任回籍俟查明钱粮之日另听吏部酌议用过召募兵马钱粮听监军御史查勘从之　　○癸未  上谕内阁前皇太子来  大行皇后几筵前行祭礼因朝见朕问安朕面谕皇太子才人王氏薨逝已久坟园未建我心未尝顷刻忘之欲行另择恐迁延岁月可就附葬于郭妃坟园之侧汝意何如皇太子回奏才人诞育元孙父皇所谕附葬妃坟之侧极为便益朕见皇太子纯诚孝敬朕心嘉悦卿可传示该部遵行特谕卿知
　　○兵科给事中薛凤翔条议四款一辽左将士发犒赏银三十万洵激发人心第一义然非有诏书以感动之不可宜亟敕阁臣撰诏书一道务要剀切痛快即令兵部主事汪应吾同犒赏银两一体赴辽开读行赏一援兵出关率多脱逃顷保靖彭象乾之兵逃又以三千告矣象乾以宣慰授指挥虽加实贬宜亟敕兵部责成该司星夜招回逃兵一面请加衔以安其心庶几散者可聚一毛兵矫健可用前出关虽数十而精锐者尚不肯一往以所统非其人也新推开原道崔儒秀素谙兵机士乐为用宜急敕兵部行文儒秀令其招集毛兵之一当十十当百者或一千或数百星火赴辽合先出关毛兵结成一队其□切安家行粮等项著令该省处给一援辽措饷自加派外有援辽事例之说折衷者慎重名器极言不可户部议覆遂并罢俊秀子弟纳附一款适户科臣官应震河南左布政使冯盛明一揭称近日中州援纳者约近六万若取数之多则一省可得数十万若通行之广海内可得数百万不烦加派而饷自足宜亟敕户部仍当如河南抚臣议颁布施行不报
　　○遣河南道御史卢谦提督北直隶学政
　　○升江西副使朱万春为本省右参政山西副使焦源清为岢岚道兵备副使大同府知府张晓为山西口北道副使
　　○乙酉太常寺奏本月十三日进  大行皇后册谥请遣官祭告  天地  宗庙  社稷  上曰这所奏遣官祭告之礼朕思  累朝  祖宗  列圣  帝后崩逝悉命文武百官议上尊谥有此告  天地  宗庙  社稷皆以考妣之尊不知  皇祖时  孝洁皇祖妣崩逝有无此礼若无于礼为亵渎还著该部查议使朕得以心安礼部覆奏  大明会典载永乐五年  仁孝文皇后册谥礼部奏行祭告是日  上躬告  天地于奉天殿嘉靖七年  孝洁皇后崩逝前期三日太常寺奏致斋除  宗庙  上位亲告外其  天地  社稷仍遣官至日行祭告礼今  皇上命查  孝洁皇后例宜即如例请遣官祭告  天地  社稷上乃命礼部写遣官行礼职名来看
　　○丙戌礼部右侍郎孙如游会同大学士方从哲进册谥仪注万历四十八年七月十三日卯时册谥  大行皇后一前期三日太常寺官奏致斋仍奏请遣官祭告  天地  宗庙  社稷至日行祭告礼用祝文香帛酒果脯醢如常仪一前期一日内侍官设节案宝案于  大行皇后几筵前节中册东宝西设香案于节册宝案前置节册宝舆香亭于文华门捧节册宝各置舆中又置节册宝案于思善门外一是日遣内侍官祭告  大行皇后几筵陈设祭品如常仪  上位常服御文华门乐设而不作正副使常服文武百官青素冠服黑角带入班行叩头礼毕左右侍班正副使于丹陛中道行五拜三叩头礼跪内侍官举节册宝舆降阶正副使俯伏兴立于东锦衣卫官较接举节册宝舆香亭前行文武百官诣思善门外侍立鸿胪寺官举节册宝置案上正副使并文武百官赞行四拜礼司礼监官进前正副使于案取节册宝授之内赞二人引捧节册宝司礼监官由中门进至几筵节册宝案前立节置于案传赞正副使百官皆跪赞进册捧册官以册立进置于册案赞进宝捧宝官以宝立进置于宝案赞宣册内宣册官诣案取册立宣讫复置于案赞宣宝内宣宝官诣案取宝立宣讫复置于案传赞正副使俯伏兴百官同赞行初献礼赞跪赞献帛赞献酒赞读祝读毕赞行亚献礼赞献酒赞行终献礼赞献酒赞俯伏兴  皇太子  瑞王  惠王  桂王  皇长孙诸孙各具青素冠服诣  皇后几筵前赞四拜传赞正副使百官皆四拜赞焚祝帛赞礼毕内侍官持节由中门出至思善门外以节授正副使得报持节复命次日本部奉敕誊黄颁示天下报可
　　○兵部奏湖广押兵守备邹汝联监军参政王世德称永顺司土兵三千保靖司土兵五千奉调援辽俱到通州昨兵部每兵给赏五钱永顺兵见过通州而北保靖宣慰彭象乾病在涿州未至其兵于初三日夜忽报逃散三千余据供众兵疑象乾称病告归故一旦解体在象乾统领攸属招抚之责夫将谁诿押兵等官职在弹压听象乾之濡滞居停责亦难辞  上以土兵脱逃全无约束统兵官责任何在著着监军道严督各官设法招抚务令尽数回营彭象乾等待事完议处
　　○加协理戎政尚书黄克缵太子少保给与应得诰命以考满故也
　　○荫原任大学士沈一贯次男沈太泳为中书舍人
　　○丁亥升刑部郎中洪承畴为浙江提学佥事
　　○戊子  孝安皇后忌辰遣官祭  昭陵
