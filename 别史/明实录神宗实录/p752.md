<!-- { "loadSidebar": true } -->
　　○原任狭西按察使邢云路献七政真数其略曰凡步历之法必以两交相对彼交印此交此交符彼交两交正而中间时刻分秒之度数自一一可按七政之行其数皆同日月之交食即五星之交食五星之凌犯即日月之凌犯以同度同道也故日月食为日月交五星在黄道间合复为日与五星交月与五星凌犯为月与五星交木星与火星凌犯为木星与火星交推之五星互犯莫不皆然故两交相对而互相发明七政之能事毕矣以此法布算今岁七月十六日戊寅夜望月食推得是月望交泛分一十三日八十四刻五十六分六十三秒阴历交前度一度二十二分零三秒九十五微月食分一十三分五十九秒六十九微定用分六刻六十八分九十五秒二十一微既内分二刻八十六分六十五秒既外分三刻八十一分七十九秒初亏分六刻四十三分二十秒八十九微食既分一十刻二十五分零四十微食甚分一十三刻一十一分六十六秒一十微生光分一十五刻九十八分三十一秒八十微复圆分一十九刻八十分一十一秒三十一微初亏丑初二刻食既丑正一刻食甚寅初二刻生光寅初三刻复明寅正三刻此月食之数即日月交之数也其推步五星盈初之数即五星交之数也二数定而七政明矣
　　○壬申  仁孝文皇后忌辰  奉先殿行祭礼遣官祭  长陵
　　○升锦衣卫指挥使骆思恭为都指挥佥事掌理卫事
　　○甲戌升狭西右布政金忠士为都察院右佥都御史巡抚延绥山西左布政王士琦为右副都御史巡抚大同
　　○  上以大学士吴道南久居私寓命鸿胪官宣谕言政本重地倚毗方殷宜入阁赞理以慰眷怀道南疏谢有云政本之地不宜有忍病旷官者以上负恩私  圣明之朝不宜有忍死狥官者以重为朝廷羞  上终不允
　　○礼科给事中余懋孳言向者老妇物故诸酋背盟岌岌乎有庚戌以前之虑既而狡酋利我缯帛姑为饲肉之虎卜失兔以虚名称王力不足以钤束青把故封事虽成而岁费益增夫当事者既不能先时训练预却其贡则宜如期给赏以照威信今补贡四十二年表笺弓矢鞍马等物既以进收而赏赐衣服等项临期不发问之工部猥云内库未发问之内库复云抵湾未交今交库已逾两月而未掣纳得无铺垫之需索而轻收之留难乎虏之坐索已逾半年倘因此而生戎心不知知此曹何以谢  皇上也不报
　　○戊寅辅臣言淮南总镇之当罢与不当仍用勋臣数年以来诸臣言之屡矣乞  皇上从诸臣之言推用流官总兵俾督抚得以节制庶上资弹压之力而下无剥削之虞不报
　　○己卯赐辅臣各鲜笋二十枝
　　○大同浑源州地震
　　○辛巳  孝安皇后忌辰  奉先殿行祭礼遣官祭  昭陵
　　○升吏部验封司郎中丁启浚为太常寺少卿提督四夷馆
　　○礼部上  皇太子出阁讲学仪注一是日早锦衣卫陈设仪仗侍卫内侍先设  皇太子座于文华殿之东厢房正中向西设书案于座之左提调辅臣并侍班侍讲读侍卫等官各具吉服先以次入序立丹墀北向礼部鸿胪寺执事官候  皇太子出阁从后殿导至文华殿东室诣  先圣先师牌位前焚香行四拜礼仍导引至东厢房候  皇太子升座各入班鸿胪寺官赞排班班齐鞠躬四拜礼毕各官以次分班相向立鸿胪寺官赞起案通事舍人以讲案进内使展书侍读官进读读毕侍讲官进讲讲毕通事舍人彻案命赐酒饭百官叩而退一每日各官先诣文华门外东西序立候  皇太子出阁升座内侍以书案进不用侍卫侍仪执事等官惟侍班侍读侍讲等官入行叩头礼毕分班左右相向立内侍展书先读四书则左班侍读官向前伴读十数遍退复原班次读经书或史书则右班侍读官向前伴读亦如前仪务要字音正当句读分明读毕各官叩头而退一每日巳时侍班侍读侍讲及侍书官候  皇太子升座仍入左右相向立内侍展书先讲早起所读四书则左班侍讲官进讲如前仪务要直言解说明白易晓讲毕内侍官收书讫侍书向前习写字务要开说笔法点画端楷写毕内侍彻案各官叩头而退一每日午膳后  皇太子回宫从容游息或习骑射一每日晚内侍启读本日所授书各数十遍至熟而止一凡读过书三日一温须背诵成熟遇温书日免授新书讲官查将三日内书期晓大义一每日授书起止预先一日该讲读官开写帖子进一每日讲读内阁辅臣一员轮侍一每日合用侍班官二员讲读官四员侍书官一员写字春夏秋月每日写一百字冬月写五十字先用红模俟写熟后用影本每日内侍捧仿纸送至内阁辅臣照例圈注随捧归呈览以备劝勉一查每年节假照旧例  圣节前后通九日  中宫殿下千秋令节前后通五日  皇太子殿下千秋令节一日正月初一日至二十日花朝一日清明一日端午前后通三日七夕一日中秋一日重阳前后通三日冬至前后通五日腊八一日除夕前五日朔后各一日及大风雨雪隆冬盛署日俱暂停讲读写字一每岁初开讲  皇太子仍请  先圣先师牌位前行礼一次不用礼部导引
　　○吏部右侍郎兼翰林院侍读学士史继阶引疾辞免新命不允
　　○赠原任南京吏部尚书卫承芳为太子少保
　　○予定国公徐廷辅及嫡妻张氏祭葬廷辅未袭封病卒赠定国公其子希皋奏请恤典从之
　　○礼部左侍郎何宗彦请正士风其略云士习之敝也如狭西之洋县浙江之鄞县横行恶迹踵踵著闻至近日之昆山华亭极矣其专门腹笥未必有西京之经术而足智先人敢效东汉之标榜其篾□□□伐□维踰简尚不及晋人之清谭而走利含沙各惨于雒蜀之排击乃学臣听其跳梁而不之问第曰敷教在宽毋动为容耳夫教而果专在宽是教刑赎刑不必与五教之敷并设移郊移遂不当与司马之升并行也伏乞严敕提督学政诸臣密考较之期严门簿之禁诸有结党谤讪种种不法者尽法究治庶士心警而法纪风俗不至如江河不可挽矣有旨士风簿恶甚失朝廷作餋之意今后提学官严加约束按期考较仍密切体访不时黜革毋得宽假
　　○壬午夜西北流星如盏行入贯索二星随之
　　○癸未中元节遣侯薛濂李承祚伯王国柱方一元朱自洪焦梦熊陈世恩王明辅李诚铭祭  长陵  献陵  景陵  裕陵  茂陵  泰陵  康陵  永陵  昭陵伯张嘉猷祭  恭仁康定景皇帝
　　○己酉巡抚贵州都察院右佥都御史张鹤鸣疏议红苗事言红苗之流毒湖北川东贵州三省所从来矣而近日尤甚三省边民苦于苗患日夜冀得一举以雪夙愤诚能同心协力集数万之兵请数十万之饷设一督臣如嘉靖张襄惠岳事例十路并进扫荡丑类裂其地而郡县之此上策也湖广设一副将驻十三哨中设兵三千严截江上使川贵之苖不得东入湖苖不得西过四川设一副将驻酉阳提兵三十贵州铜仁总兵增兵二千各出兵鹏剿日蚕食之苖党不合其势坐困然后以三省之力攻湖苖亦不战而自毙矣此中策也若责成楚道将并永顺保靖二司坚意杜截不许湖苖过江助川贵之苖四川遇酉阳四司进兵助火药集兵将为四司犄角贵州思铜总兵稍增兵马思石守备移驻于要隘之地封固疆圉来则攻截去则不追以为目前之计此下策也但三省并举动分彼此即湖北分守道蔡复一已百计推阻又安望异日同心协恭以平数百年之巨寇哉则臣之下计乃令之上策也  上下其疏于部院
　　○刑科给事中姜性言时事一言阁臣职司辅相票拟宜简重一言总宪体尊权重不得以六卿代摄一禁保留不得以子民操本管之去留抚按侵吏部之职掌不报
　　○丙戌  成祖文皇帝忌辰  奉先殿行祭礼遣官祭  长陵
　　○苽咂锋铁等族遣千卜少焦吉巴等进贡
　　○戊子尚宝司卿熊尚文以锦衣卫当驾官轮班宿直例宜赴司关领金牌而该卫怠玩乞行申饬不报　　○工科右给事中徐绍吉上言织造内监吕贵之罪初贵条陈十款得旨依拟浙江抚臣刘一焜援引敕书逐款驳正是绍吉纠其欺罔之罪言敕书云毋多科妄费毋传降疋数之外别有增加今贵以加派为苏民力敕书云应用机户外不许佥派扰害平民今贵乃欲括民机以恣朘削织造多驻杭州想亦相沿之便柰何创为巡历之举设东西府于苏设南北府于杭并嘉兴松江概行驻劄敕书所列曾有是乎盐法浮课奉诏蠲免漫云渔盐等税是明为攫金之谋则敕书所谓洁己奉公安静无扰者何居从来监局参随皆四方亡命之徒今巧列名目多至数十咸称奏带则敕书所谓并将跟随人役严加要束者又何为而发也伏乞  皇上正吕贵诳旨之罪收回成命户科给事中□周祚亦言之俱不报
　　○礼科给事中余懋孳疏言辟异教严海禁大略谓自西洋利玛窦入贡而中国复有天主之教不意留都王豊肃阳玛诺等煽惑百姓不下万人朔望朝拜动以千计夫通夷有禁左道有禁使其处南中者夜聚晓散效白莲无为之尤则左道之诛何可贷也使其资往侦来通濠镜岙夷之谋则通番之戮何可后也故今日解散党类严饬关津诚防微之大计不报
　　○原任少保兼太子太保兵部尚书方逢时卒逢时湖广嘉鱼人举嘉靖辛丑进士繇邑令历今官抚辽时勤于劳来把汉之降俺答之款逢时有力马至是卒照例予恤典祭葬　　○起原任都察院右副都御史李起元巡抚狭西
　　○壬辰湖广巡按御史彭宗孟奏楚宗之禄旧额岁派并募兵等项共八万三千四百两属以新封岁支九万三千六百两出浮于入即使分毫无逋亦岁亏一万二百金矣重以有司视为故事诸宗告急则任意那借自三十一年至今业借支一百余万矣不早为区处长此安穷查得武昌船料岁额万金事属无碍乞  皇上准赐抵补并严行考成旧例庶额内不亏额内不溢宗与民并受其福不报
　　○河南安阳诸县大蝗按臣令民捕斗蝗者给以斗谷仓谷殆尽蝗种愈繁田妇至有对禾号泣立而缢死者
　　○通政司通政使林梓引病求罢不允
　　○狭西旱南直常镇淮扬诸郡蝗土鼠千万成群夜衔尾渡江往南络绎不绝者几一月方止
　　○赐益王常＜氵迁＞谥敬益府东安王载环谥温韩府乐平王谟赤□同谥庄简
　　○先是  上以  惠王  桂王年各长成命礼部选婚至是该部及五城御史以选淑女六十四名请命司礼监赴诸王馆选择  上复谕以  二王婚礼钱粮并办不及令先选  惠王一位其  桂王次第选择另行诹日阁臣言  二王婚配俱已踰时不宜以钱粮之细故误朝廷之大体乞酌典礼之中以惜物力以信  明旨未听　　○乙未内使至工部右侍郎林如楚私寓宣敕旨以奉御汪良德奏准修理咸安宫也辅臣言  明旨传宣必繇内阁下该科然后发抄此定规也若不繇内阁不繇该科发不经会极门不繇接本官突然以二＜监-皿立＞传部臣之私寓则从来所未有之事向来建议诸臣以旨从中出犹且虑之况臣等竟不与闻乎工科徐绍吉等亦疏谏俱不报
　　○套虏入犯东路参将王国兴死之虏之入犯也先以数骑泊高家堡杀围丁以诱我国兴以营兵未集独率六骑邀之伏发尽歼
