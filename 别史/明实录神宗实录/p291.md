<!-- { "loadSidebar": true } -->
　　○兵科给事中薛三才言近日辽东捷报未必尽实乞行该巡按御史严勘部议以辽阳报捷系巡按徐元具奏唯按臣于辨验首级之后有核勘功罪之＜锍-釒＞乞敕速奏以别真伪从之
　　○丙寅  穆宗庄皇帝忌辰祭  昭陵遣永康侯徐文炜行礼
　　○兵部覆两广督抚奏广西总兵原驻省城移镇宾州三里实为未便乞敕停罢于本省参将内选谋勇兼资夷情惯熟者思恩参将驻劄三里诏可
　　○己巳  上视朝
　　○兵部以下雷山□冏土官男许应圭父子建功乞改升州应圭升州判官命依拟
　　明神宗显皇帝实录卷之二百二十三
明神宗显皇帝实录卷之二百二十四
　　万历十八年六月辛未朔改兵部左侍郎衷贞吉为吏部左侍郎
　　○壬申大学士王家屏再＜锍-釒＞乞休慰留不允
　　○癸酉以海盐塘工成叙赉先后在事诸臣巡抚傅孟春以下升赏录荫有差
　　○升贵州铜仁以都指挥行事王一麟充四川松潘东路游击
　　○延绥督抚梅友松等奏言明爱二酋生事甘肃宜声其犯顺整师行讨仍明谕卜失兔等如能追问罚服各酋献还人口姑令贡市如其不悛即闭关谢绝俟其入犯决意征剿文武诸臣果能破敌摧锋大加褒赏少有损失无绳以文法兵部议覆从之
　　○甲戌以雨泽大霈告谢  南郊  北郊  社稷  山川等神赐辅臣祭品○升宣府云州堡守备张臣充蓟镇松棚谷地方游击
　　○乙亥礼部奏言本年七月朔孟秋时享  太庙旧例以午时为定期今日食初亏在本日未正三刻恐  皇上将事之后执事陪祀各官赴部救护奔趋未便请暂更巳时  庙享从之
　　○以原任大学士郭朴年八十遣官存问岁给月米人夫有差
　　○升工部右侍郎朱天球为左侍郎以左副都御史陈于陛为右
　　○丙子狭西甘肃临洮诸处地震坏城郭庐舍压死人畜无算
　　○升木□寻梧参将童元镇为副总兵管思恩参将事驻劄三里思恩参将洪梦鲤以原官移补木□寻梧从两广督抚请也
　　○丁丑太常寺少卿谢杰言  懿文太子谊则至亲分则至贵  累朝以来岁行九祭祭之之文咸称御名乃仅以祠祭署之奉祀主之疏以承尊贱以承贵苟非其类神必吐之斯何望懿文之来歆即至尊之体亦甚亵矣乞比照  哀冲  庄敬二太子及中山王徐达事例遣侯伯等官行礼礼部议覆  上命以后遣南京五府佥书官行礼
　　○戊寅升左佥都御史邵陛为左副都御史协理院事
　　○调副总兵管分守山海偏头关右参将事署都指挥佥事郑尚金为左参将分守宣府西路万全右卫等处
　　○己卯户部议真顺保大四府各被灾地方存留夏税起运钱粮分别蠲停以苏民困从之
　　○都察院左都御史吴时来卒  上命照例与祭葬时来浙江仙居人嘉靖癸丑进士授推官选刑科给事中建言劾故相严嵩廷杖遣戍隆庆改元补吏科给事中历顺天府丞南京右佥都御史提督操江寻以巡抚广东被论调云南副使闲住万历乙亥起补湖广副使升左通政大理卿吏部刑部侍郎历今官初时来以直节著称抗＜锍-釒＞权奸投荒万里颇为士论所推许及再起人微有訾之者然侃侃不愧大臣风节云
　　○庚辰以寿宫成升监督工程官穆来辅为通政司右通政洪声远为大理寺右少卿
　　○辛巳升巡抚河南右佥都御史周世选为左佥都御史协理院事
　　○广西道试御史熊元奏条议恤灾裕饷诸款一申命令以肃人心一留赎锾以备赈济一复盐法以实边储户部议覆俱如议行
　　○壬午南京兵部尚书杨成以疾乞休不允
　　○癸未  上视朝
　　○甲申虏酋火落赤等入境攻围旧洮州古尔占堡四散抢番洮岷副总兵李联芳分兵追逐陷伏阵亡督抚臣以闻
　　○先是  上以岁荒民困国用缺乏命两京九卿科道集议奏闻工科都给事中邵庶等言国家经制定赋远过前代至于今日利孔已尽无可复开唯是岁入日缩岁出日多臣愚以为当此国匮民穷之日宜行严稽如内而锦衣之带俸官役礼部鸿胪寺之译字生通事序班光禄寺之厨役各监局之工匠外而佐贰首领之添设九边年例与主客市赏之供亿诸如此类或昔无今有昔设今增者酌其缓急渐以革汰是谓以节之之道生之财不期裕而自裕矣臣等又闻增修城楼旦暮兴工夫以既竭之物力营不急之工程徒以饰观羙恣渔猎亦不可已乎乞敕停止更乞申饬各监局诸臣岁修岁办诸料务行减派无徒召买以致糜竭仍望  皇上加意撙节将太仓季进银两速行停止以为诸臣节束之倡＜锍-釒＞入  上以京师城垣关系重大若坍坏日久将来费用愈多仍遵前旨勘估紧要者兴工修理○乙酉总理河道都御史潘季驯以增修泗洲石堤经用不足工部议给淮安府库贮停浚草湾银四百四十余两许之
　　○协理京营戎政兵部尚书郑雒以疾乞休不允
　　○升太常寺少卿吴自新为右副都御史巡抚河南
　　○先是巡抚河南都御史禇鈇礼科都给事中万象春议上恤宗通变诸事  上命即遣科臣往河南山狭并敕礼臣行山东诸省各宗室及抚按官会议至是秦王奏到命礼部参酌具覆其议封爵一款礼部摘请有云顷者科臣万象春议以郡王诸子定以伍位将军四子中尉三子以为封禄之额其额外人数虽许请封不必给禄止将额定诸子之禄通融分给窃计限禄之法行于一时似未为过唯以四五人之禄均之众人扣算分给必多争竞且传至数世分析愈广禄粮愈薄及其势穷益费区处臣愚伏思  祖宗之制原以服属亲疏为爵之崇卑故亲王之子必为郡王亲王之孙必为镇国将军曾为辅国玄为奉国而无服之孙以差世为中尉皆以亲王之服属为杀也臣等谓为今日计莫若计郡王之子与亲王服属远近各以世次递减其禄如始封郡王之子亲王之孙也长孙袭封众子为镇国将军无容议矣至于二代郡王之众子则亲王之曾孙也而同于孙则过矣请封镇国将军而食辅国将军之禄孙封辅国将军食奉国将军之禄曾孙封奉国将军食镇国中尉之禄而中尉以下不复减焉三代郡王之众子则亲王之玄孙也而同于孙则益过矣请封镇国将军而食奉国将军之禄孙封辅国将军食镇国中尉之禄曾孙封奉国将军禄亦如之而中尉以下不复减焉以至四代五代郡王之众子则亲王无服之孙也而同于孙则大远矣自此以后皆镇国将军食镇国中尉之禄孙曾之封辅国奉国者禄俱如之而中尉亦不复减焉此法若行以后开造  王牒及题请本内即将禄粮之数各注于爵号之下其镇辅奉国中尉仍食本等禄者照将军例三七兼支总之递减之法以四百石为止使其一辈之中爵有崇卑禄无隆杀恐亦人情之所乐从也况既欲行额禄之法将来额数已满必至不足若不先为裁省恐非善后之方则二法有不可偏废者也乞  皇上断自  圣心敕谕诸王各与该府宗人从长计议如果宗多禄少后难措给必立为定规犹可安享侯奏到覆议如一府宗室数满百位以上者查去始封亲王五世以外方照郡王服属递减仍自例后未封者为始其位属不多府分及去  帝系未远者照旧支给听从自便得旨宗禄事宜尔部既斟酌停当只著宗多禄少府分照议覆奏行还写书与各王知之
　　○礼部议奏处宗藩事宜一议额禄多少视爵崇卑原有定制但各府生齿日繁数溢旧额难以取盈议以各府额派禄粮仍增嬴余截作定数日后子孙除亲郡王金支将军中尉扣数量减多少均分仍查自亲王五世以外方为扣减一议催徵藩禄钱粮向有存留款下有司漫不经心以致逋负日多议以各州县应徵钱粮凡派作宗禄者立为王粮名色另计完欠该道官并有司定例查参如王粮未完及分数者官吏不许考满仍于年终开送户礼二部以便稽查一议余禄各府王粮其积余之银即补灾荒年分蠲免应徵之数如各府遇有亲王薨故住支钱粮并盐课及绝府产业凡系一应杂派补禄之用者总报户礼二部毋致容隐一议开业各王府宗室子弟设有宗学教养其名粮诸宗及无名粮庶宗愿入儒学者与民间子弟一体考试其无名粮花生传生农□之业听其自便一议城禁各宗既已开业自当＜宀十见＞自城禁在学者给批考试农□者许于封城四境生理一议刑责凡宗室有犯其无名粮者与同齐民一体问拟一议奏请将军中尉以下请名封者各长史官结勘启王具本赍发该巡抚官于每季仲月具奏各宗仪应得诰命俟用宝后咨行吏部令进表官顺赍给发各府请名具题后翰林院撰拟双名填给勘合行各王府知会春季题者定于夏季终抄出本部仍将类题过名封勘合总咨巡抚衙门转发以防壅滞一议请婚各宗年及十五请封之日即开具选婚缘由题知随启王并呈巡按官会选不候部文选有之日巡按官奏结封号即以奉到之日入府成婚其正配病故无子应选继者即与题选不必再为行勘至于过期之子查其父母已有封赠止因事稽迟者仍给本色米十二石一议报坐将军中尉以下新生子女三日后具启亲王各长史等官结勘巡抚官类奏一如前款名封之例一议庶宗郡王故绝财产不系亲王拨给者除量留养赡外其余尽属各地方官经理如遇荒岁即以分赡贫宗其请给名粮奏报过期者二十年以下奏到即为题覆亦不必行勘一议宗学宗室中推举学行兼优者题授宗正一位宗副二位宗室子弟年十岁以上入学读书每岁提学官考试如有记诵  祖训事实兼通文翰者五年期满题给全禄学行无取者另候考优请给名粮庶宗在学十年以上题给冠带无名粮者给与衣巾诸生中果有学行俱优孝友著闻者该抚按官具奏原有封禄者请敕奖谕原食名粮者量加奉国中尉职名不给俸禄无名庶宗抚按官量行优奖宗室中有孝友贞节例当旌表者宗学师生保举奏请其宗正宗副如果师范克端教有成效听亲王及抚按官＜锍-釒＞请褒奖有不称者亦听不时＜锍-釒＞黜其有宗人不多不愿设立宗学者听五年支禄仍仿宗学之法分别激劝一议仪宾郡王将军之女选有仪宾成婚之后先给禄米三分之一遵例送所在儒学读书习礼五年之后提学官考果文理粗通准给全禄如年至三十屡试无进者照例免考姑准给禄一议王官各王府长史有缺宜令择守才兼优屡经举荐者方行升补其有才堪大任者破格优处或知府运使藩臬等官与同外官一体升转其另城教授职任亦繁亦应选择升授如职业克修量擢审理等官以激其进命如议行仍附入要例
　　○升神枢营左参将署都督佥事王治为南京左军都督府佥书
　　○工科左给事中李廷谟奏言顺天河间保定三府有寄养备用马驹宜令部寺岁计量有二万余匹不必多派以累小民并议寄养马匹除老瘦者径行变价调兑马匹已足二万余匹暂收折色每大马一匹角□羊银二十两次者量减部覆以每年派马恒视见在寄养之多寡以为盈缩虽有二万之额并未及二万之数起俵大马旧例本色每匹徵银三十两折色徵银二十四两如遇次荒乃有减徵之请宜令该寺将见在寄养马匹除老弱不堪调兑者即行变卖每年派马先计见在寄养之数如足二万即多派折色以恤民困其折色马匹每匹仍以二十四两徵角□羊诏如部议
　　○丙戌大学士王锡爵再＜锍-釒＞乞休不允
　　○升光禄寺卿张汝济为太常寺卿
