<!-- { "loadSidebar": true } -->
　　○丙寅  上御文华殿讲读○户部题本部验粮委官广西司主事牛可麟称本厅职在验送内库钱粮及布绢等物向无钦给关防何从查考合照坐粮厅事例铸给庶可杜抵换之弊核完欠之数又添设吏一名选用书手一名逐年更换不许占役亦不许立顶首名色诏可  春分祭  朝日坛遣公张溶行礼
　　○命蓟镇统领南兵副总兵陈其可提督狼山等处
　　○兵部覆江西抚按凌云翼燕亻□云宦题南昌府丰城县万历元年十二月十三日夜强盗越城劫库夫南昌近湖素称多盗况当入觐之年署印率皆佐贰近年举行条鞭之法守库吏多系棍徒据丰城报失二千七百余两后乃六千余两或出吏书侵匿或起内奸勾引情实有之不然丰城巨邑岂二十余寇未至夜分所能夺门出入耶合行抚按严限缉捕限万历二年十月具奏得旨县库被劫贼情重大抚按官不严参处只朦胧奏报尔部又宽限至十月上下姑息弥缝何得盗息民安严大纪周于德都住俸缉捕其余依拟
　　○丁卯  上御经筵
　　○蓟镇督抚刘应节等题修筑辽东西台墙共七百九十一里调军夫一万匠役六百扣算须四十余年报完用官银四十余万兵部覆该镇勘估先造土墙乃甃之甎又筑之台又为之铺边长工钜为力甚难莫若先举台工计地百丈建台一座如昌平镇之制空心实下庶可经久两台之间止用砖与乱石为墙盖有台可据即墙未高厚亦可限隔先修宁前西接石门一带次及锦义广宁以东其工程冲缓钱粮军夫等项再行该镇估计会奏从之
　　○戊辰  上视朝御史纠查文武官失朝者抚宁侯朱冈等凡二百七十四人各夺俸一月
　　○己巳  上御文华殿讲读○敕巡抚浙江右副都御史方弘静回籍听勘巡抚应天右佥都御史张佳胤调南京别衙门用巡抚宣大右副都御史吴兑炤旧供职以南京科道王颐何玉德等交章论劾吏部酌量覆请也
　　○庚午敕南京户部右侍郎栗永禄致仕南京礼部尚书尹台炤旧供职吏部覆看南京给事中史朝铉等参论酌议去留故有是命
　　○给新袭崇信伯费甲金禄米如例
　　○辛未升南京礼部仪制司郎中李一迪为广西佥事
　　○壬申  上御史华殿讲读
　　○户部覆两淮巡盐御史王琢玉条陈二事一停存积以塞壅滞之源方今边商开派利少而难于召纳淮商守候日久而不乐接买故引日存积盐法壅滞合自万历三年为始将两淮存积暂停十万五千七百余引其边储应补银五万余两合于太仓措给至万历六年以后炤常开中一开囤积以浚壅滞之流先年江西湖广王府势豪人等收积商盐坐索高价奉旨严禁有司遂不问良善豪恶概为禁止致水商盐船不得整发仪真日渐萧条仍行各地方如有良善铺户听其囤积但不许势豪梗法报可  祭历代帝王遣公张溶行礼侯蒋佑伯杨柄尚书张瀚王国光分献
　　○兵部覆总督宣大山西尚书王崇古奏顺义王俺答等执送奸逆阎鹤等来献效顺可嘉虏中效忠华人王道科等密访传报官通杨亮等往来虏营访缉各效勤劳合加升赏俺答等纻丝彩段有差王道科等升赏有差
　　○癸酉  上御文华殿讲读
　　○都察院左都御史葛守礼遵例引年乞休不允
　　○户部题先该题准贵州开纳事例限至万历元年十月终止今巡抚蔡文巡按杨允中复题该省地兼民夷额赋不敷所赖川湖协济今拖欠钱粮复奉恩诏蠲免前项事例合行炤旧召纳专备铜仁思石并新设坝阳等处军饷限万历四年十月终止从之
　　○户部题将四川万历二年分改解银两动支三万五千五百七十五两解延绥充隆庆六年万历元年二年减派主客兵盐引之数从之
　　○甲戌升赏甘肃镇等处获功阵亡官军汤大保等九十八名
　　○乙亥  上御文华殿讲读
　　○吏部覆礼科给事中李邦佐题凡调繁官员通算前后历俸一年以上一体保荐其加衔久任者上官各炤新衔礼待报可
　　○升大理寺右少卿宋仪望为都察院右佥都御史巡抚应天
　　○升浙江左布政谢鹏举为都察院右副都御史巡抚浙江○升怀升兵备道右参议吴哲为山西副使分巡口北道佥事王汝梅为山西右参议各炤旧管事从巡抚吴兑请也
　　○取会试中式举人孙矿等三百名
明神宗显皇帝实录卷之二十三
　　万历二年三月丙子朔户部覆河南抚按题该省商税税契路引三项共一万五千三百一十余两准留补给宗室禄粮其历日纸工水夫工食鱼课缺官俸给吏承纳班扣减防夫民快工兵工食事例赃罚仍解部济边毋得影射延缓诏可
　　○录进剿广西犭□农贼汪约与贵州麻响大华二司功钦赏巡抚贵州都御史蔡文银币总兵官吴国等各赏银有差守备刘天庆升一级
　　○丁丑  上御经筵
　　○戊寅升浙江右布政使江一麟为本省左布政使
　　○己卯  上御文华殿讲读
　　○升大理寺右寺丞王友贤为本寺右少卿  户部题万历二年分行各省直岁办甲丁二库物料甲字库银朱三万五千斤乌梅四万斤靛花青二万一千斤黄丹四万二千斤碌矾一万五千斤紫草一千四百斤明矾四万二百斤光粉一万五千斤黑铅二万一千斤水胶八万斤槐花七万斤蓝靛三万一千斤五棓子三千五百斤丁字库生漆十一万斤桐油九万八千斤黄熟铜三万三千斤红熟铜二万五千斤黄蜡二万斤锡二万斤牛筋四千斤黄牛皮一千张生铜一万斤从之
　　○庚辰  上御文华殿讲读
　　○改南京刑部右侍郎曹三旸为南京户部右侍郎提督粮储升云南按察使王应显为浙江右布政使
　　○辛巳清明节遣定国公徐文璧恭顺侯吴继爵武安侯郑昆武平侯陈大策固安伯陈景行分祭  长陵  献陵  景陵  裕陵  茂陵  泰陵  康陵  永陵  昭陵
　　○以  世庙德妃张氏薨逝辍朝二日
　　○壬午补原任狭西按察使张任于云南升大理寺左寺丞王友贤为本寺右少卿
　　○铸韩府长吉王璟润荆府安城王常泴麒麟钮镀金银印各一颗
　　○癸未起原任兵部左侍郎翁大立为南京刑部右侍郎升礼部仪制司郎中蔡叔逵为山西副使提调学政
　　○甲申升大理寺右寺丞王廷瞻为本寺左寺丞南直隶提督学政浙江道御史谢廷杰为大理寺右寺丞
　　○乙酉以殿试天下贡士命少师兼太子太师吏部尚书中极殿大学士张居正太子太保礼部尚书武英殿大学士吕调阳太子少保工部尚书朱衡吏部尚书张瀚户部尚书王国光兵部尚书谭轮刑部尚书王之诰都察院左都御史葛守礼吏部左侍郎兼翰林院侍读学士掌詹事府事王希烈吏部右侍郎兼翰林院侍读学士陶大临通政使司通政使王好问大理寺卿李幼滋左春坊左庶子兼翰林院侍读掌院事申时行充读卷官
　　○丙戌  上御文华殿讲讲读
　　○赐庆王鼒枋谥曰惠
　　○工部覆河道侍郎万恭议处河漕四事一议＜锍-釒＞治茶城淤浅茶城当漕黄之会培筑小堤预作小河宽止数丈以为速水之计其夫役取之徐州洪夏镇督发不必更烦经费一议修复镜山闸座镜山旧闸锥探至二丈五尺杳不可寻合相度地形从新创建复自两边各筑一堤东抵山冈高阜西接黄河缕水长堤水发可闭闸以遏洪流于两堤之外落可放水以冲积沙于方淤之初待运尽之日并力兴工毋得延迟一议保护房村一带堤岸徐否□阝南北两岸新堤束水中流以防溃决但河形曲直不同急流扫湾之处伏秋水发不无冲决而房村以上为甚合应正堤一带大加帮筑急溜去处创建遥堤及青田浅以下旧有遥堤者一并加培高厚但诸臣集议欲于黄钟集之上分水繇符离集出小河口窃恐有并行之河决无两盛之理万一全河弃旧奔新径趋符离集则境山上下四百三十里将为陆地嘉靖甲午之患可鉴也前议亟宜停止一议接窑子头古堤先年黄河北徙溢入运河为患接筑前堤彼一时也近自接连缕堤头通筑长堤黄水再无空隙可以北徙前项似可省筑惟境山至留城一带东堤内束河水外障湖波往来牵挽恒必繇之见今冲坍数多相应加筑其砀山县陈孟口新冲决口永禁筑塞使黄河水发岁岁分洩以图永利如议行
　　○四川按臣孙代以都蛮既平请复设按察司兵备佥事一员叙州府添设安边同知
　　○巡按浙江御史萧廪题境内革除间被罪诸臣如原任佥都御史后改江西副使程本立左拾遗戴德彝副都御史监军陈性善文学博士方孝孺太常寺少卿卢原质户部侍郎卢逈萧县知县郑恕翰林院修撰王叔英初任行人谪东平州吏目郑华都给事中龚泰户部侍郎卓敬谷府长史刘璟乞行有司于省城择善地建祠秩祀以彰圣朝洪恩郑公智林嘉猷列祀其次其王叔英妻女郑恕妾另行该县祔祀二臣祠中下礼部议
　　○礼科给事中朱南雍题议各处岁贡要查屡考一二等科举者又年在六十以下三十以上者方准起送正贡一人陪贡五人择其最优者贡之其年力衰迈者即授以儒官不准起送从之
　　○丁亥  上御经筵
　　○日讲官陶大临以疾请告  上遣中使问疾仍赐羊酒
　　○戊子差河南道御史李辅提调南直隶学政
　　○革狼山把总王之屏任回卫听勘以兵科直隶巡按劾其官兵船只俱废弛也
　　○己丑调江西右参议赵焞于狭西
　　○户部覆山西督抚王崇古等题修理山西镇西路边墙应用行粮盐菜银一万六千三十三两零乞于代州收贮盐课银内动支照前项盐课专备紧急军需不许别项糜费合应本部动支一万一千二百二十三两零兵部动支马价银四千八百一十两零各差官解送报可
　　○庚寅  上御皇极殿策礼部贡生孙矿等二百九十九人于廷制曰朕惟自昔哲后膺乾良弼纳诲未有不以典学勤政为务者乃嗣服之始尤斤斤焉若伊训说命访落无逸诸篇详哉其言之矣三代以还强学励精之主代有作者然考德论治犹未可匹埒于姬姒矧曰唐虞又有可疑者夜分讲经岁周太平御览只日不废讲读学非不笃矣而兴造洪业顾出于马上得之不事诗书者何欤衡石程书卫士传餐汗透御服日旰忘倦政非不勤矣而政理之效顾独称躬修玄默清静无为者何欤朕以冲年履祚未烛于理惟仰遵我  皇考遗命讲学亲贤日勤劝览细大之务悉咨辅臣以求殿中夙夜孜孜罔敢暇逸亦欲庶几乎诗书所称无坠我  二祖八宗之丕绪然论者谓帝王之学与韦布不同盖不在章句间也不知舍章句之外又何学欤又或谓主好要则百事详所谓要者果安在欤往代陈谟有禆正始如贤良三策神爵言变俗永光言审尚及治性六戒劝学四仪初元节俭建初荡涤烦苛先天元祐十事治平三劄熙宁稽古正学定志论总之不越此二端矣可得而悉数之欤亦有可行于今者欤尔多士习先圣之术明当世之务其为朕折衷众论究其指归典学何急立政何先或古今异宜创守殊轨悉茂明之以副朕慎始笃初之意毋泛毋隐
　　○策试会试中式举人孙矿等赐孙继皋等进士及第出身有差
