<!-- { "loadSidebar": true } -->
　　○庚午户部以二十九年各边未发年例银共一百五十余万两议暂借宣府镇贮银三十余万两转发大同山西为权宜借济之计得旨边饷多缺地又荒歉亟宜处给以慰军心各省直逋欠权宜借兑著上紧督催起角□羊刻限考成各该衙门务宜分猷共念以军国之急无得各分彼此仍前玩视该部科不时查参究治不许姑息　　○辛未命开复朵颜各夷马木二市并复宁前木市初辽东马市许令海西并朵颜等三卫夷人买卖开原每月一次广宁每月二次此成化十四年事也百余年来互市马货利在中国又以互市之税即卖市夷且贡夷詷虏声息即有大举我得收保预备其利多矣万历二十三年小歹青欲在义州大康堡开木市听各夷取木顺河运进买卖抚臣李化龙为请亦以木脱多寡抚赏市夷然视马市报箭＜矢见＞格则有不同二十六年抚臣张思忠称土蛮之子扯臣憨纠合小反青每年既得市赏又要比照宣大赏时肆抢掠木马二市繇此议罢自此以后大举零窃岁无虗时阖镇皆苦之而诸酋亦数来求市歹青扯臣憨等咸集近边愿准二十三年抚赏一听约束总兵李成梁断以为复市便请身任其事长昂董狐狸老丝孩子三酋亦请复宁前木市总兵尤继先许之蓟辽总督万世德以闻且言辽之马市视他镇不侔他镇皆系贡虏抢必不市市必不抢岁出数万明以为饵彼亦嗜汉财物不敢动也若辽之二市止可当他镇之民市民以为利故虏虽有顺有逆终不为之绝市且虏情不可知即嘉隆之间何年不开市何年不大抢不过外示覊縻内修战具耳岂可以往年之虏或市或抢恐人之议其后而不为担当哉天下事未有全利而无害者利多害少则为之若有利无害复持两端以观望岂人臣所以计安边境者乎疆场利害关系至重须如古之权不中制亦不外监行无掣肘而事有底绩伏乞  天语叮咛戒谕使得毕力封疆不误大计臣等之上愿也兵部如世德言覆请从之
　　○建州夷奴儿哈赤款塞北关夷那林孛罗请补进双贡兵部言二酋叩关乞贡不异反扯诸夷并许之初南关夷王台与北关逞加奴仰加奴二夷相讎王台死逞仰二奴之子曰卜寨曰那林孛罗射杀其孙歹□歹□之子幼所遗部夷并敕百三十七道属其叔父猛骨孛罗猛酋请补双贡北关那林孛罗数侵猛酋猛酋不能支求援奴儿哈赤以子女为质奴酋诱置寨中诬之以罪杀之中国使往诘问则请以其女女猛酋之子吾儿忽答二十九年七月款抚顺关外刑白马誓抚忽答保寨遂送女于忽答而那林孛罗亦归原虏敕六十道请补进双贡如猛酋故事先是两关夷互相讎杀而南关之孽夷康古陆讎歹□与猛酋反助北关奴儿哈赤既杀猛酋而室其子己又执而囚之南关不绝如线南关熸乃蚕食北关尽并海西诸夷奴酋自此益强遂不可制矣　　○吏科右给事中田大益＜锍-釒＞请简用河臣言总河一缺屡请留中  皇上岂靳而勿予耶臣以从古治水但求避其害不必籍其利今欲引河以为转漕之利则难向欲籍其利未甚虞其害今又避河恐为  陵寝之害则又难异时河身尚平犹易为利今河高于陆欲引为漕运之利则又难异时河未南奔害犹易避今归永诸处大决泗州之野为望洋欲因以避  陵寝之害则又难往年河臣与河相习或数年或十数年犹得徐图利害而今欲以数月之人力奏八年之禹功则又难以故群臣谈河危于谈虎下方畏难冀免上复悠悠堕计如国事何奉旨先年因黄河泛滥关系  陵寝运道不吝钱粮命官＜锍-釒＞治如何今又冲决著该科查参来看河南凤阳山东巡抚各有信地之责著各上紧＜锍-釒＞浚堵塞不许推诿吏部屡推总河大臣还会同各官推举实心任事熟知河道的两三员同先推一并写来惟才是用毋得顾忌不举及狥私滥举亦不许再行延缓
　　○礼科右给事中白瑜＜锍-釒＞上四事言大小臣工靡不因册立颂  皇上之慈因徽号颂  皇上之孝臣以为  皇上孝慈更有推广于天下者愿以祖宗遗训为逆耳之＜矢见＞一曰戒侈大  太祖尝谓侍臣人主嗜好所系甚重躬行节俭方能养性崇尚侈靡必至丧德今露台月榭上薄云霄不伤于筑愁乎臣愿  皇上遵  祖训令后人师吾俭一曰远货利洪武朝近臣有言储财者则曰庶人为一家计则积财于一家人君为天下主当散财于天下今日进月奉下竭民髓不伤于积贮乎臣愿  皇上遵  祖训令后人师吾廉一曰恤人才弘治朝丁玑等五臣远谪储瓘以五臣直言徇国弃之岭海可悯乞还之风纪论思之地  上即命吏部起用今行取吝同刻印贬削无望赐环和气伤于士类矣臣愿  皇上遵  祖训令后人师吾之怜才使过一曰平刑狱宣德朝遣人逮林硕至问之曰尔勿怖但书实对硕言臣在浙东中官在彼者亦无乖迕惟左右小人不便臣者欲去臣以自便耳  上曰今既明白汝即复任遂降敕切责中使裴可力谓归必罪之今棘林有泣夜之魂圜扉无望天之日士气伤于冤抑矣臣愿  皇上遵  祖训令后人师吾之解网宽刑不报
　　○壬申以宁夏俘获着宰诸酋首级一千八百颗云南荡平董瓮＜釒莽＞水等寨斩贼首级九百有奇各于御前宣捷遣公徐文璧侯陈良弼驸马侯拱宸祭告  郊  庙文武百官朝贺
　　○甲戌以云南十三寨荡平命巡抚云南右都御史兼兵部右侍郎陈用宾升俸一级原荫儿男升一级世袭少保黔国公沐昌祚镇守总兵官沐睿及文武将吏升赏有差云南十三寨矣堵诸夷即志所称蒲蛮者虽名十三寨高垒深堑绵亘数百里即百寨不止也所居天险强弩毒药为诸夷之最董瓮亦革雒亦璧等寨诸夷莽凹歪列哈喇梗等遂连结为乱杀指挥千百户等官数十人夷汉人归顺者皆歼之剖腹刳肠以令于众且言胜则据顺蒙攻腾永败则西勾缅东走播中国其如我何  上震怒决计讨之假抚镇臣便宜行事二十七年九月腾兵从右甸入姚兵从湾甸入顺蒙兵从澜沧路富都牛街入土汉毕集分道夹击诸夷首尾不相救莽凹等酋皆授首十三寨悉平是役也兵部覆奏以为兵不过二万期不过七月擒斩计一千八百八十七名降附安插至一万二百六十有奇视先年丁改之役不啻过之
　　○以左庶子唐文献升詹事府少詹事兼翰林院侍读学士
　　○乙亥户部尚书陈蕖言臣待罪计曹承中外多事之后顷因边饷急缺一百五十万太仓银库如洗束乎无措议及那借兑发不过苟且目前之计臣日夜忧惶乃于本月初六日钦奉  明旨因御用监把总张润泽催请婚礼钱粮之奏命臣部上紧措办送监应用臣部自万历二十七年至今节次所进珠宝金两约费银二百五十万银非别项额派直于发边数内那借耳那借愈多欠缺愈甚即欲措办有何术耶臣窃惟  祖宗以来嘉礼代举未有竭天下之物力费至二百五十万犹患不足如今日者臣查万历六年为买办珠宝添进金花银每季五万臣部执奏以为一年增二十万十年当增二百万民赋既不可加太仓又无可借年复一年后将何继又云买办应用各库俱有额设银两若买办于太仓额银作何支用当日奉旨亦以其言为是自是以来又二十余年则添进买办银已余四百万矣内库但有增入未闻诏出不为不多太仓既供折价复办物料安得不匮  皇上不取之内库而专索之外府不以节次所进付监应用而以后来难继责臣措办即使计然画策刘晏持筹无如浩费何矣所幸  圣明节财以定制凡一应供办责之内库其余军国正供臣部不敢诿责得旨库藏匮乏边饷急缺损上益下正本清源朕岂不知但因东征西讨兴师动众费用不赀以致中外困竭非止内供买办而已且嘉礼代举钱粮浩繁自嘉靖以来内库取用搜括已尽该内监各衙门责任造办迟误有罪屡行奏讨朕皆裁酌量用岂有多余卿等所奏已知道了还著遵照前旨设处陆续办进应用毋得违缓
　　○丙子福建巡抚金学曾设立常平义仓义廪常平司之有司义仓劝之乡保义廪倡之缙绅请纪录循吏车大任及乡官陈长祚等报可
　　○丁丑光禄寺卿王守素以上供缺乏乞敕户部严催在外拖欠钱粮因言  世宗皇帝临御日久供应不足輙令借给于太仓一旦奋  乾断崇节约清查冒滥至嘉靖四十四年岁用仅十七万有奇则知中年靡侈渐积致然原非其初也我  皇上万历元二三年间岁用十三四万以后岁增至二十六七万视之初年盖将倍矣伏惟  皇上慎乃俭德同符  祖宗正供之外诸凡传讨倍加节省则今日理财第一义也  上命浙直等处拖欠钱粮勒限催徵角□羊进不得仍前耽延
　　○戊寅大学士沈一贯＜锍-釒＞催点用总河大臣因言事之最急者有三其一则黄水侵淮水而泗州  祖陵被其患再缓不治虽凤阳  祖陵亦当被其患夫  祖陵国家王气所钟  祖陵被患岂惟  列圣龙蜕之藏不安于地下而千万年  圣子  神孙托根基命于何所彼庶民衣食之流尚恐伤其先茔爱及一草一木况  帝王之家甚关  宗社亦切  圣躬最不可缓图者也其一则黄永侵漕河而运道阻塞南米千万艘停阁不进京师之米粮日贵百货日少三辅沙砾何以供六宫廪百官饷九军九边而育养邦畿千里之民乱生辇毂其忧不细非  社稷之福也其一则河南山东徐沛之间乃中原都会之区譬之身为腹心之位譬之家为堂除之所此而昏垫耕耨莫施□贾不出则腹心溃而四支皆坏烂不可收堂除榛而四隅皆阻隔不可通故中原之民尤当爱护中原之地尤当垦辟令其陆沉如海而无完土非  社稷之福也从来比河道关系之大于九边比河工责任之难于御虏人臣既莫之任  皇上又不令任臣实忧迫如坐针氊若托之非人或因之为利不顾利害之切身第取锱铢之快意此视国事若儿戏而计之至愚者也臣为此惧竭忠尽言亟点廷推之外更无要术专委河臣之外更无奇策早责成一日则早拯救一日使之讲究利害之归处画＜锍-釒＞塞之法此十人者已极一时之选惟  皇上选择而使之耳
　　○旌表节妇十四人三原县民秦岷妻王氏南郑县经历李梦麒妻芮氏咸阳县民李芝妻张氏贺县千户房继先妻袁氏义州卫舍丁贺有烈妻曲氏义州卫举人王懋元妻刘氏广宁卫生员卓天德妻梁氏大同卫指挥陈栋妻李氏东安县生员郭佃妻张氏滦州监生高朝妻谢氏深泽县民孙尚业妻郭氏宝坻县民高步云妻郝氏蔚州生员刘好学妻李氏新城军余张相妻李氏皆夫早亡守志各扁其门曰贞节烈妇五人蒲城县民葛宽妻郝氏萧县民李学泌妻葛氏固安县民刘杰妻牛氏涿州生员姜廷桂妻宋氏永清县民朱大化妻褚氏各悼夫亡自殒扁其门曰贞烈　　○己卯礼部尚书兼翰林院学士冯琦上  皇太子婚礼仪注  东宫纳妃之仪成化二十三年礼部尚书周洪谟等所定自纳采以至谒  庙一如其旧惟  上传制旧御奉天殿今御文华殿  皇太子醮戒位旧在奉天殿御座之南今在文华殿御座之南而朝见之日诣  皇太后  上位  皇后宫皆八拜出诣  皇贵妃母妃前各四拜  福王  瑞王  惠王  桂王诣  东宫行四拜礼皆与旧仪稍别云
　　○庚辰以南京右都御史李颐改右都御史兼工部右侍郎总理河道提督军务兼管漕运事务仍命兼程赴任管事
　　○是冬无雪命顺天府祈祷
