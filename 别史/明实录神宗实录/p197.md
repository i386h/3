<!-- { "loadSidebar": true } -->
　　○己丑  驾发感思殿还京居守大臣及文武百官军民耆老人等俱于城外迎  驾
　　○癸巳升浙江右布政使徐光泰为浙江左布政使广西右布政使徐时可为广西左布政使
　　○甲午  上御皇极门以  陵祀礼成及阅定寿宫文武百官致词称贺
　　○以秋祀礼成赐元辅申时行银五十两纻丝四表里次辅余有丁许国各银四十两纻丝二表里
　　○以河工叙劳升工部郎中张誉为太仆寺添注少卿○复除原任江西左参政艾可久为狭西左参政升户部郎中王大用为山东右参政大理寺右寺正刘绍恤为云南佥事
　　○复设南京中左二府佥书
　　○以灾伤命长沙等府八年九年分未完各项钱粮暂停催徵十年分解剩赃罚银十一年分应解赃罚银共七千五百两留停该省赈济
　　○兵科给事中张维新言通参之职非不通显而人不乐就者以行取应选之际吏部协同司礼监官及通政司掌印官公定去留金珰之辈假借以市私恩投剌门生因循成习有志之士大以为辱乞行革去投剌门生之习仍酌量才俸与各衙门一体推迁庶臣节自励而皆乐于效用矣  上命如旧例行工部侍郎仍管通政司事倪光荐言已曾与考选未尝投剌门生交结司礼被以辱贱之名何颜就列乞赐罢斥  上命光荐仍旧供职且谕通参吏部定拟取自上裁如何说市私恩张维新不谙事体姑不究
　　○刑科给事中刘尚志题参原任大理寺寺丞贺一桂言一桂与简讨习孔教素称莫逆一事相左挤陷罢官御史刘台之死王宗载能先得谢燿奏稿授意陈绅者一桂之为也亟宜罢斥究问又故御史陈世宝与宗载同勘台事宗载已遣戍夺诰敕世宝虽死不宜独免得旨贺一桂黜为民陈世宝原官诰敕俱行追夺
　　○刑科都给事中戴光启言近年朝审例在矜疑者大约不过十余人窃谓应恤者多虽三四十人不为纵应恤者少虽不满十人不为苛要于至当诏下所司
　　○朝鲜国王李昖差陪臣崔滉等贺  万寿圣节宴赏如例○乙未以吉壤礼成加恩前任辅臣张四维荫一子入监读书赏银五十两彩叚四表里首辅申时行加少傅兼太子太傅改吏部尚书建极殿大学士荫一子入监读书余有丁加少保改户部尚书武英殿大学士许国加太子太保兼文渊阁大学士余官照旧各给应得诰命定国公徐文璧加少保兼太子太保彰武伯杨炳加太子太傅礼部尚书徐学谟工部尚书杨兆各加太子少保礼部侍郎高启愚工部侍郎何起鸣并司属官吕兴周葛昕阎邦各升俸一级钦天监监副张邦垣升二级主簿杨汝常欧承意各一级司礼监太监张宏荫弟侄一人为锦衣卫正千户
　　○升广东按察使周之屏于浙江湖广按察使乔懋敬于广西各右布政使
　　○吏科都给事中周邦杰劾通政司参议梁子琦相择  寿宫与尚书徐学谟忿争不宜以意见相左輙指大臣为奸党吏部覆党之一字不可为训但子琦已经罚治姑免再究从之
　　○巡按狭西御史韩应庚条陈救荒十事一散赈票以稽饥民言被灾州县正官置立印票选委殷实公正之人沿乡挨查贫难丁口酌量等则慎给赈票按次关领一平斗斛以均实惠言各仓斛斗与市廛较量两平印烙钉固足数给散一清库余以抚逃移言将查出被灾州县库贮无碍官银行令各官设法招徕酌量查给一借俸廪以助春耕言各官俸廪量减一二为贫民牛种之资一酌催科以苏困苦地方钱粮有势不可已者审定等则酌量催徵一省供亿以宽里甲言祭祀乡饮宴会馈赏等费大加减革以宽民力一减讼狱以贻休息州县正官不得滥受民词法外苛刻一停□税以通货财额课银两暂行停息一裁冗役以资士类言裁革各衙门冗役所遗工食银两分给学较贫士一设官兵以弭盗贼行被灾州县卫所各巡捕官督率千百户分投四乡不时稽察户部覆如奏苐借俸助耕一节官俸之减有限如近日总督石茂华所议借军饷银两给买牛种秋成抵还如无军饷处所许动支在库无碍官银及期果贫不能还者量准豁免  上俱报可
　　○丙申升礼部右侍郎高启愚为左侍郎左庶子朱赓为右侍郎俱仍兼侍读学士经筵日讲照旧
　　○升刑部左侍郎熊汝达为南京右都御史
　　○命巡关御史准复差一员○停止监生不许先期纳银授光禄寺监事
　　○丁酉黜蓟辽总督周咏为民以勘刘台赃扶同虚捏为给事中戴光启所劾也
　　○工科给事中王毓阳劾原任吏部左侍郎王篆假故相姻戚引用朋党王宗载等陷害忠良元凶巨蠹不宜使优游田里得旨王篆黜为民
　　○朵颜等卫夷人小思苦等补贺万历十年分长至节宴赏如例
　　○礼部题  寿宫吉地大峪山动土兴工吉期行钦天监选择  上曰待朕躬请  两宫圣母看阅毕尔部钦天监便择日具仪来看御史朱应毂疏止  圣躬不必再阅  两宫圣母不宜再劳章下所司
　　○调河曲参将郑尚金于偏关利民堡参将麻承恩于河曲偏关参将计安国于利民堡○戊戌升湖广左参政沉子木于湖广河南右参政刘伯爕于广东各按察使
　　○复除原任山西副使杨松为狭西副使
　　○调大同游击李魁为甘肃游击
　　○己亥南京工科给事中冯景隆奏蓟辽总督周咏大宁堡失事为总兵李成梁祈免请罚咏实自为之地成梁屡奏擒斩首级多系捏报贿升世爵宜行议夺兵部覆李成梁前后大捷共计十次斩首五六千级皆亲临战阵奋死督兵若捏报冒功安能尽涂全辽耳目  上曰边事重大将材难得若大将尽忠奋勇替朝廷出死力的郤误信浮言横加诋斥反不如避事偷安可免訾议这等是非倒置功罪不明何以服人心作士气李成梁封爵照旧着益加奋励勿以人言隳沮有负国恩冯景隆轻率妄言着调外任
　　○庚子以协理京营戎政兵部尚书张佳胤兼都察院左副都御史总督蓟辽
　　○命右春坊右庶子兼翰林院侍读王家屏翰林院侍读徐显卿主考会试武举
　　○壬寅升右庶子兼侍读王家屏为少詹事兼翰林院侍读学士掌院事
　　○升刑部郎中冯孜为河南副使
　　○降山西行太仆寺卿袁弘德为湖广右参议
　　○南京户部尚书刘思问以病乞休准令致仕
　　○户部言晋府庄田近因本部题行有司徵收今管府事宁河王欲乞照德楚二府例自行管业取自  圣裁得旨这庄田着该府自行收管
　　○癸卯升都察院左副都御史阴武卿为兵部右侍郎升南京大理寺卿舒化为刑部右侍郎○复设淮安府管河同知一员
　　○海西塔古河等卫夷人押儿卜等朝贡宴赏如例
　　○东西二虏犯前屯  上命兵部行与该镇巡官用心防御相机堵截
　　○甲辰工科给事中冯景隆以劾李成梁调外任科道官具公＜锍-釒＞申救不听吏科给事中邹元标言景隆以成梁故不安其位成梁为名将谙国大体必忸然不自安欲其缓带边陲难矣乞复景隆职御将之恩容谏之仁乃两得之报已有旨
　　○兵科给事中王亮条陈一议武试言以膂力骑射为上不必文之中绳墨一议实边言斗殴杀人律应抵死者准令全家徙边以赎其罪逃者杀无赦一议抚夷言夷求讨无厌宜峻拒之宴赏月日严示定期以便诸夷遵守一议任将言纨裤子弟苐可用之居守至紧要将官宜招徕四方豪杰一议召募言各军犯罪百年以前者俱免勾取将名下月粮募壮丁以补队伍一议南兵言南兵鸟铳筤筅藤牌弓箭皆其长技宜稍加体恤无令怨望一议工役言要害之区照常修筑其驿递夫役宜严禁以养精锐之气一议招擕言板升夷人众至十万宜令通事及亲识者密谕德意许其率所部来降照宣抚宣慰事例授以世官兵部覆武试专取技力则智谋之士反遗实边抵死恐启巨恶漏纲清勾之法系干旧例难以更议板升之人久处夷地狼子野心终不可驯宜酌量审处余四事俱应如议诏从之
　　○乙巳吏部推升宣大总督郑雒为协理京营戎政四川巡抚孙光裕为南京大理寺卿  上曰雒在边镇节省钱粮是好官边上该用他如推他京营放在闲散孙光裕在任未久如何又推升大学士申时行等言雒在边九年劳绩已久光裕先任应天巡抚三年今任四川又一年资俸应及  上曰既卿等所奏朕已点用今后但凡各处要紧事情重大的不必以资格历俸为则必须推其堪任的用
　　○升广西都司戴应麟为浔梧参将
　　○升宣府马林堡守备王三聘为大同入卫游击
　　○罢贵州总兵戚继羙温处管参将事游击吴海占涿州守备刘凤麟任
　　○丙午吏部覆吏科都给事中周邦杰等劾各兵备山西大同副使王学谟云南洱海佥事王一卿狭西行太仆寺卿兼佥事李承选狭西延安副使梁承学又言慎择督抚豫令九卿科道各举所知核其功罪并坐举者得旨一卿学谟冠带闲住承选致仕承学调简荐举边才依拟仍谕各边镇有事地方见任司道官有不相应者作速酌量更调○镇守云南总兵官黔国公沭昌祚奏一谓土官袭替保勘繁难动经年岁纳榖无力承袭愆期一谓藩臬司道等官揖见迎送坐次公文与巡抚衙门相同今礼体紊废文移并不申呈一谓随征官军廪粮行催愆期家人口粮自备不赀一谓臣祖贻规每选家人教习武艺后因被论无复修举乞许令教演置造兵器得旨该省总兵官专制遐方体统原自隆重前已奉有敕谕各司道官如何通不遵依及边境有事亦不关白殊失朝廷委任责成之意这本内所奏的着彼处抚按官查参来说今后有这等的听尔指名参奏处治余下所司兵部覆土官承袭即于申呈内明开查勘年月如迟岁月即系勒索从重参究余俱依拟报可
　　○丁未复设宁镇屯田都司一员○戊申升南直隶江南副总兵张澡为署督都佥事镇守贵州兼提督平清等卫地方总兵官升浙江左营游击庞溟为温处参将
　　○诏知县降闲该从七品如无从七品缺正八品以下如知事照磨简较俱得降用仍支从七品俸
明神宗显皇帝实录卷之一百四十一
　明神宗显皇帝实录卷之一百四十二
　　万历十一年十月己酉朔  上御皇极殿颁万历十二年大统历
　　○时享  太庙
　　○升河间长芦运使高世雨为狭西行太仆寺卿兼佥事升山西大原府知府孙化龙于山西户部郎中赵九思于狭西贵州参议詹贞吉于云南各副使
　　○以漕河高堰工完尚书潘季驯原任兵部尚书凌云翼等赏赉有差
　　○庚戌  孝洁肃皇后忌辰  奉先殿祭祀遣平江伯陈王谟祭  永陵　○升南京兵部右侍郎辛应乾为兵部左侍郎协理京营戎政升光禄寺卿雒遵为都察院右佥都御史巡抚四川
　　○御史孙继先曾乾亨各疏劾兵部尚书张学颜言学颜先为辽抚与按臣刘台有隙捏造台赃私揭之居正故后之勘问勘此赃也营入本兵冯景隆疏论李成梁学颜铺叙成梁之功激  圣主之怒而重言官之罪险局备张亟宜罢斥  上以二人党护景隆牵合刘台事诬害大臣继先乾亨皆降一级调外任科道官周邦杰赫瀛等公疏申救不允
