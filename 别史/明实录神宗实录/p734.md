<!-- { "loadSidebar": true } -->
　　○总督京营戎政永康侯徐应坤巡视京营礼科给事中姚永济等＜锍-釒＞请营操又言近来马军骄玩日甚密防之法不越互结改近两端互结者凡有马军选素行奸良非邻近不能周知今查其同村相邻者不拘名数连结造为一册其中若有为盗踪迹邻居军选密报该管该管复密访的实申营挐解其首告者定从优赏如邻军不行访首一人犯事余人连坐改近者凡有马军选住居或隔百里二三百里年久不能遽易今查马军犯革者病故者例以原马兑付别军而所兑之军务查其居址诘其两邻非近城三十里内者必不得兑仍具居址两邻结状为据是皆禁约马军之法也  上曰今岁天气渐寒营操着于明岁  圣母神位升祔  陵庙后来说短操照常行其互结改近等事都依拟
　　○乙丑总督两广张鸣冈题平黎善后事宜一议屯守险巢抱繇罗活二巢既捣须以重兵扼其险要议于原调官兵量留一千三百并主兵四百此原有月粮无烦措办者又添募精兵五百所有月粮应从长计处者又召耕兵千余名此在半年以后给田耕食无俟月粮者罗抱既降余孽安插原峒五里外计口给田耕种其峒田附兵营者给兵附黎村者给黎其余听民承种就以田赋所入为兵月粮一议添设守备黎地罗活崖人号为黎胆今国家既据其穴拟于罗活改名乐安营添设守备官一员练兵弹压即以所裁通判薪俸工食等项为添设守备之资一议分劄各峒德霞地面平如康庄官民俱议设县但今时诎行之甚难兹议招兵屯种一如罗活其德霞拟改名归德营抱繇拟改名乐定营二峒各用名色堪用把总防守而皆隶于守备三处鼎足虽无建县之费而有建县之安一议荡洗山菁黎夷所恃惟山菁蛇虫毒兽纷藏其中道路阻塞今既建营每季必大焚山一次其各营兵亦以开路砍山分定地界责成委官查验如某道路茀某山林蔽即治该管兵之罪每岁查盘官至并载入查核一款一议怀柔熟黎熟黎之害有三商人鬻贩而给之土舍欺蔽而侵之官吏贪墨而激之而挑衅其中者又内地之逃民也以后闽广各商止许于交界互市有酬价不登或竟不偿值者许黎人告理往时黎岐不见官须土舍为通土舍代将钱粮侵而不纳官黎两病须令黎自立里长轮流出见官府不用土舍各官无艺之徵曰丁鹿曰霜降鹿曰翠毛曰沉速香曰楠板曰花黎木曰藤蜡曰黎米曰麖皮曰蚺蛇胆黎何堪此重困是不可不竖牌禁者至逃民入黎村无事则激之流劫有事则示以虚实尤当重法绳之毋启戎心兵部议覆  上曰黎寇荡平善后宜亟这所奏驭制长策便行与该地方官着实举行以图久安
　　○丙寅提督四夷馆太常寺少卿孟麟奏二事一曰  长孙册立当议也夫朝廷计安国本必思所以为万世不拔之基而不令众庶妄有窥伺故  皇太子继体  皇上称为储君  皇长孙继体  皇太子称为储贰今  皇上面谕廷臣曰  皇太子既长  皇孙又大有何疑忌盖明示  太子之贰  皇上  皇孙之贰  太子而国本万世不拔矣然此意惟  皇上知之而左右近习如庞保刘成辈未必知也亦惟在外廷臣明之而下民无知如张差辈未必尽明也故  东宫严密之地张差愚贱之人持梃打入渐不可长此廷臣所以必欲根究主使也伏思我  成祖文皇帝时汉藩骄恣赵王窥窃  成祖既立  仁宗为太子矣又令大臣辅  皇太孙监国以一臣民仰戴之心而  宗社灵长至今赖之  皇上何不与廷臣酌议而举行之乎一曰直臣愚戆当容也救御史刘光复  上览＜锍-釒＞大怒下旨切责降五级调外任
　　○礼部奏暑退渐凉仰恳  圣慈定期开讲以成储德并请  皇长孙出阁就传  上曰这奏请皇太子皇长孙讲学出阁俱已有旨明白不必烦渎
　　○是日礼部复以  惠  桂二王选婚上请
　　○升江西参政舒其志为江西按察使广东参议魏浚为江西副使
　　○准已故靖远伯王继芳男王永恩袭爵
　　○丁卯大学士方从哲吴道南言山东巡抚钱士完因道臣姜志礼以藩田之事议其苟安具＜锍-釒＞请告而巡按赵日亨亦为此事乞休且谓乡试届期请另差按臣监临臣等不敢代为之说惟是东省旱灾饥民抢掠非藉抚按二臣拊循弹压何以杜乱至于宾兴大典监临之任所关匪细若舍见在按臣而另题差无论迟不及期其于体统亦甚亵矣望  皇上亟发二臣＜锍-釒＞于钱士完令其速出任事料理荒政于赵日亨令其照旧巡历即赴科场供事不报
　　○命御史陈于廷巡按江西
　　○以顺天府府丞乔允升署掌府印
　　○准福建参议吕纯如暂致仕遇缺以新升副使起用
　　○升河南盐道佥事吴撝谦为参议照旧管事
　　○发密云辽东饷银差官解给
　　○总督两广今升南京刑部尚书张鸣冈奏病臣候代愈久督臣来代无期恳乞  明旨催促赴任以恤臣苦以重边计  上曰滇抚到任已久周嘉谟着即赴两广交代张鸣冈也着遵旨速赴供职
　　○庚午狭西道御史刘廷元言顷者  皇上于历年除书一朝沛发乃于给事中梅之焕一＜锍-釒＞责以擅权疑以窥探夫  君尊如天臣子事  君如事亲听人阴使而妄肆窥探义所不敢出也人臣此身尚不得自有况言路有议论而无事权安所容其擅乎但既曰言官自有言责  皇上如厌近日之烦嚣请于论人论事之章无一不发阁票无一不敕部院勘议其肖人品而中事情也亟于施行其涉风闻而鲜石画也姑与优容其缘之以护党借之为捷径也操吏议随其后则何至讙呶臣又谓内降之谕不可狃为故常内批之旨毋容承讹袭舛也阁臣之设固所谓备顾问而代丝纶者何可举其职掌而侵轶之臣区区自效于  皇上者曰今之言官惟患其不敢言勿忧其多言诚驱之使言旋举其言而程量之则妄言无繇乘而忠说毕集矣政府惟患其不任事勿忧其揽事诚束之使任旋举其事而综核之则招权无所施而谋断相成矣如此将言路不期容而自容内降不期止而自止  皇上试于此致思焉
　　○辛未保定巡抚王纪奏畿南亢旱异常秋禾尽槁万民待哺逃窜抢夺报无虚日恳乞  圣明速赐破格蠲赈以消乱萌＜锍-釒＞下户部　　○诏法司提问战车厂铺户王允成李朝等以六月内失火为御史熊化查参也
　　○升太原知府阎调羹为山西副使
　　○吏部覆蓟辽总督薛三才题留霸州兵备参政孟成已以新任按察使照旧管事其新升霸州兵备郑国俊改浙江右布政扬州海道从之
　　○以宣镇军门标下游击许世臣调管中路参将事游击钱大经以参将职衔调管右掖营游击事
　　○山东巡抚钱士完连＜锍-釒＞请酌议藩政并求罢归  上曰田地事已有旨了东省近罹旱灾全赖抚臣绥辑钱士完着照旧供职不允所辞　　○山东巡按赵日亨＜锍-釒＞请亟敕部院速议别差御史前来监临以重宾兴  上曰试期已迫赵日亨着速赴监临仍完巡历事勿得推诿
　　○命南京礼科给事中宴文辉巡视南京京营
　　○癸酉准原任大学士徐阶荫孙徐元采为尚宝司司丞
　　○辽东巡抚郭光复＜锍-釒＞陈建夷近遵约束北关先起衅端言据报北关白羊骨老女前已许嫁奴酋今又嫁西虏暖兔之子是曲在北关矣夫讨贼当声其罪驭夷贵服其心此时奴酋未见交通西虏为中国患而金白二酋以嫁女构衅致我全辽不得一日安枕兹仍仰鼻息于暖兔又自恃兵力救援可以抗衡奴酋我何不就听三酋穴中一斗按兵观变坐收制虎之功已分发各路兵马听各将自统以为声援傥奴酋必欲出兵压北关境上我不妨出而宣谕待其不遵约束始奋精锐腹背夹击各图大创臣前日谓以守救为长策覊縻为权宜剿战为因应今日谬谓缓则用守救急则用战救而剿救则必待万不得已而后用之总之使北关受救之利吾中国不大受救之害而已巡按山东御史王雅量亦陈北关招衅情形因言目前援兵既撤京运愆期诸镇有枵腹脱巾之虞则饷当议总兵官标下缺中军沈阳缺游击而抚臣所请贺世贤张聪皆未得俞旨则人当议至于行赏罚殿最之权责其成功可以战剿为救母曰挑衅可以覊縻为救母曰示弱可以不救为救母曰观望是在庙堂之听抚臣与抚臣之自效也二＜锍-釒＞俱下兵部
　　○升贵州副使谢存仁为贵州参政福建参议韩仲雍为福建副使
　　○礼部进狭西套虏万历三十七年岁贡马匹
　　○河南巡按张至发参不法属宗镇国将军朝填报生诡匿已干滥妾之防请名矫托复违冒名之例且以宗抗王既凌尊而越分复挟亲敌贵恣罔上以行私大干宪彝法应参降命付法司
　　○甲戌户部覆称  祖宗旧制当守  皇恩过厚宜裁  潞王  皇上爱弟也然亦藩王也当王妃以禄粮等四事＜锍-釒＞请臣部曾奉旨勘议矣如军较月粮之当早给也义和店之预防谋夺也义所当许许之固以明厚如岁禄之欲全支也王庄之欲更立也义所不当许则弗许亦非为薄奈  皇上于岁禄则曰减半给与于庄租则曰遵前旨行夫减半非法也庄租自收非制也不报
　　○礼部覆直隶提学御史徐餋量＜锍-釒＞国家功令申严无如科场一事而在京闱则辇毂之下巧伪烦滋人情玩愒先自台臣余懋衡科臣姚永济目击兹弊条分胪列臣等已题覆允行今御史徐餋量因秋试届期复有此议如地穴之当窒四所之当严供给之当备分考主考之取卷当慎当公皆科场急务也除地穴一事先经臣部行顺天府详阅杜塞及新例取用推知考官听提学御史遴选外其内外帘官诸款合候命下臣部行顺天府转行监试各衙门一洗宿弊以无辱盛典  上曰这所议有禆场务便严饬各官着实遵行
　　○升户部山东司主事包见捷为尚宝司少卿
　　○升云南按察使袁茂英为云南右布政使河南副使董光宏为云南参政
　　○刑部请差官往关内等处处决重囚  上曰今岁各省直暂免行刑都着牢固监候
　　大明神宗显皇帝实录卷之五百三十四
明神宗显皇帝实录卷之五百三十五
　　万历四十三年八月乙亥朔云南楚雄府地震其声如雷居民惊殒
　　○大学士方从哲吴道南连＜锍-釒＞催请都察院署印官以乡试期迫而题监临御史差无人故也吏科署科事右给事中韩光祐亦言之
　　○户部覆延绥巡抚马从聘＜锍-釒＞言该镇所欠民屯数踰百万是专指民运言也又云京运四十一二年欠二十七万则京运另言明矣京运之欠臣部当任其责民运之欠该镇宜分其任今太仓匮乏各省直水旱不时外解钱粮虽有考成新例不无拖负耽延而国家迩来屡次大典取给于太仓者又皆旧额所不载如该镇已题未发银自应速发以完前欠此后接济皆未敢缓至四川河南每岁有额解该镇年例四川四万两河南三万三千两近来积欠数多该抚臣自应发行催取如经年不发自应照新例查参岁终一举庶逋负可免若云改解太仓转行给发则舍近图远非计也  上曰延镇秋防正亟年例应发者尔部便速行给发其两省积欠饷银著各该抚按官依期征解毋致耽延以后民运不完者都著遵照新例一体查参
