<!-- { "loadSidebar": true } -->
　　○大学士王锡爵等题臣等谬尘心膂原与外廷不同必精神常相流通然后得以展布今  皇上口传御批间常颁出然所颁者十不二三是  上意未尽下宣也臣等露章密揭亦有敷陈然所陈者十无六七是下情未尽上达也臣请今后  皇上凡有宣谕更不须中官口传愿  皇上亲洒宸翰随意数行俯示臣等容臣等即时据实条奏以俟  圣裁臣等凡有所闻亦不必频具章奏容臣等随事且陈简明数语便达御前望  圣断即时信笔批出此亦联属泰交之一机也况臣等每见  皇上御笔发出捧诵欣玩  天语确当出口成章  宸翰道劲信手称妙中间即有涂改增窜愈见注思之详审落笔之变化乃近来往往有蝇头细书亲自挥洒而反托之内臣誊真不惟掩昧手札抑且朦胧独断使外廷之臣尽以为臣等之润色及左右之诈传尤可惜也窃考  先朝故事  太祖高皇帝与  世宗肃皇帝斋居决事常信笔亹亹数十百言比时近臣即逐款手书复奏  君臣之间真若家人父子是以宫府无壅而治化光明方今朝事纷纭人情观望臣等既未得朝夕望见  天颜因感  圣谕惓惓附效愚忠如此不报
　　○辛未以陕西宣捷祭告  郊  庙
　　○巡视陕西茶马御史徐彦登奏仆苑之官守日轻马价之侵渔日甚远番之慕义当安孳牧之厩苑当复四事部覆原设番厂久坏夷人无栖宜于河州及西宁洮州修筑添补厩牧无房亦令修治增设从之
　　○南京兵部尚书衷贞吉题京口当运道咽喉顷倭报旁午科臣台臣建议复设总兵先年盐徒秦蕃王艮之乱添设镇江总兵事平裁革续因倭寇入犯议设江南副总兵驻劄吴淞居中调度金山京口俱在所辖若京口复添总兵一柄两操不便今巡抚都御史朱鸿谟都御史操江张养蒙等酌议省总兵添兵道每当春汛即调备倭都督统率水陆兵赴守镇江似为得策合无除平时将陆兵驻守留都江岸要区水兵分防江关紧要外每岁春汛备倭都督统率陆兵三千前赴镇江京口防汛一应官兵廪费行粮支给既无本项公帑加派必至扰民应行该巡抚查议处给或将解京银两量留支用候汛毕官兵即行撤回庶京口留都各保无虞矣下所司议
　　○癸酉礼部题管理王府员外照提督四夷馆例久任三年专修本职不得别有差遣满日考其成绩移咨吏部兼论其资俸与仪制郎中一体升转著为永例从之
　　○叙宁镇井沟口血战功升赏叶梦熊朱正色萧如薰等有差
　　○御史薛继茂题民隶于有司必有司有清白之操而后生民得所今有司多以赃败非其性固然势非得已也臣谓府州县正官事权较重嫌迹当严佐领以下即于附近省分铨补亦无大碍或人多缺少远不过二三千里在文选司一调停间耳军隶于卫所必卫官有抚绥之泽而后军士归心今科索军余视如讐敌盖指挥千百户皆至京袭职转文有驳查起送有常例比五府挂号部堂发司有使用土司有至一二百两者吏胥视为奇货店主吓诈多方不曰驳回行查则曰新例降级内家人外家人大走空小走空稍不如意或藏匿其黄册或洗改其父文一经驳回竟不能袭先年哱承恩袭职怀恨遂萌反心可为明鉴臣谓云贵两广四川福建等省指挥官职稍崇必须赴京千百户以下令该卫结送都司兵备道互查送抚按覆核比试公文季送兵部查明选替如有情弊不妨驳查其劄付季咨抚臣转发于该卫衙门谢恩到任在武选司一振刷间耳不报
　　○升光禄寺寺丞蔡悉为南京光禄寺少卿
　　○甲戌南京监察御史柳佐论四川巡抚艾穆背违明例所禁  上姑寘艾穆而责该科不紏今后故违容隐者一体究  
　　○乙亥彗星逆行入紫微垣犯华盖星
　　○巡按福建陈子贞题闽省土窄人稠五谷稀少故边海之民皆以船为家以海为田以贩番为命向年未通番而地方多事迩来既通番而内外乂安明效彰彰耳目一旦禁之则利源阻塞生计萧条情困计穷势必啸聚况压冬者不得回日切故乡之想佣贩者不得去徒兴望洋之悲万一乘风揭竿扬帆海外无从追补死党一成勾连入寇孔子所谓谋动干戈不在颛臾也今据布按二司左布政使管大勋等及总兵官朱先等勘议前来相应于东西二洋照旧通市而日本仍禁如初严其限引验其货物一有夹带硝黄等项必加显戮彼商民固有父母妻子坟墓之思者方以生理为快又何敢接济勾引自蹈不赦哉且洋船往来习闻动静可为吾侦探之助舳舻柁梢风涛惯熟可供吾调遣之役额饷二万计岁取盈又可充吾军实之需是其利不独在民而且在官也下所司议
　　○丙子赐辅臣鲥鱼
　　○礼部题隰川王府无禄宗室充＜火禺＞等奏讦同宗充摭等欧逼宫眷诸恶查本年六月内充摭等越关奏讦充倓越序管理为恶多端已经行文彼处抚按查勘外今充＜火禺＞等复有此奏果如所云则充摭等恶极矣安可讦人之恶自掩其恶也且既称充倓以贤能素著会保管理如其果贤又何必改弦易辙耶乞敕臣等移文该抚按严加查勘充＜火禺＞所讦充摭等不法事情果否的实其管理充倓果否贤能堪任不必议更逐一查审明白并究充＜火禺＞等越关渎奏之罪及管理府事并辅导等官一体参奏报可
　　○霍丘霍山二县大雨渰没田庐人畜无筭
　　○丁丑户科都给事中王德完＜锍-釒＞条议宗藩四事一曰严催徵之法向者各州县另立王庄名色每年查参降罚与起运同王粮不足分数者不许给繇乃今各王府奏欠比比而降罚给繇诸令并未见行也二曰清奏请之蠹诸藩遇一奏请则保结用印出结覆看皆有常例于是议改属巡抚衙门代奏然仅可省其外蠹耳至于辇毂之下猾吏积书串同需索内蠹又曷可胜向鲁王尝称奏请之费起于稽查之严则省勘驳尤恤宗之关键也三曰定选举之制与之入学中式将军以下改官升转四曰重宗正之选从宗室中推举学行一人为正二人为副繇抚按选择亦听其举劾预请敕谕申饬正养育成就之机者也下所司议
　　○以协守洮岷副总兵署都指挥佥事刘承嗣为镇守四川等处总兵官
　　○辛巳夜四更火星逆行入室度
　　○以分守兰州参将署都指挥佥事孟孝臣为协守洮岷副总兵官
　　大明神宗显皇帝实录卷之二百六十二
　大明神宗显皇帝实录卷之二百六十三
　　万历二十一年八月壬午朔霍州及洪洞县地震有声
　　○先是御史徐申奏北台不宜多选南台不必避籍吏部都察院议南台回避原非  祖制盖御史职在紏察管差特其一事若概以南直人回避本贯委非政体今次取到人数严加精选以少为贵查北省员缺甚多计所用仅可十四五员北台则原不甚缺视科臣之选宁少毋多其南京省台亦总不过四五员而止仍量才选授即南台亦间用南直人为之以遵  祖制至于管差应回避者在南京各差有籍系管辖者隔别另委在北京城差有籍系顺天者不许管理是在两京都察院堂上官临期斟酌而已从之
　　○闽省复通海市但严硝黄之禁从闽抚请也　　○癸未大学士王锡爵密奏臣连夜仰观乾象见彗星已入紫微垣臣闻古帝王禳彗之法或改张新政或更用新人一切以除禾□岁布新为义若彗入紫微垣王者之宫则其咎乃在君身君身之咎必非区区用人行政之间所能消弭此历代星占载在文献通考诸书者凿凿可验  皇上试自取而观之震惊恐惧则必当求莫大切身之事有可以改观万国厌不祥者窃惟  天以  皇上为子  皇上以太子为子以一家伦序而言惟此可以相当  天子之象曰帝星  太子之象曰前星以三垣方位而言此最为相近即今民间有压灾充喜之说往往借子孙之吉祥禳父母之凶咎早婚幼冠不以为嫌何况  皇上  社稷之身目见天变赫然如此而顾可以灾为讳爱身反出庶民下乎臣以为方今禳彗第一义无过早行册立之典朝廷之上有此大典章而后可以辟除大禾□岁宫闱之中有此大喜庆而后可以镇压大灾若稍迟日待廷臣有言之后则臣代主受名子代父受福呼吸之气岂能动天安危之机间不容发惟  皇上密断而蚤发之
　　○准吏部左侍郎兼翰林院侍读学士赵用贤给假回籍
　　○兵部申议平宁夏功准俞方策起文到部不必论其应选年分即为铨选边腹府佐县正优缺从之盖监军梅国祯原题未及方策因上＜锍-釒＞自鸣科臣始为稍稍表暴故有此覆
　　○魏国公徐惟治病卒遣侯陈良弼  孝陵奉祀行礼  孝康敬皇后忌辰遣伯李承功  泰陵行礼
　　○礼部题补封晋王府原挂误革亭禄粮今昭雪各宗新哇为奉国将军新土□宿新螪俱镇国中尉敏潼敏汾俱辅国中尉报可
　　○延绥巡抚李春光题据偏头关守备袁登塘报东虏助逆报讎奉钦依行宣大山西督抚诸臣宣谕利害虏王即遣夷使前来禀明心迹夷使言虏王西牧回巢擒献史酋赎罪复开市赏之后感戴  圣恩益加恭顺虽卜酋以族属之亲哱贼以财物之多紏合西助俱执不从今虏王及忠顺夫人回书可按也及各抚镇道将差人诘问体访并查勘袁登所报尽罔  上以东西虏情务要从实侦探分别顺逆毋淂轻率妄传及彼此推诿误事
　　○甲申大学士王锡爵复奏昨捧  御札谕元辅自彗星示现朕心甚忧惧警惕卿上密揭意欲以大典为禳角□羊甚见爱君忧国之心卿之忠赤朕岂不知且夫册立之事本欲蚤行朕怒群小烦聒疑或故屡改移况今春有旨候二三年与出讲一并举行朕意已定今又发旨是又无定言矣夫二三年亦未为迟且星变之灾乃朕之不逮咎在朕身非卿失职卿可安心辅治册立事还候旨行夫  圣意久定  皇上自知之臣等亦共知之乃呶呶群小无端烦聒怒之是矣然为群小而自轻父天母地  九庙社稷之身不仁天心仁爱其昭然示警者为群小乎为  皇上乎使星占万有一验果群小当之乎  皇上当之乎二三年举行之旨骤更诚为无定然不难更屡年久定之旨而反欲守今年新定之旨不知  上天之怒以  皇上食言而怒乎以不食言而怒乎  圣谕到臣宅臣开臣闭无有知者幸翻然更赐裁决勿复以成命难改为嫌
　　○总理河道舒应龙＜锍-釒＞五月既望以来大两倾注河流涨溢邳州城邑业已陷没高宝等处湖堤冲决及今修筑其要有四一优夫役在从宽估二亟赈贷冀发帑金及所积金花银三溥  圣惠徐淮数郡山东河南二省均乞遍及四专委任在假河臣便宜下所司议
