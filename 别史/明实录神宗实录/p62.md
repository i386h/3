<!-- { "loadSidebar": true } -->
　　○先是狭西河洮阶文等处数有番警去秋九月攻陷麻山关去冬闰十二月复出抢阶州守备范延武为贼所获知州徐旭括民财赎之匿不以报御史宋范发延武及旭罪章连洮岷参将刘世英固原镇守孙国臣洮岷兵备副使郜大经巡抚狭西郜光先因极论总督三边都御史石茂华怠缓废驰扶同欺蔽罪无何而石茂华亦发麻山阶州失事状参论河州参将陈堂临洮知府萧守身及延武旭等事下部议谓地方失事督抚诸臣罪固难逭至于茂华之＜锍-釒＞后至或由驻劄远而访闻迟未必身为欺蔽也奉旨地方失事重大督抚官若威令素行各官岂敢隐匿不报石茂华郜光先姑各罚俸三月策励供职孙国臣降一级照旧管事郜大经萧守身调简僻陈堂刘世英降三级戴罪剿贼徐旭降三级范延武行巡按御史提问
　　○壬申少保兼太子太保礼部尚书武英殿大学士吕调阳以考察自陈优诏不允
　　○癸酉  上御文华殿讲读
　　○礼部覆上二后迁  主及安  神位议得旨  二后神主奉迁  陵殿既有  皇祖旧典今宜遵行便择日具仪来看  奉先殿今见有三后神位俱系皇祖钦定遵照祔安不必另拟
　　○巡抚河南右副都御史升兵部右侍郎吴道直荐举左布政使吴文华等奉旨抚按官举劾贤否须就本等职业这本举布政使身系安危是甚话说今后都要简质精核不得虚誉悦人有乖政体
　　○夜西南方有流星大如鸡弹青白有光起参宿东南行至翼宿乃散
　　○甲戌湖广江西地震
　　○先是总督宣大右都御史方逢时题谓大同城堡惟瓦窑口堡当黄酋部落进贡之路守口堡为兀慎等酋互市之所而永嘉一堡僻处瓦窑之东使容夷使无一往来今瓦窑守口谨设操守永嘉乃设守备乞将瓦窑永嘉二官互相更调而于守口改设守备又称朔州离边一百五十里井坪为朔州门户离边不足百里宜将朔州参将改驻井坪以便援守又查西路参将驻劄平虏其分属边堡有四曰败胡近恩阻胡灭胡南路参将驻劄朔州其分属边堡有二曰井坪乃河然井坪分边逼近阻胡朔州分边逼近灭胡及至有警不报平虏参将而远驰一百六十里以报朔州平虏东界灭胡接近威远仅半里及遇有警不报威远参将而远驰四十里以报平虏其守援边界俱宜更画兵部覆允将永嘉堡守备麻承恩改调瓦窑口守备永嘉堡革去守备以后止委官操守守口堡改调守备即以现任操守吴国臣改升其分画边界仍今会议停妥酌处归一
　　○先是南京兵部尚书刘体乾以浦子口城垣濒江冲塌议募水兵四百八十名守之属江济二卫入册工食与马船水夫一例又议减锦衣等卫快船一百三十只改为马船以见在水夫通融差拨内有不足量募新夫必壮丁习舟任战者方许应募春秋掣取教练意欲藉水夫之上食为水兵之调度而马船骤增二卫苦之又水夫向听差拨骤闻教练遂生骇怨相与围劫千户高隆意议出自隆也南京兵科王颐言其不便状下旨覆议于是南京兵书戴才以浦口原系陆营欲改水兵为陆马船第增九十只裁旧船水夫十八名为十六名以所裁名数派驾新船尚有不足另行召募但听差拨不便操练议上兵部覆奏马船之议业已妥确惟水兵改陆则彼五卫之众皆焉往陆则本城之操军隔江则操江之水军皆焉用而更增此四百八十人为哉若云已集之兵不可复散新改马船夫额尚少那彼就此可也  上然之
　　○工部尚书郭朝宾兵部尚书谭纶户部尚书王国光刑部尚书王之诰礼部尚书万士和协理戎政少保兼太子太保兵部尚书王崇古俱以考查自陈乞罢不允
　　○乙亥  上视朝○是日  上长发礼成赐辅臣张居正银五十两纻丝四表里吕调阳纻丝三表里银四十两讲官丁士羙六员各银二十两纻丝二表里正字官为继文等二员各银十两纻丝一疋
　　○户部左侍郎陈瓒右侍郎李幼滋总督仓场户部左侍郎毕锵礼部左侍郎兼翰林院侍读学士汪镗右侍郎兼翰林院侍读学士林士章兵部左侍郎汪道昆刑部左侍郎朱大器右侍郎陈炌工部右侍郎陈一松詹事府掌府事吏部左侍郎兼翰林院侍读学士张四维翰林院掌院事詹事府少詹事兼侍读学士申时行通政使王好问太常寺卿王凝太仆寺卿胡执礼俱以考查自陈惟朱大器准致仕余俱不允
　　○升翰林院编修林偕春为湖广副使修撰李维祯为狭西右参议刑科左给事中郑岳为云南副使湖广御史宋范为湖广佥事浙江道御史任惟一为四川佥事浙江道试御史史思敬为狭西佥事
　　○丙子  上御皇极殿传制遣礼部尚书万士和祭  先师孔子
　　○国子监祭酒王锡爵以考察自陈不允
　　○丁丑祭  先师孔子
　　○礼部尚书万士和题查得嘉靖十五年本部奉  世宗皇帝圣谕  三后神主皆系当时尊上  皇太后  太皇太后之号乃因子孙所奉尊称今既奉迁
　　陵殿实同  帝后之列揆之名实于礼未宜似当更正本部会官集议覆奉钦依改题讫恭照  二后奉  主  陵殿
　　孝烈皇后神主无容改题  孝恪皇太后神主合无遵照旧例题称  孝恪渊纯慈懿恭顺赞天开圣皇后不用太字庶名义既安而典礼为当矣因条上改题  神主并奉迁一应礼仪以闻奉旨是题  主大学士张居正护行驸马许从诚奉安伯李伟各行礼  神位即以奉迁之日祔安于  奉先殿
　　○戊寅  上亲祭  太社  太稷
　　○都察院右佥都御史陈省罚俸三月以科臣纠乘轿故
　　○己卯  孝贞纯皇后忌辰遣新宁伯谭国佐致祭  茂陵
　　○通政使司左通政倪光荐右通政李琦提督誊黄右通政王篆大理寺左少卿王友贤右少卿王廷瞻提督四夷馆太常少卿刘大受太常寺少卿李邦义何源太仆寺少卿何起鸣乌昇顺天府府丞李己各以考查自陈吏部覆得旨倪光荐等俱照旧供职李邦义调南京李琦降一级调外任
　　○庚辰  上御文华殿讲读
　　○升山西副使吴哲为山西行太仆寺卿兼佥事狭西副使李良臣为甘肃行太仆寺卿兼佥事辰州知府徐延绶为狭西副使河间知府马三乐为狭西苑马寺少卿兼佥事山东佥事郭良为广东布政司左参议刑部福建司署员外郎事主事王君赏为浙江佥事
　　○南京户科给事中徐懋学＜锍-釒＞陈五事一曰崇惇大  陛下临御以来立考成之典复久任之规申考宪之条严迟限之罚大小臣工鳃鳃奉职然臣所过虑者政严则苛法密则扰非所以培元气存大体也昔皋陶以宽简赞帝舜姬旦以惇大告成王愿陛下远宪二君留心柔克持大体而略繁文矜微瑕而宥小眚纶綍本之和平而不数下切责之旨政令依于忠厚而不专尚刻核之实更乞明诏群吏洗涤烦苛持法者依踪燕凤司牧者续绩保障庙堂议事无竭泽以焚林台谏论人勿索□于洗垢庶几宽严相济政是以和二曰亲謇谔言路通塞治忽攸关汉唐之主或止辇以受流涕太息之言或齐威以容十渐十思之＜锍-釒＞间者戆直之臣辄遭降斥敢言之士动致外迁立伏之机渐启则鸣阳之向稀闻顷见诸臣属＜锍-釒＞再四运回惧触时忌非危言危行之世所宜有也愿  陛下虚以受人言求诸道无谓逆耳而加谴谪无因小疪而加诘问并乞申谕吏部优录忠谠无戆汲黯而出淮阳无恚阳城而夺言秩庶  圣德日弘而奸邪不敢窃肆三曰慎名器惟名器不可假人国制诰敕之典以风有位非考满称职大庆覃恩不与主慎重也曩岁  皇上加恩宫臣太监郑真得荫侄铉为锦衣卫千户恩既渥矣未几辄求管事未几辄求诰命  陛下未下部议俱允其请以  祖宗风励之典狥荫臣请乞之私旧制难踰邪心无厌渐不可长也窃观外廷诸臣有陈必付有司查例今于内臣独不用例宫府一体之义或不如是愿  陛下法行自近内臣请乞必下该部所请违例该部得以执奏该部依违该科得以参驳又大臣恤典寔寓旌别近者礼科都给事中朱南雍参原任尚书傅炯公论不容不宜与祭葬特蒙  明旨竟从初命夫科臣论炯之言诚是则恩数中止不为过也论炯之言未确则勘明后予不为迟也今既不咎科臣参驳之非而又辄予傅炯之典始之予也为过后之予也为遂天愿将科臣原＜锍-釒＞下部集议炯诚共弃则停祭葬以示惩炯犹可原俾因佥论获雪更乞明著为例严加申饬今后大臣在家病故所在抚按必查其生平无过舆论称贤始为题请事下该部该部加核焉该科又加核焉庶几公论既明  主恩不滥四曰戒纷更诗咏繇章书言率祖迩年以来建白者炫奇题覆者狥私今日以某言立某法矣明日又以某言而罢之今日以某言更某法矣明日又以某言而复之法令滋更从违糜定愿  陛下申饬群工恪守成宪建白酌之事体无剿说以徼名题覆要于妥帖毋依违以取媚至于条列事宜势难遥度则须咨行本处就彼讲求议定后覆不得迁就含糊以起分更五曰防謏佞近见该部题覆边功往往首列阁臣盛夸督抚然犹曰运筹宣力例当叙也至涿州桥工告完天下明知为  圣母济人利物之仁而该部议功乃至夸述阁臣司礼之绩例虽沿旧词涉献謏夫周公之功固大矣皆臣子之分所当为即使诸臣功在社稷亦敬事后食之常耳辅臣之职翊赞皇猷启沃君心其大也区区甲士考工之劳以叙辅臣残矣近臣懋赏简自帝心矧贪天功而谓己力则智者不居焉愿  陛下申饬该部题覆功次只宜直述颠末与将士俘获之数边臣指挥之略上请优赉不得循旧夸张炫燿视听至于阁臣翼赞之勋近臣侍卫之劳则  圣衷夙鉴国典具存尤不得辄加赞扬以长謏妄＜锍-釒＞入奉旨切责朕以冲年嗣位日夕兢兢谨守  祖宗成法惟恐失坠近年所行不过申明旧章修举废坏未尝妄戮一人过行一事其于  祖宗法度十未行其一二何得便谓之操切余懋学职居言责不思体朝廷励精图治之意乃假借惇大之说邀买人心阴坏朝政此必得受赃官富豪贿赂为之游说似这等乱政憸人本当依律论治念系言官姑从宽革职为民永不叙用
　　○先是山西监察御史贺一桂条议偏关机宜一专力厄塞欲将蕨菜茆起至破虏墩迤西平安墩起至老牛湾止修筑边墙一百一里墩台二百一十六座一议修塞堡将青山大口子石觜见破胡驴皮窑为各洛耳目去处速行修复一优恤军士各边用工军夫炎暑之时量加犒赏酌量各城堡卫缓分发站银以助夫为廪粮之用一移镇要地谓山西总兵原驻偏关后因虏犯太原遂移驻宁武议改移宁武更驻偏关＜锍-釒＞下督抚覆议总督宣大右都御史方逢时议山西北邻俺答尤以大同为藩篱西邻套虏止恃偏关为墙壁大略繇丫角递东为宁武鴈门地方边墙外即大同云朔也贼由此进谓府州一路由丫角递西乃偏关地方边墙外即枚升套虏也贼由此进谓西川一路府川秪通大举西川兼防零寇且地接黄河冰坚可渡故各边止防春秋偏关兼以防冬三关形势如此故一桂所陈四事率主偏关而宁武鴈门均有补裨宜见施行部覆得旨如议惟移镇一事谓先年移置或有深意合再加详议  巡抚大同右佥都御史申佐奏报万历二年主客兵支用岁额拖欠召买盐引节省及本年现在备用之数
