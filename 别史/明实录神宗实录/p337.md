<!-- { "loadSidebar": true } -->
　　○癸未礼部等衙门仪制司主事等官张纳陛等上＜锍-釒＞争并封略曰二十五日  皇上出禁中密札竟付元辅王锡爵私邸值元辅自陈待罪之日臣等不知札中所云至次早礼部接出  圣谕则  元子暨  皇三子  皇五子一并封王而锡爵亦且入阁办事臣等始遂不能无疑及闻人言啧啧封王之谕乃锡爵以寸晷立就即次辅志皋位并不得与闻而礼臣罗万化科臣张贞观部臣于孔兼等俱至锡爵私寓乃不得其一面始知今日之谕  皇上止谕锡爵一人议之昔人有言天下事非一家私事盖言公也况以  宗庙  社稷之计而可付之一人之手乎  皇上柰何易视之阁臣柰何尝试之也臣且不敢危言以激  皇上兼忤阁臣调停之意直据  世宗肃皇帝  穆宗庄皇帝近事请  皇上法之  世宗肃皇帝于嘉靖十八年册立  东宫礼臣具题故实见在并未有三王并封之事而自  皇上创见之臣故知  皇上之必有不安于心也且  圣谕大旨惓惓以  皇后生子为言则  皇上不记昔年  正位东宫之日乎维时  仁圣皇太后亦在盛年而  穆宗庄皇帝曾不设为必然之事以少迟大计法  祖自近此言  皇上可思也如其虚借文辞掩饰过举以藉奸臣而滋固宠忠臣义士饮血椎心宁死不忍见此举动  上谕以遵新旨行
　　○旌奖沈王珵尧节行从巡抚吕坤巡　　○旌奖沈王珵尧节行从巡抚吕坤巡按乔璧星之请也
　　○光禄寺寺丞朱维京刑科给事中王汝坚以争并封谪戍大学士锡爵＜锍-釒＞救得旨免戍为民不许朦胧推用
　　○升礼科左给事中曲迁乔为刑科都给事中礼科右给事中张辅之为兵科左给事中礼科给事中马邦良为户科兵科给事中刘道隆为刑科各右给事中
　　○协理京营戎政郝杰＜锍-釒＞辞不允
　　○督抚宁夏侍郎叶梦熊题酋妇切尽妣吉带领酋首着力兔宰僧庄秃赖铁雷合落赤打＜人＞汉把都儿等从花马池长城关下悔罪乞求开市中间着宰二酋再四哀恳愿立奇功各差夷使进马七匹今进马各酋会同抚镇等官讲处俟得完策另报惟是着宰诸酋助逆入犯欲准其市似于前耻未雪欲拒之不许在我事尚未备故为迁就调停之计事关款战机宜乞要酌议兵科都给事中许弘纲等言着力兔宰僧二酋哱贼一勾终始助逆贼在则招之不来贼亡则不招自至今日求款明日称兵为今之计莫若姑许明卜诸酋以离其党严拒宰僧着力兔以折其心熟察其情而徐为之计  上以梦熊前后所议款战自相矛盾朝廷既假以便宜不复尽拘初议但逆酋虽称悔罪求款未见立有奇功柰何轻许堕其奸计其务振扬威武勒令尽献隐匿叛人立功自赎方许开贡如苟且玩寇致贻后悔责有所归
　　○升广西左参政程正谊于河南四川左参政应存卓于贵州各按察使
　　○升平川堡守备谢诏高台游击汉中守备李苾调龙沟堡甘州卫指挥王之翰平川堡镇番卫指挥马如豸红崖堡各守备
　　○甲申  仁圣皇太后万寿圣节赐三辅臣上尊珍馔
　　○监察御史李炳吴弘济交章论郝杰顾养谦迁转大骤不听
　　○礼部尚书罗万化＜锍-釒＞谏并封  上谕已有旨
　　○翰林院编修等官周应宾等上＜锍-釒＞争并封大略言古之史臣或据法而争商嗣或引礼而趣唐封臣等独何敢忘斯义顷并封诏下礼官以为不可言官以为不可各部寺诸臣以为不可九卿大臣又皆以为不可  陛下宁谓群臣尽非耶夫太子者储贰之称也本也王者藩辅之称也支也今独封王而不册太子则是有支而无本非所以示天下重也王爵虽尊然我朝以加诸宗藩则仅比古公侯耳柰何以  元子而被之人臣之号至于长幼定序  圣意昭然明甚  皇天后土实闻斯言臣等亦何敢设必不然之事以疑  陛下然犹固以请者无他汉臣曰早建太子所以重宗庙社稷不忘天下也盖储位一日未建则国本一日无属国本一日无属则人心一日不安宗庙何以尊社稷何以固  陛下纵不恤人言独不自为  宗庙  社稷计乎且夫别名分以杜觊觎非特安  元子亦所以安众子也所以安宫闱与戚畹也臣等又愿  陛下之熟计之也臣等伏读  孝宗皇帝诏群臣议  陵庙事曰考据古今大典礼须用翰林院臣等历稽前代载籍  列圣典章并无待嫡之文  祖训所云立嫡不立庶特为宗藩入继者言非为  皇子言也亦为嫡子见在者言非为将来言也  世宗皇帝十二年  皇储初生诏谕天下曰继位嗣艰惟宜立长此独非旧章之确然可据者哉  陛下不胜惟帟之爱牵引  祖训以间执天下之口而不恤  宗社大计臣等不敢不据典以请传曰君举必书书而不法后嗣何观臣等不敢不据职以争不报
　　大明神宗显皇帝实录卷之二百五十六
大明神宗显皇帝实录卷之二百五十七
　　万历二十一年二月丙戌朔吏部考察各官罢少卿郑有年徐泰时寺丞赫瀛苏鄼都给事中杨文举胡汝宁郎中余继善及参政副使佥事陆梦熊马鲁卿吴谦孙玄马玉麟蔡系周杜业周文卿等其余降调有差
　　○乐昌县地震有声
　　○兵部题倭奴占据朝鲜致该国君臣宗祀失守播越江千仰赖我  皇上慨然命将兴师大兵甫至平壤遂一鼓而下前后节据揭报大约擒斩倭奴一千六百有余焚溺死者以万计中国之威已大振矣但平壤既得防守宜严该国君臣岂宜仍前播越请如经臣宋应昌议谕令该王还居平壤  上曰平壤既复便行与朝鲜国王仍旧居守还令乘胜鼓勇会兵进剿务期荡平
　　○丁亥祭先师孔子遣大学士赵志皋行礼
　　○大学士王锡爵题谋国无状人言朋兴乞敕多官会议报曰朕意已定不必廷议
　　○又＜锍-釒＞会议之请既不蒙允从乞  上不待常朝赐臣一见从长□议务求调停至当之术不报
　　○戊子祭  太社  太稷遣公徐文璧恭代
　　○大学士赵志皋张位＜锍-釒＞议礼未定乞从元辅请博采廷议以定  宗社大计末言事有天定当尽人谋愿  皇上稍迟并封且既有立嫡之意当为  中宫计笃修交泰蚤兆高禖仿古帝王清心竭诚祈祷哲嗣天心必有感应者万一稍迟愿如元辅所拟第二谕札将  皇长子为  中宫之子育之宫中如三后故事可行也如必欲一时并封则当优异  皇长子礼仪不与  二皇子同以别等差以明定分不报
　　○己丑升户科左给事中王建中于福建兵科右给事中吴鸿功于江西兵科给事中品兆熊于河南各佥事江西道御史马朝阳为四川右参议山西道御史彭好古为四川佥事陕西道御史李化龙为河南左参议福建道御史林文英为江西副使南京刑科给事中徐桓为四川副使兼参议南京御史彭而珩为广东副使杨廷谏为云南佥事
　　○庚寅吏部题太子少保兵部尚书石星考满职居二品俸历六年应加授资德大夫散官从之
　　○升提督四夷馆太常寺少卿周思敬为光禄卿起补原任河南佥事李弘道原任山东右参政兼佥事刘易从各于陕西原任江西右参议李乐于广西
　　○升参将韩光署都督佥事
　　○辛卯大学士王锡爵言先是  三皇子并封谕下会臣以自陈在家中使守等回奏彼时寮采既不在前书籍又无查考止据臆见匆匆具答虽首尾词意主于册立一说而不合拘守阁中故事两票并拟其误一也答谕之后始从庶子冯琦借得  祖训观之乃知立嫡之条原为藩封入继而言悔不早见为  皇上分角□羊其误二也又初奉立嫡立长之谕臣见老成相告以为明妥亦遂自信而不知  三王并册礼臣无可据之仪  明旨数更天下无可凭之信其误三也臣有此三误虽  皇上终以无心恕臣而在廷百执事以  祖宗典故责臣臣愧  祖宗矣以  皇上过举责臣臣愧  皇上矣以天下后世衅端责臣臣愧天下后世矣抚心内省毕竟臣之委曲规劝不如诸臣之说正而严臣之仓皇陈答不如诸臣之虑深而逮用敢具＜锍-釒＞自劾伏乞  天恩容令认罪改正  上曰朕为人君耻为臣下挟制今卿又有此奏若自认错置朕何地朕正为卿含忍欲商量别处之法卿毋党众激恼以辜朕意既如此俱不必封少俟二三年中宫无出再行册立
　　○户科给事中吴应明＜锍-釒＞驳并封剖析甚悉不报
　　○驸马都尉侯拱宸奏讨杨舟房屋改祠工科都给事中刘弘宝言驸马奏讨祠宇自嘉靖六年邬景和始嗣后十五十六等年淳安永康等公主出府援例奏讨各给银二千五百两自行买造至嘉靖二十一年谢诏遂请没官房屋计房八十间地十五亩蒙允拨给自行修理彼时原奉特恩后遂相沿为例然料价房屋从来多未并给至琉璃花边瓦料非宫殿工程原不轻造今侯拱宸妄援旧例请乞过多如特恩不当为例宜直绝其请如谓戚畹可念或照邬景和等例量给银两或照谢诏例查给相应房屋令自行修理  上给侯拱宸刘寔房屋自行修理建祠不为例
　　○兵部覆陕西巡抚都御史姚继可所题互市各官率以早完为功迟报为罪彼酋知之故意延缓当事者畏惧迟误惟幸其速市亦何暇计其刁勒与否乎然则虏志如之何不骄市事如之何不坏夫法久则变变则通今当西虏寒盟之日正西市更始之秋所据抚臣议照隆庆五年事例酌议定额虏来则市不来则已市者不得辄有加增虽随完即报而不以为功不市者不得复有补给虽隔年不市而不以为罪违约则闭关谢绝生事则随便诛剿从之
　　○以广东都司佥书许国威为中都留守司掌印四川巡抚标下练兵游击王梦吉协守四川松潘右参将
　　○壬辰升河南副使王恩民为贵州左参政云南府知府易以巽为贵州副使调补原任江西不及佥事胡麟于云南分巡金沧
　　○癸巳礼部题吏部侍郎陈于陛父母祭葬报可
　　○甲午大学士王锡爵题连日繙阅  祖训委无待嫡之条且  累朝二百年来从无  长子封王之例礼官所执委难通融止有  穆庙在  世宗朝曾封为王然压于  庄敬太子之下并未尝以元子受封也今幸  圣心洞然旋止封王之命而再订二三年册立之期真古帝王转圜从善之盛德群臣自可无言顾臣私忧过计在  皇上已成之诏旨虽不争二三年迟速之期而在今日未定之事机恐难息千万人疑讪之口所以然者去年之命既改于今年焉知今日之命不改于他日此群臣之所以疑也  皇长子始生业为之颁诏覃恩诏书内所称祗承  宗社及臣民仰戴等语明以  皇太子之礼待之矣又称  大婚有年熊祥未协又明露彼时不能待嫡之意矣此诏一颁深山穷谷九夷八蛮之人皆知之而到今十二年后却反别寻题目虚储位以待嫡子此群臣所以又大疑也  皇上既有此含忍之心莫若遂决此狐疑之计使册立豫教一旦并行百官万民群疑尽释岂非千古快事哉不报
　　○起补广西副使杨德政于河南专管修河
