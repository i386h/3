<!-- { "loadSidebar": true } -->
　　○甲子光禄大夫柱国太子太保左都御史温纯卒纯字希文狭西三原人嘉靖乙丑进士初为寿光令入长兵科发大珰陈洪奸状及白故给事沈炼冤直声籍甚以论俺答款市失新郑意出参楚藩谢病去既又起为河南参政时新郑歾江陵方贵纯起参藩不数月周历诸卿既为太常与江陵左又谢病去江陵歾起晋大理擢兵部右侍郎巡抚浙江躬自节俭以风励下吏所与士民约皆简便可遵召入户部左侍郎旋以忧去壬辰起为南京吏部尚书明年入长工部又以终餋归随丁外艰戊戌出为左都御史尝约诸大僚请罢矿税释累臣下考选三事伏阙泣良久  上怒问谁倡者对曰臣都御史纯也  上为霁威下温旨慰藉无何而妖书事起钱给事以当道意陷郭正域正域与纯交亲或劝纯去纯曰吾即去谁为郭宗伯暴直者乙巳主计遂黜钱给事当道持不可纯于是致仕归归二年卒纯居平讲一贯归仁之学观其出处伸屈不激不随三拂柄相而卒之以通显终亦达人之进于道者欤盖犹有三原之风焉
　　○升大名兵备沈一中为河南右布政改湖广参议王在晋为提学参议
　　○丙寅大学士赓乞归不许赓以子敬循故请病不进阁礼科给事中曾六德因言辅臣赓当家食时有宁澹致远之意迨入相数载未闻有嘉猷之告周行之示仅补苴罅漏之不暇而已奈何以爱子私情诿军国之务乎因言礼臣不若鸿胪铨部徒负天官以讽剌廷机时乔为廷机在部时  皇太子亲王不出合时乔秉铨每缺必多列诸员也时六德以差回值枚卜已定为言者开端而时论又起
　　○李廷机再辞任不允初廷机＜锍-釒＞已三上  上趣入合谕曰朕以几务繁重政本单虚特简群僚协济卿近在辇毂宜直前任事乃犹趦趄固让急公之谊谓何至是廷机犹以人言为辞  上复谕曰卿被命三辞进退不为不审如何又有此奏大臣当以君命为重慷慨任事岂得自生疑畏于是廷机乃出视事
　　○升汉中知府崔应科为荆南道副使
　　○赠故湖广巡抚右副都御史梁云龙为兵部左侍郎荫一子入监读书
　　○戊辰都察院署事詹沂＜锍-釒＞言盐课边饷所急需而两淮课额又急于长芦据其稽核全赖巡按今巡盐御史久缺带管御史黄吉上复改巡漕故督理乏官课额亏减凡七十余万九边待哺将若之何臣等计穷不淂已为改差之请故以宣大报满御史乔允升改差山西以狭西报满御史康丕扬改差两淮列名需命日复一日诚念军需之重国课之急封疆要事不可诿之无人宜令各官遵限赴任从之
　　○紫荆关副总兵孙从学革任回卫
　　○以凉州副总兵柴国柱充总兵镇守狭西
　　○己巳旧辅沈一贯沈鲤各辞甘镇勋赏不允
　　○癸酉  大宁长公主薨　　○江西巡按史弼会举瑞昌府奉国将军多啖管理府事从之
　　○命依顺义王祖父事例给与扯力克恤兴先是四月壬子扯力克歾卜紊二酋未有定封虏众无属边臣虑有他患乃遣使即问以察向背安慰夷情顾诸夷念抚赏恩不悖也于是五月己丑扯力克妻忠顺夫人乃差夷使赍书至宣大军门乞依先王俺答事例为请谕祭于是总督马鸣銮巡抚霍鹏疏言臣观扯力克自袭封以来约束部夷市贡维谨忠顺夫人当未葬之前恭报讣音乞求谕祭盖其向化诚深而荷荣诚切矣臣等窃以扯力克嗣封二十余年纳款恭顺视乞庆哈殆为过之况值夷事更革之会正群情观望之时恤已歾之虏王劝将来之酋首宜命翰林院撰祭文有司备仪物仍请敕书一道抚谕各夷从之
　　○兵部尚书萧大亨请告不允以曾六德论李如梅事也如梅在庚子以镇守辽东革任七年矣以抚按屡荐复起盖武弁故事云
　　○吏部左侍郎杨时乔乞致仕不允亦以六德＜锍-釒＞故
　　○升广平知府朱锦为頴州兵备副使调贵州佥事胡琳为广西提学佥事
　　○甲戌升尚宝司丞赵鹏程为尚宝司卿光禄寺丞余启元为光禄寺少卿南京通政司右参议徐民式为分管西路太仆寺少卿
　　○许长昂复通贡市给三十一年以后恭顺岁赏仍敕道将详察情伪以为操纵机宜从蹇刘四科之议也
　　○狭西总督徐三畏议筑红山市口镇北台城从之修旧垒也
　　○后军都督同知陈承恩夺俸两月承恩固安伯孙  孝安皇后侄也以空舆出东上门为伍长所缉巡视王元翰等劾奏禁地非乘舆躏入之所坐大不敬以承恩实病在家原之并提门金吾羽林西上门诸指挥伍长罚讁有差
　　○丙子大学士赓入阁视事先廷机也
　　○丁丑起用大学士王锡爵及礼部尚书于慎行南京吏部右侍郎叶向高辞职不允各温旨趣任
　　○戊寅工科右给事中王元翰以吏部会推少拂前议又上疏论黄汝良不宜推吏部右侍郎全天叙不宜推南礼部右侍郎因言会推之坏非自此举始也前推阁员时臣等有所奏劾不报政本之地特开顽钝之端其流不至于尽决堤防不止此后继汝良天叙而推者又不知凡几矣今廷机又紧跟辅臣而出矣夫国家法纪陵迟赖有清议一脉竦其前而鞭其后今庙堂之上动与清议为水火其布置已密机局已成能使下逃负清议之名而上代受冒清议之实言路结舌群小汇征若非  皇上翻然省悟破此关头与辅臣朱赓主持公道收拾人心臣愚恐太平之无日也是日兵科左给事中胡忻又＜锍-釒＞论时乔言时乔与物无争萧然公署推量清操非不足钦然其知人在明昧之间行事介纡直之际求其精识亮节缺如也即如枚卜一事会推公典概不书名仅粘草单违清议而狥密嘱亦足以羞当年污青史矣他所论汝良天叙大率如元翰指于是辅臣及时乔皆辩滥推密嘱事而廷机独以紧跟为嫌介介诸拦阻者遂为少年所轻
　　○己卯礼部尚书东阁大学士李廷机入阁办事＜锍-釒＞曰臣性本蠢愚行多迂阔徒知慕古殊乏通方不意误蒙  主知俾参密勿此得时行道之秋即致命效忠之日也臣平居常念人臣事君唯知有  主而已苟可致于主者宜无不尽有益于主者宜无不为不知有身不知有家不知有交游往来毁誉得丧使念念可对主知事事可对主言自是而外有不能者止之训在耳今从政方新上不敢负  圣主之眷知下不敢负生平之学问前不敢负先辈之提挈后不敢负朋友之切磋至于今日时事维在  圣心转移之间如霖雨霈而九野皆润阳律转而六合皆春此在旧臣之葵赤久殷新臣之芹献方来臣当始进人言未已未敢遽有所陈也＜锍-釒＞上奉温旨报闻
　　○协理詹事府事黄汝良乞休不允
　　○升广西左布政曲迁乔为顺天府尹
　　○升工科都给事中夏子阳为太常少卿行人司行人王士祯为光禄寺丞皆以出使外国例迁
　　○赠特进光禄大夫高拱赠右都御史郭维贤魏允贞赠兵部左侍郎梁云龙各给诰命
　　○升翰林院简讨南师仲为国子监司业
　　○故南京鸿胪寺卿张朝瑞请恤典如例与祭一坛礼臣称其清畏人知晦而明用历官至京堂仕宦三十载卒之日无以为殓真所谓忘身忘家尽瘁无二者云
　　○庚辰大学士李廷机以王元翰胡忻讥嘲复上＜锍-釒＞求退不允
　　○原任户部尚书加太子少保致仕毕锵以恩诏存问谢恩荫孙男汝梗入监读书从内阁之请也大学士赓言毕锵辞荣二十余载行年九十有奇全行完名足称人瑞且遭遇  圣恩三次存问又本朝二百余年所稀见者久道化成和气翔洽寿国寿民故有此应查万历三十年十一月原任礼部尚书陆树声九十余岁三次存问谢恩特破常格荫其孙陆叶元入监读书皆盛世旷典宜照此优礼耆贤风励末俗从之
　　○辛巳大学士赓＜锍-釒＞曰臣犬马之疾原未痊除疲癃狼狈自分不属人数矣唯念  皇上聪明独断一旦辟四门而延众正泰交可期臣幸未死忍负  隆恩又以臣同官廷机近在辇毂被命五旬辞章四上犹逡巡畏避殊非事体乃要之必出以身先之此同舟共济之心也廷机入政事堂方一日遽求引去以科臣嘲诮义不受辱欲自明其难进易退之心耳臣谓辅弼之臣既受若直苟可信心不必论迹苟可报效于上不顾身名廷机安淂以外廷之私言负致主之大义乎臣又反覆科臣之＜锍-釒＞重有慨者臣当二十年前曾贰吏部每会推大臣铨司必与阁臣□确是时即有指授人亦不疑自臣起家以来廷无铨司之迹部举何人人推何官仅仅得之邸报昨闻黄汝良推吏部全天叙推南礼部意谓循资推用耳顷得杨时乔揭帖乃知其为原推既在原推臣又安所用其私嘱乎至于九重高邃之地臣入京五载未望  天颜每遇大事应揭者揭应拟者拟无不可使人知  皇上神机独运或行或止或久或速皆出人意表臣于何处占窥能使  至尊心运手书唯所指画无不如意传之天下谓清平之世化为鬼域不亦亏  圣德而羞朝廷哉科臣之意虽不专指臣然使铨臣畏而不敢辩新辅却而不敢进臣实不愿见清朝有此光景也必欲破此关头揭日月而行之不过求  皇上于诸臣章＜锍-釒＞随上随发付之所司从公议覆谁为公平之清议谁为偏执之私情谁为尊主权谁为挟朋比其可其否请自  上裁则上下洞达猜忖不生虽有穷搜极巧之士不能设不必然之疑以淆国是矣此窍一通将来阁臣可明目张胆为  皇上力担大事无瞻前顾后以蹈臣等郁结不明之苦后数日有旨切责诸言官及姜士昌＜锍-釒＞上遂下部勘而政本请勘之说始于此
　　○礼科都给事中邵庶以贡士末试需命未下言昔  太祖高皇帝尝谓中书省臣曰官员听选之在京者久住客邸日有所费甚至乏空假贷于人元之弊政此其一端自今常选官宜早与铨注即令赴任钦选之后以品为差皆与道里费仍令有司给舟车送之著为令夫以候选之官尚廑  圣虑矧此贡士艰贫万状安可久覊乞将阁臣题试贡生揭帖即赐批发更乞清燕之暇取  皇太祖训录朝夕省览其师资启沃更大于廷臣之补苴罅漏者多矣盖犹规切阁臣云
　　○许火落赤摆言汰沙计三酋复通贡市三十一年以后恭顺者俱准补赏仍敕将领加意堤备听督抚指授战款机宜从徐三畏涂宗浚之议也
　　○太常寺署事少卿张问达请立太常朝房故事太常以典礼夙兴候长安门外不设朝房至是重修朝房故问达请之
　　○壬午大学士王锡爵以恩诏存问遣同祖弟王元爵谢恩请  上以推恩旧臣之心推恩朝野尽蠲浮税撤内差收在野之遗贤下留中之明诏则  皇上孝慈被于四海天保万年不足为颂  上嘉纳之遂命王元爵为试中书舍人是日大学士申时行亦以恩诏存问谢表至并命申用嘉为试中书舍人于时锡爵七十时行七十有一而时行致仕已十有七年
　　○与故刑部尚书管左侍郎事董裕恤典祭二坛造坟安葬与故太子太保吏部尚书李戴恤典祭九坛造坟安葬
　　○乙酉雨潦浸贯城长安街水深五尺　　○丙戌升广西布政蔡应科为右副都御史巡抚广西太常寺少卿张问达为右佥都御史巡抚湖广太常寺卿卫承芳为副都御史巡抚江西
　　○调原任湖广参议邓美政补广西参议升山西参政李维祯为按察使调彰德府知府徐天宠知开封
　　○潮河川守备韩凤翔以侵冒抚赏钱粮革职回卫
　　○丁亥应城王府镇国中尉肃蓅改封奉国将军
　　○大理寺左少卿钱梦得升太仆寺卿
