<!-- { "loadSidebar": true } -->
　　○户部尚书李汝华言太仓岁入仅三百八十九万岁出边饷三百八十一万一应库局内外等用又约四十万出悖于入以内供言之万历六年进过  大工铺宫各库监局钱粮共八十七万六千三百七十五两二十七至三十年共进过册立分封冠婚典礼各钱粮共二百五十五万七千二百四十七两几尽一岁之入以偿之往年婚礼不过十万  潞王用止九万至  福王婚礼进过四十余万  圣母两上徽号前后共四十七万有余开遐所费香蜡等项又约二十二万长公主婚礼用至十三万五千两七公主婚礼共折解十万余今  瑞王婚礼又用过十万余其金花岁增买办银二十万两自万历六年至三十三年止约进五百余万矣以边饷言之九边十三镇隆庆间每岁共止二百三十九万有奇今增至见额银共三百八十一万九千二十九两余而又苏州府题借本部米草布折等银共十五万二千五百余两松江府借米草布折等银共五万三千九百余两浙江龙袍历年借支本部京边银共二十九万六千七百六十两苏松织造借三十余万狭西羊绒每运本部协助银二万二千五百两何借支之多也而又湖广司道赃罚南税等银原系济边正项历年共留七万八千二百九十余两为采木用山东四十三年江西四十四年俱以灾荒题留税银并抚按赃罚共九万二千余两又四十五年题留四千两广东四十四年题留本年赃罚并监税二千八百两其四川税契则以留充狭西协饷矣何题留之多也而又有归税监者则南直税契银每年三万山东鱼课商税契银八百余两泰安香税二万两南赣关税二万两自二十七年归监四十二年臣部题留前银奉旨户工各一半然而又有缩于工部者查三十七年以来节年织造河工并府第共借去臣部一百五十余万乃各省直所欠京边自三十二三年起至今不下六百万此太仓所以匮极而边饷拖欠数多也无已则有改折十库物料今查丁甲二库实在颜料共六百四十六万一千五十八斤充积腐耗曷若改折一年九百万金钱可立致也一改折弓箭弦条照嘉靖年例通行改折发附近府州县委官如式成造可省虗縻钱粮万余两一议留各关折买钱钞临清等处商税库备百官军士赏钞近来给钞数百贯不值数十文钱暂议折收银两解部事定之后照例徵收更于刍粟有藉若崇文门宝和店银不过二万何难捐天府之粒米果万军之枵腹并谢其名于贷取也其他御马监勇士营马匹粮草宜裁慎用库买办宜节各卫军丁占役包粮宜革锦衣卫月粮之增宜清皆在今日所当熟究伏望圣明立赐举行
　　○己卯广西巡按俞诲奏将入犯交酋挟隆等枭示正罪有功员役安南都统使黎新高平府莫敬宽等分别奖赏从之
　　○兵部题阵亡将帅并推补将领等官及部寺所欠饷银马匹年例铅子火药盔甲等项  上曰逆虏诱杀官兵各官死事可悯张承胤等应委破格优恤其余阵亡官军待查明并叙升补将领等官着作速题覆应用火药盔甲都着照数给与刻期解发毋误军机
　　○辽东巡按杨一桂开造抚顺死事官三员千总王命印把总王学道唐钥顺虏官二员游击李永芳中军赵一鹤掳去军丁卢浩等五百九十八名克东州堡杀死守堡官一员李弘祖掳去军士王均二等二百二十八名克马根单堡掳去守堡官一员李大成军士李三五等一百六名商民货物不计四月二十一日抚顺关口广宁总镇大营阵亡总兵都督一员张承胤守备一员魏居正千总二员樊英元小四把总一员张来红旗官四员陈邦礼曹日新高志元张登坐府夷丁吉赖等三百三十四名坐府游击营阵亡游击一员梁汝贵把总叚尚科家丁降夷摆言吾等八十七名正兵营阵亡千总六员军竟荣王世宁刘克杨四德王大任吴景桂把总八员邓茂桂徐国栋成都何知禄张有才林起凤解进选曲文魁家丁夷倭位成等一千一百三十四名左翼营阵亡中军一员江之恒千总二员汪烈李进职把总二员王道功刘授军丁樊应雄等四百二十七名右翼营阵亡军丁邓顶二等二十一名援辽总兵麻承恩营阵亡家丁可可处等五十四名辽阳副总兵营阵亡副将一员颇廷相督阵红旗官一员邹钟贤千总四员教卜代黄世吉单继志刘胤把总三员摆言代白应奇李联芳应袭一名颇重光军丁李显祖等四百六十四名海州参将营阵亡参将一员蒲世芳千总二员甯扩胤王廷胤把总二员徐可受张其廉牢子官一员孙迁军丁宋九思等二百九十六名沈阳游击营阵亡中军一员金阶千总一员曹大兴把总一员盛祥军丁红旗降夷尤抱忠等一百一十二名武靖游击营阵亡红旗一员耿尧相把总一员梁才新兵张秉元等二百二十九名抚顺弃堡脱逃缢故散羊峪守堡一员高胤祖纵放军民出堡趋避奉文捆打戴罪守会安堡官一员王廷柱除顺虏者候剿平正法其并力追贼身委锋镝应破格优恤以慰忠魂各营军丁夷倭亦宜给恤以安其家至抚臣李维翰丧败迭出诚罪无所逃督臣汪可受莅任方新臣又未敢苛责  上曰该镇袭虏覆军诸将死事可悯委宜照例优恤张承胤赠少保左都督袭升三级仍荫一子本卫指挥佥事世袭赐谥立祠加祭茔葬颇廷相赠都督同知袭升三级梁汝贵蒲世芳俱赠都督佥事袭升三级魏居正王学道等各照本职上赠二级仍袭升二级颇重光赠实授百户仍准世袭王命印照本职上赠三级仍袭升三级内颇廷相梁汝贵蒲世芳颇重光王命印俱从祠附祭李永芳赵一鹤降虏偷生俟剿获奴酋之日正法王廷柱行巡按御史提问余阵亡被伤官军着经略衙门查例分别优恤李维翰职任封疆全无御备疏防玩寇辱国损威着革职为民于是兵科给事中赵兴邦言李维翰回籍听勘众议汹汹即革职为民而于人情犹未属厌至汪可受总督蓟辽岂于辽事漫不相关亦宜责备以需后效
　　○壬午京师地震礼臣何宗彦引周伯阳甫言阳伏而不能出阴逼而不能升上修省三事不报
　　○选过工部营缮司主事陈敏吾等二百六十四人
　　○截发漕粮五万石运赴辽东从直隶按臣王象恒之请也
　　○准抚宁侯朱国弼优给禄米
　　○癸未  孝庄睿皇后忌辰遣官祭  裕陵
　　○罚东昌府知府吴一栻俸四个月以钱粮不及例朦胧给繇该部参劾之也
　　○准广宁伯刘嗣爵给假治丧　　○革开原副总兵李应元任听勘以经臣劾其懦弱不振也将标下中军麻岩升开原副总兵宋文鉴升标下中军阎仰以都指挥体统行事备御穆家堡
　　○广西巡抚林欲厦以老乞休许之
　　○兵部言守门军士先不过三千五百余名今渐增至六千六百六十名除每门军伴五百八十八名汰革老弱影射二百六十五名实在守门军士五千八百零七名造册存司分送京营科道验军下粮厅互核列为数款遵守一专委主事一员定以一年之限任内事宜造册交代一拣选指挥千百户以严统率其有勤劳经优奖者委署印管屯照例推升一给食粮新票凡替补俱赴管门主事告理查旧编册有名新者壮徤堪补准结更替一面追涂旧票旧名移文各厅互照一军既足额每班派每铺一名每城令该班指挥上宿令各军鸣锣传筹主事不能遍历于京营中调取把总八员内九门用四员外七门用四员轮流听督理主事分委查点把总该班者每人拨军二名捕营大马一匹随用照依指挥一体举劾庶巡警严而乱萌可杜
　　○南京山西道御史孙光裕奏奴酋悖慢天讨难稽乞再发帑金四十万以济目前又大开事例罢不急如开采织造羊绒潞黄金等项暂借折价二年如内府之茶蜡颜料朱漆麻等项查其有余亦应改折二年他如各监税之银毋解内府尽留充饷必饷足而后谋臣死士各奋其智力奴不难灭不报　　○鸿胪寺左少卿等官张廓尚宝司丞徐元采等督学御史骆骎曾等副使喻安性各三年六年考满命各复职
　　○给补原任南京礼部尚书已故黄凤翔诰命
　　○改铸万全都司等印信
　　○准荆王由樊男世子慈狄□巾恤典
　　○有暹罗国进贡盛表金盘被驿吏刘应同等抵换已经审明赎罪两广总督周嘉谟以闻
　　○准南京左府掌府事怀柔伯施壮猷祖母陈氏恤典照例与祭二坛开圹合葬
　　○甲申兵科给事中赵兴邦言刘綎柴国柱官秉忠等所带家丁仅二百多职前有兵寡将孤将多兵乱之虑则隆大将之权是在经略处置得宜又经略前＜锍-釒＞谓真定六年已为乌有总之快壮未经习战不如折一半工食计三千快壮可折银二万余两解至辽东就近召募为便
　　○乙酉  孝穆皇后忌辰遣官祭  裕陵
　　○丙戌宴土鲁番五地面夷使头目沙黑等命伯赵世新管侍
　　○准已故伏羌伯毛国器恤典祭二坛造坟安葬
　　○差行人李春烨往阜平王府掌行丧礼
　　○准宣大总督吴崇礼荫子吴以询送监读书
　　○命少詹盛以弘纂修  玉牒
　　○准鲁府长史赵世典辅导年深给与诰命
　　○准岷王定燿曾孙禋洪封为岷世曾孙代行礼仪
明神宗显皇帝实录卷之五百七十一
　明神宗显皇帝实录卷之五百七十二
　　万历四十六年七月丁亥朔孟秋享  太庙
　　○提督武汉等处学较副使葛寅亮进大学论语讲义
　　○革山西参将董用威任以抚臣论劾之也
　　○戊子准赠原任南京右都御史已故沉子木兵部尚书
　　○升兴化知府徐穆为云南副使
　　○准灵璧侯汤国祚母夫人孙氏照例与祭二坛开圹合葬
　　○改铸岢岚道关防印信
　　○礼部奏泯王卒世子请给翼善冠服以便行礼许之
　　○以吉王常淳管理本府事　　○太仆寺少卿赵士谔言寺帑空虗将各州县寄餋俵马本折各半以重马政从之
　　○己丑银作局以册封奏讨成色金索二百二两七钱足色叶子金索二十九两八钱事下户部科臣谓查礼部册封录惟亲王及世子用金册一副银事件全郡王俱用银册银事件今年册封十九位止  潞王及代世子为亲该监奏讨金两只应逐位列款细开不应混称以后礼部于行礼公宴日将册事件公同兑验数目登记仪司来年只将此数具＜锍-釒＞开列某亲王某郡王该用金银册事件各若干并初封袭封有无金印银印妃金坠头若干两逐款上闻移令户部照数备金送各监局以俟届期行礼庶不致冒破
　　○后府等府管大汉将军保定侯梁世勋题五月二十八日遵奉季终查点侍卫人员随会同河南道御史卢谦查点过将军见在食粮一千四百八名逃亡过九十二名
　　○庚寅  仁孝文皇后忌辰遣官祭  长陵
　　○太仆寺少卿赵士谔题臣寺马价草料子粒等银岁入约六十万所发各边年例约四十万两赏赉修筑之费约二三万两每岁仅剩银二十万备买马之用自司农告匮凡有急需辄取之臣寺  二王婚礼借十五万两辽镇借过二十七万两兹又议借五十万两此非数岁之积不足以应而历年逋欠数多查自三十五年起至四十五年止南北直隶山东通共欠银五十二万八千三百六十两有奇内淮安一府每岁额解三万五千八百二十两有奇而积欠至一十三万一千七百七十两几于四年无解前南太仆寺少卿周如登条议有积逋当稽起解当核动支当禁积贮当解四款深于冏政有禆乞敕兵部覆议其逋欠四十三至四十五三年为正徵通限全完三十五至四十二八年为带徵每年限完二分载入考成不及额者分别降罚停其升考仍行南太仆寺一体遵行下兵部
