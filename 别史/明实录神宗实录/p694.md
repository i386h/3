<!-- { "loadSidebar": true } -->
　　○庚辰大学士叶向高在告廷臣诣阙合辞恳请  福王之国吉期并责向高以阻挠枚卜于是向高复以为言不报
　　○辛巳升湖广按察使王志道江西按察使李焘为右布政志道四川焘云南
　　○壬午虏犯镇番甘肃副总兵王允中等御却之斩级二十余巡抚都御史周盘以闻
　　○癸未  孝静毅皇后忌辰  奉先殿行祭礼遣官祭  康陵
　　○吏部奏严贪墨之禁时考察朝觐官员有言北直隶河南山东等处州县粮羡至十取二三者面质司府各官亦不为讳于是乞敕抚按严行禁谕
　　○补荫故刑部尚书张国彦曾孙汶为国子生
　　○甲申巡抚湖广右佥都御史董汉儒请释累臣满朝荐卞孔时等不报
　　○谪正安堡游击李向日镇静堡守备罗拱极徐启乔宽马贞等戍边道臣孙敦化等降级有差以虏犯杀掠数多匿减欺报故也
　　○乙酉云南巡抚都御史周嘉谟巡按御史毛堪言自沐献替职之后一城之中突建新旧两镇与其父昌祚各用爪牙各收亡命剥削土司几失全省今昌祚仍踵诈病告休之故习奏其孙启元自代取旨若寄行见祖孙之横肆复如沐献之世矣时兵科给事中麻僖请裁革镇守设立总兵不报
　　○升南京户部郎中邓士昌为浙江处州府知府
　　○总督河道右副都御史周孔教卒孔教江西临川县人万历八年进士知福清县擢浙江道御史两提督北直隶学政历升太仆寺少卿左通政右佥都御史巡抚应天平蛇山贼及金陵妖寇岁饥＜锍-釒＞请蠲赈民建祠祀之以三品未任予祭一坛
　　○丙戌停河南举人刘永泰会试考试官王纪徐可行同考试官璩光岳等各夺俸二月以经义不成章也
　　○丁亥荫故巡抚宣府连标子得名吏部左侍郎杨时乔孙得坚各为国子生
　　○戊子命兵部右侍郎魏养蒙署协理京营戎政印
　　明神宗实录卷之五百四终
明神宗显皇帝实录卷之五百五
　　万历四十一年二月己丑朔庚寅祭  大明于  朝日坛遣成国公朱纯臣行礼是日又祭  先农之神
　　○宣城县生员梅振祚梅宣祚等以奸宦媳徐氏为生员芮应元芮永缙等所举发前巡按御史王国祯劾奏捕治振祚等贿匿狱久不结巡按御史荆餋乔与提学御史熊廷弼素以意见相抵牾不能相下及治是狱互有轻重养乔劾廷弼不斥振祚等而反毙永缙于杖为杀人媚人谓永缙先以事与原任谕德汤宾尹有郄宾尹中之故云拜＜锍-釒＞投劾去廷弼恚甚再＜锍-釒＞辩谓永缙之杖本以行劣非以发奸故章俱下所司议左都御史孙玮请革养乔任而勘廷弼  上是之时南北科道议论正嚣给事中李成名孙振基庥僖陈伯友等御史李邦华马梦祯魏云中刘策崔尔进李若星潘之祥翟凤翀徐良彦等持勘议甚力给事中官应震姜性吴亮嗣梅之焕亓诗教赵兴邦等御史黄彦士等南给事中张笃敬御史周达等驳之章凡数十上玮不自安求去而亮嗣应震攻玮尤急  上俱置不问已而巡按应天御史徐应登核状以闻谓振祚奸淫按臣访拏会参司府问明徒杖招详廷弼批行兄弟聚尘恨不手刃其同党梅宣祚等甑破至此勿留辩窦及养乔会审大都亦批振祚等一徒未尽厥辜宣祚等名教难容其后先事词详在别本情伪难欺此二臣批驳之大概也乃冯应祥苏海望等当时遍告操抚屯仓按江诸院攫金行私公论见唾未几郡邑有劣生之报苏海望李茂先冯应祥芮永缙四人遂以渠魁见举矣应祥先逃而苏海望等三名遂各拟徒角□羊院此廷弼罪革诸犯之大概也比入院杖治惟海望为首杖数独多永缙茂先皆次之而永缙物故据报死期距角□羊审已二十日久矣此永缙获罪而自死之大概也至于行媚汤宾尹一节指亦多端查宾尹原与奸案无干其于永缙生平又绝无纤芥之隙也然则廷弼杀永缙宾尹其任受怨乎其一时同杖若苏海望辈又将谁媚之乎然廷弼则有所以取之矣盖其居恒以力挽颓风为已任故斤斤三尺不少假借期于一惩百儆而不虞其藉死标题蜚谣造谤大肆其反噬之毒也养乔实耳闻其说又别因职事相左偶乘去位感激形诸论列亦或居常见廷弼才情气魄咄咄逼人如科臣张延登等所言心疑其易已而然乎职常反覆思维往伏推究参炤得学臣廷弼豪爽英迈凡事担荷不疑故法常主于救弊而持之不得不重非独据赃罪革重也即驳奸亦重也按臣养乔温雅洁清凡事精详不苟独言有激于风闻故居之不能无疑非独杀人媚人疑也即庇奸亦疑也总之此一役也事当以明白直截为断而牵缠暧昧者可勿论人当以生平本末为断而意气诖误者可勿论则廷弼之心迹自明而餋乔之生平亦在外此可都无苛求急需后效以成二臣平日之品者也
　　○先是桐城知县徐从治以编审事与乡绅不协乡绅以公启达养乔后养乔劾从治即以乡绅公启实之时桐城人御史方大镇奉命巡按河南给事中李成名等谓乡绅既以公启累县官则大镇宜静听处分不当赴任＜锍-釒＞论之于是给事中吴亮嗣姜性等谓养乔本以地方不相能去任而借端于廷弼云
　　○朵颜等卫夷人孩子等二百三十名来朝贡马宴赉如例
　　○癸巳命大学士叶向高总裁会试升原任祭酒方从哲为吏部左侍郎副之仍谕向高曰  祖宗旧制开科取士乃国家之大典例用辅臣总裁今大小臣工俱言考试必用重臣朕思考期近且卿在寓非病着遵旨即出同副考官方从哲速入场供事毋负朕意其日行章奏不妨票拟况卿公正才优不得推托逊辞旧例阁臣为正三品以上翰林官为副时阁臣惟向高一人钦命典试盖旷恩也于是向高再＜锍-釒＞以票拟未便为言  上曰朕以大典委卿何得屡屡烦渎其章奏还不妨票拟宜遵旨即入场供事
　　○巡按南直隶御史房壮丽以江南差烦赋重请折徵布银并蠲免叠税
　　○乙未大学士叶向高＜锍-釒＞谢典试因言  东宫开讲  福王之国  瑞王婚礼暨推补阁臣皆紧急迫切难以再迟入闱不便推请伏望省览
　　○丁酉  孝定皇后忌辰遣官祭  昭陵　　○遣吏部尚书赵焕祭先师孔子
　　○戊戌大祀  社稷遣武定侯郭大诚行礼
　　○孝贞纯皇后忌辰  奉先殿行祭礼遣官祭  茂陵
　　○向高既入闱大理寺左寺丞朱吾弼言辅臣勉承特命微臣实为劝驾乞  圣明事事断行以杜众口以安辅臣御史彭宗孟田生金给事中曾六德等俱以献媚丑之
　　○赐故太子太保南京兵部尚书邢玠祭葬如例玠山东益都人隆庆五年进士授密云令召为监察御史历河南佥事狭西山西右布政擢右佥都御史巡抚大同地方计擒叛酋安免升右副都御史又升兵部右侍郎总督川贵以平播功晋兵部尚书总督蓟辽保定东征大捷加太子太保荫一子世袭锦衣卫指挥佥事寻致仕卒于家玠历任四十年强半在边方盖所谓积劳之臣也播事则议抚东事则议战虽功效不同而其谋略为世所重云
　　○辛丑御史刘廷元劾奏新推光禄寺少卿于玉立依附名教翻覆风波今日谋殊擢明日攫要枢必至举朝成水大玄黄之战通国皆忧谗畏讥之人善类一空邪人充斥宜显示摈弃以绝觊觎
　　○谪礼科给事中曾六德为广东香山县典史先是六德曾例推未下寻守制回至是服阕赴补因刑部主事李春熙江山知县程鹏举以不职被察六德为之＜锍-釒＞辩语侵吏部尚书赵焕左都御史孙玮于是焕玮各纠其挠乱察典  上降旨曰考察系国家重典  明旨森严部院自有公处曾六德系年例外转辄挟恨反噬挠乱察典大干法纪本当重处姑远谪之仍谕以后曾推外转科道故违明禁借言报复者重罪不宥
　　○乙巳巡按直隶御史颜思忠＜锍-釒＞陈地方事宜一修复营兵以重海防淮扬东邻日本如廖角嘴突出海中乃倭奴首犯登岸之路犯嘴之南则通海等州受敌犯嘴之北则庙湾等处直捣诚苏松之肩背淮扬之门户国初于此嘴设廖角大河二寨拨通州所军七百名守卫委指挥千百户六员统领诚重之也后因倭警添设大河营把总未几移驻吕场大河寨尚有官军廖角寨则军去久矣今议于淮安大营调兵六百名分守廖角嘴等营寨仍委千百户三员统领以复国初之旧一蠲税除珰以角□羊倒悬两淮岁办盐课六十余万足国济边不烦催督自有皇税以来横徵叠派吸髓敲筋商人不啻在汤火中鲁保物故未几复遭马堂扰害变乱成规商人逃窜利归群小怨归朝廷  皇上未之思耶何如责成有司角□羊部恭进岂不正大光明又何苦令此辈剥削为哉一专理清军以速漕运卫所军差以运粮为苦而京操次之较之城操屯田劳逸悬绝此中无官专理各军藉口差系祖代流传急难更易不至逃亡不已及遇逃亡又信凭卫所官佥点往往卖富差贫何怪乎中途盗卖漕米什物弃船私逃致累运官稽延程限耶查得各省俱有清军道专司清查编审分别贫富消长定差合无炤例行淮扬三兵备道各专管清军事务五年编审一次分别消长贫富某某上等应定运粮某某中等应定京操某某下等应定城操屯田等项杂差庶法一于下军有定差而于漕运不无少补矣一查抵坍田以足粮额江北通海江仪一带州县田地强半滨临大江江河变迁此坍狓涨有等奸豪以粮田赋重芦地赋轻一窥涨出径赴芦政衙门报亩升科致使坍民赔纳无田之粮奸豪安享白占之利此江北病民之第一事也合无凡遇涨出田地先尽坍民各炤原坍数目多寡分佃听其自行开垦不许豪民越赴工部告佃庶赋课两不失额而民无向隅之泣矣
　　○赐乌思藏护教主董卜韩胡宣慰司别思寨安抚司朵甘司宣慰司直管招讨司国师阿折孟等三十名织金文绮钞锭有差
　　○户科给事中姚宗文以考选屇期收罗宜慎因劾考功司主事涂一榛初得进步遂逞雄心恐变乱黑白颠倒薰莸乞先加放斥再敕台省诸臣公虚咨访务得真才以充任使
　　○丙午清明节遣阳武侯薛濂临淮侯李邦镇等分祭  九陵及  景皇帝陵寝  哀冲  庄敬二太子园陵
　　○丁未  恭仁康定景皇帝忌辰遣官诣  陵寝行祭礼
　　○升宁波知府戴新徽州知府杨楷汀州知府陈以德各按察司副使新浙江楷狭西以德四川
