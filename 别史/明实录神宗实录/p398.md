<!-- { "loadSidebar": true } -->
　　○吏部覆巡抚浙江刘元霖题为考满官员傍荐三次照例准给恩典傍荐二次者查勘另题
　　○吏部题留南京都察院杨成奏辞免新命  上命赴任供职
　　○戊戌通政司田蕙奏参杨应龙差人杨鳌送银一百两乞赐究问得旨田蕙发奸守己宜用心供职杨鳌下法司
　　○庚子兵科给事中徐成楚条陈黎莫二酋剿抚事宜章下兵部
　　○吏部覆浙江巡抚刘元霖题水利副使薛梦雷升参政与金严道唐守谦更调
　　○礼部题考过岁贡吴献策等分送南北二监读书
　　○兵部题倭将清正果于初十日过海报闻
　　○又题杨方亨奏称流言军马被倭将杀死数多今造册送科俟回还之日查点有无欺蔽报可
　　○协理京营戎政沉思孝乞休不允
　　○升都司佥书管密云车营游击王宗道为延绥八卫游击甘肃高台游击罗星为甘肃巡抚标下游击延绥甎甘堡守备高廷梧为宁夏兴武营游击原任甘肃庄凉游击范良材为狭西总督军门标下游击
　　○甘肃巡抚田乐题火酋求路归套章下兵部议
　　○辛丑浙江道御史何尔徤题捉获播州宣府司杨应龙下贼目张文在京窥伺踪迹下法司
　　○降侵冒钱粮南京工部主事赵学仕饶州府通判
　　○改淮安兵备曲迁乔专管杨州徐州兵备徐成位分管淮安地方
　　○户部题总督漕运尚书褚鈇会同总兵官新建伯王承勋巡漕御史况上进揭称每年浙江江西湖广应天苏松四道督粮兵备等道管押重运粮船过洪毕日回任每道仍各委通判二员押运至徐立法精详足称至善但道府各官乘坐船只并随从员役经过直隶地方供应浩繁小民苦累要将浙江江西湖广徽宁四道参政等官以后止令督押所属粮船尽数催入瓜仪闸内即与漕储道交代回任其苏松四府漕粮独多计程止隔一江仍令该道督押过洪每道止选委精明通判一员尾催至徐州方回如遇改折漕粮不及十万道府俱免押运仍通行申谕各官不许多带从人骚扰驿递糜费供应报可
　　○壬寅南京浙江道御史黄华秀题倭情叵测难恃恳乞思患预防内言朝鲜嗣于位且危疑请以此时令其以功自见能定倭乱者封之调南兵非策请就宣大沿边去处召募徵发有事易聚无事易散速催智勇之将议战修备  上报已有旨
　　○司礼监太监田义奏乞简发内外诸司章疏不报
　　○升崔黄口守备冯几思为密云振武营游击
　　○升都司佥书管甘肃古浪守备事任应举为甘肃高台游击　　○癸卯赏朝鲜差来陪臣内库叚疋
　　○命南京法司扭解小教场把总朱印来京问以杨应龙用事张文杨鳌供称央求转升故也
　　○甲辰户科给事中程绍题参原任巡抚周光镐议其捏报军饷事属欺罔章下兵部
　　○南京吏科给事中祝世禄奏议天津卫添设总兵一员以防海路下所司
　　○兵部题加剌卜＜人＞国师名号给与敕印于番俗中择其威信服众者量加一二名千百户名色令其统束各番坚心侦御从之
　　○乙巳兵部覆火酋归套恐其假路镇羗宜再加讲求堤防务保无虞报可
　　○丁未司礼监太监田义奏乞宽宫人内官刑罚不报　　○加升西宁兵备参政刘敏宽按察使
　　○己酉先是安南黎维潭擅兵攻杀贡夷劫夺印信已而束身待命退地代身一一恭听处分惟谓金印失去无存开关受事有日矣黎维潭一夕遁去总督两广侍郎陈大科题奏谓安南之事虽一切移文称名黎维潭而其实权臣郑松主之莫弱而黎强故莫今日不得不折而入于黎然黎庸而郑狡黎在他日将终为郑所有耳据谍报黎维潭之回国也盖郑松星夜飞骑四次来追维潭遂冒大雷雨而去盖郑松惟恐潭一朝被  天朝之名号则彼将不得肆焉以行其篡夺之谋蠢尔维潭堕其术中不之觉耳科臣徐成楚谓交南自黎莫两酋构乱几五年所即该督抚按诸臣奉旨勘处亦既三年于兹矣乃问金印之存毁焂尔清化失落又焂尔描摸误用议莫氏之安插焂尔恭听处分又焂尔未敢闻命代身之金人已验旋复暮夜持还款贡之表疏已完猥云器具未办彼黎维潭者何所闻而来抑何所见而去也臣闻日中不熭是为失时操刃不割失利之期此亦熭割之一时也乃彼方以款迟我我复以款自迟徒幸彼之不过为黎利为莫登庸而不察我之所以处利登庸者抑何容易也大都督抚利在释负故不惮以延缓为羁縻黎酋志在养威故不难以支吾为恭顺万一  庙堂误听臣恐损威辱国玩寇酿乱未必不自今日始兵部覆议移文广西总督抚按将题议事理诘黎维潭缘何辄行宵遁若实系郑松主使作何处治务期操纵在我处置得宜勒限完报以凭覆请定夺得旨依议行　　○兵部题先解草粮一十万两动用其应解本部文武缺官俸薪并马价地租银两容设法催进以助大工报可
　　○慧星见东北方芒指西南
　　○庚戌赈恤过漳泉福兴四府所属被灾县分人民
　　○加升巡抚大同梅国桢右副都御史
　　○辛亥升河西安远堡备倭李文汉为甘肃洪水堡游击
　　○壬子大学士赵志皋等捐俸助工  上览奏褒谕嘉其忠爱报闻次日复谕内阁昨览卿等所奏捐俸助工具见忠君体国之义且卿等夙夜在公殚忠竭力匡襄佐理足称尽职况俸以养廉禄以酬功乃国家常典今既卿等又揭其允所请
　　○差员外韩光曙管放军士冬衣布花
　　○癸丑  睿宗献皇帝忌辰  奉先殿行祭礼
　　○吏科给事中刘道亨奏今天下因循丛挫之故盖有二病一在废官一在侵官然侵官之病在废官始也如工部尚书职掌邦土诸营缮河梁烧织器用于是乎总理顷  宸居鼎建而独不得大司空董成非所以为重也南京吏部佐尚书统驭百官今留铨之贰既久虚非所以率属也通政司职司喉舌宣上达下今且数推不允国子监祭酒表率六馆素称美官今一推不补而以司业代之太仆寺少卿修马政今数推不补而别官署之礼部莫重于仪制王朝典礼各藩名封之类赖以裁决可虚无人乎兵部最要职方九边谋议将领黜陟之类繇其主持可悬缺久待乎两浙多士之区六年不经岁考迩且士习凭陵非藉学使者振肃之则滥觞可畏也天津北拱神京南通运河舳舻之会冠盖之场鸭绿扬帆三日可至今该道缺而以易州道带管之则孤悬可虑也滇南番汉错处岢岚当虏骑之冲陇右值秋高之际关西卫关隘之梗皆延褒阔绝铃析是惊今无专官管理此攻彼瑕不能两完则及州洮河之事可监也至如科臣参驳诸事今掌科无人而以散员署之一人而领十差奔走不暇参驳而守科直鼓又谁为之代庖乎台臣责任尤烦且重今二人而掌十道即今河南等六七差报满又谁为之揽辔乎夫官之设为民非为官也百官之补民之利非官之利也阙而不补于官何损而民则实受其祸非所以自为  社稷计矣昔杨巍为吏部职守废今孙丕扬为吏部而职守亦废盖昔之废在私滥而今之废在壅隔欲安丕扬则当使尽职欲尽其职则当取先后所上推补及行取诸疏次苐批发以补诸司及台省之缺  圣心一念转移间而丕扬与内外多官各得其职而治平可立待矣疏入不报
　　○给青州府颜神镇捕盗关防
　　○与原任广西总兵呼良朋祭葬如例
　　○免熟审过犯人徐栋等一十三人裴贤等二十九人枷号原拟发配发落释放笞罪等犯人一百四十名
　　○甲寅兵部题河南都司凌应登劄令星夜前来统领京班报可
　　○命工部侍郎徐作不妨部事提督工程
　　○南京刑部题禁地盗铜戴海陈用等下法司
　　○乙卯府军前卫千户仲春等奏开采以济大工命工部查例差官
　　○升太原知府赵彦为岢岚兵备副使
　　○丙辰升游击管辽东金城守备事刘大宗为辽东广宁车营游击
　　○丁巳吏部覆户科给事中程绍参宁夏巡抚周光镐回籍听勘
　　○庚申兵部题沈游击与杨正使禀帖云五月初四日至和泉州界津地方次日正成从山城州来见言三城长盛来接后关白亲至相迎正成复往山城惟敬在王莲寺驻歇十三日正成又至禀称大阁之子年方四岁本日在彼立做关白因有许多事体未及来迎只在三五日后俱即至矣其撤釜山各营倭众俱照旧行言李天使既去再不必说只请杨天使过海完事等语惟敬计此时清正等众必已渡海行长决行叩请副使东渡但此时不知副使已未奉旨及符节等有无捧到只恐行长撤兵一尽即请副使渡海不知中间有此情节乞速行催取以便速结封局部议约至六月末旬赍去敕诰冠服可到釜山七月内应有封事的报  上报闻
　　○大学士张位等题大选期迫乞发推升一＜锍-釒＞是日命下
　　○户部题四川旴＜日台＞等县水患重轻从实报闻以便改折从之
　　○礼部题唐王硕爌奏称承休王硕鳔乞将长子宙枝追封为承休王许之
　　○狭西法藏等六寺剌麻番僧尼竹劄石等三十名进贡方物马匹各赏给衣马价等物
　　○辛酉差太常寺少卿程奎祭代定王
　　○壬戌  孝庄睿皇后忌辰遣官致祭  裕陵
　　○大学士赵志皋以疾乞休  上谕朕屡旨谕卿日望入理阁事何乃又有此＜锍-釒＞卿元辅重臣老成旧德政本之地倚畀方殷且精力素称强徤偶感微恙便当全愈岂可求去有负朕隆礼信任至意宜再慎加调摄即勉出为国匡襄大政毋得再辞
　　○准将南海子周围枯树采伐送琉璃窰烧造
　　○癸亥礼部题准巡抚甘肃田乐咨番首剌卜＜人＞先因剿虏有功已该本院酌议具题覆奉钦依加授国师名号因未颁给敕书印信图书人不信服难以管束部番所据该道呈议请给剌卜＜人＞敕书一道印信图书一颗墩剌＜人＞加授指挥官著＜人＞加授千户且令授百户名色亦各请给敕书以便统束部番夫位号原系虚名而鼓番人侦探虏情不废公帑无碍职衔况西宁正在多事之际虏中动静全赖诸番应与给发报可　　○兵部覆狭西巡按乔廷栋题查勘过甘州官军出塞斩获功次乞赐升赏  上命保定何崇德等各赏银有差
　　○命各抚按严核逋欠立期解用以济大工以考成例稽查分数参劾工部请也
　　○兵部题该协理京营戎政右都御史沉思孝条陈五事京营特设重兵非为观美乃强干弱枝居重驭轻之至计也顾恬熙日久法制易弛在上惮于改弦在下安于故习所繇来渐矣今东西交讧备御当设而辇毂之下振刷宜先所据条议深得思患预防之意一曰久任将领二曰教练标兵三曰举用豪杰四曰增补马匹五曰缮修战具得旨如议行
　　○升宁夏安定堡守备吴平虏管宁夏玉泉营游击事　　○蓟辽总督孙矿奏赶兔杀旧民之子而兼并额宾恃西虏之势而偾肆要求黠恶鲜伦贻妒该路前此将劫于虎狼积威雅恃金缯为媚赏费日溢虏心日骄自路将戴延春受事以来独握机权力为制驭徂谋顿阻岁贡无绝一路赖有长城而此酋则视为寇讎设非诸路堤备有常官军决命争胜此酋万一长驱而入宁独塞上罹其荼毒而  陵京震动所损岂细故哉再咨应修城堡酌议冲要分派军丁上紧修完其功要查勘明确酌议上请下兵部
　　○甲子  孝穆皇后忌辰遣官祭  茂陵
