<!-- { "loadSidebar": true } -->
　　○甲申兵部覆阅视侍郎吴百朋条陈八事一审机权以椑安攘言诸虏通贡固不宜激之使叛以启兵端如或逆节已萌事变有兆即当为意外之防亦不宜强之使从以贻后患初议以通贡为羁縻以战守为实事当申饬预计一严扃钥以卫  陵寝言岔东土墙宜仿蓟镇规制建设敌台一百六十座宁远之柞口墩皮布袋多为建置墩台岔西大山等口于川口建为营城改设守备火石等处加高墙垣与凡边墩系土筑者俱用甎石包砌一移分巡以便弹压言口北道佥事宜照旧移住赤城居中调度仍将该城额军补足一千时加操练以便防御一复兵额以实孤城言平虏卫额兵四千宜责成西路参将着意招补除入卫游兵外抽取正兵尽数发补原额仍行各总兵官将各镇官军一体补练一处边城以资控御言马站堡堡小兵重宜量为展拓内盖营房并增廪饩及平虏城中多凿井泉乃河堡移近水泉去处增兵三百名凡近边内地军屯民堡归并修筑务高厚深阔足堪保障一并兵马以禆实用每关排军马不下三四百人各道既无暇操练总参又不得调遣坐食何补宜将宁武排马归总兵营岢岚排马归西路参将营鴈平排马并神机司标兵另设千总统领归东路参将营各道量留夜不收哨探军猜有事不妨随宜取用一汰驽马以供战阵互市胡马良者存留在官不得易利以图节省驽者尽行变卖量增价银易买商民所市胡马给军仍将各营路马匹不时选阅不堪战阵者责令各军变卖有力者自行赔补无力者官为帮助一正体统以重将权言有司公委入境不得令守备指挥披执跪迎督工官勿论郡县正贰道遇总兵官俱要回避奉旨议行
　　○令两京内外官□慎刑狱从科臣侯于赵请也
　　○乙酉浙江道御史张简奏查刷光禄寺钱粮四月分实用各项品物除本色外该银一万一千七百八十九两
　　○丙戌  孝宗敬皇帝忌辰遣定西侯蒋佑祭  泰陵
　　○巡按江西御史任春元荐境内未尽人材尚书李迁都御史曹于拱少卿夏栻佥事周采凡四人
　　○丁亥叙平岭东功原任广东左参政吴一介唐九德右参政兼佥事陈奎副使苏愚左参议顾养谦各升一级
　　○代王廷埼薨
　　○兵部覆科臣蔡汝贤两广善后事宜言盗贼初起官不为戒及其滋蔓则官以招抚愚贼图缓焚掠之惨贼以听抚愚官用免征讨之师已而贼势日盛乃议大征视初起更难百倍今后盗贼生发无论新旧即行剿灭不得养寇殃民以贻后患至于良民被胁实非得已比其脱归而穷治之是绝其生路驱之为盗宜审来历令其回籍复业不得罗织以虐无辜从之
　　○戊子除授庶吉士官职黄洪宪刘虞夔吴中行盛讷王懋德公家臣刘元霖赵鹏程俱编修王祖嫡刘克正张应元刘楚先俱简讨李盛春赵参鲁石应岳萧崇业秦燿俱给事中漆彬赵燿孙成名宋范何汝成俱御史
　　○勒原任岢岚兵备副使纪公巡闲住宁武兵备佥事赵世相降调阅臣吴百朋题参也
　　○以武定王府镇国将军翊钊奉祀昌乐王载堭
　　○己丑  太祖高皇帝忌辰祭于  奉先殿
　　○户部覆阅视侍郎吴百朋条陈二事一核贮积以济边储言宣大山西三镇查各决仓廒处修葺增置收纳米豆尽入仓廒不得堆垛寄囤致生奸弊商户报中钱粮勒限上纳毋致以折作本勒军支领如有陈腐蒸湿者不拘主客一体挨陈支放一议俸粮以恤边吏言宣镇官吏俸粮仍于税课余地银内支给其一切公用尽俸余剩外支用不足方于开荒银内量拨补仍行抚道益加开垦广为召种所收粮银作主客月粮不得擅拟别项支用从之
　　○狭西道御史李颐乞召还言官胡涍雒遵景嵩韩必显四人量授别职颐侍经筵因讲官进讲而请也
　　○兵部覆四川抚臣曾省吾奏都蛮叛逆毒害生灵今发兵征剿土司奢效忠首在调用之列贵州土司安国亨与效忠互有讐隙请将国亨等俱暂听总兵官刘显节制令不得藉口复讐妄有骚动又请借用坝阳守备所领乌铳手及原任总兵官郭成安大朝取充为事官各领兵协剿  上从其请而因责成于省吾显
　　○庚寅升江西右参政袁随为狭西按察使
　　○申严宗室越关奏扰之禁也设四川巴中驿巴东巫山两县当楚蜀出入之冲邑小民贫甚为递送所苦抚臣议改道中小桥公馆为驿属巫山县
　　○升协守山西副总兵署都指挥佥事刘凤翔为署都督佥事充神枢营右副将
　　○辛卯以广东惠潮二府兵伤行布政司调停各项差徭及罢免一切不急之务
　　○令居庸关□税除备州卫供应外俱解管粮衙门凑给主兵粮草不得别顷取用支销  壬辰午初三刻忧至遣成国公朱希忠祭  地于  方泽  仁宗昭皇帝忌辰遣武平伯陈大策祭  献陵
　　○癸巳令提督两广侍郎殷正茂督兵平海贼林道乾闻山寇荡平叛招出海驾言奔投外国又林凤朱良宝等济恶猖狂正茂计大集水陆之众期一鼓就擒其或广海茫洋不能穷追一面扑灭凤宝诸贼剪其羽翼一面捣其巢移大将提兵一使据其倚山跨海之险以待其来即使勾倭内犯亦已有备无患兵科都给事中张书遂请申饬正茂刻期征剿务在必诛兵部两覆之仍乞行福建镇巡严兵协剿
　　○兵部又议剿广西怀远猺贼言国事当论缓急用兵宜假便宜岭东乘破竹之势事贵急图怀远乃问罪之师功不必速就客兵调募与师期迟速俱听督抚便宜不从中制其借募浙江鸟铳手湖广勾刀手行该巡抚依数督发如岭东事定因此及彼客兵可以不调亦听从宜中止俱报可
　　○甲午大学士张居正进  宣宗章皇帝御书诗歌册轴  上嘉悦赐居正银五十两彩叚四表里亦赐调阳三十两四表里居正等＜锍-釒＞辞不允
　　○乙未复除原任浙江道御史郑国仕于河南道○工科给事中梁式奏重人材恤内地各三事重人材一曰慎起用言各省所举境内人材吏部宜虗心延访酌量题请铨注苟非才干年力的实可用者勿为轻起抚按亦勿轻荐二曰省繁文言荐章考语当简质明白不宜粉餙太华组织太丽过为夸耀之辞如一事可录不必更求对偶一言可尽不必过于铺叙三曰崇宽大言  圣明在上不宜使臣下怀朝夕不保之虑宜敕各衙门务存大体毋过为吹索如旧有小误惟许自新劳在晚节无嫌优叙恤内地一曰轸民瘼言淮徐止存城郭村落榛莽邑里萧条宜设法赈济破格招抚仍加添协济代濒河供应山东河工告成民困方苏要在节省用休息民力宜令有司于诸项徭役酌量缓急减十之二二曰正人心言山东河南北直隶白莲等教诳惑结附往年红罗女之变可鉴宜行各该地方给榜晓谕寝奸于未形解党于木固三曰修武备言内地之可忧甚于边境宜令所司凡地方城堡之增筑民兵之操练兵仗之预备仓储之籴买逐一查勘振刷以为阴雨桑土之谋该部覆行之
　　○赏女直贡马夷人彩叚银两及衣服靴袜如例
　　○开通广西府江水陆诸路改复四土巡简司寻改昭平都司为参将以约束之从提督殷正茂议也
　　○差刑部主事钱顺德等四员南北直隶审决重囚
　　○丙申升湖广荆州府知府王元敬为山东副使整饬曹州
　　○抚治郧阳右佥都御史凌云翼荐地方人材原任监察御史刘存义提学副使李蓘副使黄九成陈宗虞参议高尚志知府邵大爵凡六人
　　○礼科给事中林景旸请申饬科场事宜一防透露一核互看一重后场一缉奸徒一剔蠹役一紏怠职一议省试一广制额下礼部覆议惟广制额不行
　　○丁酉兵部覆吴百朋阅视功罪＜锍-釒＞言阅视之遣在宣大山西尤宜精核百朋以钱粮险隘兵马器械屯田盐法胡马逆党八事综核边臣以三镇事势言宣大为难山西为次以三镇成功言山大为次宣府为优以诸臣劳绩言总理者居多分理者为次兼任贡市战守者独苦专任战守者为次至专任战守又废时夫事者罪不容诛诏敕奖总督王崇古赏银五十两纻丝四表里巡抚吴兑升俸一级赏银三十两二表里总兵郭琥升实职一级并巡抚赵孔昭刘应箕各赏银二十两二表里兵巡吴哲等十四员副参李如槚等二十七员各升赏有差游击赵邦宪等十六员革任提问
　　○以分守山西东路代州左参将王化熙充副总兵仍协守山西○戊戌命礼部左侍郎兼翰林院侍读学士汪镗充副总裁专管  世宗肃皇帝实录
　　○浙江道监察御史谢廷杰言学圣人之学者其所表树不过学术事功两端如新建伯王守仁者良知之说妙契真诠格致之论超悟本旨其学术之醇安可以不祀也宸濠之变社稷奠安两广之绩荒裔宁谧而尽瘁戎伍竟殒于官其事功之正安可以不祀也昔先臣丘浚有言曰有国家者以先儒从祀孔子庙廷非但以崇德盖以报功也议从祀者此其律令已南京福建道御史又言＜锍-釒＞下礼部
