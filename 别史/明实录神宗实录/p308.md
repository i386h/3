<!-- { "loadSidebar": true } -->
　　○四川四哨番贼作乱巡抚李尚思大举兵剿斩获七百余级巢穴尽空请叙功有差部覆从之
　　○癸未赠吏部尚书宋纁太子太保荫一子宋纁忠勤有恪端洁无私由司农而秉铨叙舆望素孚迨属纩戒其二子勿淂陈请  上特俞家臣陆光祖等＜锍-釒＞予之
　　○甲申兵科给事中张应登言史酋一门妻已授首子女就缚必痛心舍死含忿内向不可不加备该阅臣钟羽正条议真切应亟议行龙门主兵加饷召集之后客兵自应抽减务定久远之计无误战守之宜部覆从之
　　○乙酉升吏部右侍郎王国汲为南京刑部尚书
　　○升南京国子监祭酒张一桂任国子监祭酒○降阳和兵备郜永春一级照旧管事  御史刘士忠劾也
　　○除云南副使徐秉正为贵州提学副使
　　○升狭西苑马寺少卿王亮为苑马寺正卿
　　○降御史王之栋为交城县典史
　　○补南京户科给事中吴之鹏原职
　　○予太仆寺少卿郑有年父郑沧封太仆寺少卿祭典
　　○予原任南京刑部尚书王世贞祭二坛造坟安葬世贞由进士初任刑部主事转员外郎中以护谏臣杨继盛丧获罪时相遭父难家居数载出升副使历右副都御史至南京刑部尚书请告回籍终于家夙负才名气节练习兴章雅志不朽其著述甚当时推一代宗工焉
　　○丙戌升江西副使张治具为本省参政
　　○以河南道御史詹事讲提调北直学较○丁亥两广提督刘继文奏称东安西宁二县学创自万历十六年暂设教谕一员廪增十名今文物渐盛比照永安普宁事例增五名俟至三科另议加增足额及将从化新兴二学训导各裁革一员移入东安西宁部覆从之
　　○戊子调浙江副使钱顺德补山东按察使
　　○除湖广佥事杨有仁为河南佥事
　　○己丑升总督漕运都御史周采任吏部右侍郎
　　○升右春坊右中允国子监司业邓以赞任南京国子监祭酒
　　○升湖广副使顾其志任狭西左参政
　　○升江西吉安知府卜维新任江西副使
　　○升湖广岳州知府张会宗任云南副使
　　○升狭西庆阳知府傅性敏任狭西苑马寺少卿兼按察司佥事
　　○是日甘肃镇城星陨二处又天降白气一道天鼓鸣
　　○庚寅遣伏羗伯毛登往  昭陵行礼○宁夏巡抚党馨言宁夏应垦荒地一千一百一十顷六十五亩今实垦过四百四十三顷八十四亩缘皆沙碛山冈开垦徒费人工收获全无花利实纳之粮一百二十二石有奇势难取盈无禆边饷议将不堪垦地准令开豁稍可垦地一千七百九十三顷四十三亩零照例＜宀十见＞以年限每年尽以实垦地土徵粮入额分别多寡径行奖戒户部覆闻谓该镇原报垦地数多如何节年缩减又称难责招垦非系前官轻率虚报即系彼官避事因循着阅视官严加查核
　　○以原任宣府南山参将蓝汝忠任五军九营游击
　　○深州知州林茂桂犯监临官狭势求索财物革职为民从御史安文璧劾也
　　○辛卯以原任工部尚书何起鸣督理大工勤劳赠太子少保荫一子起鸣才猷敏练器识通闳由节镇而掌冬卿皆效有拮据之勣○调原任广东参议卢一麟补云南参议
　　○户科给事中王遵训言贤才世道所关方今加意旁摉沈一贯刘东星耿定力等皆系逸品似当登崇至大小郎署郡国子大夫之属有闇然自修如唐伯元李开藻汤显祖诸臣而未见破调获用唐鹤徵素有浮名而两挂弹章大张秽迹始知众誉者藏污群毁者负俗而况孟一脉之不阿至令踯躅乎世途郑国仕实庇余懋学弹者何竟投之偃蹇也言官不可不详辨也馆士宜令晓畅民事散馆之时列置东省西台郎署亦当分授铨司升补之时如果当用即一省而二三人可也如不当用即一省无人可也若一来一去名为推让其实皆过抚臣开府一方宜巡行郡国考察群吏以周知利病庶举剌无错人才出自学较宜择其学行兼优者往否则无遣边方多事择吏尤湏慎重若节度朱旛州伯邑令宜年力并茂才守兼雄与甲科之美迁擢比之腹里略示优异至闲散杂员人情所轻闻有一二尽可驱驰不宜闭以无前之路着覆内外诸臣才品酌量减用余如议行
　　○是日马水口雷火烧台
　　○壬辰西城兵马何价酷刑打死李盖三命巡视御史刘思瑜曲为庇护着降一级调外任并令巡城不许滥准词状兵马不得擅行考掠从都察院李世达之劾也
　　○升尚宝司司丞孟一脉南京通政司参议
　　○升工部郎中沈修为山东参政
　　○总督漕运都御史周采病乞归不允
　　○癸巳降按察使郜永春山西参政
　　○举参将朱鹤龄等参都司叚扆革任回卫从巡按贵州陈效之劾也
　　大明神宗显皇帝实录卷之二百三十六
大明神宗显皇帝实录卷之二百三十七
　　万历十九年六月甲午朔以工部左侍郎陈于陛总督漕运巡抚凤阳
　　○兵部覆题雷廉珠池自涠州设有专官外寇远遁内盗随擒游击陈震参政龚锡爵等功当首叙从之
　　○以原任山海关参将吴惟忠任蓟镇统兵游击
　　○乙未以翰林院修撰萧良有升右春坊右中允管国子监司业事
　　○以南京吏部文选司署郎中主事谭希恩改尚宝司司丞
　　○以云南副使徐秉正任贵州提学
　　○兵部覆给事中李汝华言扯酋之归原为孤火酋之势今扯酋仅移帐狼湾去仰华才五百里虏无虑数万经略兵止数千原马价三十二万止余一十四万饷费不赀此时不当求虏唯先自治湏调集兵马多积粮饷预据险要使战胜守固虏之归不归第听之耳至于火真二酋罪在无赦使其远遁海上则悬赏购之复窥近边则就近剿之毋得畏敌养患报可
　　○以魁山一带河渠工完费省效劳各官分别升奖
　　○丙申以南京太仆寺少卿胡用宾任鸿胪寺卿
　　○原任南京户部尚书今升总督魏学曾奏请宽限并陈筹边之计谓款贡非国家长策初时立定＜矢见＞制本令如约倘踰请横索当即断绝断而内侵乃二百余年边事常调不为大患据今虏情状尚可谓如约否纵不疑其蓄有他志独可弁髦初议而不顾乎虏借款贡羁我宣大等镇之兵使不外挠因紏集七镇外虏攻我西陲博交约攻为谋最狡若绝抚赏修战御亦必连七镇之兵力庶可制七镇外之虏尚书郑雒出而经略联络七镇宜兼总督为计之得也章下所司○总督河道都御史潘季驯言去冬十月间闻徐城积水未消议者要改河就城时已牌行徐州道将魁山支渠查勘开洩而改河之说牢而不破迨题勘追开后新渠告成积水消尽众议顿息佥谓改河迁城俱可免议矣今接邸报广西巡按御史钱一本题及徐城积水一事以城内之水疑及外河要＜锍-釒＞浚徐吕二洪下流谓臣泄泄欺罔当钱一本过徐之时正雨雪之候城中积水委多此时行浚魁山之渠已逾两月内水委与外河无干徐州所报十二月消水印揭见存何敢泄泄欺罔至于疏浚二洪下流湏塞而后开今二洪之水河深流驶纵欲＜锍-釒＞浚从何下手乎  上曰徐州积水已消该部看议已定已有旨了
　　○总督宣大萧大亨言各镇虏酋贡马例送宣大军门代进近因扯酋停革市赏即宣大边外各酋之马亦未敢进今五月正市之期在巢诸夷又复苦请除扯酋遵旨暂停外将在巢诸酋应贡马匹照例查收候扯酋回巢之日酌议奏请两年贡马或与一并代进准照旧规互市以彰分别顺逆之意部覆从之
　　○戊戌太原府五台等县交城县并地震
　　○以大理寺卿卢维祯任工部左侍郎
　　○贵州道御史刘思瑜添注湖广彬州判官
　　○河南抚按查勘过郑世子载堉以微恙辞管府事志虽可尚法从难从况世孙代行礼仪世子卧理无妨合今钤束宗人不得再辞部覆报可
　　○己亥户部题户科给事中叶初春条陈裁布花以省滥给定恩例以省陈乞依议行
　　○四川巡抚李尚思题益州沃野膏腴兵食所资营田为急节因豪右侵占影射丁苦逃窜致屯亩抛荒今该道府锐意清查仅历三时遂告竣事副使陈文焕应纪录优叙部覆从之○原任巡抚大同右副都御史邓林乔守制服阕起都察院左副都御史总督三边未闻命病故男邓应鸾奏伊父主封虏王建有军功准照例与祭葬
　　○阅视固原边务给事中张栋言洮河之衄殒将丧师郑雒解任京营握符西行先声所布天讨聿彰乃黔驴之技为其所窥恫疑虚喝知无柰何兹移帐于西反移于东此非轻易经略而然耶宜令雒自为计又言魏学曾以壮猷元老奉旨起用中外共称得人宜令亟出任使部覆从之
　　○以中都留守佥书郭廷禄任神枢营游击
　　○庚午以南京大理寺右寺丞王汝训任南京太仆寺少卿
　　○辛丑以巡抚福建右副都御史赵彦鲁任大理寺卿
　　○壬寅阳和城星殒又天鼓鸣
　　○大学士申时行奏乞休致不允
　　○巡按四川御史李化龙题叠茂诸番紏结为乱势甚猖獗官兵奋勇攻剿先后俘馘已八百有余获功首从人员通候事完勘验过功级合先题报
　　○阅视蓟昌右通政兼御史穆来辅言近日长昂男伯晕反率众窃犯石门路条陈八议一严媚虏之禁一预怠玩之戒一整关隘之兵一饬侦探之法一申台烽之令一恤炎夜之苦一核抚赏之弊一重提调之任着如议行
　　○癸卯吏科给事中杨文举因人言告病请乞回籍许之
　　○以翰林院编修李廷机刑科右给事中梅国楼主考浙江翰林院修撰朱国祚户科右给事中叶初春主考江西兵科左给事中张应登礼部仪制主事唐伯元主考湖广
　　○狭西巡抚叶梦熊言虏酋结谋内犯频遣奸细今活拏一起系火落赤所差一起永邵卜所差阴谋毕露凶计潜消宜审勘正法获功员役另分别议赏
　　○甲辰大学士申时行辩南道李用中之揭言臣不必辩者二与臣无干者二吏科杨文举资序自该掌印臣何能私臣家人申炳但给使令何能受贿鬻官若抚臣李涞之参石昆玉以钱粮而臣之行勘昆玉正以显明其心迹吴县令周应鳌抚院荐草具在自应拟铨以被论调南何与臣事乞求放归优诏答之
　　○  上命今次延绥各镇边储不拘三年内外无分主客京运民运俱听阅臣查核从阅视少卿王世扬之请也
　　○四川巡抚李尚思奏剿松坪恶番屯据大雪山顶总计擒斩俘获共二百六十五名颗连前共一千九十七名颗功次悉听验核
　　○福建中路游击孙继爵直隶金吾卫李廷宗延绥清平营参将左国卿守备王大玺山西五军营左副将朱永祚等各革任回卫俱从各巡阅之劾也○丙午巡按直隶御史张鹤鸣题朵颜三卫各夷阳顺阴逆动肆要求条陈防御之策八款一稽哨拨一速哨报一严瞭望一防险隘一便应援一择路将一慎抚赏一决征剿部覆从之
　　○河东王府奉国将军新墙吓财殴毙僧人张真玉性成子二命革爵降为庶人押发高墙
　　○丁未以太常寺卿张汝济巡抚福建提督军务
　　○戊申大学士王锡爵奏闻母病乞放归省不允
　　○  上谕各边卫屯盐本折钱粮俱系每年正额分毫难缺岂可藉口灾荒缓催科以误边计查参事宜酌议停当都依拟行从户部尚书石星覆各阅视诸臣之疏也
　　○时湖广贵州用兵经费浩繁  上从总督张岳议将各卫所官旗赴京比试许纳银米济边免试○山东抚臣宋应昌题荐衡王鲁王贤孝礼部请差官奖励给与坊扁以示表异从之
