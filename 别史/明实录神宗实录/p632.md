<!-- { "loadSidebar": true } -->
　　○山东道御史顾慥以  大工鼎建上法  祖恤民议工部条覆一广采取之料以收逸材一禁有司之扰以杜奸欺一严冒破之禁以惜膏脂一免关税之榷以通□旅一颁一定之式以便交纳　　○丙寅卯刻月当食云遮月体不见
　　○兵部言秋防愈迫辽危愈甚乞早定处饷之策以为标监不可行矣鹾臣谓取之浮课何苦取之额颗计臣一铢一鉨皆有正项然那缓就急权处十万似无不可外帑不易借矣然南京兵户工三部各有积贮若勉强合输十万亦似未至空藏太仆之借已再三矣查累年寄库班价银尚存十万余两而计部应还太仆今年漕折银十万两于内各借动一半辏足十万似亦可以酌处者若曰今岁括借三十万来岁何以应之则前＜锍-釒＞明言以后除安家马价不用即可减省其半因而渐汰冗冒节啬通融亦不至于久累司农请旨
　　○丁卯以辅臣叶向高乞假调理赐猪羊米酒等物向高＜锍-釒＞谢命稍愈即出辅理
　　○行福建巡按御史覆勘仙崎地方捕获诸夷有无勾引突犯情弊内系朝鲜人作何安插系广东人作何究问及吕宋西番日本诸夷作何区处一并具奏以凭定夺
　　○山西巡按陈于庭言河东盐课票引兼行互相影射大为弊薮莫若干行票之地俱改行引庶头绪不多稽查亦便以至引额四十二万分派三省州县必会计总撒刊刻书册颁示三藩以便画守而节年欠引有实欠有虚欠尤在蚤为清刷而斟酌豁免之旧制缴引之多寡原以验盐之通塞今引一入□手东西南北惟其所便僻远地方不睹引目半通而缴引之数必欲取盈奸□猾贩反招收退引居为奇货以后凡部引领到之日运司备造各□姓名买引数目认卖地方勒限销缴必使盐无不到之地引无转鬻之嗟庶岁省民间金钱数百万矣
　　○福建巡抚金学曾言矿税之行未可卒罢姑当去其七害一该监跟随必限定人数其余尽驱还籍合用诸役惟行府县选择土著良民充之一南台等处榷有旧例不容例外再抽浦崇泉兴等处多系肩挑背负一旦闻税未免中途惊阻必准行禁革一闽产原无长物其从他省来此节经屡税而又加派出贾市价益涌民何聊生必尽与停免一硝黄铅铁犯禁货番严诛犹不能止若税役私贩为祸益大必听臣等拿究一闽中矿洞止有数处今议先开龙岩一处审视砂脉有无定议采否庶该监得以亲验设有真砂不为下人侵匿如无亦枉费夫力苦奸徒指告有与民居及坟墓相碍者必听臣等拿究一榷采之处不用内监差役惟以两院委官监督置簿稽验前收一监役供应钱粮惟于税课内取办及各处差役亦照例支给不许额外索□日食凡此所谓去泰去甚者也至□税原系饷额若归之内帑则饷不得有若仍之饷额则课不能充所当恳请持留以给兵需不报
　　○给寿宁公主庄田顺天属地二千五百九十顷
　　○戊辰左卫道马拯以讲款留宁前三月宣大巡按吴亮言辽左结局尚未有期乞将原推宁前道高折枝竟补左卫以济日前而留可缓急之缺以待拯章下吏部
　　○己巳吏科都给事中久推未下教官候凭日久多有穷死者吏部请权宜给劄令其赴任辅臣以给劄赴任二百年来所无况今候凭者七八百人即使教官给劄而其余尚在守候终非事体惟  皇上一赐点用不报
　　○庚午调中府掌府事英国公张惟贤掌后军都督府印管事　　○以司马台提调戈仁躬为中都留守佥书南京大教场坐营李文奎为广东都司佥书
　　○兵部覆言建昌诸臣各失事罪因言建昌之变土官被弑夷猓无主禄氏以外家之羽翼藉口索讐阴图易姓总以禄承爵故耳今那固已杀夫讐已报若薄开一面诘责承爵令献首谋以正国典夷妇将悔祸不遑如奢世续故智亦以息肩蜀人也有旨地方官千户李应春等提问通判刘冲降调该道蔡守愚佥书张洪烈等并戴罪其剿抚机宜巡抚官悉心处置务保万全以靖地方
　　○辛未户部以辽饷无策谨开列逋负侵妨设处三项逋负如各运司盐课省直岁京边税粮屯折布折赃罚等银侵妨如各处税银之题归税监及地方之扣留协助借支者设处之法于南京户部借二十万兵部工部共借一十五万以淮芦之带盐工部之事例并掣还本部又查取征倭事例钦依勒解各项银两如税契缺官节省之类至于各省税银其半以资工费其余以济京边相应此后尽归本部请旨
　　○贵州巡按冯奕垣＜锍-釒＞结黔事安尧臣之离镇雄也诸夷目埶留其妻禄氏不肯放黔中诸臣数遣人阴向禄氏谕以祸福至是禄氏绐诸目归督尧臣取回水西
　　○壬申武骧卫管伍百户张四辅接管失印兵部参治之
　　○兵部武选司主事魏成忠言南南京粮储水兑之法岁三十万石有九万之余诚仿其事例在京各卫所官军于大通桥水次兑支其耗米仍作正支放岁计其余可得四十万有奇而所省车脚之费席木之费脩仓之费又不与存焉诚理财之上计治兵之先务
　　○命户部仓场尚书孙玮到任管事
　　○南京户科给事中邓云霄上言铨巡之法久隳所参论部司倪思蕙马大儒杨材耿廷柏等明明鬻爵无异鸿都巡按康丕扬周懋相等久玷乘骢总宪詹沂不能紏察台臣贪鄙无状也
　　○山西繁峙县民李宜妻牛氏一产二女头面相连手足各分
　　○癸酉以滇妻俘至者丽江府经历陈应科等纪录赏录有差
　　○是时奴酋复以精兵五千骑扎抚顺关挟索参价按臣熊廷弼言奴酋不出月余连以重兵压我目中岂复有辽今急急救辽之策舍募勇敢分戍重地计将安出宜于开原增兵一千五百人以居中策应庆云堡增兵一千五百人改备御为游击以弹压西虏或靖安堡或柴河堡增兵一千人添一备御以防奴众内袭此捄开原第一义也其次则泛河懿路各量增数百人以守要害一失其据而开铁之声息不得南通若辽阳所属惟清河堡最为紧要奴之所出我之所入而所辖孤山散羊谷等六堡俱险厄而窎阔难顾若于此堡增兵一千八各属堡俱复旧额改守备为游击以统之宽奠营量增五百人与清河犄角相望使奴南渡辽则坚利在前北出开原则捣袭在后亦困虏之一奇也又于辽阳协守营增二千人为专制东方之计沈阳量增一千人西防北虏之掠东应抚顺之冲而宁前则量增一二千人以佐其弱议处班军以为经久之计非详于河东而略于河西也河西之虏贪汉财物尚听款抚而奴酋则不以此物为意宁前一面临虏又去大营近易为捄援而开原则三面临虏孤插虎穴而莫为捄也今中外处饷甲行乙阻悠悠诸臣无肯为  皇上了此者惟蚤发内帑自为封疆计而已奉旨
　　○甲戌  上始以兵部言秋防届期中外多事请申饬九边战款事宜大都谓九塞惟蓟辽最近患最迫宣大稍缓关系最大狭稍远虏情最黠有旨边防事宜依议严行申饬近来各镇粮饷日增武备日弛兵数虽多堪战者少该督抚官如何不用心振刷料理以致有警之时动輙惊惶责将谁委你每说辽东紧急着户部即发应还太仆寺漕折银十万两太仆寺发班价银五万两南京兵部借银八万两户工二部共七万两解赴该镇以为募兵充饷之用仍着各该抚镇巡官着用心整理边备训练士伍设法修复屯田以助粮饷不得因循怠玩专靠增添违者重究
　　○狭西总督顾其志以延宁甘固四镇兵马分设秋防应援备奏以闻命严行之
　　○以南京通政使王国为兵部右侍郎兼右佥都御史巡抚保定山西左布政魏养蒙为右副都御史巡抚山西太仆寺少卿李思孝为右佥都御史巡抚河南
　　○升右谕德史继偕为南京国子监祭酒光禄寺少卿余启元为南京大理寺丞改兵部车驾司主事吴炯为光禄寺丞
　　○升户部主事高折枝为山东宁前道佥事户部郎中朱周业为河南参议四川参政方万山为云南按察使
　　○乙亥  孝庄睿皇后忌辰遣官祭  裕陵
　　○赐辅臣李廷机叶向高鲜鲥鱼各二尾
　　○  福王庶二子生
　　○礼部右侍郎吴道南请亟补尚书左侍郎以重邦礼具言减官减禄乃衰世穷蹙无聊之景象时两侍郎久缺其一而部无尚书者七年矣
　　○刑科左给事中曹于汴言辽左阽危增兵之说枢部欲增计部不欲增转＜耳兮＞秋防尚无定论何不即令九卿会同□榷至于边吏深负朝廷阅视之＜锍-釒＞铺张杨美蟒玉弊镪叙赉有差乃单弱无措至此今其见被紏弹者宜从重究处以为误国之戒若边道之擢超级之升更宜于考满阅视之期重加查核毋令以建牙开府为养俸可俟之物＜锍-釒＞上
　　○丙子武定推白明通之从贼胁印也法司公讯律文未备于是具＜锍-釒＞增一死律以为明通罪案＜锍-釒＞久不下至是刑部复以为请
　　○丁丑  孝穆皇后忌辰遣官祭  茂陵
　　○以倪尚忠为左军都督府佥书管事
　　○以原任定边副总兵萧如惠为辽东海州参将清平参将王橘为延绥宁塞参将南山游击贾祥为广西南太参将柴沟参将张功胤以副总兵为宣府独石参将
　　○以五军备兵坐营郭太奇为石匣游击蓟州守备夏元庆为大水峪游击慕田峪守备公国光为河间游击山丹守备陈伟为固原游击
　　○延绥虏猛克什力等以挟赏沿边抄劫犯保宁之波罗参将高继光等御之格斩贼级二百五十余颗报闻
　　○顺天巡抚刘四科言蓟饷告绌虏患甚危乞比照辽东事例以顺天等七府税银除广和店径进之外其余不过七万两悉留抵军饷之需不报
　　○戊寅工科给事中李瑾言比者增饷救急已奉  明旨与其增饷以救燃眉何如会议以定经制其在内必总计岁入应发之实使入数浮于出数其在外必总覆年例边饷之实使领数合于给数至计部司饷而不司兵枢部司兵而不司饷惟愿相稽相济毋令克食以销兵亦毋令徒增兵以耗食也
　　○哈密卫回夷都督同知朱尔马黑麻等贡马赐彩弊有差
　　○己卯兵部题以贵州巡抚郭子章所遣下马本银七千五百有奇切责经管各官措置取息饷马不许那移侵隐从之
　　○兵部职方司员外叶世英陈辽左防御十策一为政当更一屯粮当清一款兵当设一台防当预一台圈当脩一行粮当添一民便当顺一壕墙当增一贴防当罢一钱法当行
　　明神宗显皇帝实录卷之四百五十九
明神宗显皇帝实录卷之四百六十
　　万历三十七年七月庚辰享  太庙遣英国公张惟贤恭代
　　○辅臣叶向高以锢疾难痊乞速下会推之旨以重政本优旨趣出会推事报闻
　　○初兵部原议以有马壮兵万人半增开原半增辽阳  上既发饷金三十万兵部条言宜如辽东按臣请开原增兵一千五百人庆云堡增兵一千五百人靖安堡或柴河堡增兵一千人辽阳增一千人河清堡一千人沈阳一千人宁前则量增一二千人以佐其弱议处班军以为经久之计盖河东有备则河西兵马可以一意西防又言工部戊字库收贮铁盔并铁叶铠甲除给京军操练外为数尚多乞于内敕发七千副给赴辽镇改制万甲即以本部员外郎叶世英并将前银解发仍令□中试验兵马  上曰朝廷轸念该镇处饷增兵地方官当仰体至意悉心料理务使新旧各兵俱有实用发去粮饷俱有着落方见实心任事振刷一番如仍前虚冒必加罪责差去转饷官也依拟行盔甲准照数给发
　　○三卫夷人都指挥佥事长秃毋喇忽讨阿杜穵儿也灯等五员奏各乞加添随贡三表里衣服一套许之
