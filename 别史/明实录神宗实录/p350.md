<!-- { "loadSidebar": true } -->
　　○予魏国公徐维志祭十二坛照例造坟安葬
　　○升江西副使冯景隆为陕西左参政分守关内
　　○壬辰予锦衣卫署都指挥佥事李光先祭葬
　　○升山东佥事杨植为河南右参议
　　○山西潞安府知府王度为陕西苑马寺少卿兼佥事陕西副使詹思谦调河南
　　○癸巳延绥巡抚李春元题近见三二总兵不繇督抚会题竟自称病乞归避难之风易炽请今后总兵有病许督抚具题托病释负者立案不行  上是之
　　○准举人王国昌会试礼部怜其再荐贤书故也
　　○乙未升沉思孝大理寺卿贾仁元都察院右都御史兼兵部右侍郎协理京营戎政
　　○升礼部主客司员外郎查允元为江西提学佥事云南佥事王大谟为广西左参议兵部职方司署员外郎事主事项德桢为山东佥事蓟州兵备河南开封府知府陈廉为陕西副使整饬潼关卫
　　○丙申都察院覆福建抚按问过尤溪县不法知县黄思谏追赃为民
　　○今岁暂免行刑
　　○戊戌陕西天鼓鸣星霣大如斗
　　○大学士王锡爵等题目前第一重事为百官日夜翘首者无过册储先是八月初旬窃职该部科而下皆预撰＜锍-釒＞草待  圣节过而上之臣等不胜忙悚以为此＜锍-釒＞岂无闲暇之日而必于燕喜之时连夜致书九卿台谏令其各谕意寮属毋得遽请幸诸臣曲从至今今岁功将暮正当预备来春之册典以慰久郁之人情若  皇上默无消息则满朝又将有摇笔舌呼朋类而进者矣况  皇长子明年便交十三岁冠婚之期且迫除册立豫教外更有何说更有何处将使人愈不信  皇上之言愈不测  皇上之心而臣等拙词微力又何恃而复能屹立风波矛盾之中为  皇上解棼也兴言至此追思春间扰扰之状可为寒心伏望一察迩言永维大计霈然降谕断在明春举行不胜至愿
　　○升陕西右参议李际春为云南副使提调学政
　　○己亥升张一元都察院右佥都御史巡抚河南
　　○予南京兵部尚书郭应聘谥襄毅
　　○庚子礼部覆原任南京礼部尚书林火□廉应与谥报可
　　○辛丑户部覆湖广抚按及郧阳巡抚报宝庆长沙荆襄等处水患异常议改折缓徵蠲免赈济四事  上依议行
　　○予南京礼部尚书秦鸣雷祭葬鸣雷浙江临海人中嘉靖甲辰第一甲第一名授修撰纂修  大明会典教习内书堂会试同考陛谕德祭酒礼部侍郎奉敕总较永乐大典知贡举改吏部掌詹事府教习庶吉士乞休归以荐起南京礼部尚书致仕本年七月初七日卒祭葬如例而吏部又言鸣雷于万历元年为给事中赵思诚追劾家世非正行业平常必不当议谥云
　　○升陕西佥事周有光为本省右参议分守西宁
　　○以游击管参将事署都指挥佥事麻承训分守宣府上北路左参将
　　○壬寅赐三辅臣鲜藕
　　○  上以吏部起用为民科臣张栋罚堂上官俸二月降司官杂职辅臣＜锍-釒＞救剀切报曰朕怒该部抗旨姑从轻处且借言非指卿一＜锍-釒＞乃此辈屡拾别言市恩推用既卿等申救堂上官已有旨了该司官免降杂职都调外用既而科道官交章申救  上恶许弘纲等党救夺为首俸四月余各二月黜该司官孟化鲤等为民是日左都御史李世达乞休＜锍-釒＞同下阁臣仍拟温旨勉留会  上方怒吏部特旨卿有疾准乘传回籍调理痊可之日抚按官具奏起用
　　○升吴文梓侯廷佩户科左右给事中李盛春右通政
　　○癸卯赐少傅兼太子太傅大学士郭朴祭葬朴河南安阳人中嘉靖十四年进士改庶吉士历编修侍读纂修  大明会典升春坊侍讲礼部右侍郎改吏部升南京礼部尚书改吏部尚书加太子太保以武英殿大学士入内阁加少保晋少傅乞休归诏给人夫月米及年八十遣官存问加给人夫月米二十一年五月十九日卒朴  三朝元老秉铨而斥佞进贤参政而调元赞化始终一节遐龄重望人不可及云
　　明神宗显皇帝实录卷之二百六十五
明神宗显皇帝实录卷之二百六十六
　　万历二十一年十一月辛亥朔卯时日当食不食
　　○顺义王扯力克兄子侄来进贡鞍马弓矢金撤带赐宴赏
　　○壬子以佐击将军署都指挥佥事李蕾为分守宣府南路右参将
　　○癸丑户部覆浙江巡按彭应参所报各属地方亢旱异常分别蠲折赈济从之
　　○甲寅予兵部右侍郎辛应乾祭葬应乾山东东安人以进士授知县升主事郎中历知府井陉兵备副使按察使布政擢山西巡抚晋兵部侍郎协理戎政自陈致仕万历二十年九月十四日卒应乾勋庸久著行谊克孚在官在乡两无愧焉
　　○海西脱伦等卫夷人都督都指挥指挥兀失等一百十一员名赴京进贡赐宴赏
　　○乙卯赐鲁府福安王寿鉁谥宪惠
　　○兵部言倭陷朝鲜远廑王师救援克复土宇今据咨国王罔知惩艾陪臣互相观望略不为备箕子之记殆其忽诸乞赐严旨责令严督陪臣尹斗寿尹根寿协助光海君李珲出居全庆总管户兵工三判书韩准李恒福金命元及吏曹判书李山甫各照职业将应运刍粮应练兵马应制器械应修险隘与留守将刘綎等及时料理整顿果能一一遵依所留兵马暂与协守若仍泄然怠缓兵将即径撤还辽东沿江一带驻防内地听该国自为战守从之
　　○戊午巡视京营兵科右给事中吴应明条奏六事一重将领将领以廉为首二训士卒训练以忠义孝弟礼教职业德意法纪为主而操射次之三增选锋五千选锋之外宜增三千人四议班军山东中都酌兑或春秋一班五严召募募兵补缺以四仲月为期试验弓石注籍给票赴卫限结不许积棍揽卖六广营屯各营屯地及闲旷余地分给穷军尽力开种岁入子粒下兵部
　　○刑部覆原任临洮府通判李思问赎罪为民从之
　　○己未先是郑世子载堉自以郑简王第四支不宜越三支进封累＜锍-釒＞让爵至是又因祧议力辞推长支载玺礼部议成宪难易如世子坚子臧之节听以世子号终而封其子翊锡以继其统下该抚按议
　　○辛酉礼部题宗藩条议一书法至明备顾于中摘一二可议者下部科议议得追封郡王惟世长子进封亲郡王次子以下仍遵条例不准加封管理府事仍依条例果系派属方行推举亲同论齿齿同论贤一派中皆阘葺狠狈方准别支贤能庶不生争兢至婚礼奏请期限照旧该王奏及抚巡官核实其名封及管理本部即与查题不以年限虽过期亦免勘并报生文结亦不经繇抚按直达本部其擅婚子女各府婚配不经奏选不请封号径自成婚者尽以私婚目之第奏请奉文迟速久不能待或入府在未封之先止量罚米仍开其子女封禄  上俱依拟内追封一节查无违碍又虑禄粮难敷还照原例一体加封不必加禄其抚按奏请虽革焉知该部吏胥及该府管理无勒掯留难尔部还要严加申饬
　　○癸亥河南抚按官所奏叶县矿徒乞加厚赈恤以安辑其心重惩首恶窝藏以杜塞其源严行保甲举首以遏绝其本抚治郧阳董裕题各徒窃矿迫于饥寒即今角□羊散安保不来文马等洞虽添兵防守而必湏大加赈恤以安其生及南阳守备巡捕裕州叶县印捕各官业住俸带罪拿贼今既角□羊散应开兵部覆两从之
　　○甲子改孙丕扬都察院左都御史
　　○升吴文梓兵科都给事中杨东明刑科右给事中
　　○升浙江副使支可大为江西参政分守南昌　　○乙丑户科都给事中王德完为河南民饥矿盗啸聚条陈赐钦赈蠲起运行平籴三事部覆民饥盗发恐酿大患除起运例不蠲免与内府济边正项必当抵补其钦赈平籴二款酌议被灾府州县动支贮库饷银并奏留赃罚等银各官仓谷务委任得人俾合勺毫厘尽归饥民至减价平籴将彰卫怀三府漕粮九万余石截留转发河南分别灾伤重轻发米多寡量减市价遍地出粜以覃  皇恩从之
　　○丙寅礼部传出  圣谕皇长子出阁在迩合先行冠礼以见讲官但册立未举既不可遽用东宫之仪又不可同亲王之服暂用常服出讲待册立日行冠礼
　　○缅酋莽应里等进贡方物
　　○四川巡抚王继光等题杨应龙抗拒不出听勘大张虐焰监奏民家属造各色兵具旋贵州抚臣称其招集恶苖杀虏人畜前恶既盈后恶益炽乞会同贵州抚臣相机酌处止擒首恶不及无辜  上以凶酋既不服勘问难再姑息该抚按官便宜擒治正法朝廷为民除害罪止一人协从自归者咸与更始不许贪功妄杀
　　○调云南提学副使李际春于广西
　　○丁卯以  圣母慈圣宣文明肃皇太后万寿圣节赐辅臣金银万寿字金篆字金银黄红符及讲官陈于陛等有差
　　○赐衡王翊镬谥曰定益府黎丘王常溱谥庄懿淳河王常汭谥怀僖晋府河中王知矩谥恭靖
　　○浙江巡抚报杭嘉湖三府属安吉仁和钱塘等一十五州县灾部议分轻重漕粮改折从之
　　○升江西左参议萧雍为浙江副使提调学政　　○戊辰  孝烈皇后忌辰遣伯陈如松  永陵行礼
　　○户部题覆应天抚按所奏望江等四县太平等十县被灾轻重分改折蠲赈多寡从之
　　○南京兵部尚书衷贞吉条陈十事酌兵数易教场修营台减船数增赏费裕火药造器械权支费制盔甲禁流言可其议
　　○予原任抚治郧阳升户部左侍郎裴应章父母祭葬
　　○兵科右给事中吴应明言杨应龙残杀多命纵恣欺罔贿赂公行此其罪已不容诛矣  明旨屡奉听勘而迁延愆期官司亲谕祸福而扼险誓众诚自取  天诛者也第兴兵大事而服戎要在攻心其不赴勘綦江而犹住插旗山虽屡闭门托疾而犹令子朝栋出见则其逆命之中实乃畏死之意与哱贼未可同日语也苟处之者弗当则兴师动众虽足纾目前之忧即改土为流容或有意外之患为今计固不得专务姑息以成不掉亦不得径事扑灭以致俱焚所宜集兵境上以夺其气不厌委官单车诣州以察其情如果俛首服罪则姑从末减抑或党类缚献则诛止元俘若今拥兵设卫伤敌王师则彼之不听莅勘再复何辞而我之爰整其旅要非得已重兵压境明慎用刑固今日处应龙之道也大抵天下事最不可狃近虑而忘远忧方应龙羁勘重庆时明正其罪不过一吏足矣奈之何听调征倭纵虎出匣今日议释明日议征举棋不定何以胜耦徒为么＜麻骨＞之窃笑耳臣又闻川有杨酋贵有安酋夷狄内讧庶几相制今无一外惧难免后忧则拒虎进狼之说不可不知若果灭此朝食置余党于编民臣又恐非我族类其志终异两川从兹多事善后事宜又不可不长虑却顾之也下所司议
　　○四川长宁安抚司都纲番僧板地儿歪等来贡方物宴待并关给在边番僧贡赏如例
