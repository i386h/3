<!-- { "loadSidebar": true } -->
　　○巡抚辽东李化龙总督经略孙矿议得制倭三策内遣兵驱去及但许往市二策该部以事体稍有不便臣等亦未敢轻议至于倭奴情形屡经侦探近日奉旨封贡俱绝彼尚未知久住釜山名为候我实则要挟其造船运饷若欲为狂逞之谋然筑城掘壕又似止窘守之计故目下有变或但可扰乱全庆之间如欲大犯必将俟聚兵再举也且三年客居兵力已倦两将相角间隙易生就中亦有可图今欲求善后之计惟是远住釜山中间隔一朝鲜在我则代戍为难在彼则自振无计如必欲保属国以固藩篱则惟特设一宪臣专理朝鲜兵备凡抽兵派饷一切以我从事而我兵仍留一枝为彼大帅行月二粮亦于彼国设处庶几可行苐事机重大未可造次窃以为但修我备俟彼有变度量形势或偏师袭剿或大兵远征虽不代守朝鲜而使彼必不能侵朝鲜目下则且暂息兵力以逸待劳可也其封贡一莭奉旨俱罢兹朝鲜虽代为申款不思既款之后倭乘间袭取彼国又何以为计即战守羁縻不妨互用臣等谨当遵奉侦探果止愿一封即令尽数归巢明立约束永不生端然后斟酌具奏如仍前观望必怀狡谋即当将小西飞放还明示拒绝因上防御事宜一募补浙兵＜宀十见＞奠原题募兵万余辽左残破应募者少且御倭不可无南兵吴惟忠所领浙兵原系防倭东征稍有损伤宜仍募足三千七百名就近给粮令驻劄山海石门操练遇有倭警调发凤凰城一带防御无事仍回蓟镇若倭信紧急则再调守台南兵庶几兵力易集一议调客兵部议调发蓟镇一万保镇八千第多调持久不免疲累议于两镇止挑选堪战兵六千马步各半选委忠勇将官统领有急调发三千每半年更替或屯江防守或渡江征剿倭信再急方调足一万八千又急乃调及宣大山西庶战守有资不至疲困一撤回川兵刘綎久戍朝鲜人多思归须撤回辽阳挑选量留堪用兵三千余名其余及客兵愿归者尽行发回庶兵有实用饷不虚糜一添设大将川浙宽奠蓟保等兵共五枝各副参游分领不相统属恐临期难使协力拟添设备倭总兵一员驻劄辽阳待倭情变动总领各将官酌量剿御庶事权归一可以责成一预备粮饷刘綎吴惟忠所统及宽奠蓟保兵约二万一千七百有奇每月粮饷及赏犒杂用约四万一年须四十余万若倭患稍宁可次第渐减否则即府藏空虚亦宜曲处不可因饷废兵致遗后患诏下所司
　　○辛酉予泰宁侯陈良弼妻谢氏祭葬良弼身后不得重奏造坟
　　○以神机四营佐击刘有德充五军九营游击
　　○壬戌  诚孝昭皇后忌辰遣怀柔伯施光祖祭  献陵
　　○以海州参将祖承训为辽东副总兵
　　○是夜马城堡大星若斗落地天鼓鸣
　　○癸亥差御史李炳巡按云南　　○升刑部郎中姚尚德为江西副使
　　○升平乐府知府黄文炳为广西副使
　　○升工部郎中王元命为山西副使
　　○夺云南姚安军民府知府陶绅职追赃完日为民
　　○原任国子监祭酒致仕范应期妻吴氏赴京诉应期及其子汝讷冤死状巡按彭应参知县张应望逮问巡抚王汝训落职听勘
　　○甲子以大同中路游击焦承勋充北西路参将
　　○乙丑刑科都给事中乔□亻□月□□等言按臣彭应参宜勘不宜逮  上怒□亻□月□□党救降一级调外任李先芳夺俸一年
　　○以锦州游击李宁为海州参
　　○丙寅差御史乔廷栋巡按甘肃　　○大学士赵志皋＜锍-釒＞救乔□亻□月□□等不听
　　○以工部郎中盛万年为福建副使
　　○  上以范应期事怒浙江抚按扰害地方传谕切责吏部都察院任用匪人有负任使尚书孙丕扬左都御史衷贞吉上＜锍-釒＞引咎意稍解
　　○先是长昂以七千骑犯中后所赵梦麟悉歛人畜遣家丁赵子明等保小屯台斩虏哨三级又射毙一酋虏怒攻台破子明等力战死之当小屯吉急时副总兵秦得倚赵梦麟各遣兵挑战虏始歛众北归副总兵李平胡游击崔吉参将张应种列阵大战追至半边山虏复并力来攻我兵遂却各阻险自守独得倚梦麟两军在阵鏖战良久多所杀伤备御高清领兵百余自东来徘徊不进虏见尘起疑有伏遁去兵部上功罪秦得倚赵梦麟各赏银十五两梦麟以功准罪张应种崔吉等禠职提问有差
　　○大常寺典簿王时文为其父赠礼部尚书王希烈请谥许之
　　○丁卯以神机营参将周一乾为山西参将
　　○兵部尚书石星＜锍-釒＞请封倭略曰方倭之陷没朝鲜迹涉匪茹则利用威及其退还王京送回王子陪臣则利用信  皇上慨然许封敷布诏旨则一封而倭奴以退朝鲜以保外患以息内备以修无烦再许惟久住釜山我之欲封不封既已失信彼之请封未封又复怀疑故封后而敕令尽归宜无不得封前而数为责备似难必行宜一面令小西飞进京确示予封之信一面谕行长速退以待册使之临即行长不敢遽归许令待册使而后返亦无不可盖既予封则朝鲜必有三五年之安彼固乘此以自为战守我亦因之以自为备具若复设难成之约则祸中朝鲜全罗必失辽左以残破之余虏乘其内倭攻其外其何以支又况海内兵端屡动无处无患所在兵疲饷竭无一堪恃乃不为中国而为属国是舍腹心而救四肢也又言封后或有反覆臣请自往莅之不济则治臣罪  上允其奏准小西飞进京许其予封如倭奴不去则兴兵正罪一意征剿仍令督抚及时修备
　　○以蓟镇游击钱烨为宣府参将
　　○戊辰皇长子寒疾未愈大学士赵志皋请暂停讲读  上谕皇长子禀质原弱本无疾恙且进修琢磨正在冲年岂可暂辍
　　○河南开封南阳等府陈州尉氏等州县水灾巡按御史勘报五十六处蠲免州县应徵本年存留粮银折徵卫所屯粮其免折分数以被灾轻重为准　　○山西巡抚魏允贞题三晋屯田地瘠薄半是山岭钱榖不敷兼苦水旱惟莭省一法可以惠民督率属吏凡冗役虗费悉从裁减计每岁共减银二万八千一百四十余两＜监-皿立＞石永遵  上善之通行各省巡抚照允贞所议酌裁具题
　　○己巳赠甘肃游击谢诏为都督佥事另荫一子正千户赠百户马载图为指挥佥事加升其子副千户各世袭仍于本镇立祠致祭赐额愍忠以海虏入犯二人堵截战殁也
　　○以铁岭游击王评管锦州事
　　○庚午亥时  皇第六子生
　　○  上谕兵部昨内阁揭奏虏贼入犯辽东总兵官董一元等督率将士扼险露宿临阵奋勇斩首五百余级驼马夷器过千是仰仗  祖宗威灵神武布昭抚镇效劳勋可嘉尚尔部便马上差人传示该镇文武同心僇力慎加防御速将有功人员查报先行慰劳还急行巡按御史上紧勘奏
　　○升湖广长沙府知府吴道行为山西参政
　　○辛未遣驸马侯拱宸以  皇第六子生告  奉先殿
　　○赐三辅臣醢脯酒果
　　○是日免贺
　　○壬申前卜失免犯张春井等处各路将领以斩获报功既而众虏充斥内地转掠一月始出边游击李经史见参将李鲲守备杜松等以二千六百余骑击虏于马莲井先有斩获后误入伏中史见张禄遂战殁而李经杜松等各重伤所□□员士马亦众惟总兵麻贵战于下马关斩首百余颗虏始却郤行诸将徘徊尾虏听其自去兵部覆按失事人员得旨游击萧韶成等降罚有差总督叶梦熊延绥巡抚李春光陕西巡抚吕鸣珂候勘另议梁继祖张名奇革任提问　　○癸酉以  皇子诞生赐辅臣及讲官红纻金银花有差
　　○甲戌升广西右布政使熊惟学为本省左
　　○陕西参议王嘉谟调河南
　　○调四川佥事张后甲于湖广
　　○铸给邢玠总督川贵军务关防
　　○起原任山西参将周易为沈阳参将
　　明神宗显皇帝实录卷之二百七十八终
明神宗显皇帝实录卷之二百七十九
　　万历二十二年十一月乙亥朔户科都给事中杨恂等奏称数口之家须稍存盈羡以备不虞曾谓太仓钱粮可毫无积贮谨以莭省一事条为四议一议折征内库所贮香蜡颜料布绢羽毛皮张之类积剩盈余浥烂蠹朽员役通同角□羊户虗名实报抵筭易恶宜逐一清理委果不敷与仅足供用者照徵本色其余俱徵折色银两角□羊部济边二议汰冗国家冗官译字生冠带儒士通事序班带俸中书官作乐舞生及大工升除者冗役如官匠民匠甲斗脚夫厨役及大婚选授者每年廪粮百余万石俸薪数千万两宜逐一清汰除原系额设与精晓艺术者存留供事此外尽革册送部科与太仓支放注销卷簿查对以杜冒滥三议料草二十四马房有名无实瘐□□员不堪且借觅应点倒死隐匿买补侵价宜加查议除金鞍马三百匹与各马房三五十匹者如旧其多至一二百者各减五六十匹并供应库所发磨驴三百余匹倒死将尽相应除以省耗费至于御马三仓原额料五万二千石三场草共一百九十五万束业经裁减因内操暂增停罢之后马数虽减而所派草料比原额更多亟请清查著为定制四议牧地马房地场五十六处实在二万六千三百五十一顷本部征牧地共二万一千七百五十八顷零计银五万二千八百九十两有奇该监徵收修理地共四百三十顷计银一千二百九十两有奇其未经召佃之地尚多年久弊滋征收之数本部少银八千有奇该监多银七千有奇宜敕巡青科道踏勘州县原地若干见今徵银部少监多应否改正其抛荒侵占逋负作何区处务使利归公帑勿致侵渔又蕃牧牺牲各所官军多至三千一百余员其间空名冒支已自不少傥能着实查究裁省太仓之米奚止千石＜锍-釒＞入不报
　　○升福建巡抚许孚远为南京大理寺卿
　　○升大理寺卿沉思孝为工部左侍郎
　　○升南京操江都御史赵可怀为兵部右侍郎兼佥都御史巡抚应天
　　○升太常寺少卿刘元霖为右佥都御史巡抚浙江
　　○总督萧大亨言大同接穹庐素称瘠薄每遇旱潦闾阎坐困请于西路左右等堡未有仓庾处各建常平仓以备散赈并乞蚤发年例额饷趁时召买谷价自轻公帑军储两有补益允之
　　○  上闻辽左之捷发银二万两解该镇巡抚给赏自镇巡而下效劳各官并得与宴其延镇功次行被处巡按速查具奏
　　○原任参将传桓管固原游击事
　　○丙子刑部尚书赵焕左都御史衷贞吉刑科都给事中乔□亻□月□□题原任祭酒范应期妻吴氏讦奏事除抚臣革任按臣等拏解外乞差科臣一员前往将＜锍-釒＞内事情提集有名人犯从公鞫审奏报  上谓已行抚按问拟毋得轻纵科臣不必差
　　○丁丑升广东按察使龚锡爵为广西右布政使
　　○升湖广佥事李应祥为陕西参议
　　○户部题每年开派各边额盐召商报中原系飞挽军需例应当年完纳粮料填注文册缴部转发巡盐查对该镇原填勘合仓钞朱墨印号相同方准关支如违限不完粮料即将原派盐引追给蚤完商人接纳其勘合仓钞投到运司派场支盐亦应年额年销追徵余没银两角□羊京济边今查原派甘肃宁夏固原各年分通计淮浙盐一百六十一万八百余引该边价五十四万二千三百余两余没银称是并辽东镇历年开派淮东盐一十一万有奇完粮册籍俱未缴到若岁额盐引在边镇报中不完则军需有缺在运司壅滞未销则京角□羊难盈所当移咨甘宁辽陕各巡抚管粮郎中并行淮浙长芦巡盐御史及各运司确查完欠数造册报部以凭稽核依拟着实行
　　○升广海守备庄渭阳管涠洲游击事
