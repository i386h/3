<!-- { "loadSidebar": true } -->
　　○给虏酋顺义王俺答佛像番经赏前传经番僧二人禅衣坐具纻丝番僧衣并靴袜授在虏番僧九人官仍给禅衣坐具僧帽及给其番官四人彩叚二表里木绵布四疋礼部覆王崇古请也○甲申顺天府府尹施笃臣题议处厢户言厢户之设始自永乐初钦取江南富民三千户填实京师分派宛大两县寄籍至弘治间正存二百余户以□摄烦扰奏先佥解每户岁徵银五两尽给存户为津贴安家□费后因春秋陵祭乡会武闱及各衙门取用物件等项两县里甲供应不前暂令各厢户备办遂沿习为常各户岁给领前银轮流供办嘉靖间户部见所解前银数多发贮太仓备边银去差存逃亡过半议者乃请每县各给银三百两供应繁难不敷措办日逐赔补渐益凋零今两县仅存厢民五户每岁置办家火冗费丛杂难以悉举大厢户非土著之民供办非额设之役所有之资既已收其八九所供之役又未蠲其一二贫者流移奸者□避见存五户惟余残喘岂  祖宗填实京师之原意乞将解到安家银每县岁添给二百五十两仍清查影射与五户一体当差户部议每县止添给二百两
　　○遣侍郎汪镗祭  三皇于  景惠殿
　　○工部办事进士邹德涵奏王守仁宜祀孔庙又言众心同悦者莫甚乡原春秋最诋訾者莫甚孔子求无一诋訾之人然后议祀则当首乡原次孔子矣＜锍-釒＞下礼部
　　○乙酉礼部尚书兼翰林院学士陆树声奏乞休致不允
　　○丙戌以山东河南二省钱粮未完州县掌印官三十二员降级俸有差移河南杨庄店巡简司于固城仓为固城巡简司
　　○戊子大学士吕调阳辞太子太保之命不允
　　○录界岭桃林二口斩获功次升授官军一十三员名
　　○庚寅赏朵颜等三卫补贺夷人叚绢衣服靴袜等物
　　○兵部奏太仆寺见在堪兑寄养马共一万八千二十九匹其明年应徵马匹真定大名济南开封卫辉彰德六府派取本色四分折色六分其余各府州县尽派折色南直隶例本折兼派今量派本色二分折色八分照例不分南北每匹俱徵银二十四两
　　○辛卯  上御皇极殿
　　○太常寺官奏冬至大祀是日夜望月食初亏丑四刻至寅初三刻食既
　　○大学士张居正历从一品俸六年考满吏部请加恩典  上令支正一品俸进中极殿大学士荫一子中书舍人
　　○发太仓银三万八千二百九两于山西镇补主兵岁用不敷及河曲营新旧军马加添月粮之数从总督王崇古请也后遂为年例
　　○授北虏都督同知黄台吉等散官仍给敕书一道
　　○壬辰  今至大祀  上御皇极殿传制誓戒百官
　　○以辅臣张居正六年考绩赐银五十两纻丝四表里钞五千贯茶饭五卓羊三只酒三十瓶又持谕先生启沃朕心平治天下功在社稷兹当六年考满特于例外加赐银一百两蟒衣斗牛各一袭少示优眷不必辞居正＜锍-釒＞谢  上复报闻
　　○复除工科左给事中魏体明
　　○甲午大学士张居正＜锍-釒＞辞恩命不允
　　○升户部云南司署郎中事员外郎陈学会为鸿胪寺左少卿署掌寺事
　　○户部覆延绥巡抚张守忠请增年例银两言该镇官军多不满六万而马骡止二万上下额银七十万三千九百七十余两查节年所用少者六十二万多亦不过六十六万每岁尚余银数万两今岁称用七十二万余尚少七万三千且以岁用欲增银七万余两以岁入乃亏减银八千余两粮三万三千八百余石草二万四千余束国储所系事体重大必行彼处稽查明确方可议处  上是之
　　○  孝惠皇后忌辰遣泰宁侯陈良弼祭  茂陵
　○乙未冬至命英国公张溶代祀  天于圜丘免行庆成礼
　　○遣武安侯郑昆等祭  九陵及各园寝至候为丑正二刻
　　○是日  慈圣皇太后圣旦  上御皇极门百官致词称贺
　　○丙申  上御皇极殿百官公服行庆贺冬至礼以未及大祥免宣表先期并免习仪
　　○丁酉兵科右给事中陈吾德因火作  慈宁宫后请停追封朱希忠王爵不从
　　○差官督建涿州胡艮河桥及北关外浮桥各一座  圣母捐赀也
　　○戊戌朝鲜国差陪臣赍表文礼物谢恩并贺长至令节宴待如例
　　○己亥赏朝鲜国陪臣彩叚衣服等物  慈宁宫后舍毁礼部等衙门各诣会极门奉慰
　　○庚子巡视库藏工科给事中梁式等请行各省立限追解内府拖欠钱粮并回报该部及巡视衙门以凭查考奉辅臣居正所请也
　　○四川万里箐寨魏文荣进贡马匹给赏如例
　　○辛丑给朝鲜国大统历日一百本
　　○壬寅命左春坊左中允兼翰林院编修范应期充纂修  实录官
　　○封襄王载尧生母刘氏为襄庄王继妃
　　○勒大同参游坐守等官薛邦奇等回卫闲住及行提问以按臣孙錝论劾也
　　○光禄寺少卿王缉等奏本寺供应器皿工部岁造八千四百件南京工部三千六百件共一万二千件倘有不敷题请添造前此一岁用至一万一千五百七十余件  皇上躬先俭约亲裁冗滥自正月至十一月用不满五千件比之往年减省大半经管内使仰承德意发出甚多俱堪再用今库贮器皿共一万五千四百余件收存完好尽彀供应且库房充满无复贮处乞将明年分器皿量造二千件送用其余一万件俱暂停止工部覆如缉议报可○甲辰礼部尚书陆树声四＜锍-釒＞乞休  上犹不允
　　○乙巳琉球国中山王世子尚永差陪臣赍表笺朝贡请袭封王爵下礼部行福建镇巡等官查勘具奏
　　○兵部覆巡按直隶御史孙錝条陈六事一察虏情言宣谕俺答令其钤束黄把二酋一同效顺益著忠诚如二酋顺逆不常必因事诘问无致堕彼术中一急工程言宣大工程行令分别冲缓先期速完仍以坚固为主至修筑大同归并之堡亦必及时兴举其规制必如尹耕乡约所议一练战兵言令各该将领将所部兵严加挑选勤行训练务要节制分明真如身使臂臂使指期为堂堂之阵以收万全之功一明边界言行沿边将吏将边墙倾圯可通往来之处作速修补完全时加禁约不得与虏私相往来若有夷使谋事必验有酋长真正番文方许放人送督抚等衙门一重冲衢言宣府东路为南山屏蔽土木榆林二驿属在岔西最号冲衢乞将土木改设守备其原设操守移驻榆林事在彼中宜行督抚从长酌处一除积害言行边臣清查各堡军士其有包项雇觅无籍老弱之徒尽行汰革遗下名粮一面开单清勾一面选士著精壮者充补一切积猾客商放债包军把持为患者严加禁治俱依议行
　　○兵部覆巡捕提督署都督佥事尹凤条陈十事一补给额马以便追捕一严选尖哨以备剿捕一革退老弱以图实用一议处下夜以备不虞一严禁逃军以祛宿弊一裁革冗员以便责成一立公补册以杜夤缘一重赏赉以励人心一修理公署以便行事一修理教场以便操练十事中惟议以各地方把总兼管尖哨领哨把总仍不裁革其余皆如凤议上依行之
　　○是月减释山东重囚二十七名
　　明神宗显皇帝实录卷之十九
明神宗显皇帝实录卷之二十
　　万历元年十二月丁未朔授行取官给事中四员郝维乔吏科张孙绳户科李邦佐礼科胡汝钦工科杨节南京刑科试监察御史十员赵池浙江道刘光国湖广道许三省山西道萧泮广西道黄家栋贵州道胡秉性郑准俱南京山东道刘维年南京四川道张道充南京广东道池繇行人三省国子博士维年国子学录余各推官知县
　　○复除山东道监察御史郭庄
　　○赏四川马湖府蛮夷长官司进贡土舍彩叚表里钞锭如例
　　○戊申申谕内外臣寮毋得陈情引疾辞避从给事中秦燿奏也
　　○升湖广郧阳府知府杨愈茂为辽东行太仆寺少卿兼山东按察司佥事驻劄西平堡管理马政兼整饬兵备屯田
　　○己酉户部尚书王国光奏今公私困乏山泽关市之利已竭开纳之例未停各项搜括靡有了遗乃于额外之徵置之不问夫取之本无千方不足求诸原设一查有余盖天下存留夏税秋粮共一千一百九十一万七千四百五十六石有奇其初议留俱从宽绰除岁用外计可剩银百万有余使有司岁岁如数徵足其有余皆必积贮则水旱不能灾盗贼不能为困乃今遇有兵荒非奏留京需则奏讨内帑揆厥所由实缘监司因循有司姑息以存留为可缓以追寻为太过窃谓欲国储之充裕莫先于核存留之额数乞行各直省照每年所报岁入岁用文册磨筭明白立限解部旧额若干支用若干余剩若干本折色见贮仓库若干拖欠若干与部中老册相对明白臣等通融会计以后专备本处各正项支用其余剩者解送京库济边未完分数照新例参九报可
　　○巡视光禄户科给事中颜容舒劾尚膳监内官王朝用因索例肉殴死厨役乞敕重究如例章下法司
　　○庚戌以湖广监利黄梅当阳荆门四州县及荆州右卫灾伤比照  景陵等州县与  显陵等各卫所一体蠲折其带徵钱粮亦暂停止
　　○兵部奏御史郭思极勘上辽东镇隆庆六年招过降夷并回乡人口共一千一百三十七名口乞录效劳文武各官总兵官李成梁升祖职一级巡抚张学颜赏银二十两纻丝一表里参将郭梦徵马文龙等分别升赏
　　○辛亥吏部奏大同巡抚刘应箕身被重劾当遵旨回籍听勘乃违例奏辩丑诋言官非惟坏朝廷纪纲亦且夫大臣矩矱宜革职闲住转行体勘从重究治上以应箕欺慢丑诋无人臣礼革职为民令巡按御史勘奏仍责该科及阅边大臣夸奖姑容之罪
　　○赐朝鲜国陪臣上马筵宴
　　○甲寅罢注太仓银库主事仍改差一年
　　○礼部尚书兼翰林院学士陆树声五＜锍-釒＞乞休  上温旨眷谕赐驰驿回籍病痊起用
　　○调原任光禄寺卿路王道于外任巡视科道劾其粮肉被盗有失防范也
　　○勒永昌参将胡灿固原游击王禄各闲住以督抚官防秋论劾也
　　○乙卯以魏国公徐鹏举次男徐邦荣继补勋卫
　　○丙辰户科都给事中贾三近以肃王奏乞折禄庄田＜锍-釒＞论肃王初持一辅国将军耳以叔继侄以旁支继大宗于令甲皆不合准袭王爵实出  先皇帝特恩故仍令支辅国俸其他折粮庄田从诸臣条奏扣抵军饷王宜安分守职不当复有觊觎如曰岁用浩繁尚有甸子川等庄田及兰州东川等处园囿水磨店房绒机磁窑等项亦自足用且请封之初有云缙＜火贵＞傥获袭封尤原止给辅国原禄此盖出肃王本意况土田财赋止有此数一概任其奏讨饕餮有地请乞成风致使四海黎赤日不聊生九塞戎卒嗷嗷待哺甚非所以恤疲民裕边饷也章下吏部
　　○巡视厂库工科给事中梁式等奏查盘营建  昭陵钱粮数工部四司共用银五十万一千五十两有奇营缮二十万四千四百二十二两有奇虞衡一万三千一百四十五两有奇都水一十一万八千八百五十四两有奇屯田一十六万四千六百二十八两有奇除户兵二部银一十一万一百一十九两工部实用银三十九万九百三十二两有奇  丁巳大风
　　○戊午升四川左布政使罗瑶为都察院右副都御史巡抚贵州兼督湖北川东等处
