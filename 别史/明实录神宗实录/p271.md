<!-- { "loadSidebar": true } -->
　　○户部覆狭西总督郜光先等言甘镇银两共欠六十二万八千七百余缘全狭连灾逋负数多今西凤平汉临巩六府岁颇有收前欠粮银应乘时设法陆续徵角□羊报可
　　○以原任副总兵史宸充游击管顺天巡抚标下中军事
　　○裁山东济南参将曹州武定守备
　　○直隶巡按高举以病请告许之
　　○辛巳以修撰萧良有充编纂章奏官○南京都察院右都御史耿定向求罢弗许
　　○吏部尚书杨巍复以老疾乞归不允
　　○巡抚四川兵部右侍郎兼右佥都御史徐元泰以疾乞归许之
　　○礼部尚书朱赓因病不克总理会试事宜以右侍郎田一俊代之
　　○调协守蓟镇副总兵角□羊一清于宁夏督抚请留弗许
　　○升蓟镇游击江应龙为署都指挥佥事分守广东雷廉兼海防参将
　　○壬午以少傅兼太子太傅礼部尚书建极殿大学士许国太子宾客吏部左侍郎兼翰林院侍读学士掌詹事府事王弘诲为会试主考官
　　○以剿琼州生黎罗定徭贼功赏赉前总督两广吴文华等银币有差
　　○周府奉国将军朝正□隹欧父成疾并欧其母赐自尽○癸未兵部覆云南巡抚萧彦条议四事一并将权当定将领体统节制俾臂指可以相使一省兵费腾永兵粮每年预发饷银丰则籴贮一毋广边地户撒等田还之陇川猛卯等田给之多俺盏西岳元等寨归之本酋一毋轻边任金腾临安二道假之便宜宽之岁月成功者加级积劳者殊擢报允
　　○改徐州参将陈嘉勋为四川叙泸参将
　　○甲申祭  三皇于景惠殿遣礼部侍郎田一俊行礼颁馂三辅臣
　　○以礼部右侍郎兼翰林院侍读学士田一俊翰林院侍讲冯琦为经筵讲官
　　○大学士王锡爵言臣男覆试卷见经多官会拟第一  皇上准留会试臣之心迹明矣顾念  祖宗二百年来辅臣子见疑而覆试自臣始北京解元见疑而覆试自章礼与臣男始使臣男班于章礼权门狗盗之例此为谁辱而又可使再辱乎臣男本官生望退回荫籍量授一官臣身在事外亦可昂首谭科场之事文章自古无凭虽前辈名家尚未识真是真非乃今新进初学以字句小讹被以关节之名幽不有鬼神明不有公论乎夫考官惟患其不亲较阅而今搜及落卷便为舌端名挂势家遂当觳觫则何不尽废科场驱天下士子使投笔从军入钱补吏乎国家欲惩张居正之覆辙则真赃实犯不惜重处欲复弘正以前之文体则僻字险语量为戒饬岂可诬天下清白之士尽行罗织臣诚不见自古有此淳美风俗也  上不允其退避令吏礼二部看议科场事宜以闻后吏部尚书杨巍等言近年申饬甚严总之正文体防奸弊而已文体责在帘内关防责在帘外若因字讹目为关节或据风闻信为实事则文场取士之典反为陷阱且覆试已明求过不已士子蒙无稽之谤考官抱不白之冤大伤国体莫甚于此也旨以为是
　　○右庶子黄洪宪言郎中高桂劈空造诬恶言丑诋幸  圣明洞察弗以罪臣举人经多官覆试俱准会试臣复何憾顾公论有真不勘明何由得实臣与右庶子盛讷  陛辞入闱分卷则有掌卷官阅卷则有同考官王衡张毓塘系春秋是行人邹德泳取李鸿屠大壮系书经是原任行人司正沈璟取茅一桂系易经是进士苏舜臣取任家相系易经是沈璟简出进士康梦相取潘之惺系诗经是进士章宪文取郑国望系易经是沈璟简出教谕王心取臣与讷分经总裁臣阅书经诗经讷阅易经春秋礼记交互批评何所容私今覆试毕矣士之才不才见矣请将桂诬臣无所指实之言一一根究桂所自见桂自言之桂所不见而闻之他人者亦必明言其人如臣有毫发之私岂直当禠臣官愿就鼎镬以为徇私之戒如一无影响是臣之心迹因桂益明再乞放归田里得旨事已查明遵前旨供职
　　○刑部云南司主事饶伸上疏曰科目者国家鼓舞天下之大柄君不得私诸臣父不得与诸子自张居正二子连占科名而辅臣遂成故事然未有大通关节如黄洪宪者以为一第不足重则居然举首矣势高者无子则录其婿利厚者非子则及其孙矣覆试之日尚多不能文者在都御史吴时来不分可否辄曰通得朦胧拟请大学士王锡爵辩疏字字剑戟锡爵为相三年忠臣贤士悉被斥远佞夫憸人躐跻显要其势将为居正之续吴时来附权灭法不称台长王锡爵庇党恃势殊乏相度均乞速赐罢斥疏上次日王锡爵求罢又次日申时行求罢许国方典试入场诸司章奏送时行私第票拟时行仍封还  上惊问曰阁中竟无一人耶甚非国体乃慰留时行锡爵怒伸出位妄言朋奸逞臆送镇抚司究问薄暮三疏并下皆出  宸断次日时行进阁疏谢
　　○乙酉春分祭  大明于  朝日坛遣公徐文璧行礼
　　○先是  东应试生员夏宗尧以怀挟抵罪诸生群噪者数十人内贾三凤登是科乡榜按臣吴龙徵欲概惩之部议发国子监肄业三年方许会试允之
　　○狭西巡按徐大化条上三事立条鞭以徵站银清户籍以杜影射整武备以御地方皆如议行
　　○以五军营副将麻承勋为协守蓟镇西路副总兵○以广东都司佥书耿大烈为蓟镇石匣地方游击
　　○丙戌升山东按察司副使房楠为狭西布政司右参政山西布政司右参议冯子履为河南按察司副使广东布政司左参议李一阳为江西按察司副使
　　○予原任南京刑部尚书陈其学月米岁夫从山东抚按请也
　　○改中都署留守解元为署都指挥佥事分守徐州参将
　　○  上欲奉  两宫圣母阅视  寿宫工科都给事中张养蒙等言  皇上于去年九月内亲阅今仅四月耳费用不资已病于给发之不继矣若  两宫并驾  万乘再临芦殿道途椒掖近侍羽林甲士从官屯军赏赉费用无端可减顷纠计吏  皇上免朝为动火静摄也春风多厉奈何山路驰驱不思静摄乎  永陵  康陵顷两被盗虽行宫驻跸虎豹当关而戒在垂堂可无虑乎伏乞銮舆蹔停俟大工告竣通请阅临报闻
　　○丁亥  孝贞纯皇后忌辰遣伯王学礼祭  茂陵
　　○是日祭  先师孔子遣尚书宋纁行礼
　　○以翰林院编修袁宗道充经筵展书官
　　○都察院左都御史吴时来左副都御史唐仰庇各上疏辩饶伸所言覆试事时来言伸以诸生多不能文臣覆试而蔽护之文完纳卷臣一过目送于慎行传送科道诸臣阅看臣曰事由高桂今须桂亦同阅正欲桂寻其弊端以申法纪夜深各臣定有次第慎行悉照安叠谓臣朦胧拟请同事十八人与臣同罪也谁敢为之哉因乞罢归以全生平仰庇言弊之有无全凭覆试即有曳白或不能完卷及其中有纰缪虽无弊亦当黜革今各卷文理俱通即当无议至若锡爵时来为正为邪公论有在臣不敢强辩重冒附权庇党之剌也  上慰留时来谕仰庇职司风纪当分别邪正共挽颓风
　　○礼部左侍郎于慎行因饶伸以党蔽之罪攻吴时来言阅卷之事部臣攸司会题之疏宪臣居后臣心何敢自安乞察始末则事在时来与否自明疏入报已有旨
　　○戊子祭  大社  大稷遣公徐文璧代
　　○命工部尚书曾同亨侍经筵
　　○大学士申时行等左都御史吴时来各上疏求宽饶伸不允
　　○己丑免经筵
　　○火星逆行入氐度
　　○大学士王锡爵言愧苦难胜乞恩休致不允又言吴时来疏内称  皇上发怒似专为臣夫伸攻臣虽力乃专以相度不弘为人饰非坐臣之罪若科场事毕竟不能摭一事实则其本心自明臣且耻与争辩矣  皇上又何必为臣发怒乎不报
　　○升广东按察司佥事郭子直为山西右参议
　　○庚寅宴朵颜等卫贡夷脱伯等一百五十员名侯李言恭待自是多言言恭者
　　○礼部言  潞王之国  皇第一子当行辞礼旨以幼免时方八岁也
　　○兵科左给事中胡汝宁劾奏高桂饶伸言高桂因字迹可疑而有言未为不是乃造为私揭暗投各官以致饶伸误信妄生多端旨下部院查桂揭以闻嗣则礼科左给事中陆懋龙刑科给事中杨文焕河南道御史林祖述广东道御史管九皋云南道御史毛在等连章击桂及伸祖述谓伸为出位文焕谓桂为诬害在则论桂而及议制司主事于孔兼疏入旋奉有出位沽名淆乱国是堂上官严行禁谕之旨最后提学御史杨四知上疏曰国家建立台谏职主纠弹六卿率属各有攸司职业克修即为忠非必建白而后忠也  世宗威如雷霆主事海瑞起而犯之严嵩之毒甚于虎狼主事杨继盛列其罪状二臣皆无所为而为故天下信之后世仰之  先帝于继盛追表忠魂  皇上于海瑞眷注超擢皆赏谏以劝忠也往张居正窃弄太阿台省诸臣如刘台傅应祯余懋学李涞朱鸿谟孟一脉之属皆能言之威劫窜逐言官气沮然后赵世卿王用汲艾穆之俦言之  皇上鉴其忠悃有一岁中累迁至九卿者此赏谏之典宜然而诸臣未尝念及此也乃群臣知  上意所向人人欲以言显其间谋国输悃者固有而文奸饰诈者十常六七智巧之士有知其将考察而上疏者有知其将补外而上疏者甚则报复私讐混淆邪正一蒙谴斥谈笑出门自以公卿可鼓足而待及被召用睥睨一世自视海内之人莫己若今日择某官明日谋某缺岂当时建言之心为今日求官地耶今诸臣不能禁之使无言可采则采不可则己狂妄者置之勿听其已经斥逐特加录用者应考察仍考察应外补仍外补无令藉为大用之阶也  上俞其言
　　○工部言两广山东督抚等官请将三省司道府州县兼管水利官移咨吏部以后领凭领敕查照增改年终考核稽查报可
　　○辛卯调山西按察司佥事朱熙洽于福建
　　○加狭西按察司副使许评参政衔致仕
　　○右庶子黄洪宪辩饶伸疏言据伸诬臣者三事一谓辅臣王锡爵之子衡不宜居首夫王衡自幼负奇天下莫不闻惟时春秋房考行人邹德泳首取□主考右庶子盛讷先评之同考官提调监试诸臣共阅靡不同声称宜第一者臣因与众定之将避其势而遂摈其文耶其一谓势高者录婿盖谓李鸿也李鸿乃书一房行人沈璟所取臣焉能预知为辅臣之婿而戒同考官不取乎其一谓利厚者录孙盖谓张国彦之孙张毓塘也毓塘亦是邹德泳所取盛讷所评定伸其问之二臣有私乎无私乎而独苛责于臣也又谓臣拆卷对号之日反覆搜寻夫拆卷对号乃在慎榜题名之日此时止有中式朱墨卷在列何处搜寻伸徒欲文致以入人罪遂不自知其诬耳因乞归  上不允报已有旨
　　○命兵部右侍郎萧大亨护送  潞王之团锦衣卫指挥同知凌玄德从○东兰州土官韦应龙废长立幼残害族民其弟韦应虬逃入南那二州纠兵报讐土司陈星等欲乘危立应龙幼子文略不遂缚应龙匿其印总督两广刘继文鞫冶应龙应虬追还州印以韦文奎承袭星等复集党据寨将应龙妾女及珍宝土地献田州土司岑太禄太禄发兵助之劫田州泗峒继文调泗城等诸土司及各标兵进剿获星并获其党黄淋等兰州平继文请录有功道将亡何广西巡按孙愈贤言星等就缚非真擒也参将熊文济纳其贿留其妇女槛致以为功旨革文济职命御史鞫审以闻
　　○升五军营参将马应元为署都督佥事充本营将副
