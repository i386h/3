<!-- { "loadSidebar": true } -->
　　○壬子敕谕加恩外戚固安伯陈景行岁加禄米一百石都督同知李伟武清伯给应得诰命景行伟各二子升授有差是日辅臣居正拟以请及午即敕吏兵二部如敕奉行
　　○南京湖广道御史陈堂奏方今国家所最忌者北虏顷者总督王崇古题称俺答请乞四事已该会议区处特蒙俞允且令崇古严谕俺答以后不许年复一年辄肆请求以负效忠之名成启衅之渐庙谟卓有成筭夫复何言顾臣私忧过计惟名与器不可假人今既有其名而复使得其器是虏求全于我也四十六枝酋长皆受天朝爵赏设欲尽得印信何以应之往年互市议起套虏诸夷望风效尤虽以总督三边戴才等各议难之而卒不可已此在今日尤不可不豫防也不与贡使入京而差官宴赏不与铁锅而代以铜不惜抚赏而借减哨并原给工费赏以银两及节余客饷以为名此皆一切不得已委曲迁就以通其权庙堂计亦良苦毋论今日即往岁互市之初巡抚孟重之说曰准贡虽后事可虞不准其贡灾必当立至审时度势不得不从边臣之情大略可见即王崇古亦谓外示羁縻内修战守初非恃此以为安攘长计也自封贡互市以至于今已及年余崇古所谓内修此其时矣宣大等镇原议充实城堡开垦屯田修筑边墙训练兵马一应战守事务果否加意整饬夫善战者制人而不制于人今以四事观之皆非我制彼之术也今日请封爵明日请印信今日请互市明日请铁锅今日请进贡明日请入京今日请宴劳明日请抚赏臣揣崇古于虏亦无可柰何不过为乞朝廷姑息之恩以求免罪谴而已今事已无容议惟是防微杜渐为善后之策则莫如隆庆五年七月内辅臣所题称趁此暇时将边事大破常套著实整顿赐敕责成特差阅视分别功罪及查尚书杨博题覆亦欲将辅臣所议积钱粮修险隘练兵马整器械开屯田理盐法收胡马散逆党等八事通行宣大七镇随宜修举十月以后分遣大臣阅实具奏果著成绩即照擒斩升赏如仍踵习故套即照失机重拟仍各赐敕书一道便宜举行果有改弦易辙奏请定夺臣有以仰见庙谟胜筭不过以封贡互市为一时权宜而以为久安长治之计则不在彼而在此也然臣闻之时难得而易失也故孟子曰国家间暇及是时明其政刑臣愚以为分遣阅视固不必待十月如前所云也及今七月以后正各边防秋之日且虏情变诈无常已露于四事之请求况  皇上嗣登大宝正人心观听之时尤可乘时一振其耳目惟蚤一日申饬则各边蚤一日警惕庶事势不至陵夷将来有所豫待或可杜边患于未萌也部覆如议
　　○以安乡伯张鋐为前军都督府佥书升湖广辰州卫千户张万年为郧阳守备以狭西都司佥书张守成铨注大宁都司掌印以昌平游击赵应时充右参将分守龙固二关  癸丑起原任吏部主事鲁邦彦为光禄寺寺丞
　　○升云南金沧守备袁位管江西都司佥书事
　　○调尚宝司卿成钟音为两淮运司副使○吴淞千户庄重奏请修复义塾
　　○南京湖广道御史陈堂条奏处置广寇机宜四事一议抚剿臣惟抚之不可为剿犹剿之不可为抚以抚为剿自有寇乱以来官以啖贼而贼即以此啖官往者潮贼林道乾朱良宝等岂不号曰招来然各盘据山谷聚众数千人据膏腴之田以自固至今无可柰何近日琼州贼首李茂又欲援以为例有司未之许遂攻陷文昌乐会等县以为要挟之计及倭寇内侵掠财帛子女而阻于无船以归乃以败舟易彼数千金因乘间追获之藉口有功于我求赎前罪此盖利其所有而幸获以啖我也此而抚之恐群盗生心效尤者众矣昔裴度有言淮西腹心之疾不得不除且业已讨之两河藩镇跋扈者将视此为高下不可中止臣愚以为李茂亦广东群盗所视以为高下者也今宜敕兵部谕令督抚诸臣示以意向如林道乾等使晓然知朝廷旷荡之恩各安其生母怀疑贰渐加约束复角□羊散其党还故籍示以大信使享生民之乐至如李茂则声其罪恶俾诸将晓然知其罪在不赦奋击以收成功如此则抚可为恩剿可为威群盗庶几格心议者乃为兵寡财匮李茂亦不得不抚窃谓不然方唐讨淮西四年不克亦欲罢兵宪宗独曰吾用度一人足破二贼卒成大功今督臣殷正茂才望可倚重  皇上以任度者任正茂则正茂必能以度之讨淮西者自任贼不足平矣一议赏罚所以震人心而立国威也不在必重而在必行功不必赏则有功者觖望而疑罪不必罚则为恶者轻法而怙往年柘林叛兵及贼首曾一本各操舟数十艘直簿会城官兵莫敢谁何有司者悬令示赏格间有褁粮自奋斩首数十百级乃忍弗能予又从而计其所获盗贼括入公帑今日验功明日领赏逡巡数月十不偿一如此而欲人心奋勇争劝得乎上下相沿种种如是遂使将士角□羊体不可收拾此殷鉴也至于将帅观望贼势餋寇殃民未有显罚且获美官自偏禆而下诚见主将之如是也皆为向敌则有不虞之忧纵贼则有自全之乐谁复肯用命者即如李茂众不过数百人参将晏秋元拥数千之兵不敢动尚以持重自文其逗遛不进之罪犹谓国有法乎今宜敕下兵部查年来被劾诸将分别议处仍严责成以歼贼自效一或纵佚蔓延他郡依律处治仍谕督臣转行所司凡有能自防御及乘机斩获者务从信赏一切所获听令自有或李茂党中有能擒茂来降者亦与破格赏赉余党各给牛种复其故业如此则三军之耳目一新海滨之人心益励而盗贼可平矣一议兵将臣惟兵不识将将不知兵自昔论战者尝病之矣广自用兵以来一切土著之兵不练而远募浙兵糜费以坐困地方募者利其侵克冒破为自润之计及于败没战者亦利其尺籍之无稽不能上闻而得以掩其覆军谋国之罪初非浙兵果足赖也乃浙兵所过地方其害反甚于贼贼之害止乡郊兵之害及城市贼犹畏官兵兵则恃官府而更无所畏拒之则触法激之则啸聚议者亦尝咎浙兵之不宜用乃曰土兵不肯拒贼故召募又曰广东之民好乱夫不咎己不能己乱而咎民之好乱亦左矣昔裴度之牙兵非即淮蔡之戍卒乎特患不得其心所以不得其力耳至于将固难得而择将之道亦未易尽何者缙绅各有治绩随时可以考见若将非尝试之器何繇而得真材识其面者见其赭颜美髯则曰是将材也闻其名者见其书札公移能为文辞亦曰是将材也是果何取于将哉故莫难用者将莫难知者将材也臣愚以为广东原不乏兵往浙被倭尝调广兵以取胜岂强于客而反弱于主且广州各县则有打手刀手惠潮则有各处壮快海夫琼州则有黎兵皆强悍足任驱使今地方残敞民益亡赖增一土兵是亦减一土贼也若夫择将亦各有长议者以为今东南名将莫如戚继光今移镇蓟辽西北非其所习无以自见谓宜暂借镇广东仍行东南各省巡按专以急缺将材著实访试务得智勇兼人者各举一二人以闻兵部咨送两广随宜调遣而兵则留心土著以调度客兵之粮饷给土兵孰多以召募客兵之岁月练土兵孰便此所当虚心酌议也一议功罪臣惟功者人情之所夸喜而罪其所深避也惟在深避则贼将至有司每壅蔽不以闻惟所夸喜则贼将灭主将每诈冒不核实此广东地方之祸日寻于无己也夫贼至于攻城掠邑杀虏人民驱逐长吏其为祸岂朝夕之故遂至陷失哉有司者蚤不能抚循继不能角□羊散因仍苟且为传舍之计故不至于大败极露不得上闻及以闻犹冀委曲回互苟免祸谪上下相蒙乡不得以闻于县县不敢以闻于郡至于道所闻于郡邑十不得六矣抚按所闻于道又十不得四矣其能达于庙廊之上者仅一二耳萌孽不伐将缺斧柯爝大不灭燎原若何其势然也及其事不可已然后伏天威请天讨犹恐异日功之不大而名不著也先张大贼之名以一为十以百为千擒获不能尽余党遂逸则妄杀平民以充级露布报捷以邀赏无何而余孽复作日积月长则又另称名目为明年巡抚之事矣此皆十年以前流祸之渐以至于今不可收拾譬之久病痈疽不大忍痛割洗涤其腐烂则药石不可施而气血不畅今宜敕部转行督抚大臣趁今大赦诏颁严行各官毋更讳疾以自遗患其盗贼迹未甚章著昔尝隐忍未及闻者即明白许其从善复还故业毋轻弃其民守巡官设法示信使愚民不疑不负朝廷德意如再掩护致日久败露虽经去任亦重参处其提督抚臣仍督责将佐空巢捣穴毋使漏网致遗他日祸患然后论功叙次升赏如此则庶几壅蔽不行诈冒不作而贼可平矣兵部覆请  上是之○山西总兵官郭琥奏今年上半年官军舍余数目原额六万三千三百一十八员名实在四万八千七百八十一员名马队三万二千九百九十八步队一万五千七百八十三事故未补等项共一万一千七百四十九员名  减释浙江山东矜疑重刑凡一十六人
　　明神宗显皇帝实录卷之三
明神宗显皇帝实录卷之四
　　隆庆六年八月甲寅朔赠故遂安伯陈鏸太保  乐陵王观燔薨讣至  上辍朝一日赐祭一坛谥曰恭僖
　　○巡抚顺天右佥都御史杨兆巡抚保定右佥都御史宋纁各自陈乞罢
　　○敕取户部银三十万两兵部马价银三十万两工部银二十万两并内库一百万两给赏内外官军如隆庆元年例  差给事中四员往各边会同总督抚按赏主客边军自辽东至甘肃凡六十六万四千三百一十九人银各二两
　　○兵部覆狭西巡按勘过隆庆二年正月内甘肃古浪石门河等处官军御虏功罪拟镇夷操守汪深守备不设及先任协守甘州左副总兵汪廷佐红城子守备郑经凉州庄浪游击陈恺把总吴珊周成部下俱有损伤但查吴珊周成有身亲斩获功例应升级余功赎罪其余俟核实另议得旨汪深依议发遣汪廷佐等下巡按御史逮问
　　○乙卯总理河道兵部右侍郎万恭巡抚辽东右副都御史张学颜各自陈乞罢不允
　　○兵部奏准蓟辽总督报称土蛮等夷约分道侵犯请行各镇比常备万分戒严如犯辽左蓟镇酌量调发出关应援如有窥犯蓟镇消息其各镇应援蓟镇将领不待调遣星驰入援  上是之
　　○以京城巡捕把总李学诗为狭西都司佥书升澜沧卫指挥同知李腾霄守备云南金沧地方黄花镇守备李世臣为昌平等处游击
　　○南京守备怀宁侯孙世忠奏报本年上半年官军数目马步官旗军士舍余并安插夷人原额九万五百三十七员名实在并拨补过三万二百八员名事故六万二十九员名
　　○封锦衣卫都督同知李伟为武清伯岁禄千石　○改封廉慎夫人徐氏为佑圣夫人给诰服升其侄锦衣卫正千户徐鸿为指挥佥事以徐氏有侍  圣母劳也封乳母金氏戴圣夫人给冠服升其夫锦衣卫正千户王鉴为指挥佥事封宫人李氏彭氏郝氏王氏侯氏韦氏为恭侍勤侍敬侍诚侍肃侍慎侍俱夫人并给诰服
　　○丙辰以复海运功升巡抚都御史梁梦龙王宗沐各俸一级赏银三十两纻丝二表里参政潘允瑞升一级赏银十两把总运官亦特加升赏以示鼓舞时海运船抵湾才六号直隶巡按李栻上＜锍-釒＞盛推诸臣经始之劳辅臣赞决之力且引给事中孙博原题分别优叙之＜锍-釒＞以请户部覆行焉
　　○赏南京内守备凤阳  天寿山守备南京外守备并操江勋臣南京兵部尚书操江都御史漕运各处总督提督巡抚各兵备官各处总副参游守备操守等官表里钞锭有差其兵备官以上并给诰命
