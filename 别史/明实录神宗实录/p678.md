<!-- { "loadSidebar": true } -->
　　○兵部题三十六年回夷田分猷等狂逞为非已枭示惩戒今马自宾等假以年荒趁食群起为盗虽经道府州县多方捉捕渠魁授首然而余孽之盘据山谷者尚多请将有功各官副使等官文球等五员纪录州判等官黄应隆等四员千把总官王命等六员当上经画善后议禁革延安等处沿河一带私船拨兵防守韩城县神道岭筑堡遣官兵防御盩厔县集贤镇选拨精勇屯住附近民兵委该县主簿领管巡防不许景峪等处回罗出峪行劫又西延庆等府有回民处所州县印捕官拣选民快机兵会守大县三百小县二百时加操练以备征剿邻近互相救援坐视者有罚仍申明保甲讲解  圣谕如有回夷经过去处巡捕官带兵快不时巡逻仍行临边州县营卫稽查但有离伍军士出外人民根究下落以免附回为盗马自宾田一宽等十三名先行处决枭示马西河与高起望阎自美等二十八名巡按  御史陆续审决  上是之
　　○是日又题蓟昌外控酋虏内护陵京惟恃一边垣为隔而边垣无岁不修亦无岁不圮督抚欲为百年远图引先任总兵戚继光事专属镇臣其议以工料欲厚责成欲专而立之法曰勿潦草勿粉饰勿杂沙土内外甎砌灌以灰浆则风雨不能剥落洪水不能冲决然继光之镇蓟门也时督臣建议于蓟昌十路练兵三万人为三大营密云一营则继光提督之遵化三屯虽各有属而仍听继光总理夫蓟门之地非继光治兵兵不治非继光治边垣垣亦不治至于今四十年犹曰此继光之壁垒楼台也非独其材力干具特与人殊亦其处处皆心处处皆实独知有国而其余一不问耳此督抚深惟往事而有意乎镇帅也所有派定工程限以三年报完不得辄有议改议减至于班营必赴防如期伍籍必充强如数版筑必坚致如法报竣之日听该道验实放回有浚期虚冒及潦草潜逃者尽法参处镇臣亲往工所抽叚签刨如有前弊重令修砌该营将领官目径自责治重者揭督抚参处路将一体连坐凡新筑边垣十年坍圮者免议果有实效俟三年总叙破格优处惟以工之坚瑕为功罪耳再惟是役也以一时之劳费为数百年之用一工误即数百年之边垣俱误一工坚即数百年之长计皆坚其与一战一胜之利乂不侔矣应请工价银二万三千七百八十四两零犒恤银一万三千八百三十五两零照户七兵三例给发得旨依议著实修著务期坚久不得仍前苟且虚縻钱粮
　　○兵科等科给事中李瑾等言北虏自顺义款贡数十年来边患少宁然深虑之士已计及于犬羊之性变态不常岂能帖然永为我不侵不叛之臣倘中国玩而疏于防虏贼骄而逞其暴一旦窃发为祸更甚方今虏酋挟封要赏虏妇忠顺夫人又以变告矣我中国虽非倚力于一酋妇然忠顺牝晨于虏素为众酋所宗向主和者此妇也今既毙矣自兹以还封疆之事更宜熟筹其便严饬我之将士侦伺彼中情形固不可厌其欲以示弱亦不当激其怒以生心操纵繇我使彼计折而来庭斯上策也而简卒伍锐器用足饷馈习战阵可守则守可战则战不必踵款贡之陋习为制御之远谋正宜自今始矣至于琉球归国之故来贡之繇尤不可不熟虑者倭之称雄南海狡焉启疆已非一日彼中山王者岂其当虔刘之余囚缧甫释遽忘倭奴之威远慕中国之义不待贡期增其方物以来王哉其为倭所指授明矣以琉球之弱不足患也而为倭所指授则足患以倭之狡亦不足深患也而为中国所交引则深足患即如该抚所称奸民贩夫大艇以往小舸以归彼以金钱为饵此遂梱载而还火药铳铁岂宜日去长筏巨艇岂可尽留久之乘我之舟操我之器用我之人窥我之地此而不禁恐近倭之疆为琉球续也夫九边除夷场互市外即捕猎采木犹然刻期而往刻期而来出必禀入必告何海防独不然耶若令其公然交通而无禁则抚镇监司下及防海卫所巡简诸司所职何事不一遏阻之乎此杜绝衅隙之本不可不亟讲者也至若柏寿陈华等直当责以入贡之愆期方物人役之违式严谕归国重惩通倭之人申严防海之规使我无可乘之隙彼何能肆其狡乎若忘臆无外之化谬为姑息之说一售其欺即滋之侮未必不以中国为易与而益深其谋也
　　○庚戌  成祖文皇帝忌辰遣西宁侯宋光夏祭  长陵
　　○升刑部郎中张文炫为南直松江府知府
　　○辛亥刑科都给事中翁宪祥言臣待罪法垣史晋之事幸  明旨即以究问惟是所虏者又不徒在目前而在日后不在一史晋而在将来之效尤者更乞  皇上惩前戒后发章＜锍-釒＞以剖是非重封驳以省烦渎充言路以资弹压庶纪纲法度不至废坠出位乱政之徒有所忌惮天下事尚可收拾也
　　○癸丑起原任文选司郎中薛芳为太常寺少卿
　　○升山东按察使李本纬为狭西右布政原任河南参政张崇礼为狭西按察使户部郎中丘云肇为南直庐州府知府云南参政毛章彦为贵州按察使
　　○署吏部尚书赵焕奏廷臣益空时事日蹙言六部卿寺科道缺员甚多内阁空虚尤为可异请趣辅臣入直办事并举枚卜起废因言臣言已渎但臣年踰七旬报国日短今又职在用人故敢补牍再奏
　　○户部题覆漕运烦重故设总兵以统之参将以佐之至景泰初年有都御史总漕之设于是参将革矣至今漕制悉备而总兵觉为赘员故有议裁之说顾百万粮艘鳞集而行赖总兵殿后以督催众帮以约束官军裁之恐有后虞大失  成祖建设初意所关非小惟是官不可裁而所当裁者有二一旧勋之当易王承勋在漕垂二十载历年既久谤议易生当此崦嵫之日顿苦展布之难宜为更易一世爵之当易勋臣体统抚按不便弹压而江淮一路最苦于扰不如革世爵而用流官行兵部拣择武官廉能者充之仍听总漕节制举劾往昔凌虐剥削等弊可以一扫乃说者谓漕事有总漕巡漕漕道尾之于后漕总不但为赘员而朘削等弊颇妨漕务今罢不行而未闻病漕则并当裁彰彰矣
　　○左庶子朱国祯称病辞祭酒新命不允
　　○甲寅升广东副使李文奎为本省参政浙江嘉兴府知府吴国仕为湖广副使广西右布政李寿为云南左布政南京兵部郎中徐逢聘为江西南昌府知府
　　○山西抚按以砌完东路广武守备寇家梁等处极冲边墙闻
　　○乙卯升南京通政司参议王一言为应天府丞
　　○升山东副使王国祯为狭西参政　　○升刑部郎中熊鸣岐为浙江绍兴府知府
　　○丙辰覆狭西副使梁应泽副使佘自强各加升参政
　　○降原任四川副使管学畏为两淮运判添注
　　○丁巳升大理寺左少卿刘学曾为右佥都御史巡抚保定
　　○升四川按察使王舜鼎为狭西右布政刑部郎中朱廷训为山西参议覆江西参议胡应台调本省参议提督学政
　　○兵部言边外烧荒一以断虏之驻牧一以便我之瞭望著为定例已久迩来玩愒或出边不远或焚燎不净以致诸虏移牧近地殊为可虞请下敕书令蓟辽延宁甘固等镇候草木枯槁之时选差惯熟通夜远出哨探果无紧关贼情行令副参游守等官统领惯战官军各照地方分布营阵且哨且行或二三百里或四五百里务要野草林木焚烧尽绝若出境时计虑不周纪律不严或围猎贪利或逗遛失期猝遇贼众不相应援致误事机甚者止令官军夜不收等于邻近去处急遽举火不问燃否就便回还事发定不轻贷在宣大山西三镇仍照常樵采以备饲马烧造之用毕日各将拨过官军数目烧过地方远近里数积过草木多寡束数奏报  上是之
　　○己未兵部题覆延宁甘固四镇马政万历三十八年分督牧将领等官该督抚稽刍秣之勤惰覆桩银之完欠分别赏罚以示劝惩请将柴国柱等四员纪录孙邦熙等四员动支官银奖赏韩诏等四员住俸无俸者抚按提问示惩单继孝二员罚俸二个月仍严追欠银及买补缺马从之
　　○庚申命简讨郑以伟给事中李瑾往浙江简讨周如盘给事中韩光祜往江西编修李胤昌给事中姚宗文往湖广吏部主事赵士谔兵部主事萧丁泰往狭西光禄寺少卿王纪户部主事徐可行往河南给事中梅之焕户部员外杨述中往山东吏部主事郭士望工部主事王世德往山西各主考卿试
　　○辛酉命左中允赵秉忠升左谕德洗马邵景尧往应天主考卿试异时省直试差先后题遣例有定日是岁如期者独福建川广云贵六省余停阁不下礼臣科臣相继催请辅臣至连上七＜锍-釒＞乃得俞旨于是试期俱改
　　○云南按察使方万山卒万山徽州府歙县人成万历丁丑进士以行人选授南京河南道御史尝论斥抚臣之隐匿边事者巡视四门纠中官不法两都肃然惮之豁屯田坍江虚粮六千余石罢马政赎锾岁八百缗迁四川提学副使造士为盛历任广东江西晋四川参政安陇未靖填抚方议兵万山谓一勘可定李文节以为然蜀事以宁升云南按察使武定之变汰首功五万余级省费累钜万叙平陇功赐白金一镒万山持已清峻履仕严明以劳瘁卒滇蜀多见思
　　○少詹事黄辉卒辉四川南充人万历十八年进士改庶吉士授编修以右中允为东宫讲官有启沃功历谕德左右庶子掌司经局迁少詹事累推礼部右侍郎未下至是卒辉清正绝尘文章古劲为时所推重壮龄不禄君子惜之
　　明神宗显皇帝实录卷之四百九十七
明神宗显皇帝实录卷之四百九十八
　　万历四十年八月壬戌朔命勋卫汤国祚承袭祖灵璧侯爵
　　○套虏犯延绥保宁边总兵官秉忠参将杜文焕等败之于白土涧一日再捷共斩获首虏二百五十四级马二百二十八匹斩其头目哑班哈等十二人督抚俱以捷闻
　　○癸亥升山东按察使陈道亨为本省右布政
　　○升南京户部郎中陈继芳为贵州佥事
　　○调江西抚州府知府苏宇庶为南昌府知府
　　○甲子给事中归子顾言九边军饷率倚鹾司之盈缩而两淮国课独居其饶自添设内监坐令正额大亏边饷日耗浸寻至今内监亦自苦撑持之难则坏两淮盐政者正以多设内监故耳即鲁保已自题罢存积引盐是该监存日亦当亟议撤回况今已物故乎至于榷税既令有司徵收随令有司角□羊进更为省便且东南灾伤以来杼轴尽空民苦织造如赴汤火即苏杭重困已甚乞圣明为根本地方长虑尽罢一切监务不复另遣以安地方
　　○乙丑南京御史傅宗皋奏治首三纲事在一断条言宫府急切诸务
　　○丙寅升大理寺右少卿何熊祥为本寺左少卿
　　○升太常寺少卿洪文衡为大理寺右少卿
　　○升光禄寺少卿李守约为南京通政司右参议
　　○升鸿胪寺右少卿焦衍丰为本寺左少卿
　　○升湖广按察使梁有年为浙江右布政
　　○起原任狭西参政陈大道补四川右参政　　○升兵部郎中郭庆年为云南副使整饬永昌兵备
　　○法司奏靖江王府宗幼小晚儿殴死卫军蔡大德论绞广灵王府宗室充□□土火襄□立毙客人高相发高墙禁住俱报可
　　○南京署工部事侍郎史继阶奏帑藏匮乏已极器皿传造非时乞赐停免以光俭德
　　○丁卯祭先师孔子遣礼部侍郎翁正春行礼
　　○升广东右参政董肇胤为本省按察使
