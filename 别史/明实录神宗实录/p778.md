<!-- { "loadSidebar": true } -->
　　○巡视太仓户科给事中官应震以边需甚急左藏悬罄奏乞清查卫营香蜡  祖制腾骧武骧四卫营上直官军与备操旗军数百员名俱系御马监提督操练诸卫营官军勇士人等每岁除绵花本色外折米折俸折绢布冬衣共该银四万六千四百余两马匹每岁料草一万四千八百五十九两零今官军马匹仅有其名若令户兵二曹合议清核仍令戎政衙门去太去甚官员士马尽留强壮上直备操听京营点核所省必多香蜡之入旧额甚约  世庙初岁止派黄蜡八万九千斤我  皇上御极会计录载本色定为一十四万七千三百八十四斤已溢旧数外折色银六万五百七两零原为太仓接济遇蜡偶缺方行支买今不问缺否每遇新正定买五万斤共价一万一千三百两香自  庄皇帝元帝至  皇上御宇之四年共用库内贮香一十一万有奇则一岁不满二万也今则每新正端午中秋共买六万五千四百五十斤费价三万一千四百八十两假令如当年每岁二万则岁可省银二万余两伏望时加清核以济急边不报
　　○丁卯署都察院事李志奏旧制巡视五城皆新选御史掌管今五城把棍响马充斥非兼差轮摄可办乞将考选孙之益等立赐允用专责以巡视五城之役庶乱民可戢不报
　　○刑科给事中姚若水奏大营及各卫军士不下十余万宜择将挑选教训或兼粮以优之庶城守可凭山海蓟门去京数百里不可无重兵守御间如黄土岭一片石等处尤当严为防护宿将杜松刘綎等业经起补尚有原任宣府总兵王学书甘肃总兵毛允中皆熟知夷情屡立战功且家丁惯战且并起五府佥书以备大将之选往岁东征余兵多聚金复海盖间烧爌为业皆善骑射宜命将招徕以资冲锋之选自登州抵旅顺可竟日而至繇旅顺抵黄谷岛汪家口亦不逾一二日诚移舟师于汪家口与镇江宽奠兵合可相机而前可扼隘而守酋方腹背受患安能逞凶西犯而臣所深愿力请则无如发内帑数十万使士卒无庚癸之呼有超距之气以守则固以战则克不忧酋不殄灭也
　　○以史继阶为南京吏部侍郎
　　○差太仆寺丞赵琦羙往山海关兑马
　　○总督汪可受奏臣初五日奉旨即欲出关但抚顺初陷臣尝大张声势称即日发兵数万今乃与三四原任闲将统数千人而往传于奴虏先声亦不足畏容臣待杜松到关之日以兵部新充徤马工部新造盔甲延绥新来家丁合蓟保调募可共得五六千人而臣率之出关斯成驭夷之体且初四夜辽报夷虏暂退喘息稍定可以渐备城守未宜以臣之仓皇助其喘息若当事势诚急臣又何敢逡巡  上曰蓟镇援兵既集尔便随宜调发以资战守出关调度还酌量缓急以为迟速若贼势已逼毋得逗遛观望致误军机
　　○戊辰命故隆平伯张炳孙张国彦袭祖爵
　　○上谕礼部曰今岁雨泽未降妨于农作朕心忧惶着顺天府竭诚祈祷
　　○戎政尚书薛三才奏十六门原额军六千八百余名每门分上下二班领以指挥千百户而总隶于后府兵部不知起自何年此外添差内监提督逐门占役至四千三百三十二名乞劄委司官查点将多占军役清理掣回庶法纪新而门禁肃  上谕九门提督内官监太监冉登曰辽左夷虏猖獗城门关系紧要尔提督等官务将各门内外官军不时查点倍加关防毋得怠玩其提督等官军伴准照先年钦定每门三名守门内官每员军伴二名不得多占
　　○虏满酋入寇冯家谷石塘路游击朱万良拒却之
　　○保定巡抚靳于中移驻易州言臣向受命畿南将本镇兵马预为选练共得一万三千除督臣汪可受檄调一千五百名镇臣王宣调去五千名往山海应援外即选练各府州县快手民壮以补之而快壮之缺仍行本府州县召充兵部言快壮应援则应给以安家银三两以后才支月粮其本等工食应给其家若议召补则工食又应给顶补之人矣宜行再议或暂停补或于新饷内每名给安家银若干庶为两便  上命抚臣再加酌议以闻
　　○己巳户部奏关狭荐饥斗米银三钱与往岁齐鲁无异至射毙县官尤二百余年罕有之事乞留一年税银与潼咸商筏等银备赈
　　○以镇边参将郑登云为五军营副将甘肃副总兵赵维翰为神机营副将天津游击杨肇基为山西老营堡副总兵
　　○庚午以江西巡抚王佐为河道总督佐言治河以无事为智不求穿凿如狼矢决口不可不塞黄河故道难听久湮直河泛滥可虞泉源微涸当浚泇身尚多砂浅水柜渐作桑田凡如此类亟应修举
　　○命户部尚书李汝华署掌吏部印务
　　○壬申巡抚顺天右佥都御史刘曰梧言臣奉旨移驻山海何敢濡滞但山海只一镇城督臣汪可受镇臣未国良保定镇臣王宣见住驻劄斗大山城已苦不堪臣往何所驻足且本月初四等日石塘古北马兰喜峰各路俱禀称各处欲沿边犯抢臣复移驻山海一切调度责之何人恐未必能济辽之缓急而先酿肘腋之隐忧  上曰蓟镇虏警频闻防守尤宜加谨刘曰梧且照旧整理边备无致疏虞应否移驻着该部再为酌议
　　○戎政尚书薛三才言山海与喜峰诸口俱是紧关门户拒虎进狼害宁有二且辽事急则督臣不得不出关应援顺抚不得不驻山海真抚不得不驻易州接应今奴酋暂退督臣奉有相机之旨二抚臣亦可不必移镇总之缓急势殊则先后异议也上命各照旧驻劄本镇整饬边备
　　○初设山海镇时奴酋犯顺议者谓宜简大帅据关扼险乃割蓟镇东协四路属山海关为一镇改募入卫边兵四千并山海路额兵二千分为左右二营每营统三千人左营以原推游击吴自勉充本镇中军兼管山海路事右营仍驻四路之中与东协台头营相为犄角与蓟镇画地分管操赏等费亦割蓟三分之一充之俱报可
　　○上谕内阁曰朕览兵部所奏募兵乏饷即传内库速查给发该库奏节年该部所欠金花等银至一百四十三万九千八百余两库藏空虗仅摉得先年余积银十万两即已给发户部凑集应用军饷缺乏非朕不体念但无所处卿可传示户部上紧那借凑处不得迟缓致误军机
　　○癸酉升石门路参将任自谦为蓟镇东路副总兵镇靖营参将石栋为延绥靖边副总兵宣府总督标下中军夏同卿为大同东路参将大同游击钱承勋为大同北东路参将宁山游击徐永为井大二道民兵游击
　　○山东巡抚李长庚奏登州三营共额兵二千四百一十九名今奉旨挑选一千五百渡辽应援所存止九百余名万一有警何以支撑势当一面发兵一面召募而东省自大祲之后公私悬罄无可借用惟有临清解部解监税银每年约共四万两伏望准将前银暂留听职酌量发兵募兵之费不报
　　○辽东广宁卫住民孙应登妻产一猴二角四牙浑身有毛落地即死
　　○甲戌准原任太常寺卿傅新德男傅庭诗吏部左侍郎杨时乔孙男杨德焜各入监读书
　　○铸给杨镐经略辽东等处关防一颗
　　○降封新野王嫡庶子器壴□周为奉国将军初新野王宙木□兖长子硕烨烨长子器墫俱经封相继夭亡烨有庶子器壴□周以出自滥妾不得袭封则宙木□兖次子硕爚与烨妻所为也后爚亦不寿而宙木□兖之七子硕灿袭封灿子埛复将继袭于是河南抚臣＜锍-釒＞其事礼部以器壴□周虽奉奏革而例有听继王爵之说应降封奉国将军以主王祀灿子埛以例以序止应封辅国将军从之
　　○乙亥原任太仆寺卿刘汝康卒汝康曹州人登万历癸未进士繇县令入为御史旋出为令既而转户曹历藩臬至今官仍调外任卒
　　○升广西柳远参将熊大经为山东副总兵　　○户科给事中官应震奏御奴三策一在伐敌交谕虏能系奴致阙下准照顺义王故事世受国封若窥边不还永革贡赏俟虏定盟然后从事于奴此以逆虏攻奴之大略也一在张威势奴北邻北关南邻朝鲜北关向与奴角我每季拨火器兵五百佐之朝鲜当倭变时亦受我救援厚恩宜借北关兵马向道捣奴右腋调朝鲜鸟铳手二三千同我兵繇鸭绿山后捣奴左腋此以顺夷攻奴之大略也一在悉敌情抚顺至奴巢二百余里有五关隘进一关须守一关若越关而进恐无归路凡奴境深浅虗实须得奴之人与我同谋方能详悉闻往时奴中军千谷里张海辈皆屡到边与抚道将各官相见则设法勾诱当亦无难此以奴攻奴之大略也
　　○丙子升万全都司佥书张应奎为宣府北路参将河南都司佥书黄玺为宣府葛峪堡参将浙江都司佥书吕佾为广州参将
　　○升太仆寺卿徐兆魁为右佥都御史巡抚湖广
　　○丁丑黄霾自东北起顷刻蔽天日色无光
　　○巡按山东御史杨一柱言抚顺城在沈阳东止八十里上榆林边在沈阳西止四十里贼前据抚顺虏又犯上榆林辽势甚危今贼酋回巢宜急发蓟镇援兵尽布开沈辽阳清河叆阳宽奠之间一面防守一面密谋仍将附近会安堡东州堡马根单堡权加料理设兵守之东夷之路塞则西夷之犯亦弭开沈固则北关保而奴亦必不敢肆犯于南  上命该部查议具奏
　　○是夜一更开原殷家庄堡本边平顶山台榴蒿洼台共椲杆八根同时火　　○戊寅户科给事中官应震奏前日发济边帑金十万两内五万九千或黑如漆或脆如上幸召匠再煎不甚耗蚀盖为不用朽蠹之象当今边事孔棘傥多发特颁速成大捷则无用化为有用又金花银每岁一百二十万有奇正统前虽属左藏然会典载各边缓急取足其中嘉靖改隶太仓专以济边不许别项那用  皇上初年移入大内遂致太仓缺额兵饷日亏若使在内者概从捐发在外者概允归还庶于边需有济
　　○己卯廷试贡士一千三百七十九人
　　○造湖广边粮同知关防
　　○庚辰大学士方从哲奏今中外戒严转饷徵兵所望辅臣赞襄不浅而臣精力既衰神识昏眊  皇上柰何以安危大计付一病夫之手亟简阁臣以分主忧时内阁止一人尚书止四人侍郎止四人科臣止七人台臣在京者止十人群臣请枚卜用大僚下考选推升者章多不下故从哲以为言
　　○辽东督臣请以被论涿州知州左之似降补辽东运粮通判借发辽饷数万两同登莱府佐一员雇船籴谷给辽  上曰海运籴粟饷边深为便计依议速行运粮官就着吏部题补吏部奏之似甫经关屯二臣紏劾臣部覆降二级于通判职衔不相应宜降授带衔河南按察司经历俾管海运果其干局逾人渐有成效不妨另议优处从之
　　○壬午铸镇守山海关应援蓟辽总兵官关防并符验旗牌以本镇新设也
　　○增添直隶卫学廪贡十名从巡按徐养量之请也
　　○升周家桥把总何汝宾为庙湾游击大坝堡守备任济民为宁夏广武游击贵州都司吴江龙为清浪参将狭西洮州守备洪世臣为固原游击游击刘朝为五军三营参将
　　○癸未升四川都司童仲揆为遵义参将安边参将李崇荣为芦塘参将云南都司陈应钟为临沅参将
　　○甲申升卫一凤为南京刑部尚书淮安知府高捷为河南副使管徐淮道事
　　○暖阁厂膳房火延正房及东西廊房
　　○乙酉赐  潞王翊镠庶一子常淓袭封为潞王
　　○南京礼部等衙门奏  祖宗家法以训储为第一义  高皇帝首建大本堂命太子宾客梁贞王义等辅导  太子  文皇帝于五年四月即命  皇长孙出阁就学谕辅臣尽心开导我  皇上藉  祖宗鸿庥亦当守  祖宗家法伏乞立允开讲之期俾皇太子  皇长孙日就月将以延国家有道之长不报
