<!-- { "loadSidebar": true } -->
　　○礼部覆山西抚按沉子木等题阳曲王府管理府事辅国将军表马□宋纵恶蔑法酿祸有繇议将表马□宋革去管理府事别选贤能管理从之
　　○以大同入卫游击骆尚志为大同东路左参将
　　○甲申以山西右参政王学书为本省按察使分巡冀北道
　　○吏部题开原兵备王缄奉旨拿问新调副使李复聘到任尚未有期议将原任永平道副使成逊除补山东副使管理开原兵备事务李复聘候缺另补报可
　　○以水灾诏免苏松药材银及量免牲口料银以苏民困
　　○南京兵部尚书阴武卿言营务六事一补丁壮以实营伍一徵折色以买操马一增火器以重营镇一优抚驭以重游巡一严捕盗以翼都会一稽职守以肃官常下兵部覆行
　　○乙酉南京兵部尚书阴武卿题南都连岁灾歉京军尤极困疲议将锦衣卫快手船小甲未完年例油艌等银共四千二十八两八钱二分六厘零尽行蠲免章下兵部
明神宗显皇帝实录卷之一百九十一
明神宗显皇帝实录卷之一百九十二
　　万历十五年十一月丙戌朔复除原任湖广佥事王亮为四川佥事管清军屯田驿传水利盐法茶法
　　○升山西左参政郑国仕为四川按察使分巡川北道户部郎中韩取善为山西右参政驻宣府
　　○南京兵部尚书阴武卿等题卫所军余各差快平船重矣而次则有黄船有运粮有军斗有小职字有长巡有夜巡有修仓有看仓有夜歇有看守草库有跟随巡捕有守内外城门有内府幼匠有工部烧窑有供应机户摉简有御马监养马有武学听事凡十八等要之快船独当七八别差共居二三旧例各差原有分认自船差困极以来每遇缺乏輙以别差余丁拨捕而别差有缺亦拨船差之人补还议著为定例快平快丁银悉以今册为据子孙永远办纳遇有消长即于册内人丁增减不许将别差人丁拨补亦不计将快船余丁拨补别差则输银有定籍力役有定差各军子孙相安于无事矣下所司议覆允行
　　○以大同守口堡守备王应熊为大同入卫游击
　　○以灾伤诏量停免徐州泰兴江都如皋仪真海门宝应兴化等县拖欠工部料价银有差
　　○以灾伤诏顺天府三河县应解工部木柴料价协济军器等银共七百三十三两七钱八分缓徵一年滦州一州卢龙迁安乐亭三县应解工部料价挑河夫银铁冶民夫军器等银三年带徵
　　○升南京太常寺卿沈玄华为南京大理寺卿○复除原任山东左参政王藻为狭西右参政
　　○戊子升四川右参议李士达为本省兵备副使
　　○郧阳府县生员胡东昭等欲将参将衙门建为学宫急行改折致军护惜本管忿激噪呼并毁数生住屋抚治都御史李材题参知府沈鈇副使丁惟宁指挥冯高杜应明守备王鸣鹤生员胡东昭等并自劾不职  上命夺材俸半年丁惟宁王鸣鹤各一年沈鈇冯高杜应鸣胡东昭等巡按提问鼓众首事军人王礼等三人免死充军余免究已材＜锍-釒＞论惟宁姑鼓攻剿之虚声增其疑畏继激告粮之军众喧哗于庭惟宁越墙而走伤体损威宜行议处得旨降惟宁三级给事中陈璧言材薄罚未尽其辜遂命材回籍听勘兵部言王礼等三名要挟加粮殴伤兵备宜正国法科臣杨其休顾九思台臣郭万里交章以请  上命处决枭示
　　○工部覆总督漕运杨一魁题挑浚帮筑事宜一草湾口应量挑东岸长二百六十丈西岸长四百丈工料银共六千一百四十四两六钱零一崔镇徐昇黄家觜三坝止折石从下另砌量浚引水支河一  祖陵东南护堤外用荒石砌子堤一道高四尺根阔三尺长与大堤等工料银三百一十七两零一挑浚淮安府临城涧河四千二百丈计工料银四千四百四十八两四钱一帮筑范家口堤坝除原估银四千余两外续用过工料等银六千余两一包砌清河口惠济祠前里河阳长五十七丈砌石高一十二层本祠后外河长五十四丈五尺砌石高一十三层工料等银共二千五百九十九两六钱四分一天妃坝加筑平满排钉椿木内外用石包砌坚固以防冲洗各项工料共该银一万九千五百九两零俱于原题浚草湾未用银两动支其折改崔镇等坝并筑砌天妃坝计费不多俱与河道岁修银内酌量支用得旨崔镇坝应否改折候差科臣到彼再议定夺余依议行
　　○己丑升山西副使侯世卿为本省左参政
　　○升南京光禄寺卿杜友兰为南京太常寺卿
　　○胡艮巨马二桥兴工遣官祭后土司工之神
　　○太子少保礼部尚书兼学士沈鲤三年考满遣内臣赐钞锭羊酒荫嗣男埭为官生
　　○先是辽东巡抚顾养谦疏论开原道参政王缄抚剿无定策反覆其词贻祸边疆宜重加议处至猛骨孛罗已叛而从逆奴儿哈赤益骄而为患乞行巡按查勘相机处分章下兵部覆奏  上以王缄玩寇餋患命锦衣卫逮问于是给事中彭国光疏论养谦职秉节钺果有定见缄果展转＜矢见＞避即特参可也何乃俟其颠踬而始罪归于下盖幸缄策中则将与同功不幸事败则驾言逭罪宜行议点为偾事推诿之戒疏入文书官传谕内阁本内说有功则首叙有罪则诿之人巡抚亦该处大学士申时行奏辽东三面皆虏四时皆防于九边最为劳苦餋谦抚辽边务皆有调理与李成梁同心协力共保冲边此边臣中之最有才能者海西属夷乃开原藩蔽仰逞二奴乃海西讎敌今二奴侵凌海西其势日强恐他日为开原患故餋谦与成梁议主于剿王缄议论互有异同始主抚谕后复支吾故餋谦参论示警不过降调其拏问则出自  宸断科臣为缄不平遂论餋谦失事推诿今二奴未尝入犯开原未尝被兵原无失事其请剿二奴在先参论王缄在后原无推诿若遽将餋谦议处则边臣闻之皆避怨畏祸不敢主张一事不敢参论一人而边事益壤矣  上允之命餋谦供职餋谦请宽缄罪兵科给事中吴之隹蓟辽总督张国彦俱请宽缄以作任事之心  上命候旨行
　　○补河南右参政兼佥事王淑陵为四川右参政盖以考察拾遗调简也
　　○辛卯除补原任狭西副使成宪为山西潞安兵备副使
　　○诏河道堤防节年修筑不坚以致冲决该管官五年内者巡抚夺俸三月道官降俸一级内餋病致仕者不许推用见论劾者从重议处余年远者姑免究○壬辰升太仆寺少卿余懋学为南京光禄寺卿
　　○甲午祭  三皇于  景惠殿遣侍郎于慎行行礼
　　○命河南抚按将存积赃罚银一万两籴买杂粮分发赈济
　　○乙未赐延庆长公主金册并驸马王昺冠带袍服
　　○是日文书房口传谕刑部先年严尚书在部亦曾遣人听记如今为何不容若从公问理无有私弊何畏人听记时以太常寺参大兴县知县王偕擅责乐舞生事下法司  上密遣较尉二人侦之因令听记招词以奏二较初见尚书李世达婉谓之人犯未齐尚未审问且事必先经该司而后呈堂明日当来听记次日巡风主事孙承荣以故事无法司问理狱情而较尉入视者如奉密旨则当潜听窃访岂得公行入视且真伪未可知因拒却之二较还奏且言王偕青衣乘马随从多人杨扬入法司状  上怒令文书官传谕阁中欲以其事掣回镇抚司鞫问并传旨云云已而世达等谢罪居数日  上意解夺司官俸二月仍以事属法司刑科都给事中唐尧钦等疏言较尉司缉访者也可施于民间不可加于部院且听记原非  祖制严尚书时镇抚司较尉押犯人到部于庭上站立非为听记也况一事每经多官岂容纵枉而必取信于较尉之口乎是日伊口称有旨及尚书李世达出迎又全无凭据孰辨真假乞  上全体统以安大臣  上以奉旨究问人犯  皇祖时曾有听记非自今日始况该役带有信牌如何凭据御史郭万里等给事中和震郭显忠梅国楼侯先春御史文德交章言其不可  上不听○韩府镇国中尉融忄□爕收禁间宅以越关奏扰也
　　○丙申以  圣母慈圣宣文明肃皇太后万寿圣节赐辅臣讲官等金万寿字等物及银币有差
　　○以前军都督府佥事管理红盔将军新建伯王承勋为南京协同守备兼掌南京后军都督府事
　　○丁酉升刑部在侍郎耿定向为南京右都御史
　　○戊戌户部覆应天巡抚佘立苏松巡按荆州土题所属积过谷数议将知县等官分别奖罚  上是之仍命升迁离任官应将任内积谷截日稽察不在三年总参之限如何一概开豁
　　○户部覆福建巡抚贾待问条议清查寺田以资军储平粜仓谷以重邦本报闻
　　○庚子以府军前卫掌印怀远侯常胤绪为前军都督府佥书○辛丑升太常寺卿裴应章为右副都御史抚治郧阳
　　○壬寅升提督四夷馆太常寺少卿赵世卿为右通政
　　○以后军都督府佥书宣城伯卫国本兼理经盔将军
　　○癸卯  孝惠皇后忌辰遣城安伯郭邦柱祭  茂陵  孝烈皇后忌辰遣宣城伯卫国本祭  永陵
　　○改刑部右侍郎陈瓒为左侍郎南京吏部右侍郎何源为左侍郎
　　○以临淮侯应袭勋卫李宗城充府军前卫掌印官
　　○命勋臣出营及革任才力堪用者科道三年会举兵部酌量推用
　　○甲辰  圣母慈圣宣文明肃皇太后圣旦  上御皇极门百官致词称贺三辅臣仍诣  慈宁宫门叩头赐辅臣各酒饭一卓烧割一分又赐上尊珍馔○以顺天府尹周继为太常寺卿
　　○升原任吏部文选司郎中邵仲禄为太常寺少卿提督四夷馆
　　○升浙江右参政黄鹤为湖广荆西兵备按察使
　　○狭西巡抚王土□□题赈济动支过各仓事例义输备荒社仓等粮八万八千六百三十一石二斗零备赈事例等银一万八千四百二十两一钱零俱准开销其支剩银一百一十五两六钱零仍听备荒支用报闻
　　○乙巳以狭西佥事苗浡然为狭西行太仆寺少卿兼佥事
　　○丙午吏部拟南京太仆寺卿王湘为顺天府尹  上以湘新任京职如何又推夺该司官俸三月另推应天府尹石应岳改任
　　○戊申冬至  大祀  天于圜丘遣定国公徐文璧恭代次日加文璧太傅遣隆平侯张炳怀远侯常胤绪阳武侯薛钲西宁侯宋世恩豊城侯李瓌武平伯陈如松成山伯王应龙靖远伯王学礼永年伯王伟分祭  诸陵武清伯李全祭  景皇帝陵寝  上不御殿免称贺及赐宴次日赐三辅臣上尊珍馔
　　○庚戌朝鲜国王李昖差陪臣李淳仍等三十五员朝贺冬至赐宴赏如例
　　○辛亥礼部上  皇第四子命名仪注一钦定命名百日该用十二月十九所有吉时合行钦天监选择一翰林院预拟  皇子睿名上请  圣明简定一前期一日  上以命  皇子名告闻于  奉先殿一是日命  皇子名  上具皮弁服御乾清宫升座  皇后率  皇贵妃各具服朝见行四拜礼毕  皇后侍立东面  皇贵妃中立师姆抱  皇子出自寝繇西至殿内授  皇子于  皇贵妃内赞奏曰  皇贵妃郑氏敢用吉日祗见  皇子  上降座抚  皇子之首咳而赐之名  皇贵妃承旨毕左还授  皇子于师姆还寝  皇后复率  皇贵妃四拜礼毕各还宫一是日命名毕  上以  皇子名遣使闻于仁圣懿安康静皇太后  慈圣宣文明肃皇太后一次日  上御皇极门钦降手敕以  皇子睿名传谕礼部行移宗人府上籍  玉牒
　　○壬子诏应天等府所属被灾州县漕屯钱粮徵免改折有差
