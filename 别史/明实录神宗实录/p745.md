<!-- { "loadSidebar": true } -->
　　万历四十三年十二月癸卯朔谕内阁朕览文书见卿等所奏具见忠君为国之意所请诸事朕面谕已明白知道了前者朕恭诣  圣母几筵前行礼毕召百官于宫门外朕与卿等正议国事卿等奏请皇太子讲学皇孙就传朕传待禫服后次苐举行卿等方承谕奏对乃忽有刘光复突出搀越直前狂叫惊震  神御又在朕前无人臣礼此时百官目睹耳闻彼奉旨拏下卿等叩请多官所见且卿等每有国政无不输忠效诚具揭陈奏虽有中旨皆朕亲裁独断翟凤翀这厮輙敢狂肆逞臆党救朋类卖直沽名好生可恶本当重治姑且不究卿等不必以浮言介怀宜安心辅理以副眷倚至意不淂再有所陈特谕卿等知之于是大学士方从哲吴道南＜锍-釒＞谢且言  圣母固云凡有国政无不具揭陈奏顾陈奏在臣等而听从在  皇上必陈即听奏即从而后臣等之辅理为不虚于  皇上之眷倚为无负此臣所为惓惓切望于我  皇上者也
　　○吏科右给事中韩元祜等言我朝马政自太仆掌管之外于近郊周围百余里内设立马房皆有仓场储蓄草料而统属于御马监承平日久耗蠹日增嘉靖时清查拣退不堪者变卖今臣等查点非瘦损则矮小即以应拣退变易者聊且充数亦止淂二千二百五十有奇乃用料至二万五千余石用草至八十二万余束夫户部有监督矣主收亦当主放而掌贴内官设之何为军人司喂餋矣自支亦可自买而贸易商人苦之人何为至于御马监所蓄之马多寡驽良益不可知每年草料用银至十五万六千五百余两议者每搤掔于餋马之无寔金钱之多耗欲并仓场等制而尽废之乃臣等巡历自坝大马房而东又折而北棋布星列且有城垣者五六处总之拥卫神京备御缓急则又  祖宗长虑乞  皇上收回内使尽罢□人严敕清查如嘉靖时所行故事务令钱粮不虚而马政有济其诸城垣之倾圯者即捐内输子粒银修补以固我牧圉未必非桑土之绸缪也不报
　　○甲辰以雪泽愆期命顺天府竭诚祈祷
　　○丙午  慈孝献皇后忌辰
　　奉先殿行祭礼
　　○大学士方从哲吴道南言数日以来政事日壅书奏日积臣等莫知所以为计因念我  皇上英明天纵事无大小无不出  亲裁夫总览美名也独断盛节也臣等岂不为  皇上愿之但使吏部推一官而  皇上即赐点用诸司奏一事而  皇上即赐批行则威福推辟权不下移  主势自尊人心自服臣下方将顺奉承之不暇何乐有言惟  皇上不肯即用即行臣等不淂不补牍以请至于请之频  皇上又以为烦聒为激扰甚且以为市恩沽名于是持之愈坚悉从寝阁其所误者诸臣之事乎抑  皇上之事乎臣等经年累月请点大僚补科道起废官近日又请用都御史请用兵科河南道请点巡按各差连篇累牍臣等亦自厌其烦矣而一言不效一事未行溺职旷官惭愧欲死今亦不敢一一条陈以渎  天听特举用人行政本原受病之处请  皇上深思而熟计之
　　○丁未大学士方从哲吴道南言适文书官金忠传  圣谕问奉差织造内官吕贵敕书何以未发臣等暂对以工部手本未到无凭撰敕在工部或以工科署印无人前本未曾发抄是以未行手本该臣等复思吕贵奉差一事自浙直抚按以及该部科道诸臣无一人不言其当停  皇上似不宜听纪光先一人之言而拂举朝之公论倘众人皆以为不可而该部遽为请敕臣等遽为撰敕于将顺之义得矣将来贻害地方酿东南无穷之祸谁任其咎也
　　○命成安伯郭祚久承袭祖爵
　　○升太仆寺少卿李燎为光禄寺卿
　　○授熊明遇为兵科给事中署掌印务以湖广道御史耿鸣雷管河南道事
　　○予辽东总兵官左军都督府都督同知张臣祭葬
　　○辛亥山西巡抚吴仁度题山西左布政使韩策以被参请告回籍拟将右布政使马拯代觐
　　○升鸿胪寺右少卿张廓为左少卿　　○两浙巡盐御史杨鹤苏松巡按御史薛贞俱已差满奉旨差回道管事
　　○壬子巡视太仓银库刑科给事中姜性等条议清帑内称制钱鼓铸宜广先年科臣郝敬＜锍-釒＞请修举钱法每银一钱除工费外净铸钱七十一文炤成议以五十文支用则余钱二十一文值银四分如炤银七钱三兼支则岁出百十万可增银四十万两此自然之利也方今财赋匮极何惮而不行乎但铸钱必须用铜而召商买铜每为奸棍侵欺何益莫若佥报在京土著殷实人户户部给与批劄令其垫本前往产铜处所收买黄铜赴两淮运司查验如有实在铜万斤者给与盐课银八百两余二百两候到京镕净补给该司所验铜斤即着督运官押同本商解京交纳必铜随课到方准扣筭如已领课银而铜不到者本官查参该商拿究此外有京师富商外省富民自备赀本愿充商役买铜者亦许告明户部给与批劄炤前运纳庶铜斤充足开铸不停而国家坐享金钱之利矣其铺户炉头冒滥多弊则宜扣所铸之钱为铸钱之工料上下俱便若三十八年工部华主事之条陈可采也
　　○先是  上以钦天监所择  皇太子妃郭民发引日期因一月内重行不便该监复以四十四年二月十三日请  上又以明年方向不利还着改于今年十二月内行于是钦天监择四十三年十二月十四日发引二十五日安葬  上是之
　　○湖广巡抚梁见孟＜锍-釒＞言岷王德寿兼隆请炤例旌表诏下礼部
　　○准总督宣大兵部尚书涂宗浚回籍调理病痊奏荐起用　　○南京工部侍郎李得阳卒得阳嘉靖四十四年进士繇知县历部郎知府至布政使升右佥都御史巡抚湖广请告回籍起南京工部侍郎卒于官所着有理学臆言义仓漫语古今一览难字备弓□攵桐川野史谈齐集帖等书卒之日棺衾无所倚办礼部覆请  上命予一祭全葬
　　○甲寅以应天巡抚王应麟有织监凭奸移转江南之奏降旨切责曰苏杭织造上用龙袍等项差遣内官督理原系累朝旧规且屡有明旨织完婚礼袍叚吕贵随即运回京复命如何该部与抚按等官輙敢恣肆抗违不遵姑不究关防即便给与敕书着该部速移手本撰写与他不得再来渎扰吕贵着就彼到任上紧督织依限进来且内外各官俱属王臣岂得违旨稽阻偏执
　　○户部奏遵旧例严责成以足国储请自万历三十九年以后未完钱粮应炤新例其各项文册悉炤旧式另造简明除已完者不开外备列某府某州某县官未完见征带征若干若干同册投部总发本司汇收以便据揭查明一炤未完事件类稿题参觐期在迩合应申饬  上曰近来钱粮匮诎边饷不支皆繇各有司官征解不时逋负日多国储何赖这查参等事依拟着实举行不许仍前违误
　　○命将东厂缉获强贼郝子学等着锦衣卫送镇抚司刑讯知情内官李胤李朝用等着司礼监严提究问
　　○以  恭靖端毅温惠皇太子妃郭氏发引诏工部填垫道路锦衣卫拨给摆路圉宿坐更官旗三百名并用巡逻巡捕官
　　○狭西总督刘敏宽引病求罢不允
　　○云南总兵沐昌祚恳辞镇守  上曰留之命其尽心任事以奠遐荒　　○周府会稽王府奉国将军朝纬奏参鱼□亟充举人刘师宠白昼强掳宗女奉旨这所奏事情重大着部院看议来说
　　○乙卯谕礼部朕览皇太子妃郭氏仪注内开发引之日皇长孙步送至京城外路祭毕还宫皇长孙尚在幼年远送不便着遣本宫官代行
　　○以祈雪有应遣官祭谢  郊坛
　　○丙辰  世宗肃皇帝忌辰  奉先殿行祭礼遣官祭  永陵
　　○以工部不移文催撰吕贵督织敕书降旨切责堂上官姑免究该司官着罚俸二个月
　　○戊午大学士吴道南以子丧抱病给假  上曰览奏知有卿子之变朕心恻然准暂给调理数日正旦在迩卿宜速出入阁辅理慎勿再陈　　○升真定知府周光爕为山东青州道副使青州知府王之爚为登州道副使
　　○以皇太子妃郭氏二十五日安葬遣礼部左侍郎何宗彦题主工部右侍郎林如楚谢土
　　○调补原任河南左布政使赵彦为山西左布政使
　　○诏法司将司礼监问过窝藏强贼内犯李胤李朝用等通提依律拟罪具奏
　　○己未命乔凡升署掌顺天府印
　　○庚申立春顺天府进春百官庆贺
　　○是日以立春令节颁赐二辅臣上尊珍馔
　　○礼部题参假印奸人王惠将儒士马应聘事例银三百九十两包揽上纳仍将印信完状付讫及户部咨文到部送司比对印画糢糊随发铸印局办验果系假印  上命法司鞫之　　○诏兵部军职大选日期改于正月十七日行
　　○下兵马欧之相于法司时九门太监冉登奏奸棍聚欧官军  上以欧之相有地方之责不能禁戢乃敢受贿行私故诘责之仍命郭从忠等都着锦衣卫拏送镇抚司打问所拾棚铺尽行拆毁
　　○癸亥以赵拱极为南京光禄寺少卿金忠士为狭西右布政使
　　○甲子兵科署科事给事中焦明遇言臣遵例于本月十二日诣大教场会同司礼监奉御等官杨大朝等比试官舍一百七十八员名逐一较阅马步等箭次日仍诣中军都督府再试其文该臣公同选取一等三十五员名宜优录二等四十二员名宜收录以需后用三等九十九员名例得承袭准支全俸其比试不中者例给半俸臣又看得会典所载试而后官未闻官而后试也十月已选官舍未经比试当时又未题明原其端委不过矜念贫弁守候之苦屡请科臣未下輙权宜竣事而不知其戾于制也比试则有去取官已铨选去取安置乞  明旨申饬府部念已选之官无可去取姑从免比听其领凭到卫如欲比试当补请乞于献岁钦定一日试毕题知免其去取惟  皇上裁择施行
　　上曰武职比试当请旨奉行如何不题明乃未比先选诚为不妥今次姑免比试以后俱题奏明白行
　　○狭西巡抚李楠山西巡抚吴仁度各以病辞不允
　　○乙丑大学士方从哲等言先该题奉钦依每年终将讲过经书讲章类写进呈备览已经节次进讫今查撰进讲章谨将通鉴纂要赵宋初年四本类写装潢进呈乞  皇上于万几之暇时加观览以求温故知新之益　　○兵部覆山东巡按翟凤翀勘过万历四十年四月内虏犯平虏堡该管静远堡地方官军拒堵血战又四十一年三月内大虏入犯平虏等堡官军与贼对敌拟将有功游击梁汝贵副总兵麻承恩等各分别纪录袭升赏赉  上是之曰该堡堵虏有功例宜叙赉梁汝贵赏银十二两与麻承恩等三员俱行纪录麻有名等十九员各赏银六两佟翔凤等十四员内佟翔凤袭升三级栾景松等十员各袭升二级席尚才等三员各袭升一级王如綍等三员各罚俸三个月
　　○刑部等衙门会问过闱关节犯人顾汝衡白省吾阎思扬查炤追赃枷号遣戍进士曹煃赎杖仍移咨吏部将行人李一公罚治与曹煃一并议覆刘琛革去举人移咨礼部除名姑容留监脱去首恶李师靖与同谋黄我登移咨各该省抚按官严挐解部枷遣正罪  上命俱依拟
　　○丙寅大学士方从哲等言岁序将终时事多阙请  上将目前要务如署院按差掌印候补科臣及山东抚臣发帑之＜锍-釒＞与顺天府臣请暂免过路落地税诸本尽发票赐行又言御史刘光复幽系多时惩创日久恳乞  皇上宽释以体  圣母济物之慈以慰朝野宥过之望不报
　　○升国子监祭酒刘一燝为詹事府少詹事兼翰林院侍读学士管  玉牒事
