<!-- { "loadSidebar": true } -->
　　○癸亥以宣府□完边墙城堡墩台等项赏原任总督尚书王崇古总督侍郎方逢时巡抚副都御史吴兑各银两表里吴兑升俸一级总兵官雷龙赵岢赏次之雷龙升祖职一级其余著巡按御史核奏  旌湖广光化县生员蔡玉同弟蔡佩为母庐墓三年孝行之间直隶霍丘县县丞邹相妻黄氏狭西河州民雷得时妻杨氏又民马廷凤妻罗氏湖广邵阳县民罗仁妻陈氏杨氏河南太康县民刘然妻孔氏俱贞节之门山西盂县军人妻牛氏不食七日死河南夏邑县生员叚思恭妻张氏三日不食缢死祥符县生员司邦谦妻孟氏四缢不绝卧柩前不食死永城县民郭才妻成氏即时缢死开封府民杜帷纳妻董氏即日缢死杞县民张存儒妻徐氏四日不食自缢灵侧商水县民戴朝福妻张氏自缢登封县生员刘诚妻杨氏自缢湖广南漳县民张真未婚妻宋氏自缢河南怀庆府河内县民蔡茂未婚妻吴氏自缢死俱贞烈之门
　　○甲子  上御文华殿讲读
　　○以左春坊左中允范应期充经筵日讲官  升巡抚江西右副都御史凌云翼为南京兵部右侍郎
　　○升云南曲靖军民府知府王辇为狭西苑马寺少卿兼佥事
　　○南京兵部尚书刘体乾以衰病乞休许之
　　○补荫原任少保兼太子太傅武英殿大学士顾鼎臣孙男顾谦豫为国子生  准荆王嫡次子泰宁王常＜氵言＞袭封荆王其世子常泠革为庶人也
　　○礼部覆巡抚狭西副都御史郜光先题各王府长史员缺务于审理教授等官从公选委暂署司事不得概用护卫及仪卫等军职从之  乙丑户部题宣大山西三镇年例银两宣府镇主兵银五万六千四百四十两大同镇主兵银一十二万三千九百三十四两客兵银三万两山西镇主兵银四万四千六百九十八两零客兵银三万七千五百两准给发
　　○户部题蓟密永昌四镇额饷银两时已季夏防秋伊迩除已发外仍当补足额数以备缓急蓟州镇该二万七百三十四两零密云镇该一十三万五千九百五十八两零外补上年丁绢银五十二两零永平镇该四万八千四百三十两零昌平镇该四万六千八百八十六两零易州镇量发六千两良涿二千五百两准给发○南吏科给事中史朝铉劾守备太监申信先年差往湖广督发辽庶人起解高墙强取藉没银两六千以充囊橐顷在南京暴戾贪残擅添各门局等官贿赂公行乞亟赐罢斥严行勘问赃罪报闻河南等道御史吴从宪等亦言被劾事情合敕下南京该衙门从公体勘不从
　　○丁卯  上御文华殿讲读
　　○升山东按察使朱卿为本省右布政
　　○戊辰改南京刑部尚书戴才为南京兵部尚书参赞机务升应天府府尹杨成为都察院右副都御史巡抚江西  礼部覆巡抚江西副都御史凌云翼题原任南京刑部尚书已故陈寿新淦人繇进士授户科给事中时外戚万通与中官梁方辈交结用事抗＜锍-釒＞被逮久之得释及为南京副都御史复与逆瑾忤械系下狱监禁居庸关瑾诛起为狭西巡抚能戢镇守太监廖堂毒焰民以安堵两抚边镇军容整肃吏部两移咨取荫皆以无功辞免及死不能成殓虽勋猷尚未尽见而节操则已凛然法宜补谥以示激劝得旨准谥简肃
　　○己巳升山东右参政王一鹗为本省按察使
　　○户部覆巡抚延绥都御史张守中管粮郎中李木题本镇虽多余盐课银三万七百七十余两但地方饥馑时近防秋合将客兵银二万二千七百八十七两零给发其多余盐课银扣作下年主兵年例准给发
　　○庚午升狭西左布政使侯东莱为应天府府尹
　　○准庆世子倪＜火贵＞管理府事以庆王鼒枋初薨令俟服满请袭也  辛未起原任南京工部尚书林云同为南京刑部尚书
　　○巡按浙江监察御史萧廪题原任南京兵部尚书王守仁奉旨下儒臣议从祀久矣乃或谓其学近于禅或谓专提良知不及良能或谓遵德性而遗闻见异于朱子夫所恶于禅者以遗弃事物沦于空寂也使守仁出此诚不可治国家乃学术发为事功既章章矣其立教大旨曰致良知于事事物物之间是大学之教明物察伦之学也其与朱子稍异诚有然者然学在不出吾宗至于启钥开关何必胶柱鼓瑟又有谓始尝修仙佞佛者及门多匪人者总属苛求合宜定议下礼部覆
　　○壬申升云南副使张文渊为本省右参政复除原任河南左布政使刘曰材于狭西
　　○光禄寺卿汪宗伊题本寺有器皿厂一所收贮工部南京工部解造器皿相应设法堆放省出数连暂收新粮仍先行支放不妨收阁器皿又查本寺有监局人匠额支粟米者及将军并各监局人匠支粟米半年者俱扣算粟米一石支与白粮七斗庶旧积不置于无用而新收亦可以有备从之
　　明神宗显皇帝实录卷之二十六
明神宗显皇帝实录卷之二十七
　　万历二年七月癸酉朔
　　上享  太庙
　　○升山西佥事随府为山东副使
　　○户部覆南京户部尚书傅颐题南京二总运军行粮改于水次兑给诚为两便但数多寡该部无从稽考至耗米席驴脚等项俱系正额正米既兑给军旗前项俱无下落亏损甚多合行漕司每年给发全单先期咨报该部查处耗米等项除给军外其余尽解南京并行查以前混支米扣米银及松江府以麦银径作行粮华亭县以南粮擅放外卫官军俱听该部查覆议处报可
　　○礼部题韩王朗锜奏称庶第一子璟澜乞请封郡王为照郡王进封亲王者除不得进封郡爵近例昭然今韩府自悼王偕流绝嗣康王偕灊以弟繇彰化王进封其次嫡庶子在未奉条例之前向来相沿承袭今在条例之后似难准从但康王以弟继兄传至今王俱属正派与旁枝一从再从者不同应否准封伏候  圣裁近秦王敬溶请封伊弟敬金□勉查敬溶父怀惓系再从侄男进封敬金□勉只应封中尉已经覆奉钦依今后各王府虽条例以前无论亲枝及一从再从者其次嫡庶子除已经封袭者待本王身终之日其子俱照敬金□勉事例止援本等官职不得妄授前例滥请郡爵报曰璟□氵门赤□准封郡爵其以从亲进封的俱照近例
　　○甲戌升贵州参议许宗镒为云南副使
　　○赏巡抚浙江都御史方弘静银两表里副使刘翾副总兵王尚文等着巡按御史核奏时倭贼突犯宁绍台温等处官兵拒敌外洋沉获倭船斩首七十八颗也
　　○乙亥吏科给事中郝维乔题久任事宜谓方面堪京堂有司堪行取自应久任以待不次之擢乃使不宜久任者参其间宁不启下民之咨妨贤俊之路耶又如同一外官或处繁剧之会寝食不遑或膺边方之寄利害难测岂可与僻静腹里者等同一京职或冒生死矢献替以致君尧舜为期或违父母远妻子经年奔走王事岂可与逐队出入者等又或同一衙门同一资俸有一人兼数人之事一时任数岁之劳似皆不可一律论报曰久任之法方行言者纷纷这本只为科道官不得升转今后着吏部查照近例内外一体升转不必拘定一年两次及多寡之数
　　○丙子户部覆辽东管粮郎中李充实奏称该镇粮料草束银两实在新收共短少十余万又客兵银二千二百三十九两零实在该库不登报边储簿内原任辽东管粮郎中王念称支收案卷可查交代时又经委官查盘明白为照王念心迹难明李充实失在交代时不对面细盘合严行查勘报如部议王念革任听勘李充实议处
　　○丁丑升四川佥事李与善为贵州参议兵部职方司郎中左熙为山西参议
　　○吏部覆工科右给事中汤聘尹言崇寔政四事一曰监司就近迁转如有缺而俸不相应则暂停而总计其考一曰禁戢官属陪迎抚按巡历止简附近推官代理刑名守巡兵备各于本管地方相见新任二司不许往参都司不许相随府州县不许越境迎送一曰差委勿及正官查盘止许行委该道守巡务亲历各属地方不许转委一曰待宾勿过卑亵江南御史相临者少各府正佐无用采访故州县得以全尊江北御史相临者多各府正佐时委采访故州县甘于自屈今后北方州县照南方宾待从之
　　○宴赏海西朝贡咬郎兀等卫女直都指挥使大汗等并秃赤等卫女直都指挥佥事少里等如例
　　○礼部覆靖江王长子任昌奏为照靖江一藩向以擅婚事例具奏请名封立案不行至隆庆六年酌议准请名封俱裁减禄粮三分之二以惩其相沿擅婚之罪今任昌奏内请封者一百三十一位请名者四百八十八位多有长史司粘连各宗枝文结到部但因布政司文结未到案候日久如数年所陈穷困之状殊为可怜合备行查对即与类题填发勘合照原议给禄米三分之一以后本府所生子女请名请封奏报册结俱照近例遵行给与全禄毋得仍蹈旧习希冀法外之恩并行布政司一应请名封勘结务与王府文结齐到以便题覆报可  革襄垣王府镇国中尉俊桎俊楾禄米一半其子充□□火殳□充火□赖革夺封号不许请补仍追还冒支禄银从山西巡按御史贺一桂奏也
　　○下福建语屿寨协总姚登衢等巡按御史问时广贼突犯闽境守备不设为御史刘良弼查奏也
　　○法司具奏西河王府镇国中尉知忄□鲜挟势凶淫及未请名封小八老朋谋济恶状得报知忄□鲜废为庶人高墙禁住小八老除名封
　　○戊寅给还崇福寺僧真偈地五顷四十三亩供奉各夫人香火以后但有夫人亡故都就彼安葬不必再行拨给
　　○兵部覆保定督抚刘应节等题紫荆一带添设车骑二营其车营军士在保定取办于右营之全军在真定取办于守备之全营不足则以保定班军总兵标营及龙固营军补之其骑营在保定标营见足二千五百真定标营止二千二百以游兵三百补之各改设游击二员统领但保定右营原赴蓟镇防秋既留本镇须另议一枝前赴原拟信地防守从之
　　○己卯户部覆巡抚山西都御史朱笈题本省系边方与腹里逈绝商税正课系供折禄折俸折粮之用余课充赏功一切等费合准照大同事例将该省所属商税尽留本省以备各项支用诏许之
　　○庚辰  上御文华殿讲读
　　○南京吏部尚书王大固乞休许之
　　○礼科给事中李邦佐条议停宪差以省劳费革访察以杜宿弊二事都察院覆议清军御史一官兼摄数省正欲节省劳费原议当军伍消耗之时间一专差期于三年事完仍并归巡按御史带管若差未几而即停止既隳其垂成之功若事既完而复定三年一差之期亦非归并省事之意至访察之举专为豪梁巨恶有司既不能钤制小民复不敢陈告若非密访痛惩必至弱肉强食若乃转委非人通同滋弊大奸漏网良善波及是在慎重严密多方参酌耳诏报曰清理军伍系  祖宗成法御史以纠察为职奸恶不除何以保安良善都照近例行
　　○辛巳以庆王鼒枋薨辍朝三日
　　○壬午  上御文华殿讲读
　　○户部覆湖广道御史房楠题光禄寺收积米石共二十七万余石仓廒盈满已经该寺曲处实非经久之计酌议于东安门外邻近民房增置买一区改为外仓暂停新粮其房价工费俱于该寺库贮银两动支报可
　　○癸未  上御文华殿讲读
　　○甲申铸给广东韶州府练兵司同知关防
　　○翰林院进  穆宗皇帝实录百官朝服庆贺
　　○复除原任福建佥事范山□龠于本省
