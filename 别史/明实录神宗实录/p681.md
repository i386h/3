<!-- { "loadSidebar": true } -->
　　○甲午大学士叶向高言近者两京大僚已蒙点用数人朝端自觉生色惟是兵部尚书王象乾久以候代不得到任今边陲多事本兵之任最为要紧望  皇上将会推蓟辽总督早赐简用庶军机重务不致妨误
　　○宴朝鲜国陪臣如例
　　○命行人李一公往崇府典丧
　　○乙未  孝恭张皇后忌辰遣东宁伯焦梦熊祭  景陵
　　○圣寿日已下考选累臣诸疏拟票既而中止
　　○壬辰都御史许弘纲以台班寥落各差旷缺催下考选　　○甲午文书官持＜锍-釒＞至阁且传  上谕谓近来大小各官逞臆轻躁恣肆不以国体为重辅臣叶向高乃言  圣谕所云皆前一番人其尤者多经年例考察顷来朝端殊觉安静即如福王之国一事虽人情悬望至切犹相与宁耐以听  圣裁亦可见也且国家设立科道官既以言命之矣大政大弊关系安危治乱岂容不言间有妄言亦是从古以来所不能免若上厌下之多言遂并言路废之则是与下分过而使妄言者反得以藉口  皇上试观年来纷呶岂能出于言官乎若使言官消磨至尽臣恐周道昌史晋之徒且起而肆其谈而天下益多事矣或者疑  皇上以人多为嫌臣谓人合累科选经三次乃得八十余人又分之两京散之三十余差臣实未见其为多也夫人少而言多虽少亦多若人多而言少虽多亦少又何廑  圣虑为乎吏部亦言户垣虚而计部之章疏不得发抄巡视缺而光禄之钱粮不得收放刑科之差至与礼科往复关移各省之按臣至于三年无人为代盖是时计省尘封几五十日而刑垣惟翁宪祥一人以都科例不管差光禄巡视久缺请者纷纷云
　　○丙申原任贵州巡抚郭子章辞免平苗恩命不允
　　○丁酉升工部郎中王之钥为山东莱州府知府抚州府知府赵世禄为山东副使
　　○戊戌广东巡按王以宁以盗杀江浦巡简刘清闻且奏印盗并获请将道府县卫等官分别议罚以宁又言三殿采木广东应派协楚银二十五万两粤滨海之国也额供一十三万一切章程兵饷不过四十万有奇今自十八年以来如解旷饷助大工协黔木价办龙涎香协东征西征征黎征夷及军兴清藏岁税等项总计三百六十七万矣物力几何二十年间堪此剥削惟有分解工部税银六万五千四百余两原奉协助大工之旨请以五万两如部议解五千以足前派
　　○工部右侍郎刘元霖言岁改二叚织造责有司解验责按臣此  祖宗不刊令甲亦  皇上初年明诏也乃令盐监鲁保并摄自奸民王一卿谋网盐利始淮扬距闽浙数千里十余年中困累彻骨今保且物故政更辙之会乞仍从旧便不报
　　○兵部覆两广总督张鸣冈条防海五议一虎头倭寇出没居水陆冲钦总不足捍御致有先年倭犯应移总兵扎镇一澳夷狡猾叵测宜将虎头钦总改札鹰儿浦仍于塘基湾等处垒石为关守以甲士四百人余兵棋布缉援一旧营雍陌香山濠镜间各五十里议掣都司海道兵足以四百选将肄武更班守汛与钦总所辖各兵营田以戍一严防住牧内地佛良诸夷仍申市禁否则绝之一添广州东西中三总哨里海把总俾有统属责成而任以谋勇武科俱依议行
　　○己亥工部请建皇极门不报
　　○庚子以重阳节颁赐二辅臣上尊珍馔
　　○南京吏部右侍郎史继阶疏乞休致言臣叨贰南中属计吏方殷六曹尽缺明纶再涣勖以供职今礼臣朱之蕃莅任矣统均有郑继之及枢臣黄克缵工臣林烃亦将先后俱到臣于此时愿申投簪之志遂麋鹿之私不报
　　○给事中范济世上言  祖宗创为典制昭示来兹足为后世章程亦甚明不意英明如  皇上而竟屑越之也如视朝讲学  郊庙诸大典动圣躬劳  圣虑者或可有待而行至大僚原非冗员何为悬缺不补科道原非滥设何为候命经年本章原非虚文何为一概留中断乎当复  祖宗之旧者不可不慎也因言  皇上有为尧为舜之资不能润色  祖宗法度以垂宪万世而致于颓败零落则辅弼大臣不能辞其责
　　○覆升清平游击李秉元改留河坝管参将事原升游击刘国镛另用
　　○辛丑辅臣李廷机叶向高题自万历三十四年阁臣朱赓为遵职掌题升翰林久滞官员一时推转十九人今又六七年中间只推转数人其余一概沉滞以文学侍从之官而壅塞淹迟若此当为一疏通以存旧制谨将坊局各官应量升如左中允韩爌等共十二人以请
　　○南京吏部右侍郎史继阶言留工诎乏织费殷繁臣叨署部兢兢虑之令司官清查自二十四年起运过叚疋三万三千有奇用料价二万四千有奇而工匠不与焉除料未尽与价未取相兑犹短四千二百七十八两并近年未送价一万三千二百四十八两皆应补给而新造不与焉往时机房止有揭取秤兑无查筭当事亦姑与姑留为将来除补之地遂致前推后阁讹乱易生臣以为与其留旧而滋不了之筭曷若缓新以纾取用之期矧今灾沴频仍加派无术而鳌灯之添制器皿之滥供大东所以兴嗟南箕所为增叹也乞  皇上悯兹疲困裁抑恩私减左右尺寸之赐造闾阎亿万之福岂小补矣然臣查往年供应服御等项料价皆科道官会同部臣估计完日各监局给印收繇科道衙门挂号赴臣部投文起运自万历四年有不必会估之旨而特许科道纠参故南京户科给事中叚然与署印兵部右侍郎张鸣冈皆有复科道巡视之请且内织染局与供应机房岁费数万金俱出臣部支销事体皆同织染既繇科道会估机房何独不然奸弊业许纠奏然不经巡视何繇目击而纠之请查复旧规会估挂号仍敕将旧织完缴方题新传不报
　　○壬寅大学士叶向高题前蒙  皇上发下工部请福王之国本令臣拟上今已旬余未见允发之国吉期虽在明春一应事务必须今岁料理如船只一项须取之于南非数月不能至今时已近冬为日无几若非  明旨早下所司何以奉行外廷诸臣多欲催请臣告以  圣意已定不须有言苟再迁延未免烦渎圣听
　　○升刑部郎中林绍明为南直隶苏州府知府起原任山东参政谢存仁为贵州副使
　　○覆升山西参政文球仍备潼关兵事改副使顾顺为山西冀南道副使
　　○兵部覆蓟辽总督奏西虏贵英东虏粆花入犯在数日间憨王大众声言十万计其期不出九月中旬除已兑给蓟镇马匹盔甲数百外尚得马千匹买已无及价亦未到请将蓟镇岁兑马如数借给辽军领骑仍命太仆寺行东西二路少卿调附近寄餋马给发蓟昌三协补前借数蓟镇年额马价自应兑解但各镇马值不等辽东虽剩额价三万三千三百二十九匹应抵四千九百三十五两数已不敷辽镇岁兑马千匹止该年例二万六千二百四十三两有奇若以本色三万扣价似亏其值须通融均扣酌为定例于军民两便然此亦权宜之计耳将来兑发本色未有执为定议也从之
　　○巡漕御史孙居相言催儧将竣复计新运无如严押空之法往时料理回空必待新漕臣多致误事臣请催发空船给以限票而又有沿途之稽查填注报完各官亲赴总漕衙门查完给照乃结一运之局否者严提究革章下部议如御史言
　　○癸卯提问南京国子监学录梁晓福等赴任违限
　　○户部覆漕运总督奏酌派水次轮转以平军民之情言隆庆六年设立会单每年有祝派之议意临时有便不便故也如今镇海不愿常熟华亭不愿豹韬之类军民交受其累法无若轮派可久即以苏松四府论当全漕四分之一该兑粮一百一十万四百五十七石可分四总以苏之五十九万五百余石又非一总可任当与松常镇裒益增而为五各量道里远近酌船只多少分凑漕粮通五年为一周均便不便而并受每年亲派之意自存军民偏累之苦可释并将轮派领兑粮船数开列以为永规　　○甲辰荫贵州巡抚胡桂芳男兆安为国子生
　　○吏部因辛亥京察省台纠拾大僚惟全天叙黄纪贤徐大任王邦俊先后得旨黄汝良徐申邵庶方大美叶永盛等皆系催不下至是复言  祖宗以来未有考察矣无纠拾纠拾矣无处分者  圣意无谓大僚已希稍稍稽延可及宽政然惟处分一定去就始明诸臣或安分以省愆或收功以使过不则虽曰宽之实锢之耳况南＜锍-釒＞下而北＜锍-釒＞不下庶僚下而大僚不下于旧章谓何不报
　　○都察院左副都御史许弘纲言觐期渐迫非总宪大臣预为料理谁与主张计事乞将新推孙玮陈荐简用一员不致仓卒有误大典
　　○户部以淮监病故言古未有以阍寺理盐者自二十七年鲁保谋行大盐于是官商褁足正引不行十数年来入  皇上者不逾百余万而负太仓已几二百余万矣三十八年秋课今犹未解岁额不敷害率繇此况存积盐引保已奏罢榷税久归有司安用此赘员为乞如总督抚按诸臣言不复更设令有司仍以半解部济边半径解内帑
　　○贵州宣慰司舍人宋一润等庆贺愆期廷臣请加罚治下所司议
　　○革四川总兵侯国弼职级候勘宁越守备刘世兆越隽卫指挥方泰陈其略提问以番夷烧劫建昌巡按御史奏国弼逡巡不前致启疑衅世兆以失事泰其略以不设备御论兵部覆请从之
　　○兵部主事王以梧以内监侮辱驸马都尉冉兴让于东安门该管千户伍长不行驰报巡视等官因言皇城禁地守卫久弛倘有意外如往岁南都故事不几以疏纵之卒伍束手于仓皇欤谨条整饬之议卫弁大半龙钟蓝缕反不如一豪猾之伍长何以服士心而听约束则冗员宜汰即于京卫并武科中选才力优裕或外卫所衙门廉其勤劳素著者升补俱以三年考成果有贤劳者千百户升授指挥掌理各军卫衙门印务指挥升授守备分司其玩愒不肖轻者住俸甚者降革则赏罚宜立也又可叹者承平日久军士逃绝者多空闲余丁利其月米每为充补游惰之夫多不赴直猾长觅人代点因以胁吓军人并其月米而侵焉今宜严加清查或祖军或召募验其铜牌系何人应役月米系何人支领查实根究仍计赃论罪老弱不堪者汰之开其月米以补丁壮士心庶有所儆而法令自伸乎则军法宜严也
　　○乙巳礼部左侍郎翁正春等言今第一要务无如皇太子讲学乃一辍八年百＜锍-釒＞不报或以睿质天成宫中不废讲习臣恐貂珰未必周召讽诵未必典谟即使＜执曰＞御皆正终不若前凝后丞之观摩燕居皆学终不若抽关启钥之耸悟况转盻秋老又复冬初乞即举行并点用阁臣所推侍班讲读等官不报
　　○丙午升文选司主事赵士谔为验封司员外
　　○命行人佘令中往沈阳王府典丧
　　○以瑞王婚礼钱粮不敷命该部于原进外添用
　　○原任狭西总督顾其志卒其志苏州府长洲县人隆庆五年进士为长兴令升南昌府贰守历部郎藩臬迁都察院右副都御史巡抚狭西值矿税二珰为虐久其志加意调剂民间赖之寻晋兵部左侍郎总督三边御虏有法驭将有威烽为少息以捷叙功累荷赉荫升兵部尚书掌南京都察院事加太子少保以守制归至是卒其志恬淡寡营剔历多＜监-皿立＞所履皆见思祭葬皆如例给
　　○戊申予武靖伯赵祖荫彭城伯张守忠各祭葬如例
