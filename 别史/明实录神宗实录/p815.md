<!-- { "loadSidebar": true } -->
　　○吏科右给事中姚宗文题奴酋破铁岭后未闻退兵虑必长驱以向辽沈经略熊廷弼新到战守之计当有令图传闻辽阳城中团聚乡兵数万心一而气锐可藉为干城伏愿多发内帑以示投醪仍宣谕辽东之生员监生人等有能团聚五千人者事平以举人拜官能团聚万人者事平以进士拜官至斩获保全有功比官军功赏再加一等其武职人等另以武衔议赏至辽阳之兵宜将主客新旧挑为三等其体貌雄武艺熟胆气壮步伐闲者名为战兵能登陴乘障习弓矢打火器者名为城守兵其寻常庸下者名为备兵战兵之饷日给一钱城守之饷日给七分备兵之饷日给四分勇怯分则人知劝勉伍藉自尔井然粮似增而实省矣京师为根本之地通州新设总兵李怀信既移蓟门宜另择廉勇大将募兵二万坐镇通州营军每月挑精壮三千每名加粮一石以本营将官统之带练通州可以卫仓廒可以练京军可以备都城缓急救援之用至都城防御在城以外浚濠掘堑万不可迟选京营副将之有智略者分授信地令其相度远近地形为一时结营屯兵邀击堵截之计城以内宜敕五城九门监察御史严行保甲之法法行自贵虽勋戚珰侍之家亦须挨次排编以听觉察如城守所须盔甲火器弓矢刀仗等项查内库及成造衙门见存有几堪用有几其不敷者立为创制如硝黄为火药急需而奸□内珰相倚为奸半土半盐久尽化而为土宜领价耑官别买以便制造留中
　　○乙卯大学士方从哲题东宫讲官推右春坊右谕德郑以伟钱象坤左春坊左中允汪煇左赞善周炳谟国子监司业张鼐俱堪补用乞赐批发以光讲席不报
　　○兵部尚书黄嘉善题当三路败衄李如柏逡巡举朝议以辽人守辽地以辽将将辽兵故主用李如桢其时如桢亦慷慨自命故不难以三韩旗鼓一朝付之岂期一筹莫展百事狼狈初接抚臣周永春报据如桢报奴贼不知其数从三岔口进入攻围铁岭未几而抚按以铁岭之克陷见告也窃计辽东见在兵马与续调出关者已逾七万如桢倘鉴开原覆辙坚壁相持策应四至何至克不逾时臣部调兵日益如桢失事屡闻乞  皇上严谕如桢力图桑榆之功救东隅之失无甘缩朒自干典刑奉旨该镇失事之后全无备御今铁岭又陷总兵官罪何所逃李如桢本当拏问究治但大虏未退捍御无人姑照前旨仍戴罪管事着殚心奋力誓死灭贼保守危边再有疏虞前罪并发决不轻贷
　　○达贼满旦聚众万余攻围高家堡白马关冯家堡等处游击朱万良守备刘登瀛率官军驰救以兵寡被围乞行应援巡抚顺天右副都御史刘曰梧会同总督蓟辽汪可受据报以闻奉旨大虏入犯城堡势甚危急着火速发兵应援有无失事着作速驰报
　　○衡王捐禄二千两饷边
　　○荫詹事刘一燝子斯奇为国子生
　　○山东济南东昌登州等府蝗议蠲今年被灾州县运辽米豆三年带徵
　　○丙辰天津税监马堂奏那角□羊税银得旨所奏角□羊部税银尔即遵前旨查催角□羊监差官暂角□羊户部一年以充军饷
　　○丁巳遣礼部侍郎何宗彦致祭  先师孔子　　○敕郭增辉以原官充总兵官镇守保定等处地方兼管备倭
　　○敕何奋武充总兵官镇守山海关应援蓟辽
　　○敕王汝金升署都督佥事充总兵官挂征西将军印镇守宁夏
　　○敕纪光宪升署都督佥事充总兵官镇守广东地方
　　○总督蓟辽兵部左侍郎兼右佥都御史汪可受奏才拙身病六＜锍-釒＞乞罢奉旨辽左屡失城堡且虏势日张督臣身任安危正当戮力经营恢复疆土方称朝廷委任汪可受何为屡屡求去着吏部酌议以闻
　　○南京兵部尚书黄克缵奏辞新命奉旨卿以才望特简戎枢且闻命趋朝尤见大臣急公之义可即兼程前来赴任
　　○巡抚郧阳右佥都御史陈禹谟三＜锍-釒＞以疾乞休不允
　　○翰林院简讨冯铨乞假许之
　　○升江西右布政李开芳为广西左布政
　　○刑部署部事总督仓场户部尚书张问达言刑垣久虗该科全无一人历时已越十月发抄封驳关系匪轻乞简吏部推升都给事中李奇珍考选散馆给事中曾汝召韩给思立赐升补不报
　　○吏部尚书赵焕＜锍-釒＞酌议选法一十七款一选官擅改之当禁职掌改选之条原为回避官员及水土不服题奉钦依者设耳若规避地方即与改选  明旨谓何所当严禁一除补京职之当禁国家官制内外原自不同京官降外例也外官被处反补京职则非例矣除已补者查照资俸酌升外今后应行严革一弛担自便之当禁各部注选司官旧例三年满日预咨更替改选乃今多图弛担矣嗣后注选各官非满日咨替一切更调水行停止一劣县优升之当禁推官职司理刑亦兼察吏必无瑕者处之乃可扬眉视事近尝以被处知县升转是不能治一邑者反能理一郡事体似舛所当严禁一有司改教之当酌改教一节多系自择便私除考察被劾明明注定外惟未选而先期以请及受事而困顿不支与力不能任如果行已无玷抚按量为改图者听若调降告改与选后改一概不准一有司更调之当酌甲科有司每以才能治烦纷纷更调既调之后非旧任之秽彰即新任之短见且长吏数易下亦不安除人不相宜及偶有别故抚按量为改移者仍与量题外其余俱不轻覆一告改地方之当酌迩来有司多以厌薄地方之心托为水土不服之说今后如有告称水土不服求改地方者抚按查果真情量宜调简或与改教倘有规避从重参处一保升保留之当酌官之迁转必须总查资俸详阅荐考若以一方之官定拟保升则迁就凌越有失衡平又有已升而复行保留致已选而复令别除者除边方遐方及重地需人甚急仍为题覆外其余尽应停止一署教举人之当酌举人署教贤者固多不肖者亦有今后任内三年遇有抚按复命而无荐者查果历年考语平常升府教授或官评有玷即行劣转不得一概从优一就教进士之当酌进士就教迹固近恬势实处逸每见循良推知六七年不迁而就教者焂而成均焂而粉署是恬而反邻于躁矣今后必通计内外历年俸至四五年方得升部属一起复补官之当酌起复候补官员南得补北自有旧例其资俸已满应升者酌量拟升不必复除原职至于资俸未深应复原职者大约以仍补本衙门为主不得一概超补而请告给假者无论南北决宜仍补本衙门寻尝调转最宜慎重一领凭宽限之当酌官员赴任原有限期一宽再宽遂至经年旷缺地方何赖今后升除各官业已领凭混告宽限除真有苦情灼然可据者赴吏科告改本部一切俱不准告一进士选除之当酌进士授官内外当视廷试之原数京职当视一时之见缺若希户工而薄西曹辞推官而就知县求中行而厌廷评避行人而待中书初选厌薄地方未任栖迟待调断不可迁就倘有嚣争本部即行参处一依年取选之当酌铨除之法举贡例粟则以上选为序吏典印承则以冠带为序此成法也自行款滋多那移生弊今后一切以上选之年月冠带之先后为准加纳者加其所纳之官穵年者准其所穵之年再不得分咨分行截点之日照缺挨取至本部效劳人役劳分三等满有定期选有定数一如万历四十三年申饬之例断不宜滥而各衙门效劳者并不得移咨以求超选亦所以共惜名器耳至科臣张延登＜锍-釒＞称递减吏役顶首而以先任本部尚书王国光万历七年所条奏为例诚当申饬遵行者也一降调升补之当酌考察论劾官员有调有改有降一二级有降至五级有闲散有边方此皆奉旨处分者也乃迩来京官多授闲散概拟添注外官亦尤而效之将  明旨处分之等级谓何今外补官除建言钦降酌量添注外其余俱照原题职级查缺实填致于升迁除蒙诬见抑酌量从优外其余俱查处分等第累阶始上而资格可勿问也一抚按考语之当确有司民所寄民而本部之斥陟则据抚按之考语也迩来除复命册揭外其季报考语注劣者寥寥不一见即有开不过卑官而府佐县正更不一二见以致每次推升索瘢于字句之间无辜多至罹罗殊为可惜合行抚按每年四季将应劣官员据实报部而府佐县正每省每季定报二三人交相成以赞斥幽分典一例贡选官之品宜辨国家开科取士南北两监中有定额然其所中者岁贡一二人或无一人大抵皆例贡耳此辈捐赀入监固有自揣不堪进取借助边之门为入仕之阶者乃其高才锐志期夺锦于京闱故假道于国学者实多也今概选以州同使薪槱遗珠与草茅铜臭为伍良可惜也合无自来科为始礼部行两京考试官将监生取中备卷填一副傍与正傍一同揭晓提调官即将朱墨卷封送本部发文选司存照候各生选官之日明开顺天应天某科副榜监生查原卷果优与岁贡同作正途得选府佐县正等官庶贤才不以入赀为累而治效当亦不减于岁贡也留中
　　○戊午  孝康敬皇后忌辰遣官祭  泰陵
　　○  桂王出府成婚例百官具吉服行四拜礼奉旨免
　　○予原任吏部右侍郎兼翰林院侍读学士徐显卿祭葬如例显卿直隶长洲人隆庆二年进士改庶吉士授编修历祭酒少詹充经筵讲官升吏部右侍郎被论回籍三十年十月卒于家礼部覆称纂述功多启沃劳久偶以坦衷招议旋亦日久论明溯厥勤劳应加祭葬从之
　　○暹罗国王妃差官贡孔雀象牙降香等物赐宴赏并赐金缎纱罗衣服靴袜有差
　　○朝鲜国王差陪臣李弘胄南拨等六十二员入贺  万寿圣节  千秋令节各赐宴赏彩币有差仍遣官伴送
　　○己未大学士方从哲题  万寿届期普天同庆恳乞及时册立  元孙以慰人心以延国祚不报
　　○秦王捐禄三千两德王捐禄一千两各助饷
　　○升南兵部郎中林尚熊知广东广州府
　　○庚申  孝慈高皇后忌辰于  奉先殿行祭礼
　　○秦王贡马四匹庆贺  万寿  上嘉纳之
　　○辛酉  皇太子千秋令节免百官行礼
　　○壬戌以  万寿圣节颁赐辅臣金万寿字二副银万寿字二副金篆字八个金书红符一道
　　○升工部郎中林铭鼎知山东莱州府
　　○辅臣方从哲题照得点用阁臣一节臣于八月初屡奉即俟简发之旨从容静听今又半月矣即今  万寿圣节届期所谓即有旨下者正在此时伏望  圣慈钦点并臣昨条列目前切要诸事概赐允行不报
　　○癸亥上谕兵部曰去岁奴酋逆天犯顺攻克城堡覆军殒将特起杨镐授以经略之任自受事以来一应军机事宜不能申严号令画计筹策仓皇出师遂至三路攻衄全师覆没以致虏势益张屡陷城堡全无备御军民涂炭流徙惨不忍闻丧师辱国损兵糜饷莫此为甚大辱国体有负委任熊廷弼昨已出关到被杨镐着锦衣卫便差的当官较扭角□羊来京究问其前后失事各文武将吏着经略熊廷弼从公作速查勘具奏毋得狥私庇护虏势益炽边患未除还着经略熊廷弼用心料理以保疆场故谕
　　○临清钞关主事来复言时事阽危乞罢加徵皇税以收人心不报
　　○甲子祭夜明于夕月坛
　　○赵王襄王各捐禄一千两助饷
　　○升狭西按察使李作舟为山东右布政湖州知府邵应祯为贵州副使
　　○乙丑以中秋令节颁赐辅臣上尊珍馔
　　○以万寿圣节颁赐辅臣银五十两彩叚四表里
