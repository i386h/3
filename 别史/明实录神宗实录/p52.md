<!-- { "loadSidebar": true } -->
　　○礼部覆靖江王府僻在边隅分封以来将军中尉止请本身名封所娶妾氏并未奏请封号缘本府去京万里差人往返动必经年是以列代相传特蒙宽恤至嘉靖四十四年奏有宗藩条例将前后名封不合条例者俱作擅婚一概停阁年复一年名封未授俯仰无资所以靖江王长子任昌奏乞破阁宽处今按宗藩条例则擅婚者止许请名不许请封但本藩委系辽远与近藩无故擅婚者殊为有别一概停罢似乎抑之太过若尽为宽处则违条例者又无以垂戒合无酌量裁处凡本藩应请封爵者俱裁减禄食三分之二以惩其相沿擅婚之罪一面勘结明白俱准请名封以申朝廷敦睦之恩以后本藩所生子女请名请封俱照近例一体遵行诏从之
　　○都察院覆参庆成王府庶宗□木□棐劫盗奸淫占兄妾为妻已经拘禁省城闲宅尚不改图越出邠州强娶民妇为妾常持刃在途肆意行凶罪状发送高墙
　　○吏科给事中刘不息言选法五事一曰核实俸升转论俸以到任之日为始一曰慎改衔南京科道惟起复者改北余仍旧衔一曰慎取选取选定以十数五数不得狥情多寡一曰慎县令贡生选县必求书言身判俱与例合一曰重王官长史有缺必纪善等官乡科之贤者抚按会保方授吏部覆专取年资则虚旷养高者坐躐崇阶专取实俸则有年资远一二十年者使出其下彼此何以相安惟典铨者公正无私使不偏重耳南京科道丁忧起复及终养年久屡经奏荐者并得改北其养病给假等项止照旧规铨除取选多寡每因员缺备查十数五数不载令甲今后进士开选酌量于成数此后人少自难定限二三七八仍照常行每选例有岁贡知县常拣择身言上者以备其选至考试发落又以文字为主每有身言不及者与焉今后仍加意拣择其居官自抚按论劾纪善升审理审理升长史皆繇该王府保奏今恩岁贡人多不转王官何繇消减以后各王府荐堪任长史者候抚按荐到方准升授诏如部议行
　　○乙酉恭进  穆宗庄皇帝实录宝训  上御文华殿受之百官致辞称贺
　　○给发蓟镇新添抚夷银八千两从总督刘应节请也
　　○丙戌以  穆宗庄皇帝实录成加监修公张溶少保总裁辅臣张居正兼支尚书俸荫一子中书舍人吕调阳加少保给与应得诰命居正等再疏辞免特准辞荫升副总裁申时行少詹事王锡爵侍读学士仍与四品服色王希烈等各升俸一级纂修官罗万化等各升一级范应期等各升俸一级催纂等官吴自成等各升级升俸有差
　　○吏部覆南京刑科给事中杨节题南京部属一体改授科道为照部属改授风宪原因一时急缺合申饬两京部属各守官常毋怀竞进报如部议
　　○丁亥升南京太常寺卿殷迈为南京礼部右侍郎改南京工部尚书刘光济为南京吏部尚书
　　○捕获原劫丰城库银贼首聂朝明等参政严大纪佥事周于德俱开俸县丞王国仕为民兴国州知州唐汝礼等纪录
　　○戊子工科左给事中李熙题原任南京国子监祭酒蔡清少而志学壮而闻道餙躬砥行动准古人历官郎署咸推师表常贺宁藩寿旦独去朝服中蔽膝旧时朔望朝王次日谒孔子请三司先谒孔子大忤宁藩引疾致仕居家经学自娱四书易经各著蒙引发辉羽翼之功信非渺小虽祀乡贤未蒙特典乞赐建祠专祀其乡礼部覆请得报姑依拟以后礼官务斟酌典制慎重详核毋得混淆以亵大典
　　○以纂修  穆宗皇  实录赐监修等官太子太保英国公张溶等七十六员各筵宴  广东韶州添设练兵同知一员从本省抚按请也
　　○己丑升太常寺少卿陆光祖为南京太仆寺卿
　　○户部覆总督宣大山西兵部右侍郎方逢时等题大同地薄租少不及宣镇该镇各官养廉地土合以二顷折宣镇一顷酌议总兵给旱地一百八十顷副总兵六十二顷东路用武要地参将给三十顷其余参将游击一十五顷中军坐营守备等各五顷操守等四顷防守二顷其余地一百一十二顷召佃徵租从之
　　○庚寅升总督蓟辽右都御史刘应节为南京工部尚书
　　○辛卯往广东巡海参将胡震等俸戴罪杀贼下清澜所备倭千户丁其运巡按御史问以林凤突入清澜港登岸抢掠也
　　○壬辰改补原任南京鸿胪寺卿李邦仪为太常寺少卿
　　○发河南班价银二万七千七百两零太仆寺马价一万四千三百四十二两零为宣府修筑北路龙门所自盘道堡起迄靖胡堡盐菜口粮之费
　　○都察院覆巡按直隶御史王湘奏吴光裕等先拟失机斩罪合照恩诏例改发边卫充军诏以失事重大照旧监候
　　○癸巳升巡抚顺天右副都御史杨兆为兵部右侍郎兼佥都御史总督蓟辽
　　○吏部选选岁贡生员许汝愚上言东南运道水势之涩莫甚于丹阳地势之高莫甚于夹港国初于此置为闸者四曰京口曰丹徒二闸居上以防三江之易涸曰吕城曰奔牛二闸居下以防五湖之易洩自丹阳起至镇江蓄为湖者三曰练湖曰焦于曰杜墅以济漕河之用遂免海运之艰而于四月交兑五月过淮维时雨泽大降江潮盛行不假湖水亦足以济岁久延袭居民侵为田亩焦杜二湖俱为旱郁仅存练湖犹有侵者而四闸俱空设矣今改为十月临仓雨泽既少江水枯落不免剥浅才数十里之区有阅三四月而不得尽达于江者虽添设攒运枉费推挽而开河之议起矣夫夹港两岸高者数十丈而河仅阔数丈许下之开凿愈深则上之坍塌愈速频冬役民以浚之春来淤塞如故年年兴此大役民何以堪为今之计莫若修三湖之故址就四闸之完基蓄洩以时下修吕城奔牛二闸以时粮运之入上修京口丹徒以时粮运之出况乎上流既溢则奔牛而下又何不通之患哉破此说者必以淹没民田为辞不知前此占湖为田今仍旧修葺非废田以为湖也即欲补此数顷之田则沿江一带新涨常稔洲田无虑千顷民方争佃构讼不息且皆隶于丹徒以此相易不亦可乎年年官司欲兴水利輙为豪富破坏遂以湖浅河长为解试并修三湖而于丹阳水关下板则河如此其长湖亦如此其阔宁有不足之理此皆上下习见而缄口不言则利害之心惕之也工部覆行彼处抚按踏勘具奏从之
　　○甲午  上御文华殿讲读
　　○荫南京工部右侍郎徐栻孙男徐昌儒为国子生以三年秩满也
　　○乙未初  昭陵神宫监太监陶金等题六月以来阴雨二日本陵裬恩门里外砖石沉陷工部奉旨查看主事王淑陵回称与陶金奏同但  裬恩殿明楼宝城紧要处所俱无损伤部覆陵寝重地鼎建未及一年内外经管员役俱当究治辅臣张居正等为上言冒破侵欺苟且完事之弊引  世宗皇帝时湖广  显陵殿阁渗漏分别降罚为此疏下工部陵寝重地如何说沉陷处所非系紧要欺慢误事造作不精提督工程太监周宣左监丞郭全革恩一等管工主事易可久员外郎石汉降俸一级官匠王宣等提问工科给事中吴文佳复奏  裬恩门殿等处砖石沉陷甚多至于宝城砖石翻塌损伤更为可虑陶金既朦胧具奏王淑陵附复同勘报宜下所司再行勘明遣侍郎陈一松给事中胡汝钦行视回奏沉陷丈尺多寡悬甚及  裬恩殿丹陛方墙等处沉陷闪动不等  上怒命都察院会同工部通查参处吴文隹等追论  昭陵始建原任工部尚书朱衡总理侍郎熊汝达专督宜追夺恩荫并治其罪王淑陵奏辩往看时委与陶金奏内相同岂期看后一月大雨连绵不唯前项沉陷者愈大且陆续愈多与臣初看遂尔悬绝俱得旨下工部都察院议
　　○丙申赐东宫讲官已故翰林院编修张秩祭一坛荫一子为国子生
　　○准故提督两广兵部左侍郎兼右佥都御史谭恺男谭如锦入监
　　○丁酉以  穆宗庄皇帝实录成赐监修公张溶总裁辅臣张居正吕调阳各银两表里罗衣鞍马副总裁王希烈等纂修官范应期等各银两表里有差各罗衣一袭其催纂誊录等官各赏次之
　　○升山东副使王一鹗为都察院佥都御史巡抚顺天
　　○戊戌以  穆宗庄皇帝禫祭免朝○调甘肃巡抚廖逢节于南京别衙门用以先期给繇尚缺两月为吏科参论也  原任南京兵部尚书刘采卒赠太子少保赐祭葬谥端简采黄州府麻城县人繇嘉靖八年进士授宿州知州升户部郎中历藩臬巡抚山东晋兵户二部侍郎升南京户部尚书致仕隆庆元年起南京工部寻改南京吏部兵部考满乞休赐驰驿归至是卒尝平山寇杨仕仁之乱当南京司计大臣军变遇害后趋至调停军伍不哗称始终完节云
　　○升浙江参政龙光为山东按察使
　　○己亥户部覆巡抚甘肃都御史廖逢节题甘肃府所遗甘凉镇番庄田逐年收粮不同中间必有欺隐今岁秋成后逐一丈勘明开实地若干每岁该银若干报部照固原事例立为定额本部于年例如数扣除其隆庆六年万历元年收过租银七千余两候抵万历三年年例从之
　　○庚子上御文华殿讲读
　　○升广东佥事李材为本省副使
　　○荫补已故南京礼部右侍郎崔铙会孙崔培为国子生
　　卷二十七终
　明神宗显皇帝实录卷之二十八
　　万历二年八月壬寅朔除原任云南佥事石盘于广东升湖广副使边惟垣为浙江参政
　　○两淮巡盐御史王琢玉题称两淮运司所属吕四等三十场大旱之后加以恶风暴雨江海骤涨人畜渰没廪盐漂没庐舍倾圯流离饥馑请乞赈恤灶丁户部覆议将运司余剩盐银并扣赈挑河银内动支二万两赈恤从之  癸卯升应天府府尹侯东莱为都察院右副都御史巡抚甘肃
　　○先是  世庙诏访曾子后江西抚按官以曾质粹闻言曾氏世为山东嘉祥人汉末兵乱曾据遂携其家徙豫章庐陵郡而山东之嗣遂绝质粹的系正派随授翰林院五经博士世袭而是时有嫡派支派之说质粹系支派曾嵩曾衮系嫡派自言生长南方不乐徙北独质粹破产北迁迨质粹与子昃相继死止遗孙继祖双目贻盲屡经吏部驳回继祖有子承业年十三愚騃真伪不可知会江西抚按为衮请业有旨准袭矣继祖鸣冤不已言官亦劾衮先时不乐北徙祖君命祖茔漠若秦越恩谊已绝岂容托嫡支之说朦胧冒袭江西抚按复以嵩之子枢请礼部覆议先贤血食未可轻授合行山东抚按严查行业有无诈伪具奏其曾衮原袭博士罢革曾枢送永丰县学习书礼俟其有成给与衣巾以主武城书院之祀报可
　　○甲辰户部覆总督漕运都御史王宗沭奏请事件一禁军士以戒不虞一复军船以苏疲困一折脚米以济修船俱如原议其定期限以图善后议以三月过淮者仍限二月其清责任以处旧欠各处领运官员惟南京二总不系掌印更番余俱更番在运旧欠官旗家产厚薄则其素知俸钞兼支则其分给况运回一年在卫□之追处其事甚便若复止行原卫竟为虚文且为见在者开一幸途矣又该儧运御史张宪翔题徐宿设有参将防护以故□河一带地方虽称旷野得保无虞沛县以北轻赍屡被盗劫□选山东都司佥书一员前去夏镇新庄直抵德州天津见管地方通判参将自德州抵河西务各督兵防护寔于漕计有禆如议行
　　○都察院会同工部查核  昭陵工作内外前后经管人员分别情罪上请阁臣亦为救解得旨周宣郭全降三级革去管事熊汝达已致仕着冠带闲住恩荫罢革易可久石汉降三级调外任王宣等法司从重问拟朱衡着以尚书致仕余官罢革杨俊卿等四员都降一级郭元相夺俸半年马录等法司提问屠元沭等并陶金王淑陵免究
