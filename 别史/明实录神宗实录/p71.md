<!-- { "loadSidebar": true } -->
　　○壬子巡抚山东都御史李世达劾济南知府隗邦衡诸贪刻状且言邦衡羽翼甚众臣固知之而官箴大坏难以容隐＜锍-釒＞入  上褫邦衡职曰抚按官以察吏安民为职有司官贪酷害民法应纠劾彼有何羽翼敢挠公法兹皆不畏朝廷而畏赃官之语今后有如此者令吏部都察院将抚按官一并查究　○大同抚按郑雒等＜锍-釒＞言本镇王府禄粮岁派山西大同并河东运司共一十八万六百余两自隆庆三年至万历三年止拖欠应支禄粮二十季该银八十余万两今年荒朱贵各宗枵腹乞严行拖欠地方将现在银两那解以济急用又言逋负数多囚派于各府州县名为存留遂至延缓不行催徵乞照京边未完事例一体查参从之
　　○癸丑  上御文华殿讲读是日辅臣张居正感疾不能侍  上遣中官问疾命太医院使徐伟诊视又手封药一褁命中官守候服毕复命
　　○修理  昭陵事竣遣武清伯李伟奉安  穆宗皇帝  孝懿皇后神位行祭告礼
　　○升狭西副使王宫用为按察使张大忠为左参政俱本省
　　○甲寅  成祖文皇帝忌辰遣抚宁侯朱冈致祭  长陵○日讲官丁士美以忧去以经筵展书官修撰王家屏补之  总督蓟辽保定等处兵部左侍郎杨兆题为蓟昌二镇敌台战车俱已竣事请给随台随车军火器具  上命兵仗局盔甲厂戊字库给发仍发兵工二部银五万为本镇制造之用
　　○改礼部左侍郎兼翰林院侍读学士马自强为吏部左侍郎兼官日讲俱如旧
　　○以蓟镇石塘岭参将陈勋为神机营左副将
　　○乙卯辅臣张居正病愈入阁办事有顷中官丘得用传  圣母及  上旨慰劳再三赐银八宝二十两
　　○总督京营戎政彰武伯杨炳题称神机战兵二营神枢车兵三营军士二枝调发蓟镇防秋应将本年冬衣布花预散各军置办衣装户部覆奏许之
　　○兵科都给事中等官蔡汝贤＜锍-釒＞言本年六月乂当稽查章奏之期通将前后经管抚按名下未完事件逐款稽查计抚按诸臣五十六人未完者共二百四十一事奉旨这事件未完尚多各抚按官本当究治姑从宽且饶这一遭今后著上紧依限完结其贪赃官吏并侵欺钱粮人犯及各重大事情尤属紧要不许止将别项小事凑数注销苟免罪责你每亦不许再为营解扶同废法
　　○号头指挥李清以私债事与人诘告巡视东城御史王应乾拘清刑责事闻  上以应乾不谙事体镌俸一年仍是兵部覆奏今后三营官军有犯非人命强盗事情必要关白总协大臣及巡视衙门查发参从不许径自句摄以明职守
　　○升兵科都给事中蔡汝贤为四川左参政户科左给事中欧阳柏为福建左参议山西道御史王湘为狭西副使贵州道御史黄家楝为浙江佥事山东道御史万一贯为湖广佥事
　　○丙辰  穆宗英妃魏氏薨为辍讲三日
　　○监生梁椿延礼部郭子直上林苑监署丞徐继孝锦衣卫千户李如柏等会饮私放火炮声彻大内椿革职如柏等提问子直降边方杂职  上因切责部院言前已有旨令各官属勤修职业不得夜饮今子直等故违明旨放肆如此部院不行访究职守安在于是吏部尚书张瀚礼部尚书万士和等各上状引罪  上乃已
　　○己未国初粮运自仪真抵淮安谓之里河俱分入五坝转盘黄河谓之外河原不相通后平江伯＜锍-釒＞开清江浦河繇天妃口径通黄河仍设闸以司启闭每岁二月以后粮运过完即将原闸封闭隔绝黄水官民船盘剥如故其后漕规废弛闸不能闭而黄水灌入河臣乃议塞天妃口以杜黄水创开三里新河设通济闸以通淮水其后闸废不修淮水不息黄水盛大淮亦因之高宝湖堤年年冲决盐兴等处岁岁被灾矣至是御史刘光国议以天妃闸地势高于通济淮水淮溢多于黄水谓宜将通济闸及福兴新庄二闸增卑培簿务令高厚坚固仍令清江厂分司专司启闭每五月以后九月以前二水盛发之候严加封闭官民船听其自行转盘惟回空船至每二日启放一次随放随闭不许官民船越规擅进以贻水患从之
　　○庚申  上御文华殿讲读
　　○是年五月三十日六月初一日浙江杭嘉宁绍地方海潮滚溢涌高数丈人畜淹没大小战船打坏飘散者不计其数抚臣谢鹏举以闻
　　○辛酉总督蓟辽侍郎杨兆奏以标下中军参将徐枝补石塘岭副总兵以黄花路参将蔡勋补标下中军许之
　　○广东游击暴以平为潮州参将
　　○壬戌赐辅臣张居正鲥鱼六尾吕调阳四尾讲官申时行等二尾
　　○以云南都司佥书吴显忠为湖广都司军政掌印
　　○甲子  昭陵工完叙赏内外效劳官员各有差
　　○虏酋王台执王杲以献边臣以闻
　　○升吏科左给事中裴应章为兵科都给事中工科右给事中萧崇业为户科左给事中兵科右给事中秦燿为礼科左给事中户科给事中张孙绳为吏科右给事中礼科给事中李邦佐为户科右给事中
　　○实授试监察御史陈功秦时吉金阶王晓刘天衢为各道监察御史
　　○乙丑沈王恬烄为世子埕尧乞选娶继妃礼部覆许之第不给册命冠服及遣官行礼止请敕授封待其进封亲王妃日遣官册封如常例
　　○选南京太常寺博士王希元行人赵世勋彭应时知县朱东光李冲奎王道成郭四维戴光启徐贞明王蔚推官刘鲁吴汝伦萧彦诸大伦为给事中希元吏科东光鲁户科冲奎汝伦礼科彦大伦世勋兵科道成四维刑科光启贞明工科蔚南京户科应时南京礼科
　　○取行人董光裕房如式知县刑玠雷嘉祥王民顺李尚嘿傅应魁郑宗学董裕沈＜氵亟＞贾如式帅祥乔岩李时成刘应元李祯陈用宾黄应坤陈世宝胡宥唐裔丁元复于应昌林应训推官虞怀忠钱岱敖鲲为各道试监察御史
　　明神宗显皇帝实录卷之四十
　　明神宗显皇帝实录卷之四十一
　　万历三年八月丙寅朔
　　上御皇极殿传制遣官祭  先师孔子
　　○大学士张居正题翰林院日讲官王家屏同申时行等轮记注起居翰林院侍读罗万化编纂章奏
　　○丁卯狭西慧济扯巴寺差番僧八名甘州北关寄住哈密卫都督米儿阿黑麻等十五名俱赴京进贡赐宴赏如例
　　○以江西铅山把总余胤为云南都司佥书
　　○戊辰  上亲祭  太社  太稷
　　○己巳  上御文华殿讲读
　　○初给各省驿传道专制关防如提学兵备等道事例
　　○辛未论擒获王杲功  上命械角□羊王杲献俘正法以王台缚送首恶忠顺可嘉加授勋衔二子俱升都督佥事仍赏银币以示优奖总督杨兆巡抚张学颜总兵李成梁等各赏银币有差
　　○刑科都给事中严用和条奏朝审四事一录招由以求矜疑一齐会审以公鞫谳一戢闲杂以申法禁一审有词以致详慎  上然之
　　○升狭西副使徐廷绶以患病乞致仕许之
　　○故隆平侯张桐嫡长男张炳称现守制不便送监习礼吏部为题先准承袭侯服满日入监奉旨勋臣守制既可朝参岂碍习礼仍炤旧送监读书
　　○壬申故延绥巡抚右佥都御史充军张子立男张少简奏为父乞复原职许之仍命今后但系充军及以贪赃为民犯该追夺除名的虽遇恩例复职并不许陈乞封赠给与恤典该科记著
　　○司礼监传奉  圣旨内库银两缺乏光禄寺银暂取十万来用户科都给事中光懋给事中周良寅俱＜锍-釒＞言该寺所贮三十三万尚不足支三年之费若一番索取动至十万何以为继乞收回成命浙江道御史朱光宇亦言之  上曰你每说的是该银两偶以缺乏取用后不为例
　　○升宣府入卫游击苑宗儒为古北口参将原任参将刘楫管理曹家寨游击事山东都司姚天与以游击管理台头营参将事五军营游击李三极以游击管黄花镇参将事
　　○癸酉  孝康敬皇后忌辰遣新宁伯谭国佐致祭  泰陵
　　○  上谕兵部朕方加意武备急在得人今后各抚按官举劾武职到部卿等若的有所知即宜秉公裁酌明开可用可罢之状具实奏闻请旨黜陟毋得避嫌男谤徒狥人言致亏公道
　　○先是长芦山东二运司有引□盐每关纳过余盐银两听其告指行盐地方发卖相沿已久其后改行阉派□多不便御史晏世□言之乞将二运司行盐地方摘其素＜锍-釒＞＞通之处均匀搭附听其告指某处即以原附地方附填水程贸易仍将每岁残盐六万引均平搭派部覆如议
　　○升狭西右参议赵焞为本省副使
　　○甲戌工科都给事中侯于赵＜锍-釒＞言高宝湖堤大坏苏松水久湮宜专委任督理以禆国计巡盐巡抚俱难兼管宜于南京巡江巡仓屯田三差归并一员专管下工部覆如议
　　○复除原任狭西佥事李之茂为河南按察司佥事调福建右参政宋豫卿为山东左参政
　　○乙亥户部题覆事干漕务者一给余米以资回南一复抵坝以守良法一报完兑开帮过洪入闸日期以稽迟误一追积欠以杜侵冒惟存亡事故者清查量免一责典守以禁私货宜自监兑主事始一序挨帮以禁搀越一修仓廒以善积贮一改海船以＜锍-釒＞河道俱载入议单永为遵守奉旨黄河广阔运船取便越帮利于速进著照近例行余依拟
　　○给参将管逵干刘葵旗牌各三面督发京营战车二枝轮流赴蓟镇防守从总督京营戎政彰武伯杨炳之请也
　　○吏部以考察才力不及降原任兵科都给事中张书原任江西道御史苏士润原任河南道御史杨允中原任云南道御史易仿之书泗州判官士润全州判官允中禹州判官仿之广安州判官俱得旨
　　○丙子  上御文华殿讲读
　　○以  万寿圣节赐辅臣张居正银五十两四表里吕调阳四十两二表里讲官申时行等五员二十两一表里正字官马继文等二员各十两一表里
　　○辅臣张居正等请增点阁臣上命举勘任的来看即日居正等推举詹事府掌府事吏部左侍郎兼翰林院学士张四维吏部左侍郎兼翰林院侍读学士马自强詹事府少詹事兼翰林院侍读学士申时行俱资望相应得旨张四维升礼部尚书兼东阁大学士著随元辅等入阁办事内随元辅三字  上亲批注也
　　○镇守辽东总兵李成梁奏本年上半年本镇兵马见在逃亡之数
　　○丁丑  上御经筵
　　○先是总理河道都御史傅希挚言茶城一带运道咽喉频年淤决迄无成功宜自梁山以下挑浚以茶城相为用淤旧则通新而挑旧淤新则通旧而挑新惟筑坝断流通其一以备不虞部覆如议
　　○河决高邮砀山及邵家口曹家庄韩登家等处总理都御史傅希挚议以高邮决口当亟筑砀山决口当改筑月堤其余三口宜留以为洩水之路工部覆议是不得已而为权宜之术耳安能必三口之不愈决愈深而夺正河耶宜随机相度近河缕堤有当转筑以广容纳或上流有可分杀以减水势皆当从常计议无得因循奉旨是○原任光禄寺少卿袁三接除复原职
　　○升四川副使杨芷为福建左参政
　　○戊寅赐辅臣张居正及次辅吕调阳日讲官申时行等五员正字官马继文等二员黄金寿字金八宝黄符各有差
　　○先是逆番千哈劄哈咱细日雾四族展抢杀阶文等处而阶州山峒谷栗子庄夏后头等族番实与交通至是督总石茂华与副使刘伯燮议以抚赏诱之而分兵密剿以捷闻
