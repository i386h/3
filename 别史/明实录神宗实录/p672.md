<!-- { "loadSidebar": true } -->
　　○都察院覆各差御史不准告病著为令从之以直隶巡按王国祯广西巡按吕图南请告也
　　○南京文选司郎中张迎请终养乞休从之
　　○丁巳升兵部员外刘承诹为广东佥事
　　○署吏部尚书赵焕奏臣历观近事中夜旁皇如政府者平章系军国之重故赞襄多谋断之资往常以三四人入直今独责之叶向高一人且四年矣近以杜门请告丝纶重地遂匝月尘封  皇上以为从来有是事乎部院卿寺各有职掌员必兼设实相纲维乃用一缓二率以为常偶尔全空遂烦庖署夫借代已非政体兼营能无疏阔  皇上以为从来有是事乎至于台省则更不可言矣科印半悬多传空白之抄巡方未代久少乘骢之色以致告拮据而忧性命甚者挂逢冠以甘严谴皇上以为从来有是事乎乃臣乘其急请之或者动轸念之万一而不报如故也则不敢要之以急因鉴于急而静俟之或者需简发之有时而不报如故也则又不敢益之以迟总之梦卜者明圣之怀爵赏者朝廷之典信任者神武之概听纳者天地之容于臣等何与焉伏望  皇上俯鉴血衷渐赐举行以光圣治
　　○戊午升工部郎中王国祯为凤阳府知府
　　○己未以山西按察使任应徵调补狭西按察使
　　○户部覆白粮违限宜遵例惩罚但既称今年开船原迟则免行降斥者  皇上浩荡之仁也  务照议单于正月内开船六月内完纳违限者照例住罚降斥则有司惧于参罚部运知所警畏而民运自速矣及大官珍羞良酝掌醢四署国初径收本色钱粮故实收出之各署今俱改为折色则寺库所收也请即以该库实收发给既省一事两转之繁亦苏解官候领之苦著为定制从之
　　○南直宁国府泾县童生张载通等以元夕入乡宦颜文选宅内观戏称被颜宦殴死时府方试士次日宣南泾宁旌五县童生围绕文选宅及市中无藉破屋入室尽劫其赀去提学御史及抚按以闻部覆将首恶从重定罪且停勒五县童生概不进学若人命抢财等情应俟彼中细勘毋致漏网株连至于各处童生擡神鼓噪生员侮辱有司皆属乱萌均当究处应听学臣究问归结因言有司能一意奉公不狥权势嘱托以滥取童生不博长厚虚声以纵容行简则孤寒快心怙恶戢志必无有聚党要挟者矣  上是之且谕近来士风薄恶屡次生事提学官还严行约束有司官也著秉公正已以服人心是时科臣周曰庠亦以为言
　　○庚申加升湖广宝庆府知府丁永祚副使职衔仍管府事以巡抚代民奏留久任也
　　○辛酉升湖广副使史旌贤为本省参政南康府同知支如璋为福建运同
　　○命行人许大成往益府典丧
　　○升宣府入卫游击王国冈为宁夏西路参将
　　○山东巡抚黄克缵＜锍-釒＞辞留枢特简不允
　　○壬戌祭  东岳之神遣太常寺卿行礼
　　○癸亥命南京御史张邦俊巡视南京京营　　○甲子调考功司主事赵士谔为文选司主事
　　○南京吏部右侍郎史继偕再＜锍-釒＞称病乞休不允
　　明神宗显皇帝实录卷之四百九十三
明神宗显皇帝实录卷之四百九十四
　　万历四十年四月乙丑朔享
　　太庙遣英国公张维贤恭代
　　○兵部覆贵州抚臣胡桂芳奏金筑土司改流应每年选拨营兵八十名防守从之
　　○丙寅兵部题覆督臣涂宗浚陈御虏机宜谓自扯力克故后六载之中我无日不言封事也卜酋未婚虏妇犹以未婚辞既婚矣而不投结不请封若无意就封以待我之急者我急而彼将愈缓恣意求索而彼之计已行矣夫我自封事以来士马渐耗于豢餋之余四十年不谈自强之策虏习我玩愒以至今日而卜酋遂持封事以难我我所恃之虏妇亦不可知宜一如督臣议以自强为主练士马简精锐实行伍严考成而又勿挑衅纳侮未应先求即虏来求我亦必实觇其虚实情伪勿堕其要挟之谋有旨著督抚总兵官严修内备以固封疆不得轻听要挟苟且完事致启戎心
　　○以南京鸿胪寺鸣赞单餋志兵马王向明到任违限下南京法司提问
　　○以广西佥事陈良才患病私擅离任令冠带闲住
　　○南京河南等道御史等官上言臣等历观  祖宗朝二百余年未有  皇太子六七年不开讲而满朝催请付之不理者未有辅臣孑然孤立劻勷无人而久不枚卜者未有两都六曹正亚卿缺乏至一二人者未有台臣空匮经年不补至科场大典缺监临者未有候命科道至三年外犹然株守旅邸者未有二十余年不接大臣一面不议国家一言者诸如此类皆足为  皇上圣明之累大臣之去留非小臣比顷吏部尚书孙丕扬以不得行其志挂冠以去大臣为之小臣效之即未得请辄悻悻以去国家纪纲之谓何长此不变不知数年后谁与  皇上治多事之天下也
　　○丁卯左给事中周曰庠＜锍-釒＞辞兵垣印务请命李瑾署掌因言见今六科乏人册封典试伊迩转盻  圣寿嵩呼及巡青存恤太仓节慎光禄诸差谁与分理乞令新咨科臣到任供职并允补起复曾六德等三臣有旨印著该科见在官署掌
　　○工科给事中马从龙等言工部紏发湖广角□羊官布政司都事郑士毓角□羊到料银四千四百六十两改作本色希图以滥恶搪塞朋分羡余太监曹壅等因为上＜锍-釒＞朦胧取旨小吏猖獗如此乌用三尺为哉除听该部咨行抚按提问奸毙根繇从重究治外请通行各省直凡钱粮系折色者印封裹护仍给鞘单二本一投部一投库验系原物即与速收如印信有损或不如原式即行查究尽法惩治应角□羊本色者凡可封缄之物俱取彼处有司印信封记略如角□羊银法验试厅留心查核其私自折银入京打点朋分者参送法司重究
　　○戊辰礼部题亲王封久府第工成乞敕出镇以完盛典请命择  福王之国吉期时工部以府第告竣闻乞赐钦定书楼牌坊额名科臣周曰庠韩光祐管工郎中房楠并相继＜锍-釒＞请就封不报
　　○己巳以原任游击李思诚起补宁塞参将
　　○辛未升山西右布政郭光复为本省左布政
　　○以延镇大捷行赏加总督顾其志太子少保荫一子入监读书巡抚涂宗浚荫一子锦衣百户总兵王威实授都督同知荫一子正千户俱世袭各赏银币有差总兵王学书加都督佥事衔候大将员缺推用余有功将吏各升级赏赉原任兵部尚书李化龙优赠原荫锦衣正千户儿男加升一级世袭先是虏首猛克什力等挟赏入犯边臣堵截斩级二百五十一颗夺获虏骑夷器以千计行巡按杨一桂勘明宣捷部覆五请始从之
　　○癸酉大学士叶向高题今日蒙发下黔国公沐昌祚为庄田子粒＜锍-釒＞传旨令自行徵收臣惟此事该省抚按官以庄丁为盗之故屡次＜锍-釒＞争兵部覆奉钦依令有司代徵今若复与该镇地方必复纷纭内外必复争执且诏旨前后相违朝行夕改甚非事体
　　○以山西都司吴国辅侵盗官草遣戍
　　○甲戌升湖广布政司参议周汝登为南京尚宝司卿
　　○起升原任文选司郎中朱世守为太常寺少卿提督四夷馆添注
　　○巡漕御史孙居相奏运船多缺乞速行造有旨责问清江厂船只如何亏欠致误粮运章下所司议
　　○乙亥大学士叶向高奏臣伏枕五旬屡＜锍-釒＞陈请不足以感动  圣心臣之罪也然臣一日未去则朝政一日不行将使纪纲尽坏国体尽伤  皇上即视臣进退去留可以置之不问乃官僚可尽空乎言路可尽废乎各省之按差可终不代乎浙江湖广贵州之科场可不用监临乎恐从古以来无此事也今中外离心人人愁叹即辇毂之下肘腋之间已自如此臣方深忧  皇上之孤危而  皇上顾闭塞愈深务与臣下隔绝帷幄不得关其忠六曹不得举其职至于阁臣冢卿亦视若可有可无举天下无一可信之人而自以为神明不测之妙用臣恐自古  圣帝明王无此法也臣闻之责难于君谓之恭臣之所望于  皇上者皆易事非难事律以责难之义尚为有愧若复畏罪惧谴并此不言则真孟氏所谓泄泄沓沓不忠不敬之大者矣乞将臣罢斥亟下考选推补阁臣点用吏部尚书与卿贰督抚等官
　　○吏部以原任兵部尚书赠少师李化龙有开疆拓土殁于王事之勋请恤赠荫奉旨加赠太师荫一子中书舍人
　　○升南京礼部郎中施浚明为江西参政刑部郎中牛从极为广东雷州府知府辽东宁前佥事高折枝为参议整饬广宁
　　○以广西柳庆参将汪弘器到任违限罚治
　　○升山西水泉守备倪承勋为宣府入卫游击广西都司佥书周天禄为庙湾游击
　　○给事中梅之焕上言纪纲日替国维不张近日中外种种不法见于御史乔允升张五典所论列者皆乱徵也今虽间有处分而未治其本议者以法之不行为诸臣不能举法之过臣以为过不独在诸臣也毁誉之权重斯朝廷之法轻顾毁誉之情重斯奉朝廷之意轻故清议论以申法一也聚众雄行相习为常及至行辟止取一二驽下者塞责甚至波及无辜而有力狡狯者免如南中儒童概停取进乃倡乱之首恶抢掳之奸民果能并案否又如凶徒结把白日杀人元恶渠魁何以竟置不问也是官军固畏贼而不畏我我亦茹柔而吐刚矣故分首从以明法一也近来士习狂澜莫砥不若勤考较精去取使贤得自见不肖不得苟容一年一加澄汰即有不类之徒兢兢救过不暇而敢触禁捍网乎宜令提学官非科岁俱竣不得升转地方寥阔者似应添督学一员故严督率以示法一也
　　○丙子以苏州兵备布政樊东谟考满增秩一级
　　○以代府长史董伉昏庸不堪辅导令革职闲住从大同巡抚参奏也
　　○丁丑  孝懿庄皇后忌辰遣伏羌伯毛国器祭  昭陵
　　○戊寅云南临安府地震
　　○升狭西参政熊应占为本省按察使
　　○起升戎政尚书舒应龙＜锍-釒＞辞简命不允
　　○己卯月有食之
　　○升广西副使赵世徵为云南参政云南副使王之机为四川参政翰林院编修李思诚为福建副使
　　○命兵部主事余大成行人王尊德主考云南刑部主事王家栋行人彭际遇主考贵州各乡试
　　○兵部覆保定巡抚参守备袁一康不职命行巡按御史提问具奏　　○左给事中周曰庠题  温肃端静纯懿皇贵妃王氏金券工程将不日告成引领惟在发引乞敕部择吉举行
　　○庚辰升南京光禄寺卿吴达可为通政使
　　○升编修温体仁为南京国子监司业
　　○升赣州府知府陈宗愈为广西副使
　　○授原任庶吉士麻僖为兵科给事中
　　○命福余卫头目安乜革更名贵英升授都指挥佥事给敕回卫管束部落并力御虏若统驭无法致扰地方即行禠革
　　○降冒袭父功指挥佥事陈彦奎授金华守御所试百户世袭
　　○旧制永宁卫隶黔土司隶蜀自奢从周死奢世统与世续争印水西助续攻统川抚遣张神武周敦吉御安索印时已立奢崇明矣水蔺交攻官兵因焚劫诸堡军民激变自三十七年行勘未报摩尼普市千户张大策等复＜锍-釒＞请将永宁宣抚改土设流兵部言无故改土为流置崇明何地宜照东川改隶滇省例将黔抚及该道敕书内增入永宁宣抚司并听节制仍责令川贵抚按官将张神武等作速勘明按法定拟并将改隶事果否妥便一同回奏从之
