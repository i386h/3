<!-- { "loadSidebar": true } -->
　　○升甘肃总兵官刘承嗣后军都督府佥书管事
　　○兵部覆巡关御史勘阅边政＜锍-釒＞督臣张国彦抚臣顾养谦镇臣李成梁以下荫赉升级有差叶邦荣等提问斥革有差  上依拟
　　○甲辰  诚孝昭皇后忌辰遣靖远伯王学礼诣  献陵行礼
　　○原任南京兵部尚书郭宗皋奏谢存问  上报闻
　　○乙巳礼部题泰宁福余等卫都指挥伯彦卜儿那木塞等进马贡贺  万寿圣节及补贡十五年长至令节给赏如例
　　○升狭西左布政使姚继可都察院右副都御史巡抚宁夏
　　○丙午赐原任户部右侍郎吕时中祭葬以其直声早著掖垣清望久孚林壑也
　　○工部覆总河潘季驯题请罢开复黄河故道及凿支渠合沁卫诸议一意修筑堤防  上报可仍申饬河臣毋因循以致疏虞纷议以妨实事违者听总河参究
　　○敕分守洮岷副将李煦以原官挂印充总兵官镇守甘肃
　　○丁未赐三辅臣鲜藕○山西道御史王道增论奏甘肃总兵刘承嗣激变军士罪当严斥今抚按皆坐议而承嗣得佥书后府非法之平＜锍-釒＞下兵部覆议得旨承嗣赴总督军门听用
　　○戊申升广宁备御王绍芳义州参将
　　○己酉  上御皇极殿太常寺奏请  大祀  天于  圜丘
　　○升河南右布政使王体复狭西左布政使
　　大明神宗显皇帝实录卷之二百四终
　明神宗显皇帝实录卷之二百五
　　万历十六年十一月庚戌朔  上御皇极殿以  大祀  天于圜丘传制誓戒百户
　　○礼科都给事中苗朝阳因山东生儒不服搜简顺天监生诡窃贤科奏请禁诸生不许陈说民情利害官员贤否违者以不遵卧碑黜革问遣国学援例非原籍查明身家并无违碍者不许上纳如夤缘假籍礼部即行参究＜锍-釒＞下该部覆请依拟
　　○升狭西右参政王藻本省按察使备兵庄浪
　　○保定巡抚曹子登罢以甘肃营兵之变为御史连标所劾也
　　○朝鲜国王李昖遣陪臣李准等奉表文方物贺冬至令节○南京兵部右侍郎王世贞条上军政一武官六年比试首二场马步射不入格者仍令入第三场其骑射策论各有一长者免黜若才伟略明识博览绰绰乎蓺文之表者即杜预之力不穿札韦睿之弱不习骑亦破格收录一国制自公候以下凡系武职皆乘骑不得用扼盖欲其便骑而习武也今南都自把总以上无不舆者浮慕缙绅褒博之风豢就纨裤骄惰之态安能披坚执锐分士卒横草之功抑纵控送工疆场趋风之技哉至兵马指挥职在干掫与武臣同宜一体禁革一达官指挥千百户姓名皆因其故回夷饮食丧葬皆仍其俗虽解辫之化已覃蛮夷之法未尽宜于军册更其夷号而回夷色目入不得别造寺宇崇奉满剌诸祀以时一统之盛一清勾之法虽云典制而应勾者孱弱易毙奸黠多逋且军一而押解者二人无罪而使之废庐产鬻妻子触冒寒暑凌历险瘴与军人共一旦之命于万里之外非情也宜于所籍五百里内从便改补则伍不缺而情法安矣＜锍-釒＞下所司
　　○升浙江参将朱先狼山副总兵狭西参将傅桓洮岷副总兵河南都司佥书乔一麟蓟镇游击
　　○辛亥升广东按察使林乔相河南布政使专理粮料
　　○升两淮运使杨归儒狭西右参政
　　○吏部题  亲王之国应用辅导官奉旨左右长史于进士出身审理纪善于举监出身官内择其学行端谨者＜锍-釒＞名上请部拟刑部主事杨同善户部主事刘以平国子监博士李维美学正李琛中书舍人戈履亨程启元改除  潞府长史司等官其戈履亨程启元仍支从六品俸  上如拟　○癸丑冬至祀  天于  圜丘遣公徐文璧代遣侯常胤绪薛钲李环伯王应龙方烨刘应元陈王谟陈如松王炜诣  九陵行礼
　　○升山东参政徐用简广东按察使
　　○升平凉知府姚继可行太仆寺少卿
　　○礼部题建州卫女直夷人都督指挥阿台等一百五十七人朝贡赐宴如例命临淮侯李言恭侍
　　○改敕苏松水利副使许应逵兼督府粮储从侍郎王世贞请也
　　○甲寅冬至令节免朝三辅臣诣会极门行礼赐上尊珍馔
　　○祭  三皇于  景惠殿馂赐辅臣
　　○礼部请如例给赐朝鲜国历日一百本报可○升大理少卿宋仕都察院右佥都御史巡抚保定提督紫荆等关
　　○改狭西右参议陈文烛山东左参议管理漕运
　　○南京兵部右侍郎王世贞引疾乞休  上不允
　　○升神机营佐击郭应坤五军营参将
　　○升延绥游击萧如兰靖虏参将四川游击周于德浙江参将分守金台
　　○己未礼部题朝鲜陪臣李准等四川乌思藏国师番徒阿南坚参等各致方物贡贺如例赐宴  上命临淮侯李言恭尚书朱赓侍
　　○升密云游击姜显宗山海关参将
　　○庚申巡抚广西右佥都御史刘继文条上制驭粤西土夷切要四事一训官男以移土习谓官男自幼不学耳目闻见不过杀戮之事淫乱之行故争斗易生宜令各土司生子报名道府因定嫡庶长幼之序焉稍长送入府学读书习礼凡三年乃得依序承袭庶教化行而驯服易伦序明而争端可息也一立村长以约獞丁谓猺獞素为民患迩来额知向化然类聚群争易启衅端宜于错居村落编成排甲立一甲首使明约束不率者禀究庶夷俗可以渐变而边圉可以永安也  正典刑以惩逆目土夷俗无上如田州思恩之乱皆逆日倡之则以汉法不行而敢于狂逞耳宜定为律土目擅杀本管土官者除主谋下手外但同族与谋俱比部民律骈斩则逆目知畏法而土司赖以保全矣一立社学以教獞竖谓猺獞俗固鸷悍然性亦犹人间有良者颇知向学往岁社学虽设而督率尚无责成宜行提学道查建申饬庶渐磨之久夷风可永革也＜锍-釒＞下兵部
　　○巡抚广西右副都御史刘继文题东兰州土官韦应龙暴戾不仁废长立幼残害族属生六子而杀其三弟应虬惧避之南那二州龙遂杀其妻子家属无噍类虬怒纠二州之兵相讎杀臣禁止之而恶目陈星陈蒙欲乘机以龙幼子文略袭龙不从乃执龙并其第四子文奎幽于武篆寨匿州印臣行拘龙虬奎略至搜获州印数其罪度不能尽以汉法治也量惩之而送文奎还州视事乃星蒙辈自知罪大又立文奎非其意遂集众屯武篆山寨隘峒阴剌文奎尽取龙子女宝玉献田州土司岑太禄为之援于是臣等不得不遵敕议剿矣业发镇守总兵张澡调集营兵数千及泗城思恩等土州官兵分为三哨令参将熊文济刘綎佥书汪弘器领之按察使彭应时参议陈性学监督军事俟事定分别功罪以闻章以兵部
　　○甘肃海虏瓦剌他不囊拥众自南川入杀副将李魁及中军阿承印等亡失多兵科都给事中张希皋劾总督郜光先巡抚曹子登总兵刘承嗣佥事万世德等宜分别治罪又谓套虏岁以甘镇为壑近闻虏王乞庆哈寓书宣大督臣欲亲送番僧拥众西下若其行果无论赏犒之费不赀而窥伺之衅其可再乎先事图谋相机操纵责在督抚而已命兵部酌议以闻
　　○兵部覆狭西总督郜光先题互市事竣延镇台吉等比宣大效劳夷人例给冠带量授职衔  上报可令以后勿得滥增　○镇守辽东总兵官宁远伯李成梁以疾乞回卫不允
　　○升山西副使刘葵狭西右参政分守西宁
　　○辛酉命武定侯郭大诚后军都督府佥书管事
　　○谕内阁  皇第六女命名轩姚
　　○左佥都御史詹仰庇题章＜锍-釒＞乃臣子对君之言称谓敷陈自有体式如言事而及其人则书姓书名未闻以官以地者词主明白质实不以藻丽为工篇期简切谨严不以繁多为富近见诸臣所上不曰故相某人也而曰江陵分宜不曰总兵某人也而曰大帅大将军律以君前臣名之礼亦悖甚矣而词兢新奇篇务瞻博抽黄对白骈四骊六数说之外又有一说事尽意穷剌剌不休以尘乙夜之观何暇竟乎殊为失体宜行申戒＜锍-釒＞入嘉纳仍命部院申明体式违者参治
　　○壬戌贵州道御史何出光劾内侍张鲸及其党鸿胪寺序班邢尚智锦衣卫都督刘守有相倚为奸专擅威福罪当死者八赃私未易缕指  上命张鲸策励供事邢尚智刘守有等革任余犯法司提问自是给事中张尚象吴文梓杨文焕御史方万策崔景荣相继论之  上各报闻
　　○吏部尚书杨巍请申饬朝觐官员考察事宜报可
　　○癸亥  圣母慈圣宣文明肃皇太后  万寿圣节赐辅臣及日讲官金币有差
　　○甲子工部覆河南巡按御史王世扬奏河南境内黄河自潼关至归德开封等处奔流二千余里去总河督臣远甚利害之切见闻之近必先抚臣宜于抚臣敕书增兼理河道一条与督臣协同行事诏从之
　　○乙丑  上视朝以  圣母寿节赐辅臣及日讲官金字符书
　　○丙寅以碾伯游系张一贵管西宁参将事从督臣郜光先请也
　　○丁卯  孝惠皇后忌辰遣灵璧侯汤之诰行礼  孝烈皇后忌辰遣宣城伯卫国本行礼
　　○兵部覆议西宁失事之罪督臣郜光先夺俸三月道臣万世德降俸二级游击张一贵夺俸半年千户彭大胤等提问
　　○刑科给事中李文郁劾狭西总督郜光先以营兵谋杀巡抚在曹子登已议罢而未及总督故论及之部覆光先功叙素优瓦酋卜囊入犯一事正在责成严备宜姑从薄罚令移镇兰州调度瓦酋西行之衅并诘责虏王相度征剿革其市赏以收桑榆之效  上从之○朝鲜使臣李准事毕赐宴如例命尚书朱赓待
　　○海西思鲁等女直夷人都指挥羊孛罗等二百三十九人朝贡赐宴如例命临淮侯李言恭待
　　○戊辰  圣母慈圣宣文明肃皇太后  万寿圣节上御皇极门百官致词称贺
　　○三辅臣恭诣隆宗门行礼赐上尊珍馔
　　○命选收净身男子二千人礼部尚书朱赓奏中涓之役  祖宗朝限制甚严近万历十四年有男子曾万寿等叩阍求用严行驱逐今曹进忠未经取选与鲁万寿同宜行禁绝竟以内庭缺人留二千人礼科给事中苗朝阳江西道御史荆州俊相继＜锍-釒＞论不听
　　○己巳吏部尚书杨巍奏新选休宁训导谭维被棍徒梁仕椿以营干得遂逼索银两投河身死臣等初以为指称夙弊听其伏法已耳不意御史李光祖＜锍-釒＞参仕椿乃宋坤家人交结中贵干涉选法虽奉旨司礼查问虚实自见而臣等疏庸之罪亦复何解矣＜锍-釒＞入  上责其禁饬不预姑未究该司夺俸三月
　　○户部尚书宋纁乞罢以  潞王之国市珠宝二十万金不能执奏浙直灾伤改折不听行为左都御史吴时来论列及之也其实改折不可轻议即时来曾言之而反覆攻侵非师济克谐之谊＜锍-釒＞入  上慰留任事仍谕大臣当协和奉公不必以语言争论下所司
　　○壬申刑部覆议张鲸刘守有邢尚智赃罪尚智论死守有斥鲸被切责仍令策励供事吏科给事中张应登再＜锍-釒＞论之不听○癸酉礼部题海西撒剌等卫女直夷人都指挥使阿失卜等一百七十八人朝贡赐宴如例遣临淮侯李言恭待
　　○四川乌思藏及安抚宣慰使各遣国僧阿喃坚参等十四人朵甘思招讨司并宣慰使司各遣国僧喃哈孟等十六人进贡方物
