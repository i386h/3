<!-- { "loadSidebar": true } -->
　　○辛酉原任太子少保兵书尚书王世扬卒世扬广平县人万历丁丑进士授行人选湖广道御史历官总督宣大山西军务屡荷录荫倭寇平升本部尚书叙宣大功加太子少保荫子锦衣百户世袭卒于家礼部言其品重鼎彝恩宜优恤与祭葬如例仍加祭妻并祔
　　○甘肃巡抚周盘言十月内东虏聚结昌宁湖入犯我军斩获虏首一百一十六颗章下兵部
　　○蓟辽总督王象乾言达贼入犯河流口失事将备等官刘一藩等亟应参革以俟勘处章下兵部
　　○甲子兵部尚书李化龙请阅视各边御史熊廷弼黄吉士孔贞一吴亮刘光复杨一桂穆天颜侯执蒲共奉敕八道务令事完方许奏缴从之
　　○枭示山东大盗柳廷瓒等如抚按所议
　　○治河流口失事将领罪刘一藩杨垣革任提问黄钺马栋革任勘议
　　○丁卯  世宗肃皇帝忌辰遣官祭  永陵　　○雾露附草木
　　○户科给事中顾士琦言天祚国家奸赓忽殒密勿之上一旦维新而振拔冤滞尤为维新首务则无如原任礼部侍郎郭正域正域文章德操卓冠一时当涂侧目忽乘楚事几陷毒谋夫正域触迕旧辅举朝知之楚事与正域无干举朝知之钱梦皋迎旧辅意指以倾正域亦举朝知之乞亟下赐环之诏不报
　　○工科给事中何士晋言时值玄冬距履端仅余旬日  陛下二三大政今岁所宜完者如放辅臣以清揆路罢卿寺词林言路经指摘诸臣及闽抚徐学聚以伸公论斥王之祯以绝祸本释累臣卞孔时满朝荐王邦才李获阳梁心以介景福不报
　　○户科给事中韩光祐言辽东方二千里皮骨空存膏血已竭以致建酋骄横缺贡额而不敢问裁参斤而不敢问据疆土驱人民而不敢问即么么如宰赛亦辄闯入内地蹂躏杀掠莫敢谁何辽之为辽可知已救辽之术惟在足其额兵给其额饷禁代造禁扣克兵不浮食食不浮兵可以哨可以守可以战犁庭扫穴可也何区区建酋宰赛之为难哉＜锍-釒＞留中
　　○戊辰  景皇后忌辰遣官祭  陵寝
　　○大学士李廷机叶向高请乞批发湔除敕书
　　○己巳旌节妇七人霸州民丘步云妻隆氏玉田县民王霡妻杨氏固安县民牛尚綗妻王氏丰润县生员孙祚妻周氏容城县民孙光祚妻李氏肃宁县民袁轴妻王氏景州故中书王炳然妻裴氏皆夫蚤亡守志不贰各扁其门曰贞节烈妇二人易州生员杨炫妻蔡氏以夫死自缢大兴县民马坤妻史氏以哭夫九日亡各扁其门曰贞烈
　　○庚午大学士叶向高言岁序将新所有紧要政事开列上请一政本单虗臣愚一人必致误事当亟命会推一卿寺翰林科道曾经人言及自行请告者从公分别应去应留一两京大僚乏人已极亟行点用一  东宫辍讲将及四年不宜久旷
　　○命庶吉士来宗道张鼐仍复馆读书
　　○辛未大学士李廷机＜锍-釒＞恳  圣慈垂怜准放  上曰从来辅臣求去未有卿如此迫切朕岂不体念但政本乏人边疆多事卿可不为朕少留正旦前还宜勉出以慰眷怀廷机自四月杜门乞休之＜锍-釒＞盖二十七上云
　　○兵部言蓟门将较恇怯先事玩寇而不为之备寇至观望而莫敢谁何以致屠戮人民国家平日豢养武臣何用今贼虽出口聚散未定亟宜及时申饬期靖边圉以安重地得旨蓟镇失事各官罪责奚辞据报各虏又合谋窥边情形叵测督抚官严督将领悉心防御毋致疏虞其粮饷匮乏该部多方计处
　　○云南道御史史学迁言故辅朱赓临死一＜锍-釒＞惓惓以楚事妖书为辩盖一生病痛全在于此身家祸根亦全在此故诸臣千参万弹俱不关念独于此一事为谆谆也楚事方兴万万金钱遂入都中沈一贯朱赓司礼监田义东厂陈矩通政司沉子木科臣钱梦皋当日馈遗之单目可证过送之姓名可问此等奸贪隐情  皇上知之否乎重贿既入若张似蕖若姚文蔚若司巡若司捕或运筹幕中或张罗通衢既逐发觉赃私之郭正域又波及同心同德之沈鲤中外摇手闭目如坐陷阱此等机械隐情  皇上知之否乎毒心已逞不杀不休妖书之出不先不后密尾杨村之船擒拏几尽兵逻次辅之宅水洩不通长班医生仆隶奶口书识各加研刑正域鲤危濒旦夕若非御史沈裕极力危言当时不知作何景象此等奸恶毒手  皇上知之否乎抚按赵可怀辈始未尝不具悉楚情而后渐变更也则一贯之授意已定故诸宗之冤抑不伸诬曰劫贡手足扭镣号令通衢标曰逆贼常人不堪何况诸宗抚臣因是殒命此等奸恶隐情  皇上知之否乎坐以反叛诸宗束手待縳毕竟杀死一家四命者为谁张挂榜文者为谁抢夺人财劫仓库污妇女者为谁妆成异变调动三省兵马当时一布政薛三才不然其事终于告病一推官胡嘉栋不平其狱麾之他出此等冤枉隐情  皇上知之否乎杀死抚臣自有应得之罪应抵之人而滥列三等二等嫌轻拔之前列身首异处从来未有之刑梁云龙吴楷胡心得陈鸣华辈惟阁臣之教是听行刑之时承天地震数日行人皆仆此等冤情隐恶  皇上知之否乎今日中外饮恨无过此事  皇上亲裁处断尚未尽悉其情臣是以不能已于言也不报
　　○壬申礼部请补陈献章胡居仁谥称献章澄心超物萧然舞雩陋巷之风养志辞荣卓矣进礼退义之概居仁禔身孝友学实践于躬行措趾准绳敬不衰于妻子得旨陈献章等既经从祀准与补谥
　　○癸酉大学士李廷机特辩受云南巡抚陈用宾贿情  上曰卿正直公清朕所素亮岂有受贿之理不必以此介意
　　○御史史学迁条陈屯马等议四事曰议并徵专责成一比较核荒政户部覆允行
　　○直隶巡按黄吉士劾喜峰口副总兵李宗借名节省克减抚夷叚布等项起衅损威章下兵部
　　○甲戌予襄城伯李承功祭葬如例妻合葬
　　○颁给建州右等卫女直夷人速儿哈赤等一百四十名贡赏如例
　　○应天巡抚周孔教以人言乞休不允
　　○乙亥兵部言蓟镇实神京肩背藩篱一决则烽火达于甘泉徒驱无衣无食之卒以当十方方张之虏所谓腐肉之齿利剑必无幸者也  皇上重念安危大计莫如大发帑金增守战之具户部仍预角□羊春季之饷预给军士以养其力万不得已则请先发太仆寺银五万两与户部额饷星夜角□羊至军前颁给戍卒准备衣械至于蓟辽一总督节制策应宜听指麾且杜松蓟之旧帅若能募集敢死士万人从山后捣其巢冗则东虏狼顾蓟贼必溃宣府抚镇将领尤当一面修防一面宣谕西虏令其歛束部落毋听勾引旨命先发太仆寺马价银五万两户部仍陆续给发其三镇并力防援事宜俱如拟速行
　　○工科给事中李瑾条上铨政七议曰叙升四司年例曰考试弥封看卷曰咨访推升司属曰考核部属各差曰填补添注实缺曰分别资次会推曰严定甲科就教升迁不报
　　○丙子大学士李廷机叶向高题谨将通鉴纂要制谏官言事起至张镐闻睢阳围急止一本广平王俶起至刑部尚书颜真卿止一本二年李光弼与李思明战于邙山起至吐蕃还围凤翔止一本削程元振官爵起至以韩滉判度支止一本七年卢龙将吏杀其节度使起至杨炎顿首于上前曰止一本建中元年始作两税法起至以关播同平章事止一本李希烈自称天下都元帅起至以陆贽为考功郎中止一本陆贽言于上曰起至朱泚将奔吐蕃止一本以上撰进讲章共八本类写装演进呈伏望  皇上万几之暇时加观览
　　○丁丑以正旦令节颁赐辅臣廷机向高吊屏门神等物及讲官杨道宾等三员有差
　　○巡视厂库工科给事中何士晋条陈节省四议一曰酌领状而严其冒二曰慎关防以绝其窦三曰议修造而求其实四曰折弓箭而更其制因更言铺商之困亟宜苏放不报
　　○庚辰以告祭  太庙  祧庙收回祭设颁赐辅臣二卓
　　○颁给海西弗思木等卫女直夷人庄台看只木等二百二十一名贡赏如例
　　○癸未大学士李廷机叶向高言本年十二月二十四日起该放除夕假连年节上元假至新年正月二十日方满容臣等于二月上旬另择日恭进讲章以后接续上进
明神宗显皇帝实录卷之四百五十三　
大明神宗显皇帝实录卷之四百五十四
　　万历三十七年正月甲申朔正旦令节在廷文武及华夷赍捧朝贡官员人等于五凤楼前行庆贺礼辅臣叶向高复恭诣仁德门行礼赐酒饭
　　○是日顺天府官进春赐辅臣李廷机叶向高上尊珍馔
　　○丑刻永昌府地震连十日如雷声
　　○以山西按察使孙承荣为山东布政使河南副使曹愈恭为河南参政临江知府黄琮为云南提学副使
　　○出户科给事中江灏为浙江参议南直隶提学副使杨筠庭为江西副使吏部郎中李廷大为湖广参政
　　○吏部左侍郎杨时乔引疾不允　　○命大选日期改于本月初十日行
　　○乙酉吏部言武清侯李文全先蒙诏旨准袭伯爵本系特恩今其子李诚铭又蒙再袭原封将为世及请行裁定  上以孝奉  圣母恩厚戚臣特许之后不为例
　　○丙戌宣宗章皇帝忌辰遣官祭景陵
　　○戊子以銕山守备张光柴沟守备杨肇基各为中都留守佥书
　　○己丑孟春享大庙遣国公张惟贤恭代
　　○庚寅河流口之失各属夷伯牙儿满旦屠记等诸酋皆踵赖蟒之后率部夷讲赏挟以必犯而赖蟒复紏集东虏黄台吉更欲入犯喜峰蓟辽总督王象乾以狂虏无忌如此势不得不协力一剿所以剿之者曰简精锐核客兵搜将材预储蓄食足兵强将材既备然后以蓟总兵王国栋捣其西以辽总兵杜松捣其东犄之角之计无完于此者又言赖酋与其父长昂皆宣镇款虏曰洪大之壻长昂与其妻皆在宣镇领赏长昂及其丑类在蓟有贡赏有抚赏在辽有木市马市之赏计不下万金蓟赏停革无容议矣肆逆于近郊而受赏于两镇非法也相应一并停革至于严论市虏勿许西行明谕宣虏勿使助逆如此则赖蟒之势亦自孤矣兵部覆上  上曰逆夷不思朝廷恩德敢于犯边挟赏不一惩创为患安穷这所奏依议行今日问罪重在赖蟒二贼其各夷及款虏素不助逆及悔罪自新者俱抚赏如故若为二贼引诱效尤同恶戒谕不悛即将市赏尽革并议剿诛你部便行文各该督抚用心约束协力收功
　　○天津税监马堂用参随康宁拨置请发旨请以广安店改为银鱼厂得旨户科给事中顾士琦以前此康宁诡谋责备银鱼于武清用委官驿骚其上事已可恨矣又营窟天津图为不拔乞将康宁究处姑容马堂回京发落直隶巡按王以宁亦奏治之
　　○工科给事中何士晋奏言厂库事宜一领状当酌每见印领委积请讨哗然而文移案牍中止有给发而无完销以后商匠夫役酌给钱粮将完过工料计开总数虽有妄觊冒支不能捏未完为已完冒领绝则应领者自简矣一关防当慎该库钱粮每出入计二百五十余万宜照太仓银库事例重关严限库官库吏第令司启闭登记出入务须隔远不许粘手一修造当议盔甲两厂岁造盔甲腰刀所费不赀各省造解又率皆不堪以致岁岁议修以滋冒滥务令一体加工精造即以督造之官责之领解有不如式便罪坐之一弓箭当折戊字库所贮弓不下数百万然当外解验收之时固已筋剥羽脱今裂弦反角矣以后省直各将折色解部遇兑换之年径以价给军俾择其精者买用实为两便
　　○辛卯以山东掌印都司灌民为延绥黄甫川参将天津游击马文柱为神枢七营参将调大同新平堡参将麻承训为燕河参将
