<!-- { "loadSidebar": true } -->
　　○复除原任参政郭廷良于广西原任副使宋荐朱汝器于山东
　　○升宣府滴水崖堡守备董尧民为蓟镇建昌车营都司
　　○壬子加封宣城伯卫应爵嫡母高氏为太夫人
　　○直隶巡按沈时来＜锍-釒＞参御马监内官胡敬交通积贼盗买漕粮有旨下法司提问王应先与纪录
　　○加升蓟州兵备按察使杜潜为左布政使山西参政陈所学狭西参政李徽猷俱右布政使各照旧管事以三年满考为该督抚所保奏也
　　○癸丑准吏部议准贡监生试果文理平通量照岁选二贡得选通判
　　○裁革狭西行太仆寺平凉正卿东路少卿各一员所遗事务归并固原榆林各道兼管见任主簿赴部改选
　　○添设辽东戚家堡游击一员以都司张应种升补仍将选锋见在官军移驻填实其义州各城堡逃故军士二千三百有奇令该路将官开造姓名卫所贯址呈送分巡道遴委中军等官径赴各原籍该道勒限严拏佥补
　　○兴武卫左所管伍百户刘应选遗失印信下法司究拟如律其印信另行铸给
　　○天寿山守备太监李浚奏左监丞刘学殴死小厮来喜儿敕法司提问拟罪
　　○甲寅升云南姚安府知府杨应霈为临安兵备副使宗仁府经历梁茂桂为姚安府知府
　　○降原任简讨徐应聘为浙江归安县县丞
　　○巡抚贵州郭子章言贵州一省苗仲杂居国初虽设贵州新添平越威清等十四卫分布上下以通云南之路而一线之外北连四川东接湖广南通广西皆苗仲也近自征播以来粮饷欠缺军兵困苦兼以征播各兵不能归籍者窜入各寨潜为勾引往岁间一出没今则无日不出劫且一日而劫数起矣往岁止数十成群今则动辄数百且近年千余矣往岁昏夜潜出今则聚集山箐白昼公然无忌矣往岁止劫客商今则劫及官员尽其盘费衣服诰命文引矣往岁尚窃发于山谷旷野今则窥伺府卫州城且逼近省会矣道路官商不敢往来屯堡军民不敢出入贵州数百里之境顿成盗薮今士民请剿之词无日不诉府县请兵之文无日不上又据三司会议贼恶已稔正当天讨之辰臣谨遵照敕书调集汉土官兵宣慰使安疆臣兵一万分将吏东西夹击捣其巢穴遮其奔逸楚粤之路若臣七年于黔矣讨夜郎之后继斩吴洪讨皮林之后继芟罗海臣非不知国小民罢财竭力殚顾事有无可奈何势有万不获已者不得不仰仗  天威纠率义旅以拯此一方生灵况今年黔中颇稔田禾被野正因粮于敌之候而安强臣地界已明母凤氏恩赐恤典亦其努力报国之时臣与按臣谋议佥同又与总兵官陈璘分布稍定乃敢驰＜锍-釒＞以闻下兵部覆议得旨苗恶既稔天讨宜加一切征剿事宜俱许便宜从事务保万全以安远人
　　○刑部会问得妖徒吴回五等崇尚左道谋为不轨始则托教莲社因而弄兵潢池非  社稷有灵旋为歼缚会见建延诸郡在荆棘中耳其愚甿惑溺福田而诖误事中者情固不无可矜奸徒羽翼戎首而狡脱事外者法则难以漏网该抚按屡驳细鞫业已剂量得中情罪允协矣臣等遵奉  明旨再三酌议分别正法有差迹若可诛嗜芳饵而冒钩芒情则可悯拟以徒配似当厥辜至若陈生者思冒功而擅割贼级因修怨而影射职官两罪并罹一戍非枉祖廷机等不行举首致吴建酿成祸乱骆良日等藏匿引送俾得旨妖徒吴回五等着会官处决仍与已枭吴建等已死吴昌等各首级悬示儆众其余俱依拟
　　○乙卯工部言火药被灾亟宜成造所用硝黄向系内库关领今监督主事魏说议将商人李汝耀认办候收硝黄七十万斤免行进库径运到厂验收先行成造以济急用事属两便相应依拟诏从之
　　○升太仆寺少卿黄纪贤为右通政光禄寺少卿张养志为太仆寺少卿鸿胪寺左少卿李承华为本寺卿
　　○升河南右布政使袁奎为左布政使云南按察使张尧臣为右布政使山东按察使王任为福建右布政使狭西参政朱朝聘为按察使福建副使吴思学湖广副使陈鸣华各参政河南副使何大化为广东参政云南参议张璧为副使湖广参议张应凤安庆府知府郑国俊各狭西副使河间府知府冯伟为广东副使广东佥事骆日升为江西提学副使户部中李作舟为浙江提学佥事湖广辰州府知府瞿汝稷为长芦运使户部郎中张定徵为湖广常德府知府南京户部郎中黄流芳为池州府知府
　　○起补原任副使邢云路于狭西
　　○升广东廉州府同知涂巍为本府知府以九年满考为总督戴燿所保奏也
　　○丙辰准阳武侯优给薛濂应城伯优给孙廷勋各出幼承爵濂仍免覆勘
　　○升山东右布政使刘尚志为左布政使
　　○调狭西河西兵备参政王爱于靖边兵备道起原任参政李维桢为河西兵备
　　○戊午以给事中梁有年暂管巡视光禄钱粮
　　○户部以年例请发粟米煤柴银两养济贫民有旨着五城优恤不必拘定人数
　　○夜五更北方有赤白气入紫微垣良久渐散
　　○己未  诚孝昭皇后忌辰遣官祭  献陵
　　○礼科给事中萧近高言国家笃念懿亲凡名封婚娶祭葬载在会典及宗藩条例要例酌例诸书盖犁然备矣优恤耆旧凡祭葬赠官荫谥载在会典及恤典条例一书又犁然备矣明例一定较若画一所以劝亲亲劝大臣法不骫而情不溢矣赖有此也迩乃有违例狥私肆行请乞者何可不一申饬哉以宗藩言之例曰宗室亲生子女三日后即具启亲郡王及管理府事取具收生亲识官眷人等保结按季类奏或因事稽迟下季补奏此定例也今迟至一二年而报者有之又迟至十数年者有之夫今日之奏报异日请封请婚之地也历时既久情伪百出中间乞养过房花生传生将致朦胧妄报其渎乱宗枝玷滥名器甚矣所当申饬者一也例于额外滥妾之子不给名粮何其慎也近来请乞名粮者其所生之子一向未经奏报其生子之母又不明开婚封奏选与否明知例有违碍犹冒然渎请觊觎非分之福滥亦甚矣所当申饬者二也例曰将军而下正室故后无子者辄请选继虽有子嗣动以幼小为名乞娶内助若不查其妾之有无概与题覆殊为大滥今之乞娶内助者往往不开有无妾媵其有妾媵者又不明开曾否奏选倘一失核是额妾之外又增内助矣盖宗室有每位至生子数十人者皆繇婚娶之滥故耳所当申饬者三也以恤典言之会典曰大臣在家致仕养病给假等项病故者各有司具履历缘繇及病故日期申报抚按核实季终类奏中间果有行业超卓公论共推及罪过昭彰公论共弃者据实开列听礼部覆议此定例也今大臣病故不匝月即行陈乞又不经繇有司抚按核其贤否请之有如取携不得辄生觖望所当申饬者一也恤典条例曰凡大臣病故应得恤典者奏内止许直陈履历听候处分不得别加品题眩乱名实乃今不但自行陈乞已也方且盛为铺张高自矜诩曾经论劾则巧饰其疵行一经荐叙即侈谭为军功其眩乱莫甚焉所当申饬者二也会典又曰凡孝子顺孙义夫节妇志行卓异者有司正官举名监察御史按察司体核转达上司旌表门闾此定例也夫不徒曰孝顺节义而必曰志行卓异此必有非常特操超绝流俗然后旌异加焉庶当之者足为荣而风之者足为劝耳今四行之中节妇之举尤滥夫一蚤亡幸逮五十为子若孙者即冒然以旌表请矣朝廷风励之钜典祗启子孙激恩之幸窦所当申饬者三也夫明例昭若日星而人情乃敢越渎大抵皆起于持例之不坚耳若非仰藉  明旨重为申饬何所底止然申饬之外又有例当增议者如谥法所以易名视祭葬赠荫典为尤重近该礼部题准不得子孙陈乞必俟类题定夺然不限之以年数恐官如传舍孰肯身府辜功而明加评隲乎今后或限十年一题或十五年一题盖时太久则闻见易湮时太近则名实未定酌之以十数年之中则盖棺事定物论攸昭该部加以虚心博采类奏庶旌别当而劝惩昭此又恤典中所当增议者也宗室仪宾成婚之后请给诰命禄米随从因亲及亲待之诚厚第时有缓急事有宜节今宗室之贫困尚无术以给之况异姓之戚乎自今除缔婚亲郡王者不议外他如宗女宗婿于议婚之时  明谕各宗不得肆为需索以恣浪费成婚之后朝廷给之诰命有司复其徭役亦足夸示宠荣矣禄米之给是不可杀乎近该礼部题请事属可行此又宗藩中所当增议者也＜锍-釒＞入不报
　　○辛酉户部覆淮扬巡按御史黄吉士勘过所属灾伤地方议得旨这灾荒地方既查勘明实准分别减免以苏民困
　　○癸亥户部尚书赵世卿言河西务等钞关七处徵收船料商税岁该三十万二千七百余两数年以前岂惟不至亏欠间且报有羡余自万历三十至三十二年三年之间共亏原额银三十一万一千九百有奇日侵月削莫知所底将何所资其缓急之用乎盖自徐淮稔恶凶魄虽禠而清源煽虐饕心未厌繇临清以至河西务上下七八百里间驾言验单公行攘夺商贾既无飞渡之术奸宄遂生漏网之谋于是有搭附于马船者有藏匿于漕船者有寄载于官船者上之搜括愈严而愈密下之规避愈巧而愈多亏损额数职此之故臣以为欲足额数宜清弊端得旨关税乃国用所需岁额日亏何以敷用今后有以商货附载马船漕船官船者着管关官如例搜查不许容纵其临清无单而径至河西务通湾崇文门者悉从漏报论官员行李尤宜崇尚简素岂得恃势玩法自隳名简其奉差关吏亦不得因而藉口致损额数该部查出俱一体参奏至于各处棍徒倚名税监多设关津公行劫夺致贾竖巧生规避此又奸所繇起还着各处税监严行禁治如有违犯的会同各该有司拏究以清弊源
　　○户部又言本色漕粮乃军国之命脉非遇大灾大祲不得轻议改折近该总督仓场右侍郎游应乾条议以后漕粮地方虽罹极灾不得议改新奉  明旨议覆遵守又该河臣建议大挑欲协济漕粮四十万石而巡仓御史亦以濒河被灾州县应折为请当此匮绌之极仓余能有几何而此削彼割未有已时至于各年之逋赋正边饷之急需况江南连岁秋成颇称丰稔目前虽罹灾眚较之濒河丰沛一带逈不相同据按臣题议改折缓徵二项目击捐瘠之灾民自是优恤之雅意倘察臣部万苦万难之状或难强其勉从也恭侯命下将苏常镇三府漕粮靖江县南粮俱各照旧起运不准改折带徵各年钱粮依限照数徵解以后并不得轻议改折缓徵致误国计诏从之
　　○甲子谕内阁朕自夏来感受湿毒足心疼痛且不时眩晕前已有谕服药静摄尚未痊愈即前寿节进历  圣母慈谕亦免行礼兹礼官题请  郊祀亲行朕思何以成礼况今殿门未备城工未完出警入跸岂便严肃观瞻朕每览发章奏曷尝自逸卿等宜当体念传示该部遣官及各执事务秉精虔行礼以昭朕敬  天祈祐诚意特谕卿等知之
　　○大学士沈一贯等以  玉牒加恩三辞未允复合＜锍-釒＞恳辞  上以屡＜锍-釒＞恳切特允所请以成劳谦之美
　　○乙丑礼部以冬至届期奏请勉出亲  郊以致居歆以迓多福  上曰  郊祀祈  天保国佑民升香昭事朕岂不知但朕自夏以来感受薰蒸下体湿毒足心疼痛且不时眩晕亲行恐弗成礼已有旨遣官恭代  天象仁爱屡警朕心兢惕修省你每文武官员各要恪修实职共图消弭毋事虚文
