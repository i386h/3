<!-- { "loadSidebar": true } -->
　　○兵部言倭自釜山遁去十余年来海波不沸然其心未尝一日忘中国也三十七年三月倭入琉球虏其中山王以归四月入我宁区牛栏再入温州麦园头五月入对马岛倭酋云苏等来致其国王源秀忠之命欲借朝鲜之道通贡中国三十八年闰三月薄我宁区坛头又两遣伪使觇我虚实今四十年琉球入贡者夹杂倭奴不服盘验见于福建所报平义智称其国王家康欲遣近臣入朝鲜见于辽东所报封豕长蛇其衅已见数十年来倭所垂涎者贡耳故既收琉球复纵中山王归国以为通贡之路彼意我必不入倭之贡而必不逆琉球之贡或仍如三十八年约毛凤仪蔡坚之事总之倭不可不备备非徒设在务得其情以制御之盖洪武中廖永忠曰倭夷鼠伏海岛来如奔狼去若惊鸟欲请添造橹船沿海巡徼倭来则大船薄之快船逐之今战船非不具也比闻倭奴之船更大于中国彼时止以彼中倭船入寇故我得以长技制倭于海洋今反用大船薄我快船逐我岂非即我之奸民所以市倭者耶将领非不具也白马岛之役我众贼寡未闻有出而戮贼者麦园头之败我将方被酒卧帐中诸军亦离次失伍去其汛地贼遂薄我杀掠之惨即罪一二将镇何救于事所在沿海抚道镇将湔此宿毙查虚冒习水战严军律而又委任得人移驻海上躬自简阅而劝惩行焉庶其少有济乎倭之桀骜似虏而狡诈过之闽中贡夷必有倭之枭雄渠魁潜匿其间者因形知情因情知事不测之缄固已在此勿问异日矣福建军门应遣熟知夷情者入海诇探中山王归国否如中山王仍有其国则二百年之封贡犹知戴我如制其国中者倭也则闽乃与浙东宁区定海舟山昌国等耳我之备倭当又有处矣若平义智之书其情似不尽具于书然固朝鲜之一大利害也窃意倭使来必以其众至朝鲜边臣必不能止其众于外而独以一二使者入入则朝鲜之祸可立至矣若复据事凌逼有如咨中所言即朝鲜之衅以乱朝鲜因以胁其君臣而震以必从之势且以朝鲜离携于我可一折而入于倭倭又岂必在舟楫之间角干戈之胜哉则固东事之隐忧也今应明谕朝鲜君臣控守南鄙一以自强为主即有倭使第令边臣严兵待于境上勿延入境仍听辽镇抚臣选差晓机宜者往彼国密探情形果否已在王京果否人事修举所据事凌逼何状故曰务得其情以制御之也今通倭之民所以屡禁而不可止何也盖禁通倭必渔者贾者及市籴者一切禁绝而后可然民之生命在斯其势不能禁绝则通倭之船已出矣虽然使抚道有司精力办此不难也盖通倭之船可以欺公府不可以欺乡曲设私造之禁行连坐之法则固以禁矣然海上奸民飘大洋而出者不止一处莫便于越至以通番为固然习者不怪禁者无所弛尤莫甚于闽不惟通倭兼通吕宋诸国独吕宋人狡不如倭故犹无大患耳不然令生于内地者不能守其故土已触禁而不返者既坚其戴倭之心未触禁而思逸者又不能止其入倭之势必有不可收拾者俱依拟行仍命地方官用心料理不得怠玩并行与朝鲜一体备御大约倭奴之袭朝鲜琉球者乃关白时事而寻常入宁区牛栏温麦园头等处皆中国之奸民购倭中之亡赖者剽掠海澨未尝禀仰其国王而敢狡焉大举巴通贡之说有之乃税使未撤时闽人实诱之欲交通税使于闽开市自撤后其谋寝矣所称海上倭船与我国唬船等视大东船小甚然亦无巡船也自以裁减取名尽失前人规制而兵与船皆虚弱败坏无济缓急宁待将帅玩愒士卒离次而后可忧耶至通倭则南直隶繇太仓等处以货相贸易取道浙路而去而通倭之人皆闽人也合福兴泉漳共数万计无论不能禁法能禁之则数万人皆倭而祸立中于闽此其故难言之矣若吕宋诸国即  成祖时三宝下西洋处也倭在东绝不相蒙其岛眇小无逆形闽岁给文往者船凡四十艘输军饷四万两而地方收其利不必与倭并论也
　　○命御史钱桓徐鉴监顺天乡试
　　○戊辰祭  太社  太稷遣武定侯郭大诚行礼
　　○升户部郎中蔡侃为江西抚州府知府
　　○己巳  孝康敬皇后忌辰遣官祭  泰陵
　　○命右庶子郭淐左谕德朱延禧主考顺天乡试
　　○上谕辅臣叶向高朕自入夏以来时受暑混头目弗清体生痱毒服药调摄尚尔未愈卿为辅弼重臣岂可久居私寓杜门不出卿心安乎且朕寿节在迩宜当表率百僚今着鸿胪寺堂上官往谕朕意即出入阁赞理其补大僚考选诸事朕次第简发卿可安心佐理以副眷倚之意仍传谕即出入阁办事向高＜锍-釒＞谢言臣乞归日久未回  天听更枉  温纶闻  圣躬之违和既萦下念见  圣节之在迩复动欢颜今普天率土皆来称贺于阙廷岂一介微臣輙敢即安于私第况大僚已多点用而考选次第举行在臣愚衷曷胜欣企容匍匐勉出随众嵩呼仍望  皇上调摄  圣躬留神庶政以慰四海臣民之情上以嘉悦报闻
　　○山东巡抚李同芳言山东陆郡自万历二十七年以来岁派市税银四万六百余两今有十四载困累已极请赐停免临清关税岁额八万两以上向来又令有司岁收银六万两以备角□羊进一货二税宜并蠲之便户部覆请不报
　　○庚午户部覆应天抚按题苏松监兑部差比浙江江西湖广河南山东等省裁革言漕白二粮既有盐漕二院专督又有道府州县分任综理有人则监兑似为闲员且曾革于隆庆三年复于万历七年则知非可久之制允当裁省其兑运漕粮催儧京储等项事宜凡属监兑衙门者俱改属粮道管理颁给敕书明谕两道各照所属应兑正耗本折漕粮及轻赍银两运军行粮等项设法督催尽数完报仍将开仓开兑日期管粮运粮官职具揭送部见运各官贤否应举应剌核实具呈抚按题请有船粮迟误及抗违阻挠照例分别参究府州县见徵带徵京边钱粮并商税契等项银两照依题准考成新例开报抚按参处水利一节并乞敕责兼管至于裁省诸费大约每省每年不下千金抚按宜檄行道府查革减编就于赋册除明张示晓谕使百姓共知所谓省一分民受赐一分者也有旨依议行
　　○辛未  孝慈高皇后忌辰致祭于  奉先殿
　　○覆升山西怀隆兵备副使张经世为本省按察使分巡口北
　　○升刑部郎中郭之琮为直隶杨州府知府
　　○壬申先是宣大总督涂宗浚奏龙虎将军卜石兔黄台吉并五路摆腰兀慎把汉比妓素囊黄台吉多罗土蛮青把都小佛僧等各台吉差夷使禀称调到东西三枝十二部落各台吉倘不浪头目等俱会议求封六月二十五日出行投递保结忠顺夫人于次日病故臣谨议忠顺夫人自纳款以来约束部夷贡市惟谨今兹物故委宜褒恤况时值嗣封更革之会正群情观望之时恤已殁之虏妇实以劝将来之酋首请准照顺义王扯力克等事例以示  天朝旷荡之恩章下礼部覆请祭恤宜如督臣言仍请下玺书抚谕各夷兵部差武官一员赍赴督抚衙门转行致祭有旨忠顺夫人输诚款贡始终一心准与祭七坛彩叚表里布各如例以示优恤
　　○以荣王翊鉁薨从礼臣请命荣世子常溒暂管理府事
　　○江西抚按奏宜春王府管理多烋病故镇国中尉拱李堪继管理复于多火□斯谋□□墨鸟□议选一宗备异日简用礼部覆请从之仍谕拱李恪遵  祖训表率宗仪以称委任
　　○原授翰林院添注待诏瞿九思上  圣寿五袠乐章二十五首一册并明诗拟万历武功录各一部
　　○癸酉  皇太子千秋免称贺百官于文华殿行礼
　　○大学士叶向高题臣恭承宣谕已于今早入阁办事念臣病苦余生乞休情切  圣明不加谴罪曲赐勉留惟是天下人向见臣尸素浮沉则责臣之去今见臣杜门瘝旷则又望臣之出臣出而无济于事则又无以副天下之望伏望  圣明留神大计蚤择忠良以供任使至于目前急务  明旨所云次第简发者更望旦夕举行以重  纶音慰中外之望
　　○甲戌调验封司员外谢应祥为考功司员外
　　○南京刑部郎中吴正志言昔年楚宗不服与王为梗重者罹于大辟轻者发禁高墙一时会审诸臣如萧大亨辈多繇旧相腹心罗织入狱其执持不阿者止有一刑部郎中王述吉耳若凤阳高墙诸宗英嫶等二十三人闲宅蕴钫等二十五人曾经户部主事成伯龙力言未蒙纶涣今奄奄禁锢者越八年矣臣伏睹令甲每年夏一热审冬一朝审凡南北刑部监禁罪囚重者减轻轻者径释夫待有罪百姓尚如此其宽恤也凡我诸宗可忘一体之视乎臣官虽卑事  皇上二十余年矣向见郧阳巡抚李才以冒功议辟御史曹学程以狂愚获罪俱未几改戍佥事冯应京推官何栋如华钰以诖误被逮未几释放此真  圣天子举动如天地之毫无成心今诸宗虽狂逞皆  高皇帝子孙  皇上一念钦恤之衷必恻然不忍有加于待诸累臣之上者说者疑楚王怨毒已深结为不共之讐臣以为释诸宗正所以调停宗室而安楚王之心也又谓去相之阴谋叵测不欲放倒局面臣以为释诸宗又正所以潜消反侧而薄去相子孙之忧也臣添列刑官久切于中谨体  皇上好生之心请赐开豁小雅既醉之诗曰君子万年介尔景福又曰君子万年永锡祚胤盖言周家以忠厚立国父兄子弟沐行苇之恩反覆咏歌以致其祝颂之私也  皇上此举一行上为  圣母迎福下为后昆垂庆万年之颂有不合四海臣民如一口哉
　　○刑部奏热审已霈弘慈诖误未蒙矜宥乞释放锦衣卫见监知县满朝荐同知王邦才卞孔时等
　　○乙亥大学士叶向高言大僚已蒙  皇上点用数人度必相次简发臣可无言惟大僚中紧要无过吏部尚书此官表率百僚为六卿之长用得其人则可以肃中外之心而息烦嚣之口往时皆有缺即补不令人代署自杨时乔以左侍郎署事日久弹压不便群嚣遂兴至孙丕扬来乃始稍戢而其势已成不能遽遏故复有考察之喧鬨今察典在迩人情观望署事虽称得人而冢卿之任岂可久虚此当亟赐点用者也至于目前科道委为缺乏各差御史有三四年不得代者中间亦有真病父母年老迫切欲还若久不得请其势必至弃官虽  皇上不加谴罪乃国家法纪亦大伤矣京中见在御史亦只有四五人目下又有九年考满例不复职则存者不过二三人即无论奔走不及于观听亦大不雅此当亟赐简发者也
　　○升巡抚湖广右佥都御史张问达为刑部左侍郎　　○升南京右佥都御史丁宾为工部左侍郎
　　○升太仆寺卿林如楚为大理寺卿
　　○  原任江西道御史顾龙祯为山东曹州判官添注
　　○礼科左给事中周曰庠题房考论望不拘俸序例也论经而同乡之官不得概取亦例也顺天今岁所聘房考一十四人春秋多用三人书经多用一人盖主论俸而以四人者代阅诗易两经议论遂尔沸腾臣与监试二臣谓当改正该司亦另聘入场矣中有行人张绍魁者原籍北直人夫考官不用同乡自嘉靖甲子科始至今未之有改而顺天复用之何以遵令甲哉乞谕令监试提调官不得以诗经试卷分绍魁批阅庶嫌疑可远而本官之生平无玷缘主考二臣钦遣太迟致房考不便早聘卒然命下开聘者不暇致详受聘者不及加察重大之典以忙迫失错此后礼部先期＜锍-釒＞名上请  皇上即赐允行俾得详审周慎不复紊乱旧章绍魁本延庆卫人以诗经房考不足入帘前一日监临御史行部更易选司仓卒以绍魁应文选司郎中刘崇文等上＜锍-釒＞简举御史乃移会内帘不令绍魁与事
