<!-- { "loadSidebar": true } -->
　　○甲午  上视朝○总督宣大山西太子太保兵部尚书左副都御史郑雒奏虏王再嗣边事无虞大酋表马已进边约日互市各酋进马请市者络绎而至非抚赏无以示羁縻非兵威无以为詟服臣在事九年恩威节目有概于中久矣兹复抒一得厘为五事仰徼  明旨与三镇将吏奉行之一曰定马市以节市费议贡之初宣镇抚赏无节市马无数当日利款事之速成耳大同山西虽有额数而每当开市夷人恣意要索或自称用事头目乞增一赏或自称在市效劳乞卖一马叩首乞哀嗔喝不去当事者不得已而丝丝与之积成丈尺臣自任事来于例额之外一马一布不假九年之内三镇所供幸无溢数今须查照去年旧额抚臣力主于镇城总兵该道副参而下力主于市场大都宣府马数以二万匹上下不得踰三万大同一万四千山西六千如数则市不如数闭关绝之极力主持使虏不敢恣所要求亦不至遂开衅隙事毕类题然后市费不浮而款事可久也二曰公临场以重市事三镇事在宣府者市张家口守道为主分巡怀隆道协之大同在德胜堡分巡道为主分守大同阳和三道协之新平守口则阳和道为主分守道协之山西水泉则岢岚道为主鴈平宁武两道协之此往例也始时人心齐肃主协毕集或公审市夷或分验马匹或稽查钱货或简验叚布皮张盖重之也其后协理者多不至或一至即去此人心玩而弊窦多耳必偕至市场公同验视货赝必查价浮必问其有不堪冒破抵塞者条上督抚而罪委官则人心肃市赏整事完而用节矣三曰清营马以省主饷初议马军乘暇操练步军分拨修工老家司主守城堡其后步军工作不休马军坐享草料于是马军日多步军日少久之马倒不报桩钱不纳而营马日增饷因以耗据报自互市至十二年已增至三万四百七十匹每年约费草料六万五百许金至动积余客饷济之则拣汰之令何得不严乎而汰马表卖之令累下不报固宜于关支草料之日道臣遍历营房查验其老疲不堪餧养者悉行汰去数外量留以备补额夷马入市或养或给或卖分别具知以凭岁报至于步军之苦酌议优恤无令与马军相悬尤急务也四曰严防御以壮国威盖虏以盗窃为生制御在我迩以边塞荒歉夷人罗雀掘鼠为食五六月暑雨时行边墙倒塌修边士卒里粮而行乞食夷人攘臂思起如新平堡墙坏摆腰小酋率众挟赏及遣通事诘问兼谕发兵而酋已遁窃去人马随即付还顾三边犬牙千里各部穷夷能无如摆腰闯入之事乎宜申饬将吏待以整暇勿狥虚喝勿轻私饵如昔年贿虏故套以苟旦夕之安也五曰慎举动以杜边衅夫兵不可轻威不可亵臣累言之昔年宣镇大军出边樵采哨探已知叚柰台吉将率众索降欲一逞我军即敛避未为不可乃厉气一往磔其酋首虏归屈于我今其衅尚未息也近报四海沿边外生夷行走臣谕以夷自行猎不必探问而将士轻遣哨探致伤哨军此皆用威之过也宜饬镇道小过弗责小隙必杜先开谕而后攻战则威常伸而体常正矣＜锍-釒＞下兵部议奏
　　○升山东参政余国宾江西按察使
　　○乙未升山西右布政李采菲本省左布政使○山西行一条鞭法将每岁额徵税粮马草酌定银数分限徵收以省纷纷头绪致滋里书飞洒之奸从抚臣沉子木之请也
　　○丁酉升四川按察使傅作霖山西右布政使河南参政刘东星山东按察使督理紫荆关
　　○调山西游击杨文管惠州参将事
　　○戊戌兵部奏辽东镇夷堡十五年八月功次赐李成梁顾养谦以下银币有差
　　○命各省镇调戍官军听该地方抚按官一体考察举劾听广西抚按刘继文之请也
　　○己亥命翰林院修撰朱国祚编修李廷机周应宾邹德溥俱充起居馆编纂官
　　○升山东佥事李三才河南右参议四川分巡按察使蔡国珍调本司按察使○升广东游击侯国弼本省参将守西山
　　○巡按直隶御史王之栋＜锍-釒＞参新平堡失事将官管一方谓新平云左孤悬住牧墙外者即摆腰兀慎巢穴每遇开市恣为要挟乃一方不能哨探防范于前又不能堵截预报于后令狡虏得拆墙为路千骑屯边三日咆哮一拥直入伤军掠畜旁若无人及军门发掖军出征遣官往谕方始敛戢而去一酋得利群帐效尤自是宣镇有小白阳之入四海冶之窥既属疏虞更多掩饰则管一方之当革任提问更何辞也守备李承禄次之当重加罚治道臣张修吉适当请告素效驱驰应免罚而臣尤不胜嫠恤谨陈三事一曰伸挞伐之威臣巡历三云遍阅兵马南路腹里稍宽虚单正兵东西两营旗甲官丁桓桓骁徤非全无兵矣而大同之麻贵宣府之李如松皆扼腕平胡志存剿贼非无将矣今宜陈师境上闭关罢市问罪虏王必令缚其部落献其渠魁还其掳抢悔祸钻刀讲罚革赏乃为正法如其不服定行征剿庶中国之威伸群虏之望塞也二曰惩隐慝之蔽市赏之开原以羁縻其外而修补于内无柰将领积玩无事则备御不修事败而支吾百出始而护痈究必养虎如新平之虏虽强岂不虞我之尾其后亦熟知其不敢与敌故耳宜严饬边将不时侦探如有窥窃即驰报堵截勿仍前隐蔽致贼酋冯陵则在我有戒备之严在彼夺游魂之气矣三曰诘服罪之繇据管一方揭曰还我人畜毫无损失然耶否耶以彼闯入无忌任意剽剠而代未发鏇未擒一酋彼何因弭耳辑志愿奉戎索耶大抵索赏之虏有二□焉或偶因一事加赏或偶于一镇加赉则执例要求使夷络绎不得不已此尚有因而未逞也乃有无故增加有欲必遂或乘虚而来潜身匿迹掳我人畜徼赎放还然未有若摆朝二虏之横者果追截归途彼此交质夷去汉来固无容议若甲虏乙还朝出暮入此必路将剥军私赎以塞失事之端克饷损威莫此为甚则罪之尤所当诘者也诏如奏管一方革任提问
　　○辛丑赐辅臣及日讲官鲜鲥鱼
　　○升绍兴知府萧良干四川副使分巡川南巩昌知府许光大山东副使武定兵备
　　○宴韩胡碉哈列等寺贡僧命临淮侯李言恭待
　　○户部题顷因屯政不修边储日缩诏各镇抛荒屯地尽令□人开垦以中盐之利偿开垦之劳以所纳之赋为实边之计法至善也今册报虽有顷亩中间恐多虚冒宜行各镇将各□垦过处所坐人坐地查开清细以存永案依议行○壬寅四川宣慰使杨应龙进献大木土夷安国亨闻之亦具本献木四川巡抚官具＜锍-釒＞参之安国亨遂参抚臣委□抢木  上怒欲加切责大学士申时行上＜锍-釒＞理之夫国亨一待罪土夷耳前＜锍-釒＞自称安慰而再＜锍-釒＞复称土舍贵州三运验无本酋大木半年之后方云起运在途且□人深入土司采木则前后左右皆为土人□人何能肆抢乃巡抚参论土司原有弹压之体而土司遽参巡抚可谓辱宪体轻朝廷矣矧国亨凶狡之迹详隆庆  实录献木情形应令彼地查问奏上如阁臣议
　　○升宁夏游击姚国忠分守大同平虏参将
　　○禁各差御史不许滥出马票占用坐马违者都察院参奏
　　○甲辰  上视朝毕命锦衣鸿胪寺简文武官不至者七十一人夺俸二月○巡抚河南右副都御史衷贞吉奏赈理灾伤五事一恳请改折一类解民运一次第征输一改征王府民较一优恤死亡下户部
　　○乙巳升山西守备孙锦宁夏游击
　　○丙午太常寺卿李尚思奏四孟享祭惟秋以子时余皆用午载太常考不言其义意春冬正寒孟夏未暑隔日省牲可无虞矣孟秋残暑正隆牲久恐变故以子今奉  明旨改于午时骏奔之仪诚肃而视牲之期亦宜少移得旨于祭日寅时省宰
　　○丁未以写篆  世庙端惠安荣靖妃卢氏神主圹志赐辅臣申时行等银钞有差
　　○南京湖广御史陈邦科＜锍-釒＞理金腾兵备被逮李材之冤乞行勘问不许仍夺俸半年
　　○戊申  上御皇极殿
　　○太子少保礼部尚书沈鲤引疾乞休  上谕令暂摄痊可即出理部事不允辞○己酉总督河道都察院右副都御史潘季驯题黄河之水浊而强汶泗之水清而弱交会之处则茶地是也每伏秋黄水盛发则倒灌入淮沙停而淤势所必至黄水消落漕水随之沙随水刷不待浚而自通矣纵有浅阻不过旬日如万历十年中河郎中陈瑛创建古洪内华二闸每遇黄水暴发即下板以遏浊流之横而闸内无壅阻之苦黄水消落则启板以纵泉水之出而闸外有洗涤之功去伏稍失开闭之防遂至漂壅失常廑惟当宁臣于前月望至宿迁阅视同知徐申谓本月望前黄水偶长丈余浸入洪口即令严下闸板至二十一日报黄河稍落于是启板通漕冲刷成河通行无滞至闰六月等日复然前不过七日后不过三日随长随落此即二水胜负通塞之故也勘科常居敬复建口闸一座去河愈近则吐纳愈易足为永利但建闸易守闸难运贡之驰行固急势豪之开放不时数日之羁程不能待而千百年之利害且决裂矣乞持赐纶音如万历八年清江浦三闸之法以严启闭庶河渠永有赖矣部覆如请
　　明神宗显皇帝实录卷之二百

明神宗显皇帝实录卷之二百一
　　万历十六年七月壬子朔孟秋  上享  太庙遣定国公徐文璧临淮侯李言恭分献
