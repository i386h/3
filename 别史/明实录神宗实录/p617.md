<!-- { "loadSidebar": true } -->
　　○刑科都给事中萧近高等言顷者辽东前屯卫军为高淮散马催价索骑操马拷打号头致激众怒歃血齐盟欲挈家北投虏地淮尚稔恶不悛密访各军姓名于汪政众军益惧益愤汪政遂立毙矣夫高淮所司者税务耳一切兵马军务非淮所得问也何为而散马催价横索骑坐矧显凌之以喝打阴恫之以密访致激变众军即此一事淮之罪恶不容诛矣况居辽八九载罔上行私种种奸状尤擢发难悉乎往者滇南之变杨荣不足当烈焰之一炬说者谓凤贼一起皆杨荣之凶残积渐使然  皇上犹欲令全辽再见凤贼之惨耶夫辽左诸游手浮食之徒往往喜天下多事以快其私建酋跳梁方且为逋逃主淮又从而驱之势不胥而之虏不止  皇上亦何利于淮不亟撒之也留中
　　明神宗显皇帝实录卷之四百四十五
明神宗显皇帝实录卷之四百四十六
　　万历三十六年五月丙戌朔礼部言朝鲜嗣位事在彼国难以遥断似当行勘以求确据允之
　　○革平虏堡游击李腾霄任仍行查勘以欺瞒失事军情也
　　○云南巡按苏茂相请动节存备赈银两赈恤并请豁免税徵贡金以延民命俱不报
　　○礼部仪制清吏司主事郑振先言自古乱国之人不同莫甚于专权之宰相专权之宰相不同莫甚于李林甫卢杞秦桧诸人然其心虽毒其机则显其用则粗岂若今日辅臣以避权而擅权以擅权为无权外庭似与内庭隔其实渊微之精神靡不得诸司似与政府隔其实人政之吃紧靡不操者也谨条其大罪十有二焉臣闻忠臣事君善则称君过则称已今朱赓等每与朝臣论及时政輙低眉蹙额曰某事吾以去就争不得以死生争不得翘然冒爱君忧国之名大罪一  皇上宫中喜怒岂外庭所宜知乃赓等时告人曰今日  上怒某人明日  上怒某人去年南道御史李云鹄＜锍-釒＞至赓向科臣言  皇上欲处李御史亲笔出旨我适救之  皇上掷笔于地而寝此何等语辅臣可出于口大罪二近年  皇太子不出讲读工部主事范汝梓一＜锍-釒＞颇言其故汝梓系辅臣同乡岂无所据赓等时语及之輙曰  皇上自有嫌疑大罪三东厂詷事自  祖宗设之以察非常非以察朝绅也辅臣每向人言  皇上日差东厂记事人若干在外侦探大罪四冢宰自李戴去后累年不补南北大僚冀得之者辅臣皆许以推荐悬冢宰以饵众心铨政乖方尽繇于此大罪五巡抚失事  祖宗之法亟重陈用宾抚云南戴燿抚两广丧师失地辅臣以贿赂之多乡亲之好票本止于夺俸大罪六否塞之世尚有贤者在位自一贯赓等执政台谏诸司大僚庶员无不人人禁锢举国空虗大罪七廉耻士人堤防辅臣以一切顽钝之法扫之告疾者倐入倐出被劾者竞辩竞进考察至一黜再黜视事自如亲死至两年三年夺情何故台省钦留小印丑于斜封巡抚候代多年偷于视荫造成顽钝世界大罪八古之权奸固宠肆毒止于一身今之辅臣乃有过去未来见在三身沈一贯在位王锡爵为过去朱赓为未来一贯去位朱赓为见在李廷机为未来今赓与廷机皆为见在矣其未来者姑勿叱其姓名大罪九辅臣操纵机括全在一二要紧衙门其人亦莫不有过去未来见在三身布置接受聚蚁飞鹰大罪十今之税监皆庸愚人其谋主爪牙则山阴会稽之积猾也赓子敬循收而庇之去年浙江巡按御史坐名至赓宅内拏去首恶六人此长安所共知者大罪十一建夷本金之裔李廷机在部密遣序班李维葵往与私讲不奉朝命擅自通夷建酋不贡二年大罪十二＜锍-釒＞入  上怒振先出位沽名诋诬大臣降三级调极边用其范汝梓故先窥探亦降三级调边方用有党救者并治
　　○狭西总督徐三畏言关中回夷错居荒岁贫不聊生假以卖药课命随便抢掠不特劫杀良善且敢抗拒官兵渐不可长须抚剿并用期于地方敉宁而已下兵部知
　　○丁亥大学士朱赓言礼部主事郑振先数臣等十二大罪臣不敢承惟是身秉国成地居表率凡人才进退士风端邪吏治污隆民生休戚以及风俗纪纲钱谷刑兵之属何者非臣所当剂量而人人郁滞事事陵夷诚有如振先之所责备者听之真可汗颜臣直任之曰此则庸臣之罪不必加以权奸而去有余辜矣得旨卿辅朕多年公忠清白宜即出匡济时艰慎勿再辞
　　○大学士李廷机言郑振先说臣在礼部密遣序班李维葵与夷人私讲车价教臣及蚤抽身尚可救得一半伏望允臣休退得旨卿清正忠诚朕素鉴知至于建夷勒索车价差官晓谕既经会议亦非密遣不必因此介怀不允辞　　○戊子京师雨雹
　　○己丑兵部言朝鲜鸭绿江西为奴儿哈赤豆满江北为忽剌温沿江则藩胡外蔽用以侦报声息自两酋缔婚忽酋侵及诸胡胡方求救于奴不虞其乘机为利驱胡悉置水上并诸部而有之且欲吞及忽酋奴忽之间有回波部落奴酋竟假朝鲜近道兵劫回波业折而入于奴是该国藩篱已撤肩背受敌奴酋目中又宁有朝鲜哉所望严敕该国大修武备整饬边防并敕辽左督抚镇臣选差的当员役宣谕奴酋各守边疆毋相侵扰允之
　　○庚寅以端阳节赐辅臣上尊珍馔
　　○户科给事中江灏言今日欲备御建酋无如速抚全辽欲抚全辽无如即撤高淮明正其罪不报　　○顺天府府尹曲迁乔言臣府内供外供应用钱粮俱取给两县铺行而铺审编则须科道有人祈亟下考选  上谓科道各差缺人不止此一事方在简发俱候旨行
　　○吏部覆铨政七事一议选法一议例推一议改教一议保升一议加恩一议趋避一议纳级盖据科臣翁宪祥曹于汴汪若霖吕邦燿王元翰道臣王基洪乔允升萧淳条陈也
　　○壬辰  孝宗敬皇帝忌辰遣官祭  泰陵
　　○乙未夏至大祭  地于  方泽遣官恭代其分献视牲先期诣  太庙请配俱遣官行礼
　　○大学士朱赓李廷机各＜锍-釒＞乞宥郑振先范汝梓谪降不允
　　○丁酉  仁宗昭皇帝忌辰遣官祭  献陵　　○户科都给事中孟成己等言近接各督抚揭帖在辽左去岁旧饷欠十四万今岁杳然无期在密蓟永昌缺五十万在宣大主客兵饷欠二十万此时太仓若扫冏藏空虗催无可催借无可借欲救燃眉以保重地舍借内帑诚计无复之也不报
　　○铸益府延宁王麒麟钮镀金银印
　　○大学士叶向高言年来治理壅塞凡百艰难举往时朝上夕报之常规今皆成转日回天之事业人情喁喁中外交责臣等欲辞不可欲为不能局天蹐地无以自容望将紧要本章亟赐施行毋复迟疑以虗明旨
　　○戊戌予成安伯郭邦相祭葬如例
　　○己亥先是兵部起用总兵刘綎不繇会推科臣宋一韩＜锍-釒＞驳部覆以后推用总兵不论正缺特用俱繇廷推惟紧急之际督抚坐地坐名奏请者部与题覆永著为令从之
　　○加山西岢岚道兵备副使刘余泽为按察使照旧管事
　　○辛丑录延镇前后功次督抚总兵官徐三畏涂宗浚杜松等兵道将领官陈性学王国栋等各赏银币有差俱候大捷功优叙惟宗浚曾经考满加右副都御史
　　○壬寅大学士朱赓等会同翰林院官考试吏部开送愿就教职岁贡恩贡取中上卷四卷中卷一千五十六卷
　　○甲辰升湖广副使张鹤鸣为福建右参政狭西副使李茂春为本省右参政忻州知州杨维岳为贵州佥事
　　○乙巳狭西柏林七占等族番人剌卜板的肖等二百三名进贡方物马匹给赏如例
　　○丙午赐韩府长乐王谟＜土斗＞谥荣安周府京山王在铢谥昭宪原武王朝埨谥温穆德府纪城王常澍谥温裕咸平王载塔谥温顺代府潞城王廷堛谥恭恪
　　○以违例私采革降墙子岭镇虏关提调等官薛一鸿等
　　○复除大理寺左寺丞高举原官
　　○丁未大学士朱赓等言近日各边＜锍-釒＞请兵饷未见给发兼之黠虏窥边喜峰口诸处警报屡闻宣府抚臣将今岁市赏之费那借给军转盻秋初又当开市将何抵补望简发督抚诸＜锍-釒＞敕令户部尚书赵世卿速出会九卿科道从长计议以救目前是今日万分难缓之务也　　○予原任甘肃总兵官太子太傅左都督达云祭葬如例仍加祭二坛
　　○总督京营戎政泰宁侯陈良弼＜锍-釒＞疾辞任不允
　　○狭西总督徐三畏请勘甘肃功次照例升赏章下兵部
　　○己酉以辽东督抚坐名更补调傅元勋沈阳游击李怀忠量升署都指挥佥事加游击职衔管义州参将事苏民牧调补西平堡窦承武升补庆云堡各备御刘世桀以新升游击职衔照旧暂管镇西堡事
　　○两淮巡盐康丕扬＜锍-釒＞请信  明旨以昭德意得旨存积课银三十五年见徵者角□羊进其三十六年以后并余盐银尽行停免以昭朝廷宽恤□民裕国济边至意
　　○庚戌以册封宗藩命驸马都尉祭告  内殿遣翰林院编修孟时芳等为正使行人张国祥等为副使持节册封沈府安庆王珵垣德平王珵嶉并妃申氏保定王效賏□金妃程氏周府安吉王在凿妃杨氏德府广宗王由■湘阴王俨釨妃李氏咸平王常□牧厂水□赵府洛川王由石□利并妃杨氏益府延宁王由梴丰城王常溡并妃范氏泸溪王常淄妃邓氏
　　○辛亥  穆宗庄皇帝忌辰遣官祭昭陵
　　○升福建都司方钜神机十营佐击杜印大宁都司钱宫各游击钜浙江军门标下右营印蓟镇南兵营宫遵化右车营
　　○壬子赐三辅臣藕
　　○甲寅大学士朱赓等言顷山海关内外军民怨恨高淮聚众数千攻围高淮窘急率领夷丁劫挟管关主事通判护送逃回其罪恶自当静听  皇上之处分惟是辽东人人疑惧若非急颁明诏开示慰安讹言震惊何所不至夫激变之事不数月间一见于前屯再见于松山三见于广宁四见于山海关愈猖愈近又各镇额饷屡请不发以此饥军合于乱众臣等更不知其祸之所终极也
　　○是日赓又特请先发考选迟之旬日始报以稍俟次第发行
　　○升浙江巡抚右佥都御史甘士价为大理寺卿
　　○以云南左布政薛梦雷为云南巡抚右副都御史敕谕疮痍之后宜加靖绥即交代管事
　　○升南京通政使张鸣冈为南京兵部右侍郎
　　○升右谕德林尧俞为南京国子监祭酒　　○国子监祭酒周如砥以病乞归允之
　　○吏科都给事中陈治则等合词请还郑振先范汝粹二臣原职
　　○礼部左侍郎兼翰林院侍读学士杨道宾被言乞休不允
　　○调湖广武昌道右布政董汉儒以原官管本省按察司事
　　○升浙江左布政使王一乾为应天府府尹
　　○吏部左侍郎杨时乔请仍容郑振先范汝梓各以原官办事以彰辅臣有容之美  上谓有旨不许救扰如何又来市恩姑不究
　　○乙卯命诚意伯刘荩臣承袭祖爵
　　○调四川上川南道右布政蔡守愚于建昌道升工部郎中范钫为四川右参政上川南道
　　○升狭西右参政李天麟为本省按察使绍兴府知府朱芹为狭西副使　　○吏部拟降郑振先为贵州普安州判范汝梓为广西永宁州判旨令再降二级
　　明神宗显皇帝实录卷之四百四十六
明神宗显皇帝实录卷之四百四十七
