<!-- { "loadSidebar": true } -->
　　○给播州宣慰使司新袭宣慰使杨应龙敕书统抚夷民
　　○以修筑甘肃边堡城墩工竣赏先任参政张佳胤等各银十两
　　○乙丑兵部尚书谭纶因景嵩等论以病乞休＜锍-釒＞下吏部
　　○江西巡抚徐拭＜锍-釒＞称王守仁学窥圣域勋在王室请与薛文清公瑄一体从祀章下礼部
　　○丙寅升湖广左参议舒应龙为山东副使整饬徐州等处兵备
　　○赠故吏部右侍郎兼翰林院侍读学士诸大绶为礼部尚书
　　○差福建道御史萧廪广东道御史张更化湖广道御史蔡廷臣浙江淮扬狭西各巡按○丁卯升礼部右侍郎管国子监祭酒事汪镗为左侍郎兼翰林院侍读学士回部管事仍充经筵讲官太常寺卿兼翰林院侍读学士丁士羙为礼部右侍郎兼官日讲教习俱照旧
　　○以宣镇灾伤蠲屯团粮十分之二仍行改折
　　○阅视侍郎吴百朋奏请修复大同边墙言宣大二镇皆重地以近京言则宣府为重以通虏言则大同为冲云中川原平衍无险可依与虏隔者仅一墙耳中国之藩篱不固夷狄之出入无常设有不测何以御之因言修墙十利灭胡威胡败胡阻胡诸堡皆孤悬绝塞有墙则可以格虏放牧助我拒守一也择其要害设为墩台城瓮俾了卒戍士风雨足栖缓急可倚二也平居人畜免驱掠之患秋成禾稼鲜剽夺之虞三也小贼入则我得据墙下矢石无使墩卒贼得为饵四也大贼入必湏掘墙我得预知为备收歛坚壁使虏无掠五也募民实塞下营屯田民鲜畏寇乐从者众兼可足食足兵六也虏有变必秉虚从威平入非剥虏朔蔚则垂涎山西彼窥我有备其谋自阻谨守大同所以屏蔽内地七也云中边墙长亘俟虏背叛徐议起筑必湏多发兵防御及是时为之可省调集之劳供亿之费八也以守为战以逸待劳九也峻夷夏出入之防明先王荒服之制十也此十者其利甚大否则害亦随之议者谓虏方纳款遽议修墙恐虏生心臣以为修之恐启目前之衅不修惧贻他日之祸夫通虏贡市冀为数年之安修我武备实为百世之利但恃其在我者安可弛备以狥虏情事先急务功贵乘时及今闲暇春和冰释亟宜兴工修复边墙以树藩屏乃为得策兵部如百朋议覆行
　　○戊辰建德王厚贝□定乞将妾李氏所主第二子镇国将军载平□土改封为庶长子从之
　　○  上初御极申严门禁有宁化王府方山王府及秦府将军中尉数进城奏请名粮诏各递回闲宅拘禁仍诏自今以后有越关奏扰者不论曲直各罚如法
　　○改封溧阳王长孙充□□火为王长子常氏为夫人时□□火父俊椐袭王爵因请改前长孙封为长子
　　○升狭西右参政兼佥事张守中为都察院右佥都御史巡抚延绥等处地方冯舜渔回籍听勘吏部推左布政使侯东莱及守十辅臣张居正言延绥地方逼邻虏巢最为紧要且风气苦寒人不乐居近来任巡抚者只将就捱过二年即营求别转致事务废坠武备不修虏一入犯往往失机偾事张守中虽系举人出身年力精壮才猷敏练先任密云兵备练兵修守甚有勤劳今任狭西参政一切边方事务至苦至难人所推避不肯为者独以身任之人能和协将官与同甘苦实边方抚臣之选乞升补前缺庶见朝廷鼓舞人才不拘常格彼之感恩图报将捐躯陨首不辞矣从之
　　○裁革狭西苑马寺乐长灵武二监录事调开城苑圉长一员于武安苑
　　○升狭西左参议晋应槐为副使整饬固原等处兵备兼理屯田
　　○吏部覆谭纶失仪事言抡选本兵委难得人进退大臣当处以礼若以一嗽之故勒令致仕非惟不近人情亦且有夫国体御史景嵩韩必显回称紏劾谭纶委止一时冒昧实无欲用某人之意吏科雒遵等则称推举本兵例该九卿科道公同会议具题上请今嵩等称无私拟难以推举  上报曰咳嗽小夫何至去一大臣这斯每一经论劾即百计搜求阴口□族党排不胜不止若用舍予夺不繇朝廷朕将何以治天下遂降遵嵩必显三级调外任而以夫仪夺谭纶俸一月
　　○户科左给事中冯时雨言光禄寺供应浩繁节目琐屑不能查刷臣等能巡视其外不能巡视其内能查刷其粗不能查刷其精虽坐门验收亦何益之有宜令该寺逐日细开收过物件若干进过物件若干食粮厨役若干空役月钱若干房租麻裢银若干桶篓家火银若干各廒盈歉各库存留一丝一粒悉经挂记遇有别项供应湏与臣等关白方许动支其或隐漏前数擅自支用及各该官员役占余丁逼纳月粮者臣等得指实参奏该寺厅署等官岁终听臣等据职之修废定官之臧否开送吏部以凭裁酌是一查刷即可以兼处寺属厨役因请给该科巡视关防章亦下户部
　　○己巳云南道御史钟继英因责问回奏京师者四方之所会归奸细固宜驱逐良善所当容留间者奉行过严致转徙相仍人心惶惑臣輙有安集之请谋为不轨王法之所必诛惟虑本犯自知罪不可逃或□词抵餙罗织非辜臣輙有原恤之请至于掇拾过繁语久隐晦则臣之罪报曰人臣告君明白敷陈岂宜有隐夺继英俸半年
　　○差官为故吏部右侍郎诸大绶造葬准给故刑部右侍郎游居敬半葬  庚午  景皇帝忌辰遣兴安伯徐梦旸祭于  陵寝
　　○辛未御史王时举等＜锍-釒＞救雒遵景嵩韩必显言大臣腹心也因当保护以培国家之元气言官耳目也亦当爱惜以伸国家之正气今于大臣则信任之于言官则挫抑之是轻其耳目徒欲腹心之安恐从此脂韦之习胜骨鲠之气消正士杜口忠臣结舌岂社稷之利给事中贾三近等亦言部臣国之股肱言官国之耳目耳目之官职司紏正平日餋其刚直之气宽其触冒之罚然后遇事敢言无所畏避今以论一部臣之故一朝而罪三言官是使谏臣丧气以言为讳他日虽国家有大利害朝廷有大奸邪谁肯进逆耳之规以速取罪戾
　　○升河南汝宁府知府陈廷芝为狭西副使管理榆林东路兵粮四川佥事姚继可为狭西左参议兼管督修延庆就近城堡
　　○工部奏兵仗局太监魏朝等称本局修造兑换军器其合用物料该部委官会看动延两月不无停误工作乞免行委官覆估以便修造看得每岁二月估修十月兑换以前两次并无稽误且本部与该局公同会估则该局节省之意得司官面稽而益彰本部综核之规藉该局参验以无遗甚协彼此体国之心共济军需武备之用况戊字库盔甲厂均贮军器均有科道司官同验出入事均一体难于异同报可
　　○壬申改南京国子监祭酒林士章为国子监祭酒
　　○降给事中雒遵御史景嵩韩必显为浙江狭西湖广各布政司照磨
　　○兵部覆贵州擒斩苖贼阿大等功次请行巡按御史体勘具奏○癸酉贵州抚臣蔡文奏擒斩丹行长官司土舍罗奇等功次请叙录守备刘天庆及各效劳官下兵部行巡按御史覆勘
　　○王大臣伏诛大臣者浙中佣奴诡名以浮荡入都与一小竖交昵窃其牌帽阑入禁门冯保恨前大学士高拱阿意者遂欲因其锻炼以双刃寘大臣两腋间云受拱指行剌图不轨傍掠不胜楚遂诬服为言拱状貌及居止城郭厂卫遣卒验之皆非时大狱且起张居正迫于公议乃从中调剂狱得无竟
　　○甲戌升左春坊左谕德兼翰林院侍读申时行为左庶子仍旧兼官掌翰林院事
　　○定山西冀宁守巡及岢岚三道分辖地方换给关防敕书
　　○代府富川王廷垶薨讣至赐祭一坛谥曰恭简
　　○广西巡抚臣郭应聘奏报府江之捷言府江猺獞恃险稔凶肆行杀掠兵备副使刘稳请调大兵剿灭应聘等题奏督各州司土官兵为四大哨参将王世科统三峒哨副使金柱监之参将钱凤翔统东岸哨佥事夏道南监之都司董龙王承恩统西岸并水哨副使郑茂监之以总兵官李锡为都统哨居中调度参政胡直总理粮赏委各州县等官分理诸务清军副使刘廷举随军纪功以隆庆六年十月按图进剿至今年正月克破数十巢寨擒斩杨钱甫等十首贼徒从四千六百六十七俘获贼属四百四十人牛马二百三十三器械二百一十九两粤之通途无梗万民之积愤已纾效劳人员乞敕覆议上请用彰劝典以励人心＜锍-釒＞下兵部
　　○枭斩江西花园洞首贼白强八等寻设花园巡检司
　　○兵部覆给事中李熙劾四川总兵官刘显＜锍-釒＞因言四川总兵专为剿都蛮设事平即宜裁革今以数千都蛮之故专设一总兵官频年株守老师费财甚非长策请行抚按一并查处从之
　　○乙亥宴朝鲜国陪臣
　　○给兵部右侍郎张翀母恭人李氏半葬以翀有南赣军功也
　　○湖广巡按舒鳌题称承天荆州岳州等府州县频年堤塍冲决洪水横溢民遭陷溺非止一处量过丈尺不下十数万计其所估钱粮不止万余议将解京赃罚银内扣留五千两以为修堤之费户部依议具覆从之
　　○丙子  明节遣定国公徐文璧等祭各  陵寝
　　○以礼部左侍郎管南京礼部右侍郎事万士和管南京国子监祭酒事
　　○升吏科左给事中陈三谟为都给事中吏科给事中李日强户科给事中陈蕖俱为右给事中日强户科蕖礼科
　　○户部奏宁夏巡抚朱笈请修边借过主客兵银言修边钱粮原系各镇自行处办后因工程浩大会议先尽该镇赃罚及无碍银两如有不敷以十分为率户部出七分兵部出三分近各镇修边不先会计奏讨輙自那移至军饷缺乏却又妄请帑银抵补请敕各镇遇修筑边墙必照原议如擅将主客军饷并节省粮银径自动支难以轻信不得复行奏补从之
　　○以朝鲜国王李昖送回被倭抢去人口赏银一百两锦四叚纻丝十二表里仍赐敕奖励
　　○以原任总督京营戎政临淮侯李庭竹南京中军都督府掌印管事守备南京地方原任辽东镇城坐营中军都指挥使苏承勋铨注辽东都司贵州毕节守备孙世泰铨注云南都司俱佥书管事
　　○差南京湖广道御史陈堂巡视下江地方
　　○戊寅  上御皇极殿传制遣大臣及近侍官往祭  岳镇河渎  历代帝王  先师孔子  祖陵等陵  徐王等王及  亲王与  大岳  太和山真武等神
○广西巡抚郭应聘荐地方人才通政徐浚郎中邓洪震主事陈谦凡三人
　　○礼部覆给事中李乐科场四事一曰慎应试之选督学取士必以德行为先如徒工文辞行简无耻者勿使滥进场屋二曰正序文之体主考官试录序文必典实简古明白正大不得妄加称奖蹈浮靡之弊三曰重不公之禁考官并外帘等官遇命下文到日务严加防范各秉公心毋忽嫌微致招物议四曰严综核之法乐欲查会试落卷文理不通系近科者问革部议谓朝廷设科取士礼义甚隆与其斥于既举之后孰若严于未举之先准令乡试慎加简阅仍解真正原卷以凭稽考俱依拟行
　　○四川金川寺演化禅师差都纲头目进贡珊瑚等物
　　○升大同破虏堡守备李栋为延绥游击统领官军轮番入卫以原任分守辽东广宁前屯参将胡尧勋充左参将分守宁远地地方
　　○勒大同总兵官左都督马芳闲住芳惧阅视不免行贿武库司郎中林绍怀隆兵备参议吴哲及阅视侍郎吴百朋百朋发其事请提问兵部以芳久在边方颇著劳绩今当晚暮曲赐优容从之
　　○庚辰改南京工部右侍郎董传策为南京礼部右侍郎
　　○宣大督抚王崇古等题主兵正用不敷银一万三千五百八十一两河曲营又议增新军添饷银二万四千六百二十八两乞要增发户部覆准暂发银三万八千二百九两以后年分将河东运司盐课抵充
