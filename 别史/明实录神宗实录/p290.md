<!-- { "loadSidebar": true } -->
　　○乙未御史彭应参条上三事一用谠言言御史王麟趾抗＜锍-釒＞论事顷  皇上罪其怨望重加降调傥诸臣中偶经罚俸辄思结舌窃恐将来人怀畏忌不敢尽言乞  皇上将建言诸臣次第擢用以作敢言之气一杜巧宦言都给事中叙俸迁转一内一外此定例也去岁唐尧钦已转京堂彼时姚德重希避外转临期告病继之者当复有人吏部竟以德重之故畏而不敢推父兄京堂子弟不得为谏官此亦定例乃新选给事中沈之唫南光禄卿沈节甫弟也节甫以年老不久引退遂令之唫托病都门请告而归他日之唫限满正伊引年之日也并猎羙官为计甚功一重荫赏南刑部尚书王世贞被论改补未两年而取荫已经摘参部覆强引大臣起补前后通理之条不知世贞以副都御史升南大理卿寻改应天府尹后升刑部侍郎考满时却去府尹一节不论而径以副都御史之俸通理有此典制否至于黄河关系  陵寝漕运厥任匪轻去岁河决两河之民为鱼科臣亦尝＜锍-釒＞其事矣终未有大处分后竭两省财力幸而成功一时大小臣工加封进秩俱叨升赏宿松之盗刘汝国一鼠窃者之流耳恶焰扇播道路为梗聚数省之兵民财力戮将损民幸能成擒朝廷不爱金帛赏焦头烂额之功而纵寇殃民之知县文立本至今且宴然无事爵赏如此何以劝惩＜锍-釒＞入诏下部议吏部议覆以建言诸臣虽醇疵不同然忠爱之心则一容臣等酌量推用科臣姚德重以患病归里暂停升转俟其病痊仍补以原应升之职沈之唫当考选时其兄节甫犹太常寺卿不在三品京堂之例之唫选后告病与节甫无与仍俟病痊之日查例改授王世贞改满先经御史黄仁荣论劾本部已覆奉  明旨无容别议既经御史指摘请自今后改调官若未调有衙门及虽调有衙门而未经到任者考满准前后通理而工部亦以河工加恩系万历十七年事报完堤工原未冲决河决之处乃单家口系光年旧堤原未修筑＜锍-釒＞入俱报闻
　　○丙申宣府诸处天鼓鸣火光鸣坠如斗
　　○丁酉大学士申时行等奏言刑部热审罪犯李材刘天俸未奉  圣谕处分二犯报功失实诚属有罪但臣等参酌事情访问众论皆谓孟养土司见在礼部二犯出兵救援招来久叛夷人功有可录其所报首级止是数目不对原参止云割死尸未曾杀平  罪亦可原且二犯监禁已及二年当此  天恩浩荡之时乞将材等与矜疑罪囚一体发遣不报
　　○升南京尚宝司卿胡用宾为南京通政司右参议升巡抚应天右副都御史周继为南京户部右侍郎总督粮储吏部文选司郎中刘希孟为太常寺少卿提督四夷馆
　　○己亥朝鲜国王李昖差陪臣郑琢等奏谢颁给会典贡方物马匹宴赏如例
　　○庚子遣修撰朱国祚编修全天叙等充正使行人赵乔年庄懋华等充副使持节册封衡府衡世子常＜氵庶＞等并夫人王氏等为妃
　　○以端阳节赐元辅申时行次辅许国等讲官李长春等金书红黄符并金艾叶有差
　　○建州等卫女直夷人奴儿哈赤等一百八员名进贡到京宴赏如例
　　明神宗显皇帝实录卷之二百二十二
　明神宗显皇帝实录卷之二百二十三
　　万历十八年五月辛丑朔升光禄寺寺丞詹沂为南京尚宝司卿升整饬苏松常镇兵备副使李涞为右佥都御史巡抚应天等处
　　○以宁夏镇河堡堤坝城垣工完叙录在事诸臣巡抚梁问孟以下各赏有差
　　○癸卯大学士王家屏因灾异自劾言臣起田间再纵同官三臣后参预大政一年于此居官甚宠受禄甚厚所叨大官供饩  上方赉赐甚丰乃程功计能曾不得比一官之职昔有人言宰相上佐天子理阴阳顺四时下育万物之宜外抚四夷内附百姓使卿大夫各得其职其任之重未易举也如此今时则更难矣天鸣地震星陨风霾川竭湖涸之变叠见于四方水旱虫螟凶荒之患天昏礼瘥疠疫之殃交丛于累岁天时物候乖沴如此则调爕之难套虏蠭屯于狭土蛮猖獗于辽贡市诸夷复虎啖狼贪于宣大虚内以事外内已虚矣而外患未休竭民以供军民已穷矣而军饷积缺民生国计匮乏如此则均节之难至若议论纷纭罕持大体簿书详致祗饰靡文纲维屡弛而玩愒之风已成名实浑淆而侥幸之途渐启士风吏治惰窳如此则董正之难以至重之任当至难之时而臣愚智不能赞一筹力不能效一臂则安用臣为哉顷者  皇上深居静摄朝讲稀临计臣一岁间仅仅于去年八月一奉朝参今年元旦一奉召对而已间尝一进瞽言略蒙慰谕竟与诸司章＜锍-釒＞事关＜矢见＞谏并寝不行目今骄阳烁石飞尘蔽空小民愁痛之声殷天震地而独未彻九阍之内上轸  皇情此臣所以上负恩慈中惭同列而下靦颜于庶官百埶事者也臣用是自列罪状冒渎  宸严乞赐罢归以避贤路＜锍-釒＞入不报
　　○都御史莫时来以病乞休不允
　　○甲辰大学士王锡爵亦因灾异自陈言臣之在事满五年矣兹五年之内朝讲一月疏一月一年少一年四方无岁不告灾北朝南寇在在生心太仓藏钱廪米枵然一空而各边请饷各省请赈茫无措处  皇子册立大典尚未举行即豫教急务亦尚停阁见今京师亢旱风霾人情汹汹求其召灾之故而不可得则有妄传宫庭举动归过  皇上者臣谊属股肱职叨辅养  主德之未光则臣不肖之身实累之伏惟  皇上察臣无状首赐罢免得旨灾异叠臻朕方切兢惕卿辅弼重臣岂可引咎求去宜即出佐理不允辞
　　○宣府诸处天鼓鸣○乙巳以端阳节赐辅臣上尊珍馔
　　○辽东孤山堡等处旗竿并棍头忽起火光灭时不毁
　　○升南京刑部云南司郎中陈勖为四川副使分巡川北
　　○建州等卫夷人都督指挥松塔等九十七名赴京进贡宴赏如例
　　○丙午大学士申时行等请发同官王家屏自陈原＜锍-釒＞不报
　　○刑部尚书李世达以病乞休不允
　　○戊申  上圣体偶违和召太医院官进内诊视是日大学士申时行等具＜锍-釒＞恭候  万安因再请发家屏＜锍-釒＞不报
　　○己酉大学士王锡爵乞假调理许之令痊可即出
　　○庚戌以祈祷雨泽祭告  南郊遣公徐文璧  北郊侯吴继爵  社稷侯李言恭  山川伯毛登  风云雷雨伯王应龙等各行礼
　　○左都御史吴时来以病乞休准回籍调理仍令驰驿去
　　○辛亥户部覆延绥督抚奏议处钱粮五事一开垦荒田言榆林延绥三卫抛荒田地数多议于各步军内摘发每军二名给地三顷官给牛种等卖每岁所获除偿官外一半充饷一半给军一＜锍-釒＞通穵运言本镇东路险远穵运难通唯有盐引一节可倚为命议于见派各引斗头务以时估运纳不致拖欠其客贩籴买如有土民势豪肆行阻滞者严行究问一清屯额言狭西各边屯政久废延绥尤甚议各抛荒田地召人承佃不堪种者即为除豁一广开纳本部见行事例不拘本省及河南山西邻近州县愿纳本色者减免脚价赴镇上纳愿纳折色者或于本镇或于狭西布政司上纳类角□羊该镇抵充拖欠之数一督逋赋延镇二府应徵钱粮每多拖欠宜责令督粮参政于夏秋之交巡历地方并管粮郎中严为督催自知府以下一体参治卫所屯种责成兵备道如不及数照民运例参治诏下部议行
　　○日讲官礼部侍郎李长春等请  上临讲报闻
　　○御史陈忭＜锍-釒＞请  上临朝并论中官张鲸往日图进专权及见  皇上聪明神察太阿难于弄柄志意未酬岂无怨望夫以万乘之侧而容此辈日侍禁卫倘怪起不支悔将何及乞屏去鲸或早遣留都以杜隐忧诏下所司
　　○云南道御史朱应毂＜锍-釒＞论辽东捷音未可信以为实甘肃失事未可视以为轻宜敕该部早为计处并乞申饬各督抚官共捐习套保守边强仍望  皇上常召辅臣本兵讲求安壤至计＜锍-釒＞入  上以其轻信妄言置之
　　○甲寅大学士王锡爵以疾在告  上命中使赐猪羊米酒甜酱瓜茄等物旋具＜锍-釒＞谢
　　○乙卯升云南副使王任重为狭西行太仆寺卿兼佥事分管点闸马匹
　　○丙辰  上视朝时  圣体初安步履尚艰因各处灾伤勉出仍令速议蠲赈以闻于是大学士申时行等奏言窃闻旱灾甚广自北直隶地方至河南山东江北夏麦俱已全枯秋禾未能布种但夏灾奏报列在五月间然小民冀望  圣恩甚于饥渴若不待奏报先布德音尤足以收拾人心消弥祸乱至于饥荒之际盗贼易于窃发亦宜通行申饬以备不疏  上谕户部朕念小民贫苦今岁又罹旱灾各该被灾地方著抚臣上紧具奏巡按御史勘实前来查照分数蠲免其积有谷石去处便从宜放赈重灾地方还多方设处赈恤谕兵部朕念各处灾伤地方盗贼易起所司往往避事偷安不行用心缉捕甚则隐匿不言玩寇养乱各该抚按官还严行稽察务督率所属申饬保甲实练兵壮潜消祸本无得疏懈
　　○丁巳  上命文书官李相到阁著辅臣时行等传与家屏令到阁办事时行等＜锍-釒＞请仍乞发下家屏原＜锍-釒＞不报是日家屏随具＜锍-釒＞谢仍请假调理许之
　　○命翰林院修撰王庭撰编修周应宾简讨季道统编纂六曹章奏
　　○户部尚书石星等奏言太仓银数今岁出数不下四百余万及查见在库银仅四十余万窖房银仅一百一十七万今南直浙江湖广诸处见被灾疫淮扬以北连河南山东北直隶山西狭西俱报旱荒若不及今破格一处各边年例四百余万之资何所给发各省直亿万生灵之众何所倚赖各寺库数十万两之费何所措办除内庭供应监局例有近年所增浮于  祖宗之旧者容臣等酌议请省仍乞敕下南北九卿科道官悉心计处覆请施行  上令各条议以闻
　　○升刑部尚书李世达为左都御史
　　○己未调分守宣府中路葛峪谷左参将马栋为宣府北路独石等处左参将
　　○礼部覆衡王翊镬嫡三子常□氵□贝□以辅国将军改封为镇国将军言令甲郡王入继亲王日后子孙除继统之外当为镇国将军翊镬既进封亲王反降其子为辅国是并本等爵级而降之矣所据第三子常□氵□贝□当照原封郡王世次转封本等爵级诏如例
　　○辛酉夏至祭  地于  方泽遣公徐文璧代侯吴继爵李言恭大学士许国礼部尚书于慎行分献○大学士王家屏以疾在告  上命中使赐猪羊酒米甜酱瓜茄家屏具＜锍-釒＞谢
　　○狭西慧济扯把等寺僧马尔完卜等八名进贡宴赏如例
　　○癸亥  仁宗昭皇帝忌辰祭  献陵遣怀远侯常胤绪行礼
　　○户部奏大造天下黄册
　　○甲子勘西宁阵亡失事功罪游击张一贵革任回卫佥事万世德降调阵亡阿承印等各升职追赠李魁原无祖职荫一子冠带总旗把总彭大胤等各拟罪发落
　　○追赠原任少师吏部尚书大学士李春芳特进以其子茂材考满加恩故也
　　○升南京吏部尚书陆光祖为刑部尚书
　　○工部覆巡视厂库科道官条议四事一裁库役一复鞘单一清预支一核事例并乞将巡视道臣以一年为满如谓增差不便巡视芦沟桥差务稍简可以兼管都察院议覆从之
　　○以吏部右侍郎孙鑨为南京礼部尚书
