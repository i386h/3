<!-- { "loadSidebar": true } -->
　　○巡抚云南沈儆炌奏臣奉命抚滇入境访问地方夷情据沾益州土舍安远报万历四十七年七月内官保统领镇雄水西乌撒大兵万余追叔安效良至州界劄营沿村剽掠欲安效良并前妻活菩萨与印信回贵州勘因效良偏爱前妻致安疆臣女生隙阴构昔乌撒土妇陇氏买养官保与效良讨印管事随带四营夷兵水西阿地等兵乌撒阿梯等兵杀虏殊惨又按臣称十月十九日乌撒贼首戈破李鸣鸾等夷贼三营勾连水西镇雄约一万五千众复越境分兵至乐农纵进劄营寻杀效良夺印信菩萨抄抢一带地方将薄州城方策领官兵安远领家丁防护贼分为七路直冲营中前后不能相顾我兵溃乱方策安远仅以身免夫一逞不已至于再逞悖逆之状真所罕睹安效良承继乌撒原经三省会勘奉旨准袭效良即淫虐寡恩致起衅端然官印岂可擅夺兵端岂可擅兴官保思以吕易羸遂敢耽耽虎视借兵长驱任意纵横水西以女之故敢助逆逐夫乌撒头目敢叛主声言挟印沾民何辜横罹此祸彼水西即自恃富强自揣与播州孰愈不鉴杨酋之覆辙敢于狂逞若是耶总之法令不信于桀酋刑威不肃于远徼是以狡夷扬扬得志复肆披猖倘会勘旨久不下三省迁延观望尚缓  天诛则狺狺诸夷生其戎心乞敕该部亟行川贵抚按道将毋分彼此毋务推诿将官保并有名水西叛目阿乌密等镇雄白屈等乌撒扯出乌等各数十名听四川川南二道贵州贵宁毕节云南曲靖各道委官分投勒限擒拿约于适中地方会问正法大示惩创并水西奢社辉及镇雄土官重加贬爵降级以为弄兵助逆诸夷一□尢将者之戒安效良贪淫不道不能宜家安氏牝鸡长鸣争宠构隙均应并究庶朝廷无不震之威矣  上命兵部知之  丙申  上疾大渐召英国公张惟贤大学士方从哲吏部尚书周嘉谟户部尚书李汝华兵部尚书董嘉善署刑部事摠督仓场尚书张问达署工部事协理戎政尚书黄克缵礼部右侍郎孙如游等入见于弘德殿勉以用心办事大小诸臣各致词问安尚书周嘉谟仍以用人为请随赐俞允诸臣叩头而出  上谕内阁朕嗣  祖宗大统历今四十八年久因国事焦劳以致脾疾遽不能起有负  先皇付托惟  皇太子青宫有年实赖卿与司礼监协心辅佐遵守  祖制保固  皇图卿功在社稷万世不泯  是日  上崩翼日发丧  戊戌  颁  遗诏曰朕以冲龄缵承大统君临海内四十八载于兹享国最长夫复何憾念朕嗣服之初兢兢化理期无负  先帝付托比缘多病静挕有年  郊  庙弗躬朝讲希御封章多滞寮采半空加以矿税烦兴征调四出民生日蹙边衅渐开夙夜思维不胜追悔方图改辙嘉与天下维新而遘疾弥留殆不可起盖愆补过允赖后人  皇太子聪明仁孝睿德夙成宜嗣  皇帝位尚其修身勤政亲贤纳谏以永鸿图  皇长孙宜及时册立进学  瑞王  惠王  桂王各择善地令早就藩封大小臣工务协恭和衷辅理  嗣君保乂王室是皆朕惓惓之至意也内阁辅臣亟为简任卿戴大僚尽行推补两次考选并散馆科道官俱令授职建言废弃及矿税诖误诸臣酌量起用一切榷税并新增织造烧造等项悉皆停止各衙门见监人犯俱送法司查审应释放者释放东师缺饷宜多发内帑以助军需阵亡将士速加恤录丧礼遵旧制以日易月二十七日释服毋禁民间音乐嫁娶宗室亲王藩屏为重勿得擅离本国各处摠督镇巡三司官地方攸系不许擅去职守闻丧之日止于本处哭临三日进香差官代行卫所府州县并  官□并免进香诏告天下咸使闻知  上在位四十八年寿五十有八  九月甲申上尊谥曰范天合道哲肃敦简光文章武安仁止孝显皇帝庙号曰  神宗  十月丙午偕孝端皇后梓宫并葬定陵

