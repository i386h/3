<!-- { "loadSidebar": true } -->
　　○户部言旧例金花银一百万两坐派苏松江浙福建广东湖广等处每季分进二十五万两此  祖宗定例至万历六年奉旨每季加银五万两作买办应用计每年增进银二十万两原无坐派今已一十二载计银已二百余万乞念边饷为急锡予为缓每季买办银五万两暂准停止不允
　　○丁丑祭  先师孔子遣大学士王家屏行礼
　　○巡仓御史荆州俊参劾监督主事王显先贪秽狼藉革显先职
　　○南京工部尚书曹三旸卒三旸宜兴县人嘉靖甲辰进士授大理寺评事知济南府遇景王之国裁省无名供亿累迁右副都御史巡抚云南劾黔国罪状夺黔爵寘南京复滇岁贡黄金故额迨正南京工部故辅居正不奔丧南九卿欲上＜锍-釒＞以阿其指三旸与赵锦持不可事乃寝亡何予告归里居数年人颇有訾之者卒后赠太子太保
　　○戊寅祭  太社  太稷遣公徐文璧行礼
　　○户部言秋季买办银两当以山西镇年例银两那借凑进但军士枵腹以待买办事在淂已乞酌缓急之势淂旨寿节在迩  两宫庆贺及各项赏赉缺乏还遵旨进
　　○广西署印参政徐汝翼奏缴万历十四年十五年备荒文册不开年分旨诘责户科都给事中王继光等请加罚治因言考成玩愒之弊如冬衣布花给散之后原有缴查狭西都司累岁不报有司给由经手钱粮例当造册备查浙江河南等省杳然无闻盐课存积每年完欠奏缴注销福建四川终于寝阁乞并议淂旨汝翼夺两月俸有似前玩愒不报及奏报愆期者参究
　　○己卯嘉兴秀水海盐地震
　　○  上传谕头眩未宁更数日且御朝讲辅臣言臣等计日而湏无任徯望
　　○漕运总督舒应龙等条议漕务五事一度江期限下江浙江原有挑河银一万两今则什不及一以致苏松一带里河浅涸宜每岁秋尽筑坝之时尽行＜锍-釒＞导使漕艘淂以及期渡江一分任委官原差监兑主事难以周历浙江坐委府官巡行水次下江四府亦宜遴选府佐一量复徐淮仓国初俱民运至淮徐临德四仓以军舡接运入京通二仓宣德以后始兑拨附近卫所名为兑运国家两都并建徐淮临德寔南北咽喉今临德尚有岁积而徐淮二仓竟无颗粒请自今山东河南全熟之时漕粮预备本色全徵上仓计临德已足五十余万者仍旧上纳二仓亦以积至五十万石为止一远舡起剥粮舡赴北向以张家湾为住泊起剥之地至隆庆四年议由通惠河至石土二坝请自今到湾悉听顾舡起泊一灾伤勘报地方灾伤例由巡抚报巡按勘户部据实以议蠲折拘守成例未免耽延如抚臣缺按臣即许代报按臣缺别差御史即为代勘部议言临德二仓因发赈一空今查连暂住漕粮候收足五十万石外摘发徐淮二仓上纳起剥一事固不可必欲抵坝亦不可专恃起剥遇淤浅即剥再剥之后令毋舡随抵坝余各如议从之
　　○南京工部尚书李辅请兴工作以寓救荒谓留都流离渐集赈粥难周请修神乐观报恩寺各役肇举匠作千人所赈亦及千人及查僧众无度牒者领给以示澄汰礼科给事中朱维藩亦有言从之
　　○庚辰赐四辅臣及日讲官杨梅
　　○升太常寺少卿兼翰林院侍读学士掌院事刘虞夔为詹事府詹事掌府事兼官如何
　　○两广总督刘继文言叛逆陈星等就缚即当磔诸市曹按臣孙愈贤臆度以擒为降耳请亟正典刑以申法纪章下兵部
　　○辛巳升山西副使郭性之为山东右参政管辽东苑马寺事兼金复海盖兵备湖广副使熊瑞为甘肃行太仆寺卿兼狭西佥事管马政并通镇驿传
　　○管理太仓银库户部湖广司主事杨应宿言八月初二日应恭进买办银五万两今已过期数日乞免补进  上怒其渎扰夺俸三月
　　○升张家口守备以都指挥体统行事朱朝臣为宣府入卫游击山西都司佥书署都指挥佥事王国柱为昌平标兵营游击
　　○壬午升南京国子监祭酒赵用贤为南京礼部右侍郎
　　○升左春坊左庶子兼翰林院侍读刘元震为国子监祭酒仍充经筵讲官
　　○复召司礼监太监张鲸入内庭供事吏科都给事中陈与郊等言  皇上亲见张鲸罪过削夺其权罢置私家以允天下之公望何乃出不终岁而复宣入乎奔走供奉者掖庭小节予夺进退者朝廷大纲一岁之中随退随进使盈庭苦口悉付流水此邦家大忧也广西道御史贾希夷等又言鲸倚任邢尚智辈擅作威福尚智已问重辟鲸安淂无罪乞炤旧令鲸私宅闲住别选老成勤慎者以任厥职后南京吏部尚书陆光祖等南京户科给事中徐常吉等南京贵州道御史王以通等亦以为言俱不听
　　○癸未  孝康敬皇后忌辰遣伯吴国乾祭  泰陵
　　○升右春坊右庶子兼翰林院侍读黄洪宪为詹事府少詹事兼翰林院侍读学士掌院事
　　○起原任日讲官翰林院侍读学士今服阕陈于陛驰驿来京与经筵讲官翰林院侍读冯琦俱补充日讲官
　　○升户部郎中张世科为湖广按察使司副使整饬郴桂兵备
　　○升南京太仆寺卿郭东为南京太常寺卿
　　○吏部推巡抚宣府都察院右副都御史许守谦为刑部左侍郎旨升李戴为左以守谦右之○户部覆前巡抚狭西右副都御史王土□□＜锍-釒＞言花马大小二池盐料甚少前巡按陈荐欲将边外狗盐池募丁捞盐又户部郎中陈于陛欲令汉中改食川盐凤翔改食池盐然修复狗盐池远隔边墙费用不赀恐启边衅池盐行于凤翔不难于行而难于认课盖角□羊盐课重价高池盐课轻价贱欲行盐则必认课欲认课则必增价则池盐不可行于凤翔也票盐行于汉中在河东称便而川中称不便盖川盐至汉中是为分彼之有票课归河东是为济此之无济此则见以为益分彼则见以为损是川盐不可行于汉中也为今之计惟在修护角□羊池使盐料常生优恤官商使盐价常贱易售则纷纷之议可无用矣报可
　　○光禄寺卿卢惟祯言本寺无锡县上白粳米专供  上用岁派一千三百三十一石零岁用七百余石累岁积见有一万二千余石南直隶浙江各府上白粳米系翰林院等衙门供给岁派一万二千一百一十五石累岁积见有四万余石乞于原折二分外再折三分则新角□羊可以足岁供而旧贮者可与中白兼放东南民困或少济其万一也从之
　　○甲申
　　万寿圣节赐元辅银六十两彩叚四表里又赐金万寿字四副金篆字十个金书黄符二道金书红符二道次辅以下及日讲官有差
　　○升怀庆知府赵以康为贵州按察司副使整饬思石兵备
　　○命总督仓场右都御史温纯侍经筵
　　○吏科给事中张应登＜锍-釒＞请临朝不报
　　○吏科右给事中钟羽正言  陛下御宇以来惟政学为兢兢乃数年而更朝讲十九免者十一又数年而更朝讲十三免者十七今且一概免焉向也朝讲形神康泰今也不朝不讲时复违和则烦劳动火似不在朝讲之间也临御日少则上下交睽中外异议于是有置而不览之奏有览而不用之言至举朝以为不可犹排众论而行之如张鲸者罪而且赦赦而且用试思驱恶罚罪之心岂容有此臣愿  陛下一听臣言出御朝讲将章奏留中者次苐发出斥逐张鲸以慰臣民之望报闻  乙酉  孝慈高皇后忌辰致祭于  奉先殿
　　○升太常寺少卿提督四夷馆杨廷相为南太仆寺卿
　　○升大理寺左寺丞任餋心为本寺右少卿
　　○工部右侍郎管通政使司事张孟男言日进章奏不为不多  陛下不一御门间隔滋甚四方恒旸不雨未必非此之由至若诸臣之＜锍-釒＞关系天下大计固当随时批发民间所奏亦有躯命所关者请一加省览即赐  宸断报闻○丁亥秋分祭  夜明于  夕月坛遣侯吴继爵行礼
　　○钦定赈荒科臣关防名曰督理荒政
　　○升南京国子监司业张一桂为本监祭酒
　　○吏部推湖广道御史王世扬为大理寺左寺丞旨升姜璧为左世扬右之
　　○升山西按察使王学书为都察院右佥都御史巡抚宣府地方
　　○升太仆寺少卿陈大科为太常寺少卿提督四夷馆
　　○户部请将  潞王遗下大兴等州县原拨给济边庄田查炤往年旧额令各州县徵收子粒银角□羊送太仓银库其通州店课地租每年徵完角□羊部类进承运库交收报可
　　○总督三边兵部左侍郎梅友松等言庄秃赖明爱台吉原系榆林市虏盘住河西曾一挫于甘镇再挫于肃州二酋挟忿图报行过肃州剽掠生事本当革赏但主酋言囊追还人畜听从罚服其阳顺阴逆虽不可知而追罚效劳亦当激劝请如例给赏放还擒虏失事官量加罚治从之
　　○戊子发太仆寺马价银一万二千两于大同备明年互市货物
　　○铸给山西新设广武庄巡简司印
　　○己丑巨马河石桥落成命大学士申时行纪事勒石
　　○大学士王家屏上＜锍-釒＞曰臣叨蒙特召再点班行入京以来已踰三月尚未一瞻  天表独念堂陛之交惟有朝讲军国之政惟有章＜锍-釒＞臣往年窃睹宵衣听政日昃横经无时少懈乃今久辍不御原其初偶以  圣躬静摄暂时传免耳及其安恬之久遂至  郊  庙奏祭册封遣官亦皆传免而不亲下臣贱吏讹言疑议必然之理也目今  圣寿届期捧表入贺者云集万国之所属目也尚可端居大内不一出乎臣往年窃记暖阁咨询  郊坛宣谕无言不纳乃今章＜锍-釒＞频留不下原其初偶以  圣意未协间一留览耳及其停阁之多遂至官职迁除刑章轻重亦皆迟回而后发佞人睥睨衅端难诘此又不然之虑也目今  皇储虚位上书力请者鳞次四海之所倾心也尚可留中而不早定乎不报
　　○庚寅大学士申时行等以  万寿届期请御殿受贺允之
　　○以中秋节赐四辅臣上尊珍馔又赐膳品秋酒月饼有差
　　○升光禄寺少卿朱鸿谟为太仆寺少卿分管西路
　　○升翰林院编修刘应秋为南京国子监司业
　　○升山西左参政韩取善为本省按察使分巡冀北
　　○壬辰  万寿节遣侯郭大成等分祭  九陵伯郭邦相祭  景皇帝陵寝  上御皇极殿受贺○赐四辅臣膳品寿面长春酒
　　○癸巳宴朝鲜国入贺陪臣吏曹参判尹根寿命礼部尚书于慎行待归仍有饯
　　○甲午改右春坊右庶子兼翰林院侍读盛讷于左兼官及经筵日讲如故升司经局洗马兼翰林院修撰刘楚先为右春坊右庶子兼翰林院侍读经筵讲官如故各掌本坊印信
　　○铸给福建新设大洋巡简司印
　　○乙未祭  历代帝王遣侯李言恭行礼
　　○宴朵颜等卫入贺夷人伯彦帖木儿等六十八员名如例
　　○丙申工部言南京天策南仓军粮改贮水军左仓沟渠今寻旧踪令湮塞毕通其大修廒一十四座户工二部四六协力共济惟是工部以户部帑藏有余且总督衙门有专管修仓之敕然南京工部见有修仓主事舍而不用似非设官之意旨令以后南京户部有勘动岁修银两角□羊送南京工部归一修造而专督则属之见设主事
　　○刑部山西司主事苏舜臣以忧恚心疾上＜锍-釒＞言其弟夔臣益臣烝奸弑兄语绝可駴连引百数十人刑部具言病状请令舜臣回籍听勘从之
　　○丁酉  宪宗纯皇帝忌辰遣伯郭邦相祭  茂陵
　　○己亥升湖广右布政使王庭诗为本省左布政使河南右布政使林乔相为云南左布政使
