<!-- { "loadSidebar": true } -->
　　○兵部尚书谭纶请增设紫荆等处一带边关敌台从之
　　○纶又奏各卫所袭替官舍比试不中者除北直隶山东山西河南辽东赴京再比其在南京听南京兵部会同南京中军都督府在浙江等十省听巡按御史公同都司及守巡兵备官较试俱免赴京从之
　　○丁巳升户部云南司郎中冯颐为山东佥事整饬辽东
　　○江西饶州兵备副使解明瑞致仕
　　○刑部奏云南抚按问拟沐朝弼事斩罪四名充军三十名徒二十五名杖三十一名朝弼与嫂通奸生子事情再行体勘诏朝弼已有处分以前暧昧事情不必深究以存朝廷保全勋旧之体余俱依拟
　　○戊午以副总兵管蓟镇马兰谷参将杨鲤为南京后军都督府佥书
　　○己未复除翰林院编修于慎行
　　○复除江西副使黄可大整饬饶州
　　○庚申革原任振武营游击张爵任提问巡按御史卢明章劾其贪肆也
　　○巡视工程户科左给事中刘浑成＜锍-釒＞参  昭陵提督太监王爵率领棍徒采打指挥白贲及爵平日贪婪之状诏下法司夺贲俸半年爵竟免究
　　○辛酉改四川都司佥书赵鹏充延绥游击改原任副总兵统领山东民兵参将白福照为蓟镇马兰谷等处参将
　　○壬戌荫故南京刑部尚书顾璘男顾峻入监读书以其父  显陵之劳也
　　○户科都给事中贾三近奏往因运渠梗咽当事者议覆海运悉心讲画法非不周然风涛险阻终属可虞所以岁运祗限十二万石意正为此今闻海运至山东即墨县福岛等处忽遭异常风雨冲坏粮船七只哨船三只漂消正耗粮米几五千石渰死运军水手十五名臣因此反覆其事海道之势与河道异河道之可恃者常海道之可恃者暂持数百艘行数千里巨浸侥幸于暂可恃未有无虞者也海运畏途当时建议者计出于不得已始既以不得已议行则今当因可已以议罢近漕渠一带诸臣综理振饬大异昔时据今年江南诸艘入闸最早即更加十余万何有焉世有夷途安取九折坂人有参苓姜桂可以摄生何试命乌附以苟万一乞敕详酌将海运姑暂停止仍以额粮十二万尽入河运时巡仓御史鲍希颜山东抚按傅希挚俞一贯＜锍-釒＞俱如三近指＜锍-釒＞下户部议停之
　　○赏女直贡马夷人金叚衣服靴袜仍给马价及正赏折绢银两
　　○改分守山海关参将聂大经为蓟州燕河参将
　　○癸亥山西道御史王湘＜锍-釒＞陈驿递疲敝海运漂伤二事章下该部
　　○差监祭御史郑国仕巡按应天等府
　　○甲子大学士张居正以建楼堂尊藏  宸翰奏请钦定额名  上赐楼名捧日堂名纯忠命工部制扁悬安以居正素秉廉节特赐公费银一千两仍降手敕温谕赐御书对联居正表谢复优诏报闻
　　○河道侍郎万恭奏岁运白粮改民座长船为官造浅船民运如故上之不失  祖宗之制止于舟楫转移之间下之可终早运之功有改制之名无变道之实下户部行该巡抚及漕运等衙门会议
　　○晋王新＜土典＞奏以亲侄慎镜入府承继礼部议亲王没则继绝存不立后宜令慎镜入府侍药不得预府事至王病痊之日仍令慎镜出府庶于情理两尽从之
　　○乙丑巡抚应天右佥都御史张隹胤以母老奏乞终餋不允  睿宗献皇帝忌辰祭于  奉先殿
　　○发太仆寺马价银九千二百两为  陵工募夫之费
　　○丙寅以岁荒准山东沂州费郯滕峄四县马匹改徵折色沂郯费永为定规滕峄暂准三年从巡按御史梁许议也
　　○改神机七营参将林岐充山海关参将
　　○革遵化标兵营游击王经听候别用以三屯营游击吴惟忠调补擦崖子守备刘龙怀柔守备贾陈策互相更调
　　○改铸苏松兵备浙江水利二道关防俱兼管河道
　　○锦衣卫奏请成造卤簿大驾  上曰国用未裕朕方加意节省这成造驾仪待三年后来说
　　○丁卯起原任抚治郧阳都察院右佥都御史孙应鳌仍以原职抚治郧阳
　　○旌烈妇七人新喻县民李佑妻周氏夫溺水死以幼女闺秀故忍死时有富人以百金啖其翁迫使改室周氏夜自歛具将赴水死闺秀方七岁不能舍母亦从死永丰县民刘耀旦妻罗氏正德六年因洞贼起与一老妇共匿后林中为所获贼欲犯之罗唾骂不从投井死泰和县民曾易周妻罗氏嘉靖四十年闽广盗起易周率乡兵拒盗为贼所杀贼得罗氏欲污之罗氏骂不从中枪死临川县民王霈妻茔姑归霈两岁霈死誓不改嫁翁姑苦贫欲夺其志茔姑绝粒三日沐浴更衣自缢死瑞金县民谢栋妻郭氏有姿色嘉靖四十年时流贼肆掠郭氏携幼子匿山谷中贼迹得欲污之忿骂奋拳击贼面贼怒杀之裂其尸临川县民张炜妻徐氏夫死守节七年母强之嫁托疾谒太华山遂投紫玄洞崖死永丰县民刘晔妻罗氏正德六年洞贼起与老姑俱匿林中为贼所获欲犯之罗氏唾骂不从投井死各旌其门曰贞烈
　　○戊辰兵科给事中陈吾德奏  陛下诏举遗佚人虽求旧爵不滥加深得砺世磨钝之微权诸臣＜锍-釒＞中才望素隆者多有其人如原任左都御史刘焘贪肆无忌屡经弹劾至逼取土夷黄友瀚银六千余两贻变地方轻夷心辱国体两广士民万口窃笑国法若明焘罪何避乃与遗佚同举以应明诏人臣报国全系此心大本一亏他无足赎焘黩货营私心术已坏欲其忘身殉国难矣  陛下初政宜登崇耆旧有德以风示四方如焘者岂宜复玷崇阶以速官谤＜锍-釒＞下吏部覆看迺吏部言焘行虽不羁劳亦难泯即有缓急尚足为恃其受友瀚赂事催看明白方可议拟
　　○己巳巡按狭西御史赵焕言行太仆寺卿不便兼理分巡事务请将苑马寺卿仍兼佥事分巡平凉一府旧分巡道止管凤翔太仆寺卿免兼道务止令照旧兼佥事职衔每年二次巡历分管地方点闸马匹其旧分守道仍驻泾州通管平凤二府＜锍-釒＞下吏部覆议行○赐故封南京刑部尚书赵相祭葬相子大祐为南京兵部尚书终养先亡其孙奏请恤典礼部查与被罪削籍者不同著为例
　　○兵部覆京营五事一序将领以明职分谓三大营将领名实差紊宜照依副参游佐等职级战车城守等事务顺序立营以原设之官管理原营本部推用亦各照营分充补一顺车战以便各操谓车战二营相湏为用若平时操演分而不合则临敌参差缓急何赖宜将二营均搭齐备时分时合着实操演使驰击环卫各尽其长一议选募以实营伍谓京营见军止八万六千八百有奇粮本空虗宜革退老弱残疾选家属精壮者替役其招募之军审系亲族有身家者俱准替补其各省解到新军逃者严行挐解不必再贴盘费贻累穷民一储将材以备任使谓废弃将领及京卫各官近多告赴边方至使京营乏人宜除例不叙用外其有年力精壮谋勇可观者听其具告赴部试验委用一处军器以禆实用谓该营军器不堪应用宜令将领如式造枪刀各一件送工部转发该厂照式改造仍将各军悬带腰刀一体议处如议行
　　○以墙子岭参将罗端管理三屯右营标兵原任密云副总兵董一元改充墙子岭参将
　　○庚午升总督蓟辽保定等处军务兼理粮储兵部右侍郎兼都察院右佥都御史刘应节为都察院右都御史仍兼兵部右侍郎照旧总督
　　○发王客年例银于各镇延绥八万一千两辽东五万六百一十两大同一十三万二千九百二十两山西八万四千三百九十两
　　○兵部覆操江都御史董尧封条陈江防曰事一重要害谓圌山及三江会口为江防第一门户宜查补水兵各满旧额八百名巡哨擒遏与京军更番防御瓜洲骁勇脚兵止精选四百名量处工食一并操备一理兵饷谓江防兵饷等银止存二万二千有奇口粮不敷宜将添复圌山三江会口及瓜洲水兵饷银共一万一百五十余两酌派应天等府和州等州一十六处并革去篙师等项名目俱曰操江军饷一议战船谓各营兵船及随船火器火药等用并一切操赏等项公用止取给二巡江赃罚并操江纸赎支用不敷又圌山三江会口既复兵七百三十六名当量添沙船十只请将仪真梁头税银岁解一千两备修造船只支用一复水手谓每船旧设水手六名或七八名后裁减水兵前项工食遂不编佥今既添复兵船议将各府座船一十五只分派战船领驾从之
　　○辛未以代王廷琦薨辍朝三日
　　○兵部覆界岭桃林二口军功言斩获之数虽微然使虏众败酋首仅免其发纵指示破敌冲锋或同事驰驱或遥为声援均当论叙而尤推总理戚继光兵备徐学古为首功奉旨刘应节扬兆戚继光徐学古各升赏有差
　　○以  昭陵工竣赏尚书朱衡等银币有差仍荫侍郎熊汝达一子入监读书
　　○壬子以淮安水灾异常发常盈仓米六万石赈之仍缓徵今年起运钱粮及准明年改折
　　○复留故徽州群牧所管军于禹州守御地方郡王不得干与
　　○兵部覆御史孙综＜锍-釒＞言虏情叛服诚不可常我各边事体亦难例论在宣大山狭则以贡市为羁縻以战守为实事至于蓟昌辽保原与贡市无与在辽东则四时皆待战之期在蓟昌保定则春秋皆戒严之日宜申饬诸臣虏未互市加谨堤防勿堕阴谋致贻后患从之
　　○以南京夜巡千人防守不敷选拨三营马步官军一千名添委卫总八员管领○户部题收孤贫五百六十一名口发宛大二县月给米三斗岁给棉布一疋
　　○癸酉赏朝鲜国进献陪臣织金罗衣叚绢靴袜等物
　　○兵部覆湖广抚按奏牛角尖盗劫客船致溺水死水兵九十名参兵备佥事戢汝止等  上以江洋失事重大住汝止俸令戴罪同邻境协力捕贼仍谕抚按官申饬江防守御
　　○甲戌  孝庄睿皇后忌辰遣抚宁侯朱冈祭  裕陵
　　○赐文武大臣及讲官正字官鲜笋
　　○丙子升国子监司业范应期翰林院修撰陈经邦为左春坊左中允修撰何雒文为右春坊右中允俱兼翰林院编修编修沈鲤为左春坊左赞善简讨许国陈思育为右春坊右赞善俱兼翰林院简讨
　　○  孝穆皇帝忌辰遣恭顺侯吴继爵祭  茂陵
　　○降调云南洱海佥事赵孟豪按臣侯居艮论劾也
　　○勒山西偏头关参将魏廷臣闲住按臣李采菲论劾也
　　○兵科给事中赵思诚奏请清查河道钱粮雇徐淮贫民修挑海口抚驭山东岛人教习海运船卒以避风险旨下该部
　　○丁丑赏岭东获功土官银币有差
　　○工部请差科道官查刷  昭陵一应钱粮仍请以后凡有大工完日题请查盘永为定例
　　○戊寅复移驻山西屯田佥事于应州专管山西三关大同一镇屯务兼清军应山场北楼营伍从总督王崇古议也
　　○裁革淮扬凤徐等处十一递运所从巡抚王宗沭议也
　　○是月减释山东重囚一十九名
　　明神宗显皇帝实录卷之十四
明神宗显皇帝实录卷之十五
　　万历元年七月己卯朔  上享  太庙
　　○封德王载墱世子翊金□管嫡第一子常邦□清为世孙
　　○兵部尚书谭纶参车驾司主事熊敦朴厌簿部属及狂悖怠玩之状乞行罢黜敦朴坐谪两浙运判  初建商丘县儒学先是附于府学巡按褚鈇以为请
　　○工部右侍郎熊汝达考三年满荫其长男生员熊士威入国子监读书
　　○发太仓银八千两于蓟镇为加添抚夷之用
　　○辛巳著令儧运御史事完止分别有功迟误人员一切漕河等项文册俱免造报从张宪翔议也
