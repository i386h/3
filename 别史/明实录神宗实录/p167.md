<!-- { "loadSidebar": true } -->
　　○以原任江西副使王象坤为河南提学副使户部署郎中事主事苗勃然为狭西佥事○工科给事中刘弘道劾奏南京礼部尚书刘斯洁赋性既多褊浅御物益少优容年力衰颓行事周章乞赐罢斥以为大臣不知止足之戒  上曰近来朝政清明大臣皆知重简修职即有性气稍偏而大节无亏亦自不可轻弃今后科道官宜体朕录用旧人之意无得搜索琐细动行抟击及轻听流言为人报复致乖清朝和平之羙
　　○朵颜等卫都督花歹等头目火儞赤等二起共一百九十三员名赴京贺冬至节宴赏如例
　　○定福建总兵副参及都司守备把总等官公费柴马屯耗等银原额八千七百七十四两止存七千一百十两七钱差役军丁八千二百五十二名止存六千五百八十九名余悉裁减永免派徵○兵部题参管理红盔官军豊城侯李环南和伯方烨遂安伯陈澍占卖直军八百五十余名革任闲住平江勋卫陈胤兆占用直军一百名革俸半年得旨依拟行
　　○甲寅辅臣张居正等以年终将讲过经书通鉴讲章缮本进呈仍乞发下司礼监接续刊行  上允之
　　○先是户科给事中叶时新建议罢浙中募兵并裁总兵参将等官兵部下抚按会议至是抚按吴善言等题称浙兵缺额过半益以募兵尚不满旧海寇叵测防御当周理难遽罢定海总兵及嘉湖参将俱不可裁止裁总兵标下官兵四百八十余名定海海宁把总各一员岁省饷银五万八千余两部覆允行
　　○筑河间府甎城从抚按辛自修等题请也
　　○乙卯兵科给事中杨廷相劾云南左布政使陶幼学望轻年暮命致仕○丙辰除原任刑科给事中韩绍为吏科授庶吉士林休徵为河南道御史
　　○四川巡抚张士佩论劾西充知县张嶨＜锍-釒＞内形容太过非章奏之体给事中秦燿查参罚俸一月
　　○以永康侯徐乔松武定侯郭大诚定国勋卫徐廷辅管理红盔将军
　　○以神枢三营游击吕豸为五军八营参将辽东庆云堡备御载良栋为五军九营游击神机二营参将侯之胄为神枢营右副将广东游击周勋为广西永宁参将
　　○更调福建总兵呼良朋广西总兵王尚文各还旧地从兵科王致祥题请也
　　○丁巳  上御文华殿致斋
　　○先是周府宗室勤□□鱼在洧川地方与居民路刚等赌博并调戏其妹争嚷告县署印照磨孙徤责之勤□□鱼赴京伸愬  上谓卑官敢擅打宗室谕内阁拟旨处治辅臣张居正等上言勤□□鱼擅出封疆违例赌博调戏女子先自处于有罪之地县官因其来告遂加责打或不辨其为宗室亦未可知盖洧川非宗室分封之地也又宗室不许擅越奏扰奉有明例今据勤□□鱼所奏乃一面之词其中始末缘由有无亏枉皆未可知若便出特旨究治将来豪宗得惯动輙出郭奏扰亲王不敢约束抚按不敢谁何恐  皇上亦不胜其烦渎矣臣愚以为只宜照常下部行该抚按官查勘果罪在照磨自当尽法重处若罪在本宗亦当启知周王照例处治庶法得其平足以服天下之心  上从之○礼科都给事中帅兰等题请裁定司寺职典以一官守言我朝置通政使司职掌出纳司封驳之权与部院诸大臣共议国是而鸿胪寺之设惟司仪其职也官制判然两途非可假借乃今四方陈请建言等事一切＜锍-釒＞劄不在通政而在鸿胪者强半矣体统不别分属未明制涉于背驰迹嫌于侵夺甚非祖宗建官初意乞据会典折衷改正明白除庆贺奏捷进贡朝见等项题本会典开载者仍由鸿胪寺奏进其他凡天下臣民无问王府总兵外夷有所陈乞控诉讦辩事情尽属通政司该寺不得一毫干预得旨允行
　　○戊午补原任狭西副使胡穗铨为本官
　　○己未  上亲诣  太庙行祫祭礼
　　○礼部上  皇女弥月命名剪发仪注
　　明神宗显皇帝实录卷之一百一十九
明神宗显皇帝实录卷之一百二十
　　万历十年正月庚甲朔  上御皇极殿受百官朝贺遣侯将建先邓世栋伯卫国本李应臣郭应乾左都督李鹤都指挥佥事陈昌言祭长陵等  九陵及  景皇帝陵  哀冲  庄敬二太子坟
　　○壬戌立春  上御皇极殿受群臣贺赐三辅臣上尊珍馔
　　○  宣宗章皇帝忌辰祀于  奉先殿遣伯刘嗣德祭  景陵
　　○升狭西苑马寺少卿邢玠为山西行太仆寺卿兼佥事驻宁武湖广宝庆府知府李大吉为福建都转运盐使司运使
　　○丙寅发太仆寺马价银一万两备蓟镇春防
　　○遣刑科都给事中周邦杰往蓟辽保定工科左给事中萧彦往延宁甘固兵科给事中田大年往宣大山西各阅视
　　○丁卯  上亲享  太庙○兵部题清黄差宜如例报可
　　○己巳  上传谕三辅臣诣西苑观灯各赐酒饭
　　○南京兵部尚书潘季驯题议五事一充营伍以重防御额军逃亡数多严行各省勒限勾补一定城守以便责成江浦县守卫等事责之县令该部节制一裕作餋以备选用行武选司将各官袭职回者拣选年青志学优骑射者送武学一清丈量以息争端江浦县水夫营基铺地太平府青峰等处草场行屯田御史同本部吊册清丈一均兵饷以便操练广武英武飞熊等三卫舍余军丁栋选池河营操练一千八百名俱给以月粮部覆从之○革神枢营游击陈汝德任以山东巡按陈功论其前任不职故也
　　○两广总督刘尧诲题减广东均徭银力并均平民壮驿传额编添编及原漏报扣充饷银五万四千三百四十两有奇以宽民力将八年以后见存驿传余银二万六千五百二十二两零并续徵完各年拖欠与九年支剩银二千九百余两俱抵十年支应充饷全省免编半年其未完银两自元年至四年
　　○姑念兵燹蠲免五年至八年分三年带徵报闻
　　○庚午  孝恪皇后忌辰祀于  奉先殿遣伯杜继宗祭  永陵
　　○  上御文华殿讲读
　　○准福建按察司佥事甘雨致仕○先是巡抚狭西右佥都御史李尧德被劾行勘至是巡按御史龚懋贤奏所言皆无据且言其年力未衰素谙边务有难遽弃部覆御史言是诏推用尧德
　　○保定巡抚辛自修奏清丈过所属田土共增出地一万七千五百八十余顷增子粒银四千二百六十余两民粮一万三千六百余石及称曲阳阜平二县地土墝埆可耕者未半而粮马差徭反重于他方任丘县水患相仍濒河千有余顷而岁入银两取盈旧额邢台沙河二县水冲河压多至失额请将四县起运钱粮于每年分派之时坐以轻价仓口其存留者止派正支任丘县濒河粮额遇水均摊各承委官参政曹子登纪录知县余启元等分别降处户部覆请允行
　　○大同大过所属民地实在三万一千五百三十九顷七十九亩零实派粮一十一万四千一百八十四石有奇屯地实在四万七千八百一十一顷四亩有零实徵粮一十五万一千九十九石有奇比旧各增三分之一而巡抚贾应元议各州县土兵每名俱免粮五石以恤其私山阴马邑灵丘三县牛具河浦军储粮草银两改入民税即以安东卫中所公费草价地银照数抵补山西北楼口隔占应州民地与振武卫认纳子粒地土各粮草遗在本州赔纳者俱准开豁大同前后右玉等十一卫所抛荒及虚报新增水冲地粮及各州县河压水滩不等地粮俱以首出余地酌补浑源州牧地粮草改附安东卫中前二所徵纳各承委官参政梅友松等录用知县李实馨等分别罚革提问户部覆请得旨如议行
　　○先是锦衣卫较尉张寿冒升副千户事发充密云中卫军后诈为副千户脱伍复冒功历升指挥使刑科给事中为露劾其当罪及言辽左大捷奸人多挂名冒级两广福建报功冒滥恐不止辽东一镇张寿一人也宜行督抚衙门除正军外一应效劳听用等员役备造咨送收用衙门清册送部科遇有功查核兵部言随征官军照旧开造如系报效听用员役及充军立功人犯即于本名下注明某时某衙门咨送调取某衙门收用原犯某事充军立功本部酌情罪之重轻功次之真伪一并题覆诏下张寿于巡按御史问责各该巡按严革冒功级称报效听用者
　　○辛未巡抚山东右副都御史杨俊民奏该省民穷财尽应节减以苏重困除岁额角□羊京银三千五百一十三两有奇照旧徵收外其公费银共该徵一万九千两有奇今裁十之一差占军丁人役通共九千九百五名今裁一千四百六十八名部覆报可
　　○从辽镇总督吴兑请诏修义州城垣并台楼等用广宁库银八千五百九十八两有奇
　　○禠南京兵部车驾司郎中刘学朱江浦知县余乾贞职闲住坐考察彼此揭辩故
　　○通泰准安三分司所属豊利等三十场风雨暴作海水泛涨一时淹死男妇二千六百七十余丁口淹消盐课二十四万八千八百余引巡盐御史任餋心以闻请将两淮库贮经纪换帖纳稻等银一万二百一十二两有奇准令照数动支分别赈给其淹消盐课行令各该总灶陆续完补听候商人关支部亦以为言诏曰可
　　○壬申四川巡抚张士佩奏川省卫所银差太重民力不堪除火器火药操赏祭需等项额银一千六百三两有奇及茶绢布仅各足用俱照旧徵收外其余纸劄等项额银八千九百四十九两有奇减二千三百一十七两有奇力差军伴识字额设四千八百一名减一千九百五十一名又革把总千总家丁等项二百二十四员名每年省本色米一百三十六石零折色银一千四十七两有奇部覆如议
　　○初各省直卫所官舍凡有功升犯罪等项兵部具题命下之日即行五军都督府填给勘合挨顺字号年月转发都司卫所逐号造册送府查对例也其后久不缴报奸弊丛生狭西都司缴到张维忠等勘合内多张万等七人伪填职级钤盖假印为右府掌印恭顺侯吴汝胤所参部因请严行申饬查处  上付张万等巡按御史逮问且恐奸弊不止狭西一处令五府将节年缴到勘合逐一查简送部参对未缴者责令依限销
　　○癸酉升河南江西山东各按察使丘岳王续之李汶各右布政使岳续之本省汶江西
　　○升大宁都司领班佥书刘光先为神枢四营游击
　　○巡按狭西御史赫瀛题狭西行太仆寺官职冷权轻动生欺玩乞将把总等官属令赏罚地亩等银收贮本寺仍行该寺各官各照原分镇地每年二次亲历各营堡逐一点阅马匹举行奖戒桩朋等银亲督各官勒限追完其以前未完自三年至九年一并清查催徵少卿李承选移驻延绥军民词讼量行剖断覆从之○甲戌以元宵节赐辅臣各膳酒有差
　　○丙子  英宗睿皇帝忌辰  上祀于  奉先殿遣伯赀甲金祭  裕陵
　　○戊寅  上视朝
　　○升四川佥事王筵为狭西苑马寺少卿兼佥事湖广右参政贺邦泰于江西四川左参政蔡叔逵于山东狭西左参政董汝汉于河南各按察使
　　○户部题免该元辅张居正子编修嗣修恪遵庭训清查本家应免丁粮并将亲族异姓影射者通行首革本部据抚按会奏题请各省遵行今据浙江等处册报共革过冒免人丁四万三千七百八十粮六万三千八百八十石有奇合移咨各省抚按严督所属将优免定例刊右遵守仍不时清查奏报＜锍-釒＞上如议而＜锍-釒＞中颂美元辅几于謟谀识者鄙之○降汀漳守备瞿世泽总捕同知徐得祯等坐武平失事杀死男妇十四人匿不报为抚按劳堪等劾奏也
　　○叙辽东修边功赏总督梁梦龙等银弊有差
　　○己卯从狭西巡按龚懋贤请解西安等府赃罚银四万两充延绥年例
