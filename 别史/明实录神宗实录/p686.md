<!-- { "loadSidebar": true } -->
　　○户科给事中商周祚奏顷者台省诸臣郁积既深各思靖献乃章满公车天见  皇上施行一事也惟见辅臣杜门铨臣枢臣宪臣先后杜门各相率以求去是小臣未得行其言而大臣先不安其位纷纭之象同异之芽臣实忧之愿  陛下平心以听言言当者施行之言不当优容之诸大臣平气以受言言中已者引罪以改图言不中已者静听于公论而言责诸臣亦务衷和协力养国家元气勿致因开成塞以贻吾党之过
　　○刑科给事中姜性＜锍-釒＞陈人材剥落之繇亟蕲幡改广收以资弘济言自万历十五年以后  皇上渐以倦勤宰臣惩于擥柄一切用人行政付之外廷而一二贤智未免主持过激势极而反宰柄愈坚阳避专擅之名阴操翕张之实稍有迕触辄空一署而尽一网盖举甲戌壬辰以来数科所进之士其中皎皎铮铮者剥落又几尽矣大约三十年内外人材既多沦丧间一起录寥若晨星而复泥恒格困之有数年仍庶官者有常调仍中格者何惑乎每遇推补辄叹才难拾唾掷之残糜抽挨排之臃肿被以青黄登之筵几岂不令侏儒狎人而英雄短气窃见皇上至仁至圣岁允停刑于有罪之囚众尚悯然不即诛戮何况舒忠纳谠者忍视其禁锢不放槁死不问乎且也新试之诸臣已欣然嘉与向用何独于硕德宿望者反令其身老丘园梦绝岩廊也臣愿  皇上立烛十五年以来之舛误幡然更弦务拣迩时推补章＜锍-釒＞俱发票拟俾当事者多方简抡破格柄任斯不亦泰征茹连之盛际矣哉
　　○御史杨鹤言顷者考选既下大僚渐补章＜锍-釒＞渐通臣以为群阴剥尽一阳来复正  圣心转移之日也诸臣不能安静以养微阳诸臣固过大臣不能痛捐形迹似挽回今日之气运大臣亦过臣至是始叹有君无臣也当南北交攻玄黄血战时使臣等幸而受命未必不灭没于黑风白浪之中与之俱尽  皇上迟回慎重留之今日正所以长养成就之也乃前日之塞或得通而今日之通反为塞夫诸臣目击时事采听风闻已非一日之积川壅而溃其伤必多固亦不无震撼击撞然百孔千疮之世界虽如瞆如聋就中扶正亦自不少乃大臣今日一人焉杜门明日又一人焉杜门  皇上见之若谓诸臣受命数日令老成人尽不安其位言官之祸人家国也如此坚从前厌薄之心塞后来向用之路则必繇此矣虽然臣所忧者又不在大臣而在诸臣之自相蹂践臣等就事论事就人论人自其职掌向来东西南北之党皆风马牛不相及之人愿
　　○续已断之葛藤树目前之荆棘臣诚不忍党人之祸卒与国相终始此臣所叫呼诸臣痛哭哀鸣于  君父之前者也乞谕二三大臣即日视事臣等章奏尽赴部院从公勘议处分使国家省一日议论之烦即受一日清宁之福
　　○壬辰大学士叶向高言四川夷猓之变不及今扑灭其势必更猖狂原推巡抚曹楷既未当  圣意当于添推吴用先等亟赐点用以安地方朝觐考察乃国家大典科臣曹于汴已管两察无再管之理且其资俸更深请依部拟量移使得别推以重计典此二事吏部尚书赵焕以书促臣催请甚切至于九列空虚见在者又皆闭门焕已有＜锍-釒＞切言之矣更望  圣明留神省览赵焕孙伟翁正春许弘纲皆当速下  温纶督令供职而早放臣之归则去留各得时事可舒时焕以御史李若星论山东巡抚李同芳事乞罢玮以兼摄成病乞休而正春弘纲亦因会议科场为科臣孙振基所驳俱注籍云
　　○吏部尚书赵焕以御史李若星论李同芳鄙秽不堪开府为伊男编修李胤昌以五千金贿文选郎中徐可求得者上＜锍-釒＞自劾乞罢得旨卿清正端方铨衡倚重李同芳以资俸推升岂有他故言官纷纭攻击甚非政体卿正当主持统率以息烦嚣岂得先以浮言求去还即出供职不准辞　　○宣府巡抚薛三才以奉严旨趣上蓟辽总督任奏乞如前任抚臣王象乾升四川总督免其候代巡抚事务暂令总督带管因言目今虏封方就市口正开诸夷使以讲事来者或借他事以发端或缘新封而干泽虽未尝少狥其请然不能遽阻其来而又有坐贡之月赏与互市之贡赏虽有一定规则然必巡抚衙门发印单于守道该道又转发抚赏同知然后照单抚赏平时从市口至镇城不过六十里今日至镇而明日出口矣总督衙门带管夷使必往来阳和计程二百四十里地方未免烦费更乞督催新抚汪道亨上紧到任不得迟延
　　○御史翟凤翀＜锍-釒＞请及时起用忠贞并剖分邪正举原任科臣钟羽正不宜久沉衡泌及邹元标赵南星诸人且言宋之季今日请禁伪学明日请籍伪学当其得志信口訾讆而今竟何如今所号为讲学者不幸类此长安之梦既以已矣一丘一壑又不容焉安能蝉蜕人世而后免于矰缴之及欤
　　○命御史孙居相往顺天巡按
　　○狭西抚按进  上用羊绒袍服二千三百疋
　　○癸巳命驸马冉兴让送国子监教习礼仪一年具奏兴让原籍蠡县九月庚戌锦衣卫奉旨访寻于完县葛洪山十月戊辰伴回至良乡县琉璃河托疾不行卫使驰奏遂有旨且责其肆意中途迁延观望
　　○御史潘浚言时政倒置弦辙宜新如彰瘅大典也闭城弃印者不诛而保赤犯珰之孤臣犹作南冠之泣用舍大权也主试溺职者在位而羽仪重望之耆德尚迟环赐之召金海泊岸不肯少稽时日而门工箭楼建竖无期张国祥羽流不惜二万金盖造而饷匮请帑锱黍不捐甚之豪奴悍婢得肆贝锦之谗爱女馆甥几无吁天之路其他乖谬大率类此
　　○甲午祭  三皇之神遣礼部侍郎翁正春行礼
　　○宴泰宁等卫夷人如例
　　○刑科都给事中翁宪祥请推广缓刑德意乞矜宥累臣宽恤楚宗
　　○朝鲜国王李珲差陪臣柳寅吉宋锡庆等赍方物表文谢钦赏该国世子冕服并前送还漂海人民宴赏如例
　　○乙未大学士叶向高言我朝阁臣只备论思顾问之职原非宰相中有一二权势稍重者皆上窃  君上之威灵下侵六曹之职掌终以取祸臣备员六年百凡皆奉  圣断分毫不敢欺负部务尽听主者分毫不敢与闻惟是有不行则一切尽以罪臣良繇阁臣不补政本虚单猜疑易起议论日多以至此极也乞即赐允补并申下大僚留求去诸臣及推川抚之请言今日按臣又有＜锍-釒＞告急地方危困深为可忧必不容时刻缓者
　　○大理寺奏乞早放累臣以平谳政请释满朝荐等三臣
　　○丁酉大学士叶向高奏恳速补阁臣言臣杜门十余日请补阁臣＜锍-釒＞揭已三四上诚见此官非但一人不能为亦无一人为之理稽之前代以及圣朝并无一人为之故事而臣乃为之至于五年昨台臣有＜锍-釒＞谓臣孤身暮年东撑西持力竭心枯泣尽而继以血其言亦恫乎有余悲矣臣观周之衰也其大夫作诗自鸣备述劬劳鞅掌惨惨畏咎之状而其甚至曰匪鹑匪鸢翰飞戾天匪鳣匪鲔潜逃于渊盖言鱼鸟穷急犹能飞潜而自恨其身之不如鱼鸟何迫切也然而圣人取焉以为不悖于温柔敦厚之教诚亮其情之困郁无聊而哀鸣之果出于不得已也故曰君子作歌维以告哀臣少读诗至此凄然伤之今  皇上视臣得毋少类此耶若一补阁臣则公私俱便人心自安纷纷议论必当渐息故臣敢复冒死申请
　　○刑科都给事中翁宪祥等奏河南税监胡滨威福角□羊官李光显死于非命高登等依凭城社屡提不出杀人不抵偿部民抗本管亦宇宙一大变也滨犹饰词强辩蔽日瞒天按臣身在地方不忍见豺虎纵横复露章以请  皇上宜赫然震怒即行究撤讵意候命旬余复不闻报岂此辈内外交通沮遏章奏未经御览乎抑  皇上姑置不理乎乞将滨撤回究处正其主使杀人之罪并追侵匿钱粮以助大工
　　○御史吴之皞奏铨司几成畏涂负谤终伤衡鉴谨陈登进之公八事一议咨访之单一议会单之要一议与访之人一议主单之公裁单之断一议取捐之概一议改调之途一议尽劝惩之方一议镜司官之实
　　○命兵部尚书王象乾带管戎政尚书印务
　　○戊戌兵科给事中赵兴邦上言国法大废军政久弛乞振宸威以饬边圉年来  皇上赫濯声灵詟服夷夏宣捷告  庙岁时举行纪叙荫升毫无恡惜然臣窃以为用赏则厚而行法太疏也佟鹤年临阵退缩纵虏杀掠部覆当斩矣乃  明旨犹曰牢固监候谓何陈用宾失城献印掩罪为功廷勘当诛矣乃因子代辩犹曰再看来说谓何至李成梁献地通虏数百里膏腴沦于异域六七万生齿丧于犬羊八罪已详一案未定夫不割不忍之恩不行不易之法后有狡虏大犯谁不望风而奔保身玩寇将何所惩况乎观望易生人情易懈虽有熊罴之士颇牧之将亦复谁肯用命乎
　　○刑科给事中陈伯支＜锍-釒＞言鉴之医也在拭其光而自明水之浊也在澄其源而自洁近者言路宏开新政渐美则去其心之所本无存其心之所本有抑亦拭之澄之之方也去有五曰疑心曰厌心曰成心曰满心曰护心存亦有五曰诚心曰小心曰虚心曰惧心曰悔心中言羽林拥卫之士徒列其名长城戍守之卒仅存其貌以中原供边则中原困以边供夷狄则边困又言  皇上以清明之心不幸中年为利所惑遑遑而若不足以致财竭民困家成彻骨之贫人抱伤心之怨凡天下所以捏杌倾坏而不可收拾者总之以此为祟此亦驰尽而思返之日也
　　○兵部尚书王象乾辞兼都御史衔从之
　　○庚子前是丙戌大学士叶向高有乞归情切恳恩亟补阁臣＜锍-釒＞至是  上报曰卿竭诚为国忠清直亮国家政机倚赖老成小臣佞言烦兴嚣然逞臆前已有旨且不究处卿不必谦言介意况朝端多事之时岂可久居自寓还着鸿胪寺堂上官宣谕即出入阁视事以匡政务慎勿再陈阁员乏人朕知道了向高＜锍-釒＞谢言臣求去已至急切乃尚未蒙允然  皇上责臣之出以匡政务也今政本匮乏九卿如赵焕诸臣皆一时股肱之良请事不行＜锍-釒＞辞不报臣入而睹黄扉閴其无人出而视诸曹寂然扃署徒以一身孑然往来于朝宁之间将何以施面目耶四川番夷作乱告急日至而抚臣至今不点臣与吏部数日之内再三恳请亦尚未蒙俞允西南重地岂可置之度外此皆臣所危惧忧思欲出而犹不敢出者也朝端多事  圣谕固已洞然事日见其多而人日见其少其究也必至于人尽空而事不可复为臣即欲竭蹷以事  皇上竟何益哉如俯采臣言将阁臣即行推补赵焕等谕令即出九卿员缺与四川巡抚皆亟行点用然后徐议臣之去就未为晚也至于言官论奏率多忠悃更望  圣明采择施行  上答以览卿奏谢朕知道了朕自入冬来动火头晕害目所陈诸臣辞＜锍-釒＞朕已陆续简发四川巡抚知道了卿宜遵旨即出入阁辅理不必再辞
　　○总督黄嘉善称病乞休温旨褒答不准辞
　　○御史薛贞上言六曹利毙如太仓之出纳则若包赔而短额饷仓司之余米当视多寡以为升迁宗藩之名封每以贿赂谥荫之太滥宜示劝惩与夫边道职方均应选用多切时毙
　　○辛丑总督仓场尚书孙玮前称病乞休＜锍-釒＞至是得旨卿硕望宏猷公清正直大僚人少若复相率求去岂成政体著即出供职不准辞
