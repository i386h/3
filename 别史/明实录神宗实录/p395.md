<!-- { "loadSidebar": true } -->
　　○己巳大学士赵志皋陈于陛沈一贯题差科臣往封日本于计未便旧例册封遣使必用正副二员盖虑正使倘有事故则副使可以代摄是副使者本所以为正使不虞之备也今李宗城既以出营而杨方亨尚在彼处以副代正于理为宜况今倭情传闻纷纭实难预料若尚属恭顺则一杨方亨沈惟敬亦足完事若真有变动则前此正使轻出已失观望万一今次差出之人更有迟延趦趄之状则于国体所伤益多故臣等以为即令二人在彼充使于事为便是日志皋又奏为备陈东事许封始末乞赐审察以定大计并乞罢臣以息群喙夫倭奴猖獗之初朝鲜八道俱已残破行长清正等盘踞平壤咸镜诸处声言内犯朝野鬨然于是议遣经略大臣徵调诸路兵马一以救援属国一以代彼狂谋战胜平壤直抵开城而行长等不识我兵虚实自愿退出王京与王子陪臣并求封贡其时东征之臣以士卒困疲马匹倒亡粮食不敷应援不至遂因机就计以取王京而又欲示信于倭因以封贡为请  皇上俯念兵力倭既退遁赦不穷追姑允其言然亦未曾经许屡奉  明旨一则曰倭奴既称畏威悔罪朕以大信受降岂追既往一则曰传谕宋应昌一意严兵防守勒令尽数归巢一则曰倭情变诈只是羁縻使曲在彼岂有今日遂以悔罪为真通行沿海撤备之理令愈加严谨朝鲜太修战具防倭再举一则曰防御事务行该督抚官用心料理是议封之始原为羁縻初未尝藉封以忘战守也继而经略宋应昌因人言乞归我  皇上复遣顾养谦料理东征未几养谦又被人言孙矿往代即欲主战而夷使小西飞已至辽阳朝鲜国王又力为倭夷乞款具奏节奉  圣谕议行于时小西飞入京多官会议皆云可封订以三事然  皇上敕谕册使往封暂住辽左以待乃先住王京继住釜山延迟几及一年其迹不无可疑然其供事甚谨册使屡报倭并无哗新造船只以迎册使又若无可疑者臣考之旧典自洪武以至嘉靖常遣使宣谕日本日本遣人修贡自汪直倡乱东南而贡遂绝矣不意今日因开朝鲜之衅而复有此请也夫中国之御夷狄顺抚逆剿本为常经因经行权亦当通变册使奉命经年李宗城轻率逃出不无可疑而方亨之报又谓并无变诈已经督抚诸臣揭部转奏朝鲜倚我为命必不背我以向倭使果为变必能驰报顺逆未定而举朝之人先自张皇亦非所以示中国之威于外夷也且倭奴远在海外去中国五千余里国家兵饷正值疲乏岂易以兴大众而弊中国臣谓今日机宜剖决在即倘海上的报再至倭夷照旧帖然则我亦难以挑衅科臣已奉旨差遣敢不遵行但册使守候逾年恐事久又生别变不若只以杨方亨充正使谕令众倭尽退不许别样要求暂与一封以结目前之局申饬朝鲜上紧设险练兵多差侦探以备不虞然人臣竭忠报国不必执有成心拘泥己说以坏国事诸臣何遂纷纷谓臣为误国也臣不去诸臣议论不止乞赐罢臣以定国计  上谕卿数年以来为朕筹画倭事主战主封殚猷竭忠皆朕所鉴知原议以一封羁縻兼安华夷之民沿边备御亦不废弛倭若果变乃彼自逆天我无所失随机战守自当殄灭何必以未定情形预先仓皇诋封为误国卿勿因浮言辄求引去宜安心即出辅理不允所辞　　○是日谕内阁自前岁关白乞求许封南北纷纷言不可者十有七八说可者未见一二  祖宗时封朝鲜琉球诸国或内臣或文臣为正使亦未全用武臣况李宗城暗窃逃回其彼中事体从遣使至今有言万分停妥并无他虞有言变诈已真调兵防御彼此互异难以测度虽副使之为从原为正使他故非为偷生辱命待以为预也且今欲遣科臣充正使者一以知忠义之道二就以完封而勘彼中情形以杜狂惑又实遵  累朝故事何为不可乃科臣辄自推诿多设游词且本兵所言恐识破彼意故来阻挠若依其请但虑虽完事于目下尚遗患于后日罪有所归
　　○庚午大学士赵志皋陈于陛沈一贯题仰惟  皇上留神边事洞悉倭情欲封事之早完责科臣以避难又谓完封目下尚恐遗患后日尤为计虑万全臣等不胜悚服窃以正使即用杨方亨免差科臣一节先该本兵言之阁中公揭及臣志皋疏中亦言之揆之事体似属便宜伏乞  圣明早赐裁允施行至于谕中所言臣等为  皇上一一剖晰伏读  圣谕云自前岁关白乞求许封南北纷纷言不可者十有七八说可者未见一二盖天下事建议则易当任则难顷者倭夷侵犯属国我兵远出救援士马损折甚多钱粮耗费无算故不得已因其请封而许之在本兵则不欲损无辜之生灵于锋镝之下在司农则不欲弃有限之膏血于沟壑之中而臣等亦欲为国家息事安民主持此议所谓虑切同舟者止此数人耳此言可封者之所以少也其他则皆事外旁观之人信口而谈随声而和但取一时之言说可听而不顾国家之利害何如言之而偶中则自诧其寄言之而不效亦无以为罪何怪其纷纷呶呶日多不已哉至近日册使既逃则言不可者愈益甚而言可者愈益孤然臣等终以言可者为老成忧国之计言不可者为幸灾喜事之谋此  圣明所当洞察者一也伏读  圣谕云彼中事体从遣使至今有言万分停妥并无他虞有言变诈已真调兵防御彼此互异难以测度夫此两端议论相持已久殆非一日在主封之人喜其事之速就故凡所谍所讲者多属恭顺之言在破封之人疑其事之难成故凡所谍所讲者多系变动之语况破封之人或素怀执拗之成心或身任封疆之重寄平时虽无乱形尚有异说而况有正使之逃岂不执之以为据但见今倭形实未尝变乱副使尚安处在彼关白又未有抗命犯顺之迹若止因正使之出遽为变诈已真似未然也臣等窃虚心详之册使入营已久渡海无期或者关白意望尚多邀求未遂因此推捱日月此诚可疑之端也然自讲封以来已二年矣关白即欲称兵窥犯谁则禁之乃驻营釜山绝无哗动奉我册使供馈惟谨此实恭顺之效也若但信李宗城禠魄宵奔之言而遂弃二使臣于度外止凭谢隆慎懋龙等道路不根之说而尽疑杨方亨之揭为虚诳便停封事换易前局则诸臣之虑过矣此  圣明所当洞察者二也伏读  圣谕云今欲差科臣充正使者一以知忠义之道二就以完封事而勘彼中情形又谕云本兵所言恐识破彼意故来阻挠窃思  皇上之神明精察似疑倭情之终属难料而必倚托科臣以核实也又疑本兵之苟且完事而故阻挠科臣之往勘也臣等以为夷情狡黠险于山川兵家变态在于呼吸此诚难以逆料而预知者但本兵石星年来力主许封无非为  主上惜民省事图安国家以仰宽东顾之忧岂有一念自为身谋近日倭情变动朝议纷纭遂至饮食俱废病瞆欲死臣等未尝不怜其操心之危而悲其任事之苦况封之一事华夷万众所共见闻岂可以一手尽掩人之耳目使册使即今渡海亦必待其竣事回还岛夷数年无所侵犯乃可言封事之成星又安能以一人谲巧掩餙数年之久使无破绽乎今封事未可遽停且当责成本兵付之杨方亨等不必更怀他疑又添一科道往勘此  圣明所当洞察者三也伏读  圣谕云虑虽完事于目下倭果不退若遗患害于后日罪有所归此诚我  皇上长念却顾万全久安之至虑窃惟倭酋虽至桀骜夷情虽至狡诈操纵驾驭其权原在于我今日议论即甚纷纭总之不过三端一曰封二曰守三曰战要在当事者慎酌其事机之缓急而行之耳夫本兵之议以为今李宗城虽还一使尚驻釜山一使尚留海岛群倭未有变动而遽欲罢封恐无以服远夷之心不若暂以封事为羁縻之计即有他变所为师直为壮薎不胜矣此许封之议似尚可从也廷臣之议有谓调兵防御为急者夫总督抚镇皆有封疆之责敕书中原兼有御倭职任及今调集兵马预备储饷或先拣选良将量带劲兵前往朝鲜为之教练士卒固守险隘可以振中国之先声壮使臣之胆气使属国有所凭恃不至折而入倭至于主战一事督臣廷臣之议即欲以大兵直抵朝鲜逼临釜倭臣等窃以为未可盖我师远出倭若执称无变跧伏不动或潜踪远遁不来应敌炎风暑雨之下师旅难以久驻势必至于溃乱此忧在外者也万里转输数十钟而后致一即使督趣严办供馈无阙边镇疲民畿辅重地谁能堪此此忧在内者也历览前史如谢玄淝水之捷虞允文米石之战皆尝以少卒孤军力抗大敌竟收胜算其在本朝嘉靖庚戌之事又如近岁宁夏之乱亦皆迫而后应危而复安未有以堂堂  天朝临区区一岛夷远寇未临辄尔张惶失厝如今日诸臣所扼腕争谈者臣等窃料事机大略如此但望  皇上主持于上仍将以后推用文武官员速赐批发但使内外之任事有人战守之机宜不失虽有他患亦必不至为  社稷之深忧矣
　　○兵部尚书石星奏文武体统不同夷狄情形亦异查得琉球出使皆用文臣虏王颁封皆用武弁今日本之封正与虏王相类又事系创始礼节难周在武臣或可权宜在文臣岂容假借倘威仪不备顺之不可责之不能将安从乎况李宗城既出倭必驰报关白向虽恭顺无哗今则情形难料科臣到彼不入则无以报命轻进则恐蹈不测是不可不熟虑也且关白欲封果真必已遣将来迎方亨来便前去事机甚便若科臣奉命计其请敕等项旬日始得出京即兼程前去亦必两月始到稽迟既久变故易生一番举动又成尽饼顷者册封诸王  皇上念六科乏人不准差用而外夷之封较之诸王犹轻是又可以无遣矣星复称病  上言昨元辅等亦说科臣往封不便恐破坏彼中事情招衅失信依拟令杨方亨充正使沈惟敬充副使待日本来迎渡海行礼其会议战守准左右侍郎代
　　○壬申直隶巡按曹学程题倭情已变封事宜停本兵谓辽东抚按之报见谓流言今册使李宗城之揭将不足凭乎倭情已变犹云未便封事已坏犹云可成贼臣误国一至于此吾谁欺欺天乎今据李宗城揭称关白执沈惟敬要求七事原不为封虽不显言大都有据倭情变诈异常贪饕无厌得封不已必求入贡入贡不已必求互市互市不已必求和婚和婚不已必求朝鲜纳赋纳赋不已必求割地割地不已必席卷朝鲜渡鸭绿红而蓟辽危矣倭情吐露不待今日宋应昌经略之始李如松入援之时沈惟敬使倭之日已与歃盟即不尽许七事业已轻诺二三顾养谦封贡一疏李如松与沈惟敬一札情形败露不在于沈惟敬就擒之日已觉发于诸龙光未死之先矣不然朝鲜日本一苇可航悠悠年余何不一决此其故不难于一封而难于七事不辩可知也石星狠狠自用志皋碌碌倚阿元辅枢臣不得辞其责矣  上报曰今差科臣乃是  上意且  累朝往封朝鲜琉球或内臣或文臣充正使副使今李宗城纨裤乳子偷生辱命欲着一风力科臣前去一以完封二以看彼中情形何  君命方下辄纷纷阻挠推诿常时每以微细之故喋喋烦渎欲伏斧锧不辞及至委用又捱迟不遵其附和取荣背  君弃义又明矣奉旨原推科臣未推御史辄来狥私抗渎内必有贿嘱关节下学程锦衣卫问
　　○癸酉  孝宗敬皇帝忌辰遣官致祭  泰陵　　○协理京营戎政右都御史沉思孝奏封事三策一谓战守亟宜修而会议不当稍缓以失事机一谓科臣似不必遣即往勘亦不宜深入致损国体一谓会议务各伸其说人见其长以俟采择主议者毋得以位高曲从非则必斥毋得以职卑故斥是则兼收报曰只令九卿科道官遵旨便会议覆奏如何延迟推诿徒事空言纷纷渎扰
　　○甲戌谕吏部急推风力科臣一员来用
