<!-- { "loadSidebar": true } -->
　　○甲子  上御皇极殿策试天下贡士萧良有等三百人于廷敕曰朕惟治古帝王大经大法具在周书洪范其所以宰持万化统摄九畴则建用皇极备矣而论者谓又用三德实为权衡又为皇极以体常以立本三德以尽变以趋时则正直刚柔固与建极殊路欤抑亦异用而同体也三季以还英辟代有若躬修玄嘿庶几刑措力行仁义身致太平与刑名绳下而表用循良柔道理物而总揽乾纲者于三德亦有合欤又有可疑者政务严切事从宽厚异施也胡以各适于治优柔好儒术威强则宣武异尚也胡以同归于衰含容姑息见谓养乱而仁柔有余刚武不足者胡以称庆历之隆猜忌刻薄遂致播迁而精于听断无复仁恩者胡以媲贞观之美至今唐虞夏殷之盛所谓平康之世也乃弼教以象刑格苗以干羽戮后会泣罪人敷政优优秉钺烈烈其治亦兼用刚柔何欤朕绍休鸿业精求上理思建皇极为天下先尝深诏执事黜朋比期荡平去伪刬浮敦本责实八载于兹矣然而教化未洽风俗未同吏治未尽还淳人心未尽归厚岂朕之不敏不明无能端好恶以示之极欤抑三德之用犹有未当欤昔人论治以水火喻宽猛以阴阳配刑德以琴瑟证缓急与夫芒刃斧斤之说梁内药石之譬是可采而行欤夫舍刚柔而求正直不善用三德而猥至极建朕不知其解也故进尔多士于廷爰咨爰度其尚阐折经训标揭化原若何以明教正俗驭吏率人俾斯世会归皇极用追古帝王之治悉心敷对称朕意焉毋有所讳
　　○升直隶大名府知府王嘉宾为山西副使  四川长宁安抚司并韩胡碉恰列等各差头目赴京进贡如例宴赏之
　　○乙丑勒辽东行太仆寺少卿乔应春致仕○丙寅大雨  上遣司礼监传免读卷命辅臣封进  上览以第三为第一第一为第二第二为第三第一大学士张居正子懋修也
　　○丁卯赐张懋修三百人进士及第出身有差
　　○戊辰  上致斋于文华殿大学士张居正入见以乞休未允致词谢  上申  圣母慈谕慰勉之居正奏云  皇上戒谕谆切臣不敢不尽死力但此后亦望  圣明留神政务以副天下仰望之心复以男懋修蒙  恩特赐及第谢  上优答之
　　大明神宗显皇帝实录卷之九十七终
　大明神宗显皇帝实录卷之九十八
　　万历八年四月庚午朔  上亲享  太庙
　　○总理河漕潘季驯＜锍-釒＞辞恩命辄以指画授成归功元辅  上不允
　　○壬申以两淮各灶场饥  命该处按臣发运司贮济银一万二千两赈之
　　○户部＜锍-釒＞奏有司积谷救荒先年立法但止于州县不知各府为州县之表既有自理纸赎亦当照例存积以图共济请著为令上可其议
　　○癸酉江北等处连年饥命支营田银一万五千两并各仓贮粟赈之　○甲戌命福建道监察御史甘雨巡督长芦等处盐课兼理河道浙江道监察御史王国巡按直隶等处印烙种马兼理屯田
　　○黜靖江王府奉国中尉邦蔡为庶人以冒禁鼓铸也
　　○益王厚炫薨命世孙翊鈏袭封为益王淮王载坮无嗣命王亲弟建昌王载坚进封为淮王其嫡次庶子俱照依原封如制
　　○楚府管府事东安王显梡讦奏内使郭伦等事颇不实抚臣以闻诏以显梡昏聩不堪付托革其管理代奏人粟应瑞照例发遣
　　○乙亥复除四川道试御史赵卿为湖广道试御史
　　○丙子以辽东正兵营加衔参将秦得倚为广宁左营游击
　　○丁丑授张懋修为翰林院修撰萧良有王廷撰为编修
　　○赐原任刑部右侍郎张翀祭葬翀繇进士任西曹＜锍-釒＞攻严嵩廷杖谪戍  穆庙改元始复职寻改铨曹历转都察院右佥都御史巡抚广东有剿寇功旋复抚楚入为大理寺卿改右副都御史督漕转令官以病乞休万历七年八月卒于家礼部题本官夫志学问律已清修才猷懋著节概素孚所有应得恤典似当给与得旨准照例与祭一坛缄半造葬
　　○赠恤辽东各路死事夜不收并走报墩军曹卜花等六十六人
　　○戊寅日讲官翰林院修撰陈于陛乞恩归省故事京官在任六年以上者方许给假于陛尚未及期首辅张居正＜锍-釒＞其为旧辅陈以勤子  上特许驰驿归仍赉之纻币路费又优赐以勤银币令抚按官具礼存问
　　○吏部左侍郎兼翰林院侍读学士姚弘谟再＜锍-釒＞引疾乞休  上许之
　　○己卯河南抚按官奏阳夏王载非□土纳妾不经奏选生子冒请名封  上命夺其禄米之半子降封为镇国将军其冒请名封者俱从革夺
　　○皇极门前明二梁损坏部议修换欲用班军以充工役  上以著有免役新令不许仍令著实在营操练
　　○庚辰命詹事府少詹事兼翰林院侍读学士掌院事陈思育仍充日讲官
　　○升山西右参议邓林乔为副使管大同左卫兵备事
　　○辛巳工科给事中万象春以钱法不行＜锍-釒＞请将金背火漆鏇边三样名色归一以便通行且请责成有司稽查铺行所使通塞至各地方存留钱粮及应纳纸赎愿输钱者即与收钱收放数目即于季报月报循环簿内开载申报户部如议具覆且言省直钱法阻滞非朝廷法令之不严该抚按司道与有司不实实行于境内也清样钱报钱数祗具虚文捕私铸禁与贩未见尽法玩忽既久上下相欺官钱既滥私铸易淆私钱既行官钱益壅重责成诚探本至论＜锍-釒＞入  上以铸钱一事申饬再三竟以空文塞责今再行禁饬如后废格科道官即便参奏吏部亦宜查科道章奏摘发幽隐者方许推升京堂已而直隶巡按御史田乐复奏五款一严首恶一开告捕一禁私贩一收低钱一许自新仍请通行各省直抚按严督属吏力治豪强窝隐之罪部覆  上悉从之
　　○虏王俺答差夷使恭进表文方物如隆庆五年例给赏之仍加赉银布其余酋首赏各有差
　　○升提督四川叙泸等处参将胡恩为松潘等处副总兵
　　○壬午  孝懿庄皇后忌辰遣固安伯陈景行致祭于  昭陵
　　○升刑部员外薛亨为山西佥事提调学政调河南副使梅友松于山西
　　○礼部覆礼科给事中顾九思＜锍-釒＞宗室请婚奏报事在亲王而亲王具奏权在辅导有本无情弊而辅导官多方抑勒不以时题奏者亦有辅导官具揭而布政司书吏故意沉匿致令愆期者及其到部稽迟据例停寝岂皆各宗之罪今后婚选之日巡按官覆勘无碍照依类奏事例定于每年仲月具奏一次与王具本齐发布政司文结免其复具止用长史教授等结若抚按奏到半年以外而王奏与长史教授等结未到及请名请封王奏到三司以外而长史教授等结未到俱听本部每年查参一次将辅导官提问坐以抑勒之罪诏如议
　　○江西建昌府新设泸溪县铨选官员铸给本县印记及儒学医学阴阳学巡简司僧道司各印记一颗
　　○癸未赐辅臣张居正张四维申时行扇及讲官何雒文等五员各有差○南京户科给事中王蔚劾奏户部右侍郎吴执礼轻狡欺肆南京都察院右都御史谢鹏举因循废事部覆谓执礼才有可用宜策励供职鹏举忠诚素孚然迟暮之年宜致仕  上从之
　　○蠲狭西所属带徵逋粮以苏民困从督抚郜光先等请也
　　○原任佥事皇甫汸以纵子私铸为巡按御史田乐所参诏禠其职
　　○甲申命翰林院修撰沈懋孝张元怍孙继皋编修邓以赞管理文官诰敕
　　○改礼部左侍郎兼翰林院侍读学士余有丁为吏部左侍郎兼官并经筵讲官俱如旧
　　○兵科给事中费尚伊＜锍-釒＞论南京吏部尚书赵锦讲学谈禅招集虚浮讥议朝政兼衰病交寻宜赐罢黜  上不听
　　○升湖广左参议王参乾为河南副使
　　○调补四川佥事赵世勋于河南○先是夷酋赵销罗骨王兀堂等数遣零骑侵边复紏众千余从永奠堡入犯总兵官李成梁督兵追击之斩级七百五十有奇擒获一百六十名口且歼其酋首八人夷其坚巢数处所获马匹夷器甚多总督梁梦龙上其功状谓宜宣捷  上从之
　　○周府永宁王府镇国将军朝埛淫秽败伦降为庶人
　　○丙戌调补河南佥事李之茂于四川
　　○降应天府府丞杨标为湖广左参议
　　○广东罗旁道州地方有盗三十余人突出劫掠夺儒学印巡按御史参诸失事者总兵官陈璘照旧戴罪杀贼兵备佥事侯应爵等策励供职
　　○丁亥升太常寺卿管国子监祭酒事许国为詹事府詹事兼翰林院侍读学士掌詹事府事　○戊子顺天抚按官奏称顺永二府裁革驿递冒滥所省额编协济数多议将见贮余银及户部管粮衙门税银量发各驿递抵充万历八年正支本年照数减免节年外省未完剩银系山民拖欠者一体尽蠲诏从之
　　○己丑升户部郎中甘来学为狭西副使
　　○升四川都司掌印署都指挥佥事陈道为提督四川叙泸等处左参将
　　○庚寅升刑部左侍郎陈瑞为南京都察院右都御史
　　○辛卯以辽东大捷荐告  郊  庙于  御前宣捷
　　○蓟镇总兵官戚继光为全镇盔甲战车损坏欲行修理冲锋器械便利欲行添造山海路车前营战车器械欲行补造各请给银两其冲锋器械乃继光新制其法似菱拒马体轻便利缓急可为营卫且便于收设每战令南兵前行马兵继后制为轻车每车一辆进则四人推运如飞上下山坂追奔虏马利器齐发步兵繇车空以出齐用长枪筤筅以制追杀但北方风劲竹易乾折故制铁筤筅以代之此三器旧无今系添造督臣梁梦龙代为之请工部覆言本部军器银两例不发边且虞衡司料银止八万岁入不给安得藉充额外之费但蓟昌重镇量为酌处三次给发以后毋得援以为例诏从之
　　○壬辰升户科左给事中萧崇业为都给事中礼科给事中萧彦刑科给事中王守诚吏科给事中张鼎思俱右给事中崇业兵科彦户科守诚礼科鼎思刑科
　　○癸巳大学士张四维以偶疾乞假得请寻遣医诊视之又赐以羊豕瓜茄等物
　　○升刑部右侍郎徐学谟为左侍郎而以都察院左副都御史王篆为之右
　　○云南左布政使张大忠佥事詹洪基各求终养许之
　　○叙辽东永奠堡捷功赏总兵官李成梁纻丝蟒衣一袭总督梁梦龙巡抚周咏副总兵孙朝梁寺各银币有差
　　○甲午  上御皇极殿遣定远侯邓世栋等为正使持节翰林院修撰黄凤翔等为副使捧册封楚恭王英＜火佥＞世子华奎为楚王淮王载坮亲弟建昌王载坚为淮王益恭王厚炫世孙翊鈏为益王继夫人孙氏马盖王继妃鲁王颐垣庶第五子寿鉁为福安王宣宁昭荣王俊相长子充灿为宣宁王济南卫指挥佥事尹光辉女尹氏为德世子常清妃南城兵马副指挥张邦佐女张氏为德府宁海王翊铎妃东城兵马副指挥韩学礼女韩氏为衡府平度王翊＜釒敖＞妃中城兵马副指挥周叔贵女周氏为广元王府长阳王宪焕妃
　　○总督梁梦龙议于滦阳地方召募土兵三千设立车后营与汉儿庄共成犄角移河南班军布守台头代出延绥卫兵驻防山海援辽宁夏入卫兵马永为罢免其募兵行月二粮营房安家及将领等官一应支费悉于宁夏所免卫兵额饷及大同原留未支钱粮并马价数内扣给至于募兵科条照依汉儿庄事例大同暂留马兵俟三年限满仍旧赴蓟入卫其兵应募待滦阳募兵事完再议报可
　　○乙未番僧劄石尖卒等三十五人贡马并方物宴赏如例
