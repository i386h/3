<!-- { "loadSidebar": true } -->
　　○己亥敕谕文武群臣曰盖闻理道之要在正人心劝阻之机先示所向朕以冲幼获嗣丕基夙夜兢兢若临渊谷所赖文武贤臣同心毕力弼予寡昧共底昇平乃自近岁以来士习浇漓官方刓缺钻窥隙窦巧为躐取之媒鼓煽朋俦公事挤排之术诋老成廉退为无用谓谗佞便捷为有才爱恶横生恩讎交错遂使朝廷威福之柄徒为人臣酬报之资四维几至于不张九德何繇而咸事朕初承大统深烛弊源亟欲大事芟除用以廓清氛浊但念临御兹始角□羊泽方覃铦锄或及于芝兰密网恐惊乎鸾凤是用去其太甚薄示戒惩余皆曲赐矜原与之更始书不云乎无偏无党王道荡荡无党无偏王道平平朕方嘉与臣民会归皇极之路尔诸臣亦宜痛湔宿垢共襄王道之成自今以后其尚精白乃心恪恭乃职毋怀私以罔上毋持禄以餋交毋依阿淟涊以随时毋噂沓翕訿以乱政任辅弼者当协恭和衷毋昵比于淫朋以塞公正之路典铨衡者当虗心鉴物毋任情于好恶以开邪枉之门有官守者或内或外各宜分猷念以济艰难有言责者公是公非各宜奋谠直以资听纳大臣当崇餋德望有正色立朝之风小臣当砥砺廉隅有退食自公之节庶几朝清政肃道泰时康用臻师师济济之休归于荡荡平平之域尔等亦皆垂功名于竹帛绵禄荫于子孙顾不美欤若或沉溺故常坚守涂辙以朝廷为必可背以法纪为必可干则我  祖宗宪典甚严朕不敢赦百尔有位宜悉朕怀钦哉故谕
　　○谕礼兵二部朕即位之初重念守边官军勤劳宜加赏赉礼部便会同兵部查辽东至甘肃沿边一带官军实数来看
　　○起在假通政使司右通政李世达仍以原官提督誊黄
　　○升河南右参政胡价为太常寺少卿提督四夷馆狭西佥事汪文辉为尚宝司卿
　　○升云南右参政秦钫为山东按察使湖广兴国州知州刘奋庸为山西副使提督学政
　　○以浙江总捕都司徐尚明铨注福建都司军政掌印管事以大同游击魏廷臣充右参将分守偏头关等处地方  辽东行太仆寺奏报本镇隆庆五年分官军骑操马数原额七万八千八十二匹见在五万六百八匹膘壮者四万四千一百五十匹瘦损者六千四百五十八匹倒死二万七千四百七十四匹已追补膘壮者六千七百九十七匹未追补者二万六百七十七匹膘壮者仍备战守瘦弱者督令餧餋倒失者严限追补报闻
　　○庚子  上诣  两宫进  尊号奏书  圣母皇后书曰子皇帝臣  谨奏仰惟  圣母皇后陛下  安贞应地  柔顺承天  明德克俪乎  先皇阴教允仪于六寝肆予小子夙荷  深恩属兹继统之初亟以尊  亲为重谨稽旧典祗荐  徽称将以今月二十六日恭率文武群臣奉  册宝上  尊号曰  仁圣皇太后伏愿  俯鉴微诚  俞登显号  得名得寿绵千秋万岁之遐龄  宜天宜人享四海九州之至餋臣不胜惓惓之至  圣母皇贵妃书曰子皇帝臣  谨奏伏惟  圣母皇贵妃殿下  体备柔嘉  性涵淑惠既  弼成乎阴教乃  浚发于震祥  诞育眇躬弘敷  慈训兹承大统实本庆源顾欲报  深恩曷以罄昊天之慕惟荣登  显号庶少伸爱日之诚谨据彝章博咨舆议将以今月二十七日恭率文武群臣奉  册宝上  尊号曰  慈圣皇太后伏愿  诞膺景贶  茂对昌辰  名偕宇宙而俱新维祺有淑  寿与冈陵而并固俾炽无疆臣不胜惓惓之至
　　○敕谕太子少保工部尚书朱衡等兹者营建  皇考穆宗庄皇帝山陵事体重大特命尔衡不妨部事总督工程往来阅视右侍郎熊汝达专在工所提督工程总督京营戎政彰武伯杨炳协理戎政兵部左侍郎王遴轮流前去提督军夫工匠人役掌锦衣卫事太保兼太子太傅左都督朱希孝不妨卫事往来督视管锦衣卫事署指挥同知杨俊卿专在工所监督工程尔等凡事与提督太监周宣等公同计议各宜殚忠竭虑悉心经理固不可因陋就简以天下而俭其亲亦不宜浪费糜财饰虗文而鲜实用务俾工作完美刻日报完用垂万世永久之图副朕慎重大事之意尔等其慎之慎之钦哉故谕
　　○是日并敕谕内官监太监周宣等提督工程
　　○升礼科左给事中乌昇兵科左给事中吴文佳俱为都给事中昇刑科文佳工科吏科右给事中陈三谟为吏科左给事中户科给事中冯时雨刘不息礼科给事中蔡汝贤王土□□俱为右给事中时雨户科不息礼科汝贤兵科土□□工科  升通政使司左参议李琦为右通政
　　○以浙江都司掌印李希周充参将分守温处地方以原任分守广西古田地方参将门崇文改补广东东路添设巡海参将
　　○总督蓟辽保定军务兵部右侍郎刘应节奏秋防分布兵马言蓟昌地方自镇边城至山海关延长二千一十七里分为一十四路臣应节驻密云巡抚杨兆驻遵化各往来督理诸路军务遇警各随营调度昌平镇三路边长四百六十里属总兵杨四畏镇守兵备佥事张廷弼整饬地方蓟州镇十一路边长一千五百五十七里俱属总兵戚继光镇守地方内石塘岭古北口曹家寨墙子岭四路边长六百五十四里属副总兵张臣协守兵备副使王一鹗整饬地方马兰谷松棚谷太平寨三路边长四百五十七里马兰一路属张臣协守松棚太平二路属副总兵史刚协守燕河营台头营石门寨山海关四路边长四百四十六里俱属史刚协守兵备副使孙应元整饬地方总兵副总兵各统领官军时加训练所镇地方有警即首先迎敌他镇有警亦听调策应其兵备官俱各驻适中地方监督料理又辽东地方与蓟镇相为唇齿遇有警急一体相机遣兵策应
　　○辛丑  成祖文皇帝忌辰遣定国公徐文璧祭  长陵  命总督仓场户部尚书王国光回部管事改南京兵部尚书王之诰为刑部尚书改南京礼部右侍郎汪镗为礼部右侍郎管国子监事起原任兵部右侍郎杨巍复为兵部右侍郎升南京都察院右都御史张潮为南京工部尚书
　　○升山西右布政使罗瑶为四川左布政使云南副使王应显为本省右参政调四川佥事刘之蒙于狭西○定福建饷额抚臣殷从俭言隆庆六年春汛分布各水陆官兵共一万三千三百八十九目名以岁饷计之陆兵除原代机兵者州县给工食外尚该支银一十万五千七百三十余两水寨官兵该支银三万七千九百余两又各汛期水陆兵行粮约用银二万余两又年例犒赏衣装并冲锋赏功优恤等费约用银五千余两修造船只及置造军器火药鼓旗等项约用银一万余两通计用银一十七万八千六百三十余两内发回客兵二千二百六十员名侯有缓急募补土兵计减去粮银二万八千余两及各将领坐把听用员役俱行量减尚该饷银一十五万六百余两前加派丁二米四年限已满况复百姓凋敝势难再徵见今惟有存留粮剩鱼课仓折弓兵料剩寺租□税等银共一十二万五千五百两乞仍照旧备饷外尚少二万五千一百余两查将赃罚凑支庶兵食有资地方攸赖部覆赃罚角□羊部济边不得议留姑将丁二米四银两照旧派徵务足一十五万六百之数为该岁常饷待地方宁靖后停免加派别项银两亦各角□羊部济边  上从之
　　○郧阳抚臣凌云翼奏荆州府江陵公安松滋枝江宜都石首监利等七县大水伤禾稼坏庐舍漂流人畜死者不可胜计请破格蠲恤从之
　　○升紫荆关参将张＜王兄＞为署都督佥事充神机营右副将以南京后军都督府佥书刘豸充五军营右副将以苏松参将黄应甲充副总兵镇守南直隶江南地方
　　○辽东抚臣张学颜奏报东夷王杲入犯言杲因索降人不与怀忿聚兵欲行寇掠又抚顺备御贾汝翼验放夷马责其抗违十数人各夷切齿忿恨杲遂约诸部落屡入为寇副总兵赵完故违学颜节制不发兵防堵委罪汝翼欲罢汝翼以媚夷心又言近奉明例极力招降若为送还遂其挟索塞生全之路启轻视之心又汝翼却夷人之土仪惩其违抗似能神威以抗强虏者若因此罢斥是进退边官尽出夷人之手又言杲与王台土蛮连和益密少俟秋冬必图大逞宜行宣谕令送还掠去人口准其入市通贡仍厚加抚赏如执迷不顺则闭关绝市调集重兵相机剽杀大概海西建州诸夷衣食皆易诸内地抚顺剿逆自足以服其心挫其势若惧塞贡路任其侵陵姑息日深厝火忽炽于时区处其难有百倍今日者部覆王杲每肆窃犯辽阳副总兵赵完统有重兵先时既未设备有警又复逗遛却委罪备御官以图逭责岂独有违节制实系失误军机但值秋防多事易将非宜合先行供职令杀贼赎愆俟防毕督抚酌奏以凭议处本部移文辽东镇抚官查照所议宣谕王台王杲诸夷示以恩威毋容姑息其抚顺开原等关再有窃犯亦许擒斩论功不以启衅论罪报闻
　　○差云南等道御史刘尧卿杨允中唐炼刘良弼往各省巡按尧卿浙江允中贵州炼广西良弼福建  壬寅复设直隶松江府青浦县治县本旧青龙镇嘉靖间知府朱润等以附镇地方旷远盗贼丛生钱粮积欠议割华亭海地建设青浦县未几华亭人以不得逃避钱粮纷言不便乡宦张给事中承宪者遂奏行裁革止设一通判驻劄本镇而前弊滋甚抚臣张佳胤采士民公论奏请复之
　　○赐故遂安伯陈鏸祭葬及谥
　　○勒令管理红盔将军忻城伯赵祖征后府佥书惠安伯张元善及成安伯郭应乾锦衣卫南镇抚司右都督黄时坤闲住部覆科道纠拾其不职也
　　○癸卯掌詹事府事吏部左侍郎兼翰林院侍读学士张四维遵例自陈诏照旧供职  改刑部右侍郎曹金为兵部右侍郎兼右佥都御史巡抚狭西起原任户部左侍郎赵孔照为兵部左侍郎兼右佥都御史巡抚山西
　　○升山西按察使董世彦为本省右布政使调原任江西副使林一新于云南山西佥事李文学于四川
　　○准狭西苑马寺卿郑一龙赴部调用一龙繇广西臬司升寺职行至清远江水泛涨偶遭覆舟之变遂致耽延狭西按臣参其久不赴任而广西巡按李纯朴勘一龙原无规避情繇故部拟从之
　　○调寺丞何以尚御史刘曰睿给事中周云等于外任
　　○勒山西副使冯谦闲住按臣俞一贯劾之部覆照不谨例○巡按直隶御史田子坚条上盐法四事一均派盐以平商愿一革照票以禁私贩一裁冗员以利盐商一禁盐徒以安地方部覆行之
　　○升直隶福山港把总张澡为浙江总捕都司以大同左卫城守备张奇充大同入卫游击
　　○巡抚保定等府右佥都御史宋纁陈秋防三事一免改角□羊以实旷伍紫荆等关与蓟镇均系畿辅重地若将清勾军丁一概改发蓟镇是割右臂之肉补左臂之缺乞将勾丁仍角□羊本镇补伍其腹里各处俱照新例遵行一重将权以便调度各将虽辖有地方然分布官军素非所统分庭抗礼矛盾特甚傥遇有警贻害匪轻乞将各都司守备听各副总兵及参将调度其中军千把总官员俱听各主将节制一＜宀十见＞并责以便督修各将所辖隘口已分工修筑但阅视届期专于筑修则疏于操练乘此外夷款塞之时宜亟为内户绸缪之计乞令各将督率军士锐意工程果有高坚可恃之工姑＜宀十见＞其武艺生疏之罪待工完后照常责备部覆如纁议惟修工操练间日举行或先其工程之急者其都司官与副总兵参将相见之礼巡抚官为斟酌遵行报可
　　○降原任广西总兵官俞大猷职二级戴罪管事大猷被论回籍听用寻转任福建按臣李纯朴劾其不候交代擅离信地兵部以用人之际姑薄惩之云
