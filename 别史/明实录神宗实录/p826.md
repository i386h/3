<!-- { "loadSidebar": true } -->
　　○癸丑大学士方从哲言提学御史李徵仪吏科给事中张延登俱以求去不得先后出城沿途候旨臣不胜惊异夫二臣以枚卜之故与诸臣彼此互争＜锍-釒＞揭纷然其势不得不去然  明旨未下自宜杜门静听况一司文衡一掌吏垣责任何等重大而可径情若此  皇上若听其自去不行裁断将来效尤何所底止谓宜敕下该部处分又今日朝端不静只因枚卜之旨日久不下以致人情观望议论横生国体滋伤时事大坏乞并将会推阁臣之本立刻批发庶爰立既定群疑自消不报
　　○是日午时日生交晕如连环下生背气一道黄白色左右生戟气青赤色白虹弥天各鲜明良久散
　　○升刑部郎中曾道唯为湖广右参政四川参政闵梦得为狭西按察使广东琼州知府欧阳灿为山东盐运司副使
　　○甲寅祭  三皇于  景惠殿遣礼部右侍郎孙如游行礼
　　○乙卯兵部尚书黄嘉善覆奏经略熊廷弼巡按陈王庭交章谓辽人不足恃援兵不当缓是已夫各边健儿岂其借材于异域辽于九边处一焉其不可为兵然乎否乎且强弱何常之有忘战则弱习战则强西北警报不时故衽革枕戈人有斗志辽之被祸三年于兹矣目惨心伤谁无丘陇室庐交刃死拱手死死一也同有血气共此心知其终不可为兵然乎否乎由先时教练无方临时联属无术统兵官熊锦等不得辞责则将领可议也赞画列衔部司顾名责实原以佐帷幄之筹耳号召之初激以义气一呼云集然地方未任之责事权不在其握其来之未谓非赞画之功去之未可径谓赞画之罪设法还伍道臣在焉则责成当慎也海盖金复岫岩三岔河一带地既需守兵难卒调募本处之民团练本地当无所逃况就彼团练可以护粮可以转饷可以省费则更调宜讲也若曰逃去之数皆为虚数另调边兵以充之臣部即甘受其考成而敢予各边以口实哉  上谕这所奏招集逃兵及议将领等事俱依拟
　　○丙辰  上遣文书官以  圣体自入春以来动火眩晕及目疾脾胃诸证宣示辅臣谕以所奏各项章＜锍-釒＞见今查简俟即详览发行辅臣方从哲奏并以珍摄  圣躬简发章奏为请
　　○丁巳  考定皇后忌辰遣武清侯李诚铭祭  昭陵
　　○致祭  先师孔子遣礼部右侍郎韩爌行礼
　　○大学士方从哲言奴氛益炽我兵屡逃此时鼓军心以作锐气惟经略一人是赖非藉  天语慰劳廷弼亦何所藉以施其招徕驾驭之术乞将臣原拟敕稿发誊并钦定银两数目使两部凑处作速赍解是拯救危辽之急著也若少詹事徐光启既付以练军之任乃敕书未发受事无期今山狭民兵已到者见在通州昌平等处不惟虚糜粮饷而约束无人不免散处为地方扰未得其力先受其害岂计之得者乞速给光启敕书俾训练新兵以资防御亦固本销萌之要务也不报
　　○戊午  孝贞纯皇后忌辰遣豊润伯曹以忠祭  茂陵
　　○祭  太社  太稷遣驸马万炜行礼　　○大学士方从哲奏昨初五日日生交晕背气戟气一时并见占者以为背叛乖离戈戟相伤之象人心皇皇皆以东事为忧  皇上于此宜何如恐惧修省乃屡蒙传示皆云  圣躬不安见在调摄若惟恐臣下有所祈请故先为是以阻止之不思臣下之奏请即可少缓而朝廷之机务岂容久停边方之警报岂容暂止万一辽左有事虏骑长驱奄至阙下彼时亦将称疾以拒之乎惟望择日御文华殿召见文武群臣令各摅所见详陈御虏方略简发吏部推官各本大僚巡抚科道各官及都察院题差尽赐允用庶几人心可慰天变可回修内治以御外侮或者犹可补救于万一不报
　　○己未工部奏专督粮饷侍郎李长庚咨造船银一十三万五千两出之工部又山东巡抚王在晋巡按陈王庭议山东买豆三十万用船六千只责工部造办本司一岁入不足供出两处造船料价约一百余万计惟有催并南直节年逋负料价或可少济万一顾有司于考成之外视为泛常若不差官守督终为画饼议差员外郎程嘉宾请敕前往督催将南直逋银自三十五年起至四十七年止逐一清查数目移咨该省抚院及咨都察院转行各该巡按御史备行所属道府州县除一切题留蠲免外其余照数勒限严催解部济用从之
　　○升大同副总兵周有道为神机营左副将狼山副总兵杨应春为神枢营右副将大同中路参将许世臣为宣府副总兵宣府南山参将刘国镛为甘肃西宁副总兵原任湖广都司佥书顾景元为倒马关参将蓟镇松棚路游击孙祖寿为燕河路参将宁夏中军苟伏威为甘肃庄浪参将济宁游击蔡光崇为福建水标游击湖广中军江之清为四川建武游击
　　○辛酉大小九卿各官诣文华门同上公＜锍-釒＞请临朝用人二事随诣思善门候旨
　　○大学士方从哲奏自有辽难以来在廷诸臣请视朝者屡矣而  皇上卒靳于一出以致人心怠玩边患日深匪藉  圣天子威灵赫然奋发必无以鼓积衰之气耸中外之心则临朝召对使诸臣面陈方略以制胜于庙堂今日最不容缓者国家多难所恃以分猷宣力者惟是股肱耳目之臣今大小九卿或止七八人或止十数人六科五六人御史除奉差外不过十人而考选散馆见在候命者又未得一时并用猝有缓急所为备任使资折冲者谁乎嘉靖庚戌虏薄都城遣大臣坐门防守台臣分布巡察今寥寥几人可备此数否乎则亟点大僚科道及各处巡抚又今日最不容缓者诸臣目击时事忧切于中不得已为叩阍之请伏望  皇上察其爱君忧国之诚俯垂听纳将吏部开具职名本发臣票拟立赐允用更望择日出御文华殿以慰臣民仰望之心  宗社幸甚  上遣内使传旨览卿等所请诸事具见忠爱朕前因中暑伤脾又患目疾足痛昨入春以来又发眩晕其各项文书繁多日每查简俟简出何项文书即发何项文书卿且回内阁候旨仍传与大小九卿各官俱著回原衙门办事毋得再有渎扰
　　○壬戌升万全都司薛来胤为宣府龙门参将
　　○癸亥大学士方从哲奏先是礼部印信该臣拟右侍郎孙如游署掌屡经催请未蒙批发今如游有请告一＜锍-釒＞盖亦不得其志则去之意乞将此本发票令其署掌管事庶代摄有人典礼不废不报
　　○甲子遣顺天府官祭  先农之神
　　○大学士方从哲奏昨百官同具公＜锍-釒＞蒙  圣谕止许查简文书而吏部所具职名本未蒙发票相约于文华门恭候俞旨  上仍以疾传谕辅臣令各官俱回衙门办事不得屡进叩阍渎扰有失国体
　　○乙丑工部奏差管厂主事一员演放两厂大炮试过堪用者解发辽东报可
　　○刑科给事中曾汝召言辽阳十八万军士竭粟刍以饷之复派牛骡以运之与其劳劳道路及关而返孰若出关而留以为耕获之用辽民虽残辽土如故则令十八万之众捍牧圉于外而驱诸孱弱与逃伍之兵授已赋之牛只分无主之土地而课之耕用以饱十八万之军士当无不赡者辽阳之米粟既登则四海之输挽可省守备诚设烽燧诚严道将吏士之意气诚如臂指之相联奴必敢窥吾圉而所虞狼奔豕突之扰吾耕守者亦无患也然则今日留已发之牛骡耕素膏之田里诚为便计＜锍-釒＞留中
　　○丙寅大学士方从哲复以  皇太子开讲之期为请不报
　　○丁卯  恭仁康定景皇帝忌辰遣武靖伯朱自洪祭  陵寝
　　○春分祭  大明于  朝日坛遣泰宁侯陈良弼行礼
　　○夜五更月犯房宿北第二星月在上
　　○戊辰升苑马寺卿倪朝宾为狭西参政　　○己巳遣广东道御史毛一鹭提督苏松等处学政
　　○遣行人司行人邢绍德往嘉祥王府梁廷翰往翼城王府王心一往稷山王府王逢元往沁水王府李时馨往富川王府倪文焕往长沙王府苏兆先往肃宁王府各掌行丧礼
　　○命神枢营左副将达奇勋以原官充总兵官镇守居庸昌平等处地方
　　○辛未大学士方从哲以抱病沉笃具＜锍-釒＞乞罢并请速下新臣之命以续政本不报
　　○给少詹事兼管理练军事务徐光启敕书
　　○升昌镇黄花路参将杨镇为副总兵管大同中路参将事大同新平堡参将姚世卿为副总兵管威远城参将事密云右营游击徐永胤为宣府南路参将延绥柏油堡守备贺永宁为高家营参将宣府靖胡堡守备贾秉廉为振武车营游击大同灭胡堡守备朱世宠为遵化辎重营游击宣府葛峪堡守备苑攀龙为天津防海右营游击甘肃三岔口守备王承恩为延绥左营游击
　　○泰宁等卫夷人差头目咬歹等福余等卫夷人差头目那安台等各以补贺来朝贡马宴赉如例
　　○壬申经略辽东熊廷弼奏顷臣以部调纸上有兵出关无兵责成兵部部臣黄嘉善揭辩又科臣官应震＜锍-釒＞言部臣明是谓臣欠此收拾人心联属将士八字一味严核是以招怨致乱将来忘辽非兵力不足之故臣于今日行事过严实有不能自讳者辽东向来文骄恣而武贪懦下懒傲而上纵狥全被一宽字所坏一事不作冀人悦己安静一法不行冀人感已仁慈一人不处冀人诵已宽大本市德避怨而藉口收拾皆庇贪容懦而托辞联属大家做情了套谁肯认真上紧为地方干事而苟有其人者出又从而忌之诋之弄肘足以排之布蜚语以败之致事事坏而处处坏将一完全辽东失陷半个而今尚可不认真不上紧再将此半失陷为  皇上忧乎缺兵将催兵部徵调而慢不为意乏粮催户部处办而慢不为意兵弱马羸催各省镇拣发精壮而慢不为意犹谓地远情疏乃地方官亦然贼方收粮运窖开局治械穵壕树栅秣马励兵我惟悠悠怡处事事让贼人人怕贼每一事公移私劄千言万语不得不厉此其严在急公有募兵倚庇部道而违将官约束者有采草砍木抗令擅回者有捉马成群逃脱者有棍弁浊乱营伍者有衙蠹索钱沉压合营马匹至两月不与草料者以至剥军倒马玩法坏事之类不可胜数臣知之安得不问处之安得不重此其严在执法即地方官嗔其太逼怨其无情觖望抵牾臣不顾也即另立议论沮惑众心臣不顾也对面弗言而私禀各院地方弗言而布散长安以伸已说彰臣谬亦弗顾也恃  皇上独知于其上阁部诸臣协助于其下也乃部臣亦为此说以佐之臣复何恃哉臣于部道镇将固欢然相得操急纵舍颠倒互用实非专主于严也今坐定一严字以生见在者之心且使四方调补者皆疑畏不敢进臣即欲尽变其急公执法之念以收拾联属之亦何可得去秋辽阳朝不保夕臣为  皇上竭力死守今已半年无事臣虽不敢言劳然亦未尝有罪今臣急公而人以私抗执法而人以情挠言虏难支而人云无妨言兵要多而人云将足言兵将难用而人云兵好将好总谓臣不能宽容而善用之使恶严乐宽者皆喜其说而丛怨于臣之一身不但他日贼来臣之法令决不能行于诸将而中间借事摇动时相鼓煽且更有不忍言者乞  皇上罢臣别选贤能早来收拾联属毋徒以臣实部臣之言而重残辽之后祸  上曰辽事败坏皆地方官玩愒所致熊廷弼一意振刷恢复封疆朕深切倚赖今夷情甚急岂经略释肩之时自弃前功著益弹忠任事与诸臣协心共济毋为人言所阻
