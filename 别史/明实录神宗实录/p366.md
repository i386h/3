<!-- { "loadSidebar": true } -->
　　○戊寅册封端女□宾周氏为端妃李氏为敬妃
　　○户部题河南士民之□□员资赈饥者侍郎何雒文等四员名输榖千石以上官为建坊御何倬等五员名输钱榖五百以上给坊价自＜监-皿立＞尚书张孟男等一百七十四员名输四百以下各给门匾凡见任官另加纪录家居者有司礼奖义民给冠带免差又内乡王勤烰赐匾奖谕诏可
　　○己卯  恭让章皇后忌辰遣官祭  陵寝
　　○旌表莭妇武进县故民贾熊妻臧氏高淳县故民陈时羙妻萧氏
　　○兵部尚书石星言倭夷恳封甚切既奉旨许封事在吃紧决策以求成效一面令姚洪往辽阳取小西飞来京一面令陈云鸿同沈嘉旺往釜山宣谕平行长作速率众启行以候封使小西飞到京防范于朝阳门外成国公庄房责成沈惟敬馆伴料理其朝见册封遣使等仪俱照朝鲜琉球事例封事既定釜倭报退则前局可完如既封而倭不肯即行或别有要求则无再复议一意战守皆督臣孙矿之责也大抵封事责之臣馆谷防护责之总协李言恭李汶得旨依拟仍行孙矿整饬以备他虞如有阻挠参奏拏问
　　○庚辰以餋心殿颓坏命葺之工科给事中张涛切谏降一级调外任用大学士赵志皋等＜锍-釒＞救不允
　　○先有旨湖广改进鱏鱼鲊该省起解在前进鲊如故  上怒布政司官俱降三级调极边用抚按官各罚俸二月
　　○升江西右布政使李得阳为四川左布政兼佥事分巡上川东
　　○升南京广西道御史陈惇临为湖广佥事
　　○升尚宝司卿赵崇善为太常寺少卿提督四夷馆
　　○献陵裬恩殿宝城明楼修理工完遣司礼监官奉复  诚孝昭皇后神位侍郎沉思孝祭谢  后土司工之神
　　○辛巳升福建都司石惟盘为广西浔梧参将
　　○壬午户部覆山东巡抚郑汝璧议一积粟以广贮蓄东事兵兴青登莱军屯之栗不足以供惟有民屯银两拖欠数多时值岁艰追银无措宜将三分之二听从民便准纳杂粮榖豆黍之类另廒收囤专备兵荒其一分征银解部济边事平照旧徵派一开岛田以备军资登州海北长山诸岛土肥可耕先年原有居民后因辽兵潜住作耗遂令民徙地空宜以登州营卫之军什伍而耕如屯田法造辽船十余只以为利涉酌地定军官给牛种责令总哨官督率耕耘遇警则船即为哨所收粮食悉运城中以充饷从之
　　○礼科给事薛三才题大臣恤典祭葬必论官资而又酌其人品赠谥必稽行业不徒叙其勤劳故三品以上有先被劾冠带闲住后奉特旨复职者准照例给与祭葬遇覃恩概复致仕者不准如先臣太学士杨一清兵部尚书王廷相刑部尚书顾璘兵部侍郎刘源清国子监祭酒邹守益皆夺爵里于生前赐祭葬于身后近日因子考满奏复父职复请恤典是以小臣寻常之考而邀大臣所不必得之恩则冒滥宜裁又有应谥而未蒙赐谥者许抚按及科道从公举奏礼部酌题补给若子孙自陈乞者不许故先臣补谥者如乔庄简宇吕文简楠何文定塘吴介肃岳程文恭文德改谥者如王文郎椲李文毅时勉之改文忠于愍肃谦之改忠肃石文隐瑶之改文介皆采公论非属私情则褒予宜慎又有任子带衔三品亦乞恤典有继子得承恩荫复请移封本生者夫其身之得官且藉祖父之庇而又欲徼宠于身后推恩于本生且有移及庶母者尤为无厌夫一人俸得后来者援以为例一人援引异日者习以为常以私情干公典视明例为虗文如故吏部侍郎王希烈者行业无称陈乞非法所当亟为停寝章下礼部　　○四川巡抚谭希思巡按吴礼嘉言土酋杨应龙负固抗拒已入不赦之条乃两次差官诘谕而本酋再四申说恳究诬枉请官临勘潜遣人奏辩臣等尽得其状如集总镇将士岂难殄灭独念一人作孽万姓何辜大军所至宁无横罹锋镝者惟先将应龙宣慰衙门职衔削除再行化谕如本酋缚赴綦江俾五司无改旧业七姓悉还故区祖宗原锡土田入册者照前赴管未入者清丈均粮招良民佃种该司表贡文移止写播州土司姑将伊子杨朝栋降充为事土舍督催粮马俟五年后能守法奉公听保举袭职如或谕之不出首恶不献即会同贵州合兵进剿以涤妖氛以彰国法诏如拟行
　　○癸未升光禄寺少卿万自约为南京太仆寺少卿
　　○升广东参政王俨为本省按察使　　○甲申祭  三皇于  景惠殿遣侍郎孙继皋行礼
　　○升郧阳巡抚董裕为大理寺卿
　　○起南京礼部尚书黄凤翔补原职
　　○升国子监祭酒陆可教为南京礼部右侍郎
　　○甘肃寄住回夷头目米尔马黑麻等进贡赐宴如例
　　○乙酉寅时正三刻  冬至  大祀  天于  圜丘遣公徐文璧恭代侯吴继爵徐文炜大学士赵志皋陈于陛分献
　　○遣安远侯柳懋勋武安侯郑惟忠阳武侯薛钲宁阳侯应诏彰武伯杨世阶东宁伯焦梦熊广宁伯刘允正武平伯陈如松伏羗伯毛国辅分祭  九陵惠安伯张元善祭  恭仁康定景皇帝陵寝都督同知陈承恩祭  庄敬  哀冲二太子坟所
　　○是日免朝贺辅臣诣宫门叩祝
　　○升广西都司佥书俞咨荣为福建行都司掌印
　　○升顺天府府丞沈桐为右佥都御史巡抚福建
　　○起原任巡抚贾待问为南京右副都御史提督操江
　　○原任福建道御史升湖广副使饶位以病乞休  上以位外转两司輙以病告准其去不许推升以后科道外转告病者照此例行
　　○己丑以原任威茂兵备道李士达为四川左布政兼佥事整理播州事务
　　○升四川副使章润为广东参政分守岭西
　　○卜酋久犯出边总督叶梦熊＜锍-釒＞参失事官总兵萧如薰副总兵姜直副使荆州俊先已论列其参将邓凤石尚文守备李国用吴继祖李鲲责专守土捍御无能游击徐龙萧韶成梁继祖分任应援观望不进总兵麻贵杨浚虏溃定边残蹂内地贵固无辞贼屯海剌扑掠军民浚亦难逭但麻贵捣巢出百里之外跃马落万虏之魂追酋速归功浮于罪均应议处而徐龙梁继祖尤当提问副使杨楫布政马鸣銮佥事张文华殊乏攘外安内之能原调副总兵马孔英等及中军把总各有捣巢截追之绩游击李经守备杜松败绩马连井实势力窘蹙冒伤出死情在可原至于巡抚李春光周光镐吕鸣珂虏经三镇均与有责而宁塞之功春光为最薛家洼之捷三臣共之神木游击臾见旗牌张禄把总叶秀奋勇血战遂致阵亡应加赠荫以慰忠魂部覆从之
　　○礼科薛三才等河南道崔邦亮等各具公＜锍-釒＞为武尚耕张俦乔□亻□月□□解  上夺三才邦亮俸一年余八月涛□亻□月□□降杂职调边方
　　○庚寅升南京通政司参议白栋为应天府府丞
　　○辛卯以十九日  圣母万寿莭赐三辅臣金银寿字今篆字金书符及讲官刘元霖等有差
　　○起原任广西副使杨道会提督广西学政
　　○延绥巡抚李春光议复客饷谓延镇客兵额饷岁发京运银八万后因款贡减去五万九千七百余两岁增主饷七万两今逆虏谕盟频年调遣须减主饷增数以复客饷旧数明春题发年例时除应发客饷外再预发银二万两备客兵支用如虏去无烦客旅则前银即充二十四年分客兵正饷又议备刍粮谓延安府属米脂一带凡系戎马经屯地方宜多积粟草将州县见贮备赈仓粮及官银可动者尽数给买如有空乏多方设处再发帑银二万两收买有事即充正支无事留备赈济部覆发帑非例余皆可行  上是之
　　○山西永宁等二十四州县罹秋灾诏蠲本年应徵存留钱粮有差查动库贮银两凑抵其卫所屯粮照例轻折通俟来春酌赈从巡按刘应龙请也
　　○壬辰  孝惠皇后忌辰遣隆平侯张炳祭  茂陵
　　○  孝烈皇后忌辰遣宣城伯卫国本祭  永陵
　　○朝鲜倍臣闵汝庆等庆贺冬至毕还国赏赉如例
　　○癸巳  圣母慈圣宣文明肃皇太后万寿圣莭命妇免朝
　　○  上御皇极门百官朝贺毕召辅臣赵志皋等至暖阁前面谕卿等为朝廷宣力分猷朕心嘉悦志皋奏曰久不奉睹  天颜今日仰瞻  圣容和晬臣等不胜庆幸唯是国家多事臣等奉职无状致劳  圣心每有奏请皆赖  皇上主持不胜感激又奏封倭一事仰荷  皇上天威东方可保无事  上曰还须卿等赞襄又奏辽东近有大捷实  皇上威灵远被  上曰此乃  祖宗威灵内外文武将吏协力所致又奏今有西边套虏每图报复各边臣已调兵集饷料无大患  上曰传与兵部行文申饬督抚同心整理又奏臣志皋不才屡被人言蒙  皇上＜宀十见＞宥更赐褒嘉不胜感激  上曰卿公忠廉介朕所素知宜安心辅政又奏臣才庸年迈乞赐放归  上曰朝廷正用老成人志皋叩头谢陈于陛以入阁办事补面恩致辞叩头谢  上曰卿等可同心辅理俱承旨退随诣  慈宁宫门行礼仍具＜锍-釒＞称谢
　　○升陕西右布政使马鸣銮为右佥都御史巡抚郧阳
　　○升广西柳州府知府陈梦庚为四川副使备兵松藩
　　○升太常寺少卿成宪为国子监祭酒
　　○甲午礼部题  皇第六子弥月剪发照  皇五子例行口升山西按察使房守士为本省右布政使
　　○仓臣以边饷日增太仓难继行诸边查议钱粮通融裒益以减年例宣大总督萧大享题称于军门标下客饷抚赏马价钱粮内加意查刷随时裁减阳和参政刘葵同知王良佑协力同心莭年支用之外总计省银一十三万七千九百余两除马价桩棚变卖夷马一项仍供市本支用抚赏一项于二十三年以后将三镇应解数内酌量减解其标兵客饷一项即应抵筭年例银两将二十三年分应解大同饷银七万五千两扣贮太仓免行解发其刘葵应复按察使职衔遇有巡抚员缺亟为推用王良佑纪录不次优擢部覆如议  上特加奖谕颁赐银币余悉依拟
　　○甲午国子监刊完十三经注＜锍-釒＞装缮成帙进呈留览
　　○调陕西副使王允中管宁夏粮储
　　○升光禄寺寺丞钟化民为太常寺少卿
　　○是夜金星与木星相与犯
　　○丁酉以原任山东参议江铎补山西参政兼佥事管理紫荆关
　　○戊戌大学士赵志皋等＜锍-釒＞救湖广进鲊事谓不宜以方物之贡谴罚多人且事在左布政职掌经历呈案不可概罪该司得旨武尚耕王文运照前旨行余免降调
　　○兵部尚书石星言卜虏紏众入犯而黄著二酋叩关乞款阳顺阴逆傥濡忍不断恃款忘备边患不知所终宜饬各边严加防守以杜窥伺毋得轻许以陏□土虏谋若虏以计尝我我亦以计牢笼此督抚便宜之计不可与款并论者须少＜宀十见＞文法俾当事者可以展布  上曰然
　　○己亥宴琉球国进贡使臣郑礼等如例
　　○升陕西佥事萧察为本省参议
　　○补原任四川布政李得阳为湖广左布政使
　　○兵部题总兵董一元当炒酋紏众入犯督率诸将奋勇夹击斩馘五百余级获驼马千计无徵调增饷之烦而奏此奇捷自应破格锡予所获骆驼止解五百只恭候钦定蓄牧又虏众圜攻右屯势已岌岌巡抚李化龙遣副总兵孙守廉率死士冲围突入协守虽无斩获而孤城得全相应一并给赏至前项斩获功次阵亡官军须行按臣查核题请  上命巡按御史一并从公核实立限具奏骆驼留二十匹以供内圉余分拨京营各镇驮载
　　○给朝鲜国万历二十三年大统历日一百本
