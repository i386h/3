<!-- { "loadSidebar": true } -->
　　○先是朝鲜国王李晖为其生母请封得旨着查成化年内官赍敕例行已而科臣请将本国诰册顺付陪臣勿差内官故晖复请遣使并给冠服且援成化十七年  宪宗皇帝差太监郑同偕金兴册封其祖康靖王妃尹氏并赐诰命冠服之例礼科抄参谓隆庆四年封朝鲜国王嫡妃朴氏万历三十一年封朝鲜国王继妃金氏皆给有诰命冠服然曰嫡曰继皆正妃也若今王所请金氏生为何室殁封次妃其不可同类而例明矣故生母之得追封明子贵也追封生母之不给诰命冠服示嫡尊也母子情无厚薄嫡庶礼有隆杀抑情就礼此忠顺之大者也况异数不可屡徼成例不可大破国王冠服之请似难概徇　　○辛卯南京屯田御史孙光裕奏报南直屯田灾伤议将滁州天长全椒凤阳泗州等五州县屯粮比炤重灾事例每石折银三钱并将四十年以前积逋暂停一年户部议覆  上是之
　　○巡按河南御史张至发＜锍-釒＞参湖广麻城县知县宋一麟以入觐县官假借部衔擅驰驿递大肆骚扰乞敕吏部将宋一麟速行议处仍严行申饬凡内外官员有假借冒滥及地方官有阿承纵容者事发一体参究
　　○壬辰大学士方从哲吴道南以考察伊迩复请钦点左都御史及掌河南道御史等官又谓万不得已请将今吏部侍郎见推刑部尚书李鋕点用仍令管都察院事　　○户部覆漕运总督陈荐淮扬巡按唐世济＜锍-釒＞称江北国家豊镐之地漕运咽喉之区年来旱涝频仍民不聊生今岁水旱交加又何以堪所赖  皇上浩荡洪恩俯垂优恤庶几亿兆生灵不为沟中瘠耳如所议减免存留朱麦改折漕粮蠲豁寿凤等十八州县四十二年未完存留各仓麦米带徵凤阳县四十年至四十二年起运本府定仓麦石诸款悉当如议惟是淮徐所属四十年以前并四十一二三年未完各项钱粮俱京边正额难以蠲停漕粮既议改折复欲截留且京畿山东等处俱已蠲折平粜仓储日虚军储何赖一特情势万难别议  上是之　　○东厂节次擒获强贼高进朝等十三名  上命各犯著锦衣卫拏送镇抚司打问
　　○以户部署部事左侍郎李汝华疾已痊可特诏即出供职不允所辞
　　○大理寺问过辇金通贿犯人宗世禄充军又问过假官劫夺犯人马履坤纳囚粮俱得旨依拟
　　○甲午后军都督府掌府事英国公张惟贤言近日据昌平镇道报有八达岭守备解到夷人驴钟伍克气摆虎三名供系回乡男子苐身带夷物亦通夷语事似可疑该臣看得  大明会典一款凡军民人等过山海居庸等关公文俱于后府挂号验放又一款凡居庸等关口本府每季奉差舍人二名轮流守把按季更替令甲炳若日星今法纪荡然军民人等或借各衙门批文或假借势力来往视若通衢至若各缴到人员车轮等项每年约计数万本府挂号仅止三千是验放皆为虚文而会典且成故事矣乞敕府部衙门通行各关各口一体严禁  上曰这所奏系边防要务著该部看议来说兵部覆＜锍-釒＞请于居庸紫荆倒马山海等关口申明禁例今后各官亲诣本关加意严查经过军民人等丈引在内必繇后府挂号在外必繇抚按兵巡衙门挂号验放数目册报抚按转咨本部稽查山海关管关主事径自册报本部查考随移该府比对挂号名数互相觉察毋得滥准挂号及分外留难各关盘获私越关津依律究处  上命依议行
　　○通山王府宗室溢鈚以杀子妇为河南按臣张至发所参诏付法司
　　○赠原任南京大理寺卿刘士忠为工部右侍郎
　　○乙未户部覆巡按直隶御史过庭训＜锍-釒＞称畿辅旱灾异常饥民乱形已见议将通州三河县全征折色宝坻密云二县准折十分之七平谷县本折中半俱每石折银五钱五分既经会议妥当府准炤行永平府属议停驿传待支及未蠲赋役册内车辆等银查系该府支用钱粮应停应蠲该府自酌缓急与各属应纳边镇米豆草束或本或折各从其便永平卫等屯余据称被灾与州县相同议蠲四十一年以前逋欠查银钱粮数几万余似难悉免合将三十八年以前的系小民拖欠者俯准蠲免三十九年以后仍令下年带徵解完  上曰畿辅灾伤重大悯恤宜先这所奏蠲折停缓等项俱依拟行务便德泽及民称朕轸念穷黎至意
　　○宁夏巡抚杨应聘恭报冲边堡城兵马建台已完得旨下部
　　○丙申兵部题参延绥本年闰八月内套虏犯高家大柏油等堡副将孙弘谟以轻率中伏竟甘向虏庭求活丧师损节游击万化孚等环眎不救以致覆没至于波罗一战总兵官秉忠误信张榜潜出打帐虏觉截杀损众四百余仅以阵亡把总二员掩报恐难以一禠职谢责或念本官向有微捷量从宽政姑准革任回卫万化孚张榜许全伦孙庆俱应革任提问神木道副使张联奎才疏御变应调内地抚臣马从聘即坐将吏隳功当为封疆受过督臣刘敏宽合从宽议再炤虏自三十九年复款动以补赏要挟今既闯边自宜厚集四镇兵刀制其死命言款岂为长策第虏中顺逆悬殊又不妨相机笼络以孤其势惟刍粮以时我气自倍而穷边辅饷多不接济抚臣请借马价四万以济一时之急亟宜准从得旨刘敏宽免议马从聘罚俸二个月张联奎调用官秉忠革任回卫各令候代余俱依拟马价银准借四万两以济急用该镇新罹虏变地方残破士马损伤朕轸念冲边每廑西顾还行与督抚等官加意整顿讲求战守长策以防再犯以固封疆毋得视为泛常致贻后患
　　○丁酉宴朝鲜国陪臣遣侍郎何宗彦待　　○刑部据直隶抚按会题覆参内使沈继先希图小利听群奸指使矫旨乘传赃私满载流棍周道明等诈官伪旨骚扰驿递夹带私盐拒捕伤人诸不法状咨行彼处按臣依律议拟具奏
　　○戊戌工科右给事中徐绍吉劾延绥抚臣马从聘当套虏谋犯三月前久已侦闻不能料敌设计据险应援又不能收歛人畜坚壁清野只任将领率意浪战堕虏术中以致有大柏油波罗二堡之失传闻孙弘谟被围历四昼夜抚臣声援不达至其分别功罪一＜锍-釒＞犹列斩获而于前败支吾掩盖若非按臣龙遇奇稽查胪列莫得其真今镇臣革任矣抚臣仅夺俸两月可乎乞敕部议亟令马从聘解任或后来留之内地以全器使别推才望素著熟于边务者当任庶积玩一新而疆场大有赖矣
　　○调补原任江西副使金励为山东副使
　　○己亥刑科给事中姜性自闽差还＜锍-釒＞陈闽事内言闽自巡抚金学曾奋三捷以应东师倭不敢窥闽独无禁通倭旨实繁今倭又收琉球矣琉球归命中国无岁不来兹钦限十年一贡贡以十年则衣物无所资是驱之倭也说者谓十年一贡以守  明旨其他岁宜令市易海上以示羁縻贡则许入内地市则定于小埕地方此倭患之当议者闽之有转运司久矣但查闽课二万二千有奇非若淮浙长芦之有五六十万也既设一运使矣又一运同一运副一运判又佐以经历知事摩肩接踵止为此区区课额昔人谓省事不如省官曷不仿四川及广东事例政设提举此转运之当议者也　　○礼部题催皇太子妃郭氏于二十八日发引  上曰这所奏发引日期岂可一月之内重行二次又且严冻之时尔部还行与该监着另选日期来奏
　　○以苏杭织造内监吕贵所奏简查故监税课等项钱粮并变价银两俱著内库查收吕贵即遵前旨速往杭州织造府到任管事督织袍服待织完婚礼叚疋即回京复命依运限恭进不得过期所请织造敕书着工部即便发与毋得稽误
　　○庚子兵部条议邮规一禁借用今后除真正公差人员炤常应付其余借用勘合无科印可查批文可据者一概裁革如有恃强凌虐意在必行者许经过有司径申本处抚按具实忝治一禁借衔今后如有已授外任犹借观政旧衔发牌并传票借用夫马者不许违例应付以启幸途一禁外加今后马二匹以至十匹夫二名以至二十名率用小勘合填发十匹以上二十名以上率用大勘合填发火牌填马至多不过三匹不许填夫右炤数填给之外有多索一马一夫及擅用浮票并朱笔外加者不论是何衙门一概不许应付一禁浮号近日公差藉口兵科乏人率用浮票号票赴部告换则勘合之真假恶自而知之哉自今以后查系真正公差应与挂号者径于勘合空白处印给其余借用者不许徇情挂号一禁需索今后奉差官员用饭外不许复索廪给丝毫用夫马外不许复索常例分文如违许该驿具实登报循环本处抚按指名查参一二以儆其余　　○礼部覆福建巡按李凌云题磨勘乡场朱墨二卷有新中举人傅元初试卷扯落一叶查无别弊姑从罚科知县钟世芳磨对偶失亦应量罚得旨傅元初停罚一科钟世芳罚俸二个月
　　○南京河南道御史郭一鹗等简举南场试录内臣等监试列名在同考中行等官之前实炤前科旧试缘前科监试御史与同考官有相临之体已经题知后又具题改正未见咨行臣等委系不知惟  圣明鉴臣诖误俯容简举  上宥之
　　○东厂奏访获积年兜揽内库硝黄用盐插合假硝侵克官银棍徒曹焕等宜通行拿问以儆误国之奸内官赵斋职司管库心切营私一千两白金入手二十万假硝进库乞敕司礼监提问以正典守通同之罪得旨赵斋司礼监拏究曹焕等都着锦衣卫拏问镇抚司打问
　　○诏礼部内库缺乏钦赐肃王银三百两着太仆寺给与
　　○辛丑周府会稽王府奉国将军朝緈赉本繇宣武门进入于是通政司参其违例越关奏事诏下礼部
○壬寅礼部题纳贡之夫臣部曾具＜锍-釒＞言状曾几何时旋营开复夫以次升者为岁贡以不次升者为选贡恩例偶行者为恩贡三者几与甲科埒未闻有以赀进者自纳贡例行而正途益混以至援例输粟明是听选监生乃通状告纳数十金或百余金而忽改准贡之名目俱曰科举几次食廪几年本部曾无只字之闻天下有贡生而不从礼部出者乎是宜断在不行者至若在京告纳监儒先取同乡印结暂送入监必原籍查回乃准实历今新例正途京官子弟随任概行免查以为正途必知自爱亲子必无假托然而法者天下之所共不容以京官独废以正途独宽至于生员厕于黉宫隶于督学既不核实申送又不炤会除名恐纷纷从此滋冒窃以为行查终不可罢也方今法纪陵替私揭盛行即纳贡一事近者条议删削而无数粟监三五成群望门投揭挠乱成宪巧饬乞怜国是何繇而定哉乞敕吏户工三部应止应行更定确守尤于奔兢私揭厉禁严惩士风幸甚  上曰这纳贡行查二事应革应遵者俱依拟着实行以清仕途以后有投递私揭挠乱政体者严行参处
明神宗显皇帝实录卷之五百四十
