<!-- { "loadSidebar": true } -->
　　○丙午以漳州府知府李载阳为狭西行太仆寺少卿
　　○巡抚云南都御史吴定劾奏总镇沐昌祚悖戾偾事近罕处之子贺正勾引缅兵作乱经部题准购得首级者破格升赏昌祚已督责将官约刻日进兵忽飞递密帖内称此系耔粒良民勿取后悔贼亦于黄旗上写耔粒良民四字应之诸将遂尔退师此其专擅之罪可知镇臣湏选勇略武臣暂摄而定亦自乞去位  上曰地方有事文武守臣政宜协心吴定着照旧任事沐昌祚姑令痛自省改这本内拨置人犯着巡按御史严行提问具奏
　　○丁未以中秋令节赐辅臣上尊珍馔
　　○以户部尚书石星改兵部尚书
　　○延绥镇逼邻虏巢最称冲要原有狭西西安四卫官军河南南阳等卫官军共一万二千六百三十六名各轮班赴镇与营堡官军相兼战守后各扣银角□羊镇以备边用暂令免班其后城堡边垣年年损坏只以本镇战兵修除工作疲劳至是抚臣贾仁元奏请将西安四卫潼关蒲州卫所官军逐名拣选照旧赴边其南阳頴上宁山三卫所仍听徵银角□羊镇每名以原徵额银五两四钱为率若以虏情紧急另议通行调取庶旧制不隳冲边有禆矣章下下所司
　　○阅视大同边务光禄寺少卿曾乾亨条陈备边事宜一联正兵以捍要地谓大同正兵营有马官军一万余名六千在镇其余四千零各散城堡宜分隶各路无令四千人虚糜六万岁饷一重步卒以振兵威由平远以出天城及新平破胡等处叠嶂深溪步卒为上宜将本镇八万官军分为三等或教弓弩或教枪戟或教刀牌毋得工作役使一革采责以苏军困云镇年来将领托言公费不足每秋间马步官军俱令采打青草上纳乘机占役至月粮布花一到仍扣取草价军士甚困宜行禁止其公费会议酌处一裁土兵以裕正饷全镇土兵其正赋粮一万二千二百零皆各兵自行徵讨勒取花户小民不胜困苦且土兵止供县官差遣宜于广灵无兵地方留土兵二百人其余尽行裁革一缓补伍以核还官本镇军马逃故其还官钱粮最称浩大今凡军丁补役宜每岁分为二次查明逃故召补其买补马匹亦照此酌行一议蠹伍以省军储自大营查点及沿海墩台中老弱总计四千余名宜止令食粮五斗以备樵焚饲抹及守仓巡城之用每年共减饷银一万六千余两仍将各营挑选有膂力出群当五当十者即以五人十人之粮食之一议预积贮以实冲边该镇每岁淮芦盐引共一十一万三千八百有奇宜将额派引目先发一年到镇酌定分派尽行揭示通衢谕令有本□人搀上先纳出给实收官司既省督责奸卖亦无金□赞剌倘部议以先发引目非便则本镇驽马草料一万六千两及近日查出还官并减老弱饷银分发要紧城堡此尤当今第一先务也部覆着依议行
　　○己酉大学士许国等题恭遇  圣节于会极门外行五拜三叩礼赐辅臣尊馔有差
　　○辛亥户部尚书石星辞兵部尚书不许
　　○壬子大学士申时行题请册立  太子有旨知道了
　　○工部营缮清吏司主事张有德奏请册立  太子  上令二十一年举行张有德罚俸三个月于是尚书曾同亨复请明春册立毋为改期并请罚治以为不能率属之戒  上曰小臣枉肆妄言卿等如何不行训戒反来聒激救扰册立已有旨卿等安心供职毋得妄言激朕
　　○命核造火器如大将军毒虎连珠等炮及只□只头单头三眼等枪俱着实精造其余佛狼机火筒等件既称军伍不习朽敝无用相应改造从科臣张贞观之条陈也○癸丑大学士申时行请申前谕明春册立
　　○太子有旨知道了
　　○以总督仓场户部尚书杨俊民任户部尚书
　　○以兵科左给事中张应登为山东副使浙江道御史蔡系周为江西副使户科给事中王遵训为江西佥事山西道御史任应登为河南佥事广西道御史邵以仁为山东佥事
　　○以原任翰林院简讨王图补原职
　　○兵科署科事给事中王德完题云南总兵沐昌祚跋扈骄蹇种种恶状宜仿  肃皇帝逮治沐朝弼故事令昌祚安置南京使其子继父爵或优以藩王之例角□羊其兵柄即采抚臣议别遣忠勇大将为总兵摄之仍令昌祚胄子送国学读书数年后始听归滇庶处置得宜足服其心也部覆昌祚罪既浮于朝弼法当严于逮问如科臣抚臣所云亦裁抑保全之道也  上曰昌祚骄恣玩法屡戒不悛着革去服色听候处分其首恶李时孝等着锦衣卫差官较拏角□羊审问余党听抚按官提究
　　○甲寅  宪宗纯皇帝忌辰特遣成安伯郭邦相行礼
　　○大学士申时行等同题请明春册立太子  上曰已有旨
　　○河南道御史陈登云参冯时可奔丧迟缓不堪学宪乞改任降调以示惩创部覆改调别用从之
　　○汉中府褒城县知县邓硕辅被论赃私八百两勘问止二百四十两  上令照原参赃数应问充军抚按覆问至是会题邓硕辅原参多赃强半在陈守节陶大义买求之数问官勘问屡更该县并无二人姓亦无义民输粟殴死正妻二事仍依原拟徒为民从之
　　○工部尚书曾同亨题南工部尚书衷贞吉条议五事一请铸关防给管库管城各官收掌以重出纳一改委各卫廉能经历二员分管州城工作其本部属官专管城内各工年终分别奖戒以示劝惩一南京城外遇有倒坏里城全用甎砌其上撤去蜈蚣木架俱用飞檐瓦盖庶为可久一南京各衙门查系国初建立者准与科估此外若添设亭榭不得滥行估价仍酌定期举行以便遵守一池州府东流等县沿江芦洲告称清丈频数科索苦累以后定为十年清丈一次其有新涨坍塌亲诣丈明申部增补开除通候大丈之期一并造册奏缴从之
　　○乙卯以江西右参政高尚忠任江西按察使
　　○以瑞州府知府章润升四川副使
　　○以原任浙江道御史马朝阳复除原职
　　○礼科给事中罗大纮题请来岁建立  太子  上命罚俸三个月
　　○阅视固原科臣张栋上疏曰今扯酋负固不归卜酋骜黠如故火真二酋雄据海上玩寇启衅经略郑雒实为之何可使委责以去而留祸以遗之后人也宜将经略之事专责郑雒必使甘肃之间番自为番虏自为虏雒斯有生还之望乃雒之欺罔王一鹗实为三窟一鹗去而雒始不得不尽心经略之事矣章下所司
　　○丙辰礼部尚书于慎行以老病求去位不许
　　○户部尚书杨俊民求去位不许
　　○丁巳以刑部左侍郎李戴升都察院右都御史兼户部右侍郎总督仓场
　　○戊午以新宁州左州各建学一十八年餋利州建学一十六年人材渐盛乞照上思隆安等州县开贡事例三年一贡其起贡盘费亦如三州县查给从抚按之请也
　　○朵颜海西进贡诸夷到馆起程各有横索一出都门扰驿递取瓜果攘鸡豚凌妇女计五年共一万五千人中原道路京师虚实靡不周知礼部主事张我续计依北虏事例贡赏在边镇勿使入京不则亦宜照西番事例减其人数入京余各在边听赏庶于内夏外夷之防少补云章下所司
　　○巡按直隶御史吴礼嘉等题勘史车二酋久居内地受豢养之恩一朝逃出边外却乃狂逞要挟幸而哨探严明先事有备妻戮子虏巢倾卯覆皆督抚方略将领奋勇之所致也其文武官员有功各照查勘分别叙赉章下所司
　　○己未大学士申时行题请  皇第五子命名
　　○原任翰林院编修今升南京国子监祭酒邓以赞以母老求终养不许
　　○阅视宁夏司丞周弘禴题原任狭西行太仆寺少卿兼佥事陈学曾所当休致原任都察院右佥都御史梁问孟所当罢职先任巡抚宁夏钟化民所当改调从之
　　○狭西巡茶御史王有功题庄浪兵备参政胡维新等收复各番安插照例中马给茶仍设法稽查明示禁令不许纵虏尤得善后之虑其有功文武官员抚夷通事分别录部覆报可
　　○以辽东义州备御李都为辽东铁岭卫游击
　　○新收生番密禀火落赤达子随西番七八十骑进境探听消息随被番头目认获奸细劄失等又据董一元报往西川生擒达贼二十六名内厮汗系火落赤部下又据孛拜禀擒真虏共九名经抚已将生番照例给赏仍题有功文武查核收录其厮汗等角□羊京枭示余听彼处处决着依议行
　　○以南赣参将黄斌调分守金山参将
　　○庚申右都御史兼户部右侍郎总督仓场李戴乞辞新任不许○以邵陛升刑部左侍郎陈有年为刑部右侍郎
　　○以山西太原府知府韩萃善升浙江副使
　　○以河南左参政李维祯补江西右参政
　　○巡按直隶御史安文璧题参游等官许守诚等六员宜酌用崔炳宜革任提问从之
　　○以原任辽东中后所游击杨绍祖为真定车营游击
　　○抚臣叶梦熊疏题徐琰言枢臣王一鹗还臣论郑雒之疏是乃误出风闻惟虏情不胜变幻边臣百计弥缝实为无穷之祸今举皆知其危而边臣独以为无事不过心知其无可柰何姑为调停脱手之计斯秦贾之所以误宋也奉旨疏揭有无不必深辩其余兵部看了来说
　　○总督尚书魏学曾上疏曰顷臣阅邸报已知  皇上怒扯酋之变诈着经略勒限驱逐再不遵即绝赏革封行大同山西捣巢臣似不必复言绝贡市但今将绝未绝之际恐有摇惑  圣听乞谢一切喜和误国者之言臣当督将吏戮力逐虏即劳瘁至死亦所甘心至经略总督既分为二万一意见异同各该抚镇何所适从宜经略管摄宣大山西之兵各镇抚俱听节制独兵机所在总督仍照先年事体径行抚镇施行只移文经略知会听臣之言而不能驱虏出边愿治臣以不效之罪以为尝试者之戒  上命兵部会同该科详议以闻
　　○蓟镇三卫属夷领抚赏银两每岁额该银五万九千九两向自帑发银二万七千四百两外皆取足于夷马变价及采办柴价煤课利息等项在经费虽无外增在各军实多劳累于是蓟镇阅臣穆来辅议将采办等项悉行裁革令军各着伍前项抚赏着户部发银及马价以足额数庶军困可苏夷情可戢  上曰抚赏额费既已酌定规则都依议行以后如有额外加增及那移侵冒等弊从重参究
　　○以户科给事中罗栋巡视京营
　　○巡关御史张鹤鸣题荐副参游守等官史宸等四员可备大将张守愚等八员可备副将蔺熠等六员可备参将赵以钦等一十八员可备游击都司东路副总兵任自强等五员均应革任内杨勋改调从之
　　○分守燕河参将孟尚义准回籍调理　　○壬戌以河南道御史马象乾提督南直隶学较
　　大明神宗显皇帝实录卷之二百三十九
大明神宗显皇帝实录卷之二百四十
　　万历十九年九月癸亥朔以左佥都御史傅孟春升左副都御史协理院事
　　○升刑科给事中梅国楼为河南左参议
　　○以南京户科给事中吴之鹏升福建佥事
