<!-- { "loadSidebar": true } -->
　　○庚辰大学士叶向高题都御史许弘纲以辽左勘功无人请亟发考选臣谓非但勘功紧要巡按官必不可缺此官奉  天子之命三尺从事将吏士民皆其弹压人自辽东者皆云粆花点悍虽两经挫败而结连诸虏日夜窥边当此时得一巡按官为之吊死问伤固结军心而振其气亦一大助夫宁独辽各省各差之不可缺率皆类此  皇上犹靳于考选之一下何哉科臣姚宗文言今阁部同心力请考选而不能收以人事君之效  皇上无憎谏臣之意而独厄考选诸臣为不可角□羊此二端者岂但宗文不角□羊即臣亦不角□羊也  皇上操进退用舍之柄昭然揭日月而行何苦使人猜度  圣心求之而不得其故乎不报　　○辛巳蓟辽总督王象乾报粆花父子挫于镇安互相诽怨必欲再逞北纠宰赛宰赛不欲远来西纠以邓儿不许同来遂东纠卜言顾伯要儿等营西纠哈喇漠乃蛮等营合力内犯清河粆花营与我相持余所纠集借倩各营之虏利在抢掠而来无所获骤遇截杀各爱其死先逃粆花亦溃以捷闻乞诸将士升赏优恤并前次功叙录章下兵部
　　○壬午予原任中军都督府管府事武进伯朱天爵祭葬如例
　　○赠原任吏部左侍郎兼翰林院侍读学士孙继皋为礼部尚书仍补与考满赠荫
　　○云南抚按官为遐方吏治未兴民生久困条上事宜四款一曰方面劝惩万历二十年  明旨松潘茂州二兵备遇升转考满时抚按官照九边例保留加衔久任今几何时抚而二道之加衔久任绝响矣宜令各抚按将两广云贵川湖邻番邻虏邻苗邻缅邻倭道分查确具奏下部另立边远俸簿照九边例酌量优处其初补也务要资望相应以盘错别利器其升迁也间以边腹互转以调济平人情如或＜矢见＞避逗遛照新例重处一曰有司升取七省抚按官会查所属府州县要地方某堪科甲某堪乡贡酌议具奏部中注明缺册将进士贡举酌量道里远近相兼选补政成之日行取推升视腹里务加优异仍先立边远有司俸簿另计升迁如堪久任者或宠以服色加以职衔或就近题转不问科贡他途听其精核题请即与议覆一曰斟酌降调调简官员唯拘省分之大小不论事务之繁简以致云贵两广用兵之地四川山狭邻边之所守巡郡县多用衰颓降调整刷难前宜行各省抚按将所辖府州县正佐但紧用要地方不宜处以降调者查确具奏部册注明凡遇缺出务选道里相近才力优长之人除补不得复以衰颓降调者充数贤者得小省则当另算资俸优以升转若左迁善地者不得与之较深浅题本之时一用今疏朱语一用降调官员则不致混而无别矣一曰永恤卑官云贵广西土司吏目多无衙门驿丞多无廪粮岁俸不满十金或被夷猓劫掠或跋涉不前人不愿赴宜行各抚按将所属土司吏目可裁者巡驿可归并典史带管者附郭县分有府仓而县仓可革者或官难议革情可体恤者或近报转或量与周给仍于邻近风土相宜互相除授亦平铨政之急务也吏部覆闻  上曰边远地方关系最重近来选转迁选不得其平以致人情厌薄官偷民困无以称朝廷轸念远方致意依议着实行以后不得因循玩视复成寝阁
　　○癸未大学士叶向高题  皇居四方之极三门鼎建尤观瞻所系自前岁左右两门已有次第惟  皇极门以方向不利缓至今岁今岁又将暮矣工部屡请未有俞旨其木料为风日雨雪所侵已多毁坏一木之费常至数千金甚为可惜今寒冱已近工作将停若不趁此时竖柱转眼便是明岁假使明岁复有拘忌则鼎建愈为无期前此工费物力皆付之无用矣库藏匮乏岂能堪此况左右门已成而中独阙甚不雅观伏望  圣明即将部疏批发择吉竖柱以便明岁接续兴工非但所省不赀而于朝廷体貌亦增严肃
　　○韩府永福王谟塇诸不法事勘明命革去封爵降为庶人发闲宅居住
　　○甲申  诚孝昭皇后忌辰遣官祭献陵  大学士叶向高题今岁秋审已毕又蒙停免仰见
　　皇上好生之德同于天地惟是矜疑笃疾人犯该部再＜锍-釒＞上请未蒙允发  圣心于法所当刑者尚不忍即置之死岂有情可宥者而不欲曲全其生该部所奏旦夕必当得请但昨刑部尚书赵焕谓狱中人多天气严寒蚤一日则诸囚蚤蒙一日之恩又今岁熟审未行所望于此番者尤切故臣敢冒昧申言非但为各犯祈生亦欲使  皇仁之速布也
　　○礼部右侍郎兼翰林院侍读学士刘曰宁疏辞新命  上谓曰宁以文行召用着遵旨前来供职
　　○升王象乾为兵部尚书兼都察院右副都御史照旧总督荫一子入监读书给与应得诰命其川贵功次着兵部即与议覆以实历正二品俸三年考满也
　　○予原任南京吏部右侍郎赵士登祭一坛减半造葬妻洪氏祔士登直隶泾县人万历八年进士授武昌知县擢御史巡按江西贵州顺天刷卷京畿道大理少卿佥都御史晋吏部侍郎以入贺旋里三十七年十月卒于家礼部覆疏谓其含弘雅量缜练宏猷长才可以大受重器可诎于颓龄云
　　○丙戌户科给事中姚宗文今新律既颁  皇上御宇垂五十于兹矣而勉勉纲纪之效未睹也揆之前代所为与治同道者无一有而与乱同事者无一不有起废官补僚举枚卜廷臣时请之而  上坚持之至如考选诸臣一经候命焂已三年有臣不用与无臣同仁贤空虚而祸中于国爱惜人才与自为社稷计两者俱误大凡言官论人论事意有邪正言有是非明知其非而非者不妨显斥之罪谴之正而是者褒加之随施行之其  宸断未决者下廷臣公议则国家得言官之用而言职举今  皇上深居静摄如慧剑不割帷灯不照诸臣疏论总归尘阁其得失原有定论而庙堂一无处分其言废则其官轻在列者销铄将尽后来者困顿不前乞将考选一疏即简发施行多士敬猷群策毕举天下事正可为也留中
　　○准宁阳王载垿庶第三子翊金□敕封为宁阳王长子乐昌王庶第二子鼐釶为镇国将军富顺王长子常湢第二子由柽永新王府镇国将军载土□底庶第四子翊金□畾乐昌王府镇国将军廷墢嫡第四子鼐金□昙俱为辅国将军富顺王府辅国将军翊錓庶第五子常沪为奉国将军都梁王府奉国将军载趠嫡第三子翊金□惔载＜土册＞嫡第二子翊镜载墑庶第六子翊金□卬高密王府奉国将军颐襜嫡第一子寿□金尼木□阳曲王府奉国将军表褵第嫡一子知□口火几□表礻□散嫡双生第一子知耿第二子知吙阳山王府奉国将军载□土厂□□庶第二子翊鑶汝阳王府奉国将军睦朵□瓦嫡第三子勤廿□熊第四子勤＜灭又＞乐平王府奉国将军旭枺庶第二子融□□火鼐锴嫡第一子鼎深鼐金□毣嫡第一子鼎沥俱为镇国中尉都梁王府镇国中尉翊□金□元攵□嫡第五子常泺翊镦嫡第一子常沣翊金□屏嫡第一子常漮翊金□箴嫡第三子常浐钜野王府镇国将军观火□剌嫡第五子颐吅□里俱为辅国中尉都梁王府钜野王府新野王府曲阳王府辅国中尉常□□渜嫡第一子由桢颐蘲嫡第五子寿金□＜亻易＞颐□□垒嫡第一子寿□金山巾□硕＜风-几＞□羙嫡第三子慎厂□钦第二子慎□厂金攵□俱为奉国中尉各给诰命禄米如例　　○戊子户部题裁山东河南两省监兑主事且言主事王家瑞逞暴戾盈溪壑已经按臣论列合移咨吏部量处以饬吏治  上命监兑官准裁革以后不得再请设立王家瑞着便参处来说本部议照浮躁例降二级调外任用
　　○礼科右给事中周永春等言据仓场大坝二十四马房□人刘仲智等告称先年□价并未搭钱万历二十七年间户部议以五十文作银一钱搭钱三分之一每一万两可以佐国故官俸粮商人价值搭钱通用假如官以五十文支给市以五十文行使上下行使今市价每银一钱易钱六十六文官仍遵行制以五十文给商每搭钱一万两商折银三千两内外商价一年不啻数万余两窃见官吏俸粮搭钱俱照时价给散官民一体何独殃商臣等巡青节查每年两次会估酌量丰歉除散给各商外大约上有羸余是此项原自敷用何为减其应得之直而令各商嗷嗷耶况以省直本色改为折色招京□办纳原以恤省直之民也  圣主仁民笃近而举远独不可稍留数十素封之家以实京师固根本乎且均京商也在别衙门有预支而此无预支在别衙门有冒破而此不能冒破先年青商京民愿应者多自搭钱以来每一万两折三千而一应此役累年难脱计一商历年亏折多者万金少者三四千金能有几家堪此亏折乎则柰何不尽贫且逃也伏望敕下户部议覆将应给未领价值及自四十年以后俱免搭钱如以制钱不宜阻挠应照时价算给留中
　　○大学士李廷机言臣自戊申年四月二十一日乞告休致祗候  圣旨至令凡历四年计四十四个月约一千三百日矣陈情沥血冒渎  宸严凡一百二十三疏矣臣与王锡爵朱□□羽□贝□死四年葬三年矣锡爵死一年矣自孙善继去后南北大小诸臣不奉旨去者二十余人今未死未去独臣一人矣臣虽不肖未必尽出二十余人之下也臣之志可怜也  皇上不怜臣谁怜臣者此时未放岂能终不放耶与其毕竟不能不放而迟放之不如即放之为愈也与其死而放之尤不如生放之为愈也伏望  皇上慨发慈心予之生路即批臣此疏准臣以老病致仕回籍不报
　　○庚寅总督狭西三边右都御史刘敏宽上延镇大小挫贼功次荐总兵官张承胤副总兵李怀信参将赵率教吴世爵等叙录赏恤
　　○降原任江西道御史杨文＜艹洍＞为德州判官添注
　　大明神宗显皇帝实录卷之四百八十八
大明神宗显皇帝实录卷之四百八十九
　　万历三十九年十一月丙申朔
　　○戊戌总督蓟辽王象乾＜锍-釒＞辞考满恩命不允
　　○己亥祭  三皇遣侍郎翁正春行礼
　　○庚子恭让章皇后忌辰遣官祭金山  陵寝
　　○礼科右给事中周永春以冬至屇期导驾缺员考选候命有姜性李成名角□羊经雅等起复候补有张延登范济世会六德等远者二年近者逾岁乞赐俞补不报　　○永昌参将李可爱以守备不设败军欺隐着祖职降一级不准世袭原卫带俸羌操
　　○升狭西左布政使汪道亨为应天府府尹
　　○辛丑巡抚南赣右佥都御史牛应元三疏以病乞休不准
　　○乙巳升朱光祚为太常寺少卿提督四夷馆添注  丙午辰时大雾著草木
　　○丁未左春坊左庶子朱国祯称病乞致仕命遵旨前来供职
　　○准原任南京通政使许乐善生母沈氏予祭一坛父许有良嫡母赵氏列名并祭
　　○戊申浙江抚按高举郑继芳报温处道擒获夷犯一次裴福宁等七十三名安南国升华府河东县人奉差祭祀黄葛灵神为风飘深入二次陈阳科等二十五名亦河东县人第三次何玉榜等四十二名升华府潍川县人俱为飓风引至内地殊无犯顺掳掠情形杀人之不武养之不便查往例递至两广总督军门发还本国安插处置以示  天朝柔远之化章下所司
