<!-- { "loadSidebar": true } -->
　　○户部尚书王国光言本部委管草场主事任铠呈称五草场储备春秋二防马匹支用每年俱于二月十一日放完题买近挨至四月放尽委题买正值夏月时雨草束浥烂又价直腾贵往往推延秋后上纳殊不知秋防警急各场空虚何以济事今后定价于二月中旬庶防秋有备官□无亏又委管安仁坊草场主事张修吉呈称各营军马粮草每年该放三个月本色□人领买每草一束该银三分二厘访得各军住居窎远每遇支草不能搬运多行变卖每草十束卖不过一钱四五分在官虚费钱粮在军不蒙实惠合于本色三个月内支草一分支银二分每年放草若干至秋月仍卖补若干庶先是有备各为有见但任铠欲于二三月召卖不无非时病商之虑在张修吉欲本色三个月支草一分银二分又恐本色堆积年久不无损坏合令将领等官将万历二年十二月并三年二月草束暂改折色关支旧例折色月分每草三十束折银二钱五分今应支色暂加折银一钱五分折给四钱较之各军变卖所多不止一陪仍留积本场草束以为来年支用其年例买草之期限今秋成不许迟误至召商买草作弊多端将鲜明草束堆放在上其浥烂轻小尽堆下面甚至沙土包褁图重斤两监收官严核辄拥众喧呼多畏众口含糊收受以后宜躬亲验视如有前弊从重究治从之
　　○以德王戴墱薨辍朝三日
　　○丁未  上御文华殿讲读
　　○北虏贡市事完  上谓方逢时先年建议款虏新任贡市效劳升都察院右都御史仍兼兵部右侍郎赏银两表里照旧总督巡抚吴兑申佐等各赏赉有差余俱依部拟
　　○总督宣大侍郎方逢时言北虏自款贡以来即求铁锅农器知我禁例讨之愈力盖阳为求索将以困我遵照敕谕许以便宜区处山大二镇各备锅数百讲定准折马价布与互市诸夷仍爱布不愿得锅水泉得胜二市共用不及三百口虏谋顿阻但夷族繁多以后入市求讨照前议定大小布之数准折货易部覆报可
　　○戊申以浙江宁绍参将艾升改充广东练兵参将
　　○己酉广西巡按御史唐炼奏广西原额夏秋二税共该米四十三万一千三百五十七石屯粮六万一千二百石国初如数输纳军需不匮近来民间拖欠完纳者不足三分之一其间贼占抛荒固多有藉以为名民隐其九者有指荒为词未荒而免者有势豪吞占莫可谁何者宜行司府州县都司卫所将一应额办钱粮如法追徵以十分为率每年带徵二分若怠玩拖欠者照例参奏降罚调卫中间贼占抛荒宜设法整理俾不失业部覆从之
　　○山西布政使司新增太原府本色粮四十六石九斗六升连旧额共徵本色米麦豆二万一千四百七十五石二斗八升折色银三十六万二千一百二十两五钱五分零
　　○庚戌  上御文华殿讲读
　　○辛亥  上御文华殿讲读
　　○户部题准预开淮浙山东常股存积盐一十五万八百七十三引一百八十五斤共银五万一千七十二两四钱六分
　　○壬子  上御文华殿讲读辅臣张居正等进职官书屏十五合＜锍-釒＞曰安民之要在于知人辨论官材必考其素顾人主尊居九重坐运四海于臣下之姓名贯址尚不能知又安能一一别其能否而黜陟之乎朝宁之间百司庶府尚不能识又安能旁烛四方郡国之远乎考之前史唐太宗以天下刺史姓名书于御座屏风坐卧观览唐宣宗知泾阳令李行言之贤书其名于殿柱不次擢用  成祖文皇帝常书中外姓名于武英殿南廊  仁宗昭皇帝亦命吏部尚书蹇义兵部尚书李庆具各都司布政按察司官履历揭于奉天门两序良以舆图辽廓官府分罗身难遍历故托之标记以广其明也仰惟  皇上天挺睿明励精图治今春朝觐考察亲奖廉能顷者吏部奏除躬临铨选其加意于吏治人才如此顾今天下疆理尚未悉知诸司职务尚未尽熟虽欲审别其道无繇臣等思所以推广德意开发  圣聪者谨属吏部尚书张瀚兵部尚书谭纶备查两京及内外文武职官府部而下知府以上各姓名籍贯及出身资格造为御屏一座中三扇绘天下疆域之图左六扇列文官职名右六扇列武官职名各为浮帖以便更换每十日该部将升迁调改官开送内阁臣等令中书官写换一遍其屏即张设于文华殿后  皇上讲读进字之所以便朝夕省览如某衙门缺某官该部推举某人即知某人原系某官今果堪此任否某地方有事即知某人见任此地今能办此事否臣等日侍左右  皇上即可亲赐询问细加商确臣等若有所知亦得面尽其愚以俟  圣断一指顾问而四方道里险易百司职务繁简一时官员贤否举莫逃于  圣鉴矣次日得旨览卿等奏进职官书屏欲周览舆图审察众职具见匡弼之忠朕心加悦围屏着进收设于文华殿后次日讲读毕  上躬览一周居正因奏曰天下幅员广阔山川地理形胜  皇上一举目可以坐照但今所赖分忧宣力者全在大小臣工惟望  圣明于用人名实之间特加之意而已  上曰先生费心朕知道了
　　○江西抚按官凌云翼等言两省版籍各有定制分民创里事体有碍合将瑞昌民置产兴国止于寄庄立户赴该州输办粮差或照近议徵银角□羊纳如有拖欠申呈两省抚按将府县掌印官参究惩治其兴国之民置产瑞昌者亦照此法部覆报可
　　○户部题大同镇年例除事例银二百八十五两赃罚银六百两发银二十六万八千七百五十三两
　　○巡按狭西御史赵燿言虏首宾兔一枝住牧西海迄今遇游猎抢番及拆墙进入皆索抚赏边官不论顺逆一唯抚赏是狥又如互市一开则番人惊扰有妨茶马之利边计日弛宜酌以定规俾边官有所遵守兵部覆言俺答二子宾兔一住松山一住西海已定于宁夏中卫为市河西无为市之地亦无可市之物何容再议西番服属于我虏既通贡乃敢抢我属夷已为非义至于拆墙入境与为寇同亦以抚赏退之渐不可长宜传谕俺答禁止诸酋如或背盟该镇官务要严兵固圉毋得专事抚赏为退虏之策报可
　　○总督方逢时题议大同镇停发银三万两照旧解发其宣府原拨发银一万两免行拨尚书王国光覆准发银一十四万两  癸丑朝鲜国王李昖差陪臣吏曹参判官自裕等贺冬至令节户曹参议赵澄等进贡种马宴赏如例
　　○户部题查得隆庆五年该都察院题各处查盘旧例五年一次失之太疏一年一次失之太数以后合无以三年一差御史查盘诏着各该巡按御史带查不必另差
　　○甲寅应天巡抚宋仪望言该镇兵力单弱粮饷缺短战守之计尚多疏略条议五事一议更置将领吴淞一镇兵船聚泊乃水陆折中之区副总兵驻劄南可以援金山之急北可以扼长江之险所统六路官兵约计一千八百二员名而川沙堡宝镇堡及一应水操官兵悉以隶之金山乃三吴之外屏刘河为苏州之门庭宜以参将移镇金山游击移镇刘河至常镇参将原非要害当议裁革仍更置守备一员就驻杨舍互为策应一议处粮饷苏松一镇自倭患稍宁客兵题革之后又经量议增兵以定战守大约每岁计该饷银十三万八千二百四十一两九钱应坐苏松常镇四府照粮加派一议增戍孤镇金山一镇孤悬海边接连浙海为三吴外屏今更置参将其兵仅以千计万一有警即悉城中老弱登埤以守未充其半欲增募客兵则供饷难继宜行应天十府一州各衙门问拟军犯遣发该镇以充营伍一议兵船器械福仓大船长巨高坚破浪乘风摧拉甚易每船定价至四百余两岁用二百三十六只每年打造不过三十六只余皆顾募民间颇为便宜其各船之兵于崇靖两县沿海居民按图挑选尤为易集一应军器若发贡佛狼机之类并火药俱各将官自行制造庶乎可用一议申明事权令各把总之兵听副总参游节制参游等官听副总官节制敢有抗违者许以军法从事副总官比照行部事例不时巡历必使体统尊严事权专一若州县佐二等官品级相悬体统攸关在道必避在庭则参如敢倨傲凌肆许即揭呈提究庶名分不乱户兵二部各覆依议行
　　○兵部覆广西巡按唐炼条陈一议武备谓广西军兵不下五六万所贵训练以戒不虞合如议行一议扼险迎恩堡设兵一营一议劝农广西民田禁与徭贼佃种俱应巡抚勘议从之
　　○以新建伯王守仁从祀孔子庙庭守仁之学以良知为宗经文纬武动有成绩其＜锍-釒＞犯中珰绥化夷方倡义勤王芟群凶夷大难不动声色功业昭昭在人耳目至其身膺患难磨励沉思之久忽若有悟究极天人微妙心性渊源与先圣相传宗旨无有差别历来从祀诸贤无有出其右者
　　○乙卯兵部言南兵在蓟防守必不可无督镇诸臣言之甚悉思归一念在人情亦不能免故有更番之议挑选之＜锍但在浙在途舟车行粮之支费不免浩繁人至三千未易钤束今议岁更止以二千每年二月舟行不许登岸来去各以其时则防秋防汛两皆无误粮费取自空支月粮则在浙在途一无所累似为经久可行报可
　　○倭贼陷广东铜鼓石双鱼城督抚殷正茂督率总兵官张元勋追剿正茂荫子入监读书元勋实授都督同知
　　○朵颜等卫夷人头目火你赤等并四川韩胡碉恰列寺头目番僧扳地卜等朝贡宴赏如例
　　○总督狭西都御史石茂华言延宁二镇兵马入卫蓟镇奔走疲劳已二十余年乞放回免调及将京营兵马年拨二枝又以沿边六州县人民垛充军伍分班赴蓟代守兵部言蓟镇边患叵测不容不借客兵难以遽撤京营之军务在强干垛充之事甚属难行即行之亦未敢谓抵边兵也宜令照旧入卫厚加优恤从之
　　○丙辰顺天府府尹施笃条陈编审事方今地亩人丁日渐减少且额外增役有加无已细访其故或富豪并吞地土或势要强占户丁或飞洒于诡寄或漏网于影射有司坐视莫敢谁何遂致闾阎小民甘心抛荒田产逃移四方又何怪乎丁粮渐减而赋役愈重耶一议优免事例各照品级不得滥免一议流寓人户多系富豪名为寄庄影射差役甚至田亩数倍于土著之民而差役分毫不与宜即令入籍与土著一体当差一纳粟监生官吏承差之家因其富饶纳充前项不惟免其本身或且滥及户丁宜一体编派门银不许漏脱一春秋祭祀银两各州县原编□十两惟保定县四十两良乡县五十两今以良乡为率其余通行裁革部覆从之
　　○赐德平王载塛楼额传文从其奏请盖造楼一座供奉诏敕及盛积古今书典也  准德世子翊馆管理府事以德王载墱初薨令俟服满请袭也
　　○丁巳  上御文华殿讲读
　　○戊午  上御文华殿讲读
　　○工部言总督杨兆请讨盔甲京库军器专备京军操演例不发边沿边军卫有司自有岁办军需银两蓟镇节因虏患奏讨数多共发过三万七千副今又因角□羊到新军照数奏讨且新军俱系顶补旧军之数若将先领损坏者修理坚致及应遣依限打造自当足用而该镇言钱粮不足罔知稽查一遇缺乏輙以上请难可为例但畿辅重地诚恐虏患巨测酌量给三分之二仍行该镇备查岁造军器共修边政毋得专恃请给从之
　　○庚申  上御文华殿讲读  准周府鄢陵王睦拘庶第一孙辅国将军朝土□从改封为长子以嫡配王氏没无嫡子也
　　○巡抚辽东张学颜乞辞免世荫锦衣不允○以南京兵部左侍郎翁大立管南京吏部右侍郎事  辛酉琉球国中山王世子尚永遣王舅马中叟长史郑佑等一十八名赍表文方物庆贺  皇上登极并进贡赐晏及彩叚等物有差
　　○壬戌  上御文华殿讲读
