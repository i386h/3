<!-- { "loadSidebar": true } -->
　　○湖广道御史唐之夔请饬铨属之规以息异同之议为两广铨司发也故事铨司凡十四员两直江浙福湖河南山东西狭川各一员两广共一员为十二员又二员分两直以江浙福湖人众者通融互补偶值两人皆令共事云贵未有分属或间用于二员数中但不著为例万历二十六年推择司官乃有两广云贵合推之说三十三年吏部推举遂以云贵一人与两广推中吏科给事梁有年争之乃仅推两广而题疏犹合云贵为词是春二月工科给事中王元翰复理前说欲于四司中添一员以为云贵而杨时乔亦以册库缺司议添二员以待各省间用而云贵缙绅间谈往事谓云贵铨司原有三员不与两广共者议十月不决矣唐之夔乃言臣阅铨衡人鉴云贵两广铨属之推各不相蒙人鉴所载云南赵汝濂于嘉靖十五年由文选主事升验封员外至十八年升南玺卿而广东伦汝谅亦于十五年由御史改考功主事至十九年升通参两人同时不相引避则合推明矣自伦赵而后广缺递补而云贵无闻考其先达如孙应鳌之贰宗伯严清之都冢宰数十年间云贵人材亦尝辈出而两广司官未尝移之以归云贵虽两臣清贞亦必有一定之例故也臣非为云贵可少司官惟是两广自两广云贵自云贵毋劳牵合紊成规而敝唇舌也于是王元翰复申前疏颇以稽迟咎少宰然少宰实建此说独与元翰合未能得于群议也又方移刑部裁补司官未报久之刑部议允时乔乃复上疏曰臣考会典洪武初定吏部四司主事各一员至三十一年以选司事繁添设一员正统十年又添功司一员盖因时制宜虽创法之后不能不复更置也若封司政务其繁不减文选而又加于考功毋论赠荫诸大典即吏胥一项簿牒漫漶窟穴其中机智夤缘千态万状自非添设分任以暇豫精专之力一意爬梳鲜不溷者且以四方之文移四司之案牍一代之典章俱存册库使典以其人毋论防绝蠹即纂修国史之张本亦于是取焉臣受命摄铨而典籍故事一无所稽堂上临时从吏书索取证据臣实愧之所幸册库为  祖制首务得循名议复请于验封司添设主事一员令专领其事严扃钥勤参验四司于此查对遇更替即逐一交盘如库藏例藉有神奸必不敢高下其手以此一员处云贵之资望应及者大约以九年三科为率选择擢用令常川在任不得如他省去来至升后顶补亦以九年一人为率至于回籍之人乃以待他省之同时相值者今刑部已允裁司官薪俸不增而典籍有托臣以为经久甚便  上是时乔议许设一员矣顾以专管册库及九年三科之说为未快谋始也盖庭议有云云贵可罢者又不欲以铨曹下董簿书而时乔意则直为库册而发自是验封得加员而云贵间用议卒不决
　　○兵部题三科武举宜循旧例得与武科一体叙荐甄别收用从之
　　○贵州布政赵徤为石阡长官司安燕孙请承袭从之
　　○湖广巡按史学迁劾醴陵知县诸道元荆州通判江汝淮祁阳知县许如珍汉阳知县黎可耨等事下吏部黄州府推官高维垣以萧继元讦奏事拟改调谓维垣修怨于继元也
　　○丁亥大学士赓三疏请休不允
　　○戊子大学士廷机复入阁视事
　　○己丑遣行人汪三益往长乐王府典丧
　　○升河南参政吴中明为按察使
　　明神宗显皇帝实录卷之四百三十九
大明神宗显皇帝实录卷之四百四十
　　万历三十五年十一月庚寅朔以长至屇期赐百官休假三日
　　○湖广巡按史学迁请罢□税撤矿务以苏全楚不报
　　○直隶巡按黄吉士勘砀山知县高瀚以贪酷革职为民
　　○升文选司主事刘崇文为考功员外郎降云南按察副使张璧补四川参议
　　○故大学士刘徤孙刘维忠乞补荫事下吏部
　　○壬辰以宁夏副总兵王邦佐挂印充总兵官镇守甘肃地方
　　○癸巳享祀  南郊遣英国公张维贤行礼怀远侯常胤绪永康侯徐文炜兵部尚书萧大亨分献
　　○大学士赓廷机以长至诣仁德门称贺赐酒馔有差
　　○调稽勋司员外胡国鉴补验封司员外
　　○吏部左侍郎杨时乔援何孟春例自乞改南不许方姜士昌疏下时  上怒命部院参看而时乔以卧病为辞久之乃上然亦不敢有所排拂言者遂以木桃琼瑶责阁部以为时乔心阿辅臣也至是礼科给事中戴章甫又论仪郎张嗣诚躐进可骇功司李延大退缩堪羞言国家仪郎迁转什九宪副什一大参问一卿寺近自张我续而下十数人惟王纪刘宪宠以两遇大典得升光禄少卿不知嗣诚何缘得之又功司职掌在核贤否辨忠邪采公评以资品隲或奉旨看说即属稿呈堂所从来矣迩者部院参看之事延大职在功司而三神皆摇五色无主又何以察官材而饬百工耶疏虽不指时乔而意实为时乔发于是时乔疏言臣叨仕籍久假在里召命起家躐署铨政贤否混淆举措错缪爵禄空虚舆情抑郁实臣失职所致屡期推用尚书右侍郎未奉特简而臣病数月鲜接公座铨体实由臣而坏又以参看纡迟蒙恩不究国体亦由臣而损臣实悚愧不宁查前例有吏部左侍郎何孟春自乞改南准改南京工部右侍郎今事例相同有南京礼部右侍郎臣前十年尝与此推今尚悬缺敢以此请既而有旨不许时乔亦出视事张嗣诚李延大先后辩章甫疏俱各不下时乔乃陈梗概以明铨体疏言故事科道吏部属例得每年推升京堂至如各部礼兵四司例有轮转若仪司以典礼会试职方以边功防秋营屯之以工建户曹之以边饷及刑部有绩望者每三年内皆得间升五品京堂所以唱率习兴起吏治也近例仪郎七年内外升副使八年内外升参政嗣诚今俸八年有余矣尝主考广东及与会试即以实授郎中计资九年有不止于尚宝少卿者李延大参看一节值功郎初转选司延大以员外蹔署功事臣已卧病经旬而延大方署事三日仓皇呈草已属稽迟至于列疏署名则该司该道俱未之书不独延大为然矣近者三年先后论列去二郎中今复移咎二臣率属之玷职何所诿唯有静听  圣明处分其余悠悠均俟公论耳盖章甫疏中有钻剌贿赂语杂不足陈而又以嗣诚故议及林学曾学曾初为选郎介有守铨曹中称之也于是疏下  上言仪部迁改有例非选郎所私部院会题亦非功司得与林学曾李延大照旧供职然犹再议嗣诚以答言者久之时乔又＜锍-釒＞言嗣诚历俸已八年余八月以郎中正五品改尚宝少卿从五品有难于别议者查万历三十一年八月祠祭司员外吴默改尚宝司丞三十二年十月仪制司主事彭遵古改尚宝司丞主客司主事李憭改光禄寺丞皆非实授郎中但以资望相应改授亦非如王纪刘宪宠等有册立徽号勤劳之例也宜令嗣诚照旧供职俟九年考满题补升用从之
　　○以军士缺冬衣备查各省所欠绢布钱粮自苏州一府前以特旨督催外自二十九年起至三十四年止松江府欠梭绵布共七十八万一千五百三十五疋河南欠绵布十二万二千九百余匹山东欠绵布一万六千七百余疋苏州尚欠绢五万五千六百余疋湖广欠绢四万七千六百余疋江西欠绢一万四千七百余疋尚自三十一年起欠苎布十九万一千九百余疋俱限三月令各官住俸督催
　　○甲午祭  三皇于  景惠殿遣詹事府萧云举行礼并以是日颁馂于辅臣
　　○乙未大学士赓廷机以来复屇期请下考选科道及庶吉士之命报闻　　○朝鲜国请明年历日百本命礼部给之
　　○湖广巡按史学迁请豁犯官谢世爵生员沈机仇国彦等为郢中激变之狱也初陈奉之入楚诸亡命依之所在为虐而参随薛长儿李二生皆郢人故讎报郢人独憯生员沈希孟张奕业遂与诸生哭于武穆纛下乡民从之鬨不可止陈奉两疏参诸司道遂逮沈希孟张奕业毙于狱中久之事稍角□羊而谢世爵以不闭城门沈机等十七人以从旁观望尚系案中至是按臣乃援恩诏例出之
　　○福建道御史邓澄劾江西税监潘相李道不报自陈奉梁永而后天下税务渐归有司而江浙闽广犹故李道潘相亦屡疏请归未许而李道所治湖口居赀尽焚御史以江右瘠土而税监两设煨烬之后恐复鸠居故请撤回以顺  天心以溥  圣泽云
　　○丁酉工科左给事中孟成已告病踰四月请假不报
　　○己亥四川巡抚乔璧星以镇雄之讨朝议未决又上疏曰兵贵有名师直为壮安尧臣篡据镇雄要君之罪已不容诛即与宣抚司提衡而论奢世续以女土官占匿印信阎宗传以一目把倚势披猖犹然擒治剿处之矧安陇异姓黔蜀异省土府世爵等于侯封岂容孽夷篡而有之哉自尧臣为逆以来溆泸以南毕节以东据掠生口日不绝警又杀土知州杀土经历杀威信安靖二长官司苟复任其鸱张必纵为蚕食是朝廷之威令不能行于土夷使负固崛疆者皆效尤自相君长也臣待罪封疆为蜀计何能为尧臣计黔中动以兵饷为难然如咨文所云则尧臣朝去臣即暮为班师假令不然则兵老财匮谁任其咎盖是时蜀抚未奉撤师之命尧臣既称退避请官交印矣而又有委官坐镇之请冀朝夕撤师则陇后不立镇雄终非蜀有于是蜀抚持之益坚上仍命依前旨从事而已
　　○庚子前礼部尚书于慎行行取至京
　　○肃王绅尧进马五十匹命赐王书并大红纻丝常服一袭白金三百两彩叚六表里
　　○兵科右给事中吕邦耀疏乞批发章奏以开言路亦为禁发抄事发也南京工科给事中金士衡亦请宽时禁以昭大公俱不报
