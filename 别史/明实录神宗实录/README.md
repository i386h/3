<!-- { "loadSidebar": true } -->
神宗显皇帝实录

序
　　惟
　　天纯佑我明奕叶重光圣德神功代垂信史要以久道化成享祚悠远则
　　肃皇为最著
　　皇祖神宗显皇帝复起而光大之多历年所眎
　　肃皇尤溢焉猗欤盛哉凡四十八年之中鸿谟骏烈巍然焕然不可殚述自
　　皇兄初年即命儒臣开局编摹逮朕嗣服越兹三禩乃始勒成
　　实录五百九十六卷
　　宝训一十二卷盖纂辑若斯之艰也朕披阅再三未能仰窥渊奥而其大者炳于日星亦庶几仿佛一二因亲裁其文谨序诸卷首洪惟我
　　皇祖睿哲挺资缉熙懋学凛天命于顾諟郊祷必虔俨祖训于羹墙率循无斁大孝切终身之慕
　　止慈奠卜世之基真所谓修身以道惟圣尽伦者矣推之用人行政则信任老成优容戆直辟门询岳而独断未尝旁挠尚德缓刑而明威罔有错贷至于穷檐单赤之隐尧水汤旱之忧蠲赈屡行朝闻夕报甚且合
　　宫壶之捐赀遣輶轩之特使虽所称饥溺繇已痌瘝在身曷以加焉用是恺泽涵濡太和洋溢九宇风动万品春熙声灵之所赫濯歼哱播于一怒造箕服于垂亡洵非偶然之故已朕以眇躬嗣兹鸿业惟
　　皇祖寔燕贻之乃时事多虞人情积窳仪刑未远化瑟难调夙夜寅畏凛乎操朽驭而涉渊冰也昔周盛时以成王之贤念兹皇祖每追想于绍庭陟降之间矧今煌煌
　　成宪具在宁敢忘继序不嘉与大小臣工益袚濯乃心以共扬绳武之伟烈也哉书成敬奉以荐于
　　祖庙并告竣事于
　　皇考
皇兄之灵于戏大经大政同琬琰以光昭可法可传并乾坤而永久藏之金匮石室为万世文子文孙取则焉谨序
大明神宗范天合道哲肃敦简光文章武安仁止孝显皇帝实录卷之一
　　自本卷起至卷二隆庆六年六月甲子止未校
　　神宗范天合道哲肃敦简光文章武安仁止孝  显皇帝讳  穆宗契天隆道渊懿宽仁显文光武纯德弘孝  庄皇帝子也母  孝定贞纯钦仁端肃弼天祚圣皇后以  嘉靖癸亥八月十七日酉时生  上先是  穆宗皇帝长次  皇子皆殇而弟  景王之国亦未几薨逝本支未树中外朝野以为忧  世宗皇帝虽讳建储然无时不勤贻谋之虑及  上生而后喜可知也  穆宗皇帝久居藩邸以潜时乾惕之励  登极明年即俞群臣之请册为  皇太子又明年延见群臣出阁讲学更慎选博闻有道术者以资启沃无间寒暑  累朝蒙养之功未有若是豫且早者  上英明天纵而更敦大优容动必中节方十岁时  穆宗恭妃遣人持金壶闯出集门遗其家为门者所奏  诏令以百金授妃曰即家贫以此给赐  先帝赐器不可出也文华殿角门柱础忽有天下太平字迹拭之不灭辅臣以为瑞请  上临观  上见之不怿曰此伪也从来天书之伪善惑人主而  上以冲龄独断其非诚千古帝王所不及迨长而  天表严重广颡丰颔龙行虎视目光四射指顾生威而  圣度益渊穆廷臣触讳者辄含茹不为动喜作楷书盈幅斗字濡毫立就自饶古法今文华殿屏十二字  上初临御时所书也讲幄大臣必随职事特赐  手书以示交儆晚年更精行草唐宋好文之主方斯蔑矣  天性至孝居  大行丧哀毁备至事  仁圣皇太后  慈圣皇太后多不匮孝思方冲年讲学语辅臣禁中花发侍  慈圣母后宴甚欢辅臣偶言至  仁圣  上即起还宫肃驾往迎
　　○赏花传觞而饮酮后终始弥笃一切典礼惟恐不极尊崇大舜五十而慕殆庶几焉上  宝册日坐不南向饬拜甚恭敬谨之至仪注俱出  圣断有非臣下所及拟者盖  上仁孝圣神逈绝千古享国愈久  圣德弥隆无挽近综核之烦而自臻治古几康之理海内沐浴  玄化几五十年  国祚灵长永永无极所培毓远矣先是因秉轴者惩操切之过不无稍剂以宽大而  上明习政事  乾纲独揽  予夺进退莫可测识晚颇厌言官章奏概置不报然每遇大事未尝不折衷群议归之  圣裁中外振耸四封宴如虽以忧勤之主极意治平而不得者  上独以深居静摄得之周之成康汉之文景未足况也至慈护  先考终始无间尤非草野所得窥而为尧为舜之旨更谆谆以期  今上盖实知不世出之主足恢大有为之略有万万不爽者  庙号曰神殆真如神云隆庆六年五月乙酉朔
　　○二十六日庚戌  皇太子依于丧次时年十岁
　　○令传谕皇城各门内外官严守卫慎关防
　　○又谕兵部及京营提督等官发军守皇城各门如成化二十三年例□大学士高拱守吏部如故
　　○少傅兼太子太傅吏部尚书杨博仍管理兵部事
　　○辛亥命礼部左侍郎王希烈往  天寿山相度  大行皇帝山陵
　　○刑科给事中朱南雍＜锍-釒＞请广东行久任法吏部覆言官不久任则人无固志治鲜实功况广东盗贼滋蔓民不聊生官其地者诚宜久任责成自巡抚兵备守巡道及府州县正官如才望治行于地方有赖人心有属者俾得一意展布竟其设施待治功有成之日不次超擢以示优异报可
　　○改分守通州参将署都指挥佥事聂大经分守山海关地方
　　○升湖广辰州卫指挥佥事芮潮以都指挥体统行事守备镇筸地方
　　○初令河南按察司清军道兼兵备特给敕书关防专辖开封府二十九州县并宣武卫地方从巡抚梁梦龙之议
　　○分守西宁参将何其昌因事启番衅调河州参将署都指挥佥事张翼分守西宁何其昌充为事官调守河州
　　○广东倭海贼突寇广海新宁惠来遂陷神电锦囊诸城转入高雷廉琼界所过焚劫杀掳无筭官兵先后拒战获功一千余级提督两广军务兵部左侍郎殷正茂＜锍-釒＞叙总兵张元勋参政江一麟参议周鸣埙副使陈奎吴一介佥事李材许孚远等功及锦囊所千户侯安邦电白知县蒋晓弃城高州府领兵同知郭之通原任参将黑孟阳诈冒罪状兵部覆正茂军功通候倭贼荡平叙录各官久在地方酿成祸变小胜大衄尚难掩罪何可言功其侯安邦等相应转行巡按御史勘问并前项功次阵亡人员逐一查覆分别具奏从之
　　○以套酋宾免台吉诚款颁赐赏赉
　　○壬子大学士高拱等上劝进仪注
　　○甲寅文武百官率军民人等于会极门上表劝进曰伏以  三灵协祐衍  历祚以弥昌四海宅心仰  圣神之继作传序所属推戴均钦惟  大行皇帝  仁孝俭勤  文明中正  觐光扬烈绍二百年熙洽之麻布德缓刑养亿万载和平之福干羽化通于夷狄茨梁利普于蒸黎方垂衣以  御穆清乃脱屣而游霄汉龙髯已堕徒瞻恋于臣民燕翼惟勤诞敷遗于后嗣敬惟  皇太子殿下  狥齐岐嶷恭敬温文日就月将  睿学聿隆于青幄星辉海润  贞符夙协于黄离顷闻  凭几之言惟以  承祧为重固  宗庙  社稷之攸赖矧讴歌狱讼之咸归盖  天生圣人将使必得其位且众非元后罔克胥匡以生虽在亮阴当思继述伏愿  勉遵末命少抑哀情嗣我  列圣之丕图  履至尊而制六合接古帝王之正统  莅中国以绥四方  揭日月于重华  保乾坤而永泰  谕答曰览所进笺具见卿等忧国至意顾予哀痛方切继统之事岂忍遽闻所请不允
　　明神宗显皇帝实录卷之一
明神宗显皇帝实录卷之二
　　隆庆六年六月乙卯朔日食自卯正三刻至巳初三刻所不尽分余躔井宿度先是礼部奏寅刻百官赴思善门哭临毕赴本部救护青衣角带不用鼓乐毕仍素服腰绖办事又丧礼方殷阁臣候不时咨问免出行礼俱报可
　　○  皇太子缞服御文华殿百官率军民再劝进笺曰伏以  离重明而继照既久协乎人心  乾六御以当阳宜凝承乎  帝命敢申恳悃再渎  宸严窃以国家之兴越二百载贤圣有作盖六七  君际兹重熙累洽之庥咸以继体守成是赖迨我  大行皇帝  尧仁荡荡  舜德巍巍听六籍理万几每躬亲而不懈抚兆民怀四裔犹儆戒于无虞遹观  圣治之方升讵意  天心之弗吊  升鼎湖而证道恸攀附之无从  凭玉几而宣谟惟纂承之为重敬惟  皇太子殿下  聪明首出  仁孝性成绕电流虹夙应斗枢之瑞  承祧主鬯久孚夷夏之心即宜出震以宅师顾乃撝谦而狥节臣等重惟  神器不可以无主  天位岂容于久虚昔高宗谅闇弗言群臣咸谏乃成王幼冲残祚百辟来同斯圣哲之遗猷亦古今之通义伏愿  殿下少抑终身之慕深惟永世之图宅丕丕基对扬  文考之光训  作明明后率繇  烈祖之旧章俾  九庙之神灵凭依有在暨万方之黎庶利赖无疆笺入  上览毕召见阁臣入致词出传谕卿等为  宗社至计言益谆切披览之余愈增哀痛岂忍遽即大位所请不允
　　○丙辰  皇太子缞服御文华殿百官率军民再劝进笺曰伏以  天祐下民作之君以康四海  父有天下传之子欲主万年况讴歌朝觐之咸归望  宗庙  社稷之有主若撝谦之徒狥将大计其谓何敢复渎祈冀终  俞允敬惟  皇太子殿下  发祥震索  贰体离明  讲学孳孳独懋  圣修之益  视朝穆穆共瞻  天表之奇智临宜于大君主器正惟长子眷惟  未命属以丕基欢心已洽于九围  睿志独勤于三让臣等稽之古训询于佥谋咸谓孝以继志为隆礼以顺时为大虽嬛嬛在疚未忘哀痛之情然业业万几当思难大之托如以帝王而狥曲士之节是忘缵述而遗  文考之忧臣等是用局地孔惶叩阍弥切愿终陟于  元后始克慰乎群心伏望  殿下永怀  凭几之词蚤荷受球之宠  阐皇猷而  恢帝范光  圣德于日照月临  绵凤历而  奠鸿图延国祚于天长地久笺入召见五府掌印总督京营内阁六部尚书左都御史等官各官入致词出  上谕曰卿等合词陈请至再至三已悉忠恳  天位至重诚难久虚况  遗命在躬不敢固逊勉从所请乃  谕礼部择日具仪以闻
　　○赐辅臣及讲官并各衙门三品以上鲜笋
　　○丁巳礼部上  登极仪注
　　○德平伯李铭卒
　　○庚申传谕  山陵事宜遣大学士张居正同司礼监太监曹宪于  即位礼成后复往视居正上言送终之事至大相地之理甚微事大则处之不厌其详理微则求之必贵于广乞照嘉靖七年事例差礼工二部堂上及科道官各一员带领钦天监谙晓地理官员阴阳人等  举廷臣中有素精地理者一员同往相度＜锍-釒＞下礼工二部于是户部尚书张守直礼部右侍郎朱大绶工部左侍郎赵锦礼科都给事中陆树德江西道御史杨家相工部主事易可久同居正等诣  天寿山潭峪岭复营视  山陵
