<!-- { "loadSidebar": true } -->
　　○兵部题参建昌游击董尧民三屯游击宗应魁大毛山守备刘裕民贪懦俱革任回籍从御史吴崇礼劾也
　　○礼科右给事中汪若霖以考选将定＜锍-釒＞论兵部主事汪元功礼部主事黄汝亨二人遂坐改部元功初令新建而汝亨令进贤皆负时名领大邑相善也颇为政府所知亦以才故月旦人事而南昌令黄一腾者资后二人同考选时有所推排凡考选咨访省台共操柄以圈单上下虽都长无所独与于时吏科长陈治则心与元功汝亨而礼科右汪若霖心訾治则方发二人单时弗善之也而光禄丞吴正志微泄其事元功以若霖薄己意一腾所为与汝亨共诋一腾事遂鬨若霖乃劾奏元功汝亨嚣竞无良吏部为辍所拟单先是五月雨雹若霖＜锍-釒＞上论大臣专政言今上下相引大小相煽一二淹躁无聊之士入幕深坚不恤外议簧鼓侪辈飞语四塞行某事则曰某言者误之言某人则曰某人者嗾之盖指汪黄也而元功汝亨亦以此疑畏遂拟原职俱授部而言者又以挑激罪吴正志　　○升潮州知府金时舒为南赣备兵参政
　　○癸亥吏部同都察院考选宜授给事中者胡应台喻安性刘文炳王绍徽顾士奇张凤彩周应春张延登刘一爌张国儒彭维城何士晋李瑾范济世等十四人宜御史者吕图南黄一腾熊廷弼荆餋乔王象恒陈于庭穆天颜房壮丽侯执蒲吴亮刘光复李橒邓渼王国祯顾慥朱万春何太谦彭端吾冯嘉会陆梦祖金明时张五典梁州彦董绍舒管橘张尔基毛堪杨一桂王以宁毕懋康韩浚颜思忠郑继芳曾用升史记事刘蔚刘国缙徐鉴等三十八人宜授南给事中者黄起龙邓云霄晏文辉高节等四人宜授南御史者傅宗皋王霖周达张邦俊张餋正汪怀德等六人外分部司者翟师雍游汉龙秦道显饶景晖黄汝亨马性惇汪元功魏成忠冀述夏禹英洪世俊徐如翰等十二人
　　○兵科给事中袁懋谦＜锍-釒＞救满朝荐不报
　　○甲子礼部覆驸马都尉万炜父汝栋恤典如例给祭葬
　　○丙寅命户部支太仆寺银十万与五城御史查勘灾荒的实先尽京城次及里八府剂量轻重一体赈救房号免租三月平籴之法依拟实行煮粥著于穷冬新岁动支扫仓余米行三个月其外省饥民行抚按官查例预备义社等仓及搜括库藏堪动银两多方赈拊毋使枵腹远奔流离失所以虗朝廷爱餋元元之意从户部请也
　　○兵部主事汪元功礼部主事黄汝亨各＜锍-釒＞论礼部主事黄一腾
　　○南京工科及督府等官以盗窃禁庭铜版制物参西安门把总李云翼卫总施洪盘诘官王栋吴忠张承荫等各行南法司提问
　　○丁卯祀  先师孔子遣大学士李廷机行礼
　　○通政使沉子木以进贡愆期参违限员役广西族目岑盛等著抚按行该州究治
　　○吏科都给事中陈治则以倾危构煽挠乱大典劾主事黄一腾寺丞吴正志
　　○戊辰  孝康敬皇后忌辰遣官往  泰陵行礼
　　○鲁王寿鈜以  万寿节进金鞍鞦辔并各色马六匹以  皇太子千秋进名马一匹
　　○己巳吏科右给事中翁宪祥论叙荫重典宜杜冒滥为石恂翁裕昆＜锍-釒＞发也原任三边总督石茂华南京刑部尚书翁溥其生前俱有恩荫谥赠而恂裕昆又以恩诏近例为请以在任病故比于军功死事者故裁之
　　○庚午  孝慈高皇后忌辰遣官往  孝陵行礼　　○直隶巡按邓澄言自夏秋之间倾江倒海续接运报冲滚粮舡数十漂米逾万运军溺死者一百十名不知名男妇数尚倍之其自天津以南闸河上下被害尤酷实数未查然盖已破家千里葬身鱼腹非复乘机侵溺故令放失者矣国家岁漕四百万石虽有湮失例无减免令甲昭然然亦有法外之情当权情于法嘉靖八年议粮艘遇风损坏漂流许陈告勘实申覆明白即与除豁二十二年议洪闸遭风失粮将该帮官旗应给羡银与失者责限买米上纳或不便买米将银七钱估米一石即该库改折又弘治二年议漂流十石者于百石中每石除脚米一斗以补本数两平收受漂流一百二十石者免晒一千石计每石省折米五升耗米七升先行支放以补本数凡于漂流的实勘给之外咸许免尖免耗免脚价免晒扬皆以权情于法也又当天顺三年命淮徐临德济通等处药局遇官军患病给药饵调治正德十一年命军旗身故寄归遗骸之惨且以辇毂漕运均此赤子辇毂灾伤既荷  皇慈发十万金赈济而漕运军旗辛苦特甚京通二仓一月放米二十四万石今漂流万余石不过每月二十余分之一赐之豁免可以苏罢困鼓率作之心不报
　　○辛未吏部题总督狭西徐三畏秩满加太子太保以甘镇论功已经加秩仍就原官升俸一级以示优异
　　○皇太子千秋免百官赐寿面
　　○礼部左侍郎杨道宾以  万寿节请御殿赐免
　　○河南道御史方大美劾寺丞吴正志正志父吴达可巡按江西黄汝亨汪元功黄一腾皆所荐吏正志知省中有短汪黄者屡劝汪黄逊避会汪若霖驳二人单元功诋一腾形于词色正志因之诘让若霖而若霖＜锍-釒＞遂上大美亦先按江西不复论三人短长但咎正志泄漏几乱选典自是省中互有短长而言官相攻自此始
　　○壬申加易州兵备张崇礼为河南参政辽东兵备郝大猷为山西按察使俱照旧管事
　　○癸酉祭历代帝王遣英国公张维贤永康侯徐文炜宁阳侯陈应诏尚书萧大亨赵世卿各分献行礼
　　○以  圣节颁赐辅臣  万寿金篆及金书红符等物
　　○原任大学士沈鲤辞甘肃勋赏允之
　　○命户部所借边饷于太仆寺减支十五万准动老库银十万于东西二库再凑五万以济急需为部借数多冏寺困乏也初议赈时中外嗷然望内帑也而当事既以甲辰为例则例取之冏金而户部方苦边饷时逾秋矣尚少春夏额百四十余万而见贮库者仅数千脱巾时闻不得不请之冏寺冏寺以部借已多罄冏贮不得三十万相持久之太仆寺少卿李思孝乃＜锍-釒＞言顷者  皇上以轸念灾民发本寺金十万赈济畿辅诚天地之德甚盛心也既而户部以边饷为请又命借本寺三十万夫计臣饷兵但知兵饷之穷甚于饷兵臣稽往牒在嘉隆间旧库积至一千余万盛矣迨万历十八年西征哱刘借一百六十万东征倭借五百六十余万二十七年为边饷借五十万又为征播借三十三万三十一年又为边饷动老库二十一万马价三十万三十二年又以年例借三十万余先是二十九年以边饷不给顿借百万前后所借在计部者已九百八十三万矣而二十九年工部以大婚大礼借三十五万三十一年光禄寺以年例借二万又借三十七万今老库见存者二十七万耳而东西两库每年所解仅可以供各边年例之用况重以各边功次赏赉亦取于此  皇上以冏寺之乏宁复减于计部也乎且以种马既废改折之法原奉  明旨暂贮以为种马之用申饬者屡矣国家当无事之时尚宜切绸缪之计今班白跳梁长昂异志万一失备如有嘉靖庚戌之变胡以应之又方今所在灾荒内而京师外而省直人无乐生之心万一不逞斩木揭竿一时仓皇求中驷不可得将责之户部乎责之冏寺乎臣寺所属不过十余府每岁所入不过四十余万而时遇不给辄尽揭而去在户部亦或有节省之方催徵之计曾不出此而倚便于人东那西借亦甚非计臣理财之长策也＜锍-釒＞上又久之不下兵部尚书萧大亨为请裁酌以内重马政外禆安攘为言若为调停可发十五万者  上复从之而兵部＜锍-釒＞微右太仆亦言计部借资终非长策于是赵尚书自白其所借自三十年以后仅可百八十一万而其百万者代了前局诸大费不与焉又以九边年例在嘉靖间数才二百四十余万迄今加至四百一十余万士马刍粮岁岁增益不闻有省一钱减一粟者虗伍实籍无由可稽问借饷则司计者显被其名问亏饷则司兵者阴耗其实以＜矢见＞切兵部仍请借如故  上命依前旨酌议而已
　　○甲戌西安府地震
　　○乙亥以中秋节颁赐辅臣酒馔
　　○丁丑彗历于房
　　○以  万寿圣节命百官朝贺于午门行礼赐辅臣寿面长春酒品膳有差
　　○戊寅兵科都给事中宋一韩以星变上言春秋二百四十二年孛见者三终纲目之世彗见十七今彗星复见东井其咎安在臣谨按星野东井秦分彗尾西南渐往西北又指秦地秦其急乎今套海丑虏无时不动虏王嫡孙久留青海诸酋因之瞻乌靡定傥有阴谋必且波及内地又土官鲁光祖势重气骄锄之不动其心愈肆兵争之瑞必起于其部落梁永乐纲播虐三秦父老因而饮恨此皆事之不可知者也且彗者扫除之象刑人之职也小人用之以扫除为职君子用之以除旧布新今李凤鲸噬于粤东潘相蝮螫于江右高淮虎视于辽左马堂鸱张于河道其他若张烨胡滨杜茂鲁保沈永寿丘乘云辈稍知敛戢其为扫除之役则等也宜因此变悉撤中官反其故职因而一新旧令勤政讲学亲贤远奸躬二圣之典修四孟之仪复三朝之制补九列之班平积薪之叹沛赐环之诏作台谏之气决章＜锍-釒＞之壅慎节钺之选惩债帅之风出禁藏之储杜冏寺之借节大官之奉减水衡之织释诏狱之冤纾都民之困诸如此者一旦涤除焕然改观则和气成祯祥见语曰星变结和其由此矣臣观  宝训嘉靖十一年八月辛巳彗见井宿间与诞辰会  世宗欲免行庆贺礼部尚书夏言奏礼成之后痛加修省于是自二十一日浅衣办事三日九卿各自陈以听裁处十八年复以星变撤天下镇守内官今彗出适逢  圣节又当撤处梁永人心悬望之期宜令该部查  先朝尽撤内官及九卿自陈之例朝夕举行庶内顺外威虽有边方之警亦不虑矣＜锍-釒＞上留中
　　○己卯大学士赓廷机以  万寿昌期天人欢应乞将前后章＜锍-釒＞切要数事如两京急补大僚考选候命科道日讲起居注  东宫侍班讲读掌坊掌詹庶吉士送馆捐赈佥□等＜锍-釒＞皆一并涣发以应革故鼎新之象以昭祈天永命之实
