<!-- { "loadSidebar": true } -->
　　○补荫原任已故户部尚书贾应春孙云霖为国子生
　　○罢南京礼部尚书何维柏维柏前为吏部左侍郎以不保留居正与尚书张瀚同被旨诘责未几南转至是自陈遂罢之
　　○戊子复除原任云南右参政张仲谦为山东左参政
　　○先是临德  仓岁收山东河南粟米粒小岁久多致红腐近议支放官军行月二粮出陈易新但所出者少所入者多将来本色又必陈积于是部议自万历六年为始每年额派二仓夏税秋粮二百里内者仍徵本色三百里外者俱徵折色从之○予已故忻城伯赵祖征祭葬如闲住例给予原任南京工部尚书康太和祭葬如例太和莆田人嘉靖己未进士改庶吉士授翰林院编修历升南京礼部右侍郎南京工部尚书被劾致仕太和为南礼侍八年不调或讽之少贬以狥时好太和曰升沈有分吾安能仆仆权门以徼进哉年八十卒
　　○己丑以狭西副使李汶为本省右参政
　　○改补原任福建右布政使刘志伊于湖广
　　○升福建守备方伯甘肃操守徐谨各佥书行都司事伯本省谨狭西
　　○先是淮水南徙泛滥淮扬间已而漕运侍郎吴桂芳报称草湾开通淮水消落至是淤垫如故给事中刘铉言治淮以开通海口为策宜简方略大臣一员会同河漕诸臣相踏咨度为新运计  上令吏部推有才望实心任事者以闻于是吏部请以总督漕运兵部左侍郎吴桂芳为工部尚书总理河漕得旨近来当事诸臣意见不同动多掣肘以致日久无功今以此事专属吴桂芳经理河道都御史暂行裁革李世达改推别用其选任部司处置钱粮俱许以便宜奏请若明岁运道有梗户部查先年海运事宜行
　　○广西抚按官言靖江宗室边方贫苦请免其习学郎支全禄礼部以为越例  不可许  上是部言
　　○命南京后军都督府佥书王尚文充总兵官镇守福建
　　○予原任兵部右侍郎兼都察院右佥都御史吴道直祭葬照考满例以其关边回还以死勤事也
　　○辛卯调补四川副使覃应元于狭西○壬辰先是广西岑溪六十三山七山那留连城等处与罗旁接壤猺獞啸聚为患至是贼首潘积善等畏威求抚愿归地输粮总督凌云翼以闻并请于连山等处设指挥千户五员分兵屯守以防芽孽部覆如议命赏云翼巡抚吴文华银币参政王原相佥事王一卿参政蔡汝贤副使徐时可升级有差
　　○升国子监司业吕旻为祭酒
　　○癸巳补原任调简副使徐柏为四川副使
　　○漕臣吴桂芳奏高邮湖土石二堤新开越河南北二闸及老堤加高石层增设护堤木城各工竣事报闻
　　○甲午先是魏国公徐鹏举有二庶子长邦瑞幼邦宁而邦宁之母郑嬖且冒继封意属邦宁嫡矣已格于正议送邦瑞入国子监而祭酒姜宝慎其事移文驳查鹏举因以邦宁并请蜚语四起宝被重劾落职至是抚按会勘赃无的据请昭雪录用部覆许之当驳查时南仪曹王世懋移檄中府参军郑未封而邦宁生非嫡也无嫡立长何持两端繇是邦宁之议遂定
　　○升四川副总兵张泽佥书南京后军都督府事四夷州等卫夷人都督纳木章等并朵颜等卫夷人阿都赤等及外夷灵藏赞善王端岳坚昝遣使著巴答等各赴京进贡赐宴如例
　　○乙未以  穆庙恭妃李氏薨辍朝一日
　　○改南京国子监司业周子仪为国子监司业
　　○命已故武平伯陈大策男陈永寿袭爵
　　○授考选知县李涞户科给事中许一德狭西道御史
　　○南京吏部尚书潘晟都察院右佥都御史张岳等考察兵马指挥李克励等二十九员得旨为民闲住降调致仕俱如例内刑部员外包大爟原议浮躁改照不谨例闲住
　　○丙申  世宗肃皇帝忌辰  奉先殿行祭礼遣侯朱冈祭  永陵  
　　○淮府嘉兴王薨逝生子载埛载垃一系擅婚一系滥妾例俱不得承袭部议郡王祀事不可中绝若概题口粮以庶人而奉王祀于礼未安欲将载埛降封为奉国将军日后止许嫡庶长子一人各以应授官爵奉祀不许奏请承袭王爵其余仍照擅婚所生事例不得请封从之
　　○先是成化间襄垣王仕＜土匮＞与弟仕埭讦奏各降庶人时仕＜土匮＞子成鋜等先已授封成铎等以生在革爵之前已奏请报名亦准请封后以违例追革至是礼部覆言革爵子女无论革前革后不许请封盖指生于革之前后者而言其已封追革之议原未及也成鋜等各子孙宜赐复本等爵禄成铎等仍照庶人例给与口粮冠带从之
　　○丁酉  贞惠安和景皇后忌辰遣伯王承勋祭  陵寝
　　○改南京刑部尚书赵锦为南京礼部尚书
　　○升巡抚湖广都御史陈瑞为南京户部右侍郎
　　○升巡抚南赣都察院右副都御史江一麟为户部右侍郎兼佥都御史总督漕运巡抚凤阳
　　○甘肃巡抚侯东莱三年考满荫其子世恩为国子生
　　○戊戌刑部言凡盗内府财物系杂犯及监守常人盗窃盗掏摸抢夺等项但三犯不分所犯各别曾否剌字革前革后俱照窃盗三犯律处绞命著为例○己亥升翰林院侍读张位为国子监司业
　　○补给原任礼部尚书吴山母夫人黄氏祭葬
　　○浙江海盐修塘工竣计筑海塘十八里用银十二万两乃叙录效劳各官巡抚徐栻巡道张子仁水利道陈诏同知黄清知县饶廷锡各升赏有差照旧管事原任巡抚谢鹏举守道朱炳如舒应龙知府黄希宪等各赏银有差
　　○以分守湖广镇筸参将吴子忠充副总兵分守四川松潘等处
　　○庚子升总督蓟辽都察院右都御史杨兆为南京刑部尚书  升顺天府府尹王之垣为都察院右副都御史巡抚湖广
　　○命御史于鲸巡按顺天　○辛丑  上御皇极殿顺天府官进春群臣称贺
　　○是日金星顺行犯土星在斗度
　　○南京科道官詹沂陈王道等紏拾户部尚书殷正茂保定巡抚孟重大理寺卿宋仪望太常寺少卿方九功南京鸿胪寺卿王樵时九功先已处分命调仪望于南京樵致仕余留用
　　○壬寅  上讲读毕与辅臣从容论所讲酒告篇戒崇饮之说张居正等因言往者百官多以宴会妨废政事自罪郭子直等之后大小诸臣皆兢兢识业不惟不敢亦且不暇  上曰朕比奉  圣母慈训宫中宴饮一切省减往时设元宵灯火今岁悉罢之  上又言顷者星变占云应在吴地  圣母因念吴地数被水灾小民困苦欲将织造停免况宫中袍服不能尽御徒久贮笥中珠可惜耳居正从旁力赞之即谕户工二部朕念东南民力困敝苏杭织造病民前差太监孙隆查已派及手应织者织完回京其未派并应措处钱粮尽行停免地方官仰体朕敬  天恤民之意加意莭爱不许借称上用横征苛扰
　　○录万历四年七月至五年三月宁远兴水等城堡阵亡被伤官军张大武等五十五员名升赏如例
　　○以山都司掌印毛斐然充右参将分守湖广镇筸
　　○升山东副使吴道明为辽东苑马寺卿
　　○先是戊字库有各处民弓箭弦本色自嘉靖后改为折价已又改为解料于盔甲王恭二厂专官督造又以先年内库关领壅滞议即存贮两厂而以两厂内臣掌之至是库监欲仍角□羊本色厂造送库交收工部以为不便  上是部言止令军器仍送内库收贮其管库官有需索抑勒积弊巡视指实以闻  癸卯升兵部左侍郎梁梦龙为都察院右都御史兼兵部左侍郎总督蓟辽
　　○升湖广左布政使金立敬为顺天府府尹  升浙江左布政使蒙诏为都察院右佥都御史巡抚南赣汀韶
　　○甲辰命翰林院修撰陈于陛充日讲官
　　○南京户科给事中傅作舟等论劾南京吏部尚书潘晟南京都察院右佥都御史张岳以晟为其乡人兵部郎中吕若愚岳为其乡人刑部郎中包大爟互相属托党庇轻处宜罢斥以为大臣徇私者之戒御史陈堂又极论晟结恩报怨及在礼部干请诸贪鄙状  上令晟岳策励供职已而若愚亦革职闲住
　　○户部尚书殷正茂以人言再＜锍-釒＞乞休  上令遵旨供职
　　○乙巳命给事中李天植御史赵焕巡视京营○升淮安知府邵元哲为山东副使专督河工
　　○丙午降南京都察院右佥都御史张岳一级调外任岳前上疏劝居正奔丧及是自陈遂降调后有希居正意者劾其在南京违例滥费复冠带闲住
　　○降南京太仆寺少卿陈行健一级调外任以自陈议处也
　　○戊申录江西安远县黄乡地方官兵擒获贼首功赏通判徐廷辅等银各十两
　　○己酉先是淮扬庐凤四府徐和滁三州驿递额编站银二十三万九千六百八十余两至是因节省减编止编银十八万三千六百余两其万历六年以前小民拖欠者命尽蠲免以苏疲困
　　○庚戌升延绥守备丁思忠充延绥游击○以河南都司佥书邓都掌山东都司事
　　○升兵部右侍郎曾省吾为左侍郎都察院右副都御史郜光先为兵部右侍郎  以南京大理寺卿陆光祖为大理寺卿  升大理寺左少卿温纯为光禄寺卿
　　○户部奏进顺天府属本年分乾清宫庄地子粒银一万一千二百三十两有奇又  未央三宫官地子粒银三万九千四百八十八两有奇
　　○辛亥先是扬州府城有夥盗劫财斩关而出至是潜入南都为逻者所获事闻  上以贼情重大地方官如何隐匿不报命兵部参看
　　○壬子  上祫享  太庙
　　明神宗显皇帝实录卷之七十终

明神宗显皇帝实录卷之七十一
　　万历六年正月癸丑朔  上御皇极殿受群臣朝贺
　　○丁巳兵科都给事中裴应章题先是操江都御史张岳称强盗李七等劫掠扬州盐□各执铁斧擘城门渡江而去该地方官疏虞罪应罚治既奉  明旨申报乃盗发于十一月二十五日延至初旬以闻各盗称供三十七人甲文止开八九名数欺隐之罪实不容逃至两漕总督直隶巡按并不参奏相应并究  上曰你既知隐匿事情何不蚤行参奏及有旨下部乃于祫享日论奏塞责且不究下其章于所司
　　○戊午  上亲享  太庙○辛酉  上御皇极殿受朝
　　○升南京尚  司卿张焕为南京鸿胪寺卿尚宝司卿张孟男为南京太仆寺少卿大理寺右少卿饶仁侃为本寺左少卿左寺丞傅孟春为右少卿
　　○升巡抚福建右佥都御史庞尚鹏为都察院左副都御史协理院事□□原任巡抚陕西右副都御史陈省为南京都察院右副都御史提督操江兼掌巡江
　　○改原任都察院左副都御史刘斯洁为南京大理寺卿
　　○户部尚书殷正茂＜锍-釒＞乞休致不允
　　○以大同修完边工赏镇守总兵官郭虎按察使贾应元等有差
　　○癸亥升福建右布政劳堪为浙江左布政使湖广右布政刘志伊为左布政使
　　○以太子少保兵部尚书方逢时加太子太保复职管事逢时＜锍-釒＞辞不允○以原任巡抚南赣汀韶等处地方右佥都御史刘思问以原官提督军务兼巡抚福建地方
　　○丙寅升福建按察使朱奎湖广按察使秦淦俱右布政使
　　○升尚宝司司丞雒遵为本司卿本司少卿沈节甫为南京尚宝司卿
　　○升工科右给事中颜容舒为本科  中李天植郑秉厚户科给事中齐一  选俱右给事中天植仍吏科秉厚户科一经礼科九思兵科选刑科
　　○赏朵颜等卫夷人阿都赤等一百八十二员名叚绢衣服不一都督等官长昂等二员加赐彩叚绢疋以前来庆贺长至及□万寿节也
