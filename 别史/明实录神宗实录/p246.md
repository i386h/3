<!-- { "loadSidebar": true } -->
　　○壬申以中秋节赐三辅臣上尊珍馔
　　○以山东都司佥书汪宗尧为大同入卫游击
　　○癸酉升山西佥事杨时宁为狭西□确道右参议
　　○甲戌  万寿圣节  上御皇极殿百官行庆贺礼赐辅臣等上尊珍馔有差
　　○遣侍郎孙丕扬祭京都  太仓之神
　　○丁丑月掩犯毕宿大星
　　○以湖广道御史张治具为江西副使整饬赣州兵备兼理分巡岭北道河南道御史杨有仁为湖广佥事整饬武昌兵备户科给事中朱朝聘为山西佥事分巡河东道带管隰州兼理兵备
　　○戊寅都察院左都御史詹仰庇陈御史出巡事宜曰倚重监司谓御史不得属视监司凡守令之不肖者令得便宜纠劾以共成宪体曰分道巡历谓责成御史令守巡二道每岁巡历该管地方二次则吏治可睹曰审取官评谓考语宜责司道守巡府州县正官开报不必专任推官曰委任府佐谓同知通判皆可择贤而用一切查盘差委不必专属推官曰督责县令谓举剌奖戒毋宽甲科而刻举贡曰整饬纪纲谓如留茶留饭宜有等差不得于常礼有加曰详慎审录谓案临会审必从容细阅使罪人尽言执辩不得拘审日完事以致疏略曰亲审词状谓放告日期务进赴告之人当堂亲审不必令推官先审应否准行任其去留曰拏问官员谓遇贪酷官员除司道知府另行参提外其余先行勘实定拟然后请发落曰严禁访察谓御史亲受词讼虚心咨访则奸恶毕见或拏问批问自足行法无待访察且令省窝访之弊曰躬行节俭谓庆贺宴会过宾交际宜加意节省曰爱民实政谓御史宜悉心体访不分甲科举贡果无爱民实政一例严行惩究曰致虔典祀谓坛宇仪物宜督有司虔举以安神福民曰申明职掌谓巡抚应行事宜止具文巡按知会傥有不公不法听其纠劾而已今则互相和同事多兼管有司两行申请致批详不一遂至停阁宜遵会典檄示所司毋得混累  上以所奏有禆风纪命都察院议行今后巡按御史敢有任情行事不遵宪纲者该院从实查参于回道考察之日分别议处
　　○己卯  宪宗纯皇帝忌辰遣伏羗伯毛澄祭  茂陵
　　○遣侯吴继爵祭  夜明于  夕月坛
　　○庚辰户部覆南京户部尚书王友贤题今岁江南米价腾踊议将各卫武职官员本年八月折布俸粮比照先年事例改放本色候豊熟之年添折一月以补前数报可
　　○户部覆四川道御史刘应龙题将万历十五年被灾州县钱粮除蠲免停徵外如应徵五分者已完三分即作六分已完五分即作全完其完不及数者照灾疲事例减等参罚至于查盘止发大奸巨恶如侵欺埋没等弊其浥烂亏折情有可原者责令照数陪偿不许一概拟罪至于各该抚按节次未完考成事件凡系催徵拖欠带徵钱粮者姑准宽免报可
　　○山东巡抚李戴题将万历十二年正月起至十四年十二月终止积谷过额如额知府等官李伯春等二十三员分别奖劝少积四分以上知县郑汲县丞禇伦各夺俸三月户部覆奏  上是之仍谕各处积谷三年总计查参题有定例今止山东奏到其余省直有无及期户部开入考成听该科查参毋得隐漏○以蓟镇东路副总兵杨绍勋为保定总兵官
　　○调宣府总兵官董一元为蓟州永平山海等处总兵官
　　○兵部题覆蓟镇督抚张国奇等题称贼夷小阿卜户等先仗酋妇猛可真部夷节犯墙子岭黑峪关杀虏军夜近经该路将官擒质夷人二十三名猛酋悔罪献还华人八十余名又献真夷六名要将擒执夷人内大嬖只下五名原非作歹先行释放猛可真下一十八名内摘出一十二名并抵献六名皆系厮奴俱先释回止留紧关头目六名勒令轮番更替以为覊縻总兵官张臣等优叙纪录史宸杨继祖各复职听用管事报可
　　○以扯酋嗣封礼成加宣大总督郑雒太子太保先荫锦衣升一级仍赏银四十两纻丝四表里邓林乔许守谦升俸一级还与胡来贡萧大亨沉子木各赏银三十两纻丝三表里胡来贡仍遇缺推用麻贵等十七员赏有差王崇古竭忠首事三封告成功劳难泯原荫锦衣世职着升袭一级有司以礼存问本兵区画有劳王一鹗赏银三十两纻丝二表里杨俊民十五两一表里该司即中银八两
　　○辛巳赐大学士王锡爵给价调理仍酒米等物
　　○南京兵部尚书傅希挚乞休不允
　　○兵部题覆本部左侍郎杨俊民咨议大峪山做工军夫数多要将在营副将六员分为三班大峪山一员大石窝一员各以歇操之日轮流查点催督半月一换山东班军行令连工三月中都河南班军一月一换各军应给粮银本部专管司官随工给散报可
　　○原任蓟镇总兵张臣以原官铨注左军都督府佥书
　　○以前军都督府佥书新建伯王承勋兼管理红盔将军
　　○壬午祭历代帝王遣公徐文璧行礼
　　○癸未升户部贵州司郎中赵范为浙江副使整饬温处二府兵备兼分巡
　　○除授庶吉士舒弘绪为吏科给事中
　　○以巡捕提督李如松为宣府总兵官
　　○以山西副总兵麻承恩为蓟镇东路副总兵官
　　○乙酉吏部尚书杨巍等题去年奉旨行灾伤省直抚按官将不职有司量行议处至今未到合无再行抚按官督令该道亲诣所属州县考核掌印正官其于一切荒政能否修举如有年力衰颓才识昏暗及恣肆怠缓不恤民瘼者或应休致调简改教从实开报至于督责倡率全在该道诸臣或有年力近衰才猷未称抚按官亦择其甚者一并议处通限一月内具奏仍望  皇上严谕抚按官行令该道有司将臣等所言救饥民防乱民者如何调停撙节区处如何申明缉捕修缮团练凡可以兴利除害思患预防有臣等言所未及者务着实修举勿事虚文  上从其议
　　○工部题将节慎库事例银两另雇炉头量行添铸专济大工每月一次约钱二百万文解发工所候工有次第夫匠数少即行停止报可
　　○  上以大工繁重钱粮不敷命兵部于太仆寺南京工部于苇课等银各动支三十万两协济从工部尚书石星之请也
　　○丙戌南京户  给事中吴之鹏奏称西北狭西山西河南等处连年旱灾狭西为甚意将户工二部事例照旧许令附近地方米谷麦菽随便上纳再令有力囚犯纳赎备赈东南太平宁国苏松常杭嘉湖等府所在水灾议将见年起运钱粮蠲免一岁以苏民困户部覆议蠲免事宜候各巡按勘报至日酌量轻重另行议覆工部事例原为大工而设前因关中灾甚虽借开一年今大工用银方急相应停止其户部事例山狭二省舟楫不通□贩罕至姑准再开一年至于杂犯以下纳赎律有明条相应依拟纳米谷备赈但死罪准赎减等不可为训似难准从  上是之
　　○南京江西道试御史林可成奏江南江北恒旸恒雨俱被重灾议破格蠲赈及狭西连年旱甚无粟可籴乞发临德二仓余粮转运接济户部覆议浙直等处见将税粮停徵候各巡按核勘至日酌量蠲赈狭西荒以继荒斗米二钱委宜发粟接济但临德二仓之米去岁两次俱以发尽且六月以来据报雨泽沾足秋成或有可望其见在籴米银两仍行抚臣照依原议酌发有收地方籴买接济报可
　　明神宗显皇帝实录卷之一百八十九
大明神宗显皇帝实录卷之一百九十
　　万历十五年九月丁亥朔日有食之云阴不见
　　○以左军都督府佥书都督佥事史纲提督京营内外巡捕副总兵管宣大军门中军事朱永祚为山西老营堡副总兵
　　○革西宁游击王铁块任提问以达虏入犯疏玩失事也
　　○己丑山西蒲州安邑解州同日地震声如雷
　　○升河南汝州判官赵卿为南京太仆寺寺丞卿以御史奉旨迁谪至是升今官
　　○云南巡抚刘世曾以入言求去不允
　　○南京湖广道试御史陈邦科陈救荒五事曰酌议折兑曰通行借留曰严禁遏籴曰核实分赈曰破格蠲免仍乞  皇上躬节俭汰縻费无益者罢之不急者止之未甚缺者停之派有余者减之章下户部议覆改折漕粮破格蠲免候各按臣勘报酌议遏籴之禁应行申饬备留漕粮除山狭舟楫不通难以轻议外河南及新运经行之处俱有漕粮今既请被灾州县暂从改折即所谓不留之留也又将运到漕粮中途借留大损岁漕之额且与其留各省运到之粮不若留本处应运之粮从而改折之便分赈以银不若以粟诚为确论但临德两仓上年支放已尽合于遇灾地方随宜设处及无碍官银给脚价赴有收地方籴粮以赈饥民从之
　　○以灾伤重大各省直暂免行刑
　　○庚寅  孝恭章皇后忌辰遣武定侯郭大成祭  景陵
　　○朵颜等卫夷人阿里麻等一百四十九员朝贺冬至赐宴赏如例
　　○辛卯朝鲜差陪臣朴崇原等三十三员进  万寿圣节表文礼物赐宴赏如例
　　○大学士王锡爵引疾乞休  上慰留之○都察院左副都御史魏时亮陈吏治转移全在举劾道府官宜岁一按行所部亲察贤否  上闻从之
　　○两淮巡盐御史沈权条陈盐法四事一审消长以便有司分派年久户口有生耗河道有变迁宜行查审量为曾减务不失原额总数仍行仪淮二盐所每年照数拨□往卖以后年久迭为消长不妨再为审派一儆虚搭以便小灶灶户全靠纳剩火盐易米度日乃□人夤缘为奸虚报搭单复验影射不行承买遂致小灶无所所聊生要严禁巡司不许虚搭并行桥坝委官置验讫私记于放过船只逐包印记仍令淮南自仪字六百三十七单淮北自淮字三百三十八单为始其的名引名之盐不许分堆别垣每堆前立一小水牌填写某单第几名的名引名某人盐若干引每垣后立一总牌办验巡盐御史每年选委廉能官员查盘一次以前上堆者亦如前式临掣之日下堆委官验放一革银匠以便内□议自万历十五年秋季余银为始以原额炭硝工食银八分退□听其雇匠自倾依期自纳每锭务足五十两五钱仍选殷实银匠二名验看足色解官即收不许刁难一改单盐以便铺□议自十六年为始量减引目扬州府止派一千八百引淮安府止派一千二百引责之桥坝委官淮南淮北每单各抽盐三百引一年共足三千引注簿明白令□上堆运司移文二府佥报殷实铺户纳银给票运回折卖其每引原价二两六分三厘令铺户增银一钱买之铺户每斤本银四厘食户增银五毫买之不敷仍以捉获私盐凑补每斤三厘不与单盐同价庶□民俱便而陪累夹带之弊可免矣户部议覆从之
　　○户部覆蓟镇督抚张国彦等会咨各仓米豆春防坐支将尽专望额徵民屯本色以为秋防之用今忽遇水灾民屯钱粮多应减免议照上年事例预发本镇十六年年例银二万两酌量籴买本色并与盐粮及折色相兼接济其银即于下年年例扣除报可
　　○以管理乂刀团子手永康侯徐文炜兼左府佥书
　　○壬辰河南宗室勤□火几昆□伏诛焚其尸以杀嫡母及父妾也
　　○癸巳降庆成王府辅国中尉新走□求为庶人以越关来京也
　　○甲午永昌卫地震凉州天鼓鸣地震
　　○吏部题钦天监太医院及太常寺寺丞以下并文华武英二殿制诰两房带俸等官有九年考满官阶已尽例应升俸者则其所升之俸即其所任之官降俸级另行扣算毋得混引不拘升俸之说朦胧通考著为令
　　○  寿宫明楼石碑角柱安竖遣官行礼
　　○以五军二营练勇参将张元实管理宣大军门中军事务
