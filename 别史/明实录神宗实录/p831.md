<!-- { "loadSidebar": true } -->
　　○兵部覆奏辽东巡抚周永春请广宁添兵防守窃计自援辽以来各边镇调募已空况添兵一万即须饷银二十五万臣部从何得此钱粮虽会议加派奈本部分拨不多即应经臣十八万之数尚恐不足又安能增广宁兵二万议将景国佐李成龙见领山狭民兵家丁九百余名与刘麻二罪帅罚赎家丁一千八百不在原题十八万之内计十八万数外约余畿辅募兵一万今河西势急应量留前项之兵合广宁新兵七千与该镇原设主兵以足为广宁分防之用  上从部议
　　○钦天监官以五月二十五日请进  大行皇后册宝  上曰册宝冠服未造日期迫近将何举行著另择吉日来行
　　○丁酉钦天监以治  大行皇后山陵择五月二十五日换金柱开工六月初九日开隧道从之
　　○戊戌夏至祭  地于  方泽遣泰宁侯陈良弼代
　　○复遣行人刘廷佐往山西等处报讣
　　○朝鲜国王李晖以辽镇塘报称其与奴酋讲和奴遣中军迎接高丽宰相又闻  天朝之为东事计者或以鲜与奴阳衡阴顺或将宣谕或要监护等因差陪臣赍本奏辩其略曰自奴贼匪茹小邦奉敕命悉赋从征天不助顺全军覆没贼既结蒙古西寇犹恐小邦议其后乃差胡通书狞辞悖说非不知焚书声罪斩使驰奏而相机制权兵家胜算阖辟弛张待夷常道故仍许辽臣径自打发盖自国中不为报答者义不可也使边臣随意答之者斥之不与也伊以后金为号而边臣书中却谓建州云者本其受命于  天朝之部名也伊以汗自称而边臣书中却为马法云者待之以番头也至于陈说祸福省谕逆顺终以之  天朝宠绥之典不日诞降为言者欲其革面改图怀我好音也奴酋见答书尤益嗔狠此果小邦欲通和而反有此挑怨之说边臣差小校一名往报要探彼中情形有何官职而指为宰相指为差官小校既回贼复差胡送书以要盟作恶为说无伦不道所不忍言奴婿好好里等对我国降将恨朝鲜不从讲和且奴酋父子谓北关及宰赛俱已破灭惟朝鲜尚存不可置朝鲜于后而先犯辽东又闻设兵于牛尾寨万遮岭又要抢宽奠镇江等处觊售其塞断内外刳截腰脊之谋贼恣睢暴蔑之状万分叵测此果欲行和于小邦反有此寇劫之计往倭贼蹂＜閵＞小邦国势已穷基命无所而终守臣节不为凶贼所啖奴贼虽极猖獗比于桑酋固已不侔宁有一见凶书遽尔恇怯约成和好交酬币贿背  君父辱祖先蔑宗社自取罔测之祸哉臣仍念所谓谕者谕其迷惑谕其利害提撕戒饬之意也监者监其事状察其情形详谅谛审之谓也小邦今日既无可谕之端亦无可监之机乃欲置之于虞疑之地至烦外服之建置乎臣诚窃冤之汉时渠犁之屯田车师之破降或遣领护或设都护及焉耆龟兹逼于匈奴相继叛乱复置都护今设官命名之义殆仿佛于故事异时国史书之海内传之将以小邦拟于古者降汉降胡之国则二百年来血诚事大生死一节之心迹遂无以暴列而终作夷虏之归矣此尤臣之所大惧也伏望将臣所奏亟下该部□确辩柝以扩保绥之深仁以终昭雪之大德章下兵部覆议言该国世笃忠贞祗以胡使往来书词酬应该国自信其心闻者遂泥其迹阴顺阳衡之语未必不阶于此读该国＜锍-釒＞揭君臣剖心自明盖不欲焚书斩使挑怨速祸之隐衷愤惋难言而今且不得不言其情良苦宜给敕书一道俾经略颁示该国以彰  天朝字小之仁以寝狡夷构诬之计礼部覆议亦以不得执道路之流言疑忠顺之属国宜降敕晓谕令其陪臣李廷龟赍回本国庶我恤小之道不失而彼向化之念弥坚  上俱是其议敕著陪臣赍去
　　○阅视边务吏科给事中姚宗文奏臣奉敕书出关访得北关被奴攻陷金台什力战以死白羊骨被获见杀子姓部落悉被俘虏白羊骨之弟卜儿汉右赤并金台什之子得力革见在奴酋营中长者名速不地为西虏脑毛大孙妇次名仲根儿虎憝兔憨之妇憨差部夷三金榜什等曾与奴儿哈赤讲说奴儿不理口出妄言往者臣同官张延登台臣王象恒辽东抚臣周永春暨臣俱有用虏之说今虎酋既情关姻好复忿深嫚骂因而挑之使衅开难合不令其折入于奴亦覊縻之急务也比因虎憝兔憨差人于界领义院等口讲赏臣遂与抚臣周永春督臣文球议遣通官王猷涉历虏地至脑毛大虎憨等营始言访问金白继挑以报讐之意虎酋款赠颇厚随遣夷使同来请期出兵杀奴臣等议得虎酋出兵有三难夷情叵测难一必求重犒难满要求难二胜则虏专其功败则我共其害难三如终以访问北关为名以朝廷优恤之恩波及其女雪耻报讐听目为计名义甚正恩好亦孚似为得策遂令副总兵官姜弼谕脑毛大若实为  天朝报效灭奴先传谕粆花各部落毋听奴酋哄吓待  天朝兵进剿时两处夹攻随示以杀奴酋首奴及头目部落首级赏格仍以赏给予金台什二女为憨妻者赏银三千两为孙妇者赏银一千两后不为例既而虎憝兔憨差贵英恰必力兔等到关领前恤赏臣随以银四千两给之明谕以朝廷优忠顺至意夫四千金之赏非浓膻也虏且如期而来受饵而往  圣明优恤之仁深戢于虎酋传闻于诸虏岂不矍然动念感中国之有恩耶何必兴言助兵之事苐使不为奴用我已操其用矣如脑毛大迟日果来别有□略抚臣周永春深知夷虏之情必有激励驾驭之术以收全局此臣所谓借访问之名以行覊縻之意也至金白二酋应立庙示劝又南关之裔王世忠今在广宁为加衔游击臣见其挺然少年容止大有华风应与升授实职使风示外夷以为慕义之劝又钦奉敕书以朝鲜效顺欲加鼓舞此在诸臣＜锍-釒＞议已详苐遣官宣谕并拨兵防守揆属国之情皆所不愿则惟有厚赉以嘉之使自为守备作我藩屏在我镇江等处如臣＜锍-釒＞议别为防守之策庶使朝鲜得声势相倚有所恃而无恐矣  上命兵部知之
　　○阅视边务吏科给事中姚宗文劾宁夏镇援辽游击卢养材怯懦贪残既有失误军机之条又有枉杀贪淫之罪所当提问正法广宁坐营游击闵正官原随总兵李如桢坐视开铁之破陷反割死级以报功主帅既已议辟坐营岂得晏然所当究问重拟章下该部议将二弁行辽东巡按提问分别究拟具奏从之
　　○辛丑大学士方从哲再具揭候  圣躬安奏乞省思虑慎  起居以葆天和
　　○兵部奏援辽延绥将官袁大有领兵一千名至昌平关支行粮料草各兵约有七八百名脱逃去讫方今援兵四至正人情观望之时一处作俑效尤何极乞敕下臣部行令本官多方招集仍旧赴辽准赎前愆如不能招回别生事端并行彼处督抚镇等衙门依军法究惩仍乞严旨申饬以后各省镇督发援兵务要慎择统领将官申严军令无致中途疏虞  上曰援兵脱逃数多领兵官纪律何在袁大有着该督抚从重究处以后各省镇发兵务要慎择将领毋致疏虞
　　○壬寅巡抚贵州张鹤鸣疏言赤水卫白撒所乃国初创建以屏翰诸夷额设田土所军耕种办纳粮差各军因贫误将本所东山堡吴家沟等处田地受诸夷财物私为典当当时不即正买卖军屯之律耽延至今强夷遂其巧计霸占不休虽各军将典当原价退还夷众恃恶不肯退还田地即未经典当者亦公然占据改为私庄原额粮差负固不纳致寥寥孤军贻累难完祗因畏其劫杀莫敢谁何虽经本所官军控诉两院会题委官勘断而逆酋奢崇明奢寅不遵依原断处分听信权奸者务等挑拨招纳夥盗龙仲者个者拨等千房复占近城桃园堡白蜡园等处田地房屋谷粟任其焚劫若不题请会勘追断明白则白撒一所不复为黔所有而蔺酋鸱张横肆于黔腹中黔抚按不得制川抚按不肯制尾大不掉恐四卫皆非黔有矣异日者川之勘官护前不勘又如川南道不勘水西故智则黔之酿祸不知所底止乞敕户兵二部移行四川贵州抚按诸臣行委两省该道亲自踏勘将永宁宣抚司奢崇明奢寅纵令恶夷及旧占新占白撒所田地勒令一一吐退给还该所各军领种占住夷民责令搬移别地其挑祸恶夷者务以安田应龙等严行重处逋欠粮差责令赔还崇明父子敢再仍前抗违不遵处断公为叛逆听臣据实参奏改土为流庶土夷知警  上命兵部知之
　　○癸卯  穆宗庄皇帝忌辰遣东宁伯焦梦熊祭  照陵
　　○乙巳大学士方从哲以铨席久虚选法都废缺人误事酿祸养乱催请点用会推尚书谒文华门具奏以闻不报
　　○礼部右侍郎孙如游上言窃惟徼福免祸者人情也而巧言祸福以中人心者左道也此在白莲无为等教已两经臣部具题严禁驱逐近又有红封大成等教则避白莲之名而传其钵逃无为之号而广其派四方各有教首谬称佛祖罗致门徒甚至皇都重地辄敢团坐谈经十百成群环观聚听且以进香为名踵接于路无论舆仗擅龙凤为王法所不容而旌旗蔽日金鼓喧天万一草泽奸盗或景附以潜藏奴穴细人或窜入以内应是玩视之以为缁衣黄冠之流者正酝酿之以成绿林黄巾之变者也方今天不悔祸人皆幸灾凡枵腹亡命之辈方苦栖身无处而左道适为之窟归附愈多势焰愈炽未必无刘福通其人者生心窥伺而四海兵饷又为辽左征调殆尽诚恐变出不虞未易扑也矧值  母后梓宫指日发引都门内外倍宜周防窃计乌合匪类必有窝藏寺庙庵观更为匿奸之薮而城坊厂卫皆有诘奸之司除臣行文在京在外地方但有白莲诸教潜住即加严缉究遣金鼓旗帜等物追发营伍备用其游食僧道并窝家严逐连坐更乞  天语申饬中外臣工一体遵行庶法纪肃而人心正乱萌消而世界清矣  上是之
　　明神宗显皇帝实录卷之五百九十四
　明神宗显皇帝实录卷之五百九十五
　　万历四十八年六月丁未朔九卿科道官同诣文华门上＜锍-釒＞以用人行政为请不报
　　○  上以  大行皇后山陵开治隧道遣侯梁世勋薛濂宋光夏孙承荫郭应麒伯刘天锡焦梦熊李守琦侯李诚铭祭告  九陵驸马侯拱宸祭告  后土尚书周嘉谟祭告  天寿山
　　○戊申户部尚书李汝华言援兵经过有事应到京者五日前先令千把总投文兵部兵部预咨户部以便备具关支亦止许把总等官进京众兵免入无事者官兵俱照往例径自出关行粮盐菜在所过地方衙门关支庶不致久住逗遛以滋多事  上可其奏
