<!-- { "loadSidebar": true } -->
　　○己酉  上谕内阁曰朕览文书昨点礼部题册封晋王等府河中王等王并妃等官因思所用钱粮未经成造如何就遣官行礼卿可传示该部以后先行手本知会各该衙门造办钱粮完备方行钦天监择日传制遣官持捧节册前去各府行礼不致临时稽误且今日期迫近着另择日来行特谕卿知
　　○工科给事中臣祝耀祖言按臣陈王庭阅视奉有敕书赫赫王言内载边臣果能着实脩举著有劳绩及踵习故套搪塞误事者俱从实具奏以凭赏罚今观＜锍-釒＞荐诸臣非直无功而不当叙也罪更有彰明者若白养粹之贪受夷贿忽于辽阳西四十里开市黄泥洼不知奉何  明旨至今每日炒花诸酋及二十四营千百成群酿祸莫知所终其次若冯瑗当局胆寒薛国用闻风气怯靳于中秉宪骨柔汪可受偷安愤事概从优叙备极揄扬弗思之甚矣以见任道臣相提而较亦不能无议先是王庭勘劾失事宽三道臣伤于姑息盖丧师虽不同罪而监军则有专官道路宣传张铨先弃车营而疾驰抚顺故三军大溃康应乾地分宽奠而回车不入故万姓皆摇若是则二臣实诲军贰而驱民窜以视潘宗颜奋不顾身宁不内恧即阎鸣泰全师而退若彼善于失律乃一筹未展实无补于参戎按臣何不深心筹之而自失其制御之权也伏惟  皇上申饬而整顿之不报
　　○庚戌升狭西参议马性淳为本省副使山西参政阎溥为云南按察使
　　○升户部员外孙尚贤知杭州府刑部郎中朱本洽知真定府
　　○户部尚书李汝华三＜锍-釒＞辞署工部印务奉旨今九卿乏人卿还遵旨暂署尚书侍郎俟即点用
　　○恭顺侯吴汝胤奏纠参违玩卫官得旨册封大礼各官不候缴节先行散去事属违玩杨祚昌等各夺俸二月骆思恭姑免究孙尚仁等惩革
　　○辛亥大学士方从哲题顷该臣以阁员久缺时事难支恳请亟行枚卜伏蒙  圣慈鉴臣苦诚从臣所请敕令该部会推六七员简用且谓密勿重任非比他员故又于允行之中寓详慎之意臣愚仰见  皇上留心政本何若是殷殷也已复思之  祖宗朝爰立之典固主词林一途然亦有间用别衙门者远不具论即  肃皇帝时如杨文襄张文忠辈皆繇  皇祖特简与馆职诸臣同居政府共参机务固一时之盛也方今时事多艰需贤甚亟  皇上诚于会推之中将词林多用数人以彰吁俊之公将部院兼用一人以举旁求之典倘亦  皇上所不靳乎顷台省建议皆以此为请臣窃韪之至谓往者辅臣乘会推之时随进密揭专荐词林以致部院陪推但存故事此或相传之误乃臣从来所未闻者盖进贤虽辅理之职而卜相则  主上之权缺而求补阁臣所不容诿也推而待点岂阁臣所得而与者哉今会推在即惟望  皇上大奋乾断多点数员立赐简用政本幸甚不报
　　○朝鲜国王奏贼势凶逞益炽小邦危迫正急得旨该国助兵讨逆以致将士覆没且虏势益炽边境多逼朕心恻然不宁其所请调兵防御及军资诸物令该部作速议覆称朕悯恤保全至意
　　○福建巡抚王士昌引疾乞身不允
　　○宣府巡抚赵士谔奏罪臣杜门人言复至乞赐罢斥章下吏部　　○广西巡抚林欲厦以老疾乞休  上念老臣准以工部左侍郎致仕
　　○大理寺进士王之柱奏表母节章下礼部
　　明神宗显皇帝实录卷之五百八十二
明神宗显皇帝实录卷之五百八十三
　　万历四十七年六月壬子朔升山西参政游汉龙为浙江按察使山东副使周光爕为江西参政
　　○癸丑詹事刘一燝右谕德杨守勤各以考满复职
　　○大学士方从哲奏考选庶吉士题请钦定考试日期其选取人数宜仍照癸丑开科事例用二十三名统候  圣裁不报
　　○兵部尚书黄嘉善题申明节制体统为照国家沿边地方设立总镇而辖于总督以文驭武良有深意故自建置督镇以来其相临体统毫难假借即总兵有宫保之衔在督臣无平交之体今辽东总兵李如桢向以都督管锦衣卫事军政拾遗拟革候旨会议之日徒以李氏父子兄弟素雄于辽推为辽帅请敕给劄而往盖已非复锦衣衙门之旧矣其抵关谒见督臣汪可受自有一定礼数二百五十年来何庸屑越而托人讲礼此何为者也无论镇守非讲礼之官总督衙门非讲礼之地匈奴未灭战守方殷非讲礼之时试问如桢所讲之理将以锦衣卫官见耶将以总兵官见耶若谓为锦衣则军政黜革尚在候旨是待罪之臣也若谓为总兵则一履戎行体统自定是介胄之臣也况敕书明开听经略总督节制乃受命于朝未出关而悖之岂  皇上从廷臣之请用如桢意哉伏乞严敕如桢循分守礼毋得自干显戾庶体统正而军纪肃奉旨总兵谒见督臣自有定礼李如桢既听经略总督节制岂可不遵以后务要循分守礼勉图立功以副朝廷任用之意毋得执拗取罪
　　○甲寅大学士方从哲奏顷三月间辽师失利警报初闻  圣心不无少动凡用人发帑诸事俯从廷议多见施行四月以后不知何故大僚言官一人不补中外章＜锍-釒＞强半留中如京营统率六师何等重任而总协二臣缺而不补兵垣参预戎机何等吃紧而印务任其虚悬应天云贵何等要地而巡抚之推屡催不报又如考选不下不得已题差委用少示＜锍-釒＞通乃一时权宜甚非行取旧制而各处按差多至十余概未点用人人皆以为危而  皇上自以为安人人皆以为急而  皇上独以为缓臣目击心忧不胜惶惧伏望速赐施行不报
　　○升真定车营游击萧应兆为延绥游击高山卫千户王受为阳和守备凉州卫百户潘惟忠为宁远守备
　　○乙卯大学士方从哲题为祭酒员缺该吏部会推庶子何如宠孟时芳等经数月未蒙钦点今该部覆有催＜锍-釒＞伏望发臣票拟立赐点用不报
　　○先是以磨勘试卷各省直房考举人奉旨各夺俸罚科有差其应覆试者礼部会同礼科严加评品看得许士柔之卷才情不乏但以临时矜持之过不克舒展未足为士柔病也第落字之罚似难即以此番之不入试相准仍应罚一科者也若吴淳熙之卷合观肆作较之原卷相去远甚合无削其贤书之名仍还其胄监之旧者也奉旨各生既经覆试许士柔仍罚一科吴淳熙发回国子监肄业霍继华照例议罚
　　○起升原任副使洪纤若为广东副使
　　○升户部郎中陆元桢知浙江台州府岳具仰知四川马湖府员外王瑊知河南开封府工部员外李为京知湖广襄阳府
　　○甘肃巡抚祁伯裕言河西原属孤危调发万难再议乞亟行酌罢免调援辽军丁以保封疆章下兵部
　　○原任礼部尚书霍韬于嘉靖十九年卒于官已蒙  世宗肃皇帝遣官祭葬追赠太子太保谥曰文敏缘诰命向未撰文至今未给伊孙官生若桢以为请两广总督许弘纲按臣王命璇代＜锍-釒＞以闻章下礼部
　　○兵部尚书黄嘉善题西虏意在挟赏用虏机会可乘看得辽左孤悬重镇介在夷虏之中建奴豕突于东南虎宰鸱张于西北其为我腹心患非一日矣顷自东征败绩虎酋拥众挟赏议者方有夷虏勾连外讧内扰之虑乃今受我戎索因请协力剿奴以夷攻夷其济矣则我收涣人之利其无济也则彼操同室之戈岂不有利于边疆而无烦于挞伐哉按臣王象恒据事奏请  皇上沛发  明旨如议速行可谓断决盈庭矣惟是狼子野心诚为难必封疆利害顾虑宜周彼中诸臣固皆身在事中而闻见最的者似应令其详察情形悉心议处可从则从勿坚拒而失机会可止则止勿轻信而堕狡谋若不复加详慎而但以目前尝试著数少差反成后悔其贻我  皇上之焦劳恐更倍于今日矣除已咨会督抚经按诸臣酌议遵行外谨具题知  上是之
　　○丙辰大学士方从哲谨题连日该臣与兵部屡请速遣新推经略熊廷弼及早出关料理东事诚恐奴酋蓄锐已久秋高之时势必再逞若令豫先整顿庶免临事仓皇适接巡抚周永春塘报据总兵李如桢差人口报达贼于五月二十九日自抚顺关进入不知其数不待入秋而其充锋已不可遏矣谨将原报封进御览及今允用速遣已属后时若  明旨再迟不下廷弼赴辽无期一切战守之具俱无足恃辽之存亡真不可知矣万惟  圣明留意立赐允行留中
　　○宣慰辽东熊廷弼奏谨遵不得迟误之旨再请敕书关防早宣德意以慰危辽其略称军国重情不藉王言以为重何以感动人心而激励士气不藉关防以示信何以往来奏报而上下行移所以必得候领而后可去前月具＜锍-釒＞躬请未蒙批发  皇上亦何吝此半通之纶方寸之符不早属臣而以慰一方之人耶且前者两者催促之急臣昼夜驰赴之急中外见之谁不诵  皇上任人之专壮微臣赴义之勇乃徒以领敕之故稽留于此不得前行此臣所未解也惟愿早赐颁给勒限出关刻期报命臣责毕矣不报
　　○以托疾玩寇劾游击喻成名都司王平革职提问从兵部覆奏也
　　○升户部郎中阮自华知狭西庆阳府
　　○丁巳升礼部祠祭司郎中胡承诏为四川提学副使兵部武选司员外陈腾凤为河南提学佥事
　　○戊午大学士方从哲题顷该吏部遵旨会推堪任阁员已数日矣犹未闻钦点未蒙发票窃惟此官悬缺最久两年以来臣竭诚恳请心力俱穷既蒙  圣慈允推恳乞立赐简用不报
　　○以考满荫礼部右侍郎兼侍读学士史继偕长男遵灏为国子生
　　○升吏部文选司员外白储炤为验封司郎中
　　○巡抚甘肃右佥都御史杜承式以疾乞休不允　　○赠原任都察院协理院事左副都御史詹沂为左都御史沂繇进士洊历今官先是以被论引退封印出城不候  明旨奉旨闲住其子办事进士应鹏比例乞请赠恤章下礼部吏部覆允故有是命
　　○赠原任南京总督粮储户部右侍郎兼都察院右佥都御史吴中明为南京户部尚书中明繇进士历今职以劳瘁卒于官已蒙谕祭营葬如例所据赠官一节礼部称其陨身勤事例有可援吏部覆允故有是命
　　○吏科署科事给事中张延登题六科之设原与六部相表里而每科之有都给事中尤所以重印务而专责成不可一日缺者也迩六科全无都矣刑科全无人矣印篆尘封不启科规掣肘难行况奴酋未灭羽檄交驰直臣久击爰书多滞兵刑何等大事而印可日久高阁乎伏祈皇上速将吏部新推都给事中官应震等并右给事中姚宗文立命视事一举笔间而五科印务俱有专属矣留中
　　○己未大理寺司务赵九真言棘寺三卿俱空＜锍-釒＞推二丞未下六恳亟赐委用以结狱局以伸冤抑留中
　　○广东潮州府海阳揭阳饶平惠来普宁澄海等县以去年八月初四日异常水患火雷海飓交作渰死男妇一万二千五百三十名口倾倒房屋三万一千八百六十九间漂没田亩盐埕五千余顷冲决堤堓一千二百七十余丈其有各都庐舍城垣衙署全化为乌有者人民尤不可数计按臣王命璇查勘被灾州县赈过预备仓谷三千三百七十石三斗零埋葬银五百九十七两六钱九分零而乡绅义民捐赀收瘗者另行旌劳依照灾有重轻合议蠲免应蠲存留银共三千零八十七两七钱九分六厘又各项小税三千七百八十四两一钱九分八厘伏乞敕下户部议覆蠲豁泣吁奏闻
　　○调广东副使梅之焕为山东提学副使
　　○升户部郎中杨元祺知贵州平越府
