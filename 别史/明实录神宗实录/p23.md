<!-- { "loadSidebar": true } -->
　　○狭西巩昌府地震岷州尤甚声响如雷城墙楼台官民房屋十倒八九塌死人畜不计其数居民陈学房前摇出红水一穴
　　○庚申吏部覆御史萧廪明大体言言牧苑之制课马供边系  祖宗成宪今欲更为郡县添设管马佐贰诚为难行至守巡兵备原与苑仆二寺并设若欲重二寺事权但可以二寺分理各道之政不可因二寺并去各道之官宜令苑马寺卿改兼参议分守平凉一府行太仆寺卿仍兼佥事分巡平凉一府二寺少卿仍兼佥事各照今拟地方分理马政事务所属州县卫所悉听二寺节制二寺贤  督抚按茶俱得举劾其关西道守巡止管凤翔一府固原陇口榆林宁夏四道俱照旧管辖不必裁革寺丞亦不必复设报可其厘宿弊一款户部如廪议覆行
　　○吏部右侍郎兼翰林院侍读学上诸大绶以病请告不允
　　○岷府黎山王府奉国将军定燇有罪降为庶人其弟定燰定煘坐革禄米三之一  赏泰宁三卫庆贺长至夷目一百十一人彩叚衣服等物如例并番僧头目等赐宴
　　○革固原游击温顺狼山副总兵王继祖东海把总翁策任各回卫抚按论劾也
　　○以葬栖霞公主免朝
　　○辛酉以榆林延绥秋禾不登蠲折民屯税粮有差仍议赈之
　　○以延绥游击为事官陈堂充参将分守河州等处宣府入卫游击为事官杨振充参将分守太原等处江西都司掌印署都指挥佥事陈大鹏充左参将协守松潘东路
　　○壬戌兵部覆宁夏抚臣朱笈防秋举劾特荐巡边营千总守备哱拜加游击衔仍领标兵使之折冲弹压报可
　　○升中都留守司指挥刘大勋为署都指挥佥事铨注湖广都司佥书邳州守备指挥同知于嵩为署副留守铨注中都留守司佥书
　　○癸亥  上御文华殿讲读
　　○荫前巡抚河南都御史雒昂孙可与入国子监读书昂被逆藩诬奏以廷杖死其子震亨奉诏请荫从之
　　○两淮巡盐御史张守约题称自隆庆五年七月至六年十月掣过余盐银除解部外存银一十八万六千四百七十三两零乞留八万收买边引余仍解济边部覆从之
　　○兵部覆云南总兵官黔国公沐昌祚自陈言昌祚青年羙质雅志淳心克盖前愆无忝重任宜令照旧供职从之
　　○三边总督戴才奏甘州领班都司王朝被番贼射死请行优录参中军宗信等怠缓疏虞之罪＜锍-釒＞下兵部覆升朝一级世袭信等行巡按御史提问
　　○录三年缉获功锦衣卫左都督朱希孝荫百户升百户冯邦柱为指挥同知邦柱冯保侄也甲子  上御文华殿讲读
　　○以三年缉获盗贼功赏提督巡捕署都督佥事张时春等银两有差凡获盗二百二十四人
　　○乙丑兵部奏太监冯保左都督朱希孝署都督同知孙钰正千户白一清各题开缉问违犯功次遵旨保希孝各荫子侄钰一清等各升一级其冯保所题官旗较范宇等三十人希孝所题王廷蕙等二十九人白一清所题郭瑞等三人各应依题准事例行刑部查明奏请定夺不从令照前旨升授从之
　　○升宣府长安岭守备刘一奎充宣府入卫游击山西偏头关守备董大众充延绥游击南京虎贲左卫署指挥佥事刘乔守备邳州
　　○差贵州道御史张道巡督河东盐课
　　○丙寅  上御文华殿讲读
　　○  世宗肃皇帝忌辰遣定国公徐文璧祭  永陵
　　○赐武清伯李伟肩与朝参
　　○降调大同西路副总兵管参将事杨世械及革平远堡守备洪福等闲住抚臣刘应箕劾其防秋废事也
　　○丁卯  贞惠安和景皇后忌辰遣指挥佥事李钰供养  陵寝
　　○升分守苏松参将尹凤为署都督佥事提督京城内外巡捕提督狼山副总兵吴国为署都督佥事镇守贵州兼提督平清等卫地方  遣虏使火力赤奴谋赤北还嘉靖间俺答等以开市贡马弛我边备贡马未出镇城胡骑已满西路督抚请处置所遣使赏杓儿等六人兵部议牢固监禁待其自毙至是二十一年矣唯二赤尚存王崇古奏请释之  定狭西苑马牧地税银一万八千两岁充军饷先是狭西总督王之诰查出牧地照辽东荒熟兼配除三万顷餋马  万匹余地五万顷以三等徵银四万五千两抵充固原军饷后复行丈勘酌减徵银一万八千余两至是御史萧廪陈文焕以牧地塉薄军饷紧急恐雇催不前致军牧兼累请改作马价故户部尚书王国光因此具覆申前议著为令
　　○兵部覆刑科给事中欧阳柏奏两浙之民往往私结投兵豪横日甚法纪陵夷宜行蓟镇闽广亟练补土兵以次减汰但广东方议大征论者谓决非浙兵不可宜令各处以后必不得已合用浙兵俱限以定数报名应募仍行巡抚查各营水陆官兵补足原额严督将领如法训练不徒防御地方即以听候徵调仍责成有司举行保甲之法申严游民之禁如有司不能安辑其人民将领不能训练其部伍抚按官不时参论毋得一切视为虚文报可
　　○狭西巡抚曹金奏韩府乐平王府辅国将军偕冲等互相告争不服拘问请赐议处以正法纪章下都察院
　　○浙江按臣谢廷杰奏查陆炳遗产孤山古迹系宋贤林通栖息旧地非他姓所得专据议改为两浙古今名贤祠宇其仓基房屋及泌湖田庄给民承买徵银解京奏下法司覆如廷杰议报可
　　○戊辰  上视朝
　　○甘肃抚臣廖逢节奏屯田乡兵乃边方吃紧政务今欲兴整必专官责成方可垂久议裁甘凉知事二员监收判官二员于二州各设府同知一员专理屯田乡兵其监督通判五员仍旧又加行太仆寺卿宪司职衔兼总其事＜锍-釒＞下吏部覆行  升右通政李世达为南京太仆寺卿
　　○户部尚书王国光奏请催徵拖欠钱粮言其弊有四一势豪阻挠二有司怠玩三大户侵渔四积棍包揽报曰正供紧用钱粮一年逋负至二百余万显是抚按等官故纵以朕临御之初姑令作速催徵依限完解如再延迟从实参来虽经去任一并重治
　　○光禄寺卿路王道条陈应行事宜一议库藏羡财各库贮有铜铁废器留之无用宜变卖价银接济供应一议改折本色地方转输本色殊为烦苦支纳收贮甚费区处今约所贮尽足支用堆积日久腐坏可惜宜暂徵价银一议查核冒滥内府匠作日支酒饭中间不无冒滥宜行监局从实查核停革裁减一议荐新茶芽福建每年解进春茶二千三百余斤以备供应及浙江等处额外例有余茶作正支销不许棍徒包揽仍前侵克一议司牲冗员自隆庆二年九月至今所用豆草并该司官吏及蕃牧所餋羊军银米绵花费踰三千余金而所餋羊不满三百冗员冗费莫甚于斯宜裁革官吏取回羊只一议余积麴块易银收库＜锍-釒＞下该部多覆行之
　　○狭西三边总督戴才请建设儒学于靖边营奏下礼部
　　○以万全都司掌印赵崇璧充右参将分守大同西路升中都留守司协同佥书许靖国为署都指挥佥事铨注江西都司掌印
　　○升平阳卫千户何山阳和卫指挥佥事吴昆天城卫署所镇抚冯时平阳卫指挥佥事杨世勋蔚州卫署指挥佥事张邦奇俱以都指挥体统行事守备各处地方山杀胡堡昆平远镇时三川堡世勋偏头关邦奇长安岭堡
　　○己巳  上御文华殿讲读毕大学士张居正率讲官进  帝鉴图说先是居正属讲官马自强等考究历代之事撮其善可为法者八十一事从阳数恶可为戒者三十六事从阴数每一事为一图后录传记本文取唐太宗以古为鉴之意名曰  帝鉴图说是日具＜锍-釒＞进  上展＜锍-釒＞朗诵数十语顾谓居正等曰先生每起于是居正前近御案为竟读已奉图册前  上遽起立目左右展册居正一一指陈大义  上应如响其不待指陈能自言其义者十居四五次日报曰览卿等奏具见忠爱垦至朕方法古图治深用嘉纳图册留览还宣付史馆以昭我君臣交修之义已又  手谕嘉奖赐金币有差自是日置图册于座右每讲辄命居正解说数事以为常○户部奏查催各镇主兵民运钱粮议照宣大例各省直管粮官听蓟镇顺天督抚节制查催报可仍著令主饷缺乏不得奏讨帑金
　　○升江西左参议庄国祯为广西兵备副使
　　○兵部覆湖广巡抚赵贤奏临湘县被盗劫官掠库烧毁县厅卷册参洞庭守备丘侨巡江指挥陈晓行巡按御史提问
　　○吏部题应天巡抚陈道基先经河南道御史吴道明论劾听勘今应天巡按李学诗称勘无实迹相应遇缺推用  上是之
　　○兵部覆两广提督殷正茂奏擒斩山贼陈金莺等功次正茂及总兵张元勋参政魏文焲等各赏赉有差
　　○改补原任刑部侍郎陈尧考满荫嫡孙陈遇送监读书以其子见任推官也
　　○革京营千总等官十员
　　○复除王廷赡河南道监察御史　○庚午户部覆吏科给事中裴应章勤抚恤预积贮二事言辽东军士月粮本折间支行之已久但豊歉不常米价顿异宜令管粮郎中豊岁照常给散其预发籴买及各项节省羡余银两尽数发买粮料分贮仓场如遇凶荒酌量给散又于各城堡设立义仓选公正保长量民间所入多寡俾出粟积贮歛散悉从其便又将抚按存留赃罚及守巡等衙门赃罚纸赎随时籴谷以备赈济军饷支用从之
　　○兵科都给事中李己等再＜锍-釒＞论本兵谭纶去取总兵王继祖副总兵王孟夏与抚按举劾异同虽经处分迹欠光明不足以服人心昭国论报曰部臣秉公题覆言官据理参驳各举其职乃协于中今后朝廷公事务虚心议处不得彼此忿事求胜有乖政体
　　○革京营参将等官八员科道年终论劾也
　　○以浙江都司掌印张廷杰充参将分守苏松
　　○辛未升兵部武选司郎中马文学为江西左参议分守九江道
　　○准巡抚狭西兵部右侍郎曹金餋病  蓟辽总督刘应节巡抚杨兆＜锍-釒＞议密云遵化三屯各辎重营每营改造大车八十辆三营凡二百四十辆每车用骡八头三营凡一千九百二十头一车用银十三两一骡十两三营车骡凡用二万二千二百一十二两买骡及养骡草料于各营减取原用马匹抵补每营用军士三千三营九千附以火器管以将领服载既称便利钱粮又不增加户部省转输之难地方免野掠之患部覆行之
　　○提督两广军务兵部右侍郎殷正茂奏言受事以来备查丁田额办以至市舶盐课等项通计岁入四十一万有奇水陆兵将岁支三十一万有奇而船只器具火药行粮功赏等项以至江堡土兵不与焉宜酌议定例明主赏罚责成因列条上请一置簿籍以便查并一明赏罚以示责成一严查治以警怠肆一重赏典以查欺隐部皆如议覆行之按广自盗起民苦流离重以调募更苦徵输数年以来抚剿初无定策而地方实受其祸及五议既行户部考成之法铨部升迁之典尽归巡抚司道府县奉行唯谨无复拊绥之意而更惧弹治之威赂遗之门从此大启将领殆如输户矣
　　○礼科都给事中宗弘暹请会议王守仁从祀孔庙从之
　　○兵部覆吏科给事中裴应章条陈辽东善后事宜一防要害前屯西平等处见在额军不敷宜设法添募务期行伍充实一严海禁行山辽抚按将商贩船通行禁止寸板不许下海仍严督沿海官军往来巡哨一教火器火器之利莫过佛郎机一窝蜂鸟嘴铳与火箭者务多备是器又广设战车以卫之遇东西有警可不移而具与虏合战更番迭出循环无端仍教练军士期人人皆精俱依拟行
　　○壬申  上御文华殿讲读
