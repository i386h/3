<!-- { "loadSidebar": true } -->
　　○丙辰以宋纁为吏部尚书○丁巳巡按山西御史秦大夔奏言河东盐池屡遭水患及于东西二池条山风洞诸神两举祭告遂至水减盐生倍于往日乞各请封号列之祀典部议以国朝厘正祀典岳镇海渎俱别无王公封号宜于三祠总门请钦定祠额以昭虔报命赐额为灵佑
　　○庚申山西代州诸处夜戍时有火星自东南带火流于西北其声如雨其光烛地散坠天鼓大鸣
　　○广东徐闻县知县陆策犯赃抚按交章论劾吏科以参政徐应奉等册报不实未免矢察之咎部覆得旨应奉等降一级调用
　　○太仆寺少卿唐尧卿条议马政数事立徵角□羊起俵之法严寄养买补之例重巡举劾之权兵部议覆诏如议
　　○辛酉辽东寨儿山堡火起狂风大作焚毁城堡器械伤军丁男妇九千余人○准授蜀府德阳王府镇国中尉承烋为宗正从御史傅霈请也
　　○以五军三营参将王椿充神枢营左副将
　　○壬戌起原任南京礼部左侍郎韩世能为礼部左侍郎兼翰林院侍读学士工部右侍郎魏时亮为南京刑部尚书
　　○以石星为户部尚书
　　○以宣大山西贡市事竣赏督抚镇诸臣郑雒萧大亨等银币有差
　　○升江西南昌知府范涞为江西副使
　　○癸亥以擒斩黎贼论功原任总督吴善赠官佥事许国瓒等各赏有差
　　○调南京刑部右侍郎朱天球于工部○己巳以总督漕运户部右侍郎兼右佥都御史舒应龙为南京工部尚书巡抚江西右副都御史庄国祯为南京刑部右侍郎
○以副总兵管分守辽东海州参将事孙守廉协守辽东东路地方
明神宗显皇帝实录卷之二百二十二
　　万历十八年四月壬申朔以孟夏时享  太庙遣公徐文璧代侯吴继爵李言恭分献
　　○先是福建道御史钱一本论劾原任巡按江西御史祝大舟贪赃不法奉旨扭角□羊来京究问大舟亦将一本先任庐陵知县贪赃不法事奏辩并下法司于是都御史吴时来等言都察院乃纲纪百寮之地御史乃执法风宪之官今一本论大舟丁忧闻报两日票取三千金彼事无质证即镇抚司打问安能尽吐情实人卷无徵即法司详议安能单词悬断乞持遣执法风力官前往江西勘实具奏庶公道既昭纲纪以肃得旨钱一本奏内原说有祝大舟支取赃银案卷著刑部便差官前去守取来京地方官不许遗漏容隐○狭西固原州天鼓鸣
　　○癸酉禁擅击登闻鼓令各王府宗室军民人等非系重大事情蓦越禁地击鼓称冤者依律重惩
　　○乙亥升五军三营参将王椿为神枢营左副将
　　○辽东镇西堡旗竿上忽起火光一尺经时方灭
　　○丙子升大理寺左少卿任养心为右佥都御史巡抚江西大理寺卿周采为兵部右侍郎兼右佥都御史总督漕运巡抚凤阳等处
　　○兵部覆巡按狭西御史崔景荣奏言明爱威正二酋款贡有年今乃肆行侵掠残害地方渐不可长先应革其市赏俟其悔罪乞哀方为奏请开复质其擒虏俟其尽还人畜方将原虏放还仍请治在事文武诸臣之罪＜锍-釒＞入令依拟坐营官胡世英革任指挥防守官穆应登等提问同知王梦熊等罚俸
　　○诏发太仆寺马价银一十一万七千两有奇于辽东买补马匹从巡抚郝杰请也
　　○丁丑宣辽东捷先是东虏土蛮男卜言吕周等会合西虏义汉塔塔儿紏众入犯总兵官李成梁等领兵斩首二百八十四颗礼部题请于是日  皇上常朝之期行宣捷礼百官称贺如例遣公徐文璧祭告  南郊侯吴继爵  北郊驸马许从诚  太庙各祭告
　　○论辽东剿虏功加李成梁岁禄五千石原荫男李如祯本卫佥书张国彦郝杰各荫一子入监读书本兵王一鹗等赏银币其余文武将士各升赏有差
　　○高邑县人杨大银耕地忽闻天上如鼓响白云一股自天垂地似大风声少时声息气散地上有坑半尺余坑内一石高三寸方三寸三棱乌黑色
　　○戊寅大学士王锡爵以母病乞暂假调理许之
　　○升大理寺右少卿孙旬为左少卿以左寺丞姜璧为右
　　○南京都察院右都御史孙丕扬以疾乞休不允
　　○升太常寺少卿卢维桢为大理寺卿
　　○狭西鲁班等七寺剌麻番僧领占瓦丹等三十四名赴京进贡宴赏如例
　　○巡按直隶御史乔璧星奏言安庆府各仓库银米光任典守各官或擅行侵欺或通行侵欠丛奸积弊所当严查乞敕该抚按官一切钱粮从宁邸事变查起其干碍各官请旨重治部议以年月久远势难尽查转滋耽延宜止自隆庆初年查起得旨依拟○南京户科给事中郝杰陈学政数事一禁党聚一禁改学一禁呈言一禁钻剌仍乞敕提学官考试惟以激劝德行为先不专以品课词章为主礼部议覆从之
　　○庚辰大学士申时行等因灾异陈言请  上亟举三事一曰勤视朝以修  圣政二曰教  元子以重国本三曰恤刑狱以召和气言臣等先于正月有册立  元子之请册立未许乃请豫教又于三月有朝讲之请日讲未御专望视朝今皆未蒙裁答未见举行然欲慰人心仰承天意莫切于此至于人命最重狱情难知若用法不平多有冤抑其冤气菀结亦足以上干天和今  圣躬偶因动火静摄计日万安乞示御门之期使群臣得瞻  天表信豫教之旨使  元子得养圣功及今热审届期特下明诏令两京法司及各问刑衙门见在轻重囚犯虚心研审如可矜疑亟为伸雪其余大小政务乞敕诸臣加意讲求务在涤虑省躬修职任事此臣之所惓惓愿望者也伏惟  圣明裁察
　　○升北直提学御史杨四知为大理寺右寺丞
　　○辛巳升浙江左布政使吴自新为太常寺卿
　　○南京福建道御史彭而珩奏言各边屯政缘无专官督理以致废弛日甚乞特遣御史二员专理屯政部议以边土荒凉财力告诎增设专官益滋供应烦费宜责令各该巡按官就便举行诏如部议
　　○工部覆蓟辽总督张国彦奏广宁九卫地属河西原不出产铜铁岁造军器每年俱辽阳收买海州等处装运往返数百余里车牛倒损屯民苦累议以九卫军器局作改设套岫峪各卫摘发局匠就彼成造从之
　　○诏以山东布政司库贮衡府奏辞任支银两给发七千九百九十余两量补本府历年欠禄衡府新封匮乏甚于诸藩至是王以为请故也
　　○御史彭应参条上边事一励边臣言往年套虏跳梁西宁副总兵李魁奋不顾身效死边疆议者犹罪其丧师不许子孙承袭镇臣刘承嗣抚臣曹子登平时不惜士卒贪暴相济以致激乱家丁乃甘肃之役论去未几而仍复向用劝惩之谓何乞敕部议李魁阵亡仍令子孙承袭刘承嗣如谓其才尚可用见今西宁多事令调任以副将立功曹子登贪暴无奇不必复议用部议以李魁当瓦酋认还人畜餂刀说誓之时而乃穷追不已以致殒身丧师本部覆勘尚未奏报未尝定议不准承袭刘承嗣以训练之严激变军士已经勘明奉旨起用似难别议近日该镇虏情叵测正本官立功报效之时宜令承嗣移驻虏窥附近处所侦探调度以保万全仍行该巡按官将李魁子孙应否承袭速勘具奏报可○癸未  上谕法司近来灾异叠见雨泽愆期朕衷深用警惕恐刑狱冤滥上干天和两法司并锦衣卫见监罪囚笞罪无干证的放了徒流以下便减等拟审发落重囚情可矜疑者著虚心鞫审并枷号的都写来看南京及各省一体通行
　　○赐原任南京户部尚书蔡尧廉祭葬从其子兵部主事应麟请也
　　○甲申  孝懿庄皇后忌辰祭  昭陵遣武平伯陈如松行礼
　　○工部议以全楚灾伤自十七年春起至十八年冬止该省未角□羊事例银两尽数扣留以济饥民从之
　　○乙酉  上谕内阁昨览卿等所奏具见忠恳朕因去岁动火屡服凉药过度以致下部虚软虽然尚可支持自新春以来心肺二经之火上攻两目涩瘴不能远视怕见风日非朕偷逸前已著人传示卿等知之待朕疾少瘳即与卿等面晤卿等今说人命至重狱情冤抑狴犴菀结此皆刑法不中百姓困苦朕虽有失感格之方亦皆诸司奉职乖戾卿等还传示刑部都察院著行文与南北两京并天下诸司问刑衙门今后务要虚心审理勿致枉直不分以干上天和气豫教事已知仍候旨行是日时行等具＜锍-釒＞候  万安仍再申前请不报
　　○丙戌升湖广按察使刘应麟为浙江右布政使
　　○诏发太仆寺银六千两差官犒赉辽东从征军士从督抚诸臣请也
　　○升狭西都司佥书滕光国充宁夏游击
　　○狭西督抚梅友松等奏言虏酋火落赤等紏众逼近归德所谋移掜工川建寺住牧为谋叵测又称固镇河挑一带旧无虏患自俺答遗子丙免后与酋首克臭等恋住莽剌川遂成巢穴若火酋再据掜工川则为关陇腹心之患因条上御虏诸务部议以固镇归德所属虽内地而远处番丛势甚单弱掜工川虽属番穴而密迩河洮实我藩篱宜令该文武官倍常毖饬仍责火落赤等谕以大义令其回巢如或执迷不晤内振兵威外鼓番族严行驱逐仍谕令顺义王谨守款约无听要结一切战守事宜督抚官详议行得旨该镇虏情著督抚官相机处置毋致疏虞
　　○戊子以祈祷雨泽祭告遣定国公徐文璧于  南郊恭顺侯吴继爵于  北郊临淮侯李言恭于  山川伏羗伯毛登于  风云雷雨坛各行礼
　　○礼科都给事中胡汝宁等奏言孟养土司来贡止凭抚按代奏夷情不获上闻请今后土司进贡取具彼处番文投进译奏部覆以四夷朝享事例不一徼外土官贡无定期每夷使赍到申文译审明白抚按官代为奏进此系旧例今本夷从叛日久一旦慕议来庭如虑奏内情节有所未尽宜令今后孟养土司进贡照例据申文译审代进但奏内不妨备载原词如欲上书陈奏事情即将番文表章实封投进＜锍-釒＞入报可
　　○己丑升刑部广西司郎中郑邦福为福建副使
　　○广东督抚按奏言东安西宁二县为两山根本而掘峒为罗定要地议以东山参将改驻东安县城西山参将改驻西宁县城中路守备春夏驻劄州城秋冬专驻掘峒兵部覆奏从之
　　○户部覆总督狭西梅友松奏言西宁洮河一带虏酋游牧逼近内地议于广积仓见贮客饷银内动支五千两收买粮草以备缓兵支费再动银一万四千两籴买粮草酌发要地以待兵临支用仍议本部见行事例就彼开纳本色粮料放给主兵易换民运折色拨抵前银诏如议行○癸巳升南京通政司右参议郭惟贤为应天府丞升山西平阳知府蒋希孔为湖广副使郧襄兵备
　　○甲午四川抚按奏请添设龙安县治并请钦定县名命县名为宁武
