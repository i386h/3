<!-- { "loadSidebar": true } -->
　　○庚辰升礼部郎中王象坤为江西副使
　　○辛巳左副都御史郜光先推升已及三月尚未到任  上命吏部查其彼中交代日期吏部回奏且及两月矣缘巡抚自外升内例无限期往往迁延迟回为日已久
　　上曰今巡按御史及地方官俱不许到任违限何独升任京职乃可不畏简书耶今后但有枉道回家迁延旷职的著该科参奏一例黜罚
　　○升湖广知府马文炜为湖广副使○吏部调原任佥事被劾调简郭良为广东佥事奉旨广州兵备系紧要地方郭良以才力不及调简岂堪此任著改调别用
　　○郧阳巡抚王世贞＜锍-釒＞称故南京兵部尚书原杰旧抚郧功为之请补谥不允  壬午改南京户部尚书陈瓒为都察院左都御史
　　○以原任吏科都给事中陈三谟补除原职吏科右给事中欧阳柏为户科左给事中刑科给事中秦耀为兵科右给事中吏科给事中郝维乔为刑科右给事中  乙酉升提督两广兵部尚书殷正茂为南京户部尚书
　　○吏部题为酌定官恩生选规谓官生乃叙功之常典恩生实例外之殊恩荫叙不同授官宜别至于循例选除不较才艺则试为虚文人无激劝宜酌为定规以便遵守一品二品官生俱授五府都事二品恩生与三品官生除授大小九卿僚属如通政司经历等官三品以下恩生又择僚属职事少次者授之愿告外任者查照节年事规选授考选之时文理欠通者各照资格授以稍次之官明示裁抑凡先遇事例获荫恩生后经考满例不再荫者听具由告部改荫官生先以三品考满获荫官生后历官至二品照旧得准二品官生除授奉旨是
　　○升武选署员外郎事主事徐汝旸为广东佥事
　　○
　　○巡按直隶御史贺一桂参河间府同知奈邦奇景州知州刘枢交河知县董廷炤俱百里内外远事迎谒  上褒美一桂能饬身执宪力惩陋习著吏部纪录柰邦奇等俱革任闲住
　　○丙戌  上视朝赐辅臣及讲官正字官并三品以上官枇杷杲
　　○协理京营戎政兵部尚书王崇古以病乞休不允
　　○丁亥
　　上御文华殿讲读○先是甘肃巡抚杨锦称拨军垦屯中熟可得五万大熟可得十万既而地无实亩军无实籍徵无实租弱者赔累强者侵夺徒防差操无益积贮续因抚臣廖逢节奏每军二十五亩改徵粟二十石总督戴才又奏止可徵十五石至是户部覆总督石茂华＜锍-釒＞议督令太仆寺卿及屯田同知将各卫所堡塞屯田逐一备查除有粮有地有人者给与界至执照外其无主田地先尽招人承种如无人承种者于城操军内拨给开垦每军二十五亩令其春夏耕种秋冬差操每年秋收责令纳粟十二石所垦田地给与执炤永为已业每年终巡抚衙门将垦过田地纳过数目造册报部扣抵年例其寺卿及同知等官年终督抚分别功过专本举劾奉旨是
　　○郧阳巡抚王世贞奏本年五月初一初二初三襄阳郧阳二府属河南南阳府属等处地震
　　○南京刑部尚书林云同乞致仕福建左参议戢汝止乞终养俱许之
　　○戊子差官给散两京及各卫所军士冬衣布花钞锭
　　○换给徐颖海防敕书三道增入整饬中都留守班军事务以班政废驰军多不到者  升工部右侍郎凌云翼为兵部左侍郎兼都察院右佥都御史提督两广军务
　　○升浙江按察司佥事王嘉言为浙江右参议
　　○福建福州汀漳等处及广东海阳县地震
　　○己丑  上御文华殿讲读
　　○巡抚宁夏都御史罗凤翔题请查过宁夏等七卫灵平二所万历二年分开过田垦实徵粮草已未完之数
　　○庚寅先是云南临安地方土官普崇正勾引侬贼杀占地方拒败官兵抚臣邹应龙议调兵剿殄削平之后改土为流兵部议覆以为崇正等猖乱弄兵罪诚不赦该镇宜出奇擒剿以绝祸根至于改土为流似亦善后长策然  祖宗时平定寰区力屈群雄岂不尽天下土宇而郡县之而不尽然者良有深意譬之蜂蚁令之以类相从亦王者不深治之意改流之说宜令新抚臣王凝议妥以闻
　　上然之
　　○工部左侍郎陈一松上＜锍-釒＞乞休不允
　　○授庶吉张程为礼部主事
　　○兵部左侍郎汪道昆给假归省许之
　　○辛卯  上御文华殿讲读
　　○工科都给事中侯于赵等题会勘泇河事宜自泉河口至大河口五百三十余里内自直河至青河三百余里自来河道无恙无赖于泇断在可已惟是徐吕至直河上下二百余里宜开以避二洪邳河之害约费可一百五十余万金时良城伏石长五百五十丈比原勘多四百七十丈开凿之力难以逆料性义马陵俱限隔河流之处二处既开则豊沛河决必至灌入宜先凿良城石工预修豊沛堤防而后前功可徐议也户部亦覆如科臣言又谓正河有目前之患而泇河非数年不成故治河为急开泇为缓奉旨看侯于赵等所奏与傅希挚原议大不相同傅希挚久历河道他当初若的见岂敢谩兴此役此必该道等官畏工久羁官故难其说阴肆阻挠勘官据其所言谩尔回奏其言先开良城伏石徐议兴工都是搪塞了事之语深负委托今人平居都会说利道害沽名任事及至著落他实干便百计推诿只图优游无事捱日待转谁有视国如家忠谋远虑者似这等人如何靠得他成功济事且泇口之议止欲通漕非欲弃河而不理今他每既说治河即可以兼漕便著他一意治河别工不必再议今后漕粮开兑运误责在漕运舟行梗塞责在河道有旷职废事的都拏来重处管河司道等官都著久任不许升转吏部该科记著
　　○壬辰先是宣大督抚方逢时等议修本镇边垣并右卫等城工该用银三十七万五千余两户兵二部议以户七兵三节年解发以万历四年起十年讫工至是督臣＜锍-釒＞请预发银两及秋成籴买粮米以备兴工兵部乞敕天语叮咛各边大小文武臣工所修边墙务为一劳永逸之计无得止图扼零贼罔裨大举及朝筑暮坏徒费钱粮前辙可鉴后罪何辞则暂费永安端在乎此奉旨银两准给发修边糜费无实节次有旨戒谕工完之日按臣著实核奏你部里若访有前弊亦便指实参论方见大臣体国之忠若止求天语叮咛毕竟何益
　　○升南京右副都御史赵锦为南京刑部尚书南京刑部右侍郎王宗沐为工部右侍郎
　　○是日雷击端门鸱尾○癸巳  孝庄睿皇后忌辰遣怀柔伯施光祖致祭  裕陵
　　○户科都给事中光懋条陈三事一谓户部之边镇钱粮宜今于主客军马民运屯盐抚夷修筑各条例增减沿革之由酌为成数使当事之臣有所考据以便应酬一谓兵部之武选袭替当分别终身世袭存留除革者为简易以便世守一谓刑部之问刑条例除律例简切易晓引用无差者照旧遵行如有含蓄深远当为剖析该括不全当为广推者通行斟酌因事讲求务要文义明悉情罪适均庶鞫断不爽人鲜冤狱  上然之
　　○升江西瑞州府知府胡同文为广东副使
　　○甲午  上因兵部条陈驿递事下旨今后官员人等非奉公差不许借行勘合非系军务不许擅用金鼓旗号虽系公差人员若轿杠夫马过溢本数者不问是何衙门俱不许应付抚按官故违明旨仍蹈前弊不著实清查的你部里并该科务要指实参治庶题奏不为虚文疲民得沾实惠若部科相率欺隐朝廷别有所闻定行一体治罪决不轻贷
　　○暹罗国奏向为东蛮所侵印信勘合业被烧毁求乞更给以便修贡许之
　　○乙未工科都给事中侯于赵等覆议淮扬地方频年水灾惟在下流壅滞宜通草湾以分河流入海之路开渔沟老黄河以＜锍-釒＞淮扬涌激之势浚新洋石＜石达＞诸口以济兴盐垫溺之危筑安东县堤以为水趋该县之备其开浚先后则欲先草湾石＜石达＞而后渔沟度缓急以舒物力俱报可
　　○升兵部右侍郎吴道直为本部左侍郎巡抚四川右副都御史曾省吾为兵部右侍郎原任兵部右侍郎吴百朋为南京都察院右都御史掌院事
　　○保定抚臣报是年五月二十六日河间府景州城北天鼓鸣三声有流星二昼陨化为石黑色一重三十七两一重二十七两
　　明神宗显皇帝实录卷之三十九
明神宗显皇帝实录卷之四十
　　万历三年七月丁酉朔上亲享  太庙
　　○户部覆议总督宣大山西方逢时＜锍-釒＞酌定三镇贡市马价宣府以一万八千匹为率该银一十二万两大同以一万匹为率该银七万两山西以六千匹为率该银四万两著为定规以使遵守户科都给事中光懋言先年贸市不多经费有数迩来市马渐广市本倍增若不量为节减将来不可收拾举旨这市马既议定额数以后再不许加增
　　○戊戌  上御文华殿讲读  改巡抚贵州右副都御史罗瑶以原职巡抚四川
　　○己亥  上视朝
　　○赏总兵官戚继光银二十两纻丝二表里副总兵史震以下有差论获长秃功也○庚子  仁孝文皇后忌辰遣武定侯郭大诚致祭  长陵
　　○礼部左侍郎兼翰林院侍读学士汪镗以病乞休不允
　　○辛丑  上御文华殿讲读  礼部覆朝鲜国王李昖奏将国祖李成桂宗系弑逆等被诬情节乞载  世宗皇帝实录及新纂会典为之昭雪许之  起原任四川巡抚右佥都御史严清以原官巡抚贵州
　　○壬寅赐辅臣及讲官正字官及三品以上鲥鱼
　　○吏部尚书张瀚三年秩满  上命复职加太子少保
　　○癸卯赏两广提督殷正茂银三十两纻丝二表里总兵张元勋二十两一表里余文武吏士有差论隆庆五六年前后斩馘倭功也指挥李如桂等以失事著巡按提问
　　○甲辰  上御文华殿讲读
　　○乙巳  上视朝
　　○以原任江南副总兵王尚文充参将分守浙江温处地方
　　○丁未  上御文华殿讲读毕有顷中官持尚书一帙至微子之命篇用黄纸乙其处以示辅臣言  上于宫中读书日夕有程常二四遍覆背须精熟乃已辅臣及讲官相顾嗟异以为  上好学如此儒生家所不及也
　　○巡抚大同右佥都御史郑铭奏报本年上半年马步官军数目  升山西左布政董世彦为右副都御史巡抚狭西
　　○戊申  上御文华殿讲读
　　○户部按季奏报万历三年六月终止外库实在银共五百四万三千余两
　　○巡按山西御史崔廷试参山西镇守总兵官刘国贪淫骄纵状宜革任回卫差操奉旨是
　　○己酉  上视朝
　　○庚戌  上御文华殿讲读
　　○辛亥中元节遣泰宁侯陈良弼五人分祭  九陵遂安伯陈澍祭  景皇帝陵寝都指挥佥事蒋克谦祭哀冲太子  庄敬太子坟所
　　○升狭西按察使刘孝为山西右布政
　　○以神机营左副将白允中充总兵官镇守山西等处地方
　　○巡抚保定右佥都御史孙丕扬奏为真保沿边蹊径多属可虞酌议于紫荆等处边口修筑边墙一万余丈以隆保障兵部覆奏许之
