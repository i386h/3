<!-- { "loadSidebar": true } -->
　　○兵科左给事中吴之望言宣大督臣萧大亨题扯酋东归缚叛酋史二官儿及用事头目叩关献俘乞复市赏夫扯酋助火真犯岷巩戕杀将吏蹂躏生灵  皇上震怒命将出师乃始挟妇东归擒叛自赎姑许十九年以后款贡足矣何更以十八年请乎然而御虏操纵不可胶柱鼓也向我犹得全力制虏今宁夏倡乱而松焰已张延绥构兵而套恨入骨若于缚叛献俘者处之失策万一豺狼易心将无汉过先也善御夷者在贰其心一旦贪财物而剪腹心彼缚叛来投我我相机以应是虏常入制驭中也即复赏似无不可惟是吉妹之首未授安兔之怨未平套虏怀讐松虏首鼠可不熟计宜稍赏以酬前功仍留市以责后效操我朝三暮四之术携彼联翮并栖之心在当事臣工酌之兵部覆议上请  上曰虏王擒获叛夷忠顺可嘉准复二年市赏给悬购银以示恩信效劳各虏赐银币升职有差余听督抚官犒赏仍谕约束诸部无得扰边取罪文武有功员役叙赉史酋等验实具奏不必械送京师
　　○发马价银三千给监军御史梅国桢督军李如松沿途犒赏　　○遣翰林院修撰焦竑等官册韩王庶子璟渭为固原王上饶王嫡长子载塙袭封上饶王继夫人皮氏进封王妃沈丘王嫡长子朝耇袭封沈丘王夫人王氏进封王妃颖川王庶孙朝壑袭封颖川王嘉祥王常泩选兵马副指挥孙伯承女孙氏清平王常□□大岁□选兵马副指挥张国山女张氏俱封为王妃靖江王庶子辅国将军任晟进封靖江王荣阳王庶子镇国将军翊铬进封荣阳王
　　○丙辰兵部题督臣魏学曾揭称叛贼勾虏迎战官兵屡挫贼锋贼首哱云中箭濒死副总兵王通血战被伤会切尽酋妇传谕部落不许助逆于是逆贼挟庆府三王求罢兵势虽稍缩恐狡谋守险蔓乃难图乞颁敕谕诛首恶宥胁从使城中士庶晓然知朝廷意酋妇效顺去逆请加抚赏至萧如薰以千余卒破虏方张射贼云而夺其魄即古名将何加焉尤宜特加赏劳以示鼓舞  上曰学曾督兵讨逆斩获数多如薰孤城摧敌李煦王通牛维忠临阵奋勇各赏银币有差余着督臣分别赉恤明旨屡颁何无援叛自赎也着严督将领会兵征剿无论首从亦无得别有顾忌致误军机
　　○戊午以端阳令节赐辅臣赵志皋张位金书黄红符金艾叶各二讲官韩世能等银书黄符金艾叶各一
　　○升陕西右布政李春光为左布政使
　　明神宗显皇帝实录卷之二百四十七
明神宗显皇帝实录卷之二百四十八
　　万历二十年五月庚申朔礼部言十五夜月食该监推算差一日宜究奉旨救护改正行监官李钦等各罚俸二月
　　○壬戌进士熊应占乞旌庶祖母李氏孀节奉旨表扬重典陈乞非例着礼部通行各抚按官核实奏闻无滥
　　○升四川都司杨威为湖广分守镇筸参将
　　○巡抚南赣右佥都御史王敬民＜锍-釒＞辩御史李时华所论通贿选司及攻排李植江东之事乞放归田里吏部言其素行清谨未宜去命仍供职不允辞
　　○原任御史陈勖复补河南道邓炼复补福建道原任左参政徐三畏复补狭西分巡西宁道原任副使郑继之起补江西副使原任参议杨楫起补狭西固原兵备原任按察使徐汝阳复补湖广按察使　　○兵部言经略尚书郑雒所领马价四十万经阅视科臣李汝华及部道各官查报锱铢不爽则无重利啖虏东归之事明甚卜酋被创奔逃火真渡河远遁虏王八九万骑出边秋毫无犯今遵谕执献史酋操纵在我谓非雒有成筭不可即阅臣亦谓甘肃流虏渐稀军民乐业矣雒老成威望虏所素服多事之日柰何久投林麓灰边臣任事心乎  上曰郑雒既非媚虏且有安边经略功着遇缺起用
　　○甲子以端阳令节赐辅臣上尊珍馔
　　○户部题军需半藉盐饷国初引有定数纳有常期今宁卒煽乱徵兵诛讨费饷不赀议添开盐引量减价值一年及将新开事例并移该镇援纳职级照议本色输运以备刍粟即计日廓清亦可资经营之费也从之
　　○阅叙延绥甘肃固原三镇文武官八事修举功贾仁元升右副都御史石槚房守士杨时宁张纲各升俸一级鲁光祖加副总兵李绍祖升参将李杜复副使职张思忠徐三畏王藻以原官起用仍与朱正色张臣等各赉银币有差
　　○丙寅  孝宗敬皇帝忌辰遣官祭  泰陵
　　○诏发库贮济边银十万两给补甘肃镇经略借支及备召军之用从兵部覆议抚臣叶梦熊奏也
　　○丁卯大学士今给假省亲王锡爵四恳收回召命以终一日之餋  上曰卿＜锍-釒＞终餋屡旨慰留原为边鄙未宁特资匡济今叛贼勾虏披猖柰何坐视且闻卿母已痊何不为朕一出姑待事平归餋乎行人何崇业着敦促上道以慰眷怀
　　○总督尚书魏学曾奏官兵大战贼败入城勇丁高盖等三名乘胜扑入杀贼颇多后兵不继竟死于贼乞先行恤录以劝来者及原任甘肃游击徐龙虽经阅臣论劾提问访其在任挫扯力克夷使事甚伟且咸称其为骁勇才又如见监李材云南之事诚未悉颠末但素有谋略曾经备倭缓急安危之秋苟可巩边陲而慰宵旰固当破格用之耳兵部覆请奉旨高盖等奋勇杀身可悯先给祭以慰忠魂仍各赏优恤银一百两赠荫作速议奏徐龙着赴军前戴罪杀贼
　　○命蓟镇义院口等十五关提调俱改守备职衔管事以重抚夷要冲
　　○己巳以虏酋不他失礼那木儿台吉擒逆效顺升职示优仍赐敕文各一道
　　○朝鲜国王咨称倭船数百直犯釜山焚烧房屋势甚猖獗兵部以闻诏辽东山东沿海省直督抚道镇等官严加整练防御无致疏虞
　　○辛未  仁宗昭皇帝忌辰遣侯郑惟忠祭献陵
　　○礼部题原参举人王兆河等七名到部已齐请于朝堂覆试以服人心从之
　　○壬申夏至祭  地于  方泽遣公徐文璧恭代
　　○大学士赵志皋等言应天等府起送本年选贡生员一百二十余名省直岁贡生员一千二百有奇谨同掌翰林院事盛讷考试分别上卷中卷进呈御览报闻
　　○监军御史梅国桢陈六议一重急公师克在和事偾于忌今讨逆诸臣皆负时望不患谋勇不足患不相为使宜令总督等官分派诸将务释嫌疑首尾应而犄角资有分甲乙逗遛者参治一鼓忠义爵禄待有功朝廷励世之典萧如薰全孤城射死逆贼及各军虽经升赏仍查城内居民并加优恤可也一散虏党督臣魏学曾萧大亨宜宣谕国恩令无助逆顺义王新复市赏尤当自效务分等第悬以赏格其甘心助逆者严剿之一专责成宁夏用兵虏乘间思逞者不少各镇文武官宜严哨守勿得疏虞一豫储山□侍千里运粮兵家所忌今关外绝无刍粟宿饱谓何宜相要地委官驻劄般运务足军需一禁妄杀除临阵斩获以首级报功余听抚按确审破贼之后尤不许妄杀一人违者枭示兵部如奏覆请奉旨着实行
　　○癸酉大学士赵志皋等题  圣谕询史酋是虏王擒献何以并叙文武各官照得史酋以降夷背恩屡犯边塞实扯力克兄弟安兔之亲也力克东归求复市赏乘机责令擒献繇本镇督抚等官计议即各员役并与有劳隆庆时俺答擒赵全直中国叛贼耳犹叙赏有加此而不叙胡以鼓边臣任事之心既而总督宣大尚书萧大亨以分别叙赉请  上曰虏王擒献史酋皆繇督抚诸臣筹画忠劳可嘉允宜特叙其余文武员役效有勤劳兵部并查具奏
　　○甲戌夜月食
　　○革万安守备张国威任以江西巡抚论劾也
　　○乙亥吏科给事中李汝华奏已故巡抚右副都御史邵仲禄奉旨赠兵部右侍郎夫侍郎崇秩非有骏业鸿猷何可加赠今仲禄繇通政而仆卿而府尹既无事可见操江不数月巡抚未履任又无功可书祭葬已足示荣赠官实为非分所引巡抚熊桴右都御史海瑞尚书李辅魏时亮并属不伦未任者赠官则久任当何如无功者赠官则有功者当何如署吏部事左侍郎罗万化服其持论之正而称仲禄平生廉孝历任贤能人品政绩有足嘉者上命赠官遵前旨行
　　○河州擒获虏酋奸细按臣核实以闻巡抚叶梦熊参政刘光国原任总兵沉思学马孔英等各赏银有差
　　○湖广抚按劾洞庭守备史建侯等革任
　　○万全都司掌印张崇德以病废事调任宣府守备范尚忠杨礼李国忠以贪纵不职革尚忠仍下御史提问
　　○丙子以云南广西府知府沈桥为两淮盐运使四川龙安府知府阮尚宾为长芦盐运使
　　○丁丑以月食时刻分秒监官推算失真礼部再疏参罚夺监正张应候历官李钦等俸有差
　　○先是陕西巡抚沉思孝言逆贼勾虏诸部向应而陕兵调遣无余欲募浙兵五千宣大骑兵五千乞发帑银充饷并释李材赴用兵部会户部覆议募兵远地势难立至无如就陕招募土兵三五千可济防守所请银两务救燃眉李材谋略素称宜从抚臣之请诏发太仆寺马价十万两着思孝即于本地募兵练习防御仍命户部发银五万充饷其李材欺君罔上照前旨行
　　○戊寅升山西右参政杨归儒为云南按察使
　　○协守洮岷副总兵陆贤不堪冲边改调以原任陕西总兵官刘承嗣充副总兵代之升山东都司佥书倪思立为山西都司掌印官
　　○己卯升礼部员外郎李开藻为山西提学佥事南京兵部郎中张璧为广西佥事整饬江左道
　　○庚辰升福建盐运使钟昌为浙江左参政
　　○司经局洗马兼修撰杨起元回籍餋病
　　○总督蓟辽蹇达揭报倭犯朝鲜辽左戒备乞将保定总兵倪尚忠移驻天津总管二镇兵马从之
　　○南京河南道御史陈邦科题黄淮水患堤不可恃水不可障欲除淮害须开瓦埠河以杀上流欲除黄害须多开遥堤缕堤诸埠口以杀下流欲御高宝诸湖患须挑浚湾头庙湾等处三工以归之江海成大工者不惜费乞发帑银济用庶平成之绩可奏工部言御史原官湖邑近复经行廉访必真如挑浚修复先后科臣原有条议其开瓦埠河曾经覆勘中止而遥缕二堤多开闸口则诸臣所未及者乞行勘河科臣会同河漕部院确勘并核工费以闻报可
　　○辛巳再发库贮济边银五万两给巡抚沉思孝备募兵月粮之用
　　○蓟镇三屯勇壮千余以月粮未结又验马料过严拥遵化城鼓噪按臣刘士忠以闻兵部谓诸军拥噪虽枭戾之谋未成而干犯之迹已露即诛夷不为过但每岁春秋两防宜按月支行粮照例给马料诸军不得已之情有可原者今后依期给散姑与更新令其戴不杀之恩奋血战之勇再有干纪勿事姑息可也  上曰防守行粮准照月给毋过期马料并如议
　　○户部题金花银专供  上用省直因循不解致借库贮济边银两今西陲多警岂容复借宜行应天江浙广湖福建抚按严督所属如数解进有旨切责各抚按官着督有司追徵完解违者参来究治仍着该科不时参处
　　○黔国公沐昌祚以骄恣革蟒玉半载具疏乞复科臣吴鸿功等参奏昌祚未闻省改輙敢乞恩如果恪职宜听该省抚按核实以闻兵部言近据抚臣吴定叙功疏亦称昌祚能自新独御史勘报未至  上曰昌祚既经抚臣＜锍-釒＞称省改姑念镇守远方准与服色以便行事如仍不悛抚按参来重究
　　○以陕西都司佥书王梦书充军政掌印官
　　○以虏王擒献史车二酋叙文武诸臣功加总督尚书萧大亨太子少保升大同巡抚邢玠右副都御史马林副总兵王志宝参将师国勋都司安天爵守备与宣府巡抚王世扬守巡道韩取善王象乾旧经略尚书郑雒兵部尚书石星侍郎王基陈有年杨于庭各赏银币有差
