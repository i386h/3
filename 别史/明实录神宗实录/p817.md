<!-- { "loadSidebar": true } -->
　　○兵部尚书黄嘉善覆经略辽东熊廷弼题为贼谋掩臣不备乞发近镇军将以救旦夕奉旨据奏贼势甚迫应调兵将都着星夜前去不许延迟误事其将领中军等官就着熊廷弼拣择委用兵部知道又该本官题为议置道将以专委任以便责成奉旨这议设监军道臣并援辽兵将诸事着该部作速议到部除议设监军道臣听吏部所需一应火器听工部各议覆外为照经臣以西虏东夷明信地而又以旧设新添分职掌此战守长策目前＜穴款＞会也今议自鸭绿江起至西北一带于宽奠清河抚顺开原四处各设大将防守于柴国柱贺世贤之外调及李怀信祁秉忠计程万里未可猝至新调副将戴烨李秉诚智勇皆堪任使经臣应先择一人以充急用秉忠容臣部酌量甘镇虏情再为议处李怀信本以锁钥蓟镇弹压通仓今辽镇事急即宜从经臣之请速令赴辽臣部另遴威名堪任者代之各镇兵将业已飞檄频促据报蓟镇游击李时芳领兵一千四员名把总候服周领兵四百九十五员名各于七月二十九日等日出关该镇满酋狂逞正需兵将但朱万良已奉  明纶未敢议留若再抽调兵马必致疏虞臣愚谓止之便延绥游击李茂先领兵一千九百三十四员名湖广土知州田万年领兵七百二十六员名大同千总李什得领内丁二百九十名各于七月二十九日等日出关通计出关兵四千四百五十八员名报有起程而将至关者甘肃七百名山东标兵二千名山西一千名宣府一千名真保一千六百名各于五月二十等日先后起行通计将到关兵六千三百名暂可以应经臣缓急之需其他未发兵将臣已再四移文差官督催辽东设有总兵官旧例驻劄广宁印文以征虏为名彼时虏强夷弱令其专力控虏间出御夷自奴酋发难河之东西皆设大将今议以辽沈开铁与河西一带虏警仍付之征虏将军而四处新设大将各铸征夷关防以分别之职掌既明责成甚便既经具题相应议覆合候命下劄令总兵李怀信速诣辽阳并催副将戴烨李秉诚星夜出关俱听经臣分拨设防移文礼部铸征夷关防四颗以便责成遗蓟镇总兵员缺另行会官推补从之
　　○癸未  孝恭章皇后忌辰遣官祭  景陵
　　○荫故大学士李廷机子启熊为国子生
　　○升户部郎中杨嗣修知湖广衡州府
　　○南京吏部尚书沈应文以疾乞休不允
　　○升杨肇基为神机营副将麻时为神机十营佐击毛有伦为五军二营参将
　　○升张安为西宁副总兵马炯为墙子路李国桢为宁夏王永协为松藩各参将
　　○经略辽东熊廷弼题发援辽兵将速催李怀信出关奉旨贼陷北关辽沈益危李怀信着遵旨即日就到刻期赴镇如延迟误事责有所归其余援辽兵将都着作速催发
　　○兵科给事中薛凤翔言目前吃紧诸大政有应举行者六有应停止者三有年来累牍而必不可不行者二  东宫储讲之当行者一  册立长孙当亟行者二大僚有长无二有二无长甚至长二并缺大僚之当亟补者三癸丑考选至今七年不结考选之当速下者四林下诸贤启事徒烦赐环无日遗佚之当亟召者五刘光复系狱有年缧臣之当立释者六章奏一脉首慎内批近日内侍口传  天语此其当郑重者七古帝王美德以俭为先迩来织造频数何若姑停一二年以裕民力以济军兴此其当停止者八尽撤税使责令有司如额征角□羊此其当撤回者九至有下为急而上为援下愈急而上愈缓者曰发帑曰御殿臣恐昔人所谓三不足畏者一旦兼而有之大难将作噬脐何及事势至此即人不言临御而自临御人不言发帑而自发帑矣故曰今日必不能得而他日必不可不行者此也留中
　　○经略辽东熊廷弼奏遵旨斩三逃将以正军法逃阵之将二标下右翼营游击刘遇节总兵中军王捷逃城之将一铁岭游击王文鼎
　　○以例予原任总督京营戎政忻城伯赵世新祭七坛
　　○甲申兵部尚书黄嘉善覆经略辽东熊廷弼题称贼已攻陷北关乘胜必攻辽沈恳乞大发兵将以救残镇等因又据辽东总兵李如桢塘报称奴酋于前月二十一日寅时攻陷金台失白羊骨二寨各到部为照北关已破辽沈一带必不能支经臣请将兵情势诚急除总兵李怀信副将朱万良业奉俞旨臣部已马上差人令各带领亲丁火速出关及严催各镇未到援兵随到随发从之
　　○乙酉准给阳城王载坒麒麟钮镀金银印以父懿简王所遗原印长子载土□常罪废奏缴也
　　○蔚州左卫管屯指挥陈思虞侵盗屯粮银七十五两以逃直隶巡按卢谦奏闻下法司提问
　　○上谕兵部曰昨览经略熊廷弼文书内奏奴酋攻克北关乘机必犯辽沈势甚危急各处调发兵马经地方各该抚按官上紧严催出关速赴军前听用如有抗违逗遛者指名参来重治尔部便马上差人传与李怀信朱万良等带领家丁星夜前去辽镇以安民之心仍谕经略督抚按等官既奉命出师义同一体并力齐心共图灭贼如有争功偾事者经略监军参奏重加处治故谕
　　○大学士方从哲题昨晚接经略熊廷弼揭极言辽左溃败之形人心离散之状惟愿  皇上亟御文华殿召见文武群臣共议守御方略此可以震叠人心者一亟发帑金数百万为户部给饷兵部招军买马之费此可以振兴士气者二亟下下徐光启练兵姚宗文阅边之＜锍-釒＞俾令及时料理此可以克诘戎兵者三亟敕京营总协分布营兵各派信地凡守城御贼之具如枪刀火器檑木灰石之类一一预备毋至临时无所措手此可以护卫都城者四亟下科道诸臣之命五城九门各用一人巡视俾令讥防奸细弹压纷嚣此可以防内溃固根本者五亟敕蓟辽总督两镇巡抚及各处兵道务切同讐之义凡调兵转饷列屯置守足以杆外卫内者莫不悉心＜矢见＞画并力经营毋得袖手旁观互相推诿此可以资犄角严保障者六凡此皆目前要务伏乞毅然奋发早图安攘不报
　　○升兵科给事中丘懋炜为广东参议御史牟志夔为福建副使谢正蒙为河南参议
　　○升郑璧为应天府府丞
　　○翰林院简讨丁绍轼给假许之
　　○罢神枢营副将杜逢春永不叙用逢春以二千金钻剌谋升兵部发觉故有是命
　　○丙戌以云南道御史俞诲河南道御史卢谦充武举监试者
　　○允戴罪总兵麻承恩刘孔胤纳马赎罪承恩纳马八百匹孔胤纳马五百匹先是承恩逗遛不行应援孔胤挑激致使军哗法俱论斩至是以辽沈危急姑准纳马赎罪仍令自带家丁援辽立功兵部覆奏从之
　　○进士金德义奏表扬祖母季氏贞节章下礼部
　　○南京户部尚书周嘉谟辞工部新命不允
　　○经略辽东熊廷弼以开铁失陷参河东总兵李如桢十不堪速催李怀信星夜代往并令开原道佥事韩原善驻劄沈阳以便责成得旨李怀信已有屡旨韩原善即赴沈阳督同诸将共图战守
　　○巡抚山东右副都御史王在晋题探知奴酋破开原后计欲不攻辽沈先取金盖因见海运有数十万之粮欲绝饷道为照辽左粮草因陆运经繇虏地且脚费不赀尽改海运南贮金仓北抵盖套舍此二路更无饷辽之策金州距登州半日之程彼见金盖运去之粟积比敖仓且谓登莱未去之粮足支数岁一则因粮于我一则并扰山东而贼乌江龙所造之船足供战舰扬帆飞渡势所必至此职请兵之议一岁三上去年兵部覆准仅补水兵六百名护送饷船未禆战守今兹寇在门庭伏乞将臣募兵处饷前＜锍-釒＞一并敕下该部酌议具覆庶饷道无虞海运无赖奉旨下该部议覆
　　○扬州凤阳淮安等府所属州县大旱乞踏勘被灾处所蠲赈改折漕运总督王纪具奏以闻
　　○丁亥  上谕兵部曰辽镇请发各样火炮兵仗局回奏神器已经试验俱各堪用尔部便着差去司官上紧作速领出与盔甲等项星夜运解前去应用如仍前迟缓延挨误事者着该部科参来重治况六月运去盔甲器械等物经历四月尚未到彼致经略不得措手之用着部科查参来说且辽镇调兵望援甚急昨兵部揭帖各处援辽将官尚未出关甚多即便马上差人严催勒限兼程前去听经略调遣如各将官逗遛不进者从重参治故谕
　　○升江西参政吴中伟为广东按察使
　　○升狭西都司谈世德为固原参将安边游击周弘祚为清平参将
　　○升北楼口守备王希葛为滦阳宣镇游击宋承焘为真定利民守备李元勋为大水峪山西都司陈尚智为遵化右堂洪水口游击何尧年为威远中军罗国柱为大同正兵营各游击
　　○以右春坊右谕德兼翰林院侍讲掌司经局事郑以伟右春坊右赞善兼翰林院简讨周炳谟为武场正副考试官
　　○经略熊廷弼言辽左大势久去战守已无可支备陈兵马军民器械将领不堪战守之状以祈省览章下兵部
　　○戊子以重阳令节颁赐辅臣上尊珍馔　　○以左赞善徐光启升詹事府少詹事兼河南道监察御史管理练兵事务从吏部覆请也
　　○总督京营戎政泰宁候陈良弼奏分布兵马以御虏患  上是其议令着实举行
　　○敕刘渠升署都督佥事充镇守蓟镇永平山海等处地方总兵官
　　○大学士方从哲题适九卿科道官因昨日跪恳南北大僚及考选科道三本未蒙发票今日仍赴思善门伏阙候旨谓臣必得前本发票方可退出臣谨于仁德门叩头跪请立俟俞音倘又如昨日空言传谕百官必号泣以随之以求必允万惟立赐简发不报
　　○礼科给事中亓诗教题  皇上之遣总兵李怀信援辽也  明旨屡降亦既急于星火凛于斧钺矣在经略熊廷弼半月之内累＜锍-釒＞请求特遣者怀信也兵部马上差人守催限以初八日出关以十二日抵辽阳者怀信也今怀信果怀忠义之心则朝闻命而夕就道宁烦再计者乃昨闻怀信尚未起行反投兵科一揭谓安家未到请月粮请马匹请益兵如斯布置是何举动总之不过惮于援辽另寻枝节或再为刘孔胤之续未可知也臣是以特＜锍-釒＞闻于  皇上严责怀信遵即日就道之旨星夜赴辽代统李如桢之军相机战守如藉事推诿徒稽时日违限不到辽阳有失则请以逗遛失机之罪罪之以为大将抗旨挟私不以身殉封疆者之戒留中
　　○升山东副使柯昶为易州兵备
　　○己丑吏部等衙门尚书等官赵焕等题窃惟奴酋攻陷北关经臣极言辽沈危急之形无将无兵无马无器械军民离心不能战守倘奴乘胜长驱必薄都城之下臣等无限忧惶谨合大小衙门官员恭于昨日诣文华门直陈辽左垂亡京师立蹙恳乞  圣明临朝用人行政一＜锍-釒＞伏候俞旨迨日已昏文书房官口传  圣旨昨偶感暴寒服药调摄御殿不便所请诸事知道了卿等各回衙门办事俟查简发行可出去朝房候旨钦此臣等静听未敢聒渎苐所催请九卿科道各官的系防守京城急务见在御前便可发行何待查简无柰一再推不应数十催不从京城防御之策百无一备直待蓟门残破奴酋叩阍此时  陛下高枕深宫称疾谢却之乎奉旨览卿等所奏请补大僚科道等官朕已悉知详览简发未有不补各宜安心供职俟朕查简原＜锍-釒＞即发行
　　○允蓟辽总督汪可受回籍从吏部覆奏也
　　○庚寅升王三才为应天府府尹
　　○升浙江参政周延光为山东按察使户部郎中王佐才为狭西参政浙江参政真宪时为江西副使
　　○敕御史薛敷政巡按四川
　　○敕刘惟忠巡按山西
　　○命彭际遇巡茶狭西左光斗管理屯田
