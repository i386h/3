<!-- { "loadSidebar": true } -->
　　○壬午吏部覆广东抚按题留潮州等府县正官福建抚按题留侯官等州县正官各免觐从之
　　○兵部覆宣大总督奏群酋合词请封言北虏三世受封疆场无耸者四十余年于名则称臣纳贡稽颡献琛于请求则乞恩求赏贡马互市国体可谓尊矣抚赏马价之费在宣府则抚赏五万二千两马价一十八万五千两在大同则抚赏二万二千两马价十万两在山西则抚赏一万四千两马价四万两费可谓省矣修补则沿边一带雉堞连云日增地险生聚则自辛未以来民老死不识兵革农狎于野穑人成功保聚可谓盛矣惟是扯酋物故以后封事五年不成一则忠顺因老而拒婚二则素酋睥睨于非冀卜石兔西海窭酋妄图厚挟臣等严加修备而不言王封于是酋计始穷虽忠顺物故终无所容其要挟始令三枝十二部投结请封臣惟初封俺答之时与之约曰东自宣府西至河套责令俺答约束今宣府白洪大自为一枝河套吉能自为一枝虏王所制者山大二镇十二部而已十二部之中智力足以雄长诸酋者五路台吉也兵马足以抗拒卜酋者素囊台吉也公正足以摄服诸酋者兀慎台吉也恭顺足以调和素囊者把汉比妓也臣借素囊之兵力树两匈奴之形借比妓之恭顺调素囊之悍借兀慎之公正破诸酋之奸三大酋归心于我十二部无不归心臣皆得以联束之此所以阴制卜酋而不至于骄也除王封属礼臣议覆外臣等谨议五路台吉见职龙虎将军宜升都督同知兀慎台吉见职指挥同知宜升龙虎将军素囊台吉见职都督佥事宜升以都督同知猛克台吉乃那酋亲孙应授以指挥佥事卜酋之妻父耳六傥不浪卜酋之弟把儿慢台吉他儿泥歹成台吉应授以指挥佥事此皆有功于封事者宜俱如所请以鼓忠勤然虏本以马上战斗为国今变而好汉物此中行说所以教匈奴者也又五路老矣其欲易足卜酋天性憨戆而部众乃弱今为中国计弱固可狎而使也为笼合诸夷以为中国计此酋犹之一部夷耳异时有倔强者起而王不能制且柰何此督臣欲使虏王足以制诸部中国足以制虏王而其道在分合操纵施不测之恩威使为我用而不为我难诚今日之大计也至于封市之后则无如科臣所虑两大衅一在割军实以啖虏一在狃款以弛备二者皆我己事之失也盖扯酋之封除三镇额赏马价外所费金二万计我悬一王爵而乃贿求递结贿求请封以媚虏则当日诸将领之为此非夺征戍之食剥赤子之膏孰从得乎当俺酋拥数万之众横行塞外几五十载而我犹能遏其氛今即卒有如俺酋者还能应之否而我徒以战守之说内自虗以愚敌人假令豪势之雄窥我之虚则覊縻之术无所用矣谓宜修战守储金钱利器械缮障亭察情实坚约束勿事滥予以滋其欲勿狎甘言以厚之毒群夷请求者或详译以折其心叛夷寇盗者或责问以致其罚戒吾边吏勿私交勿挑衅勿以小事而张皇为大则我边臣今日之事已有旨是封事即成五路台吉等俱依拟升授以示奖劝其一切修讲事宜着行与督抚官用心料理不得怠玩
　　○是日又奏山东巡按张五典勘过虏酋抄花第三子色特儿等紏众屯聚辽东境外可可母林往南行走入犯镇安堡等处官军迎敌至境外巢穴连战五次前后共斩获首级二百六十八颗生擒活夷七十六名口得获骆驼六只夷马三百九十四匹牛二十一只盔甲各一百六十七顶副弓箭器械衣帽等物共五千六百七十五件枝自是抄花移帐远遁危辽稍得息肩且自高平之后仅此一见请宣捷告  庙从之
　　○命勋卫朱自洪袭武进伯爵
　　○御史俞诲言边弊多端屯政当举因言今各边除民运外岁支太仓银三百八十九万两愈加而愈不足纨裔悍弁视为利媒恃款既久骄惰横生可不为寒心哉即如民运岁逋一责考成完角□羊渐多宣府等镇稍以节省存余综核之效大略可睹
　　○甲申命各省直今岁暂免行刑
　　○原任右谕德赵用光＜锍-釒＞恳在籍餋病不允时用光新升右庶子兼翰林院侍读
　　○乙酉升南京太仆寺卿刘日升为应天府府尹
　　○升四川参议孙学易为广东副使
　　○丙戌命御史吕图南往浙江薛贞往苏松王九叙往淮扬钱春往湖广周应期往广东潘浚往贵州龙遇奇往狭西吉人往甘肃吴允中往宣大各巡按徐缙芳往两淮潘之祥往长芦杨鹤往两浙杨州鹤往河东各巡盐李徵仪巡视两关潘汝祯巡视屯田田一甲巡视京通二仓张铨巡漕
　　○礼科给事中范济世奏申明画本送本旧规以重  祖制
　　○丁亥予镇守云南黔国公沐昌祚角□羊任加沐启元为都督佥事充总兵官以昌祚称病告休部为覆请也
　　○工部以新历方向俱吉请竖建门工不报
　　○戊子前是癸未辅臣叶向高奏闻言认罪恳恩罢斥言臣以推谕德陈懿典掌南京翰林院事与拟庶子郭淐照旧供职为科臣亓诗教所论谓用舍举错无以服人懿典积学深资即其目眚量应一转以俟自为进止淐以科场被论须科场事明议论乃定欲拟允其去则淐方有事何可遽去欲拟有处分则分考举子之被重劾者尚未加罪何以遽及于主考故臣如前拟而责令部院看议具奏以待  圣裁揆之事体或亦宜然又总督京营戎政宁阳侯陈应诏人多言其不堪顷因吴亮嗣论劾乞罢臣拟以用心供职盖亦明示警戒之意以俟其再陈耳亮嗣之再参意与臣同而臣不能径罢应诏心亦愧之此皆臣奉职无状之公案也臣乞归已久独以被恩深厚庶几少延为国家完一二大事俟推补有人然后再申前请以尽君臣始终之谊今颠倒至此万难再留时亮嗣初＜锍-釒＞言新起戎政尚书舒应龙为用违其才而应诏病不任事当罢至是又极言大将之任甚重历数汉唐以来用非其人之害丙戌向高又奏天下事至多拟议未易以万人而虑一事犹或有失以一人而虑万事岂能无差所以  祖宗设立阁臣常有六七人少亦三四人欲其彼此相资长短相济以不至偾事耳目前之事犹其小者如更有关系安危事体重大而亦无与□确如天下国家何是日复言臣以被言求去方在候旨又见言官纷纷论列烦渎  圣听臣虽杜门伏枕心甚不安盖诸臣所言虽不谙事体然其中亦自有可采其所论列之人虽多失情实然其中亦自有可议惟一概留中不行办别所以愈致争竞宜将被论诸臣尽下部院责令从公议拟去留以听  圣断其言官＜锍-釒＞中有条陈政务者亦乞发下该部酌覆施行是亦今日弭烦嚣之一道也大臣者小臣之纲领大臣之气势舒则小臣自有所畏惮今六部正卿只有赵焕王象乾二人而王象乾尚未抵任左都御史一官悬缺已将十年即有副都御史权位稍轻力难弹压所以纷纭至此诚将诸正卿尽行补用则大僚既多人心自戢是又今日弭烦嚣之一道也又军政考察久无处分浮言日起而王之祯在环卫多年人情更不相安且有疑臣庇护之者昨军政各本发票臣不胜喜幸业已拟上伏望  皇上慨然沛发完此一事省多少议论减多少是非且亦未必非之祯之福也而前认罪＜锍-釒＞得旨卿公清端谨直亮素隆政本浩繁实多匡济朕悉洞知方今时事多艰朕正切赖倚毗岂可以浮言遽萌求去近来新进小臣不谙事体逞意狂躁妄言本当重处姑且不究卿宜安心即出入阁辅理以慰眷怀所辞不允
　　○副都御史许弘纲奏乞早定司寇以肃邦禁除本院正佥二员容臣积诚另＜锍-釒＞伏念刑部推左侍郎蒙简张问达犹然未任也尚书会推吕坤卫承芳右侍郎会推周嘉谟胡桂芳请赐点用无益重臣丛脞之罪弘纲又言顷者停刑之旨如天好生比隆尧舜若满朝荐王邦才卞孔时之三臣者其被逮不以梁永高淮陈奉乎其言可信则不宜撤其人其人可疑则不宜行其说计  圣明不待词之毕也且言国家制驭臣工视此  祖宗三尺法所当行即肆诸市朝何害雷霆之用法所未协即寻常降罚亦伤天地之和况一操一纵出自  圣神惟允惟明责在司寇乞赐矜放以弘一视时台臣杨鹤张铨王命璇皆以为言科臣余懋孳则因  慈闱上寿请放思亲累臣台臣董定策缘停刑已奉恩宽累臣未蒙矜贷语皆切挚
　　○以惠安伯张庆臻为后军都督府佥书
　　○己丑大学士叶向高＜锍-釒＞谢言臣以奉职错谬引分省愆  圣明不加罪斥更辱温纶  圣恩如此宁忍言去以负眷怀惟是天下事至重至艰委非臣一人所能独办且臣观人臣处进退之际其始多以人言小事而不去其后遂至于决裂败坏诋辱不堪欲以微罪去而不可得即使得去而臣节伤国体辱矣  皇上试思临御四十年阁臣更若干人其得从容引退恬然出长安门者几人古人见几而作今不但几矣诚及臣之未大狼狈而早赐以归臣亦及罪状之未大章著而早得谢事存臣下之廉隅全朝廷之体统亦清时一大好事也乃臣又有感者茫茫世界变幻无常昔人比于蜗角浮沤即臣入仕以来世局人情几经变换繇今观之竟是何益顾欲以一身之是非得失与世纷纭牵缠不了臣虽至愚心窃陋之今之决意求去乃不欲自违本心万不敢因人言而萌此念耳至于言官论列毋论是非皆其职掌宁使言之不当不可讳而不言即顷所陈奏多有禆益宜明示可否以广优容之度彰听览之明毋轻责其妄言以沮效忠之路诸臣亦宜体  皇上爱惜人才之心存忠厚于正直毋使大臣人人不安此犹臣之所深切而愿望者
　　明神宗显皇帝实录卷之五百
明神宗显皇帝实录卷之五百一
　　万历四十年十一月辛卯朔兵部以考选军政请将右府佥书西宁侯宋光夏诚意伯刘荩臣都督佥事王问前府佥书宁晋伯刘天锡平江伯陈启嗣后府佥书彭城伯张守忠管理红盔永康侯徐应坤伏羌伯毛国器成国公勋卫朱纯臣彭城伯勋卫张嘉猷管理又刀武定侯勋卫郭应麒等职业克修才力可用应留府军前卫掌印隆平侯张炳年老行贪应革任闲住南镇抚司都指挥佥事田尔耕指挥同知骆思恭佥事杨宗吾应留都指挥使张懋忠纵恣不简宜革去佥书管事以原官回所支俸以军政拾遗请将锦衣卫左都督王之祯都督佥事李桢国革任闲住以自陈不职请将左军都督府都督同知李如桢陈胤徵管卫事正千户余茂发应留指挥佥事张叔琦性缓守污革任闲住狭西都司崔栋革任回卫南京左军都督府安乡伯张世恩佥书都督佥事朱绍庆右军都督府魏国公徐弘基中军都督府怀远侯常胤绪前军都督府忻城伯赵世新佥书都督佥事宗彭年后军都督府武靖伯赵祖荫南京锦衣卫掌印都指挥佥事杨元俱职业各修均当留用南京中府佥书定远侯邓绍熅沉酣麴蘖缱绻帷房革任闲住俱从之内之桢桢国有旨念效劳多年准驰驿去
　　○山东巡按张五典以奉旨勘明功次奏言正月八日虎墩兔憨实以三万余骑从长静堡南北界驰入分攻穆家等堡主客官兵俱与郎副将合营对敌斩首虏四十一级获达马三百五十四匹驼六十七只夷器二千七百七十七件二十二日沈阳等营兵马从上榆林出境斩首虏二十六级获达马一十三匹叙蓟辽总督王象乾辽东巡抚杨镐总兵麻贵及诸文武吏士功宜录赏与阵亡宜恤者有差章下所司
