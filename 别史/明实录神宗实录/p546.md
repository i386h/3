<!-- { "loadSidebar": true } -->
　　○升湖广左布政使梁云龙为都察院右副都御史巡抚湖广地方
　　○兵部署部事萧大享以楚宗告变催点郧阳河南巡抚及兵部三堂奉旨各要地重臣与兵枢三堂向以慎重简择故尚迟回既时事可虞朕当一一简发
　　○升蓟辽总督蹇达为兵部尚书兼右副都御史照旧总督
　　○兵部＜锍-釒＞楚宗劫杀事  上曰楚宗凶暴异常大肆猖狂已有旨着抚按尽法擒拿处治矣还晓谕诸宗各宜恪守法度毋得党恶庇奸自取罪孽楚王威令不行各郡王如何也不钤束着行文与他捩饬纪纲毋得仍前陵夷玩弛该省巡抚已点用了着上紧到任
　　○户部以永平镇主客兵本色米豆皆坐派于滦州卢龙等县永平等卫今岁水旱异常人民垫隘议将天津仓先给一万石海运余俟明春新运到日截留二万石将一万石补仓一万石给镇就于下年角□羊镇额饷内照依平价扣银一万四千两抵补以先给者济目前庚癸之警留后补者备来春青黄不接之需庶额饷无亏军储有赖
明神宗显皇帝实录卷之四百一
明神宗显皇帝实录卷之四百二
　　万历三十二年十月丁未朔钦天监进三十三年大统历  上不御殿百官于文华门外行礼给赐颁行天下仍加赐辅臣讲官等有差
　　○是日以孟冬时享  太庙遣官恭代
　　○戊申  孝洁肃皇后忌辰遣官祭  永陵
　　○己酉大学士沈一贯等言臣等昨暮接得湖广巡按吴楷书揭言在承天府调兵候旨进讨城中贼党纵横城外官兵围守逆宗肆出榜文约以二十二日举事至云顺流而下镇坐南京谋反已真御史方候旨进剿恐失事机请  皇上发一特谕  天威震临人方尽力不然恐其犹碍宗室二字畏首畏尾养疖成疽流毒愈大得旨逆宗反形大著  祖宗法度治安国家既系强劫叛乱何论宗人且楚地辽阔逋逃众多讨恶安善务保万全
　　○改铸添字巡抚湖广等处关防
　　○庚戌传谕兵部都察院朕览湖广巡按奏报楚宗崇仁輙敢聚众强劫董杠戕杀抚臣今又肆出反叛榜文好生悖逆着本省各官上紧发兵擒拿郧阳江西河南抚臣兵备南京兵部操江等官各相机发兵协剿毋得顾忌观望养成大衅一面榜谕各宗及城中居民毋得畏惧朝廷讨除恶人正以抚安善良不许滥及伤害
　　○大学士沈鲤入直奏谢
　　○升右谕德掌南京翰林院事刘曰宁为南京国子监祭酒
　　○辛亥起原任经略蓟辽兵部右侍郎孙矿为南京都察院右都御史　　○调辰沅兵备右参政董元学为下江防道右参议张应凤调补辰沅道
　　○调分守荆南道右参政魏养蒙分巡武昌道清军副使周应治补分守荆南道
　　○壬子准贵州土舍安大贵等就彼袭职不支俸从贵州巡抚郭子章请也
　　○户部尚书赵世卿请查核九边兵饷得旨九边费用甚大筹处极难今承平无事尚不能循守经制增加溢额其为混冒侵克何知览奏甚善卿宜通行各该镇督抚按等官备细查明裁定务与经制符合永远遵守汰二补一兵去费存明是毙窦着核实行各将领侵克数多的以侵盗边储论不贷南兵饷厚务须拣用不许滥收
　　○兵部言楚宗发难以来月才两报宜行该省抚按今后如有紧急声息星驰塘报及行河南江西南北直隶经过处所凡湖广奏报员役即刻应付仍严饬厂卫城捕务须查核毋令楚宗奸党得以窥探消息  上以军机驰报宜速误者重处缉事衙门严加察捕毋纵奸徒
　　○癸丑大学士沈一贯等言臣等窃惟楚宗为乱国法既昭群力可效惟是辇毂之下直至河南山东一路满目饥荒盗贼出没臣等忧之甚于楚事伏思  皇上因在京霖雨特发太仆寺银十万赈济当时老成长虑者谓畿辅皆灾太仓罄尽宜查极穷下户赈之留六万有余以为预备既而果有煤户告急分此散赈欢声如雷今蓟保抚按屡次请赈户部乞此六万分赈之诚宜早发窃谓尤当责成蓟保抚按即将此银作本差官四出贩籴以充饘粥之资又恐官贩有限尤宜招商通市庶几所济益多而山东河南浙直江西湖广各抚按亦宜以畿辅根本为忧多方设法移粟前来但得到八府境内灾民亦有一济顾非明谕鼓舞之诸司必不敢轻动钱粮擅为格外之事也更有吃紧则税使是已  祖宗设关津诸税惟米粮无税农具无税今以  皇上圣慈尚发籴本以拯捐瘠之民诸税使皆当随其力量出心协施使桑梓犹存乱虞不作倘越格废令以抽税留难之是助天为虐而阻坏国家之大事也望特加禁止＜锍-釒＞通转籴支持冬春以至麦熟寔  社稷生灵之大幸
　　○升光禄寺寺丞蔡杲为尚宝司少卿
　　○甲寅署兵部尚书萧大亨覆  天威远震逆寇荡平叙平播有功官员升赏得旨李化龙升兵部尚书加少保给与应得诰命荫一子锦衣卫指挥使世袭郭子章升右都御史兼兵部右侍郎照旧巡抚给与应得诰命荫一子锦衣卫指挥佥事世袭支可大准复原官荫一子入监读书江铎赠兵部右侍郎给与祭葬仍荫一子锦衣卫指挥佥事世袭刘綎陈璘升左都督各荫一子本卫指挥使世袭吴应李应祥伊男俱准世袭本卫正千户李应祥仍赠左都督张栋杨寅秋各赠太仆寺卿荫一子入监读书萧大亨改兵部尚书准复原荫仍加一级世袭各赏银纻有差
　　○乙卯吏部右侍郎周应宾陈弭乱之策亟宜收人心用人才罢矿税发帑赈济尽补南北大寮郧豫滇抚使野无遗贤留中
　　○己未大学士沈一贯等因畿辅灾荒再请秋间所发太仆寺赈济京师余剩银六万六两给与蓟保巡抚以救目前垂毙之民又言  祖宗旧制米豆粟麦不许抽税况今救荒大事经过关津自合申明此意未报
　　○改刑部尚书萧大亨为兵部尚书大亨＜锍-釒＞辞不允
　　○升巡抚南赣右佥都御史李如华为兵部右侍郎照旧巡抚
　　○加大学士沈鲤少保兼太子太保文渊阁大学士荫一子中书舍人朱赓太子太保文渊阁大学士荫一子中书舍人以考满加恩仍各赐羊酒钞锭有差
　　○壬戌大学士沈鲤朱赓各辞免考绩加恩不允
　　○癸亥升尚宝司卿赵标为太常寺少卿提督四夷馆
　　○甲子  诚李昭皇后忌辰遣官祭  献陵
　　○已故湖广巡抚赵可怀男赵士直上＜锍-釒＞鸣冤  上悯其死事令查议优恤
　　○海西支帖等卫夷人三官儿等一百七十六名补进二十七二十八年分贡马三百五十二匹各给双赏绢钞如例
　　○大学士沈一贯等言总河李化龙丁忧已逾四月久留未代而河道一役必需总领之臣盖虽克舜在上不能遥断水事必使伯禹胼胝迟之岁月以责成功今所推李三才黄克缵曹时聘皆可用之才望简命一人庶不致妨明岁漕务留中
　　○泰宁等卫夷人升合儿等一百二十四名各备马匹进贺  万寿长至二节各赏衣服折给绢钞如例
　　○丁卯直隶巡按孔贞一题畿南水患异常乞行煮赈诏以太仆寺赈济余银分赈保蓟各三万两各抚按亦宜自设方略便宜处置尽心转籴关津不许留难丰熟处所不许遏籴违者参处以闻盖辅臣之请至是始行  上之欲恩威已出如此
　　○礼部＜锍-釒＞覆楚宗大变  上曰宗室有贤有愚这衅乱的必有民间掍恶乘机夹杂其分别擒拿处治一面榜谕善宗恪守礼法毋得奸党取戾以后各宗俱不许聚众亵体擅入公门把持嘱威制有司违者处治楚王着用心照旧整理八郡王协心分职绥靖所属毋仍玩纵
　　○戊辰大学士沈一贯言该湖广巡按吴楷报楚宗蕴珍□金等作乱情形内有告示欲杀假王下南京又有刻榜历数抚臣赵可怀党助亲王以假作真又妄指该藩行贿于  皇上又伪捏抚臣与书及伪传文书房索贿等情臣惟蕴珍□金之罪上通于天本不足辩然  皇上昭雪假王反诬为贿臣胡可不明言以宣扬之初华越＜锍-釒＞至  皇上一览即云三十年王岂可说假夫告妻证何足凭信此中外所共传闻不待会议而始发者也  圣心久定不移  宸断至公不爽群臣于此有对扬之不暇耳况可怀在远安所党助为哉至于臣时正乞身阖门不能出入纶命比至见朝事已大定又何庸党助也今伪捏可怀通臣书不知作何语不过以贿蔑臣耳夫蕴珍□金之奸尚敢以贿诬  至尊则其污臣何有尚欲弑亲王下南京则其蔑臣又何有独念臣今不言则煌煌  圣德为奸徒蔀蔽天下万世何繇闻知眇眇微臣身蒙贪昧隐忍之名又何以参赞天讨哉臣用是扬言于朝一以表  皇上昭雪楚王臣下莫赞一辞一以表臣才言□剪德庸无能增重朝廷而镇安反仄宜早罢去伏乞将臣赐罢俾无预楚事而公与在廷之臣议兵进止评罪轻重  上曰自古奸人谋叛无不假借事端肆言诬蔑以图煽结人心抵释已罪何所忌惮昨言楚府一事朕心原自了然及下臣臣会议亦皆佥同朕乃从公裁决与卿何干卿廉正忠谨朕所鉴知据奏不求自明而务宣扬大政传信方来甚得大臣之体军机至重尚须专精帷幄以赞庙谟何必引嫌求退所辞不允
　　○四川华阳县天鼓大鸣似雷非雷
　　○己巳吏部署部事左侍郎杨时乔题黄河从东北来顺而南则资运决而北则妨漕今据河臣揭行堤水高再溃单县决口北奔鱼台不辨牛马又南则决淮安之老堤西则河南大浸夫决在西南特民生之昏垫决在东北寔运道之咽喉胡可缓计且河已入鱼济之北境或不必尽东也即东而昭阳湖不必任受也即东受而李家口不必尽南也先年张秋之决其殷鉴矣乞速点总河大臣以资防御谨题请旨
　　○癸酉升巡抚应天右佥都御史曹时聘为工部右侍郎总理河道提督军务
　　○甲戌升礼部主事彭遵古为尚宝司丞
　　明神宗显皇帝实录卷之四百二
明神宗显皇帝实录卷之四百三
　　万历三十二年十一月丁丑朔冬至  大祀  天于  圜丘遣官恭代
　　○戊寅免文武百官朝贺各官俱午门外行五拜三叩头礼三辅臣再诣仁德门庆贺赐上尊珍馔及烧割甜食有差
　　○己卯湖广巡按吴楷＜锍-釒＞报叛宗就擒
　　○庚辰湖广巡按吴楷题楚宗大变查参失事官员章下吏部
　　○四川巡按李时华＜锍-釒＞参左布政崔应麒总兵林侗不宜擅受安顺臣降以开夷衅殷鉴不远即在杨酋留中
　　○辛巳  恭让章皇后忌辰遣官祭  金山  陵寝
　　○壬午大学士沈一贯等揭催考定科道吴道行沈凤翔汪若霖朱一桂陈嘉训乔允升候考熊鸣夏周曰庠萧淳散馆王元翰吕邦燿曾六德袁懋谦宋焘王基洪陈宗契冯奕垣俱该吏部屡题未蒙俞旨朝廷培植人才欲其奋精鼓神以任天下之事士子观光上国亦欲乘时效力以毕靖献之忠而取之如异材置之如散木切为数臣惜之且同一行取同一馆选已蒙录用者或直金门或按所部得以奉恩光效尺寸久矣而独此数臣未沾一命  皇上如天雨露岂有偏遗特因一日万几未遑省察耳履长之庆师济充朝拔茅汇征正惟此际不报
　　○刑部覆叛宗已擒遣官会勘事奉旨逆宗既擒不必差官往勘就着湖广抚按郧阳巡抚会集该司道于承天府公同勘审的确分别等第具奏以凭处分善后事宜及应叙人役俱着上紧奏来
　　○升文选司郎中马大儒为太常寺少卿添注
