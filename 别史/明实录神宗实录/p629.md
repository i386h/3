<!-- { "loadSidebar": true } -->
　　○己巳兵部尚书李化龙言夷虏交讧辽镇甚危谨陈兵食战款之策一谓兵不可不增也其说有四曰复旧额辽镇马步官军原额设九万四千六百九十三人今已实少二万二千人除见在老弱其精壮不过二万有奇而散布于三大营两协七参将十二游击二十五守备之间军弱已甚缓急何济今纵未能破格增兵独不可补足其旧乎曰募敢勇或于土著或于降夷或于山海或于废将家养健儿曰汰虚冒将领之中不使复有隐占一骑一卒口屯要害凡兵分之则势寡而力弱合之则势重而力强今以新募之兵悉聚精钝屯扎重地若广宁官军万二百余人增至万五千人分为三营以一大将统之前屯军二千四百人增至六千人分为二营以副将一员统之锦州军千七百人义州军二千余人各增至五千人各以游击一员领之开原军二千七百余人增至五千人以参将一员领之辽阳军五千二百余增至一万人分为三营以副将一员统之三大镇东西相望正副将左右提挈训练齐一心胆自壮矣一谓饷不可不处也其说有四曰通盐法顷者辽抚以复标盐为请标盐者□人之利正课之害也合无准□折色于山海关将引价五钱与余盐五钱一并预纳到淮支盐许其超掣系标盐者准行于六府新复之地其非标盐者不与焉则既不与他□争地而自于正课无妨第微碍于广之盐法然粤东输课甚微可以理夺计岁入边饷可当一军八万两之费者也曰并事例工部之有事例为大工设也今三门鼎建似有次第而近边骚动外患孔棘臣以为暂停工部事例之银仍并归户部即太仓岁可增入一二十万而可以拨辽镇添兵之用者也曰借外帑曩者西征曾借漕库十万今募兵三万计其安家旧例当费银一十五万太仓冏寺委无所出乞行南户兵二部及漕运衙门会议有无库贮堪动官银发以佐助倘凑足十万则边事可少济也曰拔武级输财助边原以励豪杰向往之路今凡已经纳级官又能输银三百两以上助边者仍比照报捷效劳官等题加实授署职与卫所世官及中式武举一体录用亦差足以佐然眉之急者也一谓战不可不习也其略亦有四曰练火器曰市战马曰严哨探曰慎出塞一谓款不可不议也其说有二曰审虏情曰专责任何谓虏情插汉诸部虽归命一虏主而酋首意未相一拱兔未许也乞灵于虎憝兔憨而打不亥秃计等不愿也三犯锦州再后虽克一堡我兵殊死战虏所损人马亦略相当有臲＜臬兀＞不安之形且失本市抚赏之利其意若未忘款赖晕大自河流犯抢之后闻蓟门调夷汉丁甚众军声赫然其所巨木以塞路挈帐房而远徒因哑拜台吉而讲詟因三娘子而诘西镇之助兵则情急势迫居然可见其意未尝不欲急款此插汉与赖莽之情也奴酋狺杰叵测生聚储蓄三十余年屋居耕食未易轻徙况宰赛北关其兵力尚为均敌奴所招抚多我华人南关讐夷恒在左右悉聚轻逞又恐朝鲜之蹑其后其意似未能舍数万车价之利而急言战也非我急有以挑激之则其反形未速宰赛之于北关虽香火之情日疏而甥舅之名仍在其意似未能断中国市赏之路而偏为奴用若我有以覊縻之则其内附尚未改此又奴酋与宰赛之情也诚计而得其情则所与款者当而所与战者约矣何谓责任夫督臣兼制三镇者也然蓟辽远近不同情形亦异请专以全蓟责成督臣而辽之抚臣受画焉自三岔河以东去蓟门且千里战款机宜未可遥制请专责成辽抚而蓟之督臣遥领焉彼此分任功罪各明则款可得而成款成而吾可徐修战具矣＜锍-釒＞上则下
　　○应天巡抚周孔教引言乞罢给事中叚然以孔教比顾天埈计倾旧辅沈鲤孔教＜锍-釒＞自理也
　　○原任两广总督戴燿勘言钦州之役首恶就擒查安南都统使黎维新并头目郑松始解献贼首扶安等三名足见恭顺继徵其兵未至及我兵至彼方有水兵数十船到于海上但未见有擒献功次恐是虚应故事庇护其党容行文该国诘问其未获武永祯原报身未亲来止有徒党同行今虽解献贼从三名未足赎罪亦容行该国缉拏至于前项应处及获功人员乞统行巡按御史勘明上请章下兵部
　　○庚午工部题修理黄船报可
　　○工科给事中李瑾劾奏督工太监陈永寿言皇极门竖柱无期皆永寿耽延牟利其兄锦衣卫百户陈邦彦为之歛收每勒索物料指一倍十即如派湖广大木价四百万比嘉靖间多一百万乞治永寿及邦彦罪不报
　　○准曲江王府端靖王第五子朝敷袭爵
　　○辛未公讯滇城诸失陷罪巡抚陈用宾总兵沐睿知府陈典知县毛文彩并论斩推官白明通从贼律无正条刑部尚书沈应文等共议增定律例凡大小文武官员被贼攻陷城池不即抗敌而辄怯死从贼导引焚劫有显迹者斩秋后处决请旨
　　○工部覆以苏松常镇等府水灾异常业经奉旨勘报其应解四司料银停徵全免有差
　　○南京户科给事中邓云霄＜锍-釒＞论户部尚书赵世卿大约言世卿上年类造边饷火数一册开载近五年内比前年多增银八十二万二千有奇竟不详其故世卿言已将节年加增缘繇更造册进呈独云  皇上宣索无时臣亦宜力以死诤臣之区区不能动主因复乞罢
　　○壬申山东巡抚黄克缵言境中亢旱乞将额外榷税属马堂催解者六万两属鲁保催解者四万三千六百余两并行停罢即不然亦将数内一半解部者免之不报
　　○癸酉工部侍郎王汝训以大工烦费川湖贵采办难支条言八款一减额数以三省所派木植分为三运先尽头运父将二运三运之数各分二子运俟二运完过一半算多寡为减少一宽限期其头运限以三年二运三运分为四子运限以二年总以十年竣事一议帮折巨材难得先年奉  肃皇帝旨其木植围不足者可以帮凑一留用钱粮湖广□税已许留充采木其在川省委应一体留用一议协济协济银共该三百一十四万以各省直均摊陆续分解一专责成三省俱各设督木道一员一议进献但有土司进献巨木即为加恩或细过争讼承袭无阶准行豁免土舍目把亦给冠带以示招犭□来一通阻泥或有楚□所买山场楚木过重庆涪万等处不得拦阻＜锍-釒＞上候旨工部复言向者采榷之使本以助工今采木费及千万  皇上不亟发金钱数百万非所以信明纶也不报
　　○以魏国公徐弘基提督操江兼管巡江仍掌右军都督府怀远侯常胤绪为南京守备掌中军都督府事武靖伯赵祖荫为南京协同守备仍掌后军都督府事
　　○以江南副总兵李光先挂印充总兵官镇守广西神机营左副将刘三省充总兵官镇守临洮延绥总兵王威以原官挂印镇守辽东
　　○甲戌兵科给事中胡嘉栋劾奏福建总兵万邦孚广东总兵孔宪卿贪黩有据罢之
　　○铸给南京户部主事督理盐政关防
　　○分遣道士赍香帛祭  历代帝王命所在有司正官行礼
　　○己亥兵部以边饷无策请帑金二百万半付计臣接济九边半委戎臣专防辽左之变不报
　　○韩胡雕石□合利寺差番僧勺阿太等备方物进贡赐宴赏有差
　　○丙子命工部右侍郎王汝训掌本部印信
　　○类叙巡捕官军纪录功次提督林桐升右参将张学省把总夏勋刘渠等各升级赏银有差
　　○丁丑故云南禄豊知县苏梦旸男苏万民＜锍-釒＞乞恤录武定之陷也梦旸为贼所执责以不降悬杆射之越日被杀
　　○初武定印失克举擒自言印埋法干朝廷责东川禄寿寻献迄弗获云南巡按周懋相因请更铸兼言禄寿禄哲兄弟相残既擒献克举受重赏略无顾忌今且时纵土夷出没缅甸乌龙箐等处乞严行戒谕仍将抚臣敕书内增入节制该府如建昌毕节事例以请
　　○戊寅诏顺天府祈雨
　　○云南巡抚周嘉谟以滇事未宁武定增兵一千元谋寻甸等处共增兵一千五百省城两营共增兵一千饷无所出异时两广借滇中银五万钦州之变见在讨贼业题请免解乞以滇岁贡金五千两费司帑银三万余两者蠲豁数年俟事平乃复不报
　　○以云南道御史史学迁为南直隶提学御史
　　○福建诏安县生员沈士昌奏戍宦沈汝梁自戍所逃回及诸不法状命立限行抚按具奏
　　○己卯分遣诸王府册封礼科给事中周永春行人李嵩之郑府册郑王戴玺世子翊钟选任氏为妃恭懿王翊铠长子常□□氵夆□为东垣王继夫人李氏为继妃检讨王升行人贾熙绩之唐府册唐王硕熿庶九子器培为永兴王庶十五子器圻为永寿王编修顾秉谦行人冯从龙之德府册温裕王常澍长子由棌为纪城王中允邓士龙行人刘朝聘之代府册恭恪王廷堛长子鼐鑏为潞城王富川王鼎□□新选张氏为妃礼部主事王先经行人萧丁泰之淮府册金华王戴塨长子翊铕为王夫人江氏为金华王妃赏宝司丞高欐行人张国祥之蜀府册隆昌王奉＜釒爵＞选李氏为妃简讨钱象坤行人彭际遇之周府册郡陵王朝塍选苏氏为妃吏科给事中翁宪祥行人张其绪之庆成王府册庆成王慎钟庶一子敏□□泥为王夫人侯氏为庆成王妃
　　○吏部尚书孙丕扬首言朝政要紧四事一备九卿之选一青外吏之廉一求人才一速  明旨不报
　　○以甘肃副总兵官秉忠为蓟镇东协副总兵宣府永宁参将茹宗汤为山西老营堡副总兵金山参将郑印为江南副总兵倒马关参将萧如玉为神机营副总兵神枢营参将徐一鸣为浙江宁绍参将
　　○庚辰调刘世杰等宁远各参将张应种等右屯各游击祖天寿等懿路各备御
　　明神宗显皇帝实录卷之四百五十七终
明神宗显皇帝实录卷之四百五十八
　　万历三十七年五月辛巳朔辅臣李廷机乞放
　　○辽东军人多有畏卫所苦累私投东宁卫土官者明制卫所丁差有边夫局夫垛军买马等项事繁差重而土官例得免差山东巡按萧淳以为国初土官归附之时指挥千百户月粮皆与汉官相等惟俸止半给其随带父兄子弟仅有三四人五六人一时嘉其内附概许免差延至成化年间各官生齿渐多于是每官量抽一二名垛军应差嘉靖间复于每户派编边夫三五名多者或一二十名迨今二百四十年来生日益增丁日益多若不量行抽帮不均莫甚乃条议抽帮各官十丁之五而补之以全俸优之以管事东宁卫指挥金从南等＜锍-釒＞讦淳谓淳接卫官私揭淳参治从乞敕查勘议处  上以事干法纪命兵部参看来说
　　○壬午赐代府和川王鼐金□亥谥端简
　　○有倭船飘入闽洋小埕者舟师追至漳港及仙崎获夷众二十七人译系日本□夷往贩异域为风飘阁其中有朝鲜国人先年为倭所虏而转卖者次为吕宋为西番或鬻身为使令或附舟归国福建巡抚徐学聚以闻因言朝鲜我属国其人民播越宜随方安插西番虽非贡夷亦非逆种苦吕宋先年薙我□民几至万数彼民似不可轻纵惟是原无逆志亦难深求而日本诸夷又多妇穉杀之无辜放之非法止当待以不死章下兵部　　○癸未太仆寺卿赵标卒标山西解州人万历十四年进士庶吉士改授御史按真定病起按四川山东为玺卿典河南试方按蜀以逆播匪茹屡议征剿既录播功加冏卿卒予祭葬
　　○甲申以成国公朱应槐掌左军都督府印管事
　　○乙酉端阳令节赐二辅臣上尊珍馔
　　○滇贼阿克等业谳上请决积日不得旨刑部复以为请
