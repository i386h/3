<!-- { "loadSidebar": true } -->
　　上以册立东宫乃朕恭奉  祖宗家法  圣母慈训天性天伦非由勉强皇贵妃亦时常赞成天日可矢中外明知有何专擅有何回天转日这奸贼如何辙生异议惊动人心构谗肆毒诬及朕躬其他有何顾忌已屡旨着缉获正犯以快朕心以安皇太子之心以昭示天下万世郑国贤不必忧辩
　　○朝门兴工遣尚书姚继可行礼
　　○差御史张大谟往山西徐元正往江西各巡按
　　○湖广守备太监杜茂进矿税船粮银二万八千九百余两又进买办方物银一万二千两以助大工  上命收进
　　○光禄寺奏腊八节百官例有腊面  上命免办
　　○都察院催请实授台臣  上曰御史实授此是旧例顷因堂官市恩以致迟滞今念各差多缺恐其废事都准他实授差用于是差御史孔贞一瓜仪儧运钱桓巡视光禄张似渠管理屯田余＜棥心＞衡长芦乔应甲两淮各巡盐温如璋辽东李培真定沈裕广西沈正隆云南金忠士贵州史学迁甘肃各巡按
　　○礼部覆康丕扬奏请禁僧道一禁止白莲教无为教罗道教一驱逐各寺观游士山人一禁止妇女入寺观一严缉集众进香擅造仪仗违禁之物一禁止四方来游僧道及撘盖茶房街衢打坐物幡张榜身衣绮纨诏悉依议行之
　　○甲戌兵部都给事中田大益以妖书肆行由奸人潜辇毂乞申饬法禁严城门守卫之法不报
　　○兵部奏请限缉奸书定于一个月以里得获回奏  上曰造奸贼妖言使朕一家大小不宁你每大小臣工只务延捱过日不为君父分忧乱政长奸纪纲安在以前屡旨着捕挐不法之人都付空言餋成今日好生可恶陈汝忠及巡捕各官与五城兵马都着住俸挐贼限外不得重究
　　○乙亥礼科都给事中张问达参麻哈州知州张镕纵子宗厚冒籍幸中青州乡试镕应照不谨例惩其子宗厚宜革禠原籍为民下部知之
　　○户科都给事中姚文蔚等浙江道掌道事御史刘应龙等俱疏请严缉妖书诏皆以勿得空言坐视答之
　　○丙子提督东厂司礼监太监陈矩奏据办事旗较李继祖等于本月二十一日晚缉获可疑男子一名皦生彩供有兄皦生光先年原系顺天府生员于万历二十七年间皦生光因到西城地方开印铺包继志家内着黄纸封皮假说封门诈骗银三百两于二十九年间又往包继志家诈骗不遂随造捏谣言刊刻印文诈得银二百两又于本年八月内复造谣言诈骗举人苗自成银三百两有伊师田大有将生光刊造谣言屡次诈骗等情具告提学周御史将生光问徒发大同地方为民后逃来京仍行造谣为非生彩恐有连累屡劝不从惟伊男皦其篇同谋知情其近日刊造奸书未知是伊所为不是生彩不曾见有实迹等情皆缘事体重大奸逆隐忍不肯遽供伏望  圣恩宽容臣等再委理刑设法研审要见真情  上以研审务得真情分缉勿致遗漏戒之
　　○丁丑辅臣沈一贯等以吏部推升九年考满御史涂宗浚等七员为京堂未蒙俞旨为请不报
　　○又以谕  太子敕或于某日某宫面见面谕请  皇上特命左右记其详悉发示阁中俾流传外廷以昭天下付之史馆以垂万世报可
　　○戊寅命礼部右侍郎兼侍读学士周应宾詹事府詹事兼侍读学士唐文献充  东宫侍班詹事府少詹事兼侍读学士杨道宾右中允掌南京翰林院印王图原任左中允兼编修吴道南右中允兼编修冯有经俱充  东宫讲官
　　○户部覆巡漕御史杨廷筠条议押运四事一曰复押运之规自三十一年为始各该粮道仍旧躬催押运必俟船尽入闸方许回任二曰仍给饷之旧运军月粮专责押运把总收贮如各卫完粮告领或遇有挂欠动银买补该总径呈巡仓御史批允给发仍立循环文簿一送总督衙门一送巡漕御史倒换仍将支给数目填入本部原发循环以便通查三曰酌边粮之便每岁边粮先尽山遮二总次及中都淮大其在南远总免其派运一应盘剥脚耗照依轻赍事例改折入标角□羊给四曰重漕道之体凡系漕臣举剌地方有司参谒俱依亲临守巡道行礼清江厂造船只听漕储道会同该司佑勘如式如造作不合式者该道径行提究俱依议行之
　　○己卯辅臣以纂修  玉牒正副本共二百九十册合用纸劄等项乞敕司礼监如数关用
　　○皦生光既下狱锦衣卫讯之未承王之桢奏言曰皦生光本以大奸巨恶惯刊板害人始则捏造妖诗称臣戚里谓渠家阴谋羽翼成矣复有  皇长子危乎哉等语继被问遣逃来京师欲报前讐大肆无将著书有岸游稿寓复讐之意复揭于卧榻有大讐大冤等语臣观其字迹既复相类详其文辞又颇相同审其亲子质证甚确但狡狯异常明知罪大恶极将吐复忍且戒其妻子曰我若一认都该凌迟臣展转思维重刑恐殒其生大狱终于不白况一人之知识有限乞敕三法司会同东厂并臣多方研审诏从之
　　○总督宣大杨时宁以病乞休  上不允
　　○保定巡抚孙玮称病总督蹇达疏请留之报可
　　○巡抚宣府彭国光巡抚大同张悌皆以病乞休  上俱不允
　　○以参议邓美政为江西副使管徽宁道事
　　○庚辰给事中钱梦皋疏论妖书语侵次辅鲤辅臣一贯已具票拟  上以未当令再拟票一贯赓遂合言本内关系次辅臣下拟票止可如此  皇上至圣至明而辅臣进退惟  上敢乞速赐亲断　　○辛巳大学士沈一贯朱赓奏言蒙发下逆犯皦生光所作岸游稿并卧榻傍帖一纸臣等一一看详空词繁言无足推求事实惟其诬讼有作一首内有  君父尘喉舌庶欲或国本  皇运恒安流三句似有关系然亦含糊难明也臣等才识浅陋未能深详惟  圣明洞察
　　○大学士沈鲤以刑科给事中钱梦皋奏其数日以前恭  上起居揭内止言震惊人心不及国本一字又称揭内以缉奸为震动以发奸为亏掩又言奸书始发举朝以为大变独彼以为小事举朝以为当捕独彼以为当容又称中城兵马司指挥刘文藻捕获游医沈令誉书揭本稿大有踪迹国内三尺童子无不举手加额因彼转求央托遂寝其事又称郭正域系彼衣钵门徒同谋倾陷楚府又言正域自前出京之后曾乘小轿私至彼家一连三次其他不公不法兜揽黩货之事尤复不止一端遂上言臣起居揭内有言妖书震惊人心以及  宗社所谓  宗社即指国本也何谓不言其言震惊人心掩  圣德之光明者妖书也何曾以缉获为震惊发觉为亏掩至谓奸人妖书举朝以为当捕臣独以为当缓者此言闻之何人臣可面语执对郭正域虽系友朋原非门徒楚府之事彼以桑梓之嫌与其官守所在或当着紧臣与何干亦为出力既已出京又复私乘小轿三至臣家三次往来则在彼舆人与臣守门人役耳目安可尽涂医生沈令誉兵马刘文藻臣素无一面之识妖书缉获悬有重赏又屡奉严旨督责臣下人人战栗文藻小官独不希延世之赏畏阖门之诛姑为臣隐忍作情乎既云缉有书札本稿通国三尺童子无不举手加额则形迹亦已大露何厂卫城捕衙门顾犹未知岂其俱为臣讳耶府同知胡化教官阮明卿及达观贾山等臣俱不知为谁梁云龙之恤典与托惠安伯张元善诚意伯刘世延保举入朝臣俱不知何谓梦想不及皆可无辩若其兜虒黩货等臣直任之而已伏乞敕下法司会同廷鞫备将科臣奏内有名人犯通提前来逐一研审臣与面质诏以浮言朕自明晰不必致辩
　　○巡抚保定右副都御史孙玮总督三边兵部尚书李汶俱以妖书指名具疏自辩并求罢斥上皆不允
　　神宗显皇帝实录卷之三百九十

大明神宗显皇帝实录卷之三百九十一
　　万历三十一年十二月壬午朔奉差御史孔贞一等＜锍-釒＞请勘合上以奸贼未得未许出差辅臣已遵旨拟票因言外差缺人废事甚多即捕奸一事亦外差所宜并力者城差若缺需次新授之官亦可充员遂以两票上
　　○辅臣以  福王婚礼纳徵发册所有册封  王妃文已恭撰进呈未蒙裁示请即批发
　　○南京浙江道御史朱吾弼因大计上言曰  皇上仁孝疏于  郊  庙惕励弛于朝讲土木兴于宫苑蓁芜满于殿陛群小横于中外正士困于囹圄闾阎扫于矿税邮传疲于推挽流亡驱于旱涝郡县艰于支持草泽多攘臂而生心冠裳胥蹙额而短气阁辅不得效焚诏补牍之忠台谏无从致折谏引裾之直迩来楚王一事诸臣见既枘凿意遂矛盾讵知或参舆论或据习闻或持大体或泥疑心如阁臣沈一贯及诸臣所云然者参舆论而持大体默契  皇上之神而部臣郭正域以楚人习闻楚语疑心生于习闻执固有之必无他肠就楚事论正域正域不无任真大过之非而正域生平居已峻疾恶严臣与同官留都颇闻其门无私谒行有师模迨转北而署秩宗议谥法正文体攻异教种种犯人所忌毅然不顾不可谓非端人故沈鲤李廷机重其人而过信之倘宏其识量竟其才智安得以一眚轻訾正域耶臣谓以楚议言去者皆  皇上  社稷臣宜尽加温谕使之同出供职各捐私忿共矢忠贞不然猜忌一生倾险必至君子分党小人交构一时师济之美转为潝訿流毒于国可胜道哉
　　○时游医沈令誉奔走缙绅间颇与郭正域厚御史康丕扬疑其纵迹诡秘奏捕之适楚人胡化伏阙指挥妖书出于新选教官阮明卿案之无据明卿者给事中钱梦皋之亲友也于是梦皋遂上＜锍-釒＞曰臣据奸书刊播不先不后适在楚王＜锍-釒＞入之时盖原任侍郎郭正域乃次辅沈鲤衣钵门徒而游医沈令誉正域之食客犯官胡化又正域之同乡同年也群奸结为死党暗挤范醇敬明轧周应宾计日而取相位不啻虎之欲飞鹰之欲击故示凶焰以灭楚藩为修怨亦为树威即藉楚事以逐元辅为己地亦为人地三辅赓将顺德意一拟楚王非假之票一拟正域回籍之票则怨益归之弥不可角□羊而其事则臣之一＜锍-釒＞激之也伏乞  圣断大奋乾刚毅然以斧钺行之仍严敕厂卫城捕急究奸党务穷根本不得有所顾忌再敕法司亟治郭正域乱楚首恶之罪其诸党与备查沈令誉所藏书揭分别处治以正典刑次辅鲤或姑念大臣勒令闲住诏曰奸书已严饬厂卫城捕等衙门访挐谅可即得真贼以雪国冤这本说楚事朕心惕然不已昨御史康丕扬亦言之郭正域着在籍听勘法司还立限与他如怠缓有司一体治罪本内有名人犯法司便参看来说次辅沈鲤密勿重臣岂得过为搜索言官宜存忠厚毋伤国体
　　○予原任镇守山东总兵官左军都督府署都督佥事周于德祭一坛
　　○提督京城内外巡捕都督同知陈汝忠奏获可疑男子一人毛尚文系侍郎郭正域家人口称复有心腹家人何童郭庆不时往来上京作事  上命法司会同厂卫科道鞫之且令严缉何童郭庆务在必获僧人达观气高傲物士绅中有恶之者御史康丕扬奏捕之  上令锦衣卫同沈令誉一并讯问妖书踪迹皆坚不承锦衣卫管卫事王之桢具狱词以上有旨令会同九卿科道严鞫之沈令誉就捕时搜其私书有于玉立与王士骐营谋起官手扎  上令部院参处不许狥情轻纵
　　○癸未赐晋府河东王慎键谥安裕赵府江宁王翊金□否谥端和秦府永王敬镛谥昭宪益王翊矧谥宣
