<!-- { "loadSidebar": true } -->
　　○先是吏部尚书缺拟礼部尚书罗万化科臣朱爵言万化非宜意不欲词林为之也且谓为次辅志皋位意指以罗为二辅同年也志皋位力辩原未与闻  上诘吏部吏部亦言出廷臣公举何与二辅  上以爵妄言调外任于是吏科等科都给事中许弘纲言以二辅惟以托用罗万化为罪故汲汲自明  皇以惟以托用二辅为嫌故仆仆亟问不知宰相之职在以人事君而已耳其人不贤即模棱而听人之推祗为溺职其人可用即补牍而奋然推毂何损忠公赵用贤之欲推罗万化以其人也二辅同心而赞之非私也继而不推以故事也三日三易其说亦非私也用贤惟信二辅之非私故不嫌于更改使二辅亦信用贤之非私又何骇且异哉朱爵之所言皆外廷所实有谓其不能少自茹忍则可耳安得而尽罪其妄乎故辅臣之意以为必问用贤而后足以自明不知所以自明者不待问也  皇上之意以为必处朱爵而后可安辅臣不知所以安之者正不在处也窃谓万化之议推犹不失为荐贤之公而朱爵之被罪不无少损容贤之量  皇上谓辅臣如此安耶不安耶昔周墀为相谓韦澳曰何以教我澳曰愿相公无权墀愕然澳曰爵赏刑罚人主之柄公无以喜怒行之俾庶官各举其职则公歛手庙堂之上天下治矣焉用权宋韩亿在中书见摭拾人过者辄不怿曰今天下太平人主之心虽虫鱼草木皆欲得所奈何锢人于圣世夫韦澳之言相臣之大体也而韩亿之语相臣之用心也＜锍-釒＞入仍依前旨
　　○铸给四川新设坝驿记广西怀集县儒学记各一颗以原记覆舟沉失故也
　　○壬寅升周敬思南京大理寺卿
　　○升蔡国珍为吏部左侍郎改邓以赞为吏部右侍郎兼官如故
　　○工部覆御史李时华参论管河参政曹时聘等  上夺时聘俸三月余依拟
　　○复除江西左参政沈九畴于山东分守海右道　　○癸卯  宪宗纯皇帝忌辰遣侯郑惟忠  茂陵行礼
　　○升尚宝司司丞孙玮为本司少卿
　　○授庶吉士包见捷户科给事中
　　○户部覆御史綦才所奏盐场滨海水灾三十盐场被灾灶丁分别极次贫计算丁口动支运司仓贮备谷二千一百八十石并收贮巡盐项下积余赃罚与挑河等银内通融凑赈从之
　　○  上谕近来各官矫餙清名暗行贪肆各堂上官并抚按官着实稽察参奏并清查吏胥奸弊不许容隐违者科道紏劾重治因科臣赵完璧星变陈言及此也
　　○甲辰升太仆寺卿徐作为太常寺卿
　　○  恭仁康定景皇帝  陵寝殿宇工成遣侍郎沈节甫奉安  神位　　○都察院言原任广州府推官鲁点被劾严行驳究而前后按臣鞫讯俱谓险僚讎诬实无赃私即臣等博询公论亦啧啧为点称枉惟处邓舜学狱情一事失出止宜赎杖还职乃按臣议欲罪外降用以惩其少年性傲才疏之失应将鲁点行广东巡按追完杖赎起送赴部降用以昭公道其原论御史蔡梦说按事虽有未确然舆论亦谓梦说锐于任事意本在于惩贪而不幸为乡人通判林邦柱所误今邦柱随经论黜梦说业以此外补告病而去似应免究从之
　　○户部覆江北水患截留备倭漕粮二十万石赈散灾黎  上以要地重灾依拟作速赈济仍责有司掌印官各要亲自巡行阡陌酌量给散务使民被实惠毋得委用非人虚文塞责事完分别功罪具奏
　　○起镇守延绥总兵官署都督同知董一元为中军都督府佥书　　○乙巳户部题苏松等四府叠罹灾危议将金花除见年徵完及十一十二十三等年停徵外其十四十五十六十七十八十九六年未完限每年带徵一年未完漕折亦每年带徵一年  上曰应停应徵年分该巡抚明白揭示毋容吏书影射混徵有辜朝廷宽恤灾民之意其余依拟
　　○总督仓场户部右侍郎褚鈇题例该进金花银十万两买办银五万两金花银各省直并无解到已借进窖房银十五万两矣此银每年一百万两系从来内供之数诚不容已买办银二十万两令甲原未开载始于万历六年一时取用遂沿为例计今一十五年进过银三百万两节经前任督臣奏请奉有候积贮充日停取之旨今又数年竟未停止太仓银库揭报六月七月收银二十五万三百余两放银六十万七千四百余两除老库外实在银止一十七万八千一百余两是帑藏之匮未有甚于此时也买办银两尚可年复一年因循而不止乎不允
　　○是日升广西按察使熊惟学为本省右布政贵州副使萧良干为河南右参政汉中府知府郭显忠为浙江清军驿传南康府知府田琯为云南曲靖兵备刑部山西司郎中王允中为陕西各副使山西佥事白栋为本省左参议湖广右布政邹学柱为河南左布政
　　○陕西敖儿等族番人劄世禄等八十七名入贡宴赏如例
　　○丙午升补南京吏部考功司署郎中事左评事蒋时馨为尚宝司司丞翰林院编修周应宾为国子监司业
　　○朵颜等卫夷人邦失等九十八员名入贺  万寿圣节表文赐宴赏如例
　　○都察院覆浙江巡按彭应参问过原任临安县知县郑日近科罚赃迹已明徒赎从之
　　○丁未本年九月初四日恭遇  孝恭章皇后忌辰遣侯孙承恩  景陵行礼
　　○升翰林院简讨季道统为南京国子监司业改太常寺少卿刘元霖提督四夷馆
　　○是日升四川左参政薛亨为山西按察使
　　○戊申升提督四夷馆太常寺少卿张一元为通政司右通政
　　○秋分遣侯吴继寿于夕月坛行礼
　　○己酉升通政司右参议屈灼为本司左参议李宜春升补右参议
　　○庚戌升左庶子兼侍读冯琦为少詹事
　　○礼部覆礼科都给事中张贞观为星变示异请申奢禁言臣尝庄诵  大明会典大诰续编及大明律令诸书  太祖高皇帝奢靡之禁盖亦甚严我  皇上即位以来再三申饬至十三年因科臣言命本部将题禁事宜通行内外不数年间颓靡如故岂惟小民蠢愚而无知抑亦有司奉行之不实今天下水旱饥馑之灾连州亘县公私之藏甚见匮诎而闾巷竞奢市肆斗巧切云之冠曳地之衣雕鞍绣毂纵横衢路游手子弟偶占一役动致千金婚嫁拟于公孙宅舍埒乎卿士惰游之民转相仿傚北里之弦管益繁南亩之耒耜渐稀淫渎无界莫此为甚京师四方之表簮绅众庶之标从风易向不可不谨诚有如科臣所言者行父区区相鲁而家无衣帛之妾平仲仅仅显君而口甘脱粟之饭翼翼京邑民极所归赫赫师尹具瞻攸属诚不可不厚自准绳首先士庶以副  圣天子还淳崇俭之意  上曰近来士庶奢靡成风僣分违制依拟严行内外衙门访拏究治法之不行自上犯之近闻在京庶官概住大房肩舆出入昼夜会饮辇毂之下奢纵无忌如此厂卫部院一并访缉参究
　　大明神宗显皇帝实录卷之二百六十三
　大明神宗显皇帝实录卷之二百六十四
　　万历二十一年九月壬子朔升文选司郎中刘四科为太常寺少卿
　　○山西巡抚吕坤申严荐举连坐法劾参议和震副使陈九畴平阳府知府任甲第官多不肖而止报一人幽本当黜而注云可荐参政李琦佥事周应中不出巡而考政致以循良为贪懦当罚  上以吕坤所奏深得朝廷饬吏安民之意和震等姑依拟降调近来抚按衙门专寄耳目于进士有司以致道府等官畏狥成风注考失实吏治何繇得清尔部今后还严核抚按官如吕坤任怨者不次推用其有偏信非人论劾倒置亦照新例一并连坐该部院故容亦不得辞责科道官识之
　　○癸丑户部覆庐凤淮扬水灾特甚除京运钱粮照旧徵纳其余照各州县被灾轻重分别蠲赈从之
　　○升右春坊右谕德兼翰林院侍讲余继登为左春坊左庶子兼侍读司经局洗马兼翰林院修撰萧良有为右春坊右谕德兼侍讲右春坊右中允兼翰林院修撰李廷机为司经局洗马仍兼修撰各掌本坊局印信
　　○升四川按察使武尚耕为湖广右布政
　　○乙卯吏部题凡请告诸臣务从堂官代奏及严勘结以防饰诈不啻三令五申柰何有欲借请告之名谢速化之迹倡避嫌之路开去国之端如科臣赵完璧之所称者自今如遇科臣请告容臣等酌议不得允放  上曰人臣恬退知止原系士节但近来每饰虚名以退为进致使职业旷废升迁躐等徒长浇风于国家何赖尔部还严核名实以一政体内外官果有廉静实行仍不次推擢用示风励
