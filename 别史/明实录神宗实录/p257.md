<!-- { "loadSidebar": true } -->
　　○狭西起送法藏等陆寺番僧相竹领占等三十人好地坪等族番人郝百等二百四十七人寨坪等族番人羊加保等一百二十七人各贡方物如例赏彩币银钞有差○工部覆巡抚浙江都御史滕伯轮题重修海盐捍海石塘凡十款大略委官经费储材鸠工切要事宜  上允行仍令抚按官用心督率
　　○戊戌升甘肃巡抚曹子登都察院右副都御史巡抚如故子登三年考绩多斩获功故有是命
　　○升甘肃守备姜直延绥游击
　　○己亥先是都察院左副都御史魏时亮条议浚筑储蓄导利平贼清狱弭盗善俗七事欲令巡抚官责成守令每岁终逐一分款注册送吏部院科稽核犹恐开报不赏每三年定为会纠之法如拾遗例其岁报文册通入科院考成例内以凭综核至是复以目击乱民拯灾无术并陈吏治民瘼责在所司部覆概为申饬诏如议行○庚子兵部题各边马价旧例俱听市完解给但货物收办宜早而钱粮预借甚难又站银积逋至二万五千余两边人困苦极矣总督三边郜光先请先给市本及催解站银以苏军累亟宜咨行  上从之
　　○复除原任副使赵钦山东副使
　　○辛酉升成都知府耿定力福建提学副使
　　○谕都察院点差御史如遇免朝三次着具奏请点盖因尔时临御稍间御史为弹压要相故急之
　　○改土司思明州属太平府辖治时思明土舍黄拱圣阴谋夺袭纠多凶杀母兄黄拱极五命而思明知府黄承祖乘乱掠其村寨为之援抚按请以黄拱圣及多凶正法思明州改属流府革黄承祖名爵立功自赎而追其所掠更令族人黄恩护拱极妻许氏抚遗孤世延待其长官之
　　○应天府尹许孚远乞致仕刑部右侍郎何源引疾乞休俱不允
　　○癸丑巡抚狭西右佥都御史王璇奏巩昌府陇西县天鼓鸣请申饬边政以备虏警
　　○壬寅升云南参政彭应时广西按察使
　　○癸卯巡按云南御史苏酂勘劾破缅功次虚妄不可信者七一查前报四寸内缅兵数万见劄遮浪五月十七日迤西蛮莫合兵杀死者无算随领部众至腾冲贡象归款今乃云向往未知至六月初五日即报缅兵已到密堵夫密堵离腾越四十五程去摆古约三十程何往来不及一月也一查河瓦江在猛密南威缅隔冈勒北原非策应顺路道臣李材向于永昌创院讲学七月十七日乃其生日游击刘天泽以初九日赴贺府官悉与面见＜锍-釒＞内发兵次日未尝离腾越一步今乃云贼栅以阿瓦江为险本道移驻腾越刘游击进驻威缅何也一查密堵正迤西败缅之地原无城守与遮鲁博薛等处皆村寨或傍密堵或近蛮哈相去远甚缅兵从在败归夷酋方来投报今云七月初八日发兵东破遮鲁八城十三日至密堵大战当在何时也一据报破缅众万擒斩三千余级炎瘴难运标积听验今查见级不满一千其余俱称思化烧毁夫首级未运应在密堵运回应在腾冲思化江屯相去各数百里未尝交战何从被毁也一据报夺回夷民一千二百四十名口生擒六百八十九名今查夺回者未见给还何部生擒者未见安插何所诘之第云各夷不肯解出夫既系官兵夺回何被各夷执留明乎擒夺原出各夷而安插尽属饰说矣一据报遮鲁八城每城约兵二千密堵精兵二三万战象数百乘胜追杀尸横遍野果尔则器械亦应山积矣今查所获象二只夷器六十三件而已岂数万贼兵皆张空拳就死耶一据报连克八城拓地千里似皆归受约束矣今查猛密为缅兵屯据蛮莫为思化驱略三宣以外尚未诎服岂诸夷倔强尚在数百里内而开拓顾踰千里乎总繇道臣李村虚望骤跻急欲以边功自见抚臣且为所欺而郡将又何论也＜锍-釒＞上命部科参看来说
　　○兵部题改平梧二府清军同知各加江防职衔府门等五驿为水马驿从两广督臣吴善请也
　　○升浙江副使胥遇云南参政○丁未兵部题狭西有罗哩贼之变从秦州石门山据险立寨敌伤官兵各经抚按会报至今尚未削平宜申速行剿除之令  上俞命督抚上紧剿捕以靖地方
　　○巡抚南赣汀韶都察院右佥都御史秦耀会江西巡抚陈有年巡按朱鸿谟复议岑冈善后事宜五事一兼节制以便机宜一增官吏以镇要地一置徼巡以守险厄一复额兵以资捍卫一移营兵以急调度章下兵部
　　○补荫原任巡抚张玭孙男张维送监读书
　　○戊申吏部都察院题考选行取博士中书行人推知等官安文璧陈效荆州俊霍从教潘士藻张天德陈子贞龚云致梅国祯连标王道增周班爵李化龙李光祖崔景荣管九皋陈达张季思曹楷颜洪范方万策何出光赵一鹏王麟趾陈扬善刘寅李自谦俞咨禹凡二十九人各志行端谨器识老成足任风宪之司分注南北各道御史试职张应登丁懋逊李汝相李献可任让李周策吴文梓孟养浩杨文焕杨恂李文郁罗万程章尚学李汝华杜华先徐常吉凡十七人各练习朝常丰采凝重足任补救之司分注南北各给事中  上如拟仍训饬靖共以无负考选之意
　　○升工部郎中周梦晹浙江副使
　　○辛亥国子监祭酒田一俊奏为奉旨较刻十三经注＜锍-釒＞尚书先完恭进御前命留览
　　明神宗显皇帝实录卷之一百九十六
　明神宗显皇帝实录卷之一百九十七
　　万历十六年四月甲寅朔  上御殿享  太庙
　　○准截留漕粮二石万发凤淮扬滁四府州平粜赈饥从漕臣舒应龙请也
　　○直隶巡按御史乔璧星奏河道冲决为患请率旧典复设专官以一事权盖自古治河止于除害我国家仰给东南岁输四百万石自淮至徐实藉河利顾溃决浅涩之患往往有之永乐九年分设部司督理或命部院大臣往视事已辄罢正德四年乃议专设宪臣为总理河南之开封归德山东之曹濮临沂北直之大名天津南直之淮扬徐頴咸属节制建牙如督抚重河防也然理河者不复虑漕而理漕者亦不复虑河则亦专设河臣之衅矣万历五年偶因两臣意见相左遂并河于漕在河南山东北直者以巡抚兼领之责分而官无专督故修浚之功怠于无事急于临渴河患日深顷者勘科常居敬亦有专设大臣之议非直备官要在得人试按嘉靖以来河渐北徙济宁以下多淤而刘天和之修复鲁桥朱衡之开通南阳潘季驯之浚刷崔镇河道赖之此专设得人之明验也＜锍-釒＞下部覆如议  上命督河再设以老成才望者任之
　　○丙辰巡按直隶御史任养心劾辽东总兵李成梁父子兄弟列据宣辽蓟保恐有尾大之患谓石亨仇銮未叛时并先握兵柄幸皆早发其奸扑灭故易今成梁驻辽左如松驻宣府如柏驻密云成材驻黄花而李平湖李兴李宁王维藩皆姻旧厮养为列镇参游不可胜数环神京左右蟠据横骄莫可摇动而如柏贪淫跋扈犹甚若驱逐后时恐生他变  上命如柏革任回卫听勘仍谕朝廷论功使能只要尽忠报国若以父子兄弟并用辄加猜疑则任事之臣何以展布成梁等勿得牵及
　　○丁巳兵部覆议狭西巡抚王璇因天鼓之变请饬边备谓丙兔克臭等夷勾结抢番宜行大同甘镇驱逐回巢如必蟠牧西海听其五市暂系虏心勿令复入莽剌以静洮西而安生热之命  上如议
　　○南京国子监祭酒赵用贤条上申饬南雍七事一复勋胄入监之制请命公侯驸马伯子孙非从成均教习者不准承袭一修遗贤荐用之典请录用举人邓元锡刘元卿王之任一严监生久旷之罚岁久不复班者竟黜即举贡不少假借一查银两积逋之弊请载入考成一正儒臣崇重之体请定司业朝班六堂迁转与北雍同一禁在监加纳之例谓方在走班已先纳选朝而衣巾从容班次暮而冠带招摇闾巷非所以肃教政而抑奔趋也一复监试防简之役请用五城弓兵并供祭祀洒扫部覆允行刘元卿咨取会试邓元锡议用王之任给冠带
　　○戊午兵部题云南远在炎荒诸夷杂处自莽酋倡乱以来增兵添饷设险营城通血脉于三宣固唇齿于六诏业不遗余力矣用是蛮莫诸酋曩为缅贼所劫者今皆合兵攻缅以树功一时将吏宜奖录示劝使之鼓舞向化已耳乃原任按察使李材副使陈严之等张星攘窃饰虚为实如勘臣苏酂纠劾七事将何词以自解乎请究斥如律  上怒其欺冈命逮治材等镇臣沐昌祚夺禄米一年抚臣刘世曾斥余依拟
　　○大学士申时行奏滇南功次原系蛮莫罕送拒敌缅兵之功事在土夷宜从实奏报乃刘天俸既贪其功以为已有李材又张其功以报上官陈严之附会饰虚宋儒陈克侯扶同结勘罪诚不宥至于刘世曾沐昌祚虽会本报捷原请行御史勘覆盖一时轻信之失情有可原罪当末减臣又思云南万里耳目难真欲张其功固易于夸称欲文其罪亦易于谤毁先年因循养患以致缅寇猖獗近年选将用兵擒获岳罕边境始安盖  皇上委任边臣展布之明效也今处分太重则土司有轻边臣之心边臣遇事务为引避谁复有血诚任事之人哉臣等以为李材陈严之既已去位即镌秩已不为轻刘天俸辈行御史提讯亦不为纵若缇骑四出殊骇听闻请霁威矜宥  上弗许
　　○荫原任兵部右侍郎王元敬孙王承芳送监读书
　　○直隶大名河南开封等五府水旱相仍饿殍载道从御史孙珫奏发归德米价银五万两直隶存留银七千两分行赈济
　　○赐原任兵部侍郎邹应龙祭葬如例
　　○巡按广西御史孙愈贤奏西南地方虽不至如山狭之久旱吴越之洪水而兵戈饥馑之苦千里萧条宜随事加恤条上四事一裁减地方免其入觐以省道途之费一禁盘仓库妄报羡余以免波累之苦一远官文凭咨院行巡按衙门给发以杜赍索之弊一盗劫严为捕捉无滋宽纵之害章下所司○己未  上视朝行取翰林院编修邓以赞充起居注馆编纂章奏官
　　○以文体险怪夺浙江提学官苏浚等俸各两月
　　○庚申兵科给事中张希皋奏辽左猛骨那林之剿顷报破其寨栅者斩首五百余级二酋乞和歹□效顺中国可谓张挞伐之威寒毡裘之胆矣顾二酋负险筑坚输服恐未可信而建州夷奴儿哈赤及北虏恍忽太结连助逆实烦有徒不可一日而忘备也一切善从事宜乞敕抚镇从长酌议具奏章下兵部
　　○工部覆科臣常居敬条上漕河事宜一严启闭以杜淤塞请岁行申饬山阳通济等闸三月初运毕即为封锁瓜州二闸俟苏浙运毕封锁官私船只照旧车盘势豪干挠者法无赦一催粮运以谨河防谓四月黄水生则河波运先于波则坝可筑而白粮一运每至愆期不得不缓坝以待之宜督所司填注限单务令先后漕粮次第过淮以便修筑一议钱粮以助河工谓河工银岁额三万而费至六七万每以不敷停修贻害不小宜核所在逋负立限追解无为墨吏积胥所没以致匮竭无措一稽工料以资实用谓桩草绳檾灰石之属皆河工急须而名实不相覆上下因循恣为奸弊宜慎加厘饬及修筑未久旋报崩溃者追还料价一重修守以谨河防盖治河如治边防水如防虏边臣守边有叙劳之效而河臣奔走风涛拮据之苦视边臣尤甚宜于岁终分别纪录三年类题果有成劳予之优擢则人心竞劝而河防益饬  上依议○辛酉御史秦大夔因监斩强盗六名皆缉访所得奏称旗尉贪功缉访不必尽真一送镇抚司严刑之下何所不承万一未确恐干天和而召灾沴请敕厂卫慎于缉拏法司详于驳讯即临刑称冤者仍许停刑覆奏＜锍-釒＞下刑部覆请不允
　　○改贵州巡抚右佥都御史萧彦巡抚云南
