<!-- { "loadSidebar": true } -->
　　○甲午南京礼部尚书王弘诲引疾乞罢不允
　　○乙未云南土夷沙侬等称兵焚掠抚臣陈用宾调集汉土官兵遣道府臣刘庭蕙等相机抚剿生擒矣年大苏等二十三名余党悉就招抚抚臣酌议功罪以闻部覆如议  上命赉道臣刘廷蕙府臣陈忠禄等白金有差矣年等监候正法
　　○贵州平坝卫地震大雨雹
　　○命征倭总兵麻贵陈璘董一元俱撤回听用李承勋以原官提督南北水陆官兵充防海御倭总兵官往朝鲜任事周于德调镇守山东备倭总兵官
　　○山东鱼台知县尹就汤福建诏安知县夏宏以贿吏陆嗣成高维忠等伪造荐章事觉就汤宏除名嗣成维忠枷号发遣
　　○丙申辽东巡抚李植乞乘东征旋师之便选抽各镇骁勇合本镇精锐驱除丑虏恢复旧辽阳部覆以闻  上命该镇总督抚按计万全行
　　○赐原任南京礼部尚书陶承学祭葬如例
　　○丁酉大学士赵志皋等题纂修  玉牒从之
　　○左庶子叶向高上言臣等窃惟矿税之扰中外皆言其不可而  陛下坚欲为之群言不能争群怨不能动度  皇上之心必曰国家之威灵甚张小民之力量甚微即有狂图何渠能逞不知三代以来危亡之祸接踵见矣东汉之季西邸聚钱中珰煽毒其君蒙被垢声然尚未至凿山张肆与小民争尺寸之利也而四海已糜沸矣况今事势十百于此武弁背恩贪图侥幸中官衔命暴厉恣睢虽屡奉  明旨不许扰害地方然而左右前后尽皆豺虎已予之瓜距享之腥秽而后责其驯服禁其搏噬亦难矣群奸肆毒众愤久积并力协心起而争一旦之命吴宝秀等目击其事岂敢轻易妄发而  陛下过信单辞缇绮逮系四方臣民孰不解体  陛下方绍明大业垂有道之长岂忍使  祖宗艰难创守之天下为群小所破坏耶＜锍-釒＞上不报
　　○戊戌吏科都给事中赵完璧等＜锍-釒＞救包见捷  上切责各夺俸四月
　　○发太仆寺马价三万两赉延宁将士时二镇报捷延镇斩获虏级一千七百三十二颗宁镇斩获虏级九百二十六颗夺获器畜亡算
　　○户部题乞行支两粤日贮饷银三十万两以济急需  上敕该省速解应用
　　○己亥起李化龙以原官总督川湖贵州军务兼理粮饷巡抚四川地方升兵部侍郎王世扬为都察院右都御史协理京营戎政升甘士价为都察院右佥都御史巡抚凤阳等处地方
　　○甘肃巡抚徐可畏奏降夷日众乞查给房屋月粮地亩牛种以安其心有侵扰生事者治以汉法部议夷非我族类其心必异养鹰餋虎之虑尤为可鉴除前降者如议处置外以后须察具真心归顺方许收录务收一夷即得一夷之用  上然之
　　○庚子辽东盖州天鼓鸣连陨三大星　　○制诏部院监军陈效功成身殒朕甚悯之其从优拟恤将士新旧功次令勘官从宽亟报以示德意将官听审者留军兵一面撤还
　　○兵科左给事中桂有根奏查点宿卫不到军士若干名命法司治之
　　○辛丑命临洮总兵署都督佥事孙仁注衔左军都督府
　　○壬寅兵部右侍郎王世扬＜锍-釒＞辞新命不允
　　○起南京兵部尚书周世选引疾乞休许之
　　○南京太常寺卿游应乾光禄寺卿陈洙应天府府尹熊惟学各捐俸一年以助大工报闻
　　○癸卯大学士赵志皋以督臣邢玠＜锍-釒＞语波及上＜锍-釒＞力辩且乞罢  上温谕勉留之
　　○先是勘科徐观澜与督臣邢玠互相争讦  上以澜＜锍-釒＞下阁大学士沈一贯上言二臣讎恨已深势如水火今使之共勘启口矛盾不至于相攻相击为外夷笑不已也夫释嫌去忌先国家之事而后私仇非上圣不能观澜去必不和不去必再来辞徒令往返道途耽延日久  皇上屡催勘功而终无奏报之日屡念将士而终无恤录之时矣今监军物故臣前日拟将辽东巡抚往代陈效意正为此若以辽按不可遣则及今别遣廷臣犹为得策愿  皇上详决审处以省后来之纷渎
　　○甲辰赠吏部尚书孙鑨太子太保荫一子入监读书
　　○乙巳升山东都司佥事张世卿为大同游击
　　○内人田有成殴父系狱病故刑部请依律戮尸从之
　　○丙午应天巡抚陈惟芝上言太湖夙称多盗而湖之西北隶常州府汉港错杂乌溪定化兰后三港尤群盗出没之薮也先年虽用木椿钉塞顾日久弊生奸民往往昏夜私开臣等议于港口狭处筑堤砌石中开水窦仍用排钉防其出入惟是奸盗趋险如鹜非得  明旨严法振肃之不已也请如山东南旺等处禁例盗决者为首之人民则充近卫军则调极边载入河防勒石永为遵守仍责成附近巡司不时稽察此弭盗安民之第一议也章下工部覆行之
　　○丁未大学士赵志皋辩御史于永清＜锍-釒＞大略谓永清首指赵昂系臣亲族兄弟臣原籍兰溪族人繁盛居住星散臣何能一一周知至于林章招称福建举人岂有举人为人书记之理该省士绅在京甚多可召而问也臣闻锦衣卫初讯王官时即招出银一万二千两系扬州等处监生代出嗾林章等上本者招案尚存今永清称臣许借林章一万两诡说道梦可不白而知至谓将官任自强侯继高吴广邓子龙等各行赂于臣以至起官夫邓子龙等乃前言官论劾张位谓位受其重赂者今何又移之于臣耶然此犹迟时日始得剖明若谓沈惟敬送臣貂绒等物以谢加衔行长送臣珠绒等物以酬厚仪是又极天排陷幸惟敬尚系在狱乞即敕府部九卿科道等官提出惟敬审究要见本犯与行长果有礼物送臣否而臣之冤与永清之诬当自知矣总之陷阱已成臣一日不出国门则党与不能一日忌情于臣伏乞  圣慈放臣回籍俾得遂首丘寔臣莫大之幸也  上曰览奏情词愤激殊可恻然但言官风闻论事已置之不必深辩国步多艰宜倍加调摄稍可即出佐理以副眷怀
　　○总督仓场户部右侍郎赵世卿引疾乞休兵部侍郎许孚远以拾遗留用上＜锍-釒＞乞休俱不允
明神宗显皇帝实录卷之三百三十二
明神宗显皇帝实录卷之三百三十三
　　万历二十七年四月庚戌朔时享
　　太庙遣定国公徐文璧恭代泰宁侯陈良弼靖远伯王学礼各分献
　　○辛亥遣刑科左给事中杨应文代徐观澜查勘东事
　　○癸丑大学士赵志皋＜锍-釒＞言臣昏卧床蓐间日闻中外人情汹惧皆为矿税一事夫我  皇上以征调工费之烦不忍加赋于民若以矿为天地自然之利税为商贾惟正之供有利无害是以毅然行之顾钦遣之使不能仰体  圣明仁民爱物之初心听凭原奏及四方随从棍徒僣窃威福动称阻挠不论矿之有无遍行开采致使富户包赔即小民亦科派而怨声载道矣不论税之规则横行邀截致使商本消折即负戴亦需索而物价腾贵矣乃近日无知武弁与游食群小因见前遣之使捄官剥民欺公肥己所得进  上者十之一二暗入私橐者什之八九遂欣然艳慕诡媚迎合  皇上深居九重或未洞察以致愈出愈烦愈烦愈累矿税遍天下掊克尽闾阎官不停辙民不聊生此等景象岂盛世所宜见乎近又闻南康知府吴宝秀逮系之时本府士民拥道哭诉几成激变其妻痛夫自缢人心大为恻然夫导利己非为政之本忍使簮笏之士以此获罪甚有关于生民之向背  宗社之安危臣不敢以将去之身隐默顾忌谨伏枕披沥以闻
　　○复以鲁保奏行存积盐引保言臣所议行者不在于先今存积常例之额而在于节年停止应开之数并不亏课碍商失今不行则以有用之物置无用之地非计也保复请兼理词讼及建盐政府  上不许
　　○甲寅建端敬殿遣尚书杨一魁等祭告  后土司工之神
　　○以雨泽愆期命顺天府竭诚祈祷
　　○给事中杨应文上言臣奉命覆勘东事仓卒难悉窃闻蔚山等功罪科臣徐观澜主之釜山等功罪监军陈效主之皆会同查勘俱有册籍文卷可查乞敕部转咨在事诸臣悉简册卷付臣从公覆核仍请巡按辽东御史王业弘同勘  上命册卷查付御史免差
　　○夺京营参将王福寿俸俾戴罪缉捕越狱盗贼
　　○乙卯大学士沈一贯以疾在告  上命章奏送私寓拟票仍谕以慎加调摄
　　○以甘镇宣捷祭告  郊  庙遣定国公徐文璧泰宁侯陈良弼驸马都尉许从诚各行礼是日收回祭设颁赐二辅臣
　　○丙辰大学士沈一贯病可进阁催补阁臣
　　○辽东广宁地震天鼓鸣盖州三万辽海铁岭等卫俱地震是月庆云镇远等各卫堡同日火畿辅灾
　　○诏蠲诸逋赋发梁城所及山海关各仓粮委官分赈仍严禁有司怠玩苛刻侵没等弊
　　○丁巳大学士沈一贯乞留日讲官刘元震供职先是元震自陈留中引疾求去辅臣以讲筵乏人请留之
　　○户部尚书杨俊民以疾辞篆  上不允谕以善加调理
　　○录临洮功升陕西巡抚贾待问为右都御史赉银币原任兵备副使张栋升一级与吴鸿功张维新俱遇缺起用参将阎逢时加副总兵各赉银有差
　　○己未直隶巡按马从聘疏言顷者内臣鲁保条议加罚存积二事行臣查明回奏夫先年违役旧引乃户部因工费急乏题奉钦俟转行前任鹾臣悬价召商今一旦补罚于既赏之后恐无以示信于天下但已奉  明旨除候徵完听行恭进外惟是没官积盐委属无影臣安能昧心涂面指无为有以效其欺也今内臣又舍没官而谈存积矣夫盐政七分常派每岁开中以供立兵之饷三分存积遇儆开中以供客兵之饷  祖制也后因各边多故二项并开岁以为常岂惟并开且加增新引矣且补卖废引矣至加增补卖俱出额课之外遂至盐法之壅何至今日尚言存积也况场盐有蠲有折十年之外结绝净尽诸凡旁摭远引无过卖补搭单特难于显言耳若买补何患无盐见今岁课余银六十万皆买补也第害有所当维不敢不为  皇上详言之盖两淮煮海为盐原无不足特行盐地方食盐户口各有定限不能加也譬之饮水于河止于满腹腹已满矣河水虽多能复饮乎今两淮行盐之地固满而既溢之时也即有盐安所受之臣入境之初急请减新增之目非不欲增势不能也盖引减则盐易行而商乐附商乐附则盐价平而穷民食盐者众且私贩不禁而自戢矣其减乃所以为增也引增则盐日壅而商本亏商本亏则盐价涌而穷民淡食者多将私贩禁之而愈盛矣其增乃所以为减也故裕课惟在通商便民而通商便民惟在调停于引目多寡之间此理一定毫发不爽今人但知此有一引之加则彼有一引之诎不知越单之弊窦一开  累朝之成规尽坏加以奸棍藉势行私公行夹带私贩充斥正引不行见今水商不肯赴仪买捆内商不肯下场支盐灶户停煎生理断绝人心皇皇恐生他虞伏乞  皇上加意边储留此盐政以垂永□如势不容己必欲越单乞令户部将新增边课尽行停革行盐场地量行查复再酌诸边之缓急审饷额之盈诎裒益多寡请自  圣裁非臣一人所敢擅也不报
　　○户部尚书杨俊民上疏极陈矿税之害乞撤回中使仍重绳原奏官民之罪以谢四海不报
　　○庚申以甘镇宣捷加恩辅臣赵志皋加兼太子太师进中极殿大学士荫一子尚宝司丞赉银五十两沈一贯加少保改吏部尚书荫一子中书舍人赉银四十两各彩叚二表里二臣固辞加秩许之复连＜锍-釒＞辞荫优答不允
　　○是日赵志皋等以倭寇荡平请御门献俘受贺
