<!-- { "loadSidebar": true } -->
　　○甲寅礼部右侍郎孙如游会同大学士方从哲条上  大行皇后丧礼事宜一  上素冠服诣  大行皇后宫举哀设奠毕归丧次  穆庙皇妃  皇贵妃等妃  皇嫔等  皇太子  瑞王瑞王妃  惠王惠王妃  桂王瑞安长公主荣昌公主寿宁公主  皇长孙诸孙诸孙女皆素服举哀设奠毕各归丧次及次日第三日同一行钦天监择小殓大殓日期一闻丧次日为始辍朝不鸣钟鼓文武百官素服乌纱帽黑角带诣思善门南哭临毕退于金水桥南伺候  上素服御西角门文武百官行奉慰礼退于本衙门宿歇不饮酒食肉次日同一凡上位祭仪内赞赞就位上香焚帛奠酒  上以帛酒立授执事奠于  灵前赞读祝读者立读祭文毕赞举哀  上就位哭赞哀止焚祝帛礼毕一初九日成服  上素冠素服  皇太子  瑞王等王俱斩缞服  皇长孙诸孙及宫眷等各服其服俱诣  大行皇后宫举哀设奠奉安  梓宫设几筵安神帛立铭旌一成服日为始  上素冠素服十二日以后易浅色服视朝俱在西角门文武百官十二日内俱布帽素服绖带朝参十二日之后乌纱帽黑角带素服朝参通前二十七日而除  上御奉天门视朝服常服百官浅色服鸣钟鼓鸣鞭如常朔望日暂免  升殿一成服祭祀  上祭一坛  穆庙皇妃共祭一坛  皇贵妃等共祭一坛  皇嫔等共祭一坛  皇太子祭一坛  瑞王祭一坛  瑞王妃祭一坛  惠王祭一坛  惠王妃祭一坛  桂王祭一坛瑞安长公主祭一坛荣昌公主寿宁公主共祭一坛  皇长孙诸孙诸孙女共祭一坛六尚局共祭一坛内官内使共祭一坛内官内使共祭一坛一成服日百官各具斩缞服诣思善门桥南朝夕哭临三日各十五声而止每日早哭临毕退易素服仍入金水桥南伺候西角门行奉慰礼如前凡在衙门视事用布褁纱帽垂带素服绖带麻鞋退居即服孝服通前二十七日而除一文武官员一品至三品命妇麻衣大袖圆领长衫麻布盖头清晨由西华门入思善门哭临三日而止不许戴金银首饰仍素服二十七日而除一成服日公侯驸马伯五府六部等衙门共祭一坛文武三品以上命妇共祭一坛一每七百日  上祭一坛  穆庙  皇妃共祭一坛  皇贵妃等共祭一坛  皇嫔等共祭一坛  皇太子祭一坛  瑞王祭一坛  瑞王妃祭一坛  惠王祭一坛  惠王妃祭一坛  桂王祭一坛瑞安长公主祭一坛荣昌公主寿宁公主共祭一坛  皇长孙诸孙诸孙女共祭一坛六尚局共祭一坛内官内使共祭一坛一在京诸寺观各声钟三万杵一在京以闻丧日为始禁屠宰七日一祭祀翰林院撰祭文光禄寺备办祭品一军民素服妇人素服不妆饰俱以闻丧日为始二十七日而除一听选官办事官监生吏典僧道坊厢人等闻丧即易素服次日至第三日皆清晨赴顺天府朝阙设香案哭临至第四日官各具斩缞服监生人等素服朝夕哭临三日各十五举声而止仍各素服通前二十七日而除一各王府南京浙江等十三省布政司及直隶府分请敕本部差官讣告一在外诸王世子郡王王妃郡主以下闻讣皆哭尽哀行五拜三叩头礼毕易素服第四日服斩缞服二十七日而除一在外文武官员人等闻讣日素服乌纱帽黑角带于本衙门宿歇不饮酒食肉次日各具斩缞服率官僚人等于衙门朝阙设香案朝夕哭临三日各十五声而止自是素服通前二十七日而除军民服女止素服十三日  梓宫未发南京堂上官及朝鲜差陪臣进香服制虽满仍缞服行礼鸿胪寺引从西华门入陪臣缞服工部制给诏如拟
　　○乙卯礼部进易服仪注十二日以后  上位释素服易黑翼善冠浅淡色服黑犀带御文华门视事鸣钟鼓文武百官素服乌纱帽黑角带皂靴朝参其在衙门办事仍用素服布褁纱帽垂带腰绖麻鞋至二十七日而除  皇太子  瑞王等王二十七日以后凡问安视膳诣御前俱诣乌纱翼善冠青布袍诣  大行皇后几筵前及私居仍素冠服其告葬辞  灵启奠祖奠虞祭卒哭迎主俱服缞服文武百官二十七日以后朝参服浅色衣至于各衙门办事俱乌纱帽青素服黑角带皂靴候  梓宫发引之后始服常服
　　○管练兵少詹事兼御史徐光启言臣奉敕练军所见士马孱弱器械朽锐部议遽责防守谨设两端以请裁断其一据今所有士众挑选分别据今所需器甲等事逐一应付竭臣之愚与将士之力著实训练庶使超距可以固守城池控扼险要必欲以摧锋克敌全恃盔甲以卫身利器以歼敌坚车巨炮以殪大队甲马以追奔逐北而今万万不可得其一愿  皇上速集廷臣议饷方略令该部悉心拒置厚给饷银以摉罗武健多发料价以广造器甲与夫车营骑营皆尽法为之训练既成以之御敌不难摧长驱之锋制狂逞之命此而不效愿甘显罚诏下部议
　　○丙辰命天津南兵营都司佥书钱世桢以原官充练臣标下中军从练臣徐光启请也
　　○宁夏巡抚右佥都御史臧尔劝以夙疾具＜锍-釒＞乞休  上不允
　　○命礼部右侍郎孙如游署掌本部印信
　　○丁巳大学士方从哲以  大行皇后崩逝  皇上礼服初成具揭奉慰  圣怀调摄玉体
　　○戊午大学士方从哲诣思善门哭临毕随诣仁德门问  圣躬安请亲至御前一睹  天颜少顷内使召入见于弘德殿御榻东向  上侧身卧从哲西向行四拜礼跪致词云  圣体违和外间不能尽知昨闻御医传示臣不胜惊惧又值  中宫皇后崩逝  圣心哀悼伏望  皇上宽慰  圣怀善加调摄以慰中外臣民之望因叩头  上云朕知道了国家多事先生可尽心辅理从哲对曰臣蒙  皇上厚恩倘可图报敢不尽力  上云朕自昨岁三月以来时常动火头目眩晕五月后又中暑湿肚腹不调呕吐几次脾胃受伤至今不时泻痢身体软弱因泻多下部肿痛难坐又湿痰流注右足痛动履不利每日文书俱朕亲览但神思恍惚眼目昏花难以细阅因目司礼内臣云都说与先生又昂首目从哲云先生试看朕容且出手腕令看从哲跪稍前仰视  圣颜果然清减因奏云  皇上一身百神呵护但加意调理自然万安又云如今辽东虏情紧急又值  皇后大礼阁中只有臣一人且十分病困实难支持望  皇上将已点二臣即赐简用  上云辽东的事只因文武不和以致如此阁臣本已批了因朕寿节文书多不知安在何处待查出即发从哲又奏云简用阁臣乃今日第一要务望  皇上早赐查发  上云待朕体稍安即行从哲叩头谢又云见今大僚科道缺乏至极当时多事之时望  皇上即赐补用  上云知道了待朕稍愈即为简发先生可回阁办事尽心辅理不要推诿从哲复申前请  上即闭目就枕犹微云知道了从哲叩头而出时  上自言病状甚悉语多不能尽忆又  上患耳痛日久闻方从哲对语每回顾左右令其覆奏云
　　○己未  上以辅臣方从哲两次具揭恭慰又进内面见嘉其忠诚至意遣内使奖劳因赐  圣谕一封曰朕览卿奏慰抑情节哀具见忠爱朕思中宫皇后侍奉勤敏与朕同食息起居不意因虚劳年久服药不效遽尔崩逝朕心伤悼深切前疾未愈所有各项文书尚未详览所奏知道了特谕卿知  庚申  孝懿庄皇后忌辰遣官祭  昭陵
　　○辛酉大学士方从哲以  上面俞简用阁臣复申前请不报
　　○壬戌礼部请举行  大行皇后册谥  上曰皇后配朕有年赞襄功茂宜有称谥以昭后世著侯制谕行
　　○癸亥廷试天下贡士一千二百五十四名
　　○乙丑大学士方从哲奏  大行皇后崩逝  山陵事极重大礼部以  孝烈皇后近例为请臣查  世庙实录嘉靖七年  孝洁皇后崩于时  山陵未建故另择  陵地于  天寿山袄儿峪嘉靖二十六年  孝烈皇后崩逝预造  陵工已完遂安葬玄宫定名  永陵不复另择此虽  皇祖亲出宸断实与洪武十五年  孝慈皇后先葬  孝陵永乐十一年  仁孝皇后先葬  长陵之例先后吻合今我  皇上笃念中宫礼从优厚于该部所请  孝烈皇后之例似当允行惟是事关大典非臣下所敢轻议伏乞  圣明裁定
　　○丙寅大学士方从哲奏吏部自李汝华辞印诸务尽皆停阁今辽左三道并缺急宜推补三月升选教职急宜补行而四月急大选又已届期岂容迟误则点用尚书诚万分紧要事岂可视为泛常不理或令侍郎史继偕暂摄以了目前急务亦一时权宜之计总乞  圣裁不报
　　○先是湖广永顺土司彭元锦闻援辽调兵三千以为不足立功愿以万兵往朝廷嘉其忠义加升都督佥事锡以飞鱼服色既而部檄调兵八千仅以三千塞贵又上＜锍-釒＞称病不行该省巡抚徐兆魁特＜锍-釒＞劾之通政使姚思仁再为参驳事下部覆得旨责其称病不行忠义何在原调土兵姑令头目代领前去经略熊廷弼复直陈其罪言元锦本无病而托病是挠国法也刘廷藩押兵不效而又押兵是坏军法也亟移书兵部兵科责元锦以忠义勒令统兵亲来以为众土司望而不意该部参＜锍-釒＞遂欲听其择忠勇头目代为统领以赎前愆也是遵何法哉元锦不应如此骄恣该部亦岂应如此宽假且以一司推调阻各司报效之诚一时曲徇长异时桀骜之渐臣实为朝廷惜之况土兵苗性难驯决非汉官所能管押头目所能统领即今三千已到辽阳者知州田万年老惫不能约束又不听舍把彭宗卿等约束若此后再有发遣而统领仍无主将平时问谁弹压临敌问谁调度纵使一万五千皆帖耳听调而来以此塞援辽之数则可而实用何在伏乞严敕彭元锦遴选精兵务足八千之数亲统领星夜前来毋挠法以自隳忠义  上曰彭元锦素负忠义议调援兵还著亲统赴辽毋得仍前托病取罪
　　○丁卯  上谕元辅朕中宫皇后配朕有年芳声令德中外仰闻方膺遐算焂尔仙逝朕追思勤敏贤淑恸悼无已昨日二七朕思所有安厝梓宫著安葬于寿宫玄宫所有合行礼仪卿可传示礼部具仪来看且先年该部具题香殿金柱稍有朽蠹便著工部作速换安修理毋得迟延故谕
　　○礼部进传宣册谥  制谕仪注本月二十一日早文武百官具素服乌纱帽黑角带皂靴赴午门外礼部官于文华门候内侍官捧  制谕出礼部官至前跪受赞叩头兴捧  制谕从会极门中左门出至午门外鸿胪寺官赞行四拜礼礼部官以  制谕授鸿胪寺官百官皆跪鸿胪寺官宣读讫赞行四拜礼各退礼部官捧  制谕出至部设香案行叩头礼毕誊黄次日进缴诏如拟
　　○戊辰  上制谕礼部朕惟坤顺承乾离明俪照匪资淑范孰振芳猷既弘默相之功宜懋光昭之典惟我  大行皇后安贞为吉温惠有容朕昔冲年躬承  慈训爰敷求于女士用表正乎闺闱□风肇始于葛覃化行海寓明德维馨于苹藻燕及宗祊鼎餋夙隆事  两宫而尽孝震维早定育诸邸以均慈普天同戴夫母仪奕世长绵乎国脉方膺遐共享大年胡遘闵之不需耿怀悲而曷已呜呼无生不化有永惟名既懿行之匪亏洵徽音之尧嗣可无称谥以诏来兹虽云中壸之规必协外廷之论礼部其即集廷臣博议以闻钦哉故谕
