<!-- { "loadSidebar": true } -->
　　○癸巳大学士沈一贯奏言臣以菲才待罪密勿自甲午到京恭遇  皇上御门获申一谢其后相继免朝不观  天颜之喜巴者七载于兹矣饥渴之怀难以言喻伏遇  皇上以征播功成御楼受俘正天下快睹之期微臣媚兹之日查万历三年献俘辅臣有扈从登楼之例窃不自揆仰徼  圣慈容臣是日扈从登楼一申起居以表瞻天就日之诚以明泰交晋接之礼盛既毕臣仍退就大班同群臣拜舞庆祝于阙下用成大礼是不惟微臣窃藉宠荣而  圣主推心降接之隆有光畴昔盛世君臣同游之盛不减  祖宗矣  上答曰朕正欲召卿面见以昭君臣泰交之义但朕近日偶盛风寒服药调挕不耐劳烦且征播功成献捷大庆又不可旷行勉力御楼以成典礼览卿奏具悉忠爱恳至免其扈从照常随班行礼特谕卿知  命陈伟袭遂安伯
　　○甲午以正旦令节赐辅臣帛屏门神等物及讲官刘元震等有差
　　○乙未献播俘阙下  上御午门楼受俘付所司行刑　　○上念辅臣一贯侍班寒赐甜食伏昼三器一贯＜锍-釒＞谢  日以告捷遣侯陈良弼祭  南郊侯徐文炜祭  北郊驸马侯拱宸祭  太庙收回脯醢果酒赐二辅臣三卓
　　○辅臣赵志皋以寝疾不能随班行礼具＜锍-釒＞称贺志皋衰病乞骸而为家人辈所持经岁卧私邸不能奉朝请每遇大典礼輙具＜锍-釒＞以代  上优礼元臣虽政事不复咨询而岁时恩赉尚自隆渥云  初庶常留馆者既拜命矣独梁有年等七人以给事御史未奉俞旨至是辅臣＜锍-釒＞催言其已经散馆无所归着一时同学悉被恩晖而独遣七人于心未忍且班行寥落诸差需人乞一视同仁准其补授庶臣等得终教习之事而诸臣可效奔走之劳　　○逆酋杨应龙伏诛应龙先世山西太原人唐乾符间始祖端讨南诏乱授武略将军遂据播地历宋元世有其土国初名铿者纳土归降  高皇帝还其地授宣慰使予敕印令世抚诸苗子孙相继不绝隆庆中父烈死应龙嗣应龙生而雄猜阴狠嗜杀无忌所辖地略楚蜀黔三省间延袤千里田畴丰美诸苗剽悍敢斗应龙自恃富强又累从征调习川兵军弱阴有虎据全蜀之志会其妄田唯凤妖淫善妒诬妻张氏与人乱应龙信而杀之并及其母弟臧获之在播者无遗类自是益以杀人立威小有睚眦輙诛灭之所杀伤无数州人不堪其苦所属五司七姓之民及张氏家奏诉之下川者抚按逮问系重庆狱坐大辟诡言征倭自赎得脱归归而有诏止其兵应龙益骄蹇不用命再逮不复至蜀抚臣发兵挟之应龙不与战诱之深入至白石口纵兵尽杀之事闻遣经略大臣至应龙佯为不知委其事于诸苗特东酋方苦用兵因就抚之应龙滋益横居处服饰僣拟乘舆扁其门曰半朝天子立子朝栋为后主日夜与子朝栋惟栋弟兆龙从龙党何汉良何廷玉等为逆谋分兵四掠石阡兴隆江津南川等县卫无不被残害至偏桥获原奏诸讎家少壮支解取其妻女对夫与父令诸苗淫嬲之或祼体坐木丛射笑乐或烧蛇入阴穿腹两毙其凶淫不道如此已复攻破綦江戕参游执县令焚劫库狱杀军民无算投尸于江江流为赤西南震动羽书交驰  上赫然霆怒命三抚臣会剿而以督臣李化龙统之徵兵转饷几半天下应龙自知逆节不宥求智谋兵士得武清无奈生孙时泰立为伪军师时泰教以首据重庆次占成都官兵未集乘虚直捣应龙惧失巢穴拒不从卒兵四方焚东坡烂桥梗湖首路陷黄嶰囤杀男妇甚众攻龙泉司守备杨惟忠败走已而大兵继至八路夹攻应龙令朝栋惟栋统栋出綦江据险拒战总兵刘铤大败之诸将士乘胜直进连夺关寨应龙父子遁归海龙囤戈矛云集四面重围更番迭攻城破应龙穷蹙自经逆党尽擒槛车送京师至是狱具献俘毕戮应龙尸兄弟亲属党与各论磔斩戍遣有差
　　○予荣恭王妃徐氏葬祭如例
　　○丁酉大学士沈一贯奏言臣前日侍班蒙  皇上念臣风寒时赐伏姜甜食臣至今感刻不忘  皇上体悉微臣真同心膂有如不能展布四体竭忠殚猷以图报于万一非人也臣惟方今王灵丕振屡奏武功哱贼授首倭奴遁踪北虏寻盟西戎归土今播酋又复禽刈举族为俘称盛际矣然兵非佳物武非善经费财损人涂原膏草内地之所伤者亦不可以数计故曰兵者不祥之器圣主不得已而用之臣愿  皇上之念典而重此也惟是诸将之赏不可不酬前此狭西松山之功再叙未下臣窃疑之  皇上岂视同阅视岌修之易乎夫松山拓地千里驱虏于绝域之外至今诸酋未尝不望阴山而哭诚国家不易建之勋而近百年来有之事与阅视岁脩相去天渊臣固愿  皇上之察此而无惜一赏以收边臣之心也今播功又当叙矣望与松山蚤赐并发不然将士必觖望而异日谁肯用命乎臣固知  皇上加意于此必无所托然不得不先事而言也抑又有大者焉今天下朝觐官员并集阙下既睹献俘之盛典咸颂  圣天子功德之巍巍矣而其聚头窃语又愿观  皇太子册立冠婚  诸皇子分封典礼之成为千载一时之荣遇日跂竣焉此事  圣心久定发一  明旨举行甚易也月下岁已逼除数日即为春首礼官之＜锍-釒＞诸臣之牍又不容已与其待请而后行孰若不请而自行以明  皇上天性独厚之至仁乾纲独断之至健旷然改万方之观欢然慰万方之愿而荡然释万方之疑岂不甚盛德哉臣又愿  皇上之乘是时而亟成是典也臣既蒙  皇上超常之视不敢自视为寻常之臣日虑人众口多喧哗烦聒恐春来而烦聒者又起以搅  皇上之心惟  皇上断而行之即此岁内发谕礼部俾令择日具仪则万世典礼万心注胆出人意表而一旦裁定天下之颂  圣德者又当出于武功之上万万倍也臣不胜惓惓
　　○戊戌岁暮行  大祫礼于  太庙遣官恭代及两庑分献
　　○是日以祭告  大庙  祧庙收回脯醢果酒赐二辅臣三卓
　　○晋巡抚宣府右副都御史王象乾为兵部右侍郎加正二品服俸以三年考绩也
　　大明神宗范天合道哲肃敦简光文章武安仁止孝显皇帝寔录卷之三百五十四
　　大明神宗显皇帝实录卷之三百五十五万历二十九年正月庚子朔
　　上不御殿文武百官朝服诣午门行五拜三叩头礼辅臣仍诣仁德门行礼
　　○壬寅  宣宗章皇帝忌辰遣官祭  景陵
　　○甲辰大学士沈一贯以典礼将行又当会试殿试之年请简用阁臣并点礼部侍郎不报时首辅赵志皋以病在告
　　○丙午孟春时享  太庙命公徐文璧恭代
　　○丁未礼部题称播贼荡平大兵尽撤望
　　○皇上特涣纶音嘉与休息但系播事加派钱粮尽数豁免其川贵之民死于锋镝者大加宽恤自正月以前徒杖等罪无论已结未结悉行赦宥  上是之
　　○夜月犯昂宿  己酉礼部署部是右侍郎朱国祚以  皇长子茂龄二十淑女习礼踰年大典今眷举行已奉  圣谕而未有定期乞早发敕书皇长子册立冠婚并诸皇子加冠分封一时举行以定
　　宗社大计奉旨大典诸礼去岁已有明旨且昨有旨着该衙门作速题请查造应用钱粮谕旨旦夕即下礼官尤当遵奉静俟如何又来奏扰
　　○庚戌  孝恪皇后忌辰命襄诚伯李承功祭祭  永陵  升河南佥事陈震为右参议分守河南道从抚按之请也
　　○辛亥调湖广监军按察使胡桂芳为广东按察使四川监军左参政谢诏为四川左参政贵州监军右参议张存意为河南右参议桂芳等监军征播事平乞归故议调用以待覆叙
　　○壬子  上御午门楼以平播功诏天下诏曰朕嗣承历服式奉先猷欲人并生庶几不扰八年以来俄烦兵甲赖
　　天地  庙社之灵将相臣民之力内攘外却无捐国威然彼皆文告不来自投衅镬朕实悯之非为快也惟此播州故有杨氏为夷长率受我冠裳子孙之仍籍有年朝廷之覆露良厚夫何末胄应龙者安忍无亲大逆不道当其嬖宠戕嫡淫刑祸民妻痛一方凶残百姓国人皆曰可杀朕心不忍加诛因其汉官疆以戎索曲从赎使为得甚弘而乃下愚不移肆行无忌敢为嫚辱妄意荐窥既逋重庆之囚遂决跳梁之志收藏亡命构煽苗夷震骇两川恫疑四海朕犹时覃在宥未即移师而贼顾因抚成骄因骄成乱内则儧越王章无复人臣之礼外则矜诩物力有轻中国之心掩不备于綦江梗道涂于湖贵为臣若此孰其堪之夫帝王之道推亡固存迩来东西之故胡不闻焉是用一劳师徒四徵馈饷天休人力雾涌云屯发蜀楚黔滇土著之兵下秦楚晋吴如林之甲娄山崖门之隘平地九衢湄潭河渡之深崇朝韦狡徒鼠窜伪社飈焚穴捣涂穷登高塞向犹自谓重关百仞可敌万夫困兽千群堪资一战岂知天心既吐地险何凭死斗不能诈降不可百道围而飞鸟绝九攻合而蹇兔啼突士尽而鼓声衰骓歌悲而艳妻别诀夫应龙以极恶就经一死安赎是命锉尸传首蔘天严诛其妻孥党与七十余人槛来阙下重者分裂轻者钳奴自余在播者下附近狱有司讯治千年守土一旦丘墟伊谁实然岂朕之意于戏汉唐远矣代有弃置蛮夷君长人安与安惟虔刘无度予一人实不忍于赤子亦明天地虽广日月无私秽无远而不疏恶无微而可蕴苟有昏暴淫虐蔑常乱纪朕虽欲赦如天弗容其明告中外有土有身视为前车各戒尔后氛慝初消疮痍未起师之所处荆棘生焉邑里萧条哀此焭独凡蜀楚黔滇有因用兵加派钱粮及一切可缓积逋若诖误轻条并令所司酌量蠲宥救乏振滞荡涤烦苛咸与维新安生乐业布告中外俾共闻知
　　○乙卯大学士沈一贯再乞简用阁臣礼臣不报
　　○丙辰  英宗睿皇帝忌辰命宁阳侯陈应诏祭  裕陵
　　○吏部都察院考察方面官素行不谨副使包应登等贪知府卢泮等才力不及布政使沈修等浮躁副使郭光复等年老运使伍士望等及府州县官杂职若干员得旨革职闲住致仕降调俱如例
　　○丁巳大学士沈一贯言今三载朝觐举大班纠劾之典乞御文华殿面赐处分不报
　　○戊午大学士赵志皋等请定皇长子开讲日期推少詹事范醇敬侍郎曾朝节为讲筵侍班官左庶子唐文献右庶子杨道宾左谕德黄汝良右谕德萧云举左中允区大相右谕德黄辉讲读不报以光禄寺卿孙玮为顺天府尹
　　○己未户部尚书陈蕖等言近日库贮匮乏九边额饷踰四百万去年那借老库银九十万今年各处灾伤颇多逋负计年例少银一二百万况别项宣索无时今年各处灾伤逋负计年例少银一二百万昨御用监取办钱粮除金宝石杂料外只珍珠一样照估计银一千五十七万有奇边饷关系尤重再三讲求惟有增开事例可以佐急酌宜择便列为数款乞敕下本部同先年两例并赐举行从之
　　○辛酉阁臣以掌右春坊事右庶子袁宗道病卒推左谕德黄汝良管右春坊印信右谕德管司业事萧云举回坊至二月六日始奉旨宗道湖广公安人万历丙戌进士改庶吉士至今官修洁有文行时东宫未立讲官不补仅得三人宗道力疾日讲不忍言去竟以惫卒天启初年赠少詹事赐祭荫如例
　　○大学士赵志皋以笃病恳乞  圣慈早赐放免不报
　　○户部覆奏广西协剿叛苖兵饷听彼中抚按计进兵若干酌量路费不相遥制事平核实报部从之
