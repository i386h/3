<!-- { "loadSidebar": true } -->
　　○都察院左副都御史张餋蒙奏三轻二重一曰部院之体渐轻夫六卿分职八柱承天谊取股肱象司喉舌  祖宗朝于部院大臣如刘大夏戴珊等尝面召□确政事有奏必允体貌固甚重也年来似渐轻矣或虚其位而不补或用其人而不任如冬官一曹尝以亚卿专署己为异事乃冢宰何官四年三易铨衡正位数月虚悬不知统百官均四海果可令代庖否恐人心未易厌也刘世延罪恶贯盈法司奉旨议奏词严义正竟尔留中主事刘冠南疏入即发何小臣听而大臣不听单疏下而公疏不下也以至户部三疏谏开矿不纳臣院九＜锍-釒＞催行取不报甘苦异味喜怒殊情争正事则十疏而九不行遇正推则十人而九不点此等机局若示之趋下士爱宠荣上士爱名节矧大臣师表百吏以道事君倘非甚不肖谁肯以待尽之余年而丧难保之晚节也  陛下柰何轻之至此恐忠荩者忧于见疑各思解绶浮沉者幸其得计相率弹冠此几分而国事将何赖乎臣愿  陛下重部院之体勿再狎侮且慎简名硕亟正冢宰之位用者任推者点随事执奏者欣然乐从庶部院得行其志而纪纲不患于无统矣一曰科道之职渐轻夫给事中专司参驳御史独任纠弹七品卑官百官震肃  祖宗朝广设耳目正所以防壅蔽之奸职掌固甚重也年来似渐轻矣旧锢者有贤有否不知其尽锢之繇新勾者有语有默不知其混勾之故五科都给事中久虚不补自昨年始御史曹学程久系不释自今年始西台东省列署半空一薛居州所救能几行取定例也中行推知等官历俸有逾六年者屡请屡格是不欲言路之充也复除常典也给事中罗栋项应祥御史冯应凤赵标等屡催屡阁是不欲言官之入也人各有心人各有口果朝政无阙宁湏设堤防苟有可言岂必台谏批项下之鳞请尚方之剑耿耿烈士何代无之  先朝罗伦海瑞固皆自别衙门出也  陛下柰何轻之至此徒使唯唯诺诺之风成蹇蹇谔谔之士远豺狼利于不问狐鼠便于纵横此几分而国是将何定乎臣愿  陛下重科道之职勿再摧折且亟下行取之旨以求忠谠之助除者允系者释前后削谪者酌量起用庶科道得伸其气而纪纲不患于不振矣一曰抚按之任渐轻夫抚臣拥旄专制按臣持斧代巡一路生灵惟其造福  祖宗朝有专设有特遣信任固甚重也年来似渐轻矣勿论减免举劾等疏往往见格即如开矿一事各该抚按无不严旨切责然犹曰  君父有命不敢违也郑一麒一千户耳辄奏督抚孙矿等迟玩是千户制督抚之命矣王虎一中贵耳辄参巡抚李盛春诬捏是中贵制巡抚之命矣纪纲不倒置乎夫矿天地所生之财非抚按之私财也夫民  祖宗所授之民非抚按之私民也苦  祖宗之民采天地之财以结貂珰之欢而适  陛下之意苟可靦颜谁不攘臂顾肯忤近幸抗至尊以取愆戾哉诚惧其生事酿祸以贻  陛下之忧而甚异日封疆之重罪耳宦寺之忠非可望于风宪之职  陛下不惟不纳其谏又从而怒辱之一珰得志诸珰效尤一处鸱张各处虎噬巡抚歛手又何有于监司县官奴颜又何有于佐吏  陛下之赤子将无人做主矣且抚按所以能弹压四境全仗  陛下宠灵恃有此威重也假令平日体已亵矣威已轻矣曾一武弁中贵之不若矣万一山洞骚然变超卒以捄过不暇之巡抚而欲责以必胜之方略治军则军不畏戢民则民不服氛雾交飞谁执其咎此时虽食啖其肉亦何救于败乎臣愿  陛下亟重抚按之权勿再惑于谗幸之说凡开矿地方听彼便宜约束差出监卫各官但有不遵诏旨纵下扰民仍听彼具实参奏处治庶纪纲有寄而祸端可潜消矣一曰进献之途渐重夫有道之君不贵异物匹夫荧惑厥有常刑故周武拒熬汉文却马史册美之穆王受白狼白虎荒服因以不至迩来市井之佞抑何纷纷也名藉大工实探  上意今日经历捐俸若干明日儒士助银若干此辈出身吏胥糊口何赖侻首书札剥髓何从然犹曰小人献芹或无他望至于王守仁捏无影之宝货盖欲骗久绝之侯封也而使  陛下恩薄于懿亲张以述购无用之白鹿盖欲复已禠之主簿也而使  陛下德损于玩物部臣纠之不听巡城御史纠之不听业已明示好恶大开受献之门媚于小人投袂竞起恐有无耻之近臣献灵瑞赋颂以博宠幸者矣恐有观衅之远臣贡珍禽奇兽以希分外之恩者矣恐有败节文吏犯赃武官冯藉钱神妄冀特准叙用者矣更恐上行下效殆有甚焉海市可趋冰山可倚咳唾可成雨露盻睐可灭瘢痕其究将使黄精白蜡悉入篚筐义子乾儿滥登枢阃不至如嘉靖末年之海内浊乱不已也书曰不矜细行终累大德诗曰尔之教矣民须效矣臣愿  陛下寡嗜欲端好尚正王守仁欺诳之罪以睦亲藩下张以述于理以为匹夫荧惑之戒再有进献瑶巧珍奇者重法不贷庶纪纲一清而幸门可求塞矣一曰内差之势渐重夫虎贲缀衣自周已备列在御但供扫除我  太祖戒内监之官不许干预外事何其严也浸淫于正统之初滥觞于正德之季赖  世宗英断一扫而革之海内苍生始获苏息  陛下在御二十四年而天下宴如也迩来中使纷然四出矣有开矿者有勘寄者有查店房者尚且乞请之章无一日不上批答之旨无一日不下矣夫细人之心见利则动  天子之贵岂当患贫惟  陛下有藉大工以实内藏之心故左右藉京弁以营差京弁藉左右以罔利拴成圈套诳惑  圣聪  陛下方厌外臣动多引例阻挠谓干办家事必须家奴一闻武弁之言喜有可据陆松等请差内相即差内相赵承勋请差张烨即差张烨百言百听如取如擕岂卫弁皆急  君之义士而朝绅尽国之逆臣乎  陛下试思二十年前  圣意未动之先何京弁掖珰无一人一字及矿店等事乃今连章累奏指地坐名其为交结逢迎意亦可见惟是巧伺之党实烦有徒肘剌头金□赞靡所不至必将以小信而饬其大诈以小忠而济其大贪采矿不已渐及采珠皇店不已渐至皇庄继而营市舶继而复镇守内可以谋坐营外可以谋监军正德弊风其监不远恐非  社稷苍生之福也臣愿  陛下早烛群竖之奸慎于再遣已遣出者宜即召还或严加戒饬勿得信凭牙爪痛毒地方庶郡县得保其命而纪纲亦不至凌替矣疏入留中
　　○己卯户部题浙江杭嘉湖三府水灾照被灾分数全半改折有差
　　○革辽东总兵官董一元任为兵科署科事徐成楚所参也
　　○革户部员外林世吉任为民刑部郎中曾可东冠带闲住户部郎中何瑛降二级调外任户部主事潘守正工部司务黄从学俱革任听勘
　　○庚辰差御史周盘往淮扬巡按
　　○升詹事府詹事兼翰林院侍读学士掌翰林院印信余继登礼部右侍郎兼官日讲
　　○升湖广参议章邦翰广东副使巡视海道
　　○升广西参议林震四川副使分巡川北
　　○南京刑部尚书赵参鲁以人言乞罢不允
　　○辛巳  诚孝昭皇后忌辰遣官致祭  献陵　　○换给工部右侍郎徐作关防提督工程右都御史
　　○壬午吏部题革曲阜知县孔贞教职听勘于本宗选用科贡一人补用
　　○兵科左给事中徐成楚奏蓟镇斩获虏酋四百九颗章下兵部
　　○是日又奏西虏变幻有年抚款机宜当慎乞敕当事诸臣虚心集议章并下
　　○原任河道都御史顾养谦奏辞新任京营协理不允
　　○癸未敕蓟州总兵都督同知王保挂印镇守辽东地方
　　○顺天巡抚李颐题罗文峪斩获虏级四十九颗章下兵部
　　○乙酉升江西参议支可大应大府府丞
　　○御马监左监丞张烨查勘得通湾店租额规每年四千两分为四季按季解进章下户部
　　○  慈圣皇太后圣诞命妇朝贺免　　○丙戌刑部题各省直恤刑官照例宽限报可
　　○丁亥南京兵部尚书周世选再＜锍-釒＞乞休不允
　　○户部题河南扶沟等州县弘农等卫所七十四处各罹秋灾其漕粮正折照灾伤分数如例徵收从之
　　○戊子光禄寺卿李植题节省过大官署器皿价值每岁八千两并乞发回用过器皿于本寺作正支销所省不赀仍敕南北两京工部每造一器预进一样发下本寺为式章下工部
　　○己丑通政司左通政耿定力乞兄耿定向恤典章下礼部
　　○辛卯大学士赵志皋等题文书官史宾发下朝鲜国王一本为本内不填官名口传  圣意欲臣等拟旨诘问查得此系旧例不填名者尊中国敬朝廷也不必诘问
　　○给太监张烨徵收通湾租税关防　　○敕尤继先镇守蓟州永平等处地方兼备倭总兵官
　　○壬辰总督邢玠以疾辞任  上命前来供职
　　○总督漕运褚鈇以病乞休不允
　　○朝鲜国王奏乞倭酋谢恩人数省约钤束章下兵部
　　○象房仓灾
　　明神宗显皇帝实录卷之三百三
大明神宗显皇帝实录卷之三百四
　　万历二十四年十一月癸巳朔甲午祭  三皇于  景惠殿彻祭品颁赐四辅臣等官
　　○乙未冬至节遣抚宁侯朱继勋武定侯郭大诚武安侯郑惟忠武平伯陈如松豊润伯曹元成南和伯方烨宣城伯卫国本东宁伯焦梦熊永年伯王栋于  长陵  献陵  景陵  裕陵  茂陵  泰陵  康陵  永陵  昭陵各行礼
　　○遣卫安伯张元善于  恭仁康定景皇帝陵寝致祭  上命遣官代填祝版
　　○遣伯朱世雍尚书杨俊民范谦轮看冬至祀牲
　　○丙申  郊祀告成赏定国公徐文璧银五十两纻丝四表里　　○蜀王进助工银六千两命工部收答王书
　　○丁酉  恭让章皇后忌辰遣官祭  陵寝
　　○戊戌刑科都给事中侯廷佩题臣尝读汉史仲长统曰光武愠数世之失权矫枉过直故不任下虽置三公事归台阁三公之职备员而已然政有不治犹加谴责反以策让而欲望勋立于国家绩加于生民不亦远乎人主诚专委任三公实在责成而在位病民举用失贤百姓不安争讼不息天地多变人物多妖然后可以分此罪也此仲长统之言臣以为今之六部即汉之公辅也今政事任下否耶臣以为匪徒备员而已南北六卿缺久未补是员且不备卿贰各部属官及外方面以百数而员亦不备铨部进拟少所称可大臣数告之而不听谏官虽言之而不从候选各官云集欷叹在官无人位虚事废庶民病嚣怨气已作以致阴阳失和水旱为灾职此之繇若积弊大坏祸乱并起虽如汉之策让三公至于诛罚何济之有臣以为今日大小臣僚之位有缺急补慎补则可久空则不可得人则可无人则不可分任则可不任则不可缺不得其人人不称其缺令再推则可不下则不可疏入留中
　　○蠲免河间等府被灾应钱粮
　　○己亥兵部题乌撒应继土宦以安效良为掌印知府照例世袭暂令禄墨妄安氏抚餋安咀旧为冠带知府令其催集钱粮并奉朝廷纲纪不得相倾并勘安绍庆有无助逆仍责令擒献阿备正法以赎前罪如再桀骜定行剿处乌撒印信责奢陇高献出从之
　　○兵部题辽东镇边堡达虏谋反官军追至可可母林擒斩一百九颗内有贼首一颗缘系大捷理宜荐告  郊  庙择日宣读报可
　　○吏部题原任郎中黄承玄驻劄徐淮兼管吕梁洪徐州洪事务报可
　　　　○命成山伯王允忠南京右军都督府掌印管事
　　○命协守蓟镇东路副总兵署都指挥佥事陈霞右军都督府佥书管事
　　○改  慈庆宫子粒入乾清宫
