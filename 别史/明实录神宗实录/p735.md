<!-- { "loadSidebar": true } -->
　　○丙子兵部题考选军政官员言旧例五府掌印佥书公侯伯都督并管理府军前卫掌管红盔将军侯伯及锦衣卫堂上掌印佥书等官每当考选例该自陈去留取自  圣断中间有不协公论者听科道官拾遗举劾如勋位大臣废闲日久尚堪任使者亦许一体＜锍-釒＞荐以备简用又照京营并边腹总兵副总兵但系都督职衔者亦应如例许令自陈科道官一体拾遗其两京各官限本年九月内具奏总副等官限本年十月内具奏副参游守等官仍听总督抚按衙门考核具奏  上是之
　　○丁丑祭  先师孔子遣侍郎何宗彦行礼
　　○是岁钦遣右谕德龚三益左中允杨守勤主考顺天右谕德周如磐右中允孙承宗主考应天编修吴宗达给事中刘文炳主考浙江编修黄儒炳给事中吴亮嗣主考江西福建考官简讨来宗道给事中姜性湖广考官简讨丘士毅给事中姚若水河南考官吏部主事周士显兵部主事梁之垣山东考官给事中郭尚宾礼部主事徐镆山西考官吏部员外米助工部主事王道元狭西考官光禄寺少卿周希圣兵部主事潘澜而主考四川者为礼部员外卢维屏大理寺评事顾起凤主考广东者为户部主事包见捷刑部员外陆梦龙主考广西者为刑部员外郭忠宁中书舍人董承诏主考云贵者为户部员外杨瞿崃行人王所志工部主事赵明钦行人钟惺云
　　○吏部催请考选科道李若圭孙之益及南京科道林雨润曹汝兰等先后四十六员
　　○以宁远伯李成梁镇辽年久有功应得恤典命该部从优查给
　　○调山东副使刘遵宪为狭西西宁道兵备副使
　　○戊寅祭  社稷遣公朱纯臣代
　　○命吏部左侍郎李志署掌都察院印务  辞不允仍以乡试期迫命作速题监试御史毋致误事
　　○己卯钦天监奏万历四十四年正月十六日月食行天下救护诏下礼部
　　○遣御史过庭训凌汉翀顺天监试
　　○升尚宝司司丞杨述中为本司少卿
　　○辛巳鸿胪寺奏十一日  皇太子千秋请
　　上御门受贺免
　　○户科给事中商周祚言前科分考如被论行人李一公进士曹煃具＜锍-釒＞催请惟求速结其词甚哀但李师靖未到则关节之虚实何凭罪案之轻重难决今车书一统王法孔昭师靖虽狡岂真能北走胡南走越以抚按司道之多方缉捕不能获一钦依犯证殊不可解所宜严敕法司立限提解以快公愤者号簿之讹新辅吴道南业已出揭谢过矣乃向之旁窦者犹借汤韩二字以箝众口迩之攘臂者且援隔房一语以扼群贤则惟勘议未决故口实尚存何不速请  圣裁早伸国法若果赃真情确立从遣戍之条毋使人留残局长为陷阱所宜严敕礼臣速决勘议以杜私交者至于政本几务之枢原不专为养尊处优之地若谓一该部知道之旨便足尽票拟职掌则不独中书官饶有余地即胥吏辈能了之  皇上亦何须郑重枚卜费几推敲而阁臣身荷殊恩礼冠百僚亦何以副心膂称喉舌哉日者天变叠徵亢旱千里时政缺失未易更仆无一非阁臣未了之事亦无一非人情属望阁臣之时愿新辅虚怀受善俯采蒭言从此洗涤肠胃剖破藩篱化偏党以底荡平则相业有先职虽不且得自附于他山之石矣
　　○湖广巡抚梁见孟奏将提学副使马人龙升补湖南道参政报可
　　○直隶巡按骆骎曾奏伪官周道明等夥合流棍假旨横行夹带私盐骚扰驿递诏付法司
　　○壬午  孝康敬皇后忌辰  奉先殿行祭礼遣彭城伯张嘉猷祭  泰陵
　　○礼部题纳贡之失先臣郭正域详哉言之臣部覆请停止此万历三十年事也乃不数年旋复议开议者以为加准字所以别于正贡而不知加一贡字便已混于正途且明经之士几与科目等向未有准科准甲何独于贡而轻之别置一门法耶向闻督学有纳廪之说毋乃此法为之俑耶议者又以为食廪二十年去贡期不远不妨迁就不知一日未脱黉宫岁考先后总未可知徒受人以藏闪地耳非特此也监生听选即原出廪生固例监也又得改纳与岁贡一体选用追计当年食廪之浅深以为今日银数之多寡多者不过百二十两少者不过六十两一输粟监生焂而化为岁贡俨然自命为正途何所掷者约而所获者奢耶且原限五十名所入几何而就岁贡论之则已占五十之缺矣穷经白首不能与挥金数十者争短长臣不知其可也
　　○巡按福建御史李凌云勘过去岁八月内兴泉漳三府水灾情形据实具奏请将原题税银五万两或全或半存留赈恤不报
　　○升云南副使门逵为云南右参政淮安知府詹士龙为福建兴泉道副使
　　○以冗员裁革咸宁等县训导等官
　　○癸未以  万寿圣节遣侯薛濂等伯朱自洪等赴  长陵等陵行礼祭  恭仁康定景皇帝遣伯张庆臻行礼
　　○鲁王差典仪唐宾进贡马十匹金鞍一副庆贺  万寿  上优诏答之
　　○除补原任副使张守让为贵州副使
　　○甲申  孝慈高皇后忌辰  奉先殿行祭礼　　○大学士方从哲吴道南陈用人切要数事一补大僚请亟简会推诸＜锍-釒＞将尚书侍郎都御史及卿寺等官尽赐点用一下科道请亟简考选之＜锍-釒＞将拟授给事中御史及两请五人尽赐允用一起废官请明诏铨部将先后降谪各官陆续题请或照原拟或改新推
　　皇上择其尤者先为超擢其余亦渐次录用信恩诏而慰  慈灵又今日要务也不报
　　○乙酉  皇太子千秋令节文武百官朝贺
　　○丙戌是时各衙门诸臣俱以  圣寿届期为刘光复乞恩解网大学士方从哲等言近日外间议论多以御史刘光复为言盖谓  圣寿届期普天同庆  仁恩所被即昆虫草木咸得沾濡独光复以狂戆无礼自罹罪罟论法虽所当治原情不无可矜倘蒙  皇上少宽三尺是前日之怒光复而罪之也惟皇上之独断今日之怜光复而宥之也亦惟  皇上之特恩总之体  圣母济物之仁成  皇上奉先之孝开恩肆赦惟此时为然此臣等所深愿而亦天下所共祝者也不报
　　○丁亥以  万寿圣节颁赐二辅臣每员金万寿二副银  万寿字二副金篆字八个金书红符一通
　　○以畿南东省两地旱灾发临德二仓粟米平粜每处各十万石
　　○升山西岢岚兵备参政李从心为右布政照旧管事
　　○戊子礼部奏进天下诸司表文命送司礼监查收
　　○云南进金五十两命验收
　　○己丑署都察院事吏部左侍郎李志言都察院见在班行御史仅八员非在差而出巡方面则题差而奉旨遂行乃中外诸差无一不关察吏安民一处缺则一处敝若  万寿届期九服称庆旧例导驾四员纠仪四员随班行礼四员而今寥寥数人殊非所以肃观瞻至科臣与御史同差如  大工太仓十库等以并摄之务而专之则日后不便稽考况以一人之身而兼之将目前不免丛脞今科臣候命则有顾士琦等考选则有李若圭等台臣候命则有王象恒等考选则有孙之益等皆抡拔久磨砺深伏祈立赐俞允令效  天子万年之祝顾不美欤
　　○以中秋令节颁赐二辅臣上尊珍馔
　　○庚寅以  万寿圣节颁赐方从哲银五十两纻丝四表里吴道南银四十两纻丝三表里
　　○辛卯  万寿圣节文武百官朝贺
　　○是日大学士方从哲吴道南偕廷臣于午门前大班行礼外复恭诣仁德门行五拜三叩头礼  上遣司礼监太监李恩等管待仍颁赐二辅臣上尊珍馔　　○壬辰兵部覆辽东督抚按三臣＜锍-釒＞言夷狄相攻中国本无不利惟是缓急轻重之间要在处置得当因应得机奴未动则牵制声援可以先事伐其谋及兵刃一交则在审北关之能支与否西虏之果肯出力与否奴酋之果能得志与否或进或止间不容发但能保北关之不亡而其穴关胜负可徐观也督抚二臣谓缓则用守救急则用战救按臣谓堵截听北关佐战听暖兔万一奴酋乘胜深入我方问罪于奴酋皆深得进止之机而确然不能易者按臣又谓缓急轻重宜听抚臣之应变夫兵机变在呼吸边事难以遥度惟在抚臣一力担当庙堂原不中制至于共事文武诸臣责在同舟必须协力共济然兵以食为命今处处灾旱司农告乏饷愆半载可为寒心乞敕户部凑处解发庶士饱思奋不战而气自倍矣  上曰这救援战守机宜便行督抚等官悉心料理临期应变一听抚臣调度务收全功文武各官都要协同任事事定之后分别功罪具奏粮饷久缺著户部速处解发
　　○癸巳巡按湖广御史彭宗孟条议钤束楚宗事宜一释嫌怨以消衅萌各宗之于楚藩已离之心难以强合与其招疑侮不若避形迹凡有应行事宜须经王府者查明典例繇教授长史转达施行无废弛无留难其他事务各有司存毋听人言相猜相构一重责成以专禁治凡宗室统之亲王分隶之郡王盖古者大宗小宗之义此在各府皆然而楚为尤亟谓宜令各郡王将各府宗室自将军以卞悉听约束率繇礼法有事白之各郡王付教授厅转达长史司施行如所为不法郡王得而禁治倘互相容隐不行禁治臣等会本奏请区处并加罚住禄米如此则小宗之教行群党之势分矣一申禁例以振纪纲凡各宗有事俱赴教授所长史司有为各官之所抑勒亲郡王之所沮遏郁而不得伸者具告臣等下之司道府县从公问理酌量处分如有恃众横行凌虐良善者遵照禁例议处则宪纪肃而摄服深矣一酌收恤以便制驭各宗归来资身乏策于此不为之所彼且无以自活而欲就我约束徒虚语耳故将行制驭之法必用覊縻之方其降革爵禄者宜扩如天之仁准与开复子女名封照常奏请此则不惟各宗感恩图报臣等且得藉以钤束便于制驭倘有不法大则参奏革爵住禄小则随宜截住禄粮夫优之以禄粮自有所欣而向善严之以钤束自有所畏而不敢为恶庶诸宗咸获维新之益而楚地共有相保之安矣＜锍-釒＞下礼部题覆以闻　　○甲午西虏虎墩兔憨会部夷数万屯驻新寺且密约粆花将于后八月内犯抢河西势甚猖獗辽东抚臣郭光复据报奏闻
　　○诏刑部将凶恶李寰李安李自登监候处决李利等各犯戍遣徒杖有差
　　○河南巡抚梁祖龄言本省每年例该正改兑米三十一万石临德二仓米八万石不意自春抵夏河北三府点雨未沾汝南一带霪雨如注禾黍渰没水旱并见人情汹汹恳乞轸念民艰俯查往例将正兑米每石折银九钱五分改兑米每石折银七钱五分临德二仓米每石折银八钱俱限十月内徵完解纳庶国课无亏而民生亦有赖矣户部覆称粮糈仓庾实关军国全折则边储可虞不折则救灾无策应量改折一半其一半仍令运纳本色  上命如议行　　○  福王请将贪恶承奉副樊用显斥以快人心其承奉正曹登亦应以老退贤遗下员缺即将徐进刘显升补  上可其奏
　　○山西巡抚吴仁度＜锍-釒＞请谓代州居三路总会之地岢岚州逼紫塞荒凉之区五台县地邻畿南而轮蹄辐辏忻州沃野千里而刁悍成风偏关同知夷夏一线之关军马钱粮官之贤否尤为吃紧此五处地方必授以才望之甲科乃能起疲羸为富强如遇升迁行取俱少俸一年以示激劝其有贤能卓异政惠宜民者仍望许抚按保留久任超擢以需成效＜锍-釒＞下吏部
