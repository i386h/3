<!-- { "loadSidebar": true } -->
　　○兵部尚书张学颜疏辩言刘台按辽时值李成梁擒逆杲斩土蛮台具奏献俘又为成梁树坊与臣原无嫌隙谢耀奏台臣已离辽二年何为无故投揭以害忠直臣覆李成梁事自有公论今二臣皆以论臣降调臣难靦颜就列  上温诏留之○辛亥升右春坊右谕德兼侍讲掌司经局事沈一贯为左春坊左庶子司经局洗马管国子监司业事范应期为右春坊右庶子俱兼翰林院侍读升翰林院侍讲于慎行为左春坊左谕德兼侍讲
　　○命武举官生取中一百名
　　○壬子  中宫令节赐三辅臣上尊珍馔
　　○复除原任两浙运使许天赐为长芦运使
　　○吏部覆顺天巡抚翟绣裳既经言官指摘但历任颇有勤劳宜令致仕或回籍听用  上以边镇有事仍令照旧用心供职以图后效
　　○癸丑起原任工部右侍郎陆光祖为南京兵部右侍郎升通政使司右通政丘橓为都察院左副都御史改南京光禄寺卿沉人种为光禄寺卿
　　○设束鹿县百尺巡简司
　　○广西田州土官知州岑太禄等差官贡马及银香炉等件给赏如例○甲寅调浙江杭严兵备副使顾养谦于蓟州兵备道调蓟州兵备副使费尧年于杭严道调山东副使李材于辽东开原道调云南右参政兼佥事赵睿于贵州右参政调四川佥事李士达于云南佥事调云南佥事杨际熙于四川佥事
　　○工科左给事中姚德重题今西北边军马困敝已极虏因讲和赏赐不赀边吏克剥军粮以充之士卒日困夷人专以疲嬴不堪之马入觅高价军士给领十不一生乞敕兵部严行山西宣大抚按今后讨赏夷人或裁其名数或减其赏赐不然亦当另行动本省□税与缺官俸薪勿再克剥军粮互市马匹或裁其旧额或验其壮盛不然亦当另行给发驿递或货之民间勿再强给军士庶常胜之具在我国之神气日振矣得旨各镇军马既称困敝委当酌处兵部便行与督抚官着实行○乙卯兵部尚书张学颜复疏恳罢斥  上仍慰留之
　　○命大学士余有丁主武举宴
　　○西虏哈不慎北虏大委正等紏聚大众入犯前屯至山海关中前所高岭驿等处蓟辽二镇官军拒堵退之
　　○丙辰升湖广右参议马鸣銮于云南山东兖州知府杨材于本省各副使
　　○丁巳升山东副使顾章志为南京光寺卿升通政使司左参议梁子琦为右通政
　　○命提学官考贡止一正一陪进学名数如人才众多地方酌量宽取但不许狥情过滥
　　○狭西博峪等族到京番人阿鹅等备腰刀进贡给赏如例
　　○戊午礼部覆狭西总督兵部尚书石茂华题称土鲁番速坛马黑麻虎答遍迭新立为王遣使叩关谢恩求贡明年大贡届期相应俯从所请止许正使一名从人七名所进方物悉照先年额数仍遵照五年一贡期限许之
　　○刑部覆礼科给事中李以谦题每岁录囚不曰处决而曰审决恐临决之有冤抑而再加详审也近年各省直遇审决之期但择情重者决之是处决而非审决也宜行巡按御史虚心详谳有情与律背事与招违者即为辩理事虽不冤执词不服者亦缓决以待下年再审不得一概行刑至于元恶大憝有会审批允十数年不到部院者应将稽迟官吏坐赃重究庶狡恶者不得幸免  上是之
　　○工部覆总督漕运户部右侍郎傅希挚奏清江浦至西桥一带堤岸当黄淮扫湾之冲近年黄流日刷堤岸单薄万一啮决则运道生民俱受其害合将旧堤亟为修砌限万历十二年秋黄水未发之先报完完日将工费核实奏缴从之
　　○己未升吏部左侍郎张士佩为南京户部尚书○庚申升尚宝司司丞张位为左春坊左中允管国子监司业事
　　○升湖广左参政沈伯龙为山东按察使调山东右参议靖四方为湖广右参议
　　○户部覆兵部尚书王遴奏一议分别追赔以恤军言运军最苦在卫则给月粮在运则支行粮中途病故给银二两存恤二年月粮羡余一体给领今欲并逃者故者俱扣安家月粮及追预支银两夫故与逃不同逃者宜追故者宜免一议改留正官以修军政言军政所恃以修举者在掌印指挥不当与左右佥书更番领运宜令专留该卫修举军政祗选廉干左右佥书更番代运从之
　　○琉球国中山王尚永差官梁灼赍贡表文方物马匹宴赏如例
　　○辛酉先是河南巡抚禇鈇有恤宗通变事宜之请周府各宗心疑宗正睦木□挈倡其议会议之日郡王及将军中尉睦采睦檥睦＜木离＞朝土□聂朝樘睦＜田朵＞勤黑□＜尢丶＞丛欧宗正睦木□挈裂其衣冠奉差科臣万象春及河南抚按官杨一魁等上其事诏革睦檥睦采睦＜木离＞禄米一半朝土□聂朝樘睦＜田朵＞勤黑□＜尢丶＞三分之一睦樒所犯不止嗾欧睦木□挈依抚按开列罪状诏革为庶人发住高墙
　　○升五军七营练勇参将林鹏为南直江南副总兵升浙江总捕都司钱经济为浙江军门标下左营游击起原任狭西都司掌印署都指挥佥事姜河为宁夏屯田水利都司
　　○镇守辽东总兵官宁远伯李成梁因南京工科给事中冯景隆参奏疏辞伯爵不允
　　○壬戌吏科给事中邹元标疏陈五事一培君德言  陛下际鼎盛之年何欲不遂宜味孟氏寡欲之训研几于声色臭味之间居处有时行幸有节此非独养德也养身亦在其中矣一亲臣工言大政事如人才钱谷礼乐兵戎刑狱工作宜召内阁九卿侍从儒臣面为杨确科道官旁为紏正则  圣心日益开明  圣政日益广大矣一肃宪纪言台中奉差诸臣不患无才患身不正而威令日弛也回院考察惟以砥节者为上操守端则宪纪肃宪纪肃则群吏畏慑贪黩者且闻风而靡矣一崇儒术言私创书院毁之诚是乃将先贤遗踪一概折废宜敕礼部令郡邑或概议修复或量为调停一饬抚臣言抚者安养休息之谓也除边方专理军务如腹里抚臣宜思抚摩之义正身率属以爱民节用为本政安则民和民和则天地之和应之矣  上是其言谓事关朕躬知道了余下所司○都察院覆给事中邹元标疏肃宪纪饬抚臣二事言诸差按臣务激浊扬清以肃吏治赃罚银两除解部备赈外不得私自取用亦不许妄行馈遗至于巡抚专制各省关系尤重平居则为民均户口宽徭役为休养生息之本一遇水旱灾伤或发廪或劝借务使流离得所庶吏治民生均之有禆诏从之
　　○礼部覆吏科给事中邹元标兵科给事中王亮各言书院一事人情向背视上指挥若不辨公私毁之未几而复之旋继又滋地方一番骚扰私创书院已经拆毁者不必概复如果有先贤所遗或系本朝敕建者曾经拆毁量为查复其天真书院既云先臣王守仁专祠仍行抚按查先年奉何明文盖造动支何项钱粮所称书院学田是否学徒置买应否归入里甲俱议拟前来以凭斟酌覆奏其各省学田原额不一今书院拆毁之后田归何处一并查明到部请旨处分  上曰重道崇儒原无讲学之禁亦不系书院有无若近年私创已经拆毁变卖的不必一概议复以费财扰民
　　○癸亥改兵部职方司主事徐贞明为尚宝司司丞
　　○升湖广副使张仰为湖广左参政
　　○命畿辅地方今岁都免行刑
　　○甲子夜望月食
　　○升南京太仆寺寺丞赵志皋为南京国子监司业复除原任湖广道御史许乐善于江西道升兵部郎中黄鹤为湖广副使
　　○升江南副总兵张澡为署都督佥事充总兵官镇守贵州  复设顺天府宛平县大兴县各县丞一员通州本州递运所三河关递运所蓟州南关递运所玉田县蓝田递运所豊润县东关递运所各大使一员保定清苑县管粮主簿一员复设凤阳府知事一员简较一员寿州仓副使一员徐州永成库大使一员霍山县巡简一员凤阳府太和县倪丘集已革巡简司改复于洪山庙地方名洪山巡简司庐州府焦湖已革河泊所复焦湖巡简司各复设巡简一员
　　○丙寅  诚孝昭皇后忌辰遣官祭  献陵
　　○升神机八营佐击刘光祚为五军七营练勇参将
　　○以恩诏免坝大等马房子粒钱粮三分之一该监修理公用命户部照数抵补
　　○礼科给事中苗朝阳刑科给事中陈璧条议将开归二府盐就近改入长芦工科给事中曲迁乔条议河东解池旱涸国课有□将开归二府改行长芦就增长芦引目以补河东额课户部覆开归二府逼近黄河舟楫直达若行淮盐视之长芦更易为力地接齐鲁或行山东之盐犹可以杜绝私贩宜移咨河南山西山东淮杨各抚按河东长芦淮扬各巡盐御史会同各司道从长会议务使两地均便报可
　　○礼科给事中王士性条陈兵戎四事一中州武备言河南兵力寡弱扣留解部民兵银数万宜以其半募勇壮立参游一员专令操练随军门标下统之无事壮省会之势有事移兵袭击一全晋要害言大同居东北偏头老营居西北山西之极边也大同之内为鴈门偏老之内为宁武山西之重门也宜移宁武总兵驻偏关而以参将驻宁武山西巡抚兼巡宁鴈大同有警则出鴈门偏头有警则出宁武以策应之一北虏机宜言自顺义请封边塞官军遂一切偷惰乞行各督抚挑选精锐简练以备未然一辽左战功言前黑谷关之事蓟门去辇谷不数百里而以败为胜况辽左数千里之外以后凡有报至行巡按御史查勘的确毋得止听督抚虚章赏赉滥及兵部覆河南民兵银两奏准留本省经今十九年未见支用下落宜行河南抚按备细查明召募勇壮添设参游有无窒碍全晋要害一事宜行山西督抚查照三关地里远近时势缓急会议停妥具奏余二事依议从之
　　○丁卯升福建左参议骆问礼为湖广副使
　　○己巳兵部覆南京兵部尚书王遴条陈计安留都十二事内八事系干兵戎一议量增月粮以恤精壮言舍人舍余旗军余丁选系精壮者月粮宜与正军相同一议遵例收操以安运军言运军因改折在卫者宜准发操食粮一议量均船差以救偏累言马船快船宜停分拨差一议改派马匹以蠲民累言营操马匹乞令大仆寺尽于解京备用马匹内改派不必贻累大户承买一议设添标兵以重事权言南京三大营都督俱有标兵参赞大臣宜增置标兵以听调遣一议酌处骄悍以正人心言自振武营之变以来尚仍骄悍之习自后鼓众群噪即将为首者斩以狥一议量添举劾以警旷官言巡逻把总遣拨厂把总宜照三大营例年终举劾除增月粮安运军二事宜行南京户兵二部计议添置标兵不必另立本部名色止于三大营各添设标兵一百名操演调用余俱依拟报可
　　○刑部覆南京兵部尚书王遴奏内一议申明职掌以端正体言南京内外守备衙门止为守御而设不宜滥受词讼侵法司之权各城兵马主讥察巡警非令干预刑名者也缉获人犯不宜问招拟罪委当遵照敕书各明职掌得旨守备参赞衙门着遵前旨各照职掌行事一应琐细词讼不必干预兵马司亦不许受词拟罪有违犯的科道参奏处治
　　○庚午狭西道御史杨四知言足民莫先劝农宜申严屠牛之禁章下都察院
　　○辛未降原任狭西副使甘来学为福建左参议
　　○升插箭岭守备卢洪秋为神机八营佐击
　　○吏科给事中邹元标疏言南京户部尚书张士佩去年一抚臣耳未几吏部侍郎未几而尚书有骤进之嫌礼部尚书徐学谟  山陵回后物议沸腾犹复靦颜就列无易退之节疏下所司士佩疏请罢斥命以吏部左侍郎致仕学谟疏言元标左袒梁子琦微词冷击迫臣之去乞放归田里得旨准令致仕仍赐驰驿
