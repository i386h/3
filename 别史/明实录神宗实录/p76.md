<!-- { "loadSidebar": true } -->
　　○总理宣大右都御史方逢时条陈边镇三事一曰训练之实二曰积贮之实三曰修筑之实训练之说谓当慎选正副参游之官教习有方使将有定志士有定伍器有定习日省月试信赏必罚而又在免骑兵之工役以养其力革屯粮之扣兑以厚其生禁入卫之抽补以定其伍而后训练可行也积贮之说谓三镇市马酌量拣选兑给京营以抵太仆岁徵之数而于中土应俵之马折取其价转充市本客饷马价兼支共济太仆无亏于府藏户部无虞于匮乏而十年之蓄可致矣修筑之说如大同四年为始之功量将骑兵免工一月以事操练宣府边工皆将就绪骑兵即免工三月兑给京营市马暂听该镇操练解兑千匹风气相宜渐次加增城堡墩台边塞果系无益虚堡不急空墩已弃旷土不许增益原议修建兴工未完者查照年例毕力成工无容作辍奉旨如议
　　○以工部右侍郎何宽为本部左侍郎大理寺卿陶承学为工部左侍郎
　　○升山西佥事张稽古为右参议
　　○戊戌授庶吉士刘谐为兵科给事中
　　○以固原游击陈守义为狭西洮岷参将
　　○以狭西都司掌印梁文为河州参将○己亥赐  圜丘分献陪祀执事管官彩币又特赐辅臣张居正大红彩织坐蟒胸背纻丝一表里大红彩织蟒衣膝襕纻丝一表里吕调阳张四维各大红彩织仙鹤胸背纻丝一表里大彩织蟒衣膝襕纻丝一表里申时行大红金织孔雀胸背纻丝一表里陈经邦何雒文许国王家屏各大红金织白鹇胸背纻丝一表里沈一贯大红金织鹭鸶胸背一表里正字官马继文大红金织白鹇胸背一表里何初大红金织鹭鸶纻丝一表里
　　○庚子  上亲视牲于  南郊幸斋宫召辅臣张居正等入侍寻赐居正银八宝四十两汪镗林士章各五两又赐张居正甜食三盒吕调阳张四维各二盒又赐张居正御馔十品吕调阳张四维各六品是日锦衣卫鸿胪寺俱有赐
　　○南京工部尚书刘应节＜锍-釒＞辞协理京营戎政新命不允
　　○先是山西巡按御史贺一桂有总兵移镇偏关之议行该镇覆议督臣方逢时具奏不便一谓本关兵马寡弱布米价高无人应募勾补难凑见在寍武土著有年势难他徙仍宜在寍武便兵部覆议国初守在东胜其后退保偏关已非盛时事然尚得与宣大峙为三镇今乃内守寍武又复以偏关为绝塞任其城垣倾圯士马凋耗虏骑乘虚窥犯得利按臣条议良为有见而边疆重事责在镇抚难以中制强使必从但总兵既不移镇偏头亦难株守寍武令偏关束手待毙宜移咨该镇行令总兵仍驻寍武防秋移驻阳方口防冬移驻偏关多方召募用心优恤其应筑边塞东起丫角山西至老牛湾七十余里依限修筑必求坚固秋冬二防总兵既有阳方偏头之行抚臣亦应暂出寍武就近调度奉旨是
　　○河南卫指挥王闰中私使家人入京营求升守备为棍徒所持事觉兵部参奏得旨王闰中著巡按御史解拏来京问以后文武官员但有差人进京营求升转及罢闲的希图起用并奸徒指称诓骗都著缉事衙门严加访拏
　　○辛丑朝鲜国王李昖差陪臣入贺冬至
　　○升山西巡抚沈应时为大理寺卿总督漕运巡抚凤阳张翀为刑部右侍郎
　　○癸卯先是  上出郊视牲毕微感风寒次日当传制誓戒百官以进药免朝旋愈至日出诣  郊坛以扈驾赐辅臣张居正金嵌宝石瓢一个蟒＜巾＞带二条斗牛箧袋一个刀筯叉三事吕调阳张四维金嵌宝石瓢一个＜巾＞带一条箧袋一个刀筯叉三事日讲官申时中陈经邦等六员各金间镀银瓢一个＜巾＞带一条经官等例不陪祀以讲官从驾盖特赐云
　　○升山东登州知府李承选为狭西行太仆寺少卿兼佥事车驾司署郎中王子蕙为山西佥事
　　○甲辰  上诣  南郊视陈设命辅臣张居正等随侍登坛凡笾豆牲醲之类一一恭阅详问居正具以义对视毕  上乘舆诣斋宫面谕居正等先生每乘马居正对内壝不敢乘马  上复慰劳之  上御斋宫陪祀执事等官行叩头礼各赐汤饭寻赐辅臣礼部日讲官太常鸿胪锦衣银八宝及银豆有差是日薄暮微风辅臣居正等以  上体弱又初愈恐夜祭风寒请预设小幄次以待会夜二鼓风止  上命撤幄露祭登降周旋咸中规矩太常礼官言  上之动容中礼虽执事掌故日月学习者不能及也
　　○乙巳  上亲行  大祀于
　　圜丘驾还御皇极殿百官行庆成礼
　　○是日赐辅臣张居正等上尊珍馔
　　○丙午  上御皇极殿受冬至朝贺是日以  郊祀庆成大宴文武百官○丁未赐辅臣张居正御膳九品酒七瓶吕调阳张四维御膳七品酒五瓶
　　○己酉谕内阁  圣母圣节赐元辅银豆叶八宝五十两大红云鹤纻丝三疋次辅二每四十两二疋讲官六每二十两一疋正字官二每十两素一疋又赐元辅次辅讲官正字官金万寿字副金篆字黄红绫符各有差
　　○工科给事中徐贞明条议谓勾军东南离其骨肉而军装出于户丁帮角□羊出于里递每军不下百金东南之民困矣而军非土著志不久安辄贿卫官以私回卫官利其赂且可以项军而冒饷也而辄纵之又皆冒支存恤月粮是困东南之民而无补于军政宜照班匠事例免其解补而量徵班银以资召募将存恤月粮裁革以杜虚冒使东南之勾补永罢而西北之行伍渐充兵部谓  祖宗定为兵制与班匠不同且西北地广人稀无人应募补偏救弊尚有可以持循因噎废食恐遂不可救药宜行各该清军御史勾角□羊军丁务遵见行事例精选壮丁起角□羊补伍不许将老弱残疾徒凑名数  上是兵部议
　　○工科给事中徐贞明水利议谓西北之地夙称沃壤惟水利不修则田里日荒宜如南人圩田之制引水成田特命宪臣假以事权需以岁月将畿辅诸郡及京东濒海水利相度水利修举工部覆议谓畿辅诸郡邑以上流十五河之水而泄于猫儿一湾九河故道既不可复入海之口又极东隘以故处处横流弥漫无际为今之计必多开支河挑浚海口而后水势可平＜锍-釒＞浚可施然兴大利除大害则役大众动大费在所不免而近奉二字  明旨畿辅之地民劳财匮目今务在安静省事与民休息臣等仰体遽难别议俟民有起色乃徐规画未晚也  上是工部言
　　○以原任兵部左侍郎吴桂芳以原官总督漕运兼提督军务巡抚凤阳等处地方
　　○升山西右参政崔镛为都察院右佥都御史提督鴈门等关兼巡抚山西等处地方
　　○翰林院编修沉渊复补原职
　　○庚戌  上视朝
　　○修理  太庙  社稷工完遣驸马许从诚侯顾寰各祭告侍郎陶承学谢  后土司工之神
　　○以四川都司佥书侯一位为狭西都司掌印金盘把总叶欢为都司佥书
　　○三边总督石茂华以剿洮番捷报叙文武将吏有功人员下兵部
　　○兵部覆巡按福建御史孙錝查该本年五月海坛外洋擒倭功次叙巡抚刘尧诲总兵胡守仁南日把总方策游兵名色把总邵岳及诸文武将吏奉旨刘尧诲升俸一级仍与胡守仁各赏银三十两纻丝二表里方策邵岳各升一级余将吏各赏有差
　　○调山西按察司副使许守谦以原职驻劄偏关整饬地方兵备
　　○刑部主事常存仁江南审决复命违限刑部尚书王崇古以闻奉旨常存仁罚俸半年
　　○壬子  孝烈皇后忌辰遣成安伯郭应乾致祭  永陵  孝惠皇后忌辰遣安乡伯张纮致祭  茂陵
　　○癸丑  圣母慈圣皇太后令旦
　　上御皇极门百官致词称贺是日命妇朝  慈宁宫各赐币有差赐辅臣张居正膳九品酒四瓶吕调阳张四维各膳七品酒三瓶
　　○调狭西副使张楚城为山西副使
　　○狭西好地平等族番人郝卜等入贡给赏如例
　　○吏部覆提督两广殷正茂劾副使陈复升奸利右参议诸察变诈奉旨陈复升革职为民诸察闲住
　　○复除山西副使李尧德为狭西副使○吏部覆巡抚贵州罗瑶劾右参议李继芳罢软奉旨闲住
　　○以故定西侯蒋祐嫡长男蒋建元承袭祖爵
　　○丙辰海寇林凤劫柘林靖海碣石等处广东按臣马应梦以闻
　　○刑部覆奏刑科都给中严用和题恤刑事一正体统以公审勘一恤军犯以杜冤滥一清赃犯以恤繁逮一慎辩复以免嫌疑一定期限以防玩愒一重考查以示劝惩奉旨五年差官审录系朝廷钦恤重典今后务选老成公正精通法律的方许差遣复命之日既不行考察堂上官却要不时体访有不谙刑名行事乖方的不时查奏降黜余依议行
　　○丁巳  上视朝
　　○直隶巡按御史舒鳌论庐州府贼犯越狱罪程杲革职为民同知白希珩调用部覆得旨该州贼犯越狱至六名竟不申报若非邻境捉获则此事竟成沉匿各署印官彼此推诿隐瞒不报厥罪惟均程杲著革职为民白希珩姑以原职降用各地方隐弊事情恐不止此抚按官务要不时体访不许扶同容隐致坏法纪
　　○调山东佥事叶宪为云南佥事
　　○升汀州府知府潘民模为广东副使刑部署郎中郑恭为广东右参议山东佥事胡世赏为贵州右参议
　　○戊午  上御文华殿讲读
　　○兵科给事中萧彦条陈吏治列为三款谓文移当省物议当核本原当敦  上然之
　　○己未升刑部山东司署员外郎事主事赵岩为山东佥事原任山西右参议萧大亨为狭西副使
　　○庚申  上视朝
　　○以保和游击王通为分守山海关参将以广东都司佥书萧应祥为游击管琼崖参将事
　　○辛酉海寇林凤复犯闽不利更入广而留船于魍港为窟宅兵部议在广猺獞之役所宜暂停而并力于凤在闽亦宜搜剿窟宅以绝祸本议行闽广督抚镇巡等官严督所在水兵同心戮力务使片帆不遗方许收兵无更言招抚以蹈覆辙奉旨是
　　○壬戌  上御文华殿讲读
　　○中都守备太监廖钦论副留守于嵩兵部覆嵩经前后抚按奏荐似非奉职无状者宜行勘明议处  上竟革嵩任回卫兵科给事中裴应章执奏伸兵部议报闻
　　○甲子  上御文华殿讲读
　　明神宗显皇帝实录卷之四十四
明神宗显皇帝实录卷之四十五
　　万历三年十二月乙丑朔以刻定大学中庸尚书典谟通鉴盘古至今汉平帝各直角□羊十五册赐辅臣张居正三部吕调阳张四维各二部讲官申时行等六员各一部
　　○予延绥巡抚右副都御史张守中全给祭葬以死勤事也
　　○祈雨雪
　　○考选京卫所官军政存留选补调补四千七百十员其职业不修官箴有玷照例带俸差操
　　○掌左军府事镇远侯顾寰掌右军府事定国公徐文璧掌中军府事伏羗伯毛澄掌前军府事安乡伯张纮掌后军府事英国公张溶俱以军政自陈辞免府任俱不允
