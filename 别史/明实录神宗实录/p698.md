<!-- { "loadSidebar": true } -->
　　皇上眷注大臣之盛心其赵焕等本臣即拟上惟许弘纲出城已久其势必难再入昨言官谓臣假借中旨困若弘纲臣昨有辩＜锍-釒＞尚在  御前今若再拟慰留又将生出许多议论但出自圣意不敢固违谨拟票上请  圣裁要之还听其去为妥俟其去后再行召用则君恩臣义两全而无失矣
　　○丁酉左都御史孙玮以议勘熊廷弼人言滋至上言曰  皇上御极以未行勘者不可及仆数如都御史劳堪胡椟皆以杀媚行勘岂都御史可勘而御史不可勘乎御史孙丕扬巡抚王汝训皆以无妄行勘岂诖误者可勘而特参者不可勘乎何科臣官应震等因同乡御史熊廷弼之一勘而遂诋臣逐臣又箝制播弄臣于股掌之间哉于同乡则欲不勘而径留于他人则欲径斥而不勘为公为私臣之所不角□羊也
　　○赐故太子少保兵部尚书顾其志祭葬如例
　　○戊戌  福王之国奏讨食盐户部覆查  潞王事例岁支本色食盐一千引外加三百引听本府差官径赴两准关支报可
　　○庚子荫故总督宣大兵部尚书杨时宁子汝徤为国子生
　　○辛丑革遵化左营游击白邦安职以抚驭无方营兵鼓噪故也
　　○巡抚宁夏右佥都御史崔景荣四品考满升右副都御史荫一子为国子生
　　○壬寅拜酋乞复贡赏许之先年拜酋入犯南水谷停其贡赏至是畏祸悔罪叩关乞盟愿抵罚赎罪并愿革三十九年秋冬贡赏督抚臣薛三才吴崇礼等以闻得旨其四十年贡赏准炤例开复
　　○嘉石草坡等族番人一百四十四名进献方物马匹赏赉有差
　　○赐蜀府内江王宣堮谥恭穆
　　○命狭西长武县岁贡士如县额长武县自万历十一年割邠州九里改创为邑彼时人才寥寥权议三年一贡俟十年之后再为议覆至是三十年所矣生聚教训生员几至百人廪生三十有奇巡抚都御史崔应麟＜锍-釒＞请如县额二年一贡礼部覆议从之
　　○赐故礼部右侍郎郭正域祭葬谥如例正域殁已年余未徼恩命礼部特为催请从之
　　○更铸兵部之印　　○命永安王府镇国中尉英鱼□黎为楚府宗副
　　○命御史耿鸣雷马孟祯李若星翟凤翀徐良彦各巡按鸣雷真定若星山西凤翀辽东良彦四川
　　○升云南按察使邓思启为四川布政司右布政备兵建昌
　　○先是辽东抚臣议调蓟兵五千援辽兵部尚书王象乾以蓟兵单弱不堪调遣议止援兵增募兵一千七百有奇合麻承恩见统一千二百九十余名曹文焕见统一千名共足四千之数合为一营训练防御既有济于辽而又无困于蓟两利之道也诏可
　　○癸卯命锦衣卫带俸勋卫张嘉猷袭彭城伯爵
　　○甲辰  睿宗献皇帝忌辰  上行祭礼于  奉先殿　　○虏酋卜石兔五路素囊把汉比妓兀慎摆腰等于五月二十五日至得胜市恭领敕赏六月初八日受封总督宣大都御史涂宗浚巡按御史吴允中以闻兵部以卜酋新为王诸部拥众自强群心未协宜饬沿边将吏严加备御庶在我有可恃之实而塞下安堵无虞  上是之
　　○  上以左都御史孙玮固辞诏曰卿求去已屡旨慰留君臣分义国家纪法岂得不念若大小臣工皆不遵朝廷命令成何景象卿职总风宪尤不必以人言畏避
　　○通政使吴达可乞罢许之
　　○万历三十七年间因武定失守逮黔国公沐献至京仍以父昌祚暂署府事俟献子启元出幼抚按官奏请袭替至四十年八月昌祚径为启元陈乞得旨兵部兵科咸以未经抚按查核为言不报　　○丙午宁夏镇地震
　　○戊申以灾免湖广酃县田粮有差并停徵积逋从巡抚都御史许汉儒之请也
　　○户部议福府禄米一万四千石徵派本色六千石每米折银九钱得旨照  潞王事例行
　　○己酉追封淮府德兴王载土□保夫人罗氏南康王载走□崇夫人谢氏各为妃
　　○荫南京工部侍郎万象春子德余为国子生
　　○总督两广兵部右侍郎张鸣冈言钦州壤接交夷水陆洞达杳无隔限一经大创防范倍难酌议善后事宜以图永安边徼一议复峒官四峒俱隶钦州仍每峒从夷旧俗置一峒官责令约束峒民徵纳丁银编立保甲毋令私通外夷勾引为患又令各相联属互为策应三年无过始请详二院给予冠带一罢互市利之所在人各有心况狡夷狺狞既投之骨而欲禁其不争得乎惟是豪丫啼鸡松径三村属夷向倚通市为命一旦禁绝能无怨心但既给有牛种资其生理又多方绥怀销其携贰彼亦乐为内附而无狡焉思逞之患矣一议琼崖参将移驻崖州以压黎夷崖州在琼岛尽头最称危险水陆官兵不满五百州官之外止有千百户数员与一二名色把总又无将领以弹制之万一倭番猝至黎寇蜂起众寡不敌之形顷刻立见合令该参移驻仍量带扬威营兵兼同原兵加谨训练一遇有警悉听该参相机调度下所司议
　　○庚戌兵部尚书王象乾覆议太仆寺卿何熊祥条议马政一县官点马每年于四五月一点年终候少卿一点亦足以验肥瘠较勤惰矣如有仍前科罚及委佐领诸不法事听寺臣参究一马有倒失当官相剥割后左一蹄倒失数多者如例罚治其有仍有听凭马户妄报及委官相验诸弊听寺臣参究一非上户不许佥派马头诸贴户照田地多寡量出草料不许多索倒损追赔止及马头正户在逃即查贴户贴户又逃即查原地不许卖富差贫及听奸民以计逃去一马有倒失马废者追赔变卖银两及扣除草料即听营官留为军伴之用军伴所应支寺银即听寺收候买马兑支之法诚为两便后岁以为例其变买马价先寄宛大两县者宜令京营少卿委马政通判清查凡有侵欺从重参究一巡历宜改属于卿自十月两少卿出巡之后正卿集两县马于天宁寺查点印烙奖励其贤能即以其册送之少卿以防影射惟发寄两县马匹少卿仍掌之而造尺寸毛齿一册以送正卿此于体统两无所失而于职掌互有所司信马政之一助也  上报如议
　　○总督两广兵部右侍郎张鸣冈言粤与闽浙同一防倭也而浙未常与夷市闽市有往无来彼了海上双凫乱飞皆湾弧向之无敢闯入乃粤则与诸夷互市而谢绝之难市则夹带倭夷杂处而辨别之难澳夷盘据内地近且匿养倭奴以为牙爪则驱逐之难闽广奸人窜入澳中搬唆教诱则堤防之难至近日白艚盛行在闽者以贩米为名拒之则病邻而不拒则交通百出在粤者以贸货为名禁之则阻绝生理而不禁则通＜氵粤＞通倭弊不胜究法不胜设然为地方弭隐忧则必严禁曲防毋姑息餋乱之为得也章下所司覆议从之
　　○辛亥赠故吏部右侍郎刘曰宁为礼部尚书仍荫一子为国子生
　　○广东珠池自万历三十三年十二月十五日  元孙诞生恩诏停采后道路传闻有金吾右卫指挥倪英上＜锍-釒＞请开于是刑科给事中郭尚宾＜锍-釒＞论开采之害不报
　　○壬子大学士叶向高言臣奉命而出仅十余日科道交章南北叠上重者诟臣轻者责臣总由朝政之不行故致人言之洊及惟有哀祈
　　皇上先补阁臣而已阁臣补则议论自息门户自消开讲之国婚礼皆有能任之者不报
　　○刑科给事中姜性疏催热审因请释楚宗英嫶等暨咸阳知县满朝荐等
　　○癸丑  孝庄睿皇后忌辰  奉先殿行祭礼遣官祭  裕陵　　○先是晋之另城宗室宣隰怀仁等暴横纵恣为地方害巡按御史乔允升列诸不法状上闻谓另城无亲郡王之统摄而管理之权又轻所以凶横日甚议将另城分隶晋沈二藩诸宗有犯一如齐民之解审刑责诸宗庶有所畏而不敢肆已得旨下部覆议宣宁等府中尉充革□羙充倓等疑夺其管理事权遂以溷淆代藩宗派渎奏礼部驳其妄引  祖训抗违  明旨法应革去管理其分隶事宜应遵前旨  上是之竟从礼议
　　○乙卯  孝穆皇后忌辰遣官祭茂陵
　　○广西思明州等土官入贡违期减半给赏
　　○粆花乃蛮等酋犯平虏再犯大宁巡抚辽东都御史张涛俱以捷闻
　　明神宗实录卷之五百九终
明神宗显皇帝实录卷之五百十
　　万历四十一年七月丁巳朔享  太庙遣武定侯郭大诚代
　　○命百官祈晴
　　○户科给事中官应震言  福王庄田屡廑
　　明旨四万势难取盈乞先示明春之国日期俟分茅之后渐次清查以足原额给事中姚宗文言亦今日  福王之田土巨万而以为未满他日三王之餋赡千顷而有所不能不如内帑所贮多弘赐予使  福王不费经营坐享安富之实俱不报
　　○戊午礼部言  瑞王之年已二十三矣淑女之选又四年矣间关尚待聚室未期诸臣言者数数即臣部催请不啻再三而
　　皇上屡不报臣愚不能测也夫宇内匹夫匹妇有怨旷向隅之言  皇上宜为之测然柰何至亲子媳之期反若罔闻耶臣查  先朝昏礼多有以八月行者乞速涣纶音择吉举行毋令众庶有以窥国家情意之疏与典礼之缺
　　○己未蜀世子奉铨奏葬父宣圻乞扶柩送至葬所礼部查例以闻许之
　　○初命韩府立宗学狭西巡按毕懋康言秦中四藩惟韩宗最为蕃衍亦惟韩宗最为贫困盖僻在西偏既不可为居积之计高寒寡获又不能淂膏腴之饶株守一城之中计穷资生之策不流于花酒之场则惟作绿林之客何者计无复之耳查宗藩要例宗室蕃衍府分应该设立宗学合无遵炤要例建设宗学从公推举宗室中学行兼优题授宗正请给敕谕以掌宗教如县学之例量设廪增之数各二十名以广作餋遇提学考试之期宗正类取宗童送试每次收学科举不妨炤县学之数以示鼓舞其宗学衙门于绝府郡遗下府第改建宗正自有本等俸禄应用人役于各府军较拨给纸劄公费及廪粮膳夫银即于绝府应裁教授典膳等官遗下俸薪抵给至于秦庆二府向来俱未设有宗学亦当陆续议行如此则诗书餋其心而横逆之志歛衣冠诱其志而向上之念坚向来群不逞之风庶几其少变乎报可
　　○初淮安府安东县每年额徵漕粮一万四千七百石先年题准永折每石七钱共银一万二百九十四两内有府税银二千八百五十九两五钱助凑其额后因府税不足议停岁助悉归该县徵粮田地至是因灾患频仍田地冲阏巡抚凤阳都御史陈荐巡按御史王九叙请自万历四十一年为始每石永折五钱以苏疲邑民命户部覆议从之
　　○先是御史魏云中以贪鄙劾文选司郎中周应秋有云应秋受事以来引进匪人流毒天下给事中吴亮嗣以铨政固所当清群才亦自可惜如近日行取诸臣与会推督抚皆极一时之选天下人才不应摧折至是使后人误谓今日之铨除皆为天下之匪人借偏驳之说为扫除之谋蔓引株连不至空一国之人才不已云中亦纠亮嗣驾言群才可惜实激天下之人与之为难而已任受德其心憸刻阴鸷路人知之于是亮嗣列云中数月之内所攻击者若史继偕黄克缵徐兆魁熊廷弼董其昌薛三才张涛周应秋刘泽深等不分黑白皆以一笔尽其生平而他之暗剌微攻不在此限近又设为匪人之说以造无形之网罗天地生才有数而搏击若此空国之忧匪朝伊夕臣可袖手旁观乎云中复胪列所纠诸臣罪状谓倾险阴邪奸贪蠹国不可谓之才而亮嗣庇奸植党倾挤善类不可谓之惜才亮嗣言御史入台曾几何时而搏击已十余人即使尽淂其实已失包荒之度若徒以门户起见其何以服天下也时论韪之
　　○庚申  仁孝文皇后忌辰  奉先殿行祭礼遣官祭  长陵
