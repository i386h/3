<!-- { "loadSidebar": true } -->
　　○狭西巡抚顾其志劾梁永乐纲毒宪臣发咸阳帝王陵寝及凌逼士绅招纳亡命侵没良民数十家私抽税课二十余万请依程守训事拿问不报　　○总督宣大兵部右侍郎右佥都御史郑汝璧告病许之汝璧之抵阳和也阳和守将侦言五路台吉出白海子约万余骑挟赏叩边汝璧时方抱病意五路跳梁边新易帅复有前日新河之事乃调诸将分兵守险留麻董二帅与□议帐下久之虏骑不来稍稍来讲旧赏寻擒送史酋之赉亦复贡马如平时巡按乔允升言五路夷酋虚声要喝督臣抱疴破胆张皇始则集兵糜饷以自防继则委心加币以媚虏盖本宋一韩＜锍-釒＞也汝璧＜锍-釒＞言御虏之要我弱则虏肆侵凌我强则夷知敛畏五路老奸巨猾在夷中最为枭獍新河得志至今猖狂若非集兵大创则将来边事愈不可支且宣大款和岁深兵将久弛三十一年虏王临边总督杨时宁尝调闲将麻贵马孔英麻承恩刘承嗣四将臣用故事量檄将兵分守隘口以备不虞其后虏知内严逡巡塞外讲讨先年史酋旧赏金蟒水獭又据顺义王亦屡使代求缠绵不已向使防御不先则虏谋益炽脱有不测则总师谓何今抗虏无犯尚有媚虏靡饷之讥傥蹈新河之辙又将坐以何罪乎于时廷议方未有定也允升又揭言五路入犯之说皆发于守备燕宾欲加宣府之赏借虏以喝督臣即五路之贡马顺义王之代求皆守备实导之于是督臣始谢病去然督臣亦实病不能任边事如延绥时云
　　○先是长昂之事科臣与督抚论左至是兵部覆言中国之驭夷狄在察其情形之顺逆以决剿抚之机宜而已故顺则抚之以款来庭逆则剿之以威不轨然必权自我操而后虏为我驭即如昂酋豢餋多年忽云勾引入犯又忽而哀求补贡至责其勾犯之由则谓原未同行诘其愆期之故则托于加添表里先后矛盾词语支离前此入犯蓟辽形于各处之节报者侦探岂尽无因后此原未同行出于夷使之坚执者偏词奚可尽信此而不亟为议处是向背变幻虏操其权我受玩弄夷狄纵横渐可长乎唯是补贡马匹业已入关难复拒绝以失信于外夷而前车之覆后车之戒更须严处以伸威于中国合行该镇详查如长昂等酋勾引情真自当声罪致讨万难姑息抑或西虏藉为虚张昂酋因之要挟即当查照往例重加革罚是在督抚身任而详议之非臣部所得遥断而中制也于是旨下俱如部言但著抚按从长计议应剿应抚酌定胜筭务使操纵万全毋得互持意见推诿以误封疆
　　○己酉巳时黄雾四塞
　　○大学士赓以  圣谕＜锍-釒＞谢复请枚卜及考选诸事言臣在床箦捧诵  纶音知臣苦心已谅于  圣衷海内所责臣望臣者尚有表白之日然臣老病阽危身如风烛一气不续便隔人间伏望  圣慈先急此一事随于前揭考选科道点用大臣等事接续举行不复姑待则中外臣工信臣者必与臣一体同欢疑臣者亦如见日之雪顷刻消化则臣进退存亡绰有余裕矣
　　○兵部又覆宣大疏曰五路夷酋先于万历三十二年入犯宣府新河口地方已该停革市赏至三十三年本酋哀求顺义诸虏悔罪扣关送还人畜誓甘罚赎总督再三勘明始复贡市盖御之道不在乎夷逆则闭关结绝顺则许其自新操纵之权如此而已乃去岁秋间复尔紏聚藉口要挟督臣受事只惩前日新河之殷鉴为今日剿御之深谋调兵遣将按地分防推其心诚欲有备无患按其迹似惊駴张皇致令远迩传播讹言烦兴今各镇贡马弓矢表文俱已恭进而五路之贡马未完者赏不与焉督抚＜锍-釒＞中业已明言亦足以彰国威而寒虏胆矣督臣身在封疆不为临焚取汲按臣意在持重不欲轻举兴戎言有异同心均为国可勿问也惟是虏情狡黠变幻不常嗣后宜严令督抚申饬道将一切贡赏毫末不增如有要求轻则罚赎重则革赏庶国体尊而夷情服矣旨下率如部言仍敕将吏不得滥为讲折
　　○赠原任户部左侍郎王之垣为户部尚书与祭三坛造坟安葬
　　○庚戌定磨勘律申前割卷论罪之令也其法以乡会试卷揭晓毕日本生自简续将中式卷送部科勘对如有诓骗人财物割卷包许中式情弊者俱拏问重枷三个月发极边烟瘴地方充军其央浼营干之人被诓骗者无论知情不知情中式不中式俱一体同罪
　　○大学士赓请亟选延绥总兵与蓟镇交代为蓟镇总兵尤继先发也方督臣之以降夷事议调继先也抚臣刘四科以继光诚所当调第宜调于虏情平定之后不宜调于面议收降之时今班酋索降而大将立去恐进退总兵之权自外夷操之将轻视中国长其雄心督臣蹇达＜锍-釒＞言蓟自庚戌而后修建墙堡分疆增戍南北军兵可十余万是为蓟门计者不在收夷而在用众明矣继先独言蓟门之力唯藉夷丁余无足恃长降夷之志孤军士之心且据继先言立降夷所收餋千夷可横行匈奴而虏经石门阚山海东犯宁前虏仅千数继先出关何竟不得降夷之力乎往代降夷实于塞内如鲜卑氐羗可为殷鉴今肘腋之地羽书狎至边隘虚实久为所窥呼吸变生安所措手蓟门将士十年余来不敢言而敢怒者谓此耳刘四科谓制服长昂不在于散夷一事然督臣意坚无以夺也于是议调继先于延绥而以延绥杜松代总蓟镇兵科宋一韩又论继先诸不法事当对薄无可代杜松者杜松亦逡巡不敢赴任辅臣乃疏言臣卧病阽危自力疾票拟外政务不尽能理唯边镇重事梦寐关心今继先既已得罪而杜松又在延绥两镇耽延必误边计况将官被论而留中不发何以激励边臣宜将继先部下别推材将速赴延绥使杜松得代速赴蓟镇以备不虞则庶一举而两镇无患矣
　　○吏部左侍郎杨时乔言国初设吏部公署三层前堂听政后堂议事堂后即册库历朝典章疏揭册藉文案卷宗皆藏之委主事一员管理满一岁交代其后诸司各主一册不知何时废弛臣初至部祗送空印并无册文正卿火房仅余数简又至册库一牒一案并无可稽考其所由正卿受成不亲细琐而政移诸司诸司需次岁改月迁而柄归书吏册藉掌故散于各司火房出入无禁百弊丛生变化支吾难以究诘是以旧时有飞过海截禾头虎黑跳鬼瞰愁之谣间以一二置法不尽厥辜而朋奸倚势□□剪沷甚难闻户工二部库局皆有专管今以官爵较钱谷孰重孰轻当于司臣中设管库主事一员专管册库四方文檄逐日登注各司升官拨吏先三日移手本册库查明方行升选取拨每日封固直夜巡逻则吏书奸窦庶可小清又文选考功主事各二员而验封稽勋仅各一员官少事烦宜于验封更设一员与主库更递为用量移户部司官径省一员庶事集而官不冗又如两直江浙福湖河山东西川狭各一员两广共一员合十二员而两直旧多二员云贵两广只共一员屡有不平之叹议以十五年三选二次两广一次云贵其册库验封添设二员一以待云贵之简用一以待江浙福湖等省之缺乏虽为地择贤不为地设官而因时革俗亦救偏补弊之意也先时吏部题推司官云贵两广时亦简用及后推皆两广而题疏犹以云贵两广为名工科给事中王元翰言云南吏部在成弘间则有张志淳为文选至户部侍郎在嘉靖间则有赵汝濂为考功至副都御史有张合为稽勋郎中在正德间则有杨一清为冢宰出入将相身都宰辅  皇上初年则有严清为冢宰清品重望著于士林欲修故典以饬吏治故时乔议复册库亦致意于文献焉
　　○辛亥以日讲吉期恭进讲章
　　○壬子以  圣母万寿节补赐辅臣赓白金五十两纻丝三表里及讲官李廷机银币有差
　　○起原任贵州参政袁应文为湖广按察使备兵靖州
　　○升狭西肃州兵备李楠为狭西左布政
　　○甲寅西朝房火兵科右给事中吕邦耀疏言朝房者臣子退居之地听钥之区一朝煨烬岂属偶然  皇上天纵神明可超三迈五然迩年以来独驭区宇之意胜信任群下之念微挠其职而并弃其员疑其人而并吞其事爕理不闻枚卜喉舌半属代庖禁锢者赐环无期考选者河清难俟甚至馆选四年不散直指数载无人用者不必贤贤者不必用公论以为宜去者不使之去愤盈之气蕴崇以为内灾宜居者不使之居燥郁之蒸炎歊以为外灼朝臣不具焉用朝房爰命祝融付之烈焰为灾虽轻所关实重乞速简阁臣开言路使在朝者各陈其力营其职在野者各访其行复其秩则庶官无旷  上不难为有虞之敷施而天工时亮天不难为□家之纯佑矣刑科右给事中曹于汴亦言朝房者朝臣栖息之所今阁臣不简大僚不建庶官不修言路不擢职既废矣房于何用昭昭之表实藉是以牖  圣衷宜亟行四事以答  天意不报
　　○乙卯易州神器库火
　　○礼部左侍郎李廷机请亟补讲官不报自辍讲来讲官无事唯依期日进讲章廷机独任久之去岁以人言乞休遂辍草者三月前后请疏凡十数上俱不报
　　○户部尚书赵世卿告病不允
　　○监广宁门赵禄监候处决邢朝王奉张宪发边卫充军从科道法司之议也
　　○丙辰赠故户部左侍郎董尧封为户部尚书
　　○南京刑部尚书赵参鲁告病不许　　○南京四川道御史李云鹄论狭西税监梁永均州税监黄勋宜画法究治不报
　　○河南郾城县民王就见奏知县杨师震贪虐残民以窝访毙其父之瀚故
　　○刑部审实钻买举人监生乔可望等追赃枷号发遣
　　○丁巳湖广黄州府民萧继先挟疏奏推官高维垣枉杀其父持刀至保宁门自刎不殊为巡视所缉事下法司继先亦自以窝访讎法卒不为维垣罪云
　　○戊午以拟大学衍义补序成赐辅臣白金三十两彩叚二表里又以去岁二次年节补赐辅臣白金八十两彩叚四表里及讲官李廷机有差
