<!-- { "loadSidebar": true } -->
　　○时风霾屡作礼臣引洪范庶徵时风恒风为言又自丙戌至戊子三日日旁有黑气出入日中磨荡者久之南大理寺丞董应举以闻而北司台不报
　　○带管工部分司刑部主事樊良枢陈船政六款  上下部议除裁关税一款姑免纷更其余一请督荆关招商以市木荆州滨江商贾辐辏材木所出但买木官任之则烦猥商任之则滋弊惟商买而官验之则官有余力木得实用一请复荆关木价以便买旧制以杭芜之料银佐荆留荆关之料银解部近以荆银买木以杭芜银抵解不知荆关自一万四千外皆系应解之数于荆不免而于芜杭有累岂如仍旧之便一请督芜关报木以便买以淮厂而待用于荆木不无迟缓以芜关而移木于淮厂颇为径捷宜速发贮库漕银召商当官领价视时缓急预备亦权宜之便计也一请增大料木价以苏商漕倚商为用欲裕漕当先裕商但以大料大桅之节省仿浙船例通融补足漕米不平之价每船加银六两五钱则商受实惠厂有巨材一请督兵工放木以急漕漕厂京厂各有专司漕商京商各有定役自奸商射利窜入京关两头牵掣漕是以病莫若各自招商买木将商名木数先移龙江关知会凡抵江关之木验有荆关批文芜关免票与部挂号相同者即便放行船政所督造分司不得截留以误漕用仍刊榜水次严禁公私科索则官商不相病而京漕亦相安乞通行南京兵工二部及总漕巡漕抚按湖广藩司荆芜二关一体遵行
　　○户部尚书李汝华以会推大选事竣乞辞铨务不允
　　明神宗显皇帝实录卷之五百六十九
　明神宗显皇帝实录卷之五百七十
　　万历四十六年五月戊子朔夏至大祭  地于  方泽遣公张惟贤等行礼
　　○刑科给事中姚若水奏奴用谋极狡须宜预防请罢内市慎启闭清占役禁穿朝令诸监各置木牌出入查验以防夹杂责成直卫首领以防顶替
　　○有净犯庞忠紏把棍王云等阻挠上用钱粮稽误婚礼妄讦有司司设监以闻  上命锦衣卫拏送镇抚司究问
　　○己丑吉世子常淳卒
　　○以编修林欲楫马之骐简讨丁绍轼王祚远冯铨李国＜木普＞等充起居馆纂修
　　○升昌镇游击邵永福为镇远城参将大同都司张继先为宣大右掖营游击顺义守备徐高选为四川獐腊游击黄崖口提调杜炜为五军佐击都司马台提调张奇卿为神机四营佐击　　○工部奏税银一项原系奉旨分解以助  大工数十年以来积欠已逾百万伏乞敕下本部咨各省直将徵收见在税银作速差官起解仍备造清册立限送部查考以凭参处
　　○庚寅以乌龙潭指挥平四知为保定忠顺营都司指挥杨梦熊为定州忠顺营都司备御何尧年为江水营游击
　　○巡仓御史王象恒条上仓漕八要  上命该部议之一严责旗总以杜挂欠于选官佥甲之时详为查核贤能殷实者充之漕务参政升迁亦如边方事例交代庶挂欠可杜一专选库官以便责成凡省直轻赍解到淮库逐一验兑钉封钤固择廉干正途并法马解通州坐粮厅较量仍设通济库官一员以复旧制一革船户帮贴以省烦苦河西务剥船八百只派正户八百家又佥帮户二千四百家差遣追呼不胜骚扰不如尽行裁革而出官银帮贴之虽减二千金济边之额而所利实众一议革揽头以禁侵渔凡解白粮务要亲自上纳既可省包揽之费又免比解之苦犯者包揽解户俱应严惩一多留通粮以省烦费改兑分贮通仓立法自有深意后因改兑不足暂拨正兑凑补又因京仓匮乏遂将正兑尽入京仓灾减过多通储既竭而京仓亦缩今宜每岁于尾帮正兑粮内临时改拨通仓三四十万俾足一岁支放则内外不至偏枯一收余米以实仓庾凡各卫所纳剩余米该仓即具数呈报督部酌量时价动支官银收买另入空廒俟有挂欠呈请拨补即令支价还官若收买过多仍将用过官银径自开销不作  在庶官军得沾实惠又便速回一严稽查以杜虗冒每月放粮除锦衣卫向系题准拣廒及巡捕各军劳苦另行坐派外其余有卫之军即坐本仓之粮其无仓之军听下粮厅查会计文簿俟陈照数阉搭凑足一仓应放额数既可辨年貌于相习又可寓点兵于授饷又禁改折以重根本凡省直因灾改折银两解入太仓另为收贮照例于每年四月十月以每石五钱折色折六年即可余一年之粮或遇近京灾祲不妨多放本色一二月以寓赈济从之
　　○河南道御史唐世济奏用兵宜先议饷倭之役费过七百八十余万播之役费至二百余万今所需饷倍于征播半于征倭而吃紧尤在粮运查通州至山海有水路可行宜先运米十万于关内他日大兵渐集可无枵腹之虞又通州为神京肘腋四百万军储在焉宜及时修筑为未雨彻桑之图　　○锦衣卫镇抚周仁卿陈破虏在用火器昔从提督李如松征倭见辽兵归阵止携弓箭短刀未谙火器之用请给敕谕浙江巡抚容职往彼处挑选各营火器手精兵三千员名各带鸟嘴铳三眼枪等件借府州县未解钱粮为安家盔甲等费又如滚地雷干子雷雷火鞭飞蒙炮数种皆破虏神器当于广宁添设火器手三千名统以一将朝夕训练诸堡有警分兵策应大敌猝至合营堵截此诚安辽长策不报
　　○云南巡抚曹愈参有疾准回籍调理
　　○赠辽东阵亡总兵李如松少保宁远伯赐谥立祠加祭茔葬荫一子李性忠为辽东铁岭卫指挥使世袭
　　○壬辰以端阳令节颁赐辅臣上尊珍馔　　○山东巡按毕懋康陈东省急务在重储偫凡积榖非溢额或溢额而以科罚用事者俱不得荐其经荐者即作正荐三年准考满授封在清丁粮田荒丁逃其额银摊派于见在之家然后实丈实清俟三五年后丁充荒辟易以为力在撤重税临清商税旧止设一钞关岁入七万八千余两后以东征加额添设税监近难议罢其额尚存何如罢之便在豁包税东省包税穷邑僻陬无一免者商尽而问之民货穷而移之地势且至无商无民往岁救荒此项已及宽政今当尽行豁免一裁冗员自永乐初年设东昌府马政通判岁俵民间孳牧本折兼覆核徽州所解钱粮今无是矣职掌不过稽核文书讵足烦专官哉宜与临邑沾化蒙阴各县丞及武定州仓大使蒙阴县训导一员并议裁革在折军器东省每岁额造军器一千四百余事科价计四千七百有奇脚价铺垫计二千有奇而铁非土产冶复不良徒供奸弁之侵渔孰若岁将料脚铺垫银两解官听委官监造给军之为得在宽大户二东连岁旱蝗民几无生幸一二素封施其补救而官府之为收为解为漕米为仓米为俵马为驿马为供帐皆佥富实充之每每供役輙至破家故欲与东人休息当勿佥大户庶几民有宁宇在戢豪宗东省三列藩封其支庶贤明固多而作奸犯科亦不少宜创建宗学设宗正一员时勤训迪仍岁录其贤否实迹以闻随轻重而褒戒之庶有以杜僣踰而折跋扈之志一议藩租福藩庄田在东省者辄先期差人守催供亿侵耗难以具述孰若令有司照数催徵依时起解之为便在苏邮传今天下驿递皆困而东尤甚每见各驿登报文簿支销大约传牌与勘合参半纸牌与火牌参半其间多有假借及隔岁诈冒者至于船夫动以百计而进解伴送差动以千计又明设乾夫名色以应其求宜著为定例有与款不合者许有司径自按例奉行即查所革以定本官之才略至于邮政钱粮逋欠如浙江江西苏州松江凤阳五处共欠东省站银二十七万二千两有奇宜听东省两院年终查参庶钱粮实有协济在通海运国初漕运繇海后以漂没为虞始开会通河然河徙不定莫若修胶莱新河与会通表里而行繇淮之六套口入海至麻湾口入河繇海仓口出海至天津约可一千四百余里沿崖扬帆不涉大洋善风不数日可达非若河道之迂艰居恒则两路并进遇梗则此滞彼来庶转输不匮亦国家无穷之利也
　　○命行人陈玄藻往贵州主考
　　○癸巳大学士方从哲言今天心示警灾异叠呈如广宁民妇产猴殷家堡两处椲杆发火山西州县地震压死五十余人狂风毁坊拔木摧折门櫰烈火焚宫河水变赤群鼠渡江风霾昼晦皆变异之大者伏望  皇上停榷税录废弃宥直臣举热审补阁部科道等官以匡国事而又时勤临御以整顿朝纲大发帑金以弘宣德泽庶天变可回时言官亓诗教等亦以为言俱不报
　　○命考过岁贡生员王曰鼎等分送南北二监肄业
　　○甲午  孝宗敬皇帝忌辰遣官祭  泰陵
　　○升重庆知府王遇宾为下川南道副使从四川巡抚饶景晖奏保也　　○兵仗局奏武备空虗  上命先年发出熕炮等件作速补造库藏损坏者即与修葺
　　○蓟辽总督汪可受奏大张挞伐宜添募兵马计每兵一名月给粮一两六钱另器械二两一岁共该二十一两二钱马一匹该银十五两则京发六十万尚不足二万兵一年之费此外多兵何以济之且建固屡叛成化三年遣兵五万三道并进朝鲜率兵万人会剿此以天威胜也万历二年王杲为逆且用宣谕迟以二年我之用间既就彼之戒心已弛乃夜入险阻成功此以庙筭胜也今奴视昔何如饷未备而兵先集不开自乱之端乎愿当事者以同心处饷为谋国之忠我  皇上慨然发饷为保天下之智勿遽轻言挞伐也
　　○乙未起山海关总兵杜松奏乞宽限招募家丁方可抵关  上命兼程赴任
　　○命贵州黄道宣慰司土舍刘时行承袭宣慰司
　　○管理临清砖厂工部郎中米万钟奏御戎胜筭在急牵制宜传檄朝鲜哱罗诸夷或诱以利或恐以害又榜示华夷之人能构酋首者厚加爵赏彼必自疑自保我可修备练兵在固要害如广宁镇武以东地名沙岭者要害更甚沈阳宜设备添兵以防其冲在练火器火器有战器有埋器有攻器有守器有陆器有水器用之合宜无有不胜夫良将一员火兵三千足敌强兵十万今宜多造火器急选能将训练斯我兵寡弱可无患在练车战昔李卫公越千里讨突厥不废车战而二十七年虏贼十万内犯我师三万被围于七里沙滩竟以车营保全今宜仿飞辕寨诸法以练车止则钩连如城战则旋折为门每车御以二人执兵弩者不计斯可抗敌制胜在罗真才悍者使斗勇者使攻沉毅者使据险利口者使行间善随地形结构者使营垒谙山泽高山水泉之利者使详地形明七曜休咎者使察历数斯群策集而肤功可奏在厚军糈投醪挟纩斯三军用命今额饷不充其何以奋则内帑之发宜亟一重将权从来权不预设变不先图今乃不较众寡不量劳佚辄驱之死何以得其尽力则不驭之说宜讲伏望敕下该部酌议举行
　　○丙申升河州参将薛永寿为甘州副总兵河南都司李应文为神机二营参将大宁都司高秋为井坪参将岢岚守备李国柱为宁山游击南京兵部中军黎国灼为广西永宁参将调雷廉副总兵杨应寿为狼山副总兵蓟镇副总兵杨茂春注左府带俸
　　○命暂止河工候班军至日挑浚　　○直隶巡按周师旦奏缴宣大两镇造完大将军灭虏等炮鸟铳三眼铳等共一万二千七百五十三件暗甲牛心盔共二万六百八十七副分给各城堡
　　○丁酉  太祖高皇帝忌辰遣官祭  孝陵
　　○都察院署院事刑部尚书李志言辽饷亟需盐课乞将考选御史孙之益等立点两浙河东长芦盐差不报
　　○加添哱罗伯彦等表里衣服
　　○谪戍钦州守备张兆鹤以督臣劾其贪肆也
　　○戊戌命原任延绥阵亡副总兵黄演孙黄廷用袭荫榆林卫正千户
　　○升山西副使阎调羹为参政分守冀南以前参政李邦华未任乞休抚臣奏保之也
