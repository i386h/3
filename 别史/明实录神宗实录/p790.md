<!-- { "loadSidebar": true } -->
　　○表扬节妇田氏从湖广按臣之请也
　　○江西巡抚包见捷奏奸民鼓噪激散县官参万年知县金时中革任下吏部
　　○癸亥大学士方从哲奏  瑞王出府成婚已经四载而府地未建何以创维城之业且  惠  桂二王嘉礼在即他日妨于并举乞将礼部所拟地方钦定一处以便择日兴工
　　○巡按直隶曾陈易奏真定卫正千户崔九功威逼人命律宜遣戍乞敕下兵部行臣提问从之
　　○直隶巡按王象恒条陈仓漕要务内议设通济库大使一员
　　○户部奏行五城动支赃罚银两煮粥赈济从之
　　○  福王常洵奏其子由崧讨内使  上准给李吉祥等六人往并写书与王
　　○甲子礼科给事中亓诗教奏昔  太祖高皇帝令四方灾异无论大小即时飞奏又谕博士许存仁曰天人一理必以类应为君者宜下修人事上合天道为臣者亦当修省以辅其君今地震星异一时并见伏愿  皇上专以法  祖为念遇灾知儆除旧布新凡用人行政之间治国齐家之道一一嘉与海内更始庶可转乱为治不报　　○兵部尚书黄嘉善以师期将及敷陈五款以赞庙谟一明部署之分一联辅车之势一开受降之途一守芦桥之险一悬重赏之格上曰这所奏诸款都依议行诸将奉命出师义同一体务要并力齐心共图灭贼有功同赏有罪同罚如有相忌相倾及争功偾事经略监军参来重处决不轻贷其悬赏一节还着经略衙门议定条格出榜晓谕以示鼓舞朝廷赏酬决无爽令
　　○湖广巡按彭宗孟按楚四年不代以病乞归
　　○准降封奉国将军器调镇国将军融灵朝璈等及蕴矿夫人曾氏恭懿王朝王□薄第三女东燕县主等各诰命
　　○河南巡抚李养正参彰德卫指挥陈寿剥害军匠拟照边方立功例五年还职从之
　　○差少詹盛以弘往肃府致祭
　　○差御史吴允中巡按湖广
　　○乙丑彗星出于氐如鸡弹大长丈余色苍白尾指东南后十数日转指西北扫犯太阳守星入亢七度一十分又三日渐往西北方行尾扫北斗天璇天玑文昌五车等星逼紫垣在亢六度至次月十九日始灭
　　○旦又有花白星见于东方与彗星为二
　　○礼部奏湖广提学副使葛寅亮所取士文字乖异宜将黄中道等降青衣待岁考定夺其已中者罚压二科会试本官应下吏部议处从之
　　○户部言兵饷一再议而仅得二百三十万今解者已及一百六十万现存者仅南部三十五万北兵工之六十万大征未举而支销几尽况调发诸费一切倚办前科臣条议十四款内除河工原借银淮安仓四税银各省直协济银具题奉旨外如南兵部之库贮操江之存剩后湖之赎锾滁州行太仆寺之马价河道之余积山东河南漕折之扣存两淮库之余盐及河工银此七款者皆可那处故臣前欲于南兵部河道衙门各借解二十万其余听酌解一半若各钞关之节省赢余各省直无碍之搜括两殿中书之议差以风援纳士民输助比例山西赈荒事例举行前＜锍-釒＞已娓娓言之乞早简发以裕军需上曰这七款俱依议如数取解以助军需人臣义在急公各衙门毋得执争误事
　　○吏部以察期渐逼科印虗悬乞将原推赵邦兴诸臣点用以襄大典
　　○丁卯顺天抚臣刘曰梧奏顺永二府为京师股肱辽事初起二府先被徵发清河之没蓟兵独多且援兵繇蓟者抢掠诛求家家疲敝乞下科部酌议免此一隅加派以巩  陵京而科臣以为请免例不可开独是勤王战没供应蓟独偏多或于原派数内姑准一二宽徵他自不得援为例也从之
　　○江西巡按张铨奏张承胤不知奴之诱我轻进取败是谓无谋猝与敌遇行列错乱是谓无法率数千之众不能死战而束手待毙是谓无勇昔赵括长平之败其毋请无从坐任福好水川之败韩琦自奏贬秩则承胤为不宜恤而张旆果以力战死邹储贤果以骂贼死又当别论不报
　　○浙江巡抚刘一焜奏停免袍叚补织  上以袍叚系先年暂免未完额数今该局题称上用及婚礼诸大典并各节赐赏所需历年应用将完见今缺乏难以停免通照分派上紧儧织分运解进济用勿得稽迟
　　○直隶巡按董元儒奏陈漕运六议一专责回空于管河各府佐令其躬亲催儧逐程交割各具船数日期呈报以凭稽查一酌建仓廒于每府水次委才力府佐一员董理粮务将徵完运到日期揭报粮道粮道亲临核验收贮俟军船到次兑发庶官军无所施其勒索一曰申严职掌间徵之始先行文州县令其依期徵纳详验米色取印结申报本道间行掣验至于开兑之日本道移镇水次严督管粮府佐一以参处之法绳之庶人心自肃一曰裁省押运浙江设有押运都司佥书一员仅于开帮之日官旗过堂点名既无控御防护之功且有骚扰诛求之害何如省之俾得专精屯局也一曰议建闸座济宁以北自戴家湾闸至临清砖闸相距三十余里河势陡泻宜于适中秋家楼处建石闸一座而又于王家浅回龙桥诸处各建一座于鳌头矶前另凿月河立小闸以资蓄洩庶回澜一倒水势自平一曰＜锍-釒＞浚白河天津至通州计五十九卫浅每年额派各州县卫浅夫一千七百余名费工食万余金宜将额派银两解通惠河衙门转发管河通判及四总委处募夫浚筑自潞河以至津门画地分工勿令衙役经手即衙军亦以此法行之查无浚筑实功即扣留月米雇募充役庶夫无虗冒年终各官听部臣举劾而又编选旗军分别三等以正丁领运以余丁帮贴庶漕运有禆该部是其策  上命俱依拟行有司怠玩误事的各御史据实参处
　　○左布政使王在晋副使尹伸刘遵宪潘润民李叔元知府胡一鸿各考满
　　○直隶巡按董可威参运官戴天锡等过淮违限应分别罚治
　　○准原任大学士已故殷士儋孙殷启贤补荫及原都察院宋应昌孙宋楚望改荫
　　○颁给过益府等府诰命
　　○原任翰林院修撰在籍服阕韩敬奏孤臣奇冤久郁乞敕下部院科道研审下礼部
　　○庚午以姜弼起参将职衔协守蓟镇东路副总兵事　　○中书刘复元请输谷千石济江西水患许之
　　○升蔡献臣为光禄寺少卿曾守身为云南副使
　　○应天巡抚奏七月中宣城宁国青阳三县洪水渰没田园万余亩溺死五十余人乞敕勘明分别蠲赈
　　○以原任山东参政袁应泰补河南参政
　　○升湖广副使高出为参政分守大梁礼部郎中饶景暐为颖川兵备参政刑科给事中陈伯友为河南副使
　　○降原任南京吏科给事中黄起龙添注广东按察司知事
　　○辛未宴泰宁等卫进贡夷人兀尚歹等一百一十九名
　　○赐已故户部尚书赵世卿祭葬　　○壬申大学士方从哲言自三月狂风昼晦火光烛天嗣后猴妖豕怪见于辽东山西纯阳之月大雪冻毙骡马见于关内至于  祖陵之地以是月而有天鸣地震之报辽左八月同时而震者三京师大内咫尺  天颜而地震一见于秋初再见于秋杪未几白气现于东南彗星出于氐宿妖象怪徵层见叠出夫岂偶然除臣等奉职无状痛自修省外所望  皇上大奋乾纲亟修  郊  庙临御储讲实政以与天下更始立补阁部台省诸臣举废宥戆罢徵停织批发如流将人心悦而天意得太平万世之休祯以一念转之而有余时礼臣台省亦多以为言
　　○户部尚书李汝华兵科给事中赵兴邦等会议南粮改折二年奉旨咨行乃南部欲折一年又欲留一半以饷南军毋亦割肉医疮固自有所难耳合无照议将南粮改折一年尽输辽饷庶南北不至偏困至于水兑折银除三十八年以前带徵姑免解外自三十九年起至今年止拖欠银两相应照数补解文到即将见完八万二千两作速差官起解以需急用其余上紧催徵陆续接济岁终总计所入照三分之一起解饷辽勿至仍前积欠至于择用督粮部臣相应如议  上从之仍着未完者作速催徵不许仍前拖欠
　　○癸酉  诚孝昭皇后忌辰遣官祭  献陵
　　○起升太仆寺少卿朱一桂
　　○甲戌巡按直隶田主金言杨镐前抚辽时尝以可可毋林之役经臣劾其伪功今之所进于镐者其说有四曰本之以忠行之以正持之以公击之以断而犹愿朝廷以重典救今时之弊毋以姑息生怯懦之阶庶辽事有济不报
　　○乙亥西洋国陪臣庞□□由峨等奏臣与先臣利玛窦等十余人涉海九万里观光上国叨食大官一十七载近见南北参奏要行驱逐念臣等焚修学道尊奉  天主宁有邪谋甘坠恶业乞  圣明怜察候风便归国若寄居海屿愈滋猜疑并南京等处诸陪臣一体宽假以全  天朝豢养之恩
　　○革宿邳等处副总兵公国光任以督臣劾其以疾擅离地方也
　　○以原任游击游世功补武靖营游击从经略之请也
　　○丙子浙江巡盐御史杨鹤奏苏商灶言  祖制两浙每岁行引四十四万四千有奇分派三十六场盖计各场所产与地方所食而立之法至嘉靖十六年以台州隔海题行要盐华山等县复沿例以请票盐行而引始困然国课取办于票盐者一万四千四百五十两有奇此外尚有各县各场课额若止行正引余盐才八万尚不足抵边商库价势固不能革也嘉靖末倭警灶户息灶积引至一百五十万盐臣韩俊于是有带销之条以四十四万余引为正额带掣五万为销壅然一岁四掣往卖未销运发踵至臣欲于带掣五万余引之中大为除减内商之掣既通则边商之引亦易售所谓通商者此也灶丁洪武时给与工本钞二贯六十文以备器用口食钞一贯可易米二石又每丁给有灰盐以资摊晒有草场以供樵采草场所收之值岁可抵一丁盐课之半后草场归豪右而于各灶丁徵收全课至卖妻鬻子以偿每遇五年清丁清荡不过责成场官听命于场霸团堡攒书等臣查嘉兴分司芦沥场总催之役最为不均荡连千亩者反以脱役苦无立锥者竟陷总催因为允行立荡佥催之法又查松江分司浦东下沙等场荡各数万每丁止纳课银一钱三四分独袁浦一场荡止六千余亩每丁纳课银四钱有奇臣思以松江一司之场均松江一司之课于  祖制既无违背而可以苏贫困亦毅然允行窃谓一场之中当役不均者宜仿芦沥场之法行之一司之中纳课不均者宜仿袁浦场之法行之其势家豪族有以民户占种灶产者量加锱铢以补灶户至清丁之年必委贤能有司会同分司官着实清查尽将灶户唤集延问疾苦庶场官场霸攒书人等不敢为奸所谓恤灶者此也
　　○礼科给事中亓诗教奏今岁试差因  皇上迟不即遣以致应天及浙江等七省有入场改期之事解到试卷违错关节情弊非一一磨勘何以肃画一之规今科中止臣一人又有编审巡青之差编审非三阅月不能了而巡青例在年终奏缴又安能更任磨勘之役乞将先后考选蔡思充等令其即日入科办事共任磨勘庶试典克襄而臣获免于鳏旷不报
　　○礼部奏十一月初六日冬至次日例设庆成宴于殿陛  上命免办
　　○差太仆寺少卿苏茂相兼摄东西印烙
　　○升太仆寺少卿姜性太常寺少卿宴文辉光禄寺少卿钱策
　　○丁丑广西巡抚林欲厦奏梧城火灾延烧公署官舍楼亭二百九十余所民居无数死者四十四人煨烬不辨者不可胜计也兼之亢旱为灾啼饥满路除另议赈济外乞留知府陈鉴免觐以安孑遗
　　○直隶巡按龙遇奇奏愚臣俸逾六年因接差致误考期乞比云贵川广事例准在差考满以广孝治
　　○以林欲栋冯盛明闵洪学沈光祚为江西山东山西广东各右布政
