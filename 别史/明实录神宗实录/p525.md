<!-- { "loadSidebar": true } -->
　　○先是遣太常寺少卿赵崇善行人陈名岳持节往江西封益府安义罗川二王使臣已行适益王讣至礼部言吉凶二礼并在一时原无事例在宗藩要例亲郡王薨逝其子孙应袭封者俱俟服阕请封此谓袭封子孙设耳若请封在先册命已颁册使已行而应封者偶有服制则君命为重万万无俟服阕之理况二王受封银册俱已铸就今年月日字样万万无销毁改造之事二王之封正副使自当照常行礼一应接册等仪通如常不宜裁节以恭  上命  上曰可
　　○己丑初播酋之平也播民谓沙溪渭河原系播地安酋称渭河驿隶贵州宣慰司未有官设于水西而地属于播州者乃下巡按会督抚从公勘明之而制督二臣意见枘凿川贵诸道多怀观望于是四川巡按李时华以桑梓嫌辞贵州巡按毕三才以身在事中辞兵部上言台臣按部一方职专风纪义重紏绳兹清理地界上关军国安危下系夷情向背乃相与引嫌思避而请科臣往勘臣等不许也但臣等窃念兹事非会勘之难而处置之难合令川贵督臣王象乾会同贵州巡抚各秉公虚悉心查理可复则复可与则与务要上尊国体下服夷情处置停妥永无后患斯为完局仍行各该巡按御史俟处置事定即从公评议会本具奏如有不妥不妨明白声说分别议处请旨定夺从之
　　○庚寅辽东总兵官宁远伯李成梁以年衰乞骸  上以辽东冲疲重镇陵京倚籍不允所请
　　○辛卯楚府宗室华越讦奏楚王以异姓假王  上悉其以小犯大令部院会同该科参看具覆
　　○癸巳左都御史温纯十五＜锍-釒＞乞休  上不允
　　○各省直审录部寺等臣至今未允于是刑科给事中钱梦皋以请不报
　　○甲午刑部以侵费官银永戍指挥毛承恩追其赃仍究经承掌印官吏通同罪从之
　　○乙未辅臣等以  福王婚礼日期宫闱吉典请先期早命精简
　　○戊戌礼部署部事右侍郎郭正域奏言楚藩讦奏事情臣等恭诵  明旨无非欲明上下之分定崇卑之等警刁薄之风广敦睦之仁甚盛心也华越等藐尔属宗越关具奏以小犯大罪复何辞但事干天潢情节重大不经勘问谁敢分剖如所奏实则设谋以乱  皇宗盗大国者神人所共愤  祖宗自有法度如所奏虚则造言以亵渎亲王者亦神人所共愤也  祖宗自有法度但楚王袭爵二十余年何至今而始发且不发于士民而发于本宗又发于女子骨肉之间果是真知真见否能无别项私讎希图倾陷否楚王止论华越一人而二十九人奋不顾身同来陈奏果系公心公愤否抑或别有他故结党欺凌否伏望  皇上敕下抚按委择公正清白司道府县将两＜锍-釒＞人证从公勘问务要楚王之源委明而后楚王之名分可正各宗之真情得而后各宗之罪案可成＜锍-釒＞入从之
　　○遣官祭  中霤之神
　　○先是  圣谕以天气暄热令两法司并锦衣卫将见监罪囚笞罪释放徒流以下减等发落重囚情可矜疑并枷号者俱具名入览刑科都给事中杨应文因请并宽诏狱诸犯请敕镇抚司将见监人犯通送法司遵照热审之旨一体研究不报
　　○中都留守佥书韩有光赃败私逃疑知府金时舒所揭中途相遇持挺殴伤时舒左臂淮抚拟有光造意应绞下部知之
　　○命御史许乐善掌河南道事
　　○吏部以大选届期请先是拟升太常寺少卿文选郎中倪斯惠  上准给假着员缺另推
　　○  睿宗献皇帝忌辰遣官祭  显陵
　　○癸卯太常寺卿詹沂奏称先任南京太仆寺卿遇诏请封拘嫡庶生难并封之条失查死得并赠之例遗生祖母未赠恳乞比例补赠吏部查例以请从之　　○河南开矿锦衣卫指挥杨宗善进矿银五千五十二两  上命收进
　　○礼部署部事左侍郎李廷机奏秦王谊漶以中尉进封亲王其时为万历十五年在条例谓之例后进封不得与亲王世及者比其庶长子之例须俟母妃年满五十无出则庶长子应封世子有出则庶长子应封中尉今母妃年限未满臣揣秦王盖虑其子或为他日之中尉而欲先得目前分外之郡王此其意但为私谋且例从进封与秦一体者九府即今九府见有三庶如封则俱封是一辈而三郡矣自此而一辈复一辈王爵之滥可胜计者虽禄米只照原爵关支而封一郡王即有一郡王之银册银印又有郡王妃之银册又有教授典膳民旗民尉俸给供应等项银今当内外公私万分匮竭之秋臣部每为王府题覆极力磨勘细至名粮不敢轻与今此一事不独秦藩更有诸藩不惟国典尤关国计伏望明谕秦王以追封之恩报礼宜重首藩之体作法宜端使其子存枢或就本等中尉之封或俟母妃年限之满恪遵彝典永杜幸门不报
　　○礼部奏益王薨逝六月二十四日起辍朝三日差大理少卿致祭行人治丧礼钦天监博士择日开矿合葬从之
　　○户部题监兑部臣原系督理漕务兼催起运钱粮二者均国家惟正之供湏粮银尽完方云竣事宜通行省直抚按及监兑部臣以后部臣粮完日押至交割地方即速回任照旧督催不许回家自便其交代之期改于九月终旬务将京储尽数报完方准回部奏入从之
　　○工科给事中钟兆斗题自新河口开而故道渐通拦河坝筑而决口渐塞在事诸臣之所称说一惟以并力下埽尽塞决口使全河东注为第一义今则下流又多旁溢之水前此集百万之生命毕力于新河今此合数省之物力尽用于决口决口未塞尚可为也塞者复溃何以继之伏秋水涨而不及塞犹可托也水退之后而不可塞何以御之坝功垂成而忽废新河既通而复阏而新总河两奉  明旨督促尚未任事乞行申饬  上曰河工成否未定缓急难措李化龙著刻期赴任毋得再行延缓
　　○乙巳准原任巡抚狭西太子少保兵部尚书贾待问孙男贾绍庆入太学
　　○工科右给事中宋一韩因李三才揭遂上言黄河故道已复陵运无虞惟是蒙墙决口未尽堵塞李吉口坚城集间有浅阻未尽挑浚南岸堤防卑薄未尽挑筑义安山溃入小浮桥未尽归一徐邳以堤岸倾圯未尽增帮而且戛戛乎叹河之难塞也防河犹防虏师有三鼓河有三候六月是其一鼓作气时也七月则再鼓而盛八月则三鼓而竭矣今日河势虚憍锐不可击合用李牧急入收保之法谨避其锋急保埽坝并固守诸要害可也然河非持久之水也每泛涨一次不过三四日旋落矣俟其水势消落机有可乘合用张仁愿抢筑三城之法即日万杵齐发水涨复止可也至于李吉口坚城集以下水势漫散决口既难猝塞而坚城诸处更无洩水之区恐其奔决口也愈怒其为力也愈专此时合用周亚夫以梁委吴楚之法姑少尝之以杀其势仍候水信以为工程可也若坚城以上深其中流徐邳以下高其两岸使下流有所容上流不得决而旧河率以塞此十全之策固非今日所能办亦今日所不可不办也伏望亟敕工部飞檄当事诸臣依旧总河分派工程悉心料理以图万全  上令采其语与新总河行之
　　○户部题各府州县掌印正官查将本年分应徵本折漕粮及轻赍等项银两逐一先期催办在十月以里漕米起运银两贮库方许离任若粮银不完及虽完而米色粗恶者各掌印官虽经离任仍听监兑主事会同巡按御史指名题参照例降罚从之
　　○监察工程户科右给事中梁有年礼科右给事中吴文灿等请停止崇德两配四斋等殿并力
　　奉先殿不报
　　○丙午差御史吴楷往湖广巡按
　　○起补原任游击宋鹤龄为四川松藩游击　　○丁未命王国栋注右军都督府带衔
　　○兵部以陆虏潜入内地邀杀牲畜军人游击罗星不能堵截追逐且夙多赃迹罪宜永锢副使董国光参将丁光宇议从原免从之
　　○刑部尚书萧大亨以两部事任难兼具＜锍-釒＞乞休  上不允令照旧任事以听后命
　　○遣官祭  火德之神
　　○戊申先是兵巡上川东道参政张文耀发守备周以德投贿抚按会劾兵部覆议下以德巡按究问既而勘播功册内注以德免提复职听推六字文耀一见艴然遂具揭巡按屡辞勘功并呈周以德始末语连旧守道张悌谓悌在事之人不宜与勘况复主笔自为夸张且轻脱贿臣抗违  明旨而引原任提学副使庄懋华口语为证御史李时华面讯督臣王象乾以为曾令悌与勘及檄＜棥心＞华底稿＜棥心＞华词甚游移御史以闻时张悌已巡抚大同矣具＜锍-釒＞自办＜棥心＞华亦辩文耀又复参驳互相讦发科臣项应祥御史吴楷交章论之奉旨下部吏部言二臣之争议有待勘而决有不待勘而决者夫张文耀发周以德赃证已确宜明正其罪永不叙用以显却贿者之节张悌征播首功已列之督臣李化龙＜锍-釒＞中况已超升巡抚薄示报功而夸诩之辞宜削去以表不伐者之心此不待勘而决者也至周以德免提复职听推六字此激愤之所由起而执笔果属何人叙张悌之功过于铺张此不平之所由生而媺辞果出何口要非追出亲笔底藁众指众视亦何能以自勘之罪罪之此必待勘而后决者也督臣王象乾与按臣同心一体设诚相与必能定两家之是非参政王嘉谟实见得是不妨与庄＜棥心＞华异同必能证两家之虚实乞命巡按御史虚公勘定详审核实以听朝廷处分诏可
　　○己酉  上以右膝下生一痱毒不便  庙享谕内阁遣官恭代
　　○荣王奏四月初五日失火延烧房屋一百二十间下之所司
　　○差御史曹楷往江西巡按
　　○吏科都给事中项应祥条例八极一内外员缺之极两京部院大臣缺至二十余员各省直司道府等官缺至九十余员该部屡催屡抑应急为点补二职官滞壅自行取途迍在外推官知县有积俸八九年不迁者自推升＜锍-釒＞留在内御史郎官有积俸十余年不迁者应亟＜锍-釒＞壅滞三鬻爵滥觞之极今日此部开一例明日彼部开一例巧立名色多方招来甚至提举大夫亦得以钱贸应亟罢事例四逐臣禁锢之极建白诸臣一言不合则逐一逐则去不返丙戌以来十八年被斥诸臣不下百四五十员虽才品不同然随其短长皆可鼓舞器使应亟录逐臣五士习卑陋之极近来士风燕居讲究罕闻名节对客聚谈无非势利彼门可托此户可依甚且乞哀昏夜骄人白日变幻闪铄不可方物应急端士习六国计空虚之极今度支告匮九边额饷动缺者百十余万太仆老库借支殆尽河工一费且远括南太仆矣似此悠悠何所底止应亟讲国计七囹圄淹滞之极御史曹学程一言东事幽囚蚕室悠悠十年知县沈听之诖误宗藩曾无大过亦淹数载冯应京何栋如华钰陈其蕴蔡如川等淹淹诏狱见日无期覆盆沉郁仰干天和所关非细应亟清囹圄八土木繁兴之极自乙未祝融之后工役渐繁清宁两宫鼎建不待言矣他如乾德阁紫光阁万寿阁寿皇殿景德殿永寿殿四配殿崇德殿等处陆续传造源源未厌昭和殿清虚殿显阳殿拥翠亭浮玉亭飞香亭金海亭小南城船坞等处随工带造者靡费且十百焉尾闾不塞漏卮难继将有无穷之忧应亟罢土木＜锍-釒＞入不报
　　○庚戌辅臣题催浙江江西湖广三省考官
　　○辛亥  孝庄睿皇后忌辰遣彭城伯张守忠行礼
　　○以李腾芳为右赞善兼翰林院简讨　　○壬子南京工部尚书裴应章再以病乞休下部知之
