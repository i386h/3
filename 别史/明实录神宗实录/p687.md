<!-- { "loadSidebar": true } -->
　　○壬寅大学大叶向高言蒙发拟吏部尚书赵焕等各官辞本臣不胜喜慰惟被论各官内如袁奎徐兆魁外如崔应麒杨镐李思孝刘士忠李同芳等或居府寺或列封疆皆为重任若不一明白处分则议论不息纲纪日隳故臣拟令吏部尽为议覆以听  圣裁至于科场一事纷纭未结遂至部院三臣皆因此求去亦须公平并议以了前局故臣于礼部＜锍-釒＞拟及臣非狥人言而多事也以为事不了则言愈多言愈多则事愈枝蔓遂有因此事而连及彼事因后事而复牵前事又有因事而累及人因人而累及事展转纷纭朝端之所以不靖盖在于此于是思孝同芳并得放去
　　○向高又言蒙发拟福建巡抚丁继嗣一本为琉球封贡事此本已经部覆催请未发臣闻琉球已为倭并其来贡者半系倭人所贡盔甲等亦系倭物盖欲叚此窥伺中国心甚叵测巡抚＜锍-釒＞中言倭将明檄琉球挟其代请互市又闽浙亡命郭安国亦寄书其家语多狂悖不敢上闻而抄以寄臣东南之事甚为可忧乃夷使又未奉旨发遣覊留日久非但窥见内地之虚实且将谓朝廷百事迟延奏请不报益长其骄慢之心速其猖狂之举今北虏未宁四川又在告急加以东南再有倭警转饷募兵将大骚动在在空虚何以应之伏望  圣明即赐批发
　　○夺兵部武选司郎中卜履吉俸三月履吉初陪推江北司官后以清黄停推黄完题叙因自入似应复推等语为尚书孙玮简举遂有此罚
　　○癸卯刑科给事中陈伯友＜锍-釒＞请重士节振士气以继世道人心近者孙丕扬直节劲气年老乞骸李廷机偃仰浮沉狼狈乃去然不赐决于屡＜锍-釒＞之时而乃赐传于出门之后操柄不决于  上裁去留倒持于己意斯已非法至乎外而抚按内而馆寺郎署去留无关要务者亦何其艰涩也总之品有诚伪去有真假进退不明则士节不可得而重也意见岐路则议论分门近者一概优容漫无批发则抱悃郁忠者思所以效其谟而嘈杂支蔓者亦思所以行其计曷若以公议公论付之部院则黑白自分品流亦定故议论不明则士气不可得而振也惟  圣天子为之提衡决进退之计持议论之正则林薮有鸿渐之仪且可以饬雅化而琐闼有拾遗之忠庶可以襄国是
　　○甲辰吏部尚书赵焕奏备陈会议科场始末乞赐罢斥言臣以推举山东巡抚事于二十五日大选毕自劾求罢例当杜门又思会议既奉  明旨乃先与礼臣正春宪臣弘纲虚心商酌意见大略相同不意科臣孙振基有＜锍-釒＞紏论大率谓部院止议乡场而不议会场缘畏汤宾曰韩敬故而乃以臣之未至置之不较独责正春弘纲不知臣身虽未至二臣之议皆臣先期与议者则疏纵之罪臣当先二臣任之矣且如振基谓亦曾有旨意未下据揭具覆者此近日变例不可为常然亦必久候不下有揭可据间一覆之耳振基＜锍-釒＞上几日以越宿之言而责部院以即奉行不必候旨则为部院者亦难矣又言汤宾尹邹之麟必欲重治则敕下法司追取号簿拘集犯人将贿赂关节事情讯究的确方可以定二臣之罪而服其心奉旨卿秉铨以来虚明公正人心允服会议事原自明白如何因此求去铨务重要即出供职勿致稽误其被论各官卿还从公分别去留来说
　　○是日礼臣翁正春以会议招尤祈赐回籍终养奏言臣等奉旨看议将主考郭淐等分别议处方拟题覆而科臣孙振基之＜锍-釒＞至矣夫宾尹与敬事在庚戌之会场与臣今日先后不同时乡会不同事臣等安敢于诏旨之外擅为处分恐二百余年来无此政体矣遂奉有一并从公从实会议来说不必纷纭多事之旨宪臣许弘纲亦＜锍-釒＞乞罢斥并温旨褒答云弘纲清正无私著即出供职不得再辞前是十月丙戌诸臣会议场事时吏书赵焕先一日以东抚被论礼臣周永春久病未与振基于甲申有科场关系最重部院议处宜详＜锍-釒＞欲合乡会场并议议后一日遂有疏纵果如臣料之紏于是始下部并议
　　○命司业周道登署掌国子监印
　　○户科给事中商周祚奏昨见批发四川按臣一＜锍-釒＞是  皇上虽深居大内亦已洞悉西蜀多事之故矣然领节钺之寄而制抚剿之权者惟抚臣是赖臣窃谓为官择人则不嫌于补牍因人废官则似病于守株曹楷自去夏廷推迄今已久似宜改推臣于是而有慨于会推之宜慎也日者股肱之落落辰星每咎朝廷简慎太过用贤不早及幸邀俞旨反又经岁迁延如戎政尚书舒应龙南京工部尚书林烃皆奉旨已久偃然故里催请如此其频待用如此其急而舒徐容与复如彼此不宜尽委过于君上也臣愚以为六乡长贰及督抚重臣或系兵戎钱谷之司事本纷紏或当疮痍扰攘之地时尤吃紧品望固先年力亦急如望虽卓越而年已衰迟终属强弩之末即年未耋耄而力已倦飞久成烟霞之痼者皆不宜滥推剧任必欲坐镇雅俗自有公绰养廉之地务期推一人必得一人之用奉一旨不致一旨之虚该部既省补牍之烦  皇上亦不患纶音之亵未必非＜锍-釒＞通大僚一机括也　　○乙巳革顺天举人童学贤罚科举人傅皇谟及降罚进士邹之麟中书于发藻等各有差礼部会同吏部都察院礼科议二名童学贤七禾□丸皆芜秽之词三场无隽永之句当径行革斥仍令以监生听选五名傅皇谟经学虽已遗讥韶质犹堪再造当罚停三科会试限满之后仍听部考奏夺至于进士邹之麟借他房以收赝鼎辱盛典而误贤关所当降以闲散以为恣睢之戒若主考右庶子郭淐左谕德朱延禧荐卷繇人抡魁失士相应并行罚治中书于发藻之于童学贤既属本房当有确见始以蛩吟为绝响终以莎羽扇同声应重加罚治因请以后京闱分考官断自乙卯科为始照南京事例简取推知有文行者充用  上是之乃夺发藻俸一年淐延禧各半年推知分考之议始于台臣田一甲科臣官应震
　　○礼部覆福建巡抚丁继嗣奏谓琉球情形叵测宜绝之便但彼名为进贡而我遽阻回则彼得为辞恐非柔远之体请谕彼国新经残破当厚自缮聚候十年之后物力稍充然后复修贡职未晚见今贡物著巡抚衙门查系倭产者悉携归国系出若国者姑准收角□羊其来贡国人照旧给赏即便回国不必入朝以省跋涉劳苦得旨这琉球入贡事情准照部议行其一应海防事宜俱着地方官悉心料理毋致疏虞
　　○丙午  上遣文书官刘用赐辅臣向高谕曰卿赞政多年公忠廉慎劳勚机务朕所素鉴适今多事之时正切倚毗岂可久卧不出成何政体卿当以国事为重即遵屡旨速出入阁视事况恭遇  圣母  万寿圣节卿辅弼重臣首宜嵩祝且被言已有旨慰留及注籍的部院大臣卿可传与他每也着即出各安心供职不得以疑似自畏有误国事特谕卿知仍口谕  圣躬自入冬以来足痛先生为辅弼重臣岂可久居私寓向高＜锍-釒＞谢臣以负罪求去屡烦  温谕慰留  圣母  万寿节屇敢不祗遵即出但伤弓之鸟犹眷恋于旧枝垂毙之驽尚徘佪于末路仍望即补阁员使臣犹得安心奉职至于部院诸臣责望虽视臣稍轻而其职事之不举不能安于其位则与臣同最关系者尤在吏部  皇上亦宜时加省览多赐施行如大僚及四川巡抚俱早行点用以及林下诸臣并行召用毋使其展布不前复如臣之困苦非但诸臣之幸亦天下国家之大幸也
　　○予戎政尚书舒应龙河南巡抚李思孝请告　　○丁未大学士叶向高言  圣母寿节与冬至皆已屇期臣以情义不敢不出已于今早报名廷见外惟是臣有愚衷言之似渎不言则心有不安敢冒言之被逮知县满朝荐同知卞孔时王邦才皆以税监之故牵连拘系此三臣者其始以意气激昂调停未善臣不敢谓其无过然而幽囚囹圄远者十年近者四五年摧困亦已极矣而三臣又有父母在堂年皆颓暮亲之望子至于眼穿子之思亲至于肠断海内之人无不怜之假使此三臣生非其时遇非其主即使毕命圜扉臣亦不为恨惟是生盛明之朝逢尧舜之主臣下虽甚触忤批鳞皆获保全即如以矿税逮系冯应京何栋如华钰辈不久尽皆释放而三臣独未蒙旷荡之恩此臣之所以悼念而惋叹也前  万寿圣节时曾蒙  皇上发拟窃窥  圣意之欲角□羊网于三臣矣不胜喜慰而不意复留中也今  慈闱庆洽四海阳回欢声喜气溢于寰区故臣敢为三臣请一旦之命以上昭  圣德下慰与情亦臣区区补报之一念也如  圣意尚难则古人有以官爵赎人之罪者愿削臣一官以宥三臣臣亦有厚幸焉
　　○戊申  孝惠皇后  孝烈皇后忌辰遣怀柔伯施壮猷祭  茂陵广宁伯刘嗣爵祭  永陵
　　○升浙江布政使吴用先为都察院右佥都御史巡抚四川且以该省有事著兵部马上差人限催上紧到任
　　○己酉  慈圣皇太后圣寿免命妇朝贺辅臣向高诣  慈宁宫门行庆贺礼上遣司礼监太监李恩颁赐辅臣酒馔珍品御史王命璇言  圣母遐龄  圣心豫悦乞悯民困践前言以顺亲心广仁孝请罢天下税务
　　○庚戌宴朝鲜国陪臣如例　　○吏部覆四川巡按题留马湖等府广西巡抚题留思明等府永宁等州县狭西三边总督题留绥德等州县各正官免觐从之
　　○山西临汾县地震
　　○辛亥吏部以通政使司左通政员缺请推本司左参议梁见孟升补奉旨吴默升通政使司左通政梁见孟升右通政
　　○升湖广参政袁茂英为云南按察使
　　○起原任四川总兵刘綎以原官镇守四川等处地方仍命兵部勒限赴任不得迟延取罪时以建夷叛乱四川巡按驰奏南蛮虐焰愈炽乞特起大将以奠封疆  上下所司速议旧镇臣侯国弼升转多时新镇臣杨应光见在造病请如抚按二臣言以刘綎往且言綎居闲既久必能悔其既往以励忠勤勿虚縻勿骄蹇勿侈大深自砥砺以功名显是綎之所以能自振而无负特起之殊恩者也綎后至建昌骄蹇贪黩如故然夙有虚声苗多匿窜去亦小有捕斩建昌旋定
　　○命南京给事中高节巡视银库
　　○御史潘浚请蠲豁粤税
　　○壬子升湖广参议顾起淹为广东副使
　　○癸丑大学士叶向高＜锍-釒＞恳补阁臣
　　○户部以淮商久困盐监已故请罢皇税
　　○甲寅予宁阳侯陈应诏请告角□羊戎政总督任印着代管协理官署掌
　　○云南镇康州并车里宣慰司土官各献方物赏给如例　　○乙卯大学士叶向高言臣之哀鸣祈恳于  皇上者至烦至渎惟是今日所急莫如补阁臣阁臣补则人心稍定臣犹可挨延数时少竭驽骀之力若阁臣不补则议论日纷共罪臣阻塞贤路臣虽欲强颜居此不可得矣此事迟已数年今理穷势极再不容缓伏望早赐施行其余有一二事紧要者并开列上请一大僚员缺当补一逮系三臣宜释昔年如曹学程冯应京辈阁臣沈一贯沈鲤朱赓等为请皆蒙赦宥臣之诚款虽不敢希望前人乃  皇上宽仁圣德岂遂异于昔今冬至屇期寒灰俱暖故臣敢再为祈请一废弃诸臣应起言其人半已沦逝珠为可惜若稍与叙用拔其尤者十数人置之中外则人情帖服朝端自此可望和平之福矣　　○命御史史弼巡视京营
　　○升河南右布政刘汝康为浙江左布政
　　○丙辰升工部郎中罗光鼎为广东广州府知府
　　○覆浙江副使甯瑞鲤加右参政照旧管事
　　○升南京御史王藩臣为云南参政
