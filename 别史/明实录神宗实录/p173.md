<!-- { "loadSidebar": true } -->
　　○遣行人涂时相存问致仕少师大学士徐阶敕曰朕闻古者公孤在朝则坐而论道更老在学则宪而乞言惟尊贤尚齿之义实褒德劝功之典眷言耆硕著有勋庸世咸仰为达尊朕岂靳于殊数卿才优王佐学擅儒宗早驰誉于清华历试功于盘错简知  皇祖晋陟台司履忠顺以事一人持廉靖而先百辟当憸壬之既黜更治化以维新惩贪污而仕路肃清奖忠直而真才汇进申明典制多安边裕国之筹默运枢机有尊主庇民之略定邦本于危疑之际宣  上德于弥留之中翼我  先皇嗣基图而抚方夏保予冲子升储贰以奉宗祧方倚重于黄扉遽乞间于绿野后先多绩朝廷资其典型终始完名寰宇想其风采自天纯祐俾尔寿康届兹八旬敛时五福匪直先民之楷式实惟盛世之祯祥朕祗遹先猷追惟旧德粤稽功勚载锡宠章兹特遣行人涂时相赍敕存问仍赐银五十两大红纻丝蟒衣一袭彩币四表里以示朕眷于戏卫武虽在耄年箴儆不忘于国晋公已角□羊机务安危犹系其身惟我宗工不殊前哲其茂绥蕃祉慎保修龄尚谋黄发之询用慰苍生之望钦哉已而阶具＜锍-釒＞遣孙监生元普赍谢  上特授元普中书舍人
　　○刑科右给事中牛惟炳条陈四事一慎简抚臣一外官给由一申明将权一禁革窝访下所司议吏部言抚臣超擢与转自各该地方惟边方可行内地则宜转自京堂或擢之他省不惟明微且以肃体良是如前项资望不孚即本省亦不妨间用至谓给由违限多为抚按会考所稽如抚按一人缺则一人单考此又酌量事体人情之甚当者也兵部则谓督抚居重驭轻非标兵无以资弹压应炤旧便都察院言访察所以防奸窝访实为蠹政势要土豪本管得以开送害人衙役被害得以陈告有司贤否道府州县考语可凭本官言动文移可质此皆切要之论宜依拟诏曰部院言是
　　○铸四川松潘威茂各管粮通判关防已予肃昭王妃郭氏祭葬如例
　　○发太仆寺子粒银三千两于戎政府给贫军是时瘟疫盛行营军死者众刑科给事中王凤竹以为言故有是赈部请并中都山东河南三都司班军京操病故者咸得人沾二两为盛惠云
　　○逮问滁州卫指挥佥事敺澜澜违制指称公费扣留军粮为巡视京营给事中王凤竹所劾故也○丙寅大名兵备道副使张昇以病乞休准以左参政新衔致仕
　　○枭五开逆犯胡国瑞等二十五名遣杨启仁等二十九名国瑞等皆华人结为款党逐官毁署戕杀多人及官兵进剿犹敢□城抗拒故就彼枭示并变卖其家口入官而降五开卫指挥钟鸣震等级调边卫
　　○丁卯  太祖高皇帝忌辰祭于  奉先殿
　　○调河南副使唐铼于山东
　　○以从化番禺增城龙门四县水灾蠲免九年以前拖欠夏秋存粮有差
　　○叙五开功升巡抚陈省为兵部右侍郎佥事龙宗武为右参议巡按钱岱等各赏赉有差
　　○戊辰  上御文华殿讲读○哈密卫畏兀儿哈剌灰署都督印指挥同知站卜剌差夷使也先卜剌等并袭国师马你阿纳的纳等袭都督同知舍人米尔马黑麻等各朝贡袭职给赏如例四宴剌麻番僧速南班班等
　　○己巳  仁宗昭皇帝忌辰祀于  奉先殿遣新建伯王承勋祭献陵
　　○工部左侍郎陈道基三年秩满荫其子金铉为国子生
　　○升山西佥事房如式为河南左参议福建福州府知府潘颐龙为河南副使
　　○免河东运司逋粮先是自万历元年至九年共该宣大山西年例银一百五十五万六千四百余两未完尚八万五千二百九十余两节因水旱池盐不生以致逋欠于是巡盐御史邢侗比炤带徵民粮事例请蠲从之
　　○靖江王任昌贵溪王厚熷汉阳王厚福□火薨各祭葬如例
　　○庚午  上视朝　○户部以云南抚按奏免加金覆请  上不允命文书官田义至阁持前旨大学士张居正等因言云南原不产金每年收买徒苦小民彼中连岁不登夷情骚动臣等每见抚按奏揭窃以为虑盖云南古西南夷我朝始入版图夷猓丛居原无起运钱粮间有不靖往往以兵定之殊糜中国财力赖  圣明在御稍觉宁谧陇川木邦等处乱檗已萌若徵没繁兴民不安业裔夷之地易扰难驯异日恐烦  圣虑乞俯听臣言如议罢免若以岁用偶缺或如抚按言准其角□羊价来京令户部如数买进从之
　　○辛未辰太白昼见
　　○镇守四川总兵官都督同知刘□卒赐祭葬如例
　　○壬申复除翰林院侍读韩世能
　　○南京吏部尚书何宽再＜锍-釒＞乞致仕吏部言宽清贞宏远茂著声猷再＜锍-釒＞词切情迫宜许之以遂其私报允
　　○癸酉先是福建汀州府捕盗抚民通判新建镇馆于河头坪通判陈文灿畏不肯赴巡抚劳堪上书劾之因言河头坪系上杭境内见有兵备弹压无资府官请以汀州府同知兼管总捕而裁捕盗通判便吏部以河头坪路通两广山峒素为盗薮先该两省抚臣会题设城加兵专官坐镇今不数年复又议革事关地方乞行各抚按从长会议并定职守以闻诏如部议而恶文灿旷职夺俸半年
　　○甲戌升浙江右布政刘汉儒广西右布政胡定各本省左布政
　　○狭西右参议桑维高以劳成疾准回籍餋病
　　○升福建按察使张楚城于本省狭西按察使李戴于四川各右布政使
　　○湖广抚按陈省钱岱请添库官库吏以重国课部议添设纷更已之便  上以各处库藏吏弊全在司府州县官洁己奉公不在添设官吏该部言是
　　○升辽东巡抚周咏为兵部右侍郎兼右佥都御史巡抚如故
　　○减淮王载坚岁禄米一千石比秦晋等府例也
　　○以孳生驹不及额夺狭西苑马寺少卿张澜俸一月
　　○郑王厚烷请补修府第银一万八千两不许
　　○乙亥  上御皇极殿
　　○升鸿胪寺右寺丞韩国宝为左寺丞随堂主簿张钊为右寺丞
　　○丙子命翰林院侍讲韩世能编修黄洪宪充纂修六曹章奏
　　○升浙江按察使郝杰广东按察使赵可怀各右布政使杰本省可怀广西
　　○降补狭西右参议汤仰
　　○故事领马官军遵旧例追桩近给市马一军有倒死三四疋者照疋徵桩以致月粮尽扣军贫不能自存总督侍郎高文荐题所给市马领餋一年至三年倒死者比照延镇例分别军丁酌扣银粮其给领或在营或在途及三月以里倒死者如山西入市俵给例止追内脏银两乞将万历元年至六年旧欠桩朋银二千四百两尽行蠲免七年以后照旧扣存以苏军困部覆从之
　　○盗杀人于顺德府境住捕盗同知李琮钜鹿县知县何文极俸捕贼新河知县庄杰夺俸三月以杰发人追逐足相掩也
　　○初工部供办各监局年例并内外工作率召高买办后以差役偏重给价后时奸商规避就轻贫商独受其累当事者定为轮转法通以预支苦乐适均缓急有济稍稍称便至是奉存恤商人之谕部乃上言编役已逾二年能无更变中间丁力堪充者尚多而消乏者亦有分别豁存外惟惜薪司一役年例柴炭  上用业有常数经管员役比旧渐多人众弊丛实多赔累其在易州厂地称窎远运纳艰难各役负债破家逃亡相继尤为极苦所当重加体恤以苏畿民从之
　　○丁丑以致斋赐三辅臣果饼肴胾
　　○戊寅升吏部左侍郎赵贤为南京吏部尚书
　　○己卯夏至大祭  地于
　　方泽遣恭顺侯吴继爵代以侯孙世忠伯杨炳大学士张四维尚书王国光分献  五岳之神
　　○给赏狭西泯州卫大崇教寺七寺番僧速南班班等及阶州卫山峒等族狗儿等各有差
　　○庚辰户科右给事中顾问言顺天等八府自万历八年雨赐愆期收成寡薄至九年十年恒旸肆虐禾苗尽槁菽麦无收穷困极矣兼以额办钱粮追徵紧急尺布斗粟尽以输官大牲小畜悉行供役村店萧条杼轴虚竭是以民有菜色元气重伤天降灾星蔓延益烈生者逃移死者枕藉见之伤心闻之酸鼻其在真大一带尤甚迩闻钜鹿县等处群盗蜂起方巾绣服大剑长枪凡中产之家夤夜劫掠即以其所劫之财施济老弱收录壮锐此其祸故不小也夫事穷迫则变易生民摇动则乱易成惟皇上大沛湛恩特加赈恤如去岁赈济江南事例遣官分投抚按查各府州县仓廪积粟库藏剩银尽数给发以救饥窘至于今岁田租酌量蠲免无使恶少一呼饥夫响应至于结聚而后剿除恐上廑宵旰之虑而干大地之和  上览＜锍-釒＞恻然命赈恤如议因念各处灾伤奏报后期致小民不能时徼德意殊非为民设官之意该科参揭以闻
　　○壬午南京刑部尚书殷正茂再引年乞罢温旨谕留之
　　○提问肃州卫参将毕景从坐番虏互掠堵抚失宜为巡按吴定劾奏也
　　○鲁府邹平王府奉国将军观焞以殴杀平人革为庶人幽之闲宅
　　○癸未  穆宗庄皇帝忌辰祀于  奉先殿遣固安伯陈景行祭  昭陵
　　○改灵州大小盐池巡简为大使
　　○两浙盐法之弊也有司秦越怠于徵角□羊一也开熟灶地丈入民田以希上意二也此二者弊之在有司者也边商中盐到浙关引虽定四月回司无定限行引无定规边引无定价奸商擅利引自积壅三也批验所掣放不时致三季余盐并于一季四也此二者弊之在奸商者也江南盐徒越境兴贩五也则害在商矣商人住卖引盐嘱托有司分派里递徵价还商捕获私盐内多消折虚数铺户变价包赔六也则害又在民矣巡盐御史孙旬欲炤查参民粮事例考成有司以核逋负炤丈量民田事例委官丈勘以清荡田引程以五月为限新引到司存司旧引内商上紧卖销一面兼行新引边商关引于内商酌定价值以＜锍-釒＞积滞三批验所每季终掣毕引盐余盐限五十日内尽纳发运行盐地方住卖违限者计日问罪浙江应天巡抚及操江衙门于各该参游守把俱给与批劄不妨原务兼捕盐盗引盐运到州县随责原编牙铺两平货买获到私盐开报运司拨商支掣以通余盐以杜私贩以苏民困部覆俱如议独巡缉私盐已有州县佐贰责成将领者为大夥盐徒耳今概行批劄恐将领指有明文滥差兵卒妄拏肩挑背负贫民及受巨窝贿嘱交通容纵当责盐臣不时访参奉旨如议
　　○甲申  上御文华殿讲读
　　○遣司礼监太监张鲸诣元辅张居正第视疾赐银八宝四十两食物有差居正＜锍-釒＞谢报闻
　　○起补吏部左侍郎杨巍
　　○升浙江右参政王湘山东左参政徐元泰广东右参政徐时可各按察使湘时可本省元泰狭西调补福建按察使周浩
　　○追封衡王载封生母李氏为衡庄王次妃例也
　　○以山西右参将许登嬴分守宁夏东路宁夏游击唐尧辅为分守灵州左参将
