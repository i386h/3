<!-- { "loadSidebar": true } -->
　　○兵部覆狭西巡按余懋衡条议六事一修险隘延绥三路城堡俱用甎石包修河口大小不一之处用叠石架墙法河口两边用石堵口上架松木作墙脚以便甃石高至四尺而后架土其河口大者酌量水势多开数口量高数尺以防冲突虏即大举拆墙亦费工夫应兵渐可集矣此诚治河御虏之急务一练兵马延镇兵马额设五万有奇仅止二万堪用今议革虗冒汰老弱工技艺齐心志勇胆气择将以训之用命必赏逗遛必诛其边外墩军苦甚内地丰约之以食粮更番之以戍哨摧锋截杀分别等第鼓舞之以月粮一概私逃严禁以法至内而守备以上外而操守以下举荐毋听请托该道责成该厅督抚责成该道臣部责成督抚  天子责成臣部此诚正本澄源之确论一整器械边疆御虏惟火器火药为得力其收贮药料务要乾燥若有朽折责在司库员役制造军器初则责成监造之官继则责成看守之役如有败坏各令赔偿一收胡马疆场战马不必专倚胡虏进贡马匹自今严饬军士领马饲餋侵克料银致损伤数多者营官将官一体罚治其进贡马匹查验的确可收则纳不可收则谢毋堕虏计一散逆党边方夷汉相邻诈降不时有之守边将吏宜于收降之时寓散之之术如汉人来降必审其藉贯押角□羊原宗夷人来降必有妻室方准收养每岁通镇亦止许四十名每营散处十余名以为向道冲锋之用一酌抚赏卜失免虽号一套之长然不能控制诸虏驾驭之方不可不亟为图如各虏恭顺一年则准一年之额赏若此枝顺彼枝逆则抚此剿彼若阳顺阴逆则革赏而议战将领弛备酿患者重处不贷得旨允行
　　○巡仓御史邓澄议裕储计六事一严收放以祛积毙一禁改折以救根本一议支运以苏偏累一选官旗以重责成一严核稽以社侵冒一增房袋以速粮运
　　○礼部申饬留都百官送表迎诏班次礼仪不许私聚别所中途搀入以致拥阻紊乱  上是之
　　○乙巳  英宗睿皇帝忌辰遣官祭  裕陵　　○大学士李廷机叶向高言年内所请如日讲如  东宫讲读如选科道补大僚起遗佚补讲读教习掌詹掌院各官皆系机务职掌一概未蒙听允伏望及此新春慨然批发施行不报
　　○丙午吏科右给事中翁宪祥请简大僚充言路录废弃三事不报
　　○赐郑府东垣王翊铠谥恭懿
　　○丁未治内官王忠等罪以正月四日司钥库盗失宝号钱三十八锭也
　　○戊申大学士朱赓等言  皇太子辍讲业已三年人情惶惑请于前拟本月二十二二十五两日内钦定一日开讲其  福王讲读亦于是日同举不报
　　○礼部言万历二十一年  皇上命  皇太子出阁之初时辅臣以隆寒暂停为请蒙谕旨切责进修琢磨正在冲年岂可暂辍迨二十二年因讲毕还宫稍迟随传谕每日出讲以五鼓为率又时赐温旨以奖进益二十五年以后时有传免然犹甚风甚雨之故二十八年以后时有辍讲然犹隆冬盛暑之故自三十二年一辍至今遂成旷典每新年阁臣择吉上请一切留中春和景明寸阴可惜则亟涣玉音诚不可缓至于  福王官僚久备诸王睿龄渐长开帷出讲均宜举行不报
　　○户部言山东河南及南直之淮凤徐扬水旱为灾请发赈金不报
　　○己酉颁赐  潞王敕旨银币  皇帝敕谕弟潞王自弟之国于今十有九年  圣母及朕惟望祚胤诞育日夕在念兹得奏昨年十二月二十五日庶生第一子此皆祖宗庆泽所贻蕃衍炽昌方来未艾仰慰  圣母慈怀朕心甚为悦喜特赐敕谕仍赐玉带一围银一千两大红纻丝罗常服各一袭彩叚六表里用示眷隆亲亲之意弟其承之
　　○工部主事范汝梓言静摄以来经筵竟废今且并  皇太子讲学而废之元宵节后闻  东宫侍卫有诣政府促令上请者此何事而令琐琐侍卫急之在  皇上固非自为作述计而在辅臣亦非所以为  皇上计也望奋然燕翼是贻辅养以豫开大一阳而更新万象者务莫急于此矣
　　○庚戊升礼科都给事中邵庶为太常寺少卿
　　○辛亥吏部左侍郎杨时乔＜锍-釒＞请裁定六科迁转之规内补外补正推闰推一遵旧制以息竞端从之
　　○都察院以御史缺人详开应差之缺及兼摄之员以闻不报
　　○吏部左侍郎杨时乔暂假许之冬选掣签命该司官代行　　○壬子真定巡按钱桓言无极县知县张士濂甫列荐剡即经劣转以该府注考失之晦请以后各官考语务在的确明白部覆允之
　　○命司礼监太监成敬同兵部阅视京营
　　○以大理寺右寺丞杨宏科转本寺左寺丞升御史吴楷为大理寺右寺丞
　　○工部右侍郎刘元霖言福府之建宜依潞府规则择吉兴工惟是崇本书楼一节会典原无此式遵  祖制以昭俭德取自  圣裁至措处银两共得四十一万七千七百三十三两零止缺三万九千八百余两再行派办议留班军助工并劄监督主事房楠留心综核得旨如拟行
　　○癸丑  孝静毅皇后忌辰遣官祭  康陵
　　○大学士朱赓等言秦王请封郡王  皇上命臣等出旨云不为例臣等敢不将顺惟是秦王本以中尉进封郡王继进封亲王在宗藩条例所谓例后进封日后子孙止许一子承袭亲王其余止照原封世次授以本等爵级不得冒滥郡爵者其庶长子存枢当俟母妃年满五十无出始封世子若妃有出止封中尉例不得封郡王者秦府一体尚有九府一破此例九府效尤皇上虽有后不为例之旨焉得而拒之秦为列藩之长自宜率先诸藩共守  祖宗家法
　　○予原任太子少保礼部尚书兼东阁大学士于慎行赠太子太保谥文定
　　○兵部言天津北拱神京南通运道枕海临边诚畿辅锁钥重地其修理城垣宜如抚按关诸臣原议从之
　　○甲寅大学士朱赓等言各项紧要事务开列数款祈次第施行一日讲起居注前推堪任各官一  东宫开讲另择二月初二初三二日其侍班讲官并乞批发一庶吉士教习并掌翰林院印信官一吏部考选科道本一吏部会推两京六部尚书侍郎及都察院左都御史左佥都御史贵州云南福建各巡抚本
　　○治宿卫刘思忠等罪以中书科失盗敕轴三道也
　　○兵部言所与共事内则本部四司诸臣外则各边兵巡道臣内之司臣多出而为道臣必司臣出而后道臣备必外臣用而后司臣通此定序也今郎中有俸逾十二年者员外有俸逾九年者主事有俸逾七年者内若有余官外苦悬缺乞将吏部推升原＜锍-釒＞一一简发点用不报
　　○赏效劳夷酋白洪大银二十两大红纻丝二表里七庆把都儿等有差以班不什白言台吉叩关悔罪准复市赏也
　　○禠大兴左卫管屯指挥李吉登职永戍边卫　　○狭西巡抚顾其志请宽秦中税苦不报
　　○乙卯狭西奔古他笼等族番人竹节恼秀等四百二十五名贡马匹方物各给币钞如例
　　○大学士朱赓再＜锍-釒＞乞归  上曰卿忠诚端谨正赖共济时艰微疴易愈何乃又有此奏可即出视事毋再辞
　　○巡视京营给事中翁宪祥言辇毂重地设有京营以备非常请酌人地资俸相宜者推毂用之勿令武臣重外轻内以京营为冷局甚失遴选至意许之
　　○蓟辽总督蹇达奏查核各营练过兵马器械实数并无虗冒议将在事诸臣甄别贤否以彰激劝章下兵部
　　○丙辰补荫恤录建言原任户科左给事中杨允绳曾孙孝堪为国子生　　○兵部言畿辅重地年来灾伤叠臻三十五年霪雨异常民不堪命请如户部咨勘蓟州十二团营地亩应徵万历三十五年分角□羊本部籽粒钱粮照例蠲免三分其应徵七分与香河县助边充饷神机营牧马草场等项钱粮俱行暂缓许之
　　○丁巳升礼部郎中王三才为山西副使提督学政
　　○兵部言寇家梁一带为鴈代最要冲边宜甎石包修以资保障每百丈内修敌楼一座其罢闲参将周俊既经保荐耑委督理如著劳续候相应员缺起补从之
　　○兵部请留已升柳庆参将孟续孔以新衘仍管河南巡抚摽下练兵游击事从抚臣沈季文咨也
　　明神宗显皇帝实录卷之四百四十二
明神宗显皇帝实录卷之四百四十三
　　万历三十六年二月戊午朔追赠
　　先朝吏部左侍郎孟春为工部尚书春会审大狱时奉旨冠带闲住已经奏准复职至是吏部议本官节概治迹不可磨者有五一试郡以廉能卓冠徵擢卿寺二巡抚不阿权奸宁被江彬之排三佐铨清誉素著特蒙宸褒四建议宣大狭西三边各设总制大臣控御垂为定制五会议大狱直道不阿甘与颜颐寿马禄同罪削籍概其生平盖守贞持正夷险不易者允宜加赠以慰幽魂故有是命
　　○添设吏部司官一员专管册库
　　○己未大学士朱赓等题催经筵日讲官
　　○予原任总督蓟辽右都御史兼兵部侍郎万世德祭葬如例世德山西偏头关人隆庆辛未进士授南阳知县历官右佥都御史经理辽东以朝鲜南海余倭荡平升右副都御史寻升兵部侍郎经略防倭朝鲜善后事竣荫子锦衣千户世袭卒于官礼部言其恢弘大略慷慨雄才有定国之勋例应予祭二坛给全葬从之
　　○吏科都给事中陈治则言部臣汪元功黄汝亨黄一腾寺臣吴正志等相讦已经臣等及台臣方大美各＜锍-釒＞紏参循职尽言之常何妨于礼科右给事中汪若霖乃力诋臣庇元功汝亨及深疾臣参一腾正志言官各尽所言下听公论上候  圣裁是相成也一言逆心曰庇奸曰报复是相敌也言路岂一人之路国是岂一人之是乎
　　○南京昏晴老人星见丁位
　　○庚申上笆篱寨平等族番人渰中等二百四十四名贡马匹方物各赏绢钞如例
　　○户科给事中江灏言冢宰简用宜亟因劾杨时乔逞臆决裂宜允其去＜锍-釒＞留中
　　○壬戌大学士李廷机言汉臣诸葛亮尝自言其随身衣食取给官下不别治生以长尺寸身死之日不使廪有余粟箧有余帛以累其主臣平居常诵此言日夜孜孜绝宾客之欢忘室家之业思得一当以报  皇上顾自受命于今八月每于时政阙失事体重大者与二臣连名揭请不啻再三一切留中臣年六十有七衰且病矣生不愿官死不愿恤但愿  皇上及臣在此使臣得行其言效其力以不负  圣恩臣虽死无憾
