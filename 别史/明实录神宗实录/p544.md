<!-- { "loadSidebar": true } -->
　　○辛丑谕内阁朕因文武大小九卿科道官手执公本齐赴文华门上本行礼前有旨修省实政静俟次第发行文武大臣都着安心供职共济时难如何又来渎激奏扰恭照  祖宗制度朝仪肃静尊严凡有军国大计许实封本从会极门投进听候裁夺处分近来不知何物设意作俑朝廷但行一事若妨己之私弊便哄然群起挟迫君上要誉沽名全不思全君臣大义恣肆成风是何礼体谕卿等知于是大学士沈一贯等言伏蒙  宸旨森严  天威孔赫臣等读之神魂战越窃惟欲朝仪静肃当收天下之心欲收天下之心当恤天下之言近年以来天下久罹矿税之苦而又习闻停止之言跂望  恩纶以日为岁诸臣受国深恩感时多故千章万牍总出恳诚君臣大义正当如此岂可罪之为激为渎伊尹告太甲曰言有逆于汝心必求诸道伏望  皇上取逆耳以悦心图  宗社之永计旷然改易弦辙下一罢矿税明诏于群虑不及之时使言事之口淡而无味忧国之心化而若忘朝仪自肃  天位自尊都俞吁咈之风当不远矣
　　○山东巡抚黄克缵言自河决苏家庄水渰丰沛下流壅滞黄水倒灌济宁鱼台平地成湖况加狂雨弥旬城门之外即成巨浸单县被渰虽止一隅而连岁河工人夫物力半取足于该县运柳派及孤寡供应累及诸生此三州县必大加赈恤庶有起色至于漕运临德仓粮非破格改折是趣之毙也请于存留粮内照依分数蠲免无粮贫民准免丁口盐钞灾民酌量仓谷分别赈贷保定巡抚孙玮亦言霪雨连绵田庐漂没请留漕粮十万石并留抚按赃罚少捄颠连俱下户部
　　○兵部言巡按黄吉士修复防边五事一曰重  陵京宣府东路柳沟等口应修墩台六十余座添军防守一曰修城池村疃堡寨俱可收藏秋成后各乡居民俱归堡寨密窖粮食一曰实营伍募人充伍必择土著之有身家者一曰慎火器零星疃村但有钟磬俱销毁听造军器不许私藏火药一曰禁通虏该堡各立十家□册毋许勾连漏洩及盗卖铁器诏依议行
　　○甲辰大学士沈一贯等言昨日尚书赵世卿来备细讲求户部钱粮因出一揭示臣等言内库金花银两每年额进一百万此定制也  皇上增加买办银二十万初亦谓之暂加耳不意遂为永制太仓所入止有旧额此项买办原无加派自万历六年至今共进过五百二十万不过将边饷钱粮那移凑数耳役托取盈此益空匮今年边饷该三百七十二万而仅发一百八十四万尚欠一百八十七万转盻十一月又该题发三十三年分钱粮矣内供固急边供尤急脱巾而起当柰之何边臣催如星火部臣忧在燃眉即不能涣发内帑以助边计亦宜稍宽买办盖计臣之所以忠  皇上者甚大所以虑  社稷者甚深也又惟今年顺天保定辽东山东狭西凤阳六处抚按俱报水旱灾荒请发内帑漕粮以为赈济即今道路流移民已悉去其卿当年秋粮夏税断不能完来岁京运民运断不能供然则边饷之难处更数倍矣盖彼六处抚按地方居天下之半又沿边一带要紧去处沿边不能自给安得不告求于部告求于部者尚急又安得有徵角□羊到部户部处发寻常京运尚尔拮据又安能代出民运之一半乎又安能旁及赈济之特典乎空乏之来已非一日苟可以搜括催趱者系是部臣职掌岂敢更爱余力惟是无艺之徵原非额内则在  皇上曲加体念耳盖民供自有定额而不可加近又以税使挠之而民供益诎边饷自有定额而不可损近又以内供妨之而边饷益诎  皇上如不以九边为急则已如以九边为急尚宜大发内帑以慰庚癸之呼何可不且停买办以宽持筹之急也臣等与世卿语及相对涕泣敢不为之助奏＜锍-釒＞入留中
　　○升太仆寺添注少卿林烃为南京太仆寺卿
　　○起原任大同左参将李高先为本官河南游击韦宗昭为四川游击将军
　　○丙午武骧左卫百户陈起凤请采巨材充国用＜锍-釒＞上  上震怒曰上天示儆朕正修省举行施仁恤民德政陈起凤紏聚棍徒奸党指称采木诳惑朝廷希图利已好生欺玩陈起凤姑着革职为民永不叙用其余好党便着厂卫城捕缉事衙门严行访拿驱逐再有违犯奏扰的依律重治不饶　　○河道总督李化龙奏报分水河成粮艘繇泇者已过三分之二繇黄河大溜者止三分之一旧者已坏新者未成而过洪曾不逾限国之福也章下所司
　　○户部尚书赵世卿请申饬参罚民屯积逋大略言国制一镇军马自有一镇民屯后来间发京帑原为一时权宜之计柰相沿日久忘其初意视民屯拖逋漫不经心则曰恃有京帑之可补耳往当全盛之时尚难虚内以益外况当匮乏至极尚可尾闾洩之乎且每年督抚会缴御览文册奏称民屯未完者听其另＜锍-釒＞参罚而迄未见参者谁也管粮郎中有专任责成会同参罚之例而迄未见果会同也时艰若此纵不能多方搜括别出他筹只此应角□羊钱粮见行事例亦不能着实举行国计军储将安禆乎相应题请申饬候命通行
　　○福王常洵因天变辞免官店  上不准辞惟令严禁收管员役不许额外多徵扰害商民
　　明神宗显皇帝实录卷之三百九十九
明神宗显皇帝实录卷之四百
　　万历三十二年九月戊申朔翰林院简讨蔡毅中节略  皇明祖训中有关矿税者为注＜锍-釒＞二十二卷进呈留中
　　○户部覆孙玮请储救灾＜锍-釒＞言漕粮万不可借而六府所积尚有仓榖一十八万五千余石库银一十一万七千四百余两钱十万八千余相应覆请支动  上以畿南灾祲异常心甚悯恻即行与抚按屯田衙门作速查勘明实开报以凭赈济既漕粮必不可动于所属六府预备社义等仓积榖并库贮勘动银钱尽刷出分别给散本仓库不足取给邻府再不足方留赃罚银两济用有司均宜悉心体国称朕爱养元元之意勿得自分彼此致取罪谴
　　○以遵化游击陈孝为上西路参将　　○己酉祭  历代帝王遣官恭代
　　○赐建德王翊鋐四书五经集注各一部所建书院额名守文
　　○庚戌大学士沈一贯等言昨日管镇抚司李桢国投臣揭帖分别见监人犯上请  圣裁臣等看得重犯王官等一本及内犯牛云鹄等一本俱有轻重不等罪名打问既已明白合送法司坐拟其犯官华钰等一本俱因矿税得罪惩创已深天下之民未出于水火所以惊相传告日传日多缙绅见时语必首及其中有素著名称者至今地方尸祝而祀之人心同悲若悲其亲戚无不求所以出之者诚急之也民之所好好之此之谓民之父母  皇上宜曲体群情俯从宽典以证  皇上之于矿税果有停止之日以证  皇上之于万民实有仁爱之心所赦之人有数所感之人无穷此  圣政第一大端乞赐批发施行　　○升山西左布政使李景元为右佥都御史巡抚山西提督鴈门等关军务
　　○升应天府尹赵钦汤为南京通政使光禄寺寺丞钱士完为本寺少卿
　　○辛亥  孝恭章皇后忌辰遣官祭  景陵
　　○调浙江副使李开藻为江西提学副使
　　○调蓟镇署指挥佥事洪四维为遵化游击将军升湖广都司朱国忠为分守紫荆关参将
　　○癸丑朝鲜国王李昖差陪臣李廷龟等三十员进献方物马匹请封次子李珲为世子各赏给绢布衣服靴袜
　　○甲寅命谕德吴道南中允杨继礼充武举考试官以候补御史王业弘叶永盛为监试武举官
　　○吏部覆原任吏部尚书倪岳名臣耆德子孙式微近虽有年远亲尽不准补给之例而岳之嫡曾孙倪翰儒尚在君子五世之内拟将翰儒题补原遗荫典以示嘉贤其有才品不如岳者不得援例从之
　　○丙辰以重阳令节赐辅臣上尊珍馔
　　○升大理寺少卿李尧民为应天府府尹尚宝司卿刘日升为太仆寺少卿
　　○以昌镇署指挥佥事陈大经为蓟镇右营游击将军
　　○进赠南京国子监已故祭酒蔡清礼部左侍郎清品格端方学术醇邃为国朝名臣议从祀  圣庙特旨赐谥文庄所著书学者宗之
　　○丁巳升巡抚宁夏右佥都御史黄嘉善为右副都御史照旧巡抚以边俸考满加荫一子入监
　　○升添注南京礼部郎中刘学鲁为南京光禄寺少卿
　　○庚申国子监祭酒萧云举＜锍-釒＞进前祭酒杨道宾司业黄汝良较刊南史臣云举较刊元史竣工谨呈御览  上纳其书
　　○辛酉夜木星火星土星合聚尾宿俱顺行
　　○大学士沈一贯等言目下至急惟在边饷缺乏下半年尚欠发一百八十七万十一月以后又该发明年之饷矣要在此两三月内尽补前数各处灾荒之地徵角□羊不来户部真束手无策不得已请停免内府买办为此项原无加派每年在边饷内那移今那移之计亦穷惟有上恳  圣明俯赐停免而已不然即如该部所议少宽一二年俟饷充之日照旧办进该部又欲再借老库银三十万以救燃眉近日虏中动静不比往时中外人心凛凛叵测望  皇上万分加意边事勿贻噬脐之悔未报
　　○升刑科都给事中杨应文为南京太仆寺少卿添注大理寺寺丞涂宗浚为本寺右少卿
　　○壬戌升南京尚宝司卿于若瀛为通政司右参议尚宝司少卿赵标为本司卿
　　○礼部覆陈用宾＜锍-釒＞属夷弃缅内附章下所司
　　○起原任湖广副使董其昌提督本省学政
　　○调在任贵州副使韩光曙提督本省学政
　　○升广东高州知府杨运时为广西提学副使
　　○癸亥户科都给事中姚文蔚题接凤阳抚臣李三才揭报税监陈增搜获参随程守训王惟忠等奇珍异宝僣逆龙文及家人所供银四十万惊心骇魄恨此辈积恶之久而败露之迟又喜税监能自觉悟而责发之也但此一事属人心观望纪纲存亡关系不小前此言者虽多而增为揜护犹可谓  上未及知今增自发于地方抚按会报于阙下业已形诸邸报传诸四方矣夫  皇上既已闻且见之而处置稍不尽法纪纲全无反不如未发之为愈也  上命李三才奏内有名人犯即逮来京追问不许连累无辜以安地方
　　○乙丑夜西南方生异星大如弹体赤黄色名曰客星
　　○丙寅命大学士朱赓主武举宴
　　○减桂林额兵六百名梧州额兵一千名从两广督臣戴燿议也
　　○戊辰以南京刑部侍郎王基为南京户部尚书兼右副都御史总督粮储
　　○乙巳云南矿监杨荣＜锍-釒＞奏参随张宗仁欺盗进御钱粮等  上命逮之
　　○以大理寺添注右寺丞钱梦得为本寺左寺丞　　○庚午大学士沈一贯以坟茔倾圮具＜锍-釒＞乞假  上不允长墓事着子尚宝司丞参鸿驰驿代行修理
　　○辛未命  皇第八子名常漙
　　○礼部＜锍-釒＞覆朝鲜储仪舍长子临海君珒而欲立次子光海君□变乱常经轻移国本乞主持立长之议  上曰该国屡请建储朝廷久不与决者正以立长为古今常经不可轻议故也尔部所言甚正即行与国王再加绎思务为享国长久之计勿贻后悔
　　○以魏国公徐弘基佥书南京中军都督府事
