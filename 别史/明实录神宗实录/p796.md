<!-- { "loadSidebar": true } -->
　　○丁未兵部尚书黄嘉善覆奏为照奴酋犯顺罪在不赦该臣部与经略会议赏格相应覆请候命施行略日有能擒斩奴儿哈赤者赏银一万两升都指挥世袭擒斩奴酋八大总管者赏银二千两升指挥使世袭擒斩奴酋十二亲属伯叔弟侄者赏银一千两升指挥同知世袭擒斩奴酋中军前锋暨领兵大头目者赏银七百两升指挥佥事世袭擒斩奴酋亲信领兵中外用事小头目者赏银六百两升正千户世袭以上应赏功级皆自军卒言之如原系世职则于本职外除应得正赏仍另加恩荫优异文职文生升赏俱照前例被虏如李永芳等投虏如佟养性佟养士等若能缚献奴酋俱得免死奴酋亲属有能大义灭亲擒斩自赎亦得免死从优安置北关金白两夷擒斩奴酋即给与建州敕书以龙虎将军封植其地其朝鲜擒斩照中国例一体升赏国王仍行褒赉至于中外人等有能剪灭元凶因而削平夷部底定东陲临时奏请另行颁爵功不在赏格之例乞赐裁定以便遵行  上从其议命刊印榜文晓谕中外
　　○礼科给事中亓诗教言会场将届功令宜严特请申饬以厘积弊先是臣因历科条陈重复冗襍难于繙阅奏请厘为画一成书刊布通行著为令礼部题覆已经奉旨命曰礼部题准申定科场条例凡为款二十各以类附大都可行乡试即可行于会试此当一体遵行无碍者也至于折号填榜除照则例外其磨勘中式朱墨卷宜于揭晓后即令监试官与提调官公同磨勘无弊则已如有违式等弊提调官呈堂会同该科覆阅悉如查参轻重及查参覆试则例行之盖乡试罚科会试罚廷试无二法也伏乞特颁  明旨申饬务在必行
　　○命给  潞王米一万石从户部覆奏也
　　○升杨元吉为柴沟陈承祚为徐州白元洁为临元杨茂都为琼崖各参将哈元勋为天津游击李剑为清水营巢丕昌为宽奠胡国宾为古水井沈继先为保官梁甫江为将军会江连为沿河口各守备　　○戊申命户部尚书张问达署掌刑部印信
　　○以三载考满给漕运总督王纪诰命如例
　　○升黑云龙为张家口守备陈京为朔州城守备
　　○大学士方从哲题日讲乏官经今六载圣学之作辍多时祖制之废弛殆尽乞将礼部左侍郎何宗彦右侍郎孙如游原任礼部右侍郎协理詹事府事今服阕顾秉谦同充经筵日讲官撰述讲章进呈御览是亦新政之一端臣民所伫望也不报
　　○己酉  孝静毅皇后忌辰遣祭  康陵
　　○大学士方从哲言自十二月中待罪乞休候旨四十余日矣阁门昼闭揆席虚悬改岁以来恳请至今察＜锍-釒＞既上计典已完当庶僚澄汰之余正众正登庸之会诚于此时涣发明纶铨臣必能广询博访以副侧席之求况今辽左讨逆之师近在旦夕运筹决胜谁为仰赞庙谟廷试天下贡士转眼届期吁俊抡材孰与共襄钜典此又目前务急要在得人不独寻常辅佐之资票拟之役而已不报
　　○庚戌以右庶子赵师圣为左庶子掌左春坊印信右庶子何如宠以原官掌右春坊印信俱兼翰林院侍讲原任左赞善钱象坤为右谕德兼翰林院侍讲
　　○辛亥以考察事竣劾浙江等处参政陈一教等降调有差
　　○壬子命少詹事张邦纪代知贡举以礼部右侍郎孙如游暂假调理也
　　○癸丑蓟辽总督汪可受引疾乞休奉旨辽左用兵督臣身任封疆不得称疾不允
　　○升余德荣为宁夏副总兵董继舒为大同游击吴重阳为天津游击
　　○酌议  惠王  桂王婚礼各计七万金以东事军典烦费节物力也户部覆奏以闻  上命每王办进十四万金不得借言迟缓致误大典
　　○甲寅辅臣方从哲言  皇太子讲学去秋曾奉  明旨命于来春举行今已春融乞钦定讲期以信诏旨  上谕春寒不便其另择吉行
　　○是日辅臣请以左赞善徐光启左谕德钱象坤右谕德郑以伟为  东宫讲官俱不报
　　明神宗显皇帝实录卷之五百七十八
　明神宗显皇帝实录卷之五百七十九
　　万历四十七年二月乙卯朔以吏部右侍郎兼翰林院侍读学士史继偕礼部右侍郎兼翰林院侍读学士协理詹事府事韩爌为会试正副考试官
　　○以左谕德汪煇右谕德钱象坤杨守勤翰林院修撰钱士升黄士俊编修刘鸿训叶灿简讨李国＜木普＞冯铨王祚远曾楚卿王应熊吏部文选司主事白储玿礼部精膳司郎中庄祖诰兵部职方司郎中王元雅刑部云南司郎中樊良枢户科给事中官应震礼科给事中亓诗教兵科给事中赵兴邦吴亮嗣为同考试官
　　○丙辰辅臣方从哲言昨岁杪恭承  圣谕许臣以大僚言官陆续简发今已逾一月静听杳然当兵机旁午之际而户兵二部侍郎与督饷侍郎俱未点用贵州按差业蒙允用沈珣矣此外如苏松湖广长芦两淮河南淮扬远者二年近者数月皆题而未下候命者苦需次之久报满者嗟得代之难弹压无人激扬奚赖至于考选散馆拟科之官则又有缺当补无差可题株守多年淹滞尤甚乞慨赐允行以信前旨不报
　　○兵部尚书黄嘉善言驿递供应之难大端有五一曰核定勘合二曰禁止割分三曰填给照验四曰裁止供亿五曰严核诈伪以至领兵将官及从征军士除一应行粮料草遵例支领外敢有分外需索干踰法纪者许驿递指实告陈地方抚按不时奏闻从之
　　○以三载考满荫刑部尚书李鋕子永隆漕运总督王纪子景旦各为国子生
　　○直隶巡按姚镛疏奏罢榷税称扬州为自南入北之门户徐州为自北入南之津梁商贾辐辏夙号殷阜自利珰四出榷税以来非借事重罚以倾其囊则逞威严刑以毙其命流亡辗转负贩稀踪流毒灾民莫此为甚乞念根本重地亟赐停免不报
　　○丁巳遣礼部左侍郎何宗彦致祭  先师孔子
　　○升周用文为江西都司李时渐为大宁都司刘炳文为山东都司章敬身为中都佥书陈图为山西佥书颜必节为河南佥书柳大藩为狭西佥书张鸿功为山东佥书
　　○遣鸿胪寺堂上官宣谕辅臣方从哲速出视事以从哲屡＜锍-釒＞乞休也
　　○夜五更火星逆行入轸宿六度二十分　　○戊午兵科给事中赵兴邦言援辽之役前调川兵与续调各镇兵马已经各镇督抚于岁前月日不等报有遣发日期按日计程宜皆疾赴至今逍遥糜费杳尔无闻乞行蓟辽督抚问某镇兵马某日过蓟某日度辽仍查起程日期按日计算如愆期太过即将领兵将官论以逗遛之罪奉旨援兵久未出关何禆征剿之用其令该督抚严催赴镇有逗遛过期者兵部重治之
　　○己未升户部郎中金炼为河南参政刑部郎中唐嗣美为山西参政起升原任广东参政陈亮采为山东参政
　　○庚申  上谕户部曰辽左征剿届期需饷甚急其令入觐官作速回任将加派及各项钱粮那借起解不许延迟误事违者参处前借工部太仆寺未完银数一并给发以济急用　　○山东巡抚李长庚再＜锍-釒＞引疾乞休不允
　　○辛酉  上命户部急解辽饷无令匮乏其本色粮草作速收买不得仍前怠玩致误军机从辽抚周永春之请也
　　○壬戌遣官祭  大明于  朝日坛
　　○免朝觐官大班纠劾
　　○癸亥  孝定皇后忌辰遣官祭  昭陵
　　○谕朝觐官回任供职从刑部奏请也
　　○升浙江右布政薛近充为云南左布政礼部郎中朱彩为福建参政兵部郎中马从龙为广东参政工部郎中秦懋义为广西参政
　　○大学士方从哲病痊视事并＜锍-釒＞请考选散官诸臣不报
　　○夜四更火星逆行入轸宿三度八十分　　○甲子  孝贞纯皇后忌辰遣官祭  茂陵
　　○以考察贪酷罢童世彦叚钦等夺职为民其余降黜有差
　　○乙丑大学士方从哲屡＜锍-釒＞请补阁员不报
　　○丙寅升户部郎中张国锐为彰德府知府
　　○以总兵李光荣移驻广宁副总兵窦承武移驻前屯从兵部奏请也
　　○丁卯升户部郎中张秉文知江西抚州府起原任知府王国祯知广东会州府
　　○给经略辽东杨镐诰命
　　○经略辽东杨镐奏臣受命东征一切虚报不敢腾说以炫听闻亦不敢以军中机宜显然传播远迩即  皇上责臣以驰奏征剿方略亦必待出师旬日之前方敢奏闻尤望将臣所请悬赏＜矢见＞格早赐颁发并所调未到兵马立限严催以便举事  上览奏是之仍谕殚心经理谋出万全称朕委任责成之意
　　○下兵部治援辽守备彭天翔逗遛淫虐之罪从经略杨镐奏劾也
　　○戊辰礼部左侍郎何宗彦言储讲不宜久停  圣言不宜爽信乞择吉开讲以光燕贻不报
　　○夜四更火星逆行入轸宿一度五十分
　　○己巳以例予故神机营左副将前军都督府署都督佥事张纯臣祭一坛
　　○起原任副使邓渼为浙江副使
　　○升刑部郎中李栻知直隶扬州府户部郎中李若讷知太平府大理寺寺正胡桂芳知池州府
　　○朵颜等卫夷人班吉等二百二十八名贡马及贡方物各赐晏赏银币有差
　　○庚午起升宋兴祖为大理寺右少卿　　○升通政左参议张泮为太仆寺少卿
　　○升云南按察使赵世徵为广西右布政江西参政刘毅为广西按察使苏州知府陈訏谟为广西副使起原任四川佥事刘复初为广西佥事原任参议张朴为狭西参议
　　○辛未起原任知府周仕国知云南徵江府升南户部郎中韦石麟知江西南安府
　　○壬申礼部覆孤臣奇冤久郁故案久停仰吁  圣明特赐查结以伸士气先是韩敬中万历庚戌榜会元授官修撰越三年奉旨会议议以冠带闲住盖因敬为庶子汤宾尹所录士汤韩故称师友素以文受知论者据各房搜卷之迹指以通赃谓其关节预授不无可异敬坐是免至今七载未奉俞旨敬复＜锍-釒＞请昭雪事下部院科道公同会议据吏科等科河南等道勘得韩敬之文原自可观当日论者求其关节而不得乃以考功法治之此所以有今日之覆议也关节论文章官评论素行关节既无的据似难锢其终身举动稍有轻佻另当问之铨法庶制科自制科人品自人品公道明而人心服矣  上曰既无关节准与昭雪官评吏部另议以闻
　　○夜五更火星逆行测在翼宿十八度二十分
　　○癸酉  恭仁康定景皇帝忌辰遣官祭金山  陵寝
　　○甲戌山东道御史沈珣言巡抚浙江刘一焜窃讲学之名为藏奸之薮胪列赃迹十款以闻不报
　　○  上谕户部曰海运内运及召买等事该司道官作速区处其价值应增者量与加之仍令督抚官不时严催勿得怠缓耽误责有所归
　　○升福建副使岳和声为广东参政广东副使戴熺为岭西参政济南知府吴一栻为海道副使工部郎中黄于郊为罗定参议
　　○总督仓场户部尚书张问达以病乞休不允
　　○敕御史吴允中巡按湖广
　　○命户部速办冠顶钱粮并  惠王应用物料如借言支吾者必罪
　　○是日从未至酉天色忽变蒙尘沙赤黄色涨天
　　○乙亥升南吏部郎中李万化为四川参政狭西副使杨邦宪为川西参政广东副使潘润民为建昌参政湖广参政文立缙为川南按察使南昌府知府徐逢聘为川北道副使南兵部郎中沈萃桢知直隶苏州府
　　○以服阕授庶吉士杨景辰为翰林院编修
