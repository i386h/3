<!-- { "loadSidebar": true } -->
　　○戊寅兵科都给事中顾九思题通州京师咽喉旧城倾圯修葺费约三四万金又查得每年漕运余剩轻赍及草厂子粒各不下几万两自通州输太仓为济边之用该州内拥京畿外薄夷虏边城之尤要者请于十四年分量留几万于该州而三仓米多浥烂买科召工可佐银之所不足  上是之
　　○己卯户部覆御史陈遇文敷陈漕议五款一议土宜以速粮运一议＜亶＞缆以免疏虞一议仓号以便安顿一议运载以免稽迟一议编号以速回空命如议行
　　○改罗雄州为罗平州换给印信从巡抚刘世增国公沐昌祚之请也
　　○户部议山西连岁荒旱预备仓积谷甚少其鬻粥赈济率多取助于仓社以此见社仓有益于民欲要将原有者照旧存积数少及原无者亦要添设谷石欲用纸赎籴买或劝借富民及有情愿输粟者给与冠带牌扁在仓谷石春放秋收加一出息以备亏折从之
　　○庚辰夜一更火星顺行太微垣犯右执法星约离二十分余火星在上测入翼宿度分
　　○总督狭西兵部尚书郜光先题甘肃一镇乃洮河藩篱自东虏丙兔遗流窃住西海每渡河而南住牧莽剌川一带逼近洮河强境垂涎番族睥睨内地是以洮河昔年止于防番今则又防虏矣当召土著以补所撤之数每召一军给粮一石每斗折银七分解送充饷若岷河二卫备御班军仍照原议输赴河西防戍其安远石峡二处都司四员内二员常住河西防御二员常住河东催军河东各卫原额河西脱伍班军严行各道清勾之  上曰备御河西班军既该总督官酌议停当仍旧行
　　○辛巳升吏部稽勋司郎中吕坤为山东参政奉  上命也
　　○上御皇极殿传制遣武进伯朱世雍等持节册封秦府秦敬王谊澏弟紫阳王谊漶为秦王安人韩氏为秦王妃岷府岷王定燿庶第二子韩跬为岷世子妻萧氏为岷世子妃庶第四子干坤为常宁王沈府庄懿王恬熙嫡长子埕埙袭封为内丘王赵府端穆王载垸嫡长孙常＜氵臾＞为成皋王夫人杨氏为成皋王妃韩府恭懿王谟墡嫡第二子朗鐀为襄陵王宁远王朗＜金奠＞妻施氏为宁远王妃代府昭顺王廷域庶第一子镇国将军鼐垓袭封为和川王夫人郭氏为和川王妃康定王充熀庶长子廷堛为潞城王夫人宋氏为潞城王妃永庆王鼎涚妻郭氏鲁府富平王寿鏳妻程氏常德王寿鋐妻马氏俱王妃
　　○壬午户部覆山东抚按与巡盐御史题称省直地方灾膜频仍荷蒙蠲赈至盐场灶户独未沾惠要将库贮支剩余没银内借解过万历十四年高家塂十一场寿□等州县卫所场额派盐课民佃银一万三千九百五两一钱零除已徵收外如系小民拖欠尽数蠲免十五年见徵课佃即便动支库贮存剩余没银再抵免一年以纾灶困将永利等场极贫老疾约计二千余丁照例赈济及抵解过长芦严镇等场白盐价银一并蠲除从
　　○癸未谕兵部司礼监太监黄勋调内官监太监着太岳太和山提督兼分守湖广行都司等处地方写敕与之
　　○都察院覆给事中杨其休题欲抚臣免其出巡按臣禁止随巡仍责司道时饬有司爱民省事绝意阿承上官得旨边镇及有事地方巡抚官照旧巡阅调度各处司道等官陪巡奔走旷废职业着严行禁革如有沿习弊套故违明旨的你都察院访实参治
　　○甲申升修撰张元忭为左春坊左谕德清理贴黄○谕礼部朕女未封四公主于本年四月二十五日巳时薨逝合行事行照静乐公主例行
　　○太子宾客礼部左侍郎兼侍读学士王弘诲秩三年满复职
　　○予原任太子太保工部尚书杨兆祭葬如例
　　○丙戌户部题看得山东巡抚李戴咨称山东各王府贫宗每人给银一十二两其禄产优厚者不得一概滥给
　　○革鲁府辅国将军观□颐区□隹禄米终身以越关奏讦故也
　　○升狭西都司佥书署都指挥佥事马应龙为固原游击
　　○丁亥工部奏黄淮二渎逼近  祖陵关系甚重是宝应以下盐河兴化一带海口应浚应通合咨漕抚巡按衙门管河司道议之淮扬水患西南有淮泗西北有黄河高宝江都有西山诸湖之水以冲动漕堤湮没民田已非一日闻宝应至广洋射阳兴高邮江都各路皆有入海惟支河淤塞而不通故湖水泛滥而无归为今之计又当备查＜锍-釒＞通支河海口不患其不深矣
　　○  子复命百官祈雨
　　明神宗显皇帝实录卷之一百八十五
　明神宗显皇帝实录卷之一百八十六
　　万历十五年五月庚寅朔
　　○辛卯  上御经筵
　　○以端阳令节赐三辅臣申时行等象牙扇红罗织金扇袋艾虎及讲官朱赓等五员各画扇彩绦艾虎有差
　　○礼科都给事中王三余题今岁风霾先示火光继报西晋地震平凉天鼓厂内失火焚烧太多火星示警疫疠流行欲弭灾异惟祈  皇上慎起居以防嗜欲御讲筵以资启沃减内庭光禄之供省东南织造之烦勤召对之典下求言之诏命下所司
　　○壬辰兵部覆山东抚按李戴等题支剩跕银见在银两抵免应徵之数总计六府库贮积余站银七万五千五百六十二两三钱七分零除动支四万四千九百五十六两零抵补春夏二季免徵外兖青东莱四府共剩银三万六百一十两零将济南等六府春夏二季站银悉行免徵即于各府积余银内动支抵补给发各驿递应用  上是其议
　　○癸巳端午节赐三辅臣上尊珍馔
　　○赏总兵李成梁顾养谦等银币不一以斩获东西虏入犯有功也
　　○命应天抚按存问原任礼部尚书陆树声树声年踰八旬齿德俱尊故有是命
　　○喜峰口大雨雹如枣栗堆积尺余田禾瓜菓尽伤
　　○赐  寿宫工人汤药及老弱饥号难以回乡者给路费
　　○甲午遣官祭  南北郊  社稷  山川  风云雷雨之神○大学士申时行等题兹者天时亢阳雨泽鲜少沴气所感疫病盛行  祖宗来设有惠民药局  皇祖世宗屡旨举行乞敕礼部劄行太医院多发药材精选医官分劄于京城内外给药病人以广好生之德
　　○命兵部协理戎政左侍郎萧大亨回部管事
　　○乙未发遣贪官万泉县知县符嘉训永宁知州李鈇仍谕以后抚按官论劾赃多官员务究问的确成招定罪照例奏请不许轻率含糊如复命之时不及究问止行参提听后官问结具奏如抚按官违旨尔部中及该科指名查参亦不许容隐
　　○礼部题覆南京御史陈邦科＜锍-釒＞开崇实学以罗真才言士必学古而后可以入官故初试经书义七篇而参之二三场以验其博雅与其时务本末先后亦自有不可易者乞敕以后乡会试卷务要三场匀称方许中试如后场驰骋该博而初场不过平平者拔寘前列以示激劝  上然之
　　○丙申谕礼部朕闻近日京城内外灾疫盛行小民无钱可备医药尔部便行太医院精选医官人等多发药料分投诊视施给以称朕救民疾苦之意仍照嘉靖年间例每家量给与银钱一次
　　○改南京兵部尚书傅希掣为兵部尚书协理京营戎政
　　○赠大同巡抚右佥都御史申佐祭一坛嘉边功也
　　○太仆寺卿罗应鹤等题国之大事在戎兵之最急在马  祖宗朝有种儿马十二万散之辅地有备用马二万寄养近畿卖种马尽收其直是寺帑所蓄非银也即马也近年诸臣轻视国马挹寺帑若不竭之府予者已穷索者未厌即一切无关马政者复名之曰借此岂老成谋国者即如辽东十一年祗给买马万金十二年四万十三年七万十四年十一万七千八百有奇夫辽为九边之一耳三四年輙增逾十万辽左十年费内帑马价百数十万若延绥请发马价似矣然该镇昔以马上战斗为事其杀伤过当尚不闻入请金钱出买战马今何反请于无事之秋也即欲买补该镇桩朋地亩向来自足取盈每间一岁又几领茶马二千使饲牧得宜岂遽乏用今损国马以益边骑是何异剖割心腹以补四肢甚非所以重京师而厚根本也且寺帑所贮又非若大司农岁入有常盈区区铢两之积即尽买种马之银譬之两集浍盈涸可立候臣等以为不若早禁之便部覆如议○都察院等官吴时来等覆巡按福建连格等奏原任都察院简较先为民今叙用洪兢称父朝选致位卿贰恩赐闲居为劳堪所杀缘朝选与故相张居正不协又勘察辽狱朝选轻其罪居正衔之世讐刘梦龙等乘其隙行间激怒居正劳堪受居正之意遂与同安知县金枝谋堪差把总杨昌言授以朱笔票帖一张差兵三百名暗妆□人引朝选出即扭辱解县禁之冷铺堪又差官军中途催促两日夜驰五百里至省禁二日身死堪又言朝选在四川有还魂丹禁六日不许殓后臭腐方许舁出先是洪兢上＜锍-釒＞命锦衣卫打八十解回为民给事中孙玮戴光启御史黄师颜奏堪冤杀朝选倚法作奸杀人媚人  上命巡按会同司道勘问据医生何禄干证林子荣等称密授红帖扮作□计擒金枝合谋遣军押送十七日至枫亭驿十八日至兴化府送劳军门收禁禁子张贵喊朝选缢死乃二十四日也堪又命其讐林弼验视果死所云还丹堪果有此言又据各官审朝选以进士致侍郎居乡武断夺人产业且专利弟侄恃势吞骗乡人产业刁恶凶党投为奴仆搅扰□税皆有原害为证朝选不为禁止以致怨皆归已拟问弟朝冕等四名充军童绍玉等十八名俱徒罪讐家刘梦龙吕应魁告状吓财以快已私劳堪已经牌行泉州府拘解审得刘梦龙钜奸异常构兴大狱吕应魁摃帮捏诬然受故相之意微暧无证盖朝选有自致之尤而死过其罪弃如腐鼠亦惨而可伤此洪兢之诉良士论不平者也得旨劳堪所犯情罪尔法司既会议明白依拟着押发边卫充军刘梦龙原拟发遣
　　○丁酉兵部覆湖广抚按孙坤等奏先年麻阳地方苗夷不靖桐信哨置设官军以示弹压顾近时贵苗出没率繇杜脏一路审时度势则桐信似缓而杜脏为急所据移营哨守诚为思患预防  上是其议
　　○赠原任太子太保工部尚书杨兆为少保荫一子以大工有劳也
　　○以京城疫气盛行命选太医院精医分拨五城地方诊视给药仍每家给与银六分钱十文俱于房号内太仓动支仍令五城御史给散不许兵番人等作弊及无病平人混冒重支
　　○给事中唐尧钦条陈一饬和衷一明职掌一专久任得旨近来人情往往重内轻外殊失朝廷设官为民至意今后该部须加意慎择如果称职久任超迁务使有司有所观法以振起吏治毋得循袭旧套
　　○秦敬王谊澏薨无子母妃吴氏奏请以弟紫阳王谊漶进封礼臣言敬王服制未满于法不得请封如以边境难镇则恃有管理之纶言如以宫用不敷则当徼特霈之恩泽何可早数月之封以乱朝廷之法  上以谊漶满日在前岁册封之先扣查明白于例无碍止因路远预奏已有旨准封你每如何埶拗着便遵前旨行毋使下人刁难得计
　　○己亥改南京吏部尚书李世达为南京兵部尚书参赞机务
　　○夜五更金星犯土星约离五十分余测入胃宿度分俱顺行金星在下
　　○庚子升山西副使胡同文为江西左参政
