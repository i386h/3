<!-- { "loadSidebar": true } -->
　　○刑科给事中欧阳柏奏赞成久任之法条例四事一惜人才谓同郡所属不得互相更调同郡则地相近互相调则优劣相形心意顿灰治效罔睹一慎咨访抚按监司多寄耳目于属官属官复假于下人奸弊丛生黑白倒置务在持公秉虚使弥缝者不得幸免而循默者不致受诬一戒纷更喜事之徒借口兴革成法屡更奸冗日滋不若循旧奉公之为便一崇实政立碑建祠一如律例所禁吏部覆如议从之
　　○己卯火星逆行犯氐宿
　　○以  世庙德妃张氏发引免朝
　　○庚辰  上御文华殿讲读
　　○辛巳  上御文华殿讲读时辅臣张居正偶患腹痛  上知之手调辣面一器以赐并辅臣吕调阳各赐金镶牙著一双同食
　　○壬午兵部覆总督两广都御史殷正茂题剿平海寇诸良宝等大小文武效劳人员合先优赉仍行巡按御史核实具奏得旨依拟都御史殷正茂于先荫锦衣卫副千户加升一级总兵官张元勋升祖职一级仍各赏银两表里参政刘稳等参将胡震守备董龙等各赏赉有差
　　○癸未  上御文华殿讲读
　　○户部覆巡按直隶御史陈文燧条陈核两镇之支费凡抚赏间谍续给虏酋亲属穷夷止许支用积贮客饷夷税等银稍有不敷量行请益不许那动尖丁商税余课公务司府库贮等项每岁仍委巡按御史带查奏报其两镇本色颇多不拘主客通融支放虚增屯粮悉行开豁但清查隐占开垦荒芜以所入补足原额得旨再议来说仍以尖丁等项听督抚支用
　　○建左州新宁州儒学各设学正一员从两广督抚殷正茂等题称二州改土为流正用夏变夷之机也
　　○甲申  上御文华殿讲读
　　○户部覆狭西督抚石茂华题清查固原镇钱粮自隆庆五六年间用过数目未明势难卒就原限四月内奉报量行宽限至万历三年二月其原任兰州知州刘畿及库子桃柏行巡按山西御史拿解狭西与商人何思等对审以凭归结从之  科给事中张孙绳题近遵题准置立考成文簿将大小未完事件立定限期通行内外遵守法至善已但限期不必拘定月分远方有咨文未到期已先满者须酌量道理远近事体难易以奉文之日为始定限几月该部每季类奏发讫日期各抚按亦每季类奏奉文日期以凭查考则勤怠立见其在抚按每当候代时易多推委而接管初至又谩不知因事之迟误亦多坐此以后违限者俱责在先任听部科纠参下户部议
　　○乙酉吏科左给事中张楚城奏称会推大臣宜先期移文与推官员令各举二员＜锍-釒＞集下部仍逐季将大臣履历移送各官令时常咨访以备临时荐用吏部覆人之意见不同若一一开＜锍-釒＞下部不免琐渎宸严逐季开送履历则迹涉推诿事权而造报频烦难继但于会官廷推之日各务秉公持虚论定后官庶几爵人于朝与众共之之意  上从部议
　　○录荫故大学士张孚敬孙男张汝纪为国子生以原在效劳皇史宬议中其妻比例陈乞也
　　○兵部覆南京兵部尚书刘体乾等题南京锦衣等卫所快船及江淮二卫马船差拨虽均但快船掌驾取诸各卫军余委属凋敝马船水夫原有本等工食似可通融议将快船裁减一百五十一只内二十一只径行停止其一百三十只改入江淮二卫以准马船即以见在及添募水夫拨领掌驾其工食口粮并哨总等官廪给悉照浦子口兵船事例处给从之
　　○丙戌除原任福建佥事王锡命于河南○兵部覆蓟辽督抚刘应节等题估勘宁前应修台工三百九十六座又先修土堡一十一座墙三万九千六百七丈议用银一十二万余两必二十年方完较原议似若少省计完限尤属甚迟各官复就中酌量缓急止修台三百座故计费止用银三万两计成则五年可完但修工军三千人每年筑台六十座似为大劳每台增估银一百两亦似不足欲成大计岂惜小费合于原估外每台加顾夫银一百二十两如保镇例准将广宁库贮夫丁银一万二千两先行动支不敷银一万八千两照户七兵三事例其雇夫银三万六千两本部动支马价分作三年解发报可
　　○丁亥  上御文华殿讲读
　　○升山东右参议佘立为本省副使提调学政
　　○戊子升吏部右侍郎杨巍为本部左侍郎改礼部右侍郎兼翰林院侍读学士丁士美为吏部右侍郎
　○兵部覆巡按直隶御史陈文燧条陈边务七事一察抚赏之机宜谓互市抚赏悉遵原议不得过有要求一酌修守之要领修筑边墙墩台役重事钜钱粮夫役数目不同诸臣意见未协及报完期限俱令再行酌议一勤什伍之训练谓宣大军士以经年修工而不习训练复以料价数少而不备器械合严行招捕逃亡清查占役酌议堪动银两制造战车火器一严使介之稽核凡夷人传报声息及各枝求索赏赉俱住边城外馆听通事量领头目进见其出境时不许挟带铁器硝黄违禁等物一惜边军之劳困两镇扣银扣饷扣粮扣屯减哨朋合等严禁将领科歛一议夷马之价值大同镇所易夷马可发州县驿递之用其给军骑坐未扣折色宣府无从发落乃议二军领买一马免其修工间有倒损未免赔偿合视旧稍益人数务为经久之法一定贡市之□候五月进贡马匹互市六月事毕悉如原约不得以各枝持疑不协为辞从之
　　○工部覆顺天巡抚杨兆巡按王湘等题顺永八府岁遭昏垫保定真定为水所自出多横流荡没之患顺天河间为水所潴汇半沮洳萑苇之场或当筑塞或当挑浚言建白非一人本部题勘非一次矣兹者抚按议报前来灿若指掌但近来畿辅州县旱涝频仍赋役烦急如更兴工动众恐利未及收而害已不支矣合将前议备注在牍待数年后公私稍裕为之其渰古田粮将各淤出见种地亩起科抵补报可
　　○己丑赐辅臣张居正等讲官丁士美等扇各有差
　　○夜望月食
　　○庚寅除原任四川右参议沈启原于山东
　　○给故南京礼部尚书李玑祭葬如例玑以嘉靖四十五年卒至是礼部覆巡抚江西凌云翼请也
　　○辛卯  上御文华殿讲读○刑科给事中秦燿题近有内官赵忠常福一事已奉严旨究矣臣愿就此大加刬剔其弊端有三夫王府题奏多带空头宝本来京托人缮写岂非虑与格例不协及字眼差讹哉然以王章假手匹夫更易于数千里外傥事有大于奏讨承奉者何从诘问所当厘者一钱粮国计所关乃以六万余金付一百户领之虽觉察穷治而监追不就所当厘者二诓借官银指称营干至逼寡妃幼主损赀代偿清明之朝岂宜有此所当厘者三臣又闻各王府有一等听差人役每令赴奏輙索重赀称为入京打点恣意乾没污人名节诸藩之困坐此也今后庆贺听其遣使亲赍余若请名请封请婚祭葬等事俱令抚按核实代题诈伪之辈绝迹矣下礼部议
　　○编派山东东昌府属濮州丘县莘县朝城范县清平馆陶八州县每年均徭银各五十两共四百两协济冠县供应之费从抚按题本县赋重难支也
　　○壬辰先是  上在宫中传  圣母意问近侍曰元辅张先生父母存乎左右对曰先生父母俱存年俱七十甚康健  圣母闻之甚喜是日  上手谕居正曰闻先生父母俱存年各古稀康徤荣享朕心嘉悦特赐大红蟒衣一袭银钱二十两玉花坠七件彩衣纱六疋乃奉  圣母恩赐咸钦承著家僮往赍之外银钱二十两是先生的
　　○癸巳礼科给事中林景旸论劾工部尚书朱衡因再＜锍-釒＞乞休许之加太子太保给驿去
　　○户部题应发各边籴买粮草银两宣府客兵七万两大同客兵八万两永平密云主兵各一万两宣府主兵一万两大同主兵二万两山西主兵二万两辽东主兵二万两延绥主客兵三万两宁夏固原甘肃各主兵一万两易州客兵一万两趁秋籴买预备万历三年支用各镇即将仓场冲缓及实在应补之数预查明白方行给发不许听信奸商猾吏巧行趋避使极冲者临时缺乏僻缓者多致陈腐违者听抚按参究银两准给发
　　○革永平王府镇国中尉恬燉禄米三分之二恬炟住禄半年山西抚按官朱笈等论其不法事也
　　○乙未录辽阳等城清河等堡斩获功次升赏官军马千儿等一百二十八员名
　　○礼科给事中石应岳题伏见  圣祖封建诸王敦睦九族凡子孙胜衣以上者皆仰食县官恩至渥矣迩年以来麟趾繁衍载玉牒者四万而存者可三万有奇岁该禄粮可九百万石计各省存留之赋曾不足以供禄米之半已封及当封者臣不敢以轻议至于遗孤失请名封及请名封而以过期冒滥违例奏寝者何限似犹可以变通者盖此等世系既出于天潢而名封弗锡于天朝县官无斗升之给私家乏治生之谋男四十而未能婚女三十而未得嫁甚至没名佣隶流落道路夫圣明御＜宀禹＞一民一物皆欲其得所何况宗室懿亲然欲加赋额则今之赋歛非轻矣欲捐内帑则今之积贮非盈矣将何施而可臣尝读  祖训有曰郡王嫡长子袭封郡王者其岁赐比方封郡王减半支给夫  圣祖之郡王亲则孙也不三世而遂裁其禄则自五世而下者可类推矣是  圣祖立法之方未尝不寓变通之权也矧今日当穷极又当速变之会乎臣愚以为直善推  圣祖之意曲体宗室之情凡不系赐名受封者尽弛诸禁听其自为生计士农工商从便为之则彼必欣然喜为之与坐而待毙母宁劳而得食可以得活旦夕命耳且古者公族皆得入官如汉刘向唐李绛宋赵汝愚皆以王宗之亲蔚为名臣社稷安危将终赖之则宗臣者亦何负于国家也今宗支中知可效一官才可办一职者岂独无其人乎一概废而不用深可惜也若许未封诸宗有文学才能者与凡民俊秀一体应举入仕以王亲事例例之但不许任京官握兵权则才能者自有诏爵禄之典必不希冀难得之需而咸思所以自效矣或者谓宗室至骄纵也为农工为商贾恐至于暴争入官恐至于傲虐不知法纪森严虽亲郡王将军犯法者已不轻宥矣况业农工与商者则治之以有司士入官者则持之以长吏彼岂暴争而傲虐哉如前所议朝廷不过下尺一之纸有司亦不烦锱铢之供而为宗室者皆得以相生相养渐免于流离失所之苦及行之数年诸藩称称便然后以渐而议其他彼徒拥虚名而不得实禄者亦将欣然舍此就彼矣下礼部及诸藩覆议○刑科给事中乌昇等奏请将大明律注参酌考订并续增条例详议上请共成一书颁行中外刑部覆大明律一书乃  圣祖神谋独断参酌历代刑章明白洞彻原无微文隐义不可通晓之处诸家注释往往各执已见纷如聚讼如此参订奉旨遂为不刊之典窃恐巧文之吏任注释而背律文犹经生弃经任传其弊不可言矣至于问刑条例乃采之  累朝诏令或在廷诸臣建白可补律文之所未悉自嘉靖三十三年重定之后未经补辑合咨各衙门将嘉靖三十四年以后与刑名相关事体备查过部参定附续颁布中外报可
　　○丙申礼部请大祥之后日视朝如常仪报曰且炤三六九近例行
　　○以河南归德府知府郑旻为贵州提学副使
　　○户部题发宁前台银一万二千六百两  丁酉酉初二刻夏至  大祭  地于  方泽遣公张溶代
　　○戊戌海西者剌等卫女直都督阿失卜等二百十一名并塔鲁等卫女直都督佥事笼卜等一百七十九名各朝贡宴赏如例
　　○庚子复设三江口守备一员从湖广抚按官请也
　　○辛丑奉  穆宗庄皇帝主祔  太庙
