<!-- { "loadSidebar": true } -->
　　○礼科给事中罗大纮奏臣于本月二十二日见内阁所下久病大学士申时行密揭辩明阁臣建储公疏初不与知不宜列名至于近事漫无可否但云  社稷之计裁自  宸衷毋惑群言奉旨览卿所奏朕已悉知建储之事已有旨了卿可安心调摄即出赞襄钦此未几科吏白时行欲睹御札遣人取回原揭臣误许之踰日稽留臣造门索之遂拒弗与臣乃悔许之为非也夫青琐森严而使纶音漏于薇垣臣奉职无状罪谴何辞但观时行密奏遁其辞以卖友秘其语以误君阳附群臣请立之议而阴缓其事以为内交之计  陛下尚宽而不诛  高庙神灵必阴殛之乞与臣一并罢斥奉旨元辅奏揭原为解朕之怒非有别意罗大纮见前所逞私臆不遂因借言污诋辅臣况屡旨不许激聒以迟大典罗大纮明知故违好生可恶着降边方杂职不许朦胧升转
　　○大学士申时行亦奏谓病中一揭所奏批答取回尊藏罗大纮遂以为欺君玩法此未察臣心事未考阁中旧规也建储大典已谕明春必行乃以张有德之＜锍-釒＞改后一年臣方谓得之如此其难挠之如此其易既深恨有德之轻言亦颇悔阁臣之早发故仓卒揭请一则谓  圣意已定可无激聒一则劝  皇上勿因小臣妨误大典冀有挽回其曰阁中公揭臣不与知此以委曲之词寓调停之意庶几或可斡旋臣之心即大纮参有德之心也臣何尝有毋惑群言之语阁臣题揭或别奉答谕或就批原揭各留阁中此乃相沿旧规维时臣不在阁文书官遂将臣揭并各本一同送科臣原据实而言何敢欺谩取回送阁尊藏何敢私匿乃以为欺君玩法不已甚乎伏乞允臣退休幸甚
　　上优答令供职如故　　○礼科都给事中胡汝宁题昨揭帖一事谓许国进揭若先白时行必有酌处乃不知会而列其名于首是许国先失之也且阁帖不必送科而送科未必无意揭既落科而时行亟令索回不欲拟抄乃见其有成心矣此时行后失之也乞严谕二臣协恭和衷羽翼元储以全君臣始终之义  上曰二臣辅政多年同心共济所奏揭帖各失于意有何嫌隙姑免究
　　○经略郑雒疏催魏学曾到镇任事命兵部行文催赴
　　○给事中胡汝宁题称倭夷与浙直闽广相对乘风扬帆数日即至宜选求名将多增战船广募水兵及梭枪榔筅火器等项制造演习部覆从之
　　○以神机五营佐击褚东山分守蓟镇燕河参将　　○以顺天巡抚标下中军彭友德协守蓟镇东路副总兵
　　○以甘肃镇游击达云分守永昌参将
　　○甲子大学士申时行以罗大纮论已被谪又都给事中胡汝宁谓与许国不和自相戕害乞薄罚大纮免其降调不许大学士许国亦奏辩乞退不允
　　○兵科给事中王德完奏顷以大司农石星为大司马必能不负任使敢陈十议蕲效切劘之益一惩金□赞剌以公升擢之典二辨真材以罗豪杰之士三禁朘削以延士卒之命四重事权以隆将帅之体五开禁例以塞媚虏之源六宽文法以作敌忾之勇七奋精神以起晏安之习八修实政以省议论之烦九假便宜以收专阃之效十核功罪以严诛赏之格部覆允行
　　○以辽事未宁军饷告急辽东总小旗仍照前例就近开纳至于狭西宣大山西湖广四川河南山东云南贵州等处亦应并依辽东例开纳着准议暂行
　　○兵科给事中许子伟疏陈备倭六要一涣纶音以宣国威  皇上前传谕浙直闽广讲兵食严海汛及今诸司俱在阙下一临门宣谕之岂特诸臣仰瞻图报而先声亦可夺人气也二审贤才以重委任文如谭纶汪道昆武如俞大猷戚继光特加甄收任用允得胜筭三多方略以困险阻凡倭奴所从入之路或暗金□赞石磴或丛植渔桁或杂用纵焚或潜行凿漏而又严接济之禁密侦探之令预水轮火器之需四练民兵以强本实沿海守令于保甲中集其徤壮教以技艺而以善谋多智统率之有功者辄不次予以官爵五合心兵以壮忠猷凡沿海文武务远近相维缓急相济如倭入铜山寨则闽广共防倭犯烽火门则浙闽协御六定功罪以信大法如邀截则以寇不得入为功否则罪追剿则以寇不得骋为功否则罪各有信地也必功固圉而罪失守各领兵众也必功整肃而罪失律贵相策应也必功救援而罪袖手部覆允行
　　○武英殿中书舍人黄正宾奏臣睹申时行所进揭帖与所奏本大相矛盾其揭云云以请册立原非其意而辅臣许国代书之总恐犯首事之罪而外欲博建立之名万一激渎  上怒必将归咎于两辅惟知排挤同官而不计其丑状至此乞严加罢斥得旨黄正宾以卑官擅言国事诬论辅臣内必有主使之人着锦衣卫拏送镇抚司打着究问
　　○兵科给事中王德完奏山西巡抚朱孟震与湖广巡抚李桢宜为更调狭西巡抚叶梦熊与甘肃巡抚贾待问宜为更调宣府巡抚郭四维器堪坐镇才足盘错不宜边用  上令朱孟震照旧供职郭四维贾待问回籍听调
　　○乙丑阅视宁夏司丞周弘禴题全狭民屯钱粮积年拖欠听抚臣酌定应徵应蠲务于应徵内督催遵限通完其宣大山西蓟辽等镇每年济边钱粮有派在邻境者合行各镇督抚输完不得迁延拖累部覆从之
　　○以史车二酋忘恩叛去紏夷要狭着令蓟镇宣大督抚官捣剿仍谕安兔二夷不得助逆
　　○甘肃抚臣贾待问等题肃州参将杨浚纵令降虏夏中等十一人出牧仅以汉丁以防出押其夏中等拏获正法杨浚降级管事以下罚革有差从之
　　○以副总兵标下中军杨元任协守蓟镇西路副总兵
　　○以原任金山参将吴显忠起广东练兵游击
　　○丙寅  孝恭章皇后忌辰遣侯郑惟忠行礼
　　○大学士申时行再疏求去优答留之许国亦上疏乞休  上曰卿前次误随小人后以迟大典今又烦聒何也可即出赞理王家屏亦以储贰未立人言无已虽严加谴斥而旋斥旋言安能日厉谴责疏乞明示拟定来春以安二臣之心
　　○以云南副使黄思近任本省左参政
　　○以御史钟化民改调行人司司正
　　○以参将马应龙任协守甘州副总兵以宁夏游击熊国臣分守宁夏西路参将以甘州游击张三策分守宁夏东路参将
　　○以中军都督府佥书王化熙镇守广西总兵　　○丁卯以巡抚保定佥都御史宋仕任左佥都御史协理院事
　　○太子太保兵部尚书赵锦以老病乞致仕不许
　　○狭西巡抚叶梦熊会同经略尚书郑雒题称见驻客兵并家丁至年终尚欠饷数月民运拖欠每至四十余万合将延庆等二府籴本开荒支剩银并买粮银兰州见贮马价支剩银共有八万四千悉准动支尚有狭西巡茶河东巡盐等官十七年赃罚册内角□羊京剩银一万七千两尽数角□羊送接济军需从之
　　○戊辰霜降遣官赴  茂陵行礼
　　○以广东琼州府知府周希贤任云南副使
　　○以四川提学副使冯时可补广西副使
　　○降礼科给事中罗大纮授广东潮州府揭阳县典史
　　○兵部题阅视固原给事中张栋疏称扯酋负固不归经略玩寇贻患乞先斩王志宝以为卖国者之戒乃近接郑雒揭称扯酋率众东归诸酋复还松套其所未获独火酋真酋耳经略料理已有次第仍令郑雒移住近便会同各督抚声罪致讨务成斩获之功而四镇之事尽委魏学曾经略报可
　　○以山西总兵官李如松任中军都督府佥书
　　○以原任统领蓟镇南兵游击龚子敬任甘肃镇夷游击
　　○以统领蓟镇南兵游击李霁任神枢五营游击
　　○经略尚书郑雒奏臣初至金城知河西四郡流虏浸淫殊失前代断匈奴右臂之意故廓清两川湏先堵截流虏臣与各道公同诘责虏王认罪之使执称洮州之事虏王尚在甘州河州之事恨火落赤误引入汉地今惟趣此扯酋归巢则套虏卜酋松虏宰酋皆可次第角□羊散彼虏王称归不归套虏言去不去皆由火真等挽留虏王迟发故今日请扁都明日由川底诡词深藏何怪乎徐琰之纷纷也今松套二虏部由镇羌出虏王今部由白石崖出虽为便其归路实已杀其势矣
　　上优答之
　　○先是辽东有买功卖功为都指挥千百户者各数百计行文清查十不报一至是吏科给事中侯先春疏言之部覆冒功将领自备御以下俱行黜革有祖职者照祖职支俸无祖职者停革从之
　　○时泗州水患异常公署州治水渰三尺其城内原有水关后因淮水高于城濠故筑塞水关以防水灌致城内积水不洩居民十九渰没工部尚书曾同亨上其事
　　上令河漕督抚会同巡按御史勘议要见泗城积淤何以宣洩淮水停涨何以疏通填土增高有无可以捍御周家椿是否应浚施家桥是否可开张福堤是否阻碍或别有可开之处为地方之利者具奏以闻
　　○己巳  上谕大学士申时行等曰朕近年以来因痰火之疾不得举发朝政久缺心神烦乱昨因张有德违旨渎扰以致朕怒卿等正宜调元赞化寅亮天工反随小臣雷同附和朕岂不怒自古宰相协和然后可以保国卿等今各为身谋不为国计意欲高蹈置朕孤立则天下国家万民庶政望谁理乎忠君者顾如是乎昨家屏在阁今日陡然有疾册立之事昨以明白传示父子至情岂不在心今四方从事阁务繁重卿等宜遵屡旨亟入阁共成康济之功勿得再有托陈卿等其钦承之故谕还着吏部传示朕意于是大学士申时行奏以明日入阁办事王家屏亦上表具谢  上复优答之
　　○大学士许国请假调理  上许之
　　○辛未月犯荧惑
　　○大学士申时行以邹德泳论其理应自陈待罪复求去位不许
　　○大学士王锡爵以假归省亲到家上表具谢是日以重阳令节赐辅臣上尊珍馔
　　○  命革罗大纮职为民以六科都给事中钟羽正等上疏乞免降罚故也羽正等亦罚俸有差
　　○南京给事中郝世科条陈备倭四议一通番之禁例宜严一旧派之钱粮宜核一海上之穷民宜恤一沿海之官吏宜汰章下所司
　　○壬申大学士许国四疏乞归准回籍调理仍命驰驿去
　　○癸酉大学士王家屏援许国准予回籍再疏乞休去位不许
　　○夺御史马朝阳等俸一年以其申救罗大纮故也
　　○  潞王进献子粒银两赐银五百两衣三袭以隆优眷
　　○宴朵颜朝贡夷人以临淮侯李言恭待
　　○山西五台矿徒张守清等招集数千人肆行鼓铸劫掠闾里给票许散回籍三限并无一人至者至是复聚众于黄草梁山及阜平县行劫被官军四出摉捕守清穷蹙投降兵部以有功文武官员疏上  上令巡按御史审实从重拟罪其有功员役及善后事宜并勘议具奏
　　○以协守宁夏副总兵角□羊一清任镇守山西地方总兵
　　○甲戌大学士申时行十一＜锍-釒＞求去许之仍赐乘传差官护送
　　○兵部覆阅视给事中张贞观条议一别险隘凡要害御敌处前阅报工完后有塌毁者即以罪谕一综胡马有不堪骑操入塞即死者不许虚报一严叙录有挂吏议而偶值微功者不得概叙从之
