<!-- { "loadSidebar": true } -->
　　○升燕河路参将陈文治为协守蓟镇西路副总兵
　　○时急秋防诏将锦义见修未完台工暂止撤回修防官军各守城堡信地其效劳人役俟来春工完并议叙
　　○甲子升福建泉州府知府丘浙为山东副使
　　○乙丑升大理寺左少卿辛自修为光禄寺卿○议将福建副总兵侯继高参将梅应魁等纪录擢用把总聊登高王继高等革任回卫从抚臣耿定向奏也
　　○丙寅升工部左侍郎杨成为南京工部尚书
　　○丁卯升大理寺右少卿臧惟一为左少卿左寺丞刘良弼为右少卿
　　○续选推官刘朝噩为兵科给事中推官孙承南知县傅顺孙俱为试监察御史承南云南道顺孙山东道
　　大明神宗显皇帝实录卷之一百三终
大明神宗显皇帝实录卷之一百四
　　万历八年九月戊辰朔
　　上御皇极殿礼部进万历九年  大报等祀日册
　　○户科给事中萧彦等条上巡青事宜谓太仓有巡视科道各马房有巡青科道各有司存往者两道未革之先商价在银库则巡视与巡青俱挂号后在两道则专在巡青挂号今两道虽裁事体无异此后宜仍属之巡青部覆谓马房银两虽另设京粮小库总在银库之内既同一管库主事自当同一巡青科道其挂号销号宜仍依草场旧规两属余若归并五草场钱粮于京粮库责成各省府依期开报完欠定期支放以免各商守候及裁滥役革冗员省繁费杜混报俱如彦议得旨报可仍严谕各差官精勤供事不得偷安使人守候稽迟以滋奸毙
　　○己巳升大理寺右寺丞李学诗为左寺丞福建道监察御史郭思极为右寺丞
　　○减河南所属均徭里甲公费岁额一十一万八千七百二十四两有奇
　　○敕礼部将中选子弟侯拱宸等通行原籍查勘乡贯保结以凭择日进看
　　○庚午霜降节遣定远侯邓世栋西宁侯宋世恩成安伯郭应乾庆都伯杜继宗固安伯陈景行分祭  长陵  献陵  景陵  裕陵  茂陵  泰陵  康陵  永陵  昭陵惠安伯张元善祭  景皇帝陵寝都指挥佥事蒋尧谦祭哀冲  庄敬二太子陵园
　　○改保定总兵标下游击王维藩于密云奇兵营○补原任延绥西路参将高如桂于蓟镇燕河营
　　○升宣府马营堡守备王国翼为本镇东路游击
　　○辛未  孝恭章皇后忌辰遣清平伯吴国乾祭  景陵
　　○谕礼部宫中六尚缺人其选民间淑女二百人入内寻复罢之  壬申升工部右侍郎金立敬为左侍郎而以大理寺卿王友贤为之右
　　○改原任户部右侍郎郭应聘为兵部右侍郎兼都察院右佥都御史巡抚广西
　　○赐巡抚宁夏都察院右副都御史罗凤翔祭葬如例
　　○癸酉大学士张居正等奏称节奉敕谕令臣等重修大明会典已经开馆纂修近该副总裁等官呈送草稿止将旧会典并嘉靖二十九年续修旧稿誊写一遍稍益以近年事例中间体例尚有未当纪载颇多缺遗良繇诸臣各有部事相妨无暇讨论讲究夫事必专任乃可责成力不他分乃能就绪臣等看得吏部左侍郎余有丁詹事府詹事许国文学素优年力方富属以此事似可责成宜将余有丁暂解部事以本官仍掌詹事府事许国协管府事俱充副总裁各暂停升转将会典新旧原本令其专心考究至原题副总裁官唯以部务稍暇相与讨论不必限以章程致令两误  上是之
　　○甲戌南京吏部尚书汪宗尹以病乞休许之
　　○命户部严核河南浙江等角□羊官穆守文刘启亨等所角□羊绵花商税等银已纳未完有无侵那尽行查究以凭参罚从科臣张鼎思请也
　　○加宣大总督军门中军官参将朱瀚为副总兵仍管前事瀚新调马水口总督郑雒称其廉慎勤敏熟练夷情故请加衔以留之
　　○丁丑复补秦时吉为贵州道监察御史○户科给事中史继辰言士风为人才吏治所关宜杜幸门绝私谒州县官提调生儒止许按季考较此外不得滥收一人私立门墙以长奔竞  上是之
　　○怀仁王府镇国中尉廷圤肆行不法为逋盗薮事觉革为庶人
　　○戊寅命翰林院修撰沈懋孝范谦编修邓以赞王懋德充大明会典纂修官
　　○起用刘一儒复为大理寺卿
　　○以霜降后命法司录系囚情可矜疑者减拟各有差
　　○己卯命左春坊左谕德兼翰林院侍读陈经邦翰林院侍讲朱赓典武举试
　　○庚辰江西抚臣王宗载以本省钱局数多匠役冗滥不便关防议设专管汰罏冶栋匠役该部为之覆请从之
　　○户部＜锍-釒＞称山东抚按何起鸣陈功所奏邹平县会昌侯孙忠茔田地九顷胶州阳武侯薛禄户丁承种祖遗田地三十七顷覆查不系钦赐之数优免又无明文可据议各量除二顷以为祭祀之资其余照依民地例纳  上是之
　　○福建清丈田粮事竣抚臣劳堪以闻部覆谓宜刊定成书并造入黄册使奸豪者不得变乱  上可其奏
　　○辛巳庆府真宁恭简王倪火□安沈府云和王铨□宿迁王炤□各卒无嗣奏缴金银印
　　○壬午  上以江西守御所舍人谢燿奏原任御史刘台恶迹本发下内阁今拟旨逮究辅臣张居正以夙憾欲授意抚臣王宗载文致之乃诡云台暴横闾里受害者多逮则贻累干连诸人不知下□处抚按详鞫  上允之
　　○改南京刑部尚书何宽为南京吏部尚书
　　○癸未裁革福建督粮右参政一员及运盐司判官提举司提举吏目又以省城并设三县不便乃裁怀安县自知县以下俱革
　　○甲申裁革辽东行太仆寺少卿及本寺主簿
　　○广西巡按御史胡宥奏称本省盐利及存积戍兵年例宜令各司府属立循环簿按季送抚按稽查其湖广衡永二府盐价宜与时高下每发官盐一包准搭□盐一包同卖一岁一运可获盐利万五千余金提举司添设副提举二员宜裁其一以省冗费该部如议覆请从之  乙酉命原任右春坊右谕德范应期掌南京翰林院印信
　　○升吏部右侍郎赵贤为本部左侍郎改刑部右侍郎王篆为之右  升南京都察院右都御史陈瑞为南京刑部尚书
　　○丙戌裁减山东所属地方均徭里甲岁额银九万六千四百有奇以宽民力
　　○赐益府铜陵王翊钰谥端僖舒城王载＜土充＞谥康简怀庆王载塣谥端懿各予以册文
　　○命发太仆寺寄养马千匹及常盈库马价万五千两于蓟昌二镇
　　○广西柳州府武定县有盗越城劫库降分守江右参议姜忻本府知府季遇春各一级革分守参将倪中化任及本县知县饶养浩指挥同知李惟聪俱禠职革任下抚按问拟
　　○丁亥裁减福建里甲均徭岁额六万四千五百余两
　　○敕贵州巡抚严查兵粮总定数刊成一书永为遵守岁终  奏报有巡抚兵备等官无故虚糜者核实参处
　　○朵颜等卫夷人大你赤等赴京朝贺  万寿圣节宴赏如例
　　○鲁府安丘王府奉国中尉寿金□攸夤夜拥众入郡学殴官仆至死命降为庶人
　　○戊子升大理寺卿刘一儒为刑部右侍郎
　　○兵部奏称天气渐寒河水将冻西虏虽已款关变诈叵测东虏屡窥边塞出没无常议行各边总督严饬各将领防备之  上是其议
　　○己丑裁革福建行都司屯局佥书一员○改浙江军门标下游击童绍祖掌都司印
　　○升河南都司掌印刘允庆为马水口参将
　　○庚寅升福建佥事彭应时为广西右参议
　　○以南昌卫指挥刘綎为云南迤东并贵州等处守备
　　○辛卯  上御文华殿讲读月如常期
　　○南京府军并建阳等卫所屯田灾命南京户部选委司官一员同管屯御史亲诣查勘将本年屯粮以被灾重轻递减其折银分数
　　○以原任镇守福建总兵官都督佥事胡守仁佥书南京前军都督府事
　　○壬辰升江西南康府知府卢整为福建副使
　　○命进故太子少保礼部尚书兼文渊阁大学士赠太子太保高俄为光禄大夫谥文端从其子中书舍人高循学请也
　　○以神枢十营佐击雷以诚掌河南都司印○裁革广西昭平参将改设守备于本地方
　　○以违禁驰驿降四川顺庆府知府郑迁江西抚州府知府左之贤云南永昌府知府单诗各六级
　　○癸巳赐原任南京礼部尚书林＜火廉＞祭葬如例＜火廉＞初以进士改翰林院庶吉士授简讨历官国子监祭酒迁礼部侍郎改吏部俱直经筵日讲会进讲语切直为谗者所中忽中旨调南进工部尚书复改礼部以万历八年六月十五日卒于家＜火廉＞雅尚儒素性恬而温至大节则皦然莫夺不能比附以投权贵欢故卒与时龃龉其风流节概克世其家云
　　○甲午吏科给事中顾问奏称官生授职须计其年资六七年以上然后酌其才品在内升部寺司属在外升府佐贰官俟其晓畅吏治效有功能然后陟为知府藩臬其远方知府必选科目出身治行高等者为之勿以轻畀恩荫该部议覆报可
　　○乙未  上致斋于文华殿
　　○升户部左侍郎刘斯洁为南京都察院右都御史其考满应得诰命恩荫如例升巡抚保定右副都御史张卤为大理寺卿
　　○丙申  上御文华殿致斋如常
　　○甲字库太监王效等奏称岁额银朱等料缺乏户部尚书张学颜覆＜锍-釒＞其略曰库中物料岁派俱有定额徵角□羊多不依期第费少则用自饶费多则用必竭恭睹  先帝遗诏凡内府钱粮加意节省往往裁之额内我  皇上登极一诏亦将不急不经之费尽行停免数年以来各项浮费有昔减而今复旧者有前少而后反多者又有昔本无而今乃加增者臣等题催参究之＜锍-釒＞月无停牍抚按奏报起角□羊之文岁无虚日屯入各库视之甚轻耗之甚易而不知民商供应之甚难也伏乞  皇上敕各监局将器用应创作者量为停罢应更新者悉从省约稽查物料勿以虚冒而成匮乏敦崇俭朴勿以奇淫而恣观美＜锍-釒＞入  上留览之
　　○改广西昭平参将杨桂分守本省柳庆等处
　　○升河南都司佥书蒋国忠为神枢十营佐击
　　大明神宗显皇帝实录卷之一百四终
　大明神宗显皇帝实录卷之一百五
　　万历八年十月丁酉朔
　　上御皇极殿钦天监进万历九年大统历
　　○是日  上亲享  太庙
　　○应天巡抚孙光祐请咨送朝鲜国飘流夷人梁成贵等二十余人给与沿途应付押还本国从之
　　○戊戌  孝洁肃皇后忌辰遣宣城伯卫国本祭  永陵
　　○是日免经筵
　　○升户部右侍郎胡执礼为左侍郎总督仓场命以后仓场总督并戎政协理俱本部左右侍郎带管不必另设○南京户科给事中王蔚论劾南工部主事陈春差往仪真贪纵状因及户部主事蔡惟亨旧差九江贪秽状  上命锦衣卫逮春而革惟亨职为民
　　○庚子  中宫千秋令节各王府进庆贺表笺文武百官行庆贺礼
　　○革德安府同知王子顺通判张九思职仍与安陆县知县张汝介俱下抚按问拟以聚饮于景府致遗宫火也
　　○敕南京前军都督府佥书胡守仁兼提督小教场事
　　○辛丑升光禄寺卿辛自修为都察院右佥都御史巡抚保定等府兼管河道
　　○升巡抚湖广都察院右副都御史王之垣为户部右侍郎
