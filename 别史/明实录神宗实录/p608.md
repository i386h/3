<!-- { "loadSidebar": true } -->
　　○刑科左给事中曹于汴疏言臣等管理巡青催督□人办纳内外仓场房局三十七处草豆等项以数百万计自京库钱粮匮乏给不以时各□称贷完公而各仓场管事内官铺垫等费捶骨竭髓以致人人破家逃死相继每一佥报如赴汤火惨伤之状不可睹闻顷见内官马堂奏免詹锐□役又见内官孙盈奏免李如桂俱奉旨优免夫詹锐李如桂内官之人也□果有利彼岂避而不为哉知二人之苦累而求为之脱者内官也而苦累数百之□使日不料生贸贸无控者亦内官也  皇上试举以问内官亦何说之辞夫一草一木亦具生命乃使茕茕赤子富者贫贫者死视仓场如牛羊之赴屠肆股战魂销此岂盛世所宜有哉易云穷则变变则通今亦通变之时矣各场员役原有定数而贴场带衘以及库秤写字等月益日增不啻倍屣铺垫手帕茶果杂费日朘月削动称万余浩大不赀即如驴骡牛羊岂公家所急需而动成千百不知给发何时而永藉喂餋且御马三埸例不核其有无而草豆毫不可少当豊盈之日尚惜漏卮况此绌匮之时柰何填之沟壑乎倘诸内官以马堂孙盈之视詹锐李如桂者视诸□亦必凄然不安矣惟望  皇上严谕该衙门查议撙节清汰至于买办草豆以备军需固不可轻议就中亦有事非紧要或责令寄餋人户按月领银自行备办其御马仓代办供用库中府天师庵代办酒醋局或当另行议处以苏三场之□盖费多则□困□困则办纳不前积贮不裕非民之利亦非国家之利也于时御史邓澄亦上疏曰待罪厂库见佥□诸臣责令旧□开报人户密付五城薄夜拘之如缉巨盗其各被佥报之家恸哭就死而闻诸司房沥酒相贺盖诸司房拨置中珰不愚弄不足以窃威福诸新□愚民素闻佥□之害又摄中贵之威不多方贿嘱不敢见诸小小用事者已见诸用事者又几转折乃见中珰见中珰而后见诸刀山火柜非刑考酷以为不如是不足以詟折诸□使之唯所欲为既唯所欲为而后今日之库支后日之身命皆尽于铺垫使费之内唯发  明旨特严见面之费革铺垫之例如仍前荼毒许臣等以三尺从事诸□其庶有瘳乎疏上俱不报
　　○命伏羌伯毛国器成国公勋卫朱纯臣俱管理红盔将军　　○辛丑考选进士钱龙锡等授庶吉士
　　○调考功司主事李餋正为文选司主事
　　○前南京吏部左侍郎叶向高以行取至京
　　○壬寅前南京户部尚书王基卒基青州益都人嘉靖乙丑进士初授户部以失时宰意出为运同久之擢大同知府时代藩有谋杀世子狱馈珠二罂基立斥之爰书以定秩满迁晋臬备兵河东历方伯巡抚大同绝馈问不赴元戎之宴边将咸用自励以边功得虏级四百赐飞鱼服正一品俸荫子基固辞荫许之寻转少司马以试炮伤颊予告归迁南京户部尚书督理粮储加太子少保疾卒方基之为晋臬赍捧入京偶心动意母有疾单骑四日夜驰千余里至家果值母病时人以为孝感云
　　○河道总督曹时聘以河工告竣请叙劳绩以励臣工自阁部科院而外所叙荐三百四十余员事下该部吏科给事中姚士慎疏曰臣惟国家有不可爽之爵赏人臣有不可冒之事功往者苏庄河决河臣议大挑朱旺口使水归故道用帑金八十万然朱旺之役甫罢而彭家楼之决旋报即云筑塞新功旧料可藉然皆国家积蓄安知今岁塞责明秋泛涨不又为彭家楼之续也且河上之役上原下湿庐处露宿尝其甘苦者宁有几人溃决则幕流杂职受其罚堤成则高牙大纛享其功往时大决故议大挑大挑故议大功使河再决而再挑再挑而再议功是岁岁叙功无已时也先是巡河御史黄吉士查勘回奏亦言臣观是役塞苏家以开朱旺挽北流而使东注河臣焦心兼收群策其虑未尝不慎谋未常不臧也苐河性善溃未易约束去岁坝成放水即有人字河之溢今岁勘阅正值秋水泛涨四望弥漫杨村集以下陈家楼以上两傍泛岸冲决多口徐属州县汇为巨浸而萧砀受害更深迨至勘后黄涸口复决业经筑塞时日非久而赵家圈垒土新成洪水随至势甚危岌工程繁多水更散漫不可称全功自吉士此疏出而议者时起工科给事中孙善继又上疏曰臣观按臣勘疏内云坝成放水即有人字河之溢又云杨村等处冲决多口徐属州县汇为巨浸又云河身旁决漂没田庐不可以称全功臣咨嗟叹息谓当事者不知何如责躬乃亡何而叙功之疏至矣夫豊沛萧砀死者长为鱼鳖生者又无居食以昏垫胥溺之危而谭地平天成之绩无论国典所靳幸不可徼即反之于心亦或未忍矣河臣得无以黄流已东运道无梗功不可朝夕缓乎不思直口以下之黄即不治未尝有妨于运直口以上之黄即治何尝涓滴有济于漕二三年所为支吾苟完运务者惟泇河一衣带水耳夫泇非能自为泇所恃者泰山诸泉之助而沂直诸河之来也今岁夏前稍稍苦旱沂直诸泉即无以润泇而泇告急黄淤则漕泇泇格又将谁漕乎故治河如治病病有缓急治有标本专事泇以为标而忘治黄以为本非计也今谓徐邳之间水多跌溜操舟之险比于龙门漕河故道流澌淤浅堤岸颓倾卒难整理为此说者皆狃目前而忽远虑有如泇不足恃漕运告急骇而图之岂能及乎宜乘此冬春水涸起古洪闸抵满家闸大加挑浚坚筑堤岸以复故道钱粮取之岁修功程假以时月即双沟马家浅跌溜难行议开月河以避其险何不可者又言今之治漕者无论黄无完局即泇亦多遗策直口溜急一船挽拽常数百人衔尾而上前船断缆则后船雷击军旗粮石俱委河流至于梁城以上韩庄以下千艘鳞集经月剥浅劳人长奸乍遇霖潦蒙峄水出弥野滔天纤路穷绝粮运稽迟实坐于此故欲免直口之危莫如巨梁桥东西开阔丈余以杀其势欲免守浅之苦莫如顿家闸上下浚深数尺以导其深欲免暴涨之冲莫如筑堤王市口以东使水归浪茫湖以避其害盖总一河也自徐州以上必南不害  陵北不害运中不害民如是者功成徐州以下必我欲漕黄则黄欲漕泇则泇我欲互用黄泇则黄泇互为我用如是者功成功成而后议叙则叙不浮叙当而后议酬则恩不滥如竭有限之财驱重劳之民假便宜之权需岁月之久而东冲西决有如漏卮方河臣饮冰之时柰何为玄圭告成之会乎疏上而廷议益遰久之不得论功
　　○全州乡官庄成材伍大成等以抗讦州守论杖赎为民刘曰旸之为全州颇察察有能声而设坐都皂隶使里长自为马户诸乡绅不便之也持之稍急诸乡绅遂竖旗噪之广西巡抚杨芳以庄成材伍大成等皆尝为州县而唱乱无法俱拟决遣副都御史詹沂言以州官故遣众乡绅亦抑扬稍过议遣其持讦者而改庄成材等杖赎为民从之调考功司主事魏时应为文选司主事升文选司主事刘应奇为稽勋员外郎
　　○甲辰以  圣母寿节赐辅臣赓廷机及慎行向高等金银万寿枝及金篆绫符等物
　　○题詹事府萧云举少詹事王图量升职衔教习庶吉士需命未下
　　○升固原兵备徐云逵为狭西按察使照旧管事从总督徐三畏保留之议也
　　○裁革湖广竹溪郧西二县管粮主簿房县广积仓大使上律县江口镇巡简浏阳新宁麻阳三县训导从郧阳巡抚黄纪贤议也
　　○总督仓场游应乾参六安卫千户吴道南及荆州卫指挥陈秉直等十员以运官逋粮及和插澜湿故
　　○乙巳大学士叶向高以廷机资俸在前受事日久乞以资俸为序从之先时枚卜向高名在廷机之前廷机欲以钦点为序而向高固严事廷机又同年厚善也推逊久之于是廷机亦具疏乞从枚卜时名后向高  上已从向高请而两嘉其能让云
　　○大学士于慎行以力疾赴召朝见不能成礼请暂假调理从之
　　○丙午以河东班军折粮逋缓都司陈卿指挥刘继先等各行巡按提问
　　○丁未  孝惠皇后  孝烈皇后忌辰遣官于  茂陵  永陵行礼
　　○戊申  慈圣宣文明肃贞寿端献恭熹皇太后万寿节赐百官免贺大学士赓廷机诣  慈宁宫门行礼赐上尊珍馔
　　○河南巡抚沈季文请蠲荒税以复饷额不报先是季文为沈丘虞城等十二州县请蠲久之不下而逋赋窘无所出乃行河北河南三道查革马步空役及标下毛萌卢兵虚冒之数凡得七千八百两有奇自开荒导水而外尚存四千九百余两内支三千一百三十三两以当沈裕等处今秋至明夏之税乞自此以后并赐豁免仍留旧饷以备不虞勿以额外之供辍永久之计盖自当铺而外又以汰饷特闻
　　○己酉以  圣母万寿赐辅臣赓银五十两纻丝三表里廷机银四十两纻丝三表里
　　○命山东济南兖东昌三府明年俵马量派一分余悉改折从保定六府之例
　　○户科给事中江灏劾福建税监高采不报自税课之归有司也税监坐而角□羊额诸爪牙无催督之权然犹以新恩不敢与有司为难至是高采首发之以课未归一恐误上方为言先是丙午七月范涞为左布政以春夏税额汇角□羊采处采受之无以难也诸爪牙以督催无权实自涞始会涞入觐告归而闽抚之推未下采恐涞复出遂疏诋涞及旧抚徐学聚学聚时方候代以却红番事失采心而采数以二洋贸易探  上意冀朝夕得他抚可相左右也遂请自按月角□羊徵又请  上速点闽抚及谈诸外国方物事  上心知其奸命有司类徵如故方物折价而已然犹虑彼此推诿欲一体严治之也江灏乃言汇角□羊之旨自范涞时已行之半年今复一年而屡角□羊屡拒夫如期而不角□羊则该司之罪也如期而角□羊角□羊而不纳则该监之罪也以类总责之有司以角□羊进责之税监法守既明则何推诿之有乎吏科左给事中刘道隆又上疏曰百官贤否进退系朝政自卿抚以至藩臬皆内外重臣采自公论断自  宸衷虽人主不得而私喜怒焉我朝中官干预朝政自有常刑  皇上临驭三十余年未尝毫发假于此辈近以税使差出与地方有司钱粮相关遂使二三狂逞者妄有参评然亦未有借名徵收而欲遥执朝柄弄威福如高采今日者也徐学聚虽去国之臣而一日尚在地方非高采所得诋辱范涞近推闽抚廷论及之姓名尚在御前高采何人而肆弄机权预挠  圣意且近日事体经怪者如前户部上供偶缺亦时绌使然而筦库内使遂以疎庸怠慢参尚书赵世卿夫世卿二品大臣  皇上所改容而礼之者非有大故而供应小臣輙凌谇之使其引谊杜门事虽已过而国体实伤凡皆以逞臆越幅为窃权干柄之渐也今福建地方乃东南门户非痛痒不关之处按臣久缺而无代抚臣久推而不点奸人抵巘肆志其间惟  圣明留意速下抚按二臣用塞谗间之门重保障之计以肃纲纪贻后世利赖无穷疏上亦不报
　　○兵部题朝鲜国王李昖所奏捕获海贼事宜移文该国凡视汛之时遇有船舰若系漂流□民不操器械者送还中朝若系劫贼不论是否中国人民概行剿截其两阵交击格杀自宜相当如有就执者审系中国人民即生致阙下于以寘之典刑使贼民晓然知该国之不易与而  天朝之不纵奸从之
　　○庚戌山东温如璋劾高唐知州黄应台贪酷金乡知县穆景星淄川知县曾曰唯日照知县江汇海等各拟降调事下吏部
　　○辛亥  上以  圣母慈谕命于漷县永乐地方建  景命殿立碑纪事盖圣母诞降之所也
　　○大学士赓廷机以前批发庶吉士疏而科道考选者疏未下再请检发不报
