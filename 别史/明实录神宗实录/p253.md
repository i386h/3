<!-- { "loadSidebar": true } -->
　　○南京山西道御史田一麟劾辽抚顾养谦开原失事比郧抚李材激变军民情罪独为重大材既论斥养谦略无谴罚非法之平且养谦既知开原属夷谋叛不早为之所及变起不可收拾乃归咎道臣王缄抚处失宜是藉人以逭罪也法宜罢斥  上以该镇夷情见在责成慰令供职
　　○丁酉户部题覆狭西巡抚王璇查过韩府禄粮自十一年起至十三年止拖欠至七万七千五百八十五两有奇准将司库正项禄银并柴马夏粮凤翔贮库籴本等项抵补  上从之
　　○巡按山东御史毛在题节妇杨氏章丘县民杨一元女归生员姜守身守身病卒誓以死殉水浆不入口者四人母强之食日惟抱棺悲痛时咄咄独语若与夫相对者自言常睹夫貌而闻其音侍婢盛儿义之愿与同死一日母防少懈阖户自缢盛儿亦缢于旁若侍立然闻者诧异以为非天植奇节弗能也宜破格旌表＜锍-釒＞下礼部
　　○辛丑  英宗睿皇帝忌辰  上于  奉先殿行礼遣南和伯方烨祭  裕陵
　　○总督狭西兵部尚书郜光先会同甘肃巡抚右佥都御史曹子登题庄酋榆林套虏也十四年拥众过西环牧海上以抢番为名渐次求桦林川住牧遂扰西宁闯榆木趋水塘水塘四面皆番斗绝边外与各堡声援相倚为肃镇肩背庄酋一盘踞则群虏附之盗边益甚故西宁将士奋勇剿杀今斩获既多惧而献汉番之掠以谢拔帐东去皆按察使邢玠佥事万世德总兵官刘承嗣等讲折堵截之功也伏乞优叙章下兵部
　　○癸卯下户部主事刘兑于法司兑太仓银库物议沸腾为给事中梅国楼所纠也
　　○升湖广参将檀武神枢三营参将镇羌守备任继勋狭西游
　　○甲辰巡抚四川右佥都御史徐元泰奏辩吏科右给事中张养蒙论劾川南事并请罢斥  上命遵前旨视事不准辞先是四川杂夷曰腻酋者卭部种与黑骨诸夷连结为抚臣请兵征剿科臣劾其松潘得利之故寻师建越波及腻夷为幸功生事已有旨切责抚臣令策励供职竣事平通论功罪矣至是奏辩云奉命征腻为救边民于水火兵已入山建越之平旦夕可卜故有是命
　　○太子少保吏部尚书杨巍以引年称疾乞致仕  上慰留之
　　○乙巳命改日讲于仲月上旬卜日行从大学士申时行请也
　　○丙午都察院左副都御史魏时亮上法  祖圣修四劄一法  祖典学宜久而益勤  高皇帝尝曰人非布帛菽粟无以为衣食非五经四书无繇知道理  敬皇帝因张元祯劝讲性理亟索太极图以观曰天生斯人以开朕也其勤学类如此  皇上讲读原勤过丁亥年时一传免伏乞念学培治本贵于日新即  圣体偶尔违和亦勉强临御药言在耳天和可颐未必非保摄之助一法  祖养心在宫闱体验  高皇帝尝曰吾每于宫中无事辄取孔子之言观之真万世之师又曰道在正心人心乘气机以出入操之甚难  文皇帝读解缙正心章讲义谕曰朕每退朝常思管束此心为切要其汲汲于操心盖如此  皇上诚于法宫清暇常取人心道心之辨戒惧慎独之训口诵而心体之则可以立万化之本一法祖建事握行政任人之机  高皇帝每得章奏便思亟行每夜间度事当速行者笔记待旦有奏正心之说者称为大儒有请及时娱乐者目为赵高  敬皇帝时召大臣面□几务又与臣曰朕图新政理乐闻谠言其时纶音集忠益辨贤否而纳谏诤如此伏乞  皇上速下章奏时行召对察忠佞之分容逆耳之规则可以建大有为之业一法  祖希尧笃信古反求之志  肃皇帝读大学衍义有感赋诗慨慕于变之治又作敬一箴宛然钦明之范其以帝尧为必可学也如此伏乞  皇上尚友千古钦天戒轸民瘼必如帝尧而后已则可比德于放勋  上纳之
　　○赐狭西乌思藏阐化王使者真朵尔只十五人及崇隆等寺剌麻僧共卜尖昝等二十九人宴命临淮侯李言恭待
　　○礼部覆巡抚大同右佥都御史邓乔林咨议定宗室封限自万历十六年以后凡擅婚子女系嘉靖二十八年以前者遵照万历七年  明旨及会议事例照常请封其万历十五年以前已经另题立案者不准奏辩请改封代府宗室鼐锹充燛廷土□豖廷垄为奉国将军鼐□金□巴□充火□晶等十位为镇国中尉充魬为辅国中尉各该诰命行吏部关给禄米行户部查照近例题请定夺鼐镪等三十九位行抚按给名粮无令失所诏依拟行
　　○户科都给事中田畴奏国家之财赋谨积贮严出纳而以台省官巡视者有四光禄膳羞之储也太仆马价之储也节慎库工部料价之储也太仓银库百官之廪禄九边之军需所取给也然衡其数之多寡太仓岁入约三百七十万有奇出称之节慎四之一太仆十之一光禄则十之毫厘耳乃光禄太仆节慎并以巡视主之司官受成而已十手十目人怀廪廪奸弊无所自作独太仓巡视虽设而出纳不与俱防闲既疏侵盗易滋故有若桂承胤刘兑之败宜另设台臣一员比照光禄一年一换或照太仆节慎两臣轮视仍申饬责成之于国计必有补矣章下户部
　　○升广西游击任道统湖广参将神枢四营游击王应祥五军七营参将
　　○丁未加浙江左布政使张一霁太仆寺卿致仕一霁初以不附权贵移告故虽为巡方所指而部议优之
　　○论巡捕功提督史纲等升赉有差仍谕以后捕官非久任经荐叙者不许推用
　　○升浙江左参政朱文科云南按察使分巡洱海道
　　○命狭西苑马寺卿兼佥事覃应元致仕以抚臣王璇劾其衰庸宜罢也
　　○戊申刑部尚书李世达引疾乞致仕  上不允○己酉孝静毅皇后忌辰遣平江伯陈王谟诣  康陵行礼
　　○升浙江右布政使王基为左布政使河南副使王之屏为浙江左参政山东副使杨节为升狭西苑马寺卿兼佥事分巡平凉水利
　　○升中都留守司佥书署副留守房润神枢营游击万全都司熊文济广西参将
　　○御史刘汝立以终养乞致仕许之
　　○辽东顾养兼奏顷者王缄被逮饰辩虽蒙  圣明洞烛禠秩而供揭遍传诚恐乱听如王台二奴俱海西属夷台存颇知忠顺台亡二奴恃强屡谋内犯乃曰忠顺如故二奴既剿其子那林孛罗卜塞不复贡市者五年于兹矣乃曰两关贡市如故二酋既不贡市踵父之智结西虏而攻歹□歹□者王台子孙我属夷也剿逆孽以安属夷乃曰贪功徼赏奴儿哈赤者建州黠酋也骁骑已盈数千乃曰奄奄垂毙倘闻者不察谓开原之情形果尔则辽事去矣况叛剿之议皆发自缄文牒具在而反覆若此臣若因言而阻剿处之计必遗封强他日之忧不言而径行剿恐贻当事以他日之祸乞敕督臣张国彦速至开原查明那林孛罗卜寨等酋果否叛逆相机剿抚仍禠臣如缄以谢言者章下兵部
　　○庚戌  上视朝毕命所司录文武官不至者八十有二人各夺俸二月
　　○吏部尚书杨巍再上＜锍-釒＞乞致仕  上温谕即出不允辞○套虏卜失兔圪阿诸酋在狭西边者市赏已毕而结聚不解意图窥伺挟求无己为我军截杀数多擒三人皆骁悍虏将获其马四十匹群虏大创卜酋乃为谢过量求加赏督臣郜光先抚臣梅友松以闻
　　○刑部尚书李世达都察院左都御史吴时来大理寺卿孙鑨等题申明律例未尽条款凡六事一奴婢官民之家凡倩工作之人立有文券议有年限者以雇工论只是短雇受值不多者以凡人论其财买义男恩养年久配有室家者同子孙论恩养未久不曾配合者士庶家以雇工论缙绅家以奴婢论一窃盗三犯中有赃数不多或赦前一次赦后二次或赦前二次赦后一次者俱入矜疑奏请改遣一强盗审有赃证明确当时见获者照例即决其夥贼供证明白年久无获赃亦花费夥贼已决无证者俱候秋后处决一共殴下手绞犯未结之前遇有造谋主使共殴重伤之人在监与解审在途病故者准抵若配发事结在家病亡者不得准抵仍将下手之人一并处决一子孙谋杀祖父母父母者单具即决毙狱仍戮其尸一伪造印文者斩不问何物成造  上允行
　　○辛亥饶平令文体循以贪悍斥为民仍行提问从御史蔡梦说劾也
　　○壬子谕文武官朝仪不肃至有哥侧咳吐无复畏忌者核其人以闻
　　○癸丑  圣母仁圣懿安康静皇太后圣诞草场灾谕免贺○大学士申时行等上言地近禁城震惊不免事关积贮耗损实多殆天戒之昭垂致  圣衷之警惕臣等分忧无术召沴有繇不胜惶惧即今烟焰已息风气益和当  慈闱燕喜之辰在几务繁劳之暇伏望  皇上顺承天祐少纾  圣怀  上报闻
　　○是日赐三辅臣上尊珍馔
　　○南京吏部尚书袁洪愈乞致仕许之特加太子少保为其清望允孚也左都御史吴时来因言大臣之去国有体朝廷之优典宜隆历举  世庙初陈玉丛兰杨廷和蒋冕等并赐加衔驰驿月廪岁夫之典称异数而万历十年恩诏赐给存问有加今以近时毕锵袁洪愈优例推之若尚书张瀚严清陆树声何维柏陶承学王崇古郭宗皋赵锦右都御史曹亨或德望著于岩廊或勋猷树于疆圉并当优异以旌耆德于是严清陆树声俱加太子少保张瀚等给月粮岁夫如恩诏令
　　○升浙江按察使吴自新本省右布政使
　　○升大宁都司佥书靳雷万全都司掌印
　　明神宗显皇帝实录卷之一百九十四
　明神宗显皇帝实录卷之一百九十五
　　万历十六年二月甲寅朔升山东左参政万象春浙江按察使广东副使易可久四川右布政使
　　○乙卯赐朝鲜使臣宴命尚书沈鲤待
　　○兵部覆议辽抚顾养谦请命督臣张国彦亲到开原查明那林孛罗卜寨及猛骨孛罗温姐叛逆缘繇相机剿抚盖闻王缄贪功徼赏之说重起忧谗畏讥之心也然前请宽王缄＜锍-釒＞中已明例叛逆情状又准督臣咨称二好遗孽逆状昭昭若因多口剿议不决则抚之亦不必听且恐稳恶速祸间不容发是勘议不亦可已乎＜锍-釒＞上得旨令抚镇协心行事督臣从宜调度毋得疑虑推诿致务边计
　　○丙辰  上御皇极殿传制遣大学士许国祭  先师孔子
　　○复除原任参政郝维乔山东左参政分守东兖
　　○戊午祭  社稷遣定国公徐文璧恭代
　　○协理戎政尚书傅希摰请侍经筵许之
　　○庚申赐元辅申时行次辅许国王锡爵各白镪彩币有差以撰述  圣母慈圣宣文明肃皇太后母安国公夫人王氏诰命也
　　○免狭西西安凤翔府属州县卫所起存银两三万四千有奇以苏灾民从御史姚三让请也
　　○南京湖广道御史陈邦科请录用建言进士彭遵古顾允成诸寿贤不许先是南京都察院右都御史海瑞自筮仕来砥节清苦慷慨敢谏屡黜复起抗＜锍-釒＞乞骸时三臣始第进士＜锍-釒＞留之  上以新进士位禠其职及海瑞卒谥恤有加而三臣犹锢故邦科云人臣甘心苦节务为刻意皦皦之行必守之克终而后其品始定人臣羽翼善类务为排众矫矫之论必所举之人克终而后其说匪私故举人者与举于人者其道相成而失举则罚得举则赏亦不宜相背也＜锍-釒＞下部覆竟有特处示惩之命
　　○刑部覆巡城御史史旌贤参天津指挥贺君寿藉捕盗之权作攫金之计居常视上官为木偶临事倚上官为冰山语侵副使查志隆宜行彼处抚按就便问结  上从之
