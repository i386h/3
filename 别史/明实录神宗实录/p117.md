<!-- { "loadSidebar": true } -->
　　○辛卯  孝贞纯皇后忌辰遣抚宁侯朱冈祭  茂陵○  上谕大学士张居正等昨辽东报捷正行嘉礼之时  圣母甚说一应叙录宜从优厚居正＜锍-釒＞奏今次边功出塞二百余里斩获四百三十彼之精锐咸就歼夷我之损伤止于一卒该镇立功诚为非常俟兵部题覆臣等遵谕从厚拟赏
　　○升协守甘州左副总兵陈锐署都督佥事充挂印总兵官镇守甘肃地方
　　○申时桂林府临桂县江头村田中土忽拥起青烟一道直上地随裂丈余地内鼓声响陷民房十余间大树大石皆陷入地
　　○壬辰斥辽东行太仆寺少卿兼海州兵备佥事张世胤冠带闲住
　　○录荫总督仓场户部尚书谢登之男城为国子生
　　○太子太保礼部尚书吴山卒赐祭葬如例赠太保山江西高安县人繇进士授翰林院编修历升左春坊赞善庶子太常寺卿管国子监祭酒事以太子太保礼部尚书兼翰林院学士考满加少保致仕冣后起官南京久不赴任  先帝令其致仕卒之后因循不敢言至是子一惺＜锍-釒＞请故有是命
　　○以广东管雷廉参将事游击杨瑄代患病参将督理阳电海防兼管地方陈典职衔
　　○兵部题南直隶安东盐城睢宁宝应四县见养种马七百五十四匹暂准变卖每匹估价十两收完角□羊寺仍照先年题准事例每年徵角□羊草料银一两并卖过种马空户存留在藉俟年岁丰熟如旧买养种马
　　○录万历五年十二月内堵截土蛮连把亥犯边获功被抢官军王大章等各优恤如例
　　○改中都留守司军政佥事署副留守杨为栋署都指挥佥事充湖广都司军政掌印官○巡按福建御史□为正奏称本省滨海密迩岛夷顷倭寇窃发尚募他省之人以充战守况各军生长于斯熟知地里惯事舟楫选之以当水寨之役较召募实为便益部覆如议
　　○癸巳  上御经筵
　　○升刑部郎中魏勋为通政司参议
　　○甲午都察院右佥都御史王篆自陈不职不许
　　○各镇引盐原有定额□人中纳唯利淮盐盖淮盐每引官价银五钱浙盐每引官价银三钱五分两处运司拨卖价值又贵贱不同所以□人牟例或淮多浙少或淮浙搭配以为生息先是宁夏浙盐壅滞固原积贮有余故那盐易银而固原遂加浙盐一万五千引又辽东连岁用兵固原时值无事故减此益彼而固原遂少淮盐四千引至是狭西巡抚董世彦奏称本镇浙多淮少□不愿中乞复旧例部覆如议仍言两淮引目既无壅滞而万历二年奸□刘威等复架为河盐之说其阻坏盐法祸有不可言者合行申饬以示禁绝有旨这镇盐引依拟改派河盐停止不行再有奸□夤缘奏扰的重治不饶
　　○辽东建州左卫女直夷人都督等官松塔等九十九员赴京朝贡赏衣服如例
　　○乙未升兵科都给事中裴应章为太仆寺少卿大理寺右寺丞褚鈇为本寺左寺丞云南道御史刘良弼为大理寺右寺丞
　　○升工科给事中刘铉广东右参政分守岭西
　　○升山东佥事刘凤朝辽东行太仆寺少卿兼佥事整饬兵备兼管屯田
　　○巡抚贵州都察院右佥都御史何起鸣自陈罢职  上命巡抚如旧○吏部覆巡按广东御史龚懋贤江西御史李学诗各＜锍-釒＞严惩贪吏以安民生夫贪赃之吏多出有材方其新任逞能炫奇巧取名誉上官不廉其实一加奖荐遂肆行无忌钱粮倍加羡余起税摉括无算铺户供应苦赔词讼折赎太滥指称公费半入私囊守巡畏其中伤若罔闻知而巡按恐有操切之议不尽搏击漏网者多今后访有贪酷大著提问从重归结至罢官回籍规利害人并听抚按详察以治其尤  上曰朕奉天子民恒恐一夫不获屡旨惩贪进廉以饬吏安民乃抚按官不着实举行及奉旨驳问便说朝廷用法太严人不能堪上泽何繇下究今后抚按官都着严察奸贪访有实迹的不论官职崇卑出身资格即便参奏拏问治罪然不许因而报复讎怨其所奏革羡余铺户等项依拟着实行
　　○丙申巡抚福建都察院右佥都御史庞尚鹏自陈不职乞罢不允
　　○兵部题蓟辽防御事竣应录用镇守总兵官李成梁等六十七员应革任辽阳副总兵傅廷勋等五员应调杨四德等八员得旨傅廷勋等着革任回卫余依拟近各边举荐太频且卑官小职只宜照常咨部录用乃列在荐续至数千百人亦为烦渎你部可酌议来说如旨覆奏  上曰举劾精明乃足劝惩今后各督抚巡按官系升任交代等项照例举行其秋防春汛非实在用兵及事体无甚关系不必渎奏
　　○丁酉以翰林院侍读朱赓充日讲官兼经筵讲官
　　○升刑部右侍郎潘季驯为都察院右都御史兼工部左侍郎总理河漕兼提督军务○升礼科右给事中张孙绳狭西副使山东道御史詹贞吉浙江右参议湖广道御史王民顺浙江道御史邢玠俱佥事民顺山东玠河南
　　○覆升临巩兵备副使李尧德右参议职衔仍管本道事
　　○升狭西庆远守备王尧臣署都指挥佥事铨注本都司军政佥书南京大教场署指挥佥事侯熊量署副留守铨注本司军政佥书
　　○是夜戌正三刻月食
　　○先是南京盗靳成盗内库银一千一百二十七两奉钦依监追完日发遣所经二年未完所司题请有旨奸犯盗库银两数多监追二年分文不纳却只年年改限岂成法纪今限姑准再改着依限严并完赃发遣不许仍前宽纵○戊戌免山东兖青登莱府属沂费剡城莒州昌邑即墨莱阳文登等州县自隆庆二年至万历二年未完存留麦米一百五十一万四千一百三十一石八斗七合四勺三抄七撮五圭二粟一粒六微
　　○升广西都司掌印署都指挥佥事夏尚忠分守雷廉二府海防参将大同入卫游击屈渐伸分守山西太原左参将副总兵管分守大同新平三堡参将王国勋协守甘肃左副总兵
　　○  恭仁康定景皇帝忌辰遣惠安伯张元善祭  陵寝忌辰原在次日以举行大典改前期也
　　○调狭西右参政吴善言为山西布政司职衔如旧
　　○巡抚云南都察院右副都御史王凝自陈不职不许
　　○西海虏酋丙兔台吉等九名贡马十匹赏如例先是贡八匹永为定规至是加进二匹部议今次姑与给赏以后不得过多庶约誓一而贡市可久  上是其言
　　○庚子  上御皇极门传制遣英国公张溶充正使持节大学士张居正等捧制敕册宝行奉迎礼礼成溶等复命各赐银币
　　○辛丑  率  皇后行朝见  两宫礼
　　○是日谕内阁朕大婚礼成仰□  两宫圣母鞠育教训之恩宜加上尊称以少伸孝诚卿等拟敕谕礼部遵行
　　○壬寅  上率  皇后诣  两宫圣母前行谢恩礼  皇后诣  上前行谢恩礼毕  上御皇极殿以册立  中宫诏告天下诏曰朕惟两仪之位承乾以坤万化之原繇家而国君听外治后宣内教此  天地之大义也朕恭膺  天命嗣守  祖基夙夜兢兢欲保兹历服传之世世眷惟大婚之礼所以昌祚基化人道重焉迩者  圣母仁圣皇太后  圣母慈圣皇太后特谕所司简求令淑作配朕躬仰遵  慈命谨昭告  天地  宗庙于万历六年二月十九日册立王氏为  皇后正位中宫以共承宗祀奉养  两宫肇风化于九围绵本支于万世布告中外咸使闻知
　　○是日清明祭  长陵  献陵  景陵  裕陵  茂陵  泰陵  康陵  永陵  昭陵遣保定侯梁继璠丰城侯李环靖远伯王学礼南和伯方烨庆都伯杜继宗各行礼遣新建伯王承勋祭  恭仁康定景皇帝陵寝遣内官祭  恭让章皇后及废后吴氏遣都督佥事沉至祭  哀冲  庄敬二太子各陵园
　　○癸卯  上御皇极殿百官上表称贺
　　○是日命妇朝贺  中宫
　　○以大婚礼成赐辅臣张居正等银币○命修撰黄凤翔编修王弘诲刘瑊管理文官诰敕
　　○传旨册刘氏为昭妃杨氏为宜妃礼部具仪择日来闻
　　○甲辰  上谕内阁朕遵上  两宫圣母徽号内库缺乏卿等传与户部光禄寺各十万进用
　　○以日讲官朱赓充记注起居官翰林院侍讲张一桂为编纂章奏官
　　○升吏部稽勋司郎中杜友兰山西右参政
　　○乌思藏阐化王男札释藏卜差番僧来西海见其师僧活佛在西海与顺义王子孙等说法劝化众达子为善因托顺义王俺答代贡方物请敕封礼部覆议帝王之驭夷狄每因其有求而制其操纵之术乘其向化而施以爵赏之恩今札释藏卜等乃以毡裘之类知慕天朝封号之荣化桀骜之群俾尊中国贡布之约顺义王俺答能使相率归化复代贡请以效款诚即有苗之格舞干越裳之至重译不是过矣合无依拟授职赏赉  上谓番僧向化抚虏恭顺可嘉因各授大觉禅师及都纲等职赐僧帽袈裟及表里食茶彩叚有差
　　○乙巳减万历六年河南滏阳邺城等五十六驿马驴兹磁州时和等三十八递运牛夫及协济等项编银十万二千七百三十八两止实徵银三十万五千七百九十四两遇有闰月照例加派其见贮在库余银二十三万九千八百六十四两内将一十五万二千八百九十七两准作万历六年春夏二季正支本年止徵二季外仍剩银一万五百一十七两照数收贮库待后积多足给一年之用再议免编并备灾荒不敷之用仍咨浙江抚按衙门额计河南马价银两照原编数目均减四分之一每季共减派银四千九百四十两止徵角□羊银一万四千九百  永为定例□丙午礼部题上  两宫圣母徽号仪注一钦天监选择三月初六日辰时上  仁圣懿安皇太后徽号初七日卯时上  慈圣宣文皇太后徽号一本月初四日遣官祭告  天地  宗庙  社稷用祝文酒果如常仪颁告天下奉旨如所拟
　　○户部题黄淮为患总理河漕吴桂芳已于正月十八日兴工筑堤数万之夫云集待哺银粮不可一日有缺所请南京户兵二部库贮粮剩马价银两各支一万两及户部速将见年每帮漕粮奉请准留八万石行漕运衙门分贮沿河各仓支用从之
　　○丁未  上视朝
　　○鸿胪寺奏宣辽东捷音赏报捷人衣服钞锭是日以祭  历代帝王  上御文华殿致斋
　　○命兵部以昭妃父刘应节宜妃父杨臣俱锦衣卫正千户带俸
　　○改总督粮储南京户部右侍郎陈瑞为刑部右侍郎
　　○巡抚广西都察院右副都御史吴文华自陈不职不许
　　○宴朝贡建州右卫女直夷人都督松塔等九十九员名遣彭城伯杨炳待
　　○升广东都司军政佥事署都指挥佥事于文焕铨注广西都司军政掌印四川行都司署都指挥佥事刘大勋充参将分守广东潮州大同守备麻承恩充大同入卫游击大同车兵营游击陈琦充参将分守大同新平三堡地方
　　○江西湖广二省直隶安庆宁国太平三府额角□羊江淮济川二卫马船工科价银自嘉靖四十五年以前共欠一百三十余万至是尽数蠲免唯隆庆元年以后带徵
　　○升辽东锦义参将马文龙充副总兵协守辽阳地方
　　○戊申以辽东大捷  上御皇极殿群臣致词称贺  上谓辅臣运筹有功命拟加恩居正＜锍-釒＞辞得旨仍赐银币不一以示褒嘉
　　○以恭视写昭妃宜妃金册赐张居正等各银二十两纻丝表里
　　○升锦衣卫提督象房都指挥佥事朱希慎锦衣卫中右所指挥同知冯邦柱方日中俱铨注南镇抚司佥书
