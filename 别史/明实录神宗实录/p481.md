<!-- { "loadSidebar": true } -->
　　○戊子吏部尚书李戴以前后拟推布政司缺官易登瀛等三十余员  上请奉旨有点的用余着另催  兵部覆奏狭西巡按吴楷阅视两河条陈八事一慎剿伐以杜边衅火真勾连海虏为患洮河西宁匪一朝矣欲清两川势必用剿苐火真之强甲于宾兔等众而西海辽阔归肃孤悬松虏窥视方殷海虏跳梁未巳河西五郡受敌难支深为可虑欲暂援川海之谋令庄凉宁肃洮河咸宁兰靖之区修隍治器设伏张疑俟松边筑固徐议图之一谕款虏以收部落西海乃我羗地非虏故巢岂可任彼住牧且流虏数枝不过顺义诸酋部落虏于东部落流扰于西要行严谕顺义即将海上流虏等酋收回原巢听从例市一移大师以保新疆往者临洮中虏遂议添兵建将自松山恢复形势殊非昔比惟新边草创去洮河上下五百余里宜移大将于新边冲要之处或大小松山或红水三眼等堡镇守重兵移至兰州虏若入犯新边洮岷居中调度随便应援诚得控御之便一饬会报以便应策边方虏警策应为急虽奉明文责成而将领人怀二心不思辅车唇齿专以贪功妒能暗袭零虏希觊功赏每堕虏饵责之失应谁执其愆议欲通行申饬一处降番以固藩篱收番孤虏原以作为藩篱要将所收各番头目如川藏六卜黄金榜什伍都剌之类授以冠带给以半俸令其管束部落教之耕植周其疾困易马稍从厚报虏赏从优厉汉人骗索之禁严夷部约束之条既可以得番之力又可以服番之心一草马户以省虚文河西马户统驭多人徵发勾呼其扰更甚要将原编马户尽放归农命依拟行
　　○己丑湖广收税御马监监丞陈泰奏佥事冯应京故违  明旨阻挠税务乞敕下究治奉旨冯应京抗违阻挠凌辱钦使本当拏解究问姑且降杂职调边方用不许朦胧推升
　　○庚寅兵部覆茶马御史毕三才＜锍-釒＞一定马额以便中茶司之设招□中茶易换夷马原有定额狭西四镇给军骑征各监孳牧作种皆仰给于茶司此诚实边之常策也迩年马数日增茶□苦于禁严几致绝迹甚至借□茶易番马希复旧规滥牧驽劣随牧随倒茶司几于虚设以后每年茶司易马西宁额三千二百疋河州三千四十匹洮州一千八百匹岷州一百六十匹甘州一千匹庄浪八百匹共一万匹至庄浪初议四百后添至一千三百五十四匹盖庄浪南山之番无几初议四百匹已后年年增多者绿松山有虏将南山一带番抢入松山为彼假名种马名为番马其实悉处马数十年来有马之名无马之实今各虏业剿逐远去松山之番俱还南山不能多加之马必以不堪者应之仍照前数上中四等百连前共九千六百若茶有余而马得良即临时多众亦不为过著为定额悉听茶马御史分发狭西四镇骑征仍令各道仆寺严行点闸一严责成以厘夙弊以各镇营伍将领惟知克料肥家苑马监官一任需用为事马之倒死骨立视若罔闻宜申饬参治一处余驹以苏民力苑马群内驹马三年取二驹此定例也至于群外驹马若有孳生此系余驹若不听其别卖又不容其顶补则徒费牧餋无益于官而有害于军宜申明拨补借补之例命依拟行
　　○辛卯兵部覆奏经略督抚官邢玠万世德条陈朝鲜善后事宜一选将帅以朝鲜右文左武又兼参以文臣将权不一宜令该国君臣搜访将才专一委任一练兵士丽人騺悍耐寒苦而长衫大袖训练无方宜以东伍法教之一守冲要朝鲜三面距海釜山与对马相望扬帆半日可至东入机张蔚山西入间山唐浦涂所必经我登釜山瞭望如指掌而巨济次之宜各守以重兵东之西生蔚山西之嘉德开山南海顺天等处皆宜戍守一修险隘朝鲜王京北倚丛山南环沧海称四塞而忠州左右鸟竹二岭羊肠绕曲有一夫当关之隘向倭守此防我南渡而副将吴惟忠孤军久戍倭不敢窥皆得地利也今营垒遗址尚存亟令修葺而南原康律等皆因地设险一建城池朝鲜八道十九无城以避地为便而平壤西北鸭浿二江俱南通海傥倭别遣一旅占据平义则王京声援断绝皆应修筑屯聚以备不虞一造器械倭战便陆不便海以船至重大不利攻击令准福唬造千百艘为奇兵而添造神机百子火箭一访异材朝鲜俗贵世官贱世役一切禁锢往往走倭走胡为患本国宜令破格搜采一修内治国家东南临海以登旅为门户以镇江为噤喉应援之兵不宜尽輙我自固亦所以固朝鲜也奉旨善后事宜移咨彼国君臣克励奉行务振积衰以绝外侮
　　○湖广巡按王立贤奏税监委维贤因开矿无砂谋为冠盗白昼持刀入谷城县堂拷打署县主簿欲开县库不得踰城而去
　　○壬辰阁臣推吏部右侍郎冯琦礼部右侍郎曾朝节礼部右侍郎管祭酒敖文祯少詹事范醇敬周应宾左庶子唐文献右庶子杨道宾左谕德黄汝良右谕德萧云举黄辉左中允区大相右中允庄天合左赞善周如砥俱经筵讲官修撰顾天埈朱之蕃编修史继阶杨继礼陈懿典简讨沈＜氵隺＞刘生中俱展书官周应宾掌南京翰林院印信取为供事
　　○保定等处火灾烧毁房屋人口无算
　　○湖广巡抚支可大报元旦楚中火灾并发乞先行停罢
　　○灾二府徵采矿税不报
　　○癸巳吏部覆南京科道紏劾滥冒＜锍-釒＞刘敏宽候勘明处分房守士照旧供职从之
　　○甲午镇守湖广总兵陈璘督诸将进兵讨叛苗命副总兵李遇文宣慰彭餋正自罗寨进征赖洞岑朝等处游击董献策自孔团寨进都司沈弘猷自小枷柏进璘统中军指挥陈九德等自罗寨水堡进先夺潘老寨据其险李遇文破赖洞岑朝等大小三寨董献策沈弘猷会兵破口团偏沅巡抚江铎以闻　　○丙申大学士沈一贯言册立冠婚之典屡奉谕旨今春以过半而诸臣遵旨静俟伏望称诸臣无言之时接续发谕令礼部择日具仪以成庆典以彰英断不报
　　○辽东督税右少监高淮＜锍-釒＞参总兵马林奉旨内外官员俱系朝廷钦差义当同寅协恭何乃各分彼此偏执纷争职守安在总兵官马林蔑旨玩法诸不法事情好生可恶本当拏问究治姑且革职闲住永不叙用员缺便推堪用的去
　　○丁酉南京工部尚书裴应章＜锍-釒＞辞新命不许
　　○户科给事中田大益浙江道御史李以唐等＜锍-釒＞参税监陈奉乞复冯应京原职不报
　　○贵州宣慰司安疆臣进马三十匹四川镇雄府广西向武归德都康州等十一州各进马匹差土舍安宁等四十四名赴京朝贡各赏绢纱并回赐安疆臣锦缎彩缎六表里
　　○广西镇安府土官岑奇凤进炉花瓶香蜡等物差族目岑
　　○等赴京朝贡给赏如例
　　○戊戌吏部接出  圣谕今日览文书见科道党救湖广佥事冯应京輙肆奏览况此畜抗违明旨不能调停事务掣肘彼此本当重治姑从轻处田大益李以唐等又来渎激冯应京姑且革了者职为民当差永不许推用如有狂吠的还一并重治不饶
　　○湖广抽税太监陈奉奏称楚臣上下朋谋掯勒清查钱粮乞行严究奉旨前有旨清查库藏积银两一半解用知县王之翰通判邸宅推官何栋如乃抗违推诿王之翰邸宅革职为民当差不许朦胧推用何栋如着锦衣卫差的当官旗星夜扭解来京如再有不遵的参来重治不饶其积贮库仓谷原系救荒政事还着存留以备赈济
　　○礼部取中会试举人许獬等三百名
　　○是月湖广税监陈奉进金银内库金银样砂一百一十斤矿金一十二两五钱矿银三千两水晶二十余觔掘获铜钱一千一百三十三文公费余剩银一百二十五两罪赎银一百五十两
　　○湖广税监刘忠进士回青内库一百三十七斤
　　○广东珠监李敬进金银内库矿金五百二十五两银五千一百余两又大小珍珠一千二百六十九两银三百三十五两
　　大明神宗显皇帝实录卷之三百五十六
大明神宗显皇帝实录卷之三百五十七
　　万历二十九年三月己亥朔庚子加升狭西参议张蒲为右参政湖广右布政梁云龙为左布政叙松山功也
　　○癸卯吏部接出  圣谕今日览文书见兵科党救总兵马林好生可恶马林先日妄言要誉排陷督抚今又凌辱钦使阻抗违玩及诸不法事情姑念大将从轻处了侯先春狥私逞臆必受彼贿赂马林著发烟瘴边卫充军侯先春降二级调极边方用不许朦胧推升再有激奏的一体重治况旨下将极旬日该部尚未推堪任的来其中亦有私曲情弊著回将话来先春直隶无锡人万历八年进士降广西按察司知事在谪籍七年转推官至南京吏部主事卒天启二年赠太仆寺少卿
　　○甲辰刑科都给事中杨应文等劾奏陈奉乞还王之翰邸宅原职免何栋如拏问并急选老成内臣往代奉以救此一方民不报
　　○乙巳兵部尚书田乐以奉旨切责＜锍-釒＞言辽左重镇十年之间八易大将其于得人以保冲塞以故未敢草率会官推举奉旨辽东京师左臂重镇累年大将非人甚可危虑马林革职已久何淂需迟堂上官姑免究且昨侯先春渎激该司官都降一级调外任不许朦胧推着便会官公举威名谋勇惯熟战守的来用时职方司郎中张主敬员外甯时镆主事桑学夔王惟简皆遵旨降调复革职为民主敬直隶柏乡人万历癸未进士尝建言国本时镆狭西郃阳人万历己丑进士天启三年皆赠光禄寺少卿学夔山东濮州人万历壬辰进士泰昌元年起原官以太常卿致仕惟俭河南祥符人万历乙未进士泰昌元年起光禄寺丞历官工部右侍郎
　　○锦衣卫接出  圣谕今日览文书见科道官党救王之翰邸宅冯应京着锦衣卫差的当官旗扭角□羊来京究问应京直隶旴＜日台＞人万历辰壬进士志节端凝学求经济哱承恩反守土者多求去应京请降为边方尹尉练兵御贼历户兵二部主事时东倭不靖日夜倒囊延士思以佐国家之急以佥事备兵武汉黄修举实政著南国蓄艾编陈奉闻应京入境其焰稍戢已复恣肆应京＜锍-釒＞其不法九大罪奉亦劾应京应京系狱四年读书不不辍勒成经世实用编甲辰放归丙午正月卒天启二年赠太常寺少卿吏部录赠恤诸臣应京为首谥曰恭节之翰山西人湖广枣阳知县力阻开矿为奉所疾下狱拷问身毙天启二年赠尚宝司少卿邸宅湖广襄阳府推官放归卒
　　○赠故南京兵部尚书郝杰南京户部尚书王友贤俱太子少保
　　○丙午升翰林院编修史继阶为翰院侍读以九年考满也
　　○大学士沈一贯言昨接塘报称虏歹青等于三月初一日犯锦州方春虏马正弱而敢于入寇其蔑视中国甚矣全辽乡官士民投揭朝房谓李成梁镇守辽东二十年虏人畏服成梁离镇十年八易将戎务尽弛战守无资辽事大坏还将成梁前去方可整理况彼家在铁岭为国为家必宜尽力昨本兵与臣商量推举伏望  皇上轸念重镇准命成梁出镇仍乞稍加礼数作彼忠勤又惟宣大与大虏只隔一墙虏王虽安静而别部小夷时时作歹今宣府巡抚王象乾已升川贵总督宜大总督梅国祯又适丁忧二缺皆经会推乞早赐简用
　　○戊申荫原任礼部右侍郎何雒文子为国子生以日讲恩例也
