<!-- { "loadSidebar": true } -->
　　○  上以  先农坛修理未久工费甚多乃二年之间辄称损坏命工科给事中王致祥查勘已而致祥复言坛殿神厨仓库新整坚好别无冒破惟是丹漆剥落甎砌参差墙垩外摧叨剑中折估勘繁兴至廑宸虑其督理内官监太监张沂原任工部左侍郎何＜宀十见＞及原任本部员外陈以朝俱当行罚  上曰坛工既无大坏著量行修葺各官姑免追究今后工程有可因者都仍旧不许动称损坏希图改修以致劳费
　　○癸酉推管理红盔将军定西侯蒋建元铨注前军都督府佥书管事
　　○甲戌  上视朝
　　○升江西右参议王问臣为河南副使清军兼理兵备马政
　　○复除四川佥事南轩为湖广官如旧  巡按直隶御史黄应坤题臣自奉命出关周历两镇岁有四月矣三出塞外再睹市成其于边务夷情颇常留心咨访随事体察未常不幸  庙谟之弘远俾强虏效顺更历八市而不渝溯之往古不多见也又未常不忧诸夷之狡黠惟货利是图日增岁益推之将来或难其继也审事机之会酌操纵之宜使之有所利而不欲畔无所挟而不敢骄则庶乎吾之力可支而虏之盟可久是今日之所当计虑而不容缓也请先言虏情而后及其抚处之术夫自虏款以来八年于兹朝廷无北顾之忧戎马无南牧之儆边氓无杀虏之惨师旅无调遣之劳钱粮无浩繁之费两镇边垣屹有成绩官民城堡次第兴修客饷日积于仓廒禾稼岁登于田野凡此孰非款贡之利哉然而虏款已久羁縻无失彼方系恋于吾市赏之利何肯背叛以故青酋东收讨孙而不敢犯蓟镇之外疆俺酋西历西番而不敢扰甘肃之内境又如近日张家口虏哗被创竟隐忍以毕市而去此其不欲渝盟以自失其厚利有明徵矣臣故知虏之无异志也但犬羊之性惟事贪求市马岁增无所厌足此虽二镇之所同而宣府为甚盖在大同以一镇而当俺酋之一大枝虽黄扯父子素称桀骜然市马之所增岁犹不过数百匹故尚可以勉强支吾在宣府以一镇而当青永之二大枝而又有独腊台吉打剌明安二小枝及夷妇太松等诸酋部落既多而青酋诸兄弟又皆强悍难驯之虏七八年来市赏之增亦极矣以宣镇之大数言之方互市之初虏马不及二千匹今岁已市者三万五六千矣迨及岁终当不下四万每岁辄增数千匹夫马以数千计则银以数万计非小小增益也且今岁增矣明岁又增明岁增矣又明岁又增其在于今视始市不啻二十倍而犹未可以为限也后将何所底极哉盖缘青酋与土蛮及属夷朵颜诸虏皆为亲姻又相和好故每来必带东虏之马入市而抽分其官货又以其马所卖之官货转贩他虏之马来市可得利一二倍是以其利愈厚其马愈多若少加阻拒则忿然欲去以要我边臣思以保全市事惧激其变而开边隙率迁就以从其欲然市本有限而虏马无穷或多方措处或委曲那移以应之迨今则措处已极而那移者无所施矣即使诸虏来岁之马不加于今岁然且不给况贪而无厌者虏性之常将岁岁增矣而又何以应之哉窃谓为今之计惟无惜乎变盟为其所挟庶可以止其马之岁增又必止之于未来之先而后拒之于已来之际庶可免其猝然之变盖彼率其马而来聚于我之边外向未有拒之者而今骤拒之以大拂其愿其愤深矣势必不能故欲止之必及其未市之先厚其礼善其辞坚其约明示以朝廷之市原有定额而不敢请边臣之曲处今已殚力而不能加曰如是则市不如是则否毋为他人求利而自坏汝事毋他日马至塞下而谓吾阻回也至于再至于三彼见吾言之谆切如此独不虑吾之绝其市乎果能如约而至则与之市而厚遇之彼复不听而求多焉则吾为有辞惟闭关以谢之而已若挟以去则听其去而不留若遣人来言仍守其初约而不变即使虏有变动亦惟谨备之而不迁就以徇其欲臣知虏之必从吾约也盖自通贡以来虏有所欲焉则求有所缺焉则求求未有不得者至于市马之利即今岁青酋兄弟所得几十万金矣使一日闭关而绝其市可复得耶即使入抢岂据有此耶又安得锦绣金银布帛如市赏者耶以虏之贪而狡必能办此矣纵一虏欲叛而他虏之利吾市者未必肯与之俱叛则其势孤而不能以大逞故臣知其必从也虏能从吾之约定其议而能坚守之则吾之才力可继虏之盟信可久伸缩操纵之权吾得以执之不至为虏所挟而又力修战守之务以伐虏谋则彼之款益坚而无一旦不可收拾之患即使虏不吾从变盟而内犯纵不能遏其不入犹可深沟高垒清野坚壁以待之彼亦未必得志即稍有所获亦安得如市赏之利哉虏必悔而复求以竟从吾约如是则边境数十年之安可复冀矣若曰虏款已久何为开此衅端宁姑顺之以幸目前之无事则非岁增四五万金不可岂惟吾力不继而彼之骄悍且日炽矣至于数穷理极又安保其不变乎伏乞敕下该部从长计处使虏免无厌之求而我有经久之策  上下其章于所司
　　○乙亥减保定府站银二万九千二百四十六两止实编六万四千一百九十三两二钱河间府二万八千一百四十九两止实编银四万一千三百六十六两七钱
　　○以南和伯方烨管理红盔将军上直侍卫
　　○丙子  上御文华殿讲读仍于殿内致斋如常○升云南按察使王希元为江西右参议分守湖东
　　○升湖广郧襄守备以都指挥体统行事著指挥佥事谭敬承为署都指挥佥事铨注山东都司军政佥书轮流管领该班官军事务
　　○修筑易州城垣动支保定府库贮赃银七千两存粮银六千四百有奇
　　明神宗实录卷之七十九终
明神宗显皇帝实录卷之八十
　　万历六年十月戊寅朔钦天监官进明年大统历  上御皇极殿受之分赐文武群臣颁行天下
　　○孟冬享  太庙
　　○复除原任浙江右参议徐廷裸为本省左参议
　　○己卯  孝洁肃皇后忌辰  奉先殿行祭礼遣丰城侯李环祭  永陵
　　○大学士马自强以病请假  上曰卿宜慎加调理痊可即出供职
　　○辛巳以辅臣马自强患病在告赐猪羊瓜茄等物自强疏谢报闻
　　○南京贵州道试御史王廷稷条陈时政谓人主保身以保民夫人主之身天下人之身也必保全精神颐养元气使其心日清其神日定而后可以永保天下之民今  皇上起居动作自有定则然臣尚冀  皇上以心为严师调摄一人之元气以培养四海之元气则精神完固与天无极则百斯男之庆亦于是焉基矣书曰兢兢业业一日二日万几  皇上春秋鼎盛睿哲益开当日御使殿延见阁臣暨九卿侍从诸臣凡诸几务必与反覆裁决而后施行凡诸章奏必与斟酌可否而后批行行之既久将四海利病九州安危无一得隐于下而太平之风可兴矣易曰节以制度不伤财不害民  皇上俭德彰于天下迩因内府缺乏岁取太仓银二十万两以益之科臣进言虽蒙温旨批答未见慨然允从夫太仓银所以供边饷及诸大典礼之用今虏心叵测势或渝盟荒旱相仍输纳不继可不预为节俭之图乎去冬彗星经天占者俱以东南兵兆为虞近者通州倭船潜伏海岛即袭杀亦足称快然起衅之端实在于此又闻潮州地方遁贼林道乾复引倭入犯东南多事于兹可见北虏输款既久然求索荼市求增升赏豺狼无厌渐不可长况秦晋诸虏亦觇此效尤属夷长昂等阑阻各夷贡马因而挟赏而青土二酋又与合兵欲图入犯臣以为宜严敕防海临边诸臣谨斥堠慎烽燧而又精练土著以足兵增修屯田以足食庶其有济乎近者各省如山东狭西有风旱之变河南荆襄有水溢之变苏常有虫螟之变广东广西屡遭用兵之毒淮扬一带黄河为害一望沮洳而辽东尤苦水患此其灾变非小小也  皇上俯念民瘼每奏请蠲徵无不允从然臣愚以为蠲免之恩能济于常不能济于变能行于有产之人不能行于无告之夫宜通行各省抚按查勘于被灾地方直令有司官酌量发仓赈济至淮扬一带尤必速停不急之役更加赈恤之意毋徒以有限地方填塞无穷巨浪而辽东近日水灾又当大为赈济或官廪不敷则为多方措办银两以补助之则天下民心举安而不至生乱矣议下所司
　　○巡按直隶御史林应训奏三吴水利三江入海而吴淞江中叚自屈家坟以达艾祁自千墩浦达漫水港则入海之中道也今河浦皆通而中叚独塞此其为害岂曰细故盖缘在上者以无关于运道而每以时诎为角□羊在下者虑轻用其财力而每以浮议中格淤塞之患盖数十年于兹矣一旦官民同心人力毕举以三十余里一线之浊流而辟为一十余丈一带之巨浸初议三万五千六百有奇之夫役用之四旬而今也三旬而举之初议四万五千七百有奇之工价犹恐不足而今也二万四千九百有奇而成之且役之兴也当春夏清和之候适小民青黄不接之时授民以直而农有所济募民之力而人乐于趋臣又与该道时时到工所考其勤惰而卖罚之访其侵克而究惩之是以役无顷刻之旷食无毫末之虚故集三万五千有余夫于江上功以三旬而举费以二万四千九百而足也伏乞敕下工部覆查如果前项工程别无虚冒即将己未经银两准其销发其余存剩在库银两并各县滩占未完地价俱准徵收听候别项河工支用得旨
　　○癸未  上视朝
　　○礼部题参钦天监监正臧隆春官正薛体仁奏进万历七年大统七政等历内罗＜日侯＞躔度差至八月二十四日计都躔度差至十月二十五日相应分别处治仍令改正有旨隆降俸一级体仁降二级法司提问错误仍改正行
　　○甲申  上御文华殿讲读
　　○吏部题覆刑科给事中姚学闵南京四川道御史张友舜各＜锍-釒＞劾南京工部尚书徐栻议令回籍听用  上然之○以阳曲王府辅国将军表马□宋以本等职衔管理府事
　　○升分守广东惠州陆路等处兼管碣石水寨海防参将侯继高充副总兵协守潮漳等处地方延绥领军游击臧士劝充参将分守榆林等堡地方
　　○乙酉铸给暹罗国王印一颗
　　○南京报囚矜疑宥死发戍者二人情罪不服再问者二十八人应决监候者四人
　　○发阳曲王府未请封宗室知灯为庶人闲宅禁住夺镇国中尉知火□庭禄三分之一灯酗酒杀人火□庭以甥女为婚故也
　　○丙戌  上视朝
　　○改福建分巡武平道印信为福建道另给整饬福宁兵备兼分巡建宁道为建南道另给整饬兵备各敕书关防
　　○兵部题东起辽左西至甘肃延袤万里与虏为邻即令冬至正旦各边镇守总兵等官或恣肆偷安耽于燕乐或纵军出境从事固猎以致虏贼乘隙入寇贻患匪轻例当通行申饬报可
　　○丁亥  上御文华殿讲读
　　○升分守浙江杭嘉湖参将署都指挥佥事季金分守广东惠州陆路等处兼管碣石水寨海防参将山西都司佥书为事官王江仍以为事官充延绥领军游击将军
　　○戊子诏以催处节年发换不堪布绢毋令贻累小民南直隶苏松常三府绢九千一百一十二疋浙江湖州吉安等府州县绢二万八千七百一疋湖广长沙等府一万二千七百一十五疋各抚按官俱要细查严催限万历七年四月内追完起解再有怠玩的参治不贷
　　○遣浙江道御史苏民望巡按河南
　　○己丑  上御文华殿讲读是日赐百官戴暖耳
　　○升总督两广军务巡抚广东地方都察院右都御史兼兵部左侍郎凌云翼为南京工部尚书
