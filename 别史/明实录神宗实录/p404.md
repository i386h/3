<!-- { "loadSidebar": true } -->
　　○兵科署科事刑科左给事中徐成楚奏东夷抄花卜言顾花大等会合五路并西夷头目以儿邓等于蛤亥额力素聚兵要从广宁镇静堡等处入犯东虏超立兔等大小头目共聚精兵二万余骑东虏黄达子哈喇哈银灯领一万余骑俱要犯抢广宁昔高平之役大将首鼠观望赖抚臣严行振唰方始交锋遂成奇捷今除纵寇各官通候虏退之日斟酌功罪议处乞敕兵部移文辽镇克期驱剿据实奏闻章下兵部
　　○己亥户部题发狭西下马关等等营新召丁马月饷
　　○山西巡抚魏允贞请停矿役以光  圣德以安民生谓开采之说独二三武弁言其利而举朝争之不得窃谓矿自开辟以来当即有之曾不闻古圣帝明王开之硕辅良臣言之果有之何经传不一见也而大学之言大道商书之言不殖王孙圉之对简子齐威王之折魏惠又何凛凛也惟  陛下以尧舜汤武之政为法以天下四海之富为家诚无所藉于此即大工之举自有户兵工三部为之计画又奚事  宸衷之廑而群小之纷纷哉矧此时水旱遍于周秦之郊天鸣地动星流气射之异四方日报外夷匪茹中外军兴而嗜利小人借开采以肆饕餮倚公役以拓私囊倘衅繇中作决烈患生应之交忙而矿夫役留为祸尤长然后求投珠抵璧之说用之晚矣即必不可已且先试之一方较其有无多寡渐议举工毋令四出诪张使天地之气耗而民生之害滋也不报
　　○山东巡抚张允济奏既欲防矿并欲防倭内指言陈增未下吏科给事中戴士衡复疏内监招权渐不可长盖陈增疏云一应事宜听臣便宜行事事竣之日将所委文武职官会同抚按分别举剌鲁坤疏曰各官既承任于臣宜有所辖故科奏极言渐至之患以折其萌不报
　　○改景东卫儒学属景东府
　　○命兵部晓谕防护  圣母孝安皇太后梓宫执役官旗夫匠人等都守法度不许延途伤人田麦及放马匹作践亦不许扰乱居民偷盗财物及争兢喧闹或奸顽逃躲不来赴役耽误事务仍着缉事衙门访拏并许受害之人首告拏来从重治罪其该管人员钤束不严一体治罪
　　○命锦衣卫并五城兵马填垫平治京城街道至德胜门外土城以待  孝安皇后梓宫经过
　　○礼部题十月初四日  中宫殿下千秋令节命妇朝贺免
　　○庚子礼部题火真等酋入犯官军斩获有功以大捷告  庙  上遣公徐文璧祭告  南郊伯朱世雍祭告  北郊驸马侯拱宸祭告  太庙
　　○总督李汶巡抚贾待问总兵刘綎各升叙荫及佥事张栋参将周国柱以下有差及本兵石星李祯佘立等叙火真入犯将士首虏功也
　　○敕驸马侯拱宸充奠献使护送  孝安皇后梓宫大学士张位题  主尚书范谦监礼
　　○壬寅云南巡按李炳奏左布政使杨芳却丽江府土官知府护印听袭土舍木青贿银一千两乞赐表异以风群吏章下吏部
　　○癸卯礼部题  孝安皇后灵柩至  陵之日遣侯张炳祭告  后土侯薛钲祭  天寿山伯朱继勋等九员祭告  长陵等九陵
　　○礼部题  孝安皇后发引给官军人等行粮钞锭
　　○刑科都给事中侯廷佩奏  孝安皇后梓宫在殡今年暂乞停刑
　　○巡视芦沟桥御史蒋汝瑚奏东西河□税查阅地图分别疆界谓狭□从小直沽河入者应报东河而山西商自五台山运木繇新落河至赵堡口谓之西河与小直沽相去辽远而前旨并入东河则西河之税虚而御史可以不设说与管河郎中格不报
　　○甲辰兵部题  孝安皇后梓宫发引提督大臣四员总督京营戎政泰宁侯陈良弼中府掌印兼管大将军靖远伯王学礼左府佥书宁阳侯陈应诏右府佥书彰武伯杨世楷如拟
　　○总督漕运褚鈇奏再议分导未尽事宜修陈塞黄洞口等事章下工部
　　○山西巡抚魏允贞参革庆成王府辅国中尉新土□贵为庶人送闲宅以其致死人命抵罪
　　○乙巳吏部题改原任湖广提学薛士彦补狭西提学佥事
　　○差御史乔廷栋往真定巡按
　　○丙午太常寺题十一月初三日冬至祀  天  上遣公徐文璧恭代
　　○伏羗伯毛国辅卒弟毛国器奏袭爵章下吏部　　○户部题赈济真定府武邑安平二县灾伤发仓榖九百石蠲免大名府长垣县秋粮四分支仓榖一千三百六十五石易银抵补灾免之数依议行
　　○户部题应赏布花军士人等本折色如数给
　　○丁未礼部题十月初一日颁历百官朝服祗领
　　○遣行人王修仪封王府黄吉士彰德王府李朝寅南康王府各掌行祭礼
　　○遣行人曾守身与原任尚书吴兑造坟
　　○戊申谕礼部朕自闰八月初旬偶尔痰疾流注左足动履不便今  大行皇妣发引不能恭行攀送不胜哀恸着遣奠献使代行卿等还传示务要虔洁敬慎恭诚供事　　○命内官陈增并开山东文登县矿洞王虎并开房山县矿洞
　　○己酉大学士赵志皋等题  人主之孝以尊亲为大事亲之礼尤以送终为大  祖宗旧典  至尊以  社稷为重固无远送之礼而亲捧神帛朝  祖及躬送至承天门则  累朝遵行未尝有改乞勉强一行成此送终大事以垂  圣孝于无穷奉  圣谕览卿等所奏朕知道了攀号送终大典孝道以光朕岂不知痰流注足屡服药饵以致软弱且足心踵痛不能蹈地朕保餋此身祗承  杜稷  宗庙之重寄耳昨谕着奠献使代行供事实为不得已之情即今哀痛不已非敢不重  母丧以图便安以贻讥议也卿等为朕辅弼股肱宜体悉之
　　○是日以发引祭告  诸神庙祭品赐辅臣
　　○庚戌吏科署科事给事中刘道亨题江西分守湖广道参政张世则不职既经部覆调简僻用但以才守无用之人止调简僻简之民奚罪焉迩来市恩远怨之情多而据法参处之人少江西此举可谓大破拘孪矣然论列既未尽其过端处分又不符其罪状乞行罢斥以为贪墨之戒章下吏部再议
　　○太监王虎参奏保定巡抚李盛春阻挠开采  上严旨切责朝廷差官开矿以济国用李盛春如何玩视不遵又捏旨惑众擅驱商贾惊扰居民好生违慢本当重处姑从宽其所拘执之人速释应役
　　○吏部左侍郎孙继皋刑科都给事中侯廷佩俱乞  圣躬亲送  母后以全大礼留中
　　○礼科左给事中张正学河南等道御史陈遇文等各奏请  皇上扶病勉出以光  圣孝俱不报
　　○户部覆应天巡抚赵可怀奏留关税等银以济织造将苏松二府布折银两漕折银两宗人府折银银两准议留通融分发二府供办织造其库贮事例与浒墅关税俱不许溷借从之
　　○辛亥三边总督李汶题狡虏突犯将士奋勇血战拒堵边外斩获首级行巡按御史查勘升赏
　　○又恭报大捷宁夏旧威镇堡达贼入犯官军斩获三百二十六颗俱下兵部
　　○壬子山东巡抚王允济巡按王立贤各陈地方艰苦之状乞罢开采俱严旨切责不允所奏
　　○礼部题十月初一日孟冬享  太庙遣公徐文璧代侯徐文炜伯朱世雍分献
　　○差钦天监副杨如常往淮安府改开堤沟
　　○准郧城王戴＜土鼎＞出廓送兄安葬敕令当日即回
　　○礼部题韩王朗锜孝行著闻  上谕韩王孝思纯笃乐善施仁懿行著闻既经勘实照例写敕差官奖励有司具彩币羊酒并给与坊扁以示表异
　　○郧阳巡抚马鸣銮乞留上班官军防矿章下兵部
　　○癸丑原任鸿胪寺主簿今致仕张以述恭献白鹿一只银一千两助工  上报闻白鹿著该监喂餋助工银两送部收用
　　○昌平兵备陈一简奏奉  明旨抒愚衷等事  上曰朕已阅地图这矿洞离  祖陵窎远与龙脉无妨着遵旨即便开采其防护等项照屡旨行不许又来渎扰
　　○甲寅巡视西城御史何尔徤参奏原任鸿胪寺主簿张以述罢闲官员违例潜京  上命释之
　　○乙卯兵部题日本山城州等处地震山倾海啸压溺焚死倭众万余人虽为彼中变异而诏使员役未损一人倭众益加敬畏且关白归咎清正阻封耽延日月以致异变衙宇倾頺人民多死为  天朝谈笑已拏清正诛戮待衙宇修补方请册使入城报闻
　　○差御史蒋汝瑚巡视山海关
　　○复通湾官店襍粮命司礼监查差张烨同赵承勋前去体勘
　　○太常寺题十月初一日孟冬请  圣驾亲祭  上遣公徐文璧代
　　○湖广道御史毕三才题靖远伯王学礼子王继科色服骑马不行回避  孝安皇后梓宫  上命法司提问
　　○丁巳大学士张位恭复题  主礼成
　　○楚王华奎奏王守仁非系王弼亲裔寄顿财物皆属虚诳假以进助为名希图承袭乞赐研究明正典刑以为欺  君之戒不报
　　○南京刑部奏诚意伯刘世延预逃立期候缉章下所司
　　○浙江巡抚刘元霖议裁各省监兑官员  上命照旧存留
　　○戊午湖广巡按赵文炳奏楚王请令避官掘搜疏入不报
　　○己未保定巡抚李盛春奏内臣王虎骄横受贿揽棍横行恐酿边关大害疏入留中
　　○总督蓟辽孙矿题赶兔自白马关失利之后屡差部夷在开连口等处扑杀拨夜石塘口副总兵戴延春西路协守副总兵李芳春亲统三屯营千把总罗文等蜜云右营副总兵梁文军门中军副总兵高策等于石塘岭关在阵斩获首级九颗恭报章下兵部
　　○敕王虎等会同该道分委廉能官仝采房山矿
　　○差太监田进开昌黎矿
　　○庚申兵部题辽左之势倭犯繇海旅顺为冲必须添设水兵陆则南有金复东惟鸭绿地千余里安能无所不防惟俟朝鲜报警之后而复州兵将移之金州金州兵将移之黄骨岛岫岩设一备御增五百土兵九联故址新筑一城名曰镇江以为备倭之计从之
　　○蓟永开矿户部郎中戴绍科奏费用孔亟矿砂尚微  上谕分投开采
　　○差行人张敦复往狭西奖励韩王孝行
　　○辛酉  孝安皇后神主回京谒  奉先殿遣奠献使侯拱宸恭捧  神主行礼
　　○兵部覆总督漕运尚书褚鈇巡按直隶御史蒋春芳等题扬州地方切近江海新设游击一员以防关白其分守扬州游击袁世忠新改天津游击但人地相宜久任近例乞将袁世忠仍分守淮扬其天津游击陈望东照旧留用报可
　　○楚王华奎再奏百户王守仁诬罔谓王弼止从蓝玉出征则偏禆耳而世所不经见之宝以千计及坐蓝玉党逆被戮而余金以数百万计庄田地以八千计固事之所必无且王妃之死与王钥之抚时差二十四年王云于先前之妄争已抵诏狱而楚府于武岗王之摄已经多官盘阅数世之净银止十八万何得复有数百万又云积年之租银至八百万此辈小人亏  圣德而残懿亲伤国体罪应殊死不报
　　○原任户部侍郎裴应章以疾辞任不允　　○南京刑部奏审录重囚  上命照例会官处决
　　○壬戌大学士赵志皋等题  皇妣孝安皇后神主还京奉安礼成仰惟  皇上孝通神明常遵典制尊亲大典既亶备于  慈闱在御之时孺慕深怀尤殷笃于  鸾驭升遐之日兹者祔  梓宫于陵寝归  檿主于几筵大事克襄  懿灵永安既送终而靡憾念追远之宜宽况顷承  宸翰知  圣躬方在调摄且近逼冬寒于时尤宜保卫伏惟  皇上抑情理性顺序颐和崇护  宗社神灵眷顾之身俯慰寰宇臣民瞻戴之愿  上谕朕以足疾不能恭行攀送奉迎之礼致缺大典深自痛恨览卿等所奏悉见忠爱忧虑至意
