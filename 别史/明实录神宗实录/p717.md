<!-- { "loadSidebar": true } -->
　　○刑部题覆泗城州土官岑云汉父子始末缘繇业经多官勘悉大都谓汉嫡嗣也始非有莫大之逆祇缘勋以衽席之爱宠孽生端众目以睚眦之私从中煽祸以故繇州驾捏串党妄申至于楚劫称兵假示渎奏杀子之谋惨矣而汉亦绐毋谎印扶弟出奔至于楚城杀目抗旨藐提相提而论绍勋父也父无不是诛逆法也法贵原情合行彼处抚按释勋之罪以存大伦薄杖雷汉黄玛等以息嚣孽至云汉直从宽政待以不死止令削衔戴罪管事竣其亲心悦然后议复盖亦取其悔罪之诚而嘉与更始也得旨是
　　○己巳赏给达思蛮长官司进贡番僧阿豆坚藏等四百三十八名各折绢银两  庚午长至令节免庆贺大祀  天于  圜丘遣成国公朱纯臣恭代
　　○辛未  上以冬至令节颁赐辅臣上尊珍馔
　　○壬申大学士方从哲＜锍-釒＞请一阳初复乘时用人一点大僚一补科道一补监司一录废弃  上曰览奏具见忠君为国至意其点用大僚及废弃候补各官等事俟朕简卿宜安心赞理　　○甲戌礼科给事中姚永济言迩年纪纲积弛人心成玩而在都下为甚有所为走空者以粉饰为诱媒以要挟为诈局应选应升之官一被智笼术愚千金买命不敢声说有所为结把者御人为活歃血同盟少则数人多则百人平时众夥帮殴发觉一人抵罪每抢蓦不相识之人于白昼都市之中且又能为拏鹅头串厂卫虎役以食人又能为撞太岁捏当路亲戚以行骗又能多藏假印包揽中外文书改头换面又能多识中贵居间衙门说事纳贿分赃又能为奸商侵克数万金钱恣情浪费又能为宵小混说无端利孔耸惑藩王又能为匿名妖言腾造谤毁又能为逋逃主窝匿无获即获者未成而扯累之人先从齑粉即戍者甫解而急归之足仍复飞扬矣臣近见东厂缉事每称日报御前为有权而吓诈混拿良民锦衣卫独称亲军乃表里东厂而相与为奸假公济私明知故恕亦安能镪强而正法哉乞谕缉拏衙门务获真正见犯使法司重典得行则奸息而乱息民安而国安矣留中
　　○丙子总督宣大山西等处军务太子太保兵部尚书兼都察院右副都御史涂宗浚题称北虏自俺答至今受封已四世矣然俺答之受封也以孽孙之在中国也黄台吉扯力克之受封也以虏妇之中主也虏妇兵权在手上佐虏王下抚诸部令行禁止当时所难者只在虏妇之不肯许婚虏妇许婚则封事指顾定矣若卜酋之封自丁未至辛亥虏妇不肯许婚素囊阻梗无已所以然者素囊欲篡虏王之位因以擅市赏之利虏妇不能制也卜酋欲袭虏王之位又欲专虏王之利素囊不肯分也辛亥卜酋虽与忠顺成婚而兵马尚在素囊之手即虏妇未故卜酋徒拥虚名不能有所主张虏妇即故卜酋虽受王封而与素囊争分家财久不相让主事无人兀慎老矣五路故矣五路之弟打赖宰生台吉者虽颇知理恭顺堪使然夷狄之俗父母故后所遗家产原归幼子素囊执此之例宰生台吉亦无如之何卜酋以袭封之故定欲尽得虏王之赏素囊必不肯让卜酋去岁受封之后十二月曾遣二弟班儿慢台吉他儿泥台吉前来进贡又为素囊遮留曰家事未妥如何进贡卜酋二弟又复回巢则迟迟其来盖为争家事非敢侮中国也臣但令临边将吏姑停大市必待贡到而后开素囊欲开大市必当与卜酋分家素囊与卜酋分家则卜酋之贡自入机之在我止于如此至于止大市而虏不敢争只有简将练兵谨守封疆使虏不敢狎贡之迟早皆所不论臣奉旨处置贡事谨悉心料理以求上副
　　圣心所有兵部尚书伏乞别简名德大臣以允兹选使臣一意边事庶罪过可逭而分义亦安矣  上曰贡事未完卿宜遵旨相机经画无失中国驭夷之体本兵重任原以才望特简不必又辞  卷终
明神宗显皇帝实录卷之五百二十七
　　万历四十二年十二月己卯朔转吏部右侍郎李鋕为本部左侍郎
　　○  慈孝献皇后忌辰  奉先殿行祭礼遣官祭  显陵
　　○壬午兵部覆议蓟镇总兵萧如薰回籍从之
　　○癸未宴赏朝鲜国庆贺冬至陪臣尹觊等五十员进贡种马陪臣沈彦名等二十七员
　　○准荣府富城王长子翊□袭封为富城王夫人张氏进封为妃
　　○丙戌礼部疏言福王生长深宫贵极富溢岂屑为多寡有无计止缘天下亡命积猾趋利如骛以之诱内监内监亦以之诱  福王故请求之牍日新月异孰知祸患之中于  宗社者有六且及于福藩断断乎其不爽也何以言之山东京师之左辅也从来易动难安曩时括田令下怨咨之声已不忍闻今承奉门正率百十余人假丈量之名所在驿骚田边之田业外之业可以恣行包占而一切殷实之家可诬以隐漏抗违惟其所渔食耳山东如此河南湖广复然卒致分崩溃烂不可收拾此群小摇左辅以危  宗社者一国家数百万金钱强半出于盐筴各有定引各有分地雒阳旧食河东盐以其壤地相接朝发夕及也今改食淮盐近河而上数千里又欲开店发卖使河南一府尽食盐夫河南既食淮盐河东之盐岂能飞越至于南阳怀庆是河东失三府之分地矣且经由山东之东兖河南之开归卫等府内监积滑必多带私盐沿途货卖私引既多正引停格不惟淮扬河东盐法尽坏即山东长芦靡不阻滞正额何以完而经费何以给此群小坏盐政以危  宗社者二京师者与虏为邻二军枕戈坐甲以捍牧圉者为得楈计耳今山东各有盐法既坏又经数百豺虎择人而食民且不能安居□将何处出办百万军士岂能枵腹待毙轻则脱中而噪重则勾虏为难此群小侵边饷以危  宗社者三留都根本重地从来藩封未有睥睨尺地者令请芦洲请管芦洲之业内监往来群聚不逞之徒竞相膻附不曰某处之为利孔也则曰某人之漏正供也金陵之人必不能安枕而  高皇帝之衣冠不致震惊不已此群小窥上游以危  宗社者五马周有言曰自古国家之兴亡不由积蓄多少惟在百姓苦乐今  福王孳孳为利请马店请山厂竹木等厂以亲藩尊贵躬为纤啬之谋其□□执衣□已甚况夺一事之利则百姓失一事之生计夺一日之利则百姓失一日之生计时削月朘吮糠及米铤而走险皆敌国也此群小失人心以危  国计者六夫使有害于  宗社而有利于  藩封见小遗大犹云不可矧为藩封之害又有历历可言者乎有司徵租上不敢失正赋下不忍尽民膏况有抚按监司弹压其间催征甚易一属内监管业正租一金必费民十金一金之拖欠如故也求此辈廉静是穷奇不飱窃脂不肉万万无是理者古人有曰爱子教之以义方不纳于邪骄奢淫逸所自邪也又曰富不与骄期而骄自至骄不与罪期而罪自至  福王之富贵极矣又听其意之所欲得而即以畀之益其骄志助其邪心非爱之也适所以祸之也伏惟  圣明垂察
　　○乙酉铸给益王常＜氵迁＞庶第十一子加祥王由柽麒麟钮镀金银印
　　○庚寅礼部以代府送部  玉牒代王庶子晰莎仍称嫡子请旨改正仍惩罚长史等官
　　○壬辰  世宗肃皇帝忌辰  奉先殿行祭礼遣官祭  永陵
　　○癸巳  贞惠安和景皇后忌辰遣官祭
　　陵寝
