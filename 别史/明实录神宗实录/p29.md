<!-- { "loadSidebar": true } -->
　　○兵部右侍郎杨巍以病乞休不允
　　○升湖广副使卢镒为四川右参政
　　○是月减释各省重囚一百一名口
　　明神宗显皇帝实录卷之十
明神宗显皇帝实录卷之十一
　　万历元年三月辛巳朔  孝肃皇后忌辰遣襄城伯李应臣祭裕陵
　　○宴海西者剌等卫女直都督并四川金川寺都纲头目等人
　　○壬午  上御经筵
　　○除庶吉士林景旸为礼科给事中
　　○升大名府知府王叔杲为湖广副使整饬苏松常镇兵备
　　○阅视侍郎吴百朋陈宣大屯田五事一严侵占之禁一核荒田之粮一除处增之数一专监司之权一慎分理之任＜锍-釒＞下该部
　　○调镇守山西总兵官都督佥事郭琥挂印镇守大同等处地方仍诏各将官养廉地土听其养士公用勿得过为苛摘致夫朝廷任将之意
　　○差狭西道御史张守约巡按广东
　　○癸未诏增供用库黄蜡岁二万五千斤岁用黄蜡八万五千斤折色一十一万五千斤每斤价银二钱白蜡三万五千八百一十六斤折色一十二万五千八百一十二斤每斤价银四钱二项浙银俱解太仓库济边署库太监殷平称岁用不敷欲于旧额外增本色黄蜡五万四千斤户部执奏不从科臣贾三近复＜锍-釒＞谏止亦不从
　　○户部覆广西巡按御史唐炼＜锍-釒＞言军士胖袄给折色则易于荡给本色则可得实惠炼虽轸侧地方但当缺乏之时取给紧切仍宜徵解折色便  上报曰近来各项钱粮多议改折本图省便但  祖宗立法初意未尝不便于民今只宜革弊补偏岂可轻为改易今后但有建议的尔部院衙门都要仔细讲究停当不许擅便纷更违者以变乱成法论
　　○甲申  上御文华殿讲读辅臣张居正进讲帝鉴图说汉文帝劳军细柳事因奏曰古人言天下虽安忘战必危今承平日久武备废弛将官受制文吏不啻奴隶夫平日既不能养其锋锐之气临敌何以责其有折冲之勇自今望  皇上留意武备将官忠勇可用者稍假权柄使得以展布庶几临敌号令严整士卒用命  上然之
　　○大同巡抚刘应箕荐境内人才佥都御史温景葵
　　○加升分守辽海东宁道参议李鹗为副使照旧管理事务
　　○两广提督侍郎殷正茂奏暹罗国王华招宋差夷使进贡方物称原给印信勘合因东牛国攻破城池烧毁乞行补给下礼部议
　　○铸给科臣巡视光禄寺关防从冯时雨请也
　　○宴朝鲜国差来谢恩陪臣
　　○诏修宣府北路边墙墙本先任总督翁万达所筑内塞起滴水崖历雕鹗堡龙门卫至六台子墩凡一万八千七十六丈有奇近被虏蹂践半就倾北阅臣吴百朋等勘议修筑计用粮八千八百一十三石盐菜工食银六千一百七十九两每年用军夫一十九万三千三百一十一名酌量冲缓渐次举行期三年内完报
　　○乙酉巡按浙江御史谢廷杰请崇祀礼部故尚书金华章懋言金华乃古婺郡宋元之世有何基王柏金履详许谦皆以理学名于当时嗣是而后繇举业进以功名显者固多其人若潜心理学媲美四儒则仅仅惟一章懋焉四儒尚留心于著述章懋则专志于力行节操所昭诚足表仪于后学语录所载亦能羽翼乎圣经合无与四贤一体崇祀于正学祠不惟慰此乡邦后学且以彰我国家人文下礼部覆议从之
　　○江西抚按题称原任南京吏部尚书王学夔秉铨南北舆论称公迨谢政林泉绝迹公府今已年逾九袠齿德俱隆宜有优恤之典诏遣行人谢廷敬至家存问
　　○升巡抚江西右副都御史徐栻为南京工部右侍郎
　　○升福建右参议徐作为广西副使整饬府江兵备
　　○兵科给事中赵思诚＜锍-釒＞罢王守仁从祀之请言守仁党众立异非圣毁朱有权谋之智功备奸贪之丑状使不焚其书禁其徒又从而祀之恐圣学生一奸窦其为世道人心之害不小因列守仁异言叛道者八款又言其宣淫无度侍女数十其妻每对众发其秽行守仁死后其徒籍有余党说事关通无所不至擒定宁贼可谓有功然欺取所收金宝半输其家贪计莫测实非纯臣章下该部
　　○以协守宣府副总兵刘国充总兵官镇守山西等处地方
　　○兵部奏优异府江首功诏赏提督殷正茂银五十两纻丝二表里巡抚郭应聘升俸一级荫一子入监读书总兵官李锡升实职二级赏银三十两
　　○丙戌四川道御史张士奇奏二月分光禄寺用过各项品物除本色外该银一万九百五十七两三钱○兵部奏请查勘原任镇守广东总兵官郭成侵冒兵粮及经繇江西湖广等省逃兵行粮追夺还官以济军饷成时改任四川
　　○丁亥湖广巡按御史舒鳌＜锍-釒＞举遗贤侍郎姜廷颐寺丞耿定向太仆卿蔡结参政顾问副使李廷龙参议高向志曾璠刘应举知府邵天爵凡九人
　　○直隶巡按御史丁惟宁举侍郎吕时中副使达其道蔡可贤行太仆寺卿周京凡四人
　　○升江西佥事徐时可为福建右参议
　　○戊子升抚治郧阳右佥都御史淩云翼为右副都御史巡抚江西地方
　　○改给岢岚道关防为整饬岢岚偏老等处兵备关防○己丑升刑科左给事中匡铎山西道御史陈文焕为大名严州各知府南京兵科给事中周大烈浙江道御史侯居艮为临江汝宁各知府
　　○升户科左给事中冯时雨为湖广右参议山西道御史田子坚江西道御史周于德为四川江西各佥事
　　○擢中书科中书舍人万一贯为山东道试监察御史广东博罗县知县颜容舒为户科给事中
　　○辛卯升湖广布政使汤宾为都察院右副都御史抚治郧阳等处地方
　　○湖广巡抚赵贤＜锍-釒＞荐楚才侍郎姜廷颐参政顾问副使李廷龙易道谈参议曾璠刘应举高尚志知府邵天爵凡八人又荐尚书刘采副都御史张师载太仆卿蔡结御史刘存义四人又持荐大理寺丞耿定向共十三人
　　○南京河南道御史田成法患病回籍
　　○户部覆应天抚按奏安庆卫官军岁支月行粮四万二百五十七石除本处存留及屯田外止派九江等府协济米二万石节年拖欠数多见贮米银不敷一岁支用乞止将拖欠粮银量留九江接济军饷其见徵并以后年分仍旧起解安庆如仍踵前弊拖欠不完比照京边钱粮事例一体参究报可
　　○给赏海西者剌等卫朝贡夷人金叚衣服靴袜等物
　　○以管分守宣府北路左参将事麻贵充副总兵协守宣府地方
　　○兵部覆奏巡按御史梁许马政八事一责孳驹一责马种一戒损伤一公审编一革乾头一解科扰一严举劾一议牡种俱依拟
　　○差南京湖广道御史陈堂巡视下江地方
　　○壬辰升大理寺左少卿李滋为太仆寺卿
　　○调改山东分巡东兖道佥事谢东阳御史田子坚劾东阳降调吏部谓东阳性虽偏执守无訾议即其所劾亦无可降之罪仍拟调简○癸巳升湖广右布政使施尧臣为本司左布政使
　　○升赏辽东长胜清河二堡获功阵亡被伤官军四百四十七员名
　　○司设监等衙门题称寿定王坟香火地一百五顷乞今自行管业户科参看得香火田地召民佃种有司岁时徵租转给自系定例若使该监自行管业中间未免倚势侵占及额外科索扰害地方合无仍旧听有司徵给户部覆如科议从之
　　○差浙江道御史张简巡视光禄
　　○甲午  武宗毅皇帝忌辰遣恭顺侯吴继爵祭  康陵
　　○复除原任狭西佥事郭石于山东分巡东兖道
　　○阅视侍郎汪道昆奏蓟昌二镇捍卫陵京其地视各边为重然兵制甚疏兵力甚弱一旦有急则视各边更为不支自庚戌秋徵客戍起民兵合客二十万有奇军饷称是虏既得利时伺近边岁徵发以为常应变仓卒取办目前经制未周章程未定近该镇诸臣相与协谋筑台垣缮器械简车徒为战守之备甚具故戊辰以后虏未敢犯蓟昌曾未息肩减兵缩饷之议纷纷輙起查二镇边境计二千有余里比之宣大则兵为独少岁饷几二百万以下较之各镇则饷为独多总之兵食相须必兵有定额然后粮有定数故兵马钱粮当作一家计筭今东虏日事窥伺其志不忘西虏方就羁縻其众叵测边长地重安能去兵师行粮从义安能去食因地之缓急以计兵因兵之多寡以计食因经制之未备者以计万全三者相湏非有定额不可因括兵饷总纲一切战守事宜主客兵马粮饷料草稽核筹画备极精密下户兵二部看议
　　○升大同新平堡守备赵鹏延绥保宁堡守备徐仁威俱诠注四川都司佥书
　　○著令坐堡官除夫陷城池不得概拟守备不设律
　　○差工科右给事中刘浑成巡视  陵工
　　○乙未升湖广按察使陈瑞为本省右布政使
　　○定各司府州县卫所官拖欠钱粮住俸开俸降级革职改调则例
　　○改南山参将李如槚为左参将分守宣府北路独石马营等处地方云南都司掌印胡大宾充左参将协守四川松藩东路地方
　　○忻城伯赵祖征有罪夺禄米半年永不推用
　　○差广西道御史王琢玉督理两淮盐课江西道御史解学礼巡视长芦山东等处盐课俱兼管河道
　　○丙申升大理寺右少卿罗凤翔为本寺左少卿鸿胪寺左少卿王之垣为大理寺右少卿
　　○诏在京四品以上及科道官在外总督镇巡等官各举将材其人树功偾事赏罚坐连举主从科臣刘铉议也
　　○以互市胡马不服水草令变价贮太仆寺遂罢内地寄养胡马之例从御史梁许议也
　　○丁酉升礼科左给事中张楚城工科右给事中刘浑成吏科右给事中郑岳各为左给事中楚城吏科浑成户科岳刑科
　　○升山西道监察御史王时举为尚宝司少卿
　　○治辽东抚顺东州等堡失事官发遣提问贾汝翼白守清及赵完等凡十员
　　○授故安平伯方承裕子世荫锦衣卫带俸都指挥同知世荫  孝烈皇后懿亲欲仍袭伯爵部以例格之
　　○戊戌吏部覆御史李栻＜锍-釒＞言  祖宗创制立法酌古准令极其尽善虽法久不无偏弊止宜随事补救不当任意纷更迩来内外法司条陈兴革靡有定画以一人之言而遽行以一人之言而遽罢远者不过数年近者仅及数月如六部三法司诸条例方新修会典不必繙阅章奏以滋多事至于在外督抚巡按并各差御史岁更一官人各一见条约纷纭吏民无所适从诚如李栻所论以后但有建议者各该部院务要上稽  祖制下体人情遵奉  明旨仔细讲究必其永终无弊方许如议覆讲不宜徒事依违因取变乱之罪仍通行各该督抚巡按及各差御史将历年条约及条陈事件督同司道参酌停当具揭本院议覆裁定分发各差永为遵守不得炫奇立异夕易朝更
　　○改太仆寺少卿屠羲英为鸿胪寺卿
　　○复除原任山西按察使王世贞于湖广升湖广副使徐学谟为江西左参政
　　○户部尚书王国光题将蓟州镇淮盐易换大同镇芦盐发两淮常股二万一千九百九十九引一百九十斤存积九千四百二十八引一百一十斤长芦常股八千六百六十三引七十五斤存积三千七百一十三引一百七十五斤报闻
　　○令昌平兵备佥事张廷弼＜锍-釒＞浚巩华城外旧河廷弼原勘河道可省陆运费岁八千金及运船至而淤塞不前穵运司官杨可大以为言户部奏行廷弼速浚之
　　○改分守蓟镇墙子岭参将孙朝梁克提调宣府南山地方参将
　　○差河南道御史李栻贵州道御史马三乐湖广云南各巡按
