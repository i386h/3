<!-- { "loadSidebar": true } -->
　　○壬午吏部右给事中田大益言诸臣谈河患者言人人殊大都皆以黄河之分而不挑黄堌之决而不塞致令水涸沙壅下流淤而上流溃运道阻而  陵寝危为当时河臣见任工部尚书杨一魁与已故尚书刘东星失算咎也东星既以忧瘁至死而一魁自陈治河始末及河决情形之＜锍-釒＞亦数百千言其谈分黄导淮之说不塞黄堌之故与今日萧家诸口之决皆在黄堌上流且谓河性靡常能焦劳于数载之前而不能达料于数载之后其言甚具然亦岂能遽辞其责哉臣以为宜令一魁角□羊任回籍并敕在事诸臣备将修举河上以来河臣的系何人何处并何年月应筑不筑应浚不浚果否失策以致败事从公勘奏而后  圣断加焉庶情状核而人心咸服劝惩当而河患可除耳不报　　○癸未原任太子少保礼部尚书兼翰林院学士沈鲤再疏辞新命  上以鲤事朕多年忠勤著绩促令赴召时鲤疏久上未得命旨阁臣具揭请之至是始下
　　○以军功命原任蓟辽总督右都御史周咏荫一子锦衣卫百户世袭兵部疏称咏前后在蓟辽斩虏酋共计七千有余而歼速把亥阿台阿海尤功之最巨者今官阶仅进二级世荫不过一人至劈山养善等功竟置之不叙请如少保郑雒例特加优荫  上从其请
　　○甲申大学士沈一贯疏催下行取各官员不报
　　○上以宣大荒歉缺饷亟宜救济命上紧催发京各省直逋欠民运勒限催徵完解从宣大总督杨时宁之请也
　　○乙酉礼部上  皇太子出讲仪注先是  皇长子出阁讲学以未行册立不用侍卫仪仗并内侍进案至是礼臣以  累朝旧例开具上请从之
　　○丁亥先是督抚以大同灾荒请赈  上命赈以漕粮八万石矣又会议言应议三事一穵运之难一估折之重一扣抵之速部议接运脚价照嘉靖三十一年事于军饷动支粮每石折银七钱俟年丰作四年陆续扣还报可
　　○命  陵寝军储不许概行改折着作速催解从南京户部尚书张孟男之请也凤阳各卫所官军拥护  陵寝凤阳临淮等仓设分司主事管之至是郡县以灾伤概议改折故有是请
　　○戊子大学士沈一贯言臣维国家典制署职官止支半俸不准授封署职而加实授者谓之升半级实授则支全俸许授封但文官惟郎中以下有署职其人不多而其升迁之恩诏中可得而详也若武职自都督一品以下悉系署职非军功不准实授实授者不过百中之一且其官既尊其人既多又当给全俸则费亦不赀故屡次诏书多靳而不许之臣拟诏遵守旧规非抑之也今马栋等陈乞之疏蒙  皇上准照弘治五年例行此但出自特  恩则可而臣则难以擅许故前票中有此委曲夫各官既实授即当改半俸为全俸其人又多其官又尊其俸发自内帑费当不止巨万岂得因一施恩而浪费无限不可不听各官辞免也且两京武职不计其数恐纷纷援例而请虽皇恩浩荡内帑充溢不能填无穷之壑而应无限之求矣兹兵部一本为武职乞恩谨遵  明旨参酌舆情等事正为此请不为防冒滥之端抑亦遏纷扰之衅乞即批准以明兴制以绝衅虞
　　○壬辰命  福王婚礼候旨行且着出阁讲学礼部具仪来行先是十月大学士沈一贯以礼部请行  福王婚礼疏票拟上进留中久之及岁尽乃有是旨云
　　○是月蓟永开矿太监王虎进金银内库银三千一百两金十两  户部奏进慈庆(广本庆下有等字)宫子粒银二万七千八十七两乾清等宫子粒银二万四千五百两
　　明神宗显皇帝实录卷之三百六十六
　大明神宗显皇帝实录卷之三百六十七
　　万历三十年正月甲午朔免朝贺百官仍于午门外行礼  赐辅臣上尊珍馔又特赐烧割酒饭甜食伏姜
　　○丙申  宣宗章皇帝忌辰遣官祭  景陵
　　○丁酉工部请给总河右侍郎李颐敕书以便宜行事许之
　　○辛丑山西隰川王府管理中尉充倓以持法为俊日□梨等所诬陷  诏仍旧管理日□梨等分别禁住墩锁从巡抚白希绣请也
　　○壬寅署工科右给事中田大益言黄河为患已极治河失时日甚请亟将杨一魁罢削勘处严督李顺星夜到任不报
　　○甲辰  孝恪皇后忌辰遣官祭  永陵　　○户部覆巡青给事中张凤翔议太仓陪库官分董京粮以明职掌慎稽核意固甚美第陪库官原司觉察倘令分管是一柄二持似非政体宜令银库主事仍管其事以后凡有僣用如例先请后发今将各省直解到京粮银两先尽正项支用余一十二万余两倘有急用本部题请借发仍知会巡青科道以便稽查俟太仓稍裕陆续补还报可
　　○乙巳孟春享  太庙遣定国公徐文璧恭代
　　○丁未立春令节顺天府进春赐辅臣上尊珍馔
　　○庚戌  英宗睿皇帝忌辰遣南和伯方烨祭  裕陵
　　○礼科给事中白瑜条上八议户部尚书陈蕖覆内四款如授虚衔以疏沉滞所纳官到任管事不支俸薪考满给恩典一体转升为冒滥如权开复以广甄收令进士举人获罪者得纳赎为非法如徵实赃以警贪肆令各巡按于提问贪赃官吏分省大小每年定额追解赃银丛盈亟而食廉淆如勘税契以惩乾没查田价若干每两税银三分不论新旧一概税之额外无以安小民疏入不报
　　○辛亥宣时南澳同时地震有声如雷盖闽粤交界地也
　　○癸丑吏科给事中梁有年劾大同巡抚房守士老疾不谨状谓其病痿痹经岁不出案牍悉属二子代署也不报
　　○甲寅湖广潜江沔阳石首巴陵华容广济景陵平江荆门安乡大冶兴国等州县卫司灾荒巡按御史王立贤将改折缓征蠲免赈济列款以请许之
　　○吏部三以南赣巡抚李汝华六年给由例应加升俸秩请不报
　　○乙卯命定国公徐文璧充正史大学士沈一贯充副使指节诣  皇太子妃府行纳采问名礼妃郭维城女也
　　○以定国公徐文璧代祀  圜丘礼成时给三代诰命不为例
　　○原任尚书朱赓家居再疏辞  新命  上优诏趣令即来赞理不允辞
　　○户部尚书陈蕖因右给事中白瑜论其条议过当上疏自白言今日计会艰难额赋有常取办无数近日大典费过二百五十余万犹宣索无已既非岁办正额何所抵兑臣三年屡疏祈免未回  天听乃谓臣气懦不争瑜或未之察也其指边饷缺乏束手无策臣即苦心剌骨不靳发肤而无米之炊巧妇不能也又各边发饷数如猬毛虽那移数仅三万上不便当题差官回数少向奉  旨许在各衙门取官领解非始自臣谓臣滥受馈遗臣自顾生平死不为也惟臣老病不堪任使乞  上罢黜诏供职如旧
　　○丙辰准辽阳自在州建学宫礼部铸给儒学条记一颗
　　○丁巳  诏增  东宫侍班辨该等官以詹事郭正域周应宾与曾朝节范醇敬同侍班曾朝节侍郎俸深升礼部尚书兼翰林院学士阁臣先委原任祭酒方从哲升詹事与唐文献黄庄天合同讲读  上以方从哲养病便另推见任者乃以郭正域充之翰林院侍读史继阶编修杨继礼各兼司经局充较书官侍书官礼部员外郎等闻诗通政司知事罗万爵各兼司经局正字阁臣提调仍前十日二轮侍
　　○是夜五更火星逆行入太微
　　○己未命  福王暂于武英殿西厢房讲读先是有  旨修造  福王书堂工部以  亲王讲读之所原在皇极门前西庑归极门之北属内地工程具疏请  旨未下至是再议故有是命
　　○增设漕河道一员以霸州兵备参议汪可受升山东按察使专管其事从总河都御史李颐议也
　　○纳礼部尚书冯琦之言诏今岁灾异频仍  上天仁爱甚切朕心深为警惕亟图实政尔大小臣工俱宜痛加修省以回  天眷毋得虚文塞责
　　○荫都督佥事王芬男王进贤为庐州卫副千户世袭以死战有功故也
　　○革守备王廷臣江一鹏回卫从直隶巡按御使崔邦亮劾也
　　○辛酉准荆府德安王翊错庶长子常□□□高□袭封父爵
　　○户部覆署顺天府事治中舒体震议编审工事一以合县流寓当杂差凡有室家生产手艺人丁分遣正佐等官挨门实填流寓总簿分别中下上九则下下则每丁纳银一钱每一则加一钱至上上九钱止促足各项襍差如丁不敷差每则量加二三分以足其数此簿一立则官止按簿徵银编帖而无勾摄审佥之繁流寓止于办纳定则银两而免里胥索诈之害若住经三十年外情愿入籍者听与实在人户一体一岁给工食总其劳逸以为多寡如明智安仁北薪西城等坊各库称工食每名有编银至十五两中府三草厂并外马房郑家等庄各草厂脚夫每名编银至十二两原属过多今十五两者量减三两十二两者量减二两似为适中自后悉依减定银数编给著为定例诏如议行
　　○山东倭惊未息经略议增置教顺兵巡抚黄克缵虞饷无从出论勿置暂留登州左营春  班军于大嵩成山等处防海莱青右营仍戍边兵部覆如其言留左营一年俟冬另酌议  上然之
　　○更调分守黄甫营都司佥书黄正色延绥入卫前营游击王学书从延绥巡抚孙维城议也
　　○起原任宣府守备刘芳声为狭西坐营
　　○革都司佥书丁世用回卫以赴狭西芦塘任违限故也
　　○壬戌  皇太子初御经筵如常仪
　　○是日传谕  皇太子吉期伊迩三十日起暂免讲学　　○应天巡抚曹时聘言自万历十九年倭奴攻陷朝鲜声势震邻前道臣议增兵置舰以备不虞前岁东事敉宁当事矜恤民隐议撤西府协济蠲田上新饷各兵停募不补今倭警日闻补牢宜讲虽不能尽复十九年添设之数酌量于苏州府复兵一千七百四十六名沙船六十五只将应减存新饷银四千四百余两仍编徵及四府新增协济量复一万五千两松江府复兵七百四十一名将应减新饷银四千七百二十二两有奇仍编复常州府补旧兵三百七十八名留新兵一千一百九员名量编复田上新饷银一万二千两镇江府补旧兵一百二十六名留新兵一千一百六十八员名量编复田上新饷银七千四十七两有奇盖视四府地方之缓急以为多寡而又必将领人地相宜议将夏永昌调福山把总仍以都指挥体统行事虞宗诩以原官调崇明把总杨守愚调中平镇把总赵跃龙调游兵把总户部覆俱如议
　　○偏沅巡抚江铎条奏遏苖善后十事隶兵部者有六一谓沅州西邻贵竹北距五靖议于沅州添设游击一员统兵防御管辖辰常平清偏镇六卫兼制清镇守备如移设总督即可用为中军以洞庭守备朱桂芳任一谓苖夷之变皆汉人激之议将起衅罢官赵思谦生员王延年提问正法以警将来一谓远近苖变皆因府县卫所官吏皂役索骗兼之土司乡导议各苖构讼但以财行求者苖犯与过付之人各加所罪三等官员受贿轻重异科文则充军罢斥武则揭黄革任吏书皂壮论赃如律但勒索激变者皆斩以徇一谓各夷少履城邑皆通事牟利起端今后推官知县以巡行问苖疾苦利害咸与兴除道府亦不许转委匪人务省驺从供亿严禁下役擅动夫马一谓苖夷跳梁皆汉人勾引当各苖复业之初尤宜申饬议将附苖人户按籍注名稽其出入如有私通苖夷拟以重辟乘机需索遣戍汉人投苖者不许容留擒送治罪一谓夷部实繁有徒游击钤制难周议于中潮所设守备一员统兵一千驻劄分防更令清复屯地不许汉夷相争申明职守责令土官不得庇护以常德卫指挥徐时远任中潮所守备兵部覆议俱报可
