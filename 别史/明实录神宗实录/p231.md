<!-- { "loadSidebar": true } -->
　　○革福建总兵官于嵩任广东总兵官刘凤翔著策励供职四川总兵官李应祥准戴罪管事依兵部覆科道纠拾也
　　○兵部覆大同督抚郑雒题拒墙拒门破胡铁山曰堡地属极边妥用操守其权反轻镇河破虏牛心威平四堡系近内地推用守备其权反重乞将镇河堡守备与拒墙堡操守破虏堡守备与拒门堡操守牛心堡守备与破胡堡操守威平堡守备与铁山堡操守互相更调所管军马钱粮器械等项仍仍旧贯不必纷更从之○甲子  圣母仁圣懿安康静皇太后万寿圣节赐四辅臣上尊珍馔
　　○是日命礼部右侍郎兼翰林院侍读学士王弘诲国子监祭酒韩世能左春坊左谕德兼翰林院侍读赵志皋司经局洗马兼翰林院修撰赵用贤俱补充经筵讲官
　　○兵部覆郑雒题本镇北东路边垣城堡俱已修葺完固惟镇河镇虏二堡尚系土筑不堪防守应用甎石包砌合用军夫匠役应支口粮俱于河南班军所省行粮每年一万石之数内动支盐菜炭价木植等银俱于河南班军价银内动支自本年三月起工限万历十五年九月完报俱依拟从之
　　○稽查未完章奏夺马文炜任养心等俸有差仍申饬严催○乙丑升湖广右参政张更化为山东按察使湖广佥事夏良心为山西右参议户部浙江司郎中李承志为四川佥事
　　○降补原任云南左参政金学曾为福建佥事
　　○云南巡抚刘世曾题兵备官遇有升迁事故必候交代乃南中叵测夷情与西北埒而兵备之任亦不为不重顾候代之例未有奉行脱去后有事谁任其咎乞敕查议  上曰边方兵备官候代离任已有明例该省如何不遵令该科查参
　　明神宗实录卷之一百七十终

明神宗显皇帝实录卷之一百七十一
　　万历十四年二月丙寅朔兵科给事中李弘道＜锍-釒＞荐海瑞颜鲸傅应祯梁纲管志道皆君子之当进者谓兵部尚书张佳胤总督蓟辽时营干回部威逼中军张炌剖心以死且以千金令七人携送夷人之桀骜者被夷人杀死六人大损国威是小人之当退者乞将佳胤罢斥员缺即以海瑞补之颜鲸等并速行起用其于世道不止小补  上览奏谓其牵掜排挤且擅自指缺定拟罚治之
　　○总督宣大太子少傅兵部尚书兼都察院左副都御史郑雒以历官年久罪状日深身既蒙污人将侧目恳恩休致  上慰留之令勿畏避疑谤
　　○丁卯遣大学士王家屏祭先师孔子○户部覆工科给事中曲迁乔等条议二事一议官解甲字等十库钱粮各官解运本色愿自上纳者即行准听毋许官商暗计阻挠扰害将审编一十四名官商查炤派定班次挨拨毋许夤缘搀越一议召买国家设立内库专受四方任土之贡以备取用岁有定数相沿二百余年未闻不足即嘉靖隆庆年间或有召买而数亦不多历查万历元年至十三年供用库约该价银一十三万八千七十四两甲字库价银三万四千八百四十两丁字库价银二十五万五千二百五十七两承运库价银二十八万二千八百二十三两丙字库丝绵价银三万九千八百九十二两银作局金价银二万三千六百三两通共价银七十七万四千四百八十九两夫供用等库之香蜡银朱铜锡油漆金两丝绵等料若掌库将节年存余及新角□羊之物撙节调停奚啻充溢香蜡焚烧有时铜锡油漆制造诸器体质坚固堪用二三十年近亦十余年丝绵温暖柔细亦堪十余年而该监乃动以缺乏为词数烦  宸听不知器用将贮何所给何人而复屡行召买是不可不稽查者  皇上聪明天纵恭俭性成顷未减工部木炭之浮数汰惜薪司内臣之冗员电发飈驰无少疑贰真可为  大圣人之作为矣夫合抱之木蠹自内生日侵月蚀敝坏随之隙漏无几而千丈之堤一旦溃败渐使然也乞敕司礼监将各项召买物料与库收各年物料之数及造作物件见贮若干未造若干应该物料各若干其器物可久用不必新置若干试一简阅而查核之则应否缺欠有无冒破自较然明白矣又乞严谕各库内臣存心体国勿得视前浪请斯或可杜请讨之万一也有旨内库召买间行已有旨今后著加意撙节毋得妄费
　　○以内殿行礼太常寺失误礼部不申明知会罚治有差
　　○戊辰祭  太社  太稷遣公徐文璧恭代
　　○大学士申时行等题恳乞  宸断册立东宫以重国本事窃惟国本系于元良主器莫若长子故汉臣有云蚤建太子所以尊  宗庙重  社稷也仰惟  皇上受  天眷命缵  祖洪图德泽浃于寰区嘉祥钟于胤嗣自万历十年  元子诞生诏告天下五年于兹矣即今麟趾螽斯方兴未艾正名定分宜在于兹查得  祖宗朝故事  宣宗以宣德三年立  英宗为  皇太子时年二岁  宪宗以成化十一年立孝宗为  皇太子时年六岁  孝宗以弘治五年立  武宗为  皇太子尚未周岁也盖冢岁升储所以明震器之重冲年贻哲所以端蒙养之功成宪具存昭然可考今  元子聪明克类岐嶷夙成中外臣民属心已久及兹睿龄渐长阳德方亨册立礼仪允宜修举伏望祗率  祖宗之旧章深惟国家之大计以今春月吉旦敕下礼官早建储位以慰亿兆人之望以固千万世之基至于出阁讲学及朝贺等仪稍俟一二年后睿体充实次第上请伏惟  圣明裁断施行有旨元子婴弱稍俟二三年举行
　　○升南京太仆寺丞丁此吕为湖广佥事
　　○升吏部左侍郎李世达为南京吏部尚书右侍郎海瑞为南京都察院右都御史时吏部推举世达瑞其副也瑞命系特旨云
　　○太子太保兵部尚书张佳胤因李弘道论劾力辩乞休  上慰留之
　　○己巳吏部题覆礼科给事中王三余题今岁开科当考选庶吉士窃谓抡材嫌于＜锍-釒＞不嫌于数而官材之道贵于精不贵于多必裒益之适均斯经常而可久今后凡遇科年考选吉士率以二十余人储养成才留授编简官无过七八辈其余酌量才品分授科道部属等官著为定例永远遵守  上是之
　　○升河南佥事容若玉为江西右参议
　　○庚午大学士申时行等题为再乞  宸断册立东宫以重国本事自古享国长久莫若成周善辅养太子亦莫若成周盖自孩提有识而已备师傅之官抗世子之法矣何者以少成若性胎哲自初不可不早建而预教也本朝  列圣建储多以冲年实取法成周遗意今  元子方及五龄虽未甚壮然比之  宪孝两朝实已过期矣如欲修讲学之故事备朝贺之盛仪则恐婴弱之年勤劳未习臣等岂不知仰承  圣意爱惜睿体今但举行册立之礼在宫中不过一受册在文华不过一受朝仪不甚繁劳不甚久而名号既正则千万世之统攸关典礼一新则亿兆人之心斯慰臣等所以不避烦渎而再有恳祈者也伏祈  皇上念主鬯承祧之重为久安长治之图先议册立以正储位其讲学等仪遵奉  明旨少俟二三年举行则贻燕之谋保爱之道两得之矣  上仍命遵前旨行
　　○兵部尚书张佳胤再引疾乞休  上仍慰留之
　　○辛未命礼部尚书兼文渊阁大学士王锡吏部左侍郎兼翰林院侍读学士掌詹事府事周子义充会试考试官
　　○吏科给事中齐世臣题查云南金腾兵备按察使傅宠临安兵备副使程正谊俱前后闻忧去任世曾所指意者在此据西北见行事例凡丁忧官要将任内经管事务造册呈委邻近该道交明方许离任不知世曾所谓不候代者果不候邻近道抑不候新官乎又不知所指者谁也嘉靖四十二年一例山狭蓟辽兵巡官员如遇升迁务候新官交代其考察被论不在此限万历三年一例狭西边方兵巡官员亦要将任内经管事务造册呈委邻近该道交明不许擅自离任盖亦未言必候新官也及万历十二年题覆奉旨今后冲要边方兵备官员虽系降调还听候交代不许擅离是降调者视昔加严而丁忧者仍循旧例也夫既曰边方则何分于东西南北既当候代则何分于事故升迁乞再申饬凡带兵备职衔者不论升迁降调一体候代其丁忧者亦须呈委邻道交明方许离任不得托言恋事之嫌即图释手以便其私有旨不候代官员著抚按查明具奏余俱依拟
　　○礼部题查得鲁王第十一子寿錥系次妃张氏所出第九子寿镛系寿錥同母已于万历十一年遣官册封为泰兴王今寿錥既经查明别无违碍例应一体准封上以该府庶封甚多令抚按查明具奏
　　○内旨传礼仪房供事锦衣卫指挥佥事可贵等六员各升同知佥事有差礼仪房应役写字催事锦衣卫衣左等所冠带总旗李寿等八十余员各升级有差下兵部
　　○壬申准原任湖广副使颜鲸广东佥事管志道以原衔致仕鲸志道被察科道交章荐举部覆谓其大计被黜祗缘修憾于权门公论既明未可锢人于盛世但破格之典固所以待贤者而守法之慎亦所以防幸途合依例以原官致仕  上从之且曰考察重典  先朝禁例甚严若以一二人诬枉破坏成法开夤缘干进之门殊乖政体今后考察正数官员再不许违者混荐
　　○准河南巡抚都御史臧惟一回籍调理
　　○科道交章请册立东宫俱报闻
　　○都察院左副都御史陈瓒题查盘所以查奸摘弊事何可已但南京江仓屯马加以巡按巡盐共计五差而巡抚不与焉往年人各委官纷纭四出不惟胥役之问罪重叠牵连抑且地方之供迎络绎骚扰官民盖俱病之臣等反复思维窃谓各差既有专管钱粮而收支完欠之数不使与闻将滋奸弊委于事体未妥若仍听各差自委查盘则纷纭骚扰依然如旧非所以体  皇上省事安民之意也臣等酌于二者之中惟岁中会查极为简便  上依拟
　　○吏科给事中陈与郊＜锍-釒＞请严禁馈遗有旨申饬　○癸酉吏部推刑部右侍郎吴时来堪任吏部左侍郎  上命沈一贯升吏部左侍郎兼官日讲炤旧而改时来为右
　　○改南京刑部右侍郎姜宝为南京吏部右侍郎
　　○降太常寺少卿孙维清一级调外以前任考功主察附权行私也
　　○户科给事中姜应麟题正名定分国本所以安别嫌明微君道所以正恭睹  圣谕贵妃郑氏著进封皇贵妃臣愚窃谓礼贵别嫌事当慎始  贵妃以孕育蒙恩岂曰不宜但名号大崇亦所宜虑  贵妃虽贤所生固  皇上第三子也犹然亚位中宫则  恭妃诞育  元嗣主鬯承祧乃其发祥顾当翻令居下耶揆之伦理则不顺质之人心则不安传之天下万世则不典非所以重储贰定众志也伏乞  皇上俯从末议收回成命以协舆情其或情不容已势不可回则愿首册  恭妃为  皇贵妃次及  贵妃两典一时不妨并举则礼既不违情亦不废长幼之分明而本支之义得矣抑臣之所议者末也未及其本也  皇上诚欲正名定分别嫌明微莫若俯从阁臣之请册立  元嗣为东宫以定天下之本则臣民之望慰而  宗社之庆长矣  上怒责其窥探命降极边杂职得山西广昌县典史
　　○甲戌遣礼部侍郎朱赓祭  三皇于景惠殿太医院官祭  先医之神赐辅臣祭余
　　○吏部验封司员外郎沈璟亦＜锍-釒＞请立储而并及议封  皇贵妃并封  恭妃庶无独进之嫌  上怒命谪三级得行人司司正
　　○乙亥升云南副使王桥为江西参政
　　○礼部请立  皇储因议并封  皇贵妃上不听○四川永宁宣抚司土舍奢崇周代职抚子女土官奢世续奏部目沙卜蒸奸阿著拨置凶淫更名奢世□故违
　　明旨阻挠坐镇
