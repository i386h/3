<!-- { "loadSidebar": true } -->
　　○四川军民府土官知府禄荣奏安国亨因借兵不从怀恨诬奏且谋夺职  上俱令抚按勘报
　　○兵科都给事中顾九思等奏本月初六日见传升礼仪房供事锦衣卫指挥佥事等职几至百员相顾而骇既而知为  皇嗣升赏事属有因昔年  元嗣诞育庆莫大焉故一时恩典隆号  两宫普泽九有然当时犹以传升一节于制无当今日之庆较之元嗣则有间矣何独于礼仪房员役有此非分之赏传升非  祖制偏赏非公典独不可以大义止之乎乞收成命悉从寝阁
　　上不允
　　○丁丑  上御经筵
　　○上谕内阁言科道救姜应麟沈璟朕之降处非为册封恶其疑朕立幼废长揣摩上意朕思我朝立储自有成宪岂敢私己意以坏公论彼意置朕不善之地故有是处令拟票辅臣拟票进奏言  皇上圣智如神睿谋独断慎重国家之大本率循  祖宗之旧章睹纶音之屡颁知  圣志之坚定敷宣德意尽释群疑不胜欣慰仰戴之至
　　○升广东参议杨标为云南副使
　　○科道交章论救姜应麟沈璟
　　上报曰立储以长幼为序  祖宗家法万世当遵朕仰奉成宪俯察舆情岂肯以私意违拂公论姜应麟等揣摩上意以舍长立幼为疑置朕于有过之地特降处示惩非为奏请册立之故国本有归朕已明白晓示待期举行各官宜体朕意不许妄疑渎扰
　　○祭  历代帝王命公徐文璧侯吴继爵伯毛登尚书杨巍各行礼○叙十三年蓟镇春秋两防功主客将领纪录罚治有差
　　○兵部覆贵州程番府改州贵竹平伐二司改县事依科议行抚按虚心体勘处置得宜  上从之
　　○戊寅升浙江布政使衷贞吉为都察院右副都御史巡抚河南兼管河道提督军务
　　○户科给事中常居敬＜锍-釒＞请复召对之典  上报闻
　　○命南京前军都督府佥事吴鲸以原官充总兵官镇守福建福兴泉漳延建邵武福宁并浙江金温地方南京守备掌南京中军都督府事临淮侯李言恭总督京营戎政
　　○山西抚按题称太原府繁峙县城垣设居山麓南依高山西逼土岭不堪保障查河北石龙冈地方形势既壮土脉亦坚应将县治改建于此修城军士合用银七千八十余两宜于大盈等仓收贮民屯积剩粮银内动支兵部依覆  上是之○山西抚按题修各墙堡墩台该银八万四十八两欲动支西盈库支剩修边等银一万七千三百三十一两及大盈等仓库贮民屯支剩粮银三万九千二百七十八两不敷之数随年陆续措处给发部依覆从之
　　○己卯升协理院事右副都御史陈瓒为刑部右侍郎湖广巡抚李江为南京刑部右侍郎升江西佥事吴显为广东右参议
　　○户部覆奏延宁镇大小二盐池之课原议抵充两镇军饷银两乃行之未几盐课短少不独旱荒之相仍亦人谋未周地利未尽因革失宜调停未当也今总督郜光先讲求区画条为八事一议拓池地以收遗利一议增坝夫以便捞办一议坝夫工食以贡用工一议掣支以恤商困一议建盐房以便积贮一议贮引目以一事体一议革搀越以厘宿弊一议立考课以示劝惩相应依拟  上从之○升五军四营游击胡承勋为神机二营练勇参将兴都留守司掌印署正留守李应诏为京城巡捕左参将神机九营佐击韩光为神机三营参将
　　○庚辰升浙江右布政余一龙为本省左布政
　　○与原任大学士殷士儋男生员殷盘承荫中书舍人
　　○祭  太仓之神命侍郎毛钢行礼
　　○南京吏部尚书丘橓于十三年十二月在任病故予祭葬如例赠太子少保特命予谥
　　○原任太子太保吏部尚书梁梦龙奏父封太子太保吏部尚书病故乞赐祭葬予之如例
　　○原任顺天府府尹李敏于十三年二月在家病故炤例予祭减半造葬
　　○辛巳起补原任南京湖广道御史胡用宾为湖广道御史升大理寺寺副丁应诏为江西佥事
　　○命佥都御史赵焕署掌院篆
　　○壬午革原任中军坐营都司王有麟任○升五军营左副将谢天祐为南京前军都督府佥书管事四川都司军政佥书程世文为兴都留守司军政掌印
　　○升授泰宁福余卫头目又哈来等三名都指挥佥事颁给敕书令赍捧回卫管未部落恪守职贡
　　○命管理红盔将军广宁伯刘嗣德左军都督府佥书管事管理大汉将军镇远侯顾承光前军都督府佥书管事
　　○癸未升南京太常寺卿孙坤为都察院右副都御史巡抚湖广
　　○郧阳巡抚方弘静循例引年乞休  上不允
　　○升山东巡抚李辅为都察院右副都御史协理院事
　　○升江西按察使王象坤为浙江右布政使
　　○户部覆浙江道御史宋仕陈禁革羡余议处公费二事深于又治民生有裨相应依拟  上曰近来小民困苦各该地方官正宜刻意节省务加抚恤若以交际议增公费终为民累著遵屡旨一应馈遗通行禁革有故违私增者科道指名参究
　　○命原任南京守备魏国公徐邦瑞南京守备掌南京中军都督府事
　　○甲申除补原任山东道御史刘怀恕为河南道御史
　　○刑部山西司主事孙如法＜锍-釒＞奏宜允阁臣礼部之请册立  东宫  贵妃  恭妃宜同时进封以释群疑召复姜应麟沈璟原职仍加褒奖以彰虚怀纳谏之度  上怒曰立储定序已屡旨明示孙如法不系言官如何出位渎扰救护且宫闱事体彼何由知好生狂躁本当重处姑降极边杂职再有妄言者重治如法得广东潮阳县典史添注
　　○南京吏部右侍郎海瑞恳恩致仕兼陈一日治安天下事谓礼大夫七十致仕臣今过而三矣狐死首丘人情同然  皇上其不一假之乎自张居正刑犯而后乾纲独断无一时一事不惟小民之念有其心不收其效者失之有刑而刑轻也诸臣莫以其故闻诸臣皆是贪风俗中人待士有礼之说借口而非其正不可信夫待士当礼而民何辜乎  太祖初剥皮囊草洪武三十年定枉法八十贯绞之律弘治士多廉介之节民无渔夺之忧政刑原非德礼外事士乎民乎  太祖之权冲审而两全之矣正德初年美意始变  世宗朝詹事霍韬所以有文官恶其厉已托钦定事例改杂犯之＜锍-釒＞也贪其害之大者与犯此者抚按官为甚吏部未有执之而酌抚按进退者抚按得以容贪贪可得而禁乎京师四方之极两京官借口公费无一衙门无有以辇毂下而义利之辩不明至此贪又可得而禁乎又曰今日尚有从头之差到底历举其事如漕运仓场金花马价光禄之  上供南京之马快船后复言宫女称宫怨内臣称旷夫贫人宜蠲免而赏赉不必尊者且望  皇上职要不必劳神章奏意实忠爱切直而语多疪滞  上命遵新命供职余报闻
　　○清明节遣侯吴继爵常胤绪伯王应龙卫国本刘嗣德分祭  九陵伯张元善祭
　　恭仁康定景皇帝陵寝指挥佥事蒋克谦祭  哀冲  庄敬二太子园寝
　　○  上以江北旱涝蠲免凤阳班军名粮从抚按请也
　　○乙酉升江西右参政戴燿为本省按察使
　　○会试举人因点名时搀越混扰踏死余姚举人陈希伊宁海举人吴国宾事闻  上命罚治御史兵马等官各有差令顺天府厚给死者兵部给脚力应付回还○录广东南头碣石二寨擒斩海洋倭贼功赏总督吴文华等银币有差
　　○升京城西北巡捕把总许鸣时为神机九营坐击德州守备大廉为五军四营游击五军七营练勇参将刘光祚为神枢营左副将
　　○巡视南京营务南兵科给事中钟宇淳＜锍-釒＞称五事一袪积蠹以实营伍一厘时弊以裨马政一重提督以固防守一时修举以备不虞一增月粮户部议覆余四事兵部覆依其三而重提督一款恐滋纷扰俟行查议  上从之
　　○丙戌河南道御史傅光宅题八事事之大者有四曰勤政以安  圣躬务学以端化原进贤以淑人心纳谏以作士气事之小者有四曰宗室之禄产当议有司之更调当议驿递之禁例当定士夫之优免当均  上谓其言有可来下各部及议覆  上命申饬行之
　　○升左通政沈玄华为南京太常寺卿
　　○升南直隶杨舍守备管懋光为广东练兵游击将军分守大同北东路右参将李联芳为五军营左副将
　　○丁亥升四川副使史继辰为江西右参政
　　○升山西左布政使李戴为都察院右副都御史巡抚山东地方
　　○南京科道纠拾原任江西左布政今升江西巡抚马文炜原任广宁兵备按察使升辽东巡抚兵部右侍郎兼佥都御史今丁忧李松原任山西参政今升山西大同巡抚右副都御史胡未贡巡抚宁夏右佥都御史张九一均属冒滥吏部分别议覆有旨来贡留用松在藉听用大炜调南京别衙门用九一调外任○与原任太子少保兵部尚书兼都察院右都御史掌院事赵锦继母鲁氏祭葬如例
　　○兵部题逃故军人角□羊补原伍此系清勾旧例自改编之事例一开而告改卫所者源源相继将符伍日渐消耗军卫日就空虚即蓟辽山狭一带重镇军人且将望风逃匿图脱边伍是尤不可不为之虑者莫若仍炤旧例遵行为便有旨军人南北改编既称不便以后勾军补伍只遵炤旧例勿得辄议纷更
　　○戊子升顺天府府丞韩必显为通政司左通政
　　○发太仆寺马价银三万三千三百六十四两于宣府为万历十四年市本之用
　　○己丑升狭西庆阳府知府景嵩为四川副使山西右布政沉子木为本省左布政使
　　○革贵州新科举人尹新以原籍江西冒贵州也　○升大同入卫游击钱禄为分守大同北东路地方右参将河间领军游击唐嘉相为五军七营练勇参将
　　○庚寅升狭西道御史张文熙为顺天府府丞
　　○贵州新添乌撒二卫坍圯城垣兴工修理将普安州治移入卫城官舍互换从抚按请也
　　○工部题御用监传造天灯万寿灯及春联门对等项估算工价计十万余两即见无大工亦必竭库藏之储方可办此今  寿宫兴造伊始至议及开纳亦万不得已之计而在外采木采石一切运价又俱倚办于此倘日后措处不前臣罪何赎且去岁乾运龙德二殿已荷  皇上纳臣所奏谓大工方兴特准停止及减织造烧造  皇上节用爱民至德即大禹克俭何加焉如此则前项天灯似应暂准停止庶不顾此失彼财用亦可措办  上览奏犹令措办工料三分之二应用
　　○辛卯升山西按察使李采菲为本省右布政使
　　○升河间守备朱维祯为河间领军游击
　　○升吏部文选司郎中李尚思为太常寺少卿
　　○升山西按察司佥事郭性之为本省右参议
　　○壬辰蓟杭等处提督织造司礼监太监孙隆奏请内帑袍服归并五府织染局四千疋数内通令食粮额匠织造则前项见行民匠可免顾募而每岁工费可省数千余两得旨内帑银织造袍服每运三百疋准并大运四千疋内派织角□羊进
　　○癸巳升张家口堡守备奚应魁为大同入卫游击
　　○甲午大风霾
　　○以恭视写篆皇贵妃  德妃册宝赐辅臣银币有差
　　○兵科都给事中顾九思等太子少保恭顺侯吴继爵贪秽久彰物议沸腾拾遗之＜锍-釒＞台省交章＜锍-釒＞墨尚新人言未息  皇上既不去之独奈何又从而进之乎乞收回成命亟行罢黜管理大汉将军员缺另行推补  上不听
　　○礼部取中会试举人袁宗道等三百五十名
