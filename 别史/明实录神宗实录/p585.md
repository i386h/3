<!-- { "loadSidebar": true } -->
　　○兵科都给事中宋一韩上言边事大略云今市赏日增虏志渐骄动辄大兵压境以汉物不中谯我然年来不大得志于我者犹幸诸酋顺逆异情狂谋未聚顷闻五路借兵讲赏谋入犯火永二酋释怨结好摆本二酋籍口执讎入犯西虏新憨东虏歹青及长昂连营二虏谋犯是虏无处不动也而犹曰虏贪汉财物虚声喝我此未悉虏情也夫宣大之中虏自五路始也五路狐假夷王鲸噬汉物前年新河之寇益长雄心近且垂涎邻镇耽耽未已王之贵介已如此又何论青班等酋乎此宣大之情形也俺答拥众西行留置夷种穴窟青海自此隍中有永邰卜火落赤之患嗣是经略之谋未究御史之议未行遂令恶氛难消倐伏倐长计今两家交欢岂能帖然无事则抄略属番侵轶内地者可虑也此甘固之情形也当臭柏油沙之歼明安也众虏拥蔽争死其子摆言大怀讎十五年矣益以本拜火落赤为之羽翼遂合力内向则今日之小胜未可狃异日之大举甚可防此延绥之情形也自酉戌两殒大师辽尚可言哉所幸天厌夷种土蛮无故稍稍息肩独凌丹憨新立众虏煽惑都会歹青等阳顺阴逆安能不相率响应此辽东之情形也三卫作虏响道自其先世已然深入则惊畿甸大逆则危  社稷长昂朵颜之黠者也先年花场之寇覆军破堡犹自作梗今复诱引东西二虏意殊叵测故长昂一日不灭燕蓟不得高枕此蓟镇之情形也夫虏之情形各异则我之制御亦殊故五路射利之虏也宜严阑出之禁火落赤永邰卜荐食之虏也宜固藩篱之防摆言大报怨之虏也宜示挞伐之威新憨歹青穷饿之虏也宜急收保之令长昂勾衅之虏也宜伐交通之谋又言以货啖夷譬之以骨投犬投愈多来愈众及至狺然交争则有持挺逐之已耳若牢食有节摇尾何为故诸虏不时闯过亦贡赏不节之故宜定为则例不妄裁增则虏必不敢恣意要挟矣又言边防有九虏族惟一于此抚赏于彼抄略往年延宁被兵辄怨东虏助逆近日蓟辽多故亦云西夷作梗是其验也则三督臣宜视九边为一九抚臣宜视各镇为一各率镇道约束诸虏即有事彼援此应互相犄角制胜微权莫善于此不报
　　○调吏部稽勋司员外张养才为验封司员外
　　○辛亥荫原任总漕工部尚书刘东星一子入监读书以议开泇河功成故也
　　○擢工部主事魏时应为吏部稽勋司主事升浙江右参政唐选为按察使守嘉湖道工部郎中刘不盈为浙江清军副使
　　○升浙江道御史刘会为江西右参政备兵徽宁
　　○夜月犯毕宿
　　○壬子赐琉球国夷人宴命礼部侍郎李廷机陪待
　　○癸丑升狭西延绥左营游击沈应蛟为小芦塘参将甘肃镇游击刘观旐为河州参将宁夏玉泉营游击杨桂为靖虏参将
　　○江西巡抚许弘纲上言湖口之税李道悖违诏旨地方哗然共图杀道赖道府维持幸免今臣既莅其地请为  皇上一力任之自后商船上江下江者从九江府徵收入湖出湖从南康府徵收税银总解该监类进其扛解方物等数悉照山东事例若地方小有不安税课少有遗漏臣与诸臣甘受其罪至烧造之役潘相移镇景德以为那居不知该镇滨江邻楚亡命杂居攘臂一呼兽骇鱼乱自贻伊戚若  上用器皿定额回青所云青者闾阎所贱备查每年开采变价不过九十余金何难捐此些须与民休息万不得已臣宁以岁支俸银扣抵至于搬运瓷器旧从陆路今潘相议改船运脱遇风波谁为赔补凡此皆臣所以仰体  圣心而保全道相者耳不报
　　○甲寅吏部左侍郎杨时乔等条计典六事一责成当严二开报当确三资格当略四文册当预五夤缘当杜六署篆当慎从之
　　○礼科都给事中邵庶言国家稽古定官首重甲科次及任子最后有监生入仕之例部院大僚以处尊官卿寺以优贤劳最后郎官以居散秩要皆积功累劳循级而上未有优游安坐如两殿中书仅一运腕之便尾附清华晋品加衔儧躐卿寺名器荡然乞敕部两殿中书积有年劳祗议量加品服不得冒衔卿寺仍敕两殿中书等官非奉钦命考取不得妄收富民子弟以起幸窦不报
　　○乙卯升云南府知府文养浩为贵州副使
　　○丁巳直隶巡按陈宗契申明漕政议裁浙江押运都司及各省通判不报
　　○行人陈心传＜锍-釒＞言顷  皇上命建  福王府第于河南臣惟封建之要不徒在巩奠形势而在联属人心向者  皇上曾以  潞王分封蠲卫辉府额税一万今臣府额税止七千余金除解部外所进内库不满四千  圣恩眷子知不后于爱弟乞同仁并蠲不报
　　○己未以宁夏歛军游击王大玺为平虏城参将延绥入卫游击于翔仪为宁夏西路左参将原任参将袁登为延绥黄甫川参将蓟辽都司佥书高继光为延绥入卫游击延绥靖边卫守备苗守荣为甘肃洪水堡游击狭西岷州守备贺维祯为宁夏玉泉营游击甘肃平川堡守备朱寇为甘肃镇夷游击
　　○覆试丁酉科被论文理纰缪举人曹蕃等五名文理俱通准免革
　　○癸亥户部尚书赵世卿以年老再疏乞休不报
　　○甲子淮王翊钜以官吏不行朝贺及有司受百姓单词致护卫官军动遭刑网＜锍-釒＞请申饬礼臣覆言朝贺不行自是有司之过今照会典礼制尊亲藩以尊朝廷至护卫官军固为供役藩邸而有司牧民守土原假以弹治之权护卫倚势作威有司不为申理能无抱冤无告之民但敕有司从公问断不得偏护则军民并肃藩德愈光报可
○颁给文武百官英国公张惟贤等诰命
大明神宗显皇帝实录卷之四百二十七
　　万历三十四年十一月丙寅朔赐泰宁等卫夷人宴命泰宁侯陈良弼陪待
　　○戊辰礼科右给事中汪若霖言史职二事一简授宜精  祖宗时妙选庶常名硕辈出自后人怀幸心众多躁志庙堂之上渊膝形分每当阁试品评率以人情高下等官爵于市贩戏誉髦如婴儿士气既无人心滋险苟非豪杰鲜克撑持今散馆逾期俟命有日乞敕速行甄别宁执无狥因才为用平则不争一纂修宜重自今史局寖成浮寄之区谟烈鲜扬仅遵  实录起居注第缮报章甚乃铲落忠直之言传会奸人之事而国家典制海宇传宣反借资于他曹之管蠡取信于野叟之雌黄可为浩叹往者大学士陈于陛＜锍-釒＞修正史条画甚明奉旨编研业有端绪而于陛既殁同列害成遂使九重懿举弃于半途  列圣芳猷厄其全璧今诸臣橐箧尚可搜寻一代谟猷宁终漫漶乞申命阁臣开局修举首编年日历之体次纪表志传之人严直笔以定大猷括遗草而终胜事不报
　　○册封琉球正使夏子阳副使王士祯竣役回
　　○己巳长昂等酋率万骑窥犯山海关东八里铺总兵姜显谟迎击走之斩首五级时辽东税监高淮闻警遽调官军并家丁自卫虏退因自言有斩获功张皇其事科臣宋一朝沈凤翔御史周家栋等奏劾淮擅调官军冒功自颂欺横无法且自淮毒辽军民毛髓俱尽今日之事实其启戎宜正法两观以谢天下俱不报　　○大修都城重城自三十三年正月始事至今报竣工部题叙内外文武诸臣共七十三员章下吏部
　　○庚午泰宁等卫夷人主兰台等六十员进贡方物时已违期例应减赏  上特原之赐衣服本折如例仍谕不得滥恶充数伤朝廷柔远之心
　　○都察院左副都御史詹沂等奏觐期在迩合无责成吏部并本院及九卿各堂上六科十三道等官各严拒馈遗有暗投者即从直纠发则外官安肯自罹法网奉旨馈遗申饬年来率成故套今次务严加缉访有仍前违犯者小则拏送大则参奏期于各励名简一清仕路毋得因习陋习大坏士风
　　○以原任宁夏副总兵官秉忠为甘州左副总兵原任辽东宁远参将韩宗功为副总兵管复州参将事京营参将张功胤为宣府西路丘应坤为镇边城各参将大同破胡堡守备李承爵为大同入卫游击大同宁虏堡守备杨镇为延绥领军游击
　　○壬申以山西偏头关参将杜光宇为山西副总兵四川都指挥佥事加衔副总兵孔宪卿为四川松潘副总兵山西副总兵姚国忠为宁夏副总兵蓟镇黄花路参将刘煦为山东副总甘肃土门堡守备潘国振为宁夏领军游击云川卫千户夏儒为大同宁虏堡守备
　　○罚山东主考官彭遵古张汝霖丁遂俸各三月停举人李衍赏会试三科时礼科都给事中邵庶劾山东中式第七十一名举人李衍赏第七义短促无章仅二百余字主考官及房考官丁遂宜加罚治时汝霖先复命上＜锍-釒＞简举于是礼科给事中汪若霖劾汝霖被劾不当简举且言汝霖固辅臣朱壻也辅臣试问有如此简举可免究否辅臣赓因上言科臣言皆职掌至公至当臣不敢为所亲饰辩及少有庇护乞将二＜锍-釒＞径发吏礼二部议处径请  圣断免发内阁拟票奉旨卿忠贞公慎朕所鉴知岂有庇护子壻之事至科＜锍-釒＞已俱有旨卿宜安心辅政毋得避嫌久之礼臣覆奏衍赏虽文气衰竭然前六义及后场皆隹遵古等但失详慎无他弊端但薄罚以毖其后从之
　　○癸酉兵科都给事中宋一韩言顷者朵颜酋首长昂纠结西虏班不什白言东虏黄毛等谋寇蓟辽镇抚告变旬日羽书十数上山海一带胡骑充斥居民扶老携幼依通州避难趾错于道稍闻关东已遭兵燹辽音尚迩沉杳一时人情汹汹狂走讹语此其势甚猖獗而祸亦叵测矣度贼之量我曰千掳百抢终当一款耳臣窃谓今日之虏毋重言战而轻言款也何也强弱相乘者势也狃愤相激者情也国家燕蓟与胡虏为邻五出三犁  文皇非好黩武也争先处强势不得不然耳居今而谈大将出塞之业鲜不咋舌焉臣以为办此无难何也北虏之强非加于汉长昂虽狡非雄于冒顿可汗也  祖宗金瓯之天下无缺也谋臣猛士非逊于往时也千金之家见侮强邻犹当聚族而谋矢志一击岂以诸镇之兵力听虏自来自去如蹈无人之境耶窃计虏气方锐即未可骤与争锋宣蓟辽三镇宜各出精兵剿其窟穴为批亢捣虚之计彼必释蓟辽急来自救亦一奇或邀其归路据险设伏合兵奋击共成犄角之功又一奇也倘虏已归巢分别议处黄毛非我属夷深居远塞犹可相机缓图班白二酋贪市利钞志在从逆犹可断绝抚赏痛罚深创长昂勾虏稔祸实为盟主宜兴师问罪明示不赦宣谕虏王勿许他酋助逆仍悬芳饵组致阙下斯又一大奇也惟  皇上一朝发愤则国威终当一伸虏气终当一折矣
　　○刑科给事中周曰庠请释逮臣卞孔时略云曩以税使陈奉全楚臣民被逮者二十余辈既而冯应京等俱蒙矜宥惟余孔时一人孔时贰武昌有神明之号因兴国州奸民掜称郡民吴良裘有田若干未丈意在陷良裘而谀陈奉奉委孔时丈田孔时极口与辩奉即衔之遂致诬逮当蒙  皇上洞鉴免其监鞫然至今羁绁长安不得继应京诸臣归里殊为向隅不报
　　○甲戌遣官祭  三皇于  景惠殿
　　○升福建按察使陈所学为右布政使　　○黜蓟镇石门喜峰二路参将胥应徵应骐回卫以关臣论列故也
　　○升喜峰路参将李宗为副总兵仍管喜峰路事
　　○升广东右参政朱燮元为左参政守惠湖道福建右参政饶景晖为左参政守福宁道
　　○丙子命户部于考察前较核天下司府州县应解钱粮有原未被灾及虽被灾未及六分以上而无故他延者照见行参罚事例送部议处以示惩创从尚书赵世卿议也
　　○吏部侍郎杨时乔都察院左副都御史詹沂等以察吏期迫请亟简用冡宰总宪以专责成不报
