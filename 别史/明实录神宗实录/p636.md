<!-- { "loadSidebar": true } -->
　　○丙戌议修辽屯时  上有修复屯田之命辽东巡按熊廷弼上其议大略言辽地可耕辽兵八万简十之三岁屯种可得一百二十万石省年例银不下二三十万又言山海杏山锦义广宁三岔辽沈开铁等处地多沃而反荒金复海盖地颇硗而反垦议于军屯则广给薄科以鼓之民耕则弛税置堡以便之官垦则议擢议参以励之  上曰自古养兵多取给屯田我  祖宗专以屯政实边转输甚少自屯政渐坏军饷日增以致今日库藏空虚内外窘急国家待边臣考满超迁三年内遇叙有功劳辄加升赏原自不薄何以不为朝廷出力今屯政一端已废坏如此所修何事这所奏于边务有裨该部便详细看议具奏通行九边一体修复于是户部覆言行之便其墩堡屯寨月粮犒赏等费约该银一十二万两责成内外措处  上仍命兵工二部各详细条议来说
　　○调山海副总兵白慎修为燕河路副总兵
　　○荫原任兵部侍郎赵楫男赵士焕南京吏部尚书王用宾曾孙王总衡各入监读书
　　○丁亥重阳令节赐二辅臣上尊珍馔　　○复除原任御史汤兆京为河南道御史
　　○命浙江道御史徐兆魁管理京畿道刷卷
　　○副都御史詹沂封印上章求罢
　　○清河民薛瓒等诉河成地废额赋犹存乞行分减命该部看了来说
　　○戊子南京广东道御史王霖＜锍-釒＞论李廷机赵世卿詹沂其谓廷机既不愿揭中列名辅臣叶向高逐日票拟每事必遣仆侦问缠诘不休向高为其所苦向高因言今日朝政下繇部议上繇  圣裁即臣所拟票不过循行旧套廷机缠诘欲以何为廷机迫切求去对臣泣下而犹欲无端牵缠宁不为臣之所笑年来人情变幻为此言者欲以毁廷机而并中臣耳  皇上但知爱惜辅臣之去不知其事体之不便一至于此言之特切是时南都各＜锍-釒＞说者谓皆出于玉立之指而叚然承之霖等又承之廷机其所必欲逐者故妄诞至此
　　○给事中韩光祜之劾奏陈永寿也谓永寿采木滥估工部裁数尚浮为永寿颐指工部侍郎刘元霖言以前人旧派而力主裁削已十分之三既均协济又减运额所为求舒西南之民者亦无不惟是民穷财尽该监滥估虽经覆减尚见其多乞敕本部再议裁省请旨
　　○己丑兵部尚书李化龙以督臣王象乾＜锍-釒＞自陈遣谍谕虏始末覆言今边疆之患悍然称兵者在三卫惟赖蟒一枝在插汉惟拱免一部落而已余两镇住牧有顺有逆姑当抚其顺者论其逆者臣部原有主张辽款之说督臣所以有八夷往辽讲折之遣也今日之事非款即战除赖蟒悔罪叩关另行会议若拱免息兵散甲即明以款事奏请毋暗克兵饷马价为旦夕苟安之计若意不在款则就诛之军中谍使事得便宜不必自生疑阻  上曰朝廷既以边事责成督抚官一切战款机宜自当听其酌量不从中制但不许畏懦偷安藉款忘战以致戎备废弛为患日深你部便行文与他着用心调度勿自款阻
　　○朝鲜部臣右议政李先庭尹昉等赍表笺方物谢恩赐宴赏有差
　　○答石膻哈等族番人劄石革等贡方物赐宴赏有差
　　○辛卯南京都察院右都御史沉子木卒
　　○以神机营都督佥事施德政充总兵官镇守福建广东副总兵邓钟充总兵官镇守贵州右府佥书恭顺侯吴汝胤掌中军都督府印管事
　　○掌河南道孔贞一＜锍-釒＞申饬计典一实辨才品一实禁私揭一实举纠抬一实禁馈遗吏部覆行之
　　○倭至昌国参将刘炳文不敢击复匿不以报遂至温州麦园头毁兵船抵虾饭湾登岸杀我兵温处参将王元周一无所防诏以元周革任听勘炳文降调总兵杨宗业该道常道立各罚俸
　　○予故兵部尚书王遴赠少保荫一子故太仆寺卿赵标祭葬
　　○壬辰予故戎政兵部尚书土世扬赠太子太保
　　○甲午选大兴县民刘名女刘氏为瑞王妃
　　○乙未河东巡按陈于庭言三晋饥民乞留□税又旱魃为灾不独桑田盐池一带尽成赤裂正盐不足安取余盐况诏免余盐炳如日星既彰信于淮左独爽期于河东非一视之仁不报
　　○原任两广总督戴燿条言钦州善后四事一钦州防城应添设陆兵六百名牙山龙门尖山墩台应添设水兵八百名以罗定州原设陆兵十营于内抽减二营涠州游击原设水兵于内抽取五百名各防守其廉州府城原设陆兵三百名合增至五百名专备守城一添设守备一员以罗定中路守备何斌臣调移钦州凡系水兵仍属涠州游击节制陆兵仍属雷廉参将节制一钦州四峒原立峒长即假以名色把总空衔使之约束峒民编立保甲互相查察一防城互市屡为祸胎宜即时停罢又广西上思州一带土司往岁以私通贸易启衅所当并行多方禁戢章下兵部
　　○刑部尚书沈应文封印求罢
　　○湖广衡阳民萧德愈等＜锍-釒＞陈盐法壅蔽下户部
　　○革广东冒籍举人黄金烛回籍充附肄业
　　○丙申御史徐兆魁等言堂官詹沂印已封贮万无视事之日必且再＜锍-釒＞以代陛辞决一去以明臣节万惟早体其情而听其去合词请之
　　○直隶巡按邓澄＜锍-釒＞发原任刑部郎中徐昌祚烝淫掠父窝连强寇诸不法事  上览奏谓昌祚淫恶异常命该部院参看来说
　　○丁酉黔国公沐睿死于狱
　　○戊戌以三品满考加宣大总督马鸣銮右都御史兵部右侍郎
　　○是日副都御史詹沂拜＜锍-釒＞出城候旨
　　○己亥户科给事中徐绍吉言天灾民困已极诸臣罢税发帑之请概不省报无非以好利之心坚其咈谏之素耳  上非真忌天下者都城淫雨曾出通仓十余万石冏金万余两以赈矣苏松水灾曾留山东税银五万两以赈矣浙江水灾曾发两淮盐课五万余两而以仪真税银充抵矣湖广水灾曾留通省税银以备采木矣今各处灾伤十倍四省洪恩具存岂容异视不报
　　○国子监祭酒周如砥拜＜锍-釒＞出城
　　○庚子议改辽左二协为三协总督王象乾言辽左自镇守总兵而外原设有东西二协西协今宁前地宁远中左等处增兵二千更无容议宜于开原增置一协命曰东协而以辽阳东协改曰中协在开原改参将为副将开原一道大小将领俱属焉设威远堡守备一员改庆云堡备御为游击在辽阳副将仍领原兵辽阳海盖二道大小将领仍属焉城内添设游击一员专管各骑兵营而以清河堡守备改为游击又言计臣近＜锍-釒＞欲以今日之新兵补将来之汰兵果尔不如不增为愈其旧额兵饷或京运或民运新增兵饷或自内出或从部处乞令速为会计以急军需章下该部　　○以神枢二营参将刘孔胤为山海参将调广州参将黄钺为琼崖参将新升天津游击沈有容以游击职衔仍为温处参将
　　○辛丑辅臣极言詹沂沈应文封印求去目前最急者无如都察院刑部两官都察院有考察之事刑部有审录之事且审录往例近已逾期又各处报灾或蠲或赈即未必能大有所济要当使穷民知朝廷有不忍坐视其死之意不省
　　○以蓟镇参将朱拱极为神机营副总兵建武游击叶靖国为广东东山参将
　　○予贵州布政尤锡类等考满诰命
　　○获岷府赍奏官隐匿金册金宝者典膳王守铨命刑部拟罪
　　○壬寅霜降节祭  长陵等陵遣隆平侯张炳等各行礼
　　○论张名世缓师纵贼杀良罔上罪斩　　○有讦举人张文炳钱养民丁承乾刘震以冒籍幸中者  上命科道官各一员严核具奏不许偏狥其该学生员也着一并查明以后不许纷纭攻讦
　　○宣大巡按吴亮劾奏废将董一元马孔英麻贵马林麻承恩冒军领饷凡三岁縻两镇七千七百七十余石因言旧督臣郑汝璧虚传五路上边调集诸将张皇防卫五废将遂纳贿以希叙功至无功可叙乃剥军士以市恩乞将冒饷一节尽法追究或原情宥免勒戒将来请旨
　　○癸卯辅臣李廷机六十＜锍-釒＞乞放
　　○都察院经历赵士吉上奏堂官封印决去奉旨詹沂职在九列为国大臣乃不候明旨擅自封印出城洁身忘义着冠带闲住总宪官候旨点用
　　○兵部李化龙条言修复屯田十二事谓先辽左而后可以及各边一定地亩诸沃壤荒土堪以屯种者酌苦干顷次其叚落经界略仿鱼鳞图册候军民按给之一核军数以辽兵八万之中简什之二三上征调次居守下乃屯种一给牛种以军人应支粮银预给半载令自置买耕牛待秋成然后开除本折仍免其次年之税更俟三年然后起科一广招募曰土著曰南兵一薄徵歛以所给田分三则上则如法徵粮中减十之三下听自便永不起科一置屯堡约二三十里间置一堡使附近民户聚处一城浚壕三道多种榆茨猝遇传烽各歛物畜据堡堵御一议修防辽故无塞议以今年塞河西明年塞河东约费六万金筑长垣一千四百里一清中纳自改折令行辽左犹输纳本色然以贱买输官所上米豆俱败朽不堪不若岁纳折色户部将折银解辽为便一置常平就近堡立仓廒岁稔就民间时价五分增一官为籴之米麦豆草设法兼收值大歉乃减价平粜遇急徵发一核养庑所部屯军能输余粮如数入官者以在官粮二十之一为将官养庑之资一专责成督抚按道各给特敕升荫复命视其督察一慎减饷户部岁给额饷必须如数如期三载以后乃可通融裒益
　　○甲辰吏部催请左都御史及左佥都御史之命
　　○初银定部虏土谷大等夜入双墩子掠马二百余匹红水参将张君恩报失马四十二匹督臣以君恩失防欺蔽闻兵部覆令姑戴罪管事许之
　　○乙巳工科给事中何士晋等上言婚礼太浮请以  瑞王视  潞王初  潞王费八万八千余至是视福王则十九万一千余工部侍郎王汝训言水司告匮即本司那凑借给合十万两尚少九万一千余两请题借冏金如福王时例不然则斟酌二王之间稍赐裁省寺臣极言冏藏空竭马群并空且以爱弟之亲费八万余  福王浮溢一时偶然不可以为定制辅臣叶向高因谓  皇上即未肯全依  潞王例但就中减省以示撙节所禆于今日国计不少两票上之
　　○以大理寺丞曹楷言棘寺所关甚钜独力难支有旨大理职主评驳民命所关这寺卿等官该部便将推过的开写来看未推的作速推补近来各官纷纷借差父违限日久成何法纪该部便参看来说
　　○套虏沙计纠酋首歹宾部落犯神水蔡家沟参将杜文焕设兵诱之入伏生缚三十七人虏遁延绥巡抚涂宗浚以闻章下兵部
　　○以叠茂游击陈策为松潘参将玉泉游击贺维祯为灵州参将
　　○夜东北方有星如鸡弹青白色尾迹有光起上台往西北行至近浊
　　○丙午以国子监祭酒周如砥不候  明旨擅自出城着冠带闲住
　　○赐太监孙隆祭葬并享堂碑亭祠额
　　○虏入双墩子之踰月复入阿坝堡肆行砍杀夜上边陴射军丁数人掠马七十余匹堡外军民概被扑掠命革阿坝守备袁大有任行巡按提问
　　○丁未诏各省直暂免行刑
　　○抚宁侯朱继勋自南京守备回至临清溺死坐钞关主事许鼎臣勒税覊留恨恚投水山东抚按奏闻户部以事连榷司请行查勘奉旨许鼎臣回籍听勘事关勋臣巡按官作速明白具奏不得回护　　○兵部议以操营缺军如数募补岁动支班军老幼银三百两给与操赏以中军丘垣加都指挥体统行事责理捕务从之
