<!-- { "loadSidebar": true } -->
　　○工部都水司郎中岳元声题参石星内言三辱四耻初遣祖承训全军覆没一辱也再遣李如松碧蹄横溃二辱也三坏于宋应昌密谋受和三辱也惟是三辱不羞遂生四耻小西飞过阙不下耻一石星卑辞厚赠耻二沈惟敬主盟赴约耻三李宗城夤夜逃走耻四岂惟四耻兼有五恨石星用心腹刘肖海购买蟒衣金币赍送关白者无算市贾通知一可恨用亡命沈惟敬挑选战马三百余匹赍送渡海不返二可恨密谋杨方亨捏写军情至与抚按揭报互异欺蔽显然三可恨撤刘綎甲兵自决我军节制四可恨诸龙光死南兵杀王保且复用五可恨五恨不戒且有五难五难者何即近日李宗城所揭报要求七事臣闻其五未闻其二也彼倭奴全以金币要我我必不能饱犬羊无厌之欲一难彼倭奴且以割地朝鲜要我我不救援而弃以与狄则唇亡齿寒之忧我必不能免二难彼倭奴且以贡要我我必不许彼将借不许贡为兵端三难彼倭奴且以市要我必不许彼将借不许市为兵端四难彼倭奴且以和亲要我我必不许彼将借不许和亲为兵端五难惟是五难不备必有五危有如倭奴长驱朝鲜朝鲜自度不支且暮称降则籓篱危有如倭奴逞兵鸭绿宽伺辽左攻我无备则屏翰危有如倭奴席指直沽飘泊天津震动畿辅则肘腋危有如倭奴东寇登莱厄塞要害伺我粮道则咽喉危有如倭奴乌举城下所向螫毒束手失策则  社稷危目前急着惟有急调刘綎屯兵鸭绿急遣风力台省一员如梅国桢监军宁夏事例以防欺蔽急补廉干有识之将如萧如薰安置畿辅以备缓急疏入留中
　　○乙亥胙城王府已故宗室朝舒弑父命斩首焚尸
　　○吏科等科给事中叶继羙等上疏认罪  上怒其抗违渎扰食禄忘  君受爵避难革叶继羙王佐职为民夺刘道亨等俸一年并夺礼兵二部堂上官俸四月该司官蔡宗明贾维钥亦革职为民其余俱降杂职  上意欲推风力科臣一员往勘而部科久不报致触  圣怒
　　○谕吏部近来各部属官不修本等职业往往狥私狂妄烦言乱政朱长春以候补之官言会议之事必岳元声见彼言未下故暗相嘱使本俱当拏问姑从轻朱长春岳元声都革职为民
　　○敕豊城侯李环为南京守备掌中军都督府事
　　○丙子  太祖高皇帝忌辰  奉先殿行祭礼
　　○兵部等衙门左侍郎李祯等题覆李应策戴士衡徐成楚周孔教奏＜锍-釒＞及会议各官孙丕扬萧大亨杨俊民边维垣范谦徐作田蕙连格叶继美沉思孝疏揭通抄到部该本部备录分送九卿科道衙门于东阙会议战守及倭封等事虽言人人殊大略谓宜守朝鲜而或又谓朝鲜不易守宜调兵马而或又谓兵马不易调宜运粮饷而或又谓粮饷不易运深思远虑无非谋国忠猷臣等参详众论酌量时宜今日所议者惟战守封三事耳封则正使虽出杨方亨等尚在营中遽尔言罢无论数百人员皆将化为左衽转为乡导而我之兵力未集仓卒难应尤属可虑谨遵诏旨今杨方亨等在彼静待关白来迎则封不迎则罢若兵家所谓用间缓敌者我惟以战守为实务固不可张皇启衅亦不可怠玩疏防今关白虽狡诈难信我兵即远不过御之朝鲜止耳未有越海往征者但战守之具如兵如饷皆当预讲业已遵旨转行蓟镇督抚专阃调援至于粮饷作何备办海运应否开复系户部职掌听其详议奏请今朝鲜已经残破粮饷空虚代守固难而不援朝鲜将为倭有不惟前功尽隳且虑不支折而从之又增一外敌也第宜将蓟辽重兵日加训练用防鸭绿成虎豹在山之势近倭处所扼其要害仍令朝鲜自加奋励选将练兵修屯足饷且朝鲜素号守礼之邦严禁我兵秋毫勿犯可以得其心我兵资其屯饷省我内运如诸葛之杂居渭滨魏民安堵如故勿徒止以禁约之文了事至于直隶山东浙闽地方原有防海卫所统于将帅只在各该督抚精于整顿足成常山蛇势而京营当居重之势尤宜精整如此封可也不封亦可也何畏彼弹丸之倭哉并及元辅本兵当去  上报朕览诸臣条议多有为国忠谋今不论封事成否战守二端在我原不可废况蓟辽督抚等官见带有御倭职任着便用两镇兵马加意整练亲自巡阅近朝鲜地方周视要害积兵储饷仍选谋勇将领量带精兵申严纪律前往朝鲜协同教练士卒固守险隘其天津登莱浙直闽广等处通行各该督抚将吏一体严饬守御宣大边兵及浙兵俱拣选听调自古兵行粮随若储饷不充调兵何益令户部与地方官多方设法转运或开通海道或就辽东籴买务使军兴不乏并蓟辽总督作速传谕朝鲜国王令其厚积刍粮以待我兵救援  天朝决无越数千里转饷为彼战守之理各省直将官有曾经御倭惯水战者兵部便博加访求移调畿辅重地各召赴京营听用其议中条件尚有可采择者该部不妨参酌另请昨旨原议战守事宜未议大臣去留辄擅评议姑且不究元辅及本兵俱已有旨
　　○丁丑大学士赵志皋奏辩台省及沉思孝诸臣论其欺误蒙蔽内言议封之始系本兵力为担当比小西飞至订以三事止许一封公疏尽知列名诸臣尽允毫无间言今据杨方亨屡报尚谓倭奴如旧前者所报关白统兵二十余万已至南原崖又未见有下落而封疆之臣见在议兵积饷以待其来初不因封以忘战实未尝为欺为误为蒙蔽也惟因疾乞骸以谢诸臣  上谕封倭一事原系本兵集议朕心独断卿有何欺误蒙蔽不必深辩今虽倭情未定朕且欲以一封覊縻其诸战守机宜方在督饬中外着实修举未尝失策卿耆硕首臣受恩深重正当为朕任事分忧岂可因浮言横诋力求引退宜即出入阁辅理毋得再辞
　　○浙江副使萧雍致仕
　　○户部题本部协济大工银两难于措置旧增赃罚银两已蒙停止第减银数十年竟无着落官民何所禆益乞行照旧加增解部济工其自山东浙江等省司道各加银有差从之
　　○戊寅  仁宗昭皇帝忌辰遣官致祭  献陵
　　○兵部尚书石星奏群言淆乱人情疑畏乞将妻子寄往京师自解部务往朝鲜地方便宜处置若关白恭顺来迎即催督杨方亨等遵奉新旨渡海完封万一关白以正使出营之故及调兵征剿之说疑畏变动即檄召行长小西飞等面加诘责宣布德威至于一切战守事务一听督抚整理臣毫无干预倘倭果不驯即听督抚征调兵马大行扫除如或未允臣行乞从罢斥之请以谢人言  上报曰卿再疏恳请自料理封倭事情足见为国任劳欲释主忧之意但本兵职总枢机关系甚重岂可轻易远出还着安心居中调度以副委任其妄言诬蔑者已有旨薄处不必畏辩疑阻
　　○户部题周府汝阳王府镇国中尉勤焰等滥妄之子朝筹等七名各岁给本色米十二石以文到之日支给不许先期昌支从之
　　○山东巡抚张允济题留标兵三千免其征调照旧本处防海章下兵部
　　○工部题赵府请修  社稷坛宇  上曰大工方兴此工暂停
　　○刑部题乞宽御史曹学程遍简大明律例并无应拟罪名恳宥不报
　　○庚辰科臣叶继美王佐以遣官倭封事与兵礼二部司官并削职堂上官亦夺俸阁部大臣皆有疏救至是于礼部尚书范谦疏得旨卿为大臣见国家有大事义当效职尽忠分忧释惑如何以奉行之旨尚尔畏难违背今摭以别故又救激渎扰姑且不究礼部该司官周嘉宾等与司务徐文斗等都革职为民不许朦胧推用
　　○吏部题降谪诸臣有专任其事者有教习驸马万建昆赖克俊差往山海关张时显并署员外郎张日新主事杨东野朱诰俱先期奉旨公差在外似难并降  上报蔡宗明贾维钥等遵前旨行万建昆等及张时显等姑免降止夺俸一年
　　○起原任云南副使金节为福建副使
　　○准赵祖荫承袭祖爵
　　○申冤男子一名王良在朝自刎
　　○原任莱阳知县王从正男王士倜为父声冤章下都察院
　　○升太平府知府顾汝学为四川副使
　　○辛巳兵部题据游击沈惟敬塘报先是行长正成称封事迁延日久非日本愆期盖缘  天朝各衙门往往奉差员役及朝鲜人等进营言语不一是非颠倒以致清正好事密报大合日本人心多疑行长不实因而未决今见游击先渡海事无虚谬方深怒清正阻惑坏事复据豊臣三成长盛禀称清正以诈谋欲妨大典罪难逃遁又纵群卒作贼书翰分明今令尽撤清正等众俱各渡海责成行长正成专理船只馆榖迎天使务在笃敬除东莱营已经本年正月十五日焚讫分设将机张竹岛加德安骨浦各营栅房尽行烧毁仍令千总沈懋时汪明和守催朝鲜各倭退地方府郡县官员具领管过地土印信结状完日另行具申今惟敬暂驻护屋地方系日本咽喉去处一动一静皆得闻知亦吃紧着也据前后塘报真的则倭情原无变动封局无事更张惟是使臣所捧符节与关白诰敕冠服圭舄印池等项皆册封之所必用者今据称似各无存止有册使关防敕书及册封金印其原颁关白诏书虽存亦损坏不堪事属外夷观瞻相应敕下礼部移文内府该衙门亟行补给赍副杨方亨等以便渡海往封  上曰这倭情原无变动已有确报止因我使臣出营乃致封事迟延其符节诏敕冠服等项该衙门即便补给作速差官赍去交与杨方亨管领往封以后塘报员役依拟立限与他如或稽迟误事及有造言坏事者俱以军法处治卿星忠清任事妄言诬蔑朕心洞知不必再行鞫问镇抚司将差来人役面审彼中情形虚实覆奏
　　○户部题南京创修虎贲等卫仓廒一十五座计工科银五千二百五十九两户四工六动支修造完日缴报可
　　○吏部题东事告急开纳事例出身银两有差从之　　○壬午吏部题福建右参议张鼎思马邦良各转副使照旧管事以其人地相宜业有成绩报可
　　○户部题辽镇一隅饷银有限经费不足合将见行事例款内摘其便于上纳者行该镇抚无拘土著及各省流寓随任经□人等该镇告纳并附近北直永平蓟州山东登莱等府米榖饶裕处照依后开各项银数自运米豆等粮径赴辽东管粮衙门告役分拨各缺粮仓口上纳其载运脚价在山东登莱等府航海者递减脚价其山海管关主事听该部劄付凡遇运纳人员到彼验实放行每月终将放过人役姓名其所运粮石开送管粮司官上紧催纳以杜奸人影冒及出关玩法之弊报可
　　○差行人储舜臣往建德王府主祭
　　○命各省直府州县官员缺官俸银收过商税及无碍钱粮查出解部协济大工
　　○癸未升蓟镇松棚路游击贾应龙为蓟镇建昌路参将
