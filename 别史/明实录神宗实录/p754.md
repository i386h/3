<!-- { "loadSidebar": true } -->
　　○工科给事中归子顾言臣嘉定县土田瘠埆岁收曾不能当府属各邑之半永乐间巡抚周忱称土定税以本县官布十九万疋准米十九万石内折色五万疋所以宽民力也后乃重折银改布样日朘月削民已称累然未尝搀入布花额内至三十五年户部尚书赵世卿以京军急缺冬衣暂行那处遂将此项布牵合布花载入考成后久假相忘直用布花名色督徵矣顷且令久逋于数年者趋期于一旦民以何应之乞仍旧制不列之布花项内俾催科者得先后调停不至竭泽则邑民或少苏耳不报
　　○戊辰延庆州地震日中有黑光
　　明神宗显皇帝实录卷之五百四十八
大明神宗显皇帝实录卷之五百四十九
　　万历四十四年九月己巳朔盗窃观象台铜索夺灵台官刘臣俸两月
　　○兵部请诹日开操以饬营务言三营之军春秋入营操练使执干戈以卫  社稷自四十二年停操  圣母几筵未撤也今大礼久竣已应  明旨举行之期而秋气渐深正合天道肃杀之候乞立敕择日以新戎垒不报
　　○兵部覆御史李嵩巡关八议严防御以卫  陵园一核军饷以清虚冒二查边工以固疆圉三练乡兵以备缓急四通拘缀以伸国威五开使过以厉才勇六重海防以备倭变七禁左道以杜乱源八得旨允行
　　○时套虏纵横延东残破延中延西既自为战花马之兵复远不能赴总督刘敏宽等以宣大距延东止隔一水乞敕该镇督抚遇套虏攻围发兵应援有功照例升赏丧师即正军法给事中赵兴邦言宣府咫尺  陵京所关甚重若忽门庭而急藩篱舍肩背而卫手足此事理之不可行者从之
　　○兵部覆延绥巡按御史龙遇奇疏言边陲之所以制虏命者在兵饷之预其备而朝廷之所以得士力者惟功罪之酌其宜如按臣议借苑马寺银六万就近动支俟年例补偿此代匮之策也召买临边居民粮石给以时价此应卒之权也以选该镇精锐分置要害责之抚臣以合三镇精锐协援冲剧责之督臣以奋勇倡先相机堵剿责之武臣以坚璧清野申严查核责之道臣以团练丁壮固守城寨责之沿边道府州县诸臣以严信地之画重纵敌之惩申失机之罚责之按臣并督抚诸臣此分任合济之略也至年来捣巢之功应与秋防并论俟秋防事竣有得无失则全叙得失相半则酌叙其秋防能以城堡全者抢掠之一二可略能以血战胜者损失之吹求勿苛又功罪适中而激劝得宜之术也有旨依拟
　　○甘肃虏银定歹成入犯镇番参将潘国振却之
　　○壬申  孝恭章皇后忌辰  奉先殿行祭礼遣官祭  景陵
　　○癸酉掌宗人府事驸马都尉侯拱宸进代韩等王十三府  玉牒
　　○甲戌升原任福建副使关梦得为四川参政
　　○升山东都司佥书相继垣为广东都司中都留守佥书王云鹏为江西都司原任游击王兴为贵州都司
　　○应天溧阳等处水灾江宁广德等处蝗蝻大起按臣骆骎曾疏陈其状且云蝗不渡江乃异也今垂天蔽日而来集于田而禾黍尽集于地而菽粟尽集于山林而草皮木实柔桑疏竹之属条干枝叶都尽窃闻数郡之内数口之家有履田一空而合户自经者非  皇上眷焉惠顾救此一方民则江南半璧殆岌岌乎危矣不报
　　○乙亥户部尚书李汝华奏事例之设盖以济军国之穷故援纳之司专隶于臣部久之工部亦分开矣分开而虞其偏重故两部有三七互角□羊之规互解而惧其溷淆故台省有三七分月之议各经题请议定今原议月分宜户开工止乃工部并开已越八月行文抵牾则省直无所适从分署招徕则员役不胜观望终为不定之局亦非所以尊  明旨也  上谕遵前旨不得互争滋扰
　　○丁丑重阳节赐二辅臣上尊珍馔
　　○礼部题代王二子鼎渭鼎莎皆庶出也长幼之序天定之矣代王老悖溺床第之爱举定序而紊之今  玉牒仍开鼎莎为嫡业驳回改造亦竟庋阁则父子兄弟之伦已无望代王之能正矣我  皇上固纲常之主也臣部及科道数年疏请而□明旨杳然使孤危之鼎渭日廑小弁之忧而不弟之鼎莎日深推刃之计  皇上笃念亲亲宜为代藩计长久盖庶干嫡孽乱宗何代□□甲伐□有惟恃  明主以三尺裁之耳不报
　　○己卯霜降节祭  长陵  诸陵遣保定侯梁世勋等行礼祭恭仁康定景皇帝遣惠安伯张庆臻行礼
　　○时九边之饷所在告缺蓟密永昌易缺八十万辽东缺四十万狭西三边缺七十七万宣大山西缺九十一万阁臣日请发帑  上以二王婚礼不敷犹不肯发帑金数万令一时并举兵科给事中赵兴邦言今日之二三百万抚之而有余他日之几千万安之而不足不听
　　○癸未会试天下武举以左谕德公鼐右谕德薛三省为考试官
　　○大学士方从哲言  皇太子讲学前月奉有重阳后择吉来行之旨今秋气澄清诹吉以请  上复以天气渐寒谕令明春议举阁臣执奏谓国朝经筵虽有大寒大暑暂免之例然一年之中讲者居半若  皇太子出阁之初自春至冬都无间断何至今日而每以寒暑为解也未寒未暑之先既不得乘时而开将寒将暑之际又輙先时而辍然则毕竟何时可讲而后为不寒不暑耶礼部与科道连疏争之俱不报
　　○加升金复海盖道按察使靳于中为山西左布政宣府口北道兵备副使杜承式为山西按察使
　　○巡抚山东右副都御史李长庚疏议县囚王＜氵隺＞功罪王＜氵隺＞者安丘县民也睚眦杀人系县狱拟抵矣剧盗张国柱之倡乱引众五百人入安丘类以綘帛抹首时县令梁无宿备跳而逸贼坐正厅事指麾其党劫库藏破械出狱囚＜氵隺＞与焉乃诈降贼标旗为顺号予之俾巡视＜氵隺＞密戒诸囚无动动者死矣阴结县令为擒贼计约城外张军声以撼贼入而宣言于贼曰官军至矣何不走贼踉跄出城未及半＜氵隺＞阖扉坚守手刃一贼持其首号召吏民令乡兵各去其帽曰抹首而绛者贼也复立砍渠魁十许人于是城中人并狱囚起逐贼尽歼之＜氵隺＞搜获贼所劫库物还之官事既定束身入狱抚臣言＜氵隺＞一罪囚耳而仓卒成定乱之功其佯为从贼智也戮力歼贼勇也事平就狱口不言功忠也虽杀人者死国有常刑而会典亦有犯斩罪立奇功准赎之例乞宽一面开义士自效之门  上下其疏于兵刑二部既覆议  上命释之
　　○原任南礼部尚书王弘诲卒弘诲广东安定人嘉靖乙丑进士繇简讨历今官卒于家  上予祭葬以日讲劳加祭一坛
　　○己丑户部奏八闽巨省产盐最多盐课仅二万二千余两似属太少前按臣徐鉴言该省额派三万七千五百六十五引而盐行六帮引少帮多以致私帮横行议增引目二万六千七百七十五通岁解部银七千三百三十九两此宜著为定议又查漳泉兴三府原会典行盐之地近乃不食官盐不忍国课有违  祖制乞严行查明亦可助国计万分一也报可
　　○河南抚按以通省旱蝗为厉议改四十四年漕粮三十一万石临德二仓米八万石每石折银五钱仍求缓徵户部言漕运皆属边糈若全折则军国奚赖不折则民命何堪但今岁之灾烈于昨岁合照上年折例量为少增以救疮痍请准折六分每石折银五钱务在当年徵解余四分仍徵本色如期输纳庶民困可苏军储有赖从之
　　○山东巡抚李长庚奏东省异灾之余死徙流离十之六七幸而存者非沟壑残躯则萑苻遗党目前最苦无如开徵一节非用一缓二少纾其急哀此孑遗鲜有存者故旧逋当蠲逃户当免荒地当宽旱蝗当议存留当酌其四十三年乞俯从部议以税银抵充尽蠲免至于漕折例虽不免或如该司议准入每年带徵之数若开徵四十四年钱粮照前五款分别宽恤余俟勘疏详请不报
　　○赐周府鄢陵王在予□金谥庄和乐昌王廷瓀谥端宪
　　○庚寅广西田州并所属上林县土官岑懋仁等差族目岑宝贡马及银器  上以表文字细谕该部移文究饬
　　○壬辰礼部覆贡生廖汝忠疏言教职之设原以待明经之选自举人与副榜下第乞恩者众而贡途之升日壅请自今以后下第举人乞恩限定三百名永为定额其授过教职会试不苐除原系副榜及本科新中副榜再准告留会试一科其余吏部即为推升不准通状愿留会试以塞贡士升迁之路从之　　○礼部以  瑞王成婚将及二年据例请遵  祖制分封豫建藩府不报
　　○礼部又言蜀王奉铨府第四罹回禄其先世  累朝颁给如  大明会典  皇明祖训王国典礼宗藩要例等书与夫田地册籍举为煨烬乞敕补给被毁诸书俾藩有所考证至山田地土下所司清查疆界亦所以崇藩体而恤其私也
　　○乙未巡抚延绥都察院右佥都御史金忠士奏新兴铺建设腹里偏僻之地居民仅三十余家堡阔人稀孤悬无倚城垣铲削若不预为归并倘遇虏儆无以自存查新兴离石□耑井路仅七十里本堡军民咸愿归并石□耑井合力拒守以防虏患乞将新兴仓官一员裁革下该部议
　　○免江北抽扣节省银两先是征播征倭兵饷无措户部通行省直凡冗役公费等项可以节省抽扣者解部充饷故庐凤等四府三州每年共节省二万七千余两及倭播平复而此项未蠲甚至摊派善良追徵颇苦淮扬巡按唐世济援恩诏以为请户部言自本年以前已徵在官者尽数起解拖欠在民者悉与蠲除以后不得如前抽扣从
　　○巡抚云南右佥都御史曹愈参引疾乞休不允
　　○丁酉升狭西副使张之厚为本省西宁道参政
　　明神宗显皇帝实录卷之五百四十九
大明神宗显皇帝实录卷之五百五十
　　万历四十四年十月戊戌朔孟冬享  太庙遣驸马侯拱宸恭代
　　○钦天监进万历四十五年大统历命颁赐文武群臣
　　○己亥  孝洁肃皇后忌辰  奉先殿行祭礼遣官祭  永陵
　　○庚子辅臣题宣府巡抚汪道亨揭称该镇缺粮已四五月军士或卖其弓箭衣服或质其妻子以救旦夕之命于是召募之兵率多逃散又有奸人勾引亡人虏中忿怨之余攘臂思逞兼以地震连旬不止讹言繁兴土著之民咸欲移家关内而黠悍之徒偶语密谋词多悖逆泾原之变可为寒心乃蓟镇传报夷妇满旦向因挟赏不遂纠合诸虏谋犯蓟门声息甚急为今之计欲弭边患在固人心欲收人心在足军饷以太仓如扫舍  皇上发帑之外更有何策安危所系时刻难缓所费者少所得者多柰何不为  宗社计也不报
　　○辛丑  中官千秋令节文武百官朝贺命妇免
　　○颁赐二辅臣上尊珍馔
　　○升徐州参将姜济美为山东副总兵义州参将颇廷相为辽东副总兵威远参将冉有通为大同副总兵惠州参将董永遂为广东副总兵
　　○户科给事中□周祚等自年来矿税繁兴民穷财尽正赋日逋加以雨旸不时水旱频仍议蠲议停顿损边储二百余万而太仓遂缺十之五六矣度支岁入不过四百万每每出浮于入业已难支自万历初年岁取二十万以备供奉总计几三十年约支银六百万又征倭征播先后支老库者几千万至册立封婚一切典礼例取给于承运者又皆括之外帑更不下数百万而太仓遂耗十之七八矣臣等妄意榷税以来进奉无算捐大内百分之一足以救九边万分之危而  明旨屡称内库空虚殊不可解乞  皇上简御前所积慨发数百万金以抵缺额在昔年以额外之徵致亏惟正之赋而今即借额外之赐以抵正赋之穷  皇上岂有爱焉不报
