<!-- { "loadSidebar": true } -->
　　○以  圣母慈圣皇太后万寿圣节赐辅国金银万寿字金黄红绫等符及讲官曾朝节有差
　　○辅臣题催  东宫讲筵侍班官下部知之
　　○以王恩民为都察院右副都御史巡抚福建
　　○工部以奉旨折  福王出府物料价银查有荆关抽分银二万余两南京工部器皿银一万一千余两节催未到乞敕差官守催从之
　　○宣大督抚报虏王聚兵分各市口藉言讲事情形叵测兵部覆言虏王所讲不过杀锁判及收降人口节年赏额三事而已如锁判委系杀伤人口委多收餋额赏委有裁去货物委果不堪自应稍为调停倘前事未的彼于分外要求在我亦应以理讲折觇彼顺逆示以恩威移文宣大山西督抚衙门于各夷使集齐领赏之时宣布  天朝德意明言彼此利害令其约束部落恪守贡市仍须申严号令加谨堤备一切事机悉听便宜不为中制诏悉从之
　　○兵部以秋防届期严饬边备上言辽东京师左臂年来倭虏兼防开原马市虽云寻盟而奴那二酋犹衔仰逞之前讐恐吾儿尚在机捏河西小歹青虽云入市而炒花诸酋屡挟乃蛮以内犯恐市约不免阻挠新地逋逃众余十万久之不散终将为虏中行朝鲜警报业至再三猝有他虞异日或寻覆辙此辽镇之所当申饬者也蓟门内卫  陵京昌保互为唇齿獐拨挟赏内讧擒斩业已大创然诸夷素多狡诈宁能竟就覊縻工程修筑无禆参罚视旧较严然将士工为偷惰宁免复仍前习台兵费甚虚縻班戍强半老弱此蓟镇之所当申饬者也至于宣大三镇独当大虏要冲最重在款约年来虏王夫妇安静无哗顾伍部生齿日蕃后或请乞难继最要在市额往岁汰除冒滥所省不赀顾各市耗蠹渐甚将令稽覊难施史义作我藩篱务令畏威而感德青酋连姻蛮罕勿使勾引以潜窥此宣大三镇之所当申饬者也狭西分辖四镇各虏夙号桀骜比圪塔等酋就市红山延宁可稍息肩顾庄宰二虏托词不至恐彼此观望究将寒盟败约自宾妻远遁山后甘固业云空幕顾海流二种紏合未已恐火永报复不无破斧缺斨番族来归安插须令得所宁丁鼓噪调戢应杜厉阶此狭西四镇之所当申饬者也要之九边以防秋为紧急防边以战守款为机宜因战以为款则款可久因款以为守则守可固因款与守以为战则常胜在我战可万全较量形势斟酌战守款惟在各边臣加之意耳报可
　　○先是直隶巡按马从聘奏角□羊军宜遵恩诏就便定卫不必起角□羊到部发遣以滋吏胥之弊巡抚山东都御史黄克缵又奏各军虽行改调附近其原卫册籍俱存日后多有发单重勾一军不免二役况边卫之军俱改附近边卫所必致空虚兵部覆议除已角□羊发在途者仍听本军一身领文赴部定卫其未经角□羊发与见题者准如按臣所请径从彼处酌改地方移达本部便于改注军册行各卫所以杜他日重勾骚扰之累其全未经具题者即以今旨下之日为始停止不复再行诏悉从之
　　○戊辰辅臣沈一贯朱赓既奉  圣谕因上言神奸造衅煽作妖言实神人所共殛天地所不容蒙  皇上奋赫威怒肃昭纪纲期罪人之必得臣等忝在股肱谊同休戚敢不绝私为公以身讨贼即已发科传部转示厂卫城捕缉事衙门并行在外抚按等官严加访挐务期必获以绝祸源奏人有旨览卿等所奏具见同心一体君臣大义连日怒气未息必得真实奸恶以昭国法方慰朕心谕卿等知之
　　○总督仓场谢杰题称冻粮二十万在河十三把总不得藉口新运为南回计户部覆言所冻之粮止系浙东江西上江湖广四总其未完把总俱不许进京回任已完者准令押空回南料理新运从之　　○己巳补原任刑科给事中侯庆远为工科都给事中升户部郎中赦大猷为山东副使管宁前兵备
　　○四川道御史乔应甲吏科都给事中项应祥俱遵旨具疏回话  上以奸书谤人岂有自著姓名之理令密访真正罪人以闻
　　○兵部奏延宁甘固夙号要冲大小文武将吏务照原定分布信地加意设防毋得恃款疏备至于分布兵马更番轮戍省费蓄锐及抽拨兰靖临军马协防芦塘红水等项事宜及总督于初秋移驻花马池以便调度永杜衅隙斯为万全诏悉从之
　　○兵部因西宁军丁倡乱查激变将领张大纪赵用贤等令巡按御史勘之因查二十八年有军丁躲工逃出者共十三人已经问拟而内有沙来根复混入召募家丁数内因请并勘之诏悉如所请
　　○先是凤阳巡抚李三才以頴州新息盗首既擒余党许令自新因以保甲赈恤弭盗安民事宜以请兵部具覆诏从之
　　○初给事中田大益因西宁兵变陈言酿乱之由皆因将领贪冒所致  上是之下所司详究欺冒谩隐之习亟图振刷之策兵部因奏言今九边设将分兵自有定额今各边将任意汰补有一人而食双粮者有别收里外家丁诡名占役者甚至有交结山人游客星相人等传送科派者至于有警出边截杀每年筑修边堡则驱使应役又在所不废夫食粮有限侵扣无穷影射渐多则应役必少行伍所以日虚而骄悍所以日炽皆坐此毙合行严饬清革弊源各照每年造册事例将见在兵马总数开造到部以凭查考阅视按臣逐一稽核拟为定例  上是之
　　○庚午  考惠皇后忌辰遣官祭  茂陵  孝烈皇后忌辰遣官祭  永陵
　　○时妖书有名者锦衣卫掌卫事左都督王之桢都指挥佥事李桢国千户王名世玉承恩俱疏辩桢国以妖书连其父总督尚书李汶并求罢斥  上不许戎政尚书王世扬以妖书首名光禄寺少卿张餋志以妖书指为辅臣赓私人各疏辩求斥  上皆不允提督东厂司礼监太监陈矩以朝夕左右帝前之主一语亦上疏自辩求闲住上语之曰奸书瓷为诽谤离间朕宫闱骨肉之情大逆不道朕尚被其诬枉何况于尔尔掌厂事正宜奋力弹计必得真正罪人岂可先求休致有能告捕真正奸逆者大破常格叙赏尔可鼓舞众心必获无懈已而郑国贤亦上疏自辩  上令内阁拟旨辅臣沈一贯等因言  皇上圣德及  皇贵妃本心固绝无纤疑恐  皇太子骤闻此事不无惊惧宜特宣面谕以安慰之或奏闻  圣母转谕以安慰之  宗社幸甚是日辅臣沈一贯朱赓入阁办事
　　○狭西道御史康丕扬因妖书事发＜锍-釒＞请速结楚狱大概言奸人肆志由法纪凌夷因论击登闻鼓者勿得一概具奏山人游客僧道已命勿得隐藏禁地请一切禁止以绝祸源  上皆是之
　　○赍捧副使康梦相经固镇驿家人威逼驿丞孟守仁自缢兵科田大益据实参奏不报
　　○辛未  上谕内阁曰朕览卿等奏揭恐皇太子乍闻惊惧特宣面谕以安慰之忠爱笃至正合朕心但此事关系重大莫比家庭常训不必奏闻  圣母恐动  圣心卿等议拟一谕安慰教训朕面赐之其本宫内外局郎执事人等亦当戒谕一旨一同拟来谕卿等知之于是大学士沈一贯沈鲤朱赓合奏曰臣等仰惟  皇上天亲至爱纤悉周详既欲谕之以安其惊惧之心又欲训之以迪夫义方之教至于本宫内外局郎执事之人亦皆严加戒谕使于出入起居之间罔非保护扶持之益又臣等想念所不及而  圣虑渊衷所独到者也谨遵旨撰拟二道伏乞  皇上改润施行其谕皇太子曰朕身任纲常敦笃伦理矧父子骨肉之间天性至亲岂不尤切昨年朕思  祖宗统绪至重宜建国本念汝聪明贤睿孝友恭俭为吾元子天叙久定恭禀  圣母慈训上告  天地  社稷  宗庙册立为皇太子因封汝弟为藩王大小有伦先后有次明诏万方咸俾知悉朕之此举自谓佑启我后人咸以正无缺矣两年于兹方深庆快何意忽有妖人构造奸书离间我家父子兄弟之情因诋诬及大小忠良之臣朕一见之怒恨交集虚上驾虚影外生影梦想不到之妖妄天地不容之奸贼罪大恶极不可原赦已着厂卫城捕及在外抚按等官大悬赏格严行访挐旦晚可以必得矣特念汝素怀敬慎笃于孝友乍闻此事恐致惊惶倘至眠食少妨使我益多悬挂今特宣汝面谕又思此事关系重大不比家庭常训可以数言而了况吾意愤气激尤难具言特降此札以著委曲朕思此谤必起于臣僚之自相倾陷假借国事以为名耳虽臣僚亦无一毫指实矧吾宫禁而可为彼簧惑但恨此贼将朕一腔慈爱真恳之心掩阏不著即皇贵妃平日好善畏祸之意亦为所掩汝至明睿知今达古细绎吾言深惟此理宫廷肃穆名分秩然纲常伦理毫不可易毋因奸伪以致惊疑今吾此谕一以安慰汝一以教训汝大学有言其为父子兄弟足法而后民法之周易亦云父父子子兄兄弟弟夫夫妇妇而家道正正家而天下定矣汝其勉之敬奉吾言为  天地  社稷  宗庙慎重自爱故谕其戒谕皇太子宫中内外局即执事人等曰近日京师偶有奸书流传关系国本朕知此书必是奸臣倾陷忠良假借宫禁为此妖妄绝无一毫影响之事恐皇太子过为疑惧朕已有谕旨了尔等宜以理开导使安心进修以保睿体以进睿德毋得妄想摇惑离间宫闱诱引非礼如违法典具在治罪不恕
　　○  圣母皇太后万寿圣节辅臣诣  慈宁宫门外行庆贺礼特遣内监管待酒饭仍赐上尊珍馔寿面膳酒
　　○提督京城内外督捕陈汝忠亦以妖书指名疏辩乞斥  上以其有督捕责着刻期缉挐不许推委仍令兵部立限与之
　　○壬申冬至祀
　　天遣驸马万炜恭代  太庙致祭公张惟贤代侯陈应诏尚书赵世卿侍郎李廷机轮视牲侯徐文炜常胤绪尚书赵世卿谢杰分献侍郎李廷机请神詹事唐文献少詹杨道宾导引各行礼遣隆平侯张炳等南和伯方＜火节＞等祭  长陵等陵
　　○吏科都给事中项应祥复上言前此丙申丁酉间常有造伪书以倾陷朝绅者一时人心几为簧鼓今  皇太子正位东宫已几两岁何物奸邪敢复造衅臣思此非一手一力可成主使或出于一人党谋必藉乎众力万无不败之理在严旨一督责间耳因言比来廷臣戾气未消致宵小投问  上以奸邪造衅不小谕以密访罪人务在必得
　　○大学士沈鲤方在假闻妖书事因＜锍-釒＞言彼凶人者为天理所不容鬼神所必殛万无不获之理独念七情惟怒为甚过则伤神郁则伤气惟愿少纡  圣怀以颐天和不报
　　○癸酉辅臣一贯因刑部覆康丕扬疏将山人游客尽行驱逐恐作奸书者即系此辈欲姑缓之以便缉获
　　○是日三辅臣以冬至令节宫门叩头特令司礼监太监管待酒饭仍赐以上尊珍馔
　　○刑科给事中钱梦皋奏言王之桢辩疏内言此委曲惟臣卫奸人知之李桢国辩疏则云奸贼嗔臣异己臣再四详看皆有所指似明知其人者至王承恩王名臣辩疏俱奉旨本内既称有奸恶着指名奏来四臣奏词同而奉旨未一况王之桢见管卫事尤不可含糊隐忍  上是之于是王名世首指周嘉庆已而王之桢李桢国王承恩相继攻之四人所指称皆同嘉庆亦具疏自辩  上令府部九卿科道等官会同东厂从公勘议
　　○刑部以挐获妖书赏格请  上曰奸贼捏造诬词动摇国本离间朕父子兄弟骨肉之情罪当大逆如何止照军兴常例真正首功着与实授指挥佥事赏银五千两其余以次递叙同谋出首的准从宽宥仍加厚赏知情隐匿故纵的一体治罪遇赦不宥山人游客着严加驱屏不许容留庇护
　　○礼仪房指挥郑国贤以妖书指皇亲家密谋上疏自辩并求罢斥
