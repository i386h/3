<!-- { "loadSidebar": true } -->
　　○安尧臣之篡据镇雄而以朝命逐回水西也时访立陇后陇清嫡妻老女官者氏会同九扯夷目公举陇氏亲枝阿章长子阿固应袭祖爵已而母养等投诉有遐龄系陇亲枝又已而有拥立阿女子普德者四川巡按钱桓谓陇氏亲枝无踰阿章父子其余俱系尧臣把持妄捏但阿固阅历尚疏不若阿章老成练达且名载部文而子不先父今阿章改名陇自得宜将镇雄知府官职准令承继至该府印信业为尧臣携去刻意索取必滋多事不如改铸新印而印文省军民两字便又言府属四长官司惟归化司官乃尧臣私立汉把曾百福管理怀德司官系尧臣令夷目糯索权管俱系陇自得任后查访有无应继人丁或择陇氏子孙亲近强有力者另文承袭其尧臣之妻禄氏餙词不归恋住镇雄加以黠目糯索多夷牙爪恐镇雄终为弗静仍应议委将官一员量带军兵二千诣彼坐镇俟事体大定即行议撤章下兵部
　　○江西巡抚卫承芳引疾乞休不允　　○丙戌贵州巡抚郭子章以清平县地狭小而重安司舍民赴黄平州梯山绝江纳粮不便请割重安属清平而改重安土官为清平土丞土簿户部请行抚按及本布政司详议从之
　　○丁亥  孝宗敬皇帝忌辰遣官祭  泰陵
　　○命御史陆梦祖张尔基曾用升郑继芳各巡按梦祖福建尔基贵州用升河南继芳浙江
　　○己丑礼部侍郎吴道南言宗藩可久事宜五款一酌定奉旨奉文之期宗室各封皆取信于奉旨日期但王两奏有后先旨下部有迟速本部移文有远近每每年月参差藩役部胥为奸繇此自今所奏所题只以奉旨之日为据至本部报文专凭勘合而各省勘合各有字号该省惟据某年月奉礼部某号勘合文到司奉旨若何庶藩部两有所据一酌定册封期限之制册封日期尽于四月而后乃有先期截限于三月十五日适滋诈窦今一遇抄到即题即咨惟为时太迫宝册难办者姑待来年至每季各宗名封婚礼俱以四季月终为限皆于下月具题不失按季类题之义而亦可以杜胥吏哄吓之奸一酌定五宗保结之法自简便法立除免重结但取五宗一结递于王所而王奏止开五宗结已明一语然不必五宗之结到于本部而必要五宗之名达于御前本部将结名查对  玉牒有不系五服即将本宗参革五宗罚革禄粮庶无诈生冒死之弊一酌定奏请期限之禁宗室名封婚礼岂不欲依期奏请大都为贫难所苦耳除婚礼一项如旧例其将军以下名封查无违碍即与题请虽有过期概免行勘其免重结定期取本部设格眼册备查各宗来历每年挟查及期者尽数题行该府取请至于请已过期在三十二三年题准正名者一体题封题婚但于请婚本内必照擅婚事例住支本爵禄米一年薄示过期之罚至多报双生显是弊窦必须再勘方准奏报一酌定内助妾媵之选见例选妾初题曰奏选再题曰选有俱经巡按核奏近题准不烦两奏以要例无巡按奏选之文也今凡诸王将军中尉请娶妾媵者该府查无额外并年未及而预陈已生子而复娶等情然后奏选本部即与题选不必巡奏及得旨该府将选有姓氏备查来历一面转行巡按奏本部候核到题娶不得专以王奏为解庶法立不犯而功令无二三矣
　　○庚寅建昌土官安世隆者为其仆那固所弑妻禄氏索那固杀之乌蒙土官禄承爵垂涎其爵土纵兵要挟必得禄氏继职而阴图易嬴之计于是京山沈嵖等处夷猓掳掠村屯宁番一带涂炭为甚四川巡按钱桓以闻言已委令游击周敦吉领苗民兵二千余驰彼应援谕禄氏诘责禄承爵令安氏亲枝安崇业管理土巡捕事务以弭叛端又言震布军声示以必剿而姑令献彼元凶薄惩抚处至该边首将等官如兵道蔡守愚通判刘冲佥书张洪烈等地方失事责将谁诿容姑令戴罪捕贼章下兵部
　　○成都卫百户杨时芳以盗取边库饷金论死
　　○辛卯复除原任山西按察使董元学为河南按察使
　　○先是黔省盐饷空竭官民故无生息巡抚郭子章以节省二万余金留充前项资本户部请责成各该府卫县官将备开盐本饷本每年将本取息除息扣本不许那移侵欺各官升日将本息存支开明交代从之
　　○南京山东道御史曾陈易＜锍-釒＞请  东宫讲学且乞以  皇太子千秋诞日及长至元旦令节每朝贺后即令群臣赴文华殿朝见  皇太子俾知泰交之羙不报
　　○壬辰  仁宗昭皇帝忌辰遣官祭  献陵
　　○赠故礼部尚书李长春太子少保故太子太保南京吏部尚书王用宾少保各荫一子入监读书
　　○杜松业已解任以延绥总兵王威驰代之辽东巡按熊廷弼复请罢松而以西协副总兵李芳春先行代署且言哈流兔杀款大胜堡失事并当属臣查勘报已有旨余着该部看了来说　　○癸巳升工部郎中赵应选为山东右参政保定知府王国祯为山东按察使
　　○吏部拟以兵科都给事中宋一韩升太常寺少卿以户科都给事中孟成已陪推成已自言当补外不当陪内推时例六科迁转一内一外其第三俸陪内即为下次之正内尚书孙丕扬言令甲无所谓第三俸陪第一俸者惟俸次即陪勿使本部推升各衙门日来相问丕扬益以五部之权钱榖甲兵各衙门未尝与闻独荐贤会推一事九卿科道无不夺吏部权也
　　○初兵部以辽左兵食战款四议上请至是尚不得旨兵部催乞亟下廷臣会议仍不报
　　○甲午以历三品俸考九年满加升总督狭西兵部右侍郎右佥都御史顾其志为右都御史兼兵部左侍郎
　　○时通政司本章封进无人吏工二科亦久无人署印辅臣言章＜锍-釒＞一路自下而上者既积于通政司自上而下者复积于户工二科揆之政体实大不便不报
　　○辽东巡按熊廷弼言大胜堡之没游击于守志原未被伤锦州兵原非当阵被杀守堡官耿尚仁被虏支解死原非顺虏者当守志为路将占役四十余人不以守堡比失而诬人顺虏匿败为功守志何逭一死今虏讐未解败局宜收当事虽有主款之议地方尚无任款之人乞宽马拯新任之限暂留三月以终款事至于开原危急作何救援尤当亟亟设处方是时宰赛拥众欲与暖兔争赏若赏不得先相约入抢瓜儿免纠卜儿亥卜答赤等图犯开铁辽沈奴酋乘那材孛罗物故领兵向北假修南关旧寨以图北关又率部夷七千骑进屯广顺关口践害靖安堡一带田禾以逼开原也　　○兵科都给事中朱一桂以辽左败局未结川蜀始虑宜周其言辽左谓奴酋结援并关蓄志不小李成梁在镇之日未闻以急切报闻通虏之情灼然可见今奴酋即未能犁庭扫穴亦当革其市赏要使退地至于成梁即未能立赐诛殛亦当夺其封荫示我以无轶罚其言川蜀谓陇后之立排众议而立阿章是矣母餋遐龄之诉者氏普德之申果尽安尧臣为主谋否今于阿章亦当察其推戴果否毋以偏主致启其争端于尧臣亦当查其主使有无毋以成心故种其祸本＜锍-釒＞上是之
　　○命御史徐鉴管理印马屯田
　　○乙未降补云南按察司副使杨应霈为云南澜沧道参议
　　○工部请皇极门择吉竖柱＜锍-釒＞不发左侍郎王汝训复以为请
　　○山东牛产双头三眼两鼻二口者历城高苑两处巡抚黄克缵以灾闻乞简发前＜锍-釒＞请蠲除税银内以一半解工部者
　　○丙申辅臣叶向高极言身病时危乞早简阁臣以隆政本其言谓阁臣向以票拟为职自诸事留中军国大计不得不请至于琐事亦为屡揭今奴酋声迫北关直隶山东一带盗贼荒旱＜牜孛＞牛异灾而一事之请难于拔山□＜锍-釒＞之行旷然经岁臣独力诚不知为计不报
　　○吏科给事中胡应台催请本科都给事中曹于汴之命
　　○丁酉礼部以山东土牛妖上修省状请将东省税粮尽数蠲免凡有税之处一切报罢所遣内臣一概召还诸臣所请亲朝讲早谕教卜阁臣补大寮起遗佚下章奏平刑狱用人行政之要尽赐施行不报　　○各运粮官挂欠数多荆州等卫把总陈嘉谟等降级有差
　　○兵部尚书李化龙以辽东按臣熊廷弼言谓河西款事业有次第东虏酋长秃计打不害三台吉十倘不浪俱至蓟门讲詟其八酋仍至宁前讲议又废将赵梦麟以千五百人往萧如蕙以二千人往俱驻宁前以防不测操纵有机收拾差易今为患最大独在建奴将并北关以图开原而宰赛暖兔等酋鬨然并起河东之扰岂但十倍河西将使广宁大营卷甲赴援则虑西虏之袭吾虚辽阳沈铁各自为守其势又不能相犄角惟当速募有马壮军一万委之能将屯驻要害可为救急一着其安家行粮马匹草料等项约费三十万或发内帑或责成户部计处至宁前兵备乞将推高折枝速令赴任马拯仍候交代其蓟兵应援宁前广宁兵应守开原俱听督抚酌量调遣＜锍-釒＞不报
　　○以甘肃参将王允中为甘肃副总兵大宁都司王道中为倒马关参将德州游击郑禄为宣府永宁参将福建游击刘文原为金山参将原任辽东总兵刘孔胤为神枢二营参将
　　○戊戌命通政司左参议吴默署掌本司印信
　　○高家营参将刘宇＜日攵＞保宁营参将高继光各相更调从延绥巡抚涂宗浚之请也
　　○以兵部覆言达官金从南着抚按官提问并垛军边夫应否豁免俱勘明具奏编差姑停免
　　○工科给事中何士晋催请本科都给事中王德完之命
　　○刑部以热审届期言五城兵马官多有人命重情奉委简报其间或器不合伤伤不合器该城吏书有明申发保之文暗系无名之狱百姓安得不冤自今每年终以五城兵马听臣部考核揭送吏部庶几假课吏之微权寓慎狱之深意
　　○广东道御史苏惟霖陈时政阙失一大僚之隔阂太甚一臣子之恩礼太薄一言官之章＜锍-釒＞大轻一功罪之赏罚不明一思乱之人心宜辑一大工之责成宜速
　　○驸马都尉万炜言管理将军原系驸马今屡推侯伯乞仍如  祖制章下兵部
　　○己亥加升口北道按察使张我续为山西岢岚道右布政
　　○下诸岁贡生员堪授教职者李星枢等四百八十八人
　　○庚子辅臣奉命恭拟  皇太子第五女名
　　○是日赐辅臣李廷机叶向高鲜藕
　　○户部言顷者兵部议募有马壮兵万人以备开原约费三十万责臣计处臣部自老库八万之外毫无所出非恳求  皇上发帑不可又言一开原增兵费至如此假令九边有警各议增兵费当几十倍辽阳兵九万有奇原非无兵兵而不精与无兵等推之九边概可想见户部盖以九万之兵选付操练皆成骁徤不在议增也
　　○襄阳卫指挥薛宗尧管窑四载停造一年没官银百三十有奇命发四川会川卫左所立功
　　○回贼流害地方潼关卫千户高汝泰西安卫百户高继炤各失事降一级
　　○以延绥副总兵张承胤充总兵官挂印镇守延绥
　　○辛丑祭  方泽遣英国公张惟贤恭代
　　○寅刻金州天鼓响地震
　　○长芦御史毕懋康言芦课之坏鹾□之困无如挨单一税初奸□钱似玉等呈献于湾津两监期每年加徵银二万六千以存积引盐挨单发卖会抚按力争其事然其事虽寝其税遂不改至是懋康＜锍-釒＞请罢之
