<!-- { "loadSidebar": true } -->
　　○戊午福建巡抚徐学聚以税监高采徵角□羊不纳又上章诋已乃疏胪采诸不法事言采自数年以来利尽山海罪孽深重诸细琐不俱论姑举其著者闽中盐政引目旧止附海一例续请依山佐之引悉贮司自采入闽奸民林世卿导之私造南京户部盐引俱称依山每封四百引勒银四百余金凡引百封伪者过十之七□人破家吞声切齿自经死者不独朱家相洪士雅等数辈而已又以海禁不通则方物不至每值东西洋船私寄数金归索十倍稍不如意则诬为漏税一物相溷动费千金拷掠之毒怨尽骨髓又私遣人丁四出越贩动经年岁摉求珍异假国用以入私槖亵  皇灵以渔外服尤王法之所不容也所最可异者三十二年以抚按并缺令奸□潘秀等往贩和兰句引红夷诈韦麻郎银钱三万许以彭湖通市臣已奉旨拒逐今臣已告归而红夷又至杀戮□渔荐窥内地使沿海将士不得安寝者是谁启之乎自采坏海禁而诸夷益轻中国以故吕宋戕杀我二万余人日本声言袭鸡笼淡水门庭骚动皆采之为也惟  皇上大奋乾断立命撤收毋令采肆炰烋以中国与外夷为市疏入亦不报学聚之在闽以郤红番事原有功于闽而独委曲高采为朝论不推盖自高采后红夷无岁不窥彭湖矣
　　明神宗显皇帝实录卷之四百四十
大明神宗显皇帝实录卷之四百四十一
　　万历三十五年十二月己未朔中城御史李应魁赈济事竣报闻
　　○户科都给事中姚文蔚劾福建税监高采不报
　　○庚申漷县永乐店地方建  景命殿成竖碑纪事其文曰朕维帝王之兴率本母德华渚洽阳钟灵肇祉载之诗书烁乎盛矣朕以眇躬御极已三十五年仰冯  慈训方内乂安深惟  圣母皇太后功德闳茂千古希闻惟顺天府通州漷县永乐店乃诞育之地淑气所钟宜有表章以示来许用是恭承  慈命量度经营中创  景命殿前门后阁缭以周垣树三坊于门外左为佛寺右为汉寿亭侯祠爽垲宏壮足以昭地灵章浚发称  圣母所为笃念根本之意告成之日  慈颜悦豫朕志用宁爰敕中官守护仍各为文勒石垂诸永久以朕凉薄宁敢方古帝王庶几兹地之无逊于华渚洽阳则有  圣母之烈在其垂裕将千万年则景命亦千万年方为法力所弘护明神所拥卫无疆之福朕与方内共祗承之因为纪其事如此并系之诗曰翼翼京邑漷水萦之璇源远浚载奠坤维尊临长乐欢浃重闱绵绵景命百禄咸宜眷兹汤沐启瑞集禧周原膴膴宝殿攸基重门远阁崇敞逶迤仁祠左拱灵宇右丽甍连栋接乌革翚飞虹祥式阐  慈念载怡爰及薄海耀景咸熙  圣母之德绥此蒸黎百千万祀永永无隳其左寺右祠亦皆有纪文系诗勒之于碑焉　　○辛酉与故太子少保礼部尚书兼东阁大学士于慎行恤典如例并遣官护丧议谥文定
　　○大学士赓等请下考选疏曰臣等窃惟考选科道一事迄今三年臣等沥血请之数矣岂不知  圣心自有乾断只宜静俟而犹喋喋不避激聒之罪者诚见国家之理乱系人心之向背迟此一日受一日之病万万不可再俟也  皇上但见目前无伏马之鸣自为清净四方无巡骢之迹不失小康而不知  祖宗法度日愆日忘国家纲纪日陵日替一旦决裂其害有不可复支者  皇上幸无以多指乱视多言乱听疑此六七十人之扰扰为也以  皇上圣明如日中天使诸臣言而是下之部院台省与天下公是之有  祖宗旌谏之法在维恐其少使言而非亦下之部院台省与天下公非之有  祖宗摩厉之法何畏其多如此则朝廷得耳目之实用天下省逆亿之虚谈藩篱彼此破血胍从此通大道为公之治复见今日臣等亦有辞于天下万世矣不报
　　○壬戌南京大理寺卿林烃请告不允
　　○癸亥命查议陇氏存绝并覆安尧臣功状从兵科诸臣之请也自蜀抚坚为立陇之说而群议惑于流言咸云陇氏已绝兵科宋一韩等言陇氏闻已无后尧臣变诈多端如求陇氏子孙尧臣不令所亲者冒之必利其非陇氏之种者宜改土为流以绝其念又先是处置尧臣有遥授之旨今予职不任事者谓之遥授恐尧臣惶惑反生他心宜俟退日予职任事以安其心顾  上知陇氏有后尧臣不得据镇雄也仍申前旨盖明年而尧臣始退又明年而陇氏之后始立
　　○狭州知州王世熙郾城知县杨师震追赃为民从河南巡按王业弘劾也
　　○甲子总督河道曹时聘以泇渠告成核实公费再请录效劳官员事下工部
　　○山东巡按萧淳劾备御王朝臣等革职提问韩宗功革职回卫从之
　　○乙丑大学士赓廷机向高等再请下考选科道之疏不报
　　○巡视厂库给事中王元翰等以佥□营免太多请停不报方□户久困工科诸臣日以佥□为请及命下拟诸皇亲戚畹缙绅锦衣卫及世职驾校皆优免于是诸珰纷纷庇宥稍有力者各夤缘角□羊免虽诸臣亦自以为难也元翰等言殷实□户一再佥报仅得二十二人乃一月以来富室连章朝上夕下得免者十一人其中尚有逋逸不获及各衙门议免者八九人则实在者三人而已以二十二人之重责此三人其将能乎臣等当佥役之时亦再四研审非一耳一目之力矣何经审之后而营幸乃尔也且有力者既免则不免者必穷使富者以钱神幸脱而穷者以无力舍身毋论非体即将来大事措办不支所误亦非浅鲜也嗣是工部侍郎刘元霖亦以优免诸□覆审为请俱不报
　　○故南京吏部尚书加太子太保曾同亨请恤典与祭五坛仍加三坛造坟安葬
　　○丙寅狭西巡抚涂宗浚以边盐壅滞边饷匮乏乞及时厘正以保封疆疏曰臣观河套十万黠虏朝夕伺隙长边一千二百余里分陴固守仅五万余军昼夜戒严不遑宁息而寒风裂肤严霜砭骨所以奋不顾身为国家固圉者恃此月饷耳月饷之所繇足维恃盐□今南方盐法阻滞□盐不行官引不售□不赴边纳粮中引则军饷立绌枵腹荷戈意外之变职等有不忍言者矣今边□逃者十去其八见在数人皆号泣思逸自以揭债纳粮上逼于国课下逼于债主虽强留之不愿也维  皇上赫然振奋及时整理毋狃目前之近以图边计之安盖官盐之毙于浮引而边□之困于掣支已非一日而万历二十六七年以后浮引盛行掣支亦顿谈者方咎鲁保而鲁保以为亏课之根本不在于存积之壅滞而在于京掣之耽迟旧例每岁两掣每掣四单后因浮课混淆改于八月一掣每掣四单又以盐臣久缺百事稽误迟至十八个月一掣计误掣二年则壅十二单矣今欲拔本塞源必于京掣正单定八个月一掣四单每引照旧例重五百七十五斤掣期已定挨次渐通舍此别无他策矣盖鲁保之意以京掣通其正引以浮引消其余盐为目前近计耳而边□所苦止在于小票随时纳给重挟而轻卖奸□皆走小票则正引坐废榆林道布政陈性学条上六弊告督抚曰夫边引旧例重二百斤官价五钱加纳余盐七钱五分而重五百五十斤堆积三年挨单顺序例也今以小票发卖不随盐单每包至二千五百斤随纳随给人情孰不欲利见少则就多浮引四倍而盐利少引积不售坐困一也既不得利又不得发虽有存积无人承买坐困二也盐志载□盐必挨单候掣顺序发卖彼盐不登单随意中发此有守候之苦又有掣盘之费人不乐趋坐困三也且彼盐发卖执有小票江浙吴楚何所不之夫行盐之地有方食盐之口有数彼既盛行则此无买主坐困四也先年盐法通行则有南□至边收引今小票便利则南□不北南□不北则边□减价赍尽江南坐困五也边方淮盐每引官价五钱并余价七钱五分今江南价止四钱四分边方浙盐官价三钱六分江南止得一钱六分计淮浙二十二万六千余引亏短价银五万七千余两四五年间变产赔偿不复能及坐困六也凡此六蠹率由私盐遍行小票通而官引滞所以秦餋梅等一十八家坐此毙命而三路军需藉盐粮者悉为乌有诚欲疏通盐法以裕军需必剪除宿蠹恢复旧章使盐粮不失原额庶士无枵腹而□免向隅督抚＜锍-釒＞亦咸采是议  上知毙源亦在浮引不在掣支也于是疏下言国家边饷全赖盐引疏通迩来壅滞已极边□逃亡军需何赖且盐斤原有定额如何增至数倍毙源何在命该部看议来说盖盐引斤额鲁保亦言之而浮课盛行卒未可遽革
　　○丁卯大学士叶向高以候面恩三次诣仁德门行礼
　　○调礼部主事袁弘道升广平府推官张凤翔各吏部主事
　　○总督宣大马鸣銮以军饷市赏两缺请发主客年例言分司所积库银仅八千六百余两而军士秋季月粮马料尚需十四万有奇抚赏市本客饷共九万有奇止放四万尚需五万有奇查本镇京运年例已题未发主客兵饷一十三万八千两未题课昌平改拨银五万一千三百二十五两急须派发事下户部
　　○刑部右侍郎沈应文请申明律例重囚病故不系枭首者不必戮尸从之
　　○戊辰升沂州道副使宋荐为徐淮道参政福建参议熊宇奇为漳南道副使东昌知府陆梦履为沂州道副使松江知府蔡增誉为江西兵备副使工部员外叶秉敬为河南开封知府调福建海道沈茂荣为福宁道副使肃州兵备布政李楠为西宁道兵备
　　○山东巡按温如璋劾天津参将顾邦镇革任回卫
　　○己巳升御史叶永盛为太仆寺添注少卿
　　○庚午大学士赓等再请下考选科道之疏不报　　○左副都御史詹沂言天下按差不过三十余处而今缺其半九边则辽东宣大甘肃皆迫邻戎虏为屏藩重地而狭西之茶马河东之盐课皆与辽东等差并急各省则淮阳广东福建江西云南皆缺而广西缺已四年狭西贵州亦候久不代此国家二百余年所未见者乞下考选之疏命诸御史实授差遣不报
　　○辛未密云道兵备右布政边有猷加太仆寺少卿致仕
　　○兵科都给事中宋一韩以大阅屇期戎政久弛乞推李化龙协理不报
　　○壬申  世宗肃皇帝忌辰遣官诣  永陵行礼
　　○户部尚书赵世卿以嘉礼伊迩时绌难支乞裁酌以便供应从之盖是时七公主将降而内监所派金两珠石动价不赀先是内承运所题约直逾一十九万已侈矣及御马监开数又复倍之世卿言臣查万历六年　　皇上婚礼用止七万煌煌俭德载在典彝今公主虽贵典礼虽隆视之  至尊自宜少减矧当此边圉告急之秋帑储悬罄之日昔啬今汰时绌举嬴亦  圣心所不忍也宜每减三分之一应用盖虽减一犹三倍于大婚时数云
　　○调验封司主事朱应奎补考功司主事
　　○少詹事庄天合给假省亲许之
　　○遣刑部郎中金继震护于慎行丧通政司参议王承光往视葬事
　　○癸酉大学士赓等请湔除敕书需命未下
