<!-- { "loadSidebar": true } -->
　　○以大理寺卿曾同亨为工部右侍郎左通政吴时来为大理寺卿南大理寺丞魏时亮为左通政以原任太仆寺少卿张槚补南大理寺丞
　　○壬戌遣内臣祭中霤之神
　　○夺怀柔伯施光祖禄米一年以挟妓犯夜为逻卒所执也
　　○敕蓟州兵备副使顾餋谦为都察院右佥都御史巡抚辽东
　　○户部员外郎王一凤德州管仓差满主事王乾亨往代之乾亨揭于户部侍郎宋纁言一凤库银多剪边数且缩一凤回部为纁所劾下法司问一凤上疏自理言乾亨昔为监兑侨寓德州尝求贷未许今凤任内积出附余银若干粟若干尽数报部不留后来支用益心恨之故为此揭中伤也  上令山东巡按御史勘明奏报
　　○夷酋董狐狸款关献人畜服罪求复抚赏许之
　　○乙丑  孝庄睿皇后忌辰  奉先殿行祭礼遣伯王学礼祭  裕陵
　　○夺南京巡仓御史杨鸣凤俸半年以在差访察搏击为科臣叶时新所参也○先是万历八年安南与广西所辖雷峒归顺二土司争疆事朝廷为遣官割雷顺六甲十六村之地畀之矣至是来使复以失地为言礼部奏茂洽之请亦已甚矣失地于数十年之前争地于数十年之后古所谓狡焉思启封疆茂洽近之矣不若加以文告俾知改图从之
　　○都御史赵锦以人言乞罢温旨谕留之
　　○敕宁夏总兵官署都督佥事刘承嗣以原官挂印充总兵官镇守甘肃
　　○丁卯  孝穆皇后忌辰遣伯方烨祭  茂陵
　　○刑科给事中刘尚志言律文投匿名文书告言人罪者论死诚重禁之也顷御史孙愈贤蔡系周既论李植乃有好事之人造无名帖假二御史名大略谓大学士许国谋去植等蔓引数臣展转授意于二御史使为此奏二御史明其不出己意以自白者观其句语藻丽似不出市井之手且是举也而岂徒哉将以摇惑大臣阻塞言路不至于上惑  天听不止况旧年改涂吏部尚书杨巍之春帖矣今年又悬书于礼部尚书沈鲤之门矣前后阴谋必出一手清明之世岂宜有此宜禁也人臣事君凡以伪为真以无为有皆欺也即近日告病一事言之一人病即群然病一人告即群然告陪客坐笑自如而曰命医不效服药罔功此皆臣所谓以伪为真以无为有者窃为诸臣不取也且闻之道路不谓引咎自避而谓择官待迁则要君也欺之谓甚况于要乎宜禁也夫搏虎者既毙而加之剌则不可言勇故相张居正怙宠揽权  皇上洞烛其奸而诸臣尽列其状处分已竟乃有一辈言事之臣妆缀旧闻不曰交冯保则曰不终丧不曰杖言官则曰毁书院诸如丈田铸钱捕盗多杀之类鼓已如簧之舌而剌剌不休嚼人屡唾之柤而津津有味岂欲将万历十年以前凡居正共事之臣皆谓之党尽行罢斥而后已乎可禁也得旨匿名文帖厂卫五城严缉告病官奉有留旨不得迁次章＜锍-釒＞就事直陈不得摭拾旧事烦言渎扰下所司知之
　　明神宗显皇帝实录卷之一百六十二
明神宗显皇帝实录卷之一百六十三
　　万历十三年七月庚午朔  上亲享  太庙
　　○初延镇抚赏原议动客饷银一万抚臣郜光先因市税足用省支客饷后虏畜日销市易渐少税亦日减至是仅千余两十二年抚赏乃借赏军支剩马价银六千两抚臣梅友松以闻得旨借支银准开销以后如市税不足临期奏请
　　○诏发太仓银五十三万两有奇充蓟永密昌易井陉诸镇年例
　　○癸酉  仁孝文皇后忌辰  奉先殿行祭礼遣伯王应龙祭  长陵
　　○以左谕德于慎行右谕德李长春为应天考试官○命伯杨炳宴普观寺进贡番僧十有二人于礼部
　　○吏科给事中卢逵陈四事一曰重纶音如壬午覃恩迄今四阅岁京官之文犹有未发者矣请谕撰文诸臣如期进呈至于王诰亦宜追万历七年题准例责二司入贺官按季带赍给散一曰酌叙迁四品五品京堂官升迁当以俸为序不得专论资望开速化之渐一曰＜锍-釒＞贡途嘉靖八年题准一科举人止选学正教谕而今一选之中授训导者强半占缺既多贡途遂滞宜复旧例一曰广钦恤近者恤录诸臣每视驳之多寡以为殿最诸臣以畏驳为心多从原罪不敢开释有一郡止一二人者臣谓为民求生多驳奚罪今岁宜一遵敕书开载事例尽心平反  上报曰朕召见辅臣正欲商确治理＜锍-釒＞中有关系者下所司奏闻
　　○蛮莫安抚司安抚思顺出奔金沙江抚臣刘世曾上其事且请以临元游击刘天俸代副总兵刘綎有旨严诘将领致新附远夷之叛者
　　○乙亥传制分遣黄冠赍捧祝文香帛诣历代帝王陵寝命所在有司正官致祭
　　○城平谷县
　　○录云南征缅官军随营官黄怀节等四十二员阵亡兵甘维曜等二十五名阵伤兵揭文等百二十六名赏恤有差腾越州知州今致仕何钰诱制岳贼功多给购银二千两
　　○升署都指挥同知张惟忠为署都督佥事充总兵官镇守宁夏
　　○敕顺天府府尹徐元泰为都察院右副都御史巡抚四川
　　○以太常寺少卿沉思孝为顺天府府尹○山东道御史赵崇善言今之时公论当明者二其一明矣其一犹未明也大典当正者二其一正矣其一犹未正也积冤当伸者三其二伸矣其一犹未伸也其言公论已明者谓斥雒遵而留赵锦未明者则吴中行沉思孝李植江东之羊可立之相引求去赵用贤之逡巡不来也大典已正者谓科场事宜未正者则史馆纪录时事之送阁臣裁定也积冤已伸者谓王宗载于应昌之于刘台胡槚龙宗武之于吴仕期未伸者则楚抚王之垣之于何心隐也  上曰李植等屡疏俱不准辞何谓公论不明史书命阁臣总裁乃  祖宗旧制况记注原无褒贬何缘侵挠只照旧行何心隐情罪无枉已之
　　○甲戌以礼科左给事中田畴户部主事萧良誉为狭西考试官
　　○升南昌府知府胥遇为浙江副使管淮扬海防河道事
　　○复除吏科给事中袁国臣原官
　　○吏部奏仓场官守支事例互异不便奉行也  上曰近来建白繁多诸司宜取  祖宗成法与见行事例参酌允而后覆无事纷更
　　○谪御史龚仲庆外任仲庆疏论李植吴中行沉思孝略言节义羙名也然必垂老无玷而始获表扬一有污玷乡人不齿何也则操执之难而始终易变也即如邹应龙疏斥严嵩岂不伟烈乃播恶云南迄今痛恨往事如斯后来可鉴  上以为争胜镌一秩调外六科给事中齐世臣等十三道御史顾钤等交章论救报闻
　　○故太子少保刑部尚书潘季驯为李植所参削官夺诰至是御史董子行疏理其罪而御史李栋讼其功董之疏曰臣观植论季驯不过二端冯邦宁之狱圣躬偶违和则纵之  圣躬万安则拘之以是为无君一可罪轻信人言谓张居正家属毙于狱者数十人二可罪以二罪较无君之罪大轻信之罪小乃今一年之后是非颇定咸谓罪之大者非真罪之小者为真罪非真而显斥之罪非大而重法之  陛下必有不忍于心者矣李之疏曰臣栋行部淮安闻隆庆间河决崔镇运道为梗七八年民居既宅河水安流修筑十万五千余丈经营一千三百余里两河之岸屹如长城咸曰此潘尚书功也昔永乐间工部尚书宋礼治通惠河功成而未易名  皇上允督臣万恭之请予谥予荫今季驯之功不在礼下又当身存之日使与编户伍宁不隳诸臣任事之心失朝廷报功之典哉疏入俱夺俸一年
　　○户部奏各镇抚按报万历十二年主客兵马钱粮额数  上览之曰近年国计空虚边费浩繁朕心惕然尔部及边镇诸臣各用心经理剂量出入以副朕节用阜财之意
　　○辛巳夜有星如盌霣于沈丘县之莲花集天鼓鸣星随散灭
　　○壬午命太常寺少卿陈有年以原官提督四夷馆
　　○升福建参政顾褒为本省按察使
　　○改补太仆寺少卿衣□非应章为太常寺少卿
　　○诏修  乾运龙德二殿寻报罢时  寿宫及  乾光殿金海亭西安门众役并与户科给事中田大年工科王敬民＜锍-釒＞争之也
　　○除给事中八人穆来辅户科钟羽正礼科陆懋龙李弘道兵科胡汝宁李国士刑科白希绣工科王嗣美南京户科试监察御史十六人李天麟浙江道李尧民江西道孙兖湖广道饶位傅光宅河南道周盘山东道辛志登山西道柯挺狭西道刘汝立四川道李琯广西道黄纪贤顾云程云南道王国弼贵州道陈奇谋南京狭西道孙鸣治南京四川道王藩臣南京广东道
　　○升管理中河工部都水司郎中陈瑛为山东参政管漕运事○太常寺少卿沉思孝太仆寺少卿李植各疏辩御史龚仲庆＜锍-釒＞参并求去不允
　　○甲申以中元节遣侯吴继爵陈良弼伯朱世雍陈王谟吴国乾分祭  九陵伯张元善祭  恭仁康定景皇帝金山  陵都指挥使蒋克谨祭哀冲庄敬二太子寝园
　　○以兵科左给事中王三余礼部主事孙成名为山东考试官以礼科右给事中陈大科吏部主事邹观光为河南考试官吏部员外郎王教刑部员外郎魏允孚为山西考试官
　　○先是户科给事中叶时新因旱陈四事曰明职掌曰禁访察曰并查盘曰申饬滥受词讼皆为南京各差御史而发  上为夺巡仓御史杨凤鸣月俸矣于是南京掌院右都御史辛自修＜锍-釒＞请申饬都察院题覆  上曰近来访察查盘诸事牵率苛扰反累地方访察照前旨禁断查盘事宜著南京都察院会各巡按御史虚心详议具奏如今百姓艰苦朕意只在省事安民各官宜仰体奉行不得偏执争论
　　○丙戌西安府及高陵县地震势如风声若雷
　　○丁亥  成祖文皇帝忌辰  奉先殿行祭礼遣侯徐文炜祭  长陵
　　○命翰林院侍读盛讷编修萧良有充会典纂修官
　　○戊子震郊坛之广利门兽吻震伤榜题利字及斋宫之北门兽吻有旨  郊坛重地  天意示儆朕心深用兢惕大小臣工各宜修省以答  天戒礼科姚德重等言国之大事莫过于  郊社之祀书曰类于上帝禋于六宗传曰吾不与祭如不祭  皇上敬天毖祀靡神弗周而文华致斋不无少间  郊社歆享时或弗亲惟厥咎无在多可不敬哉报闻○以京城巡捕都督佥事曰福佥书后军都督府事
　　○论宝应河功河道都御史王廷瞻升户部尚书兼官巡抚如故总督漕运太子太保灵璧侯汤世隆加少保中河郎中许应逵加正四品服俸京堂内推补先任中河郎中陈瑛主事罗用敬兵备副使莫与齐各升一级海防兵备按察使舒大猷升一级照旧致仕故漕储左参政冯敏功赠太仆寺卿淮安府知府张允济升服俸一级与尚书杨兆王遴李世达何起鸣等各赏银币有差因诏以后河功边功疏中不得叙内阁辅臣
　　○降庆成王府镇国中尉知焎为庶人将军慎金□黾中尉知鲲革禄米一半坐结党敚人财也
　　○敕右军都督府佥书都督佥事李如松以原官提督京城内外巡捕
　　○以原任游击任弘道为广西柳庆参将延绥守备侯琏为延绥左营游击
　　○吏部验封司主事邹元标以母老不拜＜锍-釒＞求改南不许
　　○敕原任兵部侍郎王一鹗以原官兼右佥都御史整饬蓟辽边备巡抚顺天先是顺天缺巡抚吏部推闽抚赵可怀已得旨矣兵科给事中王问卿以不堪边任＜锍-釒＞论之乃改推一鹗
