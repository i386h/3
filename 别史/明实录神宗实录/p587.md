<!-- { "loadSidebar": true } -->
　　○丙午礼部左侍郎李廷机条会试六事一曰文体以正大典雅为宗否者不录一曰礼法士入闱必冠儒冠各不得携酒食筐褁一曰防范场中夜半有暗出席舍径到受卷处所通同胥役将他卷看择采取抄誊而弥封誊录所亦有贿雇稍通文义之奸人溷入其中抄取人卷作弊者并宜缉禁一曰经房场中易诗书三经取中文卷皆以一房为举主独春秋礼记二经每经两房共之于义何取宜自今更正与三经一体足以寡交省事一曰民便会殿三试百凡供用止将解到钱粮着本部人役买办不扰铺行＜锍-釒＞奏诏谕礼臣曰文体敝坏至今日而极非独士习之陋亦因阅卷官自繇此轨而进相师相尚莫知其非以此取士士安得不靡然从之今后房考官见有离经畔注穿凿揣摩及摭拾佛书俗语隐讳怪诞者必弃不取甚者参罚仍刊布谕旨预使闻知
　　○丁未辅臣朱赓＜锍-釒＞请允放兵部尚书萧大亨时大亨以屡被人言连章求去不允会计期迫吏部缺尚书三年屡推不点外廷颇疑  上欲临时点用大亨于是兵科右给事中吕邦耀敷陈计事指摘大亨甚力辅臣赓因言大亨求去而科臣为之劝驾大臣去留取自  圣裁惟是道路讹传听闻可骇夫  皇上所以屡留大亨者止为大亨老成练达熟谙边务本兵不可无此人非欲用之于吏部也而天下固不能无疑今惟求  皇上速点一精明端亮人心共服之人使为冢宰以主大计于大亨或念其练习枢务仍留本兵或悯其情词真切曲全大体则舆情自服矣不报
　　○戊申  世宗肃皇帝忌辰遣官祭  永陵
　　○互调蓟镇总兵尤继先为延绥镇总兵延绥镇总兵杜松为蓟镇总兵先是继先收餋降夷至八百余人倚为精锐蓟辽督臣蹇达忌之上议以蓟镇与他镇不同修守为上收息蕃多恐夷情难驭致贻后患请调继先于别镇章下兵部枢臣萧大亨覆如议而以延绥总兵杜松廉威素著与继先更调仍令继先将所蓄夷丁携至新任安插停妥用清隐忧  上皆从之仍谕蓟镇督抚道将各将见在南北主客官兵从公挑选时加简阅务使可战可守斯为完策其二官闻命可即日就道勿得迟滞　　○升工部郎中赵可教为河南管河副使湖广佥事姚尚德为福建副使南京刑部郎中韩策为山东驿传道副使
　　○己酉始命考散翰林院庶吉士
　　○升光禄寺寺丞钱士完为南京大仆寺少卿南京刑部郎中常道立为浙江右参议
　　○调吏部稽勋司主事刘应奇为考功司主事
　　○庚戌延绥抚臣涂宗浚＜锍-釒＞言保宁密迩镇城距红山市口仅三十里先年原设参将弹压一面兼抚夷情诚重之也波罗介在延西向水怀远之间先年原设守备已足御防万历二十七年前抚臣王见宾因虏情孔亟议以波罗守备改设参将至二十九年前抚臣孙维城查波罗将官分属止二堡边叚六十里不足一将统领故裁参将仍复守备无何前抚臣郑汝璧因查各路兵马保宁参将兵止六百波罗守备有军千余遂议保宁参将移置波罗波罗守备移置保宁盖彼时中路未有摆酋之警故议设守备亦足以守今臣到镇以来西路大酋勾众鸱张中路摆酋乘机豕突十日之内三次扰边该堡守备兵寡权轻未足备御臣已便宜暂调署事游击于翔仪驻守保宁守备麻昆驻守波罗防秋幸保无事盖波罗虽要冲外隔无定一河虏马势难徒涉今以波罗参将仍复保宁则有警先可迎敌足待镇兵之援而保宁守备仍复波罗则据河扼险亦足自立守备兵马悉如旧额多余之兵拨归参将庶营堡皆宜战守两利章下兵部
　　○革阳昌王府奉国将军袁累二子为庶人以冒滥封爵故也
　　○赐朝鲜国陪臣宴命礼部侍郎李廷机陪侍
　　○天下群吏府尹等官徐申等以入觐至京
　　○壬子升庶子吴道南庄天合为少詹事兼翰林院侍读学士谕德冯有经周如砥为右庶子兼翰林院侍读中允傅新德史继阶赞善林尧俞司业朱国祯沈＜氵隺＞为右谕德兼翰林院侍讲编修汤宾尹孙慎行何宗彦顾秉谦陈之龙邓士龙郭淐俱为中允兼编修简讨蒋孟育赵用光刘一燝俱为右赞善兼简讨
　　○革辽阳副总兵杨如松守备白璜职仍命巡按御史御提问先是达虏入犯长勇堡守备白璜惧甚不敢迎敌纵虏大掠而去总兵杨如松又匿不以闻至是枢臣萧大亨上言一禠未尽其辜宜提究正法从之
　　○南京妖人刘天绪谋反事觉捕获天绪本河南永城县人流寓凤阳府临淮县朱龙桥崇奉无为教主妖言朱龙桥有七千里云程其处有退骨塘入浴其中即可脱骨成佛里民王宗张名吴凤龙等皆信从之各署妖号有十二天十二佛十二星之名久之徒与渐众南北千余人遂怀不轨自称为辟地定夺乾坤李王与南京寡妇岳氏奸通先是秋九月天绪造妖书一册声言冬至日李王出世与宗等约曰若等以十一月朔旦从我至神烈山如吾当帝者吾拜天即便有豪气上腾如无此气即吾无帝分至期宗等如言与天绪登山升志公说法台拜天望气无所见既下山至朝阳门外果见黑气一道状如天河自西北亘于东南宗等遂信为真主相与定谋购造弓刀器械勇巾红服天绪复自号为龙华帝主岳氏为观音  世僣封为后岳氏复为其子求封官爵天绪用赭帛书封钦赐护国将军国公与之又伪封王宗等十余人为国公侯伯将军指挥等官约于是月二十三日长至节乘百官谒  陵举事会其党陈继学张应登等惧事发祸及先期告变御史李云鹄密捕尽获之讯实以闻章下兵部
　　○丁巳辅臣赓类进一年讲过经书讲章
　　○戊午以履端将届赐辅臣赓及讲官李廷机吊屏门神等物
　　○庚申肃王绅尧进献马匹  上赐王白金三百两
　　○以军功赠已故南京工部尚书叶梦熊为少保
　　○降补原任浙江副使康梦相为云南左参议
　　○辛酉狭西总督李汶以将离任条议安边五事一葺松塞松疆土脉疏松易于剥脱议随时修补一创冲堡吴桥营地方乃四通八达之区每遇虏患民无可避之处应援亦难卒至诚筑堡城一座设守备一员拨军八百或五百马步相兼一明顺逆往岁延镇出捣功次八年未勘沿边将士皆怀怨望议请申明以后各虏果恪守款约所在官兵不得妄起事端如或要挟背盟内讧即许大行剿杀及有阳顺阴逆西犯甘肃等处延宁即集兵捣剿仍以血战为功不以开衅为罪若各部内有恭顺者仍令照常款市勿使惊疑助逆一传边烽宁夏中卫与固镇靖虏芦塘永安等处相联止中有黄河之隔耳每至冬深达虏繇中卫所属踏冰过河南犯永安靖芦一带犯后二处每每互相推诿议以后中卫地方若有虏贼过河南犯消息务先期传报永安靖芦等处接传设备一停番堡先万历二十四年狭西巡抚吕鸣珂题议河州境外猊工川地方修筑八角堡城原在境外猊工川之间距河州二百余里彼处既无军民村落且系海虏往来之场若修筑一堡设将增兵则荒漠之地应援为难今火真揣库儿等每以掠番为繇窥伺内地倘闻与番筑堡必来阻绝粮道在工官军未免枵腹必致意外之虞议行停止章下兵部部覆如议惟以吴桥建堡一事关系重大再行延狭两镇督抚会议举行从之
　　○国子监司业沈＜氵隺＞条监规三议一叙拨之规必月日既满方与拨历未及期者一日不容假借一假旷之规监生逃回者该监呈部行提三月不到除名一参处之规凡经该监处分者不许夤缘幸进如从别衙门送监者径自驳回仍行重治  上谕礼臣国子学规  祖宗朝戒谕甚严所以教化大行人才称盛近来傲□□有成风恬不畏法并一二文具亦尽废弛士习如此安望用之异日＜氵隺＞此议有关风教其着实申饬行之
　　○壬戌  皇太子第二子生　　○罢革甘镇镇海堡游击张＜棥心＞功回卫以其贪懦不任职起原任参将祁德代之
　　○癸亥以岁暮行  大祫礼遣官祭告  太庙  祧赐辅臣祭余脯醢菜酒
　　○遣官祭  太岁月将及五祀旗纛等神
　　○辅臣赓＜锍-釒＞言考察之期不越二三日而主察大臣尚未蒙批出伏思  皇上天纵圣明事必当机而发意者于贞元交会之际焕然下明诏与天下更始乎斯其时矣望简臣屡疏即赐  乾断又请亟命考选行取诸臣稍迟一日又过一年非所以彰精明之治功开维新之泰运俱不报  以甘镇火永二酋抢掠内地降营将杨定国二级带罪管事杨国珍革任行巡按御史提问  兵科右给事中宋一韩疏言臣闻定乱之主不希销锋息马之烈而以锄暴绥良为威耀德之朝不务招携纳款之名而以闭关谢质为武窃见贵州铜仁府红苗不清朝廷轸念遐方诏以议处抚臣曰苗依山阻箐不可绳以汉法已之便臣固心韪之然犹以为有未尽者则剿抚之策当决主客之兵当议而首从之罪当分也夫征苗之役
　　世宗朝有行之者万镗主抚养恶滋深张岳主剿除恶几尽抚可常恃乎该抚臣晓兵多算诚亦张岳其人顷者山路贰苗之捷计能因粮于敌成斩首四千之功岂其蠢兹红苗独难言之失铜仁之苗黔剥虏之灾也则宜以黔为王邑梅麻阳之苗是助黔为虐者则宜以川湖为客调集土汉官兵犄角并进虑无不破竹一百二十里之小丑即不烦三省之力可也交夷不庭自黎维潭复国不通贡者十年子维嗣新立一旦叩关请袭都统之封朝廷尚未之许也无何而贡献至矣抚臣曰来享来王自是清朝盛事许之使臣等亦心韪之然犹以为有未尽者则印信之予太急贡献之许太亵而安插之令太徇也夫中国所以尊于四夷者止此封爵印信耳今维新尚在侯袭而印信突已颁之又何以示中国重乎或曰该国进贡表文非印不可不知其既臣则为贡其未臣则名为赂焉有堂堂  天朝而可以赂遗乎则代身之金人补过之方物其事不经见也今宜责成贵州抚臣如张岳之委任不邦宪搜捕首恶龙许保吴黑苗庶其涂炭可拯而中国之威常震又责成广西抚臣力能谢总则谢绝之即不能谢绝亦当待维新承袭都统之后收其贡献其议安插莫氏亦须督抚悉心计虑无使朝君暮讎一方重罹荼毒庶其绦笼在我而中国之势常尊矣  上令兵部详议以闻  皇太子第二子三朝告  奉先殿
　　明神宗显皇帝实录卷之四百二十八
大明神宗范天合道哲肃敦简光文章武安仁止孝显皇帝实录卷之四百二十九
