<!-- { "loadSidebar": true } -->
　　○浙江巡按监察御史郑继芳上言今岁京察于权相之渠魁奸党之元恶并物议夙腾久应黜逐者俱一旦去之不可谓不公公道所不平者止三四人而或出于私讎或出于谋逆实皆大有关于邪正治乱之数先是王元翰以贪被论攻者十一救者十九同谋力救之人为解脱诬陷之计太宰亦谓同乡一二少年尚欲庇护指胡忻史记事言也太宰密发访单四款内一款访王元翰之党忻与记等计无所之乃益为合谋安排布置蜚语妖言乘考选植私交如徐缙芳等皆得入幕王图等亲造臣之家报以中臣与科臣王绍徽台臣刘国缙等其辩疏凿凿可据故科道传有公单云五鬼倾陷阴贼造捏妖书五鬼者徐缙芳李炳恭徐良彦李邦华周起元也诸奸见阴谋毕露值有金明时论王图等之疏于是变谮润为肤愬动以秦脉为言挑激太宰借公典以行报复考察之日不论生平廉贪惟曰今日之邪类且恐指邪无据又曰奸人余党巧以浮操脱元翰之贪因以去邪脱元翰之党凡事外事内与计佐计之人靡不秉公争辩观许弘纲之疏其词最婉其心亦最苦矣两京一体也服南察者皆曰至公至明极严极当而于北顾未之与非为被察诸臣惜不过为此三四无罪之臣惜并为世道惜也公愤者亦为被察诸臣争不过为三四无罪之臣争并为世道争也奸人坏异已之功名小坏老臣之德业大坏老臣之德业小坏  祖宗之典章大惟  皇上一切置之不理奸人得以窃大权太宰前欲去之奸竟未去得一人而被者反是元翰等所欲中之人是太宰本无私而图等以其私成太宰之私太宰原不党而图等以党成太宰之党此中隐祸宁不为世道寒心哉是假书不可不问其从来要挟不可不究其实迹而一切私单必不可不讯其来历则借公行私以阴坏大典显树私交者可不为国家一明正其罪也
　　○巡抚四川乔璧星奏建南自土官安世隆被剌后其妻禄氏以争继为名阴纵部夷所在蠭起去岁禄氏又故其党仍以拥立禄祈为名各寨结夷乘机倡乱甚至劫掠职官戕伤吏卒而披猖极矣合将四川总兵官移驻越巂会同该道便宜相机擒剿清复村屯葺理关堡务期敉宁其行都司屯局佥书改为建南游击将军即以威茂参将陈策调补操捕佥书张洪烈革任回卫永不叙用即以屯局佥书庄安世改补仍兼屯局员缺免铨其遵义威茂参将俱听兵补除补募兵粮饷如别议抽角□羊庶法纪严而人心奋遐荒赖之矣兵部覆请从之
　　大明神宗显皇帝实录卷之四百八十二
　大明神宗显皇帝实录卷之四百八十三
　　万历三十九年五月庚子朔大学士叶向高言昨该臣具揭以大臣去留请
　　上裁断今日蒙发下尚书孙丕扬本令臣拟票或留或放未知圣意所存丕扬为被察诸人所怨攻击不休方欲丕扬速去臣若拟留必复致恨于臣惟是国体所在不敢拟为拟放  上曰孙丕扬公忠直介着出温旨勉留供职大臣分义体国奉公何为自便相率求去萧云举许弘纲都着即出以后各官不得立党狥私纷纭攻讦贻祸国家违者重究
　　○礼部题据兵部员外范守已疏称去岁十一月朔日食时刻有差治历明时国家要务万历元年至今日食凡十余次其差或一刻或二刻多至四刻而止即交食有差恐推算未的宜讲求者一也前代每若干年修改一次汉凡修改五次魏至隋凡修改十三次唐至五代周凡修改十六次宋凡修十八次金至元末凡修改三次本朝二百余年未经修改岂能必无差讹宜讲求二也原任按察使刑云鹭有古今律历考一书综采详密且家在安肃密迩京师可令与守已并钦天监官互相参订有词林儒臣旁通律历之学者亦可时与折衷又钦监官正周子愚言大西洋归化庞迪峨熊三拔等携有彼国历法参互考证固有典籍所已载者也亦有典籍所未备者当悉译以资采用乞照洪武十五年命翰林李翀吴伯宗及本监灵台郎海达儿兀丁回回大师马黑亦沙马哈麻等译修西域历法例取知历儒臣率同监官将诸书尽译以补典籍之阙天下之大岂无一二知历之人伏在岩穴容臣等行文采访果有专门之学不妨取来共相考订庶历法精详有光前代非熙朝盛事哉
　　○总督仓场孙玮覆御史苏惟霖条陈朝政一曰钞关剥舡日久弊生宜责成该关司属预为点闸总甲料理舟楫剥船起粮多用木斛卸粮又用铁斛木斛小铁斛大剥户旗军借为窃盗口实议每船一只动支本户抵船银两置袋二条将本船原米封识其内仍置铁斛一只起卸俱用奸毙可厘二项严劄该关及通粮厅司官着实举行一曰免尖及轻赍一分官银宜议免尖一节先经本部覆有成案无容再议轻赍银两准备运船沿途盘剥之支费每年类解漕司分为三七三分给本帮运官余呈验通州坐粮郎中查算支扣后欲杜运官侵欺之弊总贮库济库正汹溜之际无银可用坐延时日及关领之时穷旗俱散徒饱运官两失之矣议三分之中将一分照帮次给各总分角□羊遇有＜亶＞缆人夫起剥之费当即呈明漕储道支用事竣册报通厅并呈本部核实准销庶运官不致侵费而旗军亦免守候之艰矣一曰挂欠赔补宜确某旗挂欠即追本甲直至产绝后已等而百户千户以至指挥把总责有专否罪宜分别固未可专责随帮而通领运开领运以谢过之路也查议单随帮自千户百户以下漕司特精于考选而佥补旗甲尤严老幼不堪及买富差贫之禁宜行各该衙门将运粮等官责令掌印官从公遴选后有不效定行反坐佥补军旗亦仿此法一体申饬庶人无侥幸之心而运绝猫鼠之弊矣依议行
　　○辛丑大祭  地于  方泽遣公张惟贤恭代  祭  太岁月将之神遣本寺堂上官行礼
　　○酉时大雨雷震正阳门楼旗杆毁
　　○先是刑部主事秦聚奎上言计典不公尚书孙丕扬言臣谨奉命于三月初二日考察京官焚香誓天期于至公至当既竣事谓可不负付托十三日忽有秦聚奎暗受群奸唆使救被察者七人初臣受事即对众言人情险诈不必管门户分合只照六年官评定其去留偕同事诸臣照单程量分别轻重毫无枉滥谨将聚奎所救七人原收访单随本呈御览
　　上曰考察大典自辩代辩明禁甚严秦聚奎汤宾尹等照前旨处分其单开事迹姑免深究金明时候覆疏另处卿秉公持正朕所鉴知遵屡旨即出不必固辞
　　○狭西庆阳府岁贡刘凤德候选判官籍假推官名色借用勘合驰驿用轿摃夫至二百六十九名随从人骑驿马一百四十匹旗帜各项称是巡按御史毕＜棥心＞康以闻命吏部重处以后各衙门题差不许狥情滥及其假借名色勘合一概严禁违的参奏处治
　　○兵部奏南京卫官梁心恒蔡万春借差遣牌骚扰驿递为浙江抚按参奏命着南京法司提问
　　○吏部尚书孙丕扬以衰老鳏旷七＜锍-釒＞求罢
　　上曰大臣报国当以纪纲为重如何近来都欲径去冢卿首先倡率大义谓何着该部司官传谕勉留供职
　　○南京吏部右侍郎史继偕考察疏上月余以病请放不允
　　○壬寅准吏部考功主事胡来朝回籍餋病
　　○掌京畿道御史徐兆奎上言臣观今日天下大势尽趋东林今年计典之误实繇于此盖无锡县有东林书院宋儒杨时祠也顾宪臣自谪官归会林居诸臣讲学于此未几其徒日众挟制有司凭凌乡曲门遂如市矣黄正宾者以赀郎冒迁谪名因结淮抚东林所至郡县一喜一怒足系诸有司祸福凡东林讲学所至主从百余该县必先设厨传戒执事馆谷程席之需非二百金上下不能辨会讲中必襍以时事讲毕立刊传布远近各邑行事有与之左者必速改图其令乃得安今已及浙中诸郡矣杨龟山失足蔡京君子讥焉宪成之结淮抚不过以淮抚为蔡京耳宪成学术驳襍颇似王安石而行远不逮即家食而之淮之浙席不暇暖与其徒书扎所及大能使南北交攻邪正角胜而党附者不曰清流则曰清议之臣岂谓天下耳目尽可涂哉丁元荐借许弘纲近＜锍-釒＞以发难谓其不当避正谓东林三才所欲处者不当救耳工献媚以应当事者之一快而不难极文致以启下石者之效尤元荐其谓何也秦聚奎之疏特为金明时要挟非真而发其引暗六人者因时情所惜并言之耳六人中应有亦为人快者所惜者王绍徽乔应中刘国缙耳元荐乃概目为奸党欲齑粉之亦足骇矣自吴亮发顾宪成书宪成始干物议元荐不咎宪成贻书之轻与吴亮发抄之谬而深尤于言官抨弹之及且并诬为昆宣党诬人言尽抑何据也元荐身自党附而反以党诬人言尽奸欺而敢以欺济恶身所欲卖者为谁而心所欲倾者为谁明所击者者在此即阴所扶者必在彼所混排者未必非今日独行之君子所甘附者未必非后日论定之小人矣至东林败坏天下其祸更显盖自假讲学以结党行私而道德性命与功名利达混为一途而天下之学术坏自濡足淮扬而气节坏自广纳贽币庇短护贪而天下之吏治人品并坏自游扬之书四出而天下之官评坏自指摘之怨生而移书掜单假计典尽剪其所忌而天下之元气坏凡典计滋议始于假书之播弄私书之把持成于金明时发假书之一疏激于汤兆京要挟之八字太宰不言假书有无其意甚婉兆京欲为人杜发假书之隙而以要挟驾词其巧而实拙假书终未发出难以径坐王图至以断秦脉三字误太宰处诸臣则王图南师仲胡忻均不得辞其责也乘计察而私书荧惑者东林为祟赍书者吴志也代为送者吴忻也当事者不预绝其源徒咎于秦聚奎之阻挠复虑台省之有言不已左乎史记事访单至二十余屹然不动何以服天下兆京得管京察实史记事力记事不处岂惟太宰之私其乡亦京兆所以报知遇也兆京一出两受计于东林旋修谒于淮抚狥私交忍负  君父触目皆是世变真莫知所终矣
　　○癸卯赐崇王翊＜釒爵＞谥端鲁府新蔡王观煃谥恭惠
　　○诏吏部百官既考察停当年老有疾并老疾者勒令致仕贪酷为民罢软不谨冠带闲住浮躁不及降一级调外任先是三月初二日吏部等衙门以察疏上至是始下内右春坊右庶子升南国子监祭酒汤宾尹不谨翰林院编修升右中允陈之龙浮躁兵部员外郎郑云鳌等老疾户部主事张萱等贪工部员外郎徐良辅罢软无为吏部员外郎升参政朱应奎吏部司务闪继迪户部员外郎李戴黄金玺刘戡之柯有斐殷盘等礼部主事降经历郑继先刑部郎中升副使陈乾亨员外郎余餋蒙主事徐大化等工部原任郎中范钫陈民志张嘉言等御史康丕扬沈正隆户科给事中升南京太仆寺少卿姚文蔚降行人司司正顾天峻国子监典簿陈治责等俱素行不谨户部主事金玉节官箴张京元黄建中程嘉宾许鼎臣徐銮兵部员外郎罗相刑部主事鲁史简较添注王元翰工部主事降酉阳司经历范汝梓工部主事马天锦陈国是御史升佥事邓澄御史吴亮刘国缙大理寺右评事管橘礼科给事中升参议戴章甫兵科都给事中宋一韩工科给事中钟兆斗行人司行人历升知府谢廷谅顺天府儒学教授升翰林院简讨杨师孔降太常寺博士添注李腾芳等尚宝司卿添注彭遵古俱浮躁浅露吏部员外郎胡东渐户部郎中升知府涂乔芳户部郎中升参政蒋之秀户部主事张太阶主事杨恩兵部员外郎升参政张餋蒙主事张汝霖刑部郎中升参政赵会桢主事陈鉴等光禄寺少卿添注赵拱极俱才力不及
