<!-- { "loadSidebar": true } -->
　　○甲寅先是工科都给事中刘弘宝等题总理河道尚书舒应龙霪雨异常＜锍-釒＞请赈沿河各州县又本部署部事左侍郎沈节甫题浙直闾阎萧条乞停  龙袍之运至是工部覆淮徐一带被水灾民敕抚按作速勘实破格蠲赈浙直织造  龙袍除春运已到外以后未到运数量免一二以节民力不允
　　○升蓟镇大安口守备徐栋为遵化辎重营游击
　　○乙卯夜五鼓彗星见于井度长三尺余
　　○丙辰予鲁府福安王寿鉁祭葬如例
　　○  仁孝文皇后忌辰遣伯陈如松  长陵行礼
　　○己未河南巡抚赵世卿言卫辉府获嘉县路居冲要差役浩繁兼自万历七年以来灾沴频仍瘟疫盛作人户逃亡过半户部议请将本县孝和等社硝磏荒地一百四十四顷五十三亩有奇该粮六百一十八石有奇尽行除豁并蠲其已前积逋从之
　　○户部覆云南西井原额盐课减去实徵定数崖泉新兴二井既废课银明与除豁其东新井照今议每岁徵银如数尽作新增入额充饷以后废井复兴及别地产卤不许隐匿私窃傥盐卤先盛后衰即当勘议酌处以苏灶困从之
　　○礼科都给事中张贞观言祀典关系甚重日久遣代非宜我  太祖高皇帝制为  祖训一书其款约十有二而始于持守即继以严祀谓凡祀  天地  社稷  宗庙精诚则感格怠慢则祸生故祭祀之时皆当极其精诚其风云雷雨山川等神亦必敬慎自祭勿遣官代至于明著遣官代祀者惟  历代帝王并  旗纛  孔子等庙而前一日犹沐浴更衣处于斋宫□□禀□□禀焉不敢即安也  祖宗一代之谋谟实子孙万世之法守  列圣相承罔或失坠即我  皇上御极以来始何常不兢祀事后特以  圣体违和间有遣代耳乃今则视遣代为固然无论  郊社之隔越即  太庙咫尺犹尔矣无论冬夏之寒燠即春秋适调犹尔矣诗云顾我蒸尝汤孙之将明非类不飨耳兹所遣代者不过勋戚之胄彼其气果能与  祖考通乎抑安在其为飨以类也方今淮甸之水畿辅之旱湖襄之风霾兖豫之淫潦所在为沴而地震天鸣甘宁殆无虚月流星火光辽蓟屡有报闻沈阳之天火焚毁千家留都之迅霆煨及  陵树固可以徵天心之仁爱而亦可以见宗公之怨恫则竭诚以格  祖回天正今日吃紧第一义不报　　○庚申吏部题科道乏人查照先今题准事例将在外进士举贡出身推官知县等官历俸四年以上查访其考荐优异舆论共推足堪台谏之选者坐名行取其在京行人博士与进士出身中书舍人国子监博士等官候临选之时一体取选南京者先行查取大约俱以历俸四年以上为准从之
　　○礼科都给事中张贞观复＜锍-釒＞请  庙享缘秋祭届期恐  圣心玩愒日久复以遣代为常谨援  祖训披愚衷预渎宸严盖冀  皇上之忄□番然一悟格  祖回天也而复有旨暂委公徐文璧恭代矣夫今兹之祭秋祭也其自宫至庙为地几何奠献祼将为时几何质明而行顷刻可竣何得以暑为解即  圣体之调摄为信乎则  陛下之久处深宫果日飡苓饵木耶抑不免耽麴孽也果日歛精啬神耶抑不免溺隹冶也果寝兴有度耶抑不免俾昼作夜也  陛下当自知之可信于  陛下之心即可信于臣民之心可信于臣民之心即可信于  列圣在天之心  陛下虽遣代而臣等谓可必其来享也傥不能自信于  陛下之心何望信于列圣九皋之鹤鸣闻于天宫钟之鼓声闻于外即人不可欺而况于神乎已不可欺而况  祖考之与  皇上一气感通尤为日监在兹者乎不报
　　○辛酉总督仓场覆御马监仓场原额料岁派四万七千石三场草共一百七十四万束自万历十三年增添内操马三千匹岁增料二万五千石草六十万束去岁业经户科条议本部题覆清查见在马骡驴头共止二千六百六十五匹又查出余积四色料共七万九百九石三场余积草共一百四十五万六千九百九束题请酌议裁减随奉减料三千石草十万束之旨夫题请清查马匹正欲据见在实数酌派料草无使虚冒也其清查料草正欲据羡余实数作正支销可减召买也今马匹清矣而料草不为酌议与不清何异羡余报矣而不得作正支销与不报何异据查余积料七万余石仅减三千余积草一百四十余万束减十万与不减又何异且料如豌豆黑豆尚可久积若菉豆大麦则一年即坏耳料积而腐草积而朽孰与存银在库不虑亏折乎腐朽则不可饲马孰与尽行支放使马常食新乎夫岁费十六七万金以供马匹日耗则餧养之无效可见去岁夫师庵草尽被灾而草尚积余则革料之当减甚明始无原额马匹草料即十三年增马三千增料二万五千草六十万矣乃今见在马匹止二千六百有奇耳不惟原额无存且于增添之数不满然则原派草料尚可议裁况新增草料犹然不革乎臣查该场注销文簿止有收放数目并无马匹及日支数目虚冒显然况该仓场见有余料七万九百足支二年余草一百四十五万六千九百九束亦足支年半若不及今支放必到腐朽是以有用之物而置诸无用之地也不允
　　○浙江巡按彭应参题顷朝鲜用兵两师压境经略宋应昌令沈惟敬往来如织及碧蹄一战我师长驱之气已沮倭奴请贡之词愈傲而经略代求之说愈坚时台省诸臣争之甚力随奉不得轻许通贡之旨臣切思倭奴通贡断不宜许  皇上可一言而决耳今旨谓不得轻许是明示以权宜可许之意也及得当事手书称倭奴碧蹄馆一战之后畏威服罪乞哀通贡不出五月可了夫是役也大将仅以身免倭奴何畏之有而固乞哀求贡岂真有心悔罪耶不过经略以师出异域久无成功阴许通贡速得倭奴回巢归朝叙功耳臣窃计之倭奴通贡势必自宁波入而绍兴杭嘉等处皆必经之地臣恐地方惊扰设备劳费万一乘便肆螫则边海重地财赋奥区其受荼毒当不知何如烈也此其害之在地方者又思天下财赋岁入不过四百万北虏款贡浸淫至今岁费三百六十万罄天下之财仅足以当虏贡所幸东南无事耳傥倭贡之套再成则自淮扬苏松两浙闽广间在在皆可开市皆当御备而喜功黩货之夫又复簸弄其间则东南市费当亦不减西北此其害之在国家者臣愿  皇上断然不得许贡不必调停两可开诸臣以藉口之隙愿辅臣本兵各输忠赤毋过听匪人自便之计仍敕兵部严谕经略诸臣乘今六师既集沿海有备之时极力长驱务令倭奴片帆不返下所司议
　　○壬戌以礼部左侍郎赵用贤为吏部左侍郎
　　○升四川按察使李士达为山西右布政使
　　○癸亥命礼部左侍郎兼侍读学士范谦教习庶吉士
　　○吏部题原任礼科给事中杨东明起补吏科原任山西道御史敖选起补福建道原任浙江道御史赵士登复除原职
　　○升陕西副使杨德政为山东左参政
　　○甲子大学士王锡爵等题时交秋令阴两新凉论  皇上调爕之常理静久当动论臣子瞻依之至愿蓄久当通属者天象示变  圣心警惕亟下修省之诏计  皇上独居宫中左右顾问之无人亦必有穆然深念思与臣等一见者臣等窃惟事天以实不以文降服乘幔撤乐出次者修省之文也君臣和德饬纲陈纪者修省之实也惟是朝讲久旷堂陛不交往往有  天语亲传而德意不宣于下  宸翰亲决而威权不制于上合无乘此修省之时少赐须臾之间使臣等与百执事皆得仰睹威颜于以尽舒久郁之人望大振积弛之朝纲庶几和气可回灾祲可弭且臣等夜视彗星渐近紫微垣于象为君于地为藏神布政之所尤不可不深畏尝闻天地之理阳伏则阴飞正赢则邪缩在里舍愚民尚有禳星镇宅之法而况  皇上身系泰阶之符五行七曜所从受纪顾当此非常之谴异而欲以寻常修省弭之岂有响应之理更望慎起居于宫闱缓督责于左右寡嗜欲以防疾散积聚以广恩于以上应紫微垣示戒  君身之象此亦  天子之厌禳也不报
　　○赐日讲官掌司经局洗马兼修撰敖文祯乘传养病给路费纻丝
　　○吏部推南京刑部主事邹元标为陕西提学以工部郎中沈季文副  上点副者
　　○丁卯总督仓场户部右侍郎褚鈇题臣见一年所入止四百五十一万二千有奇所出至五百四十六万五千有奇是所出返多所入九十五万三千有奇而钱不与焉再三看详不胜骇愕臣窃惟自古圣王必量入为出而周礼冢宰制国用计三十年之通必余十年之积我国家财赋岁有常供迩来耗费日甚去岁宁夏之平朝鲜之援输饷四出动逾百万有识之士大为寒心乃北虏犹然效顺省直无大灾沴而一岁之入尚不能供一岁之出设使天下有意外之事接踵而至不识将何以应之乞敕户部会同九卿科道从长计议究其匮诎之繇豫撙节之实诸凡冗官冗食可裁者裁各省直历年拖欠当追者催比务俾储蓄丰盈  上是之
　　○礼部题查勘过宁夏达贼入犯井沟口官军就阵擒斩贼级一百七十六名颗口夷器马驼牛羊称是照例择日宣捷并告  郊  庙
　　○户科给事中吴应明题近见兵部差沈丙懿密访夷情内称关白中毒已毙平柴二贼相图经略总督了无报闻臣观倭奴攻陷朝鲜易于破竹乘胜之师何所不逞乃我师一集辄弃开平而不顾守王京而不坚岂诚畏威远遁哉自古行师不战而退者非军中有疫则国中有变未可知也夫倭奴情形未有真见我师进止当有定画粮少当请增饷不当请还兵若惮远追当议聚屯不当议撤放朝鲜之地岂无平衍可黍可稻者相其地利务为耕种略如充国之屯金城孔明之田渭氵□宾而时以馈运相济兵虽留不忧食也至于所谓留兵唯阳示之战以张其形不当急迫之战以疲其力惟协守开平王京以固其防不当散守各路诸岭以分其势则清野坚璧亦可长不困矣而胡为遽议撤乎惟撤兵之议起于如松议者纷纷谓其人本无奇恐一举不当尽露平生故欲退而为规避之计或谓其富贵已极故欲坐而为安享之图古人云匈奴未灭无以家为如松世受国恩身膺推毂宁可如是伏乞  皇上特旨宣慰如松嘉其旧绩勉以新功务拒岛寇归巢务期朝鲜复祚仍申谕应昌移驻王京身先倡率务与如松同心协议下所司议
　　○户部尚书杨俊民以科臣杨兰论劾乞休不允
　　○戊辰巡抚宣府佥都御史王世扬题斩获安兔下部夷首级三十七颗请议升赏
　　○以礼部左侍郎兼侍读学士范谦同陈于陛教习庶吉士
　　○庚午  成祖文皇帝忌辰遣侯孙承恩  长陵行礼
　　○兵部覆四川巡按王象蒙参土官杨应龙  上以应龙既无叛逆重情彼处抚按行提酌量情法具奏不必差官往谕
　　○南京监察御史萧如松申论杨酋罪恶自言为贵阳府推官时曾以公委往勘播事稔知之者下所司议
　　○予阳夏王载非□土祭葬如例
