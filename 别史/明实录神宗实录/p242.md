<!-- { "loadSidebar": true } -->
　　○乙丑赐三辅臣及日讲官鲜笋
　　○升广东副使陆万钟为广西右参政四川左参议李学一为广西副使福建参议金学曾为江西副使
　　○夜昏月犯火星测在轸宿度约离五十分余月在东
　　○丙寅大学士申时行等题今日文书官传  圣旨今三宫及各项赏赐外夷求讨俱不足用织造虽多原着陆续织进不是一时就完令臣等拟票始知派数甚多为费甚钜臣亦同有为国为民之责者若不为  皇上明之是不忠也  累朝定制岁造叚疋不过三万余疋  上用赏赐俱在其中虽有急缺题派不过间一举行未有如近年频数者前此各部钱粮颇有赢余各处库藏颇可摉括亦未如近年匮乏者今前项织造至十二万有余费以数千万计各部无从那借且前此织造尚未完期提督内臣尚未复命又加以此项织造恐地方必不能供故臣等亦以裁减数目为便万历四年减去三分之一万历七年奉旨减半织造今民穷财尽伏望特霈德音大加减省以弘惠下之仁  上曰财匮民穷朕非不轸恤但近来三宫岁用及赏赐等项不敷织造委非得已着查照原题减三分之一派造合用钱粮工部从长议处毋得困累小民
　　○改南京兵部尚书李世达为刑部尚书
　　○礼部题覆称  陵寝祭祀宜虔乞加申饬以肃臣纪  上曰陵祀重典着遵旧规行如有迟慢喧杂等项监礼御史及该管衙门各参奏拏问
　　○兵部覆巡按御史孙愈贤条陈边政一重边材以备缓急一恤边卒以重本根一核边军以实营伍一申边禁以责实效一储边器以资防御一置边将以保孤镇依议行之
　　○以蓟镇南兵营副总兵朱相先充五军八营参将
　　○丁卯升山东左参政陈瑛为广东按察使广东佥事来经济为四川左参议狭西右参议郜永春为山西副使
　　○调四川副使柴祥为福建副使○先是东虏麦力艮台吉等流住肃州要挟市赏我中拒堵因而跳梁时差官宣布恩威停封革赏责令调虏仍宣谕扯力克三娘子既声多罗土蛮西行生事之罪有碍袭封及得扯酋三娘子回书遵奉宣谕之辞旋发调虏之令几无事矣至是甘肃巡抚曹子登细陈诸虏情形除松山宾兔妻男等酋其在海上者又除威正恰因抢生番被箭射死各部落烧化尸骨久携回套外如市虏克具近来互市方以我僧大人命相讲夫我僧大既夜间为盗而又先杀我军姚二我官军亦追射杀之此歹言黄台吉义子克臭亲子也后来执我杀死台吉我中亦执曰尔先杀我提塘千户求以相抵原非一官彼亦语塞火落赤主持前来将尸烧化去讫此正麦力艮犯肃州求市赏时也道里日期原不相及而扯酋三娘子书执此为言此明是诸酋诳词以给扯酋三娘子存而不论可也歹火二酋投番文要我中为筑城修寺永不作歹我已严拒之而彼亦俪指退矣三酋与市虏丙兔阿拜台吉把都儿台吉把尔谷台吉且且台吉瓦剌他卜囊撒温等联络西海此虏在海上也抄胡儿青把都儿苦赛把汉剌叭矮木素阿机大兄弟叔侄并都儿他卜囊蟒速儿他卜囊古羊我尔六撒户俄胱罕台吉剌叭台吉把秃台吉歹奔阿卜害台吉虎动台吉哈坛把都儿歹牙乞青山他卜能威正他卜能王把都儿及歹成等枝与各部落近在嘉峪关七百里以外声抢瓦剌西去臣恐其胜则乘锐败则乘愤俱不利于我已严行防御外又报抄酋兄弟口称西抢得胜欲收水塘因命各将官率兵马协堵要口彼亦惩石峡口一击之力恳词哀求督臣遣官申谕延镇吉囊差其使画匠等亦来行调兄弟遂将部落置镇夷边外先至镇番昌宁湖边外会其母妻东回套矣母妻部落群然于西即使暂归而马壮复来皆不可必他酋仍散部肃镇边外此原系套虏人去西抢者然也麦力艮台吉舍剌乞炭同心而来遂生荆棘又遣官散其党与俱东回套讫其部落尚在肃州一带边外此旧抢肃州者然也以上虏情旦夕纷纭情固叵测而官军防御亦不懈怠且春间督臣振旅三千直部硖口渡河已有先声扯酋已宣谕于帐中恐亦不至猖獗也再照河西诸虏盘踞海上兼之去秋源源来者又不知其几顷令诸虏声势相倚特一时安静耳鸱枭不可以不鸣而谓之孔鸾豺狼不可以不噬而谓之良兽臣岂敢保诸虏之不生心惟有内饬边防使虏常不得窥我深浅外相机变使我有不可测之恩威虚示羁縻实整兵马选将决战明示以威正所以折虏之骄保我之市以固封强也唯  圣明采纳施行议下兵部
　　○辰时兖州平阴县天无云一星如斗形带火光起东南落西北忽西北震响如雷声一刻方止
　　○朝鲜国陪臣裴三益等三十五员赴京谢恩赐宴赏给如例
　　○戊辰总督尚书郜光先乞休不允
　　○给慎妃父原锦衣卫正千户魏承志祭葬银三百二十两
　　○敕两京各省文武官凡宫室舆马衣服以至婚冠丧祭之类务遵照合式不得踰制从给事中吴之鹏奏也
　　○己巳改南京工部尚书阴武卿为南京兵部尚书参赞机务○升山西参政麻永吉为四川按察使狭西佥事原一魁为本省左参议浙江宁波府知府蔡贵易广东右参议徐大任各副使贵易贵州大任广西
　　○工部题据承运库太监孙顺等题称  上用供用表里服色毡竹门帘一应家火等件及官旗夷人等项合用报疋动以百千万计派浙江直隶苏松等府织造纻丝纱罗绫布每疋长四丈二尺内膝襕长四丈五尺及袖襕十二个葫芦头长一尺六寸锦每叚长二丈二尺俱阔二尺务宜丝缕缜密颜色鲜明花样真正长阔如式腰封填写抚按等官职名内开坐派各色纻丝纱罗绫锦布共十二万七千三百十五疋叚通抄到部送司案查万历七年内至十年内不过十万七千余疋已奉旨戒以勿再加派致累小民然已一万八千余疋矣万历十一年至十四年止各省直岁造叚疋又欠二万六千余疋今该前因又约费银一百六十余万两新旧压徵实难措办今复以十二万余疋之织造坐派于水旱灾伤地方毋论百六十万金无所从出窃恐困敝之民徒有扶老携幼而窜耳此与  明旨所谓十分缺乏毋得辄题加派致累小民者不相悖乎是内度于内帑外观于地方民情而坐派之举诚可以已矣若谓赏赉浩繁备用宜预则岁造传派所拖欠节年不下四万疋督并通完以佐额解二三年间亦足以支盖与其新派而难完不若徵旧之为便与其重费而疲民不苦省费之为愈伏望前项派织叚疋暂赐停止拖欠之数容本部严行催并勒限解完以济急用  皇上将纻丝纱罗绫锦布等件大赐恩减山西潞尽行停免或俟豊年另题补造未几科臣常居敬亦以为言得旨已有旨减三分之一合用钱粮着所司从长计议派造
　　○庚午礼部覆南京刑科给事中徐桓奏国家取士必以圣贤理奥发明为佳近来士子忘正雅而务剽窃陋经传而尚佛老难僻子书偶一牵合遂称名家其于圣贤白文大义茫然不知所谓浅学之士多为时刻所惑欲将坊间时文板刻悉行烧毁以救时弊又恐坊间会文切理之文难以一概焚毁惟严禁于后除中试程墨外其时义有子书佛书险僻异怪悉令弃毁而文体正矣  上然之
　　○辛未升山东副使高尚忠为江西右参政山西副使乔严为本省右参政福建右参政石鸣珂为狭西按察使
　　○户部题臣惟国家设立钱法参酌古制与银货并行民甚便之故嘉靖金背每五文折银一分万历金背每八文折银一分遵行已非一日两月以来将嘉靖金背悉置不用而为万历金背专用之盖繇富□大贾设谋网利欲贵卖其所积以图目前之饶则偏重行之欲贱收其所弃以规日后之利则惑众阻之钱法不行率是之故也宜严行为禁止  上曰兹制钱依拟通行晓谕务要相兼行使如有阻挠壅遏的着厂卫衙门并五城御史严行缉拏枷号重治
　　○壬申命修理卿云宫宫在先年为  圣祖发祥之源在今日为  圣灵安寝之所擎柱抱柱蚁蛀朽坏不堪以工部之请故有是命
　　○癸酉升总督两广巡抚兼兵部右侍郎吴文华为南京工部尚书
　　○升湖广副使张葑为福建右参政
　　○甲戌赐永安王府已故奉国中尉华土□敖妻许氏牌坊价银名曰贞烈以风各藩许氏年一十七岁适土□敖家贫未及请封甫二年华土□敖病故无出氏代夫奉姑樊氏一十三年姑病瘿瘤十年亲为吮舐侍药敷膏朝夕不怠母兄怜其幼寡几欲夺节氏誓不移姑病笃乃焚香吁天代命至万历十二年八月二十一日姑亡即触棺自缢祖姑李氏亲叔华土□于等多方劝阻竟七日不食死
　　○乙亥升河南左参议李杜为湖广副使
　　○户部覆直隶巡按御史孙愈贤条议清边储以祛积弊沿边城堡置有仓廒先因虏患文官不敢亲临一应收支付之守操任其搀和甚至以谷充米支粮之军受制本官至于上纳粮米又在隆冬以水湿米一遇查盘亏折浥烂仓斗受累议令通判亲自监收非十月以前正月以后不许开仓严禁武官不许干预钱粮从之
　　○兵部覆狭西总督郜光先甘肃巡抚曹子登题称东虏麦力艮等要挟之后防抚最严见今住牧俱各安静仍乞酌势宣调并议制敌机宜大率谓虏王扯力克三娘子已将麦酋调回止有歹言黄台吉黑劳赤台吉在西住牧俟虏使至镇再行宣谕诸虏果皆移帐东归并止各部不西策之上也纵尔不归意在瓦剌趁牧水草照今安静策之次也傥扯酋等果能宣调诸虏东回后虽不回遵奉约束秋毫无犯事完量请恩赉以示优异如不服大酋之令则惟内饬边防外相机变应抚则抚应剿必剿斟酌行事以保孤镇  上曰驭虏事宜屡经督抚官条议着相机着实行毋事空言
　　○礼部覆太仆寺卿魏时亮题称时议当慎谓法之议也非议之难而难于行法之行也非善始之贵而贵有终我  祖宗立法经画于艰难之中博嵇逖采糜事弗慎其为后世法程至备也第时移势易不无少俟调停而怀忠竭智之士各出己见纷纷轻议成法矣而当事诸臣虑有异同卒多迁就题覆幸蒙俞允施行其中有法甫立而随弊生朝议可而夕报罢者致使国事纷然所关匪细请谕今后中外臣工凡所建白非真有大识见灼中利病不得摭饰沽名致滋琐渎其部院大臣议覆事体或虚心博访或大集廷议必其言出一人可协天下之公论行之一时足为万世之訏谟方与覆请不则亦须各列是非不必曲徇彼见惟求事理之允当无嫌人已之相形则庶乎法行无弊而纪纲益肃矣  上曰可
　　○丙子升南京工部右侍郎吴善为兵部右侍郎总督两广军务巡抚广东地方　○太子太保礼部尚书兼翰林院学士沈鲤引疾求去不允
　　○户部覆漕运御史杨一魁总兵怀宁侯孙世忠题一革通漕宿弊以苏运军一委把总长摧以便责成一设总兵公署以省冗费一处运官盘费以杜科扰一免参政入京以速新运命如议行之
　　○升游击职衔管辽东中固城备御事刘仲文为辽东沈阳游击南直隶福山港把总署指挥佥事裴采为凤阳军门中军都司通州张家湾守备指挥使罗希周为五军九营游击
