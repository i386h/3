<!-- { "loadSidebar": true } -->
　　○壬申太子少保礼部尚书兼东阁大学士于慎行卒慎行字无垢山东东阿人隆庆戊辰进士选庶吉士庚午授翰林院编修甲戌分考礼闱以  穆史成进修撰重修会典及编六曹章奏时  上方典学日御讲幄就史局选日讲官慎行与南昌张位与焉丙子晋侍讲赐御书责难陈善四大字明年江陵夺情吴赵抗疏杖阙下慎行为诸词林具疏亦上辅臣以讲官故持不达然犹示草于江陵己卯急归癸未入为左谕德而江陵已败有旨籍江陵家遣刑部侍郎丘橓及中官往中外快者咸蹴江陵比于分宜冯保慎行独为书贻橓言江陵所视二家者盖万未得一也且江陵有母老矣诸孤少未更事宜与中贵熟数之毋使朝廷失帷盖之仁自是士论稍有宽江陵者乙酉典试南畿晋侍讲学士丙戌读廷试卷晋礼部右侍郎己丑知贡举遂晋礼部尚书时  上且辍讲朝御渐稀又册立事久不决慎行屡疏为请而朝论方嚣辅臣欲镇以静慎行虽微知  上指弗恤也庚寅冬再疏不报遂自劾乞休  上怒坐夺俸三月先是有沈王请封事违例慎行力格之乃止既有何御史出光者请罢京察寻御史典试事皆为慎行所持坐是失权贵欢及辛卯秋推山东典试主事未下何御史遂讦慎行预洩主名又坐诘责夺俸三月乃九疏乞归许之凡十七年一推掌詹召讲春秋不果至是枚卜趋朝甫一日遂以遗疏告终中外惜之慎行少而頴异在词林有声多识故事所著有榖山集读史漫录笔尘行于世
　　○壬子朝鲜国王李昖以倭奴求和来告犹前源家康所寻盟之词也家康自发还人户缚致诸贼来无日不寻盟于鲜至是已潴平秀吉之宫迁其子秀赖于海上意欲请命中国兵部覆言倭奴狡诈异常海外势难遥度为昔日者覆楚之怨大义当申为今日者城下之盟目前难恃千里提封  天朝已挈而还之该国则固守图存今又在该国事矣大率以侦察堤防责成该国如前疏指从之
　　○甲寅礼部尚书兼东阁大学士叶向高入阁办事大学士赓亦以是日趋朝偕向高也是日向高疏言臣误蒙  圣主破格登庸盖自二百年来自南曹而参密勿仅一再见臣之遭遇可谓奇矣夫有非常之遇必有非常之报而臣内省行能茫无以称惟是勉竭庸愚毋孤任使时事之捍格何以干旋人情之参□何以调摄朝何以无旷位野何以无遗贤种种隐忧形诸章疏者何以消弭此臣所愿从二三臣后自效其万一者也惟望  圣明俯垂宸鉴念今日政地最为难居思天下人心不容久失言言毋至于壅格事事必见诸施行在  皇上不过复初年之恒规便成登三咸五之业使臣等不过修往时之常职已免尸位旷官之諐疏上优答之而首辅赓亦先是有疏言臣自惟才能不踰中人精力疲于独任居一日知一日之非进一步增一步之险而犹以百病之身为三宿之留者无他革故鼎新千载一日上有无限不补之衮阙下有无限不了之心期此臣所以愿效万一不忍赍志以歾者也  皇上今日欲为尧舜其则不远不过修初年已行之善政收近年已涣之人心以内外章奏付之部院以异同议论付之台省以平章庶政付之阁臣而  皇上独操纲纪执两端而用之则＜訁翕＞＜訁翕＞訿訿俱为荡平唐虞之风复睹今日矣疏下优答谕如向高
　　○丙寅两广总督戴燿劾雷州卫指挥佥事赵梦凤贪婪不法行巡按提问
　　○丁卯旧辅王锡爵三辞新命不允方锡爵之再辞命也姜士昌疏犹未上锡爵具言臣属耳近日言官之论列多猜旁指总未悉病臣心事或谓臣特达受命事体隆重必  皇上虚心委任与之更始乃可出此教臣以去就要君者也臣所不取又谓臣晏卧多年骤蒙宠命大出梦想之外且惊顾未必肯出此疑臣以偃蹇邀名者也臣亦不取臣之区区独有真病真情可私质鬼神明告  君父耳及士昌疏上言锡爵立朝居乡清名素重与一贯不可同日语顾前此柄政时量稍褊不能虚怀以受善人其触忤锡爵一斥不复者若干年矣顷锡爵两疏请用遗佚窃意根本洁清如锡爵林居既久意必悔之愿如锡爵疏悉召诸臣俾还言官然后敦趋锡爵则锡爵既著清洁之名复兼休容之美从此一出肩夔匹契何事不为不然臣恐锡爵万无出理也至是锡爵乃言士昌从旁热中疑臣出而无补以臣言不行臣终不可出是坠臣疏中去就要君之说臣之所不取也况士昌之意主于收录遗贤原与臣去年条奏语合而臣又自反生平从无妒贤嫉能之事人臣立身遇主苟自保不贪一钱不坏一事不害一人外间千唾百骂呼马呼牛何不可直受乃新旧同官朱赓李廷机一闻人言相与动色陈辩抵描写得世途之窄揆地之轻非所望于老成也  上知锡爵意坚未肯出乃言今天气严寒可于交春之初着原遣官守催安车就道
　　○自戴章甫之疏上而张嗣诚李延大林学曾相继请避吏部左侍郎杨时乔又以铨曹百务废弛时势万难再支乞允辞印务简用尚书以彰公道以新铨政疏上不允但勉令供职而简用卿贰尚需点未下
　　○升神机八营佐击顾凤翔为广东都司万全都司佥书刘元恺为湖广都司武举庄安世为四川都司佥书
　　○刑部覆论钜野王府奉国中尉寿铃素习凶悖屡剌亲父殴死仪宾宜行抚按会长史司从重议罪又安丘王府庶人宗山思轩等结党剽掠获赃有据并宜重拟从之
　　○戊辰  皇太子第三女薨逝命祔葬于第二女之侧
　　○四川夔州府通判沈道隆辩复祖职不报道隆祖沈良材方嘉靖时为吏科都给事中壬寅九月严嵩始任内阁时夏少师方斥而翟少传当事嵩虽入阁而犹在礼部沈良材言嵩掌礼六载贪污奸謟俱有实迹乞收回成命不报及为兵部右侍郎督师将出边又为赵文华所掣中止嗣后严嵩首揆乃用考察冠带闲住盖良材之论严嵩在杨沈二公之先以三品考满自陈亦不在察典之律独以继息再世间四十余年至是乃讼之
　　○丁巳兵部覆狭西巡按余懋衡所条四事其一言延镇上次主兵银二十二万六千有奇今实在仅八万九千有奇自民屯逋负盐□消乏京运愆期而外惟奸胥混冒虚籍支消最宜清楚其一言延镇沿边夹道延袤千二百里土非不毛闲旷可惜宜设法招犭□来听军民开垦给印勒石永不起科其一言该镇兵马经费钱粮视万历十九年多用三万四千一百八十余两积十五年已浮往额及今不节滥觞何极宜令各官军仓库营丁粮料造册查验该道不得滥准将领不得私收每次查点不可委之他人为该道者亦宜节费敦俭以清本源禁需索汰冗役以塞毙窦其一言盐法自为五事兵部言  祖宗之法召□开垦输粟塞下故食足而兵强自折纳之议行而今概仰于籴买飞挽不继则刍糗易穷按臣欲就彼中顾募开垦以粟实边是盐□之开垦宜复也各边设有官仓督以同知防非不密而积书猾吏狎套奸□毙窦百出或以燕麦抵收小麦或加收一二余数以抵盐粮或至粮料未入而簿帐已收此奸□之贿买当禁也盐粮引目岁有定额其时估斗头又当视岁为高下盖豊年满篝则输纳易凶年悬罄则取盈难□既乐于凶年之减自无惮于豊年之增调停区处必无失额而又合于人情是派中之定例当议也两淮引目与九边相表里淮引无壅而后边引乐中自鲁保浮引行而正引滞课银借角□羊于八年之前而□盐掣支于八年之后前银未偿而后课又急□困至此极矣盖行盐止此地方食盐止此户口额外添一引则额内必壅一引先年为刘哱为倭虏为大工权宜增引俱旋行旋止诚恐以数万之新增妨百万之正课耳今浮引盛行若不亟为停止则两淮正引终归壅淤九边之额引弗售十万之军需安出是两淮之浮引断断乎宜停者也盐禁载在律例非产盐处夹带三千斤以上者决遣无赦乃豪右大猾驮运横道捆载蔽江逻卒贪愞不复敢问而徒摉肩挑背负者一二以塞责私盐盛而官盐壅盐法不疏而奸徒不靖是淮浙私盐之尤当禁者也议上  上嘉其深切时弊命巡按举行而尤以稽钱粮定经费二条为中其蠹根焉
　　○兵部覆狭西巡按王基洪言汰冗丁筑边垣移边堡三事其汰冗丁大率言将领统军于内拣择设有内丁豢餋独厚凡临敌之时或防护主将或陷阵先登得其死力焉耳今将领等营多亡命乌合之众或一人而冒双粮或临敌而僣级赏甚者赌盗横行地方侧目夫军丁虽有内外然而均一行伍倘能分甘绝苦挟纩投醪则人人皆吾死士何独内丁而使其僣冒强暴一至于此是外宅徤儿皆国中大盗矣兹议严汰总兵止许百人副将五十人参游三十人守备十人使内无偏肥外无偏瘠则强暴者不禁自戢冒滥者不汰自明矣其筑边垣大率言横城边墙先年与黄河相近达虏蹈冰南下情形易知堵截亦易今河西徙远昔数里倘狡虏渝盟饮马城窟片时可至灵州议自该堡平胡墩西北叠顺水湃一道以堵枝流边外叠逆水湃一道以塞倒流于退地处所又筑边墙一道建四铺墩挨河筑敌台一座容五十人营房十间其夫役均之两河而物料独办河东既障黄河令不横流又探虏形无使深入诚扼险之奇非直权宜之计也其移边堡一事言永清堡地势低下四面沙壅几与城齐虏骑平临如履平地议将该堡移西北兴字八铺地方其平原高阜可避风沙物件钱粮不烦请发此为高必因之势亦一劳永逸之图也俱依议行之
　　○吏科给事中姚士慎劾税监高淮不报高淮之辽左以擅引边功为言者弹治至是方息而满朝荐逮至梁永撤回高淮遂上疏言梁永效力狗马亦既有年请发供原役使外臣不藉口于中使天下不以榷税为病民又阳为朝荐请宥以外嘲士大夫而内探  上意姚士慎乃言臣观淮疏其言闪谲不可方物大要为梁永曲角□羊而佯及于咸阳满令夫淮之戕人命破人家其恶与梁永同辽人之欲食其肉寝其皮与秦人同至于擅兵出关勾虏召衅则淮之罪又浮于永也淮见  皇上收回贼永势必及淮遂敢显然钩钜  圣情以自为地夫秦中之事与淮何涉朝荐之当宥不当宥贼永之可纵不可纵在廷自有公论当宁自有大权刑余刀锯之人安得越疆而问之且以淮之意谓  皇上非一二咆哮之使无以网众利而关众口遂云撤一梁永则内使之未撤者人人顾忌不知所终是明挟怨毒之心欲假一路以行其无忌于天下也惟  皇上大奋乾断亟逮高淮以治其欺罔横肆之罪并敕抚按严缉其入幕操笔者因令中外税使悉行撤回毋令天下窥探  皇上以榷税为利薮而坠奸人要挟之计
