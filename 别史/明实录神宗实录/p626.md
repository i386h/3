<!-- { "loadSidebar": true } -->
　　○户部以浙江抚按请杭嘉湖等府各卫仓粮正米共九万一千九百余石准尽数改折南京供用库白熟粳米三千五百石系内供急需照旧徵解本色定仓草折银三千四百余两与一半蠲免杭州府各卫仓派剩米折银二百余两系太仓济边正额照旧徵解从之
　　○治李家峪苇子谷五道岭及擦崖子关等处各失事罪守备李文光叚弘祖等革任罚治有差
　　○戊午祭  社稷遣英国公张惟贤行礼
　　○辅臣以阁揭留中再列款上请一推阁臣一补大僚一下章奏一会议军饷一处分求去诸臣不报
　　○工科都给事中孙善继于文华门拜疏去　　○连山驿之捷总兵杜松因奉檄捣东虏黄酋以牵蓟贼乃率众从宁远中左夜驰至哈流兔剿杀拱兔营夷级一百四十六颗宁远兵备马拯谓拱兔原系款夷今既被剿势必复讐宁前单弱事将叵测各相饮憾辽东巡按熊廷弼以闻请分谕镇道□求目前所以待虏之策毋徒各逞私忿仍乞速行哈流兔之赏以申激劝  上命兵部看了来说
　　○以魏国公徐弘基掌南京右军都督府印管事
　　○己未仲贼阿牙等作乱定番金筑间杀略颇惨贵州巡抚郭子章久之始行奏报且无参处各官失事者兵科给事中宋一韩劾罪之
　　○庚申工部右侍郎刘元霖引病不许着即出会收叚疋
　　○光禄寺佥□陈文举马应科者夤缘锦衣卫千户陈锐御用监太监马堂突奉中旨免户科给事中王绍徽等言此辈片语只词輙勤御票如此非所以重王言一政体乞正陈锐马堂等交通之罪不报
　　○以山东佥书章思恭为山东掌印都司河南佥书张庚为浙江掌印都司
　　○辛酉  孝定皇后忌辰遣官祭  昭陵
　　○太常寺少卿倪斯蕙言  南郊两郊殿庑墙垣顶帐帏幕之属以至  陵坛祠庙袍服药器供用之类无不圯坏请命工部修理  上下其奏
　　○蓟辽总督王象乾复言虏儆日急军食日匮  上言既有旨发马价及户部凑处共二十万两着作速解发毋得迟缓
　　○予故南京右都御史谢鹏举祭二坛造葬
　　○壬戌  孝贞纯皇后忌辰遣官祭  茂陵　　○以山东按察使汪可受为狭西右布政兵部郎中李本纬为山东阳和道参政户部郎中卫廉为贵州贵宁道副使河南知府张经世为山东怀柔道副使通州知州张文华为云南金沧道佥事
　　○建夷之谩词无礼也工科给事中王元翰请令辽抚按移谕奴酋哉减近例仿  祖宗时朝贡止许三百余人一切赏赉如旧照给是时建州海西诸夷一闯入关至于千五百人
　　○夜白云气一道阔二丈余如疋练从巽至乾穿氐宿入太薇垣及北河井宿良久乃散
　　○癸亥以二品满考加顺天巡抚刘四科兵部尚书右副都御史
　　○有男子披发疯疾入宝定门口称  圣号者捕之
　　○滇贼之就擒也旧抚陈用宾请以立功赎罪例贷死  上命候旨听问不许渎辩　　○予故襄城伯李承功赠少保
　　○甲子吏科给事中刘道隆拜疏去
　　○乙丑辅臣以开讲日期恭撰讲章进呈是日复恭请  东宫讲学不报
　　○丙寅益王常迁奏异常水灾府第冲塌  上慰遣之命查例估价修理
　　○升工部郎中袁和为山西参议户部郎中李文芳为河南参议
　　○云南道御史郑继芳劾奏工科给事中王元翰贪婪不法盗库金编□豁□赃私至累数十万元翰奏辩谓继芳北鄙小贼为王锡爵申时行吐气于是刘文炳王绍徽等十余＜锍-釒＞并攻之一时称快而南京给事中金士衡等御史刘兰等乃合词为之申救虽朋党相比而是非较然不可淆也
　　○以大同北西路参将李高加副总兵职衔调管新平参将事神枢营参将张万邦填补北西路参将
　　○丁卯驸马冉兴让于文华门受诰给赐冠服是日寿宁公主受册
　　○戊辰以三品满考加山西按察使刘余泽右布政使仍管岢岚兵备
　　○左谕德顾天埈李腾芳同拜＜锍-釒＞出城初南京给事中叚然等参论天埈大略谓天埈扫除逼近揆地之臣腾芳＜锍-釒＞乞与天埈并谴给事中刘时俊复及腾芳是时南北言臣争论人品  上一无处分者
　　○己巳祭  朝日坛遣公张惟贤行礼  皇太子第五女生
　　○辅臣叶向高言顷者群臣意见不同互相矛盾  皇上于一概章奏无所可否以致进退去留听其自便又云南抚镇逮解至京亦已多日而候命旬余未付法司大非清朝之法纪不报
　　○颁给海西渚冬河等卫女直夷人金孛罗等各贡赏钞绢
　　○庚午诏逮张名世下狱名世云南临元参将先是交岗之役土舍白麟张德胜争地相讐杀名世奉檄勘谕反左祖德胜戮杀交兵以捷闻比武定之役名世已破小甸关不星夜直捣阿克克逸入复城悬募首级一时部兵屠民无筭既又以先斩阿革捏作阿克图结局幸首功  上命拏问之监军参议康梦相革职听勘该道杨俊臣监纪推官许尧咨降级有差
　　○吏部左侍郎杨时乔卒时乔江西上饶人嘉靖四十四年进士以工部主事病告补礼部改尚宝丞复引病起历仆常二卿南京通政使晋冢贰署铨五年司两察谢绝私交苦学清修时论罔间焉满三品六年考卒赠吏部尚书予祭葬谥端洁
　　○辛未  恭仁康定景皇帝忌辰遣官祭金山  陵寝祭  历代帝王遣英国公张惟贤行礼
　　○辅臣叶向高言会推阁臣一事屡烦  天听方今时事殷烦隐忧万种其大者府藏尽空灾祲相继臣僚无师济之风封疆有凭陵之患  皇上何惜纶扉一席地不赐登延又今日大僚非但少而且空其点用未至卒以时事艰难徘徊□□咨跙而赵世卿沈应文等又宛转哀号极其迫切列署空虚一至此极乞留神览焉
　　○以缉捕三年类叙升北镇抚司李桢国为本卫佥书
　　○礼部左侍郎杨道宾卒道宾福建晋江人万历丙戌廷试第二授编修迁司业为  东宫讲读官旋迁祭酒以侍郎教习庶吉上三典文衡署礼部事物论翕然归之属效卜将举行而遽尔沦没不尽其用言者谓道宾温良端亮十年讲读五载秩宗一时正人倚以为重赠礼部尚书予祭葬谥文恪
　　○予故广东总兵左都督陈璘祭六坛造葬
　　○壬申以前府佥书武靖伯赵祖荫掌南京后军都督府印管事
　　○以延绥镇城游击李崇荣为宁夏西路参将清浪参将董献策为云南临元参将大松山游击王从谏为狭西永泰参将
　　○甲戌祭  太仓之神遣户部尚书赵世卿行礼
　　○云南逆贼阿克等俘至京师克凤氏嘉隆间已剿叛酋凤继祖之侄原徙金沙江外叛贼郑举等数诱克复为土官克因结江外七州诸夷为姻亲号召四十七马直陷武定既又胁取武定印于是克自立为土知府署先锋总管等官所在焚劫大兵始复嵩明全寻甸既复元谋复武定复禄豊克始遁走东川为土酋禄寿兄弟所获槛致九人级五颗
　　○乙亥户部言西镇告急外解寥然本部劄行太仓银库先将三十六年未发年例作速设处角□羊发其盐课银亦已经具题外至山东河南二省未兑民运咨限严催仍将玩愒各官开送宣大督抚衙门从重忝处从之
　　○时营造  福府监督主事房楠带在京□在于地方告讨预支所增料价至三四十万工部奏请行文该省禁止或将京□撤回  上遣中使持问辅臣此＜锍-釒＞与  福王府第有相干否辅臣以府第已照  潞王＜矢见＞无容别议独奸□夤缘冒破为害不小工部言撤回是  上从之　　○以镇海参将祁德调西宁管副总兵事水泉守备陆大锡为镇海游击
　　○丙子兵科都给事中宋一韩言武定之变不过起于夷民之讐杀成于郡县之疏防该省云生擒审确无非欲成就其献俘叙功之计以明镇抚非贪功非妄杀耳此辈献之阙庭有何足以彰两观之威于是  上以兵部言克举小丑本非勍敌盈城之祸惨而执讯之功微命免献俘
　　○下陈用宾沐睿于狱
　　○命湖广买办方物银两随税银一并留采大木应用
　　○以江西水旱灾伤准将鱼课银两自三十六年以后一并豁免
　　○先是御史徐鉴参论谕德沈＜氵隺＞南御史汪怀德言＜氵隺＞赞决朱□□羽□贝□驱逐孙矿众人不能而＜氵隺＞独能鉴更论列之　　○论安邑县举人景陲威诸不法状行山西巡按提问
　　○戊寅以广西总兵黄冈为左军都督府佥书各管事
　　○以代州参将彭有德为山东总兵大同入卫游击唐尧辅为神机三营参将四川东路游击高凌云为广西柳庆参将郧阳巡抚标下游击郭绳武为贵州新添参将贵州掌印都司成一贯为清浪参将广西昭平参将张可纪为广东惠州参将
　　○假官临清州大使许文光冒以己故胡文光文凭鬻顶之任仍捏＜锍-釒＞复姓事觉与书办周建宇并论斩
　　○庚辰改萧云举吏部右侍郎升吴道南礼部右侍郎俱兼翰林院侍读学士
　　○辛巳辽东巡按熊廷弼以勘明抚镇弃地啖虏事闻其略谓抚臣赵楫镇臣李成梁弃与夷界者宽奠等六城堡延袤八百里其概作逃民为韩宗功驱逐者六万四千余众自清河之鸦鹘关以至一堵墙之盘岭各墩弃而七十里之边失矣自张其哈喇佃子弃而八十里之边失矣自叆阳界起赛儿疙疸迤东至横江一带尽弃而三百里之边又失矣此弃地之大略也居民告垦自万历十三年间已有之二十八年间复委官传调夷人公同踏勘以居民现住为界楫与成梁欲以此数万人援招回之例冒邀封荫遂假通事董国云之口以奴酋索地为名驱迫人民渡江潜避此驱回人口之大略也奴酋既安坐而得数百里之疆而知我之所急在贡也曰必为我立碑则许之立碑必依我夷文则许之刻夷文必副将盟誓则又许之必立碑开原则又许之今其碑文有所谓你中国我外国两家一家者种种悖谩此界碑之大略也岁犒赏银五百两派凑于东西新地垦种人户为存吾地耳地既归夷则前赏宜革今奴酋已三不贡而所许赏额则俱借库银逐年支给不敢迟缺此抚赏之大略也是四略者谓之献地不止弃地谓之通虏不止啖虏楫与成梁之罪可胜诛耶至于委勘批详皆何尔徤任内之割弃而朦胧题叙又康丕扬事后之扶同此皆不能为二按臣解者若所立石碑应行毁碎以存中国之体而奴酋畏威怀德退还旧土此则该部督抚镇臣之事而非臣所敢预闻也＜锍-釒＞上不下
　　○吏部以科臣孙善继等擅去非法请旨处治  上命辅臣票拟久之不下是日辅臣复以为请
　　○狭西巡抚顾其志以总兵孙仁等青羊水渠地方遇虏斩级十颗功闻
　　明神宗显皇帝实录卷之四百五十五完
　明神宗显皇帝实录卷之四百五十六
　　万历三十七年三月壬午朔
　　孝肃皇后忌辰遣官祭
　　裕陵
　　○虏银歹二酋犯宁夏中卫先是边夷湃彦儿密以虏情输我参将贺世勋犹弗备被杀掠人畜去仅斩获虏首三颗既复犯广武游击潘国振江应诏贺维桢等连营合堵共获贼级八十二颗报闻兵部以中卫之中虏未几广武之捷音踵至或恐此夷非彼夷所捣非所犯藉后功掩前失宜将贺世勋先行革任提问其广武获功缘繇合行巡按御史明白勘覆从之
　　○京师人传安豹打死其父获之付镇抚司
