<!-- { "loadSidebar": true } -->
　　○甲子夜望月食　　○丙寅准原任中军都督府带俸南和伯方＜火节＞照例祭葬
　　○准益王常＜氵迁＞庶十一子由柽请封郡爵舒城王长子由权袭封父爵安东王载环长孙常溰承袭祖爵
　　○礼部右侍郎何宗彦＜锍-釒＞言国家二百四十余年宗支之盛前代希有第爵禄人人膻慕而奸回滥竽多繇奏报不实且名封既滥及于非类而贫宗反抑勒于藩僚不但封婚过期即报生请名亦不得附入奏牍可悯也窃惟欲清弊窦报生为第一紧关此报一伪则名皆伪一宗如是诸宗效尤无论正赋有限养赡难周而以  天朝宗支使奸邪得窃而乱之甚孤我  皇上敦睦之意也语曰非其种者锄而去之则今日冒滥之清万不容缓而正本清源又在慎择长史国初慎简博闻有道术者居之积有功劳终跻通显未尝限其登进之路也今概以劣转者居之不解又有以监生援纳提举升长史者又有以吏书因贿致富援纳监儒及援职劣升王官夤缘保举作长史者若审理一官多繇郡佐县令升迁近来粟监亦得滥厕与阘葺之长史扶同逐利是以报生之滥虽始于奸宗而实成于若辈窃惟长史有缺宜令抚按报闻吏部即察有司之贤者单题升补三六年考满贤声著闻得升参议佥事等官或加衔久任至于不肖劣转如故又宜敕令抚按清查长史任逾十年者勒令致仕原系监儒及吏胥援纳者斥逐回籍庶几本源清而劝惩严报生之结奏皆实名封之奏请如期至于牒册溷淆那移遗漏诸弊与□有报生而无夭殇又皆各王官慢不经心所致本部将原册批注贮库行察改正不必驳册以滋纷扰其各府每年夭殇亦责令照宗支岁报册补造解进庶内外详慎而名封不滥禄亦可继其有益于宗藩甚大矣奉旨这奏报大事申饬各王府着实遵行其升处长史等官下吏部议
　　○户科给事中姚宗文等言  福王有货卖钦赐食盐一＜锍-釒＞奉旨照潞王事例行夫货卖何名卖盐何事算计子毋徵逐贵贱以名藩而有垄断之行窃为耻之方今盐法壅滞盐课不登令王府公行货卖则差官支取之时狐鼠群奸必至公然夹带两淮正额引盐必为大壅河东行盐之地自有成法一旦阻绝则行盐地少盐课必亏河南所属地方向有堆卖官盐民店所货官盐原有定价若王府货卖昂价专利谁能胜此腾涌之价且查  潞王之国虽奉旨给赐食盐一千三百引并无请乞货卖之例不若计王府每岁用盐几许如果有余不必货卖听  福王自议裁请准照解茶事例两淮运使运发应用引数差官径解为便不报
　　○丁卯湖广武昌等处地震
　　○工科＜锍-釒＞言功令黜贪甚严而于监守自盗者尤重工部一本内称万历三十二年间以门殿工作题奉往浙直采办鹰平条槁等木分运委官督商同买请有专敕关防诚重之也浙江头运主事崔廷徤给过商银一十三万一千八百五十一两六钱除收过木实欠银五万六千七百五十四两九钱南直头运主事黄得贵给过商银一十四万五千四百四十两除收过木实欠银五万一千五百二十四两二钱浙江二运接管主事张翼轸给过商银一十万五千七百五十三两八钱除收过木实欠银七万六千六百四十五两六钱南直二运接管员外郎徐良辅给过商银七万五千两零后良辅升任复差主事沈圣岐升任未管其木未准解到前项共给过价银四十五万八千有奇共欠银二十五万九千九百两有零夫银至二十五万九千余不知竭多少万姓之膏脂乃视若传含而弁髦之若金穴而溪壑之前者作俑后者效尤尚知有简书之可畏耶该部摘发严于各商诚是不知概宽于监督者非法也盖在头运崔廷健黄得贵人皆即世且各完三分之二其末完一分实望于接管者之督并可不究乎若徐良辅原以铨属薄司马而就工部长安久有秽声虽禠其官犹当正其罪况称淮扬泊木真伪未明提问乌可已也张翼轸以昏庸而滥重役精核原非所长即操守不可知而才具则已见况称木数全到虚实何据降处胡能免也年来公论似明法纪不振范汝梓管建石桥用钉木几何擅冒木价五万余两虽经参处冠裳未革刘文琦管搭棚工用木亦属暂时竟滥帑金四万余两屡经驳查搪塞如故倘于此督木部臣既经查明仍复概纵其何以励臣工而驭万方不报
　　○己巳霜降节遣阳武侯薛濂灵璧侯汤国祚丰城侯李承祚成山伯王国柱东宁伯焦梦熊新宁伯谭懋勋宣城伯卫时泰彭城伯张嘉猷武清伯李诚铭分祭  诸陵遣惠安伯张庆臻祭  景皇帝遣指挥同知许浚祥祭  哀冲  庄敬二太子坟所
　　○巡视京营给事中等姚宗文＜锍-釒＞言国家不爱财赋以豢军秣马本为拥卫根本周备缓急而诸珰敢于罔  上行私钱粮日耗军伍日空前巡视张延登史弼查点勇士营册操官勇三千六百四十七员名除捏开事故外止到一千八百余名马该一千四十三匹则指称上直下场等名一匹不到矣四卫营册操官旗七千二百四十员名除捏称事故外止到四千六百余名马该四百四十五匹亦指称如前一匹不到矣皆内监通同折乾卖闲临点雇觅冒名顶替马多私卖年终印烙亦赁雇应点故各营之马时报倒死匹数纳椿买补而惟勇卫马匹数十年如故世岂有数十年不毙之马乎通计两营餋军秣马之费共米一十三万七千余石银约一万七千两有奇朝廷不得一军一马之用此以勇士四卫言也各监之占役又不止此神机神枢两营造到各监占役文册神机营则共占四百七十四名神枢营则共占三百六十一名有差者占矣即革差而占如故人在者占矣即谢世而名下分占如故以门军言之则九门额军三千七百五十九名现在守门听点止一千二十六名外七门额军三千一百四名现在守门听点止一千零九十三名其余影占反居过半占役官军每月纳大小官钱每军二名单月官钱三百二十文双月官钱二百六十文乞下法司将各监侵占如法追究尽数撤回其有仍前隐占查点不到者即革粮另替庶乎夙弊清而军政肃矣留中
　　○庚午诏朝审准暂免矜疑的待次年议豁
　　○山西河南等处地震
　　○甲戌兵科给事中吴亮嗣＜锍-釒＞请赡田不足宜又备监权重当防  福王之国户部咨催湖广赡田四千四百余顷夫楚中昔为景藩邸业摉括之惨至不忍闻后即以奉潞藩而天下所以不扰也自兹以还复有尺寸之闲土乎计惟有
　　显陵余地堪为拨补而陵监又巧为之说以挠成议不知钦留邸业载在碑志者不过九千二百八顷其余则当归之朝廷者也乞允抚按之请差官清丈故额以内毫不敢亏故额以外尽数以充赡田计莫便于此者守陵诸内臣香火启闭外无他职事至于  显陵何独不然今还杜茂而遣刘用敕中所载不知何事万一兼挕兵马旁及词讼滥收冗役他日乱纪纲而震都邑用之肉其足食乎留中
　　○甲戌以朝鲜国送还漂流人口如例赏国王李晖白金锦绮并书状巡海等官各加赏纻丝银两
　　○总督狭西三边军务兵部尚书兼右副都御史黄嘉善奏猛旗诸酋纠兵大举连犯怀保官军奋勇堵剿大破之共计斩首二百二十余颗旨下该部
　　○原任少师中极殿大学士申时行以七月十九日卒讣至  上心侧然诏应得恤典从优查例来看礼部覆奏赐祭葬如例仍加祭四坛赡太师荫一子尚宝司司丞谥文定时行南直隶吴县人嘉靖壬戌科进士廷试擢第一人授翰林院修撰充经筵日讲官旃夏之地启沃功多屡晋吏部左侍郎东阁大学士参与机务崇宽和广忠益大都密勿之维持不在口苦国本之羽翼已悉心劳归休二十四年再荷存问北岁年八十  上特褒其齿德勋劳遣行人以银币羊酒致于家望阙谢恩而卒
　　○礼部覆山西大同巡抚汪可受题参乐昌王府罪宗俊檴之子充火□孟所生子延氵□熏等四十八位沿袭封禄久矣俊檴杀母戕父人理所无法当及其子孙所生子女宜一概不许请封禄粮合即行停止以为恶逆之戒奉旨各宗封爵待终身议降禄粮即行停止
　　○戊寅升李瑾吏科都给事中
　　○礼部署部事右侍郎何宗彦等会议迩年士风日颓法纪陵夷以猖狂为气节以结党为豪举事关一人乃倡通学而聚蛟雷之声事关本学乃联各学而成鸱张之势把持官府武断乡曲至于缙绅子弟倚势父兄尤恣凶横若不严加约束贻祸无穷夫事权原在督学而申报则属有司自后通行府州县卫各置三等号簿有生员常川出入者逐时登报若□结党至十人者定点唱首二人结党百人者定黜唱首十人余量停降毋因势豪显宦家有人姑为纵释至于学臣则三年之内必岁考科考二次必以行谊为先每岁两京督学将考过优卷并行劣生员事迹报之都察院各省报之本部部院汇齐开送吏部即以考之迟速事之严缓以定殿最如事已闻于督学而有司不报事已闻于部院而学臣不报各官之罢软可知察典据此以行此今日简束学较之紧急也奉旨近来诸生不遵卧碑专一结党横行把持官府士习日坏法纪荡然甚非朝廷作餋人才之意便行与各提学及有司官以严加惩治毋事姑息务挽颓风其余俱依议行
　　明神宗显皇帝实录卷之五百二十四
明神宗显皇帝实录卷之五百二十五
　　万历四十二年十月庚辰朔时享
　　太庙遣侯郭大诚恭代
　　○钦天监进明年大统历颁赐群臣
　　○改南京户部尚书卫承芳为南京吏部尚书
　　○辛巳  孝洁肃皇后忌辰  奉先殿行祭礼遣官祭  永陵
　　○  上赐辅臣中历十本民历一百本
　　○宴崇隆等进贡番僧六竹烟丹等三十三名  癸未  中宫千秋令节文武百官朝贺命妇免
　　○是日  上以中宫千秋令节赐辅臣上尊珍馔
　　○丁亥升山东右参议李橒为狭西提学副使　　○南京工部都水司郎中张间为云南提学佥事
　　○戊子户科给事中姚宗文等言赡田摉括甚难隐田清丈宜亟据河南抚臣梁祖龄报称原拨福府庄田中有零芜地二千四百四十顷五亩九分零今俱更换良田或变价另买或找价贴换或本府州县无可换派之通省实共膏腴之田一万一千二十八顷有奇至于赡田不足派及湖广四千四百八十五顷五十亩零奉旨咨催按臣钱春查议五事如楚府拨出原补淤田元祐宫香灯田雍府遗基广元光泽王府退出田地零星凑合不过五百三十六顷十一亩零耳唯承天备监田地按臣＜锍-釒＞请丈量即除额数新增实在一万四千二百四十顷五十四亩外其余凑补福王赡田不过用丈量之所余者十之二三而充然有余矣乃备监杜茂偏词阻挠至勤  严旨夫同一赡田也在河南之遗地则本不足而必于取腴取盈在备监之隐田本有余而反令若忘若弃  宸衷必有憬然不安而难寘于不问者矣乞颁  明旨敕该部咨行巡按严查杜茂隐占如凑补藩租尚多嬴羡者另籍开报以防后监欺占之弊以预后来封建之资留中
　　○己丑命武靖伯赵祖芳承袭祖爵
　　○癸巳吏科都给事中李瑾论劾吏部文选司员外郎王大智违制循私原任训导张大绶河南归德府永城县人补归德府宁陵县训导原任桂林府调简推官叶文华仍补桂林府推官广东副使姚履素监军失职被劾戴罪剿贼辄推四川参政即此署选过已多端倘令久任罪可胜述乞将大智议处以为铨郎溺职之戒不报
　　○以贵州道御史徐鉴提调庐凤连应安六府滁和广三州学政
