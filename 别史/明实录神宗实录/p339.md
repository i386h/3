<!-- { "loadSidebar": true } -->
　　○壬申宣大总督萧大亨奏中国制驭夷狄顺则抚之逆则剿之史车二夷受我豢餋四十余年一旦叛去未几衷求内附本不当许顾以安兔勾留兼之困穷思攫屡肆窃犯官军先擒酋子妇女红亥白言介等于前虏王擒献酋首史二官我列于后骈首羁囚仍姑缓其死者诚以戮之无益边事存之可系夷心今酋子吉妹并哱罗等果率众来归又斩安兔伏路贼夷三级以明其心自与安兔讐绝则收集安插复其抚赏牧地仍宥史酋等之死留质镇城吉妹哱罗等各另驻牧多设头领不令统属而聚散之机隐然具在兵部覆督臣言是使生者感恩归者效顺而未降者思归外伐安兔之谋内资侦探之力宜从允之
　　○癸酉南京兵科给事中徐桓＜锍-釒＞漕运旗甲之苦一经佥点如赴汤火今议复运规佥运甲修运船革运弊四事下所司议
　　○甲戌未封八公主薨祭葬如例
　　○以分守镇边城参将王应祥为神机营左副将
　　○乙亥升南京光禄寺少卿沈秱为南京尚宝司卿
　　○礼部题戚继光血战歼倭勋垂闽浙壮猷御虏望著幽燕乞照例赐与恤典从之
　　○河南巡抚吴自新＜锍-釒＞故都御史轩輗少保谥端肃顾佐修葺祀墓无资轩輗久当补谥得旨轩輗准补谥
　　○以浙江都司军政佥书刘臣安为南都司军政掌印
　　○丙子调河南副使杨德政于陕西提督学政
　　○丁丑吏部题覆自陈巡抚调浙抚常居敬南京别衙门余如故
　　○覆南京刑科等科河南等道所紏拾刑部郎中方沆户部郎中吕子桂主事胡载道大理寺左评事朱禹臣罢斥刑部郎中沈尧中降调旧稽勋司主事冯景隆文选司主事周应治已经外转并工部主事闵世翔俱仍原职从之
　　○以五军营大号头署指挥同知姚洪为神机九营佐击
　　○戊寅蓟辽总兵标下名色中军千总王君锡等奏开易州阜平并蓟永等处矿洞给事中马邦良陈其不可遂寝
　　○己卯命翰林院编修黄汝良全天叙编纂六曹章奏
　　○大学士王锡爵等题见刑部议覆云南抚按官勘报李材功罪＜锍-釒＞因念前此救材诸臣不核实事不持平心而但以人品学问为功伐宜乎其说愈长而愈激愈忤且愈重材罪也夫  皇上所以怒材为其欺冒耳今据材原勘＜锍-釒＞当孟养告急时材实曾遣兵助战获金沙之捷孟养进贡夷文又明称  天朝赏发天兵则其功不可谓不出于材矣至于多报首级不过据将官之报失加查核轻为人叙功而未尝自以为功此其虚冒乃实多虚少之事律以周官八议正在所可议者  皇上于罪中原情或为民或充军使万里驰驱之旧臣数年缧绁之余命获保首领以没亦见  皇上慈悲无量功德耳不报
　　○升兵部车驾司署郎中事主事于若瀛为河南佥事专管修河　　○以福建巡抚标下把总指挥使千以临为浙江都司佥书
　　○辛巳以宁镇宣捷祭告  郊  庙收回脯醢果酒赐三辅臣三卓
　　○壬午大学士王锡爵屡＜锍-釒＞求休  上曰朕知卿忠诚再四勉留自有深意朕因新春积火上升两目疼痛卿可即出待朕少愈召卿面商国事必使卿安心慎毋疑鸿胪官其宣示朕意
　　○升韩学信刑科都给事中马邦良刑科左给事中林材吏科杨廷兰工科俱右给事中
　　○调五军二营练勇参将黄孝敢分守镇边城
　　○癸未先是礼部精膳司署员外郎事陈泰来＜锍-釒＞论察典其略曰臣叨第十七年历官四任目睹京察自丁丑辛巳丁亥以暨今春凡四举矣丁丑则故相张居正以夺情故用幕客朱琏策借星变计吏箝制众口楚人方逢时署部考功郎刘世亨依违颐气扫除异己如蔡文范习孔教等并挂察籍公论冤之辛巳则居正威福已成王国光唯诺惟命考功郎孙维清鄙人也与秦燿设谋禁锢建言之臣遂以赵用贤吴中行沉思孝艾穆邹元标五贤附名察籍今辅臣赵志皋亦以不及论而南中何宽李己为政今辅臣张位抚臣赵世卿与焉公论冤之丁亥则台省杨廷相马允登侧媚当路诬陷善类御史王国面折之其说不尽行而尚书杨巍自许模棱考功郎徐一槚主调停之画薰莸并容泾渭失辨多去庸庸者至拾遗＜锍-釒＞内何起鸣幸免张正鹄枉黜公论冤之未有旁咨博采核实称情邪謟尽屏贪墨必汰如今春之事者也顷者庶寮拾遗下部覆议虞淳熙素擅才名杨于庭西功未叙袁黄方赞东师该部酌量评品盖有深意科臣刘道隆遽形紏摘遂蒙  严旨诘问阁臣驾言于  圣怒识者扼腕而不平此其故可推也夫尚书孙鑨割渭阳之恩于吕□亻ㄠ月□□昌赵南星忍秦晋之好于王三余是诚难事今除奸祛蠹之功未偿而以怜才为过割情捐爱之义不称而以评品为私科臣或有独见阁臣得无微指耶夫部权归阁自高拱兼摄部事张居正专擅国政尚书除张瀚严清而外选郎除孙矿陈有年而外奔走请教一一禀承滥觞于杨巍而扫地于刘希孟谢廷采今日复借拾遗处分荧激  圣怒即昨年之故智将来必挈权以阿阁臣而后为不专权必植党以附阁臣而后为不结党乎  上怒降泰来极边杂职以贾岩薛敷教于孔兼顾允成张纳陛朋谋乱政各夺三官外任于是左都御史李世达等合＜锍-釒＞申救  上曰卿等为国大臣不惜国体以镇静为重反市恩群小哓哓烦渎赵南星虞淳熙杨于庭袁黄俱禠职
　　○以福建都转运盐使司副使陈九功为河间长芦运司同知江西饶州府知府杨际会为福建副使分巡兴泉道陕西副使提调学政姜士昌为河南右参政大名府驻劄福建副使郑邦福为广东左参政
　　大明神宗显皇帝实录卷之二百五十八
大明神宗显皇帝实录卷之二百五十九
　　万历二十一年四月乙酉朔以孟夏时享  太庙遣公徐文璧恭代
　　○南京工科给事中陈洪烈＜锍-釒＞论工部尚书朱天球庇其乡旧司务蔡伦魁考功司郎中钱士完庇其所亲工部主事闵世祥二臣皆上＜锍-釒＞辩  上不究
　　○调马水口参将许大戍于五军二营
　　○丁亥叙平宁夏功升经略叶梦熊巡抚朱正色监军梅国桢总兵李如松萧如薰等俱一级荫一子锦衣卫指挥同知等官世袭余各升赏有差复魏学曾原官致仕而锢杨于庭降赵梦麟边方杂职枢臣石星及阁臣俱加恩荫
　　○戊子调神机二营练勇参将韩正晓分守马水口统领蓟镇天津秋班游击谢惟能于五军九营
　　○己丑辰时馆陶县天鼓鸣
　　○调河南副使杨德政提督陕西学政
　　○升江西都司佥书杨元为广西都司掌印调分守辽东复州等处参将王善政于辽东海州以榆林卫都指挥使周国柱为延绥镇城中军
　　○辛卯临漳王载土□兹卒长子翊鎙服满乞恩承袭报可
　　○调参将管昌镇右骑营游击赵梦麟于蓟镇松棚路降分守蓟镇太平寨参将钱烨为统领蓟镇秋班游击调分守宣府西路参将王尚忠于神机二营
　　○壬辰升辽东中后游击将军刘维藩为分守辽阳参将
　　○癸巳赐三辅臣鲜藕
　　○子抚宁侯朱继祖母祭葬　　○初浙江巡按李以唐＜锍-釒＞紏副使陈三策托疾规避该部覆议革三策职闲住三策不服遂引宪纲所载按察司官与御史互相紏举一款今  明旨停止访察以唐票行催取非法于是吏科给事中许子伟劾三策奏诘之辞虚诞不根宪纲所载按察司官与御史互相紏举盖谓御史真有不公不法等事见任按察者得以法官互紏非谓已被御史劾去之副使亦可挟讐报复而因以诬紏也  明旨所以停止访察盖为往时御史滥寄耳目以致窝访逞奸枉害良民耳非谓访核官吏衙蠹以责之分巡该道者而一概不行也三策怀私报复宜治吏部覆给事言是从之
　　○吏部题覆新升南京翰林院掌院吴十行先为同乡佥事徐常吉所讼后为礼科给事中王嘉谟所劾不得以建言被杖一事概之宜听回籍  上以中行既有立朝大节准在籍听用
　　○南京户部尚书张孟男以名挂拾遗上＜锍-釒＞请告从之
　　○河南左参政升太常寺少卿耿定力请告从之
　　○御史高举题御倭战守莫先积饷积饷之法在摉括库贮别项钱粮趁时收买或暂留沿海郡县京运钱粮令民输纳本色又或令民间输粟海上诸郡得以拜爵免罪下所司议
　　○礼部言各王府请乞名封自郡王长子长孙及将军中尉以下必彼处巡抚代奏今后如王奏先到抚奏未至者本部有按季之催该科有查参之例庶各宗无向隅之泣而幸窦仍塞耳从之
　　○甲午予抚宁侯朱继祖祭葬
　　○海西忽鲁等卫女直夷人都督羊孛罗等九十八员名赴京进贡海西纳剌河等卫夷人都指挥卜寨等三起共九十九员名进贡俱赐宴赏
　　○调参将李如樟分守宣府西路以蓟镇建昌营署都指挥使王问为昌镇右骑营游击
　　○丙申大学士王锡爵等题邹元标本以朴愿书生无他奇略  皇上先已录其微忠再召入吏部既而改南两京一体亦未见大有摧折而小臣争之以为此旷古遗直不可不亟为超用臣等尝取其原＜锍-釒＞读之词气甚平原无触冒而外廷以  皇上之忤为之故昂其声价  皇上因以外廷之争为之故抑其升迁然则摈元标者乃诸臣非  皇上也李材虽富有学问年已近衰不能核实报功为将官所误  皇上赫然震怒拿问重处岂非英断既而狱久不决重复行勘明示可生之机而小臣争之以为此旷古极冤不可不亟为叙录未卜其生先卜其用不平如此而望转移  天听乎然则锢李材者乃诸臣非  皇上也臣等职司调爕故于二臣之事始终不敢苟附人言归过于  上惟  圣明将元标先年条陈与李材近日勘功＜锍-釒＞平心观览酌量处分于元标则勒令该部改升两司外官略其虚名课以实事于李材则照依刘天俸改发充军事例但减死罪不减生罪如此则用舍操纵两得其平矣不报
　　○调辽东武靖堡车营游击杨绍祖于中后所
　　○丁酉  孝懿庄皇后忌辰遣伯谭国佐  昭陵行礼
　　○大学士王锡爵等题适蒙发下吏部尚书孙鑨乞休本且诘其托疾之意臣造其卧榻问之乃为考察时风寒伤足疼痛至今退而质之侍郎蔡国珍郎中刘元霖等如出一口鑨乃真病非别别有主意悻悻诈托也而外廷揣摩之见猥见臣等以赵南星事被诬则谓臣等必有憾于吏部而欲鑨之去又见鑨之称病在南星去后则谓鑨亦有疑于臣等而为此求去殊不知诬臣等者原非赵南星臣等且于南星无憾何况于鑨鑨又何疑于臣等乃其汲汲求去之意似专为目前推升大选之期既恐以疾误事又不敢擅自委人臣等今为之处另拟一票将前项推升等事暂令本部侍郎代管则鑨自无所藉口不敢再辞矣不报
　　○户部题庆藩横遭哱逆先该巡抚朱正色将马价银二千八百余两分送庆世子及各宗养赡今御史刘芳誉又奏诸宗死节被害男妇不等俱应恤录合议动支银一万两赍彼赈助  上曰遭乱贫宗赈恤宜厚还再加银五千两速发去
　　○戊戌倭酋悔过乞哀请贡科臣许弘纲张辅之侯廷佩各上＜锍-釒＞力陈不可许下所司议
　　○己亥升辽东叆阳城守备杨大观为本镇武靖堡车营游击保定总兵标下中军高风为蓟镇建昌营坐营辽阳车营游击张奇功为辽东总兵标下坐营中军
