<!-- { "loadSidebar": true } -->
　　○癸卯  上以雝肃殿围屏命辅臣撰词以进居正撰进雝肃殿箴箴曰北宸紫宫惟皇宅中身为民表心与天通斯须不和则乖戾起斯须不敬则傲慢业念常生于所忽祸乃基于无穷是以圣人事心天命是敕钦厥止日谨万几处深宫心周八极不以嗜欲滑和不以逸豫灭德无作好无作恶蔼蔼熙熙如春斯煦无荒色无荒禽兢兢愓愓如渊斯临勿谓燕闲人莫予观一喜一怒作人燠寒弦急者绝气平者安优优和衷为君实难勿谓宥密人莫予弼一动一言恒为度律危惧则存骄泰则失昭昭神明相在尔室在昔成周宇内太和由雝雝其在宫发琴瑟而不颇亦曰懿恭小民怀保由肃肃其在庙克对扬于  祖考我皇睿哲是谓智临匪高明之不足贵育德于静深我皇抚运是谓开泰匪豊亨之未臻惧此心之或汰乐以平其情虽钟虡不设而若闻希声然后心和气和而天下平礼以饬其志虽升降未施而若持重器斯谓无逸乃逸而天下治故曰冲和者养威澹泊者养禄危励者养安忧劳者养乐以古为师于何不仪平平周道惟皇所之以心为鉴于何不见穆穆文王惟皇所宪杇索在乎勿谓无伤覆车在睫柰何弗防和不见流敬不可忘慎终如始万寿无疆  上览而嘉之命书于御屏
　　○赐原任南京户部尚书盛汝谦祭一坛减半造办
　　明神宗显皇帝实录卷之八十六
　明神宗显皇帝实录卷之八十七
　　万历七年五月乙巳朔升兵部职方司员外王筵为四川佥事升太常寺少卿乌昇为南京右通政升太仆寺少卿王缉巡抚贵州
　　○丙午以撰进雝肃箴赐元辅张居正白金五十两彩叚四表里次辅张四维申时行各三十两二表里
　　○浙江抚按李世达等奏所属府州县官有积谷过数知县姜召等二员宜行奖励不及数知县李增等十五员各酌量议罚覆奏得旨如议
　　○丁未以端阳令节赐元辅张居正金书黄符金书红符金艾叶绫符及次辅张四维申时行讲官何雒文等五员有差
　　○升礼科都给事中林景旸为太常寺少卿升兵科给事中光懋为江西左参政○户部题查议销缴鱼课勘合事查  大明会典开载鱼课每岁南京户科编印勘合六百八十九道南京户部领发各衙门收掌各记所收鱼课米钞若干每年终进缴俱系额办钱粮但近来有司遵依缴报者十无一二宜移文南京户将编发各省直鱼课勘合查明的数咨部载入会典行令各省直府州县河泊所等衙门将填完勘合每年终申送类缴着为例报可
　　○己酉以端阳节赐三辅臣上尊珍馔
　　○差狭西道御史谢师启往浙江巡按升河南道御史李辅任为太仆寺少卿
　　○辛亥  孝宗敬皇帝忌辰祭  泰陵遗隆平侯张炳行礼
　　○调京城巡捕左参将谢天祐补分守通州地方兼管练兵军务参将○壬子  上御文华殿讲读
　　○除起复庶吉士王守诚授刑科给事中
　　○吏部尚书王国光等＜锍-釒＞请朝觐考查宽期详覆得旨今后考察朝觐官员务从容详慎但以事完为期不必拘定一日两省内有诖误及被诬者许来朝二司官于说事之日从公分辩即与开豁毋致亏枉
　　○以后军都督府佥事右都督雷龙充总兵官镇守甘肃等处地方以五军四营游击解一清充京城巡捕左参将
　　○癸丑赐元辅张居正次辅张四维申时行及讲官何雒文等五员各色金扇有差
　　○特赐左赞善沈鲤母孺人宋氏照依父沈杜祭葬以沈鲤侍讲三年启沃功多也
　　○赐给彭城伯张熊祭葬
　　○甲寅  太祖高皇帝忌辰  上于奉先殿祭祀
　　○升编修王弘诲为国子监司业○制京官四品以下不得滥乘帏轿生徒不得聚众欧官南京序班郭廷林肩舆除道监生聂文贤途遇欧竞拥噪呼公署都察院劾奏并黜之
　　○乙卯  上御文华殿讲读
　　○巡盐御史房寰奏宽河东额盐二十七万八千余引以淫潦为灾捞办不敷故也
　　○升工科左给事中颜容舒为礼科都给事中刑科左给事中戴光启为兵科都给事中工科给事中李实为兵科右给事中礼科给事中齐世臣为刑科右给事中
　　○升直隶安庆府知府胡心得为云南副使
　　○丙辰  仁宗昭皇帝忌辰祭  献陵遣定西候蒋建元行礼
　　○兵部覆御史安九域奏勘海州东昌等堡捷功叙李成梁应加封爵张崇功等一十三员应升赏有差得旨依拟命封李成梁为寍远伯岁支禄米八百石辅臣居正言李成梁屡立战功忠勇大节为一时诸将之冠加以显秩良不为过况系流爵非世袭者  因以鼓将士敌忾之气作人臣任事之忠亦振兴边事之一机也谨拟票上请故有是命
　　○丁巳户部题严催各省节欠秋粮并派剩折色以济边储计二十九万三千三百有奇列款上请从之
　　○户部以文移繁冗奏参酌裁并以省浮费
　　○户部覆江西抚按刘斯洁等奉旨查解绢价并解脚银共八万三千一百有奇以充内用
　　○工部右侍郎陆光祖因御史张一鲲参劾乞休部覆谓光祖处心制行古直是希惟自持意见不免咎累命照旧供职
　　○戊午  上御文华殿讲读
　　○升宣府万全右卫城守备黄明臣铨注山西都司佥书
　　○命翰林院侍读罗万化修撰张元忭充编纂章奏官○先是万历六年十二月虏犯耀州虎獐屯等处杀虏甚多巡按御史安九域参原任辽东车营游击副总兵因被参长定堡杀降邀功革任陶承喾彼时策应有违法当重拟海盖参将李澄清守备徐维翰等一十三员当分别治罪部覆奉旨提问
　　○庚申  上御文华殿致斋
　　○总督粮储南京户部右侍郎程嗣功因吏科给事中杨言论其贪庸不职辩冤乞休不许
　　○礼部覆礼科都给事中林景旸所奏宾兴事宜一曰正文体二曰核实学三曰严防范四曰严缉访五曰惩诈冒命着实举行
　　○辛酉  上御文华殿讲读
　　○以南京兵部尚书杨兆久历边防素谙戎务改任京营＜锍-釒＞辞不许
　　○癸亥  上亲祀  方泽是日车驾夙发丑刻即至坛所  上坐幄次候至明始行礼元辅张居正次辅张四维俱不陪祀以扈驾从见于幄次祀毕还宫赐三辅臣珍馔
　　○以辽东广寍左营游击孔东儒充左参将分守辽东海盖地方
　　○广东巡按御史龚懋贤参整饬南韶兵备管志道并自陈不职求罢部覆谓御史藩臬各官一路然弹压之权御史尤重礼遇文移沿习旧矣今管志道职司南韶一应事务直与御史争较则彼此颉颃事权不一必有废格掣肘之患御史龚懋贤宜令供职候代管志道宜量加裁抑得旨志道降一级
　　○广西永寍兵备副使钱立以病乞休许之
　　○戊辰  上御文华殿讲读
　　○升原任辽海东寍道张崇功为山东副使
　　○革翟绣裳按察使新衔仍以原佥事职衔管事以前日长定堡之捷禆将邀功冒赏被劾波及故也○户部以南京银库钱粮册籍浩繁请三年差科道官清查一次从之
　　○刑部题广东珠池之盗有司因无律例概以强盗坐之似属过重今议捉获盗珠贼犯俱比常人盗官物并赃论罪免剌仍分为三等持杖拒捕者为一等不论人之多寡珠之轻重不分初犯再犯首从俱远戍若杀伤人为首者斩虽不曾拒捕但聚至二十人以上珠值银二十两以上者为二等不分初犯再犯为首者远戍为从者枷号三月照罪发落人及数而珠未及数者亦坐此例若其人与珠俱不及数或珠虽及数而人未及数为三等为首者初犯枷三月照罪发落若假以盗珠为由在海劫客□船只或登岸劫人财物者各依强盗论依拟着为令
　　○己巳浙江巡按御史劾知县王亮采及林纭董盛等一十三人计赃论罪各有差部覆得旨王亮采革职为民林纭远戍董盛等拟徒发落
　　○调贵州副使彭雷补广西副使升福建漳州府同知沈植为广东佥事
　　○以按直隶御史崔廷试荐副总兵戚继光参将黄孝副留守雷以诚中军都司俞尚志守备檀武臣指挥同知徐道指挥佥事孙维山胡世忠百户陈颂当循资擢用及参副留守卞实指挥使朱绍贤指挥同知包万善当革任提问覆奏从其议
　　○以辽东都司佥书冯文弼充辽东广寍左营游击以辽东长勇堡都指挥佥事王守道铨注辽东都司佥书
　　○  上以金华知府王懋德奏荐新茶表印文糢糊谕各该抚按官通查所属衙门印信有该换者奏请换给其领印缴印各有费用宿弊悉行查革毋使人畏难因循致滋奸伪
　　○庚午  穆宗庄皇帝忌辰祭  昭陵遣庆都伯杜继宗行礼○辛未  上御文华殿讲读
　　○四川丢骨人荒没舌等三寨番蛮节年入犯荼毒松藩兵备副使杨一桂总兵刘显副总兵吴予忠等雕剿首恶群夷纳款巡抚王廷瞻备叙功次部覆谓王廷赡运谋决策尤宜首赉得旨赏王廷瞻杨一桂刘显等银弊有差
　　○四川巡抚王廷瞻言本处地方民贫词简所属府州县难以照额积谷似应量减部覆积谷备荒本以为民若要取盈势必重罚则是以惠民者虐民也宜行各省直分别地方贫富词讼繁简定为上中下则以便责成报可
　　○调广东右参政苏思补贵州右参政兼佥事以江西道御史李学诗为直隶提学
　　○升太常寺卿管国子监祭酒事余有丁为礼部右侍郎兼翰林院侍读学士仍充经筵讲官
　　○户部奏酌停僧道纳银事例并申明旧制以弭后患一停在京请给一禁私自披剃一立僧道名籍一议查给文引一禁私建院观得旨依拟行
　　○壬申礼科给事中萧彦＜锍-釒＞言序班郭廷林敢于乘轿恐南中诸臣效尤成习今南京五府勋臣出则明坐大轿入则拥列歌舞心志骄惰气体柔脆缓急何赖请严行申饬以彰法纪部覆从之
　　○升贵州副使王三爵为广西右参政升广西右参政庄国桢为广东按察司使
　　○新升南京兵部尚书凌云翼以病乞休不许
　　○升江西万安守备庞成裕署副留守铨注中都留守司佥书升辽东抚顺城备御杨四德署都指挥佥事铨注辽东都司佥书升保定左营指挥佥事王科署都指挥佥事大寍都司佥书职衔管统领蓟镇通津春班官军游击
　　明神宗显皇帝实录卷之八十七
明神宗显皇帝实录卷之八十八
　　万历七年六月乙亥朔董卜韩胡宣慰使司加渴瓦寺等赴京进贡赐给如例
　　○左军都督府镇远侯顾寰自陈老疾乞休  上以其清慎老成效劳年久准辞任加少保兼太子太保以示优异
　　○辽东巡抚周咏奏辞养善获功升赏不许
　　○起原任礼部右侍郎孙应鳌为国子监祭酒
　　○升广西平乐知府罗黄裳为贵州副使
　　○升顺天府尹金立敬为工部右侍郎
　　○李成梁奏辞伯爵  上以李成梁屡立奇功加恩非滥谕殚忠奋勇以图报称不久辞
　　○丁丑户部题覆各廒仓粮米除正耗支放外积有附余米豆俱登报循环作正支放著为令○升广东右布政使施尧臣为顺天府尹
　　○调前任湖广副使考查调简马顾泽补云南副使
　　○庚辰都察院参详江西赣州府推官潘应诏贿赂潜通索取无忌拟徒追赃革职得旨依拟
