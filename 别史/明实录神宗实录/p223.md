<!-- { "loadSidebar": true } -->
　　○逮沈汝梁于诏狱论戍汝梁南御史巡视下江以馈遗为名尽取所部赎锾入京而佥都御史萧崇业转自南太仆语掌院都御史辛自修曰崇业与沈御史素无交往今赃罚簿内有送太仆寺礼银若干两不申本院几为所诬试取簿观之则南中各署开列殆遍询之无有也自修大駴叹露章劾之  上遣中使持其章至阁传今日欲出朝与先生等面议偶因动火免朝昨者南京掌院御史参劾御史沈汝梁赇贿不下二千两屡有明旨彼乃故违卿等票旨重治自修持正守法可票旨奖励又传旨密问南京辛都御史到任未久即能参论属官赵都御史人皆称其公正何以二三年来不参一人时行等云南中地远法弛有可论之人此中在辇毂下固应不同因附中使奏之随具＜锍-釒＞请禁断一切私交并拟进传帖一道  上复谕内阁卿等此奏深合朕意所拟传帖改写手敕是日敕吏部都察院曰朕轸民生留神吏治比者重惩贪墨严禁馈遗前又面谕部院大臣以有司贪赃坏法宜申饬重治各官通不遵守乃有御史沈汝梁贪肆不简本院都御史指实参论已有旨重处朕思御史职任风纪却先自犯赃何以除奸革弊肃吏安民各该地方赃罚银两除济边外专备灾伤赈恤今后务设法稽查分毫不许擅动巡抚官听科道纠劾巡按御史回道本院查其在任有无擅用赃罚开入考察款内分别去留今后部院大小臣工及在外抚按司道等官各宜崇俭务实洁己奉公共赞清明之治不得仍前沿袭弊俗朝觐在迩各官有玩旨干禁者著厂卫衙门缉捕尔部院照例从重参处如敕行后汝梁编管山海右卫
　　○靖江府奉国中尉邦廿□积坐杀平人革为庶人闲宅禁住邦廿□孟以党恶革禄米一年
　　○复四川建武兵备佥事以兵部车驾司郎中郑东昇为之
　　○南京湖广道御史王学曾言中官弟侄锦衣卫之荫太滥又尚书杨兆叙荐中官止宜列名不宜溢词如署考者然为涉謟谀兆闻之不自安因以病请不许
　　○南京工部尚书陆光祖以病请告＜锍-釒＞三上许之○赐故德平伯李铭妻太夫人云氏祭二坛坟价三千两  孝懿皇后生母也
　　明神宗显皇帝实录卷之一百六十三
明神宗显皇帝实录卷之一百六十四
　　万历十三年八月己亥朔营  寿宫于大峪山命大学士申时行往是日太仆寺少卿李植光禄寺少卿江东之尚宝司少卿羊可立＜锍-釒＞言大峪山非吉壤时行与故尚书徐学谟昵故赞其成憾尚书陈经邦异议故致其去以倾阁臣时行＜锍-釒＞辩  上曰阁臣职在佐理岂责以堪舆伎耶为夺三臣俸半年乃传谕内阁大峪佳美毓秀出朕亲定又奉  两宫圣母阅视原无与卿事李植等亦在扈行初无一言今吉典方兴輙敢狂肆诬构朕志已定不必另择卿其安心辅理时行＜锍-釒＞谢
　　○改铸南京户部铜版盐引者十有三茶引者三新旧并藏于库○南京湖广道御史王学曾言近日吏员作令如沾化县赵蛟费县杨果官生作守如衡州府许倓宝庆府胡梗守令有较文之责非所以育人才也此故相弊政所宜亟改吏部言况钟黄子威兴于刀笔仪铭黄绾奋自任子  先朝用人自不一途即如两县令考词所署招流移课农桑理滞冤徵逋赋皆未易才自今异途有才守卓尔如杨果赵蛟者可以宰县非是勿许官生阅历七八年审知其贤自宜予郡若有较文之役委之僚佐亦无不可  上是之
　　○诏发太仓银四万两于大同镇抵本年蠲免额税以该王禄军饷亟需难缺抚按为之请也
　　○甲辰命右谕德张一桂洗马陈于陛克顺天乡试考试官
　　○采御史蔡时鼎议许扬州商灶子弟于运司应试提学官一体选取入学
　　○诏以太仆寺马七百九十四匹分给三大营战士○南京礼部郎中马应图上＜锍-釒＞请轻阁权建为三议一曰事权之渐重当议二曰恩赏之太骤当议三曰召对之不广当议＜锍-釒＞中盛称李植江东之吴中行沉思孝而科臣齐世臣台臣孙愈贤蔡思周吴定龚懋贤以至吏部尚书杨巍皆极丑诋得旨  祖宗建设阁臣参预机密有股肱心膂之托惟在得人岂可以与闻政事便谓有权马应图怀奸挟私颠倒公论姑降边方杂职用六科给事中王致祥等十三道御史柴祥等公＜锍-釒＞纠应图因及国子监博士陈泰来为应图点定＜锍-釒＞稿居中侦伺章下所司
　　○丙午  孝康敬皇后忌辰  奉先殿行祭礼遣伯刘嗣德祭  泰陵
　　○发太仆寺银一万二千两于大同充十四年分市本○巡按四川御史赫瀛以盐法日坏豁免废井课银三千六百两有奇清出新井增课银二千三百两有奇其一千二百两有奇以巫山县买盐牙用银及州县私盐变价纸赎银抵之旧额仍足部覆从之
　　○丁未遣大学士王锡爵祭先师孔子
　　○以万寿圣节赐元辅申时行银六十两彩叚四表里次辅许国王锡爵王家屏各银五十两彩叚四表里讲官沈一贯等六员各银二十两彩叚一表里
　　○戊申祭  太社  太稷遣公徐文璧代
　　○孝慈高皇后忌辰  奉先殿行祭礼
　　○己酉京师地震
　　○以  圣母慈圣皇太后还御  慈宁宫赐元辅时行银一百两彩叚四表里次辅国锡爵家屏各银八十两彩叚四表里又赐金银万寿簪银吉庆字寿字黄红符有差○谪李植江东之羊可立初植以参冯保徐爵得  上意乃扳赵用贤为重而结吴中行沉思孝江东之羊可立自助其余朝士直陵出其上自去年四月丁此吕论礼部侍郎高启愚南场命题为劝进尚书杨巍以为不可植等恶之及巍与辅臣求去大学士许国上＜锍-釒＞保留则又恶国相构不休为言路所攻  上虽屡旨切责然尚未有意去之也  寿宫议起寔倾执政而阴推其教习师大学士锡爵又以通晓堪舆荐引侍郎张岳太常寺卿何源而三人皆拒之出＜锍-釒＞自明锡爵疏尤切略谓臣有当去者三大臣不能帅群臣当去师不能训弟子当去老成而为恶少年所推亦当去不平者八张冯事初发时果尽假耳目于诸臣乎将  圣志先定言者适投其会也而诸臣自附于赵用贤等撄鳞折槛之党其不平一矣  皇上明烛群奸天旋地转然犹推功言之而诸臣尽攘天功其不平二矣古人规随期于济国近乃创为一种风尚以为普天之下除却建言之臣别无人品建言之中除却摉括张冯旧事别无同志其不平三矣臣尝私论居正门客取适一时冰山既泮不忘死生之交者鲜矣况本非安石谁为张蔡而诸臣动称报复其不平四矣周公之功卫武之髦而几几抑抑虞悔吝之且及也况乎以中人之资乘一言之会起越朝右如花之始发正雨欺风妒之时雨日寻戈矛惟敌是求其不平五矣大臣如许国杨巍舒化辈诸臣不尝交口赞誉以为正人君子哉一言相左日谋剸刃其腹其不平六矣大学士申时行泊然处中重国体惜人才乃诸臣以为不足畏而凌之受其容愈以为縻我而疑之被言则以为嗾人攻之求去而票允则以为逐之票留则以为苦之喘息纵横千荆万棘自古及今岂有人臣操  天子之权小臣制大臣之命而国是不淆者乎其不平七矣臣尝阅诸臣前后争辩之＜锍-釒＞其自命一则曰孤臣一则曰善类夫古以孤臣孽子并称此为臣子不得意于  君父者言也今诸臣自谓得  君乎不得  君乎臣以为此其臣不孤语称舜跖之分在善与利今之幸幸岂尽为公得无争先于径路患失于凤池乎又得无凭城社而盗威福者乎臣以为此其类未必善而诸臣居之不疑其不平八矣夫此八不平者使其说出于居正所荐引及与诸臣竞进之人则尚可指之曰党曰忌曰素所不悦也今臣乃居正切齿之讎而又诸臣所严事推毂之友臣非异物岂有反攻同志而快仇讎者哉臣山居八年朽株枯木原不适庙廊之用今值此千载难遇之时天清日明本无一事不幸为骄臣苦争无影之是非而市井狭邪如马应图辈亦得藉建言之名以逃考察而希荣进臣不能有所匡正惟有去耳不然则诸臣又以为回护同官苟贪伴食臣既义不借诸臣之誉则亦不能复受诸臣之毁＜锍-釒＞入  上意始移会台省章交上乃于工科给事中王敬民＜锍-釒＞批出镌其三秩部覆植户部东之兵部员外郎可立大理寺评事各添注管事
　　○勘哈酋犯云川堡夺守备方继武参将麻承勋兵备参议刘葵月俸有差
　　○癸丑  慈圣皇太后还御新宫免百官及命妇朝贺○遣侍郎宋纁祭  京都太仓之神
　　○以中秋令节赐四辅臣上尊珍馔
　　○升户科给事中周世选为南京尚宝司卿
　　○升光禄寺寺丞谢杰为本寺少卿  乙卯  万寿圣节  上御皇极殿文武群臣致词称贺遣侯吴继爵郑惟忠伯王学礼方烨刘应元分祭  九陵伯陈澍祭  恭仁康定景皇帝金山  陵
　　○赐四辅臣上尊珍馔
　　○朝鲜国差陪臣安容等三十有四人入贺各赏给衣服布疋鞾袜
　　○朵颜等卫夷人索罗等七十有七人入贺各赐马价并赏给金叚鞾袜折绢银有差
　　○丁巳  慈圣皇太后诰谕  皇帝古称帝王之德莫加于孝子正位长乐十有三年于兹矣惟  皇帝自在冲龄夙有至性承颜顺志朝夕不违临御以来祗肃训词进德修业勤图治理慎节起居继述有光予衷允怿顷者慈宁宫灾寔予不德所致  皇帝震惊戒惧引咎责躬亲率后宫左右趋慰爰因旧址鼎建新宫孝诚感孚告成不日乃以中秋之望奉予还御望舒圆满轮奂辉煌意甚适焉予喜  皇帝之孝特用褒扬以示永久其自今万福来同百祥咸集寿算比冈陵之固子孙如瓜瓞之绵保此鸿图助予燕喜使万世称帝王之孝与天无极是予愿也故谕
　　○己未  上奉表谢其文云  子皇帝臣御名稽首顿首慈宫鼎建依宸极以居尊懿训荣褒焕天章而垂耀欢腾中壸典轶前徽恭惟  圣母慈圣宣文明肃皇太后陛下至性安贞惠心渊穆佐  先皇而抚运庆泽深培佑冲眇以承家丕基孔固纯禧方茂景命重申肆建新宫增崇旧贯金舆至止迎秋气之澄清宝册传宣表慈衷之悦豫美哉轮奂敢云致孝宁亲炳若丹青猥荷诒谋翼子臣起居疏节经始微劳未酬九字之恩特拜十行之札念敢忘于诵服情倍切于瞻依燕寝攸宁百顺集周京之履遐龄弥衍万年称汉殿之觞
　　○升兵部左侍郎阴武卿为南京工部尚书南京尚宝司卿余懋学南京光禄寺少卿赵参鲁俱入为太仆寺少卿
　　○庚申  宪宗纯皇帝忌辰  奉先殿行祭礼遣伯陈如松祭  茂陵
　　○延绥巡抚梅有松条上边事一量复城堡同知二员一驻榆林镇一驻靖边营一议处路将营兵改保宁堡守备为参将加募兵五百名以便防御一添复城堡守备清水双山怀远柳树涧四营堡原系权委操守宜改复守备一厘正城墩职掌各营堡军丁专备守御卫官不得占役一议处狭西班军言班军脆弱止堪版筑之役今岁无大工宜量徵班价以备修工之用部覆俱依议从之○夷酋小阿卜户叩关服罪求复马松二路抚赏许之
　　○湖广抚按奏岷王定燿忠孝性成恭俭夙著捐已禄以赈乏置学田以崇儒部覆赐敕旌焉
　　○兵部尚书王遴以严驿传参入贺  圣节官夺新伯谭国佐岁禄布政使徐元气等月俸有差
　　○升福建副使王世懋为本省参政
　　○兵科给事中李弘道请录用五臣谓吴中行赵用贤沉思孝艾穆邹元标也章下所司
