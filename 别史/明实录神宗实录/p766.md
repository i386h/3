<!-- { "loadSidebar": true } -->
　　○巡抚延绥金忠士奏称套虏续盟以来各酋垂涎宣大封王并讨八年市赏设为十事要挟屡经拒绝但许带赏一年以系其心今  明旨必以一年挨赏为定例虏不敢承西路卜言太火落赤黄妇等部见今争先进贡马匹急欲领赏犹或易与套长吉能传令中东各部移帐生心不就皋牢近报猛克挨太沙宾等酋吠声虏地不曰捉马不远谋犯则曰借兵齐集犯抢情形款之成败尚未可必先事之防不可不饬也因条议列款以闻事下所司以为延镇宁夏事同一体未有延虏两市而宁虏不比例要挟者未有宁虏要挟而不紏延虏入犯者近日威敬等酋之声势已见其端矣宁夏地平兵寡旧时虏犯有深入至固原庆阳者今若要挟两市此祸势所不免倘宁镇不胜其扰亦必两市则每年增复京运四万五千两矣何若任延虏之变我惟坚壁清野相机战守之为得乎抚臣八款除复客饷系户部掌行余覆议一酌选调以便统驭言客兵不如土兵客将不如土将部议以后守提有缺即推本镇听用中之荐多者副参游等官有缺即升本镇之俸荐及格者惟废闲将领有原犯事重永不叙用有弹墨未乾遽难破格必该镇明试其才＜锍-釒＞名上请一议夷粮以示柔远言套酋败款之后既不敢住牧又不能交易饥窘投降者三千余人欲将三路缺额军粮令降夷顶补不足仍额外酌处部议将三路缺额军粮通融顶补遴其最骁徤者始食双粮次亦量加裁减至于废将家人寄名侵饷必尽数查汰一增马匹以备征剿言欲增马二千匹于市赏银两动支买补部议增马二千价不下二万而每岁料草之费又溢额外惟量买千匹以资捍御不必取盈一时至占役之马严加申饬不许克减草料及迎送过客围猎差遣以致瘦损一重捣巢以收全胜言欲养威蓄锐少待冬春卧鼓衔枚屡出而屡捣之部议捣巢固所以制虏死命但昔年有杀款徼功贪黩愤事者不得不以前车为戒今虏若恭顺我当天地包容倘紏众内讧如乙卯之事则我一面堵截一面捣巢可也一亟升赏以鼓士心言欲将本镇前后出塞功次即为题叙庶官军可藉以鼓舞部议除题过功级已节次行勘外合候按臣勘叙至日一并题叙一禁邻虏以孤敌势西北诸酋皆小王子苗裔大分三部环河套而居者吉囊也散牧宣大蓟昌山西诸镇者俺答也切邻宁夏绕出贺兰山后北接大漠者木那汉台吉也是三种者平居则分部而领各镇之赏有犯则易队而乘各镇之虚乞严谕各路将不许沿边夷人阴助作歹犯者即裁去抚赏以息党援部议套酋号召别部抽兵助逆是其常态咨行督抚严饬各路将领以折其谋一宽文法以责报效言果守备不设烽堠不明临阵怯敌莫效捍圉自当如律究处脱事非重大情有可原仍令戴罪杀贼以图后效部议酌功罪之后先权赏罚之轻重在督抚之提衡而已得旨依拟著实举行
　　○巡按直隶御史薛贞言罗家台石塘路曹家路贼夷入犯中军千朱来游击朱万良都司王文杰率兵丁拒堵各有擒斩皆缘满酋母子挟赏不遂分投狂逞幸官军奋力前后三次擒斩虽非奇捷而屡出屡胜足挫狡谋矣章下所司
　　○戊寅夜月食
　　○庚辰  成祖文皇帝忌辰遣崇信伯费天泽祭  长陵
　　○大学士方从哲初七日告病＜锍-釒＞下  上曰览奏具见忠爱卿前以偶疾请假今已调摄月余朕日望卿出辅理何为又有此奏机务繁重倚赖甚殷况次辅道南以忧去国卿岂可复杜门言去欲朕孤立于上卿岂忍乎宜即出入阁匡赞慎勿再陈
　　○辛巳兵科给事中赵兴邦言如郑餋性侯昌国之亲  祖宗以来皆有之未有如养性以贵妃之侄三世而犹得左都督者亦未有如昌国驸马之子不繇公主所出而骤得都指挥使者宜裁之以杜其渐  上仍命遵前旨行
　　○壬午大学士方从哲言我朝阁臣虽无宰相之名实有赞襄之责自朝廷大体大政以及人才进退民生休戚举天下国家之务无钜无细有一不问阁臣者乎故必得其人而后辅理可资亦必多其人而后协恭有赖从来未有以一人独任更未有以一极庸极病之人独任而且久者也自同官吴道南忧去而阁中止臣一人矣况今朝政日壅人情久郁大僚半缺言路尽空太仓有悬罄之忧边镇多呼庚之警加以天灾时变所在奏闻水旱蝗蝻饥馑流离之报殆无虚月时势至此而徒令一虚庸病愦之夫任爕调之寄譬之持枯木以支大厦操一叶以泛惊涛有不倾压覆溺以至于败者几何乞敕该部将在朝在野才望之臣速推七八员列名上请立赐点用至若臣一病沉绵衰頺日甚感恩虽切恐终无图报之时矣不报
　　○是日大学士方从哲复请补考选散馆科道诸臣以  圣节伊迩贺使方集观瞻所系益不容缓俱不报
　　○礼部左侍郎何宗彦请告＜锍-釒＞下不允辞　　○巡抚贵州右佥都御史张鹤鸣＜锍-釒＞奉猱坪摆朋＜屯土＞之捷猱坪即捞坪峰攒如削上有仰天窝窝有九井地平衍可容数千人＜屯土＞后负河环河山叠通三路各有三关飞石擂下人不得度黄土寨贼首老蜡鸡八十房入踞勾集石头等寨贼首阿寅等各数十房及逸贼窜贼多匿其中共惟老蜡鸡为王老贯鹅等为军门总兵等官凭险负固本年三月内监军安平道谢参政集奇营川营贵营镇筸营兵及原任都司张鹤翀等三路并进奋臂大呼各夺三关贼据本＜屯土＞猖悍如故复令土舍王国奇等共图用间因召降仲罗童等埋伏斩百余跌崖落水死者不计其数老蜡鸡等同时授首计擒斩三百七十七人其改过听抚仲民行令复业恐稔恶不悛犹思蠢动不敢遽撤大兵令汉土官兵分守险要其上六卫毛口六队安庄普定等处下六卫都麻哈黄平高寨六牌平定两江等处另议另举奏至章下兵部
　　○乙酉大学士方从哲以同官吴道南继母恤典请照旧辅王家屏继母事例于祭葬之外给与诰命
　　○丙戌兵科给事中赵兴邦＜锍-釒＞言刘光复无罪驸马王昺以救光复逐之田里侯拱宸以妾子妄拟公主奏请得官赏不当功罚不当罪恐不足以服天下之心不报
　　○丁亥礼部以早谕教亲正人两言请  皇太子  皇长孙择吉出讲  明旨煌煌臣民共闻宁可自食之而以国本为戏
　　○予大学士吴道南继母命氏祭葬如例仍加祭一坛父吴一龙母李氏准并祭
　　○戊子先是六月十八日内官刘进住宅禁地夹道内被盗兵科给事中吴亮嗣言皇城重闭奸自内生守卫军人尽为守门内官包占且纵容诸色人在内尤为祸本内市一节亦望严行禁止则法度行而大盗不敢生心矣留中
　　○己丑加升狭西副使史文焕为本省右参政
　　○庚寅大学士方从哲申恳切要三事其一下报灾之＜锍-釒＞言自北直隶山东山西河南江西以及大江南北或大旱或大水或蝗蝻又或水而复旱旱而复蝗至于应天所属群鼠渡江食民间田殆尽此又从来未有之异宜将各处抚按奏章悉发该部应蠲应赈改折留税等项速为议覆以恤民瘼以收海内人心其一传停刑之旨言迩岁当差官审决之时率免行刑以是圜土累囚得少缓须臾之死甚盛事也惟是云贵远方一时不能遽到德音虽布每至后期虚负  皇仁深可惋惜宜蚤霈恩纶俾率土均沾角□羊泽其一允理刑之官言镇抚司之设原为鞫审钦发人犯一经打问便送法司拟罪其无辜株连者立为释放从未有合有罪无罪之人一概淹禁经年累月而不得角□羊脱者且人多地窄疾疫易生疠气所传死亡相继人命至重柰何草菅视之不报
　　○差行人丘可孙护送大学士吴道南守制回籍　　○壬辰大学士方从哲以  皇太子讲读先于四月间再奉  明旨待秋爽择吉举行因择八月初六日初九日两日以进复言帝王之学与韦布不同区区星日之说有不必尽拘旨不报
　　○兵部左侍郎崔景荣请给陇川宣抚多安靖司印先是云南巡抚官以安靖不从叛逆论功论序应予宣抚之职祗因幼弱议将司印暂贮州库俟其长成请给今安靖成立夷情共戴委应遵照成命颁给  上如部议予之
　　明神宗显皇帝实录卷之五百五十九
明神宗显皇帝实录卷之五百六十
　　万历四十五年八月癸巳朔巡按福建监察御史李凌云奏称本年四月十九日有台山游兵船一只送回董伯起随为官兵阻于黄岐海道副使韩仲雍驰至小埕召倭目明石道友通事高子羙等译审之其长岐一岛彼名为肥前州岛酋村山等安我呼为桃员者近受武藏总摄之命监主市易交关唐人者也明石道友乃其领倭出贩渠率而正木矢次卫门实等安亲随典计之仆其一人柴田胜左卫左门则船中头目也因问其何故侵扰鸡笼淡水何故谋据北港何故擅掠内地与挟去伯起复送还伯起及侵夺琉球等事俱以甘言对道臣因谕以所经浙境乃  天朝之首藩也迤南而为台山为礵山为东涌为乌丘为彭湖皆我闽门庭之内岂容汝涉一迹此外溟渤华夷所共穷兵芟薙汉过不先但汝为飘风所引暂时依泊不许无故登岸或为旷日所误望山取汲不许作意淹留我兵各有信地防御驱逐自难弛纵汝所过之处明声禀而速扬去可矣明石等后自请归岛之日启知国主查实先犯料罗续犯大金之人如系何岛商倭则戮之国中如系唐人拨置则差倭缚送于境上以表效顺道臣谕以使命往来既非疆吏所得擅议且本省奏闻发落尚延日时汝船经繇港澳或招猜衅今汝国中一动一静我院道镇参悉见悉闻果能不食斯言自是汝国长利也旋又谕以上年琉球之报谓汝欲窥占东番北港传岂尽妄但天朝因汝先年有交通胡惟庸擅杀宋素卿辈与误信汪五峰辈频年入寇近复有平秀吉侵扰高丽诸事悬示通倭禁例益严其实每岁引贩吕宋者一十六船此等唐货岂尽吕宋小夷自买而自用之乎又各远屿穷棍挟微赀涉大洋走死骛利于汝地者弘纲阔目尚未尽绝汝若恋住东番则我寸板不许下海寸丝难以过番兵交之利钝未分市贩之得丧可睹矣明石道友等各指天拱手连称不敢道臣随差官押送定海所而去该抚臣黄承玄看得闽海多事正在戒严乃有倭目送归挟虏之报其言颇甘其来亦似乎有名惟是狡夷变诈原自难测无论表文书词种种舛谬且大金料罗之氛未远而款关效顺之使突来果可遽信其输诚乎计惟量为抚恤以昭绥怀之仁仍即谢遣以杜窥伺之隙在彼为诚为伪不足深较在我保疆固圉自难暂弛也章下所司
　　○直隶巡按御史薛贞奏喜峰路被达贼百余骑阑入有所杀伤参将郭登选守备魏允高寡谋怠玩塘报支吾章下兵部
　　○甲午开州民家产牛犊两口三眼
　　○乙未大学士方从哲以  万寿圣节止隔半月＜锍-釒＞请亟补侍从诸臣内列考选候命者四十员起复假满七八员散馆三员＜锍-釒＞上不报
　　○兵部左侍郎崔景荣覆开原失事诸将官罪次备述宰赛造衅之繇与报复焚掠之惨李向日等号令不传赵时雍等哨了不远杜应魁杨守清等收歛不严除道臣冯瑗免议外如杜应魁杨守清等悉应如法究处李向日原以失事遣戍仍当角□羊发原卫至宰赛结姻奴酋深怀叵测必砺兵株马申谕严禁以待之  上是其议
