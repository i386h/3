<!-- { "loadSidebar": true } -->
　　○乙丑  上诣  慈宁宫恭上  慈圣宣大明肃皇太后徽号群臣随至思喜门行礼曰文曰子皇帝臣  谨稽首再拜上言伏以  庆集  重闱嘉璇源之茂衍谋贻后胤占宝祚之弥昌祗荐鸿称用彰燕翼恭惟  圣母慈圣宣文皇太后陛下钦明俪极圣善扬徽天命集于洽阳佐  先皇而弼成内治虹禆应乎华渚迪冲质而光抚太平每尘长乐之怀冀蕃胤嗣遄发画堂之瑞诞育无孙盖商由简狄而兴蚤叶燕禖之吉乃周则大任为烈实开麟趾之徽仰惟佑启之功未酬高厚爰举推崇之典勉极形极形容谨率文武群臣敬奉  册宝加上  尊号曰  慈圣宣文明肃皇太后伏愿景贶郅隆纯禧骈辏得名必得寿万年祝圣算以无疆多子复多孙百世绵本支而勿替臣  诚欢诚忭稽首顿首谨言
　　○是日以上尊  慈圣宣文明肃皇太后徽号祭告  奉先殿收回脯醢果酒赐三辅臣
　　○升河南归德府知府邹学柱为江西副使
　　○丙寅  上御皇极殿以加上  两宫皇太后徽号诏告天下诏曰朕闻国家之祥无逾于昌后帝王之孝莫大乎尊亲累朝以来著于彝宪朕以寡昧纂承  祖宗之遗业惧弗克堪惟我  圣母仁圣懿安皇太后  圣母慈圣宣文皇太后拥翼教诲式臻治理乃眷怀  宗祧之重于嗣续大
　　计尤惓惓焉兹者恭荷  天庥诞生元嗣发祥钟庆寔惟慈泽之所贻永念深恩宜登显号爰祗告  郊  庙  社稷率文武群臣奉  册宝加上  圣母仁圣懿安皇太后尊号曰  仁圣懿安康静皇太后  圣母慈圣宣文皇太后尊号曰
　　慈圣宣文明肃皇太后用闱扬盛媺仰答洪慈载考旧章庸敷庆典所有恩例开示于后一亲王八十以上者俱奏遣使存问亲郡王年七十以上者赐羊酒币帛地方官存问一应礼仪有衰病不能自行者许子为代行将军以下年七十以上者各赐米十石绢十疋庶人量给三分之一一各王府亲郡王嫡母与生母并存者其嫡许奏请加称为太妃生母准授封为次妃与敕知会亲王庶子受封后生母例封夫人将军中尉受封后生母例封夫淑恭宜安人者果年踰七十奏勘无碍亦准给与诰敕一宗室节年因事减革禄粮者除败伦伤化奸盗人命重情外其余全革者准支三分减一分二分者准炤旧全支一宗室如有饬躬修行孝亲敬长乐善好学敦宗睦族足以激励世风者许各抚按官具实奏闻奖劝一勋臣公侯伯袭封见爵者俱给与应得诰命未领者准补给一文官一品致仕及养病等项家居日久者有司给米三石岁拨人夫四名应用二品以上年及八十者备彩币羊酒存问九十以上者具奏遣使存问五品以上者以礼致仕年七十以上者进本品散官一阶其中有廉贫不能自存众所共知者有司量与资给一两京文官一品至九品未及三年考满者各给与应得诰敕先已给领者与进本品勋阶如品同而职衔不同照见任改给有愿移封移赠者听若先已移封移赠今给与本等诰敕行取到部中书行人官已题授部属侯缺者补官之日一体给与在外布按二司苑仆二寺正佐官历俸二年以上运府正佐及州县二官历俸三年以上无过者俱系给与诰敕如父母见存已先受封其子官职迁转者服色许与子同其前母继嫡母准照三母例封赠继妻受封已故者见在继妻准封一武官应得诰敕已经请给年远未曾撰黄者誊黄官即与查撰给散一各王府官有年老愿致仕者进散官一阶其历俸三年无过父母见存者给与应得诰敕一军民之家有年七十以上者许一丁侍养免具杂泛差役八十以上仍给与绢一疋棉一斤米一石肉十斤九十以上者倍之其男子若有德行著闻为乡里所敬服者给与冠带荣身一军民之家五世以上同居共爨者有司勘实奏闻旌表诏书到日先给羊酒奖劝一义大节妇孝子顺孙有司即与勘实奏闻照例旌表但不许诡窃冒滥及子孙自行陈乞其已旌表年及六十者男子与冠带荣身妇人炤年八十以上例给赐绢帛米肉一鳏寡孤独及废疾无依者有司炤例存恤勿令失所见在养济院者各给米三斗布一疋肉二斤一天下儒学生员有亲老无人侍养愿告侍亲者听亲终之日仍许复学其五十以上者许告衣巾终身有食粮年深挨贡不前者许告给冠带正贡及期不愿出仕者提学官开送吏部遥授儒官职衔俱免本身杂泛差役一大汉将军侍卫二年半以上者给与冠带已冠带又历四年半以上者授试百户其年及五十侍卫二十年以上者不拘在役退闲俱与冠带荣身于戏敦孝治于九重申举綦隆之典霈德音于万国弘施不匮之仁播告寰区咸宜知悉
　　○王子弥月行剪发礼如常仪
　　○丁卯  两宫覃恩加元辅张四维少师次辅申时行少保兼官如故各荫一子尚宝司司丞余有丁加太子太保荫一子中书舍人四维等疏辞不允
　　○加皇亲固安伯陈景行岁给粮米一百石荫二子锦衣卫百户左都督李鹤食米六十石进封皇亲武清伯李伟为武清侯升都指挥佥事李文全指挥使李文贵左都督副千户李文松指挥使
　　○荫司礼监太监冯保弟侄一人为都督佥事太监张宏等及慈庆  慈宁乾清宫各管事牌子太监冯明等佑圣夫人徐氏等各荫锦衣卫指挥千百户有差
　　○升锦衣卫指挥同知王鉴为指挥使世袭
　　○大学士张四维等＜锍-釒＞言今次大庆特施异恩臣等敢不遵承第中有一二逾越典常碍于施行者如左都督为武职极品各边将帅有屡建大功终身不得者李文贵等骤升至此不厌物情且武清伯进侯封恩礼已非常典左都督似可少杀也又在前内廷诸臣荫典无过千百户者今冯保等荫至都督佥事都督列衔五府阶级最崇自来无荫授者典制所系岂得轻越其三宫管事牌子答应人等通行荫叙亦在前所无虽皇仁浩荡名器亦不可不慎也不听已而给事中张鼎思等御史崔廷试等及南京科道阮子孝徐金星等各有言谕所司知之
　　○己巳予原任大学士徐阶孙徐元普荫授中书舍人时元普赍祖＜锍-釒＞谢存问适与覃恩值因有是命○南京礼部尚书刘斯洁乞休不允
　　○南京河南道御史郭维贤＜锍-釒＞荐原任编修吴中行简讨赵用贤员外艾穆主事沉思孝进士邹元标等上怒其党救降二级调江山县县丞已而给事中尹瑾等御史帅祥等＜锍-釒＞救各罚俸有差
　　○南京广东道御史林应训条陈五事一惩巨墨以警人心一宥小过以全器使一简资望以充藩臬一慎署印以重民牧一严访缉以杜奸谋吏部覆议谓皆有禆觐典俱依议行
　　○庚午贵州新归化苗头阿呀等贡马赏钞锭有差
　　○上谕礼部曰朕弟潞王已长理宜婚配尔部其榜示城内外官民良善之家有女子德性淳厚容貌端庄者许报名候选○狭西巡茶御史赫瀛题狭西苑马寺开城等七监本年十分荒旱牧军饥困可悯应将九年以前拖欠倒亏马价银三千二百四十三两有奇马驹二千八百一十六匹并十年八月已前倒亏马价马匹悉行蠲免动支库贮肉脏支价及老马变赏等银四千两同积贮谷至分别给赈部覆从之
　　○兵部题京营骑操马匹倒损议每年发马价银九千六百两买马六百匹与兑领寄养马相兼骑操并免扣朋银一年以苏军困报可
　　○以巡抚刘世曾请改顺宁土府于守巡金沧道
　　○赐原任兵部左侍郎汪道昆父母祭葬
　　○辛未  上视朝
　　○命翰林院侍读刘元震修撰刘楚先管理诰敕○壬申命翰林院侍读刘虞夔刘元震充编纂六曹章奏官
　　○考察天下提学官叙南直隶李时成北直隶朱琏浙江刘东星河南王象坤王鼎爵山西陆檄江西孙代广东刘应麟狭西王世懋等九员录山东蹇达广东支可大广西袁昌祚山西薛亨福建王希元狭西潘允哲贵州冯时可等及巡按江北姚士观甘肃胡定宣大徐鸣鹤辽东马允登等广管大勋龙宗武广东唐可封等十四员改调四川杨节降云南荆光裕革湖广曹慎职
　　○辽东苑马寺卿洪济远乞休许之
　　○补荫原任巡抚江西兵部右侍郎兼右佥都御史李一元嗣男李钥入监读书
　　○先是广积库太监焦科题买净硝三百万斤熟黄一百五十万斤送库备用工科都给事中李廷议争之言该库硝黄例应十年题派一次硝买二百万斤黄将贮库生黄煎剔备用今期限未及又节经查盘库贮尚足十年之用而辄行具题该库不过利其出纳耳踰岁科等复以库贮为言廷议不可言题派以十年为限而科欲减之硝以二百万斤为限而科欲增之将来冒破之弊尚可言乎及工部不能争执覆准量买硝一百五十万斤黄五十万斤  上允其奏仍令以后务照旧规十年派买一次不许违例妄题
　　○癸酉升锦衣卫指挥使罗秀曹诏为都指挥佥事正千户王春为指挥佥事副千户陈胤徵为正千户百户陈承德为副千户
　　○兵科右给事中王三余题迩年以来京师及各省直岁报决囚数殆近千虽除恶务尽恐所谳重辟未必尽能得情决过囚数未必真无冤枉昔年各处巡按决人数多者皆蒙纪录而数少罚俸有差是以杀人受赏而以不嗜杀人被罚也奉承之下何所不为万一有如往者王奎荷花等之冤死其有累于  陛下仁明之治岂浅鲜哉今次审决请敕各巡按御史务仁恕能平反决囚宁少毋多疑狱宁缓毋急则好生之德即尧舜无以加矣报闻
　　○甲戌升礼科给事中聂良杞为云南提学佥事
　　○调湖广武昌兵备佥事王圻提督学政
　　○升直隶安庆府知府刘守仁为山东副使
　　○乙亥升湖广副使曹子朝为辽东苑马寺卿兼佥事
　　○应天巡按蔡梦说题勘过应天太平二府所属地方灾伤蠲免应于存留粮内除豁但存留钱粮俱系官吏师生人等俸廪月粮毫不可缺即议免徵终须处补势必复派于民惟有各县仓贮稻谷原备荒年赈恤之用似堪尽数支赈然时已秋成且漕粮开徵之期不远议将各乡都被灾田地应纳漕粮免追准将仓稻抵数以恤民困部覆从之
　　○命翰林院编修黄洪宪工科右给事中王敬民使朝鲜颁  皇子诞生诏敕仍赐国王并妃锦币有差
　　○贵州宣慰使司宣慰使宋德懋贡马赏币钞如例
　　○丙子户部题编商事宜准预支足兑给速发给禁需索平斛秤酌价值慎审编共减去各商一百三十六名  上允行
　　○丁丑  上御经筵
　　○升湖广右参议梁问孟狭西右参议汤仰各湖广副使
　　○革隰州王府镇国中尉廷絓为庶人以其匿名越关妄奏也
　　○戊寅  上视朝
　　○以大庆覃恩日讲官陈思育陈经邦各加太子宾客沈鲤改侍读学士与四品服色朱赓升左庶子王家屏右庶子俱兼侍读炤旧掌管坊局印信沈一贳升右谕德兼侍读正字官马继文徐继申各加俸一级徐继申仍与四品服色
　　○以四川都司江东之为五军五营佐击
　　○先是歙人杨文学流落素以烧丹诳人至松江府遇私自净身男郑喜相结为欺文学假称宁府散诞皇喜从之称石城王府内使僣用官服私造批牌逼死平民事发浙江抚按问拟文学诈称官律奏闻  上以其情罪深重令法司改拟于是刑部引诈传  诏旨律及私自净身律以请文学枭示喜坐斩
　　○己卯升山东左参议苏民望为湖广副使狭西佥事刘致中为狭西右参议
　　○庚辰  上御文华殿讲读
