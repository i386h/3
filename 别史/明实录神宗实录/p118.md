<!-- { "loadSidebar": true } -->
　　○录辽东大捷功加总兵太子太保左都督李成梁为太保仍兼太子太保赏银一百两荫一子世袭本卫指挥使总督辽东右都御史杨兆巡抚张学颜各赏银八十两兆荫一子锦衣卫百户世袭学颜男原荫武职升一级世袭仍各赐敕奖励开原兵备副使贺溱参将姚天与升级有差分守副使翟绣分巡兵备佥事张崇功管粮郎中周世科各赏银二十两出边官军血战者升赏如例原总苏国斌等复职仍发马价银二百两差兵部司官一员前去会同抚按官给赏将士以本兵方逢时调度有功赏银五十两荫一子入监读书兵部侍郎曾省吾郜尤各升俸一级赏银三十两本司郎中升俸一级赏银十两新任总督巡抚梁梦龙赏银四十两周咏三十两是役也官军迎敌冒险夜行出境二百余里直抵虏营击贼死伤不下万余在阵斩获首级四百三十五颗内有名酋首五颗夺获马驼营帐夷器等件不啻数万较昔年王杲之诛俘斩人数尤多焉
　　○兵部题覆山西巡抚田乐条陈驿传四事一裁马骡以省妄费一议召募以杜横索一裁冗员以节财用一革滥费以明大体从之
　　○己酉敕吏部大婚礼成大学士张居正等忠劳茂著宜加特恩先是居正以守制辞吕调阳支尚书俸进兼建极殿大学士张四维加少保进武英殿大学士兼官如旧仍荫一子中书舍人居正＜锍-釒＞奏方今  皇上嘉礼备成  两宫圣母大庆毕集况中外事体帖然底定臣敢伸前请乞允臣回籍终制不然亦愿给数月之假候  圣母徽号礼成之后回籍送父归土即依限前来供职以毕臣图报之怀有旨卿受遗  先帝辅朕冲年兹嘉礼初成复奉  圣母慈谕惓惓以朕属卿岂可暂离况前已遣司礼官营葬今又何必亲行宜遵先后谕旨以安朕与  圣母之心乃为大忠至孝所请不允
　　○升山东副使陈蕖为狭西右参政
　　○庚戌居正复奏臣数月以来含恸饮泣计日以俟嘉礼之成冀以俯遂初愿臣岂不知今日之归无益臣父臣之死且重荷殊恩特遣重臣为之造葬臣今虽去亦复何加但区区乌乌私情唯欲一见父棺送之归土以了此念今臣父归土有日伏乞  圣恩蚤允给臣数月之假俟上  两宫圣母徽号礼成即星驰回籍一视窀穸因而省问臣母即扶持同来得旨朕览卿奏情辞益迫不忍固违准暂回籍襄事还写敕差文武官各一员护送葬毕即奉卿母同来该抚按官仍将在籍起身日期速差人奏报于是居正＜锍-釒＞谢言臣昔急切求归祗欲思亲今违离有日又不胜恋主拟候  两宫圣母徽号礼成之后乞特赐召见于便殿一睹  天颜面陈微悃而行  上曰待卿行有定日朕于文华殿召卿面辞
　　○减狭西镇原雒川宜君灵台静宁陇西通渭各州县站价银两共七千二百八十六两五钱七分其新添军士令报部知会此外余银布政司收贮不得别项开销
　　○铸江北应天等四卫仓监收委官关防一颗○户部覆南京户部尚书毕锵题江营选锋口粮即于简汰游兵饷内支给以后选锋饷粮不足仍于瓜州梁头税银凑用俱听操江衙门批行从之
　　○升应天府尹程嗣功为南京户部右侍郎总督粮储
　　○调补原任山西副使蔡叔逵山东副使整饬海防
　　○巡抚甘肃都察院右副都御史侯东莱自陈不职不许
　　○以司礼监太监冯保原荫侄邦宁升五级不为例王臻张宏各荫弟侄一人为锦衣卫百户
　　○刑部覆刑科给事中姚学闵条陈窃盗徒犯通应查复为便恭候命下咨都察院转行各省直问刑衙门凡犯徒该二年半以下俱依旧制与徒五年总徒四年并三流迁徙减徒者俱定发摆站年限满日释放有旨这充徒人犯都照旧行以后凡事干典制的俱不许妄议违者以变乱成法论
　　明神宗显皇帝实录卷之七十二
明神宗显皇帝实录卷之七十三
　　万历六年三月壬子朔以恭视写篆  仁圣懿安皇太后  慈圣宣文皇太后册宝赐辅臣张居正等各银币有差
　　○截留本年漕粮八万石分贮沿河各仓听河漕衙门支用其遗下轻赍等银仍照数类角□羊济边
　　○户部劾奏直隶州县卫所等官侯国安等二十八员未完七分以上降二级二分以上住俸仍咨吏兵二部知会未究钱粮各抚按并巡青科道及屯田御史严行各兵备督粮道责令立限追徵完角□羊无得怠缓从之
　　○刑部主事管志道上言窃观今之时势多以末流事例为纲纪而不究法之所从来以牵合世情为中庸而不虞弊之所底止及今不拯后不难图臣谨撮其紧切重大者为七条以献一曰复议政之规  祖宗时多御午朝于左右顺门大班既退群臣更进言事辄至夜分今宜仿其遗意如三六九日蚤朝则一四七日午朝不必百僚齐集唯内阁辅臣与六部都察院通政司大理寺詹事府翰林院五军都督府各堂上官掌印官俱造御前其部院卿二督府佥书以及太常等寺诸卿分日轮流以参谋议其翰林院讲读各部郎中六科十三道中书舍人等官每日或轮二员或轮四员六员分班侍直以备纪录传事参驳等事而起居注常不离左右之列而欲径至御前建白者亦听其随班挨奏不致壅遏凡有大政事该会议者令该衙门先具事繇送御次日午朝公同面议取自  上裁次日补本存照二曰务讲筵之实臣查得弘治初少詹事杨守栋进讲学听政＜锍-釒＞其言谓大小经筵必择端介博雅之儒臣侍班进讲听讲之余凡有未明辄赐清问凡四书五经  祖宗典训及历代诸史百官题奏皆当聚之文华殿后日轮内阁大臣一员讲官二员使居前殿之右厢一日之间居文华殿之时多处乾清宫之时少则欲寡心清理明惑袪斯言也正今日之所当亟行者也又查嘉靖初詹事霍韬奏劄  世宗首召户部问  祖宗朝岁计赋税所入几何内府需费百官廪禄军士粮饷三边供应藩封禄米内官月粮凡几何较之今日岁计所增几何所减几何次召吏部问中外文职几何次召兵部问天下军职几何次召礼部问宗藩内□几何次召工部问监局岁费物料几何各以  祖宗额较之今日加增几何命六部皆具大数揭帖朝夕观览则所以恐惧樽节者自不能已斯言也亦今日之所当细究者也三曰辟进言之路国初言路甚广而后专其责于科道其始以三途类选给事中等于中书舍人而御史多升各部主事待之不若甚重而当时顾多直节敢言之士厥后渐重其选至弘治中令于行人博士推官知县教官中选其历练老成者除补而跻之部属之右其重比国初加倍而直节敢言之风寝不如前何也  先朝不重官而重言故人争奋于言近代不重言而重官故人争保其官以  陛下之明达诚宜追  祖宗朝盛事开张圣听博采谠言仍命大臣公心参订至于＜锍-釒＞下该科不问其覆与不覆刻期送史馆编辑以备证据然不除言官之廷杖言路终不得而开也人臣进言孰非为国言虽过当心亦可原愿  陛下万勿以廷杖加诸言官而镇抚司亦非拷掠言官之地即有以言得罪下诸法司务问情实倘罪不可宥律例自有明条死宜瞑目况生者乎四曰公铨擢之法国初用人不拘资格近臣间出于外僚而言官序迁常不得先于部属予中有夺抑中有伸颠倒豪杰莫知端倪今日宜师其意敕下吏部勿泥近例而尽废旧额勿阿华要而轻略才贤百凡铨擢常使内外内均停而久任超迁之法仍并行而不悖豪杰有不思奋乎然不间行荐举之条则实行必不振不永停纳粟之例则仕路必不清进士岂必定足三百举贡须令及时效用文职自正统后添设者可量行裁减而毋折庶僚之实俸武职从靖难承袭者当严行比试而别收额外之异材顾行之有渐处之有权非可轻议耳五曰处宗室之繁今之亲王所谓百世不迁之大宗今之郡王将军所谓五世则迁之小宗也亲王世世袭封无疑矣郡王而下当从迭降之议自奉国中尉而下当开四民之例在宗人秩内者王府统之与之入宗学而不与之开城禁在庶人数内者有司治之与之开城禁而不与之入宗学盖虚应世袭之名而无实俸何如迭降而得全支之为乐也虚列宗人之数而不聊生何如编氓而容人仕之为快也此宗列之所未及而今之所当亟图者六曰定河漕之策今京师专倚江南四百万石而驱之冒不测于海运之中其军若民之稍爱身家者必复转倩海滨亡命以应役何异借寇兵以赍盗粮且示人以从海窥燕之路矣臣谓河纵决溢梗运不过一二年而今西北尚宁京储可支数岁曷若乘此机会暂停一年粮运约以若干资河工以若干赈饿莩存留若干以兴三吴水利蠲豁若干以苏息穷民倘次年尚未通漕则量徵仆伍暂行转搬有何不可然臣惟国家都燕不宜专倚南税即使漕运愆期而北方亦足自赡乃无后虞则屯田水利恐未可以为迂而不讲也七曰社边陲之衅迩者俺酋款塞则从请封土蛮邀求则议力拒诚制虏大机乃闻三镇马市年例之外诸酋踰限请乞督抚虞于挑衅辄克军士之粮以易垂毙之马我军既困于追赔又疲于工役心日离而气日索万一马市之时乘虚而动何以制之议者谓及今衅尚未萌一面储材蓄锐以备不虞外亦复以计约束俺酋不令违时挟众以扰我疲卒可乎土蛮数犯辽东往往得志近斩获四百余级可谓差强人意乘此军威稍振之日聚粮训卒预为捣巢可乎夫东虏气折西虏亦寒心矣今督总宁无此意而犹重有虞者恐功未成而衅先启也非  圣明披剔积习日进当事之臣讲求边略何以善其后哉议下所司
　　○是日榆林卫地震
　　○升南镇抚司佥书冯邦宁都督同知注右府带俸佥书管事照旧以冯保获功也王臻张宏荫弟侄一  为锦衣卫百户臻宏各协赞有功
　　○癸丑  上御经筵
　　○是日  上诣  慈庆宫上奏书伏惟  圣母仁圣皇太后陛下德同坤厚慈若春温诞保惠于冲人用允升于至治尤念宗祧之重特勤贤淑之求肆嘉礼之告成庆徽音之有嗣恩莫酬于高厚情敢后于揄扬祗求彝章博稽舆论特以三月初六日恭率文武群臣奉册宝加上尊号曰  仁圣懿安皇太后伏异  尊慈俯从微悃茂膺显号箕畴歛五福之徵永介繁禧轩历衍万年之祚臣不胜惓惓之至谨具奏闻  上复诣  慈宁宫上奏书云仰惟  圣母慈圣皇太后陛下天授睿明性成仁孝蟠根仙李配  皇孝而已叶贞符入户玄云诞眇质而弥彰瑞应肆在初之贻哲即以正而养蒙七载于兹万邦其乂兹者法二仪而定位备六礼以升贤眷家室之攸宁仰庭闱之多豫爰稽旧典申讲庆仪将以三月初七日恭率文武群臣奉册宝加上尊号曰  慈圣宣文皇太后仰期  慈鉴诞受崇称大书不一书播徽音于有永得名必得寿绥繁祉于无疆臣不胜惓惓之至谨具奏闻
　　○赐辅臣张居正银币有差以撰进尊上  两宫徽号奏书用宝故也
