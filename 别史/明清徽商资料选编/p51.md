<!-- { "loadSidebar": true } -->
1044　汤永懿，字步皋，(黟县)白干人。监生，议叙八品。父嘉盈，例贡生。先世服农，代皆耕读食贫。永懿经商祁门，家稍裕。父子始贡监，植其弟读书。父命析爨，与诸弟实产，谓永懿能自殖，与以先世所佃之田。黟俗：凡田有租，有佃租，曰实产。其佃曰典首，交租而食佃入者也。永懿忻然受之。又成父志，造松山书屋，为族人入肆业所。抚弟遗孤，教养无懈。资助族人嫁娶，集金权奇赢，将为义庄，年荒折阅，因就支祖各祀会，复旧扩新，节冗置产，以祀余为义学。邻村世嫌，自永懿待以诚信，尽感孚。在祁门时，浮梁船户争埠头，聚众到湖，将斗，永懿访其谋主，动以利害，晓以大义，事解。佥议所报，永懿曰：“我黟粮食仰给江西，不杂沙水，受赐多矣。”由是积弊皆已。道光壬辰，早，江西遏籴，黟、祁市断米。永懿诣府陈状，持文书告籴饶州，米乃通。又集修祁门至渔亭石路六十里，监造如法，人便之。祁门建考棚，永懿与有力，得诉叙，并“为善最乐”额。居乡为族里宰不平，仁而有术，谓平旦时，天良发见，正言易入，深得名理。喜吟咏，与祁门姚勋、马豫，同邑胡成浚，俞正禧唱和，有《春草轩诗稿》。
　　　　同治《黟县三志》卷7《人物 尚义》

1045　金荣生，字仪望，(婺源)延村人。早失怙恃，遇忌日，素食缟衣，忽忽若失。有程某，父故旧，贫病无依，迎归，衣食与共，终其身。初侨居金陵，目击风涛危险，赍五百金于下关，立局救生，好义者因襄成之。又于上新河建义济堂，掩骸瘗暴。道光辛卯，水灾，哀鸿遍野，散给衣食，全活以万计。并不忍籍灾邀荣，屡辞奖叙。林文忠公韪之，给额“抱璞全真”。
　　　　光绪《婺源县志》卷34《人物 义行》

1046　王光秀，字浚夫，(清婺源)词坑人。少孤，家贫，事母孝。以昆季孱弱，独立经商江淮间。业稍羡，适贩米舟返，遇淮民饥，辄倾舟济之，活多人。……又凡修祠宇、桥路、平粜、解纷，悉输金无吝色。
　　　　光绪《婺源县志》卷38《人物 质行》

1047　郑炳……少读书，以家计艰，遂就商赀裕。道光壬辰，岁大耸，西江遏籴，炳倡捐，集成白镪数千两，邀同志一人，步行至宣城湾办米，兼程赶回，穷户赖以全活。
　　　　光绪《婺源县志》卷34《人物 义行》

1048　项国修，字敬之，项村人。少食贫，贾于临川，家渐裕。……道光丁未，岁歉，村人告粜无门，修恻然创立义仓，首捐谷百余石。复籍众力输助，得谷二百石，修独孳息二十年，置田产，建仓廒，岁给贫户，乡里尸祝之。
　　　　光绪《婺源县志》卷35《人物 义行》

1049　金世征，字运初(清婺源)新田人。贾金陵，……后归家，值岁荒，买米赈济月余，族人赖之。
　　　　光绪《婺源县志》卷35《人物 义行》

1050　承炳江公，字云岭，……经营竭蹶，思有所树立，早作夜思，如是有年。其弟彤瞻公亦淬历自奋，凡有经划，互相商榷，俾无或失。……岁己未，丹徒岁大歉，运米六千石，开厂放赈。……壬戌，淮右水患，饥民流徙至扬者数千人。公量给资斧，俾得复其邦族。
　　　　歙县《济阳江氏族谱》卷9《清诰授通议大夫按察使
　　司付司晋赠资政大夫承炳公传》

1051　程珏(清婺源人)，……贩米江右，道德邑，会岁歉，德人沿河告籴，珏即减价平粜，耗数百金。
　　　　光绪《婺源县志》卷33《人物 义行》

1052　胡土皆，字象九，(歙县)七贤人。贾于江苏，见旅人暴骨，呈请府县建旅亨堂于浒墅关，捐资设殡房，置义冢，并立碑志以垂久远。子钧克承先志。乙亥，长洲县饥，施粟赈济，长邑令赵旌曰：“乐善可风”。
　　　　民国《歙县志》卷9《人物 义行》

1053　冯正琦，字景韩，(歙县)鸿飞人。少习举子业，不遇，即就贾。岁荒，命子国纲、国绍、国绥，昌议买米分赈，邻里免于流亡。
　　　　民国《歙县志》卷9《人物 义行》

1054　倪望铨公，字锦河，……父长远先生治所业于(祁门)城西，频年折阅，大丧其赀。逋负山积，催索频来，计无所出，削产以归之，素封之后变为贫窭，其困苦艰难，有非常人所能喻者。……年垂三十，始生启垣公。……童七岁时，受经于同村之名孝廉吴兰府先生，先生曰：“是儿志趣远大，聪悟过人，如读书足以光倪氏之门闾者，其此子欤!”望铨公闻之，桑然改容而谢曰：“先生之言，余当铭感于心矣”。奈处境日窘，家贫不足以问学，所谓有志焉而未之逮者，非耶 因弃举子业，改为就商。年十六则往来贩木于鄱湖阊水间，以信任见重于同侪，所得滋丰。然见利思义，光绪甲申，本里洪水为灾，公运米于西江，驶舟西上，未几而水患作矣。巨耸之后，居民嗷嗷待哺，公廉其值以出之，不屈平粜之名，受惠者众，而名日高，商业日盛，家道日隆。
　　　　《祁门倪氏族谱》卷续《望铨公启垣公两世合传》

1055　程镜宇，字翼安，(歙县)槐塘人，置通州石港场盐大使，值岁饥，盐荒，灶民不得食，镜宇力请于两淮运使，得开仓放赈，并首倡义捐，办冬赈以继之。光绪甲辰，有族人名慈湖者，携眷属经商于扬州之樊汊镇，渡江坠水死，旅榇无归，遗有老母、妻子。镜宇分宅与居，并为集资归柩，且教其子，又为其女遣嫁，慈湖虽殁而一家赖以存。镜宇又精究医学，著有《喉痧阐义》一书。
　　　　民国《歙县志》卷9《人物 义行》

1056　汪新，年十五，挟赀游淮扬，……会诏输粟佐边急，公应诏授南昌卫指挥佥事，亡何，即谢事归家。……归时，诸缙绅文学赠言，……是年五十岁。邑令陈公、郡大夫栗公闻公为人良，说以乡社宾请。后邑大夫岁时存问，为声郡国。……生正德七年十二月，死于隆庆五年三月十五。
　　　　《休宁西门汪氏大公房挥佥公支谱》卷4《明威将军南昌卫指挥佥事新公行状》

1057　往新都(徽州)士，数为余称，郡中多贤豪为名高第，于所传之非堇于财役，要以利为德于当世，富而仁义附焉。今新都有汪南昌君(按：汪新，字松峰)，具征其事于郡邑诸公状志中。……年十五，即受诸廛市，策游淮海，……有诏，分财佐国家，赏武功爵，得至万户尉。南昌君乃应诏拜南昌卫万户尉，佩金虎符治尉事。
　　　　《休宁西门汪氏大公房挥佥公支谱》卷4《明威将军南昌卫指挥佥事新公墓表》

1058　或遇军需，各(盐)商报效之例，肇于雍正年，芦商捐银十万两。嗣乾隆中金川两次用兵，西域荡平，伊犁屯田，平定台匪，后藏用兵，及嘉庆初川、楚之乱，淮、浙、芦、东各商所捐，自数十万、百万以至八百万，通计不下三千万。其因他事捐输，迄于光绪、宣统间，不可胜举。盐商时邀眷顾，或召对，或赐宴，赏赍渥厚，拟于大僚；而奢侈之习，亦由此而深。或有缓急，内府亦尝贷出数百万以资周转。帑本外更取息银，谓之帑利，年或百数十万、数十万、十数万不等。商力因之疲乏，两淮、河东尤甚。
　　　　《清史稿》卷123《食货四》

按：徽商为两淮、浙江盐商之中坚，故捐饷报效实多出自徽商。

1059　两淮地大物博，赀货阗溢，为浙、粤、川、芦所不逮。乾隆嘉庆间，王师征大小金川，荡平台湾，戡定川楚教匪，淮商踊跃输将，称为极盛。然皆自抒悃忱，不假催索，往往诏书屡却，吁恳再三，群以贡献邀允为至荣。
　　　　光绪《两淮盐法志》卷145《捐输门 助军》

1060　乾隆三十八年八月盐政李质颖奏：据两淮总商江广达等呈称，商等迭荷天恩，无由报效，兹金川小丑克日剿除，商等情愿捐银四百万两，以备军需之用。第商本套搭在外，一时未能凑齐，见缴银一百万两，其余三百万两，恳请于运库秋拨项内偿借银一百万两，内库见拨川饷内偿借银二百万两，抵作报效之数。所借银两，于甲午纲起分作十年归款。奉旨：嘉奖，并交部照好善乐施之例从优议叙。复奉旨：此事虽系江广达、程德谦二人出名，所捐银数，自系众商各就赀本多寡量力奉公。著李质颖查明某商名下捐银若干分别议叙。嗣据江广达等以项未交完不敢先邀议叙。是年九月，又奉上谕：若候借项全完再为造报，则须至十年以后，为期过迟。著李质颖即为查明，按数分等造报请叙。经李质颖复奏：两淮、湖广、江西等处，皆系公共口岸，额引有一定之数，运商非一定之人，不能即现办引目预定下纲运数，请将现交银一百万两之商，先为议叙，以昭奖励。经吏部按数分别议叙有差。奉旨：依议。钦此。
　　　　光绪《两淮盐法志》卷145

1061　乾隆五十三年正月，盐政金德奏：据商人江广达、程俭德等呈称，大兵进剿台湾，逆匪克期荡平，商等情愿公捐银二百万两以备犒赏之需，请于部款项下先行借拨，于戊申纲起分作六年带完归款。奉旨嘉奖，仍照例分别议叙。
　　　　光绪《两淮盐法志》卷145

1062　(清咸丰时)徽防主客军既多，浙江岁济饷银数十万，恒苦不给，而幕府人士纷集，委员、绅士，皆月有资给，于是捐输之议起。当粤贼东下，徽人贾于四方者，尽挈其资以归，故令下而数十百万金立办。
　　　　《歙事闲谭》第19册《黄次荪凤山笔记》

1063　李天本(清咸同间人)尝在芜湖捐赈二百金，输本邑军饷银六百两。
　　　　光绪《婺源县志》卷35《人物 义行》

1064　鲍峻，字清誉，(歙县)新馆人。幼贫而孝。后业浙鹾，家渐裕。尝捐屯饷，设义仓，助军需，浙抚上其事于朝，迭邀恩奖，子魁，字翰宣，好施予如其父。乾隆甲子，蛟患漂溺致岁饥，魁捐粜以济乡间，全活甚众。
　　　　《歙新馆鲍氏著存堂宗谱》卷2《义行》

1065　志趴公派锡长公，性慷慨，嗜义若渴。贾虎林时，会营兵以缺饷事枝梧，且酿成叵测矣。公微闻其事，即倾囊出蓄积百五十金，持诣营官以献，事得解。公谓人曰：“吾侪以贸迁为务，卒有桴鼓，其能安然无恙乎 吾此举非敢自谓急公，实所以保生业也。”既而有司高公议，具以闻，得优予议叙焉。
　　　　绩溪《上川明经胡氏族谱 拾遗》

