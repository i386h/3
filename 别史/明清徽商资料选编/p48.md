<!-- { "loadSidebar": true } -->
980　俞铨，字以湘，(清咸同间 婺源)龙腾人。候选中书科中书。幼失怙，性耻书史，后经商赀裕，为支祖立祀田祭扫，修葺本支谱牒，凡先茔未妥者卜吉安葬，费不下千金。客金陵，见义冢倾颓七十余所，雇工掩埋。上新河俞家茶亭，亦输赀修整。本里水口禅林被毁，倡捐银二百两，经理重造。至于济团饷，助军需，均有捐款。值岁杪。给米给衣，贫乞多赖之。子利邦候选巡检。
　　　　光绪《婺源县志》卷35《人物 义行》

981　(胡孔昭清咸、同间婺源清华人，贾于施南、黔江)值岁大耸，死亡相枕籍，昭悯焉。以所积俸金储谷百余石平粜，继尽所藏以尽之，饥民多赖全活。归家见宗祠倾祀，集众议修，倡捐二百金，由是群相激劝，鸠工庀材，昭董其事。辛勤三载，栋宇焕然一新。
　　　　光绪《婺源县志》卷35《人物 义行》

982　程世德，字明友，(清婺源)溪头人。幼贫。长贸易江右，勤俭成家，见义不吝。祀厅被毁，慨输五百金襄成。族中创立文会，输租数十称资助。
　　　　光绪《婺源县志》卷33《人物 义行》

983　俞大霭，字元晖，(清婺源)新源太学生。……旋商黔楚，获赢余，悉均诸兄弟，毫无私积。……远近祖先，俱置墓田、隆祀典，殁前三日，犹捐百余金，资贫族生计，人甚德之。
　　　　光绪《婺源县志》卷28《人物 孝友》

984　吴永钥，字金声，(清婺源)梅溪槎坑人。幼失恃，佣力供甘旨。常得父欢。后往汉镇业贾，值水灾，钥雇舟救援，全活甚众。尤笃根本，修祀厅、葺宗谱，所费不下五百金。又太尉庙之石桥，十九都之孔道，均捐修百数十缗。昆弟窘急，资给之。孀娣乏嗣，衣食之。善行不一其事云。
　　　　光绪《婺源县志》卷35《人物 义行》

985　程邦灿(清婺源人)……兄弟五人，父常以不能婚教为忧，灿体亲志，克自树立。服贾粤东，获奇羡，悉归父母。诸弟授室后，各畀生业，协力持筹，家业日起。父见食指繁，命析著，灿请缓，率弟建家祠，始议分。弟欲拨公产以酌，坚不受，推让之谊无间人言。以子文桂诰封奉直大夫。
　　　　光绪《婺源县志》卷29《人物 孝友》

986　余鼎氵，字蕴高，贡生，沱川人。性敦厚，遇侮不较。弱冠，习举业，师门以大器许之。嗣因胞弟早世，弟妻青年矢志，氵恐家贫无资，遂弃儒服贾，家渐裕，……尝念先世祀典多缺，独捐资置产，俾皆俎豆弗替。支祖未有祠字，氵独力创建，总费数千余金。
　　　　《婺源县采辑 义行》

987　章必泰，(绩溪人)。一名善津，字体舒，号苏桥，一号南峰。性嗜学，喜吟咏，隐于贾，往来吴越间。凡名山胜迹无不游览，兴至辄吟诗以纪其事。尝因收族访谱，遇福建浦城宗人名汉者于吴门，道及南峰宗绑重建事，于是相与刊发知单，遍告四方诸族。偕兄必达，协力捐输，以为将伯之助。厥后诣浦城，查阅统宗会谱，与西关谱有无异同，并录艺文之未备者以归。详见所撰《闽游记事》。前田汪氏未及于归而殁，为迎其柩与父合厝。东山书院鼎建，自备资斧，襄蒇其事，名邀嘉奖，邑建考棚，捐银二百两以助。
　　　　绩溪《西关章氏族谱》卷24《家传》

988　巴源立，字于礼，(清歙县)渔梁人。父庭鹏贾于外，殁。母黄氏矢志抚孤，太守江恂以“松性筠心”旌其门。黄时勖子以善，源立奉教母惟谨，以孝称。堂葺祠宇、置祀产、修渔梁至郡治河石栏及紫阳桥诸善举。以子树蕃赠通奉大夫。
　　　　民国《歙县志》卷9《人物志 义行》

989　黄以祚，字若周，(歙县)潭渡人。性孝友，睦宗族，重交游。尝捐金修其远祖芮庐墓地，建孝子祠，并葺里中墓以百计，立碑表之。
　　　　民国《歙县志》卷9《人物 义行》

990　汪元恂，字唯实，(清末歙县)岩镇人。少孤贫，胼胝憔悴，逐什一之利，业渐饶裕，庀材伐石，筑广厦于里之西偏，以处周亲，凡三百六十四步，纵而南向者三，横而东西列者六，中敞为堂，前旷为场，面对颖溪，架梁于其上，题曰：“仁济”。郑参政以“尚义”二字额其闾，大理知府郑恭为作《义宇记》。
　　　　民国《歙县志》卷9《人物 义行》

991　族内贫穷孤寡，实堪怜悯，而祠贮绵薄，不能恤，赖族彦维佐输租四伯，当依条议，每岁一给。顾仁孝之念，人所同具。或贾有余财，或禄有余资，尚祈量力多寡输入，俾族众尽沾嘉惠，以成巨观。
　　　　《茗洲吴氏家典》卷1

992　族中子弟不能读书，又无田可耕，势不得不从事商贾，族众或提携之，或从它亲友处推荐之，令有恒业，可以糊口，勿使游手好闲，致生祸患。
　　　　《茗洲吴氏家典》卷1

993　马禄，字天祥，(明祁门)城北人。家贫，父病，尝负薪易直求医药，终夜侍卧侧，不即私寝者数月。长力商，客常州。……嘉靖戊午，修学宫，禄自投牒输三百金佐费。家置祭田，修六世以下坟冢。
　　　　《祁门县志 人物志》

994　李秀，(明祁门)严源人。性好义，少操奇赢术，为贾真州，赀致大千，往往以济人为事。邑学宫圯，议修复，秀捐金佐用，官义之，至今春秋祭扫胙肉。家祠未建，秀独力创成。助祭田，祀祖先。其他为善于乡，济贫乏、赈岁饥、修造桥梁道路，善迹可纪者甚多，细不胜书。
　　　　康熙《祁门县志》卷4《孝义》

995　(鲍肯园，乾嘉时歙县人)生平好施，独不喜建佛堂道院。其乡有两书院，一在城内曰“紫阳”，一在城外曰“山间”，并垂废矣。公慨然与乡士大夫作新之。以状白盐使，请援扬州安定书院例，出库金增诸生膏火，自以私财白金三千两益之，于是城内之紫阳书院成，又出白金八千两自置两淮生息，以复城外之山间书院。……嘉庆三年，独力捐赀筑水射以当其西南障之，使东藉湍悍以刷久淤之沙。……扬州至康山以西，至钞关北，抵小东门地彭下，街衢水易积，为之易砖为石。淮之盐艘涉江湖，不幸遭风沉溺者，例责其人补运。公建议一商舟溺，则群商攒助，谓之津贴。当事者义之，下其法为令。公前后义举及所置力盐务中事，非可一、二数，大率类此。
　　　　歙县《棠樾鲍氏宣忠堂支谱》卷21《中宪大夫肯园鲍公行状》

996　(鲍肯园)嘉庆六年十月十七日年五十九，以道衔恭祝高宗(乾隆)纯皇帝八旬万寿，特恩加顶带一级，以子勋茂官，累遇覃恩，封至中宪大夫，掌山西道监察御史。
……生于乾隆八年三月十八，卒于嘉庆六年十月十七，年五十九。
　　　　歙县《棠樾鲍氏宣忠堂支谱》卷21《中宪大夫肯园鲍公行状》

997　鲍志道，字诚一，(歙县)棠樾人。幼习儒业，以家贫就盐旬。怀独行君子之风，矫革盐商侈汰旧习。敦本好义，捐银八千两，增置城南紫阳书院膏火。偕曹文敏公倡复古紫阳书院，出三千金以落成之。建鲍氏世孝祠，增置祀田，以奉祭祀。为族中诸节妇请旌。倡设淮南津贴法以利众商。筑东河水射，修造古虹桥。筹男女两惠济堂经费。置义辨、义学。其他诸义行甚多。歙人感其德，里祀紫阳书院卫道斋。嘉庆十年，奉旨崇祀乡贤祠。
　　　　民国《歙县志》卷9《人物 义行》
　　　按：“淮南津贴法”指盐船覆溺者，众商津贴之。事见《国朝耆献类征》卷458《鲍志道传》。

998　吴殿麟《重修古紫阳书院记》言：(朱)文公少尝读书于郡之紫阳山。理宗淳绑间，郡守韩补，奏请建紫阳书院于城南以祀之。已而其地屡迁，然大率在城以内。其建于紫阳山者，自前明正德己卯郡守张芹始，今其山书院尚在。建于歙学之后者，自正德庚午郡守熊桂始，今颓废久矣。皇上御极之五十五年，予告终养。户部尚书太子太保曹文埴，具以书告：歙绅士之在扬州者，愿共捐金兴复之。复约绅士请于所司，于盐旬之例应动支者，岁捐白金三千七百二十两，为多士久长脯修之费，是院兴而后两书院之旧复矣。先是书院皆旋建旋毁，惟此两院最久而著，而歙学后之院，视在山者又先焉，故曰古紫阳书院。在山者董于官，在学后者董于绅。
　　　　《歙事闲谭》第10册

999　(歙县县学)乾隆五十五年两淮商人捐资重建，名“古紫阳书院”，邑人曹文埴昌其议，鲍志道协其筹，程光国董其事。
　　　　民国《歙县志》卷2《营建 学校》

1000　(两淮盐政全德记曰)歙在山谷间，垦田盖寡，处者以学，行者以商。学之地自府县学外，多聚于书院。书院凡数十，以紫阳为大。商之地海内无不至，以业盐于两淮为最著，其大较也。紫阳书院祀宋太师徽国文公，始在城中，继迁城外，师儒弦诵，常数百人。乡士大夫黾勉有无，以给其用，岁积而政迁，人日以多，财日以少，则其道将废。歙人之在两淮者曰封内阁中书舍人鲍志道思假手以振其绪，而物力方敝，无由旁及。是时余再奉使，复临两淮，舍人精心佐计，完物争时，张弛万变，期年而转输通利，藏积饶溢。遂合同人，请诸官，于杂项之隶淮南者，岁支银三千七百二十两为之助。
　　　　《徽州府志》卷3《营建志 学校》

1001　丁未余(曹文埴)告养归，……越五年辛亥，乡(歙县)之业鹾淮南者，邮书于余，谓书院之人才日盛，思欲拓其学舍，以增其人，厚其廪给，以励其志。拟由鹾务中经营其度支之费，至若定经制善始终，则惟我是赖。……余于是寓书淮扬诸君子，而与诸绅至其地，相其阴阳，卜吉经营，期月告竣，名曰“古紫阳书院”，志始也。
　　　　民国《歙县志》卷15《艺文 古紫阳书院记》

1002　黟邑碧阳书院，嘉庆十六年(1811年)前令吴君甸华谋于邑中人士，裒费建成，并以余银六万两分发盐典生息，计岁入息金三千六百，以为延请山长修金、生童住院膏火，而邑中之应乡会试者于此中给以资斧，其他诸用亦各条分缕析，预防流弊。
　　　　道光《黟县续志》卷15《艺文 碧阳书院复旧章记》

1003　舒大信，(黟县)屏山人。……经商江右，置义辨四处。乾隆十六年，岁歉，在籍买米平粜。修村口至城路，修东山道院，旁置屋十余楹为族人读书地。邑人议建书院，大信存二千四百金助之。其生平所修造：五云庵、东岳庙第三殿、广安寺正觉堂及他桥亭道路，又于江右施棺木，设渡船，掩助赈，类多义举云。
　　　　嘉庆《黟县志》卷7《人物 尚义》

