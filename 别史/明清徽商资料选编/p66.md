<!-- { "loadSidebar": true } -->
1301　公讳元奎，字世勋，清国子监生，后以捐赈授布政司理问衔。生而明敏过人，遇事善谋能断，尤精会计。幼即偕其兄元烛随父经商于浙之淳安。乃兄生有异行，好为清静虚无之说。淡于世味，不慕荣利，商业事一倚于公。洪杨之役，公侍其父偕兄随湘阴左文襄营。后经商避乱二者并行，以为可保无虞。不意公父年迈衰颓，素负气节，遇匪竟以身殉。是时东南各省，群盗如毛，信息梗阻。公以家人离散，父又死难，痛不欲生，誓死杀贼，以报父仇。既思徒死无益，因勉节哀思，勤理旧业，冀以承先人之志。厥后乱平归里，萧条四壁，不复成家，仰天大痛。幸以半生辛苦，营业大裕，组织家庭，尚非难事。生平善使酒，有先见，每吐露于杯酒纵谈之中。尝谓洪杨为革命首领，鄙曾左诸公为满奴云。……公生道光十二年，卒于光绪三十年，享年七十二。
　　　　绩溪《盘川王氏宗谱》卷3《(王)元奎公家传》

索引：
453　764　961　1291　1296

第三节　徽商与倭寇

1311　(嘉靖三十六年十一月乙卯)总督浙直福建右都御史胡宗宪，以擒获海寇王直等来闻。直本徽州大贾，狎贩海，为商夷所信服，号为汪五峰。凡货贿贸易，直多司其质契。会海禁骤严，海拳民乘机局，赚倭人货数多。倭责偿于直。直计无所出，且愤恨海拳民。因教使入寇。倭初难之，比入则大得利。于是各岛相煽诱，争治兵舰。江南大被其害。
　　　　《明世宗实录》卷453

1312　嘉靖十九年贼首李光头、许栋，引倭聚双屿港为巢。光头者福(福州)人李七，许栋歙人许二也。皆以罪系福建狱，逸入海，勾引倭奴，结巢于燔衢之双屿港。其党有王直、徐惟学、叶宗满、谢和、方廷助等。出没诸番，分迹剽掠，而海上始多事矣。
　　　　《筹海图编》卷5《浙江倭变记》

1313　自嘉靖二年，宋素卿入扰以后，边事日隳，遗患愈重，闽广徽浙无赖奸民，潜匿倭国者不下数千，居民巷街名大唐。有资者则纠倭贸易，无财力者则联夷肆劫，巨室为之隐讳，官府惟务调停。
　　　　《筹海图编》卷12

1314　倭蹂武林，襄懋(即胡宗宪)委山阴尉巡檄关外。尉急自计贼势张，安能以空拳抵饿虎之喙。椎牛酒悉召城外居民，市户及新安之贾于质库者，皆其乡人也，醵金募士兵，可数百人。
　　　　《西山日记》卷上

1315　王直者，徽州歙县人。少落魄，有任侠气，壮多智略，而好施与，故人乐与之游，一时无赖，若叶宗满、徐惟学、谢和、方廷助等咸宗之。相与谋曰：“中国法度禁严，吾辈动犯禁网，孰与至海外逍遥哉!”……于是遂起邪谋。嘉靖庚子年，直与叶宗满等造海舶，贩硫磺、丝棉等违禁货物，抵日本、暹罗、西洋诸国，往来贸易五六年，致富不赀，夷人大信服之，称为五峰船主。招集亡命，勾引蕃倭，结巢于宁波燔衢之双屿，出没剽掠，海道骚动。
　　　　《殊域同咨录》

1316　(嘉靖)三十六年丁巳秋九月二十五日海商徽人王直者……欲军门代为疏请通商，因上疏云：“带罪犯人王直即汪五峰，直隶徽州府歙县民，奏为陈悃报国，以靖边疆，以弭群凶事。窃臣直觅利商海，卖货福浙，与人同利，为国捍边，绝无勾引党贼，侵扰事情。……”
　　　　《倭变事略》

1317　徽州许二住双湾港最称强，后被朱都御史遣将官领福兵，破其巢穴，焚其舟舰，擒杀殆半。就双屿港筑截，许二逸去。王直亦徽州人，原在许，许二逸去。王直亦徽州人，原在许之。乃领其余党，改住烈港，渐次并杀同贼陈思盼、柴德美等船户，遂至富强。以所部人船多，乃令毛海峰、徐碧溪、徐先亮分领之，因而海上番船出入关无盘阻，而兴贩之徒，纷错于苏杭。近地之民，至有成时鲜、成酒米、献女子者。自隔黄岩屠燔衢，而其志益骄。其后四散劫掠，各通番之家，则不相犯，人皆竟趋之。杭城歇客之家，贪其厚利，任其堆货，且为之打点护送。如铜钱用以铸铳，铅以为弹，硝以为火药，铁以造刀枪，皮以制甲，及布帛丝棉油麻酒米等物，无不资送接济，而内地之人，无非倭党矣。
　　　　《天下郡国利病书》卷84《浙江2》

1318　徽歙奸民王直(即王五峰)徐惟学(即徐碧溪)，先以盐商折阅，投入贼伙。继而窜身倭国，招集夷商，联舟而来，笔泊岛屿，潜与内地奸民交通贸易。
　　　　《天下郡国利病书》卷119《海外诸番 日本条》

1319　王(直)，歙人，母汪妪，梦弧矢星入怀而生。长而与其徒入海，连巨舶，载硝磺丝棉违禁诸器物，往来互市于日本、暹罗、西洋各国，赀累巨万。各君长以下，并信服之，称为五峰舶主。广有贼首陈思盼者不入直党，直掩杀之，并其众。由是海上之寇非受直节制不能存，威名藉甚。寻招集亡命，据萨摩州之松浦，僭称徽王，置官属三十六，号令岛人，时时遣部下剽攻沿海郡邑，东南危动。
　　　　《南雷文定》前集卷10《蒋氏三世传》

1320　初，明太祖定制，片板不得下海。承平日久，奸人阑出入，勾倭人及佛郎机人来互市。闽人李光头、歙人许栋踞守宁波之双屿而为之主，司其质契。势家又护持之，漳泉尤多，或与通婚姻。因假济渡为名，造双桅大船，运载违禁物，将吏不敢诘也。或负其值，栋等即诱之攻剽。
　　　　《明史》卷205《朱纨传》

1321　汪直，号五峰，徽州人。自少落魄任侠。母梦大星入怀，傍有峨寇者诧曰：“此弧矢星也。”……既壮，饶智略，性善施，以故一时恶少若叶宗满、徐惟学、谢和、方廷助等皆与游。直因怀异志，谓其党曰：“中国法度禁严，动辄触禁，孰于海外乎消遥哉!”
国初，海禁稍解，有一二家从广东、福建地方买卖，陆往船回，潜泊关外。或贿把关官及投托乡官，得以小船夤夜进货。属承平之日，封守弗慎，奸人遂缘为利。各结舟，推雄强者一人为船头，或五十只，或一百只，成群分党，占泊各港，纷然往来海上，入日本国、暹罗诸国。……先是徽人许二(栋)住双屿，号海寇，最强。又有陈思盼住横港与二相倚，(汪)直投二部下管柜。直沈机有勇略，人服之。未几，巡抚福建朱都御史遣都司卢镗领兵击许二，遂破其巢穴，焚其舟舰，擒斩殆尽，将双屿港筑截。许二遁去，余党因推直为主，住沥港。时陈思盼声压直，直心恚之。……乃伺思盼生日，为酒不设备，遂内外夹击杀思盼，擒其侄陈四，并贼数十人赴官，余党悉归直。……
直以所部船多，乃令鄞县人毛海峰、徐碧溪、徐元亮、叶宗满等分领，装载硝磺、丝棉违禁诸物，抵日本、暹罗、西洋诸国互市，又四散海上，劫掠番船。入关无盘阻，公然纷错苏杭之境。凡五六年间，致富不赀，夷人信服，皆称为五峰船主。直又招聚亡命徐海、陈东、叶明等，为之收领，领赀勾引倭门多郎、次郎、四助、四郎等为之部落。又有从子汪汝贤、义子汪激为之心腹，威望大著，人共奔走之。或成时鲜，或成酒米，或献子女。甚至边卫官有投以红袍玉带者。……会五岛夷为乱，直素憾之，欲藉以报，遂请于海防将官，出兵剿灭之。且宣言我有功朝廷，希重赏。时将官与之米百石，直诟曰：“我何以此为哉!”投海中去，且怨之。遂频侵盗内地，尝以扁舟泊列表岸，参将俞大猷率舟师数千围之，直以火箭迎战，大猷败绩，直益骄。
　　　　《明书》卷162《汪直传》

1322　(汪直)据居萨摩洲之松浦津，僭号曰宋，自称曰“徽王”，部署官属咸有名号。控制要害，而三十六岛之夷皆其指使。……但为计狡谲，每残破处，必诡云某岛夷所为也。故东南虽知汪直之叛，而不知受祸之惨皆由直者。……
嘉靖三十四年十一月，(蒋)洲等至五岛，遇汪氵，道以移谕事。氵曰：“无为见国王也，此间有徽王者，岛夷所宗，令渠传谕足矣，见国王无益也。”……洲等曰：“总督公(胡宗宪)推心置腹，任人不疑，拨足下寿母令妻于狱中，馆铡甚厚，则公之心事可知矣。何不乘机立功以自赎，保全妻孥，此转祸为福之上策也。”直默然而罢，乃挟洲等巡数小岛而还。而从此风闻外夷，随其颐指者颇少变，而叛贾倚直为渊薮者多有离心，直始不安于彼矣。……
(汪直)遂托宣谕别国为名，留蒋洲在岛，令叶宗满、汪汝贤、汪氵同陈可愿四至宁波。诘之，皆云宣谕未至。时徐海、陈东已拥萨摩洲夷过洋入寇矣。今汪直归顺，先遗叶宗满等投赴效力，成功之后，他无所望，惟愿进贡开市而已。
……遂遣(汪)氵往，直乃桀然诣军门，时嘉靖三十六年十一月也。公(胡宗宪)执之付按察司狱，乃集三司诸大夫参议曰：“汪直始以射利为心，违明禁而下海；继忘中华之义，入蕃国以为奸。……”
按：汪直为总制胡宗宪给至杭城，于嘉靖乙未冬十二月二十五日斩之，枭首于浙。
　　　　《借月山房汇抄》佚名《汪直传》

1323　倭寇之起，嘉靖间新安人徐海同其叔惟学，友人汪直、叶宗满等往岭南市易货物，飘洋到日本等国贸易，折阅计穷，惟学将海质于倭主，贷资易货回，复勾其彝入寇岭南，惟学被指挥黑孟阳杀之。倭立责海偿货，海约内掠以偿。癸丑(一五五三)六月入嘉兴、海盐、乍浦等处。甲寅(一五五四)二月劫海盐龙王塘，转攻嘉兴。三月从硖石至崇德，过石门镇而去。五月又从石墩泾至崇德杀掠而去。乙卯(一五五五)海偕酋辛五郎入浙西据柘林、乍浦。其党叶麻向在崇德贸易，知崇城备寡，拥众数万人备城下，城陷俘戮数千人，暮屯邮舍令妓王翠翘歌而行酒。时胡御史宗宪方巡浙东，星驰至崇德，取酒百余瓶置毒药诱之，倭中药死者过半，余出王江泾，仍督参将卢镗总兵俞大猷率浙直狼土兵大败之。
　　　　《谈往 倭寇始末》(见谢国桢《明代社会经济史料选编》中册第143页)

1324　岁乙卯，岛夷自越突新都，且薄芜湖。芜湖故无城，守土者束手无策。长公(歙商阮弼)倡贾少年强有力者，合土著壮丁数千人，刑牲而誓之曰：“寇邪 虎邪 虎而，手可搏；虎而翼，矢可加。如其寇也，则业已穷，虽张，吾侪直醢之以谢天子。”寇侦有备，而霄遁。所部上御寇功，将首长公，且下章服。长公辞之力：“贾竖子何敢以此钧奇。有如异日者，寇至也将倚办诸贾人，则吾为之俑也。”
　　　　《太函集》卷35《明赐级阮长公传》

