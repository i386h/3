<!-- { "loadSidebar": true } -->
《太函集》卷55《明处士兖山汪长公配孙孺人合葬墓志铭》

1166　扬州清明……是日四方流寓及徽商西贾、曲中名妓一切好事之徒，无不咸集。长塘丰草，走马放鹰；高阜平冈，斗鸡蹴荬；茂林清樾，劈阮弹筝；浪子相扑，童稚纸鸢；老僧因果，瞽者说书；立者林林，蹲者蛰蛰。
　　　　《陶庵梦忆》卷5《扬州清明》

1167　新安鹾贾汪氏，为其子娶妇，所制床以沈檀诸香木为之，雕琢人物细缕如画。……
　　　　《梦阑琐笔 新安鹾贾》

1168　李大娘……得侠妓声于莫愁桃叶间，后归新安吴天行。天行巨富，资产百万。体羸素善病，后房丽姝甚众，疲于奔命。
　　　　《板桥杂记》中卷

1169　金陵为明之留都，社稷百官皆在，……梨园以技鸣者，无论数十辈，而其最著者有二：曰兴化部；曰华林部。一日，新安贾合两部为大会，遍征金陵之贵客文人与夫妖姬静女，莫不毕集，列兴化于东肆，华林于西肆，两肆皆奏鸣凤。
　　　　《虞初新志》卷3《马伶传》

1170　吾郡保界山谷，生齿繁庶，土之所入，不足以供什一，其民往往转贸而游四方。其雄者要以射赢牟息，美服食舆马仆妾，营良田华构，侈燕遨，广结纳以明得意。相矜为贤，浸淫渐靡，俗之所由来久矣。……许君(春田，明隆庆时人)少修父业，转毂郡国，所至息入辄倍，益累高赀。退而笔于玉屏紫芝之阳，力行孝悌。既已修饰祖庙，增拓祭田，订议法，修祀事，章章备矣。复念族之贫不能自业者颠连而靡告也。谋于季弟叔孺就郭东治坦屋七十楹，居旁营塾舍，割常稔之田七十亩，市肆六楹，岁收田租僦直择族之长而贤者掌计而时出纳之。……许君名禾，字本中，穆宗朝授太医院吏目，拜命不仕，春田其别号云。
　　　　《重修古歙东门许氏宗谱》卷10《许氏义田宅记》

1171　余邑(休宁)南乡商山，人未三十，辄夭死。今一村皆贫，而庞眉者比比。吾乡人言富者每艳商山，余尝张目不答。
　　　　《寄园寄所寄》卷11

1172　新安吴天行……巨富，赀产百万。体羸，素善病。后房丽姝甚众，疲于奔命。
　　　　《虞初新志》卷20

1173　(吴)光训公七子末公逸公，字无逸，席先业鹾于广陵，典于金陵，米布于运漕，致富百万。大清(兵)南下，嫡子允，复字天行，献饷豫亲王，授员外郎御侍。姬百人，半为家乐，远致奇石无数，取“春色先归十二楼”意，名其园曰“十二楼”。兹又造“松石庵”。
　　　　《丰南志》第9册《松石庵》

1174　子孙以理财为务者，若沉迷酒色，妄肆费用，以致亏陷，父兄当核实罪之。
　　　　《苟洲吴氏家典》卷1

1175　徽州歙县棠樾鲍氏，为宋处士鲍宗岩之后，世居于歙。志道，字诚一，业鹾淮南，遂家扬州。初扬州盐务竞尚奢丽，一婚嫁丧葬，堂室饮食，衣服舆马，动辄费数十万。有某姓者每食，庖人备席十数类，临食时夫妇并坐堂上，侍者抬席置于前，自茶面荤素等色，凡不食者摇其颐，侍者审色则更易其他类。或好马，蓄马数百，每马日费数十金，朝自内出城，暮自城外入，五花灿著，观者目炫。或好兰，自门以至于内室，置兰殆遍。或以木作裸体妇人，动以机关，置诸斋阁，往往座客为之惊避。其先以安绿村为最盛，其后起之家，更有足异者，有欲以万金一时费去者，门下客以金尽买金箔，载至金山塔上，向风橙之，顷刻而散，沿沿草树之间，不可收复。又有三千金，尽买苏州不倒翁，流于水中，波为之塞。有善美者，自司阍以至灶婢，皆选十数龄清秀之辈。或反之而极尽用奇丑者，自镜之以为不称，毁其面以酱敷之，暴于日中。有好大者，以铜为溺器，高五、六尺，夜欲溺，起就之。一时争奇斗异，不可胜记。自诚一来扬，以俭相戒，值郑鉴元好朱程性理之学，互相倡率，而侈靡之风至是大变。诚一拥资巨万，然其妻妇子女，尚勤中馈箕帚之事，门不容车马，不演剧，淫巧之客，不留于宅。先是商家宾客奴仆，薪俸公食之数甚微，而凡有利之事，必次第使之，不计贤否。诚一每用一客，必等其家一岁所费而多与之，果贤则重委以事，否则终年闲食也。子二，长席芬，主理家事，勤慎自守，次勋茂，字树堂，召试内阁中书。鲍方陶，诚之弟，好宾客，多慷慨，幼贫苦，《论语》、《孟子》无善本，谓里中富者刻之，皆揶揄其愚，既移家扬州业鹾，家渐富，乃细加校正，付刻，藏诸家塾。
　　　　《扬州画舫录》卷6

1176　黄晟，字东曙，号晓峰，(歙县)潭渡人。居扬州，兄弟四人以盐策起家。晟家有易园，刻《太平广记》诸书。弟履暹，字仲升，号星宇，家有十间房花园，延苏医叶天士于其家，与王晋三、扬天池、黄瑞云诸人考订药性。于倚山旁，开青芝堂药铺，城中疾病赖之。刻《圣济总录》，又为天士刻《叶氏指南》。履炅字昆华，由刑部官至武汉黄德道。其京邸在宣武门外，改官时捐为歙县会馆。家有容园，斥资置田于邑之东乡梅渡及西乡莘墟，给族中四穷。履昴字中荷，家有别圃，改虹桥为石桥，其子为蒲、为荃，于扬州名胜均有建筑。
　　　　《歙县志》卷9《人物 义行》

1177　歙县汪氏得九莲庵地，建别墅曰南园，有“深柳读书堂”、“谷雨轩”、“凤漪阁”诸胜。乾隆辛巳，得太湖石九于江南，大者逾丈，小者及寻，玲珑嵌空，窍穴千百，众夫辇至，因建“澄空宇”、“海桐书屋”，更围“雨花庵”入园中，以二峰置“海桐书屋”，二峰置“澄空宇”，一峰置“一片南湖”，三峰置“玉玲珑馆”，一峰置“雨花庵”屋角，赐名“九峰园”。御制诗二，一云：“策马观民度郡城，城西池馆暂游行。平临一水入澄照，错置九峰出古情。雨后兰芽犹带润，风前梅朵始敷荣。忘言似泛武夷曲，同异何妨细致评。”一云：“观民缓辔度芜城，宿识城南别墅情。纵目轩窗绕野趣，遣怀梅柳入诗情。评奇都入襄阳拜，笔数还符洛社英，小憩旋教追烟舫，平山翠色早相迎。”注云：园有九奇石，因以名峰，非山峰也。
　　　　《扬州画舫录》卷7

1178　徐赞侯，歙县人，业盐扬州。与程泽弓、汪令闻齐名。家南河下街，与康山草堂比邻，有晴庄、墨耕学圃、交翠林诸胜，毁坦即与江氏康山为一。南巡时，江氏借为康山退园，故亦得以恭迎翠华，传为胜事。遂与北郊之水竹居并称矣。
　　　　《扬州画舫录》卷14

1179　黄氏本徽州歙县潭渡人，寓居扬州，兄弟四人，以盐策起家，俗有“四元宝”之称。履晟字东曙，号晓峰，行一，谓之“大元宝”。家康山南，筑有易园，刻《太平广记》、《三才图会》二书，易园中三层台，称杰构。
履暹字仲升，号星宇，行二，谓之“二元宝”。家倚山南，有十间房花园。延苏医叶天士于其家，一时座中如王晋三、杨天池、黄瑞云诸人，考订药性。于倚山旁开青芝堂药铺，城中疾病赖之。刻《圣济总录》，又为天士刻《叶氏指南》一书，《四桥烟雨》、《水云胜概》二段，其北郊别墅也。
履炅字昆华，行四，谓之四元宝。由刑部官至武汉黄德道，家厥口门。有容园。
履昴字中荷，行六，谓之六元宝。家厥口门。改虹桥为石桥。其子为蒲，筑长堤春柳一段；为荃，筑桃花坞一段。
　　　　《扬州画舫录》卷12

1180　(黟县孙志甫)混迹渔盐中三致千金，随手挥尽。
　　　　嘉庆《黟县志》卷14《晴川孙公志甫墓志铭》

1181　溪之南涯，隐若壮邑，绮绾绣错，实丰乐也。曰杨柳干，其地幽胜，吴隐君趴，业治猗顿，商名儒行，体周人中田有庐之义，筑燕亭闲馆焉。……而君之母槐充胡孺人总之，其为一爨，规划有条，雍如秩如。君以忠信之行，饬其躬以干蛊之材弘其业。北游燕赵，日与贤士大夫相征逐。君父买墩筑室，兴寄幽邈。君今堂成，华轮美奂，雄视一方，母被文毂之轻，奕世重庆，皆世所难必者，则君之克膺天眷可知已。君父居天津，贩海盐，最称饶益，君续而倍之，饶益之甚，家故以财为闾右雄。
　　　　《丰南志》第6册《吴母胡寿序》

1182　汪石公者，两淮八大盐商之一也。石公既殁，内外各事，均其妇主持，故人辄称之曰“汪太太”。太太当(清)高宗幸扬时，与淮之盐商，先数月，在北城外择荒地数百亩，仿杭之西湖风景建筑亭台园榭，以供御览。惟中少一池，太太独出数万金，夜集工匠，赶造三仙池一方，池夜成而翌日驾至，高宗大赞赏，赐珍物，由是而太太之名益著。门下多食客，有求于太太者，咸如愿以偿。家畜优伶，尝演剧自遣。扬城每值灯节，儿童辄作花鼓龙灯之戏，太太莫不招入，而人亦以乐得太太赏赐，争趋之。
　　　　《清稗类钞》第24册《豪侈类 汪太太奢侈》

1183　清江浦为南北孔道。乾嘉间，河工极盛。距二十里即湖嘴，乃淮北盐商聚集之地。再五里为淮城，乃漕船所必经者。河盐漕三途并集一隅，故人士流寓之多，宾客饮宴之乐，自广州、汉口外，虽吴门亦不逮也。有徽人汪己山，侨此二百年矣。家富百万，列典肆，俗呼为汪家大门。与本地人不通婚姻，惟与北商程氏互为陈朱而已。
程氏有字水南者，以名翰林隐居。有曲江楼、菰蒲一曲、荻庄诸胜，诗书皆臻绝诣。汪则工书，能作方丈字，得率更笔意。广结名流，筑观复斋，四方英彦毕至，投缟赠贮无虚日。与扬州之玲珑山馆、康山草堂、天津之水西庄，后先辉映。未及二十年，家遂大落，典肆以负帑入官。汪亦贫悴而死，未至六十也。吴门午节后，名优皆歇夏，汪则以重赀迓之来，留至八月始归，此数十日之午后，辄布氍毹于广厦中，疏帘清簟，茶瓜四列，座皆不速之客，歌声绕梁，笙簧迭奏，不啻神仙之境也。
　　　　《清稗类钞》第24册《豪侈类》

1184　姊氏于予为嫡。……姊归吴，善事舅姑，殁则以事少姑。里妇竞富，服御甚都。姊更折节为俭，曰：“非无财之难，无令名之难也。”公(按即姊之夫吴士衢)多客游，姊主家政，臧获指数百千，俱凛凛取约束。公纳广陵庐姬，仪于内子，姊处之雍雍。
　　　　《丰南志》第5册《仲姊伏》

