<!-- { "loadSidebar": true } -->
278　新安保界深阻，地褊而硗，食指滋繁，靡不待贾而足。上贾栖淮海，治鱼盐，恪守程期，岁息不逮什一。顾薄收厚积，原大而饶，概诸中庸斯愉快胜任矣。贾蜀则以奇胜，鹰扬而隼击之，无庸蹲鸱，翘足可当卓氏。第勤远略，埒淮海而捷有加。此非常之原创始者所有事也。……余故从王子修与计偕，子修从弟子承始入蜀，历四十年所。子修业已谢监司；子承以诎为赢，卒致巨万，蜀人以质行称王长者。……子承所至，务推赤心……不招而集，不约而坚，蜀人蚁附之。片言而市，无评价，无求良乎利权，无畔盟主，甚者若家人父子聚族质成，言出唯行，无抗无坠。……诸弟诸子从之游，分授刀布，左提右挈，咸愿与之代兴，各致千万有差，无德色。即手拓家人产，鼎足分之。诸下贾至自新都，总已而听子承如祭酒。市迟则代居以市，归急则代价以归。诸负子承者，累八千缗，迄今勿问。彼中学宫圯，子承独力新之。
　　　《太函集》卷17《寿域篇为长者王封君寿》

279　(汪)翁讳伯龄，号隐庵，……翁居(歙县)潜川……翁先世故饶，久之中落。翁父力恢复，辄以下贾起繁昌，转而之齐鲁间，赢得以数千计。寻为宗人子同事者所乾没，翁父为弗问也者，而舍之。翁始胜冠，辄从父兄入蜀，称贷以益资斧，榷茶雅州。长公故孱，力不任转毂，公独当事，一切代长公劳。父多翁材，任翁愈益力，田戋戋起，卒致不赀。……
翁客蜀久，广交游，坐客日集百余曹，四座皆满，椎牛结客以为常。……
长公既客死，翁倦远游，亦欲东归，喟然太息曰：“自吾父子轻万里而西，前后偿子钱家逾二万，中外度支称是，即今所就业庶几可埒素封，吾将奉家大人以此归矣。”……翁既将父入里门，欣欣有喜色：“此吾税驾所也，安能复作万里游。”……翁既卑载而归，就里中积著益起。顾独摄敝衣履，终身不鲜。袁(翁妻)亦以纤俭佐翁，椎布刀作如故。至若营宅，兆置墓田，独费累四千缗无所吝。市中故有祠事，事越国先王，新主礻祠，例输祠金五十，翁一时并礻先世十主，输五百金有奇。近属或不能婚，疏属或不能殡，举宗或有缓急，率倚办翁，翁亦办给之，无德色。郡县兴诸大役，必翁居先，若城县城，尚方采木，翁率首事。有司高处士义，表其闾，乡校迭以乡射宾翁，翁固谢不往。尝受七品章服，既拜命，辄笥之，即以隐居子终其身。
　　　《太函集》卷53《处士汪隐翁配袁氏合葬墓志铭》

280　吴孺人者，休宁由溪程君悦配也。……居家敦静整肃，然未尝一失妯娌欢心，即箴管井灶，咸秩秩有条也，以是程君无内顾，得商游江淮间。正德戊寅程君卒于旅。……命嗣子归程君丧，锁至淮挟衬，人负程君贷，悉焚其券无所待归，以空橐献孺人。孺人曰：“是固宜尔也。”乡人踵门收责者无宁日，孺人倾奁佐还之，爰是生理日艰，勤治女红，日夕抱戚处房闼，终丧不易布素，不与燕饮，乡人以是多程君有贤内也。初锁尝受经文，举有能名，至是病且窭，孺人惧，召锁谓曰：“仰事俯育为生人事，功名身外物也，奈何以外物轻身命，堕先业乎” 锁于是承志服贾，起家累巨。
　　　《休宁率东程氏家谱》卷11《程母吴孺人传》

281　(许松径，隆庆间歙人)少操奇赢，日游都市，深得圭朱之术，积岁而资益雄，乃输课于边，结宾而游，休休乎其适也。
　　　《新安歙北许氏东支世谱》卷5《松径许翁七秩序》

282　吴处士，名荣让，字子隐，歙西溪南人也。……父出贾襄阳，……父殁，处士仅八年。大父母春秋高，日责甘毳，薄田四三亩，无以具疒粥。县吏岁责田租，近属移戍黔中 。中年责军费，母窘甚，独力作办应之。处士自夷童竖中搜松毛以爨。年十六，……从诸宗人贾松江，稍自载而生。……
当是时，生业仅仅耳，其后数岁，处士始饶，则以里俗奢溢相高，非所以示子孙也，乃奉母率妻子徙临溪。居顷之，习其俗，视故里等，乃奉母帅妻子徙桐庐，卜焦山居焉。处士喜曰：“此吾畏垒也”。于是部署土著，以身先之，度原隰使田，度山林使种树。山林故多薪木，虎时时出噬人。处士议伐薪居人则以为十岁利也，于是易以茶漆栌栗之利，积薪水浒以十岁市之民，利视昔有加，虎患乃已。三年而聚，三年而穰，居二十年，处士自致巨万，远近襁至，庶几埒都君云。
……
初，处士贫，幼无以学，长服贾，乃始购书读之，然无常师，独从人受章句，既通大义，辄孳孳务躬行。尝会诸贾人举兰田乡约。同会汪克佩死，子始孩，处士为之息故资，及子长，归其子。尝读范文正《义田记》，响慕其为人，其后立宗祠，祠本宗，置田以共祀事如向法。召门内贫子弟，悉授之事，而食之。诸子弟若诸舍人，无虑数十百指，朔望旅楫诸子弟举颜氏家训徇庭中，诸舍人皆著从事衫，待命庭下以为常。桐庐立义塾、义仓，皆仿古人遗意。诸所建置，即缙绅学士自以为不如，居常衣大布衣，饭脱粟，比厮养之最下者，所至梁津证道，赴义如流。……处士春秋八十六，竟死桐庐。……。
　　　《太函集》卷47《明故处士吴公孺人陈氏合葬墓志铭》

283　公(曹文修)惧伤母心，遂舍儒而贾以为养。始服下贾，辄操心计，中废居，骁骁乎五年而中，十年而上矣。
　　　《太函集》卷33《赠奉政大夫户部贵州清吏司郎中曹公传》

284　翁讳宪，字世纲，克己其别号也。(明天顺嘉靖间休宁人)……既长受读经书，能通训诂，修父业商于淮浙间，贸迁有道，虽世于商者莫之及也，以故赀雄于乡，为邑望族。……予同年刘弦斋未遇时，游于率东，时人未知奇也。翁与语大悦，乃托之辑谱牒，集《思本堂遗文》，弦斋感翁高谊，竭志校正，足以传远，且多为之题咏或为文以记之。未几，弦斋同予登进士，官礼部，通问益勤，号通家焉。……晚年厌商游，养静山中，自题其轩曰“克己”。亦欲为赈恤之义，随其力而施之不吝也。又尝增修世宗祠宇，传写远祖遗像，以示不忘。
　　　《休宁率东程氏宗谱》卷4《克己处士墓志铭》

285　(汪)王皋，字汝瞻，竹泉其号也(明休宁人)。十一岁失依怙，家贫，贾于南陵，终日营营，不遑暇食，居积成富。……君生三子，俱卓然自立，能择人而任时，富益充矣。
　　　《汪氏统宗谱》卷引

286　(汪)珊，字汝光，号罗峰(明休宁人)。父廷桢公，生二子，长名王皋，君其次也。年五岁，父先母亡，时值困迫，君乃奋然自树，商于南陵之间，贸迁有无，夙兴夜寐，罔敢荒怠，积十余年，遂成大贾。
　　　《汪氏统宗谱》卷引

287　(郑)君故歙儒家，早岁与仲氏时祥贸迁三吴间。业弗利，移商湖阴，赀积累千。……弘治癸亥秋卒。
　　　歙县《郑氏宗谱 明故歙西郑君时祯墓表》

288　孺人(朱氏)为汪君(天赋)妇，则日勤女红，操井臼以事舅姑，其舅姑甚宜之。汪君家世，长者不事生业。孺人归而食贫，于是说汪君收余赀出贾荆襄，曰：“君第去，吾为君侍养，必当而父母心，君无反顾。”汪君竟以贾起家，孺人先后之也。
　　　《休宁西门汪氏宗谱》卷6《处士天赋公配朱孺人节妇行状》

289　(汪君实，明末休宁人)翁天性孺慕，颖异不伦，太翁元新公因督理乏人，命翁弃儒业，挟计然之策，游方城汉水间。观时居积，生殖渐丰。
　　　《休宁西门汪氏宗谱》卷9《隐君君实七秩寿序》

290　凌世明，(明歙县人)与弟世节，素居村里，耦耕力食。一日辍耕陇上曰：“一年所入，祗完一年所出，倘遇岁耸，将何所恃以无恐。”于是，请命父曰：“四民之中，士农工贾，士固不能，工非所习，儿欲以农兼贾积赢余以备凶荒之岁，可乎 ”父曰：“尔行尔志，可也。”于是择东溪街古渡旁屋，欲租赁之。屋主人曰：“田舍翁居委巷，力田亩足矣，何用此为，且余屋僦金，尔果有此大力乎 ”公怒，遂止。且曰：“吾异日居街上，当先买此屋。”后家业丰盈，买宅果从此屋起，积至数十间。
　　　《沙溪集略》卷4《文行》

291　黄隐君者，(明)歙潭渡人，名元芳，字文瓒。……初，兵曹郎实夫公于君为从弟，甫业举，君卓有志欲与之俱，而累于家政。已，实夫掇巍科去。君遂卒业于陶朱之学，慕司马子长之为人，往来荆吴齐鲁徐梁之区，足迹殆遍。……早值家艰，终克树立，田园邸舍，手自经营；尤妙于心计，懋迁有道。自是先业益扩，以资雄于乡。
　　　歙县《潭渡黄氏族谱》卷9《黄隐君传》

292　(江)希贤(明歙县人)……弱冠偕诸伯仲绍祖父业，贾北关溪滨。资日饶裕，寸缕弗入私室。挟资游二浙三吴，不辞艰劳，贵贱赢诎悉中心计。而和易近人，然诺不爽，以良贾闻。尤急人阽危，宗党戚属多所施予，他如修祠宇，造桥梁，一生懿行难更仆数。
　　　歙县《济阳江氏族谱》卷9《明处士希贤行状》

293　(汪)尚侃，字汝节，东泉公(汪忠浩，亦为商人)之伯子也。淳厚重默，与物无忤，而操心慎虑，有过人者，任二弟贾外，己则综家务，供里役，内外协心，由此殷盛。……
尚佶，字汝致，号仰泉，东泉翁之仲子也。……至于贾事亮都，居积致富，而自视为若虚焉，是公之心，良贾之心也。……
尚俸，字汝爵，别号怀泉，东泉公之季子也，赋性谦和，与物无竞，尤闲礼度，揖逊雍容，盖迹贾而心儒者也。有大志，且才识练达，内外之事，咸裁决于公。贾于亮，察时低昂，贸迁货居，赀用以饶。……抱恙往亮而钱贷之出入，犹自亲之，其勤励有足尚矣。行年四十，卒丧旅邸。
　　　《汪氏统宗谱》卷31

294　(许)公讳文才，字世用，别号逸庵，(明歙县人)。……孜孜生业，承父绪，益自刻励，赀用大起。
　　　歙县《许氏世谱》第5册

295　父命次公(潘侃)从诸父贾蜀。次公善决策，即策，诸父贾非良，请割而自为之，不许。会父后至，次公辄解父橐中装，以其间私请曰：“良贾急趋利而善逐时，非转毂四方不可。乃今走蜀道数千里，胡为坐困一隅 儿直赍此行可以得意。”出而贾荆扬吴楚，遂致不赀。……及二子修其业而息之，业滋大。
　　　《太函集》卷14《潘次公夫妇九十寿序》

