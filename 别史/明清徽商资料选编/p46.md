<!-- { "loadSidebar": true } -->
937　方君讳汝梓，字希鲁，一字惟恭，别号环墅。其先睦州淳安人。有讳惠诚者，隋初为歙令，令子叔浒系籍歙之东乡，遂世为歙人。……方君少颖异，有俊才，教谕公奇之，授之诗。方君学诗辄通大义，为文突骋奔放，下笔迭迭数千言立就。一时奇俊之士咸推毂方君，即方君亦自谓一第可俯拾也。乃屡试有司，竟不售。比壮，逡巡俯仰，弗克肆力于学。方君乃叹曰，“人生进不得逢时取尺寸之勋，退而窜状草野贫窘没齿，安可比丈夫哉!语曰：‘黍稷无成，不可为荣。’吾何以举业为也。”遂与仲氏挟赀遨游青、齐、梁、宋之间，转徙积贮，稍仿计然之画，贾乃大起，赍用益饶。归而大治宫室、市良田，为终老计。……方氏以隆庆庚午十二月十三日卒，历春秋六十有三。
　　　　《方氏会宗统谱》卷19《环墅方君行状》

938　(李大鸿，明嘉靖万历间婺源人)公甫三龄，而公父见背。故赀遭圯，族牟尽藐焉无依，如线之脉几危矣。既长，公就外傅，不几而弃。从贾金陵、龙都间，即囊橐不充，志存远大。尝叩诸父曰：“人弗克以儒显，复何可以雄视当世 ”有语之：“阳翟其人埒千乘而丑三族，素封之谓，夫非贾也耶!”公于是茹苦啖辛，勤渠商务。溪金公见而器之，觅为快婿。公得俪金孺人拮据，阃以内得无反顾忧，一意外商，画多奇中，迨年三十而业抗中贾矣。公生平任侠，膂力过人，逆旅中无敢眦睚公者。会肆之主人词少倨，乃谋诸诸父曰：“余尝过江宁，睹江宁为南都重镇，四方会集，贾而不就都会以罄其怀，何徒局促尺寸为哉 ”乃罢龙都，而贾江宁，公居中调业，而转贾者人赀相得，计所就业，未逾十年，而遂足当上贾矣。
归而举先世之庐而新之，从弟董焉。子姓蕃衍，室难聚居，去室不两庑地且爽垲，于是籍草开墓，从侄董焉。是二役也，实费不赀，公惟知丰水之贻燕而已，他勿问也。
公年逾艾，犹什一持户，什九视贾。爰以赀事盐策。盐策之大贾，佥侈僭靡常，公垂首戒掌计曰：“闻贾由积纤而巨者，未闻委约趋侈而不反丧故有也。”诸掌计奉命惟谨。又出母钱为质于姑孰者二，姑孰距江宁不三舍而遥，亦永籍为公家之关中也。以是计算应如桴鼓。贾人咸西面事之为祭酒云。
每念幼失怙恃，弗及终为儒，……于是以弓冶属伯氏，而令仲氏攻铅椠。日引名儒督课之，且捐结坞之胜，构精舍以资修戢，而仲与诸从咸用成均发迹矣。
　　　　婺源《三田李氏统宗谱 恩授王府审理正碧泉李公行状》

939　(李元臣，字邦佐，号守荆，明嘉靖万历间婺源人)年十六，即干蛊。贸易之间，囊橐充躲，遨游江湖。嘉定有田，池阳有庄，在在置有膏腴之产。家肥屋润，巍然别立一门户。然厚积好施，排难解纷，周人之急。族有玄护金龙者，贫乏不能治生，则捐金以济之。戊子岁凶，馁不能存活者，则出粟以赈之。……课子孙以诗书，盖以蠖屈未伸之志，而收之后昆也。
　　　　婺源《三田李氏统宗谱 江潭上市守荆公行状》

940　歙阮长公弼，字良臣，世家岩镇。少承家末造，躬力贾，起芜湖。……先是，长公将以歙为菟裘，芜湖为丰沛，既而业大起，家人产具在芜湖城内，外筑百以待僦居，治甫田以待岁，凿级池以待网罟，灌园以待瓜蔬，媵腊饔飧不外索而足。中外佣奴各千指，部署之悉中刑名。
　　　　《太函集》卷35《明赐级阮长公传》

941　季子(明歙县人，姓李氏)父夙奇季，第自恨将不逮甘旨，始冠而治父母丧，辄倾橐为具，遗产多归伯仲，置勿争。顷之，伯仲见倍，季公独善事叔兄。县大夫目伟季公，辟永新椽，居七日，弃而违永新，幡然曰：“无宁为是沾沾将浼先世清白。”归无一耜，或劝之力田，季公谢不能耕。请握算以当什一，遂用居息起富，驯致阡陌相连，顾不自居其饶，举宗待之为缓急。
　　　　《太函集》卷61

942　蛰公字本洁(明人)，宗胜公次子也。家故贫窭，勤于操作，以赤手起家。寓淮西南圩头，致资二十余万，田地万亩，牛羊犬马称是，家奴数十指，富甲一时。而性好施与，尤笃本尚义。……子守相公，由太学任德庆州佐。孙邦直公，由太学任鳌山卫经历。
　　　　歙县《济阳江氏族谱》卷6《明处士蛰公传》

943　(王)荫，字太杰(歙县人)，……少谙练世故，好货殖，江湖间名公多相爱重，置产构室，克光于前。……生永乐癸已，卒成化庚寅。
　　　　歙县《泽富王氏宗谱》卷2

944　祥公字德征，寿公孙，正祚公子也。家故贫乏，不惮劳苦，早夜经营，年五十，家业始起，累资二十余万金，田连阡陌，富甲一方。而性好施与，轻财尚义，有古人风。岁饥，人艰于食，公开仓赈粟，罄尽不惜。贫士借贷，不责其偿，并焚其券。
　　　　歙县《济阳江氏族谱》卷9《明处士祥公传》

945　章献邦，一名社益，号西台(明绩溪人)。家世业儒，少承家学，两试不偶，遂隐于贾。偕弟献罚营运商盐牟利以养亲。居积充裕，广置田庐。尝出粟以贫乏，独造真坑桥。
　　　　绩溪《西关章氏族谱》卷24《家传》

946　翁讳忠浩，字养直，姓汪氏，东泉其别号也。……母联墅方氏，生三子，翁其仲也。翁生而岐嶷重默，为时所奇。甫七岁，遭父陷冤狱，号泣莫禁，皇皇然若有求而弗及者。未数年，父病卒，家业遂衰，即慨然有恢复之志。乃聚余赀，与伯氏为贸易计，远游淮泗间。无烦奇胜，举辄中志，由是赀日富裕，田园山薮甲于乡闾，宫室器具焕然一新，盖不惟克复旧物，而且称雄于一时矣。……初，翁之行货于淮泗间也，舟师以失守沈货百金，愿鬻其男女五口以偿之。翁曰：“汝弃骨肉，何以自存 且货之沈溺者天也，于人乎何尤哉!”竟之而去，其人举家感泣，乃书翁之年贯，旦夕叩拜，以识不忘。……年六十即以商事付诸子而归老林壑，戒之曰：“汝曹职虽为利，然利不可罔也，罔则弃义将焉用之”……夫妇之间尤笃伉俪，时值翁商外为多，孺人综理家政，各得其所。自甘淡薄，不惮其劳，以故翁罔内顾忧，遂得肆力于商事。每岁遗之钱，孺人出必以俭而归其所余者于翁，不为私蓄计。翁亦自庆以为得妇，而卒能起家累千金者，孺人内助之功不少也。
　　　　《汪氏统宗谱》卷31《行状》

947　近年以来，田多者为上户，即佥为粮长应役，当一二年，家业鲜有不为之废坠者。由是，人惩其累，皆不肯置田，其价顿贱。往常十两一亩者，今止一二两，尚不欲买，盖人皆以丧身灭家为虑故也。江南之田，唯徽州极贵，一亩价值二三十两者，今亦不过五六两而已，亦无买主。
　　　　《山樵暇语》卷8
　　　按：《山樵暇语》作于嘉靖初年。

948　胡天禄(明)祁门人，幼贫而孝，后操奇赢，家遂丰。族人失火焚居，天禄新之。又建宅于城中，与其同祖者居焉。输田三百亩为义田，以备祭祀及族中婚嫁丧葬贫无依者之资。
　　　　《寄园寄所寄》卷12

949　君姓方氏，讳时翔，号元之，(明末清初)歙之瀹坑人也。……君生甫三期，而(父)双塘公捐馆舍，鞠于母氏程太孺人。孤寡相依，形影孑立。长乃从事儒林，磊落倜傥有远志，久乃喟然叹曰：“儒固美名，成可必乎 亡父之堂构，寡母之甘旨，奈何!”于是投笔去。先是双塘公以赀属从弟息于丰，而藐孤异日地，至是请焉，仅为三百金。君念其父行，默然受之。贾于丰，又数年而从叔逝，族党公论会算当三千三百金，竟以二百金毁券。于是挈以往来大江南北间，转移贸易，以时伸缩之。无何，而橐中装起。归则益增置新产，非复旧田庐足供衣食而已。
君既以遭家不造，混迹嚣尘，而意度落落，常出其外。嗜学，工书法绘事，喜为歌诗，时于钟王顾陆间，心手冥会，素行暴笃，至性过人。……君年八十有一以寿终于家，所著有诗文若干卷。
　　　　《方氏会宗统谱》卷19《方元之先生传》

950　汪次公名浩，字本宽，新都海阳(休宁)人也。……父文晟输粟助边，拜民爵一级，生子两人，长曰濂，次即公。年十四，父早世，公与兄即勉勉修父所为业。……所至吴越，即交欢吴越缙绅士，转在楚蒲圻，楚人士争交欢者复如吴越。后倦游，谢楚客归，相对泣旗亭下，不能别去，其为人士倾企多类此。……先大父买蒲圻膏腴田凡七所，各置庐舍，招丁夫耕牧其上。及公一日乃以七舍地券还故主，以七秉谷给散丁夫曰：“我家大鄣之下，有先世之田庐在焉，足以蔽风雨而供疒粥，奈何越在数千里而西其亩哉。楚人壤终楚人耕耳，而我何有乎 ”楚人至今以为美谈，曰：“犹望汪次公也。”居家二十年，提堂灌花，甚乐而已矣。……寿六十九，隆庆三年终。
　　　　《休宁西门汪氏宗谱》卷6《处士浩公传》

951　(康熙时，流寓江北清河的苏州、徽州商人)招贩鱼盐获利甚厚，多置田宅，以长之孙。
　　　　康熙《清河县志》卷1

952　公讳胜恩，字恒之，(清初)古歙褒嘉里人也。侨寓于吴。……其祖父服田力穑，朝斯夕斯，不出户庭。岁值凶荒，饥馑荐臻，室如悬罄，公愤然作色曰：“丈夫生而志四方，若终其身为田舍翁，将何日出人头地耶!”用是效白圭治生之学，弃农就商，往来荆襄吴越间，勤昧旦，忍嗜欲，趋时观变，人弃我取，与僮仆同苦乐，以生以息，不十年而家成业就，享有素封之乐。忆昔游楚之时，特一贫窭之夫耳，一旦而家温食厚，门无俗士，家有余粮，腴田数顷，乃积乃仓，何兴之若斯易易也。向非公幼而能立，练达老成，胡能徼天之幸以至如此哉!
　　　　歙县《褒嘉里程氏世谱 歙邑恒之程公传赞》

953　(乾隆五十一年五月辛未)又谕：“上年江苏、安徽、山东、湖北等省被旱较重，民气未复，如江苏之扬州、湖北之汉口、安徽之徽州等地方，商贩聚集，盐商富户颇多，恐有越境买产，图利占据者，不可不实力查禁。若明发谕旨，钞寄各该督抚阅看，倘各省有似此牟利者，即行遵照谕旨，并查阅毕沅原奏办理。”
　　　　《清高宗实录》卷1255

954　公讳积寿，字殿邦，号南冈，歙沙园渊公第四子也。……尝经营生理，时或往武林贸易……晚年颇殷裕，置田园，恢室庐，拓土开基，创兴家业。享年七十余，无疾而终。
　　　　歙县《沙园吴氏宗谱 南冈公行略》

