<!-- { "loadSidebar": true } -->
1226　刘正实，(歙县)向杲人。邑田赋旧例，排年、总催，弊端丛积。自康熙丁酉至雍正己酉，积欠逾二万两。正实之弟丰年时就粤西州牧，谒令赴官，令具言民困状，丰年慨然自任代捐，归告正实。正实自忖合兄弟之资尚有不逮，姑至淮南谋于邑之业鹾者，庶易成，否则当破产以集事。已而淮众感正实真挚，且首输为倡。邑令汪文坦并将无业有粮之户丁、匠丁班额税均平摊入田亩，邑困大苏，永无逋累。正实尝过江宁，镇有夫鬻其妇偿负而哭之哀者，即为捐金赎还，又捐设救生船于京口，其余修桥葺亭善事甚多，以营田例授知州。丰年亦以廉明称。
　　　　民国《歙县志》卷6《人物 义行》

1227　程士秀，号实夫，(婺源)渔潭人。……仲弟元瑞官江右，秀每商于粤必诣之，谆谆以洁已奉公相碑。见有善政，则喜曰：“是足慰先人于地下矣。”
　　　　《婺源县采辑 孝友》
按：程士秀乃清道光时人。

1228　(江)偕寿公号仁庵，……多才能，善会计，富甲郡邑，乐善好施。……洪武初，征取天下富户，以苏州沈万山为首，公等数人随之同入京师。公奉诏建水西门及西门大街廊房，工费数十万。工成，旌为博士。
　　　　歙县《济阳江氏族谱》卷9《明恩奖博士偕寿公传》

1229　君讳一麟，又名文征，字从周，姓汪氏，号东川，休宁人。……按状汪为休西城巨族，……(一麟)高祖思美，曾祖希仁，咸以输粟给边，例得赐冠服，旌其门曰“尚义”。祖麟祥，敦善乐施，郡守揭名“旌善亭”。父福坚，号西潭……(一麟)少习举子业，因念其世殖淮扬间，寡兄弟可托，遂弃儒就之。……与伯氏子分产，腴薄罔计。见人贫必贷，不能偿即焚券不责，乡党称为善人。邑大夫每造其庐敬礼之，表其堂曰“世义”云。君慕古嗜学，尤耽墨缯。游洪都，诸藩闻君名，屡召见，辄以布衣辞。益府因授以良医冠服。……年几四十即退隐，日惟课诸子学业，优游自适。(嘉靖)庚申六月忽婴毒，……于是月二十七日卒，距其生正德甲戌正月某日享年四十有七。
　　　　《休宁西门汪氏宗谱》卷6《处士一麟公墓志铭》

1230　许禾，字本中，(明嘉靖间歙县)东关人也。至性诚笃，轻财好义，家族乡党多倚赖之。缘善贾，故业浸饶。思所以为义者，则无若先奉先而后逮下。于是捐二千余金，鼎建宗祠，恢其堂楹，而辟其路径。建高阳里石坊，巍然特起。更捐若干置义田，捐若干置义舍，捐若干置义塾，捐若干置义冢，复储若干以资不能婚者，储若干以资不能葬者，其于义举无一缺，而义声大振矣。卒年七十余。
有弟谷，倜傥负大略。常上十三策，皆疆事。先谒守令，所尤急者三事，一城歙，一置监司，一练材官。守令虽壮之，而不能上达。无何倭寇起，数十众突出界，谷奉太守陶公命为守东门。史令奉母入城，谷不即启，要与城城，得其坚誓而后许。贼由间道遁。而城议兴，始谷策，终谷功也。
　　　　《重修古歙东门许氏宗谱》卷9《许禾传　附弟谷》

1231　凌仲礼，号梅川(明歙县丰南人)。少随父游，之龙游，道拾遗橐数十金，虽行李困乏，觅其人数日，而卒还之。后游金陵，得龙江关河西之浒家焉。龙江乃陪京要津，为吴越闽楚艘舫之总汇，榷政司自水部监以直指，往来商旅之应榷者恒苦滞泊，公为之条上便宜于直指，得嘉纳行之，以故商与官两益，两国课用饶。当事者皆心膂任公，公一以结客四方，名大噪江湖间。生平不事诗书，每喜敦崇儒术，宾礼师友。诸如族侄孙民部公曾以侨寓之膏火待佐于公，而他可知也。晚年买山半亩于城北卢龙之阳，构精室，额曰“尺猊”，莳名花修竹，掩关自娱。年八十有八。奉恩例进服以荣之。
　　　　《沙溪集略》卷4《文行》

1232　黄世权，字仲谋，(婺源)潢川人。在襁而孤。长，佐叔兄三凤挟赀游四方。性慷慨有大度。顺治戊子，以厚赀畀故交，贩木于闽，其人不戒，尽洗其橐，仍以余赀往接济之。适入闽，兵荒，道诠相望，竟散金市义而还。康熙癸卯，客江右，遇假逃人肆害，乡民病之。权竟执之，白诸当道，正其辜，群凶为之敛迹。甲寅岁，额附石大将军建营房千间于京口，当事仓皇无措，大将军知权名，召见之，悉以委权，未匝月而工告竣。将军嘉其才义，锡之袍帽，待以礼，润州士民咸德焉。至其孝友性成，哭父早背，敬事孀母，友爱诸昆，人无间言。邑令刘公光宿、王公晟俱礼致宾筵。
　　　　光绪《婺源县志》卷31《人物 义行》

1233　黄金印，字函五，(休宁)居安人，浙江籍。尝游濡须，值顺治己亥，海寇告警，不惜倾赀佐军需，城获保全，长老至今犹颂其义。
　　　　嘉庆《休宁县志》卷35《人物 尚义》

1234　汪燧，字遂有，(歙县)瞻淇人。家贫，竭力养亲，所欲无不致。中年贾于浙，业稍振，念两兄贫犹昔，所入辄分与之。里党孤贫赖以举火者甚众。康熙六十一年，岁饥，散积谷五百石以振族人，凡设义渡一，创祠宇三。子绂，字方来，太学生。以父老代治盐策，鹾使者知其才，举为浙甲商，益体父志，务为善，凡以泉布授人，必置奇羡，俾周其宗族亲友。郡邑有大役，急公恐后，邑中逋赋积至二万八千两有奇，诸绅士倡义举，分年代输，绂与焉。名载邑令汪文坦《绅士公输旧粮碑记》。尝居吴，族有为贵官所衔者中之，以盐法乞援于绂，绂慨然曰：“吾罪也。”即诣吏自诬。贵官怒，械系之，濒死者数。会有白其冤者，责修苏城，狱乃解。时人称其义侠。
　　　　民国《歙县志》卷9《人物 义行》

1235　徽多高赀贾人，而勇于私斗，不胜不止，又善行媚权势。
　　　　《大泌山房集》卷66《何中丞家传》

1236　(方)原生，字功杰，一名庆师。直谅方刚，处事果断。商游汴梁，王公巨卿器重，而能敬以持身，怒以接物，誉播郡邑，惠遍乡间。生明洪武乙亥，卒成化丁亥，享年七十有三。
　　　　《方氏会宗统谱》卷14

1237　(方)念宁，字自静(歙县人)。修质干才，雅善言语。从父商游荆楚，为名家巨族相推敬。卒葬谷城县倒流堰。生明永乐乙未，卒正统己巳。
　　　　《方氏会宗统谱》卷10

1238　(嘉靖间，郑月川)遇人有贫乏必周给之，虽数不厌。与人交，务倾倒其情，一有所属必尽心力而为之，人咸德其厚。下至臧获之贱，处处亦有恩信。其所历吴越江淮齐鲁江右之间，虽以贾行，所至遇文人魁士，往往纳交，多为诗文以赠之。
　　　　歙县《郑氏族谱》

1239　一个徽州商人……只在扬州开当种(中)盐。……(该商收江爱娘为义女)等待寻个好姻缘配着，图个往来。……恰好凑巧，韩侍郎带领家眷上任，舟过扬州，夫人有病，要娶个偏房。……元来徽州人有个僻性，是乌纱帽、红绣鞋，一生只这两件事不争银子，其余诸事悭吝了。听见说个韩侍郎娶妾，先自软摊了半边，……巴不得就成了。韩府也叫人看过，看得十分中意。徽商认做自己女儿，不争财物，反赔嫁装。只贪个纱帽往来，便自心满意足。韩府仕宦人家，做事不小，又见徽商行径冠冕，不说身价，反轻易不得了，连钗环首饰段匹银两，也下了三四百金礼物。徽商受了，增添嫁事，自己穿了大服，大吹大擂，将爱娘送下官船上来。侍郎与夫人看见人物标致，更加礼仪齐备，心下喜欢，另眼看待。……到了京中，不料夫人病重不起，一应家事尽属爱娘掌管。爱娘处得井井有条，胜过夫人在日。内外大小无不喜欢。韩相公得意，拣个吉日，立为继房。恰遇弘治改元覃恩，竟将江氏入册报去，请下了夫人封诰，从此内外俱称夫人了。……那徽商(被)认作干爷，兀自往来不绝。
《二刻拍案惊奇》卷15《韩侍郎婢作夫人，顾提控椽居郎属》

1240　海阳为新都上邑，故多贤豪，悬簿击钟，户相望也。其东南略吾歙则程氏世家。次公席故饶用贾起富，故独折节国士。其婚姻皆郡中名公卿。……次公善贾则陶朱公，藉令为士，则鬻熊、姜牙，无让廷尉。谓次公厚积而有裨于时。
　　　　《太函集》卷16《海阳程次公七十寿序》

1241　(叔)并以王父贾盐策。王父往往，即跬步毋敢猗，王父释业归，叔翩翩豪举矣。始则以声伎蹴荬为侠少游，遂倾诸侠少；既则修爵无算为酒人游，遂倾诸酒人；久则诸贵仕乐从叔游，辄以贵游而倾东省。其后盐策使者立为贾人正则，折节而操正论，游大人而为名高。
　　　　《太函集》卷44《先叔考罗山府君状》

1242　两宫初兴，钻刺请托，蚁聚蜂屯，公(贺凤山，时为工部侍郎)一概峻绝。……惟有徽州木商王天俊干人，广挟金钱，依托势要，钻求札付。买木十六万根，勿论夹带私木，不知几千万根；则此十六万根木，逃税三万二千余根，亏国课五六万两。公深鉴前弊，极力杜绝。天俊等极力钻求，内倚东厂，外倚政府，先捏洛金源妄奏，奉旨，工部知道。幸工科给事中徐公观澜抄参，公得呈堂立案不行。前商复令吴云卿出名再奏，而买木之特旨下矣。于是奸商人人意得气扬，谓为必得之物，可要挟而取之。……公乃呼徽商数十人跑于庭，谓之曰：“尔自谓能难我耶!我如不能制尔，尔则笑我矣。今买木既奉特旨，我何敢违，然须有五事明载札付中，今明告尔，勿谓我做暗事也。一、不许指称皇木，希各免关之税。盖买木官给平价，即是交易，自应行抽分各主事，木到照常抽分。一、不许指称皇木，磕撞官民船只，如违，照常赔补。一、不许指称皇木，搀越过闸。一、木到张家湾，部官同科道逐根丈明，具题给价，见今不能预支。”于是各商失色，佥曰：“必如此，则札付直一幅空纸，领之何用 ”……各商知公不可夺，又惧此事一行，后日路绝，遂皆不愿领札，向东厂倒赃矣。东厂大怒，遣缉役公事于原籍中，而不悦者从旁煽祸，必欲置公于危地。……
　　　　《冬官记事》

1243　吾徽之人不讳贾，以故豪长者多游于吴越荆襄间。其最能喜施分乐，慷慨躬行仁义者，人人诵李古溪云。古溪公家称巨姓，其先自严田迁于万椿，因世居焉，子孙繁衍。公生而性醇谨，幼笃孝弟。壮客江湖，善心计，决算多奇，晋纳于贤士大夫，每以名显，彬彬质有文哉。其居乡也，蔼然若和风，怡然若甘雨。与人无兢，即囊不甚饶，然好行仁义。
　　　　婺源《三田李氏统宗谱 万椿古溪李公六旬叙》
　　按：李古溪乃万历时人。

