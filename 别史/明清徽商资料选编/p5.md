<!-- { "loadSidebar": true } -->
62　概邑中土不给食，大都以货殖为恒产。商贾之最大者举鹾，次则权母子轻重而修息之，千百中不一二焉。其他藉怀轻赀遍游都会，因地有无以通贸易，视时丰歉以计屈伸。诡而海岛，罕而沙漠，足迹几半禹内。近者岁一视家，远者不能以三四岁计矣。夫捐家室、冒风波、濒死扳生求哺嗷嗷之数口。逮舟车有算，关市迭征，所息半输之道路，归慰待哺，宁有几何 则蜗涎之为中枯尔!列肆市廛，若稍称逸，自百货俱榷，直日重而息日微。兼邑当孔道，诸邑供亿，时时倚办，奉公之直，十不逾半，而舆隶上下而渔猎之，则市廛重困矣。粒米是急，日仰给东西二江，旬日之艘未至，举皇皇枵腹以待。米商乘而画一，坐握高价，即贵籴可奈何。夫商贾重困，民用日繁，而耗蠹日以甚。加以贾人子掠外地子女，人挈数口以归，岁入不下千百。……彼客游之士，雍容雅都，好修任侠，务奢声华集高会以炫耀外郡，外郡遂以休为富厚，庸讵知名腴而实瘠。若士而无才、农而无土、工而无艺、商而无赀者，又何啻什之二三也。设非知交可藉，亲戚可依，多莫能举火。即使甘贫陋巷，一箪安所自供 于是抱志之伦，有岩居川观，草木为食，而突不再烟者；有朝不谋夕，结社赋诗，歌声若出金石者；有隐于医卜，工于书画，老于学究，逃于方外，竟莫知其所之者；下此则菜佣力作，渔猪樵苏负贩舟筏，尽日之力可给数口；而彼藐弗屑，则宁有献笑呈颜，博饮食于富贵之门；温言蜜语，导纨绮以荒淫之路，风斯下矣!至有沉湎陆博，以曲蘖当饔飧；掷骰为赌，愚富儿以竞胜。又其甚者，作奸启讼，扦法犯科，群聚而呐无辜，众口而烁孱弱，何不至也。夫民各有争心，而献谗者开之衅，舞文者启之诬，用壮者激之斗，谋利者导之关，说无厌者锢之，反复守胜而莫顾其所终。彼早夜所趋事者在公门，利于争而不利于息，邑称繁讼，皆此属之由，何也 生齿日繁，则生计日隘，细民勤其职业者，为力最劳，为享最薄。彼游惰成习，夫讵能甘之，寡廉鲜耻而居下流，则所谓无赖者也。自非司教化者设禁端习而移易之，民俗曷由正，而民生曷由厚哉!盖既庶期富邑，非有本富也。
　　　万历《休宁志县 舆地志 风俗》

63　……岁概田所入不足供通邑十分之四，乃并力作于山，收麻蓝粟麦佐所不给，而以其杉桐之入易鱼稻于饶，易诸货于休。走饶则水路险峻，仅鼓一叶之舟；走休则陆路崎岖，大费肩负之力。故生计难，民俗俭，负气讼牒繁，不善服贾。十家之村，不废诵读。士多食贫，不得已为里塾师，资束笨以自给，至馆百里之外不惮劳。其山峻而水清，以故贤才间出，士大夫多尚高行奇节，在朝在外，多所建树。其潜心性命之学，代不乏人。厥坚刚，故用之善，则正直，为高明，为风节。用之不善，则为忿戾，为褊固，为狷急。自唐宋以来，卓行炳文，固不乏人，然未有以理学鸣于世者。至朱子得河洛之心传，以居敬穷理启迪乡人，由是学士急自濯磨以冀闻道，风之所渐，田野小民亦皆知耻畏义。
　　　光绪《婺源县志》卷3《风俗》

64　(婺源)四乡风气不齐，东北乡人多服贾于长江一带，输入苏杭，俗尚稍事华靡。西南乡则率安朴质，然界近浮梁，性颇刚猛，勇于私斗。
　　　光绪《婺源乡土志 婺源风俗》

65　(婺源)婚丧之礼而尚质朴。婚礼重门阀，轻聘纳，无重帛侈筵。丧家以素膳膳客，无饮酒食肉。迩来渐习侈靡，一婚丧之费，破中人百金以上之产。前元于文傅公宰婺，以礼训民，禁婚丧之侈费，百姓胁从。
　　　光绪《婺源乡士志 婺源风俗》

66　祁山昂峭而水清驶，人故矜名节。产薄，行贾四方，知浅易盈，多不能累大千大万，然亦复朴茂。务节俭，不即荡淫。士习蒸蒸礼让，讲学不辍，诵说诗书，比户声名文物，盖东南屈指焉。然渐有谫薄者，民故柔弱纤啬，服田者十三，贾十七。田高亢易枯，十日不雨则仰天呼，骤雨山涨暴，粪壤之苗又就颓靡。其依山垦者，累十余级不盈一亩。快牛利剡不得用，入甚薄。岁耸，小民粉蕨葛佐食，即丰年不能自支，恃外贸子钱为恒产，春出冬归，或数岁归。家务蓄积，茹淡操作，日三食疒粥，不畜乘马，不畜鹅鹜。贫窭数月不见鱼肉，女人织木棉，同巷相从绩纺，常及夜分。相竞以贞，故节烈著闻多于他邑。近稍信巫鬼，事斋戒，渐不可长也。旧家多世系，由唐宋下不紊乱，宗谊甚笃。家有祠，岁时俎豆燕好不废。小民亦重去其乡，重鬻子女，婚姻论门第，辨别上中下等甚严。所役属佃仆不得犯，犯则正之公庭。即其人盛赀积行作吏，不得列上流。丧祭多用文公礼，然于阴阳家拘畏，亲殁不即葬，富为厝室，贫藉茅，岁久或至暴露，见者悲心，然弗止。民讼多山木坟茔嗣继，然尚气好胜，事起渺怒，讼乃蔓延，乃至单户下民，畏权法不敢一望官府，亦自不少。民患疠，五月五日迎神逐疠，伐竹为之龙，画状似鳅，以十二人为神装载之市，此虽赛会乎!然用等流部勒请从事者藉具在，其他四时节序，土俗与诸邑概同。
　　　万历《祁门志》卷4《风俗》

67　绩溪隶于徽而田畴不逮婺源，贸迁不逮歙、休宁。其土瘠，其民勤，……然而士食旧德，农服先畴，知稼穑之艰难，听祖考之彝训，慎斯术也。
　　　乾隆《绩溪县志 风俗》

68　旧志云：山限壤隔，民尚朴实，读书力田，不事商贾，勤于山伐。耐寒暑、恶衣服，女子贞洁不淫，沃山谷民衣冠至百年不变。
厥土刚而不化，农人终岁勤劬，亩收不给，多远取于池饶。贫不能负者，仰采岩谷薇葛以充。
习向重离土，一闻挟薄赀，游都会，相戒摇手。近始学远游，亦知权低昂时取予，岁收贾息，然其家居务俭啬，与贫瘠者等。民重宗义，讲世好。婚配论门第，治装具重其家为厚薄。重别藏获之等，即其人盛赀富厚，终不列于流辈。
家多故旧，自唐宋数百年世系可考者比比皆是。昔邑侯王公曰：余始历乡都，行乡约，至七都霞阜汪氏，见其居犹前朝旧创，民皆被弘(治)、正(德)时衣，自生平未见官府。会饮食至，出高曾瓦器，多洪(熙)、宣(德)年所遗。不桑而麻，女筐满村。叹曰：真古风也。今乃知黟俗大抵然矣。
徽商遍天下，而黟独事耕作，鲜经营。徽号华邦，而黟多朴陋。虽休歙不远数十里，终不以侈丽易其俗。
　　　康熙《黟县志》卷1《风俗》

69　(黟县)自古以来，民多纯良，守法律，娴礼教，聚族而居。唯主仆之分素严。考试时代，为此争讼最多。俗重贸易，男子成童，即服贾四方，视农工为贱业，劳力而不可谋蓄积。妇人专主家政，力持节俭。贫乏之家，乃至佣耕以供食，虽极困苦，鬻男卖女之事，亦不常见。
　　　《黟县乡土地理 风俗》

70　家乡故旧，自唐宋来数百年世系比比皆是。重宗义，讲世好，上下六亲之施，无不秩然有序。所在村落，家构祠宇，岁时俎豆。其间小民，亦安土怀生。即贫者不至卖鬻子女。婚配论门第，治裳装具，量家以为厚薄。其主仆名分尤极严肃而分别之。藏获辈即盛赀厚富，终不得齿于宗族乡里。
　　　嘉靖《徽州府志 风俗》

按：康熙志于此条后附注：“此俗至今犹然。脱有稍紊主仆之分，则一人争之，一家争之，一族争之，并通国之人争之，不直不已。民牧者当随乡入俗，力持风化 ，万不可以他郡宽政施之新安。否则，政如龚、黄、鲁、卓而舆论沸腾，余无可观矣”。

71　今世流品，可谓混淆之极。婚嫁之家，惟论财势耳，有起自奴隶，骤得富贵，无不结姻高门，缔眷华胄者。……余邑长乐此禁甚厉，为人奴者，子孙不许读书应试，违者必群击之。余谓此亦太过。……及之新安，见其俗不禁出仕而禁婚姻，此制最为得之。乃吾郡(陈留)有大谬不然者，主家凌替落薄，反俯首于奴之子孙者多矣，世事悠悠，可为太息者此也!
　　　《五杂俎》卷14

72　古城山下即舍家旧墅村。新安各姓聚族而居，绝无一杂姓搀入者。其风最为近古。出入齿让，姓各有宗祠统之，岁时伏腊，一姓村中千丁皆集，祭用朱文公家礼，彬彬合度。父老尝谓新安有数种风俗，胜于他邑：千年之冢，不动一抖；千丁之族，未尝散处；千载谱系，丝毫不紊。主仆之严，数十世不改，而宵小不敢肆焉。先曾祖日记，万历二十七年(一五九九年)休宁迎春，共台戏一百零九座。台戏用童子扮故事，饰以金珠缯彩，竞斗靡丽美观也。近来此风渐减，然游灯犹有台戏，以绸纱糊人马，皆能舞斗，较为夺目。邑东隆阜戴姓更甚，戏场奇巧壮丽，人马斗舞亦然。每年聚工制造，自正月迄十月方成，亦靡俗之流遗也。有劝以移此巨费，以赈贫乏，则群笑为迂矣。或曰，越国公神会酬其保障功，不得不然。
　　　《寄园寄所寄》卷11

73　徽俗重门族，凡仆隶之裔，虽显贵，故家皆不与缔姻。他邑则否，一遇科第之人，即紊其班辈，昧其祖先，忘其仇恨。行贿媒妁，求援亲党，倘可联姻，不恤讥笑，最恶风也。
　　　《寄园寄所寄》卷11引《稣谈》

74　家多故旧，自唐宋来数百年世系，比比皆是。重宗义，讲世好，上下六亲之施，村落家构祠宇，岁时俎豆。其间小民亦安土怀生，即贫者不卖憨子流庸。婚配论门第，治裳装具，量其家以为厚薄。重别藏获之等，即其人盛赀厚富，行作吏者，终不得列于辈流。
　　　康熙《徽州府志》卷2《风俗》

75　轻去其乡，亦君子所鄙。有先贫而后裕者，因彼地发祥，故挈家而迁焉。不知吾徽有千年祖坟，千人祠宇，千丁乡村，他处无有也。假令迁徙而子孙长保其富厚犹可，否则流移不可回矣。
　　　康熙《徽州府志 风俗》

76　家多故旧，自六朝唐宋以来，千百年世系比比皆是。重宗谊，修世好，村落家构祖祠，岁时合族以祭。贫民亦安土怀生，虽单寒亦不肯卖子流庸。婚配论门户，重别臧获之等，即其人盛赀富厚行作吏者，终不得列于辈流。苟稍紊主仆之分，始则一人争之，一族争之，既而通国争之，不直不已。牧民者，宜随其俗。力持风化，倘以他郡宽政施之，则政治虽如龚、黄、鲁、卓，而舆论沸腾，余无足观矣。
　　　《歙事闲谭》第18册《歙风俗礼教考》

