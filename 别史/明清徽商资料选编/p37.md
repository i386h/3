<!-- { "loadSidebar": true } -->
　　　　嘉庆《绩溪县志》卷10《尚义》

710　王大成，字惟祥(清)婺源人，……尝输千金，买鄱阳彭家埠巨宅，为婺商往来即次。
　　　　道光《安徽通志》卷196《义行)

711　(程永泰)自幼辛勤，商游江西玉山县，因有志未遂，复服贾于北地芦桥，开创而不能终。虽成败有数，然而艰险备尝之矣。
　　　　歙县《程氏孟孙公支谱 程永泰传》

712　朱承训，(清黟县)紫阳里人。商于江西。吴城镇为徽商辐辏之区，乡人觅业而来，与失业而贫者，承训因材推荐，或赠归赀，死则棺殓。岁时醵祀族人之殁无后主者。
　　　　同治《黟县三志》卷7《人物志 尚义传》

713　舒立梯，字阶胞(清乾隆间黟县)屏山人……及长，服贾江西，携弟立杞同往。
　　　　同治《黟县三志》卷6

714　(朱承邦)由太学入赀为都尉，世居黟屏山。……君生而颖异，及长业贾昌江，恭俭勤慎垂三十年，扩其先绪而囊橐无私蓄。昆仲辈感君诚，乡党周亲或有废疾急难者，悉为量情施与。壬辰、癸巳，岁歉，江右饥，出谷以济贫。……一时啧啧称善。
　　　　同治《黟县三志》卷15《艺文志 人物类 朱都尉传》

715　叶懋适，字宇涵，(清黟县)南屏人。宽厚诚笃，客江西，以商贾起家。好拯济，造中墩石路四百余丈，焚借券二千余金。咸丰辛酉，环境皆寇，粮贵，瑞训(懋适子)尽舂积谷平粜。
　　　　同治《黟县三志》卷7《人物志 尚义传》

716　叶基(黟县人)……后游江西，居积致富。
　　　　同治《黟县三志》卷6《人物》

717　查魁(清初 婺源人)。……婺有饶地彭家埠，为饶民所踞，婺船苦无停泊。魁目击其害，亲赴江右控理。道府直魁议，遂立石永禁。今婺舟楫得通，食货无滞者，皆魁力也。
　　　　光绪《婺源县志》卷31《人物 义行》

718　金一凤(清康熙婺源人)。……饶州彭家埠邑绅买地造馆，为婺舟泊岸所，凤亦输金。后饶埠勒索舟人银，凤又偕婺绅控当道，立碑严禁焉。
　　　　光绪《婺源县志》卷31《人物 义行》

719　詹永樟，字树滋，(道光)秋溪人。……尝随父客景镇。适建徽州会馆，众推樟廉正。领袖督工。又举专司馆务……
　　　　光绪《婺源县志》卷35《人物 义行》

720　项国修，字敬之，项村人。少食贫，贾于临川，家渐裕。
　　　　光绪《婺源县志》卷35《人物 义行》

721　叶兹(清婺源人)……贾饶时，领袖建婺会馆，首输银一千余两。度基狭隘，极力商于店主，买地一半廓之。
　　　　光绪《婺源县志》卷35《人物 义行》

722　曹崧(清婺源人)，……初负贩治生，……年艾后家稍裕。鄱阳石门街创建徽州会馆，崧捐费约千余金。
　　　　光绪《婺源县志》卷34《人物 义行》

723　叶廷杰，字汉三，……因贫乏随父贾景镇。
　　　　《婺源县采辑 孝友》

724　张兆玮，字耀庭，(婺源)甲道人。……后营生景镇，两弟皆往就，协力经营，家渐裕。
　　　　《婺源县采辑 孝友》

725　(王)友棣(明正统间歙人)，……挟赀本西上荆襄，货殖得趣，置产以裕后。
　　　　歙县《泽富王氏宗谱》卷4

726　景先，字本哲，生景泰甲戌五月二十七日。随父商，卒于襄阳。
　　　　歙县《泽富王氏宗谱》卷4

727　吴鼐，歙岩镇人，与兄鼎，弟珊客黄州。众夜斗杀人，诬鼎，吏捕之急，鼎不知所出。鼐曰：“兄年高未有子，弱弟，老母所怜，皆不可死，独鼐子已长，愿代兄以塞祸。遂诣吏就系，鼎冤之，求直不已。鼐谓曰：“空自苦，必无生望，不若保余资善事老母，抚弟侄，立门户，毋以弟为念也。其夜，具衣冠，自经死。
　　　　嘉靖《徽州府志 孝友传》

728　西皋公，讳侔先，字汝德，别号湖山。……曾祖仕达公，登正统乙丑进士，为名侍御，有异政，以山东左布政终。祖道宽公，贾旅睦族，有果直风。父淳庵公，性禀质朴，寄业濡须，坦易积德，不求人知焉。生子三，长厚山公已殡世，次碧峰君，三即弟也。弟幼而聪慧，淳庵公以厚山公既习举子，命弟以商。弟即遵庭训，往葺濡须，复营运于荆楚之间。尝语诸人曰：“人之处世，不必拘其常业，但随所当为者。士农工贾，勇往为先，若我则贾业者也。或辞利涉之艰，则大事去矣，奚以充其囊橐，裕身肥家乎。于焉苦其心志，劳其筋骨，以致富有。”嘉靖癸卯淳庵病终于濡须。……(西皋公)嘉靖乙丑年三月十有九日未时遂考终命，距生在正德壬申十月四日寅时也。
　　　　歙县《许氏世谱 西皋许公行状》

729　观察公讳登瀛，字沧亭，号遽园。天性孝友……雍正丁未会试，世宗宪皇帝念士子闱中春寒，加恩……出守(湖广)邵陵。……湖北汉口市镇旧有新安会馆，专祀徽国文公，栋宇宏敞。昔时同乡人士欲扩充径路，额曰：“新安巷”，开辟马头，以便坐贾行商之出入。土人阻之，兴讼六载，破赀巨万，不能成事，以致力竭资耗，而祭典缺然。岁仅朱子生辰一祭，盖已四十余年矣。癸丑岁，公倡首捐输，得一万五千金，置买店房，扩充径路，石镌“新安街”额，开辟新安马头，兼建“奎星楼”一座为汉镇巨观。……更收买附近会馆房屋基地，造屋数十栋，以为同乡往来居止；并设经学延师儒以为同乡子弟旅邸肄业之所。
　　　　《重修古歙东门许氏宗谱 观察蘧园公事实》

730　方安栎，字国柱，(清休宁)珊溪人。贸易湖北。
　　　　嘉庆《休宁县志》卷15《人物 乡善》

731　(方)禅师，字子明，号邻竹(歙县人)。天性孝慈，施与有则。商游荆襄，人咸德之，有义士之称。生明洪武戊申，卒正统戊辰，享年八十一岁。
　　　　歙县《方氏会宗统谱》卷10

732　程栋，字国兆，州同衔，(婺源)上溪头人。……后栋服贾汉口，颇得利，置产业。公诸昆季在汉口时，凡亲友及同乡者借住数月，不取伙食，仍代觅荐生业。
　　　　《婺源县采辑 孝友》

733　方其柏，字庭粹，灵山人。少孤以侍母，故不欲远出。市廛之在荆楚者，悉被人侵蚀，存无几，童恬如也。
　　　　民国《歙县志》卷9《人物志 义行》

734　(王)社发(明宣德间歙县泽富人)……商于湖广，遂不归。
　　　　歙县《泽富王氏宗谱》卷4

735　(王)正广(明歙县泽富人)……与弟正室商居湖广沔阳州景陵县官城村。
　　　　歙县《泽富王氏宗谱》卷4

736　周先，字本稽，历身艰贞。父商于楚。……生正统癸亥三月二十九日。
　　　　歙县《泽富王氏宗谱》卷4

737　休宁许守一，商游于楚，因思母亲而作《望云思亲卷》。楚藩王朱慎庵为之作序，其中云：“……守一商游岳阳，货殖为供奉需，奈何致力于外，不能常侍膝下，每瞻白云，不能不兴思亲之念也。
　　　　《许氏统宗谱》

738　(吴)肖甫，父讳正模，字伯清，号立庵。今八十有五矣，而犹一壮夫。寄情一局，终日不为疲。善决策，口若悬河。肖甫呐然，济之以和。先是若翁贾于楚，必欲肖甫与俱，肖甫曰：“岂必儒冠说书乃称儒耶!”实附即田甲贾人，有烈士风。立庵公善权万货重轻，故市多倍得。肖甫间划一筹，巧出若翁上。父喜曰：“人谓汝胜我，果然。”从兄光升，特造宗祠，复捐金构支祠，推肖甫董其事，十载而祠成。更贾广陵，诸贾皆受成于肖甫。……盐引故有定额，嗜利者赂吏阴益额，遂致大饶。肖甫曰：“朝树夕拱，此为不祥。”壬申春，携少子读书焦山以就医。无何，疾甚，趋长子来与诀。……肖甫讳光裕，生万历甲戌，殁崇祯壬申，年五十九。
　　　　《丰南志》第5册《光裕公行状》

739　吴日连，字连玉，(清休宁)东里人。年十三，父光蕃客楚，音问少通。祖老且贫，连樵贩以供甘旨。……连以家贫外贾，不欲母知其瘁，每归，必整容易衣，然后见。
　　　　嘉庆《休宁县志》卷14《人物 孝友》

740　舒秉畿，字建中，(清嘉道间 黟县)屏山人。……父游楚，十余年不归。秉畿年十五，持零丁贴，间关寻访，几遍楚疆，资斧乏绝。至常德府，遇父于旅次，问答既审，哀请父归。
　　　　道光《黟县续志》卷6《人物 孝友》

741　江联灿(黟县人)……商于楚，业稍裕。
　　　　同治《黟县三志》卷7《人物》

742　俞大霭，字元晖，(清婺源)新源太学生。……旋商黔楚，获赢余。……
　　　　光绪《婺源县志》卷28《人物 孝友》

743　胡士畿，字卫京，(歙县)上长林人。父廷仕，行贾湖南，久未归，其母典钗珥得银数两，给士畿徒步至山东、直隶，遍寻不见。沿途号泣，……遇旧仆，引与父相见。父以功名未遂，坚不欲归，乡人感士畿之孝，群相敦劝、帆助，始允之。
　　　　民国《歙县志》卷8《人物志 孝友》

744　王天树职监，词源人，年十六失怙，兄弟六，树居长。家极贫，经商毗陵，信义服人，营谋渐裕。
　　　　《婺源县采辑 义行》

745　程时象，字君悦，桥川人。少业儒，旋贾湖湘，值岁大饥，倾囊赈济。
　　　　《婺源县采辑 义行》

746　(王)发松(明宣德成化间歙人)……乃从商六安，岁久置田畴屋舍。
　　　　歙县《泽富王氏宗谱》卷4

747　处士(姓黄)讳义广，字以大(明正统弘治间休宁人)……早年游淮浙、六安、固始经商，晚而归隐力田以自给，嗣守先业弗坠。
　　　　休宁《黄氏世谱》

748　君名潭，字汝清，松溪其别号也。……年十七受贾，出白下，父营一小邸试之。君榷会贩卖如老贾。父曰：“孺子可役也。”即以所主邸委之。父素号善贾，君在邸步趋父贾无不及，岁计所获，或饶于父。父卒，同邸人有懦君者，君疑焉，遂迁贾于六。十余年，又迁南谯。贾虽屡易而赀岁益长。
　　　　休宁《溪金氏谱补》卷5《侄松溪君传》

749　汪承嘉，字贞吉，勒下人。生平勇于为义，尝散粟以周族人。客蓼六，值岁旱，赤地千里，嘉为粥于路，以食饥者。徽人商于六者众，岁时伏腊，聚集无所，嘉与众谋仿汉皋金阊例，为会馆，以祀朱子。……嘉既殁，歙罗太史尹孚为之传赞。
　　　　嘉庆《黟县志》卷7《尚义》

