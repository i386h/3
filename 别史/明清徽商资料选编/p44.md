<!-- { "loadSidebar": true } -->
901　汪源茂，字学川，(清婺源)大坂人。国学生。素业儒。因秉家政，就里经商。尝有友银数百两，托茂名存店孳息，友暴卒，伙未悉其故，以银归茂，茂不受，召其子还之。堂弟负逋，势将倾产，茂解橐代偿。居乡四十余年，遇有争讼曲直，赖以分明，人咸敬利之。
　　　　光绪《婺源县志》卷34《人物 义行》

902　江灵裕，字淦川，(清咸同间 )江湾人，国学生，捐职州同。重义好施，幼失怙恃，兄负多债，析居时裕悉偿之。兄殁，携侄经商，客中寄财物常先嫂氏，并为侄完婚。族有负裕赀者，殁后，其妻将田偿，裕念薄田数亩，孤孀且不能度活，坚不受。尝贾于温州，总理茶务。有恒泰银号沿市籍未销，误兑四千金，裕悉返之。遇友程某，被人诱赌输数千金，欲自经，裕冫亲朋力助摊偿。
　　　　光绪《婺源县志》卷35《人物 义行》

903　潘启权(清婺源人)，……未冠，为养亲远趁营甘旨，岁必归省。后天德(启权塾师)子居外业木，病笃，召权嘱以后事。权走二百里，经理簿籍，得百余金归其孥与榇。尝乘海舶索逋，飓风大作，权亟呼断樯索，获免。舟子欲藉端诡辞匿货，权力持不可，众客觇之，争附权舟，舟子愠，不拒，货遂充躲。权乃易舟以济。移时，前舟覆，权无恙。又尝与戚某贷赀合贾，某揣货无余息，欲挟赀以逃，权弗从，拔原金与某去，逋益多。商侣重权，假以赀本，日渐饶裕，悉偿其所负云。
　　　　光绪《婺源县志》卷35《人物 义行》

904　詹谷，字式诏，(清婺源)庐源人。国学生。……贸易崇明，为江湾某任事。某年老归家，值发逆窜东南，崇邑孤悬海外，道途梗塞近十年，谷竭力摒挡，业仍大振。后江湾某之子至崇肆，谷将历年出入市籍交还，涓滴无私，崇邑之人咸服其公直。某子亦深感焉，临行，薪俸外加赠四百金，辞不受，惟殷殷部署后来肆务，悉当乃归。
　　　　光绪《婺源县志》卷35《人物 义行》

905　黄龙孙(婺源人)……贸易无二价，不求赢余，取给朝夕而已。诚信笃实，孚于远迩。有借贷者，虽数十里互求居中，不须券约，而彼此自协。口呐呐不能言，未尝就中规利，惟此坦白之怀，始终不移，以为联络。自颜其堂曰：“彝叙”，使子孙顾名思义焉。
　　　　光绪《婺源县志》卷36《人物 义行》

906　程琼休宁人，寓(湖)州北门外，开铺卖饭招宿，畜马骡送行。然其人虽居市井，而轻财重义。有归安宗定者，携银百两来州买丝，丝未出，复归饭于程铺，就雇其马，下梅溪，置其银于布囊，悬之鞍上，不意中途坠于地，不觉也。跟马僮拾之瘗于路旁竹园内，而宗定至梅溪，解囊不见，初不意僮也，乃驰回程铺，榜诸途曰：“得银者愿平分之。”程视僮面色可疑，遂密诱之，不伏，又威吓之，始吐实。遂押僮同至瘗所，取银还之。宗以其半为谢，坚辞不受，减至二十两亦不受。然程之拾遗而还非止一次，此其多者耳。
　　　　《见闻纪训》

907　马禄，字天祥，(明祁门)城北人。家贫，父病，尝负薪易值求医药，终夜侍卧侧，不即私寝者数月。长力商，客常州。人以四百金寄禄所，同旅者盗金亡去，禄秘不言，罄己赀以偿。所盗败，得所寄金，友人始知初所偿禄金也，访至禄所，邀禄里人，置酒宴会，还前代金，禄终不受。嘉靖戊午修学宫，禄自投牒输三百金佐赀。家置祭田，修六世以下茔辨。
　　　　康熙《祁门县志》卷4《孝义》
　　　按：万历《祁门志》卷3《民行》所载与上同。

908　鲍先生讳士臣，字汝良，世为(歙县)棠樾人。其业贾也，所至人重之，咸曰先生，遂以鲍先生著云。先生五岁失母，……甫冠又丧父，贫无所依，徒步走鄱阳，有属先生司会者，先生廉其所获率悖入也，遂谢去。留止旅舍，资用乏绝，为主人赁舂以自赡。居无何，有客投宿，未达曙去，遗囊金于门，先生起如厕，见之，持白主人，请待客至而还之，主人慨然许焉。未久，客仓皇至，主人阅实畀之，且道先生之义。客再拜，酬以金，不受。主人以是重先生，日为先生游扬，先生之名遂大著。其后纳交者日众，或贷金于先生而薄其子钱，先生始得时货之有无，兴贩四方。四方之人，闻先生至，争先鬻其货，先生由是能蓄其财，悉偿先人逋负，而赎归其田庐。亲属交游苟有所求，应之无德色。尝曰：“傥来之物，侈用之是谓暴天，吝用之亦为违天，惟其当而已矣。”以故终其身衣服饮食之奉无所加其旧。……
　　　　歙县《棠樾鲍氏宣忠堂支谱》卷21《鲍先生传》

909　汪圣林，字孔传(歙县)东关人。为行贾自给，常负橐走。回至道中得遗金，私度其人当还觅，坚守以待。移日，有人哭而至，廉问得实，遽反之。遗金者泣请姓名，弗告。其妻方氏亦贤，圣林病殆，方为防股得愈。年并八十而终。
　　　　民国《歙县志》卷9《人物 义行》

910　宋应祥，字允吉，(歙县)上丰人。万历十年与子承恩商于金陵，遇族人应期者，解运南粮，江行遇风，倾覆殆尽，大司农以罪责偿，檄下县捕其属，事竣迫。应祥闻，就狱省视，见其憔悴状，将瘐死，因倾橐金偿之。复客于池阳，有行商二人，各缠重赀托宿，明日早起去，承恩洒扫，见有遗金甚重，启视，见有苏州米行主人姓号，计二百五十金，告父应祥，守待再宿。翌日见前二人哭踊而来，遍觅不得，急欲投江死，应祥力挽之，询其姓名，为许邦伟偕弟邦佐。所言一一符合，即呼集街众验明而尽还之。二人愿分金以谢，应祥坚辞不受。邑令额其堂曰：“奕世德音”，榜其门曰：“世德作求门第，还金拒报人家”。
　　　　民国《歙县志》卷9《人物 义行》

911　方三应，字伯贞，(歙县)岩镇人。尝贾建昌，逆旅得遗金数百，留待阅月，每出必挈以行。后数年，于抚州舟中遇贩鸡者，众诟其不洁，其人曰：“嘻，我故有金，某年在建昌遗之，以至此也。”三应询得其实，举还之，不告姓名，从者密告之。复数年，子萘令宜黄，避雨民舍，见供奉三应名，问之即向遗金者，曰：“民自蒙还金，今复能成家矣。”萘居官亦著廉能声。三应娶罗氏，早世，义不再娶，鳏居以终。以子萘赠江西宜黄县知县。
　　　　民国《歙县志》卷9《人物 义行》

912　汪应鹤字仲甫(清歙县)，古河坑人。尝服贾芜湖，于泾邑路侧拾得遗金数百两，坐待失者还之，其人欲分金以谢，应鹤不受。洪太肇懋为之记，绩人胡承福颜其堂曰“还金”。
　　　　民国《歙县志》卷9

913　处士讳应宣，姓黄氏，歙之竦塘人。……处士师计然之策，商隐江湖，能任人趋时，入什一之利以自给。生平不设机智、仰利巧以网利。乡人有以窘急，求济其门具贷券，处士欣然出金之，却其券而不受。贷者疑之，处士曰：“噫!与其异时裂券，孰若不纳券之为愈乎。”义声翕然播州闾。……生景泰丙子正月初九日，卒以嘉靖甲辰二月初八日，享年九十。
　　　　歙县《竦塘黄氏宗谱》卷5

914　始(李)仲良(明正德万历间人)在外傅，故以敏给学为儒。及公役烦兴，父大困，仲良乃释业为贾，为俯仰资居常不竞刀锥，顾工握算。雅以然诺取重，以君可质千金，且善居间，谈笑而两家之难解。转毂所至，乐与诸豪长游，居息日赢，齿于上贾。竞竞然惧为怨府，务折节下人，市猾以家人产质母钱，久之踞产倍约。仲良笑曰：“是皆傥然而去者也”，听之。……丁年不宜子，既逾四十，迭举子五人。乃举箧中券焚之，置千金勿问。五子岳立，授事各以其材。长应春、次应时皆籍胄子，次应芳受贾，次应和、次应元，籍京兆诸生。
　　　　《太函集》卷55《明故处士李仲良墓志铭》

915　海阳(休宁)故多大贾，宜无如邑中金氏良。故处士象举丈夫子三，仲曰(金)赦。仲少事儒，而父贾也。父喜结客，赍用不饶。亡何，贾浸下。及仲有室，则自戴来归，戴闲于内，则诸篇握长算。始仲事占亻相以鸡鸣。居倾之，既悉中外情状，从容就仲语：“君固当儒，第舅年数日侵，游道日广，即操利权如箕敛，将不胜劳，窃为君策之，宜以身佚舅老，顾日几几必傥来者为显亲地，不已疏乎 ”仲谢曰：“子其先得我心，吾将从子决策矣。”戴乃脱装具资斧。仲从父贾淮海，起盂城，父授之成，贾起。及父客死，仲持父丧归。丧毕，而就盂城，力修故业。居常以然诺取重，族类归心。积二十年，业大起。居人时有缓急，仲办应之。力鲜则弃其赢，力穷则蠲其租、焚其券。有司有大役，仲首上百金。负郭有津，病涉久矣。促为梁二，迄今济之。所部声义表闾下章服如令甲，仲拜而受之。
　　　　《太函集》卷52《海阳处士金仲翁配戴氏合葬墓志铭》

916　以深公，号少渠，倜傥不群，贾天长铜城镇，生殖日饶，义中取利，人服其公。曾助建本地舆梁二处，置义冢、施棺参、埋骼骼、助婚、存殁，感德于村闾，尤多义举。中丞公倡建宗祠寝宝神座未成，公捐二百余缗以竟其事，中丞公推重之。
　　　　歙县《济阳江氏族谱》卷9《明处士以深公传》

917　(江)世禄公，字叔礼，……初习儒以恢拓先业，未竟厥志，遂弃儒服贾。虽勤于生，而殖轻利重义。于祠堂祖墓以及庵观桥路恒多，乡人德之。
　　　　歙县《济阳江氏族谱》卷9《明处士世禄公传》

918　(汪平山，字君与)缵父志绪，不吝所有，商于安庆、潜阳、桐城间，非道弗交。弟璜卒于商次，益田若干亩以优侄孤。……正德间，岁大歉饥，蓄储谷粟可乘时射倍利。处士不困人于厄，悉贷诸贫，不责其息，远近德之。……生成化己丑……卒嘉靖己丑。
　　　　休宁《方塘汪氏宗谱 墓志铭》

919　府君姓吴氏，讳钅，字岘山，号嵩堂，歙之丰南人(清康乾间盐商)。……府君平生仁心为质，视人之急如己，力所可为即默任其劳，事成而人不知其德，其或有形格势阻，辄食为之不宁。居尝语不孝(吴绍唔)等曰：“我祖宗七世温饱，惟食此心田之报。今遗汝十二字：存好心、行好事、说好话、亲好人。”又尝曰：“人生学与年俱进，我觉厚之一字，一生学不尽亦做不尽也”。
　　　　《丰南志》第5册《皇清附贡生诰授资政大夫候选道加四级恩加顶带一级又恩加一级议叙加六级显考嵩堂府君行述》

