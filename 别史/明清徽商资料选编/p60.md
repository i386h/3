<!-- { "loadSidebar": true } -->
1216　封建之世，计口授田，处四民各异其所。贫富无甚相悬。周末兼并，而货殖之术以兴；魏晋后崇尚门第，九品士庶之分，事虽异古，而杂流不得与清班并。仕者禄秩既厚，有功者又有封邑之租，以遗子孙，故可不与小民争利。唐时封邑始计户给绢，而无实土。宋太宗乃尽收天下之利权归于官，于是士大夫始必兼农桑又业，方得瞻家，一切与古异矣。仕者既与小民争利，未仕者又必先有农桑之业，方得给朝夕，以专事进取。于是货殖之事益急，商贾之势益重，非父兄先营事业于前，子弟即无由读书，以致身通显。是故古者四民分，后世四民不分。古者士之子恒为士，后世商之子方能为士，此宋元明以来变迁之大较也。天下之士多出于商，则纤啬之风日益甚，然而睦姻任恤之风，往往难见于士大夫，而转见于商贾，何也 则以天下之势偏重在商，凡豪杰有智略之人多出焉。其业则商贾也，其人则豪杰也，为豪杰则洞悉天下之物情，故能为人所不为，不忍人所忍，是故为士者转益纤啬，为商者转敦古谊。此又世道风俗之大较也。
　　　　《落帆楼文集》卷24《费席山先生七十双寿序》

1217　翁姓江氏，讳才，字大用。歙之溪南里人。……翁生三岁而父卒，依兄奉母吴以居，时家祚中落，茕然无以生也。翁年十二三即从兄屠酤里中。稍长从兄如钱塘。其在钱塘日，坐鹧铗售米盐杂物，兄弟服勤茹粗，而母甘旨，常苦不克。翁乃叹曰：“丈夫当观时变，察低昂，立致富厚耳，安能久为此琐琐乎!”遂辞其兄，北游青、齐、梁、宋间，逐什一之利，久之复还钱塘，时已挟重赀，为大贾。已而财益裕，时时归歙，渐治第宅、田园，为终老之计。会中官出镇两浙，毕真者，宁庶人之党也，包藏不轨，先以威胁其下，牛羊用人，日肆荼毒。于时，翁年四十余，有四子，即收余赀令爬、绊北贾维扬，而身归于歙。教衿、珍读书学文为举子，遂不复出。每自言曰：“吾先世奕华衣冠，今久易业为商贾，不可。”无何，衿与珍并入学为诸生。嘉靖庚子珍应应天府乡试，中式。越四年，甲辰登进士第，乙巳授江西瑞州府高安县知县。道过歙，拜翁，翁曰：“吾祖宗厚积久不发矣，汝今始受命为民司牧，汝其勉哉!吾闻高安财赋之区，而疲瘠之余也。汝毋要名，毋希上官之旨，唯廉唯勤，唯镇之以静，而抚之以宽。勉之行矣。”珍受教唯谨，既三载，戊申征书至高安，珍北上复过歙，则翁病矣。珍涕泣不欲行，翁强起饮食，责珍曰：“吾教汝日夜望成名，今汝幸际明时，叨简命，汝不思乘时奋庸以显汝父母，乃效儿女态耶 ”珍既至京师，进授礼部主客司主事，翁又移文戒之，皆森然法度之语。翁不读书而天性高明，有器识，意度甚伟。其徙业维扬，先事而作，未几留浙西者往往被祸，而翁父子独不及焉。……翁初贫后富，务实守约，终身如一。……翁生于成化乙未十二月二十日，卒于今年嘉靖乙酉六月二日，享春秋七十有五。
　　　　歙县《溪南江氏族谱 处士终慕江翁行状》

1218　(许)公讳海，字伯容。……公挟赀往来吴越燕赵间。故善交，倾盖如旧，即邂逅，公去往往见思。同贾者推心任之，又缓急阴厚，既久多不忍去，赀大起。……公即商游，乃心好儒术，隆师课子，冀功见当世。乙卯佐举于乡，或谓：“公有子且楼封，公恶用贾 ”公矍然曰：“儿出当为国，吾为家以庇焉，欲令内顾分其心邪 ”己未，定业湖阴。……生弘治壬戌五月十一日，得年六十耳。”
　　　　歙县《许氏世谱 明故乡士良源许公行状》

1219　徽歙以富雄江左，而豪商大贾往往挟厚赀，驰千里，播弄黔首，投机渔利，始可致富。翁(许晴川，明嘉靖间人)不越户庭，不施智巧，优游而居积之，赀累巨万，甲于一乡，较之履危历远，劳逸之相去何如，富诚有足多矣。迹翁之才，使操觚染翰取青紫如持左卷。顾高卧不仕，……翁故得楼封进阶征仕郎官。……子五，长以言、次以立、三以和，俱贾游，克修翁业而息之，殷殷然威矣。四以受，由赞政戎府，授南京府军右卫经历，藉藉有声，推重元老。五以化，幼与予同门，以郡员为国子生，渊深宏博，奋翮有期。
　　　　歙县《许氏世谱》卷6《寿敕封征仕郎叔祖晴川翁八十叙》

1220　(汪文璧，明休宁人。父)业儒不售，改服贾。举三子，伯夭，仲亦服贾，季为公(文璧)。少有大志，多闻强记，王父曰：“是必亢吾宗。”延名士为师。弱冠，耿恭简公录为诸生。(后为代州知州。)
　　　　《大泌山房集》卷65《汪代洲家传》

1221　先大夫讳一莲，字伯清，号南冈。唐咸通中先光公始自休邑迁歙之溪南，二十传而为高祖继善公，继善公生自宽公，自宽公生良铎公，先大夫季子也。自为儿时，绝无婴儿之态，祖父母愈怜爱，愈益醇谨。……家世受贾，祖殁瓜分，资斧既薄，而是时先恭人妣始归，先大夫乃弃儒贾淮海之间。然性故长厚，不操市心，子钱多为人负，有善相人者，熟视先大夫曰：“君骨法当横金。”客笑曰：“若贾人安得此。”而是时余已就塾，先大夫谓所亲曰：“何由知非吾儿哉!”则寓书先恭人，其善课儿。……辛卯余举于乡，明年成进士，先大夫……授余以“宁静”、“淡泊”二语。筮仕宁化，命曰：“宁化僻处山间，不登贤书垂二百年，儿其以父母为师保。”寻调归安，命曰：“归为岩邑，且多巨室，赋役繁兴，小民不堪。”量移晋曹承乏司会，命曰：“无委吏也，小民浚脂以转输，军士枵腹以仰给，小志之。”在榷西关，命曰：“商困极矣。”既晋为郎，命曰：“此中多耗国之资。”出守吉安，命曰：“此故文章节义之地，其奖贤旌异，以无忝表帅。”既督蜀学，授以教规。再补山西，申以蜀命。其间家食又使仕优而学，尝呼余语曰：“儿知学乎，学非章句，亦非空寂，宪章文武，此真儒之实用也。”又曰：“学在不激不徐，吾见儿终夜不寝，于诸孙欲速其功，病助长矣。”不孝受命未能克也，而今已矣，趋庭无复旧闻矣。余入籍二十年，先大夫在官署仅三之一，尝勉余：“儿但毕力于公，吾自拮据家政。”……
除道、缮梁、修刹、赈饥诸轻财好义，未可更数。宗人有冬而被松毛者，先大夫曰：“贫至此极乎!”厚给之，殁而赙焉。始先大夫居吉署，见余夜阅狱辞，戒曰：“若无倦视，死生惟若。”顷归，悉谢诸属道馈，曰：“吾戒吾子，谊不敢当诸君之赐，仆益无名矣。”江行遇窭人子，辄助金钱。
自余始为令，而郎、而守，三受国之宠命，绝无贵倨意，恂恂下人。义所当言，又正色以语。独居别业，时探濂洛诸书，亦不乏山水趣。值好风日，乘桴策杖，与齐年者同游，足迹不入公庭。尝笑语人曰：“吾欲吾儿为清吏，吾独不为清吏父乎哉!”……先大夫生嘉靖庚子四月初九日，寿七十有三。
　　　　《丰南志》第5册《先大夫请状》

1222　(汪良举)年十七时即以尚书补邑博士弟子，寻以赀入南太学，文采艳奕，雅为太师茅公等所器重。……提举(即汪良举)卒业南雍归，后遭父东川公(汪一麟)丧，哀戚甚悼。……一日面向母跪请曰：“父母生予八尺躯，上之不能乘时取甲第以树勋朝家；次弗克窃三秉之粟以奉母欢，曷称为子 ”遂拜母治装北上，逾年，授山西按察司经历。……(后)以内艰奔归矣，服阙起补东粤，甫九月而铨部积前劳愚擢闽藩都司断事。……五年以政最，升滇南白盐井提举。滇南腴壤，榷勋重职，佥共仪提举，诎于大原闽粤者必取赢，于是提举笑曰：“近膏者润，独不有蒉然不受染乎 ”至则下令绝成贽，舒灶户，平市易，时称掣十余事，盖提举家世瑙盐淮扬，故习知盐课利病若此。数月，商灶咸悦，治大著。会以执法忤参藩，刘君上告，愿乞骸骨归。剡数上，得请，旦日即行。行时检橐中装，堇堇俸钱百余缗而已。……提举家故饶，洎提举身不治生产，不握算，不视衡石，用稍稍诎，至是益发减产。……丈夫子七人，两督其家，余俱使缀学，治举子业，延师课督，不遗余力，家居岁余病殁。
提举名良举，字司直，号少川，姓汪氏。世居休宁西门……曾祖讳麟祥，祖讳福坚，父即东川公，讳一麟。……以嘉靖甲午五月二十日生提举，提举年五十有九，万历二十年十一月二十九日卒。
　　　　《休宁西门汪氏宗谱》卷6《提举良举公墓志铭》
按：据《休宁西门汪氏宗谱》载，汪良举的家族“世殖淮扬间”，为富贾。

1223　奉天承运皇帝敕曰：“……尔汪应亨乃南京应天府通判起英之父。大隐隐市，良贾贾仁，雅有儒风，惟尔少工儒业，绝无利习，惟尔原薄利谋，急人急，以能周人，用归如流水。……兹特赠尔为承德郎，南方应天府通判。”
　　　　《休宁西门汪氏宗谱》卷6天启四年三月《京兆应亨公暨金安人敕命》

1224　(汪)心如，名父子，秉训读书，笃挚有道谊人也。其父参军公与伯父比部公大衾长枕一室，分甘蔼如也。乃心如善过庭，能效父子兄弟法，弱冠随父游闽，已解取赢术。壮益鼓箧橐，东底东粤，北走燕京，凡征歉物转之必盈之，征贱物转之必贵之，所至操奇有声。参军公筮仕得莱州首领，当委，解及京，诖揽商误。会值魏窃法，琐举毛织，主者督过，几不免。心如在粤，获状疾走八千里，冲冒于风涛沙碛间，至则大出所赍，不问劳费，而以急脱为务，顷之得解去。寻升襄阳卫参军，不欲赴，悬车谢事。……仲尧俞有才誉，补博士弟子员，参军属之。心如曰：“仲读书，冀光承父志，某愿以羡私佐夜膏。”
　　　　《休宁西门汪氏宗谱》卷6《候选郡幕心如六秩寿序》

1225　汪汝蕃，字生伯，(清休宁)西门人。少孤贫，倜傥贫(有 )奇略。携家维扬，镇师高杰争驻扬州时肆屠掠，蕃慷慨抵营开陈，杰为怒解，扬人赖之。筹运奇中，鹾商群推祭酒。……(子)楫受特恩，以词臣加一级服册封琉球。时蕃届八十，琉球君臣制诗文为寿，远近荣焉。性峭直，遇非礼不肯宽假，姻戚寓维扬，待以举火者多人。
　　　　康熙《休宁县志》卷6《人物 孝友》

