<!-- { "loadSidebar": true } -->
1417　杨杞年，字仲常，邑(休宁)西板桥人。少颖异，凡先世所藏书，一属目辄能记忆，众相惊，目为奇童。长遵父命以儒服事贾，经营吴楚，一钱不入私室。
　　　　《休宁碎事》卷7

1418　先大父讳人穆，字仰文，号燮堂。……少食贫，入塾受书，月余辄止。徒劳劳于山樵野牧，以为糊口之谋。已而怃然曰：“人生贵自立耳，不能习举业以扬名，亦当效陶朱以致富，奚甘郁郁处此乎!”于是跪请堂上，远游淮泗，服贾牵车用孝养厥父母。犹自愧不识一丁，亟取四子书，就邻之塾师求句读。值会计暇时，无卷雒诵，每至夜漏声残，不脱衣带而寝。居数月，竟卒其业。塾师见而奇之曰：“此子胸有智珠，苟为儒，必有能大过人者。”因叹息良久。后乃涉猎汉文唐诗，一读辄通奥宀交。学草书栩栩有神，间亦作为诗歌与骚客递相唱和。自是钦慕者众，始以为谋之忠而求之，继以自谋之善而助之。懋迁有无，积数百金，以居室甚隘，乃相土中买屋一间。
　　　　光绪《祁门倪氏族谱》卷下《燮堂公传》

1419　公讳道容，字公和，别号松崖，歙南罗田人。……甫七岁，就塾师，孜孜传习不倦。里中耆老见而异之曰：“是能亢吾宗者属。”(父)隆郁公春秋高，命公从商，公曰：“子代父劳分也，敢不黾勉从事。”乃挟赀游吴越，操计然之划，审盈缩低昂，不屑屑锥刀间，人称为良贾。无何，箧笥充溢，恢产构室，业起矣。归事父母，生养死葬，以孝谨闻。公虽服贾，而修行谊时。……晚年笃于教子，因材造就，令其子伯仲服商贾，季子习举业。……公生成化甲午年四月初五日子时，殁嘉靖辛丑年四月念五日辰时，享年六十有八。
　　　　《方氏会宗统谱》卷19《松崖方公行状》

1420　处士即姓汪氏，讳昂，字希勇，号云峰(明弘治嘉靖间休宁人)。……初业儒，已而治鹾于江淮荆襄间，游于金陵，而泊于利，倜傥不群，一时贤士大夫乐与交焉。……愤已弗终儒业。命其仲子廷诰治书曰：“必以经时务，佐明时，毋徒委靡为也。”以是隆师备至，日以望其显名于时，以缵其先世遗烈。
　　　　《汪氏统宗谱 昂号云峰配王合纪传》

1421　歙友许侣山乃刺史公之后裔。世雄管子利于饶，……贸迁江湖，曾无徂诈之术，凡遇徭役催科，率多自贝皮以应。……贷急里，而不计锱铢，平忿冤奚矜德色，虽闾巷童婢(无)不以长者归焉，三子课以商业，钦服无荒，充拓日饶……督励孙雏，以期青紫。
　　　　《新安歙北许氏东支世谱》卷5《东山许公七秩序》

1422　终慕江公者，歙溪南里人也，名才，字大用。父曰浩生，公甫三岁而卒，公少则茕然，从其兄为小贾。长乃独游青齐梁宋之间，赀日起为大贾。益治第宅田园寝盛矣。乃母吴又不逮养也，公伤焉。题其堂曰“终慕”，人因称终慕公云。始公盖贾于钱塘也，中官毕真者宁庶人之党，包藏不轨，肆其萘毒。公谓乡人曰：“是可居乎，亟去。”其后留者往往被祸，乃多公之先识。于是公年四十余矣，长子爬，次佩，壮可任也，乃遂归课子衿、珍习举子业，不复出。二子为邑庠诸生，日有名。嘉靖庚子，珍举于乡，甲辰登进士第，授知江西高安县，过里省公，公谓曰：“吾先世奕业，衣冠久替矣，其引之勿替，是在汝，勉之哉。”
　　　　歙县《溪南江氏族谱 明赠承德郎南京兵部车驾司署员外郎主事终慕江公墓表》

1423　(江)沙南公名，字廷和，歙之长沙里人。父曰才，赠南京驾部。驾部公娶于郑，生四子，公其仲也。伯、叔衿、季珍。公少负奇气，日诵数千言。年十六，试县官有声，会母太安人暴卒，而驾部公内顾，则令公从贾。于是公偕伯氏从驾部公贾吴越。已，徒维扬。时公弱冠即又善贾，驾部公与客问报牍，咸出公手，客得牍辄称善，而不知其仲子为也。驾部公知仲子能，乃之真州继室以张氏东归，而悉以贾事任公。其后门内日蕃，公计所入仅仅取给，彼猎者祝网，不获则徙其处，徒竞竞株守，如先业何 则又徙之梁、之楚，公什九居外，积勤逾三十年。尝游宋，中过吕梁，舟覆流里余，幸出不死。自是稍稍倦远游。已而之抹陵，过孟河口，卒于舟。……
公未为儒，去而从贾，非其志也，顾时时诵史汉诸书及唐人诗，兴到援笔立就。所过名胜，辄眺咏移日。尤专意程督诸子修儒术，延师课业不遗余力。……公既释儒业，而叔季受经，及叔氏试县官不利，驾部公又令释业从仲贾，公见叔氏叹曰：“夫农之望岁，固也，奈何以岁一不登，而辍耕乎 且吾业已悔之，汝复蹈吾悔耶 ”叔氏感公言，趣归发愤，卒有文名。季举进士，以尚书郎出守信州。……公生弘治辛酉八月二十五日，距卒得年六十。
　　　　歙县《溪南江氏族谱 故处士沙南江公墓志铭》

1424　(莲塘许君)喜慕文艺，涉猎经史。少从晴川公治猗顿业，叹曰：“吾闻范蠡居陶，数致千金，为良贾者，以有长子左右就养为之理也，吾可使吾父奔走江湖间乎 ”于是师范蠡计然之策，择人任时。能薄饮食、忍嗜欲、节衣服、与用事僮仆同苦乐。见他贾人饰冠剑、连车骑则羞为伍。且临财廉，取与义，有声维扬姑孰间，维扬姑孰无不知有莲塘君者，以善富名称素封。所得息金毫不自私，……招延名儒，为诸弟师资，给诸弟无所不用其情，宁自处粗粝。客或讽之曰：“子之诸弟容容与与，息游儒林，子胡自苦犯晨夜、冒霜雪、焦神极能耶 ”君曰：“噫!客乌知大体哉。昔汉得一良相陈平者，是谁之力欤 乃繇平之兄陈伯也。《陈平传》载：陈伯纵弟平游学，而陈伯肩家事，肆陈平学成相业也，吾独不能如陈伯乎 且天之生人岂使之暇逸欤 贫贱忧戚所以玉汝于成也，吾之焦神极能又胡不可哉 ”……卒于嘉靖癸卯二月十五日，距生正德戊寅十一月十七日，春秋仅二十有六。
　　　　歙县《许氏世谱》第5册《明故处士莲塘许君行状》

1425　嘉靖己酉孟冬一旬，晴川公六十辰届。……五子咸延名师以训，故今进而为儒，若闻义者，以文名等辈；退而为商，若闻诗、闻礼、闻韶、闻善，奋迹江湖，亦循循雅饰若儒生。然书所谓资富能训者，惟公有之。
　　　　歙县《许氏世谱》卷6《贺晴川许公六十寿序》

1426　(许万竹，明嘉靖间歙县人)厥有四子，曰有容，曰有爵，曰有华，曰有功。公课以儒业，宾名师江训之，行将驰名郡邑，擢高第有俟焉。其余就商，亦江湖豪迈，非徒猗顿冒贾人音者。
《新安歙北许氏东支世谱》卷5《万竹许公及厥配孺人方氏六秩序》

1427　(李大祈，字惟成，别号松峰，生于嘉靖壬午，享年六十六)祖志和公，修猗顿氏业，赀雄于里。父廷公，配城西汪氏。妣举公，公生而颖异，卯龆善记颂，目属不忘。廷公课之制科，业既通，而廷公捐馆舍。公茕立当户，百端丛脞，窘不能支。公惧堕其先世业，遂愤然曰：“丈夫志四方，何者非吾所当为 即不能拾朱紫以显父母，创业立家亦足以垂裕后昆。”于是弃儒服，挟策从诸父昆弟为四方游，遍历天下大都会。知留都为江南要据，爰居积于市，权子母以便民。又谓淮以南淮以北盐瑙半天下，煮之不啻可以给私家，亦且可以供边饷。于是转徙维扬，出入荆楚，鹾艘蔽江，业百倍于前，埒素封矣。
时故居积久欲颓，公倡大义，率二三昆弟鼎而新之，曰：“吾匪以怀安，将以联子姓，聚而群处，以无废前人可矣。”故同舍数千指，靡不佩公之遗爱，而雍雍有张公艺家风云。生平犹好行其德，邻里之急，辄应之恐缓。至于驾桥梁、辟道路、建梵宇、备赈仓，类多争先义助。尝有客负廷公千金，湖阴某子甲负百金者，公怜其家不克偿，遂焚券。曰：“毋以是晕我后人。”维扬有某子甲以事罹覆家之祸，公扼腕为之不平，遂锐身捐千金为解，俾其家得保累巨万之富。人以是多其交谊。远近有质成者，得公一言，即立输平。……
治家故尚俭勤，家虽饶，而恬淡自御，食不兼味，衣不重彩，泊如也。惟是羞宗庙，飨宾客、延师傅，则必极丰腆。每以幼志未酬，属其子，乃筑环翠书屋于里之坞中，日各督之一经，而叮咛勖之曰：“予先世躬孝悌，而勤本业，攻诗书而治礼义，以至予身犹服贾人服，不获徼一命以光显先德，予终天不能无遗憾。然其所恃善继述、励功名、干父蛊者，将在而诸子。”以故诸子发愤下帷，次第尉起，或驰声太学，或叨选秩宗，翩翩以文章倾人耳，皆足以慰公之望也。……
金栗斋曰：“……如松峰公者，易儒而贾，以拓业于生前；易贾而儒，以贻谋于身后。庶几终身之慕矣。……”
　　　　婺源《三田李氏综宗谱 环田明处士松峰李公行状》

1428　海阳(休宁)有吴田，二分据东南，此东略也。近世服贾，至景芳乃大饶。及(吴)次公生，魁然丈夫也，里闾乡党相遇，亡不目伟。次公顾无他肠，一归于长厚，始受积著，修故业而息之。勤作深藏，绝口不言赢诎，独赴义如饥渴，矜己诺如丘山。兄弟怡怡，家人产迄今未割，即度支过当不问谁何。所亲耗母钱数百缗，举室将以为讨，未发则皆属目次公，次公曰：“嘻!无宁竞锥刀警肺腑。”遂折券，众亦无争。次公任家，督田千亩，材千章，隶尺籍，而户不分，租庸益重，次公以一身办应，不烦有司，令上催征，首功开府旌劳。里中有构，得次公居其间乃平。尝倡义茸宗祠、置祀口、定宗约，以兴孝让。雅言先世，居中给事，迭举孝廉，文教兴矣。乃今犹线也济美然乎哉。群子弟受经者，置田若干亩，为岁糈资。就冯山筑精舍，延诸荐绅学士，礼以上宾，命诸子弟师事之，供具唯谨。丧外王母为之治丧，戴氏女、金氏女既归，岁饷勿绝。诸甥迭举迭襁，而乳之家，及总角始遣归，或仍相依出入。其困乏，鳏有室，死有殡，白骨有封，除道梁津以利行旅。县大夫式其里，率存问之，各表其闾，以励淫俗。林令君署曰“种德”、曰“奖义”；丁令君署曰“礼让”、曰“义门”，且誉之曰“里中有高义”。……病既革，……召四子而声遗言：“而翁从此西矣，大继当室，大纯佐之，大缙业已游成均，治经术，大绅从之。四人者左提右挈，以亢而宗，而翁暝矣。”
　　　　《太函集》卷56《吴田义庄吴次公墓志铭》

