<!-- { "loadSidebar": true } -->
780　王周广，字元济，行巨十五。性倜傥不羁，弱冠补邑庠弟子员，不遂意，乃之京。交结权贵，辄挥金如土。……晚岁折节遨游大同、甘肃，输边为巨商，聚金累万，率推与同事者，己取独廉。……生成化壬寅二月十六日，卒嘉靖丁酉五月十三日。
　　　　歙县《泽富王氏宗谱》卷4

781　次公故学儒，从父命受贾，晚奉诏例授南京金吾卫指挥佥事，故称程金吾云。程氏由龙山迁长原，则梁开府忠壮公裔也。……年十二以孺子居母丧。母暴亡，不及图遗像，金吾则以方氏姐象母为肖焉。人言孝感所通，即良史弗及。金吾故在外傅，业已受经，父老倦游，夺之儒而命之贾。……君既捆载入河西，赢得过当，遂都河西，主转毂浸起不赀，诸程鱼贯从之，人人起富。
　　　　《太函集》卷58《明故南京金吾卫指挥佥事歙程次公墓志铭》

782　溪南世有冠缨，至其力生自植，多特达显见，故称诸九宇为闾家。吴君尚泽寄兴幽胜，其长曰趴，尤警敏。西行入关辅，走沂陇，历燕代，还而转鹾北海上，善持三五，低昂上下，趋时弗违。自居其冲，而博术贾事，慧利者使给驯计于四方，其所次舍，长反户诵读，由是朝绅有声艺者皆从之游，处与通弊，皆一时名流，诸鹾贾皆盱视之。君之父方自遐逸于家，而君归寿母，骈锱捆载，充塞道路，可以诧予乡矣。
　　　　《丰南志》第6册《胡孺人寿序》

783　(汪孟爝，黟县人)父与兄商兰州，流滞经年，兄卒而家书杳然。爝往省父，促父归，父意不决，使爝负伯父骨殖先归。……后十余年，其父忽自兰州还。
　　　　嘉庆《黟县志》卷15《汪烈妇传》

784　嘉靖郡志载：吾族(许)仁公客辽阳，有士人经宝者，系狱，当以金赎，家贫无从出。既佣于富室，复鬻子妇于公，券且成，公填知其故，亟还之，焚券不取金，……又以余金赎子还。
　　　　《歙事闲谭》第11册《程仁义行》

785　(天命三年四月金兵克抚顺)时有自山东、山西、江南、浙江在抚顺贸易者十六人，皆厚给资费、书“七大恨”之言付之遣还。
　　　　《东华录 天命2》
　　　按：满文老档卷6载：天命三年四月二十二日，“书写七大恨，令尼堪皇帝的鲁太监的生意人二人、开原的一人，抚西的一人，送给尼堪皇帝。”

786　程士章，字伯达，(歙县人)。父岩注，客游辽阳，母王氏，才孕五月耳，越六年父卒。
　　　　《岩镇志草》

787　程孝子士章，字伯达，歙岩镇人。父岩注，以太学生操策贾辽阳外，未几卒。
　　　　《歙事闲谭》第29册

788　吴侄讳柯，字汝则……公初业进士，客曰：“士而成功也十之一，贾而成功也十之九。夫临清为古平原，山东之集而中国之枢也，君贸迁乎!”于是殚策而游清源，择人任时，老贾六十余年，十致千金，随积随散。时而虎邱，时而西湖，欢如也。……而且急者贷之，逋者舍之，恩我者报之，仇我者忍之，棼者解之，争者息之，横非之来三不较，然一饭之施屡致谢焉。……生弘治己未，殁万历庚寅，寿九十二矣。
　　　　《丰南志》第5册《百岁翁状》

789　国家取士，从郡县至乡试，俱有冒籍之禁，此甚无谓。当今大一统之朝，有分土，无分民，何冒之有 即夷虏戎狄，犹当收之，况比邻州县乎 且州县有土著人少，而客居多者，一概禁之，将空其国矣。山东临清，十九皆徽商占籍。商亦籍也。往年一学使苦欲逐之，且有祖父皆预山东乡荐，而子孙不许入试者，尤可笑也。余时为司理，力争之始解。世届时，会稽章礼发解北畿，众哄然攻之，上问：“何谓冒籍 ”具对所以。上曰：“普天下皆是我的秀才，何得言冒 ”大哉王言，足以见天地无私之心也。
　　　　《五杂俎》卷十四《事部二》

790　王国沾字育三，(清歙县)叶岔人。事节母最孝。幼贫，服贾山东，晚年家稍裕。修道路、济贫乏，凡有负贷，未偿者焚其券。醇谨敦厚，里党咸称长者。
　　　　民国《歙县志》卷9《人物志 义行》

791　市舶立官司，设结好于广州，立交易纲首，自唐开元始。……令番商止集舶所，不许入城，通番者有厉禁，自明洪武时始。立客纲客纪，以广人及徽、泉等商为之，自嘉靖时始。
　　　　《市舶考》(转引自《历史教学》1954年第12期第31页)

792　洪武初，令番商止集舶所，不许入城。通番者有厉禁。正德中，始有夷人私筑室于湾澳者，以便交易。每房一间，更替价至数百金。嘉靖三十五年，海道副使汪柏乃立客纲、客纪。以广人及徽、泉等商为之。
　　　　万历《广东通志》卷70《杂蛮》

793　洪武初，令番商止集舶所，不许入城，通番者有厉禁。正德中，始有夷人私筑室于番澳者以便交易。……嘉靖三十五年，海道副使汪柏乃立客纲客纪，以广人及徽、泉等商为之。三十八年，海寇犯潮，始禁番船及夷人毋得入广东城。
　　　　《天下郡国利病书》卷104《广东8》

794　(福建)安平一镇尽海头。经商行贾，力于徽歙，入海而贸夷，差强赀用。
　　　　《闽书》卷38《风俗》

795　(许辰江，明嘉靖间歙县人)至若贸易斡旋，错综世务，率皆条达绪理，百顺骈臻。行将航大海，驾沧江，优游自得，而膏沃充腴，铿锵金贝，诚古逸民中之良贾也。视彼田野之老鸠，扶扶黎登龙之夫，网罗市利，崇货贿而贱道义，营营于浮沉荣辱之流者，相去如何哉。
　　　　《新安歙北许氏东支世谱》卷5《练溪辰江则叙》

796　先是父处士引季各以千金授三息子，伯(许)禾用箸倾郡，仲即(许)谷，字本善。……将服贾，资斧不具，伯予千金，乃贩缯航海，而贾岛中，赢得百倍，舟薄浯屿，群盗悉掠之。伯再予千金，就近市贾，适岁凶，民有殍，悉发窖粟以赈嗷嗷。伯三予千金，无德色。仲乃择地而贾，贾就李之皂林。仲始至，诸三老豪杰争以牛酒劳之，仲递箅百觚，会暑甚以厥暴死。
　　　　《重修古歙东门许氏宗谱》卷9《许本善传》
　　　按：许谷乃明嘉靖万历间人。

797　(陈)处士讳世谅，号两塘(明末休宁人)，幼警敏、耽书史，质行端恪，仪度雍容，居家以孝谨闻。好施予，赈贷贫乏，戚各有差。至于瘗白骨，给棺衾以泽道诠；葺津梁，砌道路以利行者，为善殆无虚日，尝远服南奥，与岛夷为市，以至诚相感召，夷亦敬而惮之。
　　　　休宁《陈氏宗谱》卷3

798　刘燕，字公信，(明末休宁)邑前人。少随父贾粤地。
　　　　康熙《休宁县志》卷6《人物 笃行》

799　明时休宁赵贾出海病疽，同舟者弃之穷岛。……(被一僧搭救得归。)贾还，捐资造建初寺，画神僧之事于壁，以彰佛力。
　　　　《湖闫杂记 净慈寺》

800　鲍文玉，名士伟，先世有官少司马，显名于嘉、隆两朝者(按：指鲍象贤，《明史》有传)，文玉六世祖也。文玉家素饶，自其父时，遭家仆盗葬事，讦讼不休。久之，虽得直而家以倾。文玉行贾于外，转徙瓯粤间。是时市舶出洋，遭劫掠者无算，文玉数往来，属有天幸，独不遇。货委于地，人皆争取，无积滞，又数得息。佥曰：“鲍翁至诚，人勿忍欺也。”海上无知书者，文玉善笔札，居人贾客，群倚赖之。……故游海上往往得神助云。
　　　　歙县《棠越鲍氏宣忠堂支谱》卷21《鲍君文玉传》

801　(江应)万捐馆，衍庆公甫四龄。及长，出贾四方。家计胥赖资给。……历游吴越闽海诸地，以诚信交人，同事无少欺隐。后卒于浦城。病革，犹作书遗诸子，谆谆忠厚积善为训。厥嗣人龙公以才德大振家声，两世营膺纶押，咸谓盛德之报云。
　　　　歙县《济阳江氏族谱》卷9《皇清诰赠奉直大夫应万公传》

802　石潭程翁，吾歙西之巨族耆英也。……公有厚德，质直而不华，德悫而多慎，以约奉身，以勤俭率诸子姓，以诚悫接宾友。世贾于建平，赈贷士民，颂声洋溢，亲疏咸敬慕焉。……又曰：“翁有隆福，以赀产雄州里，益充拓。”
　　　　歙县《程氏大宗谱》附录《庆石谭程翁太亲家七十叙》

803　叶上林，字启文，(清婺源)朗湖人。贡生。赋性恂谨，中年贸易岭南。
　　　　光绪《婺源县志》卷35《人物 义行》

804　滕焕然，字用章，(婺源)云粪人。……少业儒，嗣见亲老弟幼，不忍兄独劳家政。商于粤，举家悉仰给焉。
　　　　《婺源县采辑 孝友》

805　李淖然，字凡宜，(清婺源)理田人。州同衔，少业缝工。性朴诚，人多贷赀本经商创业，二兄、两弟均得分润成家。曾捐修城垣银六百两，军需银二百两，……弟超群，性友爱。兄经商粤东。
　　　　光绪《婺源县志》卷34《人物 义行》

806　俞文炳，字与和，(婺源)龙腾人，监生。捐职员外郎。重气谊，服贾粤东。
　　　　《婺源县采辑 义行》

807　李文富，字架书，(咸丰时)理田人。议叙八品，加捐光禄寺署正衔，贾东粤，家稍饶。
　　　　《婺源县采辑 义行》

808　(清)胡承合，字百和，贡生，(婺源)清华人。事九旬有六母能得欢心。兄商粤归，病殁，孤婺皆滞粤，合往挈归。
　　　　《婺源县采辑 义行》

809　程启诜，字郄芳，国学生，城西人，盐大使绶长子也。生有至性，六龄入塾，晚辄随父问书中疑义，恂恂然。……后承父命，弃儒服贾，或在江右，或岭南。一月中，音问必再三至焉，道光十一年秋七月，叔缙光往粤，父命随行。
　　　　《婺源县采辑 孝友》

810　胡文焕，字炳芝，考川人。……后因家贫服贾粤东，赀稍裕。
　　　　《婺源县采辑 义行》

811　罗向森，字滋生，少贫，长裕。粤建婺源会馆，捐金成就。
　　　　《婺源县采辑 义行》

812　程炳彰，字嘉言，监生，高安人，游粤生理，房族有困乏，迭年给银视亲疏为多寡。乐善好施，即粤地亦感其德。
　　　　《婺源县采辑 义行》

813　余启榜，字庭标，(清婺源)沱川人。捐职从七品。……服贾粤沪，赀饶。遵遗命，尚义举。如年饷考棚及文庙县署均量力输赀弗吝。
　　　　光绪《婺源县志》卷35《人物 义行》

814　胡茂楠，字宾石，湖田人。崇祯末，其父贾于闽粤，兵革塞途，死者音耗传闻无定。茂楠只身往寻。
　　　　民国《歙县志》卷8《人物志 孝友》

