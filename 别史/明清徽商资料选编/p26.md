<!-- { "loadSidebar": true } -->
　　　　　　　　　　　　　　　承行经承：魏□升。
　　　　　　　　　　　　　　　督工经承：张英略。
　　　　　　　　　　　　　　　石匠：陈雨。
　　　《明清苏州工商业碑刻集》第186—187页。

455　吾邑(平湖县)游惰日众。有田宅者鬻田宅，无田宅者典衣质□(器 )以谋薪粒。城周广数□(里 )余，而新安富人，挟资权子母，盘踞其中，至数十家。世家巨室，半为所占。康熙十八年邑侯景贞运，奉宪檄，行查违禁重利。□□(徽人 )黄履顺等，啖贞运白镪(指银)二百四十金，即以一案干赃事，词讼之上台，劾景罢官。田是典利三分。视京师及他郡邑，为独重。商横民凋。湖人之髓，其足供徽人之嗜吸耶。
　　　康熙《平湖县志》卷4《风俗》

456　质库无土著人为之，多新安并四方之人，贱贸短期，穷民缓急有不堪矣。
　　　康熙《扬州府志》卷7《风俗》

457　质库多新安贾人为之，(泰兴)邑内五城门及各镇皆有。
　　　康熙《泰兴县志》卷1《风俗》

458　两省典当，旧有百余家，皆徽浙人为之。后不及其半。多参土著。今乡合城仅存十六七家，皆西人(山西人)。
　　　乾隆《临清州志》卷11《市廛志》

459　商，邑多，土著无服贾。行盐、质库皆徽人。
　　　乾隆《镇洋县志》卷1《风俗》

460　长公(程锁，明弘治嘉靖间休宁人)既冠，从缙绅学士受诗。无何，父客死淮海，……遂奔丧。资斧不具，日徒跣走百里，无糇粮。会祁寒，衣无积著。至淮，则父故资尽贷他人所，人人生心。长公出券悉焚之，无所问，仅驴一乘老枥下，货钱千。长公匍匐奉丧归，悉以钱奉母。……既终丧，病骨立，屏居一室，三岁不出户庭。少间则挟策读书，不辍业。母谓孺子病且无以为家，第糊口四方，毋系一经为也。长公乃结举宗贤豪者，得十人，俱各持三百缗为合从，号曰正义。时诸程鼎盛，诸少年务奢溢相高。长公与十人者盟，务负俗攻苦。久之，业起，十人者皆致不赀。长公中年客溧水，其俗春出母钱贷下户，秋倍收子钱。长公居息市中，终岁不过什一，细民称便，争赴长公。癸卯，谷贱伤农，诸贾人持谷价不予，长公独予，平价粉积之。明年大饥，谷踊贵，长公出谷市诸下户，价如往年平。境内德长公，莫不多其长者。长公乃部署门下客，分地而居息吴越间。当是时，长公已累数万金矣。
　　　《休宁率东程氏家谱 明故礼官松溪程长公墓表》

461　长公家世休宁，则歙黄墩裔也，徙居率东信安里，今为由溪。弘治己未，长公生，名封，字时启。长公始结发，从乡先达受诗，无何，父客死淮海，长公哭踊且呕血，则饮泣以安母心。乃趣奔丧，父故资悉贷他人所。故竖窃资亡匿，秋毫无以为资。客请捕亡而后发丧，长公不可，“仁者不忘丘首，孤不能以一朝居，如使急亡命而缓亲丧，无宁匍匐往矣。”于是日徒跣走百里，不避祁寒，胼胝皆龟，衣无积著，枵腹则约腰带加急，甚则斧求以代斧糜。既归葬桃林。母复命之出，乃侦山东得亡竖，故橐皆亡。至淮，适当无年，焚贷者券无所问。仅驴一乘老枥下，货钱千，长公怀归，则以奉母。乡人收责者屡相及于门，……乃鬻田宅、脱簪珥悉还之。既终丧，病骨立，屏居一室，三岁不出户庭，少间，则挟策读书不辍业。母谓：“孺子病且无以为家，第糊口四方，毋系一经为也。”长公乃结举宗贤豪者得十人，俱人持三百缗为合从，贾吴兴新市。时诸程鼎盛，诸侠少奢溢相高，长公与十人者盟，务负俗攻苦，出而即次，即隆冬不垆，截竹为筒，曳踵车轮，以当炙热，久之业起，十人者皆致不赀。长公中年，客溧水，其俗春出母钱，贷下户，秋倍收子钱，长公居息市中，终岁不过什一，细民称便，争赴长公。癸卯，谷贱伤农，诸贾人持谷价不予，长公独予平价粉积之。明年，饥，谷踊贵，长公出谷市诸下户，价如往年平，境内德长公，诵义至今不绝。长公乃部署门下客，分地而居息吴越间。时吴越奉倭，旁及吾郡，郡中故无备警，至率襁负入山，长公宣言曰：“吾以岩郡阻上游，寇未必至，至则境内皆倭也，何避焉” 乃勒里中少年，召三老豪杰，分据形胜，列五营，长公军中军，中立一强干者为之长，乃分部伍，聚孓粮，诹日为期，长公执牛耳，盟忠壮祠下：“所不赴义者，有如先公。”既歃，法不用命者一人，乃归伍；明日，再至，法失伍者一人，乃归伍；又明日，三至，法哗者一人，乃归伍。由是悉遵约束，人人幸自坚。顷之，寇略郡东，寻遁出境。县大夫召长公为植城休宁。长公区别诸巨室受工，莫不唯唯。宗人某子甲有难色，县大夫顾问长公，长公跪曰：“某贫，宜不胜任，锁幸有余力，毋以一夫烦君候，请代之。”费五百缗而告成事。会城溧水，长公亦费五百缗。既则举宗梁渐江，费亦称是。……长公以身起富，中分产，独胞弟铨，遇铨怡怡无德色。……以遗言命三子：“吾故业中废，碌碌无所成名，生平慕王烈、陶潜为人，今已矣。尔问仁、问学，业已受经；即问策幼冲，他日必使之就学。凡吾所汲汲者，第欲尔曹明经修行，庶几古人。吾倍尔曹，尔曹当事自此始。毋从俗，毋用浮屠，毋废父命，吾瞑矣”。……余惟乡俗不儒则贾，卑议率左贾而右儒，与其为贾儒，宁为儒贾，贾儒则狸德也，以儒饰贾，不亦蝉蜕乎哉。长公是已。……季年释贾归隐，拓近地为菟裘，上奉母欢，下授诸子业。暇日，乃召宾客称诗书，其人则陈达甫、江民莹、王仲房，其书则《楚辞》、《史记》、《战国策》、《孙武子》，迄今遗风具在，不亦翩翩乎儒哉。长公尝奉诏助工， 授鲁藩引礼，卒不拜，乃今仲伯受国子业，而冢孙亦学为儒。
　　　《太函集》卷61《明处士休宁程长公墓表》

462　汪栋(清康乾间休宁人)，八世祖讳新(汪松峰)为南昌指挥使，有才德，名振遐迩。兄(汪栋)与予同为八世孙焉。高祖讳自达公，郡庠生，以文行为邑之冠冕。曾祖儒林郎讳翱公，好施与，人怀其德。祖讳立功公，笃于孝友，名垂成均。父匡汉公讳杰，才智过人，益恢先绪，早年失怙，不获专攻举业，以国学考授州同知。其典业在吴江之平望镇，岁戊戌，匡汉公遂奉母定居于平望焉。……年十四，通六经四子书，拈题操觚，井井有法。是岁，就试海盐，受知于督学马公，补博士弟子员。明年岁试，又为文宗常识，拔置前茅……迨祖母及尊人先后即世，门以内事无大小悉赖北堂综理，门以外事无巨细，悉籍从祖维持。典业则择贤能者委之，因材授事，咸得其宜。尝语任事者曰：“祖宗创业艰难，吾惟守此不坠而已，幸勿苛刻，以失吾家忠厚风。”于是笃志下帷，更深攻苦。凡经传子史以及文艺诗词莫不浏览翻阅……
　　　休宁《西门汪氏大公房挥佥公支谱 明经栋公传》

463　汪可钦(清休宁人)……伯兄以高赀行质于粤，值兵燹，为典守者干没殆尽，钦越数千里料理之，尽还故物，一无所取。
　　　康熙《休宁县志》卷6《人物 笃行》

464　公素业儒为太学生，专于肆业，典务托匪其人，恣侵渔而反毁舍，以掩其狡，万金灰烬一空，……生齿日繁，举子业缘之以废。公益折节为俭，拓陶朱之术，吸山林川泽自然之利，……数十年间业渐起。以夙志未酬，课子孙隆师友，建书舍为砥砺之地，置学田为膏火之资。
　　　《休宁古林黄氏重修族谱》

465　(王福奴，字仲禧，明洪武景泰间歙县人)善生殖，商游吴浙，士大夫深加敬爱。有蔡姓者，欠逋欲鬻女以偿，公闻持券还之曰：“毋因是以致离天性之爱耶。”
　　　歙县《泽富王氏宗谱》卷1

466　(许)公讳明大，字德昭，号竹庵(明成化嘉靖间歙县人)。……挟资游吴楚燕赵间，民之衣食不给者，咸称贷于公，公每以义为先。洎岁凶，逋者争鬻子女以报，公止之曰：“吾岂以利而割人之至爱耶” 悉取券焚之，示不复取。……有客王姓者与公舍金陵，亡金十斤而去，公得之默以待失者，居无何而客返告公曰：“吾挟赀江湖，离父母以求生计，今若此，吾何归焉，弗获则有赴水耳”。公曰：“毋忧，吾待子来久矣”。遂出而授之，略无德色。客曰：“吾今日得以复生者，公所造也，愿分公金半”。公叹曰：“吾素视不义富贵若浮云耳!吾何汝金为哉” 竟却而弗受。……生成化戊戌年，殁嘉靖戊戌年。
　　　《新安歙北许氏东支世谱》卷8《竹庵公行实》

467　(许)玉宗公生三子，世积公其仲也。(明嘉靖万历间歙人)。公为儿时，好读书，玉宗公不欲曰：“书是以记姓名而已，安用苦学”。于是弃去而从家人问生产。尝客姑孰，会岁凶困甚，公独晏然，时从宗人币者游。币时为姑孰诸生，亦困，公数就币同寝慰藉，甚至月有所成给。其后币登甲第，历官参知，而公业亦起。遂为刎颈之交。公尝与他贾市米，岁计倍赢，公竟谢去。或问之，曰：“夫出入不同量，以是为利，虽什百非我愿也。”去而之湖阴，病且死，……自是家居，鬻财取什二。有急者愿多出子钱，公曰：“吾什二足矣”。族有子不肖，私鬻父田于公，荡且尽，其父知而恶其子于公，公亟还其券。亡何，其父贫甚，复以其田鬻公，公与直如初。又有负公券而讼公者，官廉得其状，为计所负令重之，公悉弃弗取，官以为义让。而公配宋孺人私以糈遗讼者妇于家，公笑曰：“奈何助攻我者”，孺人曰：“其夫不良，何与其妻 ”公抚然自失曰：“嗟乎，此真吾妇也”。公性好施，所居数十里内葺路建亭，不遗余力，官建万年桥，以丁田起赋，召公计之，公曰：“是固当籍富民，某虽非富，愿输金以为富者先”。卒用其议缓征。至于创宗祠，修统谱，讲乡约，兴义仓，虽劳且费不惜也。……塾延名师，日程督诸子，令诸子以次进。问所授书，各覆说其大义以为常。
　　　《许文穆公集》卷13《世积公行状》

468　汪氏岩镇人也。……处士始成童，以积著居上海。……初，处士受贾，资不逾中人，既日益饶，附处士者众，处士乃就彼中治垣屋，部署诸子弟，四面开户以居，客至四面应之，户无留屦。处士与诸子弟约：居他县，毋操利权；出母钱，毋以苦杂良，毋短少；收子钱，无入奇羡，毋以日计取盈。于是人人归市如流，旁郡邑皆至。居有倾乃大饶，里之富人无出其右者。
　　　《太函集》卷28《汪处士传》

