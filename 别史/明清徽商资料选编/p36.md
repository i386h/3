<!-- { "loadSidebar": true } -->
盖闻懋迁有无，载在虞书。故物之所聚，利赖无穷者，四方咸趋焉。吴江县治南六十里，日盛泽镇。凡江、浙两省之以蚕织为业者，俱萃于是。商贾辐辏，虽弹丸地，而繁华过他郡邑。皖省徽州、宁国二郡之人，服贾于外者，所在多有，而盛镇尤汇集之处也。嘉庆十四年，始建会馆于镇之旋葭浜。带水萦抱，宽闲静敞，中为殿以祀关帝，东西供忠烈王、东平王。朔望香火，岁时报赛惟虔。殿东启别院，奉紫阳朱文公。以皖人有迁居隶籍于吴，及侨居而遂家焉者，俾其子弟有所矜式，故谨祀焉。又以俦侣众多，或不幸溘逝，设积功堂，置殡舍，权依旅榇，俟其家携带以归。其年久无所归者，徽郡六邑，宁国旌邑，各置地为义冢，分为两所。每岁季冬埋葬，具有程式。于是徽宁之旅居于镇者，无不敦睦桑梓，声应气求，肫肫然忠厚恻怛之意，出于肺腑，诚善之善者也。
会馆自创始以来，暨堂中一切公需资费较巨，皆赖同乡竭力襄助。而其中迁居入籍诸君犹能敦念本根，仍以乡谊，咸预斯举。扶持翱赞，以底于成。又镇之邻近，如新塍、平望、王江径、黄家溪、谢天港、坛丘、周家溪，在各镇之同乡者，亦皆乐善捐输，不限界域。苟非众志协和，崇尚古谊，曷克臻此。惟是集腋之举，本出艰辛，诒谷之谋，贵图久远。开创者原有赖于后贤继续者，将未备之工程，期克光夫前美，庶几功以积而日多，德亦久而弥耀矣。
余原籍新安，同人猥以闾勤之旧，属书而记之。余惟事先难而后易。诸君子笃故土之念，勤修善之缘，愿力既坚，永期勿替。益以邀神绑之庥，而宏富有日新之业，尚何废之不举，何难之不易耶 记有之曰：“合志同方，营道同术。”愿与诸君子共勖之而已。
赐进士出身诰授奉政大夫鸿胪寺少卿前户科给事中京畿道江西道监察御史翰林院编修实录馆纂修官壬午科顺天乡试同考加三级记录五次同里程邦宪撰。
大清道光十二年岁次壬辰嘉平月。
徽宁七邑董事公立。
　　　　《明清苏州工商业碑刻集》第356-357页。

678　汪昭佑，字荫奎，府知事衔，(清婺源)段莘人。幼失怙，善事母，贸迁苏州，悯客死无归，慨捐千金恒济局，备棺暂殡，商者义之。
　　　　《婺源县采辑 义行》

679　许大沐，监生，幼孤，家贫，服贾养母。尝客苏，闻母病笃，急欲奔回，而主人以所任者重，弗许之。
　　　　民国《歙县志》卷8《人物志 孝友》

680　王道茂(明永乐成化间歙人)商游云间。
　　　　歙县《泽富王氏宗谱》卷2

681　(公)姓郑氏，名庸，字宜简，可斋其别号也。……以嘉靖十八年正月十三日卒于家，得年六十有六。……壮岁服贾，游吴淞，不屑屑于刀锥之末，而意气豁如也。
　　　　歙县《郑氏宗谱 明故郑贞士可斋墓志铭》

682　(南翔镇)在县治南二十四里。……往多徽商侨寓。百货填集，甲于诸镇。比为无赖蚕食，稍稍徙避，而镇遂衰落。
　　　　万历《嘉定县志》卷1《市镇 南翔镇》

683　(罗店镇)在县治东一十八里，……今徽商凑集，贸易之盛，几埒南翔矣。
　　　万历《嘉定县志》卷1《市镇 罗店镇》

684　处士姓汪，名镗，守霞山。……父病，又时举发，乃不能卒举子业，去海上业贾，息钱恒倍，入居吴越。(按：汪镗，明万历间人)
　　　　《休宁西门汪氏宗谱》卷6《处士镗公传》

685　朱允汲，字得修，西涌人。贸易于上海。
　　　　嘉庆《休宁县志》卷15《人物 尚义》

686　华亭之乡伍胥浦之右，有水曰璜溪。岁乙酉八月，松江城破，游卒乘胜至璜溪大掠，溪上一妇投溪之东死，曰徽州商人孙氏之媪。
　　　　民国《歙县志》卷16《杂记 拾遗》

687　郑公讳崇学，字孔敦，号溪南翁。生于成化甲午年七月十五日申时，殁于嘉靖丙辰年三月二十四日辰时，享年八十有三。……壮岁客游大梁，寓金陵最久，待人处世，一以谦和退让不欺为本，人皆称为长者。
　　　　歙县《郑氏宗谱 曾祖考妣祖考妣叔考妣五柩合葬于本里高洪之原圹志》

688　公讳廷芳，字懋声，……翁幼业儒，于书无不涉，而动以往哲自律。年十六，玉田公蚤世。……遂慨然有四方志。卜居金陵，握奇赢以占消息。凡厥规为有大体、立纲纪、明约束、重然诺，一时怀策之士靡不推翁祭酒。
　　　　《三田李氏统宗谱 明故光禄寺署丞冲源李公墓志铭》

689　吴山南(清婺源人)，……绩学工文，兼书法。弱冠，游庠。父侨居江宁，随侍左右，孝养备至。江宁上新河旧有徽商会馆，年久就圮，南谋新之，捐赀倡首，不辞劳瘁。
　　　　光绪《婺源县志》卷33《人物 义行》

690　君讳法宝，字文海，别号瀛山，(明)休宁溪人。……年十二生父卒，……为生良苦。既冠，念丈夫当迈其迹，思奋乃弃所业，得少赀，即浙之焦山为贾。焦山者，君伯叔所营旧邸也。然已陵夷不振，君至即克自树。于是以勤持己，以俭率诸人，以和联日来相贸易者。厉气作力，赀遂日起。久之贾既大行，所投辄遂。至其子且立，则赀益倍而怀志日益远焉。君以故虽拥厚赀于外，卒未葺理厥家。……其在焦山凡三十余年。……隆庆四年十二月二十有八日(卒)，距生正德十有四年五月七日，得年五十有二。
　　　　休宁《溪金氏谱补》卷5《明故盛四十五金君墓志铭》

691　按先世(朱)文明公讳炯，是文公六世孙，建阳派也。生汝守公讳基，世居徽之婺源。公(汝守)贸易江湖，常客于常郡(州)。因元季世乱，家遭兵燹，不得归，迁居(无锡)让乡之许买布桥。
　　　　《朱氏宗谱》卷1《续修文明公宗支序》

692　孙遴，字斯选，(清黟县)古筑人。……年未成童，贾于苏浙江湖间，所如操胜算。
　　　　同治《黟县三志》卷6(下)《人物 孝友》

693　(王)友标(明宣德成化间歙人)……出游衢闽两浙间，久而囊橐充满。
　　　　歙县《泽富王氏宗谱》卷4

694　太绑，字元吉，小名太富，行巨二十一。赋性仁厚，蚤岁有干蛊之志，得内助贤，而能悉以阃内之事委之。遂商游于浙，克昌其家。……生弘治己酉正月十二日，卒隆庆丁卯三月二十四日。
　　　　歙县《泽富王氏宗谱》卷4

695　周先，字本稽，历身艰贞。父商于楚。……生正统癸亥三月二十九日。
　　　　歙县《泽富王氏宗谱》卷4

696　景先，字本哲，生景泰甲戌五月二十七日。随父商，卒于襄阳。
　　　　歙县《泽富王氏宗谱》卷4

697　(王)友权(明正统间歙人)……客居钱塘，悉友名硕，与人交易不较小利，故江湖推重。
　　　　歙县《泽富王氏宗谱》卷4

698　公名份，字守约，别号野亭，(程)鼎山府君季子也。日者谒府君：“季子必贵。”府君亦以其有贵征也，遣伯仲入浙受贾，独季受经。居无何，家难作，府君命季释业。时公为童子，辄以良贾闻。其后，伯仲自请于府君，愿挟资入闽，利且倍。府君戒勿往，伯仲遂行。公独奉府君居浙中，修故业。既而伯仲皆不利，损资斧有差，则又抵府君请复合如故，府君有难色，私语公，公谢曰：“贾为利谋耳，伯仲慕其利故去，失利故来，愿大人勿拒其来，儿何敢论赢诎。”府君谓善。
　　　　《太函集》卷40《明故封南京兵部车驾司员外郎程公行状》

699　(杭州)南北二山，风气盘结，实城廓之护龙百万居民坟墓之所在也。往时徽商无在此图葬地者，迩来冒籍占产，巧生盗心。或毁人之护沙，或断人之来脉，致于涉讼，群起助金，恃富凌人，必胜斯已。……此患在成化时未炽，故志不载，今不为之所，则杭无卜吉之地矣。
　　　　万历《杭州府志》卷19《风俗》

700　徽州人以商贾为业，宏村(属黟县)名望族，为贾于浙之杭绍间者尤多，履丝曳缟，冠带然，因而遂家焉。至于仕于其地者，一举手摇足，无不视为利薮，所谓利而商也。民之凋瘵举不关于其心。
　　　　道光《黟县续志》卷15《艺文 汪文学传》
　　　按：该条所记为清乾隆时事。

701　镇(塘栖镇)去武林关(在杭州府城)四十五里，长河之水一环汇焉。东至崇德五十四里，俱一水直达。而镇居其中，官舫运艘商旅之舶，日夜联络不绝，冠然巨镇也。财货聚集，徽、杭大贾，视为利之渊薮，开典顿米，贸丝开车者，骈臻辐凑。
　　　　光绪《塘栖志》卷18《风俗》引胡元敬《栖溪风土记》
　　　按：该志称：“今去元敬时又三百年”，则元敬当为明末人。

702　丙先讳逢乙，歙之棠樾人。……丙先少读书，明大义。康熙甲寅，伏莽窃发，郡城戒严，丙先父远贾浙东，寄孥外家，当寇警时，从祖青子赂守门者缒以入，将挈丙先去。丙先甫十龄，让弟万先，愿以身卫母，母勿从，乃号泣而行。寻围解，城中晏然。长而弟兄服贾，咸振起。
　　　　《棠樾鲍氏宣忠堂支谱》卷21《鲍氏丙翁传》

703　湖州货物所萃处，其市以湖州名。犹今钱塘江滨徽商登岸之所，即谓之徽州塘也。
　　　　乾隆《杭州府志》卷五《市镇》

704　昔之商贾，重去其乡，今亦间有远出者。……然负重赀侔厚利者率多徽商。本土之人弗与焉。
　　　　嘉庆《嘉善县志》卷六风俗

705　汪锡畴，字惠臣，号禹泽，(绩溪)孔灵人。太学生。贾于兰溪，先溪)孔灵人。太学生。贾于兰溪，先寡侄幼，即与合炊，所置赀产亦均分。独立捐筑宗祠下手高坝。在兰溪，施棺掩骸，置义辨数十亩，义声达于远迩。
　　　　嘉庆《绩溪县志》卷10《尚义》

706　程双元(清婺源人)，……家贫，经商金华。
　　　　光绪《婺源县志》卷38《人物 质行》

707　詹荫梧，字士高，(清婺源)察关人。国学生。性慷慨。贸易平湖，尝欲立会馆，以敦梓谊，徽商皆有难色。适王廉访竹屿来宰平湖，梧具陈其意，王为集徽商议，嘱梧首捐钱五百缗为倡，又购地二十亩作义辨，同乡咸称美举，乐助焉。
　　　　光绪《婺源县志》卷35《人物 义行》

708　(程周，明末休宁人)贾居江西武宁乡镇。……遂至殷裕，为建昌当，为南昌盐，创业垂统，和乐一堂。
　　　　《新安休宁名族志》卷1

709　黄明杰，字志勇，圩阳里人。能通大义，有胆识，贸易江右，因家焉。稍获赢余，即以散给贫乏。凡助婚葬恤孤寡多义举。
