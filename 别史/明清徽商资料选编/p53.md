<!-- { "loadSidebar": true } -->
1091　(程国光)后五举不售，儒而兼贾。生计稍裕，即决意为之(按，指修箬岭上之道路)。剃莽凿石，铲峰填堑，危者夷之，狭者阔之，几及百里。以歙石易泐不可用，本山石不足，复自新安江辇载浙石青白坚久者补之，长七八尺至四五尺不等，皆随道之广狭筑之，咸自履勘，不假手于人。盖蓄数十年心力，甫得就焉。
　　　　民国《歙县志》卷15《艺文志 新修箬岭道记》

1092　吴畅，字林玉，(黟县)六都易安人。……尝贸易景德镇。乾隆戊申岁，蛟发水涨，漂尸遍野，畅置棺掩埋以百数。造黄泥坦石桥，桥上建亭以憩行者。复造渡船于汪家港，以时修葺，不惜费。居乡造横泷大路。
　　　　道光《黟县续志》卷7《尚义》

1093　(郑)王敫，字洁夫(明正德间祁门奇岭人)，商于瓜渚，见运河为官民要道，遇粮运辄阻商行，王敫捐金别浚一河，使官运无碍，商不留难，至今赖之。
　　　　同治《祁门县志》卷30《人物 义行 补遗》

1094　史世椿，字延龄，(黟县)九都金钗人。少清贫，商皖起家。勤俭好义，重建家祠，兴文会，造本村路，助修溪桥，施棺助葬，散赈济荒，输书院考棚建费。……在皖于救生局捐钱布，于体仁局施棺。道光中，皖水灾，刘抚部音员柯时守安庆，令世椿督赈，筹画周密，全活为多。石埭之大小约岭，独立重修。贵池之徐庄岭、东坑桥，集赀创造。祁、石之大洪岭，为徽皖要道，倡捐经修，垫费千金。皖东狱府县城隍药王大神、山口镇城隍、大观亭地藏诸庙，本邑灵虚观、九莲山、广安寺、淋沥庵、青阳九华山、休宁齐云山，或建殿宇、助石柱，庄严神像及捐月钱，悉施财不少。靳年逾八十，连举二子，人谓德极。
　　　　同治《黟县三志》卷7，《人物志 尚义传》

1095　江演，字次羲，号拙庵(清歙人)。孝友好义，郡北新岭峻险，行者艰阻，公呈请制抚，捐金数万辟新路四十里以便行旅。修北关万年桥以利涉。又浚扬州伍佑东河二百五十里及安丰串场官河，盐艘免车运之劳，商民受益。
　　　　《橙阳散志》卷3《人物义行》

1096　佘文义，字邦直，岩寺人。晚种梅以自娱，因号梅庄。少贫，操奇赢，辛勤起家。性不好华靡，布衣游名卿大贾间，泊如也。置义田、义屋、义塾、义冢，以赡族济贫，所费万缗。又捐四千金，造石桥于岩镇水口，以利行人，人谓之“佘公桥”。年逾八十，行义不衰。
　　　　《歙事闲谭》第14册《佘公侨》

1097　金辑熙(婺源人)……趁外经商，独任劳瘁，置产悉与弟均。抚幼弟尤加厚，定婚教，始析居。营祖坟，建家庙，鸠工庀材皆躬督匪懈。道光年间，岁饥，散米赈贫。水灾，施棺掩骼。尝在苏郡，独修齐门吊桥，靡费千金，及造德邑坑口渡船，又输五百金为善后计，尤便于行旅云。
　　　　光绪《婺源县志》卷34《人物 义行》

1098　(婺商詹文锡)承父命往蜀，至重庆界，涪合处有险道，名“惊梦滩”，悬峭壁，挽舟无径，心识之。数载后，积金颇裕，复经此处，殚数千金，凿山开道，舟陆皆便。当事嘉其行谊，勒石表曰：“詹商岭”。
　　　　光绪《婺源县志》卷28《人物 孝友》

1099　张添茂(清人)，字德远，住(婺源)旃坑，乐善好施。向经商景德镇，悯西向往景镇通衢坞僻路山尧，输赀倡葺观音阁阉及浇亭岭，沿途造路千余丈，费二百余金。又助霍口桥，各造义桨百金。景镇荒歉，仍命子世令输三百金，买米赈给，远近咸称其义。
　　　　光绪《婺源县志》卷32《人物 义行》

1100　吴时镇，号方谷，(清婺源)蕉源人，生而峻嶷，知大义。年十二，邻有负逋出妻者，归劝其父代偿完聚，费五十金。比成童，随父贾浙西，所积余赀，待同乡滞外之人，居助膳赀，行给路费。村有石桥被洪水冲坏，族以功巨难就，架木为梁，镇议复其旧。首输金五百，集众捐助若干，费仍不足，乃质己产得数百金成之，并输租五十称为善后计。绅耆为请额，邑候黄有“义昭仁里”之赠。
　　　　光绪《婺源县志》卷35《人物 义行》

1101　戴联镳，字侣云，(清婺源)长溪人。修职郎衔。少读书，屡试不售。投笔就商，积有余赀，勇于行义。村外石桥圯坏，镳创议更造，费不下二千金，倾囊补阙，约垫银五百有奇。他若周急赈贫，运米平粜，修路建亭，均偕族人襄助。
　　　　光绪《婺源县志》卷33《人物 义行》

1102　叶上林，字启文，(清婺源)朗湖人。贡生。赋性恂谨，中年贸易岭南，家渐裕。自持俭约，遇善举则慷慨不少吝。杰坑朗湖新岭以西云庵永丰桥，皆独立修造。他如捐建祠宇、恤灾户、施棺木、造义渡，纷纷义举，至今称之。
　　　　光绪《婺源县志》卷35《人物 义行》

1103　余源开，字碧泉，(清婺源)沱川人。五品衔。少家贫，长服贾渐裕。兄窘迫，悉以祖遗产畀之。有侄飘流海外，出重赀访归，资其生计。支祠毁坏，捐金营葺。文社废弛，输田振兴。里东韦石岭欹仄难行，独力修平，并置租煮茗济渴。他如创义祭，建石桥及考棚、城垣均输助襄成。郡守马额以“见义勇为”。享所八十有五，大学士曹有“齿德俱尊”之赠。
　　　　光绪《婺源县志》卷35《人物 义行》

1104　滕昌檀，字仲煌，太学生，(清乾隆婺源)方邱人。心存利济，惟日孜孜。居乡倡首输赀置田，备修河桥，行之二十余年，至今保固。经商之景德镇，设同仁局、施棺裒，并置义冢。先是，议建新安会馆，部署难其人，众推檀，檀竭力筹画。阅十二载，竣事，奉朱子入祠。
　　　　光绪《婺源县志》卷32《人物 义行》

1105　詹隆梓，字怜望，(婺源)庐源人。国学生。随父营昌江瓷务，事必禀承周详，勤谨侍继母，克供甘旨。与弟揖皓首怡怡。尝经理新安书院，量入为出，介然不苟。道光年间，景镇荐饥，董办捐赈事宜，宪大称其能。浮梁东西道及本里河岸倾圮，捐赀造成坦途。修葺高奢石堰，首捐巨赀，数劝众输助襄成。弟楫，字汝舟，国学生。贾襄垣，助造南关大路，捐四百余金，人谓“二难济美”。
　　　　光绪《婺源县志》卷34《人物 义行》

1106　洪德税，字尚微，(清初 婺源)轮溪人。性仁厚，急人之患，即倾赀不惜。客京口，见江流风飙，折楫摧舟，慨然捐数百金，买田三十亩，糈渡江拯溺者，名救生渡，刻石金山纪其事。六合城圮，捐千余金浚筑，六合之人德焉。又以清华孔道，夏月水涨，舟渡为艰，欲建石桥便行旅，会疾革未及举。子益善承父志，鸠工董役，凡历三岁，费逾二千金无吝色。贫称贷者不责偿，父遗券百余纸，人称是父是子云。
　　　　光绪《婺源县志》卷31《人物 义行》

索引：
224　270　271　347　351　356　357　396　416　438　499　516
51852055556256771575976579796710121022
1031　1041　1151　1164　1248　1343

第五节　扶孤恤贫等“义举”

1107　汪大浚，号仰源，(明休宁)斯干人。尝商于徐之沛。济急周乏，贫不责偿。以庶出，拮据成家。举财产之盈余，悉听嫡母公之弟。由成均，除山西盐幕，委比逋课三千余金，备鞫情苦。大声曰：“官以恤民，而忍毙贫民命乎!”即将沛所积著尽以代偿，鹾使闻而贤之。
　　　　康熙《休宁县志》卷六《人物 笃行》

1108　汪大浚，号仰源，休宁斯干人，庶出也。以善贾起家，举财产归嫡母，以公之弟。后由成均，除山西盐幕，委比逋课三千余金，大浚鞠其情苦，叹曰：“官以恤民，而忍毙贫民命乎!”即举家所积著尽以代偿。鹾使闻而贤之，因询其子何业，遂以子伟文录呈，大为称赏。后退居林下，少有辄施予，临终检负券数十纸，付之一炬。
　　　　康熙《徽州府志》卷15《尚义》

1109　公讳星，字惟玉，号一石。少攻举子业，有声，一再试勿售，遂弃帖括，佐父廷行公为三湘七泽游，服勤左右。事继母、庶母尤以孝称。至平生捐粟焚券诸善行，未易枚举。其最著者则协造岩镇水口浮图及凤山台事，尤为不朽之迹。……公生弘治壬子，殁嘉靖乙卯。
　　　　《新安张氏续修宗谱》

1110　(李廷芳，字懋声，号冲源，明嘉靖万历间婺源人)遂卜居金陵，握奇赢杂驵侩中，范身轨物，遇事持大体，不规规于小利，故同侪往来者，惮其严正，而服其练达，有先辈典型，称为冲源先生。家日益起，声日益著。与留都诸缙绅游，皆以行谊相推重。……每遇故旧之贫，量材贷之，俾治生，不较子利，故一时藉以起家者不可缕举。耻博好施名，而大义所迫，至捐重金不惜，小而馈遗周恤，凡所往来，未尝少失，都人士皆啧啧焉。其有称贷不能偿者，虽不显为焚券，竟置勿问，计数千金，有长者风。
　　　　婺源《三田李氏统宗谱 仲父光禄寺署丞冲源先生行状》

1111　汪光晃，(明)歙人，以服贾致裕。专务利济，族中茕苦者，计月给粟。设茶汤以待行李，制棉絮以给无衣，施医药以治病人，设义馆以教无力延师者，岁费凡数百金。又每岁施棺，行之数十年，所费以万计。
　　　　道光《安徽通志》卷196《义行》

1112　君名奇相，号方山，自幼豪宕卓越，好善乐施。缵世业贾安潜之巨镇，资用饶裕。综理家政，秩然有条，重裕后昆，雍然有度。而交友以信，饮人以和，接缙绅士夫以礼，济饥馁以粥，掩暴骼以棺，还券以慰逋负，散财以给窘乏。至于修道路，造亭桥，诸所善果靡不仗义为之，不少吝。(奇相生弘治丙辰，殁隆庆辛未)。
　　　　休宁《方塘汪氏宗谱 周德堂记》

1113　朱楷(明人)，字子瑞，(休宁)鹤山人。早失怙，遵母命［以］盐策起家。寓淮邸，有同舟少年与舟子忤，误伤其肾，舟户忿，执禁之官，阴欲毙伤者，坐偿。楷捐百金恤舟子母，谕止之。躬同舟子寝食，出少年于禁，人高其义。
　　　　康熙《休宁县志》卷6《人物 笃行》

1114　(陈)处士讳世琅，字惟用，号两池(明末休宁人)。家殷饶，好行其德，姻族家贫乏者恒贷之，贷而不克偿者，取其券焚之。恺悌慈祥，一乡之人罔不称为长者。
　　　　休宁《陈氏宗谱》卷3

