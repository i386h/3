<!-- { "loadSidebar": true } -->
415　大父讳直润，后更绍翔，字凤占，尚志公次子，程太宜人出也。……大父以尚志公之志，在为商也，必思有以慰之。至是始谋认引地，所认西安，再认歙，皆失利。乃谋认江山，将尽质其田。时售业者为董姓，方以讼累，不支，谋弃，势甚艰，家人咸忧相谏阻。大父曰：“吾岂以孤注博浪掷哉!曩者再战再北，非左计也，假手于人，人负我耳。今江山口岸，众商星散，势将食淡，所谓人弃则我取，譬如逐鹿，他人角之，我踣其后，时不可失，吾意决矣。”逐屏营以行，命仲父随往。世父理灶业，我父尚少，仍事举业，内事悉由大母主之。时嘉庆丙子年事也。……道光之季，以盐务报效海疆军需，议叙盐课提举司提举衔，例授奉直大夫。……生于乾隆三十三年戊子三月三日，享年八十五岁。
　　　《歙县新馆鲍氏著存堂宗谱》卷2《中议大夫大父凤占公行状》

416　鲍勋茂，字树堂，志道次子(清歙县人，其父祖业盐于扬州)。由举人、内阁中书，历官至通政使司通政使。在台谏时，数陈天下大计。生平慷慨好义，尝捐淮北运本，助江南防守费。堵筑淮扬千里河堤。又仿河工旧制，造混江龙铁筏子百余具，供海口浚治之用。郡中紫阳书院学舍甚众，捐银千两，增卷烛费。江南会城地广人稠，特立崇义堂，以资诸生课读；集英堂以教贫家子弟。扬州岁歉，设兴化县赈厂。他如恤颐堂、普济堂诸义举，竭力施与，终身不倦。子时基，字叙眉，官贵州黔西州知州。工书，兼善诗，有《和陶诗》三卷。
　　　民国《歙县志》卷9《人物 义行》

417　鲍光甸，字治南，蜀源人。幼通经艺，长往扬州营盐策，性俭约而乐于济人。于族中置祠产义田，修谱谍，立家塾于里中，设社田，治坏道，葺废桥，凡有匮乏者，告必应。后以子孙宦，累受封赠。
　　　民国《歙县志》卷9《人物志 义行》

418　(许)公讳达，字仲善(明初婺源人)。其先世以孝友闻。大父讳天祥，讲学谈道，人所宗师。考讳寿，文艺渊邃。公风度嶷峻，恬淡寡欲，以勤俭教家，非其有不取。业商于江淮，时天下草创，盐课未盈，公率诸商宣力以资国榷。厚赀饶，业甲于乡。既富矣，济人之贫，悯人之孤，大小咸德之。
　　　《许氏统宗世谱 处士忠善公行状》

419　(许大兴，字充晚，生于成化甲戌年，卒以嘉靖甲午年)自高曾以来，累叶家食，不治商贾业。公一日忽自念曰：“予闻本富为上，末富次之，谓贾不若耕也。吾郡保界山谷间，即富者无可耕之田，不贾何待 且耕者十一，贾之廉者亦十一，贾何负于耕，古人非病贾也，病不廉耳。”乃挟素封之重而出息之。公故知取予，能时低昂，曾不逾期，赀用大起，遂以盐策往来淮楚间，起家累巨万，堂构田园大异往昔，而声名奕奕然盛矣。久之以税甲于乡，输粟赈边，得如诏令赐爵淮南府典膳，累檄不起。春秋且六十，即以淮楚谢客归休里中。
　　　《新安歙北许氏东支世谱》卷8

420　绩山多土瘠，邑小民贫，惟守农业，罔事商贾。是以从来并无盐商、盐牙，每年只分销歙盐四千三百小引。国朝顺治十七年，歙商汪玉立等以歙引壅滞，控绩代销十分之三，推官林云铭判云：“食盐之法，计口而课，诚如鹾引勘谍中所云：‘照户口之多寡，即为分买之定数。’”其议亦确乎为定案矣。今查《赋役全书》，歙之户口人丁七万四千六百四十七丁，绩则一万二百六十九丁，合而计之，比而分之，是绩应分歙引八分之一，则原额四万八千一百六十九引中，绩止应代销六千另二十引有奇。此减彼加，各称其便。然后责成官考，严禁私贩，庚戌规例永垂，课额无亏矣。
　　　乾隆《绩溪县志 赋役》

421　某少从先君居浙久，颇闻诸商言：两浙之盐只勤掣放，令商盐流通，私盐自阻。私盐既阻，国课益充，何者 盐行不滞，即市价不踊。夫盐不滞则商利，价不踊则民便。凡私盐盛行者，皆由商滞而市踊，故民乐与私盐为市，谓宜反其术而收其权，此通商益课之道也。……敝郡僻在山谷，虽食浙盐，非产盐地，无大利弊，不足以辱轺车。恃爱厚，肆陈所闻，幸亮。其无他。
　　　《许文穆公集》卷9《与马柳坡》
按：此段文字又见《重修古歙东门许氏宗谱》卷10

422　德兴县香屯卡宜分路梭巡以免透漏也。查香屯距安徽婺源小港五里饶郡南河，浙私侵入之，源最为扼要。水涨之时，私盐由小港装载，大船连樯直下，水涸之时，有自香屯以上与小港相连之。江村坂，陆路挑赴浮梁、乐平二县者，有绕过香屯后山至河西王家垣者，有由距小港半里之马石至河东杨家溪下船者，水陆路路可通向于香屯卡。
　　　光绪《两淮盐法志》卷61《转运门 辑私》

423　(道光二十四年刘良驹奏)：臣查淮南盐务近十载来，江南湖广各大吏非不协力整顿，智勇俱困，而银价愈昂，私盐愈甚，官销愈滞，场岸至积至三纲之多。初请筹折引盐即全缓杂课，旋请两纲展摊又并援正课。向之徽商、晋商又经倒歇，新募并不殷实，但遂私图，每奏销届期，百计挪凑而不就，几有岌岌不可终日之势。
　　　光绪《两淮盐法志》卷53《转运门 淮南改票》

424　(凌)维仲，名爱敬，歙人也。魁岸多力，家贫以负贩为业，与其弟三人供父母甘旨。国朝定鼎之初，伏莽未靖，有盗魁数人壮其状貌，欲罗致之，乃伪为富商说与同贾绍兴某地。……(按：后维仲摆脱诸盗，至衢州。)越十余年，自为盐贾，列肆于衢市。老归于歙。子和贵，至今世其业焉。
　　　《沙溪集略》卷6《凌维仲遇盗记》

425　李长公名世贤，字圣甫，尝拜皋司从事不就，人称长公。其先唐宗人，避黄巢乱居歙，初迁界田，再迁婺严田，三迁环田。三田李氏之望甲郡中。长公少有大志，业儒不竟。……念父苦治生，弃去从诸父贾云间白下，心计过人。己治盐策货荆楚，数为上官陈便宜，上官善之，使领袖其曹偶。既念远涉江湖，风波不可知，具白诸父休矣，请就姑孰，业日益饶。
　　　《大泌山房集》卷73《李长公家传》

426　(李廷玑，字碧泉，号琴峰，明正德万历间人)运盐两浙之间，凡盐户有欠货者，怜其贫而毁其券，故感恩之家皆祀之。于是贾渐落，罄囊东归矣。
　　　婺源《三田李氏统宗谱 琴峰李公行状》

427　先君讳道鲁，字惟敏，别号南麓主人(明万历时人)。……幼习举业，后弃儒而商，盐于淮扬，家计日裕。
　　　《祁门倪氏族谱》卷下《南麓公实录》

428　倪氏慕麟公，伊川止斋翁仲子也。名一圣，化之其字。……(公)习儒不得志，废书汉曰：“男子生桑弧蓬矢六以射天地四方，不贵则富，安事毛锥子终老乡井乎 ”寻仿鸱夷猗顿术，邀游江湖。一日抵荆涂，见其地为江北要区，可贩盐鹾。直走淮阴，运筹以鬻诸市，不数载辄拥素封。止斋翁奇之，曰：“此儿一不为少，百不为多。”……子三：长宗魁，少异敏，弱冠知名，寻入泮，克冠多士。……次宗典，慷慨明大义，绍父志贩盐养亲。……三宗章，幼嗜经史，后弃儒而业盐江淮，尝与缙绅、贤士、大贾、高人游，莫不钦其豪举。……宗魁二子……仲国昌……常偕二叔业盐濠淮间，协力营谋，为举家图生计。
　　　《祁门倪氏族谱》卷下《慕麟公纪略》

429　(余)飞骑君，讳逢盛，字际虞，号唐珊，行四(清乾隆道光间人)。……五岁失怙，育于母，师于兄，恂恂如率循子弟职。稍长，奋志芸窗，攻苦下帷，作文辍(辄)惊老成名宿。旋试不利，思赴监肆业，爰捐国子生。乃时与命违，三兄蕴章谢世，接理江右“源源”米号。以数未售所愿，而在在多与文人学士游，卒不废书史。嗣创鹾业，凡整纲裕课，杜弊昶销，一应章程，悉息心妥置几五十年，口岸同业赖之。嘉庆、道光时，两次淮商报效，得捐叙营千总加戴卫千总，遇缺即补，人因称为“飞骑君”云。
　　　黟县《环山余氏宗谱》卷21《飞骑唐珊余君传》

430　《初月楼闻见录》云：闵世章，字象南，歙西岩镇人。少孤贫，九岁废书，长而自求识字，旋晓文义。读《史记 蔡泽传》，喟然思欲有见于世，遂走扬州，赤手为乡人掌计簿，以忠信见倚任。久之，自致千金，行盐策，累赀巨万。自是遂不复贾，岁入自家食外，余尽以行善事。故管财利数十年而产不更饶。象南为德多自讳，或假名他人，或辞多居少，事恒不彰，然士君子及里巷行旅之人，指其事而口颂之者，不胜计。象南晚岁好观书，每夜漏下二三十筹，犹手不释卷。尝谓人曰：“吾生平不博奕，不美食炫服，不游倡优，无他嗜好也。”……其时，同县长林里人吴自充幼符，亦业盐策，而慷慨好施与。年三十三病卒。方病亟时，取负券悉焚之，谓妻子曰：“吾当留遗足给疒粥，无求多于人，且当见贷时，吾已心赠之矣。”
　　　《歙事闲谭》第28册

431　(章必林)一名玉琳。明练庶务，通大义。家故贫乏，偕仲兄佐伯兄外贸，寓于杭。暇时即讲韬略，习骑射，二十二遂获中隽。晚循例为国子生，往来杭嘉间。然诺不欺，亿每多中，族叔盐经历公需次浙江，坐补原缺，历署诸场务，宦邸相从，时与数晨夕，以故得名鹾政。是时，绩之业盐者，半出其手，而于艰难兴替之会，皆为经划得宜，感其恩者不一而足。仲兄三娶无子，以鲜财产，隐不言嗣，林揣其意，心悬许之。厥后次子生，抚育长成即令承仲兄嗣，仲兄未之强也，且以己租及租本分给，人咸称其义。四都原有祖遗庄田，后各自转变仅余祀产，林恐祖制就湮，矢志恢复。曰：“若置田业必于是乎先。”竟得遂其所愿，而祀田之为佃侵匿荒芜者，皆兴复如初。
　　　绩溪《西关章氏族谱》卷24《家传》

432　(章)必焕，字斗南(清嘉道时人)。壮年随父经商，往来吴越间，以诚信见重于时。后父迈，家居奉养。有休宁朱姓者，业盐策，闻其醇实朴诚，聘委重任，历三十余年，运筹硷鹾，名著两浙，嗣是绩之业盐者，以斗南为鼻祖。族叔道源始创盐业，知其熟谙盐务，亦以重任委之。于是同行不能作梗昂价，斗南功居多。
　　　绩溪《西关章氏族谱》卷24《家传》

433　(章)有元，一名瑞，尊祖敬宗。豁达慷慨，尝输己田倡立文会，鼓励后进。独出己赀建造敦伦堂，为小宗家庙。宗祠椅桌亦其所置。以鹾业客维扬，遂家焉。
　　　绩溪《西关章氏族谱》卷24《家传》

