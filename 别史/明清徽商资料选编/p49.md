<!-- { "loadSidebar": true } -->
1004　孙有眦(婺源人)，……弃儒就贾，赀渐饶。建祖祠、立圭田、修祀典、葺宗谱，族之贫乏者周之，溺女者拯之。遇岁荒，赈饥平粜。置租兴社课文及襄建本都书院，京师文明会，均领袖捐赀。道光乙酉、丙戌修邑志及造文庙、考棚，倡输千金；工告竣，费缺，复捐五百金。其侨金陵捐助江南北诸会馆，独造万福庵河桥，时有孙善人之号。
　　　　光绪《婺源县志》卷35《人物 义行》

1005　江茂星，(清道光间人)居(祁门)西乡十八都，江为(郑世)昌店伙，自奉俭约而好义，有昌风。每岁辛资余赢积铢累寸数十年，得钱两百缗。当昌之捐助乡试卷费也，心窃慕之，遂将所积倾囊附焉。
　　　　同治《祁门县志》卷30《义行》

1006　程君尚隆，字绪三，黟县人……(父死，兄业儒)。君以家政自任，年十四就贾，使兄得一意为学，游庠贡成均。久之，家渐裕。每使析产，君恻然，言兄食指繁，必合乃相济，母鉴其诚，罢议。母殁后十年，兄子女毕婚嫁，老屋隘甚，不得已乃始分宅居。兄病笃，医疗罔功，哭祷三昼夜不绝声，兄竟瘳。女弟适某，家贫，君与兄岁月周之，没齿无间。君兄弟皆俭约，而黟之善举事业必踊跃捐资，若书院、军饷、义冢掩骼之类，或共为之，或独为之。……士或寒而才，君成之不使人知。焚券几千金，嘱子弟勿向故纸觅衣食也。忠信谦恭，人咸悦服。黟之君子汪文台、王以宽、汪浚、汪承恩、程绶皆与君道义交，虽早年发箸，不废典籍，尤精左传三史，皆能贯串。为宋儒学，辑《修齐格言》四卷。……
　　　　同治《歙县三志》卷15(四)《艺文志 人物类》

1007　戴曜梧，长溪人，品行端方，轻财重义。十五岁，贸易江北，辛苦积累。每得钱一百，即将五十散残疾穷人。……在外三十余年，累数千金，归，悉与弟侄共之。村外孤坟垒垒，不下数百冢，枯骸散失，创议修墓建碑，邀集同志，醵金成会，迭年为义冢标挂。
　　　　《婺源县采辑 义行》

1008　程世杰(清婺源人)……早岁由儒就商，往来吴楚，稍聚赢余，推以济众。尝置义田三百余亩，立义仓，丰年积贮，遇凶耸减价平粜；又念远祖本中曾建遗安义塾，置租五百亩，久废，杰独力重建，岁以平粜所入延师，使合族子弟入学，并给考费，有余即置田，二举经费不下万余金。邑建紫阳书院，捐金千两。京师创建会馆，捐金三百。他若修建祠宇、造桥、施裒，勇于为义者指不胜屈。奉旨建坊旌表“乐善好施”。
　　　　光绪《婺源县志》卷33《人物 义行》

1009　庠贡程国光，倡同邑业鹾于浙之鲍清等，捐输广厦十余间于问政山麓，以为诸生肄业之地。而侯因以为问政书院。凡紫阳所不及收者，咸得归之问政。
　　　　民国《歙县志》卷15《艺文 问政书院记》

1010　鲍蜀瑞，字次玉，(明歙县)蜀源人。监生。性倜傥，以济人利物为心。年二十九，有方某病笃，以孤托之，悉心抚育，为扩厥业。客汉皋，武昌卫毕某以积帑失于稽核，罚且不测，为之代偿，时有吴某构难其间，复阴为致力，事得解。其他排难解纷不胜记。汉皋常患火灾，延烧辄千百户，旧有广庇，用以恤被灾者，久而弛，力倡复之。新安会馆崇祀朱子，乡人士欲辟其前埠，以便行旅，恒苦力不逮，首为之倡，事遂以成。又兴义学以训邑人之客汉阳而不能从师者。邑北太尉殿石梁倾圮，募建有年，无应者，集同志竣其事。徽宁界箬岭最号崎岖，及郡北万年桥要道均为修葺。又于所居里建登云石梁。……郡邑重其德，举为乡饮大宾。
　　　　民国《歙县志》卷9《人物 义行》
索引：
237　247　265　279　313　347　358　360　384　385　387
414　416　417　431　433　438　442　464　498　499　503
509　514　520　547　555　556　560　578　579　648　705
707　738　759　813　817　820　835　836　842　878　880
887　907　933　1021　1023　1037　1046　1073　1088　1094
1116　1123　1134　1170　1205　1230　1343　1374

第三节　助饷、助赈

1011　汪泰护，字本亨，(明)歙稠墅人。尝贾毗陵，值岁耸，出谷大赈，后里中饥，输粟六百石，郡守李公申请赐建义坊。
　　　　康熙《徽州府志》卷15《尚义》

1012　(许芳，明天顺嘉靖间歙县人)知伯子滋善治生，乃命商游荆襄，营业庐州，居积几致万金，田产日赢。……会庐州民大饥馑，即命滋发廪赈贷，人于是感恩刻骨。里中丁家园路险，往来者病之，于是捐赀葺治，过者口颂不衰。……叔子办，秉性和顺，袭父兄风，治商业，晚而知趋时，弗仰机诈，人称良贾。子五人，各擅祖父之能。复初业商，富好行德；复礼习举子业；……复祯自幼慷慨有大志；复祖、复裕俱兰茁殊英。
　　　　歙县《许氏世谱》第5册《明故处士许君德实行状》

1013　君姓吴氏，名荣，字惟禄，别号仰山。……君幼警敏，惧陨越，甫十四，能从商贩不后时。未几，考云亡，乃跪妣方孺人号泣曰：“天之厄我，甚矣我罪!伊何乃尔不禄 ”……乃攻苦食淡，以亢宗为志，知时任人，鄙贪崇廉，虽古之卓白不是过也。业遂日隆，操益日广，旧物克复，有光先人。……其与乡邦交也，往往周人之急，赈人之乏，贫而贷者薄其利，贷而无偿者焚其券。人咸德之。……先是嘉靖甲申，户部奉恩例召义民输粟以救灾，荣以冠带。君如例入粟，不受冠带，有司强之，后受焉。岁甲辰、乙已连凶歉，都移文府县谕富民出银分赈饥户，君即应召，盖性乐于施非假以荣名也。
　　　　《古歙岩镇镇东嗥头吴氏族谱 仰山吴君行状》

1014　毕懋尝(明歙县人)，字惟功。万历戊子岁大耸，挟赀贾浙，之于潜，睹饥馁状，心矜之，有持质丐米者，倍所予，不责其偿，日给数千人。已而赀罄，改廛于沛，值天潦，死亡相枕，为给棺具瘗焉。
　　　　民国《歙县志》卷9《人物 义行》

1015　胡继芳，字联卿(明末婺源)清华人，弟继薰，字和卿。少贫，未学而孝义性成。兄弟牵车服贾，竭力事亲。天启甲子岁，遇水荒，煮糜以济饥者三阅月，署长许明佐旌曰：“赈施义士”。薰常至万年贩谷，其主人以积岁逋赋系狱，妻子泣诉，薰即指己赀代纳，县令廉知投刺访谒。……(薰)为善之念弥坚，修桥路、买渡舟，施裒、瘗暴、平粜、赈粥卒以为常，里人咸颂其德，邑侯胡举芳宾筵。
　　　　光绪《婺源县志》卷31《人物 义行》

1016　(吴)民仰公又名午庆，字更生，号邦瞻，(歙县人)。……崇祯庚辰，云间岁俭，鸠形鹄面，相属道中，时麦正栖亩，须半月方可登场，民饥势不能待旦夕。公载麦千石经其地，见之恻然，尽以舟麦散饥人，人各给一斗，得延旬日以待食新，所活无算。顺治庚寅，毗陵水灾，公适商于此，治粥糜以蒿饥者。里之富人感公高义，皆曰：“吴公行旅耳，尚不忍坐视其困，吾辈居同桑梓，粉有余粟，莫肯捐升斗以拯其灾，能不愧公乎” 于是相率出粟治粥，民赖以生，实公倡始之力也。
　　　　《古歙岩镇镇东嗥头吴氏族谱》

1017　戴公选，字尔善，婺源桂岩人。少习举子业，长贾湘汉间。顺治丁亥岁大耸，输赀运米以赈，全活甚众。逋券盈匦，贫不能偿者，悉焚之。
　　　　康熙《徽州府志》卷15《尚义》

1018　张弘治，字汝助(清初休宁)南街人。六龄失怙，从兄贾吴楚，经营一无私蓄。……岁与兄输饩资以给弟课侄。丙子，岁饥，减粜价，施糜粥，布裒汩，数月不怠。命子绅葺祠、修路、劝善、解纷、承其志。
　　　　康熙《休宁县志》卷6《孝友》

1019　(程)应辰，字仲台，(清初)郡城(歙县)南市人。自幼明敏力学，念伯兄业儒而诸弟皆幼，遂弃儒服贾，经营饶裕，毫粟无私。缌服之亲，有贫不能葬者捐金助之。商居维扬，时值水潦，民大饥，输粟以赈，全活多人。有司上其事，诒授登仕郎。
　　　　《程氏人物志》卷7

1020　黄以正，字缃成，潭渡人，雍正四年，建立盐义仓。捐赀独建一所得邀议叙。至赈饥、弛逋、助葬、定婚、施棺、掩骼、设渡、修桥，数十年力行不倦。
　　　　民国《歙县志》卷9《人物志 义行》

1021　公讳应庚，字上章，……自高祖以来，即事两淮鹾务，遂侨居于扬，肩承鹾业，综理琐务，任厥劳瘁。秉性老成，孝思肫笃、沉默寡言，端庄不苟，耆宿咸重之。而处心积虑，常以汲汲济人利物为心。……在扬则施棺裒、给絮袄、设药局、济回禄、拯溺舟、育遗婴；海啸为灾，作糜以赈；江湖迭涨，安集流离；时疫疠继作，更备药饵，疗活无算。复运米数万石，使其得哺以待麦稔，是举计存活九万余人。令嗣讳起字震潜，于雍正六年除授刑部湖广司郎中，公寓书京邸，诫之曰：“刑法至重，鞠讯维严，哀矜勿喜，汝为司属，宜殚心明慎，无偏执，无袒鳐，务期研求再四，而后安。”乾隆元年，见江甘学宫岁久倾颓，出五万余金亟为重建，辉煌轮奂，焕然维新。又以二千余金，制祭祀乐器，无不周备。又以一万三千金购腴田一千五百亩，悉归诸学，以待岁修及助乡试资斧，且请永著为例。三年，岁饥，首捐万金备赈之后，自公厂煮赈。期竣，复独力展赈一月，约用米三万石有奇，其赖以全活者共计九百六十五万三千余口，其博济众者，未有如斯之甚者也。他如兴修平山堂蜀冈，栽松十万余株，今皆拱抱。重价买堂旁民田，别浚一池，而第五泉真迹于是始出。冈左为观音阁，冈右为司徒庙，与平山鼎峙，修废举坠，顿改旧观。更建五烈祠、贞节墓、并请旌褒，不惜捐资而修而增广之者，己未春，年届杖乡，亲朋称觞者，预为力辞。潜避徽歙，展拜祖茔先祠，路过武林，遂发愿捐施云林寺僧，修葺殿宇。桑梓亲族婚丧，靡不隐相周恤。
　　　　《汪氏谱乘 光禄寺少卿汪公事实》

