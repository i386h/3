<!-- { "loadSidebar": true } -->
1066　黄文，字卿云，横槎人。江西候补按察司知事。少业儒，父殁，四弟俱幼，乃弃儒就商。稍赢，好义急公，邑修城垣，捐累百。张都宪防堵徽宁，捐千金。本邑团练捐累百，本里仁寿桥独立重造，费三千余金。……重建宗祠，独总其成，不下千金。
　　　　清《婺源县采辑 义行》

1067　程鸣岐，字得邦，(婺源)石枧人。登仕佐郎。幼极贫。嗣佣趁木杞，勤慎愿悫，客倚重之。贷赀贩木，乃渐饶裕。族邻有无力婚葬者，多赀助之。宗祠圯坏，捐金修葺。道光年间岁饥，买谷数百石，减价平粜。邑造文庙、修城垣，均量力乐输。又捐助大营军饷银一千余两。及南乡总局团练本里，五美局招勇，捐费不下数百金，皆义行之卓卓者。
　　　　光绪《婺源县志》卷35《人物 义行》
索引：
260　270　271　281　352　353　362　381　410　442　478　497
504　505　508　518　562　567　714　715　805　1006　1068
1074　1097　1099　1234　1255　1285　1303　1306　1378

第四节　兴水利、筑道路

1068　(徽商刘正实)歙人，……候补知州，……初，歙有排年总催，积欠逾二万，与弟丰年，慨然任捐，……修龙门桥，费万金；岁饥，捐金助赈，……生子七人，皆显官。
　　　　康熙重修《扬州府志》卷52《笃行》

1069　汪琼，字时献，居(祁门)画绣坊。(明正德间人)少豪杰多大虑，自致巨赀。……阊门流激善覆舟，知县洪哲欲治之，难其费。琼慨然独任，前后捐金四千，伐石为梁，别凿道由丁家湾而西，再折南迤五六里至路公遥，与故水道会，舟安行，民利之。田故当水道计百余亩，琼悉买之，没为河，占税五石，琼任办，积累数十千。
　　　　万历《祁门县志》卷3《民行》

1070　汪琼(明嘉靖间)祁门人，邑南溪流激撞，善复舟。捐金四千，伐石为梁，别凿道引水迤辶五六里，舟行始安。
　　　　道光《安徽通志》卷196《义行》

1071　姚柱(明人)号小洲，(休宁)荪田人。贾高邮，议筑堤，因水涝易砖以石，岁久不圮，遂成沃壤，邮人尸祝之。
　　　　康熙《休宁县志》卷6《人物 笃行》

1072　康熙五年，安丰徽商郑永成，倡议预借课本一万一千余两，挑浚五仓沙河，灶丁陆续扣盐抵销，每遇旱夙，安丰独蒙其利。
　　　　光绪《两淮盐法志 转运门 疏浚》卷65

1073　汪先伊，字五就，(清休宁)上资人。少孤贫，服贾积财，分给诸弟。祖祠缺常贮，捐重资以裕粢盛。溪岸坏，筑坚堤，易土以石，计二里许，乡闾为树碑立祠，曰“五就公堤。”
　　　　嘉庆《休宁县志》卷15《人物 乡善》

1074　俞俊锦，字绣轩，(清婺源)西谷人。国学生。商于丹徒之图山。遇岁饥，输数百金以赈，全活多人，复施棺瘗殍。生平嗜义笃至。乐平、德兴二州界有堤，长数十里，自前明倾圮，莫能修，居民迭遭水患。锦集邑绅议筑，皆以费巨辞，愠曰：“待我三年，力能办之。”爰祷神默相，贸迁孳息，不下千金，即择吉兴工，躬畚锸，手足尽茧，弗恤，资罄，乃奔赴于邑绅，皆悉其勤苦，而亻次助焉。堤成，名曰“永丰”。邑侯许表其闾，会课试，遂以永丰堤命赋，择其优雅者，颁刻传颂，一时荣之。
　　　　光绪《婺源县志》卷34《人物 义行》

1075　许仁字静夫，号耕余，(歙县)许村人。嘉道时布政司经历，有《丛桂山房诗稿》。曾学博钊撰《耕余居士传》称：“其少聪颖，喜读书，以父老且贫，囊书就贾。嘉庆十九年，安徽旱，饥民就芜湖索食，且酿乱，大吏廉居士才，访之，居士曰：‘非先资流民出境，乱不解。’议章程十条，大府善之，下他县仿行，乱乃已。芜湖有凤林、麻浦二圩，左大江，右天成湖，为南乡诸圩门户。田数十万亩，皆以二圩为保障。道光十年大水，居士自汉上归，董赈事，以工代赈。明年春工竣，夏水又至，慢圩堤丈许，居士乃赁船载老弱废疾置高垲，设席棚，给饼馒，寒为之衣，病为之药，且为养耕牛，水落更给麦种，倡捐巨万，独任其劳，人忘其灾。又议二圩通力合作章程十六条，令农民奉行。十四年卒，年五十八，芜湖人感其德，请于官，立祠于凤林圩之殷家山祀焉。”
　　　　《歙事闲谭》第14册
按：民国《歙县志》卷九载许仁救灾助赈事与此略同。

1076　戴振伸(婺源人)……从九品衔。素业木姑苏。资禀奇异，洞悉江河水势原委。丹徒江口向有横越二闸倾坏，后水势横流，船杞往来，迭遭险伐。道光年间，大举会馆，董事请伸筹画筑二闸，并挑唐孟二河。比工告竣，水波不兴，如涉平地。董事为禀镇江府宪，申详大宪题奏。奉旨：赏给九品议叙。又杨泾桥为南北通衢要道，倾圮有年，伸邀同志捐修，行旅至今利赖之。
　　　　光绪《婺源县志》卷34《人物 义行》

1077　吴宗淦，字冽川，(婺源)花桥人。国学生。重信义，笃孝友，经理祖业，栉沐任劳。尝客遂安四十余载，通运盐之河，定急公之局，修会馆，造渡船，掩骼施茶，济饥平粜，遂安父老至今尤称其事。
　　　　光绪《婺源县志》卷34《人物 义行》

1078　程立达字以仁，客芜湖。倡复徽国文公祠并督修渔梁坝。
　　　　民国《歙县志》卷9《人物 义行》

1079　查杰(明)休宁人。客鸠兹。置石会渡，砌石埠于姑孰，南陵道百里，缮白岳殿，登封桥。有贷千金者死，为之敛，焚其券。有以业质千金者，怜其祖址，折券不责偿。
　　　　道光《安徽通志》卷196《义行》

1080　佘文义(明)歙人，……构石梁以济病涉。同邑罗元孙亦石箬岭，建梁以通往来。
　　　　道光《安徽通志》卷196《义行》

1081　(明歙县人)方如骐……与郑滂石金陵孔道，以达芜湖。
　　　　道光《安徽通志》卷196《义行》

1082　吴钟奇，(清初黟县)横冈人。母胡氏，故节妇。钟奇经商，家小裕，以赀之半归兄，而己与弟分其半。处族党敦睦。顺治十三年，建四十八级上茶亭，曰双桂亭。
　　　　嘉庆《黟县志》卷7《人物 尚义》

1083　元昭佘先生文焯(歙县人)，生平质直无回曲。先业仅有居庐，自食其力。壮游江淮，家稍振。既而为鹾使者所知，倚以为重，益韬晦敦朴，不改其度，取与严于一介，虽擅盛名，而所赢不成中贾，梅庄公所建石桥百四十年，而近颓然中断。……于康熙丙午(文焯)鸠工集事，阅三载而始毕。……桥成而家竭矣。
　　　　《岩镇志草》

1084　孙仕铨，字有衡，号毅必。自少英迈，识度老成。贾宛陵时，有县丞被诬赃罪，鬻女以偿。女已字人，不得已谋纳于铨，铨怜丞枉，为偿其金，而还其女。丞罢官贫甚，复资其归计。近居以溪，旧架木桥以通南北，水涨木坏，人以舟济多覆溺，捐四千缗独成石梁，列屋其上，行者息者皆便之。又尝输粟赈饥，荣膺冠带。
　　　　《岩镇志草》

1085　吴昂字若千，侨居芜湖。大江西有石益矶，石骨嶙峋，水涨落不时，行楫误触，其害不测。邑人议造台矶上，用为标识，以费重迄无成议。昂谓众擎易举，道谋恐难成，乃白县官，独力建造。垒石为台，台上立庙建旗，经始于雍正六年十月，至八年三月落成。名其矶曰“永宁”。商舶利赖，尸祝不绝。
　　　　嘉庆《休宁县志》卷15《人物 尚义》

1086　苏源，字于泉，(黟县)赤岭人。贡生。族有子死，而母令妇改嫁者，妇以遗腹不可，源义之，资以生养其亲费。汪某外贾无耗，妇将改适人，源为作家书，并白金寄其家，妇意始定，越三年而后汪归。源经商都昌，有中表假田券，质银而耗于赌，相扭投河，源为赎之。尝往来浮梁、乐平，于南村岭上建凉亭，施茶于三星必，行人便之。又于邑之西武岭建如心亭，修亭至花桥路三十里，于陶岭归路修石桥，计十八洞。源好善不倦，施棺数百具，掩葬邑厉坛露骸。年老居赤岭三十载，村少争讼，乡人俱推服之。
　　　　嘉庆《黟县志》卷7《人物 尚义》

1087　朱德粲，字英三，土元街人。贾于皖，尝成潜山县石梁，造救生船于大江以拯溺。制水桶于皖城以救火灾，并置义地施茶汤，保姜氏子，赎许氏女，义行甚重。
　　　　嘉庆《休宁县志》卷15《人物 尚义》

1088　陈志宏，字谨斋，(清休宁)陈村人，捐职州同。好善乐施，行贾六合县，捐重赀以修学宫，制府尹公以功升隆黉序奖之。村之对河，路通婺源，向募船通济，迄无成绪。独捐田租，立义渡户，名为造船及渡夫工食之费，而岁修亦取给焉。族中无宗祠，独立捐建，并置祭田……子文龙官浙江衢州府通判，封如其官。
　　　　嘉庆《休宁县志》卷15《人物 尚义》

1089　汪琼生，(清休宁)上资人。年十一丧母，父先义久出未归，遂肩贩四方。嗣至池(州)之大通镇，与父遇，因赁居居其父，仍小贩以供菽水。后二十载，父病笃，割股和药以进。及父殁，权攒空地，覆以柴棚，日市贩，夜守柩，如是者三年，镇人愈为感动。年四十方有室，生业亦日起，乃扶榇归里。亲族有枯棺不举者葬之，无力婚配者助之，往皖所经之大洪、流沙等岭，皆独立捐修。岭上施设茶汤，令僧司其事，以济行旅……。
　　　　嘉庆《休宁县志》卷14《人物 孝友》

1090　程国光修箬岭石路。(洪亮吉《更生斋文集 新修箬岭记》)曰：箬岭界宣歙间，为歙、休宁、太平、旌德要道，其高径二十里，逶迤倍之。……程君国光自为诸生时，由歙县赴会城乡试，道常出此，君贫甚，一橐一枥，恒自负载，盖自上岭以至平地凡数百休乃得至焉。目见道行者之难，心窃悯之。自诸生时，已立志修岭上下道，然力不及也。后五举不售，遂儒而兼贾。生计稍裕，即决意为之剃莽凿石，铲峰填堑，危者夷之，狭者阔之，几及百里。以歙石易泐不可用，本山石不足，复日新安江辇载浙石青白坚久者补之。
　　　　道光《徽州府志》卷3

