<!-- { "loadSidebar": true } -->
133　其最相反者则曰：“江淮以南，无冻饿之人，亦无千金之家。”是大不然。无论江东诸县，姑论吾邑，千金之子比比而是，上之而巨万矣，又上之而十万百万矣。然而千金则千不能一也，巨万则万不能一也，十万百万可知。乃若朝不谋夕者则十而九矣。何云“无冻饿之人”哉!嗟夫!吾邑之不能不贾者，时也，势也，亦情也。……今邑之人众几于汉一大郡，所产谷粟不能供百分之一，安得不出而糊其口于四方也。谚语以贾为生意，不贾则无望，奈何不亟亟也。以贾为生，则何必子皮其人而后为贾哉。人人皆欲有生，人人不可无贾矣。故邑之贾岂惟如上所称大都会者皆有之，即山陬海闫孤村僻壤亦不无吾邑之人，但云大贾则必处都会耳。约略而言，亦有五焉：一曰走贩，即太史公之所谓周流者也；二曰团积，即太史公之所谓废著者也；三曰开张，即太史公之所谓陈椽者也；四曰质剂，即太史公之所谓子母钱者也；五曰回易，即太史公之所谓以所多易所鲜者也。而下贾、中贾、大贾、廉贾皆在其中矣。总之则其货无所不居，其地无所不至，其时无所不鹜，其算无所不精，其利无所不专，其权无所不握。而特举其大则莫如以盐旬之业贾淮扬之间而已。……邑之以盐旬祭酒而甲于天下者，初则有黄氏，后则汪氏、吴氏相递而起，皆由数十万以汰百万者。
　　　万历《歙志 货殖》

134　商则本乡者少，而走外乡者多。昔为末富，而今为本富。小者雄一集，大者甲二河，远者逾十年，近者羁浃岁。
　　　万历《歙志 风土》

135　东南称饶，推吾新安。新安千乘六裂，歙休更殖。然皆蒙故业、席余策以称雄爽，幸能自濡，必甘财虏户犬，惴惴然患得失，不知所措。且也此开彼塞，眇儒右贾，纤鄙而歌蟋蟀者岂鲜也。
　　　《休宁西门查氏祠记 查灵川公暨配汪孺人行状》

136　徽州俗例，人到十六就要出门做生意。
　　　《豆棚闲话》第3则

137　……却是徽州风俗，以商贾为第一等生业，科第反在次着。
　　　《二刻拍案惊奇》卷37

138　歙休两邑民皆无田，而业贾遍于天下。自寇乱，破家荡产者大半。夫两邑人以业贾故，挈其亲戚知交而与共事，以故一家得业，不独一家食焉而已。其大者能活千家百家，下亦至数十家数家，且其人亦皆终岁客居于外，而家居者亦无几焉。今不幸而一家破则遂连及多家与俱破。……故合计两邑之民，其有业者大都什不二三，而其失业者什七八焉。计天下郡邑失业之民未有如此两邑之多者。
　　　《金太史集》卷4《与歙令君书》

139　山居十之五，民鲜田畴，以贷殖为恒产。春月持余资出贸十一之利，为一岁计，冬月怀归，有数岁一归者，上贾之所入，当上家之产；中贾之所入，当中家之产；小贾之所入，当下家之产。善识低昂，时取予，以故贾之所入，视旁郡倍厚。
　　　顺治《歙志》卷1《舆地 风俗》

140　徽之山大抵居十之五，民鲜田畴，以货殖为恒产，春月持余赀出贸什一之利，为一岁计，冬月怀归，有数岁一归者。上贾之所入，当上家之产；中贾之所入，当中家之产；小贾之所入，当下家之产。善识低昂，时取予，以故贾之所入，视旁郡倍厚。(原注：明末徽最富厚，遭兵火之余，渐遂萧条，今乃不及前之十一矣。)
　　　康熙《徽州府志》卷2《风俗》

141　新安郡栖万山中，上无金银铜锡之产，户无蚕缫布缕之艺，且远于鱼盐山海，无舟车不利险阻。市民或负贩四方，于其家贾之利亦微矣。挟母或一金，或十金、百金，至筹其子之所获，仅刀锥焉。夫列廛而居，贸易而食，以养父母而蒿其妻子，皆取足焉。甚矣!贾道之难也，为人上者，又从而病之，民其何以堪命耶!
　　　康熙《徽州府志》卷8《蠲赈 赵鹤新安徐公惠贾之碑》

142　天下之民寄命于农，徽民寄命于商。而商之通于徽者，取道有二，一从饶州鄱、浮；一从浙省杭、严。皆壤地相邻，溪流一线，小舟如叶，鱼贯尾衔，昼夜不息。一日米船不至，民有饥色；三日不至，有饿莩；五日不至，有昼夺。今连年饥馑，待哺于籴，如溺待援，奈何邻邦肆毒，截河劫商，断绝生路，饿死万计。……初闻米船过浙，钱塘县遏阻，商人苦累已深。讶之，乃饶州浮梁县殆有甚焉。……其鄱阳地方，以篾绳拦河，五日一开，婪胥吻满乃放舟子，方鼓楫而进，而浮梁县地方两岸林莽张挺掷石以待矣，辱虎撑牙将敢谁何!名为抢米，并货物攫去，稍与争抗，立死梃下，舟亦椎碎。商人赴诉于浮梁，知县反听胥吏拔置，言“贫民无活计，暂借尔商救度。”此言一出，兔胆愈壮，劫杀遍野。
　　　康熙《徽州府志》卷8《蠲赈 汪伟等奏疏》

143　新安多名山，少甫田沃壤，输怖钟釜，粟皆外至，虽贤者不得不趋什一之业，持筹握算，攘攘于存亡得失好恶哀乐间，其不为赐与里华子者多矣。
　　　歙县《丰南志》第4册《季常吴次公六十序》

144　予邑(歙县)编氓贾居十九，其巨者高轩驷马，俨然扌晋绅；次亦沃土自豪，雄资足瞻，自谓无求于人；最次亦逐什一，征贵贱，饱暖其妻孥，而优游以卒岁。
　　　歙县《虬川黄氏宗谱 云景黄翁六十寿序》

145　歙在山谷间，垦田益寡，处者以学，行者以商。学之地自府县学外，多聚于书院，书院凡数十，以紫阳为大。商之地海内无不至，以业盐于两淮为著，此其大较也。
　　　嘉庆《两淮盐法志》卷55《徽州紫阳书院岁贡资用记》

146　徽民有资产者，多商于外。其在籍之人，强半贫无卓锥，往往有揭其敝衣残襦，暂质升合之米，以为晨炊计者，最为可怜。然巨典高门，锱铢弗屑，于是有短押小铺，专收此等穷人微物，或以银押或以酒米押，随质随赎。
　　　《挹奎楼遗稿》卷1《徽州南米改折议》

147　吾州人多客游于外，往往即寄其地之籍以登第仕宦者。京师歙县会馆题名，以本籍列于前，寄籍列于后，此例可谓至当。
　　　《徽州府志辩证》

148　徽之俗，一贾不利再贾，再贾不利三贾，三贾不利犹未厌焉。
　　　光绪《祁门倪氏族谱》卷下《诰封淑人胡太淑人行状》

149　吴士奇言：“洪武中，吴人有沈万三者，以资倾东南，家已籍，顾善自匿，至永乐中，犹称巨富，而尚惴惴惧不保，时入赂贵臣。是时，闾右以赀自焚者，十室而五，即婺之郑氏，故号义门，且几殆，非以干戈初定，恐利雄而为乱资乎。吾县(歙县)多富贾，我吴宗亦稍自给。正德中，扬州守瑶从车驾，为侍卫所困，宗人有景芳者，出橐中千金，各餍其欲，守乃得脱。言未遇时，与景芳相善。而宗人又有名趴者，亦轻财好施，卒以家破，遂为市义者之戒。近国有大役，宗人有持三十万缗佐工者，一日而五中书之爵下。嘉、隆以来，淮南以南，富于财者，贾则山西高氏、宋氏、韩氏，歙县吴氏、汪氏；田则三吴徐氏、杨氏、董氏，迭为消长云。”按：此条可征明时遇富民之苛虐。五中书事，歙志作六中书，言万历间师征关酋，吴养春上疏，愿输纳饷银三十万两，诏赐其家中书舍人凡六人，吴时俸、吴养京、吴养都、吴继志、吴养春、吴希元。明制，中书贵于清制，有由御史翰林迁者。吴氏一朝得其六，故县志列之殊恩传中也。又按：士奇摅举当时富贾，吾歙仅及吴、汪，足征吴汪之富在明称盛，若江氏等殆皆起于清矣。
　　　《歙事闲谭》第4册

150　郡邑田少民稠，商贾四出，滇、黔、闽、粤、豫、晋、燕、秦，贸迁无弗至焉。淮、浙、楚、汉，其迩焉者矣。其拥雄赀者，高轩结驷，俨然缙绅；次亦沃土自豪，奔走才智，而遍植其亲朋；最次且操奇赢，权出纳，翼事拿而橐遗其子孙。然亦固有单寒之子，无尺寸藉而积渐丰裕者；亦有袭祖父成业，未几而贫乏不振者。
　　　《歙事闲谭》第18册《歙风俗礼教考》

151　沈归愚《国朝诗别裁集》选歙人诗，……其选汪于鼎兄弟诗亦多。……《纪岁珠》诗，自注云：“乡邻某，娶妇，甫一月，即行贾，妇刺绣易食，以其余积，岁置一珠，用彩丝系焉，曰纪岁珠。夫归，妇殁已三载，启箧得珠，已积二十余颗矣。诗云：“鸳鸳溪束凫雁鹄，柔荑惯绣双双逐。几度抛针背人哭，一岁眼泪成一珠，莫爱珠多眼易枯。小时绣得合欢被，线断重缘结未解，珠累累，天涯归未归 ”归愚云：“结意不用说尽，婉约可悲。”按“纪岁珠”事，俞曲园采入《春在堂随笔》，云吴牧驺太守仰贤，亦有此诗。
　　　《歙事闲谭》第12册《沈归愚评歙诗人》

152　邑俗重商。商必远出，出恒数载一归，亦时有久客不归者，新婚之别，习为故常。然妇女类能崇尚廉贞，保持清白，盖礼俗渐摩为时久矣。汪于鼎洪度作《新安女史徵》言：“吾乡昔有夫娶妇甫三月即远贾，妇刺绣为生，每岁积余羡易一珠以记岁月，曰此“泪珠”也。夫还，妇殁已三载，启视其箧，积珠已二十余颗。俞曲园樾采其事，入《右台仙馆笔记》，美其名曰“记岁珠”。只此一事，而其时礼教之谨严，生计之迫压，家族之苦痛，交通之闭塞，皆可见矣。其通常三岁一归者，固不敢怨，商人重利轻别离也。
　　　民国《歙县志》卷1《舆地志 风土》

153　(屯溪潘甲娶滴珠为妻，)却早成亲两月，潘父就发作儿子道：“如此你贪我爱，夫妻相对，白白过世不成。如何不想去做生意 ”潘甲无奈与妻滴珠说了，两个哭一个不住，说了一夜话，次日潘父就逼儿子出外去了。
　　　《初刻拍案惊奇》卷2《姚滴珠避羞惹羞　郑月娥将错就错》

154　徽州富甲江南，然人多地狭，故服贾四方者半。土著或初娶妇，出至十年、二十、三十年不归，归则孙娶妇而子或不识其父。
　　　《魏叔子文集》卷17《江氏四世节妇传》

155　烈妇程氏，名再弟，幼知书，适族人黄九叙。九叙客死芜湖，讣闻一恸而绝，绝而复苏者再。乃自为文遣从侄往奠其夫，再拜送之门，绝粒十有七日而卒。其祭夫文曰：“妾薄命，自离襁褓，上失严亲，下鲜兄弟，鞠于二母，笄而适君。君亦孑然当户，夫遭何戚氏之艰，舅姑既丧，家以日微。自去夏君赴湖阴，将别一载。徽人十九为商，虽复暌离，归期可俟，讵谓十五日，七儿还报，君弃妾而逝，使妾闻之崩摧五内也。……
　　　《歙县潭渡杂记 烈妇程氏传》

