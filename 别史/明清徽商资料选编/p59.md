<!-- { "loadSidebar": true } -->
1203　徽著姓推休宁汪。……公讳起前，改麟英，字道叔，瞻阳其别号也。……公仅十龄，值家中落，安人命仲下帷，属公偕季挟箧游湖海间。初楚，次闽，赀稍稍起。而中于火，中山逋中于寇，仍落如前。公益茹檗宣勤，廉五贪三，竟以赀雄闾右。仲亦隽贤书，克副太安人程期意。而公客于外，每念太安人辄顼顼不自得，故还子舍，必偕仲季怡怡食膝前。……仲宦游十数载，一切家政，公实左右之，俾仲无内顾忧，得擅清誉。祠名贤，贻父母令名，公与有功焉。公念赠公(父)早背，丈夫不以儒成名，逐逐泉刀之末，未能以泽及民，乃通籍主幕。莱州豪有力为奸，绳以法。……公故恬谈寡营，迨移襄阳幕，遂返初衣。伯子可铭需次百里，公命蜕故赀与叔可镇客粤，独以下帷课仲子可钦。……伯与叔质剂粤，日以丰涪，将颉颃公于昔。公令推其意佐仲子，使毋内顾忧，如佐仲父焉。公尤负至性，急然诺，赈孤穷……以缓急来，必倾储应或焚券不责偿。……公距生年癸酉，周甲子余五期。
　　　　《休宁西门汪氏宗谱》卷6《参军麟英公行状》

1204　吾乡左儒右贾，喜厚利而薄名高。纤啬之夫，挟一缗而起巨万，易衣而出，数米而炊，无遗算矣。至其子弟不知稼穑之艰难，靡不斗鸡走狗，五雉六枭，捐佩外家，捆脂中井再，乐则乐矣，忧亦随之，虽有江河，漏厄难奉。幸而以赀通籍，得请一官，奉檄而行，奄有民社，视簿领如左券，纳苞苴如子钱。
　　　　《太函集》卷18《蒲江黄公七十寿序》

1205　(江)公讳演，字次义，号拙庵，徽郡歙县人。……托迹淮海间，播迁之余，家亦中颓，而公之志气不少衰。……再游邗上，竭蹶营造，无一宁息处。……惟以济人利物为怀，初无自私自便之念，以故当代名公巨卿，咸倾心款接，而修缟纟宀一[JX-*9]之雅。然公自视拾然，凡与游者无不叹其才识之过人远也。
处家至俭，一布袍屡浣不易，一茧被数十年不更制，非筵宴，尝蔬茹，无脓鲜之奉，有齐晏子风。至于为人排难解纷，扶危持颠，创不朽之举，辄捐千万缗无所吝。广陵尝遭火患，延烧恒数十百家，输赀赈给，且不令受惠者知出何人。族中家庙圮塌，一力修葺，扌裒题壮丽，比昔有加。更构立支祠，以妥先灵，而饬祀事。其族故稠密，饶裕者故不乏，而窭困者亦所在多有，周恤之道，岁有成例。凡冠婚丧葬，力不能举者，厚赠赡之。又设家塾，诲族中子弟，其间文行优长者，择而铎其教。师有常俸，弟有常饩。若乃绌于章句学，而练于经济时务者，则量能而任之。
歙邑处万山中，路最险峻。东界绩溪，山势斗绝，山参嵯盘互。有曰新岭，其险隘尤难名状，即国茂公(演之父)携家避地时所长吁而动念者，公每过必怆然。岭之北有故道，依山傍溪，由镇头趋孔灵约三十余里，明季贼寇蜂起，郡人议舍平陆而僻险蜓，新岭之号始著。而下路梗塞，为行旅者苦，百年内过大半矣。岁甲戌，公请于督抚，捐金开凿，凡驿汛、寺观、茶庵之设，四五年间约费数万金。由是往来络绎，坦夷自由，迥非昔比，事载省通志中。郡北万年桥圮废，捐金倡修。金陵燕子矶关帝庙年久倾颓，为之重修。扬州下河多水患，尽策拯救。岁己未，大旱，伍佑至东河百二十里，川原夙竭，转输失利，公输帑浚之。至如施木畸、恤饥寒，凡所以燠庥夫斯人者，靡不备至。或亲串中有通方致远者，力为培植。或缓急相通，必应所请，逆知券不能偿，则或退或焚，以安其心。慈祥深厚，重义轻财，虽平原、孟尝，可以不愧。而肝胆谊气，骨鲠性成，面折人过，尤有汲长孺之风焉。尝逢翠华南幸，公跪迎于门，蒙温语相劳，公癖癖奏时，天颜大霁，赐以宸翰克食，亦异数也。公生于崇祯丁丑，卒于康熙庚寅，年七十四岁。由太学生考授州同知，敕封征仕郎、内阁中书。
　　　　歙县《济阳江氏族谱》卷9《清诰赠光禄大夫演公原传》

1206　府君姓吴氏，讳钅丙，字岘山，号嵩堂，歙之丰南人。……会大伯父早卒，而王父治鹾汉皋。……遂与三叔父分任其事。……
府君以附贡生循例捐候选道，加四级，诰授资政大夫。翠华南巡，承办文房差务，恩加顶戴一级，复邀荷包、银锭、貂皮、文绮、藏香、克食之赐。丁丑，翠华再莅，又蒙恩加一级。壬午，复蒙赐宴天宁寺，盖异数也。癸巳，以输饷议叙蒙恩加六级。府君每荷宸光，辄率不孝(吴绍唔)等望阙谢恩，勉以读书报国。迨不孝唔成进士，蒙恩授武英殿总校官，以书戒曰：“汝膺是职，人以为喜，我以为忧。古云校书如扫落叶，汝宜竭心力图之。未求邀功，先求免过。”不孝唔至今铭之衣带间不敢忘。而不孝浣(吴绍浣)成进士，蒙恩授馆职，自虑少不更事，特请假南旋，亲聆诲迪。方冀趋庭，日有所闻，得以免于罪戾，而天降之罚，不自殒灭遽延于府君。自今以往，不孝唔、浣等虽忝窃天禄，复何为哉!……府君生于康熙四十七年……卒于乾隆四十三年……
　　　　《丰南志》第5册《皇清附贡生诰授资政大夫候选道加四级恩加顶带一级又恩加一级议叙加六级显考嵩堂府君行述》

1207　江春，字颖长，号鹤亭(歙县人)。性警敏，少攻制举，为王已山太史弟子。辛酉乡闱，以兼经史呈荐，额溢弗捷，弃贴括治禺策业。练达多能，熟悉盐法，司鹾政者咸引重，俾综商务，勤慎急公。上六巡江南，两幸山左，祗候供张，胥由擘画。尝于金山奏对称旨，解御佩荷囊，面赐佩带，晋秩内卿，于净香赐金玉器玩，并御书“怡性堂”额，康山则两蒙特幸焉。乙巳庆元，恭赴千叟会，与族兄进同与宴，锡仗帑舒运恩数异常等，人以为荣，盖由公实心报称。逢大典礼暨工、赈、输将重务，殚心筹策，靡不指顾集事，故独契宸衷也。当提引事发，人情危惧，公毅然赴质，比廷谳，惟自任咎，绝无牵引。上识公诚，置商不问，保全甚众。内监张凤盗销金册，畏罪南逃，公踪迹遂得之。上谓尽心国事，特宣温旨，加授布政使衔，荐至一品，此其大端也。他如建宗祠、整书院、养老周贫，及一才一技之上，望风至者，务使各副其愿。其敦本尚义，又族戚宾朋所共钦者。年六十九，无疾终。
　　　　《橙阳散志》卷3《人物 义行》

1208　君讳鉴元，字允明，号谏江，又号余圃。先进以盐旬自歙迁仪征，迁江宁，迁扬州，皆占籍焉。……先生总司鹾事十余年，诰授通议大夫，候撰道。乾隆五十五年，入京祝万寿，加一级，召预千叟宴，赐御制诗及粟帛；又以输军饷一万两以上，议叙加五级，覃恩诰封中宪大夫、刑部山东司员外郎。
　　　　《歙事闲谭》第25册

1209　(江登云，歙县人)十六岁从兄客鄱阳。予族多治禺旬业，时勉亭公司饶埠鹾务，深器公之才识，尽假手焉。公意殊不自得，尝语人曰：“丈夫志功名为国家作梁栋材，否亦宜效毫末用，宁郁郁侪偶中相征逐以终老耶!”……
公入武庠，丁卯领乡荐，连第进士，膺殿廷选，侍直禁卫，恭慎称职。……
辛未岁饥，流亡夹道，公寓书邗上族人，筹策救荒，得醵金若干，买谷赈乡里。……
公自甲午迄丙申，三膺朝命，署南赣都督。……生康熙丁酉正月三十日申时，卒乾隆戊戌七月初九日。
　　　　歙县《济阳江氏族谱》卷9《清覃恩累晋武功大夫袁临时将署南赣总兵官登云公原传

1210　(许蘧园，清康熙乾隆间歙县人)初试陶朱策，拥多财，辄以利济并为，三党亲族赖以沾溉。而先生俯视持筹取盈，第偶然借径，非其好也。壮岁通籍部曹，综理周详，出人意表，如太阿出匣，光不能掩。既秩满出守楚邦，旋镇抚四郡，再摄大观察，秦镜高悬，庭无滞狱，楚人惊以为神。
　　　　《重修古歙东门许氏宗谱》卷10《蘧园许君六十寿序》

1211　汪尚广，字大中，岩镇人。勇于从义。时歙河淤塞，尚广请于官首倡疏浚，至今赖之。先是尚广祖诚义因赋役繁重，有免征之请，有司不能行。里中尤苦丝税，尚广控于大司农，奏悉平之。郡守董石表其庐曰“世德重光”。客武林时，开商籍，浚运河，立义仓，修道路。执政上其事于朝，予爵一级，事详《陶望龄集》。
　　　　民国《歙县志》卷9《人物 义行》

1212　鲍光猷，字立勋，(歙县)蜀源人。性孝友，多才能，佐兄弟甸治鹾维扬，上官知其贤，凡事皆与规画。博施泛爱，情谊周浃，里中诸利益事，悉赞其兄为之。后货殖增于前数倍，举归于兄，不私其子。乾隆甲辰，翠华南幸，赐御书“福”字。庚戌，恭祝万寿，由候选布政司理问加顶带一级。光猷感激图报，常戴星出入，积劳致疾，卒。
　　　　民国《歙县志》卷9《人物 义行》

1213　乾隆二十七年二月十四日奉上谕：朕此南巡，所有两淮商众承办差务，宜沛特恩，以示奖励：其已加奉宸苑卿衔之黄履暹、洪征治、江春、吴禧祖各加一级。已加按察使衔之徐士业、汪立德、王勖俱著加奉宸苑卿。李志勋、汪秉德、毕本怒、汪焘著各加按察使衔。程征升著赏给六品职衔。程扬宗、程峨、吴由玉、汪长馨俱著各加一级。钦此。
　　　　光绪《两淮盐法志 王制门 德音上》卷6

1214　吴永亨，字咸吉，(清休宁)和村人。性孝友，父业浙盐，……初捐州同，封父母，加捐通判，以子树卓布政司理问，加二级。又塘工议叙随带加二级，赠朝议大夫。
　　　　嘉庆《休宁县志》卷15《人物 乡善》

1215　何永昌，字思敏，(歙县)畜券人。贾于广济县之武穴镇，见义必为。尝伐石江西彭泽县之梧桐岭，建太平庵于其上，构茶亭以荫谒者，施田亩以资僧禀，修黄州之牛关矶庙，设救生船，掩埋广济午山湖灰劫场之暴露。广济令陈某失上官意，将以亏帑劾，弛囊金六千助之，事乃解。在武穴镇数十年，施粟设浆，有“何善人”之目。《广济邑志》备载其善行于《流寓》中。后援例铨授贵州思州府知府，甫莅任，忽膺心疾，遂以宽慢镌级，遣戍。子秉杼，字星坦，随以行，冒霜雪，越险阻，抵戍所。逾年父卒，孑身边域，泣血治丧，扶柩归葬。
　　　　民国《歙县志》卷9《人物 义行》

