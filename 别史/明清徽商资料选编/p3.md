<!-- { "loadSidebar": true } -->
38　宋徽宗以苏合油溲烟为墨，后金章宗购之，黄金一斤，才得一两，可谓好事极矣。近代惟新安罗龙文所作，价逾拱璧。即一两博马蹄一斤，亦未必得真者，盖墨之能事毕矣。新安人例工制墨，方于鲁名最著，汪太函司马与之连姻，奖饰稍过，名振宇内，所刻《墨谱》穷极工巧，而同里程君房几超而上之。两人贸首深仇，程墨曾介内臣进之今上，方愈妒恨。程以不良死，则方力也。程亦刻《墨苑》，斗奇角异，似又胜方，真墨妖亦墨兵矣。孙司礼隆，在江南所造清谨堂颇精，以出内臣手，不为银泓所贵，然入用自佳。今徽人家传户习，凡程郑素封，竟造墨馈遗，为朱提紫磨伴侣。诸贵人轻之，囗置高阁，间以给佐掾舆藿急需。文房雅道，扫地尽矣。
　　　《野获编》卷26

39　徽墨，安徽徽州府所产。古人制墨，率用松烟，汉取诸扶风，晋取诸庐山，唐则易州上党。知李超徙歙，张谷徙黟，皆世其业，于是始有徽墨，以至于今。
　　　《清稗类钞》第45册《物品类》

40　歙工首推制墨，而铜锡竹器及螺起诸品，并号精良。若罗经日晷，则奇巧独擅矣。墨工惟歙最著，以流传有自也。南唐李超及其子廷邦始作，宋时潘谷继之。嘉靖后，若罗小华、程君房、方于鲁、吴去尘，皆名重一时。半螺寸趴，珍同拱璧。而国朝之贡上方，邀宸鉴，则有曹素功。此外擅名墨薮者，尤不下百数十家，胥能行世传远。夫文房精玩四，而婺之砚、歙之墨，徽居其二，讵不韪哉。
　　　《歙事闲谭》第18册《歙风俗礼教考》

41　婺源研，唐开元中，因猎人叶氏逐兽至长城里，见迭石如城垒状，莹洁可爱，因携之以归，刊粗成研，温润大过端溪者。后数世，叶氏诸孙，持以与令，令爱之，访得匠手，琢为研，由是天下始传。南唐元宗精意翰墨，歙守献研，并荐研工李少微，国主嘉之，擢为研官，令石工周全师之，其后匠益多。今全最高年，能道昔时事，并召少微之孙，明访伪告不获。今山下叶氏繁息几数百户，乃猎者之孙也。(原注：唐积《婺源研图谱》)
　　　淳熙《新安志》卷10

42　唐侍读《研谱》云：二十年前颇见人用龙尾石研。求之江南故老云：昔李后主留意翰墨，用澄心堂纸、李廷邦墨、龙尾研，三者为天下冠，当时贵之。自李氏亡，而石不出，亦有传至今者。景中，较(校)理钱仙之等守歙，始得李氏取石故处。其地本大溪也，常患水深，工不可入。仙之改其流，使由别道行，自是方得之。后其人病其须索，复溪流如初，石乃中绝。邑官复改溪流，遵钱公故道，而后所得尽佳石，遂于端石并行。按图经龙尾山在婺源县长城里，虽多故坑，无有石出。环县皆山也，石虽出他山，实龙尾之支脉，俱得谓之龙尾。
　　　淳熙《新安志》卷10《歙研说》

43　婺源砚，在唐开元中，猎人叶氏逐兽至长城里，见叠石如城垒状，莹洁可爱，因携以归，刊粗成砚，温润大过端溪。后数世，叶氏子孙持以与令，令爱之，访得匠手，斫为砚，由是山下始传。至南唐元宗精意翰墨，歙守又献砚，并蒸(荐 )砚工李少微，国主嘉之，擢为砚官，令石工周全师之。尔后匠者增益颇多，今全最高年，能道昔时事，并召少微孙，明访伪诰不获。传多如此。今山下叶氏繁息几数百户，乃猎者之孙。
　　　《歙州砚谱》

44　唐侍读《砚谱》云：二十年前，颇见人用龙尾石砚，求之江南故老，云：昔李后主留意翰墨，用澄心堂纸、李庭疥墨、龙尾砚，三者为天下冠，当时贵之。自李氏亡而石不出，亦有传至今者。景中，校理钱仙芝守歙，始得李氏取石故处。其地本大溪也，常患水深，工不可入，仙芝改其流，使由别道行，自是方能得之。其后县人病其须索，复溪流如初，石乃中绝。后邑官复改溪流，遵钱公故道，而后所得尽佳石也。遂与端石并行。按图经，龙尾山在婺源县长城里。唐开元中，叶氏得其地，尝取石为砚，不见称于世，故无闻焉。苏易简《砚谱》云：龙尾山石亚于端溪，今虽多故坑，无有石出。环县皆山也，而石虽出他山，实龙尾之肢脉，俱得谓之龙尾。
　　　《歙砚说》

45　苏易简《文房四谱云》：“今歙州山有石，俗谓之龙尾石，亦亚端溪。若得实心巧匠，就而琢之，贮水处圆转如涡旋可爱”。
　　　光绪《婺源县志》卷64《通考 佚事》

46　砚石出婺之龙尾山，而曰歙砚，以婺固古歙州地也。至谓产歙狱井中，则诞矣。盖土人称石之腴美者曰肉石，称砚坑曰石井，因误以为狱井耳。
　　　《歙事闲谭》第18册《歙风俗礼教考》

47　一统志称砚品有五：一曰眉子石，有七种；二曰外山罗纹，有十三种；三曰里山罗纹，有一种；四曰金星，有三种；五曰驴坑，有一种。总谓之龙尾石。大抵歙石之珍，以青绿晕多金星者为上。郡志又称：有刷丝石、枣心石、小斑纹、粗罗纹、细罗纹、瓜子纹。然惟以出深溪者为上。自南唐置歙砚务，搜取殆尽。今佳者不可得。
　　　光绪《婺源县志》卷64《通考 佚事》

48　唐积知婺源，著《婺源研图谱》云：婺源研，在唐开元中，因猎人叶氏，逐兽至长城里，见垒石如城垒状，莹洁可爱，因携之归，刊粗成研，温润大过端溪。后数世，叶氏孙持以与令，令爱之，访得匠手，琢为研，由是天下始传。南唐元宗精意翰墨，歙守献研，并荐工李少微，国主嘉之，擢为研官，令石工周全师之。其后匠益多，今全最年高，能道昔时事，并召少微之孙，明访伪告不获。今山下叶氏繁息几数百户，乃猎者子孙也。今砚山下鲍氏居之。
　　　光绪《婺源县志》卷64《通考 佚事》

49　歙砚产婺源东乡龙尾山，亦名砚山。其所出之溪为歙溪，故以歙名之。亦犹端砚之产自端，而以端砚名也。俗传产歙县监狱井中，系无稽之谈。又按徽州古称歙州，至宋始改称徽，唐李后主采璞芙蓉溪(即歙溪)，得一石异而取之，琢为砚，现天碧色，中含金星眉纹，歙砚之名遂遍天下。宋苏东坡《龙尾砚歌》有云：“君看龙尾岂石村，玉德金声寓于石”。又云：“锦茵玉匣俱尘垢，捣练支床亦何有”。一再表彰，其名益著。芙蓉溪有上坑、中坑、下坑、里坑、金星坑，皆为李后主所发现，其中以金星眉纹为贵，罗纹次之，而庙前青尤为难得。眉纹如人之眉，骤视之作作有芒，以手摩之，则温润如玉。其寻常出，亦铿然作金声，最易识别，细腻发黑，品之贵于端砚者以此。
　　　《杂记 歙砚》


索引：
50　53　122　133　143　278　487

第二节　风俗习惯

50　其(新安)人自昔特多以材力保捍乡土为称，其后寝有文士，黄巢之乱，中原衣冠，避地保于此，后或去或留，俗益向文雅，宋兴则名臣辈出。其山挺拔严厉，水捍洁；其人多为御史谏官者。山限壤隔，民不染他俗，勤于山伐，能寒暑，恶衣食，女子正洁，不淫佚；虽饥岁不鬻妻子，山谷民衣冠至百年不变。自唐末，赋不属天子，骤增之，民则益贫。然力作重迁，犹愈于他郡。比年多徙舒池无为界中。歙为负郭县，其民之弊，好为人事，泥葬陇卜窆至择吉岁，市井列屋，犹稍哆其门，以情吉向。休宁俗亟多学者，山出美材，岁联为桴，下浙江，往者多取富。女子始生，则为植木炎占，比嫁斩卖以供百用，女以其故或预自蓄藏。始秦黟地广，今更为小县，俗淳俭。绩溪俗有二，由徽岭以南，壤瘠赋重而民贫；其北，壤沃赋平，人有余，则柔循，然愚民嗜储积，致不欲多男，恐子益多而赀分始少。苏公谪为令，与民相从为社，民甚乐之。其后，里中社辄以酒肉馈长吏，下及佐史，至今五六十年，费益广，更以为病。婺源阻五岭，其趋鄱阳径易。唐末常使总浮梁德兴诸县盐榷，且专其兵，与鄱通封疆，则民俗近之。前世贤吏，多表其民之良以为劝。祁门水入于鄱，民以茗、漆、纸、木行江西，仰其米自给。俗重蚕，至熏浴斋洁以饲之，此其大凡也。
　　　淳熙《新安志》卷1《风俗》

51　徽之山大抵居十之五，民鲜田畴，以货殖为恒产。春月持余赀出贸什一之利，为一岁计，冬月怀归，有数岁一归者。上贾之所入，当上家之产；中贾之所入，当中家之产；小贾之所入，当下家之产。善识低昂，时取予，以故贾之所入视旁郡倍厚。(原注：明末徽最富，遭兵火之余，渐逐萧条，今乃不及前之十一矣。)然多雍容雅都，善仪容，有口才，而贾之名擅海内。然其家居也，为俭啬而务畜积。贫者日再食，富者三食，食惟疒粥，客至不为黍，家不畜乘马，不畜鹅鹜。其啬日日以甚，不及姑苏之间诸郡，产相十而用相百，即池阳富人子，犹不能等埒，而反以富名，由为贾者在外售虚名云(原注：徽人居于维扬、苏松者未尝贫，但其生平不一至故乡，而居徽地者反受富名之累，不惟贫民，并官于此土者，亦且累于地方之虚名。留心民瘼者，尚其念之。)当其出也，治装一月，三十里之外即设形容，器新服，饰冠剑，连车骑，若是者将以媒贷高赀，甚至契领官货。诸见者落落就目，徽多富贾，不知既也不能偿责，坐是蒙罪戾者比比皆是。汪京兆循曰：“徽之贾售虚名而受实祸。”其信然哉。
……
女人犹称能俭，居乡者数月，不占鱼肉，日挫针治缝纫绽，黟祁之俗织木棉，同巷夜从相纺织，女工一月得四十五日。徽俗能蓄积，不至卮漏者，盖亦由内德矣。
　　　康熙《徽州府志》卷2《风俗》

52　客曰“……夙闻歙之风俗富厚，今何如乎 ”对曰：“歙之视他邑有异也，人尚气节，民素朴淳，语音不一，嗜欲靡同。西北好饰而柔雅，东南守约而俭勤。刀耕火种，妇子苦营，无骑徒步，衣食鲜丰。宁甘斗讼，好义故争。不惮卜兆，厚亲是存。闰岁驱疫疠而赛社，三月泛龙舟以招魂，此其大略也。今俗不古若，而又多游惰之子，刚愎之徒，是冒富厚之名，而鲜富厚之实，亦何足以语于此哉!”
客曰：“子言何伪也，不见夫今之操奇赢以相夸咤者乎 皆新安之豪华，安谓其不富厚也。”对曰：“田为恒产，歙山多而田少，况其地瘠，其土驸刚，其产薄，其种不宜稷粱，是以其粟不支，而转输于他郡，则是无常业而多商贾，亦其势然也。矧近者比岁不登，鲜不益窘矣。兵燹之余，日不能给矣。而又重之以徭役，愈不能安矣，又安能不以货殖为恒产乎 是商以求富厚非席富厚也。”
