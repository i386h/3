<!-- { "loadSidebar": true } -->
1022　万松岭，歙人汪应庚所建。……应庚，字上章，号云谷，人因是岭称之为万松居士。居扬州，字素丰，好施与，如煮赈施药、修文庙、资助贫生、赞襄育儿、激扬节烈、建造船桥、济行旅、拯覆溺之类，动以十数万计。与朱与白、吴步李齐名，当事闻于朝，赐光禄寺卿。乾隆五年，民饥，两淮立八厂，应庚独力捐赈，活数十万。台省入告，贞珉于蜀冈之颠。
　　　　《扬州画舫录》卷16

1023　汪应庚，字上章，(歙县)潜口人。业鹾于扬，遂籍江都。富而好礼，笃于宗亲。雍正九年，海啸成灾，作糜以赈伍佑卞仓等场者三月。十年、十一年，江潮迭泛，州民仳离，应庚先出橐金安定之，随运米数千石往给。时疫疠继作，更设药局疗治。十二年，复运谷数万石，使得哺以待麦稔。是举存活九万余人。又于邻邑之丹徒、兴化并输粟以济。大吏上其事，特授光禄少卿。郡邑屡举乡饮宾，辞不赴。又尝出五万余金，建府县学宫，以二千余金制祭器、乐器。又出万三千金，购腴田，归诸学，以所入供岁笨。又助乡比试士资斧，至今永著为例，士人称为“汪项”。乾隆三年，岁饥，首捐万金备赈，及公厂煮赈。期竣，更独力展赈八厂一月，所赈至九百六十四万一千余口。又兴复平山堂，栖灵寺，建五烈祠，并为请旌表其墓。在城贞节祠亦增修焉，见《淮海英灵集传》。按：上章名不甚著，而博施如此，其行谊以超江、鲍诸商之上矣，应表而出之。
　　　　《歙事闲谭》第13册

1024　乾隆三年十月盐政三保奏：据众商以扬郡被旱，愿设八厂煮粥，自本年十一月起至次年二月止，共捐银十二万七千一百六十六两有奇；又商人汪应庚独捐银四万七千三百一十两有奇，请给议叙嗣子。乾隆十一年七月经部覆准，分别议叙有差。
　　　　光绪《两淮盐法志》卷146

1025　乾隆七年九月盐政准泰奏：淮南商人汪应庚以扬水灾捐银六万两，两淮商人黄仁德等公捐银二十四万两。奉旨：若加恩议叙。钦此。
　　　　光绪《两淮盐法志》卷146

1026　载盛宏，字士宽(婺源)长溪人。乾隆辛未，乡邻遏籴，贫民难举火，宏适江左买米归，尽散之，不取值。甲戌岁，族不戒于火，延烧左右邻，宏屋亦烬，将白石坞杉木任人伐取，不校。村居四面皆峻岭，宏倡捐修理成坦道，人甚德之。
　　　　光绪《婺源县志》卷32《人物 义行》

1027　惠济仓，在府城天宁寺前，乾隆十六年旱饥，太守何达善劝阖邑绅士醵金籴运济民，又札募歙人士之商于淮者输其力之所及，得六万金，买谷积贮，建仓六十间，遴才干之士经纪之。
……按：乾隆三十一年，知府李嵩禀称，现管各董事均已届满，间有家道消乏势难管理，久经饬令举报，并无愿管之人出为承认。窃查惠济仓存有原本三万两有余，详定发典生息，周年七厘起息，其利本轻，典商又系家道殷实之人。应请将仓谷三万担，即令领本典商各照银数多寡分管谷仓，以利息之轻余，补谷仓之折耗，自难推诿。奉督宪高、抚宪冯、藩宪富俱批准如议办理。自此以后仓谷三万石，俱系典商经理，较之绅士更加妥协矣。
　　　　道光《徽州府志》卷3《营建志 仓局》

1028　乾隆十七年歙绅《捐粜碑记》，郡守何公达善撰。(碑文从略)捐输者吴基本……(21人)扬商吴禧祖……(19人)共捐银三万两。
　　　　《丰南志》第10册

1029　乾隆十六年辛未夏，旱，商贩不通，米谷腾贵，前郡守济源何公既劝谕绅士出谷平粜，以纾一时之困，因又驰书淮扬各绅商谋所以为积储经久之计，由是绅士程扬宗等相率乐输银六万两上之于府。何公以三万两发典生息，以三万两买谷建仓贮之，视谷之贵贱而以时出入焉。详请前抚宪卫奏闻，准行所谓惠济仓也。历十余年仓储既裕，生息银两亦倍于前，前守诸城李公据商人方承绪等议，将余息银照江苏之例建男女普济二堂以收恤茕独，禀督宪高、抚宪冯批饬查议。议未上，而李公卸事，越峨徐公继之，乃条列章程具详兴建。抚宪富闻于朝，并请即名惠济堂，以无失各商原捐本意，蒙奖许焉。
　　　　民国《歙县志》卷15《艺文志 惠济堂记》

1030　鲍漱芳字席芬，志道(即鲍肯园，乾隆时为两淮总商)子。幼随父扬州理盐旬紊紊有声。父病疡，衣不解带者累月。父殁，佥举甲商。嘉庆八年，川楚陕三省贼平，漱芳集众商输饷。奉旨，从优叙盐运使职衔。十年夏，洪泽湖涨决，车逻、五里诸坝灾民嗷嗷待食，漱芳集议公捐米六万石助赈。得旨，俞允。遂于各邑设厂，并赴泰州恭亲督视。是年，淮黄大水，漫溢邵伯镇之荷花塘，漱芳倡议仍设厂赈济，并力请公捐麦四万石展赈两月，所存活者不下数十万人。方议坝决时，高堰抢险，护坝甚急，秋后全河溜势将改由六塘河从开山归海，漱芳集众输银三百万两以佐工需。又芒稻河为洪泽湖之委，制府铁保，亟谋疏浚，漱芳捐银六万两以济工用，又捐银五千两助浚沙河闸。漱芳于运盐水道暨诸水利孜孜讲求，洞悉利弊，以屡次捐输，迭奉恩旨，从优议叙，加十级。家居敦本尚义，修里社、筑水券、置义学、修新岭、修王干阳溪清水塘丛山关诸道路，益惠济堂义冢地，周助婚葬，义行不可枚举。并遗命其子均捐修府学，创建府学西偏久圮之忠烈祠。
　　　　民国《歙县志》卷9《人物志 义行》

1031　鲍峻，字清誉，新馆人。家贫好义，后业浙鹾，赀渐裕。尝捐屯饷、设义仓、助军需，浙抚上其事于朝，迭邀恩奖。子魁，字翰宣，好施予，亦如其父。乾隆甲子，洪水，田禾漂溺，岁饥，魁捐籴以济乡里，全活甚众。又伐石邑东孔道十余里，成坦途。
　　　　民国《歙县志》卷9《人物志 义行》

1032　朱继楫，字汉骞，(休宁)长丰人。太学生。奉母孝，事兄继松、继桂恭谨诚笃。尝游商于濑水。乾隆丙申，值岁大饥，邻境阻籴，楫独力呈请大宪出示开禁，复首捐赀平粜助赈。
　　　　嘉庆《休宁县志》卷15《人物 乡善》

1033　吴钟，字方繇，丰南人。候选光禄寺署正。业鹾汉阳，理繁治剧，众多赖之。乾隆十六年饥，郡守何达善劝谕平粜，有余粟贮仓。明年多逋赋，钟请于邑令，以其粟代输民逋。
　　　　《丰南志》第3册《人物 义行》

1034　嗣于乾隆十七年内有在扬徽商程扬宗感沐圣化，念切桑梓，乐输银六万两，以一半先为买谷积贮，以一半交典生息为将来增贮之计。
　　　　民国《歙县志》卷15《艺文志 惠济仓题疏》

1035　方安栋，字国柱，(清休宁)珊溪人。贸易湖北。乐善好施，尝修道路，置义渡，乡党有贫乏者，竭力周恤。子世燧继父志，力行善事。乾隆丙午，蕲水县饥，燧捐赀赈济，活人甚众，邑令给以“义恤乡邻”匾额。事载《蕲水县志》。
　　　　嘉庆《休宁县志》卷15《人物 乡善》

1036　罗福履，字绥来，呈坎人，迁(歙县)岩镇。乾隆末治商业于如皋，以才智忠信交其贤豪。乾隆四十九年，江北大旱，建工赈之策，躬督之，活饥民数千。嘉庆十九年又旱，平价出所储麦，捐二万余金，如皋人至今德之。
　　　　民国《歙县志》卷9《人物 义行》

1037　陈启元，字乾若，(歙县)石门人。……乃长服贾苕蒉，家业稍裕，遂创建宗祠，修桥砌路。邻山有盗租与棚民者，吁于官，请禁约之。乾隆五十三年，霉雨兼旬，米价腾贵，出谷平粜，全活甚众。内兄无嗣，力为续娶，生二子，为延师肄业，抚至有成。
　　　　民国《歙县志》卷9《人物 义行》

1038　余文彬，字自英，市南人。太学生。父雅好义乐施，文彬继之。有族叔落魄在外，五子已鬻其三，彬闻遣人觅归，并割己赀与之抚养。……贾于衢，值岁饥，民相抢夺，总戎闭城，将授甲，时宰西安者歙人许执中，彬急觅之，谓连赈平粜可弥变，愿先出粟二百石为诸商倡，许韪之，言与总戎。后果以平粜怙服。又于航埠造渡济人，捐田为经久费，衢人德之。
　　　　嘉庆《绩溪县志》卷10

1039　王一泗(清婺源人)，……商江右，饶邻婺界，商贾云集，素无会馆，泗捐重赀倡建，以便婺商。癸亥(嘉庆八年)大饥，又力襄平粜，经理详慎。张邑侯嘉其好义急公。
　　　　光绪《婺源县志》卷33《人物 义行》

1040　吴光祖，字自烈(清休宁人)。性慷慨，重然诺。尝贾阳羡，值岁大耸，买谷百石平粜，贫民不能自存者，贷以值，谷尽又设粥以赈之，阳羡民目为“休宁吴善人”。有族人曰以华者，假白金三百，后华死，贫不能偿，遂以券还其子，复赠金二十，使之受室。族人贫不能葬及有志读书而无力者，必周之。
　　　　嘉庆《休宁县志》卷15《人物 乡善》

1041　程德基，字时履，(歙县)槐塘人。贾于江西，赀仅中人。嘉庆三年，广信饥，德基捐赀倡议平粜，全活无数。事载《广信府志》。其年秋旋里，复倡赈里中饥，发米独赢。后赴广信，道经开化，山水陡发，自桃林至霞山数十里，路尽圮，出千缗，证治之，又修里中大田券桥头、开正府八、上自大柏塘下至牌楼下路。
　　　　民国《歙县志》卷9《人物 义行》

1042　齐兆传，字继薪，(清婺源)冲田人。……家贫，经商浮乐，渐饶裕，善体亲心，以二兄拙于持筹，同居十载，分巨赀以济。嘉庆甲戌，大水，独力创置义仓，里无饥人。凡救灾捍患，皆先为族周防，事至力任之，不惜劳费。邑侯黄额以“乐善好施”。
　　　　光绪《婺源县志》卷35《人物 义行》

1043　姚嘉全，字瑞武，(黟县)城西溪南人。贾于衢之常山，嘉庆甲戌、乙亥，迭赈岁饥。道光中，衢饥，捐银三百助赈。浙江巡抚奏给九品。
　　　　同治《黟县三志》卷7《人物 尚义》

