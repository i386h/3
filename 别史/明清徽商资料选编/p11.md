<!-- { "loadSidebar": true } -->
202　程文傅，字仲熙，(明歙县)东关人。曾祖币官运使。祖宗哲象山县知县。父道中中书舍人。世为廉吏，币、宗哲殁至不能买山葬，葬县郊义冢地。道中殁京师，文傅时六岁，闻讣哀号，许文穆挈其柩以归，文傅迎葬无失礼。顾无一椽之屋，一亩之田，乃至扬州，徙业盐旬。母病，侍药半岁不怠，至防股以进，乃卒，叹曰：“吾所以远服贾者为养母也，今复何求”。岁凶，出粟千斛赈饥，有误就盗食者，有司擒获，怜而白之，全活甚众。葬族人十有七，捐千缗脱友人于狱，助人婚嫁，修治桥梁道路，生平惟以利物济人为务。年八十将卒，置酒召亲知为别，取负券焚之。诫子谦等曰：“继志莫如读书，荣名之来，听之而已”。
　　　民国《歙县志》卷8《人物志 孝友》

203　赵相，字渡南，(明末休宁)汊口人。幼贫负贩孝养，一日远负米惫甚，憩道旁草舍，有妪啜以浆，乃能前。……中年业隆起，居邑城西，性质直，然诺取予不苟，业鹾两浙，推为祭酒。
　　　康熙《休宁县志》卷6《人物 笃行》

204　(汪)材，字世用，号东源。……早岁丧父，与兄标营商于亮，历任艰苦，创业于家。不惮勤，观其自律之善，则居安佚而志在辛勤，处盈余而身甘淡泊。……
　　　《汪氏统宗谱》卷31

205　洪德佛，字公胜，号慎斋(乾隆婺源人)。……幼值贫苦，饔飧不继，兄弟力食，孝养双亲。壮游吴楚，服贾牵车，家道渐裕。……居金陵，遇事耿直。
　　　婺源《碴煌洪氏统宗谱》卷59《德佛公传》

206　公姓鲍氏，讳志道，字诚一，自号肯园，安徽歙县人。……歙人多外服贾，其贫者趋事尤蚤，以是公七岁读书，年十一即弃家习会计于鄱阳，顷之转客金华，又客扬州之颗茶场，南游及楚，无所遇。年二十，乃至扬州佐人业盐。所佐者得公起其家，而公亦退自居积，操奇赢，所进常过于所期，久之大饶，遂自占商数于淮南，不复佐人。
　　　歙县《棠樾鲍氏宣忠堂支谱》卷21《中宪大夫肯园鲍公行状》

207　公讳文广，字良材，号柏源。……时家贫，辟纟卢礼师以课公，而衣食亦资以出。公一日泣曰：“吾为人子不能养母，顾使母养耶!我生之谓何” 乃弃儒就商，日夜淬励，惟以母劬劳忧涉，旬岁遂能立门户。……公读鲁论，感“父母在不远游”之语，故经营江湖，每岁必一归，或再归焉。……尝与兄文卿公合赀商游，必居其兄于逸而以劳自任。兄每慰之，公曰：“服劳弟子职也，愿兄无爱焉”。
　　　《新安歙北许氏东支世谱》卷8《柏源许公行状》

208　章馨，字景宁，由吏员例授登仕郎。正直冲和，秉公喻义。家故贫，遗田仅二、三亩，苦不给。商贩宛陵，以济家需，勤劳积聚，增置田念余亩，不有私财。
　　　绩溪《西关章氏族谱》卷24《家传》

209　江应萃，字叙五，(婺源)江湾人。兄弟六，萃居三。因贫，往浮镇为佣。积累有赀，自开磁窑，念兄弟株守，贻亲忧，遂以陶业基本让诸昆季。
　　　光绪《婺源县志》卷28《人物 孝友》

210　李士葆字养辉，(婺源)理田人。家故贫，弱冠佣工芜湖，备尽辛劳。中年贷本经商，家道隆起。……性慷慨赴义，芜湖建会馆，倡输千余金，秉公任事，交游咸器重之。子天本、天干克继父志，输本邑城垣银八百两，凡桥梁亭渡无不捐资襄助。葆寿至八十九，道光御极，恩授八品。
　　　光绪《婺源县志》卷34

211　李振煌，字宪文，(清婺源)松山人。从九品衔。幼出绍伯父，微有赀财，生父性豪爽，恒为人称贷，辄鬻产以偿。既而窘迫，饔飧难支，众逋麇至，煌内顾不安，悉质继产以纾父忧，不足则商易己名立契续偿。后服贾金陵，渐臻饶裕，继产赎回立祀，且为侄解逋千余金。
　　　光绪《婺源县志》卷35《人物 义行》

212　公讳尚荣，字锦章，号季亭公。……七岁失怙，家境甚贫，未获深受教育。洎稍长，采薪以奉堂上，甘旨无敢缺。久之慨然曰：“终身樵岂能为俯仰计耶 ”乃时遭大乱，年谷凶荒，不得已去而学操舟之业。又久之，慨然曰：“此岂足以赡身家耶 ”爰以铢积寸累之资，去而学贾，往来于鄱湖阊水间，不避艰险，差幸亿则屡中，操奇计赢，境遇渐丰，而秉性好善。……甲申以后，家道日隆，而慈善之念亦愈笃。……公于前清由例贡生加五品衔授奉直大夫。生于道光十八年戊戌七月初十日，殁于民国元年壬子二月初十日，享年七十有五。
　　　《祁门倪氏族谱》卷续《贞一堂季亭公行状》

213　章洪魁，字蔚山(清末绩溪人)。从九衔。货殖一道，苦志经营，白手往外，在武义县创有基业，家渐饶裕。
　　　光绪绩溪《西关章民族谱》卷24《续增家传》

214　(歙县)某姓某名，正德某年以贫故，偕弱息贷富翁白金若干，贩盐来旌德。
　　　祁门《张氏统宗世谱》卷8《觉庵文颐公传》　　

215　公讳积庆，字世纲，别号坦斋。……处昆弟笃恩，委财利为外物，九族贾而贫者多惠贷，不望其息。……黄池市有庄公息所也。偶时艰，多贷不给，不能偿者火其券。……生天顺辛已八月二十三日，年七十有六。
　　　歙县《许氏世谱》第5册《诰封奉政大夫坦斋许公行状》

216　翁讳积庆，字世纲，号坦斋。……遇昆弟姻族尤情洽而礼周，……其事贾者悉贷之资而不责其息。……尝治别业于当涂之黄池，爰以义孚，其居人待以举火者，常数十家。……侯(积庆长子)始学，翁励之曰：“苟弗事远者、大者斯已已，苟欲事焉，非力学蔑以为也”。侯感奋卒取进士。
　　　歙县《许氏世谱》第5册《明封奉政大夫坦斋许翁墓志铭》

217　程神保者，(明)徽祁门善和里人也。甫卯从其父贾济南下邳间，蒙霜露沐风雨，绝甘分少，与庸保杂作习贯如自然者，至握算，驵侩莫能难也。……既受室李，而诸昆弟好生分，神保所载不过囊故衣，常采拾以为养，旦暮温清奉引不辍。而李以蚕织簪珥助之，得三十金，贾峡江，邻人不戒于火，一夕尽毁其赀。……贾闽，闽人市兰淀者误多五十石，左右视为奇货，神保手指天自矢：“是公籍记不爽锱铢，安可欺也!”呼其人还之。久之累赀七百金。已贾楚，楚五岁荐饥，徒见羸缩老弱，神保哀之，诸逋贷一无所问，仅得百金归。而走南海，市海错往来清源淮扬间，复如楚，资用复饶。是时宗人子扬与从兄贵通各以百金附神保行贾，神保为供子钱十年。而贵通室灾，延烧殆尽，宗人谓神保：“两家坐而得子钱十年，奚啻倍称之息，今且灾，可无与母钱。”神保执不可。……
　　　《大泌山房集》卷73《程神保传》

218　郡邑处万山，如鼠在穴，土瘠田狭，能以生业着于其地者，什不获一。苟无家食，则可立而视其死，其势不得不散而求食于四方，于是乎移民而出，非生而善贾也。而顾恋宗族坟墓，不能举家迁徙，复运所求于四方之食，食其父母妻子，于是乎移粟而入，非贩而求利也。虽挟赀行贾，实非已赀，皆称贷于四方之大家，而偿其什二三之息。但以运赀于其手，则俨若如其所有，而以为此民赀也。冤哉民也，是所挟之赀，非赀也。即如异郡之人所躬耕自食之田也，一朝而劫夺之，如田而陆沉于海矣。且实非其田，而赁于人之田也，一朝而劫夺之，而无以偿于其主，而身命与俱尽矣。不孝家居时与父老总计四乡之民，向之出而求衣食于四方，遭劫夺不能复出，而不得不坐于家者，盖十家七矣。既坐于其家，而无所借资收养，而相率立而视其死者，则什家而无一幸免也。
　　　康熙《徽州府志》卷8《蠲赈 金声与徐按院书》
按：《金声与徐按院书》又见《金忠节公文集》卷4。

219　鲍尚志(歙县人)为同邑江静澜司鹾务，江业在会稽，尝令公赍赀往。……程明远者，亦同邑人，公舅氏行。谓公曰：“依人非久计，子苟欲自立。当贷子二百金任自营，弗较息也”。乃往丹阳贩米，比归，值骤减……寻以东江场倪茂芝盐灶为质，由是业灶署，灶曰明泰，盖寓资之出明远也。年余，计稍赢，明远适至，方疑公之忘曩昔也，闻署灶义，谓公曰：“子果信人，观子所营皆井井有法，他日必厚获，请无置意，且乐观其后也。”公请偿之，固止，勿许。公之以业盐起家，盖自此始，公生于雍正己酉，享年九十五。
……
道光之季，我祖以商捐佐军需，邀叙盐提举衔，得诰赠奉直大夫，批诰赠宜人。
……公曾云：吾有三愿：一为二代建坊表，一认引地为配商，一子孙读书入学能成。
　　　歙新馆《鲍氏著存堂宗谱》卷2《鲍尚志行状》

220　王悠炽(婺源人)……房叔、房弟某某合伙经商，各移五百金为赀本。悠轸其困于遇，折券还之。邻乡潘某，贷四百金商于苏，未几亏蚀，竟不欲归。悠复贷之银两，俾归里。又闻归后迫债成疾，造其门取卷焚之，诸索逋者亦感而稍纾缓焉。辛丑(乾隆四十六年)，自苏抵杭，洪水陡溢，沿途漂骸暴露者，赙棺费，俾掩埋之。
　　　光绪《婺源县志》卷33《人物 义行》

221　詹汉……家故贫，比冠，贷赀营业。积有囊金，竭力事母，母稍违和，不离左右。同治年间，迭遭寇氛，汉闻，惟护母逃，妻孥什物不返顾。
　　　光绪《婺源县志》卷34《人物 义行》

222　詹有辉，……尝贷本经商秋口，……年五十，子铎、耩成立，家业渐隆。
　　　光绪《婺源县志》卷34《人物 义行》

223　程鸣岐，字得邦(婺源)石枧人。登士佐郎。幼极贫。嗣佣趁木杞，勤慎愿悫，客倚重之。货赀贩木，乃渐饶裕。
　　　光绪《婺源县志》卷35《人物 义行》

224　汪光球，字美嗒(清婺源)官坑人。国学生。初家贫，习缝工，嗣业木苏州，勤慎笃实，人多贷以赀本，经营数年，渐丰裕。兄弟三人，球行二，积累二万余金，均之弟侄，毫不自私。慷慨尚义，村外数里有大东岭，高峻崎岖，球捐银数百两，邀族中同志，造成石勘，并岭底石路数百丈，以利行人。乃文庙考棚均输多金不吝。艰于嗣，在苏省纳妾，因买二婢给使，后询知为良家子，各具百金，高奁择婿嫁之。后妾举三子，长子远元，好义，有父风，尝持千金往赣州，遇旧居停孔某十余口，贫乏不能自存，元分五百金赠之而归，人多义之。
　　　光绪《婺源县志》卷35《人物 义行》


索引：
236　237　251　260　344　349　412　424　469　515
