<!-- { "loadSidebar": true } -->
1244　严分宜败后，乃子世蕃，从粤东之雷州戍所私归，偕其密友罗小华龙文游乐于家园，广募壮士，以卫金穴，物情甚骇。其舍人子，更多不法，民不能堪，诉之有司，不敢逮治。袁州推官郑谏臣者，稍为申理，辄罹其诟詈，且有入奏之语。郑乃与上巡江御史林润谋，直以闻之朝，谓世蕃招集劲勇，图不轨，且与龙文日夜诅上。时世宗方在斋宫祈长年，见疏大怒，直批就著林润拿来京，疏下时林已自差归署。而先大父为仪郎，同乡孙简肃植在南台掌宪，素相知，偶谒之，乃密告曰：“昨三更林御史警门而入，出劾世蕃疏相示，即统兵星驰入江右矣。”南中尚未有知者，而蕃子绍庭，尚在锦衣，已先填得报之，即偕龙文南返戍所。甫至雷州，林追兵蹑至就缚，龙文至梧州得之。至都，用叛臣法，与龙文俱死西市。林以告逆功，升光禄少卿，寻以都御史抚江南。……罗小华故徽州人，有才慧，因为世蕃入幕客，入制敕房为中书，凡通贿皆属其道地，因致巨富。后亦同严籍没。其子名六一者，林劾其通倭。诏下捕之，因逃去，后赦还，尚不敢名龙文子，敢姓名为王延年，从楚中吴明卿先生学诗，侍游吴越间，以鬻骨董自给，有父风。
　　　　《万历野获编》卷八
按：罗小华系徽州商人，精于制墨，胡宗宪曾使之招降倭寇首领徐海。事见《歙事闲谭》第13册。

1245　浙省城南班巷，徽商吴某寓焉。商只一女，女及笄，择配，未谐所愿。万历乙酉仲秋望后，梦龙戏爪水中。次日姚江徐应登，以儒士应试毕，偕友过商门。友指谓徐曰：“此家赀财巨万，有女求配，意得佳士，不计贫富也。兄纵未第，应试入学，非佳士乎 我素识其人，请为作伐。兄少俟。”遂入言于商。商虽口诺而意未允。其友曰：“此兄在外，试一觇之。”送及门。徐适濯手水瓮中。商以符所梦，欣然许之。遂请友玉成。友语徐，徐欲候归，具礼聘之。商乃出金使质焉。乃放榜，果中式十一名。辛丑成进士。
　　　　《坚瓠九集》卷2《濯手倚松》

1246　吴尔襄，字赞公，(清歙县)丰南人。以养亲服贾豫章，往来临川乐安间。时值滇闽变乱，贼犯乐安，尔襄倡设防御，邑人得免残戮。教谕许君以妻孥相委，而殉难以死，尔襄为厚敛，资给妻孥归其榇。临川告急，尔襄往偕邑令誓诸生于学，募丁壮固守，贼莫敢犯，两邑全活甚众。
　　　　民国《歙县志》卷9《人物 义行》

1247　凌和贵，字礼容，襁褓失恃。……弱冠，游三衢，尚气谊，好施与，舍己济人，贸易累千金，辄复散去。自达官绅士以及氓庶，无不以礼相交接。与地方长吏过从款洽，然终未尝干以私也。长沙陈侍郎鹏年，初任西安县事，严正不滥交一人，独慕君名而交焉。咨以一方利弊，君从容论议，陈为之倾倒。
　　　　《沙溪集略》卷4《文行》

1248　方熬，字山企，(歙县)灵山人。少孤，性敏悟，尝贾楚汉间，桑梓流寓，概周恤之。观察某诖误，将入京，贫不能办装，熬厚赠资斧，后复原任，好义之名遂噪两湖。箬岭被蛟水冲坏，涧深路险，行者危之。熬伐石为梁，并招僧葺宇于其上，煎茶以饮行旅，至今名方家桥。
　　　　民国《歙县志》卷9《人物 义行》

1249　兆炜公，字赤文，佐桢公长子。……长佐叔父于姑苏创置店业，高才卓识，一时钦服。而持躬方正，秉性端庄。燕闲之地，必正衣冠，终日无嗓容，尤乐与名流往来。……
　　　　歙县《济阳江氏族谱》卷9《清候选司马兆炜公传》

1250　江君兆炯，字秀成，号晓村，……年十四以父命随其叔若兄于吴门佐理世业，沉厚宽博，然诺不欺，众心悦之，用未厥任，家日以隆。吴郡繁盛天下，风靡俗淫，客者忘返，君痛绝之。……吴中贤士大夫与四方知名士争以交君为叹。人有贫苦乏绝不能自振者，咸归君，君靡不为之尽计。他若豪猾贵重相构陷，得君一言立解。……自奉节约，而勇于信，坐是致困，凡负君金累千百，毫毛视之。故闻君名，咸以古义侠者流。
　　　　歙县《济阳江氏族谱》卷9《清候选州司马兆炯公原传》

1251　梅公字仲和，号雪堂，若山公次子。……弃儒服贾，贸易吴门，一切经营力为担荷。……重交游，乐与贤大夫款洽。姑苏为冠盖往来地，慕公名者恒造庐以访。
　　　　歙县《济阳江氏族谱》卷9《清候选州司马梅公传》

1252　程壁，徽州人，侨居江阴。(清顺治)乙酉年南都不守，大兵逼江阴城下，壁散家资充饷，而身乞师于吴淞总兵官吴志蔡。志蔡返，壁遂不返。
　　　　《徽志补遗》

1253　天启公，字云章，号觉宇，又号少溪。……家世业鹾淮扬，时称巨贾。值世乱，乃收资财，济贫周急，一诺而挥数千金无难色。有长安官宦家女以得罪豪右，身没为妓，誓不受辰(娠)。公怜其志，力为脱籍，一时传颂高义。
　　　　歙县《济阳江氏族谱》卷9《明叙州府知事天启公传》

1254　郑为虹，字天玉，(歙县)长龄桥人，居江都，郑超宗弟也。在复社有名，后殉义于仙霞关，详见县志。余由(黄)宾虹处，值一画幅，款书“郑弃疾作”，印曰“师山后学”。宾虹言此画得于扬州程兆熊之后嗣，云即天玉所为，弃疾其化名。且言天玉在甲申后所作画，皆不署真名也。因程与郑为世亲，其家相传如此。……国变后愤而不书真名，或可信。
　　　　《歙事闲谭》第6册
按：郑天玉系扬州盐商之后裔。

1255　汪文德，字是修，先世祁门人。家江都。文德自祖父来同居四世。崇祯庚辰，饥，捐赀倡赈，多所存活。乙酉，扬城破，文德与弟文健诣军前谒豫王，献三十万金犒师，曰：“愿王下令勿杀。”王义而许之。欲授以官，以无才辞请归里。给一木符，令还。
　　　　雍正《扬州府志》卷32《人物 笃行》

1256　汪文德，字是修，居(祁门)大坦。少随大父客维扬，扶筹致富。入成均，为司成郭正域器重。乙酉，大兵南下，文德率弟健诣豫亲王军，以金三十万犒师，请王勿杀无辜。王义其言，欲官之，不受。
　　　　同治《祁门县志》卷30《人物 义行》

1257　戴公选，字尔善，(婺源)桂岩人。运盐湘汉间，值鼎革初，三王督师驻楚，人心危疑。选挺身谒军门，陈悉情实。三王纳其言，抚谕立下，商民以安。岁丁亥，大耸，选输赀运米以赈，楚民赖存活者甚众。逋券盈匦，贫不能偿者，悉焚之，义声满三楚。
　　　　光绪《婺源县志》卷35《人物 义行》

1258　芜湖县，嘉靖六年，去任知县王德溢议：将地方居民与徽贾盐商土著者派夫三千三百五十六名在官轮差答应；又以商之浮居僦屋或往或来者，令其出银协济各差之不足，年有余剩以备支解长夫等项。此盖抑商右民之法，行之已久，民皆称便。
　　　　光绪《太平府志》卷12

1259　介夫故儒生也，姓朱氏，名节，休宁屯溪人。……明盐法，其得失可抵掌而谈。即部使者问便宜，其应如响。于是转运树诸贾人长介夫。嘉靖中，中执法出视盐策，务骤增课，大不便诸贾人。众踵门抵介夫幸一开口，介夫入陈可否，癖癖不下千言，中执法倚席听之，卒用介夫议。……初东省多大贾，急愿结士大夫交，……介夫故受易东越，乃得交东越士大夫。
　　　　《太函副墨》卷4《朱介夫传》

1260　王君名金，字守一。季年以赀赐级承事郎。其先世居太原，唐观察使仲舒徙休宁宣仁里。承事蒙故业客燕赵齐楚间。卒入浙用盐瑙起，部使者立承事为贾人祭酒。诸贾人有隙，幸承事居其间遂平。……县大猾张实山贱孥横行贾竖中，以口舌构人罪，即世家豪举争折节下之，承事独谢实，不与通，实终不能中，寻败死。诸豪贾借资贵人，往往倾下贾，承事主退让耻于贵人权，于是缙绅大夫皆愿请交承事。
　　　　《太函集》卷45《明承事郎王君墓志铭》

1261　……顷李侍御疏请罢郡中故所协济苏松军饷，其事本末具疏中。“徽民瞻望颇在此举，计明公自有处分。某等窃伏念：李乡人也，譬之身遘焚溺，仰天号呼，岂暇顾虑。然力不能自起，能起而衽席之者，独明公在耳。东南诸郡，皆明公赤子，徽民犹苏松民也，宁独后我哉!苏松协济固不止一徽，在他郡盖亦有之。第今日之徽，即曩时之苏松也。方将仰济于人，尚复能济人邪 徽民商游，无土业，名外富而实内贫。曩东南诸郡，缮兵筑城，所籍客户，十九皆徽。外赀既耗，内患方急，机鼓数起，群盗满山。今未罢苏之饷，乃又供金衢之兵；而郡中又自募千人，月费千金，即无金衢苏松之役，境内宴然。而额外岁赋，已万二千金矣，民何以堪!夫徽郡富庶，岂惟不逮苏松，乃亦与池宁诸郡异。池宁之土，足以养池宁之民，而徽独否。且今徽适多事，而诸郡稍安，苏松富庶紊复其故，纵使兵未可尽撤，量以便宜通融计处，取诸其土，当自有余。今即罢徽协济以供金衢及所自募兵，尚忧未足。家有十子，其九富而一贫，则以九济一可也；今贫者浸富，而富者间有一贫，父母之心尚复责其协济如彼人子乎 抑将令向所济者反济之乎 故今日之徽不称贷于苏松他郡亦足矣。……明公在上，轸民疾苦，以身任之。然而我徽人士犹因循而莫之敢动也，则其后愈久，将不可复为，是以冒昧一言，惟明公幸察。”
《重修古歙东门许氏宗谱》卷10　又见《许文穆公集》卷9
《与林宪副》

1262　万历癸卯七月，有大贾程思山挟辎重洛阳，为汝宁王所吞噬。
　　　　《新安张氏续修宗谱》卷29《张国维传》

