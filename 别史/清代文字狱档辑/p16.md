<!-- { "loadSidebar": true } -->
　富勒赫奏赵永德呈首原任郎中程●作诗诽谤悖逆现交布按二司严审一折朕阅程●抄刻诗册肤浅本不成诗但其中并无讥讪悖逆之语而送王大一首系抄袭古诗以为己作则富商无识务名之习毕露看来此事明系赵永德索诈不遂挟谦诬陷富勒赫为其所愚据以入奏耳从前胡中藻身为翰林心怀怨望竟作种种悖妄之词刊刻分送若不重加惩治无以正人心而端风纪是以不得不行办理倘因此案动于语言文字之间指摘苛求则狡黠之徒藉以行其诬诈有司不察辄以上闻告讦纷繁何所不至迨至辩明昭雪而贻累已甚此等刁风断不可长赵永德著交该抚庄有恭严审定拟具奏钦此乾隆二十年十月初八日

　庄有恭奏赵永德供非旗人折　缴回朱批档　　
江苏巡抚臣庄有恭谨奏为奏覆事窃照赵永德在山阳县呈首原任郎中程●作诗诽谤一案经臣于本年九月二十八日奏闻续于十月十七日钦奉谕旨富勒赫奏赵永德呈首原任郎中程●作诗诽谤悖逆云云　见本案本页　钦此又于十月二十七日奉到臣前奏折朱批此系赵永德讹诈无疑已有旨谕汝应严审重处并究其系何旗何以得至彼据实速奏钦此遵查此案前据山阳县详报臣随即专差飞提于十月十三日到苏当即督同两司亲审已据赵永德供认朋谋讹诈不讳仰见圣明坐照如神隐微毕露惟据供尚有王世凡即任太初住居淮安素与程●有隙今年四月因胡中藻事发自京勾串来淮同谋吓诈并有刘姓万姓欲为说合等语臣现在飞提解到审明即可定案至讯其系何旗分据供祖籍寿州寄籍顺天府宛平县已经三代住宣武门大街街东平日收买古董字画有母周氏妻王氏并非旗逃等语臣查赵永德狡猾异常或系规避处分不敢认旗亦未可定若非移查明确则是旗是民究难凭伊一面之辞定拟除咨顺天府尹再行确查外所有审据赵永德供非旗人缘由合先奏明至程●诗册庄亲王前序臣已遵旨查出劈毁合并陈明伏惟圣鉴谨奏乾隆二十年十一月初二日朱批知道了此必待朕谕而后敢如是办理可谓不知朕意亦不识大臣之体矣可愧

　陈安兆著书案　
　富勒浑奏查办陈安兆著书折　缴回朱批档　　
湖南巡抚奴才富勒浑谨奏为奏明事窃奴才因湖南民间尚有存留吴逆伪号之契劵并护僧榜文严饬各州县实力追销又因湖南每多狂妄之徒逞其诡僻之见妄生议论簧惑愚民最为风俗人心之害并令各属留心查察兹据长沙府知府刘尚质禀据署茶陵州知州吴世贤禀称该州有告给衣顶生员陈安兆性情乖僻闻其著有大学疑断等书妄辟朱注尚恐有不经之事亲至该生家中将其书籍逐细检查起出陈安兆自著大学疑断一部中庸理事断一部痴情拾余诗稿一部并追出书板呈送前来奴才与司道公同翻阅其各书内虽俱无悖逆之处然理解荒谬言词俚鄙且敢评驳朱注更多尊崇谢济世之语其为狂妄诡僻巳无疑义惟是大学疑断中庸理事断二书尚属浅而易见至于痴情拾余皆陈安兆自作之诗文其中有无暗藏狂悖之言奴才于诗文一道实未谙悉诚恐一时不能指出今学臣毛辉祖不日回省奴才与之细加检阅如果别无悖逆之处再当会同督臣酌量情罪定议具奏并将原书进吾请旨遵行所有现办缘由理合先行恭折奏明伏乞皇上睿鉴谨奏乾隆二十二年十一月十六日朱批知道了

　富勒浑奏陈安兆著书狂谬已经学臣指出折　缴回朱批档　　
湖南巡抚奴才富勒浑谨奏为奏明事窃照茶陵州给顶生员陈安兆妄著书籍语多狂谬巳将原书交送学臣毛辉祖细加检阅缘由前经奴才恭折奏明在案兹奴才巡查衡永郴桂一带苗疆矿厂于十二月初二日途次桂阳州地方接准学臣毛辉祖札称陈安兆所著大学疑思辨断一书违背朱注崇奉谢济世其中庸理事断一书亦多背朱而所引事类皆支离荒诞至诗稿中虽无大逆不道之语但词句狂放疵谬颇多尤恐有隐含谤讪之意自应严讯实情以成信谳现已逐一指出抄单交送藩司照单审究至茶陵州学正罗德忠衡州府学教授潘世晓华容县训导罗连才身为司铎不能以正学训士乃于此等狂诞之言或为之作序赞扬或存留其书籍罪实难逭应行参革审拟并将原书粘签嘱令奴才会同具折恭呈御览等因又据布政使公泰禀称陈安兆所著书内既经学政查出悖谬不经语句自当逐一根究是何意见除一面严提陈安光并作序存书之人到省研讯确实定拟详解其应审之教职进士岁贡生员另文详请参革等情前来奴才查湖南士习狂妄诡僻其荒谬不经之人急宜禁绝以挽颓风陈安兆所著书籍既经学臣毛辉祖查系背朱狂放自应严加惩究除批饬藩司速行审拟详解并将应审之教职人等详请参革并审一俟审拟到日另行酌议定拟请旨遵行外谨会同湖南学臣毛辉祖合词具奏并将签出原书恭呈御览伏乞皇上睿鉴谨奏乾隆二十二年十二月初二日朱批另有旨谕

　陈安兆案无庸办理谕　军机处档实录东华录　　
　富勒浑奏生员陈安兆妄著书籍语多悖谬一折据称将伊所著书二种及诗稿一部交送学臣毛辉祖阅看以词句狂放咨覆应请严加惩究并将该教官等查参等语所奏殊为过当此事在富勒浑于文义本不甚深更未免新进有意从严一闻事关悖逆辄欲从重惩治而毛辉祖又因所属生员经巡抚举发恐稍涉徇庇形迹遂亦从而附和是以该抚遽有此奏但朕阅该生所著大学疑思辨断中庸理事断二书虽不无违背朱注支离荒谬要不过村学究职解肤浅妄矜著作即诗稿中间有牢骚词语亦浅学人掉弄笔墨陋习其实非谤讪国家肆诋朝政如胡中藻之比封疆大吏遇此等事当识大体如果逞臆谤讪肆无忌惮自不得不惩一儆百以肃士习若不过此等笔墨之过则前人亦往往有之况陈安兆所作并不足称为著述于此加以吹求转无以服其心且恐开告讦之渐无知者遂谓无所措手足朕办理庶务大公至正轻重务期得中过犹不及皆所不取此案无容再行办理富勒浑毛辉祖俱著申饬钦此乾隆二十二年十二月二十六日

蔡显闲渔闲闲录案　
　高晋等奏查蔡显呈首审拟折　缴回朱批档　　
　两江总督臣高晋江苏巡抚臣明德　谨奏为诡诈悖逆之犯自首其书应请亟正典刑以彰国宪事窃臣高晋来苏与臣明德会勘秋录于本年五月初九日据松江府知府钟光豫到苏面禀有华亭县举人蔡显赴府呈首自著刊本闲渔闲闲录一册据称此书于本年三月内刻成并无不法语句而其本地乡人妄生议论谓其怨望讪谤投贴无名字帖欲行公举伊畏惧呈书自首随检阅书内所载多有不法之语当即饬令华娄二县将该犯蔡显及其家属严加看守该府即持书驰赴省城禀呈等情臣等将呈到之闲渔闲闲录逐一详细检阅其中诡诈悖逆语句甚多并查得书内所载该犯自著之书尚有宵行杂识红蕉诗话等类随即饬委抚标中军参将刘鹏程苏州府海防同知解韬协同该府钟光豫飞赴松江府将该犯提解到省并于该犯家中搜查不法书籍并究明有无党羽及其家属逐一押解来省以凭究审去后兹据该府等将该犯家中一切书籍刊刻板片并该犯之子蔡必照及书内开载之门人刘朝栋吴承芳吴球倪世琳凌日跻并作叙之闻人倓胡鸣玉等一并获解前来臣等复将起到书籍板片逐加细阅该犯已刻之书共有七种内宵行杂识二本红蕉诗话一本潭上闲渔稿二本闲渔剩稿一本老渔尚存草一本续刻红蕉诗话一本闲渔闲闲录二本尚有未刻书老渔尚存草一本闲渔闲闲录余一本臣等详加检阅所刻之闲渔闲闲录及宵行杂识潭上闲渔稿中记载之事语含诽谤意多悖逆其余纰谬之处不堪枚举臣等即率同藩司苏尔德臬司吴坛粮道朱奎扬巡道劳宗发公同严鞫缘蔡显系雍正己酉科举人现年七十一岁自号闲渔平日著有前项书籍于乾隆二十二年起陆续刊刻其闲闲录一种于三十二年三月内刻竣有浙江湖州书客吴姓自备纸张将闲闲录刷印一百二十部留二十部给该犯偿抵板价吴姓自带一百部而回嗣该犯将书分送亲友松江乡人见其语涉狂悖且多讦发他人阴私之处遂投贴公揭欲行举报是以该犯情急自首臣等将其狂悖语句逐条严加鞫●该犯不能置办惟称草野无知原有寓意今天夺其魄自行败露罪该万死实无可辞臣等以其所刊书内俱载有门人子侄校字且刻有门人刘朝栋等传说之事自系伙同编造其所留闲闲录二十本给与何人自必亦系同党随将解到该犯门人刘朝栋吴承芳吴球倪世琳凌日跻并叙其闲渔剩●之门人闻人倓及叙其宵行杂识之友人胡鸣玉等严加究讯据刘朝栋吴承芳吴球倪世琳凌日跻坚供蔡显造作逆书不惟并不知情亦未见过平日向蔡显所言系一时见闻所及偶然谈论皆系毫无关系之事不想伊即刻入书内惟闻人倓曾于闲闲录刊成后经蔡显送给一部闻人倓见其语多狂悖看阅之后即行送还并劝其将板销毁所报叙闲渔剩稿内亦无悖逆之词胡鸣玉年巳八十三岁所叙宵行杂识●系蔡显自作借名刊刻蔡显供曾送伊闲闲录一部并未寄到均无伙同编造各等语质讯蔡显据供伊平日高自位置著作各书原欲自成野史不屑与人商订众人实不知情诘以众人若不知情何以列其名姓据供刊书之时原欲自夸及门之盛是以列入多人其中或已身故或在别籍或以名字别号重复刻入俱系自行混写众人实不知情即如书内列有子侄字样而伊子大者年甫十七并未行文一弟早殁并无子嗣此系人所共知可见书中所写原不足凭现在自己身犯重罪岂肯开脱别人至所留闲闲录二十部给与闻人倓一部已经送回寄胡鸣玉一部伊既未经收到或系途中错误又寄与黄锦堂等十四部是否收存及路远曾否寄到之处实不能知其余俱存家内已被起出等语隔别细讯反复究诘均各矢供如一似无遁饰除将蔡显所供送给逆书之黄锦堂等十三人并寄书之朱驼子委员前往查拿俟提解到日究明另行分别办理并将蔡显之举人闻人倓之训导咨部斥革外查律载大逆者凌迟处死正犯之子孙兄弟及伯叔父兄弟之子男十六以上皆斩男十五以下及正犯之母女妻妾给付功臣之家为奴正犯财产入官若女许嫁已定归其夫知而不首者权一百流三千里等语蔡显身为举人享国家太平之福如果著书立说鼓吹休明原所不禁乃存心诡诈造作逆书任意谤毁丧心病狂罪大恶极不惟人心共愤直使天理不容故书甫刻成即被揭败露应请亟置重典以快人心蔡显合依大逆凌迟处死律凌迟处死长子蔡必照年已十七应照律拟斩立决次子包大三子大慈保均年未及岁应同伊妾朱氏未字女三女俱解部给付功臣之家为奴闻人倓系候补训导所叙闲渔剩稿内虽尚无悖逆词句其余蔡显送给闲闲录时亦经劝其销毁但既知情不首即属罪有应得闻人倓合依知情不首律权一百流三千里刘朝栋等均●不知情应请免议湖州书客吴姓所印闲闲录一百部卖与何处何人及其余各书现在分别查起出示召令首缴并飞咨浙江抚臣查追销毁该犯蔡显一切家赀房屋饬令该府县严查封贮估变报部充公不法书籍查缴齐全同板片一并销毁所有蔡显编造各书内悖逆显著之处谨逐一粘签并另缮供单一扣同公揭一纸一并抄录恭呈御览伏乞皇上睿鉴敕下法司核覆施行谨奏乾隆三十二年五月二十一日朱批三法司核拟速奏

