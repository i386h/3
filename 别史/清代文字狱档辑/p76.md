<!-- { "loadSidebar": true } -->
广西巡抚臣朱椿跪奏为盘获回匪恭折具奏事乾隆四十七年五月十一日酉刻据桂林府知府贵中孚禀称奉谕查缉匪徒兹于桂厂见有一人初蓄辫发状似还俗僧人询称伊名海富润系广东崖州三亚村回民游学已阅九年发因病脱新蓄未长等语查其行李箱内有抄录回字经二十一本据称或系自抄或系买来或系送受至其中有无违碍无从识辨又汉字天方至圣实录年谱一部十本天方字母解义一本清真释疑一本五功释义一本天方三字经一本俱系江宁回人刘智所著袁国祚等于乾隆四十暨四十三等年刊行板系袁氏家藏各书大义通系揄扬西域回教国王穆罕默德之语其书至圣实录已属僭妄且以本朝人译刻而于庙讳御名不知敬避狂悖之处不一而足严讯海富润供于乾隆三十九年自籍起身历经广西湖南湖北安徽陕西等省除安徽无人传经外其余俱有传经供饭之人而在陕西之大荔渭南等县最为长久所带汉字书系四十六年自陕西回至汉口居住礼拜寺开张帽店之同教江宁人袁二所赠等情并据两司禀同前由臣查回字经二十一本臣不能辨识汉字书五种实多狂悖荒唐且该犯系陕西回粤恐系甘省番回漏网逆党尤应逐一究明从重治罪臣现在提犯研鞫并飞咨该犯原籍广东省查有无不法字迹并咨江南暨各省督抚查缴前项板片解京送销并咨拿译刻散布暨著书赠书各犯审拟治罪谨将搜获各书缮写清单恭呈御览所有盘获回匪缘由理合恭折由驿驰奏伏祈皇上睿鉴谨奏乾隆四十七年五月十三日

乾隆四十七年六月初三日奉朱批已有旨了钦此


　附查出海富润携带回教书籍清单　军机处档　　
广西巡抚臣朱椿跪奏谨将查出回民海富润携带回经书籍开列清单恭呈御览


　计开


天方至圣实录年谱一部十本

天方字较解义一本

清真释疑一本

五功释疑一本

天方三字经一本


以上各书系汉本

特直威德一本

古利寺拖纳一本

老宿凃勒木算经一本

胡特布一本

包特那扎经一本

已而沙得经一本

雪而福一本

而挖弥勒一本

孩儿喀意革一本

白亚泥经一本

满蓼经一本

哨经一本

儿喀叶得经一本

射而暇目尔脊一本　破　

杂学得而哇忒经一本　破　

本兴妈特经一本　破　

杂学一本　破　

纂查泥经一本　破　

费格黑墨思殴得经一本　破　

特补色耳经一本　散　

委喀夜经一本　散　

以上抄写回经新旧大小共二十一本有无违碍不能识辨据该犯口音以汉字记其名目合并陈明


　两广总督巴延三折奏　军机处档　　
两广总督臣觉罗巴延三跪奏为奏闻事乾隆四十七年五月二十一日准广西抚臣朱椿咨开据桂林府知府贵中孚盘获回匪海富润搜出汉字书五种语多狂悖荒唐业经签出恭折具奏海富润系广东崖州三亚村回民据供家内有父祖叔侄兄弟该犯于乾隆三十九四月内在广东省城礼拜寺从马尚仁读经五月相应飞咨查办等因臣查海富润携带狂悖经书往各省游荡该犯家中定有不法字迹其父祖叔侄兄弟在籍有无聚众诵经煽惑诓骗亦须彻底根究当即密委雷琼道率同琼州府亲赴崖州海富润家内严密搜查将搜出字迹连各犯属解省审办并即饬臬司景禄督同广州府丁尹志等至省城礼拜寺严加查搜研讯马尚仁从前容留海富润在寺教读何项经典有无聚众引诱随据该司等禀称在寺内查出回字经一百五十三本汉字旧抄药方二本汉字四书五本汉字千字文一本汉字三字经一本汉字初学诗一本逐细检阅并非违禁之书此外亦无不法字迹马尚仁已于四十三年病故寺内之事交与脱景文接管四十六年脱景文又故现系保廷艺接管询据保廷芝供称寺内为回民诵经礼拜之所外来回民形迹可疑者原不收留惟本省回民愿在寺中诵经礼拜闲留住宿三十九年有崖州回民六人内有海姓四人一同到寺要马尚仁教读回经马尚仁留住数月海姓四人内伊认识海玉润一人有无海富润在内伊实不知马尚仁有子马文珍在家等语该司等复赴马文珍家搜查并无经卷及违禁书籍据马文珍供称因两腿残疾未曾读书亦未入寺海富润从前曾否到寺实不知晓质之保廷芝委非捏饰现饬崖州拘提海玉润到案究询确供并根追同行五人下落及有无海富润在内另行详报等情连抄出经书解送前来除将经书封贮俟雷琼道克星额等搜查海富润原籍崖州有无不法字迹将犯属押解到省严审实情另折具奏连先后抄出经书一并解部外所有臣准咨查办绿由谨先据实由驿奏闻伏乞皇上睿鉴至广东巡抚印务系臣暂署无庸会衔合并陈明谨奏乾隆四十七年五月二十六日

乾隆四十七年六月十七日奉朱批已有旨了钦此

　上谕　军机处档实录　　
乾隆四十七年六月初三日奉上谕据朱椿奏盘查回民搜获书籍现在严办一折内据称桂林府知府贵中孚禀报盘获广东崖州回民海富润有抄录回字经二十一本又汉字天方至圣实录年谱等书系江宁回民刘智所著书内大意约略揄扬西域回教国王穆罕默德之意居多据该犯供称得自陕西回民袁二所赠已咨各督抚查缴书籍恐系甘省漏网逆党以此煽惑人心现在逐一严究从重究拟等语所办殊属过当甘省苏四十三系回教中之新教即邪教也今已办尽根株至于旧教回民各省多有而在陕西及北省居住者尤多其平日所诵经典亦系相沿旧本并非实有谤毁显为悖逆之语且系朱椿现在签出书内字句大约鄙俚者多不得竟指为狂悖此等回民愚蠢无知各奉其教若必鳃鳃绳以国法将不胜其扰况上年甘省逆番滋事系新教与旧教相争起衅并不借经典为煽惑朱椿独未闻知乎朕办庶政不肯稍存成见如果确有悖逆狂吠字迹自当按律严惩不少宽贷若如此等回教书籍附会其词苛求字句甚非朕不为已甚之意此事著即传谕朱椿并毕沅等竟可毋庸办理嗣后各省督抚遇有此此鄙俚书籍俱不必查办将此一并传谕知之钦此


　军机处奏　军机处档　　
臣等遵旨将朱椿奏到搜查回教经卷案内所有至圣年谱一书作序之是否现在官职交查吏部兹据复称惟赛玙一员曾任四川珙县知县业于乾隆二十三年缘事革职至俞楷等五人并未身列仕版理合奏闻谨奏乾隆四十七年六月初三日

　军机处奏　军机处档　　
臣等遵旨将朱椿奏到回民海富润携带各书内详加检阅尚无违碍字句至所有作序诸人除赛玙一名业于书内刊明系曾任四川珙县知县其余诸人开单另交吏部查明有无官职再行请旨办理外今将拟写谕旨进呈谨奏乾隆四十七年六月初三日

　至圣年谱内

赛玙　原任四川珙县知县曾否病故　

刘知　江宁人　

改绍贤　江苏华亭人　

马士芳　陕西咸阳人　

袁国祚　江宁人　

五功释义内

俞楷　东阳人　

　江南提督保宁折奏　军机处档　　
江南提督义烈公臣保宁谨奏为奏闻事本年六月初五日申刻据华亭县知县林培由面禀奉苏州抚臣闵鹗元行准广西抚臣朱椿奏起获回匪海富润搜出逆书一案内有作序之华亭县人恂斋绍贤一并严密查拿当于县属内遍加密访并未有恂斋绍贤之人惟访查有提督衙门刑房书办姓改名筠者号系恂斋字绍贤华亭县人与来文查拿之字号相符是否即系此人禀请发讯等语臣查该书办改筠既属字号相符即拿交该县林培由严加讯供并令该县密速前赴该犯家内查抄有无别项不法书本字迹解苏审究一面飞咨苏州抚臣闵鹗元查办外理合恭折奏闻伏乞皇上睿鉴谨奏乾隆四十七年六月初六日

乾隆四十七年六月二十七日奉朱批不宜办早有旨了钦此


　江苏巡抚闵鹗元折奏　军机处档　　
江苏巡抚降三品顶带留任臣闵鹗元谨奏为钦奉谕旨恭折复奏事窃臣于乾隆四十七年六月初十日接奉上谕据朱椿奏盘查回民海富润案内搜出汉字回经天方至圣实录等书五种语多狂悖移起各书板片并查拿作序人恂斋改绍贤等办理当即飞饬江宁松江等属查获解苏审办经臣于本月初九日将现在查办缘由恭折具奏在案兹伏读谕旨仰见圣主胞与为怀仁同复载伊率士民庶无不共游于光天化日之中臣谨遵圣谕即饬将已拘之人悉行释放安业书籍板片仍各发还本人并出示晓谕毋任胥吏藉端滋扰其行提质询之安庆营都司胡世雄亦即咨明毋庸解询所有遵旨省释缘由理合恭折由驿奏复伏祈皇上睿鉴谨奏乾隆四十七年六月十一日

乾隆四十七年六月二十一日奉朱批汝先所办甚属过当不达事体汝不应如此不同朱椿也钦此


　上谕　军机处档　　
乾隆四十七年六月十七日奉上据谕巴延三奏称准广东巡抚朱椿咨盘获回匪海富润搜出汉字书五种及回字经卷并将海富润原籍搜查押解人犯到省现在审询等语此案前据朱椿奏到因查系回人相沿旧教经典并无悖逆之语已降旨令其毋庸办理并传谕各省督抚不必查办想巴延三尚未接奉前旨故为此奏著传谕巴延三即遵前旨毋庸办理可也将此谕令知之钦此


　军机处奏　军机处档　　
查本月初三日朱椿奏到拿获回民海富润究办一折业经奉有寄信谕旨令其毋庸查办今巴延三所奏即系此案臣等谨拟寄信巴延三谕旨进呈谨奏乾隆四十七年六月十七日


　上谕　军机处档实录　　
乾隆四十七年六月二十二日奉上谕本日据萨载奏接准广西抚臣朱椿咨拿获回民海富润案内之改绍贤等三犯当即转饬查办解赴江苏抚臣究审一折所办殊属非是此案海富润有抄录回字经卷及汉字天方至圣实录年谱等书其书内大意约略揄扬西域回教国王穆罕默德之意居多回民持诵经典自唐宋以来早已流传中国现在相沿旧本在回民俱属家喻户晓并无谤毁悖逆之语则是回民之各奉其教即与此时之僧道喇嘛无异焉能尽罪其人而火其书乎此案前据朱椿奏到节经降旨通饬各省督抚毋庸查办乃萨载接准朱椿咨会并不权衡事理之轻重遽行飞饬各属将改绍贤等搜查押解究审如此矜张办事殊非大臣实心任事之道实属可鄙可笑萨载久任封疆在督抚中尚属老成历练明白晓事之人乃亦与朱椿之初任巡抚遇事茫无主见者相同能不知所愧乎地方大吏遇有奸民倡立邪教及惑众敛钱之事自当实力严查究办务净根株以除风俗人心之害若回教民人各省多有毋论西北省分居住者固多即江省一带零星散处其饮食作息俱与平民相等不过不食狗豕肉耳如以传习经卷与邪教悖逆之书一例查办则安分守法之回民转致无所措其手足且从前山东王伦及甘省王伏林等滋事不法回民中即有首先奋勇打仗者即上年苏四十三之事其旧教回民倡义率众协同官兵剿捕为出力经朕节次奖赏则朕之视回教民人皆吾赤子各省督抚安得岐而二之乎现在此案查拿之改绍贤诸人虽已据萨载折内声明业经遵旨概行省释其书籍板片亦即给还并当出示详晰晓谕回民务各循分守法各安本业毋致惊惶扰累但各省督抚若因有此旨遂致因噎废食将地方实系邪教重案亦藉词镇重姑息养奸竟致不办则是误会朕意不度事理将来发觉时恐不能当其罪也将此通谕中外知之钦此

