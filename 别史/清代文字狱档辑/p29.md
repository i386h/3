<!-- { "loadSidebar": true } -->
　大学士仍管两广总督臣李侍尧广东巡抚臣德保　跪奏为钦奉谕旨委员查办恭摺覆奏事窃臣等于乾隆四十年十一月初六日接准军机处大学士舒赫德于敏中字寄乾隆四十年闰十月十八日奉上谕朕检阅各省呈缴应毁书籍云云　见本案二页　钦此又准字寄乾隆四十年闰十月十九日奉上谕昨因高秉家内查出皇明实纪一书云云　见本案二页　钦此遵旨寄信并抄发澹归诗集及各种墨刻单一纸到臣等伏查僧澹归即金堡所著遍行堂正续集与东莞县人陈建所辑明通纪明从信录二种均属语多悖逆不容任其流传先经臣德保于暂兼督篆任内查出奏明进呈并将遍行堂板片委员解赴军机处查销在案兹钦奉谕旨金堡诗集之外尚有碑记墨迹等类留存寺中亟应毁除净尽臣等遵即密委广州府知府李天培驰赴韶州府会同南韶道李璜前往丹霞悉心查办凡金堡所有墨刻墨迹逐一查出现存碑石摹拓进呈一面椎碎抛弃不使片纸只字复有留存并将其支派僧众悉行逐出令地方官选择诚实戒僧住持其陈建所著明通纪一书虽原查并无板片恐尚为伊子孙匿留臣等亦派委理事同知全保高要县知县高暎前赴东莞亲至其家嘱令恭宣恩旨宽免究及子孙谆切开导着落速行呈缴一面分委妥员在于省城书肆详加查阅并晓谕民间寺院如有收藏金堡陈建所著前书墨刻与喜逢春曲本早为献出概免治罪兹据委员全保等禀覆据陈建裔孙陈与屏等呈出明通纪四部内原刻一部翻刻三部并无板片另陈建所著学蔀通辩十九部每部二本治安要议三十部每部一本皆有板片中多残缺訉据陈与屏等供称明通纪一书刊刻年久实未曾见过原板广东地气潮湿或因霉烂无存断不敢有心藏匿自取重罪出具甘结连书呈送前来臣等查阅明通纪四部内陈建原著与邱浚鉴定及金陵摘星楼书铺翻刻三部均自元顺帝至正十一年起至明正德十六年止惟马晋允所刻一部增入嘉靖以至天启书板既已不同原本字句亦有增删是此书流传日久翻刻颇多今陈建子孙供无原板似属可信而翻刻之板自必存于各处均须查出销毁查马晋允系浙江余姚县人臣等现在飞咨江浙两省督抚臣在于马晋允家暨摘星楼书铺详细查追一面檄饬雷琼道查起邱浚鉴定书板一并销毁现据省中书贾寺僧呈出丹霞志一部遍行堂随见录一本与金堡墨刻各种检阅丹霞志内诗文语录诸多悖逆且有徐乾学为伊撰制塔铭知金堡尚有岭海焚余集梧州诗二种并查出下院两处一名会龙庵在韶州府东门外一名龙护院在南雄府城内恐有金堡碑记字迹及其支派僧众现亦一体查办又墨刻内有尚耿二逆重修省城光孝寺碑记系金堡撰文此碑固应销毁而逆迹亦不便留贻凡伊等所竖之碑业已一并椎碎窃思金堡既已托迹缁流苟延残喘复与官员结纳妄逞笔墨肆其狂吠实为覆载难容查丹霞志载海螺岩有金堡埋骨之塔刊刻铭志亦应刨毁现又飞饬委员查办不使存留至金堡当日蹈袭虚声恐无识之徒或有将伊诗文采入志乘臣等已札司调集磨勘如有记载之处提板铲削以清秽迹除俟委员李天培等查办回省另摺具奏外所有奉到谕旨遵办缘由理合先行覆奏并将查出书籍墨刻封固另开清单恭呈御览再学蔀通辩治安要议二种均为陈建所著是以各检一部附封进呈合并陈明伏乞皇上睿鉴谨奏乾隆四十年十一月十六日朱批知道了

　查出书籍墨刻清单　军机处档　　
　大学士仍管两广总督臣李侍尧广东巡抚臣德保　跪奏谨将查出陈建等书籍墨刻等项开列清单恭呈御览

计开

原板明通纪七本　陈建著计十二卷末卷缺　

翻刻明通纪九本　陈建著金陵摘星楼翻刻计十卷全　

增补评断明通纪六本　陈建著邱浚鉴定计十五卷首卷至五卷缺　

续刻明通纪辑要五本　首卷至十三卷陈建著十四卷至二十四卷马晋允续编　

治安要议一本　陈建著　

学蔀通辩二本　陈建著　

丹霞志四本

遍行堂随见录一本　金堡著　

放生社碑记一张　金堡撰　

重建光孝寺碑记一张　金堡撰　

墨迹条幅四张　金堡字　

墨迹小横幅一张　金堡字　

　海成奏遵谕查办遍行堂集皇明实纪喜逢春传奇摺　缴回朱批档　　
江西巡抚臣海成谨奏为奏闻事窃照闰十月二十八日准大学士仍管两江总督臣高晋咨开钦奉上谕朕检阅各省呈缴应毁书籍云云　见本案二页　钦此钦遵转行到臣臣查前准广东督臣李侍尧咨禁遍行堂集皇明通纪等书江西于上次进缴毁书内缴过遍行堂集一部续集二部此次又缴遍行堂集一十三部续集二部其续集亦系澹归所著至陈建所著皇明实纪一书亦系从前广东督臣奏毁之皇明通纪名虽各异而书实相同江西上次进缴皇明实纪三部皇明通纪三十三部此次又缴皇明实纪五部皇明通纪七十八部查此等名异书同之籍江西搜获不一而足揆其所由盖为坊肆翻板重刊之时变易名目以冀易售之意前因其名异书同未便复为标签进呈重烦睿览是以俱于毁书单内注明一律解缴今此番购获毁书其书同名异者更多臣思此等书籍文虽相同然名既各别正恐易于忽略臣现将一切书同名异各籍俱前后查明开单补行各省一体查办似更周详至清笑生所撰喜逢春传奇未据查获但此等书内既有应毁之籍是曲本小说一项亦不可忽正恐应毁者不止于此臣现在饬属一体搜买呈缴况江西为江南广东紧邻交界易于流传更不容不加详慎而此等不法书籍狂吠多端实足为人心风俗之害此番搜辑断难容其再有然自上次购缴以后辄又有三千余部之多愈难信其必无现在仍饬州县督令教官照旧查办臣严加督饬不敢稍懈其已经奏毁各书及名异书同者已刊刻书目分发各属以及分防县丞巡检等官俱令一体协同妥为购觅送县汇缴亦不敢定以限期惟令其陆续呈缴涓涓不绝自可穷竭其源所有名异书同各籍谨另缮清单恭呈御览理合将臣接奉谕旨及现在查办缘由恭摺奏闻伏乞皇上睿鉴谨奏乾隆四十年十一月十七日朱批知道了

　萨载奏喜逢春传奇板片销毁摺　军机处档　　
江苏巡抚臣萨载谨奏为奏闻事窃臣前奉谕旨以各省呈缴应毁书籍内喜逢春传奇一本亦有不法字句系江宁清笑生所撰饬令臣与督臣于江宁苏州两处查明所有刷印纸本及板片概行呈缴钦此钦遵督饬各属实力查办嗣据苏州布政司理问钱锐上元县知县曾曰琇各购得一本呈送臣以此种传奇语多悖妄清笑生是何姓名有无子孙存留板片必须迅速追起以绝根株且既经刊布其流传刻本必多复经严饬确查旋据上元县禀遵于境内通加查访清笑生原属隐名历年久远不知的系何名亦不知有无子孙询据老年书贾云喜逢春传奇系同春灯谜等十种合刻其板现在杭州尊贤堂书坊等语臣当即咨明浙江抚臣并委员前往杭州会同仁和钱塘二县密赴尊贤堂书坊查起去后今准咨覆喜逢春传奇板片已经仁钱二县查起解局现由浙省奏缴销毁等因到臣除将查出刷印纸本汇入现缴违碍书籍一俟卷帙稍充另行开单进呈外所有查办喜逢春传奇板片缘由臣谨会同大学士督臣高晋恭摺奏闻至此种传奇有无另有翻板及流传刻本同此外一切应毁书籍臣仍督属上紧查缴不敢疏懈伏乞皇上圣鉴谨奏乾隆四十年十二月初九日奉朱批览钦此

　半截奏摺　军机处档　　
据李侍尧等奏查毁金堡字迹有宝林寺内独和尚语录系金堡重编又八十八祖传赞首册有金堡序文据该寺僧禀称当日与藏经一同领回是否内府所颁请查明应缴应销等语兹查据清字经馆送到语录传赞二种皆有金堡之僧名今释字样应行知李侍尧等即将今释叙文及今释重编之处一并销毁其语录传赞原系旧传经典仍可存留该寺毋庸缴进至收藏此等经卷不止广东一省应行各督抚饬属查明一体仿照办理再清字经馆亦即令将今释字迹销毁并知会武英殿查销字板理合奏闻谨奏　此件仅存半篇亦无年月　


　严譄私拟奏摺请立正宫案　
　舒赫德奏严譄投递禀启恳求代奏情形摺　军机处档　　
大学士臣舒赫德谨奏为奏闻请旨事本月十七日臣自内阁回家后有人持白纸包封到臣门首口称吏部送来公事经臣家人递进接阅见封面写送舒大人宅子样及拆开检看系禀启一纸写就奏摺一件禀开都察院役满吏员严譄受职荣身之恩未尝有报略进片言请镇吓贪官勿得扰民并称摺奏一个烦为封好进呈在寓静候绝不逃避等语阅其奏摺所言皆泛论并无实据而语涉含糊讥讽臣思其人以役满吏员敢作章牍径赴臣家投递恳求代奏非寻常控案可比不敢不严密查办当将严譄唤进面前訉系山西高平县人年四十五岁前充都察院书吏役满候选从九品现寓崇文门外万春杂货号内代人写账营生当据呈缴执照查验姓名年貌相符随訉以摺内所称贪官作福谋利害民等词自必确有所据令其直供据称摺内所称俱系得自风闻恐积渐难返惟求吓禁将来的意思即有一二指实之处岂肯以鸡卵碰石再三研訉坚不吐露并称即使将来加以刑夹亦断不说出等语臣详阅摺内字迹潦草兼多别字恐其中尚有商谋主使之人或另藏别项不法字迹即遴派慎密谙练司员一面将严譄密为安顿看守一面赴其寓所逐一检查除并无关系之书本字迹数件外又抄出奏底二件誊清摺子一个呈启四阿哥一纸自著瓦石集一本详加阅看所有瓦石集系属行善常谈其奏底奏摺及禀启一纸狂诞不法殊堪骇异随提该犯讯以各摺内所言从何来历且何以此次不行陈奏据供所有各件俱三十七年进京后随时听闻草就因恐触犯欲递中止实记不得闻自何人草野愚民总求原鉴等语反覆推究坚供不移密传该犯寓居之铺户山东人韩昌林讯问据称严譄系伊熟识之山西人张二荐引到铺写账有二年了每月劳金京钱两千平日只有几个乡亲买卖人来往严譄亦并无亲属在京至严譄昨日出铺告以往送家信别的事实不知道只求訉问严譄就明白了质訉严譄据供所有写就摺子摺底等件俱出伊一人一手并不肯令别人知觉令其默写笔迹亦属符合臣察该犯严譄语言井井并非疯颠有疾之人细绎各摺词意种种狂诞谬妄该犯以役满书吏乃敢妄言国事实属奸民之尤甚者查该犯即或因就选无期希图侥幸进身亦何至如此妄为或另有别情抑或意中有欲倾陷之人其应作何办理之处臣再四思维未敢遽定或派妥员将该犯解赴热河訉办或交刑部严审定拟恭候皇上训示遵行除将严譄投递奏摺禀启及抄出奏底瓦石集等并呈缴执照共八件一并密封进呈御览外理合缮摺具奏为此谨奏请旨乾隆四十一年七月二十日

　严譄烦代奏禀底　军机处档　　
