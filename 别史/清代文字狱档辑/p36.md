<!-- { "loadSidebar": true } -->
　昨据浦霖奏审拟私造逆书之耒阳县生员贺世盛一犯照大逆律凌迟处死家属缘坐并将搜获之笃国策抄本呈阅一折随批交大学士九卿会同法司核拟速奏本日据大学士等照拟具奏请旨阅折内有指出该犯所称捐路终为财动有妨正途及拒谏等语朕临御五十三年普免天下地丁三次蠲免漕粮两次一遇水旱偏灾无不立予蠲赈兼之浙省建筑海塘及豫省豁免摊征银两凡所以藏富于民为捍御闾阎计者总计不下亿万从不稍存斩惜前此豫工暨川运两次开捐原因维时河务工程紧要军需用度浩繁府库所存不敷拨给且康熙雍正年间曾因公准捐有案廷臣有以是为请者是以照例暂开为一时权宜之计然不久而即行停止亦因纳赀授官本非善政并恐杂流因此并进仕路壅塞捐例只可行之于暂而不可行之于久特命停止自停止以来已十有余年之久五十一年督臣李世杰书麟李奉翰等以江南黄运两河漫决多处抚恤堵筑诸务需费较多合词奏恳开捐朕当以此事断不可行明降谕旨训饬天下人共知者甘肃捐监之例亦因地方官地包揽折收借端滋弊永行停止朕如果为聚财起见则两次所捐不敌一次普免之数亦人所共知者安有陈奏停捐拒而不纳之事贺世盛身列胶庠据供尝阅邸报岂五十一年朕训饬李世杰等之旨伊独未之见耶乃辄敢因科名未遂心怀忿懑遂私自著书怨望大学士等拟以凌迟缘坐实属按律办理此等狂悖之人若竟从宽典俾安坐囹圄势必更肆狂吠又如曾静之罪大恶极寸磔不足蔽辜反足以累及伊家属第念该犯究因失志场屋贫苦无聊摭拾传闻私自抄写借以抒其抑郁与显肆悖逆者尚属有间贺世盛著从宽改为斩决至伊子贺家瑞见伊父所抄之书中多违碍屡次跪劝烧毁尚为知礼守法乃该犯执意不从终致败露是此等无知妄作之徒不但自蹈法纲且不顾伊子弟因其缘坐俱陷大辟而在朕心转觉不忍且其余子侄孙子据该抚查明俱在乡务农不通文理其未经举首亦属可原所有贺世盛名下应行缘坐之犯俱著加恩竟免其缘坐概予省释并著该抚即将此旨给与该犯阅看后再行正法俾知孽由自作而朕于法外施仁不因该犯语涉违悖罪及其子若孙该犯亦当俯首就戮死而无怨也余依议钦此乾隆五十三年七月二十四日


　第四辑　
　刘翱供状案　
　颜希深奏刘翱呈缴悖逆书本折　缴回朱批档　　
兵部侍郎臣颜希深跪奏为奏闻事本年五月初四日有安化县民刘翱赴臣衙门禀呈供状书一本臣见其形迹诡异当即率同在省司道据供称我安化县人住居归化乡地方今年八十六岁儿子名刘会海孙子大的叫起盛年二十三岁次的叫选成年十七岁都在家里我自幼穷苦攻书没得成就这书本是自己陆续集的前年叫侄子刘维经抄誊这侄子去年十一月内病故雍正年间曾将这书在吴学院前呈过没收乾隆四年呈恳安化力知县详达批驳乾隆十年又在蒋抚院前缴过蒙逐条指驳如今因闻各处呈缴遗书故此到省城来呈缴等语查验其人衰惫龙钟两耳重听当即委员至该犯省寓搜查并无别项字迹什物臣调查乾隆十年前抚臣蒋溥任内批驳原案相符复与司道将书本公同细核其中字句多有悖逆之处查刘翱以一介小民辄敢妄谈国政已属狂诞且捏造圣祖仁皇帝谕陈鹏年之谕旨并妄论世宗宪皇帝由藩邸缵承大统之语毫无忌惮其指斥吕留良曾静唐孙镐之处又系从何考据书尾所称接续之际妄生议论何代蔑有又云是非之心人皆有之其居心更不可问似兹不法之徒丧心病狂实堪发指且恐另有悖逆字迹及主使帮着之人非彻底究明重治其罪不足以遏邪说而正人心除一面饬委长沙府知府蒋曾炘　朱批此人是何处人　率同试用知县汪朝銮驰赴该犯原籍家中逐细搜查提同犯属地保一并拿解来省逐一严审究明有无帮着伙党并是否刘维经抄誊曾否病故彻底根究另行从重定拟具奏外所有该犯刘翱呈出书本缘由臣谨会同湖广督臣三宝先行缮折恭奏并将原本恭呈御览伏乞皇上睿鉴训示谨奏乾隆四十三年五月初八日朱批已有旨了

　申饬颜希深办事不精细谕　军机处档实录　　
乾隆四十三年五月二十三日奉上谕颜希深奏有安化县民刘翱禀呈供状书一本见其形踪诡异当即率同司道供据称乾隆十年曾在蒋抚院前缴过蒙逐件指驳今闻各处呈缴遗书故来呈缴随饬委长沙知府蒋曾炘等驰赴该犯原籍家中搜查有无悖逆字迹另行从重定拟等语颜希深所办未为得当此等狂诞之徒敢妄谈朝政即此外别无不法字迹亦当予以外谴不可复留内地滋事从前蒋溥任内于该犯呈递此书时不即究治转为逐条批驳本属错误但蒋溥业经身故毋庸追咎己往至颜希深派员往该犯家内搜查有无不法字迹亦以为蒋溥前此办理之非自应选派别籍不同姓大员驰往查办湖南通属九府岂无可派之员乃令长沙府知府蒋曾炘前往该府系苏州吴县人与蒋溥同府同姓安知其不为回护亦岂可不避嫌疑颜希深办事何不精细若此颜希深著传旨申饬仍将查办定拟缘由即行复奏并谕三宝知之钦此

　将刘翱发遣谕　军机处档实录　　
乾隆四十三年五月二十七日奉上谕前据颜希深奏安化县民刘翱禀呈供状书本现在查办一折因其委员未妥已传旨申饬矣此等狂诞之徒妄生议论其平日之不能安分可知即查无不法字迹亦当予以外谴不可复留内地滋事计李湖此时应莅湖南新任颜希深自即交代进京所有刘翱一案即应李湖接办著传谕李湖审拟此案时如查其家别无悖逆书籍即将该犯发遣乌鲁木齐等处以示惩儆不得因其年已八旬稍为姑息将此由四百里传谕知之钦此

　李湖奏改委再向刘翱家中搜查折　军机处档缴回朱批档　　
湖南巡抚臣李湖跪奏为钦奉谕旨查办复奏事乾隆四十三年六月初六日承准大学士公阿桂大学士于敏中字寄五月二十六日奉上谕前据颜希深奏安化县民刘翱禀呈供状书本云云　见本案本页　钦此遵旨寄信前来查此案臣于六月初二日到任接准前抚臣颜希深移交卷宗臣逐一检阅原委之长沙府知府蒋曾炘带同试用知县江朝銮先于五月初六日驰赴安化县归化乡刘翱家中彻底搜查并无别项不法字迹所存书籍均系四书五经杂文等类其抄誊供本之刘维经实于上年十一月三十日病故即在伊家起出刘翱给抄底稿与所呈原本相符并将犯属地保解省候讯等情在案臣正在提犯亲间兹钦奉谕旨以搜查之蒋曾炘与从前办理错误之蒋溥同府同姓难保不为回护仰见圣明鉴照无微不至臣接奉廷寄遵即另委因公来省之衡永郴桂道汪新星夜驰往刘翱家中再加详细搜查并令就近究有无同着伙党代为隐匿情弊一面率同两司提出刘翱亲加查验该犯老迈龙钟两耳重听应对糊涂随将供状情事悉心细据称书集实系雍正年间自作并无同著之人从前呈献希图录用今闻查缴遗书故将原本呈出并无别情亦无另有不法字迹等语查刘翱一介小民胆敢妄生议论上干国政其平日不能安分已可概见俟委员汪新查复到日率同司道再加严究从重办理断不敢因其年逾八旬稍事姑息所有现在奉到谕旨查办缘由理合恭折先行复奏伏乞圣主睿鉴再事关四百里传谕之件是以由驿驰送合并陈明谨奏乾隆四十三年六月初十日

乾隆四十三年六月二十日奉朱批知道了钦此

　颜希深奏办理刘翱逆书案折　缴回朱批档　　
兵部侍郎臣颜希深谨奏为遵旨复奏事窃臣于六月初四日自湖南省城起程十一日行抵湖北武昌地方值赉折差弁回承准大学士公阿桂大学士于敏中字寄乾隆四十三年五月二十三日奉上谕颜希深奏有安化县民刘翱禀呈供状书一本见其形纵跪异云云　见本案一页　钦此臣跪读之下悚惶无地遵查此案该犯刘翱籍居长沙府属安化县当呈缴原书时臣阅其逞臆妄谈悖谬种种诚恐此外尚藏有不法字迹并恐该犯家中闻信将不法字迹私行销毁是以就近即委长沙府知府蒋曾炘带同候补知县汪朝銮星赴搜查彼时并不筹及蒋曾炘与前任抚臣蒋溥系同府同姓之人办理不免回护有应避嫌疑之处兹蒙圣明指示如梦方觉臣之粗踈庸昧实无辞自解至此案已据蒋曾炘等将该犯刘翱家中一切字迹并前抚臣蒋溥原发批驳告示一并起获呈送臣逐细检点不过庸陋文词及亲友往来书札尚无另有不法字迹臣当饬发各司道详加复核并令拘齐该犯一干亲属到案委员审拟正在录供详报适新任抚臣李湖于六月初二日到省接印臣随将此案原委详晰备述移交接办所有臣办理刘翱一案缘由理合据实复奏伏乞皇上睿鉴谨奏乾隆四十三年六月十三日朱批览

　李湖奏查缴刘翱藏书及审拟情形折　缴回朱批档　　
湖南巡抚臣李湖跪奏为遵旨审拟复奏事乾隆四十三年六月初六日承准大学士公阿桂大学士于敏中字寄五月二十六日奉上谕前据颜希深奏安化县民刘翱禀呈供状书本云云　见本案二页　钦此遵旨寄信前来臣到任后接准前抚臣颜希深移交此案遵即另委因公来省籍隶浙江之衡永郴桂道汪新前往安化县刘翱家中复查研究实无另有悖逆不法字迹亦无知情共编之人臣随率同司道提犯再加究并查其供状本内所列各条俱系妄干国政已属狂诞至供状后幅添列因奉旨查缴关碍忌讳之书该犯辄称自古国运接续之际妄生议论何代蔑有又云是非之心人皆有之不得已之鸣不揣狂妄愿发部律拟重罪甘心诘其是何意见据称闻皇上谕令缴毁违碍藏书自必心疑士民议论伊故备述前情少释圣疑冀免查缴等语尤为不法虽现在搜查其家别无悖逆书籍但即据该犯禀呈供状问供情前后狂诞情节实属法无可贷窃思明刑所以弼教除莠乃可安良臣莅任湖南视事甫及两旬留心体察该省民俗刁悍嚣断成风士习浇漓冠履不辨凡稍识之无之人句读未明动辄掉弄笔墨冒上无等锢习相沿恬不为怪若非申明国宪示以创惩俾咸知警改必致旧染日深罔知大义殊与风俗人心所关非细除将刘翱一犯照律审拟斩决另折奏请圣裁外所有臣查办审拟缘由理合恭折复奏伏乞皇上睿鉴谨奏乾隆四十三年六月二十六日朱批知道了

　李湖奏刘翱私编供状律应斩决折　缴回朱批档　　
