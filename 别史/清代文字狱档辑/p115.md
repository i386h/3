<!-- { "loadSidebar": true } -->
湖广总督臣三宝谨奏为查获逆犯妄作各书恭折奏明事窃照江西逆犯王锡侯删改康熙字典妄作字贯其悖逆之处实为天地所不容神人所共愤臣前在京时承准军机处交出钦奉上谕恐此书有传流他省应令各省督抚一并查缴销毁臣又面奉谕旨查办臣于十一月二十三日抵任时即以曾否饬缴之处面向抚臣陈辉祖询问据称奉到廷寄上谕后已委员在武昌汉阳各书坊内查获逆犯王锡侯刊本字贯二部又该逆犯选刻国朝试帖详解五部唐诗分类详解三十六部书内附有该逆犯自作之诗多有悖逆之处随将书内语句签出交送到臣臣查核无异查湖北湖南二省均与江西联界更易流传随即飞饬两省藩臬道府等官督率各州县于各书坊内将凡有该逆犯所作各书加意收罗并出示晓谕士民如有购存在家务各尽数呈缴毋得藏匿贻累倘有翻刻板片立即查出缴毁臣又因武昌汉阳二府近在省会居民稠密街市绵长书贾较各属为多又屡经面嘱该府县等实力查缴兹据武昌府知府陈道耀督同江夏县知县邱之芬查缴逆犯王锡侯所刻国朝试帖详解六部唐诗分类详解十四部署汉阳守曾承谟同署汉阳令王嵩高查缴国朝试帖四部唐诗分类详解九十九部通共连抚臣陈辉祖查缴各书计共试帖详解十五部字贯二部唐诗分类详解一百四十九部除再谆饬各属认真查办务使收罗净尽不致稍有存留并俟续有缴到另派妥员解送军机处进呈销毁外所有抚臣陈辉祖任内及臣抵任后查缴各书数目相应开列清单恭折奏闻再照逆犯王锡侯妄作字贯江西省业已进呈今湖北省查出国朝试帖详解及唐诗分类详解二种理合各检一种恭呈御览伏乞皇上睿鉴谨奏乾隆四十二年十二月二十二日奉朱批览钦此

　王沅爱竹轩诗案　
　安徽巡抚闵鹗元折　
安徽巡抚臣闵鹗元谨奏为恭折具奏事窃臣于五月初七日接据天长县知县高见龙禀称职奉文钦遵上谕查缴违碍书籍会同教官陆续收缴三月初六日闻该县贡生程树榴有序刻王沅爱竹轩诗草吊取到县细加查阅诗甚平庸序有怨天之语殊失醇正当于初七日会同儒学教谕训导传唤程树榴之子生员程焕到学讯问据称王沅先能诗因得奇疾不识字故为此文别无他意职查上年豫省奏报得雨内用天悭已破之语钦奉上谕申饬令序内语句相似未便存留当加训诲令其将板缴学销毁该生业经遵照今于四月十八日据生员王廷赞呈控程树榴所刻诗文指为狂悖且其词内有捏告及职之语未便亲审详报除飞拘一干人犯押皖听候提审办理外合抄录禀诉各词先行禀送察核等情臣随同藩司农起臬司秦雄飞将王廷赞禀词内粘呈序文签出处所逐一查核均系穿凿支离有心文致至所指摘王沅诗句隐语亦均系即事咏物之词惟早发姑苏诗有明发依然话太平一语似有将前明国号暗入诗句之意而王廷赞控词内则称七字包一诗之首尾程树榴辨词内则称本诗首句乃明发依然鼓枻行结句乃百年安宴吴侬乐坐听丹师话太平系王廷赞截取首尾七字捏作一句两情互异此书尚未解到是否系王廷赞有心凑捏诬陷抑系王沅本有此违悖之句应提到原诗刊本并两造质对勘讯确实并查明此外有无悖逆语句分别办理再查天长县知县高见龙于此等诗文既称未便存留何以并不禀详遽将此书同教官饬令销毁现据王廷赞控词内有程树榴扬言入署谢恩送行并伊子程焕拜过门生之语是否确实均应澈底根究相应恭奏请旨将该县高见龙同该学教谕孙麟训导王守愚一并暂行解任质讯以成信献除委员前往接印署理飞提人卷来省审讯外谨此缮折具奏并将该县抄送王廷赞控词粘单恭呈御览伏祈皇上睿鉴谨奏乾隆四十四年五月二十九日奉朱批此等挟仇控告惟应断以公正不必存意见也钦此五月十三日

　安徽学政戴第元折　
安徽学政臣戴第元跪奏为奏闻事窃臣考试池州府于五月十一日接据天长县知县高见龙称职奉文钦遵上谕查缴违碍书籍会同教官陆续收缴留意查察本年三月初六日闻贡生程树榴序刻王沅爱竹轩诗草随吊取到县细加查阅诗甚平庸序有怨天之语殊失醇正当于初七日会同儒学教谕训导传唤程树榴之子生员程焕到学讯问据称王沅先能诗因得奇疾不识字故为此文别无他意职查上年豫省奏报得雨内用天悭已破之语钦奉上谕申饬今序内语句想似未便存留当加训诲令其将板缴学销毁该生业经遵照今于四月二十八日据生员王廷赞呈控程树榴所刻诗文指为狂悖且其词内有捏告及职之语未便亲审详报除飞拘一干人犯押解赴皖听候提审办理外合钞录禀词先行禀送察核等情臣随据该县所禀细阅王廷赞词内粘单签出处所必须逐一根究未便由该县会同教官遽行销毁定结当经飞咨督臣萨载抚臣闵鹗元并行知藩臬两司提审究办在案理合将现在咨会查办缘由缮折据实具奏并钞录原词进呈伏乞皇上睿鉴谨奏乾隆四十四年六月初六日奉朱批已有旨了钦此

　王廷赞呈词一　
具呈生员王廷赞为恩容狂悖叩示销弭事窃闻子臣之分敬谨为先郅治之隆赓扬难尽凡属食毛践土载笔载言均宜仰戴君恩时存报效乃有中怀悖逆擅弄笔头显用比体寓讥时政公然形诸著述付之枣梨直欲欺尽世人存之久远洵为名教所难容者生村居抱病入城就医偶于友人塾中得爱竹轩诗本展阅序词知为捐贡生程树榴所作牢骚讪谤毫无忌惮借怨天以毁圣实较著而彰明及检王沅诗稿亦多隐语支离诞妄与序相符书愚忠愤读之发指程系生戚因往责以大义讵伊父子与恶党陶
佑语反猖狂同声诟詈生既愤且惑兼厪杞忧恐碍堂学考成未敢遽用呈词故先于三月初四日将刻本交与办灾书办托其乘便袖入署中呈政官幕定论违碍初五日公回初六日蒙恩发还原本另差饬取刻本入署办理初七日早突有方绅兄弟至生寓所称适奉县主钧谕令其消释不得不达因事重大实不敢参议等语赵为銮在坐切证父师随即驾临圣宫会同两学师台办理生随具呈投学学师拒不受呈令学书戴田传谕业奉堂谕劈板烧书现在办理旋闻天驾赴州赴皖自必议禀各大宪生因静候讵十八日公出之后树榴杨言初七日劈板初九日已令子焕随潘洁施廷琚入署拜过门生十七日伊又入署谢恩送行高天力为担当灭迹可以无虞谓生埋没伊文行将得而甘心不思传程焕则学差杨名索书板则又差杨昆且劈毁于明伦堂众耳众目欲盖弥彰而伊之刻本又现存生处生欲遽赴学宪行辕指陈狂悖恐伊罹不赦之典反辜保全之恩又读旨宪煌煌三令五申收缴从前违碍诸书而现在狂悖之作出自豪恶之手反假官威压生隐默既戴天之不共亦公道之难伸为此抄呈原序粘签指陈并摘王沅诞妄诗句数条粘呈叩电伏乞太父师俯念大义灭亲责无可诿鹰鹯之逐出于丹忱从公赏阅非逆则毋庸焚书劈板是逆则理应严究通详理无两岐金批一字以肃功令以正人心所裨甚大愚忠戆宜昧死上禀

　被禀程树榴　作序人　王沅　作诗人　陶佑　树榴党羽　

　干证爱竹轩诗刻本　俟发审日当堂呈　方訚方政　传谕人　赵为銮　系陪二方在坐人　杨名　系门斗传程焕人　杨昆　传书板人　戴田　系学书传　老师谕不受词人潘洁施廷琚　系三月初九领程焕入署人　

　计粘抄诗序一纸抄摘王沅集内诗句一纸儒学不受呈一纸

　乾隆四十四年四月日具呈生员王廷赞　
　爱竹轩诗序　
士有以诗遭奇穷膺奇厄者矣　王廷赞注开口即愤激怨懑士何指膺何奇厄）　未闻以诗致奇疾者也明徐文长得狂疾　王廷赞注古之有才不遇者多何独举徐姓以作眼况文长在明亦曾获罪其文集现系查禁之书）　引利锥锥两耳或自持斧破其头奇矣然于诗如故也疾而至于并丧其诗而诗之为祟乃极　王廷赞注丧诗何口为祟指何条）　余友芷斋上含品最醇乡里称长者顾不幸而能诗　王廷赞注能诗何以不幸）　丁酉秋自吴兴幕归余时客金陵闻其疾返视之瞋目而语难示之书几不复识一丁字医药半载稍能言动犹蚩蚩然作木强状举昔之酒酣耳热掀髯高谈而振笔直书者如出两人是古今来未有之疾我芷斋独创获之　王廷赞注王沅偶患中风旋已痊可有何创获奇疾）　呜呼岂不奇哉夫天之生才人惟恐其不生也及其既而穷鬼神之壮泄阴阳之秘琢削元气　王廷赞注削何元气）　探索幽灵则生之者且复忌之忌之久而积不能平也　王廷赞注以下一段满口牢骚语无伦次与作序意全不符）　乃如东野穷长吉夭而天犹以为未慊于是取其心之锦口之绣者悉夺之顿易以伧夫面目使其人死固未死生已徒生而始大快　王廷赞注俨为王徐二逆犯一吐不平）　则岂非彼造物者之心愈老而愈辣　王廷赞注通篇命意归宿在此二语）　斯所操之术乃愈出而愈巧耶　王廷赞注二语实无忌之尤者我皇上体天立极行健万年同春九宇春秋愈高仁恩愈普彼王锡侯徐述夔等皆其自取予以显戮普天称快今序称造物所比何人若谓直指天讲天有何老少愈老愈辣所指何条忍心害理此条为最）　而吾芷斋实丁其厄悲夫芷斋诗千首或凿而近宋或纤而近元今并逸之择其浑雅自然者百余篇命儿子焕编次之以付梓噫嘻集成而芷斋不复自办工拙矣上下千年纵横万里倘有知吾芷斋者乎庶几怜其才而悯其疾之奇云戊戌孟秋丹林弟程树榴拜题查王沅诗集凡一百二十首愤激之词已难枚举惟燕丹一绝则曰虽非败国亡家子大运潜移岂易图台城一律则曰南郊星见龙犹在北渚人来凤已幽书树槐文后一绝则曰一纸浮名尚未通世途云雾漫西东雨中海棠一律则曰明朝早起看花影一枝一点焉支匀雨泊胥门一首则曰黄龙新转轮白马旧衔冤紧接卧永期明发之句早发姑苏一首则曰明发依然话太平七字包一诗之首尾屡举前朝国号暗入诗句以寄遐思尤可骇者阅至末篇之结句忽纵笔题外硬续二语云所思谁第一相对正无双与涉江采芙蓉题全不相涉不过借相对无双之义暗影日月二字合成明字藏于篇终言其所思在明与逆序相为起讫相为表里也总之王沅程焕等狂妄性成自居名士久屈结党会文群居终日言不及义借倚著作互相标榜写其不平以为逞其讪谤仍使人不觉也其关于风俗人心者甚大生故就其显然昭著者摘此数条特为揭出并叩太父师鉴夺

　王廷赞呈词二　
具呈生员王廷赞为序词荒谬呈首吊阅事　王廷赞注此词系生初八日在学投二位师台不受之呈戴学书切据）　窃闻子臣之分敬谨为先郅治之隆赓扬难尽生等欣逢化日共仰休和偶尔操觚不忘爱戴分内事也乃有形诸著术付之枣梨擅弄笔头隐讥时事如捐贡程树榴之毫无忌惮者于徐述夔连诗发觉之后借王沅诗稿代为作序发刻其发端之句即云士有以诗遭穷奇膺奇厄者矣又独举明徐文长一节以为证又有诗之为祟乃极及生之者忌之忌之久而积不能平等语尤可骇者内称造物之心愈老愈辣夫造物所比何人造物有何老少愈老愈辣所指何事玩其词旨生虽不敢强为解事然大义攸关岂忍甘默生得其刷印二本因系至戚斥其狂悖谕以毁板焚书反遭其辱指为不通为此摘其谬句呈叩师台吊阅刻本是否违碍总候鉴夺上禀乾隆四十四年三月日具呈本学生员王廷赞

