<!-- { "loadSidebar": true } -->
浙江总督管巡抚事驻札杭州在任守制臣李卫谨奏为钦奉上谕事雍正八年正月二十三日钦差刑部左侍郎杭奕禄密带曾静并悖逆妄人图像到杭向臣宣示密谕跪领钦遵伏查此辈棍徒造作讹言往来煽惑实可痛恨断难容其漏网臣细思江浙好事悖谬之人莫过于现在拿获之甘凤池等各犯诚恐其中或有在内因将依稀仿佛年貌相近者密令认识逗问语音皆不相像据称江南稍有影响杭奕禄回江之日会同江南督抚二臣再为推求臣仍当加意留心设法访察不敢略有懈怠宣露至臣前见曾静逆恶妄言实深忿激恨不能食肉寝皮以抒公义及观其状貌语言乃系鄙陋不堪甚属平常者较浙省现获之陆同庵行径执谬大概相似与其从前作为迥不相同乃知实属天地祖宗之灵借此妄人以昭显千古是非邪正之别而使天下无不咸知造言生事之徒共相儆戒诚非偶然也今笔帖式杭嵩安已密押该犯于正月二十九日起行前往湖南臣专派外委把总吴居功带兵四名宽裕发给盘费随同护解至彼并沿途拨兵六名交替接送去讫至极恶吕留良家口子孙于臣旋浙之时即已密令府县查点清楚分别大小监禁看守迨此番回任后又将其父子坟冢严饬文武派拨人役加谨巡查不敢疏忽理合一并奏明伏乞皇上睿鉴为此顺交臣标外委把总黄文达自备脚力赉进谨奏雍正八年二月初八日

朱批览曾静之感服情形如何

　陕西总督岳钟琪奏摺　缴回朱批档　　
宁远大将军臣岳钟琪谨奏为圣德光昭群迷觉悟臣庆切于中敬抒虔悃仰祈睿鉴事雍正八年三月十九日准兵部咨送内阁交出奉旨刊刻大义觉迷录二部到臣臣恭设香案望阙叩头跪读圣谕敬谨详绎仰见睿照所临无微不至圣泽所被万类咸沾大义聿昭愚蒙共启此诚为觉世道之宏模指迷途之宝训析理义于至精至微开聋聩于极顽极冥稽之典谟训诰实未有若此之深切著明者也逆兽曾静蠢顽不灵恣肆狂悖雍正六年遣其徒张熙持书至臣其中词语丧心病狂狼嗥犬吠臣阅未竟竖发裂眦痛心切齿畏欲食其肉而寝其皮以消忿恨遂将张熙严加刑讯期于逆党全获寸磔族诛早申国宪以蔽厥辜讵逆恶张熙任刑不吐臣是时忽怦然心动以为若不设法引诱则逆踪党恶究难必得然此际臣心忽动之机若有不自知其然而然者至逆恶张熙于严刑夹讯之后不辨臣设誓之诚伪欣然将逆谋奸党历历指供悉诉其情无稍遗遁由今思之诡谲如逆恶张熙既能坚忍重刑而不能不为假词所诱者冥冥之中如有鬼神若或使之而然也随得将逆恶张熙所供逆谋并逆兽曾静住址及所投逆书密陈圣鉴夫以逆兽曾静等生逢盛世戴高履厚始而心服大奸大逆禽兽不若之吕留良讲义横蓄于心继而又听信悖逆之阿其那塞思黑等逆党捏造全无影响之流言肆加毁谤罄载成书若非逆兽自为败露不几以讹传讹妄为扬播迷惑人心流毒无已在逆兽曾静之罪恶已通于天而臣当时之假词设诱并逆恶张熙受刑之后旋即信而不疑悉吐实情者实乃神人共愤不使奸谋逆恶暂容于天地之间此种情事有非思虑之所得而预定蓄念之所得预防良由我皇上深仁厚德感格天祖是以阴夺其魄遣使投书奸谋毕露此即逆静今日所谓从前投书自速天诛及今痛自悔恨实有若或使之莫之为而为也我皇上如天好生以逆兽曾静僻处穷乡罔知大义先由悮信逆恶吕留良邪说继又妄信逆党道路诬谤之言遂使迷而不悟乃远引宥过无大之蕴义赦其狂背予以自新似此侜张为幻悖恶凶顽实属千古未有之大憝而我皇上宏仁大度特宥无知更属千古所未见之旷典即蠢顽如逆静等醉生梦死之禽兽尚有一线之明感恩戴德痛首痛心自怨自艾深知从前轻信邪说谣言之悮臣细阅逆兽曾静等全供益信道盛德至化及豚鱼所感甚深为效甚速且我朝列圣相承积功累仁天与人归抚有中夏光明正大远迈商周自生民以来得天下之正未有如我朝之盛者也我皇上乘乾首出仁覆寰区复念四海苍生万一尚有为邪说所惑是以万几之余剖析圣贤之经义以开万古群蒙疏解至三精详明切特命刊刻布告中外俾茆檐蔀屋均知尊君亲上之常经僻壤遐陬共识践土食毛之大义今现在之冥顽既以趋义而归仁被惑自愚蒙自必格心而向化臣谨遍谕阖营敬宣圣德官兵人等莫不叩首欢呼忭舞称庆而臣之微悃愚忠睹兹宝录亦得稍为表白永矢赤忱以仰报皇上高厚洪恩于万一而已臣感切于中末由自已敬抒愚悃缮摺恭奏再臣细阅逆恶张熙所供臣言屈温山一段情节缘比时逆恶张熙曾言闻得广东有屈温山者诗文甚佳亦未出仕并云惜未见其文集其时臣正在诱之使言随亦云其著作大意仿佛与吕留良及尔师曾静之意略同其实屈温山之为人如何并伊之诗篇文集不唯臣从前并未寓目抑且并未闻人说及其书之有无邪说　朱批此一语非卿提起朕实未留意而廷臣亦未有言及者　无由而知是时臣之所以信口称道者盖欲探逆恶之实情使之深信不疑直言无隐也理合一并奏明伏乞皇上睿鉴为此谨奏雍正八年三月二十六日

朱批览

　浙江总督李卫奏摺　缴回朱批档　　
浙江总督管巡抚事驻札杭州在任守制臣李卫谨奏为奏闻事窃臣于上年冬月访有杭城仁和县监生陈铨少年狂诞在外扬言曾与湖广逆犯张熙来浙时认识并同党恶严赓臣投拜门生讲论诗文自幸不曾扳入案内等语当即拿究审问又据供出曾与江西人看风水之吕东阳于杭州书坊相遇因起大六壬数彼此接谈许以跟随同行每月可得帮给银三两尚有札付等语随查吕东阳踪迹已于雍正三年回归原籍因陈铨供内有札付狂妄之语不可不为究讯明白一面移咨江西巡抚查缉解浙质对一面再将陈铨细加研鞫旋又改供吕东阳系浙江台州人方贤济冒名假称亦在省城堪舆生理错认为东阳又复行提方贤济于今年三月下旬到案三面质讯曾与陈铨会面起过六壬彼此较量深浅争论是实并无许银及札付之事讯之陈铨自认谎供其熟识张熙等之处反覆推鞫均属支离并称曾静亦经到杭拜望见过等语更为荒唐乃系好作不根之谈造言生事哄骗愚民假做体面狂徒随将陈铨咨革监生从重枷责仅留余生交与伊父亲邻取保管束永不许出门正在备交移咨江西间即于四月二十二日准江西署抚臣谢旻咨解吕学一即吕东阳到浙臣查其在江西所供陈铨年貌籍贯及京师相遇情节俱不符合随将解到之吕东阳更换衣服同别案人犯及衙役等十余人间杂并跪吊同陈铨及吕东阳当日在杭寓主逐一识认并非其人讯据吕学一供称实系打造银匠生理招牌上有东阳吕记并非名号向在保定府涞水县开店从没有到过浙江且目未识丁不会风水其江西所供在京与陈铨结盟吃血酒约会船只下海及供出各省田开玉等姓名俱系畏刑信口妄指毫无影响诘其因何认供凿凿之故据称彼地要严审若不妄供难逃夹讯我族人说你到浙江自然明白何必先自受苦等语隔别研讯实属误拿查臣前咨止于将吕东阳获解送浙质对并未令其就近讯供彼处既无活口来历何从究审自有错误但因江南匪类正在浙省发觉江西州县官疑为此件奉公过甚所致幸到杭不曾动刑即与剖明省释臣捐给盘费交原解官带回江西并咨明署抚臣谢旻飞速行文直隶山东山西江南广东各省将吕学一妄供之姓名毋庸查拿以免张皇滋扰去后今已准有谢旻回咨合将情由奏明再浙江各处地方安静惟海盐县近日复有愚民以糍粑教名目聚会拜忏恐其蛊惑人心经臣访拿为首及附和党羽等十余名交杭嘉湖道细加严审尚系乡愚初起无别项为匪情故现在分别重惩枷责仅留余生交保管束朔望点卯不时稽察以杜颓风又钱塘县知县李惺缉得游方匪僧裕安上乘等讯出同伙甚多皆系马流和尚结党为匪各处云游挂单遇孤村静室庵庙人少者即用强行劫或以蒙汗药投入饮食之中迷人取其衣资更有损害性命者臣随拣选弁员为发给路费押带匪僧作眼分头认缉先后又获同党静参等二十余犯所供江浙两省窃劫历年为害踪迹莫定按址行查皆属不虚而乡僻僧尼弱门止于失物未致伤命者从前竟不赴官呈报今现在逐案究明定拟具题此外伙党仍再上贤侦拿断不使其漏网贻患又本年五月三十日据臣差往江南巡缉私盐盗匪弁员禀称崇明县花沙海梢等处民人忽率众鸣锣到新开河市镇强勒各铺户关闭店面喧闹地方等情随据苏松镇总兵官施廷专呈同前由臣一面严批查拿首犯解散余党一面密加察访因崇明佃户向例夏冬二季交纳业主田租之外尚有轿钱折饭家人杂费等项经知县祖秉震于上年具详禁革立碑文内分晰未明刁民藉以为题欲将夏季麦租不还称写匿名谤纸粘贴指称取租富户施大受与新任镇臣施廷专联宗倚势勒收等语聚众多人逼迫店户罢市甚至欧辱巡检虽有营县拿有朱锁等四五人到案尚有写匿名帖之夏君钦等棍脱逃未获该县欲为掩饰详文含糊未将实情叙明臣查崇明地居海外各沙孤县错杂民情向称刁悍今欲借端图赖额内一季正租辄敢粘贴匿名聚众妄行恶风断不可长现在批行江苏按察司苏松太道严查确情会同营员勒获为首鼓众要犯咨会江省督抚二臣听其究审定疑分别严处示儆外事关海疆要地棍徒聚众合并附摺奏明伏乞圣鉴谨奏雍正八年六月初六日

朱批是施廷专已有旨着汝调补矣朕意李灿似宜此任若浙省镇臣调用有难行处只管暂委员署理崇明据实摺奏以闻

　湖南巡抚赵弘恩等奏摺　缴回朱批档　　
湖南巡抚臣赵弘恩观风整俗使臣李徽谨奏为奏请圣训事八月十一日布政使杨永斌按察使张灿面禀省城贴有传单约于十九日共执曾静沉潭随据长沙县知县单含揭送传单到臣臣即出示晓谕严行禁止讫十四日荷蒙圣恩特敕将曾静切加训束臣等当将曾静传赴公所宣扬圣旨明切教导曾静惟俯首称谢臣等窃思曾静来楚本欲令其宣扬圣德化导愚民今据该司等公禀前来诚恐草野愚民共生义愤无益人心反滋事端臣等未敢擅便臣谨会同观风整俗使臣李徽据实奏闻并抄录传单呈览伏乞圣主训示遵行臣赵弘恩李徽谨奏雍正八年九月十三日

朱批览另有旨谕

　上谕　实录东华录　　
