<!-- { "loadSidebar": true } -->
　具献册书人系浔州府平南县学生员吴英为上陈时务以广圣恩以固国本事切位卑言高罪也　生　穷居严穴木食草衣虽叨顶带而末吏未膺今而高言越俎代庖罪应万死虽然　生　所欲言皆国家利赖之事使生之说行不但家国民人蒙其休即　生　之若子若孙亦与沾其泽虽言出祸随又奚顾哉试言之其一在于备荒夫民资于国国资于民无民无国无国无民民与国实相依而为命夫民饱则易于驾驭民饥则难于控制屡朝为乱之民皆缘岁饥而人主不知赈恤以致辗转流离不轨之徒顺风一呼万声应响不然苟粥可以活残躯谁肯舍室家之乐侥幸从逆而蹈不测之险哉是备荒之策不但牧民之职宜而且国祚之所攸关岂细故哉今国家备荒岂无其道但未得尽善耳虽有常平义仓社仓之设然而蓄积有限且贮蓄城厢民之距城远者五十里以致一百里二百里不等千里馈粮士有饥色况此枵腹之民待百里之遥至半途而颠沟壑者有矣即至仓场而饥惫几死者有矣及其得谷一石除途费仅得二三斗是徒有救荒之名无救荒之实今有一善术焉圣上遵太后之遗命免各省税粮其德非不弘也但其恩未远其泽未长何若仍按户征收拨入州县里内买谷蓄贮为社义仓令里内殷实社长管之借贷加一还纳官核其成十年更替则谷在里中易于借纳出纳之际又无吏役胥徒需索之敝且社长周知里民饶乏丁口多寡又无加领盈歉之虞其恩如岗之永其泽如泉之长不然民沐一时之殊恩不转盼而遭凶歉而民果存此免粮银以济饥否乎且阡陌开而田大半归富户而民大半皆耕丁今而免粮祗见其继富耳诗云哿以富人哀此培独虽曰租亦免然田主征足佃户其敢抗而鸣于官否乎是圣上有万斛之弘恩而贫民不能尽沾其升斗甚可惜也丁酉戊戌二年广西士女仳离横填沟壑岂因征粮而然乎实缘岁凶而备荒无素致之也兹疮痍以定免之亦无补救也况今以此为积蓄有不但此积蓄已也不过以此为起例耳君子之德风上有好者下必有甚焉者也上既以免粮设为社义仓若遇年丰岁熟地方官劝谕里内殷实之家随其力损资以增益之岂无有好义以乐从者则愈积愈囊而社义仓之谷石不止今日之多矣凶荒有备无虞矣或谓旨意以出天子无戏言今又若此不几失信乎然而事贵用中徙义正所以崇德也何必执小信而自失其几宜也耶难者将曰免粮盛典古先哲王所不废而我圣主独设为社义仓不几事不师古而涉于寡恩乎不知设为社义仓朝廷非有私也正为我民虑之深忧之远岂以小康小补虞已也要之事可师古则师可变则变视乎义何如耳今以免粮设为社义仓正推广其义仁之至也又奚疑焉其次则在于盐政夫盐政上关国课下系民需其道不可不讲也彼夫山林川泽市査畎亩皆归于民而责其贡赋何言独设官管理夫管于上则有盐场官职廪禄之费解运则有私卖私贩之弊州县市镇盐埠盐丁则有縻食耗费之繁埠主藉官架势则有小秤砂水侵渔之弊且今埠主屡屡亏空押令富户填贩又押富户承充其弊不可尽述也何如计各省递年应解饷银若干拨入盐田令民垦食征其赋税关津设税以取足额饷任民流通贩卖上下俱有便益又何不可夫埠主亏空虽因花费亦因私贩充塞而正引不消今赋归盐田私贩果从何来或谓盐饷自古守于官今归于民恐百姓难以纳然试出示晓谕百姓愿承垦则行不愿则已安可拘拘必守于官之为得哉其一在于弭盗小盗不弭将为大盗小则害于草野大则扰及朝廷弭之者孰不曰教养今国家制律例以禁之地方官奉刑法以治之又导其务农从善以教谕之是教养已兼至矣而盗窃所在仍不乏何也此愚顽之辈髋髀之属不可撄以芒刃也夫顽而不恤教岂顽而不畏法哉其犯而不畏也非真敢不畏也良由州县属内道里茫茫良楛错处而盗窃之徒闪地方官耳不亲闻目不亲睹闲居侥幸暂为之而无伤其意若谓岂真遂至于发觉乎及至发觉则无如何矣是民之为盗实闪上人耳目之所不及岂真不畏刑法哉今欲杜其弊清其源莫若十家为甲甲有长甲人为盗甲人必先知之甲长率甲人而先攻之苟故为容隐盖护一旦发觉一人为盗九人连及甲长与盗同坐致于平素为盗而民不与之聊甲者则令甲保报名为奇零甲如怙恶不悛仍蹈覆辙一经犯出则以铁杖禁锢由是已为盗者望刑而生惊惧之心未为盗者有甲人稽察攻击而愈悚临深之戒则州县属内虽地大也虽民繁也而以甲人为耳目治之不啻如比僯治之不啻如同室孔子曰其如示诸斯乎此之谓也所虑地方官不实力行之耳此实弭盗之良规也其一在于种植烟苗夫烟食不果腹不食不饥馁虽曰辟寒未见其然也似属小耗实民间之大蠹也小民迷于利而不知自相残害而不觉今种烟之家十居其半大家种植一二万株小家亦不减二三千每万株费工人十或七八灰粪二三百担麸料粪水在外至于收成鬻于商贾刨切发卖大市烟铺三二十间中市小市亦十余间五六间大铺用工人三二十中铺小铺亦不减十余或七八以致制造烟斗以供烟用天下又不知几千万店销烟斗铜以铸钱可以供三二省之用总种植烟苗始末之工费以图耕稼种植杂粮实可以活天下大半之人非诬说也迩来谷粟腾贵百姓困惫未始不因以有用之工费营无益之虚耗而不力农之所致此虽劳其形骸无异游民之坐食然游民但坐食耳而此则耗灰粪麸料等项侵耕稼之资本毫无益乎饔飧而反损乎饔飧也其一在于寺僧夫僧原以奉菩萨香烛大寺应用十余人中寺小寺七八人一二人足矣今大寺二三百中寺小寺亦不减百余或数十不知多一人为僧即少一人以耕于野少一人以耕于野即缺七八人之食何若散其多者使归各务生产生之者众食之者寡用之者舒未始无补于国计民生何必纵其坐食闲游饱食终日无所用心犹易入于匪僻历朝谋逆此辈居多是宜奏请禁恪也此五者皆国家生民之所系似非小儒浅陋所能谋虽然愚者千虑必有一得昔圣王不弃刍荛工瞽而臻荡平至治之休贫　生　望君门万里无缘自达臬台大人不以愚贱而弃之转奏圣上佐而行之比及三年请试拭目以观矣乾隆四十五年五月日生员吴英年六十岁策书

歇钟鼓楼街涂鼎茂店

　刘遴宗谱案　
　国泰奏据禀查出刘遴宗谱饬司提审折　军机处档　　
山东巡抚兼署河东河道总督臣国泰跪奏为奏闻事窃臣于本年九月初九日据布政使于易简按察使叶佩荪会禀内称据沂州府知府尹文炳转据沂水县知县褚廷琛禀称生员刘继贤等会于乾隆三十一年间以匿祖别宗等词赴府控告刘秉德等一案缘刘继贤与刘秉德本系同族二十七年刘遴秉德刘晟议修族谱刘遴令刘继贤等公帮修费并开出宗支以便编修刘继贤等未允出费刘遴即秉笔但就本支修辑成谱嗣经刘以浚等于二十九年间赴县具控该前县王令未经查审结案迨刘继贤控府批查经前县骆令传讯刘遴业已病故据刘秉德刘晟供称刘遴所修新谱昭穆世次刘遴恐子孙起名有犯先人名讳于凡例内载有卓尔源本衍汉维新希其如是嘉毓统真字样因语句不经首缴谱板并吊齐印散新谱八十二部到县均经强令销毁只留新谱一部存卷备查于三十二年详府批结兹有该县宋秀章黄奕复以谱序内凡例不经赴县将刘秉德刘格告发等情到司现在飞委兖州府知府王禄朋前赴沂水会同该府尹文炳查审等情到臣臣查刘遴等既系刘姓胆敢于修辑支谱为子孙起名次序辄于凡例内开载卓尔源本等项不经字样远引汉裔殊属狂悖前任县府当一经发觉之时即应据实通报查办乃该前县府仅将缴出板片谱本销毁轻率完结实属办理错谬臣现严饬布按两司速提一干应讯人等到省会同严加确讯因何载此狂悖语句实情有无悖逆情事及谱内有无载有别项不法语句刘遴虽已身故饬兖州府会同沂州府搜查刘遴家中其子孙有无收藏刘遴不法字迹及板片是否实已销毁所印谱本是否尚有搜缴未尽之处逐一查明严审定拟解臣复勘另行具奏外其从前办理错谬之府县等各职名查明另行参奏所有现据沂水县查出刘遴等宗谱内狂悖不经语句及臣现饬两司提审缘由理合先行恭折奏闻伏祈皇上睿鉴谨奏乾隆四十五年九月十一日

乾隆四十五年九月十四日奉朱知道了钦此

　搜查刘遴家中有无不法字迹再按律办理谕　军机处档实录圣训厚风俗门卷二六四　　
　乾隆四十五年九月十四日奉上谕国泰奏据沂水县知县褚廷琛查出刘遴等宗谱凡例内开载卓尔源本衍汉维新等不经字样殊属狂悖现饬兖州府严搜刘遴家中板片并所印谱本及有无不法字迹严审定拟等语刘遴等修葺宗谱于凡例内远引汉裔妄自夸耀甚属不合但汉人积习相沿每有此等陋见其实可鄙如搜查该犯家中果实有别项不法形迹自应从重办理以昭炯戒若止于支谱内妄相援引以为宗族荣宠亦不过照例拟以不应重律将所有板片及印存家谱尽行错毁已足示惩并令地方官晓谕百姓务各安分守法毋得再蹈此等陋习致涉不经自干罪戾将此谕令知之钦此

　吴碧峰刊刻孝经对问及体孝录案　
　军机处奏　军机处档　　
遵旨查舒常等奏到体孝录孝经对问二书前陈辉祖在湖北巡抚任内所奏应毁违碍书籍内无此二种臣等谨拟写询问陈辉祖谕旨进呈谨奏乾隆四十六年十一月初二日

　著陈辉祖复奏谕　军机处档实录　　
乾隆四十六年十一月初二日奉上谕舒常郑大进奏查出明末人瞿罕所著孝经对问体孝录二书语有违悖系黄梅县人吴碧峰刊刻自行缴出并声明此书系前抚臣陈辉祖汇发局员查勘等语各省查缴违碍各书自应随时奏明今孝经对问体孝录二书语有违悖吴碧峰既自行呈缴陈辉祖于发局查勘之时何以仅交后任查办并不自行具奏著传谕陈辉祖令其据实复奏舒常等折并著抄寄阅看钦此

