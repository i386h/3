<!-- { "loadSidebar": true } -->
　蔡显著从宽改为斩决旨　军机处档　　
旨蔡显刊刻书词恣行怨诽情罪深属可恶第核其情节尚与诋谤肆逆者有间著从宽改为斩决伊子蔡必照亦著从宽改为应斩监候秋后处决余依议钦此乾隆三十二年六月初五日

　蔡显案各犯应按律严治不得姑息谕　军机处档实录圣训严法纪门卷二零一　　
　高晋等奏刊刻逆书之举人蔡显等究拟分别凌迟斩决一折已批三法司核拟速奏蔡显身系举人辄敢造作书词恣行怨诽情罪重大实为天理国法所难容但阅原书内签出各条多属侘傺无聊失志怨愤之语朕方以该犯尚无诋毁朝政字句其情与叛逆犹去一间或可原情酌减及细检各处如称戴名世以南山集弃市钱名世以年案得罪又风雨从所好南北杳难分及题友袈裟照有莫教行化乌场国风雨龙王欲怒嗔等句则是有心隐跃其词甘与恶逆之人为伍实为该犯罪案所系而册内转不签出明系该督等自以文义未精竟委之一二幕友代为披检而幕友等从来锢习每遇用兵之事及以文字获罪者辄一切讳匿不言是以略摭无关紧要之文巧为塞责而于吃紧关键不肯复加指摘高晋等使若辈得售其术朕则岂能依样葫芦漫然不为省视乎至为逆犯作序之闻人倓目击书词狂悖甘为附和并不举首其情深属可恶非仅援杖流之例可蔽厥辜现据法司拟改发伊犂等处庶足明正其罚其书内列名曾从逆犯受业之刘朝栋等自当逐一严加跟究安得概以素不知情径行置之不议即书贾吴姓业为刷印流传亦岂失于不知无心传布者可比亦应治以应得之罪该督何竟意存姑息仍不免大事化小小事化无之陋习况该督等平日既漫无觉察不能预发其奸直至自行败露尚图苟且完事何以申国宪而快人心看来此等逆犯本属戾气所钟兼以粗识文字而家居又不能得志遂尔逞其诡谲侈为狂吠意或幸逃显戮即可借此市名于后恐不独一蔡显为然于世道人心深有关系封疆大臣可不思力杜逆萌执法究治耶蔡显已降旨从宽改为斩决伊子蔡必照并改为应斩监候至折内指驳情节仍著高晋等再行详核审拟覆奏并著于各省督抚奏事之便通行传谕知之钦此乾隆三十二年六月初五日

　高晋等奏请交部议处折　缴回朱批档　　
　两江总督臣高晋江苏巡抚臣明德　谨奏为钦奉上谕事乾隆三十二年六月十三日承准大学士公傅恒大学士尹继善大学士刘统勋字寄乾隆三十二年六月初五日奉上谕高晋等奏刊刻逆书之举人蔡显等究拟分别凌迟斩决一折云云　见本案三页　钦此遵旨寄信到江仰见我皇上至圣至明训示周详臣等跪读之下惶愧无地伏查蔡显身系举人辄敢造作书词恣行怨诽实为天理国法所难容臣等仰蒙圣恩毕以封疆重任平日既毫无觉察不能预发其奸迨自行败露而于该犯所刻书内有心隐跃之词又未能悉心签出恭呈御览其书内列名之门人亦未严究确情定拟实属庸暗无能错谬已极兹荷圣明睿照指示周详臣等愧悚交集咎无可辞除钦遵谕旨将折内指驳情节再行详细究审定拟另折具奏外惟有仰恳圣恩将臣等交部严加议处以为办事率忽者戒臣等谨恭折具奏伏乞皇上睿鉴臣等不胜惶愧悚惧之至谨奏乾隆三十二年六月二十九日朱批览若应议处早交部矣

　高晋等奏将蔡显正法余俱分别审拟折　缴回朱批档　　
　两江总督臣高晋江苏巡抚臣明德　谨奏为遵旨审明定拟具奏事窃臣等审拟华亭县举人蔡显造作逆书一案接准刑部议覆将蔡显依律凌迟处死长子蔡必照拟斩立决次子包大三子大慈保同伊妾朱氏未字女三女俱解部给付功臣之家为奴蔡显门人闻人倓改发伊犁充当苦差至刘朝栋吴承芳吴球倪世琳凌日跻俱系蔡显门人平日既素相往来且所刻书籍现俱列有姓名其余蔡显怨望讪谤著作逆书之处岂无见闻未便任其狡称并不知情遽为轻纵应令该督等再将各犯逐一研鞫务得确切供词按律定拟另行具奏其书客吴姓冒昧刷印售卖亦未便竟予免议应将吴姓严拿速获比照私有妖书隐藏不送官律杖一百徒三年等因具奏于乾隆三十二年六月初六日奉旨蔡显刊刻书词云云　见本案三页　钦此移咨到江除钦遵谕旨将蔡显即行正法余俱分别钦遵办理并飞饬提犯复审臣高晋亦即驰赴苏州会勘随据松江府知府钟光豫来苏面禀前经提●刘朝栋等佥供并未见过逆书恐系该犯等狡供不吐复细加访察闻有蔡显壻李掌平常至蔡显家内必悉其情随密拘李掌平研●据供伊系买卖之人不通文义蔡显所作逆书实不明晓蔡显门人内惟刘朝栋吴承芳二人最相亲密时常往来见其持书讲究则所刻逆书自必见过其倪世琳住居乡镇凌日跻素业行医伊等虽平时不甚往来但本年四月内亦曾见到蔡显家看书谅亦知情至吴球幼从蔡显久已废书贸易蔡显从不与其谈论诗文等情并据该府查获吴姓书客即吴建千其刷印逆书一百部已据呈缴四十五部连犯押解来苏臣等随率同司道逐加严●缘刘朝栋系蔡显表亲与吴承芳即吴思劬凌日跻倪世琳均从蔡显受业而刘朝栋吴承芳与蔡显尤为投契所刻逆书再四严究虽据坚供并无帮同造作情事但伊等与蔡显往来亲密蔡显著作此书从前曾向伊等言及刻成之后伊等俱经阅过并送给吴承芳即吴思劬一部刘朝栋吴承芳虽看出书内悖谬之处因系受业门人未经出首已据供认不讳凌日跻倪世琳于本年四月内先后到蔡显家蔡显将刻成之书曾与看阅伊等因系受业门人未经出首亦据供认不讳惟吴球幼从蔡显读书一年因资钝家贫久已改业贸易实未见过逆书只因住近提督衙门知有掘出古碑一事偶与蔡显言及其刻入书内实不知情臣等随诘讯刘朝栋等因何前供并不知情亦未见过据供从前实因蔡显代为隐讳是以畏罪狡卸今提同李掌平质讯无可置辩至吴建千亦据供明实系图得新书可以获利不知书内有狂悖之语刷印售卖实属冒昧等情再查吴建千所刷一百部之外尚有刷印二十部前据蔡显呈缴五部其余十五部送给黄锦堂等并寄书之工人朱驼子均应拿解究明分别办理经臣等于前折内奏明在案兹据松江府查明朱驼子已经病故并将黄锦堂等拿解来苏臣等一并逐加严讯查黄锦堂李保成吴秋渔戴晴江王充之即王元之金子敬等六犯均系生监与蔡显或亲或友蔡显刻成闲闲录一书欲自夸其著作之长随分给黄锦堂等各一部均未出首迨至事发始行呈缴惟徐介堂年甫十八幼虽从过蔡显但后患弱症不能读书送给之逆书不能通晓吴西序系蔡显妻族之侄蔡显送书之先已往江宁贩布其书系伊妻许氏接受事发已经首缴吴西序现从江宁提到讯明实未见过其书闻声远系刻字匠闻子尚之子闻子尚雇与蔡显刊刻闲闲录刻成之后即已病故蔡显念其手刻送给伊子一部闻声远素不识字未悉其中有不法情事马刻匠系刷书生理为吴建千雇往蔡显家刷书蔡显给与闲闲录一部抵作酒资不知系悖逆之书至寄与廖古坛陆湘萍各一部前据蔡显供明同送给胡鸣玉一部交给朱驼子托夜航船寄去胡鸣玉先经供明并未收到今确查朱驼子陆湘萍俱已身故而廖古坛与陆湘萍之子陆云璈亦未接到此书自系中途遗失其以时文换去一部之陈姓查系陈鸣山讯明所换之书尚未出售臣等反覆究诘各供如一除将刘朝栋等生监斥革外查律载大逆知而不首者杖一百流三千里今刘朝栋吴承芳即吴思劬俱系蔡显受业门人刘朝栋兼系表戚吴承芳又得受逆书虽据供无帮同编造情事但明知书内悖逆语句瞻顾师生之谊匿不举首若仅照知情不首律拟以杖流不足蔽辜应请将该二犯均照闻人倓之例改发伊犁充当苦差凌日跻倪世琳虽据供与蔡显平日不甚往来但既系蔡显门人刻成逆书又经见过即属知情不首应照知情不首本律杖一百流三千里吴球讯不知情应请免议至送给逆书之黄锦堂李保成吴秋渔戴晴江王充之即王元之金子敬均身系生监目击其书并不举首亦合依知而不首律各杖一百流三千里金子敬年逾七十照律收赎徐介堂闻声远马刻匠陈鸣山俱不通文义但或不加详察妄行收受或以时文易换售卖均属不合俱应照不应重律杖八十吴西序先经外出应与未经接到逆书之廖古坛陆云璈及不知情之李掌平均免置议书客吴建千业已获到即遵照部议定驿充徒除将缴到逆书尽行销毁并令将末缴各书查追销毁外所有遵旨审明定拟缘由臣等谨恭折具奏并另缮供单恭呈御览伏乞皇上睿鉴敕部核覆施行谨奏乾隆三十二年六月二十九日朱批该部核拟具奏

　齐召南跋齐周华天台山游记案　
　苏昌熊学鹏奏齐周华著书悖逆及审拟折　缴回朱批档　　
