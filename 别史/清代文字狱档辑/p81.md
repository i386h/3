<!-- { "loadSidebar": true } -->
然无疑且经臣等初次讯问该犯并不据实供吐又复捏写词单避重就轻居心狡狯亦非疯癫可比似此大逆之犯断离一日姑容于人世业经两月以来已属苟延漏网亟应诛殛以彰国宪以正人心应请将李雍和即李必亨照大逆律凌迟处死应行缘坐家属并财产查明照例分别办理臣不揣冒昧备叙情由据实具奏另缮单并抄录各呈词及默写原单恭呈御览伏祈皇上训示遵行谨奏乾隆二十六年九月初三日

乾隆二十六年九月十一日奉硃批已有旨了钦此

　附李必亨即李雍和禀词　
具禀　生　李必亨禀为士同犬马乞恩怜救事　生　幼业诗书言行毫无尤咎身列儒林友徒悉属俊彦冤因二仆逃川　生　特远游觅寻讵期奴党成群预行布置串同上下查谤羞塞路陷　生　行李尽冻馁几毙奔投官宦维特反遭斥辱延至今正绝粮七日歇宿无处思往蜀省呼冤号苦免遭堕井不意简州胡宪知埋冤受屈恐妨其身捏　生　为疯明解回籍隐会沮抑遇路口粮不给纵役严行拷打或坐囹圄受饿受骂或坐班房加肘加练无辜受屈之儒生不如重犯之晏安迄今磨难几毙跋涉甚艰兼之行李磬空囊无分文泣奏仁廉大父师作再生之父母积万代之阴骘垂念斯文格外施恩赏准拨夫并给口粮乞赐衣裳与施资费或收衙内办理或着乡亲助费救　生　一命泽被合室倘疑　生　有别故现有文书可验倘疑　生　系饰词蜀省冤单足据不然谓　生　实疯则言行笔墨可考而知匍恳原情赈恤没齿难忘再造之惠抑颁超释自行送字以求日用之资一字一泣激切上禀其余冤苦不敢缕玑凡属未详俯赐允俞乾隆十九年三月初五日上禀
　上谕　军机处档实录　　
大学士公傅字寄四川总督开乾隆二十六年九月初十日奉上谕学政谢溶生摺奏江西雍和县逆犯李雍和前名李必亨潜递狂悖呈词搜出家中各单该犯于乾隆十九年由四川递解回籍控过各衙门有湖北开大人字样虽自称所控各处有收有不收之语但既经该犯具控当时岂有竟不省视之理此在他人或可开泰其可乎或彼时仅以其迹类疯狂遂屏斥不顾耶此系地方官向来消弭锢习实足酿成重案为害不小著传谕开泰令其将该犯从前如何投告及该督因何不行查办原由详悉查明据实具奏毋得稍有回护钦此遵旨寄信前来

　上谕　军机处档实录　　
大学士公傅字寄署江西巡抚汤乾隆二十六年九月初十日奉上谕据谢溶生奏泰和县逆犯李雍和投递狂悖呈词一案著将原摺抄录并搜出各单交与署抚汤聘令其将该犯因何前后造作逆词并此外有无别项悖逆事迹逐一彻底严行跟究定拟具奏至该犯李雍知既赴学政衙门潜递逆词又自书平日曾在各省衙门投控有收有不收之语岂于江西地方官转有不行赴控者汤聘久任藩司新署抚篆断无见闻不及之理或彼时仅以为迹类疯狂遂尔屏斥不问耶然此罪犹小今逆迹已露若该署抚因谢溶生未经会审合参遂欲含混了局或以该犯曾经具控未曾奏出今欲自行回护则取戾不可问矣著汤聘一面严细审拟务将历来不行奏出实情一面据实速奏钦此遵旨寄信前来

　上谕　军机处档实录　　
大学士公傅字寄江西学政谢乾隆二十六年九月初十日奉上谕谢溶生奏泰和县逆犯李雍和潜递呈词一摺谢溶生身膺学政遇此等狂悖之徒自应奏闻严究以正刑章但地方有此重案亦当知会抚臣提讯会奏倘告之抚臣伊或别存意见即将抚臣一并摺参何不可者乃汲汲据为已有若欲自行表见且辄用限行五百里驰奏如此居心行事欲地方官与之和衷共济能乎不能乎李雍和一犯已有旨交署抚汤聘严审定拟谢溶生著传旨申饬钦此遵旨寄信前来

　上谕　军机处档实录东华录　　
　乾隆二十六年九月十一日内阁奉上谕昨江西学政谢溶生奏到泰和县逆犯李雍和潜递逆词狂悖不法一摺朕以悖逆大恶学臣一有见闻原应据实入告但事系地方重案即当与抚臣会审合奏该学政乃据为己有即由驿限行五百里驰奏见小乖方不协事理已令军机大臣传旨申饬将本案交署抚汤聘严审定拟具奏今具汤聘摺奏则不但谢溶生具摺之前并不知会抚臣且汤聘既问知府等禀报即会同臬司亲提审讯而谢溶生将该犯搜出逆词秘而不发其情犹不可解学臣职司课士使遇地方重大公事皆如此有心掣肘谳案何由而定向以谢溶生不过好事自用不达大体之人今观其居心行事任私谬戾若此其于官方政体均有关系又岂急欲见长不能和衷集事已耶谢溶生著交部议处钦此

　署江西巡抚汤聘摺奏　军机处档　　
署江西巡抚臣汤聘谨奏为遵旨据实速奏事窃臣于九月二十二日申刻承准廷寄内开乾隆二十六年九月初十日奉上谕据谢溶生奏泰和县逆犯李雍和云云钦此遵旨寄信到臣臣仰蒙皇上鸿恩擢任江西布政使历有五年江省士民赴臣衙门具控者无不亲加批阅果有稍涉狂悖之事断不肯隐恶不究今臣接奉谕旨细加追想该犯李雍和实未曾有赴臣衙门控告之事若果曾经具控少有见闻无论该犯并非疯癫之人即实系疯癫胆敢肆其狂悖造作逆词臣受恩深重具有人心亦不敢稍为宽纵匿不上闻自取罪戾今查该犯单开经历各省到处投控诚如圣主洞鉴岂于江西地方官转有不行赴控者该犯现羁省城臣即率同在省司道亲提逐一严讯虽据该犯供称自乾隆十九年从四川递解回籍之后并未到省单内所开江西各衙门自十九年至二十一年止实有开单未控控而未收收而未批不能一一记忆等语但查该犯单列江西大小各官除前任巡抚范时绶布政使王兴吾等业经离任及病故无从查办外现在尚有吉安府知府王铭琮原署吉安府卢陵县知县今升宁州知州周作哲新建县今陞莲花厅同知李其昌原任瑞昌县今调南城县知县蒋有道新建县典史陈廷瑞等五员除李其昌赴都引见以上四员现俱在任臣即飞调赴省面同该犯将曾否投递逆词并原呈内有何悖逆之语逐一究讯并将该犯此外有无别项悖逆事迹彻底跟查一并严细审拟具奏并密咨四川湖北两省督抚查明该犯既经游历该省曾否投控逆词有无别项逆迹该督抚密速确查另行具奏外合将臣任内未据具控实无闻见缘由谨遵旨先行据实奏闻伏祈圣主睿鉴再此件钦奉谕旨令臣速奏之事谨由四百里驰递赍进合并陈明谨奏乾隆二十六年九月二十五日

乾隆二十六年十月初四日奉硃批览钦此

　四川总督开泰摺奏　军机处档　　
四川总督臣开泰谨奏为遵旨据实查奏事本年十月初一日准兵部火票递到廷寄一件内阁奉上谕学政谢溶生摺奏江西云云钦此臣跪读谕旨伏念臣受恩深重身在地方凡办理一切即竭力认真尚恐耳有所未周易滋贻悮若遇人以不经之词投递明知其干犯法纪何敢稍为泛视兹江西逆犯李雍和前名李必亨于乾隆十九年由四川递解回籍所控过各处有湖北省臣衙门字样臣邀蒙圣恩前由贵州巡抚补授湖广总督十九年正在湖北民间词讼或于臣出署日呈递或赴臣衙门呈递不时有之在寻常因户婚田土等情互争之件臣固不敢自信逐字皆能详察如语涉狂悖则听闻可骇无论其是否迹类于疯既经看阅应不致竟行踈漏置之不问且该犯递解回籍路过湖北沿途定有差役接替管押以管押之犯而投递控呈事属仅见虽相隔数年应亦不致竟行遗忘两三日以来臣昼夜静心细思实不记有该犯姓名及所控事由臣又恐该犯从前或以他词控告遽难追忆查外省接阅词状准与不准必须各为分别批示衙门中经手之内幕将其姓名及事由俱摘记号簿以备查考臣自湖广调补四川内幕中同来者现在二人臣随取湖广任内号簿与伊等挨次查检江西省曾经投告之李姓止有奉新县李开先一名系为客欠事此外并无李雍和及李必亨姓名亦无泰和县籍贯臣以至庸极陋之人叨荷皇上豢养隆恩屡畀封疆要寄才识所限遇事即不无错谬惟有不隐不欺以仰答君父断不敢丝毫回护自昧天良所有遵旨查明缘由理合据实缮摺恭奏伏祈皇上睿鉴为此谨奏乾隆二十六年十月初四日

乾隆二十六年十月二十日奉硃批知道了钦此

　湖北巡抚汤聘摺奏　军机处档　　
