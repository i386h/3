<!-- { "loadSidebar": true } -->
翻广西巡抚臣宋邦绥跪奏为奏闻事乾隆三十三年正月初五日准浙江抚臣熊学鹏咨称天台县犯人齐周华刋刻请释吕留良子孙疏稿及悖谬书籍一案云云　见本案四页另行办理　今查应各人内有谢济世系广西人其于齐周华狱中添髯记内叙陈学海赠伊诗内有可怜补兖一无人之语相应移咨查办等因到臣臣查谢济世系广西全州人前任湖南驿盐道休致回籍乾隆二十年二月经前抚臣卫哲治以伊纵子指官撞骗题参革审嗣因谢济世即于是年四月内患病身故奏结在案兹准浙江抚臣咨查谢济世所赠齐周华添髯记叙内悖逆语句来由虽谢济世久已身故而赠叙原稿自必尚存家内当即委按察使图桑阿带同署桂林府刘宗珙前赴谢济世家内查办并取伊子确供去后兹据图桑阿禀称查得谢济世长二三子已故现存四子谢梦熊梦曾梦思梦舒据谢梦熊供称伊家内并无齐周华狱中添髯记叙稿止有伊父在时刋刻梅庄杂著一本缴出该司恐有隐匿情事随率同刘宗珙于谢梦熊等住屋内检查书籍有谢济世自注学庸抄本一件恳请终养折稿一件其余系四书五经并广西通志近科坊刻时文等件随同缴出之梅庄杂著一本封送查验前来并将谢梦熊等弟兄带至省城候臣细查各书籍内并无不法字迹惟缴出之梅庄杂著诗文一本议论乖谬语多怨怅阅之不胜骇异随率同布政使淑宝按察使图桑阿驿盐道周升桓将谢梦熊等逐加研据谢梦熊供称伊父前任京官时伊尚年幼家居及乾隆三年外任湖南道员以后始生梦曾诸弟伊父从前为齐周华作叙之事无由得知伊父除梅庄杂著外亦无别项未刻诗文伊弟兄三人现俱佣工度日并无房产亦未读书不晓文理伊父所刻之梅庄杂著所说何语实不知道等情臣查谢济世曾为御史又复屡任道员乃所著诗文多有怨悱狂悖之处刻本存留实为世道人心之害伊虽身死仍应按律办理但浙省咨查所赠齐周华添髯记内悖逆之处谢济世家内现无原本据谢梦熊坚供无由得知而谢济世第六子谢梦思明现在赘居湖南湘潭县张灿家中除咨明湖南抚臣将谢梦思押解来粤一并确另行定拟具奏外理合先将谢济世刊刻梅庄杂著一本语句狂悖之处粘贴黄签同伊自注学庸抄本及折稿另封敬呈御览臣谨会同两广总督臣李侍尧缮折恭奏伏祈皇上睿鉴谨奏乾隆三十三年正月十八日朱批此人已死何必追究余有旨谕

　密行查办寄银生息之事谕　军机处档实录　　
齐召南于堂兄齐周华逆案为之隐讳不奏咎实难辞是以令其来京候旨今据军机大臣会同刑部问拟以杖流朕念其曾为大员已加恩宽免递回原籍并传旨令其闭户安分倘再不知感恩警惕或掉弄笔头语含怨诽则齐周华炯戒具在不能更为曲宥矣前据熊学鹏查出齐周华控告齐召南原词有将银寄与江姓生息之事伊平素以读书立身为事岂应自蹈商贾牟利恶习且现已邀恩免其治罪又何得安然无事坐享赢余著传谕熊学鹏可即密行查办惟酌留糊口外所有生息余赀即尽数查出归公以充本地公用毋任稍有隐匿倘该抚以同系科目中人或意存徇隐则是自取罪戾矣将此传谕该抚知之钦此乾隆三十三年二月初四日


　宽免齐召南杖流谕　实录　　
翻谕军机大臣会同刑部议原任侍郎齐召南于堂兄齐周华造作逆词不能稽察纠参应照律拟流得旨齐召南曾为侍郎乃于堂兄齐周华逆案为之隐讳不即参奏实难辞咎念其曾为大员所有问拟杖流之处著加恩宽免乾隆三十三年二月辛酉


　熊学鹏奏密查齐召南生息银两折　缴回朱批档　　
浙江巡抚臣熊学鹏跪奏为奏闻事乾隆三十三年二月十三日承准大学士公傅恒大学士尹继善大学士刘统勋字寄内开乾隆三十三年二月初四日奉上谕齐召南于堂兄齐周华逆案为之隐讳不奏咎实难辞云云　见本案六页　钦此寄信到臣臣查国家设立科目俾得读书上进原欲其晓明忠孝大义以为乡里表率今齐召南近族内有悖逆之齐周华齐召南身为大臣隐讳不奏实为有玷科目荷蒙皇上格外加恩不将齐召南治罪仅令递回原籍伊所有家赀仍准酌留糊口皇仁实属浩荡其生息余赀自当查出尽数归公臣何敢稍存徇隐致齐召南于邀恩免罪之外复得坐享饶裕臣查齐召南尚未递解到浙其将银两寄与江姓生息齐周华原控告呈内所称江姓乃扬州盐商未有的名浙省无从知其底细据称已取回八百两尚存三百两生息等语齐召南住居天台房屋甚大伊既设心牟利必不止此数百金臣现在一面密咨江苏抚臣及两淮盐政密查盐商江姓确系何人并生息本利确数一南密委粮道陈梦说湖州府知府布勒亨前往天台密查齐召南家赀确数毋致稍有隐匿其应充公若干并酌留齐召南糊口若干之处俟查明另行具奏理合将接奉谕旨密行查办缘由恭折覆奏伏乞圣鉴谨奏乾隆三十三年二月十九日朱批览


　将梅庄杂记书板销毁谕　军机处档实录东华录　　
据宋邦绥奏接准熊学鹏咨称浙江逆犯齐周华书内有已故谢济世赠该犯添髯记叙移交查办当即委员严查伊家内并无此件原稿惟有所作梅庄杂著一本中多乖谬怨怅之语现将伊子谢梦熊等研审究拟等语已于折内批谕矣谢济世性情乖戾屡获罪愆今阅杂著所签各条诚不免语含怨望使其人尚在自当明正其罪以昭惩创但其人已物故多年自可无庸复加审究惟伊所作书词既多谬妄不应复任存留该抚即饬令地方官将已刷之书及原刊板片尽行查出销毁毋使稍有疏漏著将此传谕知之钦此乾隆三十三年二月二十日


　熊学鹏奏查出吕抚著书怪妄请追板销毁折　缴回朱批档　　
浙江巡抚臣熊学鹏跪奏为查明具奏事窃查天台县逆犯齐周华悖逆一案经臣审拟具奏声明该犯齐周华各书内云云　见本案四页另行办理　所有籍隶本省者亦经密饬各该府查办去后据署按察使事温处道苏凌阿详称据各该府详细确查所有嘉兴府秀水县之盛禾平湖县之陆大业宁波府鄞县之蒋栻之台州府天台县之陈溥叶绍诗梅元标丁治化即丁学希徐光绶张孟蔼姜景章陈硕斋齐汝器余埏齐之政临海县之侯嘉翻仙居县之王分三等俱久经病故经各该县亲诣各家逐细检查并无齐周华书札诗文字迹传盛禾等之子孙邻保佥称并未与齐周华相好往来从无赠答序跋诗文情事又现在之天台陈三痴齐萱圃陈昌启许静溪等四人检查齐周华原书内有与伊等赠答诗文今据该府县查此四人尚存随严陈三痴齐萱圃陈昌启许静溪俱坚供从不与齐周华往来赠答其齐周华原书内所载之诗文均系齐周华自行捏造等语再四究诘矢口不移查齐周华病狂丧心负恩党恶所作诗文悖逆狂诞该犯生前曾供伊欲博取虚名将凡有文名之绅士莫不捏名代做诗文序跋刋刻书内夸耀于人自认不讳则陈三痴等所供似属可信且搜查各家并无齐周华书籍字迹应免其议拟又查齐周华书内所载为作齐巨山序之新昌县人吕抚据该县查明吕抚系新昌县学附生乾隆三年举报孝廉方正部议准给六品顶带荣身在案查伊孙吕枢等供称吕抚已于乾隆七年身故生前并未与齐周华往来委无赠答诗文或因吕抚曾刋有一贯图圣学图是以齐周华采名捏冒等语随搜划其家并无别项书籍字迹惟起有圣学图一张一贯图一张查阅所刻图说虽无狂悖语句但如所称四大三际等语多摭拾杂书附会穿凿又列无稽国名于一贯图之下怪诞不经其一贯图所称六年穰六年旱十二年一大饥大熟等语乃系妄言祸福设使吕抚尚在应行按律治罪今吕抚既经病故应请追革职衔　朱批何必　追板销毁　朱批应当　以维正学等因具详到臣臣覆查无异理合恭折奏闻并将吕抚家搜出圣学图一贯图二张进呈御览伏惟圣凿训示谨奏乾隆三十三年三月初四日朱批览


　尤拔世奏江日泰并无代齐召南存银生息折　缴回朱批档　　
两淮盐政奴才尤拔世跪奏为奏闻事窃照本年二月十七日接准浙江抚臣熊学鹏来咨内开天台县逆犯齐周华业经审拟正法其控告伊堂弟原任礼部侍郎齐召南词称召南先年母死开吊恐弟兄公分奠仪先私遣人至扬州江家止住在朝同寅奠仪会交江家寄商生息不数年已私取回银八百两尚有生息银三百两在扬等语移咨确查等因查来咨止有江姓并无名号住址亦无年月见证正在着落商总江广达逐细确查间又准熊学鹏咨称江姓名承玠原任台州府知府升任浙江盐驿道雍正十二年曾保举齐召南博学鸿词其母故开吊系乾隆十六年之事虽江承玠已故多年必有子孙可问其奠仪银两寄存江姓典铺内本利若干速即查覆奴才随同运使赵之壁传齐总商并切谕江广达逐细确查毋得稍有隐漏嗣据黄源德江广达带同江承玠之子江日泰即捐职知府江昉赴运使衙门投递亲供坚称江昉父子并无收存齐召南奠仪代为生息之事各商出具甘结又经运使亲江昉供称雍正六年父亲江承玠补授台州府知府其时江昉年仅四岁有无保举齐召南鸿博之事不能得知雍正十年解任后回籍乾隆六年身故今咨开所控召南母故寄银系乾隆十六年之事父故已隔十年寄银必无此理况江昉世业行盐从未开张典当所称存典生息亦不相符种种虚捏不辩自明等供详请咨覆浙抚前来奴才复传该商等到案逐加诘讯悉与司详所供无异除咨覆浙江巡抚查案办理外事关邻省咨查逆犯案内指控情事理合将查无确据录供咨覆缘由恭折奏闻伏乞圣主睿鉴谨奏乾隆三十三年三月十四日朱批览


　永德奏调查齐召南资产折　缴回朱批档　　
