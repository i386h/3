<!-- { "loadSidebar": true } -->
署理湖南巡抚臣李世杰谨奏为查获悖妄乡志恭折奏明办理事窃照应缴违妄遗书湖南省节经前任各抚臣访缴具奏解销臣抵任后复谆饬各属实力搜访以期净尽兹据常德府知府何泽著来省面禀有龙阳县监生高治清刊出沧浪乡志语多悖妄经该县傅广聪访获禀府该府即率同前往搜讯书系散字套刷并无板片此外亦无别项不法字迹将书同散字连犯解省其书内列名应查之人应追之书俟分赴讯查另报等语臣随率同司道并委长沙府风翔暨因公在省之衡州府王家宾将书逐加校勘内如所刊帅卜世灯会说内有天将会天将三十六员灯会三十六位上应星宿等语殊为邪妄其高治清自著序内有云补王朝政教之所未沦洽及杨学清题伊短引称生平幕天席地以天下为家又高承颖悲子文一首系凑集四书成语为文摭入丹朱不肖启贤武王缵绪等句又所刊举人全伦道题高治清妻墓祝词用凤翥龙翔句又高正续著龟山集则曰保世滋大奕叶光昌高正箧游蛇山说则曰俟鳞甲长成他年共羡蛇作龙朱文官作朱氏义渡记曰久道无闻甚至该犯之孙辈妄称伊为家王父曾王父种种俱甚狂诞其灯会说及八景诗句题桥句更多悖妄且于庙讳御名全未敬避及应抬写字样不应抬写尤为不法伏惟我朝深仁厚泽减赋轻租从无徭役该犯所刊武万信等赞词及教谕翁炯所赠寿序砌入该犯能呈免运木增赋等说以美其功悖谬特甚臣随督饬司府提该犯高治清严讯虽据供称因向年在所居沧浪乡曾倡修桥渡寺庙想着书表扬雇匠刻就散字套板刷成乡志缘庙内塑有三十六天将泥像募钱点灯帅卜世遂取名天将会当日在会之十三人久己人亡会散并未惑众滋事其余指出各妄诞语句总因罔知忌讳过于夸张所致如今悔罪无及至帅卜世灯会说内用玉盏常明如一日自著灵宝山传及灯会序说玉盏常明长明无光神不降福总期乡灯不断之意又自题桥渡句桥畔月来清见底系言水月景像所刊寨岭晴岚诗句何时净扫古蛮烟一色文明接远天系朱经国字凡九所作扫清寨岭见晴天系朱光国所作伊捏编村中八景辄行刊入龙阳县处洞庭湖西岸从前西湖修舵杆州就近买木嗣又奉文首垦伊沧浪一乡无木并无荒地实无运木增赋之事因伊曾在县呈明遂欲饰为功绩捏称兴利除害等语砌入赞词寿序那两赞词一是自作借武万信出名一是已故刘如仲作其寿序系倩已故举人全伦道作借教谕翁炯出名这乡志实止刷过七十七部还少下卷原想修成书院再补如今因年已八十四岁儿子高承甫年亦六十俱不能料理实未立稿等语并讯据生员高承甫供情亦符臣查书内诪张悖妄之语甚多即灯会并山境可用典故颇宽何必以长明灯等句屡见篇章所供显属支饰该犯或称自作借名或指已故之人所作既由该犯刷出固应惟该犯自问其措词狂诞之人亦不便疏漏且查该犯所作书院记内自称是书已刷二百部恐此后刷播不少况有散字套刷尚不无撰刷别书臣现饬岳常澧道俞廷垣率该府县星赴该地按照书内诗词悖妄之人查明住址密往该家搜讯将已散各书尽数收解应讯人等解省质审至该犯寿序如果已故全伦道所作借用教谕翁炯之名翁炯岂无见闻何并不举首其书查翁炯系湘潭县人现今任宝庆府教授臣已密委府厅前赴其原籍任所查其有无收藏前书及别项字迹禀办并将高治清父子生监斥革即令教授翁炯解任来省一并质审明确分别按拟具奏外兹臣有另折驰奏之便理合会同湖广总督臣舒常先行缮折奏闻并将书二卷逐一粘签恭呈御览伏乞皇上睿鉴谨奏乾隆四十七年三月十四日奉朱批知道了另有旨谕钦此


　上谕　军机处档实录　　
乾隆四十七年三月二十四日奉谕李世杰奏查获沧浪乡志一折内摘出各种字句指为狂悖并称饬属查明住址密往各家搜讯并将刊刻志书之高治清父子生监斥革作序之教授翁炯解任质讯等语此事办理太过外间刊刻书籍如果有实在违悖不法语句自应搜查严办今阅李世杰所奏书内签出之处如幕天席地乃系刘伶酒德颂中成语玉盏长明系指佛灯而言相沿引用已非一日何得目为悖妄又志中所称曾王父字样亦不过泥古之过其名字内有称弘远弘开者尤为乡愚无知不足深责若俱以违悖绳之则如从前之赵弘恩陈弘谋等又将何说至书中如德洋恩溥运际升平等语乃系颂扬之词该抚亦一例签出是颂扬盛美亦干例禁有是理乎书内如此等类不一而足各省查办禁书若俱如此吹毛求疵谬加指摘将使人何所措手足耶此事总因李世杰文理不通以致办理拘泥失当如此朕于此等字句微疵从不肯有意推求所谓不为已甚之素志实天下人所共闻共见者李世杰何未见及此所有此案沧浪乡志竟毋庸查办其刻书作序并案内干连人等俱著加恩宽免概予省释并将此通行传谕各督抚知之钦此

　上谕　军机处档实录　　
乾隆四十七年三月十六日奉上谕军机大臣等昨据李世杰奏查办沧浪乡志一书其签出之处种种失当已详悉谕知令其无庸查办矣此等书籍不过无识乡愚杂凑成编并非有心违悖者可比何必过事吹求李世杰即不通文理亦应留心检阅乃任听庸劣幕友属员谬加签摘以致拘泥失当滋扰闾阎若办理地方事务皆似此草率漫不经心何以胜封疆重任耶著将此遇奏事之便传谕知之钦此

　方国泰收藏涛浣亭诗集案　
　安徽巡抚谭尚忠折奏　军机处档缴回朱批档　　
安徽巡抚臣谭尚忠跪奏为查出悖逆遗书审拟具奏事窃查歙县知县杨祈迪查出该县已故岁贡生方芬所著涛浣亭诗语多狂悖伊元孙方国泰隐藏不首经前抚臣农起会同督臣萨载恭折具奏钦奉朱批只可如此钦此钦遵在案兹臣于四月初二日抵任查核原案恐该犯或另有藏匿别项违悖书籍当即率同布政使国栋按察使吕尔昌署安庆府知府沈元振提犯复加研讯该犯矢供如前反复究诘据称并无另有藏匿情事似无遁饰该臣等审得歙县查出方国泰隐藏伊高祖方芬涛浣亭悖逆诗集一案缘方国泰籍隶歙县曾经读书其五世祖方芬系本朝岁贡生生于明天启年间殁于康熙二十九年著有易经补义一部涛浣亭诗集一本又伊七世祖方有度著有陛辞疏草一本方国泰学臣考试时将陛辞疏草易经补义二书呈出以为一家孝友请匾奖励当经饬县查出方芬涛浣亭诗内有征衣泪积燕云恨林泉不共鸟啼新又乱剩有身随俗隐问谁壮志足澄清又兼葭欲白露华清梦里哀鸿听转明等句语意狂悖讯之方国泰供称涛浣亭诗系伊五世祖方芬所著不知何时刊刻遗存在家只此一本诗内悖谬之处因系祖上所著相隔百有余年实在不能指出作诗本意至所注避寇字样幼时曾经祖父言及康熙初年有闽贼来攻徽州府城一家逃避官兵讨平后始得回家这避寇的话想必就指闽寇等语臣调查该府县志乘载有康熙十三年闽贼罗其熊等攻城经将军额楚巴等击退一事是该犯所指避寇之说虽属有据其狂悖语意虽系事远人亡难以指出但前奉谕旨凡收藏违碍悖逆之书者俱令及早呈缴仍免治罪前抚臣业经宣布圣德通饬所属遵照该犯读书识字既将伊祖上所著之陛辞疏草易经补义呈请求奖而于涛浣亭诗集独不呈出其为有心藏匿已可概见再三驳诘据称易经补义陛辞疏草是有经济学问的故此呈出见得我祖上有人这涛浣亭诗集只道是几篇吟咏之句无关紧要故此不曾呈出今蒙指问说我有心隐藏我实在糊涂该死无可置辩甘心认罪查方芬身列成均食毛践士沐浴圣化乃敢丧心灭良肆其狂吠实属天理不容神人共忿该犯虽久伏冥诛应请将方芬刨坟戮尸以彰国法方国泰系方芬元孙已隔五代虽不知其作诗本意但既识文义则诗中语句悖逆岂有不知胆敢隐藏在家匿不首缴法所难容方国泰应照大逆知情隐藏者斩律拟斩立决方芬之子方盟方玥方佩同孙方焘方振宇方熙俱已物故此外并无应行缘坐之人诗集板片搜查该犯方国泰并户族人等实无遗存行查所属各坊肆亦无流传此诗集臣恐各属搜罗不尽或有遗本现在严饬实力查缴并移咨各省一体详查务使狂吠诗词销毁净尽不使为风俗人心之害所有臣审明拟议缘由理合会同两江总督臣萨载合词恭奏并缮具供单恭呈御览伏祈皇上睿鉴谨奏乾隆四十七年四月二十日

乾隆四十七年五月初三日奉朱批该部议奏钦此

　上谕　军机处档实录圣训圣治门卷二十四　　
　乾隆四十七年五月初三日内阁奉上谕谭尚忠奏歙县已故贡生方芬所著涛浣亭诗语多狂悖伊元孙方国泰隐藏不首一案请将已故之方芬刨坟戮尸其隐藏诗集之方国泰照大逆知情容隐律问拟斩决等因办理殊属失当据称查出方芬诗集内征衣泪积燕云恨林泉不共鸟啼新又乱剩有身随俗隐问谁壮志足澄清又兼葭欲白露华清梦里哀鸿听转明等句虽隐跃其词有厌清思明之意固属狂悖不过书生遭际兵火迁徙逃避为不平之鸣并非公然毁谤本朝者可比方芬老于贡生贫无聊赖抑郁不得志诗意牢骚则有之况其人已死朕不为已甚若如此即坐大逆之罪则如杜甫集中穷愁之语最多即孟浩然亦有不才明主弃之句岂亦得谓之悖逆乎此等失意之人在草泽中私自啸咏者甚多若必一一吹求绳以律法则诗以言志反使人人自危其将何所措手足耶从前查办河南祝万清家祠匾对及湖南高治清所刻沧浪乡志吹求字句办理太过屡经降旨通谕各督抚毋得拘文牵义有意苛求岂谭尚忠未之知耶此案着交刑部即照此旨另行核拟具奏如方芬诗集内或另有不法字句不止如折内所称该抚未经摘出或有不敢陈奏之语并著该部详悉查明再行核办请旨若别无不法字句即可毋庸办理朕凡事不为已甚岂于语言文字反过于推求各省督抚尤当仰体朕意将此通谕中外知之钦此


　回民海富润携带回字经及汉字书五种案　
　广西巡抚朱椿折奏　军机处档　　
