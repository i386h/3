<!-- { "loadSidebar": true } -->
大学士于字寄署两江总督萨江苏巡抚杨乾隆四十三年八月二十八日奉上谕昨据刘墉奏于殷宝山家内搜出诗文二本内有记梦一篇应行究讯现在移知督抚办理等因一折殷宝山记梦篇有姓氏为红红者朱也之语显系系怀故国实属叛逆罪不容诛昨已谕令萨载杨魁严讯该犯确供从重定拟具奏矣今复思该犯情罪重大外间审讯恐不能得其实供着传谕萨载杨魁查殷宝山现在解交何处审办即由该处派委妥干员弁管押该犯严行解京审讯沿途小心防范毋致疏虞昨日发去之书仍著缴回所有该犯家属并著杨魁就近查拿监禁听候办理将此由五百里一并传谕知之钦此遵旨寄信前来

　江苏巡抚杨魁折一　
江苏巡抚臣杨魁谨奏为奏闻事窃臣接准江苏学臣刘墉札会于金坛考试时有丹徒县生员殷宝山投递一纸自称刍荛之献妄论江南省风俗人心官常学校词句狂悖委员于家中搜出诗文内记梦一篇语甚荒唐并有作序加批之人均应严究又如皋县民人童志璘呈缴已故泰州人徐述夔诗一本沈德潜所撰徐述夔传一本查徐述夔诗集语多愤激其传内有伊弟妄罹大辟等语此外有无悖逆著述应即搜查办理俱经缮折奏闻将原书恭呈御览一面札会查照等因臣查殷宝山妄谈时政并编造记梦词句均属狂悖不法自应澈底究明严加惩治臣复饬委常镇通道孙括亲赴殷宝山家逐细搜查一面飞行镇江府知府李士珠亲押案犯并将作序加批之人一并解苏迅速审办至徐述夔著述之书苏州书局未据缴还曾否呈缴江宁书局当即行据扬州府知府谢启昆禀称本年四月内据徐述夔之孙徐食田将伊故祖所著学庸讲义一柱楼诗连板片赴东台县呈缴转送江宁书局并有该县监生蔡嘉树将前项书本同徐述夔传墓志铭石刻赴县呈缴又续据徐食田缴出论语摘要蘧堂杂著想诒琐笔等书三种因蔡嘉树复赴江宁藩司具控称伊在县先行呈首徐食田贿嘱县书捏称自行呈缴饬府查办提究等情臣查学臣原奏徐述夔诗内既属语多愤激明有狂悖之处且其传内开列书名尚有古文时文拼茶场志诗余五色石传奇等种未据呈缴此外想另有悖逆书籍字迹必须专委大员前往搜查俾无隐漏其徐食田如何捏首情由亦应严究明确臣已札委苏粮巡道陈大化督同扬州府赴徐述夔家将所有书籍悉心检查据实呈送提同徐食田等各项书籍解省究办并讯明徐述夔传内所叙从弟赓武妄罹大辟阅十七月而冤雪之语系属何年之事一并查卷察核再沈德潜代为作传则徐述夔书籍伊家想有存留臣又委臬司孔传炣督率苏州府杨灿前往细查并无徐述夔所著各书遗存在家禀复前来除俟提解殷宝山徐食田等犯案卷书籍到日臣即督同两司逐加查阅严审究拟分别奏会所有现在办理缘由臣谨先行恭折闻奏伏乞皇上睿鉴谨奏乾隆四十三年九月初七日奉朱批已有旨了钦此

　九月初七日廷寄　
大学士于字寄署两江总督萨江苏巡抚杨乾隆四十三年九月初七日奉上谕据杨魁奏接准学政刘墉咨会有丹徒县生员殷宝山投递呈词语多狂悖又如臬县民童志璘呈缴泰州已故举人徐述夔诗集语多愤激现在严行搜查审办等语此二案前据刘墉具奏已降旨萨载杨魁令派委妥员将殷宝山严行解京审讯并将其家属就近查拿听候办理萨载杨魁接奉前旨自即当遵照妥办至徐述夔一犯虽己身故其所著之书自应向其子孙速行追缴今据杨魁称伊孙徐食田贿嘱县书捏称自行呈缴等语徐食田既隐匿伊祖书籍不早呈缴及知事已败露复敢贿嘱县书捏称自缴其诈伪殊为可恶且必有隐匿书籍书板之事徐食田自己拘提到苏亦当解京严讯著传谕杨魁即派委妥员将徐食田严行解京审讯沿途小心防范毋致疏虞派人严搜其家有无藏匿书籍之事速行奏闻并将听受贿嘱之县书一并遴员隔别管解来京沿途毋任见面串供另滋弊窦所有徐述夔家中各项书籍书板仍即详细搜查全行解京查办将此由五百里发往并谕萨载知之钦此遵旨寄信前来

　署两江总督萨载折一　
署两江总督江南河道总督臣萨载跪奏为遵旨明白回奏仰祈圣鉴事窃臣接奉乾隆四十三年八月二十七日奉上谕据刘墉奏如皋县民人童志璘投递呈词缴出泰州徐述夔诗一本　云云　钦此臣跪读数四实深惶悚伏念一切违碍书籍屡蒙训饬令实力查缴数年以来经臣大学士督臣高晋抚臣杨魁先后檄行各属上紧查办并委员给价购买统计江苏两局共缴过违碍书二万余部本年七月十三日督臣高晋奉命赴豫堵筑漫工臣兼署督篆检查卷案本年闰六月二十五日钦奉上谕以各省查缴违碍书籍恐外间尚有存留此时续行呈缴仍可不加究治若匿不缴出后经发觉难以轻逭著再实力查办不可稍有疏漏等因钦此督臣高晋即札会抚臣并通饬三省藩司督率所属实力查缴具报臣署篆以后复饬各属广宣恩旨偏行出示晓谕务使穷乡僻壤一体周知作速呈缴以凭核办在案嗣准学臣刘墉札会按试镇郡有丹徒县生员殷宝山投递刍尧之献一本并委员赴其家中搜出诗文二本语多荒谬又如皋县民童志璘呈缴泰州已故举人徐述夔诗一本沈德潜所撰徐述夔传一本其徐述夔诗内语多愤激均经奏明交督抚查办等语臣一面飞行臬司会同藩司提犯赴苏严审究缴一面饬知镇江扬州二府再赴各犯家中严密搜查再准抚臣扎会添委常镇道孙括苏松粮道陈大化率同各府县分诣殷宝山徐述夔两家搜查有无别项不法字迹先将办理缘由恭折奏闻随据各府县禀报查抄各犯家产并将家属人口查明小心看守造册呈送又据镇江府禀所有殷宝山诗文内作序之赵学礼尹发莘及批点之殷一桂均经查提押解赴苏候审今于九月初四日钦奉上谕并将书本发臣提犯审拟具奏臣已飞饬臬司提齐犯卷押解来浦复于初五日接准廷寄钦奉上谕令将殷宝山解京审办等因钦此除经扎会抚臣并飞札臬司监提殷宝山遴委妥干员弁管解起程另折奏复外臣于不法诗文不能及早查办收罗净尽以致尚有存留清夜自思实属罪无可逭乃蒙圣主洪慈不即严加治罪令臣明白回奏臣感激悚惕无地自容惟有请旨将臣从重治罪以为办理疏漏之戒应参之县府司道容俟会折参处外因系奉旨即行具奏之件谨恭折附驿奏复伏乞皇上睿鉴谨奏乾隆四十三年九月十三日奉朱批该部严察议奏钦此

　署两江总督萨载折二　
署两江总督臣萨载谨奏为遵旨缴回原书起解逆犯并陈明现在查办徐述夔悖逆诗词恭折奏闻事乾隆四十三年八月二十八日奉上谕昨据刘墉奏于殷宝山家内搜出诗文二本等因臣查殷宝山捏造妖言托词记梦居心悖逆罪不容诛今奉谕旨解京审讯臣扎会抚臣杨魁就近选派妥干员弁监提殷宝山管解起程并移行沿途文武衙门派拨兵役小心防范毋致疏虞至该犯有母赵氏寡嫂郭氏妻华氏四子长第年次奎年三登年幼子甫生一女已许配唐姓又据丹徒县禀报带回县城委员拨役分别拘押看守今已扎会抚臣即行监禁听候办理至奉发殷宝山原书二本理合遵旨封固缴回尚有徐述夔一柱楼小题诗一本现在查办缘沈德潜所撰徐述夔传内称其著作甚多臣与抚臣严密行查旋于八月十一日据江宁藩司陶易禀报本年五月内据东台县禀监生徐食田呈送伊祖徐述夔遗存学庸讲义一本一柱楼小题诗一本一柱楼诗六本和陶诗一本书板三百四十八块正在发县查阅粘签呈送于六月间据监生蔡嘉树赴司呈控徐述夔诗文伊先首禀当委扬州府提齐人证书籍查审详据前来臣以此等狂悖诗文一经解到该司即应查看通详究审而乃辗转迟延甚属不合当经严批申饬俟正案审定即行参处又于八月十二日据扬州府谢启昆摘写徐述夔一柱楼诗内悖逆之句开折呈送并查沈德潜所称徐述夔之弟徐赓武妄罗大辟阅十七月而冤雪之语缘乾隆元年有泰州民缪照乘与缪又南之妻蒋氏通奸商同勒死亲夫蒋氏因曾被徐赓武刁奸怀恨是以到案供指徐赓武同谋后经审出实情将徐赓武枷杖完结业经吊取案卷送司并声明一面将书籍解苏一面督同东台县亲赴徐食田家将男妇大小家口逐一查点严加管押并将房屋田产箱笼书籍家伙逐细查明按件封贮委员督同县役昼夜看守毋稍疏懈又据苏州臬司孔传炣禀奉巡抚面委密赴沈德潜家查看尚无留存徐述夔诗文及违碍书籍臣查学臣刘墉所签徐述夔小题诗句已多愤激复阅该府续签一柱楼诗悖逆之句甚多臣披览之下不胜发指是徐述夔虽已身死其尸骸仍应锉戮其孙徐食田亦应从重治罪以申国法而快人心除现在扎会抚臣并饬臬司将书籍人犯解送来浦听候审拟会奏容俟审明将各书逐细粘签恭呈御览外臣谨遵旨缴回殷宝山原书二本其徐述夔诗一本留俟随案恭缴所有扬州府抄送徐述夔一柱楼诗内悖逆之句照录清单恭呈御览谨缮折先行由驿具奏伏乞皇上睿鉴谨奏乾隆四十三年九月十三日奉朱批另有旨谕钦此

　九月十三日廷寄一　
乾隆四十三年九月十三日奉上谕据萨载查办殷宝山徐述夔悖逆诗词一案据称藩司陶易于五月内接据东台县禀报监生徐食田呈送伊祖徐述夔所遗一柱楼诗本及板片等项至六月间又据监生蔡嘉树赴司呈控伊先首禀等语陶易身任藩司地方一应事务皆其专责况自江西逆犯王锡侯所著字贯一书内有大逆不道之处屡经严饬各该地方官实力查访今所属有悖逆书籍陶易于五月内接据东台县详禀并不即时严密查拿详请审办仅发县查阅粘签直至八月内始以一禀塞责且徐食田贿嘱县书改查出为呈送其鬼蜮伎俩甚为可恶陶易亦未究出率行转禀实出情理之外该员由道员超擢藩司受恩至重乃视此等重大案件全然不以为事是诚何心著传谕陶易即行明白回奏钦此军机大臣遵旨传谕江宁布政使陶易

　九月十三日廷寄二　
大学士于字寄大学士管两江总督高乾隆四十三年九月十三日奉上谕今日萨载复奏查办逆犯殷宝山徐述夔悖逆诗词一折据称陶易于本年五月即据东台县监生徐食田呈送伊祖徐述夔遗存一柱楼诗本及书版等项于六月间据监生蔡嘉树赴司控呈等语徐述夔身系举人乃敢编造诗词肆其狂悖且存留其家已久该地方官何以漫无觉察且屡经传谕各督抚查办悖逆书籍因何容其存留至今待人举首而陶易于五月间即据东台县禀报并不立即查办辗转迟延直至八月中始以一禀塞责实不知其是何肺肠已有旨令其明白回奏矣并据萨载奏此等不法诗文不能及早收罗净尽请旨从重治罪已交部严察议奏然萨载尚系总河第因从前曾任江苏巡抚其咎已无可辞至高晋以大学士久任两江总督所属有此等逆词既不能早为查出而陶易近在同城如此玩视重大案件该督何竟毫无见闻不即查参办理其罪更较萨载为重著传谕高晋即速据实明白回奏将此由五百里发往钦此遵旨寄信前来

　九月十三日廷寄三　
