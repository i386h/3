<!-- { "loadSidebar": true } -->
湖南巡抚臣李湖跪奏为挟嫌诬首审拟具奏事据澧州知州侯云汉率同安福县知县冯思道禀称乾隆四十三年十一月三十日奉湖南学政札开据安福县生员陈希圣呈称生教读为业因见示谕凡有违禁书籍俱令呈缴讵有不法之邓慥将他人欲缴禁书多方购藏本年六月内生赴伊家得见登坛必究管窥辑要历朝捷录留青新集万法归宗天文图形各书云得异人传授每谈休咎惑人又自作履历志一书叙志古风五言一篇语多背谬且素与不轨之徒潜相往来虽托言学卦算命实乃阴资奇门遁甲之术现以谶纬术数显行无忌诱惑乡市人民生以师弟之谊每训不悛只得禀恳查追惩儆等情札州密赴邓慥家搜查究办等因奉此其时卑职思道因公在州随密传陈希圣到案率同查供多支吾询其所见邓慥履历志是何语句茫然无对惟默写穷年对虎山博学通今古茫茫四海人屈指不足数四句指为邓慥叙志古风当查邓慥现寓州成生员刘青黎家随即同赴伊寓所搜查止有卦命等书并无别项违禁不法书籍据邓慥供称平日卜卦算命为生并不曾购藏禁书及谶纬惑人情事并据歇家刘青黎供亦无异随即驰赴安福县邓慥家中搜查除寻常各收籍外止有万宝全书残页三本新增象吉备要大通书不全五本新增故事琼林即幼学须知二本内刊天文地舆等图抄录日课六页另有应毁之标题通鉴一本百将传不全一本应行摘毁之古文觉斯八本时文大题文征二本并无首呈内所开登坛必究管窥辑要历朝捷录留青新集万法归宗各书名色亦无自作履历志及叙志古风五言并奇门遁甲谶纬邪术各件又赴陈希圣家搜查除寻常各经书外亦止有应摘毁之质疑集时文不全十本内多吕晚村评语随唤邓慥该管保正并亲属查讯佥称邓慥训蒙为业兼知星卜算命安分守己素无不轨情事即陈希圣之父陈兆年亦代剖甚力随将起获各书连人押带至州据邓慥供伊与陈希圣本系戚好并非师弟上年曾将周易会归一部尚书离句一部向陈希圣兑换留青新集一部后知留青新集系奉禁之书即行烧毁近因口角挟嫌致被诬首质之陈希圣亦自认挟嫌妄告属实查邓慥虽审无不法情事恐所供尚有不实不尽即果陈希圣挟嫌诬首亦应严究治罪合先通禀将陈希圣衣顶褫革以便究拟等情并准学臣姚颐据禀将陈希圣衣顶斥革移咨究办到臣臣恐搜查或有未尽随札委驿盐长宝道纪淑曾驰往会同岳常澧道俞廷垣前赴陈希圣邓慥等家再行彻底搜查并提犯证赴省审究去后嗣据该道等复称查得陈希圣邓慥等家各书籍先经该州县尽数查起此外并无存留不法之书将一干犯证同先起各书委解来省发审兹据委员长沙府知府边方泰宝庆府同知王用锷审明按拟由司道审解前来臣提犯亲讯缘陈希圣与邓慥谊属中表同窗肄业陈希圣之女抱给邓慥童养为媳邓慥训蒙为生兼习卦命乾隆四十二年借寓苏谷才家教读与陈希圣家相近陈希圣曾向邓慥借阅周易会归尚书离句二书邓慥见陈希圣有留青新集即将所借二书兑换嗣闻留青新集书系应禁即行烧毁四十三年六月邓慥学徒陈谟师等从陈希圣学习弓箭邓慥怒其勾引荒废与陈希圣争角陈希圣作札斥詈邓慥欲赴县具控当经生员余堂等拦回陈希圣之父陈兆年闻知亦即劝息陈希圣挟嫌悔婚意欲将女接回邓慥斥其无耻又经争角邓慥旋即解馆携带卦命书本前往澧州寄寓生员刘青藜家卜算为业讵陈希圣被詈挟嫌于十一月赴澧州考试见查缴书籍甚严忆及邓慥换去之留青新集在应禁之内又因其平日艺习卦命意图借端诬陷报复遂捏称邓慥购藏禁书自作履历志诗与不轨之徒往来以谶纬术数惑人等情冒认师弟乘学臣按临澧州即具呈诬首经臣据该州县通禀委道复查提解到省审据各犯供认前情不讳并将起获各书率同两司逐加校阅查万宝全书系家居应事杂用象吉大通书系星卜择吉等法故事琼林即幼学须知系典故分类内载天文地舆图形日课系所占之课均无违碍惟标题通鉴百将传古文觉斯时文大题文征内有钱谦益等记传批评均属应行销毁摘毁之书据邓慥供称书系旧有因甫知示禁尚未呈缴并非故意购藏至陈希圣呈首登坛必究管窥辑要历朝捷录万法归宗履历志并叙志古风五言实无各书名色亦无奇门遁甲谶纬术数俱系陈希圣捏造诬陷即陈希圣亦自认挟嫌妄告属实在州默写叙志古风四句系伊临时编造且该犯家亦有应摘毁之吕晚村批评时文质疑集未缴查律载造谶纬妖言惑众者斩监候又例载举首诗文书札悖逆讥剌者除显有逆迹仍照律拟罪外若只是字句失检涉于疑似并无确实形迹者将举首之人即以所诬之罪依律反坐各等语今陈希圣控告邓慥收藏禁书除现于邓慥家查有应毁之标题通鉴百将传等书尚非无因及所称与不轨之徒潜相往来亦未据指实何项不轨之人作何不轨之事其捏造邓慥叙志古风虽属语涉狂诞究无悖逆情词均难悬拟坐罪外惟所告谶纬术数惑众如审得实邓慥罪应斩候今审属全虚应按律反坐陈希圣除存留应摘毁之时文质疑集轻罪不议外合依诬告人死罪未决杖一百流三千里加徒役三年定地解配折责摆站后安置邓慥虽审非有心购藏禁书但现于伊家起获应毁之标题通鉴百将传等书并不早为呈缴且将从前与陈希圣换得之留青新集私自烧毁应照违制律杖一百折责四十板陈希圣之父陈兆年到案即经供明实情应免置议余属无干概予省释起获各书发交局员汇核分别缴销给还所有约束不严该管教官系安福县教谕余天佑已经计参之训导幸道然相应附参听候议处除录案咨部外所有审办缘由谨会同大学士仍管湖广总督臣三宝恭折具奏另缮供单恭呈御览伏乞皇上睿鉴敕部议复施行谨奏乾隆四十四年二月二十一日朱批该部议奏

　李湖奏经手事件料理清楚恭报交印起程日期折　缴回朱批档　　
湖南巡抚臣李湖跪奏为恭报微臣交印起程日期事窃臣于上年九月内恭折奏请办毕计典后赴京陛见钦奉朱批允准嗣因该司道查出陶汝鼐等违悖诗集当经夹片附折奏明俟此案审定后即行起程续据澧州禀报安福县生员陈希圣列款首告邓慥购藏禁书显行术数亦应委查提审兹违悖诗集一案于二月初八日奉到恩旨陶汝鼐等子孙俱免治罪当即钦遵释放其陈希圣首告一案现已审明俱系诬告除照例定拟另折具奏外所有臣经手事件业俱料理清楚随将湖南巡抚印信于二月二十一日交布政使陈用敷暂行护理其布政使印务委按察使塔琦署理按察使印务委驿盐长宝道纪淑曾署理驿盐长宝道印务委长沙府知府边方泰护理长沙府印务委宝庆府同知王用锷署理均可办理无悮臣即于本日自长沙省城起程驰赴阙廷跪聆圣训所有臣交印起程日期并循例递委两司道府署理印务缘由理合恭折奏闻伏乞皇上睿鉴谨奏乾隆四十四年二月二十一日朱批览

　黄检私刻其祖父黄廷桂奏疏案　
　黄检交部议处所有奏疏板片印本解京销毁谕　军机处档实录　　
