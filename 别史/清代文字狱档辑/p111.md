<!-- { "loadSidebar": true } -->
　广西巡抚吴虎炳折　
广西巡抚臣吴虎炳跪奏为复奏事乾隆四十三年十月二十八日承准大学士公阿桂大学士于敏中字寄乾隆四十三年十月十五日奉上谕逆犯徐述夔身系举人等因钦此遵旨寄信前来并开单传谕到臣臣即转行司道飞饬所属实力严查务使家喻户晓将一柱楼诗等项刷印原本及翻刻板片速行缴出详请解京臣并密遣妥员于省城新旧书坊暨仕宦读书之家查无前项原本翻刻板片俟各属复到如有流传犬吠狼嗥之书以及翻刻新板另行解京奏请销毁臣受恩深重于此等狂诞悖逆书籍每恨不能先事查出又何敢昧尽天良以具文塞责自取重咎所有奉到谕旨及办理缘由理合恭折复奏伏乞皇上睿鉴谨奏乾隆四十三年十二月十九日奉朱批览钦此

　侍卫阿弥达等折　
奴才阿弥达奴才杨魁谨奏为遵旨会办恭折复奏事窃于本年十二月初二日奴才杨魁承准大学士公阿大学士于字寄内开乾隆四十三年十一月二十七日奉上谕本日大学士九卿具奏审拟逆犯徐述夔等一案已分别降旨将逆犯徐述夔云云传谕杨魁知之钦此遵旨寄信前来奴才杨魁随于十二月初三日自苏州起程奴才阿弥达恭奉谕旨即于十一月二十七日自京起程于十二月初十日同抵东台县地方查逆犯徐述夔棺柩现在新河口焦家林地方用砖围砌停厝空地前有坟屋两进该处距徐述夔住居之拼茶场相去二十余里其徐怀祖棺枢现尚停放拼茶场住宅之内先经奴材杨魁饬据署东台县知县吴瑍查明分别委员严行看守兹奴才等即于初十日会同先诣新河口焦家林徐述夔厝棺之地拆砖启棺细加查验徐述夔尸身僵而未化原戴纬帽及所穿袍褂颜色旧坏尚未毁烂并验明棺上标写戊午科举人拣选知县徐孝文赓雅之柩等字样当即遵旨监视将该犯徐述夔之尸枭去首级凌迟锉碎撒弃旷野仍悬示东台县城一面复至拼茶场将徐怀祖住宅内尸棺移置野地开棺查验该逆犯徐怀祖尸身亦未消化原戴纬帽所穿袍褂均未朽烂随将其尸一律凌迟锉碎撒弃即枭示于拼茶场地方查该犯等大逆不法罪恶深重实为天地不容神人共愤是以虽伏冥诛尸身日久未化仍就显戮洵足以彰国法而儆人心仍广为剀切晓谕俾远近周知以昭炯戒奴才等会办事毕即驰往苏州将沈德潜墓所应仆毁之祭葬碑文遵旨会同办理另行复奏外理合先行恭折由驿据实驰奏伏乞皇上睿鉴谨奏乾隆四十三年十二月十九日奉朱批览钦此

　浙江巡抚王亶望折　
浙江巡抚臣王亶望跪奏为遵旨查办奏复并查缴违碍书籍事窃照江苏逆犯徐述夔妄作逆词肆行狂吠罪大恶极复载不容钦奉谕旨将所有应缴各书开单传谕实力访查如有一柱楼等集均著即行搜出解京销毁钦此钦遵臣立即飞饬两司每府派妥干员分途前往会同地方官暨前委收访违禁书籍之教职佐杂遍历各县家喻户晓凡有一柱楼诗集等项无论印本抄本严查搜缴不使片纸存留在读书明理之人凛国法之森严感圣恩之宽大果有前项逆书自然呈出即凡编氓士庶咸知利害祸福亦断不敢收藏今据候补未入流潘应梁查缴一柱楼诗一部前来臣当即遇缺委署以示鼓励并又据委查禁书各员陆续查缴应毁书籍七十三种计二百八十九部除另行委员解京销毁外理合另缮书目清单恭呈御览统希皇上睿鉴谨奏乾隆四十三年十二月十一日奉朱批览钦此

　广东巡抚桂林折　
臣桂林谨奏为复奏事窃臣接准大学士公阿大学士于字寄乾隆四十三年十月十五日奉上谕逆犯徐述夔身系举人且自其高曾以来均在本朝食毛践土乃敢于所作一柱楼诗狂诞悖逆著传谕各督抚查毁等因钦此寄信到臣臣查此等逆犯敢于妄肆诋讥实为复载所不容天下臣民亦无不人人发指自应极力查销务使根株净尽查广东省城向来书贾来至坊中即将带到书目登记号簿方始发售节次奉到谕旨饬查违碍书籍业经行令藩司派员提簿稽核凡有名目新奇素不经见之书即交委员访查所得书籍俱随折进呈御览在案兹钦奉谕旨当即再行饬查并未见有一柱楼等书名目但该犯逆词既经刊刻即难保无流传且或有不自书坊发售偶然带至粤中者僻壤穷乡一时查察未周仍不免于遗漏除严檄藩司抄发清单转饬前派各员再行实力搜查如有前项刷印书本及翻刻板片速即呈缴解京销毁并遍加晓谕倘有隐匿不呈后经发觉罪无可逭务期比户周知剔厘尽绝臣仍随时督率不敢稍有疏懈所有臣接奉谕旨遵办缘由谨恭折复奏伏祈皇上睿鉴谨奏乾隆四十三年十二月十二日奉朱批知道了认真办理勿苟且塞责钦此

　王锡侯字贯案此案由军机处档案辑出　
　江西巡抚海成第一折　
江西巡抚臣海成谨奏为参奏事据新昌县详县民王泷南呈首举人王锡侯删改康熙字典另刻字贯与叛逆无异请究治罪愿与圣祖作抱告等情讯据王泷南供王锡侯字贯序内有然而穿贯之难也一句显属悖逆据王锡侯供原指学者穿贯之难并非讥讪字典王泷南从前因唆讼问徒发配逃回原藉经锡侯等首县拿获解配是以挟仇妄告等因通详到臣随即吊取原书会同司道查阅字贯刻本其序文内颂扬字典之下转语果有然而穿贯之难也句又有诗韵不下万字学者尚多未识而不知用今字典所收数增四万六千有奇学者查此遗彼举一漏十每每苦于终篇掩卷而仍茫然等句臣伏思圣祖御纂字典集字学之大备为千古不易之书后人因字考典原无用其贯穿且所收之字本诸经史宁备无遗其以偏旁点画分部自可查一得一查十得十有何遗漏之患王锡侯本无学问所辑字贯不过仿类书之式按照字样各归其类与字典迥别不当引以为言乃逞其臆见转以字典为难以穿贯且以字典收字太多辄肆议论虽无悖逆之词隐寓轩轾之意实为狂妄不法至王泷南告呈内擅称愿为圣祖抱告亦属慢渎不敬均难姑容相应请旨将王锡侯革去举人以便审拟具奏所有王锡侯原刻字贯一部计四十本粘签恭呈御览为此缮折参奏伏祈皇上圣鉴谨奏乾隆四十二年十月二十一日奉朱批大学士九卿议奏钦此

　十月二十一日廷寄　
大学士公阿大学士字寄江西巡抚海成各省督抚乾隆四十二年二月二十一日奉上谕海成奏据新昌县民王泷南呈首举人王锡侯删改康熙字典另刻字贯实为狂妄不法请革去举人以便审拟等因一折朕初阅以为不过寻常狂诞之徒妄行著书立说自有应得之罪已批大学士九卿议奏矣及阅其进到之书第一本序文后凡例竟有一篇将圣祖世宗庙讳及朕御名字样悉行开列深堪发指此实大逆不法为从来未有之事罪不容诛即应照大逆律问拟以申国法而快人心乃海成仅请革去举人审拟实大错谬是何言耶海成既办此事岂有原书竟未寓目率凭庸陋幕友随意粘签不复亲自检阅之理况此篇乃书前第十页开卷即见海成岂双眼无珠茫然不见耶抑见之而毫不为异视为漠然耶所谓人臣尊君敬上之心安在而于乱臣贼子人人得而诛之之义又安在国家简任督抚厚给廉俸岂专令其养尊处优一切委之劣幕并此等大案亦漫不经意朝廷又安籍此辈尸位持禄之人乎海成实属天良尽昧负朕委任之恩著传旨严行申饬至王锡侯身为举人乃敢狂悖若此必系久困潦倒胸多牢骚故吐露于笔墨其平时所作诗文尚不知作何讪谤此等悖逆之徒为天地所不容故使其自行败露不可不因此彻底严查一并明正其罪着海成即速亲身驰往该犯家内详细搜查将所有不法书籍字迹即行封固进呈若再不详查或有隐饰是以大逆同党矣一面选派妥干大员将该犯王锡侯迅速锁押解京交刑部严审治罪务于十一月内解到其犯属应行缘坐之人亦著查明委员分起解京仍饬该员等沿途小心管押防犯如途中或有疏虞致令自戕及兔脱等事恐海成不能当其罪也至书中所有参阅姓氏自系出资帮助镌刻之人概可免其深究朕于诸事不为己甚此亦其一端也至所有书版及已经刷印成帙者并着查明解京销毁并恐此书或有流传各省者着各督抚留心访查如有此书印刷本及翻刻版片均著即行解京销毁将此由六百里传谕海成并于各督抚奏事之便谕令知之钦此遵旨寄信前来

　大学士九卿议奏折　
