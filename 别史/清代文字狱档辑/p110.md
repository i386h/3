<!-- { "loadSidebar": true } -->

　十一月二十七日上谕　
乾隆四十三年十一月二十七日内阁奉上谕本日大学士九卿具奏定拟等逆犯徐述夔一案已将各犯应得之罪分别降旨矣至据称查出徐述夔之传系沈德潜所作请将沈德潜从前所有官衔谥典尽行革去其乡贤祠内牌位一并撒出及赐祭葬碑文查明仆毁等语实属罪所应得逆犯徐述夔身系举人且自其高曾以来均在本朝食毛践土厚德涵濡乃于所作一柱楼诗各种敢于妄肆诋讥狂诞悖逆实为复载所不容至其诗内怀想圣朝之语无非藉以为名不可信以为实即以前明政事而请并无可以动民系恋者如洪武开基严刑竣罚永乐纂逆瓜蔓抄诛士民无不含怨又如洪武因苏松嘉湖各府为张士诚固守迁怒及民浮粮加重浸至末季征敛日增累及天下民多愁苦嗟怨此皆见于史册者有何可以系念之处可追念不忘乎至我本朝列圣相承爱养百姓赈灾蠲缓厚泽频施而江浙浮粮之额节经裁减以除民害朕践阼至今四十三年普免天下钱粮三次普免漕粮二次其他灾赈之需动辄数百万穷檐疾苦叠沛恩膏小民具有天良岂有不知感戴转属念于前朝全无恩德及民之理此不过抑郁无聊之人自揣毫无进路遁而为此与匹夫匹妇之自经沟壑无异而读书失志之徒遂托言怀想前朝以为万一败露犹可冀以立名其肺腑真可洞鉴此等鬼蜮伎俩岂能匿于光天化日之下若无知者以此辈为真有追怀故国之思转为若辈所愚矣至伊子徐怀祖敢将伊父逆词公然刊刻均属罪大恶极乃沈德潜所作传内称其一柱楼编年诗已付梓并云品行文章皆可法是沈德潜于徐述夔所作悖逆不法诗句皆曾阅看并不切齿痛恨转欲为之记述流传尚得谓稍有人心者乎又伊传内称徐述夔之从弟赓武妄罹大辟阅十七月而冤雪之语因命萨载等查阅原案则系乾隆元年有泰州民缪照乘与缪又南之妻蒋氏通奸商同勒死亲夫蒋氏因曾被徐赓武刁奸怀恨是以到案供指徐赓武同谋后经审出实情拟以枷杖完结徐赓武刁奸妇女本属有罪之人沈德潜转为之论叙成冤身为大臣不应颠倒是非若此沈德潜自中式进士及选入翰林时朕因闻其平日学问尚好格外施恩又念其留心诗学且怜其晚成是以不数年间即擢为卿贰又令在尚书房行走而伊自服官以来不过旅进旅退毫无建白并未为国家丝毫出力众所共知及乞休后复赏给尚书衔晋阶太子太傅并予在籍食俸恩施至为优渥沈德潜理宜饬躬安分谨慎自持乃竟敢视悖逆为泛常为之揄扬颂美实属昧良负恩且伊为徐述夔作传自系贪图润笔为囊橐计其卑污无耻尤为玷辱缙绅使其身尚在虽不至与徐述夔同科亦当重治其罪今伊业已身故不加深究然竟置而不论俾其身后仍得永受恩荣则凡在籍朝绅又将何所警惕乎著照所请将沈德潜所有官爵及官衔谥典尽行革去其乡贤祠牌位亦一并撤出所赐祭葬碑文现派阿弥达前往会同杨魁查明仆毁以昭炯戒将此通谕中外知之钦此

　十一月二十七日廷寄　
大学士公阿大学士于字寄江苏巡抚乾隆四十三年十一月二十七日奉上谕本日大学士九卿具奏审拟逆犯徐述夔等一案已分别降旨将逆犯徐述夔徐怀祖照议戮尸派乾清门侍卫阿弥达驰驿前往东台县会同该抚杨魁监视并令其前赴苏州会同该抚将沈德潜墓所应行仆毁之祭葬碑文监视磨毁字迹并将其石移弃他处以昭炯戒矣该抚接奉此旨即速前赴东台县俟阿弥达到后即会同遵旨妥速办理并同至苏州将沈德潜墓碑一并磨毁移弃即行据实复奏将此由五百里传谕杨魁知之钦此遵旨寄信前来

　国泰折　
山东巡抚臣国泰跪奏为恭折具奏事窃臣遵旨派员查封原任江宁布政使陶易原籍资财产业遵将委员查出田房地亩资财衣服等件恭折奏明在案惟因查出陶易第三子陶曾恒带回银两现止一千四百余两较陶易之孙陶象爵在江省所供之数尚少六百两复令委员再为究诘据陶曾恒供有用去盘费及替人托带共有四百二十四两均已用去及分送交验是以现查之数较少实无隐寄然合之陶象爵所供银数仍少一百七十余两数不相符臣恐别有情弊当一面咨查江省以便确究现准江省督臣来咨内开讯据陶象爵供称伊叔陶曾恒带回银两原是陶曾恒自己收拾伊并未目睹前蒙传讯不过是约略的数委是不知详细今陶曾恒在山东借的一千八百余两这是他经手的自是实数即内中有本族亲戚托带之项亦并不知道等语复讯托带银两之陶兰佩戚万供亦相符等因咨复前来臣查陶曾恒续供之四百二十四两内除用去盘费银二百两外其余系陶兰佩托带银一百两戚万托带银三十两并陶易给伊族中亲戚等项人共银九十四两虽非事发寄顿但均由陶易任所带归咸系官项应一并追出归入查封案内解交入官再查陶易外任多年其家中现惟伊儿媳人等至己身妻眷仍在任所再四访查其邻佑亲戚人等咸云陶易家本寒微素非世宦现在田房均系陶易仕后陆续置买除查封之外实无别物事属情真所有查封陶易原籍资财房产衣物等件谨缮清单恭呈御鉴并备造细册送部查核分别解京留东饬变理合恭折具奏祈皇上睿鉴谨奏乾隆四十三年十二月初六日奉朱批览钦此

　查封陶易原籍财产衣物清单　
山东巡抚臣国泰跪奏今将查封原任江宁布政使陶易原籍资财房产衣物等件开列清单恭呈御览

　计开　
一小城庄北门外竹岛村共地一千四百八十五亩一分原价计银九千九百一十一两五钱

一住宅祖宅小城庄北门外竹岛村共瓦房一百零八间半草房一百五十四间

一园地二处

一现银一千四百二十两零五分

一追出银二百二十四两

一钱八千七百五十文

一各色粮食三百六十五石

一字帖十六宗书籍二百五十六部

一燕窝四匣

一茶叶大小十匣

一银器首饰重二十二两三钱

一银爵五个

一珐琅银杯四个

一满翠凤冠一顶

一铜片凤冠二顶带一条

一男妇大小绸缎布疋衣服五百九十一件

一绸缎布疋各料一百零四件

一零星绸布拆片等项共二百六十九件丝棉线十二斤

一被褥门帘毡毯等物四十三件

一新旧暖凉各帽二十六顶帽胎三个旧纬二头

一新旧靴袜鞋三十九只绸布套袖膝衣二十件

一陈设屏灯杂件小器五十六样

一铺垫帏棹椅垫旗伞等件三十二样

一磁漆器皿四十二样

一铜锡器皿内大小炉二十二个镜十一面四面铜器九十二斤锡器九百二十八斤半

一铁器锅锨等物二十一件废铁二百八十斤

一木器等物八十一件

一婢女一名

一骡马牛驴共二十一头

　陕西巡抚毕沅折　
陕西巡抚臣毕沅跪奏为遵旨查办具奏事窃臣承准大学士公阿桂大学士于敏中字寄内开乾隆四十三年十月十五日奉上谕逆犯徐述夔身系举人且自其高曾以来均在本朝食毛践土厚泽涵濡乃敢于所作一柱楼诗各种妄肆诋讥狂诞悖逆实为复载所不容伊子徐怀祖并敢将伊父逆词公然刊刻均属罪大恶极虽皆已伏冥诛现将伊孙徐食田等锁拿解京严加审讯定案时必当照例剖棺戮尸以正国法至其诗集各种刊刻已久流传各省者自复不少著将所有应毁各书开单传谕各督抚留心实力访查如有逆犯一柱楼诗等项刷印之本及或有翻刻板片均著即行搜出解京销毁务使犬吠狼嗥根株尽绝以正人心而维风俗各督抚并宜实心严查勿以具文塞责致干咎戾将此由四百里谕令各督抚知之钦此遵旨寄信到臣窃臣蒙恩莅任关中数载以来遵旨查办各项违碍书籍节据各属呈缴业经先后解京具奏在案臣时加访察各州县办理此事尚属认真至逆犯徐述夔身系举人且自高曾以来食毛践土竟至天良殒绝妄肆狂嗥伊子徐怀祖复敢公然刊刻实为复载所不容凡稍有人心者无不闻之发指臣奉到谕旨当即飞饬各属谕以此项逆词更非寻常违碍书籍可比该州县务于所属地方城市乡村士民有书之家逐一照单详细搜查遇有印本及翻刻板片呈缴毋得视为具文致干咎戾复恐边远村僻地方查检或有不实不尽之处更为出示详悉晓谕令其立即呈出免其治罪倘办理之员阳奉阴违不行实力严查一经察出即与藏匿之家一并治罪务使犬吠狼嗥根株净绝以仰副皇上正俗维风之至意除俟将来搜获后另行具奏解京外所有遵旨查办缘由理合先行恭折复奏伏祈皇上睿鉴谨奏乾隆四十三年十一月二十六日奉朱批览钦此

　贵州巡抚图思德折　
贵州巡抚臣觉罗图思德跪奏为遵旨查办恭折奏复事本年十月二十七日承准廷寄内开乾隆四十三年十月十五日奉上谕逆犯徐述夔身系举人乃敢于所作一柱楼诗妄肆诋讥云云钦此臣伏查节次钦奉谕旨饬查各种违碍书籍臣督同司道严饬各属搜访陆续共获书籍六十七种计四百八十五部又九十九本先后解京销毁均经具奏在案兹奉上谕饬查逆犯徐述夔所著各种书籍臣查黔省地方僻处边远素罕翻刻诸书板片但镇远贵阳一带时有往来贸易商民诚恐或有不辨邪正携带前项书籍臣即一面严檄司道府厅州县督率教职于各市肆书坊及绅士之家逐处查检通行收罗一面遴委干员分头密访设法购觅务期将前项悖逆诗书同节次奉禁各书一并查获净尽不使犬吠狼嗥少存于世以期仰副圣主崇正除邪之至意所有遵奉查办原由臣谨先行缮折奏复伏乞皇上睿鉴谨奏乾隆四十三年十二月初三日奉朱批览钦此

　福建巡抚黄检折　
福建巡抚臣黄检谨奏为遵旨查办奏闻事窃臣于本年十一月初七日接准闽浙总督臣杨景素札开十月二十三日承准大学士公阿桂大学士于敏中字寄乾隆四十三年十月十五日奉上谕逆犯徐述夔身系举人且自高曾以来均在本朝食毛践土厚泽涵濡乃敢于所作一柱楼诗各种妄肆诋讥狂诞悖逆实为复载所不容伊子徐怀祖并敢将伊父逆词公然刊刻均属罪大恶极虽皆已伏冥诛现将伊孙徐食田等锁拿解京严加审讯定案时必当照例剖棺戮尸以伸国法至其诗集各种刊刻已久流传各省者自复不少着将所有应毁各书开单传谕各督抚留心实力访查如有逆犯一柱楼诗等项刷印之本及或有翻刻板片均着即行搜出解京销毁务使犬吠狼嗥根株尽绝以正人心而维风俗各督抚并宜实心严查勿以具文塞责致干咎戾将此由四百里谕令各督抚知之钦此遵旨寄信到督臣杨景素照录知会到臣并单开应毁各书目等因伏查逆犯徐述夔造作逆书肆行狂吠罪大恶极复载不容稍有人心咸知切齿所作各种逆书闽省相距江南不远必有流传之处尚当严速查缴以绝根株臣即面谕藩臬两司遴委干员分往各属协同各地方官亲身查办实力搜缴查照单开各逆书无论全书废卷翻刻板片概行查出遵旨解京销毁并严饬各道府州实力督查务期搜剔净尽以维风俗而正人心倘各委员及各属内有虚应故事不实心查办者即查明据实纠参以儆怠玩至节次钦奉谕旨应禁各书仍饬令一体严查收缴务无遗漏臣仰蒙皇上天恩简畀封疆惟有实力实心督率各属认真查办断不敢以具文塞责且似此逆词实堪发指臣具有天良更何忍不查缴净尽自取罪戾所有遵旨及委干员查办缘由臣谨恭折奏闻伏乞皇上睿鉴谨奏乾隆四十三年十二月十一日奉朱批览钦此

