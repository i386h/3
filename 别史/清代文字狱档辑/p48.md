<!-- { "loadSidebar": true } -->
　妄求名誉赴科场忽忆弊端敢缕扬下顾今朝枉到此惟祈百姓颂君王窃维自古君难独治分设官员至今官不自劳因设书役名分虽异理实则同皆与国家鞠躬尽瘁出力报效使是君为尧舜之君上兆夫景星庆云之祥悉为闾阎分冤理枉止盗弭奸使是民为尧舜之民嬉游于光天化日之下一体行事相安无事上下相得朝野幸甚今非唐虞之世而有唐虞之君快逢寿登七十欣瞻位际五九下恩诏神人飨锡予之乐颂恩赦奸险沐减等之德正谓普天共沾深恩率土均被和风但　生　有不敢直陈者有不得不陈者即如鹤峰州斯固化地原属改归东南壤连长石慈桑西北地接恩宣巴建虽前后牧主俱有仁厚之政奈无良书役不无蒙蔽之奸惯图一已私欲屡剥群黎膏髓遇民讼不能秉公办理惟索粪金多寡罔论事体曲直临官断未尔据实辄行但视壑欲盈歉颠倒案件是非放于利而行有能满怀方传稿利外无他喻稍不如意不钞词藏壁单多索钞批钱文十张仅贴一包讼案诈勒两造银两九场许赢十征收国赋任意苛刻天地于焉心寒编造烟册逞欲勒派鬼神为之夜哭税契约额外勒索银与钱当奇荒不发积谷以账饥瞒心昧己大掩圣主惠爱斯民之隐录贼供设计肥囊以易情串代书诉无原词不做纸欺天灭地不体本主使民无讼之意及其票入差役蠹害较书尤甚豫取夫骡费项次讲差费鞋脚有钱几十千方准下乡提人拘唤方到案即设巧制苦阱或勒锁暗室私刑或巧串内奸播弄或包输事可以赢或诈赢事必定输威风凛凛官较于彼不及声势赫赫彼较于官有余若遇原被金尽便乃拖延不投审以致告诉日久遂尔无奈只自休呜呼冤者终于冤谁怜三年不雨伤哉屈者久于屈那管六月飞霜言念及此殊甚发指尤有难已下并为冒罪缕陈鹤邑西北毗连之所易为藏奸聚匪之区崇山峻岭茂林岩●深沟大壑悬泉古木奸匪居内罔觉即觉亦难弋获闻信而走一举足即离本境望风而逃二三里便入邻封加以书役奸蠹肆书柳串分肥致令奸匪蜂起愈炽如虎生翼昼以觅食为由沿乡窥探夜则鸡鸣狗盗无所不为遇单家独户而强勒几升几斗有则攸然而逝无则放辟邪耻逢孤村荒郊而公然成群结党暗藏木铁器械竟尔拦路劫抢始由欲为惧为不敢大胆久则能为敢为胆大包天涂面挂须相与破门阵入捆挷拷打胆敢烧杀奸掳巍巍然夫谁与敌恐惧乎恶得而禁不惟老幼心惊胆碎即在少壮魂飞魄散听其搜寻可怜家徒壁立随其取携哀哉室如悬罄袒裼裸裎●室伤心惨目饥饿枵腹举家泣血饮恨风声传闻人心惶恐万幸告发时难尽获缉牌遍拿在上名声可好藉端滋扰在下冤郁难堪能正捕班尚期觅获除害纵受苦辛能忍耐奸猾快役惟思窦放肥已巧行攀扯罪无辜吁嗟被盗惊官盗益炽噫嬉受害鸣公害无休此皆书役忍心害理是以群黎遭苦受难事本真实受害人报存惧心案原重大守土官非不能办总由群蠹蠹深以故奸匪脱网计惟多方早剪世使滋蔓难图且鹤邑岩多土少居民饶裕无几兼值戌亥岁歉黎庶困难言无如迎送官员乡保设取夫之例搬运粮饷书役派夫差之额不遵不敢遵之实艰男女童叟窘景难诉不沐题请恩免终受虐阱憔悴黄蘖山税原以山有所取斯树既尽山又高峣难田税无所出恳恩题免解鹤兵米北路一行多年计程遐迩南近三百余里工费两省请由南幸圣天子作育人材开科取士士等原请一十二名蒙赐八名以俟广增兹士子寒窗琢磨文风渐振恳题照请初定数目顿予四名以鼓士习　生　忝儒列罔知忌讳幸遇钦命文宗大人台前正万民有乿之天寔鹤属锡恩之主惟一念重怜于蝼蚁必百世毓秀于麟凤恳达天颜以广圣恩千秋蒙盛德万载戴祥光　生　无敢戏渝沥血陈情谨具此以闻


　第五辑　
　魏塾妄批江统徙戎论案　
　福隆安等奏魏塾俟质讯事竣即正法折　军机处档　　
兵部尚书臣福隆安等谨奏为遵旨核拟具奏事山东巡抚国泰奏寿光县民人魏塾妄批江统徙戎论实属悖逆请照大逆凌迟处死律正法一折本月初四日奉朱批行在九卿核拟速奏钦此据称缘魏塾主唆县民高升诬控妻兄苏二秃盗卖伊妻苏氏并捏窃图诈之案经该县知县审出系魏塾代作呈词随赴伊家搜出呈底并查有应禁之澹园续集等书籍及所批江统徙戎论后评语内以今之回部比拟晋之五部因提讯该犯据供魏塾系寿光县人家里有几部书是先世留下的这澹园续集有干违禁实在不知道那徙戎论是从晋朝江统传内抄出因见晋惠帝容留五部不听江统之言后致五胡之乱就想到如今各处回教都是外国来的恐怕后来也有混闹等事等语该犯存留违禁书籍已属不法其抄录徙戎论混加评语胆敢将今之回教拟晋之五部实属悖逆未便稍稽显戮应将魏塾请照大逆凌迟处死律请旨正法但该犯现在尚有应行质讯控告寿光县差役科派一案请俟审明之后再行办理等语查该犯魏塾家藏应禁书籍存留不缴已有应得之罪至将江统徙戎论抄录加批妄以今之回民比晋时五部更为荒诞现今各处回民奉公守法并无不安本分之事即如乾隆三十九年寿张县奸民王伦聚众谋逆即有洪姓等回民随助官兵剿捕匪党甚为出力曾经奖赏该犯何得妄为比拟其狂诞悖谬实为不法已极应如该抚所拟将魏塾一犯照大逆凌迟处死律凌迟处死俟所控县差科派应行质讯事竣即行正法其应缘坐犯属家产该抚查明照例办理至该抚折尾所称魏塾审解时伊兄魏永清复有指告该县妄拿此案及书役科派之事现饬审办等语查魏塾即系前在都察院衙门控告该县科派枉断之魏姚氏长子其原控情节已奉钦派侍郎阿扬阿按察使王昶前往查审应听另行审明结案是否伏候训示谨奏乾隆四十五年四月初四日

臣福隆安

臣梁国治

臣董诰

臣福长安

臣嵇璜

臣达椿

臣徐续

乾隆四十五年四月十四日奉旨魏塾著从宽改为斩决所有该犯嫡属应拟斩决各犯俱著从宽改为斩监候钦此

　将魏塾改为立决谕　军机处档实录　　
乾隆四十五年四月十三日奉上谕前据国泰奏审拟寿光县民人魏塾家中搜出所批江统徙戎论词语背妄一案当交行在九卿核拟速奏因魏塾即魏姚氏之子伊遣侄魏万年控告该县挟嫌嫁祸藉差科派之事现派钦差前往审讯尚须质讯明确再将该犯正法今据阿扬阿等奏到查审大概情形魏万年所控情节系在魏塾被拿赴省之后即为此案余波著传谕国泰于接到此旨后即将魏塾改为立斩毋庸俟阿扬阿审结控案再行办理将此由四百里发往并谕阿扬阿王昶知之钦此

　徙戎论　晋惠帝元康九年军机处档　江统　
夫夷蛮戎狄地在要荒禹平九土而西戎即叙其性气贪婪凶悍不仁四夷之中戎狄为甚弱则畏服强则侵叛当其强也以汉之高祖困于白登孝文军于霸上及其弱也以元成之微而单于入朝此其已然之效也是以有道之君牧夷狄也惟以待之有备御之有常虽稽颡执贽而边城不弛固守强暴为寇而兵甲不加远征期令境内获安疆场不侵而已及至周室失统诸侯专征封疆不固而利害异心戎狄乘间得入中国或招诱安抚以为巳用自是四夷交侵与中国错居及秦始皇并天下兵威旁达攘胡走越当是时中国无复四夷也汉建武中马□领陇西太守讨叛羌徙其余种于关中居冯翊河东空地数岁之后族类蕃息既恃其肥强且苦汉人侵之永初之元群羌叛乱覆没将守屠破城邑邓败北侵及河内十年之中夷夏俱敝任尚马贤仅乃克之自此之后余烬未尽小有际会辄复侵叛中世之寇惟此为大魏兴之初与蜀分隔疆场之戎一彼一此武帝徙武都氐于秦川欲以弱寇强国捍御蜀虏此盖权宜之计非万世之利也今者当之已受其敝矣夫关中土沃物丰帝王所居未闻夷狄宜在此土也非我族类其心必异而因其衰敝迁之畿服士庶玩习侮其轻弱使其怨恨之气毒于骨髓至于蕃育众盛则坐生其心以贪悍之性挟愤怒之情候隙乘便辄为横逆而居封疆之内无障塞之隔掩不备之人收散野之积故能为祸滋蔓暴害不测此必然之势已验之事也当今之宜宜及兵威方盛众事未罢徙冯翊北地新平安定界内诸羌著先零罕开析支之地徙扶风始平京兆之氏出还陇右著阴平武都之界廪其道路之粮令足自致各附本种反其旧土使属国抚夷就安集之戎晋不杂并得其所纵有猾夏之心风尘之警则绝远中国隔阂山河虽为寇暴所害不广矣难者曰氐寇新平关中饥疫百姓愁苦咸望宁息而欲使疲悴之众徙自猜之寇恐势尽力屈绪业不卒前害未及弭而后变复横出矣答曰子以今者群氐为尚挟余资悔恶反善怀我德惠而来柔附乎将势穷道尽故也然则我能制其短长之命而令其进退由己矣夫乐其业者不易事安其居者无迁志方其自疑危惧畏怖促遽故可制以兵威使之左右无违也迨其死亡散流离逷未鸠与关中之人户皆为仇故可遐迁远处令其心不怀土也夫圣贤之谋事也为之于未有治之于未乱道不著而平德不显而成其次则能转祸为福因败为攻值困必济遇否能通今子遭敝事之终而不图更制之始爱易辙之勤而遵覆车之规何哉且关中之人百余万口率其少多戎狄居半处之与迁必须口实若穷乏椮粒不继者故当倾关中之谷以全其生生之计必无挤于沟壑而不为侵掠之害也今我迁之传食而至附其种族自使相赡而秦地之人得其半谷此为济行者以廪粮遗居者以积仓宽关中之逼去盗贼之原除旦夕之损建终年之益若惮举之小劳而忘永逸之弘策惜日月之烦苦而遗累世之寇敌非所谓能创业垂统谋及子孙者也并州之胡本实匈奴桀恶之寇也建安中使右贤王去卑诱质呼厨泉听其部落散居六郡咸熙之际以一部太强分为三率泰始之初又增为四于刘猛内叛连结外虏近者郝散之变发于谷远今五部之众户至数万人口之盛过于西戎其天性骁勇弓马便利倍于氐羌若有不虞风尘之虑则并州之域可为寒心正始中毋丘俭讨句骊徙其余种于荥阳始徙之时户落百数子孙孳息今以千计数世之后必至殷炽其微弱势力不逮耳夫为邦者忧不在寡而在不安以四海之广士民之富岂须夷虏在内然后取足哉此等皆可申谕发遣还其本域慰彼羁旅怀土之思释我华夏纤介之忧惠此中国以绥四方德施永世于计为长也

　思意深长处分周密文章经济兼而有之独奈晋惠既不能用一时在朝诸臣俱是驽才猪眼亦无有看到百年之后起而赞成之者遂酿成五胡之灾悲夫虽然天下不如意事十常八九盖亦有天命存焉且惟豪杰之士所见方同在朝之臣无赞成之者江统之外无豪杰也然岂独晋朝五部而已哉今之回教又其后绪矣

　戴移孝碧落后人诗集案　
　闵鹗元奏查办碧落后人诗及约亭遗诗折　军机处档　　
