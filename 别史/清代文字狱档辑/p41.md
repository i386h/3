<!-- { "loadSidebar": true } -->
乾隆四十四年二月二十一日奉上谕昨检阅查抄高朴家内书籍见有已故大学士黄廷桂奏疏刻本系恭载所奉皇考朱批及朕朱批之折深为骇异偶阅一篇其所载皇考朱批与颁行之朱批谕旨多有未符因交军机大臣校核则其所刊奉有皇考朱批者计一百七十余折较之朱批刊行者几多至两倍而字句亦多不符合甚属非是因思皇考朱批久经钦定选择刊行而朕临御后朱批之折从未选刻岂臣下所得私镌况朕向曾降旨凡臣工奏折奏有朱批者概不准其引入章疏所谓君不密则失臣臣不密则失身理应如是则凡朱批事件更非臣下所宜宣露且其所刊多系嘉奖之语其或奉有训饬即未载入犹为失实恭绎皇考御制序文云朕临御寰区惟日孜孜勤求治理以为敷政宁人之本内外臣工皆令具折奏事以广谘诹其中确有可采者即见诸施行而介在两可者或敕交部议或密谕督抚酌夺奏闻其有应行指示开导及戒勉惩儆者则因彼之敷陈发朕之训谕每折或手批数十言或数百言且有多至千言者皆出一己之见教人为善戒人为非其有两人奏事而朕之批示迥乎不同者此则因人而施量材而教严急者导之以宽和优柔者济之以刚毅过者裁之不及者引之此等奏折皆本人封达朕前朕亲自览阅亲笔批发一字一句皆出朕之心思无一件假手于人亦无一人赞襄于侧非如外廷宣布之谕旨尚有阁臣等之撰拟也今检内外诸臣缴回朱批之折不下万余件酌量其可以颁发者检出付之剞劂计不过十分之二三天下臣民展读咸知朕图治之念诲人之诚或人人观此而感动奋发各自砥砺共为忠良上下蒙福朕愉快更当何如钦此是现在刊行之朱批谕旨深费皇考圣心且所有批折乃择其可以宣示者始行刊布其余删去者甚多而劝戒并施垂戒之意尤切更非臣下所当妄为增损也阅所刊之奏疏标题称及黄廷桂谥法必非黄廷桂生前所为自系黄检逞其高兴之见专务虚名而不度事理辄为刊刻不意黄检荒唐竟至于此即使黄检欲刻伊祖奏疏亦当先行奏闻更不应漫无顾忌孟浪若此皇考朱批何等重大既经删定岂可臣下妄有所增减且黄廷桂久经皇考任用原因其有办事之才并不由于奏疏即朕擢用黄廷桂亦以其足任封疆更非因彼之以章奏见长也至其办理西路军需实心任事间为国家得力大臣及其身后朕深为悼惜饰终之典极优既入祀贤良祠又因西陲大功告成照军功例予以世袭伯爵朕之加恩于黄廷桂者不为不厚而黄廷桂亦因此可以传名更不借其奏疏刊本为之表扬也况黄廷桂系汉军世仆黄检尤当恪守旧风更不当效汉人好名恶习至黄廷桂任两江总督时于整饬地方甚为有益然亦不能尽惬人心即如苏州尚有称为黄老虎者朕所深知虽小人之毁誉本不足凭但既有此语亦岂区区奏疏所能化之使改乎黄检此事绝不类其祖所为并不类黄廷桂之孙则其不能效法伊祖可知朕向日尚冀其可以造就有成今以此观之虽小有材乃实无知好名之人玷辱其祖而朕用之为过当矣此非因公过误可比设使黄廷桂尚在见有此事必将黄检重责即黄廷桂九原有知又安能瞑目乎看来黄检竟不能承受朕恩岂宜复膺封疆之寄黄检著交部严加议处并著即来京候旨其所有板片及刷存之本或已经分送者并著即行查明解京销毁恐从前曾为大员之人其奏折奉有朱批者类此刊刻亦未可定著各省督抚详悉晓谕确查如大臣家有似此曾经镌刻者即令其子孙将板片书本一并缴出奏闻送京查销至于我朝祖宗以来恩泽深入民心一切皆由宸断及朕侍皇考亲见十三年中深仁善政并不由于臣下之奏请而下情亦毫无不能上达之处朕临御四十四年所办之事亦然内外大臣亦从无有擅权不法及分门植党经言官劾奏者设果有之皇考及朕非不能核实查办而科道中亦从无摭拾风闻仅以纠弹塞责者纲纪最为整肃而内外诸臣为国整饬纲纪实心任事及效命疆场者无不生被殊恩死垂不朽或优入贤良祠以表扬其善并不借章奏虚词以为美谈也若明季诸臣惟以虚名相尚彼此党同伐异攻讦不休并有虚拟一稿未经陈奏亦刊入文集以弋取称誉者其锢结不解之恶习深为痛恨今幸积弊久已廓清岂宜复使潜滋暗长若黄检之刊布伊祖黄廷桂奏疏仍不免蹈前人覆辙恐众皆效尤其为患将无所底止不可不预防其渐将此通谕中外知之钦此

　著黄检速将板片书本解销谕　军机处档实录　　
乾隆四十四年二月二十一日奉上谕黄检私行刊刻伊祖黄廷桂奏疏一事甚属谬妄已降旨通行严切晓谕并将伊交部严加议处令伊即来京候旨矣此项板片自系黄检在山西时所刻其板片或尚在晋省或并有分送之事已谕令巴延三就近查缴若板片携往福建任所及从前印过若干部曾经分送若干部著传谕黄检令其即速查明将板片书本即速解京销毁若再有隐匿则其获戾更重矣将此由六百里传谕知之钦此

　著巴延三将黄检刻送奏疏查明汇解谕　军机处档　　
乾隆四十四年二月二十一日奉上谕黄检私行刊刻伊祖黄廷桂奏疏一事甚属非是已降旨通行严切晓谕并将黄检交部严加议处并令来京候旨矣所有原刊奏疏板片并刷印过若干部曾经分送何人亦令黄检逐一查缴黄检久任山西藩臬恐即系在山西刊刻其书板或尚存晋省又高朴路过该省尚经分送则黄检在任时分送上司僚属者必多著传谕巴延三即行逐一查明汇齐解送来京毋任稍有遗漏将此由五百里传谕知之钦此

　巴延三著传旨申饬谕　军机处档实录　　
乾隆四十四年二月二十一日奉上谕昨阅缴到高朴任所书籍有黄廷桂所奉朱批奏疏刻本必系黄检在山西时所刊恐板片尚在晋省且高朴处尚有其书则黄检在山西曾经分送之人必多因谕令巴延三即行查明解京销毁今复思黄检既为伊祖黄廷桂刊刻奏疏阅时必久巴延三岂无见闻其刻成后亦必送与该抚更不得诿为未睹巴延三见黄检如此谬妄并不及行劾奏殊属非是然此等瞻徇情面之事各督抚俱所不免设使黄廷桂为督抚见其布政使为此事自必据实纠弹或大学士傅恒为外任遇此等事亦必举以入告其余已故及现在大臣中未必能更有其人但皇考刊布朱批谕旨俱经圣心删定为臣子者岂得于此外妄为增减至于朕之朱批并未刊行又岂臣下所宜私刻况朕前经降旨督抚等奏折奉有朱批者概不得引入章奏则朱批之不宜宣示尤所共知况巴延三曾为军机章京于此事更当深悉乃于黄检妄行刊刻之事视同泛常竟不具奏惟纽于官官相护之恶习全不以国家大体为念天良何在巴延三著传旨严行申饬仍令其扪心自问明白回奏著由五百里传谕知之钦此

　军机处奏传询黄文璟折　军机处档　　
臣等遵旨传黄廷桂之曾孙黄文璟到军机处询问奏疏刊刻竟属茫然据称从未见过此书亦不知系何处刊刻俟回家详悉查明于明日五鼓至军机处登覆等语谨奏乾隆四十四年二月二十一日

　黄检私刻奏疏种种乖谬谕　军机处档实录圣训训臣工门卷一九一东华录　　
乾隆四十四年二月二十二日奉上谕昨阅黄廷桂奏疏刻本载有皇考及朕朱批自系黄检所刊实属谬妄已将黄检交部严加议处即令来京候旨并通行晓谕矣因复令军机大臣询之黄廷桂曾孙黄文璟据称伊家并未见此刻本即伊曾祖祠堂及伊曾祖母处均无此书并问之老家人亦不知此书刻自何处其太古堂实系伊家公共堂名至伊曾祖黄廷桂录存奏疏稿本闻伊曾祖身后即经伊叔等取去不知归在何人之手等语黄检等兄弟三人一为总兵黄模一为知府黄栻皆非能刻书之人其为黄检所刻更无疑义但伊既为伊祖汇刻奏疏乃于伊祖祠堂及伊祖母处俱不留置一部可见其镌刻此书并非实欲效法其祖思为表扬不过刷印多本分送众人图于颜面增光且博取虚名耳或其事由于庸劣幕友之怂惥亦未可定但黄检身系汉军世仆本不当学汉人之刻集沽名况伊祖殁后受恩极为优异入祀贤良世袭伯爵并于紫光阁图形已足名垂不朽更何借奏疏流传为重是黄检此举非惟不能继乃祖之志并不能体乃祖之心朕将黄检不次擢用实望其克肖祖风若早知其如此必不加恩简任矣仰惟皇考朱批谕旨导人善而戒人为非裁其过而引其不及因人施教之圣心至深且切黄检如果能敬绎遵行服膺弗失其于立己服官之道该括靡遗又何待刻其祖所奉朱批方足为法哉至朕临御以来不特朱批从未镌刻即历年所降谕旨前经大学士蒋溥奏请刊布朕亦未允行盖因习见皇考时每召九卿等进见冀人领悟乃训诲开导反复数千言诸臣退出惟窃语跪聆逾晷形体疲劳从无言及圣训之当深体者足见众情非可口舌化导朕故不欲以批答之词宣布之旨付之剞劂耳至于朱批谕旨曾经皇考亲加删定岂臣下所可稍为增减若朕之朱批既未刊行更非臣子所当漏泄况君前臣名古今通义朕偶抽阅所刻奏疏内有乾隆八年三月初二日黄廷桂请开石羊河船运柳林湖屯粮一折其中将提督总兵俱但书其姓不书其名而于总督尹继善则直书之即以刻书体例而论亦不画一盖黄廷桂素与尹继善不睦黄检必知之故逞其私见妄加扬抑耳至刊载谕旨更无不直书臣工名字者而其折内叙述朕之朱批将黄廷桂李绳武之名俱空缺不书尤为无礼可见黄检无知高兴谬妄殊出情理之外断不能承受朕恩矣黄检胆敢刊刻伊祖所奉朱批又复种种乖谬于不率不密之失兼而有之其咎戾实在于此朕将黄检严示惩创亦在于此恐外间无识之徒妄议朕之处分黄检必因黄廷桂奏疏中有过于切直不可传布之语此甚非也黄廷桂之为人众论不免谓其深刻即所奏之折亦非以文辞见长大率不避嫌怨据实上陈间或近于揣摩朕意者容或有之若直言极谏则实无其事其疏具在可考而知也况朕非不容直之主臣工亦从无以批鳞激切之言奏闻者朕方以此为愧其或事关民隐无不立见施行若随事条陈亦无不下部核议并未尝稍为禁遏也方今内外臣工尚无大奸大恶结党纳贿之人言路亦无门户纷争肆意攻讦之事其余一切章奏从不留中又复有何隐讳乎且如钱度之贪黩多赃方世俊良卿之败检不法皆经朕察知重治其罪并非由科道之参劾又何有不纳谏之事乎至于刊刻奏疏乃明季陋习甚至真伪混淆深为世道人心之害其事本非盛世所宜有况自焚谏草实古来人臣之大谊必欲存稿以炫其长已乖正理然或将曾经采用之疏刻入集中尚不为过若已经部驳者即不宜复行存刻至以皇考及朕之朱批亦并刊列则尤不可且黄廷桂奏疏刻本因永贵自叶尔羌查送高朴所携去书籍朕始见之并非有意查访而得可见昧良之事为天理所不容自然败露为臣子者可不知所儆惧乎著再将此通谕知之钦此

　巴延三奏查办黄检分送晋省官员奏疏折　军机处档　　
