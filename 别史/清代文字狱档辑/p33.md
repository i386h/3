<!-- { "loadSidebar": true } -->
江西巡抚臣郝硕谨奏为查获六柳堂书籍板片仰祈圣鉴事窃照七月十五日承准大学士公阿桂大学士于敏中字寄各省督抚于乾隆四十三年闰六月十七日奉上谕据巴延三奏查获六柳堂集二本云云　见本案一页　钦此臣当即饬行该府县妥为查缴去后因思袁继咸既有著作刊行则该府县志自应有诗文载入复同两司将该府志书详细查看志内载有原任尚书孙嘉淦撰袁继咸未优轩集序文一篇序内又有安问三立祠六柳堂四山楼藏卷之为何如也之句臣查有此序是必另有未优轩一书更不独六柳堂而且有三立祠四山楼各名目均须彻底根查未便稍事含糊并查宜春县志载有袁继咸作经观史观二书未就等语亦应有未全之稿当妥谕署南昌府知府五宝前往会同该府县等确根查去后兹据该府等禀缴六柳堂集七部零一本并板片一副共三十八块又未优轩集抄诗一本孙嘉淦序文一张并据该本支裔孙袁芳旭袁芳哲等供称六柳堂原系伊祖上家塾之名其集传闻系伊祖继咸寄交同县好友张自烈即山收藏继咸身故后子一藻奔丧路死两孙克觐克宠俱幼厥后张自烈代为刊刻刷印流传及克觐年长始将板片交收其克宠曾孙科子年十三岁现在业农袁克觐长子名振系邑庠生次子名振●农种营生当年弟兄分居时板片存于长房振处振故后振之子袁晏九即袁芳哲故父务农为业不知此板系伊祖宗遗集堆放空房不行收检次房振●夭亡遗子袁起宗即袁芳旭之父初不知长房存有此集板片后于雍正十三年选拔入贡曾经入都隶业就职候选至乾隆十七年袁起宗自京归里搜索袁继咸遗文才从袁晏九家内查获六柳堂集板片内有十一块都已朽烂因念先人著述不忍湮没随补刊新板十一块印刷几部留存家内随便分送与人其换下朽烂之原板十一块俱已销毁无存至集中开有粤东廖文英订等字样不知廖文英又系何人张自烈徙居庐山久故无后其撰述行略之王猷定系袁继咸儿女姻亲流落扬州身故不知有无子孙至袁继咸所著未优轩诗集从未见有刷本只有袁起宗手抄一本于就职候选时携带赴京至乾隆十七年回籍时带有序文一篇云系孙尚书所作因无力刊刻并以明人王思任原序尚缺一页舟中杂诗十五章止存三首又缺数字不能刊板止将诗集抄稿存留家内实未镌刻流传其孙尚书序文并无原稿不知真伪今止存抄序一纸至原作诗集序文之李之椿等并首章开列之何三省丁承复均不知何处人氏其祖遗原本久已无存至山西有三立祠书院系袁继咸任学道时重建其四山楼不知又在何处伊等从未知有前项藏卷又经观史观县志中既称著作未就想必当年并未脱稿现在家内不但实无刊板亦无底稿遗留等语该府等以现查志传均称袁继咸生平好学其著述自必甚多岂止六柳堂未优轩二集且孙尚书序内既有三立祠四山楼藏卷之名宜春县志内又称晋旧有三立书院久圮袁继咸重葺之自为论赞等语亦当有板片书卷且六柳堂集既有存板自必源源刷印岂止祗有此数部况六柳堂行略内现载有未优轩集行世之语岂得以并未刊刻饰供复向该生等反覆诘讯据供袁继咸平日有无著述伊等实不能尽知六柳堂诗集板片存于长房久无人知系袁起宗寻出续换刷印送人其未优轩集亦系袁起宗不知从何处抄集存留在家如既刊刻行世即应有刷本如何只有此抄本其行略内载有行世之语或系王猷定故为先人夸张文学亦未可定实未见过刻板三立书院远在山西四山楼实不知下落现在家内搜寻并无三立书院等项稿本山西有无论赞遗留实未知悉其六柳堂遗集自袁起宗刷过一次至今亦从未再刷今奉查问当将所有板片诗稿俱已详查检出尽行呈缴岂敢另有隐匿况现奉恭宣上谕仰见天恩广大此时及早呈缴尚可邀恩宽宥如何还敢藏匿自贻后罪言之甚切当赴袁芳旭袁芳哲等家内逐细检查所有一切书卷均系诗书艺并无前项各集亦无板片存留复向该族人等细加开导并据该族士民袁寿八等佥称伊族实因六柳堂集久不刷印未优轩集又从未刊行是以不及检查今次奉示查收伊等当即互相觉察彼此儆惕除袁芳旭等缴出板片抄本现又协同芳旭等在族间逐户挨查除所有之六柳堂集俱行呈缴外并无另存袁继咸著作书板亦从未见过三立祠四山楼经观史观书卷现在实已净尽倘将来查有藏匿情甘坐罪并据各具切结存卷等情前来臣覆率同司道将各书籍及板片详加校核无异伏查一切违碍书籍久已奉文查缴今校核袁继咸所著诗文既多悖逆其裔孙袁芳旭等先不检查呈请销毁直待饬查始行呈缴本应从重治罪又于七月十五日接奉上谕违碍书籍此时续行缴出仍可遵前旨不加究治钦此臣等仰遵恩旨行令该府县向该生袁芳旭等明白宣谕圣恩曲加宽宥并通饬各属遍行晓谕如有类似此等书籍板片及时呈缴尚可免罪若再迁延匿不呈出倘日后仍有如六柳堂集之由他省发觉即难轻逭矣至现获之六柳堂集已刊刷流传断不止此七部别家有无收藏及未优轩诗集亦经汇录成书恐此外尚有传抄其三立祠四山楼等项名目既见于序文之中虽据袁芳旭等佥称实无此等书籍亦恐或有遗稿传述于他人之手均未可定除仍饬袁州府遴委妥员悉心访查收缴毋许矜张滋扰一面通饬各府州转行所属知县教官一体传谕士民晓以大义务令查收净尽勿致片板只字稍有隐漏自取严谴谨将现获之未优轩集抄本标贴黄签恭呈御览并将查获六柳堂集七部零一本同板片三十八块一并解缴销毁再未优轩集现由该府志书内查出序文遂即查获原存抄本正恐各志书所载似此等序文者正复不少未便率忽臣现已饬司将各府县志书发局委员分校详细查核凡有似此序文或但有成书名目及著作人姓名者俱令开单指明饬行本县著落根查呈缴务期剔厘净尽断不敢稍事疏漏理合将遵旨查获板片缘由恭折具奏伏乞皇上睿鉴谨奏乾隆四十三年八月十五日奉朱批知道了钦此

未优轩集计诗一本系抄本明宜春袁继咸作内有违悖处应请毁同日奉旨如有刻本板片查出即行缴进钦此

　觉罗图思德奏饬查六柳堂集务期净尽折　军机处档　　
贵州巡抚臣觉罗图思德跪奏为遵旨查办事本年八月初九日接奉上谕据巴延三奏查获六柳堂集系明人袁继咸所著等因钦此又奉上谕屡经降旨各督抚查缴违碍书籍各该省陆续查出应毁之书虽纷纷呈缴恐此等违碍书籍外间尚有存留等因钦此臣伏查节奉上谕饬查违碍书籍业经臣先后搜获应禁诸书共计六十五种三次送京销毁并开书目清单缮折奏闻在案兹复奉训谕有山西省查获明季江西人袁继咸所著张自烈编集六柳堂集语多悖逆应即查缴更蒙圣主垂念未必能家喻户晓著再明白宣示仰见我皇上恩威并施照察靡遗臣遵即移会学臣并札行司道府厅州县一体广布洪仁遍行出示晓谕无论穷乡僻壤咸使周知如有六柳堂文集暨历奉饬禁并未经奉禁而于词语间涉有乖谬各书概行呈出以免罪愆倘敢执迷隐匿别有发觉定行按法严究并令府厅州县各派教职分别详查务使搜罗净尽解京销毁不敢视为具文亦不任吏胥借端索扰所有奉到谕旨钦遵办理缘由臣谨恭折奏复伏乞皇上睿鉴谨奏乾隆四十三年八月十八日奉朱批览钦此

　李侍尧等奏查禁违碍著述及六柳堂集等书折　军机处档　　
　仍管云贵总督臣李侍尧云南巡抚臣裴宗锡　跪奏为遵旨复奏事本年八月十七日接准大学士公阿桂大学士于敏中字寄奉上谕屡经降旨各省督抚查缴违碍书籍送京销毁虽纷纷呈缴但恐尚有存留云云又同日奉上谕据巴延三奏查获六柳堂集二本系明人袁继咸所著语多悖逆等语云云钦此仰见我皇上于屏绝顽才之内示矜全愚昧之心伏查历次钦奉谕旨严查一切违碍书籍并江西逆犯王锡侯字贯等书臣等节经饬令各属通行晓谕并立限严查如有未尽参劾治罪嗣据陆续申送臣等率同司道详细检阅计本年春夏二季收获书三百余种一千五百余部业经四次奏明解京在案七八两月约又获书数十种现在查核分别已禁未禁委员起解臣等因各属奉文已及半载如果实心查办自应查缴无遗正在严催取具日后查出愿甘治罪印结申报并蒙皇上训谕恐僻壤家乡未能尽晓复令明白宣示若此时续行缴出仍可不加究治臣等敢不仰体圣慈重申劝导将奉到谕旨敬谨缮刻颁行各属使乡曲愚氓晓然于禁令之易从并责成该管道府严密查访毋许吏胥藉端滋扰再假数月之限务期剔厘净尽袁继咸六柳堂集现今缴送书内未见此种现饬一并确查即不全简帙亦不敢任其疏漏再节次呈送书内惟逆犯吕留四书讲义语录最多缘滇省远在边隅士子见闻涉陋群以吕留良讲解为训诂秘本臣等严切晓示咸知逆犯著述不许只字存留纷纷缴出第念士子株守是书传习已久一旦尽行缴官茫然不知所从无以为应试之具其他先儒诸书滇省书贾罕至艰于购觅未免向隅查有从前庶吉士孙见龙掌五笔书院时所辑四书大全决择类书惟板片多有残缺已饬重订补刊于每属地方捐给数部并谕士子如有愿得是书者照刷印纸工由各该地方官向省城请发庶使边地生童有所信从合并声明所有臣等奉到谕旨切实办理缘由理合恭折复奏伏乞皇上圣鉴训示谨奏乾隆四十三年八月二十一日奉朱批览钦此

　杨景素奏查禁六柳堂集折　军机处档　　
闽浙总督臣杨景素跪奏为遵旨查办奏复事乾隆四十三年七月三十日前署督臣德保承准大学士公阿桂大学士于敏中字寄闰六月十七日奉上谕据巴延三奏查获六柳堂集二本云云　见本案一页　钦此遵旨寄信前来移交到臣伏查六柳堂一书前署督臣德保于奉到谕旨后即经谆谕两省藩司各派明干妥员分途收求购觅臣于回浙后查得各属尚无禀报查获前项书籍然浙闽两省均与江西接壤而浙省尤为书籍汇聚之所更宜加意访查臣现复严谕各道府督饬地方官及原委各员遍行剀切晓谕认真实力询访务期收缴净尽以除邪说断不敢以具文塞责致有疏漏所有臣钦遵查办缘由理合恭折奏复伏祈皇上睿鉴谨奏乾隆四十三年九月二十八日奉朱批览钦此

　龙凤祥麝香山印存案　
　觉罗图思德奏查获龙凤祥麝香山印存折　军机处档　　
