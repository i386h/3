<!-- { "loadSidebar": true } -->
大学士诚谋英勇公臣阿桂等谨奏为遵旨议奏事据江西巡抚海成参奏新昌县民王泷南呈首举人王锡侯删改康熙字典另刻字贯狂悖不法应请革审一折乾隆四十二年十月二十一日奉朱批大学士九卿议奏钦此钦遵该臣等会议得江西巡抚海成奏称据新昌县详县民王泷南呈首举人王锡侯删改康熙字典另刻字贯与叛逆无异请究治罪等情讯据王泷南供王锡侯字贯序内有然而穿贯之难也一句显属悖逆据王锡侯供原指学者穿贯之难并非讥讪字典王泷南从前因唆讼问徒发配逃回原籍经锡侯等首县拿获解配是以挟仇妄告等因通详到臣随即吊取原书会同司道查阅字贯刻本其序文内颂扬字典之下转语果有然而穿贯之难也句又有诗韵不下万字学者尚多未识而不知用今字典所收数增四万六千有奇学者查此遗彼举一漏十每每苦于终篇掩卷而仍茫然等句臣伏思圣祖御纂字典集字学之大备为千古不易之书后人因字考典原无用其贯穿且所收之字本诸经史宁备无遗其以偏旁点画分部自可查一得一查十得十有何遗漏之患王锡侯本无学问所辑字贯不过仿类书之式按照字样各归其类与字典迥别不当引以为言乃逞其臆见转指字典为难以穿贯且以字典收字太多辄肆议论虽无悖逆之词隐寓轩轾之意实为狂妄不法至王泷南告呈内擅称愿与圣祖抱告亦属慢渎不敬均难姑容相应请旨将王锡侯革去举人以便审拟具奏所有王锡侯原刻字贯一部计四十本粘签进呈等语臣等恭查圣祖御纂字典一书参乎六书七音考诸百家诸子凡字之音义声韵形体源流靡不考复精详秩然大备自书成以后六十年来海宇识所据依士林奉为模楷诚千古不刊之经典也王锡侯辄称难于穿贯漫加訾讪公然另著字贯书本已属妄诞且胆敢将庙讳御名逐字排书列于凡例其肆意狂悖灭良丧心实为大逆之尤凡具有天良者未有不闻之而愤恨发指者也现经钦奉谕旨令该抚海成将该犯王锡侯解京交部严审治罪应饬该抚即委大员迅速锁押解京严切鞫审并严讯此外有无别项悖逆情事按律定拟以彰国宪而快人心其应行缘坐逆犯家属亦应催令作速解京照例办理所有字贯版片及已刷印书本并令解京销毁至原告王泷南虽首告得实但其词语亵慢亦有应得之罪应令该抚暂行●禁俟逆犯王锡侯解到审明定案之日一并拟议具奏为此谨奏请旨乾隆四十二年十月二十三日大学士诚谋英勇公臣阿桂大学士臣于敏中协办大学士臣英廉协办大学士臣程景伊吏部尚书臣永贵左侍郎臣瑚世泰右侍郎臣王杰户部尚书臣袁守侗左侍郎臣和坤左侍郎臣梁国治右侍郎臣金简右侍郎臣董诰礼部尚书臣曹秀先左侍郎臣范时纪右侍郎臣阿肃兵部尚书和硕额驸一等忠勇公臣福隆安尚书臣蔡新署左侍郎臣金辉左侍郎臣周煌右侍郎臣景福刑部尚书臣德福尚书臣余文仪左侍郎臣觉罗阿扬阿右侍郎臣钱汝诚署工部尚书臣迈拉逊尚书臣嵇璜左侍郎臣德成都察院左都御史臣崔应阶左副都御史臣觉罗巴彦学左副都御史臣耀海左副都御史臣罗源汉左副都御史臣申甫通政使司通政使臣觉罗志信通政使臣张若渟通政副使臣海宁通政副使臣陈孝泳参议臣海福参议臣刘天成大理寺卿臣达椿卿臣王玉少卿臣肃普洞阿少卿臣江兰奉旨依议钦此

　十月二十三日廷寄　
大学士公阿大学士于字寄江西巡抚各省督抚乾隆四十二年十月二十三日奉上谕昨海成奏逆犯王锡侯妄作字贯一书仅请将该犯革审其书内大逆不法之处并未查出错谬已极实为昧尽天良随即传旨严行申饬并谕令各省督抚查明如有此书及翻刻板片即行解京销毁矣因查海成节次奏缴应毁各书单内并无此书朕令各督抚查办应行销毁书籍原因书内或有悖理狂诞者不可存留于世以除邪说而正人心是以旧人着作尚且应查岂有现在刊行者转置不问之理况逆犯所刊字贯悖逆不法之处显而易见何以海成查办各书时并不早为查出反至为人首告始行具奏可见海成从前查办应毁书籍原不过以空言塞责并未切实检查且折内尚称其书并无悖逆之词是海成视大逆为泛常全不知有尊君亲上之义天良澌灭殆尽著再传旨严行申饬仍将此案遵奉昨降谕旨实力速办毋再稍存欺饰更干重戾将此由五百里发往至此书恐有流传他省应一并查缴销毁之处并遇便谕令各省督抚知之钦此遵旨寄信前来

　十月二十六日上谕　
乾隆四十六年十二月十六日内阁奉上谕前经海成奏王锡侯妄作字贯一书请革去举人审拟等语朕阅其进到之书第一本凡例竟有一篇将先师孔子讳圣祖世宗庙讳及朕御名字样全行排列实属大逆不法已谕令海成将该犯王锡侯拿解来京交刑部严审治罪矣庙讳御名凡为臣子者皆有敬悉至先师孔子之讳尤众所共知何至遍为告语乃该犯胆敢逐一罗列笔之于书实系有心显斥反明列先师之讳于前以遁其迹此非大逆不道而何其妄作字贯驳书之罪转不足论矣况此页系序文后之凡例开卷即见海成岂得诿为不知乃折内尚称其无悖逆之词是直视大逆为泛常全不知有尊君亲上之义实属昧尽天良海成着交部严加议处钦此

　江西巡抚海成第二折　
江西巡抚臣海成谨奏为钦奉上谕事乾隆四十二年十月二十七日接奉十月二十一日上谕海成奏据新昌县民王泷南呈首举人王锡侯删改康熙字典另刻字贯实为狂妄不法云云寄信到臣跪读之下战栗恐惧汗流浃背无地自容查该犯王锡侯系瑞州府新昌县人离省二百四十里因思该犯收禁省监必有子侄在省随面饬南昌新建二县密访得五桂坊现有伊子寓处臣当即率同司道亲诣伊子王霖王炭寓处查获王锡侯原存旧书及所辑字贯经史镜等书并该犯自著年谱诗文状底等稿臣因遵旨速诣其家是以未及翻阅将各书包封用印交署布政司周克开暂存库内俟臣回署公同检看一面选委瑞州府同知郑邦柱臣标守备朱永澄将王锡侯即于二十七日锁押起身解交刑部收审饬令沿途小心管押于十一月内到京一面将伊子王霖王炭收禁臣亦即于是日星夜驰赴新昌县塘浦地方王锡侯家内所住小屋二进有该犯幼子王霈暨妻媳孙等在家臣即督同按察使冯廷丞并该府县等官于屋内查获书籍四架并搜检各房内箱柜篷板等处字迹尽行查获臣先将各书籍字迹概行封固亲身监押回省留按察使冯廷丞在县将缘坐人等及该犯家产逐一查办臣于三十日抵署即知会学臣汪永锡并在省司道及委查书局各官齐至臣署将该犯家内及伊子寓所先后查获各书公同细看计旧书三百一十九种除经史诗文杂集三百一十种各发交局员再加勘校外尚有应毁书九种查禁已久未经呈缴即系有心藏匿至该犯纂辑之书除字贯外又有刊刻国朝试帖国朝诗观唐人试帖江西文观经史镜书法精言感应篇神鉴录王氏通谱等书又自著青箱要录年谱水程曲诗文草稿呈状稿等件查省寓现获字贯二十部内有一部首页添李友棠古诗一首该犯诗文稿内有求李友棠作序札及赠李友棠诗臣查李友棠曾任卿贰世受国恩于此逆书竟为作诗赞美实出意外相应参奏请旨遵行又据吉安府查解字贯板片及新刷字贯二部检查凡例内庙讳御名一篇另行换刻不复排连开列其自序内然而穿贯之难也一节亦悉改窜讯据王霖供称板片原在吉安书坊刷印发卖父亲常至吉安不知几时改刻的等语显系该犯明知悖逆又王氏通谱系追溯王氏源流分别支派乃于首卷上自黄帝以至周灵王联为王氏世系殊属妄诞又诗观初集第六卷内载新昌县人刘及诗下注世宗宾天次日其父病故作断肠诗有草莽攀龙泣鼎湖何堪椿树又霜枯之句至尊与伊父连贯而言实为慢妄何得滥行入选今刘及虽已身死其家有无子孙并遗留别项不法字迹现在密饬瑞州府亲往查搜拿解省城严行审拟又诗文草稿内送南康县王予公诗有赤地不堪悲秀麦垂统由来贵久长句悖谬已极现在密饬南安府亲往查拿王予公并追原诗及搜查有无别项不法书籍字迹严审定拟又该犯年谱内自注应童子试时原名王侯亦属谬妄又南北水程曲语有牢骚又神鉴录系该犯与人控案屡犯御名又祝万寿诗抬头错谬此外各书及草稿臣等逐一详晰查阅并无违碍之处谨将前开各条及各草稿分别粘签并该犯著作书目现获书籍板片各数目及应毁旧书名目俱开清单随折恭呈御览仍将该犯所刻之书先取一部另行专差赍送军机处进呈其所藏应毁旧书九部同现获续获字贯等书并一应板片再行汇缴所有犯属应行缘坐之人现在查明分起委员解京臣蒙皇上简畀封疆重任于此等大案温不经心昏愦糊涂无可置辩乃荷圣恩不即加罪仅令传旨严行申饬臣感激惶悚益难名言惟有仰恳皇上将臣交部从重治罪以示炯戒谨将遵旨查办各缘由具折由驿五百里驰奏伏祈皇上睿鉴训示再臣因往返新昌并会同校阅各书是以奏复稍迟合并声明谨奏乾隆四十二年十一月初四日

　王锡侯著作杂稿清单　
万寿诗二纸王锡侯作抬头错谬

国朝诗观王锡侯选评自序第三本内诗语狂悖

诗文草稿一本王锡侯作内有悖谬诗句并求字贯序文等字样

王氏通谱王锡侯修有原任大学士史贻直序

第一本内图系狂悖此谱不全

南北水程曲一本王锡侯作语有牢骚

神鉴录一本王锡侯与人控案内第八页第十一页俱犯御名

字贯一本卷首添李友棠序一首又未装字贯一册内王锡侯自序及凡例计削改二页

自草年谱一本内有原名王侯字样

诗文杂论草稿一束

呈状稿一束

以上各书现在随折进呈

国朝诗观二集王锡侯选评自序

国朝试帖二本王锡侯选评自序间附已作及子霖作

国朝诗观八本第三本内诗语狂悖先解京

王氏通谱八本第一本内图系狂悖先解京

唐人试帖详解四本王锡侯评注间附已作钱陈群姚四维二序经史镜四十本王锡侯纂分类摘录善恶报应事实钱陈群蒋士铨二序王锡侯自序

感应篇功过格一本王锡侯纂劝人改过迁善王锡侯自序

书法精言二本王锡侯纂摘录书法要语分四卷王锡侯自序

青箱要录三十六本又故事管窥一本皆系抄录类书韵府说铃中语草稿未成之书

字贯稿底十一本

题神鉴录诗文草稿十五件

直隶望都县志八本王锡侯纂修

以上各书另行专差赍送军机处转呈御览尚存已获字贯等书二百六十一部俟有续获再行汇缴销毁

现获王锡侯所著书板清单

万寿诗板一片

国朝试帖详解板六十片

国朝诗观板一片

字贯板一千三百九十二片

唐诗试帖详解板三百三十三片

西江文观板三百三十二片

试帖详解板十二片

诗观二集板九片

感应篇板十四片

朱子治家格言板一片

功过格板十一片

神鉴录板六片

兴复祠堂说帖板一片

王代宗谱签板一片

以上书板共二千一百七十四片尚有经史镜等板未到俟追齐各书并板另行赍缴销毁

查获王锡侯家存应存应毁书籍清单

明诗别裁六本

独漉堂集七本

屈大均诗四本

揭蒿庵文集一本

叩钵斋行厨集十六本

揭五经文集　即揭蒿庵　二本

李卓吾秘书三本

