<!-- { "loadSidebar": true } -->
浙江巡抚臣觉罗永德跪奏为钦奉谕旨凛遵奋勉恭折奏覆事乾隆三十三年四月十六日臣于海塘途次接到大学士公傅恒大学士尹继善大学士刘统勋字寄内开乾隆三十三年四月初二日奉上谕永德所奏齐召南将银两托江姓商人生息一事云云　见本案十三页　钦此遵旨寄信前来臣跪读圣训指示至明至切感激惶悚实无地自容伏查此案先经前抚臣熊学鹏查核齐周华原词内称齐召南母死开吊先遣人至扬州江家止住在朝同寅奠仪会交江家寄商生息不数年私取八百金回家尚留三百金在扬生息等语随一面咨查江省一面派委粮储道陈梦说密往台郡查有江承玠系扬州人昔任台州府曾保举齐召南江承玠虽故必有子孙可问等情前抚臣复又密咨江省查办嗣准两江督臣高晋盐臣尤拔世咨复江承玠久已身故查询其子江昉供无受寄银两之事臣愚昧之见以两江督盐二臣既查无其事谅不致有草率遂即冒昧具奏实咎无可逭但续于四月初一日顺天府尹将齐召南押解到浙日臣率同两司传旨晓谕令其闭户安分其时臣即将寄存江姓银两一事出其不意亲加问据供逆犯挟恨诬告有银两寄与江姓生息召南并无其事仔细思量止有江承玠系扬州人雍正年间曾任台州府因观风拔取甚见优待至召南荐举词科伊去驿盐道已久召南初做翰林伊已身故曾寄祭轴吊之至召南母亲去世伊子亦曾远寄祭轴并无银两与伊生息之事等语臣因此事先准两江督盐二臣咨覆业于三月十六日具奏在案应恭候谕旨遵行是以四月初三日止将传旨晓谕缘由具奏其询问齐召南供情未敢赘陈嗣于四月初六日接到廷寄钦奉上谕据尤拔世奏浙省逆犯齐周华控告齐召南曾将银两寄存江姓今查江昉父子并无收存齐召南银两代为生息之事等语齐召南现已回籍其寄存银两之江姓的系何人着传谕永德令其就近询问齐召南即行据实具奏钦此遵旨寄信前来臣复又提到齐召南率同司道细加鞫据齐如南供称召南于扬州江姓并无相识止有故盐道江承玠雍正年间曾任台州府承其优待伊已身故多年召南在京闻讣时曾寄轴吊之至乾隆十六年召南丁母忧其子江昉以世谊亦寄一轴至家以后并无来往至寄放银两生息之事召南实在无不除江承玠外不但扬州无相识之江姓即他处亦再无相识江姓之人是实臣复恐江姓之外或另有寄交别姓生息之银诘至再坚供实无银两交与他人生息极口不移又于四月初八日具折奏覆在案臣实先于齐召南初到之日即亲加鞫又遵旨覆前后两次俱公同司道详细确问取有亲供在案但三月十六日前折内一时率忽竟未将应俟齐召南到浙究之处声明实属昏愦糊涂伏念臣一介庸愚荷蒙皇上豢养隆恩不次擢用由道员而升授藩司在任三载涓埃未报今复邀蒙恩命简任巡抚天高地厚感激涕零即草木亦知衔结况臣身系满洲受恩深重寝食梦寐之间实无刻不心图报効思欲做一好官平素深以外官浮滑之习为恨又何敢故蹈其辙稍有一毫沽名瞻顾之心自甘暴弃为负恩无福之人但才识短浅遽凭尤拔世来咨谬谓齐周华诬控无疑实属冒昧疏忽今蒙圣慈训饬如梦方醒傍徨悚惧愧悔无极嗣后惟有凛遵训谕实心奋勉益励驽骀事事详查确实慎重办理以赎愆尤所有臣感愧上忱谨恭折具奏伏祈皇上睿鉴并恳敕部将臣严加议处以为办事冒昧疏忽者戒至齐召南虽历供无寄银生息之事但扬州江姓盐商自不止江承玠一家且当日齐召南母故开吊在京同寅既有祭章岂无奠仪即江承玠之子江昉既以世谊寄轴往吊又岂无奠仪致送齐召南以奠仪交商生息即非江承玠或另有江姓及别姓商人自应再加查究明确查有湖州府知府布勒亨办事实在臣现又委令布勒亨驰往台州密加访察并再提齐召南及邻族人等隔别研讯务得确情一俟覆到即另行奏覆合并陈明再原奉朱谕廷寄一道合先恭缴谨奏乾隆三十三年四月十九日朱批知道了亦不必深究矣


　永德奏委员研齐召南寄银生息折　缴回朱批档　　
浙江巡抚臣觉罗永德跪奏为谨再恭折奏覆事窃照齐周华控告齐召南将奠仪会交扬州江姓寄商生息一案臣于四月十九日恭折奏谢圣训并声明另委湖州府知府布勒亨前往台郡再加密访提讯嗣据布勒亨回省禀称遵往台郡研齐召南据供乾隆十六年丁母忧时同僚梁诗正等寄有奠仪银九十余两词林同馆之杨椿等有银五十余两江昉亦有银三十六两通共收得奠仪一百八十余两时因葬事需用不能改作代帛寄还即为葬事用完实无交与江承玠之子及别姓商人生息之事诘至再坚供齐周华控告生息银子只行三百两召南荷蒙皇恩格外从宽还敢为这些须银子自甘重罪么等语密提邻族人等隔别问并在台细加访察并无人知齐召南寄银生息之事等情录供禀覆前来臣正在缮折奏覆间今于五月十七日差弁赍捧前折回浙钦奉朱批知道了亦不必深究矣钦此除钦遵谕旨奉行外所有未奉朱批之先委员覆讯缘由合再缮折奏覆伏祈皇上睿鉴谨奏乾隆三十三年五月二十日朱批览


　永德奏齐召南病故折　缴回朱批档　　
浙江巡抚臣觉罗永德跪奏为奏闻事窃照革职侍郎齐召南前经内部问拟杖流钦奉谕旨加恩宽免递回原籍令其闭户安分嗣于四月初一日准顺天府委员押解到浙臣即率同两司传旨晓谕发交原籍地方官查收在案今据天台县知县沈坚呈报齐召南感冒痰疾医治不痊于五月二十三日身故等情前来臣查在籍大员病故例应题报齐召南系革职废员毋庸具题但系奉旨递回令其闭户安分之员除咨部外理合奏闻伏祈皇上睿鉴谨奏乾隆三十三年六月初八日朱批览


　方世儁奏谢梦思无不法字迹折　缴回朱批档　　
湖南巡抚臣方世儁跪奏窃照本年二月十五日臣准广西抚臣宋邦绥咨准浙省咨查谢济世所赠齐周华添髯纪叙原稿搜查无获惟查有所刻梅庄杂著一本语多狂悖怨诽之处讯据伊子谢梦熊等坚供无由得知伊尚有第六子谢梦思现赘居湖南湘潭县张灿家中咨将谢济世之子谢梦思押解来粤一并确定拟等因当即行据臬可梁国治密委长沙府知府李拔前往湘潭县张灿家中将谢梦思拿获并搜查住所书籍并无前项添髯纪叙原稿及梅庄杂著等书随押带谢梦思同各项书籍到省经臣率同藩臬两司亲提谢梦思审讯据供伊父谢济世身故之时伊年尚幼读书未成实不知不添髯纪叙原稿及梅庄杂著书本并称现在查出书籍俱系已故妻父张灿家中旧书等情再三究诘矢口如一臣细查缴到各项旧书内并无违碍不法字迹除将谢梦思暨现获各书星即饬司于二十一日派委湘潭县县丞尹宗夏锁押解送广西抚臣收审外所有臣准咨拿解缘由理合附折奏闻伏乞圣鉴谨奏朱批此事不必株连已有旨谕宋邦绥矣

　李绂诗文安　
　李绂子孙与李茹旻等毋庸置议谕　军机处档实录东华录圣训圣治门卷二一　　
　吴绍诗奏查出李绂各集语多愤嫉请革去生前官秩并将伊子孙革职解赴质审其李伍瑛傅占衡集内亦多狂悖不法并将子孙查办一折所奏未免过当检阅各签如李绂所作诗文其间诚有牢骚已甚之词但核之多系标榜欺人恶习尚无悖谬讪谤实迹即其与戴名世七夕同饮原在戴名世未经犯案以前且坐中不止一人无足深究至李伍瑛之与吕留良语多推许然其所指不过专为讲章时文而言彼时该犯罪案亦未发觉初非甘心附会逆恶若傅占衡狂吠之语其人生于明季濡染末流无知妄作之风当时类此者恐不独傅占衡一人且其人均久经物故子孙又阅世辽远如一一根究滋扰蔓延于事体既为未协并恐无识之流或疑其以文字获罪转得遂其诡激沽名之隐甚属无谓该抚所奏将李绂子孙革职审拟及查封家口房屋并查核李茹旻冯咏冯谦万承仓吴名岸黄石麟等之处一并毋庸置议但此等悖谬语言既已刊刻成书倘仍听其谬种流传其于世道人心贻误不浅所有各项书本板片该抚可逐一查明即行销毁毋令稍有留遗原折并发还将此传谕知之钦此乾隆三十三年三月初四日

　军机处奏　军机处档　　
蒙发下李绂等诗文各集令臣等将所载戴名世吕留良之处检出当即详加查阅李绂诗集内有同戴田有饮集二条李伍瑛集内有称引吕留良各条谨于原书内各加黄签并注明呈览再查吴绍诗原折所称临川六逸或生在前明或系国初之吴名岸等均有诗文集臣等查此内傅占衡集有刺讥狂吠之言谨一并详检粘并原折恭呈御览伏候谕旨谨奏乾隆三十三年三月

　吴绍诗奏将李绂诗文板片销毁折　缴回朱批档　　
江西巡抚臣吴绍诗谨奏为特参昏瞆轻纵存心规避之通判以儆不职事窃臣本年二月间查办李绂诗文一案一面恭折参奏一面饬委臬司吴虎炳带同署建昌府通判吴嗶将李绂原籍家产查封候旨遵行嗣奉上谕无庸置议饬将书籍板片查明销毁当经钦遵将原封家产转饬府县逐一查点给还在案兹臣访闻吴嗶于随往查封之时有纵容家人索诈银两情事饬司严查究报经司转饬抚州府知府贾凝吉审明吴嗶家人梁升前随伊主至李绂乡居之子李孝泳家内曾向伊子李友标诈得赃银二十三两入己迨奉旨给还家产之后李友示告知伊父李孝泳欲行控告梁陞始将原银退还央求免告寝息吴嗶初不知情旋委押运粮船赴淮于七月内回江查知其事止将梁陞逐出并未员报严究实无纵容情事查梁陞诈赃在十两以上虽经事后退还按律亦应拟徒吴嗶既已失察于前又复隐匿于后显系规避处分由布政使揆义按察使佛德督粮兼巡道魏椿年查审明确会揭请参前来臣查该通判吴嗶于家人因事诈赃之时毫无觉察已属昏瞆继复规避处分明知故纵隐匿不报尤为不职臣不敢因事已久息少为姑容相应请旨将署建昌府通判吴嗶革职以为有心轻纵规避处分者戒除饬司勒令离任委员署理并将伊家人梁陞按律拟徒外臣谨会同两江督臣高晋合词恭折参奏伏祈皇上睿鉴敕部查照施行谨奏乾隆三十三年十月初六日朱批该部知道

臣前参奏李绂等诗文愤嫉狂悖一案荷蒙皇上如天之仁特旨传谕无庸置议敕臣将各项书籍板片逐一查明销毁并将原折发还臣钦遵行司督查销毁具报据布政使揆议等查明李绂所著穆堂初集续集并京邸唱和诗及李伍瑛傅占衡等各书本板片尽行查起销毁臣复通饬各属并咨明各省督抚一体出示晓谕如存有前项书本均缴官销毁毋许存留在案臣谨朱批览

李浩结盟安良二图及孔明碑记图案　
　永德奏据禀查获李浩背卖结盟安良孔明碑记并提省折　军机处档　　
