<!-- { "loadSidebar": true } -->
臣萨载臣杨魁谨奏为钦奉上谕遵旨办理复奏事窃臣等接奉乾隆四十三年九月初七日寄信上谕据杨魁接准学政刘墉咨会有丹徒县生员殷宝山投递呈词语多狂悖等因钦此伏查殷宝山一案人犯前经臣杨魁遵旨遴委员弁严行解京并同徐述夔一案臣等各将查办情形据实复奏一面将错谬怠玩之司府县等会折参奏各在案查徐述夔及其子徐念祖俱身故有伊孙徐食田徐食书二人同校书之徐首发沈成濯原告贿嘱捏首之蔡嘉树县书金长五倪锦等经臣等先后拘拿提解至苏旋奉谕旨令臣萨载提犯来浦审办当即饬令臬司孔传炣带犯赴淮臣杨魁先因查勘高宝一带被水灾田抵淮商办兹蒙圣明训示周详实深悚惕当即委员迎提人犯遴委候补同知师彦公淮安城守营守备王世雄管解徐食田徐食书徐首发沈成濯四名又委吴县主簿杨绍基淮安城守营把总吴太管解金长五倪锦二名并委山阳县县丞张诚管解蔡嘉树一名即于九月十五日在山阳县地方起程严密押解赴京饬令委员等沿途小心防范遵奉谕旨隔别管解毋许见面串供滋弊一面咨明刑部暨沿途督抚诸臣转饬拨护不致稍有疏虞仍饬司将徐述夔家属人等严行监禁造册咨部并将所查家产逐细分别造具细册听候办理至徐述夔所著之书先经臣杨魁饬委苏粮道陈大化亲往其家搜查业已将已刻之一柱楼诗六本小题诗一本和陶诗一本学庸讲义一本未刻之蘧堂杂著一本想贻琐笔二本论语摘要二本均于前奏内逐一粘签恭呈御览各书版片亦已缴解苏州书局此外逐细严搜并将家产等项查明封贮委无徐述夔自著别项狂悖书籍隐匿之事其家存刻本书籍除寻常习见各种外查有秀水朱彜尊所选日下旧闻十二本又吕晚村八家古文精选一部并于徐首发家查出不全留青新集一本俱属应缴之书臣等现在通饬追查徐述夔已刻流传各书同板片一并另行奏解请旨销毁所有徐述夔诗内作序作跋之姚德璘毛澄籍隶浙省当经咨准浙江督抚二臣咨复查明姚德璘住居德清县原任泰州拼茶场大使已于三十六年身故有子姚世森在江南如皋县仲元鳌家处馆毛澄住居归安县前往甘肃迪化州改名黄斌冒籍中式陕西举人现在甘省未回搜查两家并无存留徐述夔各种书籍等因臣等已一面饬行如皋县查拘姚世森讯明一面移咨陕甘督臣饬查究办所有现在遵旨办理缘由臣等谨恭折复奏再查参革东台县知县涂跃龙经蔡嘉树将书讦控不即严行审究且据蔡嘉树在司呈告贿嘱县书捏首保非舞弊应行穷究今蔡嘉树及县书金长五等现俱解京参令涂跃龙必有应行质问之处臣等另委苏州府同知史尚确河标千总王道直一并管解赴京审办所有此案卷宗亦即咨送刑部查核其原参之江宁布政使陶易扬州府知府谢启昆仍恭候谕旨至日钦遵办理合并陈明伏乞皇上睿鉴谨奏乾隆四十三年九月二十一日奉朱批已有旨了钦此

　九月二十一日廷寄　
大学士于字寄署两江总督萨江苏巡抚杨乾隆四十三年九月二十一日奉上谕据萨载等奏接奉谕旨将徐述夔之孙徐食田等先后查拿派委同知师彦公等隔别管解赴京等语徐述夔身系举人乃丧心病狂敢于所作诗稿内系怀胜国暗肆诋讥谬妄悖逆实为罪大恶极虽其人已伏冥诛亦当按律严办以伸国法而快人心至阅伊同校书之徐首发沈成濯二名更堪骇异该二犯一以首发为名一以成濯为名四字合看明是取义孟子牛山之木若彼濯濯诋毁本朝矱发之制其为逆党显然实为可恶已交刑部存记俟该二犯解到时严加刑讯务令供吐实情此等鬼蜮伎俩岂能逃朕之洞鉴萨载杨魁何以竟为其瞒过即或伊二人文义平常岂幕友中全无一人看出者何皆为之隐讳不言乎此等逆犯其潜怀诽谤已久家内必有自作悖逆之书虽据折内称于徐首发家查出不全留青集一本恐尚系查检未到著萨载杨魁即派诚妥大员于该二犯家内再行严密搜查将所有字迹书本即行封固解京勿任稍有隐匿再该二犯之名均非命名正理未必系从幼取定必因为逆犯校书后始行更改此名著传谕萨载杨魁即速严密访察据实复奏将此由五百里传谕知之钦此遵旨寄信前来

　大学士仍管两江总督高晋折一　
大学士仍管两江总督臣高晋谨奏为遵旨明白回奏仰祈圣鉴事窃臣在仪封工次接到大学士于敏中寄字内开乾隆四十三年八月二十七日奉上谕据刘墉奏如皋县民人童志璘投递呈词缴出泰州徐述夔诗一本　云云　钦此遵旨寄信前来臣跪读之下惶悚愧惧无地自容查泰州已故举人徐述夔著作诗词语多愤激又丹徒县生员殷宝山妄谈时政并编造梦记语多狂悖不法已极臣前准江苏学臣刘墉札知不胜发指正在行查间旋准苏抚臣杨魁札会已委常镇道孙括督同镇江府知府李士珠亲赴殷宝山家搜查并委苏粮巡道陈大化督同扬州府知府谢启昆密赴徐述夔家搜查提审办理并经恭折具奏臣当即扎复署督臣萨载抚臣杨魁严审查参据实办理伏查上年江西王锡侯妄著大逆书籍臣钦遵谕旨严督所属遍行出示晓谕凡有不法诗文务须加意收罗随时呈缴查办乃徐述夔之著作怨愤殷宝山之肆行狂悖该管县府司道既不早为查缴究治而臣更毫无知觉抚衷自问实属罪无可逭今蒙圣恩不加严谴令臣明白回奏臣伏地惶悚无可置喙惟有仰请皇上将臣交部严加治罪以为查办疏玩者戒除将奉到谕旨札会萨载杨魁钦遵严切究明分别定拟请旨遵行并将该管之县府司道等官一并参奏外臣谨遵旨明白回奏伏乞皇上圣鉴谨奏乾隆四十三年九月二十三日奉朱批该部严察议奏钦此

　九月二十四日廷寄　
大学士公阿大学士于字寄山东巡抚国署两江总督萨江苏巡抚杨乾隆四十三年九月二十四日奉上谕陶易身任藩司于逆犯徐述夔所作一柱楼诗内编造逆词接据东台县详报并不即禀督抚奏办转将原书发还饬令粘签送阅转辗稽延显有袒护消弭情事不知其是何肺肠已降旨将陶易革职解京审讯矣陶易久任州县知府复自道员超擢藩司乃竟敢于负恩若此殊为可恶伊籍隶山东著传谕国泰即派妥干大员前往陶易原籍将所有一切资产财物俱行严密查封毋得稍有疏漏至其任所资财并著传谕萨载杨魁一并查抄毋任隐匿寄顿将此由五百里传谕知之钦此遵旨寄信前来

　高晋折二　
奴才高晋谨奏为钦奉上谕再陈感悚微忱仰祈圣鉴事窃奴才接到大学士于寄字内开乾隆四十三年九月十三日奉上谕今日萨载奏查办逆犯殷宝山徐述夔悖逆诗词一折　云云　钦此遵旨寄信前来奴才跪读之下伏地叩首惶悚莫能仰视查此案悖逆书籍诗词先准江苏学臣刘墉摘录札知奴才不胜发指当即札会署督臣萨载抚臣杨魁查参据实办理而奴才于所属地方有此悖逆诗文不能早为查出办理疏玩无罪可逭前奉到谕旨令奴才明白回奏适奴才于九月初十日自时和驿回至仪封工次即据实具折于十二日专差赍赴行在投递请旨将奴才交部严加治罪在案伏念查缴违碍书籍一事屡奉圣谕谆切节经奴才誊黄遍贴晓示并又通饬所属悉心收查随时缴局汇呈奏解以期净尽本年五六月内据各属陆续缴到书籍由藩司呈送奏解前来奴才于七月初四日自江宁起程赴河工防汛时曾经开单具折汇奏一次委员解京乃徐述夔之书于五月间即经东台县送局六月间又据监生蔡嘉树赴司呈控藩司陶易既不随时转呈查办而奴才于五六月间自盐城审办私枭拒捕之案并到苏州秋录事竣回省亦未据陶易面为禀知实不可解昨准署督臣萨载抚臣杨魁札知己将该司并府县等参奏革职究办在陶易玩视重大案件自难逃圣明之洞鉴而奴才近在同城漫无知觉不能早为查出参究抚衷自问昏愦已极获罪实较萨载为重今奉谕旨奴才感悚愧惧实属无可置喙惟有仰恳皇上天恩将奴才从重治罪以昭炯戒奴才谨再沥情据实缮折附驿回奏伏乞皇上圣鉴奴才不胜惶悚待命之至谨奏乾隆四十三年九月二十七日奉朱批览钦此

　闽浙总督杨景素浙江巡抚王亶望折　
臣杨景素臣王亶望跪奏为咨提要犯恭折奏闻事窃臣亶望接准江苏抚臣杨魁咨文内开扬州府属东台县已故举人徐述夔所著狂悖不法书籍内有一柱楼小题诗系姚德璘作序和陶诗系毛澄作跋讯明姚德璘曾任泰州拼茶场大使浙江湖州府德清县人于乾隆二十九年间参革回籍毛澄系姚德璘幕友亦是湖州人飞咨查拿解苏质审等情据此臣景素适在杭州即与臣亶望会商密委按察使国栋杭嘉湖道孔毓文星夜驰赴湖州按名查拿并于二该犯家内搜查徐述夔所著诗文各种并有无另项不法书籍去后兹据按察使国栋杭嘉湖道孔毓文禀称遵即带同湖州府暨乌程归安德清各县先赴德清县查得姚德璘系乌程县籍贯居住德清北门内丰乐巷地方司道等亲入该犯家中查明该犯已于乾隆三十六年身故有子五人其长次三五各子亦俱物故只有四子姚世森并不在家讯据孀居之媳姚徐氏姚蔡氏供称姚世森现在江苏如皋县李家埠仲姓家内处馆随将其家内箱笼橱柜逐细检查并无徐述夔著作诗文及另项不法书籍又毛澄一犯查明现住归安县之菱湖镇地方随又驰赴菱湖毛澄家内查得该犯久经外出讯据伊子毛元燮供称伊父毛澄系归安县学廪生乾隆二十六年间曾在拼茶场大使姚德璘任内教读复随姚德璘回湖又在其家处馆一年三十二年赴甘肃作幕三十七年回家一次三十九年又往甘肃冒阜康县籍贯改名黄斌于去年丁酉科中式陕西第二名举人如今现在甘肃迪化州其平日所作诗文携带出外家中并无存留当日在扬扬州并茶场如何替徐述夔作跋实不知情等语随细查其家所有书籍皆系时文及医方等项并无不法字迹各等情具禀前来臣等查姚德璘虽已身故现有其子姚世森在江苏如皋县仲姓家内处馆亦应查讯当即咨明江苏抚臣转饬查提严审至毛澄一犯现已改名黄斌冒籍甘肃阜康县中式亦即飞咨陕甘督臣严密查拿务获并追取徐述夔诗文及毛澄有无别项不法著作连犯一并解赴江苏归案办理合将准咨查拿各犯及现在办理缘由恭折奏闻伏祈皇上睿鉴谨奏乾隆四十三年九月二十七日奉朱批知道了钦此

　萨载杨魁会奏折四　
