<!-- { "loadSidebar": true } -->
　乾隆四十六年三月十八日内阁奉上谕今日回跸至保定有尹嘉铨遣伊子至行在奏为伊父请谥一折已属狂妄易名赐谥国家大典岂可妄求而又不亲来乞恩本应交部治罪因批谕念其为父私情姑从宽免若再不安分家居则罪不可逭及次阅伊为父从祀孔庙一折更为肆无忌惮愚而好自用矣从祀宫墙非人品学问纯粹无疵久经论定者孰敢轻议是以国朝从祀寥寥宁缺无滥今尹嘉铨乃奏称欲为汤斌范文程李光地顾八代张伯行并请从祀而厕以伊父谬妄殊甚汤斌在皇祖时曾经侍读理密亲王乃不能尽心辅导以致理密亲王纵欲败度终于废黜于保傅之义有亏至范文程本系明季诸生臣事我朝致身通显虽非如洪承畴等身事两朝可比然于纯儒品节不无遗议若李光地于耿逆时遣人赉送蜡丸告变外间传有不与陈梦雷一同列名之事于公论亦未允孚至顾八代不过通晓翻译满汉文义居官循谨本无行谊过人处又张伯行虽操守廉洁亦臣职分当然其参奏噶礼一案实因噶礼欲寻其衅势难两立因先发以为自全之计不得以其托名讲学轻议入祀以上诸臣皆朕素所深悉乃尹嘉铨以休致在籍人员不知安分妄言无忌实属从来未有之事甚至奏称伊父尹会一蒙御制诗章褒嘉称孝已在德行之科自可从祀等语尤为狂吠罪不可逭尹会一从前经朕赐诗奖励原藉以风示群伦而已其于巡抚任内亦仅循分供职后因不能胜任改用京员尚不能如汤斌等诸人可比今尹嘉铨乃敢妄称已在德行之科既为请谥复请从祀如此丧心病狂毫无忌惮其视朕为何如主耶且尹嘉铨托于行季为此妄奏天下之人孰非人子乎使令皆为其父求谥求入祀孔庙亦可行乎否则为不孝即得罪仍托于为父则朝政不至于大紊乎此而不严行治罪何以彰国宪而惩将来尹嘉铨著革去顶带拿交刑部治罪并将朕批示其两折发交大学士九卿阅看并通谕中外知之钦此

　著英廉查抄尹嘉铨京寓谕　军机处档　　
尚书额驸公福字寄大学士英乾隆四十六年三月十八日奉上谕本日据尹嘉铨遣子赉奏为伊父尹会一请予谥法一折已属干典妄求然朕尚念其为父私情因批谕姑从宽宥及阅及第二折竟为伊父奏请从祀孔庙则是大肆狂吠不可不明正其罪现已明降谕旨将尹嘉铨革去顶带拿交刑部审讯从重治罪并将此二折传齐现在随从行营之大学士九卿令其阅看矣尹嘉铨曾为大员乃如此丧心病狂实属大干法纪所有伊博野原籍赀财已令袁守侗专派大员前往查抄外伊在京尚置有房屋赀产且家属现在京师著传谕英廉即速亲往严密查抄毋任丝毫隐匿寄顿将此由六百里传谕知之钦此遵旨寄信前来

　英廉奏查抄尹嘉铨京寓片　军机处档　　
再三月二十日寅刻接奏行在军机处寄到谕旨昨因尹嘉铨妄奏为伊父请谥并请从祀孔庙二折实属大肆狂吠已降旨革去顶带拿交刑部治罪一面令袁守侗派员查抄伊博野原籍赀财并令英廉查抄伊在京家产矣尹嘉铨如此肆无忌惮恐其平日竟有妄行撰著之事英廉于查抄时其赀产物件尚在其次至伊家如果有狂妄字迹诗册及书信等件务须留心搜检据实奏出除一面谕知袁守侗外著再由六百里传谕英廉知之钦此钦遵臣查尹嘉铨家中各屋搜查有书大小三百十一套散书一千五百三十九本未装钉书籍一柜法帖册页六十五本破字书五十八卷书信一包计一百十三封书板一千二百块诚如圣谕恐此内有狂妄字迹诗册不可不逐细查阅臣当将各屋所有一切书籍俱移贮一室之内使其便于检阅但书籍甚繁非一时即能查清必须逐一细加翻阅始不致或有疏漏臣已专派翰林王仲愚汪如藻伊等通晓文义人亦详慎亦曾查办过书籍之事臣督同该员等逐细检查并令臣衙门主事玉成会同办理俟查明有狂妄字迹另行具奏合并声明谨奏乾隆四十六年三月二十二日奉旨知道了钦此

　袁守侗奏查抄尹嘉铨家产书籍折　军机处档　　
直隶总督臣袁守侗跪奏为奏闻事窃臣遵旨将原任大理寺卿尹嘉铨拿交刑部治罪并查封家产当即钦遵饬委按察使郎若伊口北道永保前往该员本籍博野县查办去后兹据该司道等禀称遵于本月十九日驰抵博野询得尹嘉铨向系在京居住偶尔下乡与伊子同居遵即传旨将尹嘉铨锁拿交永平府理事同知达明阿署新雄营都司彭国英押解进京讫随将伊子住房庄房地亩及内存一切物体逐一点明开单封固交县看守内尹嘉铨名下有伊父尹会一祠堂一所除祭器之外有随祀祭田八十四亩零又有义学田一顷系乾隆十一年伊父尹会一所捐有县卷碑记可考向系县学生员李瀚徐喻义等收租支给义学束修又尹嘉铨代伊妻父李浚公赎祠堂一所价银八百八十两坐落祁州城内现在刊立碑记供有李姓木主并无外人租住又伊弟原任詹事府主簿尹启铨住房一所计五十二间半系乾隆三十年分居有分单可查一并查封　上注"朱"字"此皆不必动"　统候请旨遵行此外又访有祁州典买房地并蠡县与张思问等伙开义兴当所存本利亦一并查明汇开清单恭呈御览再据该司道等禀称尹嘉铨自祖父以来传书既多伊又长钞录时人文艺收藏近代诗词现在各房内均有存书杂乱参差卷帙不齐而厅房书室贮书尤多该司道二人一时不能详细检阅除将御赐书籍另行敬谨装贮外其余各书共装大小四十六箱逐一亲加封固只字不遗解赴省城派员分办等语臣即飞饬保定府同知裘肇师委用知县陶淑暨在省查办遗书之委员等随同臬司郎若伊口北道永保详加检查并再行细访此外有无隐漏财产另行具奏外谨先将该司道等禀报情形及查封过家产什物数目缮折奏闻伏乞皇上睿鉴谨奏乾隆四十六年三月二十五日

乾隆四十六年三月二十六日奉朱批览钦此

　附片　
臣袁守侗谨奏再尹嘉铨家御赐墨宝并御制诗文共五十四件又原查出古玩二十二件一并另单交委员解送内务府分别查办合并开单附折奏闻谨奏

　三宝等奏审讯尹嘉铨二折供情折　军机处档　　
大学士臣三宝等遵旨将尹嘉铨提到公同审讯你曾任三品大员休致家居理应安分自守何以竟敢妄陈谬见况赐谥为朝廷令典岂臣下所敢希冀你前一折已身获重罪了至第二折竟敢为父请从祀孔庙且先将汤斌诸人胪列在前此诸人品行事迹皇上岂有不知何须你妄为渎请况你的本心又专为你父起见如此大肆狂吠肆无忌惮是何意思可据实供来据供我因父亲尹会一从前仰蒙皇上赐诗褒奖孝行想来可以求请谥法又因平日闻得汤斌诸人俱有些事迹似应从祀孔庙而我父亲亦不妨附入遂一时糊涂昏愦缮此两折陈奏今恭阅皇上朱批并谕旨一道如梦方醒细想起来易名从祀大典是岂做子孙者可以干求得的至汤斌诸人品行皇上逐一论定实在毫发不爽我上此两折实是狂吠无忌罪该万死了诘问尹嘉铨你为父求请赐谥从祀以为如此尽孝可以留名岂不知谁非人子若人人要尽孝都可以私情干越大典么你心里又必想着因此得罪仍不失为孝子这都是你的私心想古来配享孔庙的很多那个是他的儿子给他请的况你父亲尹会一果然若好天下自有公论岂是你自求得的呢又供我上此两折只是妄想尽人子之心遂不想到朝廷大典不是做子孙干求得的总是我命运已尽天夺其魄致为此丧心病狂之举只求将我从重治罪还有何辩处呢乾隆四十六年三月二十八日

　袁守侗奏查过尹嘉铨收藏书籍及刻版解京折　军机处档　　
直隶总督臣袁守侗谨奏为遵旨查明解京恭折复奏事乾隆四十六年四月初一日准尚书额驸公福隆安字寄三月三十日奉上谕前据袁守侗奏查办尹嘉铨博野原籍家产折内称尹嘉铨自祖父以来传书既多伊又钞录时人文艺诗词其家中书籍共装大小四十六箱逐一封固解赴省城派员分办等语此等书籍自应归并查办其在京书籍已经英廉派员办理所有袁守侗解省书籍有已经签出者即著开列清单另箱存贮解京毋庸再为检阅其未经签出各书著袁守侗派委妥员解送到京交与英廉同伊在京查出各书一并详细检查将此传谕袁守侗知之钦此遵旨寄信到臣当即钦遵转饬委员查明开单解送去后因原查之署藩司郎若伊口北道永保现俱公出据委员保定府同知裘肇师委用知县陶淑将已查未查各书分种别类逐一点明内开尹嘉铨家所藏古今文集律例志书等项共四百一十四种已检查过三十五种间有批点尚无违碍未查书三百七十八种又查过尹嘉铨父子著作五十二种内贻教堂文集等书六种查有违碍字句已逐一签出另箱装贮尚未查尹会一著作书二十九种石刻十四张等情前来臣查尹嘉铨父子平日自负读书原不无好名妄作今所著各书臣因遵旨解京归案办理未及细加校阅然即据委员等所签内如近思录四编以尹会一张伯行拟比孔门四子又伊母行状内称父母死为薨又随五草择言第一卷内有后世孝友多不见用于世即用世而立身之大端又难言之又云今群臣非八人之比乃使之遍居八人之官而望功业之成不可得也又随五草第二卷内有固不务讲学之名以贾祸亦不避讲学之名以免祸各等语非妄自尊崇即毁谤时事实属狂悖理合将已未查过尹嘉铨家收藏并著作等书分晰开列清单恭呈御鉴并将各书及所起著作刻版一千三百二十一块一并点明分别装箱另行委员开单解交大学士英廉归案办理外所有遵旨查明解送缘由谨缮折奏复伏祈皇上睿鉴谨奏乾隆四十六年四月十一日

乾隆四十六年四月十三日奏朱批览钦此

　军处处奏　军机处档　　
臣等遵旨将英廉查看尹嘉铨所著各书询之英廉有无狂妄违碍因何不行复奏据称查尹嘉铨京寓各书曾奏交翰林王仲愚汪如藻等专司阅看该员等将尹嘉铨自著之书细心检阅逐一签出共一百三十一处正在进呈复奏适奉旨将袁守侗在尹嘉铨博野原籍查出各书一并解交英廉查办俟解到时一并查看汇办是以尚未复奏等语臣等即将英廉派员签出各书复逐条检阅尹嘉铨狂妄迂谬之处不一而足并将袁守侗昨日奏到折内声叙各条逐一核对英廉等所看书内俱已检出惟今以群臣非八人之比乃使之遍居八人之官云云一条未经签出询问英廉等据称系司马光传家集内成语并非尹嘉铨所著是以未经签出等语至此外俱系寻常通行坊本并无别有违碍之处今将英廉已经签出各书并原办奏片及讯问尹嘉铨供单一并先行进呈其司马光传家集原本一并粘签呈览至未经查办之袁守侗解到各书臣等续行详看签出进呈谨奏乾隆四十六年四月十四日

　查缴近圣编谕　军机处档实录　　
