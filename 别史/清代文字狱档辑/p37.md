<!-- { "loadSidebar": true } -->
湖南巡抚臣李湖跪奏为审拟具奏事窃照安化县民刘翱禀呈供状书本一案当经前抚臣颜希深缮折奏闻并将原书恭呈御览臣到任后接准移交卷宗先经前抚臣委长沙府知府蒋曾炘带同试用知县汪朝銮驰赴刘翱家中查无别项不法字迹其代抄供本之刘维经实于上年十一月三十日病故即在伊家起出刘翱给抄底稿与所呈原本相符并将犯属地保解省候等情臣诚恐该府县等搜查尚有未尽之处又经另委因公来省籍隶浙江之衡永郴桂道汪新星夜驰往刘翱家中再加详细搜查并令就近究有无同编伙党代为隐匿情弊臣一面讯取刘翱亲供先行复奏在案兹据该道汪新禀称于六月初八日戌刻到安化县即于初九日率同该署县詹斌驰赴离城七十里之山口刘翱家中彻底搜查实无悖逆不法字迹传集该户族新邻人等审讯刘翱平日性情暴戾行事乖张为乡党所共恶不与往来并无同编伙党亦无代隐不法字迹自干罪戾等语禀复前来臣率同司道提犯研讯缘刘翱读书未成粗知文义雍正年间因闻谕旨令大小臣工条陈利弊刘翱辄思条议地方时事呈请本省官员转奏希冀邀恩录用于雍正八九等年采访本省现办事件谬参己见妄议更张又将故老传述之言已经发觉办过之案该犯擅自记录逞臆狂谈编集成书名为供状于雍正十三年至长沙省城欲赴学政衙门投递因学政丁忧未递乾隆四年赴安化县禀请转呈经该县力暄春批饬发还乾隆十年二月又将书本禀呈前抚臣蒋溥当经逐条指驳示谕此后垏迹多年乡居株守至四十一年听闻钦奉谕旨查缴遗书复思呈献将原存旧本添入前抚臣蒋溥驳语又因查书圣谕内凡有关碍忌讳之书概令缴毁该犯于供状后添入自古国运接续之际妄生议论者何代无之又云是非之心人皆有之不得已之鸣不揣狂妄愿发部律拟重罪甘心等语倩令同姓不宗之刘维经在家誊写于四十三年自家起程假称赴益阳就医治病令工人张四挑负行李至省于五月初四日赴前抚臣颜希深衙门禀呈当即拿究查办臣因供状内议改各条均系远年旧事或已有成例或另定章程今复行呈出意欲何为至所指官吏藉事婪赃有何凭据并究其有无同编之人此外有何不法字迹存留何处再三驳诘据供从前呈递供状原有邀恩妄念今年已衰迈并无他望因编集是书曾费数年心力其中或有可采亦未可定不甘埋没借查缴遗书因由又赴呈缴本内各条实系远年旧事所称官吏婪索系从前得自传闻并无确据此书实伊一人所编并无同谋此外并无存留不法字迹臣又诘其书尾后幅新添自古国运接续之际妄生议论何代蔑有又云是非之心人皆有之不得已之鸣不揣狂妄愿发部律拟重罪甘心等语是何意见据称因闻皇上查缴违碍藏书自必心疑士民妄生议论故备述我朝圣圣相承恩深百姓纵有味心狂笔何忍存留少释圣主之疑冀免查缴甘冒重罪律拟甘心这便是不得已之鸣等语臣伏思我皇上查缴违碍书籍原因无识之徒妄肆著述所以遏邪说而正人心该犯以一介小民不知安分守己从前私编供状妄干朝政已属狂诞今又以查缴禁书妄揣圣意甘冒重罪陈词冀免查缴更属不法虽查其家别无悖逆书籍亦无同编之人似此狂诞不法之徒若不明正典刑不足以儆嚚讼而惩锢习刘翱应照妄布邪言为首斩决例请旨即行正法并将该犯犯事经过缘由遍谕通省士民以昭炯戒代抄供状之刘维经已经病故应毋庸议亲属人等均属乡农不知文义审无知情同谋应与无干人等概予省释稿本案结销毁前任安化县知县力暄春于该犯呈缴书本不行详究办理轻纵咎无可辞该员籍隶福建久经参革回籍应咨闽省查办所有审办缘由臣谨会同湖广总督臣三宝恭折具奏另缮供单恭呈御览伏乞皇上睿鉴谨奏乾隆四十三年六月二十六日朱批三法司核拟速奏

　德保奏玩纵刘翱之力暄春病故折　缴回朱批档　　
署理福建巡抚臣德保谨奏为奏闻事窃照本年七月初九日接准湖南巡抚臣李湖咨开安化县民刘翱禀呈供状书本语多狂诞讯据该犯供称此书曾于乾隆四年赴前任安化县禀请转呈经该县力暄春批饬发还等语查力暄春福建永福县人久经参革回籍除恭折具奏外移查讯明力暄春因何不行详办查明核办等因咨移到臣当即飞行按察司会同布政司立饬该府县拘提查办去后兹据藩臬两司转据摄理福州府事盐法道陈淮详称查力暄春久已迁居省城业于乾隆三十四年身故随提力暄春之子力绍宗并保族邻佑人等查讯据力绍宗供称伊父力暄春于乾隆四年选授安化县知县乾隆七年参革回籍于三十四年九月二十二日病故现在浮厝北关外梅柳地方尚未下葬前在安化县任时止有伊兄力大寅随任年仅六岁力绍宗尚未生育刘翱呈递书本因何不行详办实不知情力大寅已外出漳州生理等语质之保族邻佑供亦相符随带同力绍宗前赴梅柳地方勘验该处浮厝棺柩一口刊有名号传山邻人等佥供实系力暄春之柩取结具详到臣臣复亲提力绍宗等复审无异查力暄春于刘翱呈递狂诞书本并不详办实属玩纵今力暄春业于乾隆三十四年身故其前任安化县时伊子力大寅年尚幼稚力绍宗尚未生育均不知力暄春不行详办情事似非狡饰除咨复湖南抚臣外臣谨恭折奏闻伏乞皇上睿鉴谨奏乾隆四十三年七月三十日朱批览

　黎大本私刻资孝集案　
　李湖奏查办黎大本案缘由折　军机处档缴回朱批档　　
湖南巡抚臣李湖跪奏为据实奏闻仰祈圣鉴事窃臣到任后接准前抚臣颜希深移交临湘县民妇黎李氏呈控监生黎大本私刻资孝集语多僭越并指告黎大本父子平日在乡武断滋事各条等情当委岳州府亲往搜起书本板片提犯赴省审办嗣据岳州府知府凤翔禀称亲往伊家查无别项违悖之迹将起获资孝集书本板片并获得失图本先行解省因人犯众多俟提齐续解等语未及审办移交到臣臣检查卷内又有县民杨垂简亦以前事赴湖广督臣处具呈并粘连沈唐逊先在该县投递呈稿五月二十六日准湖广督臣三宝咨移以此案南省发觉在前板片已起应仍归南省查办等因各在案臣查阅得失图系刊载坟山图形碑记资孝集系黎大本为母八十生辰亲族撰作诗文称贺细核集中语句将黎大本之母比之姬姜太姒文母黎道魁跋内则称为女中尧舜其他拟不于伦谬妄干分之处尚多而向春锦诗内胆敢干犯圣祖仁皇帝庙讳上一字尤为狂悖不法现在飞饬岳州府迅速提齐有名各犯亲押来省率同司道彻底根究从重定拟具奏外所有臣接交查办缘由谨会同湖广督臣三宝缮折具奏起出集图二本恭呈御览伏乞皇上睿鉴谨奏乾隆四十三年六月初十日

乾隆四十三年六月二十日奉朱批览钦此

　三宝等奏宣布谕旨折　缴回朱批档　　
湖广总督臣三宝湖南巡抚臣李湖跪奏为遵旨宣谕恭折复奏事乾隆四十三年六月二十九日亥刻准大学士公阿桂大学士于敏中字寄湖南巡抚李湖乾隆四十三年六月二十日奉上谕据李湖奏临湘县民妇黎李氏呈控监生黎大本私刻资孝集语多僭越又查出所作得失图刊载坟山图形碑记现饬提齐有名各犯亲押赴省彻底根究从重定拟等语并将图集进呈朕详加披阅资孝集中众人所作诗文将伊母比之姬姜太姒文母皆系迂谬不通之人妄行用古与今年巴延三所奏举人王尔扬代人作墓碑率用皇考字样者仿佛相似并非狂悖不法如王锡侯之显肆悖逆者可比本可无庸深究尤不宜概行提问株累多人但须明黎大本平日武断滋事各如果属实亦止须照现办刘翱之案问拟外遣已足蔽辜所有该犯亲属及集内有名之人俱不必提究仍将朕旨出示宣谕俾众共晓且令庸陋无识之徒此后行文各知检点毋再故犯干咎将此由四百里传谕李湖并令三宝知之钦此遵旨寄信前来臣等跪聆圣训仰见我皇上矜恤颛蒙网开三面之至意遵将该犯亲属及集内有名之人慨行省释恭录恩旨刊布誊黄颁发北南两省各属张贴晓谕咸使周知并责成各学教官宣谕士民此后行文务留心检点毋得再有干犯各犯属环听之下不仅集中有名人等感激皇仁欢呼雷动凡属士民无不颂扬圣德共戴生成各勉自新其黎李氏呈控黎大本武断滋事各款臣李湖率同两司审因黎大本被窃骡头嘱捕王恩诬扳黎兴洪杨垂简为贼黎兴洪忿恨不甘途遇黎大本之孙黎景云携肉经过掌击夺肉黎景云归告其父黎道魁欲投明户保控究黎兴洪之妻李氏闻知前往争闹致被斥辱忿激投塘有七岁养媳刘女牵衣同行带跌落水溺毙李氏遇救得生等情内有续供出要证何老六何丙必须提审方可定案现俟提到审明按拟另奏外所有钦奉谕旨出示宣谕缘由理合恭折复奏伏乞皇上睿鉴谨奏乾隆四十三年闰六月十九日朱批似此无甚紧要之事何必四百里驰驿汝何尚不解事若此

　李湖奏遵旨审拟黎大本等折　军机处档缴回朱批档　　
