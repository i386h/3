<!-- { "loadSidebar": true } -->
据李侍尧等奏查出屈大均悖逆诗文粘签进呈销毁并请将私自收藏之屈稔浈等按律治罪一折已明降谕旨将屈稔浈屈昭泗免其治罪止将其书销毁并再行宣示令各及早呈报各督抚等务当实力妥办前此谕令各督抚遍行晓谕如有收藏违碍之书即早交出免其治罪并以此等笔墨诋毁之事大率江浙两省居多其江西闽越粤湖广亦或不免因指名交各督抚留心查办乃高晋萨载三宝皆覆奏称查无违碍之书今李侍尧等既从粤省查出屈大均诗文不应江浙等省转无明末国初存留触碍书籍岂高晋等办事不及李侍尧等之实力乎抑江浙各藏书之家尚不能深喻朕意乎著传谕各督抚再行明白晓谕此时即速呈献尚不为晚不过将不应收藏之书尽行销毁杜遏邪言以正人心而厚风俗何可稍存观望自贻伊戚乎若再隐匿不缴后经发觉即治以有心藏匿之罪必不姑宽并于该督抚等是问将此遇奏事之便传谕知之仍各妥办据实覆奏钦此乾隆三十九年十一月初九日


　军机处奏　军机处档　　
臣等遵旨查阅屈大均诗文各种所有悖谬字句经该督于每页上贴签已属详晰今臣等覆行校看将实在悖谬字句于每页下另行贴签呈鉴谨奏乾隆三十九年十一月


　屈大均诗文止须销毁屈稔浈等俱不必治罪谕　实录东华录圣训圣德门卷三　　
　前以各省购访遗书进到者不下万余种并未见有稍涉违碍字迹恐收藏之家惧干罪戾隐匿不呈因传谕各督抚令其明白宣示如有不应留存之书即速交出与收藏之人并无干碍今据李侍尧等查出逆犯屈大均各种书籍粘签进呈并请将私自收藏之屈大均族人屈稔浈屈昭泗问拟斩决等语屈大均悖逆诗文久经毁禁本不应私自收存但朕屡经传谕凡有字义触碍乃前人偏见与近时无涉其中如有诋毁本朝字句必应削板焚篇杜遏邪说勿使贻惑后世然亦不过毁其书而止并无苛求朕办事光明正大断不肯因访求遗籍罪及收藏之人所有粤东查出屈大均悖逆诗文止须销毁毋庸查办其收藏之屈稔浈屈昭泗亦俱不必治罪并著名督抚再行明切晓谕现在各省如有收藏明末国初悖谬之书急宜及早交出庘置不究并不追问其前此存留隐匿之罪今屈稔浈屈昭泗系经官查出之人尚且不治其罪况自行呈献者乎若经此番诫谕仍不呈缴则是有心藏匿伪妄之书日后别经发觉即不能复为轻宥矣朕开诚布公海内人民咸所深喻各宜仰体朕意早知猛省毋自贻悔将此通谕中外知之乾隆三十九年十一月戊午



　传谕高晋确访雨花台葬衣冠之事谕　军机处档实录东华录　　
　又谕昨据李侍尧等奏查出屈大均悖逆诗文一折已明降谕旨将私藏之屈稔浈等免其治罪止将其书销毁并另有旨传谕江浙等省督抚矣阅屈大均文内有雨花台葬衣冠之事此等悖逆遗秽岂可任其留存著传谕高晋即行确访其处速为刨毁毋使逆迹久留将此旨同发出密封由四百里一并发往仍著将办理缘由迅即覆奏乾隆三十九年十一月己未


　萨载奏遵旨查办伪妄书籍折　军机处档　　
江苏巡抚臣萨载谨奏为遵旨查办伪妄书籍先行据实奏覆事乾隆三十九年十一月十六日臣在阜宁途次准督臣高晋抄寄大学士于字寄内开乾隆三十九年十一月初九日奉上谕据李侍尧等奏查出屈大均悖逆诗文粘签进呈销毁并请将私自收藏之屈稔浈等按律治罪一折云云钦此臣伏查收缴伪妄书籍先于本年八月二十一日臣在江宁文闱钦奉谕旨当即凛遵派委诚妥之员前往已缴藏书之家宣播恩旨令将不应存留之书即速交出并无干碍并于书买坊林一体查缴业将办理缘由恭折奏蒙圣鉴嗣臣因公在淮节经札催苏州藩臬两司督饬委员实力妥办今十一月十八日臣于淮安州次接据委员苏州海防同知陈焱禀覆有苏属藏书之家吴成佐孙嗣学及书贾钱金开等呈出吾学编雪屋集博物典汇等书数种臣现在回苏办事一俟抵苏当即将已缴之书逐一检阅并查余属有无缴到书籍另行缮折奏进一面将现奉上谕再刊誊黄遍贴晓谕臣仍督率委员奋勉查办务使藏书之家将存留触碍书籍尽行缴出请旨销毁以仰副我皇上谆谆训饬之至意臣谨会同大学士管理两江总督臣高晋先行据实奏覆伏乞皇上睿鉴谨奏乾隆三十九年十一月二十九日朱批览

　高晋奏查屈大均所葬衣冠处之雨花台折　军机处档　　
两江总督臣高晋谨奏为钦奉上谕先行恭折覆奏事窃臣查勘堰盱各工事竣渡黄前赴潘家屯督办开挑引河工程途次接准大学士舒赫德于敏中寄字内开乾隆三十九年十一月初十日奉上谕昨据李侍尧等奏查出屈大均悖逆诗文一折已明降谕旨将私藏之屈稔浈等免其治罪云云钦此钦遵并奉发密封一件到臣随敬谨拆看密存查雨花台在江宁聚宝门外离城不远屈大均所葬衣冠之处易于访寻此等悖逆遗秽亟应刨毁并碎其碑铭庶逆迹不致久留臣遵即密札委令江宁藩司闵鹗元亲赴雨花台确访其处验明碑碣封记看守其所葬衣冠历年久远必须亲看确有恁据方可信其实在葬处臣俟验收潘家屯工程事毕回省即亲往看明刨验属实再行销毁据实奏闻至屈稔浈等藏此悖逆诗文仰蒙圣恩免其治罪实出圣主宽大洪慈如有收藏违碍书籍之家再不知共相感激早为呈缴仍行隐匿则是自取罪戾臣与各抚臣倘不实力办理亦难逃皇上洞鉴臣接到另奉谕旨现复通行藩司刊刻誊黄明白晓谕广为宣示开导并严督印委各员实力查办不敢稍存懈弛一俟查有明末国初存留触碍书籍即行奏进恭呈御览请旨遵行所有臣奉到上谕二道钦遵分别办理缘由理合先行缮折覆奏伏乞皇上睿鉴谨奏乾隆三十九年十一月二十九日朱批览

　高晋奏查访雨花台情形折　军机处档　　
两江总督臣高晋谨奏为遵旨访查覆奏事窃臣上冬在潘家屯工次接进廷寄钦奉上谕因屈大均文内有雨花台葬衣冠之事命臣确访其处即行刨毁并奉钦发密封一件到臣当经臣密札江宁藩司闵鹗元先诣处查验碑碣得有确据即密记看守俟臣事毕回省亲往验明刨毁并将遵办缘由恭折奏明在案嗣臣于十二月回署据该司禀称先委明妥教官以购访碑版为名传集多识旧闻之绅士并问雨花台附近僧寺道院密加访问该司又亲诣该处上下前后周围履勘将所有坟冢碑记及仆卧残碑逐一洗刷查验分别标识并无屈大均衣冠碑冢臣恐该司查察尚有未周随即率同在城司道府县亲诣其处勘得雨花台在西南山冈木末亭在东南山冈两冈相距半里中间山坳系属街道居民稠密两冈坡上有寺院几处旧时坟冢或有隐埋在内臣即传集老僧老道细加查问据称衣冠碑冢实属罕见稀闻况雨花台木末亭系名胜之区山寮梵宇酒肆茶坊为游人杂沓之所如果实有其事断无不互相传播人人共知岂故隐匿不报自取罪戾臣又于两冈山坎及山坡之下逐细查勘凡有碑之坟均经藩司用石灰标记查看字迹实无屈大均衣冠墓碑臣查逆犯屈大均乃罪大恶极之人其生前忽而为儒忽而为僧忽而为道忽而还俗形踪诡秘居心叵测其死后尸骸久经粤省刨出剉戮乃于恶逆经过之地辄敢虚营狡窟冀附游魂实属天理难容神人共愤此冢历今百有余年查无踪迹或被雷火轰击划削除根或被犬豕蹂躏灰飞影灭甚或此等狡狯之徒掉弄笔墨伪饰虚词均未可定但屈大均从前往来江宁究在何寺为僧年远无从根究除现在一面移咨署两广督臣德保传问屈稔浈等录供咨覆究查一面仍委妥员再加密访俟得有实据验明刨毁另行覆奏外理合先将奉到钦发密封恭缴并将查勘情形缮折具奏伏乞皇上睿鉴谨奏乾隆四十年正月三十日朱批既无其事可以已耳
　德保奏查讯屈大均族人指出屈大均葬所折　军机处档　　
广东巡抚臣德保谨奏为奏闻事窃臣于本年二月初七日准两江督臣高晋咨开钦奉谕旨阅屈大均文内有雨花台葬衣冠之事云云钦此钦遵确查并无踪迹屈大均从前往来江宁曾在何寺为僧年远无从查问或其后裔尚能记忆奏明咨查到粤臣随饬委广州府督同南番二县传唤屈稔浈等并确查屈大均有无嫡派子孙及族人中有老年知事或谙晓文墨之人带齐到案臣率同司道逐一查问据屈大均之孙屈自暌屈宗昌供称屈大均身死之时伊等俱未生长后来流配福建乾隆二年奉赦回籍实不知屈大均生前曾在江宁何寺出家惟屈大均坟墓现葬番禺县属之思贤村地方从前问拟剉尸因蒙世宗宪皇帝恩旨宽免未曾刨毁是实质之屈稔浈屈昭泗族老屈西鹏地保屈显秀生监屈永泰等供亦相符是屈大均生前在于江宁何寺为僧有无埋葬衣冠之事实因远隔百年无从查考除录供咨覆两江督臣高晋仍于雨花台附近地方再行确访查办外臣随检查雍正九年屈明洪首缴伊父屈大均撰刻逆书原案部议依大逆罪问拟该犯身死已久应仍剉尸枭示奉世宗宪皇帝恩旨律有自首减等之条屈大均之子将伊父逆书自行举首与怙恶不悛者有问应否宽减之处著九卿定拟具奏复经刑部会同九卿查照罪人自首律屈大均免其剉尸枭示子孙亲属凡应斩决应为奴者均照律以次递减具题奉旨依议钦此钦遵在案随饬委按察使陈用敷带同番禺县知县张天植前往思贤村确勘去后兹据该司亲令屈自暌等指出该犯坟茔系葬于伊父屈宜遇墓下当即灰印封记饬保看守禀覆前来伏思屈大均造作逆书肆行狂吠罪大恶极覆载不容虽经百有余年应已形消骨朽但当此光天化日之下未便仍留秽迹封植依然俾其子孙得守坵垅岁时拜扫相应请旨刨毁仍剉其尸以快人心以申国法臣谨恭折具奏伏乞皇上睿鉴训示谨奏乾隆四十年三月二十九日朱批亦不必矣


　第三辑　
　澹归和尚遍行堂集案　
　福隆安奏查办高秉等住房书籍折　军机处档　　
