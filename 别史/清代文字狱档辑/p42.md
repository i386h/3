<!-- { "loadSidebar": true } -->
山西巡抚臣觉罗巴延三跪奏为钦奉上谕事乾隆四十四年二月二十三日接到大学士于敏中字寄二月二十一日奉上谕私行刊刻伊祖黄廷桂奏疏一事云云　见本案三页　钦此臣遵旨逐一查明黄检所刻奏疏系乾隆三十八年臬司任内刊刻印刷其板片于三十九年差家人赍送回京现今在省各员臣面加询问现任学政百龄新任藩司谭尚忠以及道府厅县武职衙门均未据黄检分送臬司李承邺于四十一年到任之后曾送一部因板片先已送京黄检旋差其龙姓家人取回送人未经补给在晋候补道缪其吉于前冀宁道任内亦据送给因丁忧带回原籍已饬令差人取缴其现在通省各属及黄检同时在晋之学政司道府厅州县有无分送收存现已严查饬令全行交出汇齐咨送军机处销毁不令稍有遗漏所有臣遵旨查办之处理合恭折先行具奏伏乞皇上圣鉴谨奏乾隆四十四年二月二十五日

乾隆四十四年二月二十九日奉朱批览钦此

　巴延三奏闻命悚惧恳交部议处折　军机处档　　
山西巡抚觉罗巴延三跪奏为闻命悚惧无地自容遵旨明白回奏事乾隆四十四年二月二十四日接到大学士于敏中字寄二月二十二日奉上谕昨阅缴到高朴任所书籍云云　见本案三页　钦此遵旨寄信前来奴才跪诵之下不胜悚惧无地自容查黄检将原任大学士黄廷桂奏疏私行刊刻系山西按察使任内之事其刊刻之初奴才实无所闻及黄检送过一部奴才又不将其谬妄之处当时奏闻奴才扪心自问暗昧糊涂至此已极今蒙圣谕训饬奴才如梦初醒愧惧无措伏思奴才仰沐天恩畀以重任凡遇属员办事差误从不敢稍为姑容即使兄弟至戚事有乖谬亦不敢稍存徇庇此奴才时刻兢兢自励恐丝毫欺隐有负高厚鸿恩乃于黄检私刻伊祖奏疏攸关国家大体奴才既未得查阻于前又未经参奏于后昏愦无状无以自解奴才惟有仰恳圣恩将奴才交部严加议处以昭炯戒所有奴才感悚惶愧下情理合遵旨明白回奏伏乞皇上睿鉴谨奏乾隆四十四年二月二十五日

乾隆四十四年二月二十九日奉朱批该部严察议奏钦此

　军机处奏　军机处档　　
臣等将发出黄廷桂缴进各折敬谨详加核对凡奉有世宗宪皇帝暨我皇上批示之处黄检未经刻入者计七十折内除寻常事件原可无庸刊刻者共三十一折不计外其余三十九折俱奉有训饬教诫之旨谨录出呈览所有黄廷桂原折仍行缴进存贮谨奏乾隆四十四年二月二十七日

　黄检奏遵旨悚陈下忱折　军机处档　　
福建巡抚奴才黄检跪奏为遵旨据实具奏恭谢皇上格外天恩并陈愧悚下忱事窃奴才于本年三月初五日承准大学士于敏中字寄乾隆四十四年二月二十一日奉上谕黄检私行刊刻伊祖黄廷桂奏疏一事云云　见本案三页　钦此同日内阁奉上谕昨检阅查抄高朴家内书籍云云　见本案一页　钦此奴才跪读之下愧悔惶悚无地自容伏念奴才幼时跟随奴才之祖黄廷桂任所于乾隆二十四年祖黄廷桂交存恭录世宗宪皇帝朱批奏折底稿恭录皇上朱批奏折底稿奴才于山西臬司任内见稿本零落恐有遗失一时愚昧无知照原本刊刻实属谬妄糊涂不知事体辜负圣恩即奴才之祖黄廷桂在九泉之下亦必痛恨兹钦奉谕旨严行晓谕愧悔无及荷蒙皇上格外殊恩不即从重治罪仅将奴才交部严加议处令奴才即来京候旨仰戴高深惟有感激涕零战栗待罪奴才现将巡抚印务于三月初六日移交总督臣杨景素署理星驰赴都恭候谕旨至刊刻书本曾于刻竣时刷印过二十部分送巡抚臣巴延三原任藩司朱珪原任山西冀宁道吕昌际原任太原府周克开各一部及高朴至山西审案时送过一部其余十五部又样本一部俱在山西陆续分送各官事隔多年分送之人未曾登记奴才惊惧之际急切未能记忆清楚不敢冒昧陈奏益负欺罔之罪奴才现在专人札询如有送过即行收回呈缴此后并未再有刷印亦无印本存留所有刊刻板片刻成刷印二十部之后即带至涿州奴才旧宅存贮并未携事赴闽奴才现遵旨将板片先行解京缴销断不敢再有隐匿益干罪戾所有奴才愧悚下忱并解缴板片缘由谨恭折据实具奏伏乞皇上恩鉴奴才不胜惶恐之至谨奏乾隆四十四年三月初六日

　杨景素奏兼署福建巡抚印务并黄检进京日期折　缴回朱批档　　
闽浙总督兼署福建巡抚臣杨景素跪奏为奏闻事乾隆四十四年三月初五日承准军机处字寄二月二十一日奉上谕黄检现已降旨交部严加议处并著来京候旨福建巡抚员缺著增福补授其江苏布政使员缺著吴坛补授何裕城著调补江南河库道所遗河南河北道今正用人之际其员缺著朱岐即速行前往署理俟服阕再行实授何裕城俟朱岐到后再赴河库道之任吴坛俟何裕城到淮再赴江苏藩司之任增福俟与吴坛交代后即起程来京请训再赴新任增福未到福建之前所有巡抚事务著杨景素兼署并令黄检速行来京钦此遵旨由驿递六百里转寄到臣当经移咨原任福建巡抚臣黄检钦遵查照即于三月初六日准黄检将巡抚印务委员赍送臣接受兼署黄检于初七日束装兼程进京所有臣兼署福建巡抚印务暨黄检起程进京日期相应由驿递三百里驰奏再臣原拟于四月间由福宁温州台州宁波绍兴等处阅兵前至杭州即驻杭办理差务今既兼署福抚印务俟新任抚臣增福进京请训后前至闽省臣即须赴浙经理差务其时如非天气炎热兵马停操之时臣仍由浙东阅兵至杭合并陈明伏祈皇上睿鉴谨奏乾隆四十四年三月初六日朱批已用汝直隶总督矣可速来

　杨景素奏将已刊之伊曾祖杨捷平闽记呈览折　军机处档　　
闽浙总督臣杨景素跪奏为奏闻请旨事窃臣接准军机处字寄因福建巡抚臣黄检私刻伊祖黄廷桂奏疏于本年二月二十一日奉上谕恐从前曾为大员之人其奏折奉有朱批者类此刊刻亦未可定著各督抚详悉晓谕确查如大臣家有似此曾经镌刻者即令其子孙将板片书本一并缴出奏闻送京查销钦此臣随札行闽浙两省藩司通饬各属通行晓谕确查如有似此曾经镌刻者即令将板片书本呈缴另行奏闻解送查销外再臣曾祖原少保昭武将军臣捷遗有平闽记一部系臣祖懋昭等镌刻所载奏疏内恭载有圣祖仁皇帝谕旨臣查乾隆四年礼部题覆臣曾祖捷入祀福建贤良祠疏内查叙实录内开康熙十七年奉上谕杨捷谋勇兼倍著以原衔加少保兼太子太保调补福建全省水陆提督总兵官一切剿御贼寇保固地方战守机宜全资殚心筹画展布壮猷以副朕简擢倚任至意钦此与平闽记第一条奏疏内所叙谕旨相同且其时题本奏本俱系本章凡题奏奉有谕旨自必发抄行知非折奏所奉朱批不应概行宣示者可比今钦奉圣谕不敢隐匿谨将现存一部恭呈御览所有板片存贮臣扬州本籍应否送京　朱批不必　查销之处理合奏闻请旨伏祈皇上睿鉴训示谨奏乾隆四十四年三月二十一日

乾隆四十四年四月十五日奉朱批览钦批

　尹嘉铨奏令子将黄廷桂奏疏并已刊伊父尹会一之题奏旧案缴销折　军机处档　　
大理寺卿臣尹嘉铨跪奏为遵旨缴书事窃臣恭阅邸抄见有黄检刊刻黄廷桂奏疏一案钦奉上谕所有板片及刷存之本或已经分送者并著即行查明解京销毁恐从前曾为大员之人其奏折奉有朱批者类此刊刻亦未可定著各省督抚详悉晓谕确查如大臣家有似此曾经镌刻者即令其子孙将板片书本一并缴出奏闻送京查销钦此伏查乾隆四十一年夏间臣以香差路过晋省曾经黄检分送所刊黄廷桂奏疏一部比因给假回籍扫墓顺带至家存贮臣即寄信博野县令臣子尹绍淳查全四套解京销毁再查乾隆十三年秋间臣父尹会一在江苏学政任内病故臣以落第举人扶榇回籍既葬庐墓见有传抄题奏旧案按年编次二本适值保定开局刊刻赋役全书因而付梓于十五年夏间完工并非臣父生前所辑委系身故之后子孙订成草本供奉家祠敬识先臣历任承受圣恩深重始末欲使后昆咸知感戴勿妄报效之意原与黄检之在任仿刻朱批谕旨内式套板刷印多本分送众人迥不相似但既经镌刻于前何敢稍为容隐自干严谴谨将原存家祠旧书二本恭呈御览并查原刻板片一百一十六块及刷存样书四本遵旨一并缴出查销为此恭折具奏伏乞皇上睿鉴臣无任悚惶战栗待命之至谨奏乾隆四十四年三月二十二日

　军机处奏　军机处档　　
据山西巡抚巴延三将黄检刊刻伊祖黄廷桂奏疏从前在山西时曾送给巴延三及河东道叶佩荪代州知州吴重光各一部共计十二套委员解送到京理合缴进销毁谨奏乾隆四十四年三月二十三日

　发还尹嘉铨原书谕　军机处档实录东华录　　
　乾隆四十四年三月二十三日奉上谕前因黄检刊刻伊祖黄廷桂朱批奏疏殊属谬妄因谕令将所有板片及刷存之本或已经分送者查明解京销毁并通谕各督抚详悉晓谕确查如大臣家有似此曾经镌刻者即令其子孙将板片书本一并缴出奏闻送京销毁原因刊刻奏疏乃明季陋习甚至真伪混淆深为世道人心之害况自焚谏草实古来人臣之大谊必欲存稿以炫其长已乖正理然或将曾经采用之疏刻入集中尚不为过若已经部驳者即不宜复行存刻至以所奉朱批妄行增减则尤不可所降谕旨甚明兹据原任大理寺卿尹嘉铨将刊刻伊父尹会一奏疏二本及板片奏缴请毁朕详加批阅大率发交部议者居多原可无容慎密即其中间有训勉之旨亦不过随事批示非必不可宣露于外者与黄检所刻伊祖黄廷桂奏疏擅将皇考朱批删改且止载嘉奖而不载训饬者不同不在应毁之列所有尹嘉铨缴出原书及板片仍著发还朕办理庶政务期得当从不肯为已甚之事此其一端也恐内外臣工尚未能深喻朕意著再将此通谕知之钦此

　萨载奏将黄廷桂奏疏一部咨毁折　军机处档　　
两江总督臣萨载谨奏为奏闻事窃臣接准部咨钦奉上谕饬将黄检所刻伊祖巳故大学士黄廷桂奏疏及刷存之本或已经分送者著即行查明解京销毁如大臣家有似此曾经镌刻者即令其子孙将板片书本一并缴出奏闻送京查销等因钦此当经转行江南江西各藩司钦遵查缴去后兹据署汇宁布政使常镇道袁鉴禀据候补同知周克开禀称窃照已故大学士黄廷桂奏疏刻本现奉谕旨查缴职前在山西太原府知府任内曾奉发给一部计共四套理合将原书呈请转禀汇缴再书内第四套第一卷系属重复合并声明等情呈送前来臣覆核无异除将送到原书固封咨送军机处查明销毁并饬各属实力查缴外理合恭折具奏伏乞皇上睿鉴谨奏乾隆四十四年四月初七日乾隆四十四年四月十七日奉朱批览钦此

　农起奏将黄廷桂奏疏呈缴折　军机处档　　
