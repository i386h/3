<!-- { "loadSidebar": true } -->
大学士于字寄署两江总督萨江苏巡抚杨乾隆四十三年九月十三日奉上谕据萨载奏查办逆犯殷宝山徐述夔悖逆诗词一案藩司陶易于本年五月即据东台县禀报监生徐食田呈送伊祖徐述夔所遗一柱楼诗本及书版等项至六月间据监生蔡嘉树赴司呈控徐述夔诗文伊先禀首等语此即徐食田贿嘱县书将被首查出改为自行呈送其诡诈尤为可恶已于折内批示徐述夔身系举人乃丧心病狂敢于所作一柱楼诗稿内系怀胜国暗肆诋讥谬妄悖逆实为罪大恶极虽其人已死将来定案时仍当剖棺戮尸以伸国法至徐食田系逆犯嫡孙本属例应缘坐之人乃藏匿伊祖悖逆诗本及被人告发复敢贿嘱县书捏称自首其狡诈尤为可恶前已降旨萨载杨魁令派妥员将徐食田及受嘱县书隔别解京审讯萨载等接到前旨自即当遵照办理至徐述夔编造诗文恐尚有流传抄录之本或另有别项逆词不可不严搜净尽着传谕萨载等即派妥员严行搜查务使犬吠狼嗥根株尽绝将此由五百里发往并谕杨魁知之钦此遵旨寄信前来

　九月十四日廷寄　
大学士于字寄署两江总督萨江苏巡抚杨乾隆四十三年九月十四日奉上谕前据杨魁奏查办逆犯徐述夔悖逆书籍一案称蔡嘉树赴江宁藩司具控称徐述夔之书伊在县先行呈首其孙徐食田贿嘱县书捏称自首等语当以徐食田诡诈舞弊情尤可恶经降旨令萨载等将徐食田同该县书一并解京审办昨又据萨载奏藩司陶易于本年五月即据东台县禀报徐食田呈送伊祖徐述夔所遗诗本版片至六月间蔡嘉树赴司呈首并称系伊先行首禀等语若徐食田果于四月间呈首该县五月具详蔡嘉树六月始赴司具控则是呈控在后自首在前何以云该犯贿嘱捏改若实系如此则徐食田尚系自首之人止应坐以缘坐之罪不得坐以贿嘱之罪但恐蔡嘉树控告在前该犯闻信始行呈缴书籍板片复贿嘱县书倒提年月捏改自首则徐食田于缘坐本律外更加诡狡之罪即当从重问拟至其月日在前或系该县抹煞蔡嘉树初告情节或系陶易倒提月日必须彻底查明方可以定此案罪名轻重若竟系陶易倒提月日改重作轻则陶易之罪即与逆犯相等并查陶易与该犯有何瓜葛欲为之袒护开脱此事甚有关系不可稍涉颟顸着传谕萨载即将此情节详晰查明据实复奏该逆犯等现在解京审讯其前后实情一经交部严鞫自必水落石出萨载若稍有袒徇陶易之心为之掩饰回护将来严审得实恐萨载不能任其罪也将此旨五百里发往并谕杨魁知之钦此遵旨寄信前来

　杨魁折二　
江苏巡抚臣杨魁谨奏为恭奉上谕遵旨据实复奏仰祈圣鉴事乾隆四十三年九月初六日接奉四十三年八月二十七日廷寄上谕据刘墉奏如皋县民人童志璘投递呈词缴出泰州徐述夔诗一本等因臣正在奏复间又于初六日申刻接奉八月二十八日廷寄上谕昨据刘墉奏于殷宝山家内搜出诗文二本内有记梦一篇应行究讯等因伏查丹徒县生员殷宝山所作刍荛之献并记梦一篇泰州已故举人徐述夔所作一柱楼诗均属悖逆不法亟应严究重治以彰国宪而正人心臣接准学臣刘墉札会当将檄委常镇道孙括苏粮道陈大化分往搜查并以徐述夔传文系沈德潜所作密令臬司孔传炣亲赴查讯并无存留又查出徐述夔之孙徐食田与蔡嘉树因一柱楼诗现在东台县并江宁藩司两处讦控未结亦已飞提卷宗即行确核据实参办各缘由经臣恭折奏闻在案嗣经署督臣萨载饬司提犯严审据各该府县押解案犯并将殷宝山家内所存吴会文存三本殷怀璞等所作丹鸟集二本杂稿一本杂著十一页一并解苏旋据常镇道孙括查明殷宝山家并无别项叛逆字迹其徐述夔所著各书据苏粮道陈大化亲往查讯除已刻之一柱楼诗小题诗和陶诗学庸讲义未刻之论语摘要想贻琐笔蘧堂杂著已于控案缴出徐述夔传内所叙五色石传奇等种实已无存并赴校书之徐首发沈成濯等家查无悖逆字迹而两案犯属家产亦各查明禀复前来臣查殷宝山遍造梦语肆意叛逆罪大恶极莫此为甚提讯该犯已据俯首认罪而其叛逆情由尚多狡饰正在严行确审并提作序加批之赵学礼等先后至苏一并从重按拟兹蒙圣明特颁谕旨训诲周详实深悚惕臣随遴委苏州府督粮同知曾曰琇臣标守备王来用即于九月初七日管押殷宝山同赵学礼殷一桂尹发莘四犯小心解京咨明刑部暨沿途督抚诸臣转饬拨护毋致稍有疏虞所有殷宝山之家属殷赵氏殷第年等共七名口先已拘拿监禁同所查家产现即造册咨部听候办理其殷宝山家内起出吴会文存第三本面页写有诗句同殷怀璞所作丹鸟集等三种亦有狂悖逐一签明恭呈御览讯据殷宝山供殷怀璞名必大即又纯系伊堂叔号野史潜夫上罗潜夫殷怀瑀即伊父阮亭又名阮友均已身故殷怀璞有子四人现俱出外帮工王曰广吴麟皋亦已物故或并无后臣已饬令详悉确查另行据实严审究办失察之历任各职名亦即查明另参至于徐述夔一案所著各书臣细加查看其中怨愤悖逆之处不可枚举殊堪发指该犯及其子虽已伏冥诛其孙徐食田等均当按律缘坐且徐食田与蔡嘉树呈控首缴各书据藩司陶易送到案卷查系本年五月内据东台县知县徐跃龙转据徐食田呈缴禀解该司将书发回批令该县签明另呈六月内蔡嘉树指出狂悖诗句赴司呈控及贿嘱捏首又经批饬扬州府严查等情在卷是此案之如何贿嘱如何捏首必须澈底提究尽法惩治而该司府县等不即查核各书通禀速办错谬怠玩概应严参重究现在会同署督臣萨载另折参奏诗内作序之兴化县人王国栋愿言是否实已身故现饬访查确切尚有作序作跋之姚德璘毛澄籍隶浙江湖州府属业已飞咨浙江抚臣查提解究事关重大均不便稍有草率此案人犯现奉圣谕交与署督臣萨载查办当即饬令臬司孔传炣带犯赴淮臣先因淮扬一带湖河水势盛大下河民田或有被淹业已奏明前往查勘臣即在淮将此案会同署督臣萨载提犯确讯分别按拟具奏所有徐述夔书籍臣谨先行粘签呈开书目清单进呈御览至臣身任地方于搜查不法书籍一事屡奉圣训谆切自应实心查察乃尚有殷宝山徐述夔等悖逆诗词臣不能督饬所属先事搜查实属罪无可逭兹蒙圣慈不即严加治罪令臣明白回奏悚惶感激无地自容惟有仰恳皇上天恩将臣从重治罪以昭炯戒再徐述夔传内所叙伊弟赛武妄罹大辟一节查系乾隆元年泰州民缪照乘与缪又南之妻蒋氏通奸谋命案内被诬审雪有案提核州卷无异至徐述夔所刻各书板片已据缴出现在追查流传各书一并另行奏解销毁合并陈明臣谨遵旨据实缮折由驿复奏伏乞皇上睿鉴谨奏乾隆四十三年九月十六日奉朱批已有旨了钦此

　萨载杨魁会奏折一　
臣萨载臣杨魁谨奏为据实参奏事窃照如皋县民人童志璘赴学臣刘墉试署呈缴泰州徐述夔逆诗一案臣杨魁于接准扎会后当即饬行司府查出徐述夔一柱楼小题诗之外尚有一柱楼诗和陶诗等六种先有蔡嘉树与徐述夔之孙徐食田在东台县并江宁藩司两处呈首控告业将提卷核参缘由奏明在案臣萨载先经准扎饬令臬司严行审办嗣据司禀蔡嘉树等呈控有案又经饬司查明据实参处各在案兹据江宁藩司禀送案卷当查徐述夔所著一柱楼等书于本年五月内经东台县知县涂跃龙禀据徐食田呈缴解局该司陶易将书发还批令签明送办迨六月内蔡嘉树赴司指控诗词狂悖及贿嘱捏首等情该司批饬扬州府严查尚未讯详又即吊核县卷徐食田于四月初六日呈出各书蔡嘉树于四月初九日首告各在卷臣等伏思悖逆书籍节奉圣谕严切理应随时缴解核办乃东台县知县涂跃龙遇有此等逆词并不认真办理且经蔡嘉树将书讦控又不严行审究现据蔡嘉树在司呈告贿嘱捏首保非蒙混舞弊亟应穷究明确务使水落石出不便稍涉糢糊江宁藩司陶易于该县解到逆诗之时既不自行校阅辄又发令该县粘签另呈续据蔡嘉树控告又不即通禀提究而扬州府知府谢启昆接到藩司批词亦不迅速集讯据实详办均属错谬怠玩不职已极并据臬司孔传炣查明揭报前来相应会折参奏请旨将江宁布政使陶易扬州府知府谢启昆东台县知县涂跃龙一并革职以便提集究办所有扬州府知府东台县知县各印信现已委员摘取署理查收交代江宁藩司陶易恭候谕旨离任臣等谨合词恭折具奏伏乞皇上睿鉴敕部施行谨奏乾隆四十三年九月十六日奉朱批已有旨了

　九月十六日上谕　
乾隆四十三年九月十六日内阁奉上谕据萨载等参奏徐述夔悖逆诗词一案请将东台县知县涂跃龙藩司陶易扬州府知府谢启昆革职讯究等语徐述夔身系举人乃敢编造诗词肆其狂悖实为罪大恶极虽已伏冥诛亦当按律严惩以彰国法其孙徐食田久匿伊祖逆词且有贿嘱县书捏控为首情节其罪不止于大逆缘坐昨已传谕将徐食田解京审讯涂跃龙接据呈控逆词不即通详严究又不查明是否自首抑系被人呈控分别究办陶易接据悬禀悖逆诗文并不立时严究就近禀知督臣奏办均出情理之外显有袒护消弭情节知府谢启昆接奉司批不即通详审究其罪亦无可逭陶易谢启昆涂跃龙俱著革职著该督等派委妥员隔别押解来京交大学士九卿会同该部严审定拟具奏钦此

　九月十六日廷寄　
大学士于字寄署两江总督萨江苏巡抚杨乾隆四十三年九月十六日奉上谕萨载等奏查办逆犯徐述夔悖逆诗本一案东台县涂跃龙遇有此等逆词并不认真办理且经蔡嘉树将书讦控又不严行审究藩司陶易于该县解到逆诗之时既不自行校阅又发令该县粘签另呈续据蔡嘉树控告又不即通禀提究而扬州府知府谢启昆接到藩司批词亦不迅速集讯据实详办均属错谬怠玩请旨将陶易谢启昆涂跃龙革职提究等语已有旨将陶易等革职解京审讯矣涂跃龙接据悖逆诗文并不通详严办仅行专禀藩司又不查明是否自首抑系被人呈控之处分别办理必有倒提年月欲为开脱之弊陶易近在省城接据县禀并不即禀督臣奏办转将书发还饬令粘签送阅辗转稽延显有袒护消弭情事而谢启昆接到藩司批示亦不速讯详究以上各情节亦须澈底严讯使之水落石出恐非外间所能办理著传谕萨载杨魁即派妥干大员将陶易谢启昆涂跃龙三人派委妥干员弁隔别解京交大学士九卿会同该部严讯具奏仍当严饬妥员沿途小心管押毋任见面串供倘有疏虞惟该督等是问其徐食田及县书仍遵前旨分别解京将此由六百里传谕知之钦此遵旨寄信前来

　萨载杨魁会奏折二　
