<!-- { "loadSidebar": true } -->
　萨载闵鹗元等折　
臣萨载臣闵鹗元谨奏为遵旨审拟具奏事窃照天长县生员王廷赞呈首程树榴序刻王沅诗本语多狂悖一案先经臣闵鹗元将现在办理缘由缮折具奏将序文恭呈御览并声明请将该县高见龙与教谕孙麟训导王守愚一并解任质审等因接准廷寄钦奉上谕据闵鹗元奏天长县生员王廷赞控首贡生程树榴所刻诗文狂悖请将知县高见龙教谕孙麟训导王守愚解任现在飞提人犯来省审讯等因一折朕初阅时尚以为此等自系挟仇控告惟应断以公正不必稍存意见已于折内批示矣及细阅抄录王廷赞呈词所开程树榴诗序有造物者之心愈老而愈辣斯所操之术愈出而愈巧等语甚为狂悖诞昔孔子称不怨天今程树榴身例胶庠所作序文竟敢牢骚肆愤怨谤上苍实屡丧尽天良自为天理所不容即如此折朕初阅以为不过挟嫌捏控之案照常批示及加细阅则其狂悖之语终不能掩可见慢天悖妄之徒无不自然败露者不可不严加惩治以彰国宪而快人心著交萨载会同闵鹗元即速提集案犯审讯明确按律定拟具奏钦此臣等遵即行司提犯确审并饬搜查各犯家内有无别项不法书籍去后兹臣萨载奉命前赴凤阳查审张万青控告县书侵蚀赈银之案据升任安徽臬司秦雄飞会同藩司农起审拟详解并据署泗州徐绍基率同署天长县郑维祉搜查各犯家内并无别项不法字迹惟程树榴旧存家谱一本内有未经敬避字样禀送前来臣闵鹗元因查勘毫蒙水灾亦即到凤臣等随会同提犯严鞫缘程树榴系天长县捐贡素与生员王沅交好王沅素喜作诗家贫在外坐馆乾隆四十二年六月王沅忽得痰迷病症不识文义八月间程树榴前往探病见其人似痴呆为之怜悯复于书室中见有王沅所作爱竹轩诗稿一本取回阅看因其平日能诗遘此奇疾遂以为天之降厄心抱不平即以前明之徐文长引证代为作序归怨上苍又复出资刊刷共刷印四十二本送给王沅三十五本自留七本连版片俱存在家乾隆四十四年三月间有生员王廷赞即程树榴之妻堂弟素与程树榴有嫌适见王沅爱竹轩诗序文系程树榴所作语句皆愤懑牢骚遂向程树榴斥责程树榴不服与之争辩王廷赞气忿于三月初四日遇见素识之县书崇泉告以程树榴代王沅刊刷诗稿序内有违悖语句将诗本给看嘱其送县查阅时值该县高见龙从盱眙审案回署初六日崇泉将诗面禀该令取诗阅视后仍令崇泉将原诗给还王廷赞一面令崇泉至程树榴家查起诗本于初七日亲诣学宫会同教谕孙麟训导王守愚差门斗杨名传程树榴程焕父子询问程树榴因病未至伊子生员程焕赴学高见龙以王沅诗甚平庸程树榴序内都是怨天之语不便存留讯知诗板现存程树榴家内复令门斗随同程焕将诗板缴学并呈出诗五本即在明伦堂当众销毁是日王廷赞先于早间途遇熟识之赵为銮并方訚方政王廷赞言及程树榴诗序怨愤悖谬现托崇泉送县呈首之事方訚等因未见诗本随答以彼此俱属亲戚何必如此王廷赞又云县官倘或不办还欲具控方訚等答以事关重大亦不敢管适闻该县赴学传唤程树榴父子王廷赞随亦往看知板已劈毁未向程树榴追问复写呈词叙入序内悖谬之处于初八日更余时分赴学禀见该教谕以时已夜深令其明日再见王廷赞回家即不复赴学遂以诗板既毁自必实有违悖即抄录诗序将序内怨谤语句俱行粘签并以王沅所作之早发姑苏等诗亦属愤激寓意逐一摘出又因传闻程树榴在外扬言施廷琚潘洁带同伊子程焕赴县拜过门生程树榴亦入署禀谢遂另做呈词同在学未递之原词于四月二十八日赴县粘呈首告高见龙以词内有赴县拜门生等事不便亲审当即一面通禀一面将程树榴父子及王沅等委员押解赴皖候究兹臣等遵旨提集各犯讯悉前情并向程树榴将序内狂悖讪谤语句严加鞫讯该犯不能置辩惟有自认丧心夺魄万死无辞臣等复以高见龙既知程树榴诗本不应存留何以并不通禀核办辄自赴学劈板了事恐程树榴与该县平日必有交结往来而王廷赞之传闻程焕拜门生等事自非无因反覆究诘坚供平日并无往来其拜门生等事即王廷赞亦自认传闻不确似道遁饰查程树榴身为贡生不知感戴上苍乃因王沅平日能诗忽得痰迷之疾辄代为作序归怨于天竟敢逞其笔端肆其讪谤满纸愤懑牢骚毫无敬畏实属丧尽天良为天理所不容人心所共愤应将程树榴即照大逆律陵迟处死以彰国宪而快人心伊子程焕照逆犯子孙拟斩立决据程树榴供称该犯出继与四房堂叔程瀚为子所有缘坐人犯并应入官财产饬司确查另行办理王沅所作之诗虽据供无隐语程树榴为之作序刊刻时该犯尚在病中但该犯病愈之后不将其序内怨谤狂悖之处自行呈首罪亦难逭应照大逆不首律杖一百流三千里各犯衣顶已据详革仍追程树榴贡照咨销天长县知县高见龙虽因王廷赞将诗序粘签续控当即通禀将程树榴父子及王沅拿解赴皖并无听受程焕结拜门生等事但既知序内有怨天之语不便存留到案之初即应通禀核办辄自赴学将诗板劈毁罪无可辞应请将高见龙革职发往军台效力赎罪教谕孙麟训导王守愚于劈毁诗板之事当时既未劝阻事后亦不禀报殊属溺职应请将孙麟王守愚一并革职王廷赞指摘王沅诗句并控程焕父子拜门生等事未尽确实其举首程树榴序文牢骚肆愤之罪已审得实应免置议陶佑并无帮同程树榴父子诟詈王廷赞之事方訚方政赵为銮施廷琚潘洁讯系王廷赞牵控应与县书崇泉学书戴田等均予免议各犯家内已饬搜查并无别项不法字迹惟程树榴家起获家谱一本讯系前明旧本伊曾祖程均贡在原籍徽州抄存内有狂诞语句暨未经敬避字样应请销毁其原籍徽州族人恐尚有刊本存留并饬徽州府出示晓谕概令呈缴除将起获王沅爱竹轩诗十三本程树榴旧谱一本咨送军机处进呈外所有审拟缘由臣等谨恭折由驿具奏并缮供单恭呈御览伏乞皇上睿鉴敕部核复施行谨奏乾隆四十四年七月初九日

奉朱批三法司核拟速奏钦此


