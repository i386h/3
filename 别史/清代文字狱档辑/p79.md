<!-- { "loadSidebar": true } -->
署两江总督臣高晋谨奏为钦奉上谕事窃臣于本年六月初四日接准廷寄江苏学臣刘镛摺奏沛县监生阎大镛抗粮拒差诬官逃走并该犯从前曾经烧毁诗文一案钦奉上谕交臣与抚臣陈弘谋确切严讯并悉心踩访及该犯悖谬诗文有无留遗在外之处秉公推勘按律定拟具奏钦此钦遵寄字到臣臣查阎大镛一犯前据沛县详报该犯抗粮拒差诬官逃走当经督臣尹继善批饬藩臬两司严督缉审旋据获犯又经抚臣陈弘谋因该犯平日狡黠异常饬提至苏就近审办尚未招解臣与抚臣在常会勘秋录接准学臣刘镛来札知阎大镛颇好作诗又曾有销毁之事现在督县严密办理等因臣等秋审事毕随一面会委藩司安宁臬司苏尔德于回苏日亲提阎大镛究讯销毁诗文确情一面赴金湾闸收工旋据该司等禀称督县研讯该犯据供现年五十七岁于少年三十余岁时曾刻有俣俣集诗文内有沛县志记一篇因该犯之母于二十四岁守志未经列入节孝之内并有不应列入者反得滥觞心中不平文内讥剌记载不公为刑书辛礼照呈送经修志之原任知县李棠　硃批）何不问之此人　拘唤训饬并将书板追缴销毁复将已印诗集均行追毁并无别项悖谬诗文等语录供禀报前来臣思该犯平日既惯作诗又经刊刻刷印若只为讥剌县志记载不公亦不过追销一篇何致知县将诗文全行追缴销毁且该县追销并无案据焉知非该犯别有悖谬之词籍此将全集自行销毁灭迹别刊板之书必多流传即使销毁岂竟一无留遗在外殊难恁信　硃批是）　当经批饬两司再将阎大镛严行究审并密饬徐州府督率沛县逐加搜查遍行踩访将其销毁未尽诗文并此外有无另存悖逆文稿查出呈送核办在案兹奉圣训详明臣遵即咨会抚臣并行两司将阎大镛提解清江并行府县再加访查将学臣交县管押之该犯弟侄阎沛阎氏麟一并解浦臣于人犯未到之先现赴上游查工并可就近踩访督办一俟人犯到齐臣即会同抚臣逐一确切严讯务得该犯悖谬诗文实据秉公推勘按律定拟具奏请旨遵行所有臣现在遵办缘由理合先行恭摺奏闻伏乞皇上睿鉴谨奏乾隆二十六年六月初五日

乾隆二十六年六月十四日奉硃批是钦此

　上谕　军机处档实录　　
高晋奏现在提解阎大镛俟人犯到齐会讯一摺内有该犯因母未入节孝作沛县志记讥剌不公曾刻俣俣集内乃原任知县李棠既据书吏呈送仅将该犯拘唤训饬并将书板已及印诗集追缴销毁之事李棠身令一县遇此等藐法劣监正当严行究治何得曲意调停如和事老人之为者况即讯剌县记一文该犯自干横议其情已属可恶李棠不惟置之不论且将伊全集尽行追毁欲使恶迹消灭无遗其代为掩覆非预于逆恶之甚者乎若就此一节彻底根究则全案关键未必不势如破竹也李棠现在革职回籍著传谕高晋等令其速即提到严讯务俾水落石出毋任稍为游移隐匿余已于摺内批示矣将此并谕该督等知之钦此乾隆二十六年六月十四日


　署两江总督高晋摺奏　军机处档　　
署两江总督臣高晋谨奏为钦奉上谕事窃照江苏学臣刘镛摺奏沛县监生阎大镛抗粮拒差诬官逃走并该犯从前曾经烧毁诗文一案经臣将阎大镛前后犯案情节及现在会同抚臣陈弘谋遵旨查办缘由具摺恭奏臣随于上游一带查工之便就近在徐督率府县在该犯家中并于该犯亲友处所分别设法踩访搜查兹查获阎大镛从前刊刻续经烧毁之俣俣集诗文一样二部臣逐加检查其中或讥剌官吏或愤激不平甚至不避庙讳　硃批）如此可恶当引吕留良之例严办矣　更有狂悖不经语句推求其意悖逆显然臣披阅之下为之发指臣现一面驰回清江一面知会抚臣并饬催两司提齐犯证人等到浦严行推勘务得确情按律定拟以肃刑章而惩匪类除将原书一部留案查讯谨将一部粘签恭呈御览理合会同江苏抚臣陈弘谋先行缮摺由驿具奏伏乞皇上睿鉴再臣奉颁报匣二个奏事未回是以今用夹板合并声明谨奏乾隆二十六年六月二十日

乾隆二十六年六月二十五日奉硃批览钦此


　太子太保两江总督尹继善摺奏　军机处档　　
太子太保两江总督革职留任臣尹继善谨奏为讯明覆奏事窃照江苏学政臣刘镛参奏沛县不法监生阎大镛所作诗句语多狂悖一案经署督臣高晋查明阎大镛曾刻有俣俣集原任沛县知县李棠将书板诗集追缴销毁等因具奏钦奉上谕以李棠身令一县遇此等藐法劣监正当严行究治乃李棠不惟置之不论且将伊全集尽行追毁欲使恶迹消灭无遗其代为掩覆非预于恶逆之甚者乎著令提到李棠严讯钦此兹准山东抚臣查明李棠已于乾隆二十五年病故将伊子进士李承庚移解来江臣随亲加讯问据李承庚移解来江臣随亲加讯问据李承庚供称现年三十五岁伊父李棠于雍正十三年署沛县伊仅九岁随在任所伊父于乾隆六年离任时伊止十五岁年幼不谙世务并不知有阎大镛其人亦不知有俣俣集名目及伊父如何销毁之事臣查李棠销毁俣俣集情甚可恶但业已身故李棠离任时李承庚尚未成丁据供年幼不知系属实情合将查讯缘由会同江苏巡抚臣陈弘谋覆奏伏祈睿鉴谨奏乾隆二十六年八月二十日

乾隆二十六年九月初八日奉硃批其子本无罪也知道了钦此
余豹明首告余腾蛟诗词讥讪案　
　江西巡抚胡宝瑔摺奏　军机处档　　
江西巡抚臣胡宝瑔谨奏为特参狂悖讥讪亟宜诛殛之犯以昭大法而正人心事窃照江省告讦之风甚炽其争占山场谋夺田土动架大题结讼不休臣莅任以来极力整理冀戢刁风若果涉诬陷臣断不敢轻信长恶惟武宁县民人余豹明首告原任刑部主事余腾蛟一案虽余豹明素称健讼因田土屡控业经数年久图泄愤但其所告余腾蛟曾修县志载入讥讪诗词事关重大臣初恐其挟嫌倾陷如江南之赵永德一案固不可长其刁风若所首属实则余腾蛟即须立加诛殛断难容于天地之间随密讯余豹明据供因余廷桢与小的争田余腾蛟帮了廷桢小的恨他不过有已故举人余文璧也与余腾蛟有仇因看他的病他说要嬴余腾蛟的官司我有驳得他五首诗稿在此我若好了即去递呈你做抱告少不得弄他一个死后来余文璧身故小的就想来告也病了几时如今才出首的但小的只读得熟不会讲也只有五首诗此外也不知有无小的是乡愚不晓得诗也不晓得如何叫做悖逆总求严审余腾蛟就明白了等语臣随密提余腾蛟至省将余豹明所首五诗字句一一追究据供不过咏怀古迹之作实无讥讪且腾蛟受恩深重时时感激涕零岂有转怀怨望敢于讥讪之理等语臣查余腾蛟虽自辩甚力而其人居官家素不安静从前修志之时该县知县邹应元因余腾蛟曾荐举博学鸿词该县进士又只一人乃就近延入志局纂修即经前藩司王兴吾驳饬以余腾蛟缘事被劾还家不可膺修志之任旋经另延修辑其余豹明所指之诗亦非现今志稿所载臣复思余豹明不甚识字所摘之句尚无显然讥讪之迹犹可抵赖而余腾蛟素以诗文自命其家所藏或有写刻别本因将余腾蛟监禁省城臣即于本月十七日带南昌府知府李缙星夜驰赴武宁于十八日至余腾蛟所住之杨店村庄夜半直抵其家逐细搜查别无悖逆字迹惟查得所写诗稿一本已刻诗稿一本更有杂稿一本狂肆鄙琐多不可辨二诸诗中纵恣怪诞之句亦甚隐僻臣即旋省率同两司等提犯严审并提余豹明质讯其现首五诗犹能质辨至写刻诸本余腾蛟惟强为讲解而字句具在情不可掩臣查余腾蛟身为职官因私债扣同官之俸以致逼命因而革职复蒙恩赏给职衔当如何感激愧悚洗涤前愆乃所作之诗语含讥讪狂悖不经据其诗句罪大恶极亟宜申明国宪速行诛殛以除巨恶而正人心余腾蛟应拟斩立决余豹明虽系争田起见所首非诬应无庸议臣谨行定拟请旨将余腾蛟即行正法并将查出诗稿二本杂草稿一本余豹明所呈旧志一本及原将诗单一件同取录供词一并恭呈御览伏祈皇上圣鉴训示施行谨奏乾隆二十六年八月二十六日

乾隆二十六年九月二十三日奉硃批另有旨谕钦此

　附原诗及注解　
余豹明呈抄余腾蛟诗五首并余文璧注解

其字云巢与盛仲子夜歌云南山兴云北山苦雨中路回徨不知所处太平盛世荡荡平平谁为逼仄作此无处安身之语其龙潭石诗巨灵劈山骨倒落神龙渊明月堕寒影留客听清猿龙潭距县数十步两岸平壤并无遮蔽何言明月堕人烟挤密行人辐辏何言听清猿明月堕影猿声悲切与题不肖意果何指

其溪园诗小筑临寒渚抱瓮待时清只今溪园内常闻秋水声既曰寒渚又曰秋水则无不清矣又云抱瓮待时清何耶意谓筑室以待时清只今时势尚属秋水声一派萧条愁惨之象耳

枫桥诗村烟绕青枫寒流下赤鲤为问虬髯翁年年钓绿水虬翁隋之剑侠乘隋乱志意欲有为见唐太宗而止腾蛟引此为句意实何指又舟中感怀诗云寂寞向古人谁是同心者范蠡与张良空行若天马天地一江河终古自倾泻出世不须臾咄嗟辨王霸等语古人多矣必引张良范蠡为同心何也岂以张良复韩范蠡复越乎且天地惟愿平成而腾蛟谓自倾泻是何肺肠

　附供军　
据余豹明供这五首诗是余文璧讲与小的的因余廷桢同小的争田余腾蛟帮了廷桢小的恨他不过余文璧也与余腾蛟有仇打过两年官司旧年七月内小的看望余文璧的病他说要嬴余腾蛟的官司我有驳得他五首诗在此我病若好了我出名递呈你做抱告少不得弄他一个死小的见他是举人说的话想来不错就抄了来到二十一日余文璧身故了小的也病了几时如今才出首的但小的只读得熟不会讲也只晓得这五首以外也不晓得小的是乡间愚民并不晓得诗好诗歹那悖逆是余文璧说的小的也不晓得如何叫做悖逆总求严审余腾蛟明白了

据余腾蛟从腾蛟年六十一岁有母亲年八十七岁乾隆三年由拔贡生中式举人乾隆十年进士刑部山东司额外主事因扣江西司主事苏灦俸银抵债以致苏灦自尽比照威逼人命例革职二十二年皇上南巡腾蛟恭迎于清江浦七月间恭荷皇上天恩着照原衔降一级赏给顶带圣恩高厚有加无已寸心感激时刻不忘天日照临并无丝毫怨望岂敢有讥讪之心实在是受屈难甘的

