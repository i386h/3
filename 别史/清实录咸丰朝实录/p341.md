<!-- { "loadSidebar": true } -->
○又谕、前据向荣奏保堵剿得力之署江苏六合县知县温绍原、曾经降旨。以知府用。暂留本任。兹复据怡良、许乃钊奏、该署县团练壮勇。制备船只器械。于逆匪窜扰县境。督勇堵剿。力保危城。恳恩优奖。并请加增学额。酌蠲钱漕一摺。温绍原、劝谕团练。先事豫防。为民保障。洵属奋勉出力。著再加恩赏戴花翎。以昭激劝。至该县绅董。深明大义。随同该县堵剿。甚为出力。并著加恩蠲免该县一年钱漕。以示破格优奖。其应如何酌量增广学额年分名数。著该部核议具奏。　　

○又谕、僧格林沁、胜保等奏、进攻逆匪获胜一摺。二十六日。僧格林沁、督兵先攻束城村。逆匪坚匿不出。复折赴徘徊村。会同胜保、督兵进攻。达洪阿带领健锐火器等营。及古北口官兵。天津壮勇。攻其西南。天津固原官兵。及四川、山东、河南、练勇。攻其东北。偪近村边。达洪阿亲冒锋镝。奋勇直前。将该逆鹿角寨拆毁。贼匪情急。于村口分股扑出。我兵两路合力夹击。毙贼百余名。贼众披靡。复有贼千余名。由束城陈官村扑出。经天津固原官兵。施放连环枪炮。瑞麟亦用铜炮。向贼众轰击。培成督带马队。从西面攻剿。毙贼百余名。步队官兵。奋勇继进。又追杀数十名。其由束城以北、攻扑桃园之贼。亦经西淩阿、督饬副将史荣椿等、开放劈山炮。轰毙贼匪三十余名。贼马十余匹。又经黑龙江察哈尔马队。由两翼截杀贼匪十余名。另股贼匪。攻扑王村。经总兵孔广顺、督兵奋击。杀贼多名。逆匪窜踞束城各村。屡欲乘闲逃逸。经僧格林沁、胜保、亲督官兵。奋力击退。毙贼甚多。现在大炮业已运到。著僧格林沁、胜保、乘此声威。迅速进剿。断不准再有延误。　　

○谕军机大臣等、僧格林沁、胜保等奏、进攻获胜等情一摺。前据该大臣等奏、大炮已运到三尊。其余炮位。亦可陆续到营。密饬各营于二十六日。齐队奋攻。朕以为一切布置。必有把握。可期一鼓荡平。乃本日据奏进剿情形。仍不过小有斩捦。且有贼匪抄入双成营盘。焚毁帐房。损伤马匹之事。该大臣等、前奏所谓布置周妥安在耶。现在庐州等处贼匪。复肆鸱张。仍图北窜。又据崇纶、青麟、台涌、先后奏到。黄州大营失利。营盘尽被贼匪焚烧。兵勇全行溃散。探闻贼匪水陆已至汉阳。江北情形。如此紧急。该大臣等、尤应兼筹并计。肃清畿辅。为移兵南下之举。此时河间一带剿匪情形。关系大局。必当迅速歼灭。或聚而歼旃。或诱令出巢。四面兜击。务将首逆捦获。余匪自不难剿洗。僧格林沁、胜保、统领大兵。经朕屡次严谕切责。宜如何奋勉立功。以图报称。乃此次奏报。挑长濠、则以人夫逃散为词。攻贼垒、则仍以待运大炮藉口。似此任意耽延。日复一日。傥皖楚贼党北窜。与此股逆匪句结。剿办更难得手。该大臣等、惟当懔遵叠次谕旨。赶紧设法攻剿。迅速奏功。以慰朕念。勿得再有迁延。致干重罪。将此由六百里加紧谕令僧格林沁、胜保等、知之。　　

○又谕、昨因台涌奏探黄州官兵。剿贼失利。贼至汉阳。该将军所带官兵。尚形单弱。谕令英桂飞饬柏山、带兵出境。与台涌联络应援。兹据该抚奏称、统筹豫省全局。北路重于南路。所有光州汝甯信阳一带。责成镇道等、会商堵剿。该抚带兵回省。确探贼踪。随时筹度等语。此时楚北情形。较之河北彰卫等处。尤为紧急。贼势狓猖。必须防其北窜。著英桂即遵前旨。严催总兵柏山、飞速带兵前进。以剿为防。与台涌所带官兵。联为一气。以期力遏贼氛。该抚现已回省。傥楚豫交界地方。情形紧急。调度恐致有误。著即折回汝阳等处。督同南汝光道余炳焘、汝甯府知府廖甡、妥为守御。无失事机。现在静海独流逆匪。窜踞河间县属之束城村一带。经僧格林沁、胜保等、屡次斩捦。势甚穷蹙。亦难保不冲突南奔。河北一路。与直隶毗连。著即严饬地方文武员弁。加意严防。各处渡口。尤不可稍涉大意。致令逸匪偷渡。该抚身任封疆。务当权衡缓急。相机策应。不得以专防北路为词。转将南来楚匪。委之柏山一人堵剿。致有疏虞。将此由六百里加紧谕令知之。　　

○又谕、据雷以諴奏、瓜州东路紧要。请添募练勇等语。前因该革员奏称、存勇过多。当谕令琦善酌量裁汰。仍留二千余名。交雷以諴管带。如果缓急足恃。已可协助兵力。况前次扬州仪徵、贼匪纷窜。半因溃勇所致。练勇之不足恃。已可概见。所请添募之处。著不准行。此时移营前进。雷以諴尚在万福桥。是否系扼要之处。著琦善体察情形。或将雷以諴并归前营。饬令助剿瓜州逆匪。并著斟酌办理。将此由六百里谕令知之。　　

○又谕、德勒克多尔济等奏、俄罗斯固毕尔那托尔、呈请转解给伊住京喀喇喇嘛等银两一摺。现据该大臣等查明。自道光三年。经前任库伦办事大臣蕴端多尔济等奏驳后。迄今并无似此恳求由驿解送银钱之事。自系窒碍难行。此次回文。若业经咨行。即著照该大臣等所请。将解来银两。玛雨尔眼同恰克图部员。平兑封妥转解。断不准援以为例。若未经咨行。该大臣等、即传知俄罗斯等。应照旧章。给与恰克图商民等工食。令其运解。现在此等寻常事件。该大臣即不必请旨。嗣后俄罗斯地方。遇有例外恳求事件。该大臣等、即行明白晓示。遵照旧章办理。不可另生枝节。　　

○钦差大臣向荣奏、自分拨楚兵赴庐。兵力较减。进攻未能得手。并以上海久稽克复。拨兵一千九百名。驰往助剿。得旨。汝在江南劳师糜饷。日久无功。任贼纷纷窜逸。蔓延畿辅。虽立斩汝首。尚不足蔽汝一人之罪。尚不足稍洩数省积忿万人之心。第一时乏人。姑念汝自广西至今。情形尚熟。暂留汝项上之首。以待汝奋勉立功。若每次奏报。仍不过敷衍塞责。是汝无福。不能承受朕恩。自速其死。　　

○河南巡抚英桂奏、南北两路防堵吃紧。遵录寄谕。飞咨河北镇总兵官花里雅逊布。并檄行彰卫怀道蒋启扬。会督守御。加意严防。得旨。凡内发寄谕。皆系紧要。或机密之事。岂可全录飞咨。嗣后遇有紧要廷寄。可密写信函。各处知照。朕素闻外省。视廷寄与明发无异。毫不慎密。从前曾有出差回京。将外省擅刻廷寄呈览者。　　

○安徽巡抚福济、奏报到任日期。并庐郡大概情形。得旨。现在庐郡被贼占踞。桐舒均未克复。是安省军情紧急之至。汝可数日即发一报来。虽无甚动静。亦不准过十日。庶朕能速知。筹办尚可赶得上。将此旨并传知和春、遵行。　　

○以直隶防堵不力。摘副都统双成、顶带。予阵亡参领恭讷春、祭葬世职。　　

○予江苏阵亡千总陈镇川、罗士杰、祭葬世职。武生胡溶、赏恤如例。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百二十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。二月。庚午朔。免江苏殉难知县章惠、欠解海运变价银两。　　

○辛未。上诣寿康宫、问皇贵太妃安。　　

○谕内阁、浙江巡抚黄宗汉、自简任以来。办理各路防堵。不动声色。措置裕如。督办漕粮海运。亦极认真。上年剿捕台州、及杭州之昌化、于潜、并甯波各处匪徒。与现在嘉湖两属、聚众抗粮匪犯。均能立时捦获。办理甚属妥速。地方悉臻安静。历览该抚奏报、精详之至。毫无瞻顾。深堪嘉尚。著发去朕书忠勤正直扁额一面。赏给黄宗汉。该抚领朕所赐御书。不必作奖励观。作纪实观。朕尤愿汝慎终如始。以成一代之名臣。　　

○谕军机大臣等、叶名琛、柏贵奏、红单船只、现在分别赶修添雇一摺。前因红单船只。在福建厦门剿匪损坏。准令回粤修理。并谕叶名琛等、责成绅士伍崇曜等、宽为雇备。由海道驶入长江助剿。兹据该督等奏、续经雇募船二十三只。连修理各船十九只。共四十二只。于二月初旬尽数启程。现在已届仲春。南风渐转。谅已克日放洋。即著仍派陈国泰、吴全美管带。此次船只较多。一切驾驭弹压。必须专派大员。方资得力。著叶名琛、于该省水师总兵副将内、择其熟悉洋面情形。剿捕素称勇敢者。酌派一二员、统带前往。务于春闲悉数驶抵大江。不准沿途逗遛耽误。其分起管带之备弁各员、亦著认真遴选。军火器械、尤当宽为筹备。毋致中途缺乏。致苏廷魁、既不能管带师船。即著毋庸前往。仍责令该员、会同伍崇曜、龙元僖等、筹劝经费。以资协济。将此由六百里谕令知之。　　

○又谕、前因河南陈州等处、捻匪滋扰。降旨令英桂饬牛鉴、与徐广缙、协带兵勇驰往掩捕。本日据牛鉴奏、已卸署臬篆。挑选壮勇五六百名。随带捐备炮位刀械之绅士宋玉瑾等、前往会剿。其应领饷糈等项。即由劝捐局内捐输项下提用。均著照所奏办理。饬令赶紧将各股捻匪、悉数歼除。毋令滋蔓。惟牛鉴、系赏给五品顶带之员。不应自行奏事。著英桂传谕该员、嗣后剿匪情形、有应行入奏者。均著由该抚代为转奏。以符体制。将此由五百里谕令知之。　　

○浙江学政万青藜、奏报□山戊不□试情形。得旨。文武并重。所见甚是。毫无习气之语也。朕愿汝言行相符。以冀可收实效。　　

○叶尔羌参赞大臣德龄、奏报喀什噶尔回子、承袭金顶。报闻。又批。朕闻汝在叶尔羌地方。于前□山戊不□有建立生祠之事。又闻有彼处兵民、潜除汝像之髟□页。剔除眼睛之事。著一一明白回奏。稍有不实。必将汝从重治罪。　　

○河南布政使郑敦谨、奏报回任日期。得旨。河南藩库款项、及陆应谷在任所开销军需之款。俱著赶紧清理。和盘托出。若稍有回护徇隐。是尚有人心者耶。况近年款项。胥关军务。一有不实。军法从之。朕知汝之才能。理剧裕如。断不准甘受欺诳之罪。以身家性命为质也。　　

○浙江巡抚黄宗汉奏、上年杭州、嘉兴、湖州等属。有漕州县。因风雨虫伤。米质未能一律圆洁。请将应徵漕粮红白兼收。籼粳并纳。从之。　　

