<!-- { "loadSidebar": true } -->
○以山东菏泽地方剿匪失利。钦差大臣僧格林沁等、下部严议。革副都统桂成、协领色尔固善职。留营效力。予阵亡总兵总管伊什旺布、祭葬世职。　　

○戊申。上御万树园大幄次。赐王、大臣、官员、蒙古王、贝勒、贝子、公、额驸、台吉等、茶果。　　

○己酉。谕内阁、穆荫、瑞常奏、圣训恭校完竣。出力各员。可否保奏等语。皇考宣宗成皇帝圣训。现经武英殿刷印正本九分。该总裁等、督率在馆人员。详细恭校。一律完竣。所有在馆出力各员。著穆荫等择尤保奏。候朕施恩。　　

○庚戌。孝穆成皇后忌辰。遣官祭慕陵。　　

○谕内阁、御史吴祖昌奏、请将殉难绅民妇女查明旌恤一摺。广西省各府州县。被扰最久。该绅民等、办理团练。或御贼伤亡。或不屈自尽。即应随时查办。以彰忠节而励人心。著该抚仿照湖北、广东等省。设立总局。派委官绅。查明殉难事迹。由该抚分别奏请旌恤。至郁林州城被围。御贼伤亡绅民。一并查明具奏。　　

○又谕、德木楚克扎布奏、据实明白回奏一摺。喀拉喀辅国公明珠尔多尔济、欲报捐马匹。希图赏还贝子。德木楚克扎布、于扎萨克多罗郡王托克托瑚图噜之护卫策林明嘎特、前来探听时。未能正言拒绝。辄将从前捐银加级等事。向其告知虽未应许情托。究属不合。德木楚克扎布著交理藩院议处。　　

○谕军机大臣等、皖省捻匪滋事以来叠经官军剿办。斩馘甚多而此剿彼窜。蔓延东豫。愈聚愈众。本应悉数歼除。以彰挞伐。惟念此中良莠不齐。其被匪裹胁。并非甘心从贼者。正复不少。若概行剿办。恐人数众多。久烦兵力。且该捻为粤逆前导。抗拒官兵。身罹锋镝之害。而粤逆则坐享其利。其愚亦属可悯著袁甲三、穆腾阿、郑魁士、毛昶熙、李续宜、严树森、于皖豫境内。剀切晓谕。解散胁从有能悔罪输诚。自拔来归者概予免戮。其中如有才其可用者。并酌量录用。即如李世忠、自投诚后。屡立战功。朕即擢至提督。该捻首若能杀贼立功。亦可渥膺懋赏。傥始终抗拒。执迷不悟。惟有严行剿洗。亦不能任其猖獗。李续宜、严树森、身任封疆。尤当督饬地方官、办理招抚安插事宜。俾解散之民。各复本业。不至再为裹胁。方为妥善。孙葵心投诚一事。前已有旨令贾臻迅赴皖省办理。该捻首于贾臻、素所信服。著传谕该藩司、遵奉前旨。迅速妥办。毋稍迁延。至徐宿一带情形。田在田、滕家胜、伊兴额、俱所素悉。著即会同商办。剿抚并用。俾该匪等自新有路。庶免概遭杀戮。吴棠久任淮徐素得民心。于招抚解散事宜。尤当与田在田等、会商妥办此事。从前历次颁发解散胁从谕旨。各路统兵大员及各该地方大吏、并未实力奉行此次袁甲三等务须实心办理不得视为具文仍著整饬官兵如有始终顽梗必应剿办者即行督兵歼除亦不得因有此旨致懈军心将此由六百里谕知袁甲三、穆腾阿、郑魁士、毛昶熙、李续宜严树森、田在田、滕家胜、吴棠并传谕伊兴额、贾臻知之。　　

○又谕、安徽一带捻匪。扰及东豫。到处句结。裹胁良民。以致愈聚愈多此剿彼窜。朕思此辈乌合虽众未必皆甘心从逆之人。若概予诛夷。朕心实有不忍李世忠自投诚之后屡立战功。为国宣劳是以擢至提督该员于捻众头目。多所素习。其中必有情愿投诚。而自知罪重意存观望者。若能宣示朕意。使其自拔来归。必当宽其既往。如有率众归诚。助兵剿贼者。更不难立沛恩施以彰激劝。至怙恶不悛负嵎抗拒者惟有严饬各路官兵。认真剿办。亦不能任其猖獗也该提督忠勇性成。务必仰体朕心。尽心筹办。傥能招集捻众。并力攻剿粤逆克奏肤功更膺懋赏实于该提督有厚望焉。　　

○又谕、御史任兆坚奏、徵收钱粮折银、请随银价增减一摺。据称、山东省各州县徵收钱粮。大半用钱折银。而折价之法。各处不同。如银价增、则官不得不议增、而民不便。于是民与官争银价减、则民不得不请减、而官不利。于是官与民争。而抗粮滋事之案。层见叠出请饬按照高密等县、随银价增减之法办理等语东省近来多有抗粮之案皆由地方官办理不善。若能一秉至公随银价长落徵收。何至官民交困著清盛按照该御史所奏、本年上忙徵收钱粮。即令各州县照高密、昌邑等处已行之法。通随银价增减。出示晓谕百姓一体遵行毋许仍前勒折浮收。傥有阳奉阴违者。即查明参奏、原摺著钞给阅看。将此由五百里谕令知之。　　

○又谕、御史吴祖昌奏、广西收复各城。请通融办理考试等语。据称、柳州各府未经学政考试者。将近十年。现在柳州、梧州、南甯、各府城均经收复。若能将考棚随时修理。当可照常按临傥力有未逮。或暂借隔府考棚。通融办理。至浔州府城。现未收复该处州县。多与郁林州毗连。即可借郁林州考棚应试各等语。学政按郡考试。所以造就人才。即以潜消桀骜。虽地方甫经收复。考棚残缺亦应设法办理以期鼓舞士心著刘长佑、张正椿、按照该御史所奏相度情形随时通融酌办毋得藉口军务概行停止考试将此由五百里各谕令知之。　　

○辛亥。云贵总督刘源灏奏、克复独山州城报闻。　　

○以候补总兵官杨岩保、为贵州古州镇总兵官。　　

○以山东济甯击贼出力。赏同知朱懋澜等、蓝翎。余升擢加衔有差。　　

○以贵州独山等处剿匪出力。赏总兵官赵德昌、巴图鲁名号余升擢有差。　　

○以贵州长寨厅城被匪窜陷。革副将贾连升等职。留营差委予阵亡同知刘宗元、祭葬世职加等并于死事地方建立专祠以贵州威甯州苗回滋事革办理不善之署知州葛绍英职留营效力予阵亡知府顾昆阳。祭葬世职加等并于死事地方及原籍建立专祠。　　

○壬子孝圣宪皇后忌辰。遣官祭泰东陵　　

○谕内阁、兵部奏、遵查防御洊保绿营一摺。陕西延绥镇总兵博崇武、由吉林佐领。改补绿营。洊升总兵。虽据该部奏称由满营保送绿营系属合例惟博崇武系吉林旗员。与各省驻防不同保升绿营之缺于例究属不合。博崇武著开缺记名以副都统用嗣后除各省驻防营员。仍准保升绿营外其吉林、黑龙江等处营员。各路军营。均不准保升绿营员缺。以示限制。　　

○谕军机大臣等、前因苗练与寿州团练。寻仇滋事。叠经谕令袁甲三妥筹办理本日据翁同书奏、再陈淮南北团练寻仇滋事情形。并历陈苗沛霖种种跋扈各摺片所称该练偪辱绅富于宿州蒙城擅立公局私设公案并陵辱州牧。杀害差弁。拘囚同知禁绝寿州贸易实属形同叛逆难以姑容。惟其手下人数众多。操之过急。转恐立启衅端。著袁甲三严密访查。如果苗沛霖自知悔悟。原不妨暂事羁縻若如翁同书所奏桀骜情形。怙恶不悛士民皆忿且有句结粤逆攻袭正阳之说。亦宜防患未然不可一味姑容以致养痈贻患。翁同书己令来京。李续宜现授皖抚寿州地方紧要设有疏虞。所关非细。本日已谕令胡林翼、派拨精兵二千名。驻劄三河尖。协同防剿。李续宜到后。即可分拨布置。并察看苗练情形。妥筹办理。固不可激而生变。亦不可任其挟制官长。致成尾大不掉之势。寿营军饷。已谕令严树森、常绩、瑛棨、迅筹接济矣。翁同书摺片四件。著钞给阅看。将此由六百里各谕令知之。　　

○又谕、翁同书奏、皖营待饷孔亟。请饬河南等省、接济饷银等语。安徽颍寿一带。防剿吃紧。河南等省、拨定月饷。久未协济。以致全军待饷。饥溃堪虞。著严树森、常绩、瑛棨、迅将寿州军营按月应解饷银。赶紧拨解。源源接济。毋得心存膜视。致误事机。自干咎戾。将此由五百里各谕令知之。　　

○又谕、本日据文煜奏、捻逆由钜野分窜馆陶、菏泽、径扑曹州府城护堤。并攻破观庙、李庄等处。前队窜至直隶东明县境。复由武备冈向西南东明、长垣等县窜扑。已分别咨饬直隶总督、大名镇道、派兵堵截。复据联捷奏称、捻众窜至长垣县属三翟庄口、东明县山里屯河口、踏冰过渡。均经练勇击退。现调乡团于河岸防堵各一摺。捻匪大股。窜偪直境。畿南重地。防务倍关紧要。著联捷即督饬兵练。严扼河干。断不可任其径渡。傥防守不密。致贼阑入畿疆。朕惟联捷是问。本日毛昶熙奏、截击捻股。大获胜仗。现在匪众偪近直境。兰仪、考城、已有贼踪。毛昶熙当督带兵各员追剿俾捻逆有所牵制。不敢径行北趋。如与联捷并力迎头截击。尤为妥善。总期令该逆回巢。毋任匪踪阑入畿疆。是为至要。将此由六百里谕知毛昶熙、并传谕联捷知之。　　

○又谕、翁同书奏、请饬拨楚兵。协同防剿等语。据称、苗沛霖因与寿州团练寻仇。时思杀官报复。声言欲攻寿城。并有句结庐州粤逆之语。现在该前抚练兵守陴。劄营河口。尚无疏懈。惟兵力尚单。请饬湖北巡抚拨精兵二千名。驻劄三河尖。协同防剿等情。苗沛霖恃强跋扈。意存叵测。已谕令袁甲三妥筹办理。前有旨令翁同书来京。另候简用。授李续宜为安徽巡抚。现在寿州兵力尚单。著官文、胡林翼、就近调拨精兵二千名。派委得力将弁统带。驻劄三河尖。以壮皖军声援。而固楚疆门户至胡林翼前保之同知刘蓉、现在何处。闻该员才具尚好应如何录用之处。并著胡林翼酌量具奏。将此由六百里谕令知之。　　

○又谕、前因绵性奏、变通私徵。转为公用。诚恐该伯克再行额外加徵重累回人。当交常清等、体察情形。悉心议奏。兹据绵性奏称、阿克苏回子。生齿日繁。影射之户甚多。非稽查明确。不足以昭平允。已派令回子郡王爱玛特、帮同章京国燤等、查明三庄户口。并查有勒索钱文之七品伯克二名。即行惩办等语。变通私徵。以充公用。是否可行。尚未据常清、景廉覆奏。绵性自应俟奉谕旨后。再行查办且甫经清查即有伯克勒索钱文之事。爱玛特等、亦难保无藉端需索情事。著常清等、严密访查。并将变通私徽。有无流弊之处。迅即据实具奏。将此谕令知之。　　

○以广西义甯协副将王万清、为陕西延绥镇总兵官。　　

○以翰林院侍讲学士杨秉璋、充日讲起居注官。侍讲杜联、编修杨泗孙、孙翼谋、修撰孙如仅、署日讲起居注官。　　

○癸丑。谕内阁、胜保奏、已革大员捐输银两、据情代奏一摺。已革江南河道总督庚长、前因清淮被贼窜扰。未能堵御。降旨令其来京。听候审讯。自应静候讯办。乃案尚未结。辄先捐输银两。希冀加恩。殊属冒昧。庚长所捐银两。著即掷还。仍著迅即来京。听候审办。　　

