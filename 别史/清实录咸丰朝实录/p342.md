<!-- { "loadSidebar": true } -->
○以广东绅士捐输军饷。永广南海县学额四名。顺德新会两县各一名。　　

○赈江苏沛、丰、邳、铜山、砀山、五州县被水灾民。　　

○壬申。上幸瀛台。　　

○遣官祭文昌帝君庙。　　

○山西巡抚恒春、遵旨另奏各官考语。得旨。凡属员之贤否。自有定评。是则是。非则非。今观汝单中有五人考语。末句皆注尚堪供职。是何言耶。堪供职、自应留任。不堪供职、自应罢斥。以一模棱之语。豫存立脚地步。殊属非是。可见汝平日并未留心。著将汝单中所开尚堪供职之五人。有无别项劣迹。及别有片善可取之处。一一详细密奏。看汝此次所出考语。固比前次差胜。然所谓尚堪供职之人。考语内尚有不实不尽。汝密奏来。惟朕一人知之。向来各省密考。虽枢务之王大臣。犹不得预闻。又奏、请以朔平府知府祥奎、调署太原府知府。批。俟祥奎到任后。留心察看。以地方为重。不准迁就。朕因祥奎外任未久。故饬汝留心。若实堪胜任。亦不准因有朱批。故意参劾。　　

○以进攻黄州失利。革提督布克慎职。仍命随同台涌带兵征剿。　　

○癸酉。谕军机大臣等、英桂奏、贼氛偪近豫疆。南路情形吃重。该抚暂驻汝郡筹剿。并严防交界一摺。所奏甚合机宜。据称六安州城、亦探闻被匪窜扰。皖豫交界处所。必须严密设防。其湖北黄州贼匪、直扑汉阳。势甚猖獗。河南信阳、罗山等处、防范尤不可少疏。该抚现驻汝阳。以为各路应援。仍当体察情形。相机前进。并随时知会台涌、督饬将弁。互为声援。以期力遏贼氛。武昌省城、该匪是否窜偪。著即确探驰奏。本日据张之万奏、归德陈州一带。办理团练。请统归署太康县知县祝垲经理。以牛鉴、徐广缙、总其成等语。各州县团练乡勇。原以助兵力之不足。该署县祝垲、如果民情爱戴。俾令统办皖豫交界各处团练。必能得力。著该抚察看该员、并酌量地方情形。妥速筹办。张之万摺著钞给阅看。将此由六百里加紧谕令知之。　　

○又谕、武昌为省垣重地。距汉阳仅一江之隔。贼匪窜踞汉阳。势必扰及武昌。崇纶、青麟、守御省城情形甚属危急。唐树义炮船。究在何处逗遛。吴文镕是否查有下落。省城待援甚急。实深悬系。台涌接奉此旨。著即督催官兵、相机进剿。并将近日贼踪动静。及武昌情形。迅速奏闻。仍著随时知会英桂、柏山等、于楚豫交界处所。联络声势。力挫贼锋。遏其北窜。其荆襄一带。仍当随时兼顾。督饬员弁、严加防守。布克慎、现退至孝感一带地方。已有旨、将该员革职。令其随同该将军带兵进剿。其溃散兵勇。应如何分别收集。并著妥筹办理。无误事机。将此由六百里加紧谕令知之。　　

○又谕、僧格林沁、胜保等奏、连日进攻贼巢获胜等情一摺。逆匪窜踞束城等村。叠经大兵四面环攻。尚未能痛加剿洗。据现获奸细供称、贼因粮食将尽。有欲于数日内他窜之语。该大臣等、正当乘机合力进攻。为埽穴捦渠之计。至设伏诱贼出巢。分股截杀。固亦剿贼之一法。但恐贼众拌命奔突。一时堵截稍疏。仍不免溃围他窜。剿办又致费手。总不如移营偪近贼巢。并力攻击。使逆匪无路逃窜。即可聚而歼旃。殄除净尽。乃为上策。前奏称拟穵长濠。是否挑穵已就。足资堵截。兹复据奏、徘徊村距束城较远。以致我军劄营、接连数十里。似此遥遥围截。分我兵力。声势何由联络。该大臣等、务当迅速设法攻剿。万不可再延时日。复滋蔓延。太仆寺卿齐承彦奏、长发贼不能耐寒。乘此严寒冰雪之际。亟宜进剿等语。自系实在情形。著即激励将弁兵勇、及时进攻。勿失机会。至所称解散胁从一节。著一并体察情形。妥慎筹办。切勿堕贼奸计。齐承彦摺、著钞给阅看。将此由六百里加紧谕令僧格林沁、胜保等知之。　　

○河南巡抚英桂奏、南路边防吃重。现驻汝郡办理防剿情形。得旨。汝能随机应变。不致拘泥。甚是。楚省尤关紧要。著迅速探听武昌城信息。加紧驰奏。　　

○湖北学政青麟、奏陈武昌紧急情形。得旨。览奏曷胜愤闷。本日已有旨、催台涌进兵。不知赶得上否。吴文镕丧律遭败。俾贼势复张。深堪痛恨。现在并无下落。至该督能全大节与否。朕实不能许之。又奏、唐树义统带炮船。尚无确音。批。唐树义真系一无用之辈。前此起用。该员并不知感。惟以高节自居。谓勉强出山。稍酬高厚。屡次抗违。死有余辜。　　

○以贵州安义镇总兵官赵万春、为提督。福建漳州镇标左营游击饶廷选、为贵州安义镇总兵官。　　

○以直隶剿贼出力。赏达尔罕王护卫那木萨赉扎布、巴图鲁名号。骁骑校色尔固善等、蓝翎。并升叙有差。　　

○以进攻直隶束城村贼匪获胜。免投诚萧良芳等六名罪。并赏六品顶带。　　

○甲戌。遣官祭先医之神。　　

○谕内阁、前因福济、带兵赴皖。慧成所带之兵。叠经裁拨。当谕令琦善、将法良所管粮台、统归文煜经理。兹据杨以增奏、请将宿迁粮台裁撤、归并清江。著即遵照前旨。核实办理。至清江筹防局。仍著暂留法良经管。饬令将一切用款。认真裁汰。毋许冒滥。　　

○乙亥。钦差吏部尚书柏葰等奏、解任承德县知县延瑞、呈诉冤抑。并将原供咨送军机处。得旨。该员原供、或另封。或钞录进呈皆可。何必咨送军机处。殊属不知慎密。可恶已极。柏葰、善焘、均著交部议处。　　

○以刑部左侍郎李钧、署经筵讲官。　　

○以安徽六安州城失守。提督和春、巡抚福济、总兵官音德布、下部议处。　　

○上以祭社稷坛。自是日始。斋戒三日。　　

○丙子。孝淑睿皇后忌辰。遣官祭昌陵。　　

○谕军机大臣等、张亮基奏、渡口接运官盐。派员监运一摺。官盐运销。关系国课民食。自应亟筹妥办。惟当此防河吃紧之际。若稽查稍有不力。必致奸匪溷迹其闲。现在独流溃窜余匪。仍踞束城村一带。而皖楚贼势方张。尤不可不豫筹防堵。张亮基请于曹州属之董家口、设小船十只。每日接运官盐。南北两岸人夫。均不准过岸。并责成委员李天锡监运。即照所议。妥为赶办。但不准拘定四十日之限。总以迅速运竣为要。傥不肖员弁。不能实力稽查。甚至胥吏营私。潜行卖放。务即随时密查严办。其寻常贩运煤米船只。仍著一概收集。毋令奸匪乘闲偷渡。王履谦巡河是其专责。长臻职司总河。英桂张亮基身任地方。均属责无旁贷。著懔遵节次所奉谕旨。督饬各该委员、及地方文武营汛、认真巡缉。不准稍涉疏虞。傥再有贼踪阑入情事。国法具在。岂能幸逃。将此由五百里各谕令知之。　　

○丁丑。祭先师孔子。遣大学士裕诚行礼。　　

○以举行仲春经筵。遣官告祭奉先殿。　　

○上诣传心殿行礼。御文华殿经筵。直讲官文庆、贾桢、进讲中庸。诚者、天之道也。讲毕。上宣御论曰。道之大原出于天。自古圣人、保合太和。参赞化育。未有不本于至诚一□尢无妄。与天合德者也。中庸为言诚之书。君子诚之为贵。立极于道。而求端于天。天者、造化之枢纽。品汇之根柢。试观雨露者天之恩。雷霆者天之威。日月者天之文明。星辰者天之经纬。四时寒暑者天之运行。以至刚柔愚智、以人治人者、天之赋畀。飞潜动植、因物付物者、天之化醇。莫非无私之覆。即莫非一□尢妄之诚。是故无声无臭者、天也。不偏不倚者、天之诚也。曰明曰旦者、天也。成始成终者、天之诚也。巍巍荡荡。得一以清。不言而信。无为而成。所福者善。所瘅者恶。所助者顺。所殛者逆。无将迎。无意必。大中正至。纯任自然。此谓诚者天之道也。惟天牖民。惟圣宪天。不勉而中。不思而得。从容中道。非天下之至诚。其孰能与于斯。直讲官阿灵阿、朱凤标、进讲易经。自强不息。讲毕。上宣御论曰。从来天之体至刚。天之命不已。人受生于天。莫不禀是以为德焉。自人不能纯乎天。于是德之至刚者失其刚。德之不已者有时已。苟欲天体常立。天命常行。则非法天不可。此其理、于大易乾象见之。夫人之不能自强者。由于赋质之偏。成于积习之误。性既安于委靡。则变化之功无所施。情复中于宴安。则惕厉之心无由入。虽或奋勉于一时。终至怠荒于末路。必也、志足以帅气。使刚大之气、浩然而常伸。理足以胜私。使纯一之理、粹然而不杂。夫而后天体天命之赋于我者。自然流行而不息矣。然而人情多肆。肆则易弛。主之以敬。斯精神足以检摄乎内外。庄敬所以日强也。人心易虚。虚则有闲。存之以诚。斯志力足以贯彻乎始终。至诚所以无息也。伊古以来。尧之钦明。舜之允恭。禹之祗台。汤之圣敬。以及文武之缉熙执竞。性反虽殊。而其尽人合天之诣则无异。此君子所以重法天也。礼成。上幸文渊阁。赐讲官、及听讲诸臣茶。复赐宴于本仁殿。　　

○谕军机大臣等、易棠奏、番族饰词投诚。西甯办事大臣姑允所请。以致番族效尤偷渡。现在设法招抚一摺。蒙古番族游牧、各有界限。历年以来。野番潜住河北。屡滋事端。早应逐令回巢。以安边圉。乃该办事大臣吴必淳、辄听偷渡河北之拉安族番饰词投诚。藉护送堪布之名。欲在河北住坐。且有不准投诚。照旧为匪之语。情词桀骜。显系有挟而求。吴必淳毫无定见。辄允所请。实属谬妄糊涂。该督现已移咨吴必淳、饬令驻防副将、及青海两翼盟长等、将偷渡河北番族。相机逐令回巢。自应如此办理。至吴必淳所称、非稍须兵力。不足以杜边衅等语。现在该番族、并未滋事。何得率请用兵。著易棠即饬令该厅营、督率千百户、将偷渡之都受族等番子、招集回巢。并晓谕各番。绝其妄念。仍饬令驻防副将、及该盟长等、设法驱逐。务使消患未萌。毋任别生枝节。将此由五百里谕知易棠、并谕吴必淳知之。　　

○予安徽庐州殉难布政使刘裕鉁、祭葬世职。谥勤壮。知县张文斌、祭葬世职。　　

○戊寅。祭大社大稷。上亲诣行礼。　　

○诣寿康宫、问皇贵太妃安。　　

