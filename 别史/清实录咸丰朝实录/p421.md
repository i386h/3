<!-- { "loadSidebar": true } -->
○谕军机大臣等、有人奏、地方官贪酷殃民、废弛公务、请严行查办一摺。据称、顺天府所属通州知州蒋大镛、设立非刑。酷虐良民。有香河县书吏殷姓、在州被押。非刑毙命。又妄拏卖鱼之吴九、滥用非刑。偪认偷米骂官、拟军收禁。又有双埠头地方周姓家、夤夜被劫。该州勒令事主改劫为窃。匿不通详。至今犯无弋获。该处北四庄河工决口。该州惮于修防。且私立班馆。押集多人。以致被押者纷纷毙命。复与本地绅士李右文等句串。苛派捐输。李右文等、早经部选知县。并不赴任。辄敢在籍逗遛。以团练为名。苛敛肥己等语。地方官任性妄为。句通绅士。渔利殃民。若不从严参办。何以肃吏治而安善良。著贾桢等、按照所参各情节。确切查明。据实参奏。毋稍徇隐。原摺著钞给阅看。将此谕令知之。寻奏、遵查香河县书吏殷溎、因案受贿。经东路同知何兰馨、责打手心。旋即因病身故。吴九惯窃漕粮。肆骂验米大臣文彩。经何兰馨照凶恶棍徒例问拟。周姓被劫。并无改窃情事。亦系何兰馨兼摄任内之案。均与蒋大镛无涉。河工业已赶办完竣。尚非惮于修防。亦无私设班馆名目。李右文等、系前兼尹翁心存等奏留。报闻。　　

○又谕、前闻广东土匪。攻破东莞等县。直扑省城。已谕令叶名琛等、攻复县城。严拏土匪矣。本日有人奏、五月间、广州匪首何老六、袁玉山、聚众二万。攻扑东莞县属之石龙镇。县丞卜兆鳌、游击李鸣琛、均已躲匿。知县江肇恩、弹压受伤。逃至省垣。都司莫姓、御贼被戕。该处快蟹船巡丁。半系三合会匪。因江肇恩急索陋规。致巡丁怀恨起衅。离省三十里之佛山镇。已被该匪摉括烧毁。掠及南海顺德各村庄。并有窥伺顺德之意。兼恐各处会匪土匪。互相句结。更难扑灭。著叶名琛、柏贵、迅速查明该县激变根由。从严参办。一面设法摉捕匪首。并饬各属认真办理团练。毋致有名无实。原摺著钞给阅看。将此由六百里谕令知之。　　

○又谕、有人奏、帮办粮台之候补道、卑鄙贪污、劣迹多端、请饬查办等语。据称、连镇帮办粮台直隶候补道黄德坊、在涿州钻谋留营差遣。嗣在军营捐输银一万余两。其所捐之项。系直隶主簿胡彬、承修道路。在粮台领银三百两。该员捏报伊捐输用银二千余两。又匠役花上林、制造地雷。卖给该员、每尊价银二十两。捏报每尊用银二百五十两。计四十尊。用银一万两。又本年甯津等州县上忙钱粮。均系批解现钱。该员暗行抵换。作为原解二成钞票。并采买小钱交局搀和。又添造帐房、捏销钱文。又河堤漫口。粮台地方、并无水患。该员雇觅大船三十余只。为水营粮台。任意开销。并在船狎优。采买私硝私磺。招集私党赵岩等、在粮台差委。通同作弊。以致总办通永道海瑛、恐受其累。避匿大营。该员愈得把持侵蚀。复与游击张秉铎、率领回匪多名。各处砍伐树株。运营栽桩。捏称张秉铎采买报效。又伐邢姓大树。为经文岱帐前搭盖天棚。宽至数亩等语。该员骩法营私。劣迹昭彰。若不严行查参。何以惩贪污而重军饷。著僧格林沁、按照片内所参各情。提集应讯人证。确切查明。从严惩办。原片著钞给阅看。该大臣、前此奏报逆匪被围。穷蹙已极。且粮食将尽。时虞突围窜扰。现在情形如何。贼匪有无扑窜。已逾数日。未据奏报。实深悬系。近因胜保不能迅灭丑类。降旨革职。责令督兵自效。僧格林沁、务当激励将士兵勇。迅图埽荡妖氛。肃清畿辅。以慰廑念。将此由四百里谕令知之。　　

○又谕、胜保剿办逆匪。屡著战功。此次窜踞高唐之匪。数仅千余。该大臣统带重兵。围攻四月之久。蕞尔孤城。竟不能克期收复。叠经严旨饬催。并随时指授机宜。不啻至再至三。乃昨阅所奏各情。仍不过添筑营垒。施放大炮。于攻剿事宜。竟毫无把握。劳师糜饷。日久无功。该大臣中夜自思。能无自愧。朕闻逆匪初踞高唐。胜保在城北十五里外劄营。逗遛数日。致逆匪得以从容布置。复藉口制造攻具。日事耽延。所带兵勇、既漫无钤制。而所释山东监犯。竟有脱逃、及投入贼营情事。大营时有奸细、探听号令。逆贼每假充官兵滋扰。知州黄良楷、带勇登城。胜保营中、忽炮声大震。致贼惊觉。执毙上城之勇。后遂无敢登城者。又闻胜保接见文武。慢不为礼。与共事诸臣。不能协和。惟善禄善伺喜怒。为胜保所袒护。张起鹓、夤缘拜为师生。侍卫蕴秀、编修杨翰、修补知府马文锋、知县韩瑞东、声名平常。皆所信任。南河候补知府尹绍烈、并未随同追贼。胜保竟以道员蒙混请奖。营中兵勇。漫无约束。甚至出外淫掠。诬指棉花张家庄为贼庄。焚烧一空。所差官弁兵勇。需索供亿。日不暇给。粮饷、军装、车马、兵勇任意扣留。官民交困。种种款迹。未必无因。朕亦不难从严查办。惟当此剿贼吃紧之时。该大臣果能迅奏肤功。尽歼丑类。朕不惟不过事苛求。兼可重加懋赏。傥该大臣志气骄盈。以致军无纪律。扪心自问。当得何罪。该大臣其痛自省愆。迅图殄寇。如敢仍前玩泄。朕惟有执法从事。懔之。将此由六百里谕令知之。　　

○又谕、给事中毛鸿宾奏、现办防堵情形一摺。并片陈劝谕捐输。及借款归款等语。山东省、自上年办理防务以来。其历城县四乡、及长清、齐河、两县要隘地方。节经该绅士毛鸿宾等、举行联庄、纠约团壮。藉助声威。并先后雇觅民勇。约一千余人。在大清河东岸。及齐河县城西。分设营盘三处。并于历城等三县交界之数百村庄。分期会哨崇恩前次由省城出勘东路防堵情形。亦称沿途一带。或扼河立营。或穵濠设堑。庄团俱极联络。现在高唐逆匪。攻围四月有余。我兵炮台、愈形偪近。难保不铤而走险。所有大清河一带各要隘。为省垣门户。著崇恩、仍饬绅团、勤加训练。择要扼守。毋稍松懈。至绅团借用藩运两库银两。共计一万六千两。本由捐局项下归还。据奏此时防堵正值吃紧。勇众口粮、未能遽议裁减。三营及防卡各项。每月需银二千八百两。仍须两库暂行接济。统俟劝捐归款等语。当此防务紧要。固不能不先筹借领。而经费支绌。尤当严汰虚糜。著崇恩、督饬藩运各司、并该绅士等、撙节经费。竭立劝捐。俾库款不致虚悬。于防务亦无窒碍。方为两全之策。原摺片著钞给阅看。将此由四百里谕令知之。　　

○又谕、有人奏、陈棠与捻匪往来。已革总兵柏山、奉委剿匪。并未开仗。光州直隶州知州赵登畯、都司杨鼎金、藉词逃避。罗山县知县雷元昭、与捻首赵廷群换帖。并借团练为名、敛财入己等语。该省捻匪横行。地方文武。果能实力兜拏。何至胁聚党与、至十余万之多。英桂身任巡抚。戢暴安良。是其专责。若如所奏、地方不肖州县。胆敢与捻匪交通。任其肆扰。吏治废弛至此。实堪痛恨。著英桂按照所参各情。一并根究。务得确情。按律惩办。毋得稍有徇隐。致干重咎。并据奏称、署固始县知县蒯贺荪、剿匪出色。署商城县知县秦茂林、屡保危城。甚有胆略。署罗山县知县郑元善、获匪甚多。署太康县知县祝垲、剿捕得力。息县外委海进忠、熟于剿贼。候补都司马春华、缉匪认真。六品军功张亮齐、人甚骁勇。均著英桂、随时察看。酌量委用。原摺著钞给阅看。将此由五百里谕令知之。寻奏、豫省捻匪、叠次剿捕。地方较前静谧。柏山、畏葸巧饰。赵登畯、办事竭蹶。陈棠、听役庇匪。杨鼎金、始勤终怠。已先后参劾撤任。雷元昭、尚在提讯。祝垲、蒯贺荪、郑元善、已拟保奏。海进忠、剿匪奋勇。马春华、颇著勤能。当随时察看委用。惟秦茂林到任未久。并无屡保危城之事。张亮齐、查无其人。报闻。　　

○癸卯。谕内阁、前因大钱行使壅滞。谕令庆惠、文瑞、仿照户工两局章程。分成配铸制钱。以便民用。兹据奏称、制钱一项。因铜斤短绌。仅能专用铅铸等语。现在户工两局。于按成铸造大钱以外。加铸铅质制钱。与各项大钱、相辅而行。已足以资周转。庆惠等、因铜斤不敷。未能添铸制钱。自系实情。其铅钱一项。既有户工两局鼓铸。毋庸另行铸造。所有庆惠等、现设钱局。著即停止。并将以前捐输铜斤、及铸钱数目。一并移交户部。该部于宝泉局、或议添炉。或议加卯。及工匠人等、分别去留。酌量办理。嗣后捐输铜斤。亦交该部收捐。以归画一。至庆惠等、设局以来。承办各员。著有微劳。著择其尤为出力者、与捐铜人员。一并核实请奖。毋许冒滥。　　

○又谕、僧格林沁等奏、逆匪突围扑扰、官兵续获胜仗一摺。连镇逆匪、被我兵围攻。叠次出巢扑扰。本月初二日夜间。分四面放枪冲突。因官兵严整以待。随即退回。至初三日夜间。复分四面来扑。并有大股贼匪。乘坐大船木筏。蜂拥驶奔水口。经散秩大臣穆辂、护军统领珠勒亨等、督兵开放枪炮。连环轰击。并抛掷喷筒火弹。将该逆船只击沈烧毁。毙贼无数。并将伪总制廖姓轰毙。夺获攩牌、竹盔、刀矛、火药、炮子等无算。逆贼困守连镇。叠被惩创。穷蹙已极。著僧格林沁等、督率官兵。迅速进攻。无任久稽显戮。穆辂此次击贼。尚属出力。著赏还顶带。仍带革职留任处分。　　

