<!-- { "loadSidebar": true } -->
○谕军机大臣等、寄谕钦差大臣胜保、据给事中吴廷溥奏、扼险拒贼、防剿兼施一摺。所有山西毗连直隶各隘口。节次谕令讷尔经额、严密防守。贼踪飘忽靡定。亟应并力兜剿。尤须侦探确切。贼由何路窜逸。及盘踞何处。四面堵截。庶可一鼓歼捦。不致乘虚窜入直隶境内。否则兵分力单。又恐堕贼诡计。该大臣务即密速调度。总以通筹全局。勿误机宜为要。该给事中原摺著钞给阅看。将此由六百里谕令知之。　　

○又谕、给事中吴廷溥奏、扼险拒贼一摺。据该给事中胪陈山西直隶险要处所。颇为详晰。惟路径纷歧。逐处分守。兵力转形单弱。著讷尔经额、查照摺内所陈。酌量缓急。除择要严防外。即饬带兵各员。确探贼踪。先扼要隘。尤须迎头前进。于各要口内。据险截击。自不难悉数歼除。若畏葸迁延。听贼窜出要隘。再图邀截。不又滋蔓难图耶。又称盐商巡役。藉查盐为名。栽赃讹诈。甚至夤夜聚夥强窃。白昼拦车劫掠。总由雇募游匪。漫无稽查所致。现当贼匪窜扰之时。难保无匪徒潜伏句结。已谕令文谦、认真查办。仍著该督、一体饬属严密巡查。无令奸匪潜踪。原摺并片二件、均著钞给阅看。将此由六百里谕令知之。　　

○又谕、给事中吴廷溥奏、遵化州城垛边、及城楼库内、存有前明所铸数百斤大炮甚多。请派员密带铁匠。前往该州。会同地方官。逐一查看等语。著庆锡就近派员查看。共存炮位若干。炮身轻重若何。是否尚堪适用。即行详晰具奏。将此谕令知之。　　

○又谕、据给事中吴廷溥奏、近来各盐商、多招集无业回民。不将姓名报司送部。以致巡役人等。借查盐为名。讹诈强窃。并有白昼劫掠之事等语。现在贼匪窜扰晋境。与直隶壤地毗连。天津系商贾辐辏。五方杂处之所。难保无匪徒潜伏其间。暗为句结。著文谦遵照定例。将盐务各巡役姓名。查明造册送部。傥有匪徒奸细。窜名溷迹。即行严拏惩办。并饬各盐商、详慎雇募。不得以无业游民充数。以清盗薮而饬鹾纲。原片著钞给阅看。将此传谕知之。　　

○户部议覆钦差大臣湖北提督向荣等奏、请将江苏各属捐项典本。提充军饷。并漕米折银转运章程。拟准将苏松各属捐项及典本。催提动用。江北各款。除场灶一项。由部另行拨用外。其各州县收捐银钱。存典本息。均准划分一半。解充金陵镇江兵饷。仍留一半。为江北各路粮台待支之用。其徵存漕米。请将道途稍远各州县。每石变价折银一两核算。以昭画一。惟正供之外。仍有耗米。及应徵漕项米银各款。仍应划出另算。责令各州县按数徵解。备充军饷。以免牵混。至所称各捐局。均宜仿照筹饷例减二成收捐。应如所奏办理。从之。　　

○以顺承郡王春山、署正白旗领侍卫内大臣。　　

○以广西左江镇总兵官色克精阿、留署贵州镇远镇总兵官。　　

○辛丑。上奉皇贵太妃幸静怡轩、侍午膳。　　

○谕内阁、彭蕴章、基溥奏、江西监生罗万象、呈称直隶迁安县属之桑园山。矿苗甚旺。前经呈报、未准开采等语。著派柏葰、会同马兰镇总兵庆锡、随带内务府郎中明新、前往迁安县。详细查看。据实具奏。监生罗万象、著一并带往。　　

○又谕、内阁侍读学士德奎奏、保举降调副指挥、留城效力等语。前任中城副指挥朱森、现经部议降一级调用。并有交刑部查讯之件。尚未定案具奏。德奎辄以该员平素缉捕勤奋。请免开缺。违例妄陈。实属冒昧。似此奉旨降调、尚未定案之员。任意渎奏。尚复成何政体。德奎著传旨申饬。原摺掷还。　　

○谕军机大臣等、据桂明奏、陕省黄河西岸船只。均已撤尽。惟山西省黄河东岸、暨汾河一带。尚有船只停泊等语。晋陕接壤地方。全恃黄河为天险。其汾州府属之汾阿。上至太原。下达绛州。亦通黄河。贼匪飘忽靡常。傥被剿穷蹙。难保不抢船偷渡。非西窜陕西。即南窜豫省。势将更滋蔓延。所关非细。著胜保、郭梦龄、迅速派委得力员弁。协同地方官。饬将黄河东岸。及汾河一带船只。全行撤净。以杜贼匪逃窜之路。并著随时与舒兴阿、桂明、知会。如有匪徒偷渡。即设法两岸夹击。昨据托明阿奏、贼窜屯留。数止千余。其大股现在何处。是否全趋屯留一带。抑系分股旁窜。各路要隘。据该大臣及郭梦龄奏、业已派拨防守。惟须得力将弁管带。方免贻误。乌勒欣泰、防守关子岭。是否可靠。仍著胜保察看。如不得力。即另派员管带。其余要隘派守各员。并地方情形缓急。兵力强弱。均须斟酌调度。毋稍大意。托明阿、脑受枪伤。实深系念。是否渐就痊愈。恩华、及蕴秀、所带之兵。曾否赶到。此股贼匪。必须于晋境山内。设法四面兜围。克期殄灭。勿令窜出山口。滋扰直境。将此由六百里各谕令知之。　　

○又谕、张芾奏、逆匪攻陷饶州府城、扰及乐平县、并土匪围扑吉安府城各摺片。现在江西省城。尚未解围。省外郡县。叠遭扰害。分兵既恐力单。筹饷又虞不继。朕心实深悬系。著张芾严饬地方文武。督率绅民兵勇等。同心戮力。共图保卫。总兵阿隆阿、赶到吉安。相机进剿。湖南候补道夏廷樾、亦已赴援。著即饬该镇道、合力攻剿。及早歼除。饶州、乐平、均著分派兵勇。迅往剿办。其泰和、万安等处土匪。并著一体防剿。毋致滋蔓。又另片奏、请截留军饷、并饬筹款拨解等语。已饬户部筹议。当此需饷孔亟之时。支绌情形。该抚既已深悉。若专恃部拨。傥指款一时未能即到。岂可坐误事机。设局劝捐。激励士民。势不能不藉资群力。或酌量行用钞票。银钱并用。虚实相权。亦可有济。所属地方。除被扰各属。其余州县。应行徵解各款。仍须设法赶紧催解。以济军储。据称尽徵尽解。地丁正款。从来无此办法。即盐课关税。亦不能开此弊窦也。其粤海关、解赴江南大营银十五万两。准其暂行截留备用。各省粮台。均系紧要军需。该抚为一省计。朕为天下计。能不统筹全局耶。至前调广东兵二千名。是否前来、与赣州文武、会合截剿。饶州府贼匪。现在如何剿办。均著随时奏报。将此由六百里谕知张芾、并谕陈孚恩、江忠源知之。　　

○陕西提督桂明奏、贼偪陕境。沿河船只。均已撤尽。得旨。紧急军务。不可不加倍从严。所拟极是。　　

○钦差大臣都统衔琦善等奏、扬州贼匪思窜。堵剿获胜。得旨。东路欲窜。早在意中。琦善断不能辞责。缓缓待之。俾贼尽出。以收复入奏。是何肺腑。岂不能力陷坚城。尽歼丑类。即使稍有余波。汝等功过尚足相抵。自赛尚阿一误之后。再误者琦善也。琦善老而无志。若再不知愧奋。朕必用从前赐赛尚阿之遏必隆刀。将汝正法。　　

○江西巡抚张芾奏、连日战守情形。并赶造船筏。得旨。览奏战守各情。皆系小胜。未致大损军威。惟盼南昌围解。江路肃清。则金陵大股逆匪。自易埽除也。　　

○兼署闽浙总督福州将军有凤奏、台湾凤山县城收复。现在筹办情形。得旨。览奏各情均悉。台地军饷。甚属紧要。既能设法通融妥办甚好。捐数较多者。速行奏请恩施。　　

○以攻剿安徽巢县、及太平岭贼匪出力。予勇目沈文锽等、升补有差。　　

○以江西泰和、万安、二县被贼窜扰。革署知县郭椿龄、王家棣职。暂留任。　　

○以江西饶州府城被贼窜陷。革知府胡正仁职。仍留任。　　

○以江西吉安府剿贼不力。革守备岳殿卿职。并逮问。　　

○赠江西阵亡知府王本梧、道衔。予祭葬世职。建立专祠。并予照磨谢时霖。祭葬世职。入祠附祀。　　

○予江西阵亡知县沈衍庆、李仁元、祭葬世职。建祠致祀。并予李仁元、任所建立专祠。伊父李予墀、母陈氏等、附祀。　　

○予江西高安县殉节署知县胡光辅、祭葬世职。　　

○壬寅。谕军机大臣等、据恩华、郭梦龄奏报、贼匪于二十三日攻陷潞城。全数奔窜黎城。欲由该处出口。径扑河南等语。黎城与河南武安、直隶邢台、皆属接界。托明阿、西淩阿、明庆、蕴秀等、据称带兵紧追。何以未能堵截。致贼旁窜。此时该大臣、是否仍在平遥。抑系督兵进剿。未据奏报。实深悬系。据恩华奏、行抵襄垣。拟由固关径入直隶。迎头截击。是否不致纡回迟误。著胜保迅即统筹全局。应如何扼要堵击。不令窜入直境。并合力夹击之处。相机调度办理。贼情诡诈。势甚剽疾。胜保等统兵遏其北窜太原之路。安知贼匪不避实袭虚。横出山口。由豫境扰及直隶境内。著该大臣随时飞咨讷尔经额、并严饬派守隘口官兵。认真堵截。无稍大意。将此由六百里加紧谕令知之。　　

○又谕、盛桂奏、豫筹防堵一摺。据称张家口、额设满洲蒙古驻防骑操兵六百八十名。连闲散等统计不过千余名。协标绿营兵、调赴直隶防堵。仅賸百余名。宣化镇属各营兵丁。所賸亦属无多。请将所调直隶宣化镇各协营官兵撤回归汛等语。现在逆匪纷窜山西东北界。距张家口宣化府仅二百余里。该处兵力单弱。自应亟筹添调。以资堵剿。著讷尔经额、体察现在情形。或将所调宣化镇营官兵。速行撤回本汛。扼要驻守。抑或另行酌量调拨。该督务当权衡缓急。妥速筹办。毋稍迟误。将此由六百里谕令知之。　　

○又谕、舒兴阿奏、续派官兵赴晋协剿、并拨兵驻守闻喜、该督现拟驰往蒲州、就近堵剿等语。昨据托明阿奏、贼匪窜入长子县境。数止千余。其大股现在屯聚何处。尚未据胜保奏到。惟逆匪由洪洞分窜。难保不由黄河西扰蒲州。陕省防范。不可不严。该督带兵前进。既可迎剿分窜之贼。又可扼守陕省门户。所有山西沿途地方官员。如有延玩误差者。著即据实严参惩办。并著随时知会胜保、郭梦龄、务当声息相通。合力夹击。迅殄逆氛。实深殷盼。昨据鸿胪寺少卿倪杰奏、贼扰平阳、宜防守陕西等语。军务情形。旦夕不同。现在该督业经分兵严密堵剿。所有倪杰原摺。仍著钞给阅看。将此由六百里谕令知之。　　

○陕甘总督舒兴阿奏、拨兵驻守闻喜、并亲往蒲州防剿。得旨。卿既赴晋协剿。即系护陕省前路。总以相机兼顾为要。又奏、沿途驮载缺乏。批。贻误地方官。著知照郭梦龄、即日查明参奏。　　

○署山西巡抚郭梦龄奏、贼窜潞城。文武不知下落。飞咨直隶、河南、拨兵堵击。得旨。该逆奔而不留。其势固穷。虽欲窜往河南。而太原前路防堵。犹属紧要。不可稍疏。潞城文武下落。著查明具奏。恒春指日抵晋。郭梦龄、仍应和衷筹画。以大局为要。若遇要件。不及相商。即径行驰奏。　　

