<!-- { "loadSidebar": true } -->
○谕军机大臣等、据常大淳奏、匪船仍在浙洋游驶、山东勇船被围、现在亲往督办一摺。览奏愤懑已极。据称山东守备黄富兴。带领勇船出洋。匪船由金塘洋面驶来。江南勇首方翔、前赴匪船晓谕。盗首布兴有、称与黄富兴、挟有深讎。欲行报复。是夜匪船十余只。连＜舟宗＞驶至。开炮向黄富兴船上轰打。兵船开炮攻击。匪船并未向兵船回炮。黄富兴船被匪围住。欲将该守备杀害。经布兴有力阻。并向方翔告知。投诚之意已决。断不将黄富兴杀害。现在石浦洋面。听候回示等语。该匪等果与黄富兴、挟有宿讎。何以不在江浙山东各督抚衙门、具呈申诉。乃敢占驾登州官船。窜回浙洋。肆行掳掠。索借水米。诡称投诚。已属居心叵测。复将黄富兴勇船。围住牵驶。不即放回。名为投诚。实则希图挟制。狡横情形。可恨之至。该处兵船。何以并不直前救护。所云匪船不向兵船回炮。是否藉词掩饰。抑系兵船坐视不救。致令黄富兴、力竭被掳。此等情形。必当严查惩办。提督善禄、何以一无调度。水师将领。平日并不训练。临事退缩不前。已可概见。昨将汤伦、池建功、周士法等惩处。令其戴罪自效。若诿云风色不顺。何以黄富兴勇船。尚能出洋。匪船南北游奕自如。独三镇兵船。逗遛南洋。未能追北。又安用此等懦怯将领为耶。前据裕瑞奏、飞咨郑高祥、统带兵船赴浙。此时计已可到。陈世忠计亦驰赴闽浙。听候该督调遣。叶常春所带之船。当先已到浙。常大淳现驻甯波。即与各该提镇。会商夹击。痛加剿洗。现在该匪等、如果将黄富兴送回。船炮呈缴。即著饬令镇将。押赴上海。交陆建瀛、察其情伪。酌量办理。傥稍有反覆。即当督饬水师。合力兜剿。断不可堕其奸计。设或兵力不敷。仍著江浙福建各督抚。迅筹添派。星驰赴援。并饬苏松太道、添募水勇船只助剿。务期尽歼丑类。以靖海疆。将此由四百里各谕令知之。　　

○命吐鲁番领队大臣特克慎、回京赏降调凉州副都统兴泰、二等侍卫、为吐鲁番领队大臣。以辽阳城守尉绵洵、为凉州副都统。　　

○戊辰。上诣大高殿行礼。　　

○己巳。户部奏、江西省上届豁免案内、行查各款。迟至四载有余。始行造报。仍未覆奏。实属任意稽迟。请饬将前项民欠各款。迅即覆奏办理。以昭慎重。得旨。著行文该抚、迅速覆奏。如再延玩。尔部即行严参。　　

○命通政使司通政使赫特贺、大理寺卿龚文龄、前往杨村。查验续增官剥船只。　　

○庚午。上诣寿康宫、问皇贵太妃安。　　

○谕内阁、邹鸣鹤奏、遵旨将革职拏问之署参将、审明定拟一摺。广西署郁林营参将事、桂林营游击吉祥、身任专城武职大员。当贼匪围攻之际。辄因偶尔患病。遂不上城巡防。亦未出城夹击。实属玩视军务。吉祥著发往军台。效力赎罪。以示惩儆。　　

○又谕、邹鸣鹤奏、遵旨将革职拏问各员、严审定拟一摺。广西已革知县王烈、已革知府顾元凯、于审办冯云山一案。虽未有意宽纵。惟于习教结盟重情。事前既毫无觉察。迨经被控到案。又不严查究办。实属玩视要案。仅予革职。未足蔽辜。王烈、顾元凯、均著照议。从重发往军台效力赎罪。已革巡检王基、讯无得贿释放情事。惟于该匪未经被控以前。疏于查拏。咎亦难辞。业经革职。著毋庸议。另片奏、顾元凯于革职奉旨留营后。现尚选派壮勇。购线捕贼。著准其暂缓遣戍。仍遵前旨、留于广西军营效力。　　

○命江南寿春镇总兵官德胜、来京。调浙江衢州镇总兵官恩长、为江南寿春镇总兵官。以二等侍卫富勒兴阿、为浙江衢州镇总兵官。　　

○赏顺天等省乡试年老诸生张霄翀等、一百二十六人、举人副榜有差。　　

○辛未。谕内阁、现在南河丰北业已开工。灾民赴工力作。糊口有资。惟念时届隆冬。嗷鸿遍野。以工代赈。祇能惠及壮丁。其老弱妇女。尤应加意抚恤。朕眷念灾区。时廑宵旰。昨据陆建瀛奏、丰沛铜砀等县。办理赈务。民情尚属安帖。其附近之邳州一带。因微山湖水漫淹。该处绅民。亦经捐赀助赈。灾黎不致失所。但恐穷乡僻壤。未能周遍。该督抚等、仍当妥为筹画。或分设粥厂。或酌放钱文。因地制宜。毋稍遗漏。至明春青黄不接之时。亦应及早设法。勿致临时周章。傥地方官办理不善。或有侵渔克扣等弊。即行查明严参。其山东被灾处所。亦著遵照叠次谕旨。实力奉行。该督抚等、其各勤恤民隐。俾实惠均沾。以慰朕念。　　

○又谕、赛尚阿等奏、请饬催军饷一摺。前因广西军需紧要。特发内库帑银一百万两。并饬部筹拨、广东山西河南两淮地丁盐课各项银一百万两。迅解大营备用。现在各该省、谅已赶紧提款。委员驰解。其未经起解之款。务须遵照指拨数目。无论何款。先行拨解。统限于年内解到。并著沿途各督抚、饬属于饷银过境时。小心护送。并迅速催趱前进。毋稍迟延贻误。　　

○谕军机大臣等、寄谕两江总督陆建瀛等、据周天爵奏、遵查丰工情形一摺。朕详加披阅。自系实在情形。此次丰北工程。正值国帑支绌之时。拨解银两。即一时未能到齐。该督等自应酌量缓急。设法通融。不妨权宜办理。其银票一节。应如何抵用之处。亦可变通筹画。不必拘执。总期有济实用。无误要工。现在购料兴筑。大局已定。正当乘时赶办。克期蒇功。若迟至桃汛将临。则春水方生。更难措手。该督等、既知引咎自责。即当通筹全局。为朕分忧。若徒藉口于帑项不齐。以致贻误。则前愆未赎。后患复滋。误国殃民。又将谁诿耶。至周天爵、所称抚恤饥民。本日已明降谕旨。该督等、务当遵旨妥为筹画。无令匪徒溷迹。滋生事端。又据片奏、改钱赈为粥赈。酌截南漕。以作赈需等语。著该督等、一并体察情形。妥筹具奏。周天爵摺片三件。均著钞给阅看。将此谕令知之。寻奏、粥赈多有搀和。转易滋病。不如散给钱文。现捐赈款。拟分六次散放。计至明年三月为止。似可无须截漕。报闻。　　

○又谕、前据常大淳奏、布兴有等匪船。现将山东勇船围住等情。当谕令江南闽浙各督抚提镇等。迅速会剿。并因该匪曾有投诚之禀。如果将黄富兴送回。船炮亦均呈缴。即著押赴上海。交陆建瀛酌办。昨据陆建瀛奏称、现接常大淳来咨。已添雇勇船。前往接应。如该匪畏罪缴船。即由常大淳、就近查办。毋庸押回上海等语。除盗以剿捕为先。闲有盗势穷蹙。悔罪投诚。因而准其自首者。亦未始非相机设计。权宜办理之法。此案前据陆建瀛奏、守备周鳌、带勇追匪。该匪遣小船迎降。并据布兴有呈递禀帖。恳请缴还印信船炮。该督即飞饬叶常春、迅赴该岛、将该匪及呈缴等件。押回上海。听候查办。朕以匪徒诡诈多端。总当察其情伪。仍一面饬催闽浙等省师船。迅速会剿。惟该匪投诚之说。本由江南镇弁。据情禀报。兹陆建瀛、又以匪船本在浙洋。应由浙江查办。恐办理两歧。盗匪或乘闲远扬。转难措手。陆建瀛、向于海疆操纵事机。颇有决断。此事岂可稍分畛域。著即与常大淳、密商合办。仍严饬师船。并力追剿。傥该匪等、穷蹙投诚。即可将计就计。令将船炮缴出。并将黄富兴送还。再行奏明核办。该督现在徐州。傥因上海、鞭长莫及。届期、即派明干大员。前往查办。断不可稍存推诿。致误事机。再前经谕令该督抚筹议海运。未据奏到。著陆建瀛、杨文定、常大淳等、察看情形。迅速妥议具奏。毋再迟延。将此各谕令知之。　　

○钦差大臣大学士赛尚阿等奏、永安尚未克复。现督全军、严密兜围。得旨。一鼓作气。埽数歼捦。岂容再耽时日。然断断不可孟浪。致再有挫折。更属难图。卿试思非朕命之钦差大臣乎。千里之外。卿自制之。用法贵严贵当。勿得一味姑容。徒博宽厚之名。则大失朕望矣。　　

○以宗人府右宗人奕缙、为镶黄旗蒙古都统。　　

○调正红旗汉军副都统禧恩、为镶红旗满洲副都统。以上驷院卿托云保、为正红旗汉军副都统。兼管御枪处事。　　

○以宗人府宗人绵勋、管火器营事。　　

○予故前任镶黄旗蒙古都统巴清德、祭葬。谥果毅。赏银三百两治丧。　　

○壬申。谕军机大臣等、卓秉恬等奏、会审甘肃番案、现讯各员、及通事等供词、与原奏两歧。请旨饬查一摺。此案前经降旨。饬令舒兴阿、督同藩臬两司。提讯监禁之番犯。并查讯书绅、及富克津太等、取具供词具奏。兹据大学士、军机大臣、会同刑部。连日提讯、司道知府州县各员、及通事人等供词。多与原奏不符。著舒兴阿、仍督同藩司黄宗汉、署臬司易棠、按照摺内所指各情。应讯者提传确讯。应查者详细访查。一并据实具奏。卓秉恬等摺一件。著钞给阅看。将此谕令知之。　　

○癸酉。上诣寿康宫、问皇贵太妃安。　　

○谕内阁、陈世忠奏、交卸总兵即务、启程赴闽一摺。广艇盗匪。现在浙洋游驶。福建提督郑高祥、已带兵船赴浙。江苏兵勇各船亦在浙洋会剿。陈世忠抵闽后。著季芝昌。酌派游巡师船。委令管带出洋。随同郑高祥、并会同江浙舟师。合力追捕。随时相机办理。另片奏、应否借用印信等语。前饬该总兵赴闽。交闽浙总督差委。自应听候调遣。并非专责统带。所请暂刻统带戳记之处。著毋庸议。　　

○谕军机大臣等、寄谕闽浙总督季芝昌、前有旨令陈世忠迅赴福建。交该督差委。责成追捕山东洋面窜回盗匪。兹据陈世忠奏、交卸启程日期。已明降谕旨。著季芝昌、酌派师船。令其管带矣。现在盗匪在浙洋游驶。山东勇船被围。已据裕瑞、飞咨郑高祥、赴浙督剿。陈世忠抵闽后。或令随同该提督剿捕。或令自领一队。著该督详加查访。陈世忠、平日为人。是否奋勇。于海洋剿匪事宜。能否言行相符。确有把握。不至贻误。一并据实具奏。将此谕令知之。寻奏、陈世忠人极爽直。询以营务洋政。亦甚明悉。报闻。　　

○又谕、前据琦善、奏陈番夷、及内地实在情形。将分别查询各事宜、开单呈览。曾降旨、令其酌定章程具奏。琦善旋即卸任。未及议奏。舒兴阿现已补授陕甘总督。正当筹画经久之计。著即查看地方情形。应如何酌量变通办理。使奸匪无从句串。番贼知所惩儆。不至更生枝节。妥议章程具奏。琦善原摺单三件。一并钞给阅看。将此谕令知之。　　

