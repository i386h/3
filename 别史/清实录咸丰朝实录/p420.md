<!-- { "loadSidebar": true } -->
○谕内阁、陈启迈奏、请将防剿不力之已革参将、并候补知府、分别惩办等语。已革江西饶州营参将德保、前经张芾奏参发遣。复请暂留效力。兹经陈启迈、调派该革员、带勇前赴武甯。会同临川县知县马永炽、驰至横路地方堵御。途遇贼匪。马永炽、首先迎击。力战受伤。该革员、不能竭力援救。实属怯懦无能。候补知府元善、带领水勇数百名。赴都昌、湖口、等处击贼。未能设法堵遏。致贼船驶入吴城掳掠。虽因兵单。究属防御不力。德保、著即发往军台效力赎罪。不准逗遛。元善、著摘去顶带。以示惩儆。　　

○谕军机大臣等、陈金绶、雷以諴奏、浦口防剿情形一摺。逆匪图占浦口洲地。建筑水营。业经叠次谕令陈金绶等、设法剿除。即陈金绶等、屡次奏报。亦称督饬武庆、会同李德麟等、水陆夹攻。何以此次武庆、与江浦、六合、两县。分带兵勇进剿。而李德麟犹以阻风为词。以致贼营筑就。如果李德麟于奉札后。即时上驶。该逆断无立足之地。何必专待吴全美、叶常春、师船回剿。始能杜其奸谋。今贼垒已成。李德麟既藉词推诿。不能不如所议。饬令吴全美、带船驶回。但此时江面攻剿。正在得手。太平甫经收复。芜湖万分吃重。吴全美师船折回后。上游太觉空虚。尤须严防皖楚贼＜舟宗＞、大帮回窜。著向荣、一面饬知吴全美、迅从上游、顺流夹击。一面妥筹太平芜湖一带、布置机宜。不可顾此失彼。徒令得力师船。往来行驶。转致两无裨益。至李德麟等、所带艇船。上年株泊焦山。几及一年。直至琦善严札催提。始开赴瓜州以上协剿。琦善一经出缺。又复玩泄耽延。屡催不进。专待借力于红单船只。试思红单船入江。原为肃清江面。节节进剿。并非为带艇各员、藏身自固地步。设吴全美、回剿得手。竟将贼营夺毁。李德麟、又将以协剿居功。此等狡猾之员。竟至不能驱策。陈金绶等、何软弱至此耶。洲地突涨江心。必须水师围剿。不能专恃陆路官兵。武庆、既屡次进攻。甚为奋勇。叶常春、赶紧回驶。亦合机宜。著再严饬李德麟、先就现有之船。克日前进。务将贼垒立时埽荡。若能迅速毁除。则吴全美、仍可专力上游。不至掣动大局。傥再有心延宕。即著陈金绶等、据实严参。不得稍存姑息。琦善所造多桨快船。现在当已竣工。此项船只。以之进攻洲地贼巢。较红单船尤为便捷。应作何布置之处。亦著迅速具奏。至江西应解金陵军饷。前据向荣奏称、自三月以后。迄未解到。曾经降旨饬催。本日陈启迈奏、因湖南需饷甚急。已将江南月饷四万两改解湖南。现在九江时有逆船。义甯等处、复被贼扰。本省用款甚钜。而司库存银。祇有万余。所陈亦系实情。已谕知该抚、续有收款。即行源源起解。仍著向荣、咨催叶名琛、柏贵、懔遵前旨。筹款解赴金陵、以资接济。将此由六百里加紧谕知向荣、陈金绶、雷以諴、并传谕武庆知之。　　

○又谕、陈启迈奏、击退贼船、调兵援救武甯一摺。前次由九江入湖下窜之贼。经赵如胜等、带兵驰抵吴城。立将逆船全数击退。其旁窜建昌贼匪。亦被官兵乡团、击败逃遁。近省一带。虽渐肃清。惟该逆乌合之众。一闻官兵进剿。遂即纷纷退窜。并未大受惩创。省垣重地。尤应刻刻严防。勿令贼踪复行阑入。其武甯大股。屡次扑扰。现既进攻失利。又有分股、潜窜义甯边境。陈启迈、所称派令吴锡光、带勇前往武甯会攻。并派千总杨锦斌等、带勇赴靖安、以堵为援。仍由省添拨官兵助剿。筹画尚是。但不知该员弁等、是否可靠。或须另派大员前往督剿。著随时酌度妥办。道员王训、所带之兵。即饬令仍驻义甯。实力筹剿。此时塔齐布、曾国藩等、东下之师。已追至嘉鱼蒲圻一带。恐楚境下游逆匪。闻风溃窜。更向东南奔突。则义甯陆路边界。与下游九江门户。均当其冲。以目下情形而论。严防义甯要隘。迅解武甯城围。严扼姑塘湖口。在在均关紧要。该省兵力虽单。他处亦无可调拨。惟当就本省兵勇船炮。或剿或防。妥为布置。仍责成赵如胜等、督兵严备江防。一面迅饬义甯带兵各员、妥速剿办。总期熟计统筹。毋稍疏失。另片奏、应解两湖饷银。除解过四万两外。尚难即时应解等语。亦系实在情形。著准其俟续有收款。即行如数起解。该抚仍当督饬所属、设法催徵。毋得藉词诿卸。致误要需。将此由六百里加紧谕令知之。　　

○参赞大臣僧格林沁奏、严防贼窜情形。得旨。是时惟冀该逆攻扑。或可一鼓歼除。以后若有变幻情形。迅速具奏。　　

○河南巡抚英桂奏、请将河南驻防武进士根龄、随营差委。得旨。根龄著即留于抚标学习。并留在河南拔补。他省不得援以为例。　　

○荆州将军官文等奏、官兵收复嘉鱼蒲圻二县。仍由清潭口进剿。报闻。　　

○命翰林院侍讲学士廉兆纶、提督江西学政。　　

○以江西靖安、都昌、二县绅士、剿贼出力。予举人舒孔安等、奖叙有差。　　

○予江西阵亡游击富克金泰、千总李天鹏、把总陈世培、外委金大鹏、邓步云、江国泰、邓作栋、知县刘馨朝、从九品袁萱林、祭葬世职。额外外委洪大春等、赏恤如例。　　

○命五城先期一月设厂煮赈。　　

○辛丑。上诣雍和宫行礼。　　

○谕军机大臣等、胜保等奏、连日拨兵筑垒、并用大炮轰击一摺。逆匪窜踞高唐。坚匿不出该大臣等、前次已偪近贼巢劄营、建筑炮台。现复于正北西北、连筑三营。并用大炮轰击。览奏各情。不过专恃炮力攻击。仍未能明攻暗袭。为一鼓歼除之计。逆匪虽系死党。而为数无多。我兵围剿、已及四月。亦岂无隙可乘。若始终迁延。致败窜余匪。牵掣全军。师老饷糜。罪将谁诿。况该逆见我军偪近安营。势必亟思窜逸。该大臣虽已分派各路、闻信追剿。而能否杜其奔突必须先事豫筹。妥为布置。断勿令其蔓延他处。致剿办又形棘手。该大臣等、惟当懔遵叠次严旨。迅图克复。务将此股逆匪。就地殄除。毋得日事耽延。致干重罪。将此由六百里加紧谕知胜保、并谕德勒克色楞、善禄、崇恩知之。　　

○又谕、袁甲三奏皖省贼匪情形。拟亲自带兵进剿、并办理销盐各等语。安徽贼踪。自庐州以南。十余州县。均遭蹂躏。现在俞家湾匪巢。经官军击破。寿安一带渐就肃清。附近庐营无虞句结。此时若能出偏师绕赴南路。断庐贼接应之道。不但庐南各属。可望廓清。且翦其逆党。即庐郡势成孤立。亦易收复。袁甲三、既令绅民方正等、密行纠约。多备粮米。正当赶紧发兵。进驻六安。纠齐义旅。以为捣穴捦渠之计。著即迅速布置。督率兵勇。乘势进取。或应同时并举。或先攻一二处。袁甲三到六安后。随时斟酌。勿稍拘泥。惟深入重地。谋事尤当慎密。六安与临淮一水可通。即正阳三河尖等处。亦可就近控制。所有临淮防守事宜。虽责成庐凤道张光第妥办。袁甲三、仍应防剿兼筹北路防守、不容稍懈。毋得顾此失彼。其各城被占。均系本地绅民、为军帅旅帅。著袁甲三、查明从逆姓名。速行具奏。愚氓无知。被其裹胁。果能悔罪投诚。原可予以自新之路。若官绅忍辱偷生。甘为贼用。亦当随时查明。严加惩办。不得概以被胁非其本心。幸逃法网。淮北鹾务。曾据怡良奏、暂停代纳淮南悬引。可以维系新纲。已有旨、令该督会同杨以增、实力疏销。现在河路已通。盐价渐起。仍归怡良督办。以期画一。雷以諴已留扬州。其如何不令逆匪重扰和含、句结庐州贼匪为患。著知照和春等、择要防守。另奏、统筹全局一摺。水陆扼要。上下游并力夹攻。诚为得计。惟此时长江千里。皆为贼扰。布置为难。一俟武汉黄州等处。江路渐通。即可择要扼守。遏贼往来之路。原摺留览。将此由六百里加紧谕令知之。　　

○裁山西马步守兵五千八百七十名。从巡抚恒春请也。　　

○壬寅。谕内阁、前因胜保围攻高唐、未能克复。降旨拔去花翎、以示薄惩。原冀其感奋图功。迅殄丑类。以赎前愆。乃围剿已及四月。我兵虽偪近贼垒劄营。仍未能克期收复。似此迁延观望。糜饷老师。实属大负委任。胜保著即革职。仍著督率将弁、迅图克复。傥再玩延。朕必从重治罪。　　

○又谕、御史汤修奏、效力革员、不应遽请署缺一摺。安徽已革知县黄元吉、前在署凤阳县任内、失守城池。当经降旨、将该员革职。责令效力赎罪。复因防堵巢县、打仗失利。交部议处。该抚遽委该革员署理知县。实属违例。现署定远县知县黄元吉、著即撤任。福济著交部议处。　　

○又谕、英桂奏、请将外委革职等语。河南商城汛外委苏文昇、于上年二月间。管解火药火箭等物。由信阳启程。前赴琦善大营。该员任意迟延。改由水路。复将药箭寄存民房。实属胆玩。仅予革职。不足蔽辜。苏文昇、著即革职。发往军台效力赎罪。　　

○又谕、骆秉章奏、请留废员差委一摺。已革湖南永州府知府徐嘉瑞、著准其留于湖南差遣委用。已革署道州知州王揆一、于该州失守时。率众御贼。身受多伤。经部议于斩罪上减等、发往新疆效力赎罪。已属从轻。王揆一、著即行发遣。不准留营。　　

○又谕、骆秉章奏、审明已革游击、并无纵兵滋扰一摺。前因云南升任鹤丽镇游击色钦额、带兵回滇。路过辰溪县地方。于船户掯索水脚。兵丁逞凶伤差。当将该员革职。交骆秉章、提同丁役人等、严讯确情。兹据该抚讯明。该革员所带兵丁。与县差口角争殴。实属起衅一时。并非有意纵容滋扰。色钦额、著开复革职处分。发往云南以都司降补。　　

○又谕、骆秉章奏、官犯脱逃、分咨饬拏等语。已革前署河南荆子关副将归德营参将高峻、系发往军台效力赎罪之员。经该抚派员收管。辄敢私行潜逃。实属藐法。著骆秉章、英桂、一体饬属严拏。务获究办。已故湖南候补府经历郎如珏、奉委看守。并不小心防范。致令官犯脱逃。有无贿纵情弊。著骆秉章、饬提该故员家丁柳升、严行审讯。照例惩办毋稍疏纵。　　

