<!-- { "loadSidebar": true } -->
○又谕、前据有凤奏、曹澍钟现丁母忧。业经降旨照军营例赏假百日。令赴四川寓所、经理丧事。广西巡抚。著祥奎前往署理。曹澍钟百日后。仍回广西署理巡抚矣。本日曹澍钟奏、闻讣丁忧、请简放巡抚、俾得离任守制等语。现在逆匪攻扑广西省城。军务正当吃紧。祥奎尚未具奏启程。道路梗阻。恐难即赴署任。且系生手。于现办军情。未必熟悉。曹澍钟著暂留广西、署理巡抚。妥筹战守事宜。俟祥奎到省、并桂林解围之后。军务稍松。再行回川经理丧事。以重职守。将此由六百里谕令知之。　　

○协办大学士湖广总督官文奏、遵议曾国藩入川之军。可以从缓。拟俟南省撤回各营。分路进攻皖逆。得旨。俟援楚兵回。速定征皖机宜。　　

○四川松潘镇总兵官瑞琳、因病解任。以江南河标中军副将联昌、为四川松潘镇总兵官。　　

○以河南商水县剿贼出力。赏游击王昆亭、守备吴凤桂、李明谟等、花翎。把总王树标等、蓝翎。察哈尔总管那木济勒多尔济、巴图鲁名号。余加衔升叙有差。　　

○以赴援广西省城剿贼出力。予参将萧荣芳等、升叙有差。　　

○辛巳。谕内阁、前因记名水师总兵人员。将次用竣。降旨令两江、闽浙、两广总督。于各该省遴员保奏。现在简放无人。著该督等仍遵前旨。迅速保奏。送部引见。候旨简放。毋稍迟延。　　

○谕军机大臣等、傅振邦奏、逆捻纠众分窜、请饬东豫两省调兵扼截、并关保等军、迎前进劄一摺。捻首孙葵心等、在岳家集、纠聚党与。分起至永城以西之酂阳城、会齐出窜。已绕迤西之青里、棠林等集。至张家大屯、唐家寨一带。该处地界萧砀之间。恐由丰县、鱼台、窥伺济甯。其永城西南。复另有骑马贼千余。势欲向北而趋。经傅振邦饬博崇武、黄良楷等、由丰砀前进。李恒清由徐州北发。均令抄出贼前。相机扼击。其富新等所带各队。亦令视贼所向。跟蹑追剿。以成夹攻之势。该提督并力疾亲赴北路策应。所筹均尚周妥。现在白旗股匪。是否西窜。抑即在永城西南。虽尚无确信。而丰砀等处。贼已蔓延。未可令其阑入山东边界。虽有德楞额、郝上庠两军。扼贼来路。曹单一带。尚属空虚。著崇恩激励民团。齐心守御。与官军声势联络。并著郝上庠探贼所向。出境迎击。如该匪偪近东境。德楞额亦即迎头攻剿。至关保所部马步队。合之豫省防兵。计数亦有七八千人。著瑛棨饬所属带兵官、扼要严防。并著关保亲督承惠等、迎前进劄、就近截其西路。总其四面兜剿。逼贼回巢。乘机痛洗。毋令纷窜。其苗练一军。即著傅振邦催令进攻各圩。牵贼回顾。并调度各军奋力迎击。堵其北窜。勿稍大意。将此由六百里各谕令知之。　　

○调广东碣石镇总兵官林向荣、为福建台湾镇总兵官。　　

○予安徽阵亡外委殷廷玺、祭葬世职。　　

○壬午。遣官祭历代帝王庙。　　

○大考翰林院詹事府各官于正大光明殿。　　

○谕内阁、骆秉章奏、知县庇护门丁、委员听纵不行提解一摺。湖南甯乡县知县耿维中、于门丁被控贿买顶凶、赃逾千贯重案。经该府提讯。并不遵解。嗣经委员往提。又复以自行投到。诡词曲纵。实属有心庇护。卸任宜章县知县冯晟、委提此案。并不将该门丁亲自解省。辄听耿维中支饰之词。径自回省。迨该府饬令再提。又敢抗不前往。并饰词诿咎。耿维中、冯晟、均著先行交部议处。仍著骆秉章勒限提取全案人证、解省严审。傥该县仍前庇护。及讯出丁役串贿顶凶。有知情故纵情弊。即行严参惩办。　　

○又谕、周天受奏、分别惩办营员等语。甯国营带勇都司陈纲、前因捏报伤亡勇数、浮领赏恤银两。经晏端书奏参革职。留营戴罪剿贼。兹经周天受饬赴黄华岭防剿。复查有虚勇吞蚀情弊。本应即行正法。业经病故。著毋庸议。其随同带勇之尽先千总赵步升、尽先把总徐金鸿、陈祖训、于陈纲虚报勇数。知情不举。亦有应得之咎。赵步升、著注销尽先千总。徐金鸿、陈祖训、均著注销尽先把总。逐令各回本籍。陈祖训先事脱逃。尤属目无法纪。著即通行严缉。就地正法。以肃戎行。　　

○兵部以武会试中额请。得旨。满洲蒙古取中一名。汉军取中二名。奉天取中一名。直隶取中十名。河南取中五名。山东取中四名。山西取中二名。湖北取中一名。湖南取中一名。四川取中二名。陕甘取中一名。广东取中一名。广西取中一名。福建取中一名。浙江取中二名。江西取中一名。　　

○癸未。谕内阁、前据给事中李培祜奏、翰林院五经博士孟广均、于咸丰四年、在高唐军营、捐输谷米三千石。经胜保奏请赏戴蓝翎。并赏加主事衔。迄今尚未缴清。又与本省官吏交结。徇庇匪徒。干预公事。本族讼案。不候官办私行出票传人讯断等语。当令崇恩确切查明具奏。兹据奏称、该博士所捐米谷。实欠缴七百五十石。检查案卷。并无被控实据。该博士因有奉发钤记。每遇该族细故、即为理论。未结者仍送官审断。尚无任意营私之事。惟因办理团练。不时赴县谒见。遇事好为议论被参各款。事非无因等语。五经博士孟广均、以在籍绅士。因团练出入衙门。虽查无营私劣迹。究属不知谨饬。至其捐输米石。已邀奖励。迄今数年之久。尚未缴清。尤属非是。孟广均著先行交部议处。并将主事职衔赏戴蓝翎之案。一并撤销。俟缴足时。再由该抚奏明办理。　　

○谕军机大臣等、景淳奏、俄夷勘界、先已派员守候、并筹办地方情形一摺。吉林距乌苏里口。三千余里。断非该夷所应到。俄酋木哩斐岳幅、如至乌苏里地方。景淳亦未便前往与之见面。即饬在彼守候之署副都统富尼扬阿、协领禄昌、向其详细开导。毋得迁延了事。致贻后患。夷目奇萨罗幅、不肯收回人船。语言骄横。并拒阻赫哲、不准驱使及递送公文。复在乌苏里迤东之伯力地方。聚集千余人。备有军械食粮。显有寻衅之意。狂悖已极。断非口舌所能折服。该将军前已令揽头招募人夫保护山场。并拟拣派丁壮数百名。于明春变装前往绥芬一带。以巡海捕牲为名。借助声势。布置尚为周妥。富尼扬阿等、守候该夷。傥木哩斐岳幅到后。情词恭顺。撤回人船。自可暂为羁縻。设敢恃众侵占吉林地界。则是该夷。自起衅端。该将军总以该处居民不容侵占、地方官未便弹压为词。以为将来转圜地步。一面激励城乡团练。严密设防。切不可先行开仗。亦毋任该夷肆意蔓延。将此由五百里谕令知之。　　

○赏已革直隶总督谭廷襄、五品顶带。往直隶大顺广一带、帮办团练。　　

○甲申。上幸静明园。　　

○谕内阁、庆端等奏、剿办甯洋土匪、捦获股首、焚毁贼巢、全境肃清一摺。福建甯洋土匪胡熊、句结党与叠出滋扰。复经官兵剿击。犹敢窜踞山寨。负嵎抗拒。经署延建邵道英朴、督饬员弁、四面环攻。将该逆首用炮击伤。旋有贼目陈情、将逆首胡熊捆送。并带男妇幼孩八十余名。到营投诚。该督等已饬该署道、即将逆首胡熊淩迟处死。以彰国法而快人心。其投诚之陈情等、如讯系真心向化。即行免罪。妥为安插。现在上游各股土匪。或已就抚。或经歼灭。全境渐就肃清。办理尚为妥速。所有节次在事出力文武员弁兵勇。著准其查明请奖。以示鼓励。　　

○又谕、前因张亮基、奏参贵州署毕节县知县周芾、声名狼籍。当降旨将该员革职。交该督提讯。兹据蒋霨远奏称、该员平日居官。不洽舆情。复于审办已革武生刘彦芳、人命重案。未能究出实情。率行定拟。请将该员革职提究等语。周芾业经革职。所有刘彦芳等致毙两命一案。著蒋霨远俟云南结案后、即提该革员到省。并传集人证。讯明严办。以肃官方。　　

○谕军机大臣等、本日据僧格林沁等奏、接收俄夷照会信函一摺。俄夷既恐进京往返耽延。有需时日。又因北塘海面风浪。难以久停。该大臣等、已与约定、暂在北塘停泊。听候伊格那提业幅回信到时。即便开行。所有该夷交来之驻京俄夷信函四件。已由军机处转交理藩院、付该夷收领。一俟取到伊格那提业幅回信。即由军机处递交该大臣行营、令委员等交付该夷。饬令迅速开行。至俄夷照会内、有物件几匣、同公文转送之语。本日该大臣等咨交军机处文内、并无此件。并著查明办理。将此由五百里谕令知之。　　

○又谕、胜保奏、筹攻怀远、援应东路各事宜、并恳恩回京穿孝各一摺。逆匪叠受惩创。跧伏怀远老巢。胜保派副都统穆腾阿等、水陆进攻。并筹度东西两路情形。饬令都司余通海等、带领炮船。驶赴三河等处策应。布置尚为周密。至所称拨新到马队二百名、及马勇一百名、派赴桃源屯劄。亦为兼顾东路起见。惟兵分则势单。难期得力。著于所派马勇外、另拨步队相辅。饬赴挑源。其马队二百名。毋庸派往。留为攻剿怀远之用。至该大臣以痛母成疾。吁恳暂准回京穿孝。情词哀切。具见至性。惟此时皖省贼势狓猖。该大臣统率全军。责任至重。傅振邦虽系帮办军务。业已专顾北路。断难兼统全军。其余如穆腾阿、张得胜等、祇能分路带兵、听候调度。实无人能暂摄统帅之任。使胜保北行、而军情涣散。贻误非轻。况李世忠等、投诚未久。恐非他人所能驾驭。胜保著仍遵前旨。暂留军营。墨绖从戎。速清皖境。俟军务稍缓。接替有人。再请回京穿孝。该大臣惟当以移孝作忠之义。勉自策励。勿负厚望。将此由六百里谕令知之。　　

○钦差大臣僧格林沁等奏、请将调任盐运使崇厚、暂缓交卸。留办团练。从之。　　

○予安徽因公淹毙知府倪元灏、祭葬恤荫。遇贼被戕知县何桂楫、祭葬世职。　　

○乙酉。谕内阁、劳崇光奏、官军克复厅城一摺。据称贼匪分扰连山厅境。署同知韩凤翔、带勇驰赴上吉抵御。该匪由天堂岭、阑入厅城。该署同知退守金坑山。捐赀募勇。随同副将恒通、叠次进攻。将厅城克复。办理尚属迅速。署连山厅同知韩凤翔、虽随同克复。究有失守处分。若竟予免议。不足示惩。著改为革职留任。在事出力官绅兵练。准其择尤保奏。　　

