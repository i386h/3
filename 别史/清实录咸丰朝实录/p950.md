<!-- { "loadSidebar": true } -->
○又谕、前因袁甲三奏、苗沛霖与徐立壮等寻仇怀疑。业经明降谕旨、令袁甲三、翁同书、秉公查办。本日据胜保奏、苗沛霖遣弁赴营申愬徐立壮、孙家泰、攻打苗寨。挟制巡抚等语。并将苗沛霖原禀信单、一并呈览。苗沛霖所禀各情。虽未可深信。但既据孙家泰、徐立壮、拘囚巡抚。不许官军进城。强夺其印。明调官军。暗句发逆与苗营打仗。如果实有其事。于皖北军务。大有关碍。著袁甲三一面严密访查。一面将此旨密交翁同书、将徐立壮等、有无句通逆匪。挟制巡抚情事。据实具奏。至苗练与寿州练勇、彼此寻仇。孰是孰非。务须秉公查办。两得其平。不可稍有偏袒。傥含混办理。希图了事。恐各该练勇愈形跋扈。更难驾驭。谅该大臣等、接奉此旨。必能斟酌妥善也。将此由六百里谕令知之。　　

○又谕、现在训练京兵。擡枪最为便利。两翼前锋营。八旗护军营。均应演习擡枪。以期有备无患。著麟魁等、迅速查明。如现有擡枪。即分给各营、赶紧认真操演。务期精熟。如有不敷。即向火器营、健锐营、行文调取。傥该营擡枪不敷分拨。应如何筹款添造之处。著麟魁、悉心妥议具奏。将此谕令知之。　　

○钦差大臣胜保奏、直隶各州县黑地佃户、可否准赴营报捐。得旨。果有输忱。亦应归内务府需用。该大臣不得越俎。又奏、请饬豫省漕折银两解营。批。前已准议佥运本色。所请毋庸议。　　

○命协办大学士湖广总督官文、为大学士。仍留总督任。协办大学士户部尚书周祖培、为大学士。管理户部事务。户部尚书肃顺、协办大学士。　　

○调兵部尚书沈兆霖、为户部尚书。以都察院左副都御史朱凤标、为兵部尚书。　　

○以光禄寺卿雷以諴、署刑部右侍郎。　　

○命钦差大臣胜保、管理圆明园八旗事务。　　

○丁亥。以岁暮祫祭。遣官祭太庙中殿。后殿。　　

○谕内阁、瑞昌、王有龄奏、请饬拏潜逃知府等语。浙江署嘉兴府知府张玉藻、于贼陷嘉兴时。携银先逃。当降旨、将该员即行正法。兹据奏称、张玉藻于未奉提解之先。已潜逃无踪。实属目无法纪。著各直省督抚、通行各该地方文武一体严缉。务期必获。即遵前旨、就地正法。毋令漏网。　　

○以浙江湖州府城解围。赏在籍道员赵景贤、按察使衔。副将文瑞、参将武业祥、都司李楚材、巴图鲁名号。副将鄂尔霍巴等、花翎。并各升叙有差。　　

○戊子。祫祭太庙。遣恭亲王奕恭代行礼。　　

○上诣绥成殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡宫。　　

○遣官祭端慧皇太子园寝。　　

○遣官祭太岁之神。　　

○荆州将军都兴阿奏、遵调师船及江防情形。得旨。李德麟、既原泊下游。著照所拟办理。仍随时酌量机宜。务期声势联络。严扼江防。　　

○己丑。上御勤政殿。筵宴朝正外藩科尔沁、喀喇沁、土默特、乌喇特、克什克腾、奈曼、巴林、杜尔伯特、喀尔喀、青海、察哈尔、敖汉、翁牛特、阿噜科尔沁、阿巴哈纳尔、乌珠穆沁、霍硕特等、随文武大臣依次就坐。诸乐并作。上进酒。召左翼科尔沁扎萨克达尔汗亲王、索特纳木彭苏克。喀喇沁扎萨克都楞郡王、色伯克多尔济。巴林扎萨克郡王、那木济勒旺楚克。柰曼扎萨克达尔汗郡王、额驸德木楚克扎布。喀喇沁贝勒、德木齐扎布。科尔沁头等台吉布彦讷谟祜。右翼杜尔伯特扎萨克亲王、棍布扎布。喀尔喀扎萨克郡王、托克托瑚图噜。翁牛特扎萨克都楞郡王、布尔那巴达喇。敖汉郡王、布彦德勒格勒固鲁克齐。青海扎萨克贝勒、刚当当谆车楞。土默特扎萨克贝勒、那苏库尔哲伊。阿噜科尔沁扎萨克贝勒、喇什钟奈。阿巴哈纳尔扎萨克贝子、桑章萨喇特多布等。至御座前。赐酒成礼。　　

○派内阁、学士载崇、为前引大臣。　　

○予江苏节次殉难内阁中书马钊、同知朱善宝、州同楚玉麟、知县俞滋馨等、二十五员。祭葬世职。举人周赞襄、生员张翔麟等、二十一名口。旌恤如例。　　

○蠲缓江苏长洲、元和、吴、吴江、震泽、常熟、昭文、昆山、新阳、青浦、武进、阳湖、无锡、金匮、宜兴、荆溪、丹阳、金坛、溧阳、太仓、镇洋、嘉定、华亭、娄、江阴、太湖、宝山、金山、上海、奉贤、南汇、川沙、崇明、甘泉、铜山、萧、丰、沛、砀山、三十九厅州县。并苏州、扬州、徐州、镇江、太仓、镇海、金山、七卫被兵灾区。新旧额赋。及杂税银。　　

○是岁旌表孝子。湖北等省、郑正楚等三十名。孝义。陕西柏倬斗等二名。孝妇。陕西等省、兰友蕙妻强氏等三口。贞孝妇。河南柳金诚聘妻武氏一口。孝女。福建等省、林瑞兰等三口。守节合例。宗室纯和妻葛佳氏等九口。满洲海升妻讷佳氏等一百三口。蒙古倭兴阿妻官佳氏等三十九口。汉军长兴妻赵氏等四十六口。各省驻防、双保妻曾氏等二百二十四口。奉天等省、杜发妻王氏等一千八百十七口。未婚守志。浙江等省、冯陆氏等二十四口。采访贞节妇女。直隶等省、徐界青妻赵氏等三千六百二十四口。百岁寿民妇。福建等省、周世策等十九名口。五世同堂。安徽等省、汪江氏等二十四家。均给银建坊如例。　　

○一产三男江西等省黄步虚等二家。　　

○会计天下民数谷数。直隶等省、通共大小男妇二万六千九十二万四千六百七十五名口。存仓米谷五百二十三万一千九百二十石四斗六升五合一勺。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百四十　　

咸丰十一年。辛酉春正月庚寅朔遣官祭太庙后殿。　　

○上诣绥成殿行礼。内廷王、御前大臣军机大臣随同行礼。　　

○诣武庙拈香。　　

○御澹洎敬诚殿受朝作乐宣表如仪。　　

○御勤政殿赐近支亲藩等宴。　　

○署湖南巡抚翟诰奏、请将升任湖北按察使裕麟、暂留湖南按察使署任。以资熟手。从之。　　

○伊犁将军常清奏、履任未久。应出新疆各城大臣、及伊犁领队总兵各员密考。展缓办理。得旨。著于十一年三月出考具奏。　　

○赏还三品顶带明善、三品顶带花翎。　　

○辛卯。谕内阁、朕于二月十三日回銮。　　

○缓徵直隶武清、博野、完蠡、祁束、鹿献、青静海沧南皮、盐山稿城永年邯郸。成安肥乡曲周广平鸡泽大名、南乐、怀来、南宫、新河、武邑、衡水、柏乡、隆平临城甯晋深武强、饶阳、安平、深泽、开、东明、长垣、三十九州县。被水被旱被雹村庄、新旧额赋。　　

○贷山西萨拉齐、太平、临汾、洪洞、徐沟、榆次、汾阳、太原、太谷、九厅县。被水被旱被雹灾民仓谷。　　

○壬辰。高宗纯皇帝忌辰。遣官祭裕陵。　　

○上诣绥成殿行礼。　　

○谕内阁、朕于三月初二日启跸。恭谒东陵。礼成后。驻跸避暑山庄。所有应行事宜。著各该衙门敬谨豫备。　　

○又谕、毓科奏、甄别才不称职之守令、请分别改简休致降革一摺。江西赣州府知府胡天墀、南昌县知县屈怀珠、才欠开展。不胜繁剧。均著以简缺酌量补用。准升定南厅同知浮梁县知县刘道衡、玉山县、知县袁翼、年力就衰。难期振作。均著原品休致。万年县知县邢肇霈、准补新昌县知县汪壬、才具平庸。办事竭蹙。均著以府经历县丞降补。归部铨选。南城县知县张鹏翰、糊涂躁妄。不协舆情。广丰县知县刘钟洛、沉湎于酒。任性妄为。均著即行革职。以示惩儆。　　

○谕军机大臣等、据薛焕奏、＜口英＞国领事争辨赔款。并阻挠税捐各等语。业经谕知薛焕、向该领事晓谕妥办矣。赔补一项。据＜口英＞国领事密迪乐称口□普噜嘶来文。系于上海关总收数内、各扣赔项二成。除洋商按货完税外。尚有外国商船所完船钞、及海关所收罚充入官等款。亦应一并核扣。争之甚力。又上海新定洋药纳税章程。密迪乐称洋商已完上海进口税。断不能重收华商税捐。其私贩洋药窝居洋泾滨之骆增美一犯。该公使并不准查拏。于税捐殊多掣肘。现在各国通商章程甫定。彼此均应循照定章。方能允协若任令要求格外必致枝节丛生。恭亲王原咨。但指纳税清单。并无船钞罚款字样。该领事欲照总数核扣。已禀知口□普酋。著恭亲王奕等、即照会口□普噜嘶、告以既于关税内交还二成。即不应再扣船钞罚款两项。况船钞系充浮桩号船塔表望楼等项经费。罚款系随案充赏。并不收库。均无从追回核扣。并令其通饬各口领事官。一体遵照。以杜狡执。至洋商进口。华商出口。所纳洋药之税。两不相碍。该领事总以徵收华商之税。碍及洋商贸易。亦难保非藉词挟制。业已密谕薛焕妥为办理。并著奕等、随时留心防范。无庸先给照会。傥口□普噜嘶。转据密迪乐之言。有所陈渎。即据理辨论。并将私贩之犯。令其交出。以杜欺蒙。原片著钞给阅看。将此由五百里密谕知之。　　

○又谕、薛焕奏、＜口英＞国领事争辨赔款。并阻挠税捐。请饬奕等留心防范各等语。赔补一款。据＜口英＞酋密迪乐称口□普噜嘶来文。系于海关总收数内、各扣二成。除洋商按货完税外。尚有外国所完船钞、及海关所收罚充入官等款。一并核扣显系藉词狡执。本月已密谕恭亲王等、照会口□普酋矣。至华商应交出口税银、及内地商人贩运洋药应交捐款。该酋阻挠不准缴纳。以致华商互相观望。其私贩洋药之华商骆增美、该酋亦藉称在伊租地界寓居。不令中国查拏各节。亦谕知恭亲王等随时防范薛焕系办理通商钦差大臣。责无旁贷、密迪乐如不遵条约办理即应据理驳斥。不得尽诿之恭亲王等办理。所有华商应完税银。由旧关稽徵并完缴税捐。既与洋商毫无干涉。即不能任该国领事藉词狡赖。著该抚仍督饬吴煦、按照条款、与该领事逐层剖辨。务令中外应收税项。彼此胥归公允。该领事无可藉口。方为妥善。将此由六百里密谕知之。　　

○予江西新建县剿贼被戕在籍州同喻时和、祭葬世职。　　

○癸巳。上御万树园大幄次。赐蒙古王、贝勒、贝子、公、台吉等宴。　　

○谕内阁。朕于二月二十五日。临御经筵所有应行典礼。著各该衙门敬谨豫备。　　

○又谕、庆端等奏、保升人员难期胜任请旨降补等语。福建福州府理事同知广裕、经该督等保升永春直隶州知州。兹据奏称、该员办事竭蹙。渐不如前。难期胜任。广裕著以府通判降补。　　

○又谕、著兵部查博崇武因何由吉林防御。洊保绿营曾否奏驳有案抑系例准保荐。著查明具奏。　　
