<!-- { "loadSidebar": true } -->
○又谕、前据劳崇光奏、派员击退分窜梧州余匪。声明广东肇庆府城。业经克复。兹据叶名琛、柏贵奏、肇庆各匪。与九江围墩三洲等处。互相援应。必须先将沿江各股匪。剿洗净尽。方可直偪肇庆。经该督等督饬臬司沈棣辉、转饬各营员弁。分带舟师。于四月初一日。先由九江河口、分投进攻。初二日。直抵围墩三洲等处。水陆并进。初六日寅刻。分路入峡。直偪肇庆城下。该逆力不能支。开门逃出。我军分途截杀。即将郡城克复等语。肇庆贼匪。踞城半载有余。经该督等次第筹剿。五日之内。克复郡城。夺获焚烧贼船一千四百余只。捦斩逆匪不下三万余名。办理尚为妥协。所有出力员弁官绅兵勇。著该督等择尤保奏。候朕施恩。伤亡兵勇。查明请恤。　　

○又谕、叶名琛、柏贵奏、官军克复德庆州城一摺。上年广东肇庆府属匪徒。由水路阑入德庆州城。该州属之悦城乡等处。复有土匪句结窜扰。署知州吴保桢、派令兵勇剿捕。歼捦无数。该匪徒等尚自往来河面。攻剿仍未得手。本年二月。复敢阑入城内。肆行焚掠。经广西臬司张敬修、署肇庆府知府郭汝诚、两路派员管带兵勇援应。与吴保桢等、内外夹攻。该匪登时败退出城。兵勇奋追。炮毙生捦。共计四百余名。匪船被焚多只。旋即窜逸。统计二月、至四月闲。张敬修等、自圆头沙河面、及李村等处。屡次分路迎击。先后轰沈匪船三百余只。歼捦首夥数千名。余匪现窜梧州。著叶名琛等、速派员弁。乘此声势。肃清江面。毋留余孽。德庆州地方文武员弁。协同克复城池。功过尚足相抵。著免其置议。　　

○谕军机大臣等、曾国藩、塔齐布奏、拟移浔郡陆军。会剿湖口等语。该侍郎等、水陆两军。隔绝已久。湖口九江两处。俱不能得手。自应速筹变计。以期制胜。惟据所称、拟将陆军移至青山。渡湖会剿湖口。意在力通江路。如能迅即攻破。则水陆两军。分而复合。自是胜算。傥不能遽破。则上游贼势方炽。岂能遽舍九江。径趋建德东流。不特浔郡逆匪、乘我东下。有牵缀后路之虞。即大军移撤后。该逆四出滋扰。或窜入江西腹地。或上结湖北逆党。均属可虑。该侍郎等、既已筹议及此。自必胸有成竹。著再详细审度。如果确有把握。原可照议办理。但不可顾此失彼。置九江于不问。现在下游师船。仅止克复芜湖。该侍郎等、即由彭泽直下。相距尚遥。恐未能联为一气。必须通盘筹画。方为妥善。义甯贼匪。已由通城屡扰临湘等处。虽经湖南兵勇击退。而崇阳通山一带。尚与义甯之贼。络绎狓猖。罗泽南赴剿后。未知情形若何。此亦该侍郎等后路之患。不可不兼权并计。期出万全也。将此由六百里加紧谕令知之。　　

○以克复广东肇庆郡城。复已革知县黄庆萱职。参将萧英等、均留任。仍带革职处分。　　

○以克复广东广甯、清远、四会县城。免知县朱甸霖、程兆桂、牟考祥、千总王胜彪、典史孙凤仪等、处分。　　

○予江苏阵亡守备陈绍业、把总陈得胜、外委周大全、江西阵亡守备黄明魁、千总洪建勋、把总李文田、广东阵亡教谕胡逢榜、巡检沈堃、把总熊永才、外委陈玉辉、欧大彪、祭葬世职。额外外委李襄成等、赏恤如例。　　

○予广东清远县殉节知县程兆桂妾赵氏、旌表如例。　　

○甲申。谕内阁、理藩院奏、内外扎萨克蒙古王公等、本年年班。可否来京、请旨遵行一摺。所有本年年班。除蒙古王公等差人进贡。及念经呼图克图喇嘛进贡堪布等。著仍遵前旨。照例来京外。其内外扎萨克蒙古王公台吉等。俟明年再行按班来京。本年著毋庸前来。　　

○又谕、劳崇光奏、收捐章程。请照京城捐铜局办理等语。嗣后广西省捐输。著照筹饷例减三成办理。并准其以制钱一千五百文。作银一两交纳。该省为边地瘠区。是以量予核减。他省不得援以为例。　　

○又谕、王庆云奏、拏获阳城县滋事首要各犯一摺。山西阳城县匪徒赵连城等、藉端纠众。滋闹盐粮。负嵎抗拒。实属情同叛逆。经该抚派委太原镇总兵瑞格、冀甯道瑞昌、带兵前往。即将首犯赵连城拏获。并获要犯李聚泰等数人。解省审办。著即按律治罪。以昭炯戒。其实系乡愚被胁。一经晓谕。即行悔罪解散者。概予省释。未获从犯李振河、王法囤等、仍著饬令该地方官。严密查拏惩办。毋任漏网。以儆刁顽而靖地方。　　

○又谕、西淩阿、绵洵奏、带勇委员。虚报饷册。请饬赴营听候讯办等语。候选知府刘衡等、管带冯官屯五营义勇。前赴湖北。到营后、所呈放饷册籍。内有放给中营五月分口粮银。及派勇侦探盘费两款。与勇目施绍恒等、现供情节不符。显有冒领侵蚀情弊。刘衡现已启程北上。著吏部迅即行文沿途各督抚。查明该员无论行抵何处。即饬令赶紧折回湖北大营。听候西淩阿等讯办。如查有知情冒领实据。即著严参治罪。以儆贪邪而肃军律。带勇之游击徐廷楷、并著该大臣等、迅即催提到营。一并归案讯办。　　

○又谕、西淩阿、绵洵奏、查办带兵溃逃、逾限回营之武弁一摺。已革游击蕙椿等、于德安贼匪扑营时。未能奋勇接仗。随同兵丁溃逃。又迟久始行回营。实属畏葸无能。除署固原提标守备朱起翰等十五名。业经该大臣等按律惩办外。蕙椿著即按军法从事。以申纪律。　　

○谕军机大臣等、官文奏、拨兵应援德安一摺。并西淩阿等奏、添调兵勇等语。该大臣等、现带官兵尚有八千余名。又添调随州团勇万余人。兵势不为不厚。据官文奏报、已派参将颜朝斌、拨带川兵襄勇五千名。由应城进援德安。已断逆贼归路。西淩阿等、正可迅速前进。迎头夹击。使该逆进退无路。则德安贼势必孤。再得官文一军。取道天门。从中横截。自不难于攻克。若但株守随州。专待官文兵到。是临敌既不能堵御。进兵又专恃应援。安用此庸懦无能之将耶。所调郧阳镇兵一千五百名。竹山协兵五百名。著官文酌量调往。总以取道便捷为要。不必绕至随州。转致迂缓。官文既有先克德安。再图武汉之议。亦著迅速前进。现在胡林翼既进攻蔡店。荆州兵勇。又已将分水觜一路打通。汉川前后。均有官兵。此正克复德安之机。西淩阿、官文等、万不可稍事迁延。致贼守益坚。攻剿仍难得手。西淩阿等、将溃逃将弁。请旨按军法从事。已明降谕旨允准。湖北兵勇。屡次溃散。非严行惩办。不足以申军律。览官文所奏、官兵不战自溃情形。殊堪痛恨。刘富成、讷钦、孔广顺、业经革职。留营效力。傥再不知奋勉。军法具在。不能再邀宽典也。将此由六百里加紧各谕令知之。　　

○山西巡抚王庆云奏、请俟来春查阅营伍。并补办军政。允之。　　

○予湖北阵亡参将张文照、游击萧滨、都司伊林泰、千总牛万宝、苏富贵、李清藩、把总王格、郭采章、李荣魁、外委刘绶、陈世昌、祭葬世职。武举强效乾、赏恤如例。　　

○乙酉。上诣迎晖殿大行皇太后几筵前、供奠。　　

○谕军机大臣等、官文奏、移营岳口、督催兵勇、分取汉川德安一摺。据称胡林翼于初九日渡江。十三日攻破蔡店。该督现饬李保邦等、进攻汉川。直趋蔡店。仍饬颜朝斌等、进攻德安。并亲赴岳口地方。调度诸军。布置均属周妥。西淩阿一军。昨经降旨。谕令迅速前进。克复德安。该大臣务宜力图振作。以赎前愆。所带兵勇。足资攻剿。不得专待官文所派之兵。迁延株守。更增罪戾。至随营义勇。反侧情形。叠经西淩阿奏报。现据官文奏称、已密咨该大臣、严加防范。伺便即聚而歼旃。自系为亟除内患起见。惟该义勇。除投贼外、尚存二千余名。人数众多。歼除未易。傥因机事不密。竟致倒戈。为害非细。西淩阿前奏、饬令施绍恒等、造具花名清册。随时查点。其愿归田里者。即行资遣。若能因此相安。自可逐渐解散。其心怀叵测。得有实据者。即行正法。以儆其余。似此恩威并用。妥为驾驭。庶不致激而生变。官文所请饬催饷银。已谕黄宗汉、按月拨银五万两。解至荆州。由该督酌量缓急。分拨各营。并谕崇恩、将漕粮变价银十四万两。速解西淩阿军营。以资接济。将此由六百里各谕令知之。　　

○又谕、本日据官文奏、投诚毛勇。恐其生变回窜河南。请饬防堵等语。已谕令西淩阿、妥为驾驭矣。此项义勇。前由冯官屯赴楚。道经河南。路径熟悉。现因官军失利。投入贼营者。已有六百余名之多。若辈狼子野心。万一引贼北窜。亦不可不防。著英桂严饬文武员弁。随时侦探。加意防范。毋稍疏懈。将此由六百里谕令知之。　　

○又谕、官文奏、请饬催军饷一摺。据称胡林翼现已督兵过江。攻破蔡店。进偪汉阳。惟各大营兵饷久缺。急须源源接济。方能无误要需。自系实在情形。四川省应拨湖北军饷。前经黄宗汉奏称、每月祇可拨银二三万两。但此时兵勇增多。不敷应用。著该督于续徵津贴条粮项下。仍每月拨银五万两。派员解赴荆州。交署将军载增、咨会官文、分拨各营应用。山东漕粮变价银十四万两。著崇恩迅派妥员。分起解赴西淩阿大营应用。现在黄流漫溢。傥道路有梗阻之处。务即设法绕道。迅速解往。毋误军需。将此由六百里各谕令知之。　　

○丙戌。仁宗睿皇帝忌辰。遣官祭昌陵。　　

○上诣安佑宫行礼。　　

○谕内阁、现在大行皇太后梓宫。诹吉奉移山陵。著派基溥、前往慕陵。会同庆祺、将暂安处所。敬谨查看。　　

○又谕、柏葰奏、请将矿厂办理不善各员、分别议处一摺。热河道裕恒、于匪徒窥伺矿厂。聚众滋事。并不确切查办。辄据署知州明通等禀复之词。信为并无匪徒。以致矿山被匪焚抢。迨该匪逃散后。该道又禀请发兵。实属遇事仓皇。毫无布置。裕恒著与办理不善之署平泉州知州明通、捕盗营千总杨儒林、先行退避之委员理事通判穆翰、候补从九品童遇春、疏防抢犯之张三营巡检盛祖培、试用州吏目余礽禄、一并交部分别议处。　　

○谕军机大臣等、昨谕恭理丧仪王大臣。传知钦天监、于十月底、十一月初、诹吉。奉移大行皇太后梓宫于山陵。本日复谕基溥、前往慕陵。会同庆祺、敬谨查看。现在大行皇太后梓宫奉移。若暂安于慕陵西配殿。其宽深丈尺。是否足敷安奉。著该侍郎等、详细丈量。并将隆恩殿西闲。一并敬谨勘丈。据实具奏。至将来大行皇太后奉安。即拟以慕陵妃园寝、作为山陵。惟宝城之后。必须筑墙一道。以崇体制。至围墙亦须有路可通。应于何处开门。以便出入。并著基溥、庆祺、会同相度。详细覆奏。将此各谕令知之。　　

