<!-- { "loadSidebar": true } -->
○又谕、寄谕钦差大臣琦善、帮办军务陈金绶、胜保、现在逆匪分扰凤阳。仍踞临淮。前据慧成奏称、系由金陵分股。本日复据雷以諴奏、滁州临淮之贼。系由扬州窜至浦口等语。究竟此股贼匪。由何处分出。自应侦探明确。防其续窜之路。贼情诡谲异常。避实捣虚。是其惯技。且时有奸细出城。探听消息。彼知大兵均在扬州一路。坚拒不出。牵掣我师。而以夥党窜越滁凤一带。若不截其江口窜路。恐我军围困孤城。贼势已蔓延徐宿。军情缓急。殊难遥度。该大臣等、务当随时侦探。迅图克复扬城。仍须统筹水陆全局。淮扬为清江咽喉。滁州亦徐州门户。所有现到官兵。及后路续到之兵。应派何人赴援。何人接应。何处贼情紧急。无论江省皖省。均应严密堵截。毋令贼匪窜逸。切不可稍分畛域。致误事机也。将此由六百里加紧各谕令知之。　　

○又谕、前据李嘉端奏、凤阳失守情形。已谕令周天爵等、会合进剿。并谕托明阿、善禄等、各带兵前进。本日据周天爵等奏、督同举人臧纡青、统带兵勇。由固镇、怀远等处围剿。吕贤基、亦令随带司员孙家泰、带勇二千。协同总兵玉山、赴凤阳会剿。此时善禄统带之兵。及陕甘官兵。计已赶到。并著周天爵、酌量调遣。托明阿、想亦带兵驰抵该处。贼党多系土匪。乘其大股未来。纷窜未定之时。著周天爵、会同托明阿等、迅为布置。四面兜剿。万不可任贼他窜。到处句结。再滋蔓延。现在贼踞临淮。徐州一带、关系紧要。即著奕经、带兵前往。扼要驻劄。严查奸细。督拏土匪。与周天爵等、互为声援。堵贼北犯。仍一面防其窜越清江之路。周天爵、系特派剿贼大员。诚悃朕所素知。一切调度。自能与该侍郎、将军、巡抚等、筹度缓急。相机应变。无待朕再三谆谕也。将此由六百里加紧谕知周天爵、吕贤基、奕经、托明阿、李嘉端、并谕令善禄知之。　　

○又谕、张芾奏、筹设江防。权用停运漕船。于小孤山江渚联泊。环以木篺。上扎木城。多设炮位。以资堵御。现因木商裹足。难以购办。借用解京额木。编造木篺。并请饬两湖督抚、酌拨兵弁。赴东西梁山等处。会同周天爵堵剿等语。逆匪婴城固守。大兵攻剿。屡获胜仗。其分扰滁州凤阳之贼。已谕令托明阿、周天爵等、督带兵勇。分投截击。并据张亮基、飞饬江忠源、带勇赴皖会剿。自不难迅速歼除。惟该逆被剿穷蹙。难保不窜回上游。自应先事筹防。而此时又难纷纷徵调。重烦兵力。著该督抚、各就地方情形。择要布置。设一旦贼匪窜出。不能扬帆上泝。方为有备无患。又另片奏、江省谷多壅积。部议将仓谷粜变之处。实多窒碍难行。著张芾、随时体察。如粮价稍有起色。即行粜变易银。解赴大营应用。以济急需。傥米价过贱。亏折太多。自宜权其轻重。变通办理。将此由五百里谕知张亮基、崇纶、张芾、并谕陈孚恩知之。　　

○又谕、雷以諴奏、查阅淮安高宝等处情形、并拏获奸细审办各摺片。所称下河各州县。地方辽阔。港汊纷歧。急宜保守。应于里下河一带。布置周密。以牵制金陵扬州贼势。自系实在情形。著照所议办理。现在逆匪分股、窜扰滁州、临淮关、凤阳等处。沿河地方。十分紧要。雷以諴、系特派巡查河岸大员。仍著会同杨以增、认真查阅。严防各处渡口。以杜奸匪偷越。毋稍疏虞。至各州县、应如何设法防堵。严密布置。即知照琦善、慧成等、妥速筹办。其所获奸细。除韩宗石一犯、业经枭示外。王连升、沈炳维、二犯。并著即行正法。毋贻后患。将此由六百里谕令知之。　　

○热河都统毓书奏、委员查看热河地面矿苗。得旨。查勘明确。迅速认真办理。以济急需。　　

○署闽浙总督王懿德奏、请将南澳镇总兵官顾清涟、留办洋匪。暂缓北上。得旨。顾清涟、著暂缓来见。汝可随时察看。能否得力。据实具奏。　　

○以福建道御史富兴阿、为光禄寺卿。　　

○调贵州威甯镇总兵官布克慎、为广西右江镇总兵官。以成都将军标中军副将常山、为贵州威甯镇总兵官。　　

○命福建在籍尚书衔前太常寺卿廖鸿荃等、筹办团练事宜。　　

○予广东阵亡知县郭邦泰、把总姚宝光、祭葬世职。郭邦泰弟邦基、赏恤加等。　　

○丁未。孝诚仁皇后忌辰。遣官祭景陵。　　

○上诣钟粹宫、奉皇贵太妃幸建福宫。进午膳。　　

○谕内阁、太常寺少卿王茂荫奏、酌保人材。开列呈览。据称、江苏署邳州知州吴棠、捕盗认真。士民称颂等语。著杨以增、就近察看。该州如能弭盗安民。著有成效。即著据实保奏。其陕西丁忧知县江开、江苏候补教职陈之琦二员。均著发往周天爵军营。听候差委。　　

○谕军机大臣等、前据琦善等奏、于四月二十日、进攻北门之东城门、轰塌城垛等情。兹据慧成奏、抵湾头后。于四月二十四日。进攻东门。逆匪负嵎死守。并未叙及琦善。是否同日会合攻剿。该署督与琦善、共围一城。自应互相知照。声势联络。同心合力。迅殄贼氛。方为不负委任。朕以江北诸军。统归琦善节制。又恐贼匪穷蹙。乘间北窜。复命慧成、督兵驰抵淮徐一带。为大军应援。是慧成统带之兵。即系琦善等军营接应之兵。无论江省皖省。东西两路。均应随时侦探。择要调遣。防贼北窜。今观所奏。不但置滁凤于不问。即与琦善等、军营声息。亦似绝不相通。殊不可解。至所称贼匪、似欲南遁。而另股则北扰滁凤。复称东路一带。上可旁趋清淮。下可偷渡苏常。究竟现在贼匪。欲由何路南遁。由何路北窜。是否侦探确实。如何派拨准备。所奏均未明晰。该逆以乌合之众。尚能结成死党。日久负嵎。大兵徵调。不为不多。而统兵者、竟似各不相下。且但知将续调之兵。统归一路。而不顾他路之或有疏虞。所谓统筹全局者安在耶。现在扬城之贼。如何攻克。江口之贼。如何截断。东路要隘。如何设防。西路滁凤一带贼匪。如何急图剿灭。琦善总统诸军。责无旁贷。陈金绶、胜保、均系帮办军务。慧成、经朕特简督兵。为大军声援。值此军情万分紧急之时。朕南望焦忧。寝食俱废。尚何暇各持意见耶。该署督此次摺报。晋康、查文经、竟似帮办军务。慧成、尚非糊涂无知。何遽出此耶。总之江皖东西两路。肃清贼匪。惟诸臣之功。傥调度失机。致贼北窜。亦惟诸臣之罪。朕惟知赏功罚罪。无取空言也。将此由六百里加紧各谕令知之。　　

○署四川总督慧成等奏、攻击扬州东门。逆匪死守情形。得旨。岂有同是此贼。皆攻此城。两军声息。并不相通之理。贼虽无大技。而匪党心坚。官军虽盈千累万。而各不相下。无怪乎我军势散。难御飘忽之逆匪也。　　

○钦差大臣都统衔琦善等奏、攻击扬州。并商属胜保、带兵赴皖。得旨。胜保既已带兵驰赴安徽甚妥。江南贼船。陆续驶来江北。显系东西两路。牵掣我军。扬州城必须及早克复。以杜彼觊觎之心。至黑龙江官兵战败情形。以带兵官心不齐。以致各不相顾。胜保、著准其酌量调拨。不必处处札商。汝与慧成两路。总得声息相通。方能有济。　　

○授一甲一名进士孙如仅、翰林院修撰。二名进士吴凤藻、三名进士吕朝瑞、编修。　　

○戊申。上诣寿康宫、问皇贵太妃安。　　

○谕内阁、瑞怀亲王之继福晋薨逝。著派总管内务府大臣存佑、前往照料。一切丧仪。著照亲王福晋之例。官为办理。　　

○又谕、翁心存、花沙纳奏、遵旨前往通州。查验米色情形。开单呈览。据查各船米色。与户部司员封呈米样。大略相同。其中间有气头搀和。及舱底微潮。尚无霉变结块等弊。著刑部按照单开米色。并现查米样。行提通州验米之经纪人等。提同船户。秉公严讯。如有需索抑勒等情。按律惩办。所有封钉各船米石。著仓场侍郎、即饬坐粮厅、赶紧起卸。毋任迟延日久。以致蒸潮。如有短少。即责令该厅等、照数赔补。以重仓储。　　

○又谕、军机大臣、会同理藩院、遵旨议覆德勒克多尔济等奏、请将哲布尊丹巴呼图克图寓馆、移回原寓处一摺、哲布尊丹巴呼图克图寓馆、因十余年来。转生五六世。哲布尊丹巴呼图克图。均并未长生。旋即涅槃。该诺们罕等、询明班禅额尔德尼。据云、若由寓馆移回原寓处吉祥。覆商之四部落盟长。意皆愿从。且众蒙古民人。亦皆倾服。著照所议。即将寓馆移回原寓处居住。量呼图克图呼毕勒罕。移居此处。必定吉祥。寿命延长。诸凡顺适。惟原立寓馆处。商民筑室杂处。将来恐致滋事。著德勒克多尔济等、派委干员。妥为管理。务令取具彼此切实保结。以期日久相安。毋致别滋争斗。　　

○谕军机大臣等、王懿德奏、福建海澄等县、会匪聚众滋事一摺。据称、接据署厦防同知王江等禀报。风闻漳州府属之海澄县、有小刀会匪千余人。入城攻抢。及焚毁衙署。夺犯戕官之事。此外石码、龙溪、漳浦、平和、诏安、各厅县。与泉州府属之同安县、亦各有会匪。潜伏窥伺。欲图响应。并有攻扰厦门之谣等情。该匪徒夥党。究有若干。如何入城攻抢。所夺何犯。所戕何官。以及焚毁系何衙署。尚未据该管各官、详晰禀报。该署督、现委文武大员。带兵前往查办。著即严饬确查。将首要各犯。悉数歼捦。其应如何解散党与。安抚善良之处。务当相机筹办。迅速埽除。勿令滋蔓。以靖地方。将此由四百里谕令知之。　　

○广西巡抚劳崇光奏、柳浔各属捕蝗情形。得旨。认真办理。勿稍讳饰。农田有无被灾。查明具奏。　　

○钦差大臣湖北提督向荣等奏、焚烧贼船、遣散船户水手、并续到艇船情形。得旨。如此办理甚好。攻剿之力。不可稍懈。慎之慎之。　　

○命大学士祁寯藻、吏部尚书柏葰、教习庶吉士。　　

