<!-- { "loadSidebar": true } -->
○丙午。上诣大高殿行礼。　　

○还宫。　　

○谕内阁、现在昌西陵工程完竣。所有择地定向之户部郎中截取记名繁缺知府甘熙、著加恩以道员用。先换顶带。内务府员外郎明伦、著加恩赏给武备院卿衔。　　

○又谕、前据御史丁浩奏、查文经系奏派办工大员。丰工未能合龙。应加惩处。以昭平允等语。当交怡良等、查明具奏。兹据怡良奏称、查文经以臬司大员。经该督等奏调督工。虽未经手钱粮。并查无估计苛刻情事。惟大工未能堵合。总督、河督、及承办各员。均经议处。该员岂能辞咎。江苏按察使现调甘肃按察使查文经、著交部照例议处。　　

○又谕、怡良奏、覆查邳州捐赈情形、审明定拟一摺。前据周天爵、参奏江苏署邳州知州候补知县马轶群、勒捐酷刑。当降旨、令怡良等查办。嗣因该员呈控原参大员。并牵涉案外之人。经怡良参奏、将马轶群先行革职。一并审讯兹据奏称、该革员承办赈务。讯无贪酷劣迹。惟于捐赈时未能善为劝导。辄借摉查漏税派捐。致滋物议。办理实属乖谬。业经革职。著毋庸议。失察之该管上司。著吏部查取职名。照例议处。邳州吏目陈干、关说捐项。情近嘱托。又失察门丁得受钱文。著交部议处。　　

○陕甘总督舒兴阿、奏报剿捕番贼。连获胜仗。得旨。续报情形。再行据实具奏。　　

○朝鲜国使臣徐念淳等三人。于西安门内瞻觐。　　

○丁未。谕军机大臣等、罗绕典等奏、连日攻剿城外贼营情形一摺。长沙城外贼匪。总计不过三四千人。我兵勇多至数倍。自应乘后队贼众未到以前。及早剿洗。据称该匪居高负固。甎墙式立。闻南门外妙高峰、地势尚不甚高。民屋甎墙。虽然坚固。岂能屹若城墉。难于攻破。初十、十一、十二、等日接仗。仅止互相轰击。十三日。分路进剿。河北镇王家琳、督带弁兵。尚属勇往。而十五日和春等、分两路攻打贼巢。自卯至午。仅十余炮打入墙内。则兵勇之距墙甚远。发炮无准。已可概见。独委员江忠源、管带楚勇、抢至墙边。其余将弁兵丁。何不同时抢进。且贼营占地无多。我军宜各路会合。四面环攻。同时并举。可期一鼓歼除。何得分日轮流出队。任令负嵎抗拒。总由官兵积久疲玩。不能并力向前。和春自统带诸军以来。惟事尾追。道州、郴州、等处。任贼冲突蹂躏。竟无与贼鏖战之时。贼窜后方始探闻。每隔数日。始拔营跟追。此次带兵援剿。若再不奋勉出力致郴州、永兴、大夥贼匪北窜。复行串合。自问当得何罪。现在向荣、已到长沙。据称该员素悉贼情。著罗绕典、张亮基等、即会同筹议。克日分派诸军。会合进剿。务将城外屯踞贼匪。全数歼捦。毋再迁延时日。赛尚阿、程矞采、现在衡州。距攸县、安仁、等处。近在咫尺。岂得坐视贼匪窜越。务即遣派奇兵。从中路拦截。并饬常禄等、迅速进兵夹攻。使贼首尾不能兼顾。仍飞咨台涌、博勒恭武、于荆州、岳州、水陆要隘。及常德一带。严加堵截。其江西与湖南交界地方。一体飞咨严防。毋任窜扰。另片奏、请于省城设立军需总局。著照所议办理所有支放一切。即照程矞采所奏章程。核实撙节。不准复蹈粤西前辙。致滋浮□。又据蒋文庆奏、安徽军饷。运至湖南首站巴陵县交替等语。著该督抚等、即派员拨兵妥速迎提。慎重接护。毋稍疏失。蒋文庆奏片钞给阅看。将此由六百里谕知赛尚阿、程矞采、罗绕典、张亮基、鲍起豹、骆秉章、并谕和春、传谕向荣知之。　　

○安徽巡抚蒋文庆奏、安徽筹防需人。请将升任云南按察使张印塘、暂留办理防堵。从之。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之七十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。九月。戊申朔。祭历代帝王庙。上亲诣行礼。　　

○诣妙应寺拈香。　　

○幸圆明园。　　

○诣绮春园、问皇贵太妃安。　　

○谕军机大臣等、有人奏、湖南军务、胪列入条。朕详加披阅。如所称将弁迁延。禀报捏饰。纵兵逃避。捷勇潮勇、肆行抢掠。均系实在情形。和春带兵自入楚境以来。但事尾追。并未痛剿贼匪。陕西及沅州协兵。在长沙南门御贼。逃散一空。统兵将官福诚、尹培立等、至今尚无下落。似此毫无纪律。老师糜饷。何所底止。著赛尚阿、程矞采、按照摺内所陈情形。严查参办。并严饬带兵镇将。合力兜剿。迅将长沙城外贼匪。全数扑灭。其郴州永兴一带。窜出贼夥。赶紧分投截击。使贼首尾不能相顾。毋得再任迁延贻误。致干重罪。至所称挑选精兵。坚守衡郡。分兵专剿零匪。收船以净水面。均著赛尚阿等、悉心体察。妥速办理。捷勇潮勇、尤须驾驭得宜。此辈本非善类。既藉其剽悍杀贼。仍当禁其扰害。示以钤制。著徐广缙、与劳崇光密商。或将捷勇自为一军。酌派力能管束之大员。督饬张国梁等分领。或留军营。或撤回广西。专剿本地土匪。其技勇出众、人尚驯顺者。拔置营伍。桀骜生事者。随时酌量安插遣散。潮勇亦须妥为控驭。勿令与贼党暗相句结。其所称坚壁清野之法。前经唐鉴具奏。曾谕令广西酌办。此事自是良法。但须因地制宜。未便强民以所难行。惟在守土官吏。相机劝导。筑堡立寨。使民自为守卫。若必官为给帑。无论无此钜款。且恐有名无实。转滋扰累。著各就该省地方情形。妥为筹办。务须实力奉行。足资捍御。原摺著钞给阅看。将此由六百里各谕令知之。　　

○朝鲜国王李昇、遣使奉表谢恩。呈进方物。命留抵正贡。赏赉如例。　　

○己酉。上诣绮春园、问皇贵太妃安。奉皇贵太妃幸含辉楼。至澄心堂侍膳。　　

○谕内阁、御史王茂荫奏、秋审册内拟缓人犯、情罪未协等语。陕西秋审册内。绞监候凶犯拜双汶一案。刑部拟以缓决。据该御史指驳情节。颇为详细。著九卿会同详核定拟具奏。　　

○又谕、自广西军兴以来。将及两载。朕念生民涂炭。宵旰焦劳。无时或释。前因大学士赛尚阿、人尚朴诚。能任艰苦。特命为钦差大臣。前往督剿。又虑其秉性慈柔。谆谆诰诫。特赐遏必隆刀。冀其随时振厉。以肃军威。上年大军围贼于新墟、紫荆山等处。初犹屡次获胜。迨贼窜踞永安。蕞尔一城。围攻半载有余。迄无成效。转致损将折兵。任贼鸱张。围扑桂林省城。旋又窜掠兴安。攻陷全州。继复任贼窜入楚境。连陷数城。现又分股围扑长沙省城。赛尚阿身为统帅。调度乖方。总由号令不严。赏罚失当。以致劳师糜饷。日久无功。实属辜恩。大负委任。赛尚阿著革职拏问。由徐广缙派员解交刑部治罪。程矞采总制两湖。特命前往湖南督办防堵。一年之久。如果布置得宜。堵御严密。何至任贼窜越。竟由道州、郴州、永兴一带。直扑省城。该督初闻贼警。遽返长沙。已不免张皇失措。继复株守衡州。一筹莫展。前已摘去翎顶。不足蔽辜。程矞采著即行革职。仍留军营办理粮台事务。骆秉章、鲍起豹、均有文武地方之责。不能豫为防范。咎亦难辞。惟念现在长沙城内。守御正当吃紧之时。著俟剿办省城贼匪完竣后。再降谕旨。前次贼窜永安。朕即察知赛尚阿攻剿不能得力。特谕徐广缙、统兵前赴广西会剿。嗣因梧州艇匪。业已剿除净尽。桂林贼匪。窜入湖南。仍命该督统兵赴楚督剿。兹据奏称、接奉谕旨。当即启行。并饬福兴统带兵勇数千名。先期闲道前进。计此时已抵湖南军营。徐广缙平素办事。慎密有为。操纵合宜。朕所深悉。著即授为钦差大臣。接受关防。并署理湖广总督。所有军营、及地方文武。统归节制。赛尚阿所带文武各员。著徐广缙察看酌量。分别去留。该大臣膺兹重任。必能整饬纪律。严明赏罚。迅奏肤功。以慰朕望。所有广东、广西、江西、湖北、与湖南毗连地方。均责成各该督抚提镇等、严密堵御。勿令窜越。务期同心协力。埽荡妖氛。以绥疆圉。　　

○又谕、叶名琛奏、广西遣散壮勇。句串游民。于韶州一带。聚众滋扰。现在分派剿捕。并将堵捕不力之文武各员、分别参办一摺。广东曲江匪徒。不过数百人。该地方文武、如能立即捕获。何至任贼句串一千余人。扰及仁化、乐昌、乳源等县。并将乐昌监狱开放。现经提督昆寿、护南韶连镇总兵通安等、各带兵勇。四路合围。该署督叶名琛、著遵前旨。驰赴南韶一带地方。严饬带兵各员、奋力歼除。毋任窜逸。并将连平、翁源、广甯、各州县股匪。一律剿捕。勿留余孽。徐广缙现已抵楚督办军务。如楚粤交界。有须越境夹击之处。并著叶名琛、饬令将弁。合力协剿。毋误事机。南韶连镇右营都司李殿熊、署曲江县知县符鼎庸、堵捕未能严密。接仗又复失利。符鼎庸、又于驿递本章。延阁十余日之久。更属疲玩。李殿熊、符鼎庸、均著革职。仁化县知县刘福荫、城守营把总郭有成、署乐昌县知县经文、署城守营千总钟煜、虽于邻匪纷窜入城。旋即杀退。究未能先事豫防。非寻常疏忽可比。著与乐昌县典史娄禹甸、一并革职留任。以示惩儆。　　

○两广总督徐广缙奏、讯明投诚之张钊等、潜通贼匪。接济火药。即行正法。并谕各属、如果该投诚人等。真知改悔。即予以自新之路。必不过事苛求。傥仍有通贼等弊。断难法外施仁。得旨。办理甚好。以此等反侧无常之徒。诛之以作先声。俟卿到楚后。军营耳目。自必一新。如此晓谕。亦甚是。　　

○都察院左副都御史程庭桂、乞解职回籍养亲。允之。　　

○命御前侍卫巴雅尔、乾清门侍卫载堪、理藩院左侍郎绵森、恭诣东陵。查看红桩。　　

○庚戌。上幸万寿山。　　

○诣广润祠拈香。　　

○御阅武楼、阅火器营操。　　

○谕内阁、前据户部奏请、捐纳军功举人生员一摺。著不准行。　　

○辛亥。上御勤政殿听政。　　

○遣官祭都城隍之神。　　

