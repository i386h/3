<!-- { "loadSidebar": true } -->
○谕军机大臣等、骆秉章、鲍起豹奏称、探闻逆船在汉口金口。句引通山等处土匪。扰及崇阳。本月初一日。贼船已到岳州城外。闯入西门。并闻该逆分水陆两路由岳州上窜湘阴各等语。览奏曷胜愤懑。贼匪已窜至湘阴。距省甚近。急应派拨将弁兵勇。前往堵剿。省城防守。最为吃紧。曾国藩既已行抵湘潭。著该侍郎迅速统带炮船练勇。驰赴省垣。会筹进剿。勿稍迟延。前据该抚等奏、岳州为水陆交冲。陆续派拨兵勇一千余名。交该府贾亨晋、及参将乌拉哩、统带驻劄。并咨江西令将南省派往兵勇五千八百余名。酌量撤回。何以贼至岳州。并无兵勇接仗。遽令贼匪阑入。其出省剿办土匪之署参将塔齐布、并江西撤回之兵勇、此时是否均已赶到。著骆秉章、即速催调。妥为布置。保卫省垣。鲍起豹、节制全省军务。现在贼踪已近。著与该抚酌量缓急。相机迎剿。务须扼要攻击。不得徒事株守。致误事机。岳州失守文武员弁下落。迅即查明奏闻。至荆襄一带。与湖南接壤地方。是否有另股贼船驶往滋扰。并著随时确探具奏。将此由六百里加紧各谕令知之。　　

○山东巡抚张亮基奏报、截获贼营头目。得旨。佟鉴奋勇捐躯。深堪悯恻。谢子澄素得民心。效死疆场。今既获逆犯王小涌。其为戕官逆犯无疑。已经摘心遥祭。洵足以快人心。著该旗传知佟鉴家属。俾伊家自行告祭。以慰忠魂。并著该部亦传知谢子澄家属。　　

○工部右侍郎载龄、奏探贼踪诡谲。现在严密巡缉情形。得旨。京营地面。尤为紧要。著联顺等、严饬南营参将李英等、实力稽查。认真盘获。此摺著专交联顺等阅看。　　

○丁亥。上诣寿康宫、问皇贵太妃安。　　

○谕内阁、前任安徽巡抚江忠源、因庐州被陷。临阵捐躯。当经降旨、追赠总督。建立专祠。并准其入祀昭忠祠。以示优恤。复将伊弟江忠济、江忠浚、先后分别加恩以知府知州用。因念江忠源身经百战。力守危城。厥功甚伟。卒以外援不力。效命行闲。每忆孤忠。时深矜恻。其灵柩回籍时。著福济、和春、派委妥员。护送出境。并著沿途地方文武各官。妥为照料。用示朕垂念忠荩至意。　　

○谕军机大臣等、僧格林沁等奏、官兵克复三村、大获胜仗一摺。该逆经此次痛剿。存城贼党无多。必当乘胜将县城攻克。生捦首逆。埽荡群丑。方为妥善。不得因其势已穷蹙。不致北窜。遂谓可以无虑。傥稍涉松懈。任该逆穵壕筑垒为□嵎之计。或又乘闲奔突。不但西向武邑。南向景州。蔓延为患。即东滨运河。亦防其复行掠船偷渡。官兵分投追剿。又落后著。惟有乘其蚁聚城中。一鼓歼捦。毋留余孽。况皖境贼匪大股。已由蒙城、亳州、窜入河南永城。而徐州萧县、黄家口地方。又有土匪为贼向导。并有将扰徐州之谣。是皖贼北窜情形。万分紧急。前谕该大臣等、派委大员带兵一千名。前往归德一带。谅已遵旨、赶紧派往。然该处兵力即有此千名。亦恐不敷。该大臣等、不速将阜城之贼。悉数埽除。傥永亳等处逆贼。分路冲突。南北句结。又将何以御之。惟盼北路得胜。劲兵前往截击。庶足以遏凶锋。该大臣等、岂不知朕日夜焦急。渴望捷音。犹以蒇事尚难克期为词。若不赶紧殄灭群丑。更将何颜对朕耶。德勒克色楞、现在何处驻劄。何以两次奏报。并未见其带兵攻剿。著遇便覆奏。将此由六百里加紧各谕令知之。　　

○又谕、百胜等奏、皖省逆匪分窜豫省、并扰及徐州边界、现筹防剿一摺。该匪由颍上、蒙城、分窜永城。并扰夏邑。其地由萧砀分道。路径纷歧。距徐州甚近。该处仅有大同兵九百名。练勇千名。兵力甚为单弱。该总兵等、现饬地方官实力团练。自应如此办理。另片奏、萧县黄家口地方。土匪肆行焚掠。难保非逆贼句通。令其先为向导。百胜现驻徐城。傥附近之处、何路有警。即著统兵赶紧迎击。并饬王梦龄、带领练勇等策应。于各处要隘、令地方文武严密设防。万不可令匪踪阑入。至东豫交界之处。已叠谕张亮基、英桂、分路严防。又谕令僧格林沁等、迅拨精兵一千名。赴归德一带协剿。该总兵等、务当与和春、福济、袁甲三等、并随时知照山东河南巡抚。联络声势。并力防剿为要。将此由六百里加紧传谕知之。　　

○又谕、据琦善奏、请饬苏州总局豫备火药、铅弹、接济艇船一摺。水师制胜。火器为先。现当围攻瓜州吃紧之际。各艇船火药、铅弹、将次用竣。设有缺乏。必致贻误事机。著怡良、许乃钊、迅饬苏州总局委员、将应用一切火器。宽为豫备。赶紧运赴京口粮台。以便随时接济。所有焦山水师船只。即遵前旨。统归琦善节制调遣。该署总兵李德麟等、傥敢抗不遵调。及藉词迁延不进。即著按军律惩办。该大臣统领全军。殄兹群丑。务即迅速攻剿。及早克复瓜州。勿再迟延贻误。致干重罪。将此由六百里加紧各谕令知之。　　

○又谕、据桂良奏称、上届海运。江浙两省。仅派文员来津。不足以资弹压。天庾正供。关系至重。且天津、静海一带。贼氛甫退。一切稽查弹压。均不可稍涉疏虞。昨经降旨、令怡良等、派令狼山镇总兵泊承升、督带师船。于海运沙船放洋时、护送出口。惟天津进口时、仍须有江浙武职大员会同稽查。更为得力。著怡良、许乃钊、黄宗汉、于江浙两省水师内、迅速拣派武职大员。酌带兵丁。随同海运沙船头起。先来天津。与所派文员稽查弹压。其沙船驶抵天津以后。应行查验人数。收缴器械。即责成该员弁等、会同各该委员一体查办。至米数清册。并著赶紧饬令局员先期造报。务于沙船未到以前。咨送到津。以凭查核。将此由六百里各谕令知之。　　

○钦差大臣琦善奏、请拨军饷。得旨。扬州与别处同是军营。甘苦不均。岂能复责其拌死疆场。况琦善营缺饷日久。非他营可比。著户部再为筹画。若仍前指款改拨。或复请饬下妥筹。俱属画饼。非济急之策。设使部臣出外视师。身历其艰。亦必知非易易也。　　

○参赞大臣僧格林沁等奏报、进攻阜城贼匪获胜情形。得旨。十五日之仗。斩获甚多。但县城未复。终恐思窜。著赶紧歼除。勿留余孽。僧格林沁等、必知朕渴盼捷音之速至也。　　

○安徽巡抚福济奏、皖省徵收请展限缓办。得旨。此时固难赶办。然不可藉此耽延。著姑允所请。暂缓数日。断不可俟省城克复也。　　

○以陕西潼关营副将常英、为山东兖州镇总兵官。　　

○以直隶阜城剿贼获胜。赏总兵官孔广顺、副将史荣椿、吴灿、参将乐善、游击文魁、巴图鲁名号。台吉布木济特、总管约逊、协领那尔瑚善、丰山、都司李鸿宝、龙汝元、守备杨殿林、朱起鸿、花翎。守备额音额等、蓝翎。复侍卫蕴秀职。余升叙有差。予阵亡护军校崇瑞、步军校霍隆武、祭葬世职。　　

○以剿贼怠玩。捏报邀功。革总兵官德坤、游击格洪额职。仍戴罪效力。　　

○以川黔兵丁滋事。革副将清长、守备王万寿职。仍戴罪效力。　　

○以直隶阜城县被贼窜陷。知县曾锡龄、革职逮问。　　

○以安徽六安州被贼窜陷。革知州宋培之、把总郝显扬职。　　

○予安徽繁昌县阵亡知县张廷槐、祭葬世职。如知府例。并建专祠。武生张占鳌等、赏恤如例。　　

○戊子。谕军机大臣等、昨据百胜等奏、永城之贼。已窜及夏邑。徐州萧县界内。亦有贼踪。此时静海窜出之贼。尚在阜城一带盘踞。未能埽除净尽。北路兵力。既难骤分。庐州大兵。又不能兼顾。河南归德等处、兵数过单。且无大员督办。设有贻误。所关非细。桂明现在潼关。所带防兵。皆系业经选派。毋庸另行挑备。约计潼关、大庆关等处。分隘驻劄官兵。不下数千名。即著酌带精锐官兵一千五百名。克日启程。星夜驰赴归德一带。迎头截剿。由潼关至归德。计程不过一千余里。旬日即可赶到。万不准藉词夫马耽延、稍有推诿。其归德、陈州、原设防兵。及徐广缙、牛鉴等、所带练勇。均归该提督调遣。以资攻剿。该逆剽急异常。此时窜扰各处。均系偪近黄河。该提督于奉旨后、即日迅速启程。兵贵神速。若行走稍迟。致令贼踪阑入河北。或沿河而西。扰及豫省腹地。朕惟该提督是问。桂明出省后应需粮饷。已饬王庆云筹款。源源接济。但当迅速进兵。探贼所向。迎头截击。勿稍迟延贻误。桂明接奉此旨。即将启程日期。先行驰奏。将此由六百里加紧谕令知之。　　

○又谕、河南归德一带。兵力甚单。本日已谕令桂明、酌带潼关等处防兵一千五百名。克日启程。前往迎剿。其潼关一带防堵事宜。著舒伦保、即日驰往接办。该处防兵、经桂明带出之后。诚恐不敷布置。著于西安满洲营备调兵内、酌带五百名。驰赴潼关。并桂明所留官兵、一并归该将军调遣。以资防堵。至桂明军营应需粮饷。亟应宽为筹备。著王庆云、先行筹款。专委妥员解往该提督军营应用。并著王庆云、设法源源接济。舒伦保出省后。西安驻防官兵。现无大员统辖。一切应办事宜。即著该抚就近照料。仍可与舒伦保随时商办。至商雒一带防堵事宜。亦关紧要。仍著舒伦保、王庆云、督饬分防之督粮道陈景亮、确探湖北贼踪。认真严防。勿稍松懈。如须添调甘肃官兵移远就近、以备防剿。并著与易棠随时知照。妥速筹办。将此由六百里加紧谕令知之。　　

○又谕、连日叠谕僧格林沁、胜保、迅派大员带兵一千名。驰赴河南归德一带截剿。尚未据该大臣等覆奏。逆匪既陷永城。复扰夏邑。该处情形。万分紧急。徐州萧砀地方。复有土匪肆行抢掠。为贼向导。亦须拨兵援应。朕思阜城剿办贼匪、正在吃紧之际。前谕派兵一千名前赴归德。是否可以抽拨。军情缓急。难以悬揣。该大臣等、两次将窜匪剿洗。若能于数日内攻克阜城。歼除逆匪。便可移兵乘胜而南。此次抽拨之兵。即稍缓数日。亦尚不迟。若再事迁延。致豫境与徐州贼匪。分股北窜。岂能不派兵往剿。著僧格林沁、胜保、统筹全局。以现在贼情而论。或急须拨兵前往。或于剿灭此股后。再以重兵分路南下。该大臣等、接奉此旨。迅速商酌具奏。朕畀僧格林沁、胜保、剿贼重任。断不肯令尔等掣肘。尔等亦当仰体朕宵旰焦劳之苦衷也。将此由六百里加紧谕令知之。　　

