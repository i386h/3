<!-- { "loadSidebar": true } -->
○浙江巡抚晏端书奏、浙省支应皖南军需。及各路防费。不敷动拨。现筹劝捐接济。得旨。不知汝浙江防费所需。竟近三十万。既有此款。亦准汝动用。惟续有特旨协拨。若靳惜搪塞。罔顾全局。即以玩视军情论。　　

○乙酉。谕内阁、本月十四日。祈谷坛大祀。前经降旨。朕亲诣行礼。兹因骽疾尚未如常。恐升降拜跪。不足以昭诚敬。著派恭亲王奕恭代行礼。先期在紫禁城内斋宿。前一日诣坛斋宿。届时朕仍在宫内敬谨致斋。　　

○又谕、德云、陆秉枢奏、请将普济堂应领之款、先行酌给、并全发实银、俾资接济等语。本年普济堂收养贫民。人数较多。采买诸形昂贵。委员等筹垫拮据。著崇文门、将普济堂应领之款。先行给发实银五百两。其余银两。及功德林应领赏项。均著全数给发实银。以资接济。仍著该御史等、随时稽查。不得稍有浮冒。如物价平减。人数渐少。仍即照旧章按期支领。以符定制。　　

○又谕、胜保等奏、连破贼圩、击败窜匪等语。捻首刘狗即刘大渊、于涡河两岸之酆家集等处。负嵎抗拒。黑旗捻首梁思任、在乔家庙等处。添筑两圩。经侍卫伊兴额等、督率马队。截杀殆尽。将梁思任、捦获正法。兵勇乘夜进攻贼圩。余贼逃窜。史荣椿、迎头截击。捻首刘狗、被追乞降。亦经歼毙。其蓝旗回窜股匪。经候选知府倪元灏等、追剿。斩获极多。余匪逃散。此次攻破酆家等圩贼巢。捦斩捻首。蓝旗回窜股匪。亦被击溃散。剿办尚为得手。著胜保等、督饬将弁。实力□□穴□又□捕。务将余孽歼除净尽。俾地方一律肃清。所有出力员弁兵勇。著胜保等查明保奏。　　

○谕军机大臣等、胜保、袁甲三奏、进攻六安、分援固始、请添兵助剿一摺。粤匪分股北扰。意图牵掣我军。胜保驻劄三河尖。扼其北犯之路。该逆攻扑固始县城。势甚狓猖。胜保等现抽拨兵勇一千五百名。交乐善等、带往固始。兵力既分。自宜量为添调。惟陕甘官兵于湖北凯撤时。曾经胜保截留。现在该省官兵。恐未能再抽调二千名之数。本日已谕令乐斌、酌量调拨矣。前谕英桂饬令德楞额、格绷额等、带领马队。由新息一带。驰赴胜保军营。谅已遵照办理。此时胜保等进攻六安。分援固始。需兵甚急。河陕汝匪踪。业已殄除。著英桂仍遵前旨。前往陈汝驻劄。以为胜保等后路声援。毋稍迁延。致滋贻误。将此由六百里各谕令知之。　　

○又谕、胜保、袁甲三奏、随营兵力不敷调派。请饬于固原、甘州、西甯、河州、提镇标内。选拨马步精兵二千名。赴皖协剿。所奏自系实在情形。该省存兵。能否如数调拨。著乐斌察看情形。酌分劲旅。遴选得力将弁管带。迅赴胜保等军营。以资剿办。将此由六百里谕令知之。　　

○以浙江办理海运出力。予道员胡泽沛等、升叙有差。　　

○予河南阵亡协领色克通额、法克吉布、祭葬世职。　　

○丙戌。享太庙。遣恭亲王奕恭代行礼。　　

○遣官祭太岁之神。　　

○上御抚辰殿大幄次。赐蒙古王、贝勒、贝子、公、额驸、台吉、及那木喀呼图克图等、宴。并赏赉有差。　　

○谕军机大臣等、王懿德奏、广东省城、被夷窜扰、现筹密防闽境一摺。粤东夷人。占踞省垣。叶名琛尚留夷船。业经简放黄宗汉为两广总督。其未到任以前。并令柏贵暂署钦差大臣关防。近日叠据广州将军穆克德讷等奏报。办理尚无把握。该夷如能悔过自新。退出省城。自可徐与说理。傥仍逞其诡计。日久盘踞。恐不免用兵剿办。闽省海洋接壤。自应严密防堵。但须暗地设防。不可令夷人窥见端倪。黄宗汉由闽赴粤。王懿德等必与会晤。正可商度机宜。维持大局。至该夷现在尚踞省城。该督所称十一月十四日被夷窜扰。十九日即经乡团克复。想系传闻之误。嗣后粤东情形。如有所闻。仍著随时具奏。将此由五百里密谕知之。　　

○又谕、王庆云奏、探闻贵州思南失守、请移镇远川兵剿办、兼顾川疆一摺。贵州思南府城。于十二月初五日失守。尚未据蒋霨远奏报。亟应派兵剿办。以免蔓延。蒋玉龙、业经简授贵州提督。现尚驻劄镇远。著即统所部川兵。从铜仁松桃。绕出思南之北。相机进剿。规复郡城。毋令匪徒久踞。该处教匪滋事。地方文武。何以未能堵御。辄被攻陷。著蒋霨远查明参办。其毗连思南等处。应如何设法堵剿以杜窜越。并著督饬各该文武。严密筹办。毋稍疏懈。其留驻镇远弁兵。即著该抚会同蒋玉龙、派委妥员接管。至思南接壤川疆。业经王庆云饬委知县李渐鸿、总办酉秀边防。并令副将邹鸾章、派兵扼截龚滩要隘。即著严饬该员弁等、实力防守。其未尽事宜。并著随时布置。毋令匪众窜入川境。是为至要。将此由六百里各谕令知之。　　

○赏青海扎萨克郡王济克默特那木扎勒多尔济、三眼花翎。头等台吉车布登端多普、土尔扈特协理台吉玉木云、花翎。　　

○以福建办团出力。赏道员梁恭辰、花翎。　　

○蠲缓江西义甯、靖安、铅山、丰城、进贤、余干、奉新、武甯、上高、安义、建昌、新昌、宜春、分宜、万载、弋阳、兴安、鄱阳、乐平、浮梁、德兴、万年、南昌、新建、二十四州县。被兵被水被旱田地。新旧额赋有差。　　

○戊子。孝全成皇后忌辰。遣官祭慕陵。　　

○谕内阁、户部钱法堂奏、请于宝泉局门外、添设堆拨、以资巡缉一摺。钱局重地。理宜防范严密。仍近日有贼匪在宝泉局乘夜越墙。意图抢窃。复掷甎拒捕。实属暋不畏法。著步军统领衙门、即行赶紧严缉。全数弋获。并于该局大门外。添设堆拨。拣派步军校二员。步兵十名。轮流值宿。认真巡查。如有宵小溷迹。即行严拏惩办。　　

○予江南阵亡都司阙明德、把总郑雄飞、王联升、外委杨德兴、祭葬世职。　　

○上以次辛祈谷于上帝。自是日始。斋戒三日。　　

○己丑。以修筑直隶张家口坝工完竣。予知县姚忠亮等、加衔有差。　　

○以办理喀什噶尔军粮无误。予协领图们泰等、升叙有差。　　

○抚恤琉球国遭风难夷如例。　　

○庚寅。谕军机大臣等、前因豫省桐柏等处。匪踪未净。谕令官文等、即饬现驻襄阳之营总舒保、移兵随枣一带会剿。本日据英桂奏、豫省匪徒。经德楞额、邱联恩等、于泰山庙等处。叠次剿杀。余匪回窜角子山。数已无多。并经汝甯府督同州县、捦斩匪首多名。舒保一军。可毋庸前赴随枣。惟固始县城。被围危急。粤逆捻匪。数至五万。城中兵勇太单。胜保所部兵勇。既须扼守三河尖。有不能抽拨之势。英桂现拟亲往该处。而马队不满三百。马队亦止二千。仍恐不敷援应。著官文、胡林翼、即饬舒保速带马队。兼程赴豫。径往光固一带。实力救援。俟固始解围。光州情形稍松。再令回驻襄阳。以资控扼。英桂现已饬令德楞额、抽带马步兵勇先往。著即亲督大兵。随后继进。其截留吉林黑龙江余丁。准其一并带往。俟军务稍松。仍令赴楚。所有角子山余匪。即责成邱联恩、实力□□穴□又□捕。阜阳教匪。即饬陈州汝甯等府。分投堵剿。毋令阑入豫境。将此由六百里各谕令知之。　　

○以克复江西瑞州府城。赏都司朱步青、丁秉胜、滕加洪、朱祖贵、守备罗近秋、姜维扬、李大雄、周福昆等、花翎。县丞黎献等、蓝翎。余升擢有差。　　

○以克复江西临江府城。赏道员刘于淳、按察使衔。副将田兴恕、巴图鲁名号。余升擢有差。予阵亡教谕何尧臣、千总吕应良、萧敬衡、外委王德云、廖忠明、田绍衢、李传灏、祭葬世职。　　

○予江西阵亡知府周炎、祭葬世职。并附祀伊父广西按察使周玉衡、专祠。　　

○辛卯。祈谷于上帝。遣恭亲王奕恭代行礼。　　

○宣宗成皇帝忌辰。遣官祭慕陵。　　

○上诣乾清宫东暖阁。宣宗成皇帝圣容前行礼。命内廷行走王公大臣、及蒙古王、贝勒、贝子、随同行礼。　　

○壬辰。月食。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百四十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。正月。癸巳。军机大臣、会同户部、兵部、议覆叶尔羌参赞大臣庆英奏、南路换防官兵。拟请变通。自咸丰八年为始。分作六年抽换。以节经费。应如所请办理。惟防兵经费。不费于防所。而费于程途往返一切开销。故前会议新疆兵制案内。令该大臣等、或改防为眷。或招募充补。防所多募一人。内地即少派一兵。积少成多。久之换防兵丁。自可减少。于经费方有裨益。仍应令该大臣等、实心实力。讲求招募。为永远节省经费之计。从之。　　

○云贵总督吴振棫奏、回民就抚。办理已有端绪。惟汉回忿争不已。烧杀相寻。就抚一局。深恐又有变更。得旨。应抚者自抚。违抗者必剿。固可并行不悖。勿忧其局有变更。惟在晓谕得宜。方能潜消反侧。　　

○命直隶正定镇总兵官双禄、来京引见。调四川川北镇总兵官三星保、为直隶正定镇总兵官。以四川懋功协副将鲁占鳌、为川北镇总兵官。　　

○甲午。上幸圆明园。　　

○赏科尔沁扎萨克图谢图亲王巴保多尔济、三眼花翎。　　

