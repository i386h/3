<!-- { "loadSidebar": true } -->
○谕内阁、德兴阿奏、南北两军、会同攻克扬州府城一摺。逆匪窜踞扬城后。屡由西北山焚掠。并于黄珏桥等处、出没无常。图犯邵伯。经张国梁由南岸督带大兵渡江。九月十四日夜间。密谕各营挑选勇队。进攻东南两门。逆匪拥众出扑。我军勇气百倍。轰毙逆匪无数。匪即败退。游击冯观胜、黄靖等、带领兵勇。分路杀至各门。突有骑马悍贼。由北门拥出。张国梁挥令兵勇、飞马迎击。并施放擡炮。连环继进。轰毙黄袍贼首五名。贼队惊乱。张国梁挥令四路马步各官军、一齐抢进。鞠殿华、成明、富明阿等、相继追击。逆贼自相践踏。贼尸枕藉。杀毙淹毙轰毙、不计其数。遂于九月十五日。将府城克复。此次贼踞扬城。旬余即行克复。剿办尚为迅速。所有在事出力人员。著准其会同张国梁、择尤保奏。　　

○又谕、胜保、翁同书奏、截剿北窜粤匪、大获胜仗一摺。逆贼窜踞天长。意图北窜。分股约二万人。于十二日直扑三河集。经派防蒋坝道员赫特赫讷、带勇堵御。未能过河。适胜保派援之副都统麟瑞等、督兵驰至高桥。遇贼接仗。杀贼多名。逆众犹思窜渡。并纠合各村匪徒。肆行焚掠。官军于十三日复加痛剿。蒋坝防兵。亦极力轰击。贼匪大败奔溃。胜保复督带亲军、抵三河集。该逆遂悉数南循。先后歼匪五百余名。被轰毙者不计其数。三河集地方。业已肃清。办理尚属得手。所有在事出力员弁兵勇。著胜保俟追剿窜匪净尽。汇请奖励。其蒋坝防堵出力人员。并著邵灿、庚长、查明保奏。　　

○又谕、扎拉芬泰奏、查明回庄起衅原委、请将办理不善各员、分别惩办等语。上年喀什噶尔回众滋事。既因铜厂交课苦累。聚众抗差。经前任领队大臣巴哈善、派委骁骑校巴彦察滚、章京佛尔果布、叠次往勘。辄听回众饰词。草率禀覆。实属颟顸。巴彦察滚、佛尔果布、均著照议革职。佛尔果布、于派办善后。尚能得力。著仍留该城当差。以观后效。前任领队大臣巴哈善、换防总兵伊绵阿、前经降旨革职留任。著俟八年无过。方准开复。叶尔羌参赞大臣庆英、到任未久。帮办大臣固庆、本无统辖之责。前署领队大臣阿克达春、未经办理铜厂。均著加恩免议。英吉沙尔领队大臣乌勒欣泰、虽查无畏葸重情。究属疏于防范。著交部照例议处。撤任阿奇木伯克爱玛特、失守回城。罪有应得。念其平日尚属急公。亦无苛派陵虐情事。著免其斥革。以昭平允。　　

○谕军机大臣等、本日据德兴阿等奏、扬州府城。业于十五日克复。张国梁带兵。由仪徵前往六合。并称高宝一带。时有贼匪。由湖东犯各等语。并据胜保等奏、截剿天长北窜粤匪。大获胜仗。逆众悉数南遁一摺。天长窜匪。直扑三河集意图北犯。经胜保督饬弁兵击退。办理极为得手。惟该逆被剿南遁。设由湖内窜扑高邮、宝应。则清淮仍形吃重。必应将天长县城。速为克复。庶贼众无由东犯。即可杜其北窜。现在张国梁亲赴六合。于仪扬等处、尚可兼顾。至天长地近盱眙。即著胜保乘此声威。将该处贼匪、痛加攻剿。速复县城。无任逆贼久踞。提督德安一军。据该大臣奏称、业经启程。并著饬令迅速前赴六合。会同张国梁、速解城围。至怀远军务。马头城等处。业已肃清。徐广缙病势较减。著即饬令该员、会同龙泽厚。妥筹攻剿。并须严密布置。毋得再有疏虞。将此由六百里谕令知之。　　

○又谕、本日据德兴阿奏、高邮、宝应、沿湖均有贼船。恐其东窜清淮。并据胜保奏、贼匪窜聚三河集。经蒋坝兵勇、会同官军截剿获胜。已令德兴阿、酌拨扬营兵勇。前赴高邮一带。协同堵剿矣。现在德兴阿收集兵勇。尚有万余。扬州府城。业已克复。张国梁已赴援六合。胜保亦进攻天长。自应以清淮一路为最要。著邵灿等、督饬在事员弁。实力堵剿。务使贼踪不能过湖。北路方有把握。如不敷调度。即飞咨德兴阿、将谕拨之兵。迅速派拨。以厚兵力。傅振邦是否已抵清江。前调山东官兵。据崇恩奏、已派兵四百名。派勇六百名。兼程前进。傥该总兵带兵到浦。可令其暂留助剿。俟逆氛渐远。再行折回徐州。将此由六百里各谕令知之。　　

○又谕、庆端奏。请留带兵总兵、以资镇守等语。福建漳州镇总兵周天受、云南鹤丽镇总兵周天培、此次带兵援闽。克复各城。战功懋著。该抚请留该总兵等、在闽坐镇。自系为保障地方起见。惟周天受一军。因皖南紧急。经张芾调回防剿。昨据胡兴仁奏、该总兵现在筹攻婺源。周天培一军。因江北军务吃紧。业经飞调该总兵回至江苏。现在扬州虽已克复。而浦口、天长、仪徵、尚沦于贼。需兵甚急。未便迟留。现在闽省邵郡克复。全境已渐肃清。并有饶廷选、张腾蛟、林向荣等员、堪资差遣。已不乏人。即著王懿德等、妥为调度。俟徽郡军务稍松。再令周天受回漳州镇本任可也。将此由六百里谕令知之。　　

○又谕、扎拉芬泰奏、请饬前任阿奇木伯克、赴阿克苏、听候谕旨等语。前任喀什噶尔阿奇木伯克爱玛特、失守回城。本日据扎拉芬泰等奏、请将该员革去伯克。仍留世职。原属咎有应得。因念爱玛特、平日尚知急公。业经降旨、从宽免其革去伯克。惟据扎拉芬泰奏称、访闻逆党因恨爱玛特、叠次首告。计图报复。该员既无经手未竣、及交代未清等事。自不必令其久处喀城。以致别起衅端。著裕瑞即饬爱玛特、前赴阿克苏伊子任所。将此谕令知之。　　

○署闽浙总督庆端、奏报攻克邵武府城。福建地方一律肃清。得旨嘉奖。下部议叙。　　

○河东河道总督李钧、奏报秋汛安澜。命诣　　

○河神庙祀谢。　　

○以前任安徽巡抚福济、翰林院侍读学士宜振、为内阁学士、兼礼部侍郎衔。詹事府詹事成琦、为都察院左副都御史。大理寺少卿殷兆镛、为詹事府詹事。　　

○以克复江西吉安、崇仁、宜黄、府县各城。赏总兵官普承尧、提督衔。知州俞昌会、守备周惠堂等、花翎。兵勇卢胜发等、蓝翎。余加衔升叙有差。予阵亡知县韩彤文、傅培峰、府经历谌汝楫、千总李昌尧、陈吉昌、把总张其祥、李瑞清、外委王生义、曹金品、伍泽钧等、祭葬世职。举人黄秩浤、张受勤、武举纪凤翔、幕友施淦、赏恤如例。　　

○以克复福建浦城、松溪、政和、崇安、四县城。赏副将郭启举、巴图鲁名号。员外郎陈翀汉、游击袁艮、都司周天孚、文龙得、守备刘兆选、梁光宗、谢太茂、李正清、杨敬业等、花翎。知府韩纯禧等、蓝翎。复副将林向荣职。余加衔升叙有差。　　

○以防守福建建甯、延平、二府城。并克复建阳县城。按察使保泰、下部优叙。赏知府庄焕文、按察使衔。章琮、花翎。知县赵人成等、蓝翎。余加衔升叙有差。　　

○以运送伊犁军粮出力。赏伊什罕伯克买孜木杂特、花翎。余升叙有差。　　

○以办理阿克苏军需文案出力。予员外郎国燤等、升叙有差。　　

○乙未。谕内阁、刑部奏、酌拟因疯毙命罪名、请改归画一等语。向来因疯连毙人命案犯。系平人非一家二命者。俱拟绞监候。入于情实。而致毙期功尊长尊属一命、另毙平人一命者。向援服制之例。夹签声请。虽绞斩轻重不同。而一句一免。殊不平允。至连毙三命。内有期功尊长尊属一命者。亦俱援服制之例夹签。更觉宽纵。著照该部所请。嗣后此项人犯。除连杀平人非一家三命。或一家二命者。仍照例入于情实。致毙服制一命。复另毙平人一命者。仍照例夹签声请外。所有因疯致毙平人非一家二命之犯。著改入缓决办理。以昭画一而示持平。其致毙期功尊长尊属一命。另毙平人二命之犯。无论是否一家。俱著按律拟斩立决。毋庸夹签声请。以重人命。其本年秋审案内张怀一犯。即著改入缓决办理。　　

○谕军机大臣等、本日周天受谢恩摺内。有据晏端书函称开化失守。因即督兵由江山取道拦剿等语。逆匪由闽回窜。华埠吃紧。曾经晏端书奏报。嗣据李定太奏称、浙省现称安谧。已咨会周天受、由江山进攻婺源。是开化失守一事。想系晏端书传闻之误。衢州各属。多与徽郡接壤。而距浙江省城较远。此后军情。著张芾就近探明。随时奏报。昨据庆端奏、闽省失陷各城。虽已克复。而盗匪充斥。武备亟应讲求。请留周天受、周天培、在闽坐镇。当谕以周天培、仍应饬赴江苏。未能留闽。如徽州军情稍松。可令周天受、前赴漳州本任。此时该总兵攻剿婺源。如已得手。能否饬往闽中。以资镇守。著张芾斟酌情形。妥筹办理。将此由六百里谕知张芾、并传谕周天受知之。　　

○以安徽按察使张光第、为布政使。丁忧按察使恩锡、署安徽按察使。　　

○予安徽安庆阵亡把总杨太和、外委谢光富、张登朝、祭葬世职加等。　　

○予安徽庐州阵亡守备邓超胜、徐德胜、王定国、林开泰、千总吴泰利、把总杨得兴、外委胡昌信、佐领常寿、骁骑校豁隆武、县丞王松林等、祭葬世职。贡生程永祥、文生张瀛、监生梁超然、马甲定升等、赏恤如例。　　

○丙申。谕内阁、朕闻各省办理捐输。多有抑勒贿纵情弊。该管上司。每于本任地方官外。多派候补人员。前往各属。名为劝谕捐输。实则藉端扰累。甚至陵虐捐生。婪索供给。种种弊端。多由此起。向来州县徵解钱粮。原有委员督催之事。至捐输既非正项可比。又无一定数目。该委员等、未能深知本地民情。多一人干预。即多一层烦扰。实属无益有损。嗣后各省办理捐输。著该督抚专责本任州县。会同该地方公正绅耆。妥为劝导。傥有不肖官绅。苛派把持。营私舞弊。一经查出。即行从严参办。概不准任意添派委员。致滋流弊。将此通谕知之。　　

○又谕、魁玉奏、请将亏短米折银两之佐领、革职监追一摺。京口佐领瑞灵、承办米折银两。并不认真催解。积欠数至逾万。并滥用银一千九百余两。前经和春派员讯明。勒限赔缴。逾限半年。完不足数。实属胆玩。瑞灵、著即行革职监追。历任掌理右司关防协领等官。未能随时觉察。著查取职名。交部议处。　　

