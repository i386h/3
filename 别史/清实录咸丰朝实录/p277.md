<!-- { "loadSidebar": true } -->
○又谕、讷尔经额奏、驰回正定。严防贼匪北窜。又据胜保奏、平阳府城。现已收复。贼匪全股。窜入洪洞。复由洪洞全股窜出东奔各等语。逆匪纷纷窜逸。飘忽靡定。直隶正定地方。多与山西接壤。情形重要。该督现由清化驰回。堵贼北窜。畿辅重地。自应迅筹扼守。署提督保恒、带兵赴固关驻劄。该处系直隶门户。最为吃紧。著饬该署提督、严密防范。至宣化各属。及易州紫荆关一带。亦多毗连山西。并著严饬各地方文武员弁。一体设防。认真巡查。盘诘奸宄。毋任匪党偷越。该督务当统筹全局。妥速布置。以期保卫畿疆。本日已命胜保为钦差大臣。接办剿匪事宜。恩华、托明阿、仍令帮办军务。即著该督飞咨恩华。迅速督兵前进。与胜保会合攻剿。毋庸留于怀庆。所有该地方应行防堵之处。已降旨令陆应谷、督同河北镇道。妥为布置。仍著该督酌留官兵。协同防守可也。将此由六百里加紧谕令知之。　　

○又谕、据胜保奏、贼匪全股窜入洪洞。由洪洞复行东窜。督兵过韩侯岭。扼要迎击各摺片。现在贼由洪洞突出东奔。我兵未能抵御。即派西淩阿、魁福等、带领马队六百余名。跟踪追剿。兵力未免单弱。现已谕讷尔经额、饬令恩华。统兵迅速前进。与胜保会合兜剿。毋庸暂留怀庆。托明阿带兵由泽州过山。此时计当赶到。著即飞催。应由何路接应。妥速布置。贼势剽急异常。军情随时变幻。该大臣务即督饬诸军。相机进剿。如有畏葸不前。贻误军务者。即行严参。按律惩办。朕以胜保临阵奋勇争先。战功屡著。是以特授为钦差大臣。俾事权归一。该大臣其严明赏罚。以振军威。埽除余逆。用副委任。勉之慎之。至讷尔经额所称山西追剿之兵。数已逾万。现在未到之兵。著即查明。严催前进。毋再迟延。将此由六百里加紧谕令知之。　　

○又谕、桂良奏、遵旨严密布置、并查办匪徒一摺。固关为直隶门户。宣化一郡。接壤山西大同。易州紫荆关一带。亦与山西毗连。均系最要地方。该尚书已饬署提督保恒、带兵前赴固关防守。并知照泰甯镇总兵德春、严防紫荆关等处。兹复饬宣化镇道等、一体设防。现在讷尔经额、已由清化镇折回正定。著即随时咨商。严饬各文武员弁。实力巡查。盘诘奸宄。毋任匪党偷越。至唐县滋事匪徒。现经续获三十九名。并获首犯张洛汰。著即提省讯究。从严惩办。未获各犯。仍饬赶紧摉捕净尽。勿留余孽。将此谕令知之。　　

○又谕、前因颍属捻匪滋扰。当谕令周天爵、李嘉端、相机剿办。经该侍郎等、派委寿春镇总兵玉山。并附近各府州县地方官。及委员张清元等。分路兜剿。数月以来。斩获甚多。惟此种匪徒。聚散无常。苟非大股歼除。难免余党肆扰。现在贼踪偪近庐州。情形最为吃紧。恐颍匪暗中句结。其害更不可胜言。著周天爵、即带兵勇。亲赴颍州驻劄。督饬剿办。其固镇之兵。仍著该侍郎、派委得力人员管带。以资防守。将此由六百里谕令知之。　　

○又谕、张亮基等奏、筹备船炮各情形。并绘图贴说。览奏均悉。贼匪占踞江面。必须炮船会剿。方可肃清。前据骆秉章奏、广东拖罟船、及快蟹船。向俱安设炮位。转运轻便。已饬叶名琛等、速为筹备。兹复据该署督等、奏称现拟买船更造。委已革同知劳光泰、张曜孙、估买江船五十只。改造战船。骆秉章亦饬属买钓钩等船五十只。运赴湖北。一律改造。另备中船小船。并募勇铸炮各事宜。均著照议办理。该署督等、务将各船所需兵勇。挑选足额。勤加练习。迅饬驶往下游。以备攻剿。至所需经费。前经部拨广东银二十万两。据奏尚未解到。并请暂借四川银十万两。已饬户部。一并速为筹议。将此由六百里各谕令知之。　　

○又谕、据哈芬奏、与藩臬两司。因批驳案件。不能和衷。绅士复因团练经费。以致不和。藩司郭梦龄、设立粮台迟缓。太原同知沈巢生、因撤出军需总局。挑播藩司。怂恿绅士。布散谣言各情。哈芬现已革职拏问。所奏情节。是否确实。著恒春于到任后详细访查。沈巢生在军需局。有无弊端。因何撤出。程震佑、系应行发遣之员。何以在省逗遛。该藩司等有无徇情之处。一并据实具奏。原片著钞给阅看。将此谕令知之。　　

○又谕、奕兴奏、派员查办边外山场等语。奉天东边以外山场。久经严禁。不准奸民偷越。乃近年来仍有无业游民。在彼潜藏谋利。虽尚无不法别情。究属有干例禁。著奕兴即责令坐卡总巡各官。就近妥为开导。设法解散。毋致别滋事端。并严饬秋季统巡城守尉春英、带领各守卡官兵。认真缉捕。以清山场而杜奸匪。将此谕令知之。　　

○太常寺卿王履谦奏、氾水口拏获武昌监生邹逢寅。解省审办。得旨。邹逢寅显系逆贼。何不立正典刑。枭首示惩。著饬罗景焘解赴至省。即行正法。　　

○以内阁学士穆荫、管工部火药局事。　　

○以荆州将军台涌、兼署湖北提督。　　

○以剿办湖北黄安、麻城、两县贼匪出力。予署按察使唐树义、优叙。赏都司许连城、花翎。署同知伍煋等、蓝翎。余加衔开复升叙有差。　　

○以剿办安徽石牌股匪出力。赏都司伍登庸、花翎。翰林院编修李鸿章等、蓝翎。余加衔开复升补有差。　　

○以山西剿贼不力。革副都统托云保顶带。直隶大名镇总兵官董占元等职。仍留军营效力。　　

○甲午。谕内阁、本日召见工部右侍郎、前任安徽学政锡龄。据奏本年出棚考试徽州府。因该郡办理防堵。未能开考。即驻徽州。至新任学政孙铭恩到后。回署交卸等语。该学政驻劄太平府。非因考试。例不外出。锡龄在徽州。并未开考。日久逗遛。殊属有违定例。著以三品京堂降补。　　

○又谕、周天爵奏、颍州回汉械斗。京员绅士府县各执一词。请将该府县撤任提案审讯一摺。安徽颍州府阜阳县、回民械斗。该府毛含昱、批驳诉呈。不为审理。以致捻匪乘衅滋事。实属办理不善。颍州府知府毛含昱、阜阳县知县刘梦松、均著先行撤任。交周天爵、会同李嘉端、亲提人证。秉公严讯。按律定拟具奏。其游击守备二员。著该侍郎等查取职名。一并参撤审办。　　

○谕军机大臣等、现在胜保与善禄、西淩阿等、所带马步各队。仅四千余名。兵力尚形单弱。亟须各路官兵会剿。本日据讷尔经额奏、留驻怀庆清化镇马队。尚有三四千名。此项马队劲旅。最利追剿。著恩华迅即带领前进。不可以有用之兵。置之无用之地。其清化镇应留兵若干。即著该尚书酌量办理。贼匪飘忽靡常。由洪洞以东。可由浮山岳阳。窜赴潞安。北可由山僻小径。窜入沁源一带。胜保等督带各兵。拟由赵城、霍州、过韩侯岭。绕出贼前。保护太原。托明阿由泽潞一带进兵。正可迎头截击。恩华由垣曲前进。著即沿途确探贼踪。与胜保会合。相机追截。马队行走迅速。不难绕出贼前。经过地方。被贼滋扰之处。夫马等项。恐一时未能齐备。胜保所带之兵。即不免星夜步行。瓜菜充饥。事有缓急。岂可拘泥延误。恩华、托明阿等、务宜设法飞催进剿。激励将士兵丁。奋勇争先。迅殄群丑。廓清晋境。即以保卫畿疆。勉之懔之。将此由六百里加紧各谕令知之。　　

○又谕、雷以諴奏、筹办团练情形一摺。并绘图贴说呈览。据称里下河一带。地方紧要。叠经饬令各州县。劝谕绅民等、捐赀团练。复派同知孔继鑅、遍赴山阳等十二州县。会同筹办。现在各路团练。一律严密。设卡处所。认真盘诘。匪徒均已敛迹等语。所办尚属周妥。著即督饬各该州县等、实力奉行。务期声势联络。足资捍卫。断不可有名无实。至扬州贼匪。势已穷蹙。著会同琦善等、督率兵勇。克日歼除。尤当严密堵截。毋任匪党乘间窜逸。委员孔继鑅、及各州县出力绅董人等。俟克复扬城后。即行酌量保奏。另片奏、宿迁县知县林德泉、雇募广东拖罾战船。已抵上海。不日即可入江。著饬该员迅催广艇。驶入江口。即令进泊瓜州口要隘。相机截击。断贼接济之路。将此由六百里谕令知之。　　

○又谕、前因江忠源奏、请制战船。以清江面。当即谕令四川总督裕瑞、并湖广各督抚、仿照广东拖罟船式。制造百余只。以资调遣。昨据张亮基等奏、现已估买江船五十只。改造战船。骆秉章亦饬属买钓钩等船五十只。运赴湖北。一律改造。另备中船小船。募勇铸炮。并请借拨四川银十万两。协助经费等语。此项船只。已由楚省制备。川省毋庸制造。惟所需经费较多。著裕瑞即设法筹拨银十万两。赶紧解赴湖北。以济要需。毋稍延误。将此由五百里谕令知之。　　

○大学士直隶总督讷尔经额奏、驰赴正定。并留兵防守河北要隘。得旨。已有旨催恩华、速赴晋省。与胜保会剿。胜保现已授为钦差大臣。卿久任畿疆。情形必熟。朕因卿回正定。调度较远。莫若胜保在彼。就近为妥。目下卿虽不是钦差大臣。仍应与胜保声闻相通。保护直省为要。卿若能筹画尽善。俾直隶安堵如常。即系卿首功。总在胜保之右也。　　

○以署正黄旗汉军副都统玉明、为工部右侍郎。兼管钱法堂事务。　　

○追予前明湖南石门县殉难幕友刘幼、入祀本籍忠义祠。从署巡抚潘铎请也。　　

○旌表守正捐躯、直隶清丰县民卢留住妻常氏。　　

○乙未。世宗宪皇帝忌辰。遣官祭泰陵。上诣寿皇殿行礼。　　

○谕内阁、前以逆氛肆扰。叠降谕旨、令直省各督抚。晓谕绅民。举行团练。自卫乡闾。兹据奉天府府丞兼学政张鑅奏称、直隶省捐输团练。是否办有成效。未见入奏等语。现在晋省贼匪。经胜保等痛加剿洗。平阳一带。悉就廓清。余匪由洪洞东窜。已饬各路官兵。四面兜击。自不难悉数歼除。直隶界连山东河南。与山西尤多接壤。所有各口要隘。虽经派有重兵防守。尤赖兵民同心。藉收众志成城之效。著讷尔经额、再行申谕地方官吏。认真董劝该绅耆等、各就地方情形。妥速布置。其能实力奉行。团练有效。以及捐赀集事者。著即随时保奏。朕必立予恩施。畿辅民风。素属急公好义。其各协力保卫。毋负谆谆诰诫至意。　　

