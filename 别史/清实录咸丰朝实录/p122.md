<!-- { "loadSidebar": true } -->
○礼部以繙译会试中额请。得旨。京旗、取中三名。各省驻防、取中九名。　　

○戊戌。上诣寿安宫西所、问如皇贵太妃安。　　

○诣寿康宫、问皇贵太妃安。　　

○谕内阁、广西自军兴以来。在事文武各员。志切同仇。竭忠矢报。其有临难捐躯。舍生取义者。朕于奏报到日。无不立沛恩施。优加恤典。因念阵亡各总兵之子孙。尚未尽邀赏赉。著该旗、及各省督抚、查明广西阵亡各总兵子孙。有无官职。年岁若干。分别开单。先行具奏。俟孝满服阕时。由该部旗带领引见。候朕施恩。至于守土各员。随征将弁。以及兵丁、乡勇、杀贼殒命。业已随时交部议恤。其父母妻子。茕独无依。尤堪矜恻。著该旗都统、及各省督抚等、转饬该管各员。逐一查明。加意抚恤。毋令失所。用副朕推恩忠节。有加无已之至意。将此通谕知之。　　

○又谕、太仆寺少卿徐继畬、奏陈释服之后。三渐宜防。一曰土木之渐。一曰晏安之渐。一曰壅蔽之渐。援古证今。深切事理。于朕修身、制行、听言、用人之道。裨益良多。现将移跸园居。仅饬所司照例缮葺。并未特兴工作。每念诒谋俭德。昭示后人。夙夜兢兢。无敢逸豫。至晏安之渐。每起于隐微。王化之原。必基于宫壸。朕恪遵家法。平日读书穷理。闇修慎独。自励操存。兹观该少卿所奏。杜渐防微。意深词婉。实与朕心契合。其末条所论言路既通。而壅蔽转生于不觉。尤为切中时弊。朕思听言不可不广。择言不可不精。惟以理为权衡。以见诸行事为符验。则是非可否灼然不淆。乃有合于敷奏明试之义。嗣后有言责诸臣。惟当竭诚匡弼。朕亦虚怀受纳。上以实求。下以实应。庶几宏济艰难。俾治理蒸蒸日上也。徐继畬此奏。朕当置之座右。用资省览。昨据副都御史李菡、陈奏因循积习等弊四条。所论亦不为无见。著并存之。以备采择。　　

○以湖南布政使恒福、为太常寺卿。　　

○己亥。谕内阁、云贵人武隹氏、著晋封为云嫔。所有应行事宜。著各该衙门、察例具奏。　　

○又谕、此案逃军王立功、复充捕役。广结夥党。养贼分赃。非严行惩治。不足以儆凶徒。王立功、著照部议即行处绞。所有失察该犯之历任武清县知县。著吏部查取职名。严加议处。　　

○谕军机大臣等、前据户部奏、请复绿营兵制旧额。以节糜费。并侍郎曾国藩、条陈裁兵事宜。本日复据户部尚书孙瑞珍奏、豫筹库饷。请照前议施行等语。乾隆四十六年。添结武职养廉一案。增兵六万六千余名。嘉庆道光年间。节次裁改。尚余四万八千余名。此项增添兵数。原因旧设空名钱粮、挑补足额。而自增兵以后。空粮之弊。仍复不免。朕访闻各省皆然。是国家未收增兵之益。而徒受增饷之害。无论现在帑项未充。亟应裁节。即以整饬营务而论。亦必严汰虚伍。而后养一兵可得一兵之用。著通谕各直省督抚、会同各该提镇、查明某营某汛原额兵若干。续增若干。先行据实具奏。一面确查所属空名钱粮。宽其既往失察之罪。即由该督抚总核裁汰。如裁汰后、尚浮于乾隆年闲旧额。以后遇有缺出。毋庸挑补。并随时斥退老弱残废。约计三年。必可裁复旧额。仍将所裁兵数。与节省饷银。每届年终汇奏一次。以备稽核。嗣后武职官员。如再有隐匿空粮等弊。即著该管大吏严参重处。以儆贪婪而肃戎政。至各该地方。今昔情形。或有不同。不妨于裁汰之中。寓变通之法。即有裒多益寡之处。统全省绿营而计。总不至逾旧额。各该督抚、受恩深重。谅能各矢公忠。妥为办理也。将此通行谕令知之。原奏、并户部、曾国藩、各摺件。均著钞给阅看。　　

○又谕、有人奏、湖南沿江一带。盗匪结党肆劫。该省线湖港、擂鼓台地方。有舥子船百余只。拦江抢劫。被劫商旅有报案者。该地方官辄将船只扣留。湖南临湘、及湖北监利、沔阳、交界地方。每遇报案。地方官互相推诿。不准呈报等语。盗匪肆行。大为商旅之害。若如所奏。州县纵容书差。藉案苛累事主。无怪盗匪益无忌惮。若不严加究办。何以除凶暴而安善良。著程矞采、龚裕、骆秉章、各委干员。前往履勘。查明界址。责成该管地方官。严拏惩办。毋令漏网。如有徇庇书差。苛累商旅。及推诿不报等情。即著从严参处。原摺著钞给阅看。将此各谕令知之。　　

○以山西按察使潘铎、为湖南布政使。山东登莱青道英桂、为山西按察使。　　

○庚子。谕内阁、毓书奏、遵议支放饷银、请仍循旧章办理一摺。吐鲁番满洲营兵饷。向系与经费及俸工役食等项、归并支用。若将饷银一项。另行封存办理。转多周折。至每月散放饷银。本系文武各员会同支放。无庸另议更张。其乌噜木齐、巴里坤、古城、三处情形。大略相同。均著仍照旧章办理。该部统、惟当随时认真稽查。如有亏那情弊。即行从严参办。嗣后散放银色。应遵照口内议定成数搭放。设遇借垫之时。责令散放之员。补足银色。不得含混滋弊。　　

○谕军机大臣等、据程矞采奏称、粤匪由象鼻山后。翻山越岭。窜至海阳坪。于四月初五日。攻扑兴安县城。初六日。即进扑全州。并有贼船五十余只。分为水陆两路。意欲直扑永州。此股逆首系名罗亚旺。约有五千余人。全州至永州、水路要道。该督现已添派防兵。合力堵截。并将湾泊各船。飞饬全行撒归楚岸。现在刘长清、王锦绣等、驰赴兴安岩关口。拟即由捷径驰赴全州各等情。永州水陆两途。均与全州接壤。水路尤为迅速。湖南官兵。屡次调拨赴粤。兵力较单。现调湖北各兵。亦难克期赶到。此时湖南防剿紧要。所有前备四川兵二千名。已谕令程矞采、酌量催调赴楚矣。此股匪徒。尽在全州一路。其由西路庙头墟分窜之贼。究有若干。贼首罗亚旺外。其余洪秀泉等各贼首。又复窜往何处。该匪既由江东扯钱路、北走兴安。其平乐富贺一带。是否仍形吃重。余万清统带重兵。由桂林进追。现在打抵何处。著赛尚阿、飞饬各员。迅速应援。合力夹击。毋稍延误。再贼众大股。全奔楚境。桂林业已解围。且有巡抚坐镇省垣。值此追剿吃紧之时。向荣仍守省城。置之空闲之地。岂不坐失机宜。著该大臣体察情形。何处最为紧要。即饬向荣带兵前往。相机剿办。并可堵贼回窜之路。该大臣此时是否仍驻劄阳朔。抑已移营扼要处所。军情缓急。应变制宜。想必自有斟酌也。至由永州至桂林一路。现在梗塞。所有文报军饷。改由何路。一并查明具奏。并随时飞咨湖南。勿稍大意。将此由六百里谕令知之。　　

○又谕、程矞采奏、广西逆匪、由象鼻山后翻越、窜至海阳坪。四月初五日。攻扑兴安县城。初六日。进扑全州。并有贼船五十余只。分路欲扑永州等语。湖南永州水陆两路。均与全州接壤。水路尤为迅捷。此时湖南防堵。紧要之至。该督现已添调官兵。并飞咨鲍起豹、移兵永州。著即督饬文武。分路严防。水路船只。业经全撤。并于两岸设备。如遇贼船窜入。务须并力堵截。傥此处稍有疏虞。贼得扬帆顺流而下。势更蔓延。刘长清、王锦绣等、驰赴全州。恐未能绕出贼前。余万清、本系留楚防堵之员。如能折赴全州御贼。尚可保固楚南门户。傥贼窜楚境。即著与刘长清等、分投夹击。毋稍延误。该督前调湖北之兵。著即飞催赶到。前已谕令四川总督徐泽醇、选备精兵二千名。听候广西调遣。此时湖南防剿紧要。著该督酌量情形。如须调用。即著飞咨四川。催令迅速赴楚。以备攻剿。至衡永一带会匪。仍应督饬地方官。加意豫防。毋令暗相句结。地方绅民。尤须劝令实力团练。互相保卫。不惟御外来之贼。兼可防本境之匪。总在该督抚等、相机筹办。俾众志成城。庶几有备无患。各省解粤军火饷银。此时桂林一路梗塞。自应暂行截留。一俟探明路径。即知会广西接护解往。毋稍大意。将此由六百里谕令知之。　　

○乌噜木齐都统毓书奏、审拟富佳氏控案。请将已革佐领西拉布开复。降为防御。得旨。此案著交乐斌、破除情面。覆讯定拟具奏。既无所用其回护。尤不准代人受过也。　　

○以大学士裕诚、协办大学士杜受田、吏部尚书柏葰、工部尚书翁心存、都察院左都御史花沙纳、朱凤标、吏部右侍郎沈兆霖、户部左侍郎德兴、为殿试读卷官。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之六十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

