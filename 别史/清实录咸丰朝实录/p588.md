<!-- { "loadSidebar": true } -->
○又谕、前因载增等奏襄阳逆匪回扑樊城当谕官文饬令常恩、会同马秀儒等攻剿。且恐兵力尚单常恩不能得力。并谕官文添调兵勇。另派大员统带。本日据英桂奏、该匪窜至邓州。裹胁焚掠。兵勇退守州城。即于初九日失陷此股匪徒。既窜新野复陷邓州势甚猖獗该处偪近南阳。仅止六十余里。而襄阳被围。樊城尚为所踞。楚豫两军不能合力夹击常恩如果得力何至郡城日久尚未解围。且至蔓延邻境著官文等、察看营中大员。如都兴阿等、实能带兵督剿者。酌派一员迅速前往统带马步各队。相机攻击。以期得力。襄樊得手之后。亟应进剿新邓与豫军会合。但不可跟踪尾追。驱之北向总宜设法绕出贼前。迎头截击。是为至要将此由六百里加紧谕令知之。　　

○又谕、英桂奏驰抵鹿邑分路进剿并邓州失陷、派兵赴援一摺。捻匪大股。既踞涡河南岸该抚自应会同袁甲三迅督兵勇渡河南击方能与郝光甲等诸军、联为一气。据奏调派穆腾阿等管带马队、崇安等管带步队、各事宜已有直捣贼巢之势。而摺内又称东南处处匪巢。恐轻进失利等语。是尚以相持为长策何时方能会合皖军该抚既抵鹿邑亳州不过数十里即著与袁甲三、合兵前进迅将涡河南岸匪巢尽力剿洗。再图分兵四出不准随处驻劄以布置为词致各路不能兼顾至永夏虞城一带据奏止称探有匪踪是尚未知徐州危急本日据史荣椿奏永夏捻匪已扰及砀山并分扰丰县之许家口萧县之黄家口三股会合直扑府城。该署总兵兵勇仅止六千祇能专顾郡城、不能兼顾各处其紧急情形实为可虑该抚现派莫尔赓额先带马队五百名驰往永夏一带即著饬令迅赴徐州助解城围宿州兵勇尚复不少现在匪党全趋东北该州警信稍松。著英桂即传知宿城带兵各官分兵驰往徐州统交史荣椿调遣本日复谕知德兴阿等拨兵一千名赴徐应援并著传知史荣椿、沿途迎提以资会剿至邓州失陷。南阳万分吃紧。邱联恩业经带兵驰往即著饬知该总兵迅图扑灭毋使再有蔓延所请饬调陕西官兵。已谕知谭廷襄、抽拨精锐二千名。派得力大员带往会剿并谕官文等另派大员速解襄阳之围以便与陕豫官兵夹击然遏其北窜之路尤以豫境为吃重该抚仍宜速筹布置不得专待陕省之兵始行进剿另片所陈请暂留察哈尔马队等语著准其暂缓分拨伊兴额现在徐州其原带马队。派赴怀远是否即系关保管带。邓州文武下落。并著查明具奏将此由六百里加紧谕知英桂、并传谕史荣椿知之。　　

○陕西巡抚谭廷襄、奏报到任日期得旨陕省现为完善之区。地方之事。随时整顿。防御外寇。先清内匪尤为切要。　　

○以吏部尚书翁心存、为翰林院掌院学士。　　

○以吏部右侍郎张祥河兼管顺天府府尹事。　　

○癸卯。谕军机大臣等、前据崇恩奏、存兵不敷。请留防本省一摺。业经允其所请。惟昨据英桂奏、永夏交界会亭集及虞城连界地方。均有匪踪。并据史荣椿奏捻匪窜扰砀山丰萧各县大股数万。直偪徐州府城虞城近接山东曹单徐州与兰山、郯城等处亦为切近恐该匪乘虚北窜。则东省之刘家口。及省南山路之红花埠湖路之滕峄等县皆与江苏毗连。处处可以阑入。崇恩既称兵力不能协济邻省则本省布置。亟应豫为筹办著即酌拨兵勇严扼各要隘。以期周密其应如何分拨防守之处并著先行具奏其刘家口河岸。现在尚存防兵若干是否足资控扼。著王履谦李钧会同崇恩体察情形严饬地方员弁、实力稽查。以杜匪踪。阑入曹单本多捻匪。红花埠一带近闻亦多抢劫行旅之案。此时添兵弹压。不但可防外来之匪并可□□穴□又□捕本处匪徒以靖地方王履谦、等务当随时侦探徐州虞城等处捻匪情形妥为布置毋致临事周章将此由六百里各谕令知之。　　

○甲辰。谕内阁、何桂清奏、徽郡官军克复休甯县城一摺江西德兴贼匪、经官军剿败后窜至徽州婺源。攻陷县城。结连各路匪徒。分股窜踞休甯县城。张芾派拨兵勇亲自督阵毙贼千余。贼仍四出焚掠。休歙两县乡团。群起杀贼捦斩百数十人张芾闻丁母忧仍出示晓谕军民兵勇墨绖从戎誓灭此贼贼以大股分扑各营江长贵等奋力夹击守备罗承勋手然大炮立将凶悍贼首杨国宗轰毙贼众大溃我军追杀数里该匪尽焚其巢、并踞城中张芾亲赴督战。兵勇踊跃登城遂于十月初四日。将休甯县城克复派员安抚居民。仍饬江长贵等分路追剿窜匪此次张芾督饬江长贵等、剿办窜扰徽郡股匪将士用命。各路民团。齐心杀贼办理颇属认真著何桂清仍饬在事文武。迅速剿捕。肃清徽境。再将出力人员、汇案保奏。　　

○谕军机大臣等、何桂清奏、张芾现在徽郡军营。闻讣丁本生母忧。可否赏假六个月。回籍营葬。假满再赴徽州办理防剿等语。徽郡毗连甯国池州广饶等处军情正当吃紧该处防务。如有可以接替张芾者即著何桂清、一面奏明派往。一面传旨赏给张芾六个月假期。令其回籍营葬。如一时无人可以接替即传谕张芾暂留徽郡督办。防剿俟接手有人。再行回籍。将此由五百里谕令知之。　　

○又谕、曾国藩、文俊自八月三十日奏报瑞州建昌胜仗之后已及月余未见续报。昨据廉兆纶奏有探闻抚州官军失利之语。与本日何桂清奏报相同亦未见曾国藩等入奏。前闻贼匪多回至金陵而江西失陷各郡尚无一处克复。所有占踞城池之贼。闻皆石逆党与。诱胁土匪为之拒守。即广东新附匪徒。亦皆系石逆所纠集与金陵逆党尚未归并。现据江浙各省奏报皆言金陵内乱杨逆已为韦逆所杀。又闻杨逆被杀后。石逆不服逃出金陵洪逆现悬重赏购其首级。可见石逆断不再返金陵金陵亦不肯更助石逆。昨又据福济等奏、石逆现在安庆桐城一带。其为纠合党与。自图占踞已可概见。现在福济等、已攻克巢县、和州不日即可进捣安桐而湖北沙口田镇、水陆兵勇。屡绝贼援恐石逆不得呈志于皖楚势必窜入江西该逆于诸贼之中最为凶悍。若令回窜江西占踞数郡煽惑莠民。其势愈难收拾。著曾国藩等、乘此贼心涣散之时。赶紧克复数城。使该逆退无所归。自不难穷蹙就捦若徒事迁延。劳师糜饷日久无功朕即不遽加该侍郎等、以贻误之罪该侍郎等、何颜对江西士民耶。又闻石达开、系湖南拔贡现因与韦逆不睦。颇有投诚之意。虽未必即系确信。而穷蹙思降。亦或事之所有。此辈狼子野心原难轻议招抚。傥向曾国藩处乞降应如何处置之法。或使先自立功赎罪。再邀重赏亦当豫为筹画。经权互用以收实效。现在仍将失陷各城。先图攻克。使该逆无所凭藉不敢退至江西。是为至要本日据何桂清奏请饬催候补同知吴坤修将所带彪勇二千五百名。速赴广信等语此项壮勇。何以日久未到著曾国藩等查明。饬令该员迅速驰往以便饶廷选回驻玉山毋稍延缓。将此由六百里谕令知之。　　

○山东巡抚崇恩奏、山东省麦收歉薄不堪兑运所有章邱齐河、禹城平原泰安肥城阳信联城堂邑茌平夏津等十一县应徵漕麦请援时成案改徽粟米。允之。　　

○以克复安徽休甯县城五品顶带前任江西巡抚张芾得旨嘉奖命俟服阕后以三品京堂补用。　　

○予安徽阵亡都司陈再受、祭葬世职加等守备徐勇、把总张学宽外委张国才祭葬世职。　　

○展缓八旗兵丁应扣借支库银限期两月。　　

○乙巳。谕军机大臣等昨据英桂奏。永夏交界会亭集及虞城连界地方均有匪踪并据史荣椿奏捻匪窜扰砀山、丰萧各县大股数万直偪徐州府城匪势鸱张深恐窜至东境。已命崇恩于毗连徐州之郯城等处设防其虞城等处毗连曹单并谕该抚会同王履谦李钧严防河岸以杜窜越矣因思本年直隶山东所属地方多被旱蝗无业游民。最易流而为匪。畿辅重地与山东接壤。必有重兵弹压。方足以镇定民心本日已谕令庆祺调盛京官兵一千名穆隆阿调察哈尔官兵一千名。驰赴直隶听候桂良调遣著桂良、会同双锐、先于直隶各营内抽拨精锐官兵一千名。由双锐统带驰赴直东交界地方择要驻劄以资弹压所有盛京察哈尔官兵到省。均归双锐管带桂良接奉谕旨后、著与双锐商定驻劄处所。双锐抵省后酌带官兵先行前往。直隶提督著桂良派委妥员署理。将此谕知桂良、并谕双锐知之。　　

○以巡护江浙海运出力赏同知衔王承荣、知县萧缙花翎盐提举衔李容蓝翎双余升叙有差。　　

○调盛京官兵一千名察哈尔官兵一千名。赴直隶听候调遣。　　

○丁未。谕内阁、劳崇光奏剿办右江滋事逃兵。及句结土匪攻破贼巢、歼捦殆尽一摺。上年五月。右江镇标兵丁滋事。革弁李现光、纠约不法兵丁窜踞法村地方句结土匪戕官扑城。复由土田州一带添纠土匪叠次攻扑厅城均经随时击退复分夥屯踞阳万土州之那毕大湾等处窜扰土上林县境各文武督饬各土官随时进剿将首匪夏振大歼毙隆安县知县陶兆恩与总兵奚应龙节次进剿毙匪多名忽有另股匪徒由西林窜至淩云县之雪平墟将与法村匪徒。合夥陶兆恩会同署游击马东旭等、驰往截击当将首逆覃四歼毙马东旭等率同团练环攻法村。我兵潜入贼巢举火。内外夹攻歼毙焚毙匪党无数。生捦首匪黄色让等、四十六名当将贼巢平毁地方一律肃清办理尚属认真所有出力官绅著劳崇光确切查明择尤保奏署右江镇总兵奚应龙、署右江镇游击马东旭、于兵丁滋事未能约束咎有应得惟筹防堵剿现已竣事功过尚足相抵均著免其查议。　　

○又谕、劳崇光奏、柳州水陆匪徒、被击败窜郡城解严一摺广西浔州艇匪由武宣象州窜至柳州府城扑扰经该抚饬令署右江道孙蒙署提标参将汤遇珍等筹办并委署游击郭承修千总韩寿、由省城带勇驰剿水陆各股匪窜至大桥及都乐羊栏等村铜鼓岭白沙黄村等处地方。并偪近府城攻扑均经委员徐引团总区振纲及韩凤等各督兵勇团练击剿叠次毙贼千余名及数百名不等。该匪等分投败窜又经韩凤设法解散陆匪其首匪张高友率其余党千余窜至雒容县之洛垢一带欲扑县城。适郭承修等带勇抵县迎击败走代理知县李声佩及韩凤带勇均先后赶到前后夹攻。乘胜跟追毙匪甚多。余匪向大叶龙岭一带分窜其停泊冷泛滩艇匪因上游匪船逃散退泊下游。复经兵勇团练沿河追击连日均有斩获已由运江逃往象州一带纷窜所办尚妥所有在事出力员弁兵勇著该抚查明择尤保奏候朕施恩其前经摘去顶带之署右江道事太平府知府孙蒙署提标中军参将事思恩营游击汤遇珍于被参后即将该匪剿散尚知愧奋均著给还顶带以观后效仍著该抚督饬该文武员弁会集团练将逃窜余匪跟踪剿捕务期净尽以靖地方。　　

