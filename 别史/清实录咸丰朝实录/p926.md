<!-- { "loadSidebar": true } -->
○辛丑。谕内阁曾国藩奏甯国府城被陷、请将救援解饷迟误各员、分别革职并自请议处一摺。据称安徽甯国府城、自八月十一日、庙埠失利后、粮道阻绝。城外尚有营垒十余座。十二日、周天受督兵于北门出队互有杀伤。适值大雨如注、火药不然。贼遂乘势扑入、各营同时溃散。贼复分踞我营抛掷火器入城。城上守御兵勇、开南门冲出千余人城池遂陷等语。前因甯国被围屡经降旨令曾国藩分军往援。当据奏报已令张运兰、宋国永、驰抵旌德太平等处。即遇悍贼窥伺兵力过单。未能前进。尚非救援不力。均著免其置议。鲍超请假踰期。至八月二十日、始到祁门迁延贻误。咎实难辞。姑念其骁勇素著。著革去巴图鲁勇号。以示薄惩。仍责令督兵进剿。力图克复至浙江记名道廖士彦、经周天受饬令赴浙催饷。业已拨给饷银。并由张芾派委营员、协同护送。该道沿途逗遛。闻警折回。以致甯军因饥败溃。尤属畏葸无能。廖士彦著即革职。以示惩儆。曾国藩甫经接办皖南军务虽因兵勇未齐。派援未至。究属失于防范著交部议处周天受婴城固守数月之久。力竭被陷。殊堪悯惜。著查明该提督、及阖城文武下落。迅速具奏。　　

○又谕、张芾奏参粮台委员、贻误军糈并任意开报希图冒领请革职严讯等语。委员廖安之、周锡堡、办理米兴朝行营支应。并不随队行走。致军糈屡次贻误。经张芾催令报销。复敢联衔具禀。以石埭移营存米一千八百余石。被贼掠去。请领价银四千两。该员等节节规避。已难辞咎即使遗失米石属实亦应自行弥补。何得任意开报希图冒领饷项同知衔浙江候补知县廖安之、著即行革职。交曾国藩严行讯办同知衔安徽候补知县周锡堡、是否知情。并著查明分别办理。　　

○又谕、张芾奏参不能约束兵勇之将领、请暂行革职、责令拏解首先滋事兵弁等语。据称徽防各营兵勇、因张芾交卸。误谓欠饷虚悬。纷纷滋闹。以致居民惊惶。几至闭市。经副将余永椿、参将袁国祥、押令归伍。仍敢纠众离营。实属目无法纪。自应从严查办。以肃军令。尽先副将余永椿、尽先参将袁国祥、不能约束均著暂行革职饬令即将首先滋事各犯拏解。按律惩治。并著曾国藩查明管带分带各员。分别严参。以振军律而儆效尤。　　

○谕军机大臣等、据僧格林沁奏、派员防守古北口情形一摺。据称和议渐有就绪。有无变更。尚难豫定。古北口虽有马队。尚形单薄。现饬成保带领提标官兵。会同乌兰都布置防守并令密云协领恩成、带兵五百名、前往驻劄、统归成保管带等语。俱著照所议办理。本日复谕杜＜乔羽＞等、将曹勇三千、酌量改归南路助剿。以杜捻匪北窜。该大臣无庸行文阻止。附京一带土匪肆抢。前经该大臣等奏称、已派西淩阿带兵在清河劄营。朕闻该处并无官兵驻劄。该都统系在何处避匿。著僧格林沁等、查明参奏、将此由六百里谕知之。　　

○又谕、据傅振邦奏、苗练未能远调、先拨兵勇赴京、并自请北上助剿一摺苗沛霖所部练勇、自浍南一挫。尚须再加整顿自属实在情形。且现在粤捻句结南北交乘未便调令远出。著即无庸饬令前来。傅振邦抽拨之马步官兵一千五百余名。仍著协领恒龄、参将玉祥等、管带星夜赴京归胜保调遣。该提督自请北上之处。前经批示汝欲赴京自效。奋勇可嘉。惟捻氛偪近东境。能截贼回巢。勿使北窜直东。即为汝功著仍遵奉此谕毋庸前来将此由六百里谕令知之。　　

○又谕、前据恒福奏称、本月初八日可以抵口现在当已驻劄该处。设立粮台。所有西安马队一千五百名。黑龙江马队二千名。并僧格林沁新调之密云官兵五百名。均应由粮台支放口粮。本日据户部奏称、密云县尚收存僧格林沁粮台饷银十八万九千两。请解热河。此项银两。即著恒福派委妥员。提至古北口粮台。以资接济仍责令经手委员。核实支放。毋得虚糜将此由六百里谕令知之。　　

○又谕、据英桂奏、派兵分起前进等语。据称先派参将珠尔杭阿、管带省标官兵前进。并咨总兵庆德、由宣化府一带至近京聚齐。复添调太原镇标官兵五百名派城守尉庆瑞统带、作为后路。除珠尔杭阿等所带官兵、应随英桂驻劄直境外其庆德所带一军。如由宣化而来。亦可留于京城西北一带拏办土匪。著胜保斟酌办理。本日据袁甲三奏、已派张得胜、带得力勇丁一千二三百名起身并穆腾阿自请带马队一百名前来。都兴阿尚无启程之信。如穆腾阿先到即著该都统帮办胜保军务其苗练一军。据傅振邦奏、苗沛霖禀称自浍南一挫。尚须再加整顿未能远出。该提督已派协领恒龄等、带兵勇一千五百余名赴京。著归胜保调遣至山东曹勇三千名。据杜＜乔羽＞奏称、赵康侯等统带。已于九月初一日起身。现因捻匪意图北窜。山东南境空虚已谕令杜＜乔羽＞、文煜、酌量令此项团勇折回。随德楞额助剿。如日内业已到京。即著胜保察看。斟酌去留。并筹给粮饷。毋令缺乏。将此由六百里密谕知之。　　

○又谕。据杜＜乔羽＞奏、檄调民团赴北援剿一摺。据称探闻夷情猖獗。飞札调取郓城民勇三千名。派赵康侯、季锡鲁、带领北上。已于本月初一日启程。并由藩库借拨银四万两、以作饷需等语。本日据德楞额奏、捻匪北窜、现虽极力扼截情形甚为吃重。文煜业经带兵北来南路空虚无人策应。现在夷务。剿抚尚在未定山陕直隶各省兵勇到京者已不为少。著杜＜乔羽＞、文煜、酌量情形。将此项勇丁饬令折回。赴峄县一带随同德楞额剿办捻匪。或酌留一半、归文煜统带。傥接到谕旨时。赵康侯等业已到京。仍著归胜保调遣将此由六百里谕令知之　　

○又谕、办国藩奏、请饬江陕两省协济皖饷等语。据称皖南徽防之饷。历奉谕旨、江西每月协解八万。近来仅解三万。少或二万安庆一军。亦向该大臣索饷。本省无可筹拨。军务实难支持自系实在情形。著毓科每月将漕折银协解五万两内、以三万两拨济徽防以二万两拨济甯防。并著谭廷襄每月协济银二万两。解至湖北交官文等、专发安庆一军。解三个月。即行截止。该抚等务即饬在该藩司迅速拨解。毋误要需。将此由六百里谕令知之。　　

○又谕、袁甲三奏、派委张得胜带勇助剿。并请留郑魁士帮办军务各摺片。据称接奉谕旨。密饬张得胜、挑选得力勇丁一千二三百名。星速北上现在抚议渐有就绪恐其反覆无常尚令胜保严兵以待。此项勇丁。著即兼程前来。归胜保调遣。穆腾阿、前请回京办理军务。因定远正在吃紧。业已谕令该都统毋庸赴京。郑魁士并准其留皖助剿。该大臣等尚未接奉谕旨。此次穆腾阿既已管带马队起身即著前来帮办胜保军务穆腾阿离营后。著郑魁士帮办袁甲三军务。该大臣自请来京之处现在凤阳贼氛正炽。业已批示无庸前来矣。将此由六百里谕令知之。　　

○钦差大臣袁甲三奏、逆夷偪近畿郊、自请北上助剿。得旨。览奏已悉。现已退守临淮。况围攻凤阳二城贼氛正炽。汝断难远离。所请毋庸议。　　

○光禄寺少卿焦祐瀛等奏、夷踪北犯、自请严议得旨。数万劲旅。尚不能稍遏凶锋汝等所齐之团焉能自效。所请严议。著宽免。　　

○命翰林院庶吉士杜庭琛、刑部员外郎王兰谷、驰往山东。听候团练大臣杜＜乔羽＞差委。　　

○以克复江西浮梁县城、暨景德镇赏都司谢得龙、守备于宣、揭鸿升、满发喜等、花翎千总邹新等蓝翎余升叙有差。　　

○以贻误皖南军饷。已革副将罗承勋、下部议处。　　

○予江苏福山阵亡总兵官叶万青、知县吴梁、祭葬世职。　　

○壬寅。谕内阁、穆荫现丁父忧。军机处现在事务较繁。著赏假十四日。经理丧事假满即行当差俟回京后再补行穿孝。　　

○又谕、庆昀、吴廷栋奏、审明巡丁诈赃未成、请将监督议处、并饬总督妥议税则一摺。张家口监督所管、例有一定口岸。万全县并不在口岸之内。巡役范成等、因诈赃未遂。辄将贩卖布疋之铺商吴通等妄拏指为漏税。该监督治昌不察虚实即行滥押。并苛罚银至二千两之多。虽未入手已属不知检束。迨吴通等控告经庆昀等、逐层咨查覆文又复含糊支离。尤属有心回护。前任张家口监督降调兵部郎中治昌、著交部议处。至直隶物产、布疋居多应如何就地徵收税银。著恒福通查所属。各就产布之区。与贩布路途。妥议税则具奏。并令专款报部。以垂久远而便商情。　　

○谕军机大臣等、前据玉明奏、带兵驰赴热河、并据宝山奏、盛京官兵亦由喜峰口行走等语。谅该将军业已启程前来。现在古北口设有防兵。布置尚为周密。喜峰口一带、无兵防守。甚属空虚。著玉明行至该处。体察情形。即将所带官兵、留于喜峰口。或分劄白马关等处。以资守御。所需粮饷。前已批示该将军妥为筹画。如一时不及接济著就近由山海关粮台支领。玉明著仍驰赴行在此项官兵即交带兵各员严加约束。随时操练。并分布要隘。认真盘查是为至要将此由六百里谕令知之。　　

○直隶总督恒福、奏报驰抵古北口请赴行在。得旨。汝现已抵口一切筹画粮饷。疏通文报。暨严查奸宄。弹压地方在在均关紧要。仍著暂缓来见。　　

○察哈尔副都统庆昀等、奏办察哈尔兵、私行回旗、并严拏骑马贼。得旨。逃犯固应严办。即寻常抢劫盗犯、应拏解审讯者。亦一并准其随处歼除。不必解审。以期清盗源而靖地方。　　

○以候补侍郎李菡、为工部左侍郎。　　

○以江南太湖营副将王之敬、为福山镇总兵官。　　

○以运炮迟延。摘张家口协副将乌忠阿等顶带。下部议处。　　

○癸卯。上诣须弥福寿庙、普陀宗乘庙、拈香。　　

○谕军机大臣等、黑龙江官兵陆续由热河赴口不日即可到齐。现在兵数既多。必须大员统辖。以一事权。所有西安马队一千五百名。黑龙江马队二千名。密云步队五百名。均著归恒福调遣此项官兵、素称劲旅。著督饬各带兵官、勤加操练。不可令其日久生疲。至密云县暂存僧格林沁粮台银十八万九千两现在曾否全数提到。各项官兵口分即由此款动用仍照户部议定防兵口分。按数支发。当此军需浩繁。经费支绌之时。务当严饬办理粮台各员撙节出入。核实支销。毋稍虚糜。将此由五百里谕令知之　　

