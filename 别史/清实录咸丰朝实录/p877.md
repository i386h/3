<!-- { "loadSidebar": true } -->
○两江总督何桂清奏、金陵全军皆溃。丹阳已失。钦差大臣和春、退至常州。军务应归督办。而苏州尚无准备。故臣赴苏驻劄。以系民望。乃抚臣徐有壬、屡次拒绝。并传谕总督衙门之人、不准入城。臣在浒墅关两日。未见一官。又赴常熟觅粮台委员。亦不知所在。得旨。闻风先逃。民望何在。该大臣既抵常州。有兵有将。声势自应更壮。何畏葸若此。又批。无异于程矞采之奔回长沙。又批。试问觅一粮台委员。顾总督之事耶。　　

○命江西巡抚毓科、拨擡枪五百杆、鸟枪二千杆、火药三万斤、火绳五万盘、铅丸五万斤、解赴浙江备用。　　

○赏前任侍郎曾国藩兵部尚书衔、署两江总督。未到任前。以江苏巡抚徐有壬兼署。　　

○命江苏存政使薛焕、署钦差大臣。办五口通商事。　　

○甲申。谕内阁、户部奏、军需钜款、延不造报、请旨饬催一摺。广东自道光三十年起。本省军需。前后支应。为数甚钜。仅将二年动用军需、奏报一次。余均系笼统约略之数。其历年防剿处所。调派兵勇。及动用粮饷若干。并何经理支放。事越十载。总未造报。节经该部奏催。置若罔闻。以致漫无稽考。实属任意延玩。现当经费支绌之时。似此钜款。岂容日久因循。著劳崇光、耆龄、查明历任司道、及办理军务各员。先行奏参、交部严加议处。一面将该省叠次防剿处所、支用军需确实细数。遵照历奉谕旨。按限分晰造册报销。自此次严催后。傥再藉词延搁。以及造报含混。即著户部参办。以重帑项。　　

○谕军机大臣等、前因苏常危急。谕令曾国藩、带兵赴援。昨复降旨、令其统率所部兵勇。取道甯国广建一带。径赴苏州。本日据曾国藩覆奏、贼势全趋苏常。断非进攻芜湖所能牵缀。所奏自系实在情形。惟苏常为东南财赋之区。必须力筹保卫。以全大局。轻重相权。不能不先其所急。楚军既不能进攻芜湖。但于安徽一带、严密扼截。亦足堵其上犯。曾国藩现署两江总督。军务地方。均属责无旁贷。著即遵照前旨。迅速驰赴苏州。相机援剿。将此由六百里谕令知之。　　

○又谕、都兴阿奏、遵旨启程驰赴皖北、相机进剿一摺。江南军情紧急。江北又无重兵。北窜堪虞。都兴阿既赴省城。著即与官文会商。迅筹调拨马步各队。统带启程。相机进取。毋稍迟误。将此由四百里谕令知之。　　

○又谕、曹澍钟奏、在川官兵、是否会商督臣调派、抑专归节制等语。曹澍钟现由粤西驰赴四川办理军务。所有四川在事文武、以及各路兵勇。自应归其统率节制。著即于行抵川境之日。即行知各路军营。以一事权。曹澍钟在川历任有年。情形熟悉。经朕特派专办四川军务。尤当整顿军旅。妥筹布置。迅除丑类。以保完善之区。将此由六百里谕令知之。　　

○又谕、据户部奏、筹议伊犁放饷章程、拟颁发官票试行等语。伊犁各城欠饷。近年愈积愈多。若因地利以赡兵糈。亦裕饷之一策。该处向有额徵地粮。道光年间续垦新地。已著成效。该将军等、务当悉心查勘。凡有闲荒可垦之处。速为开垦。惟此项工本无出。若照皖豫饷票捐输章程。由兵饷放出官票。再于捐项收回。所收捐项。作为捐输开垦工本。分次请奖。以济饷需。著即照该部所请。颁发官票四十万两。交札拉芬泰等支放。该将军前以放饷三成、兵食不敷。请俟十一年以五成估调。今既有颁发饷票。所有伊犁及各城兵饷。著提早一年。自本年为始。于三成实银外。先加放官票二成。共为五城。抵发旧欠。以示体恤。如饷票流通。不但开垦有资。且与兵食有益。该将军等务当妥为筹办。将此谕令知之。　　

○钦差前任侍郎曾国藩奏、调河南开归陈许道张运兰一军赴营剿贼。从之。　　

○以大学士瑞麟、协办大学士户部尚书周祖培、刑部尚书瑞常、都察院左都御史沈兆霖、吏部左侍郎匡源、户部左侍郎刘昆、署礼部左侍郎宜振、工部左侍郎潘曾莹、为殿试读卷官。　　

○命兵部郎中左宗棠、以四品京堂候补。襄办署两江总督曾国藩军务。　　

○以荆州右翼副都统富森署将军。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。四月。乙酉。策试天下贡士徐致祥等、一百九十人于保和殿。制曰。朕寅绍丕基。覃熙宙合。仰荷昊穹眷佑。列圣贻庥。兢业敕几。日慎一日。兹御极之十年。诞敷纶诏。特开恩榜。嘉与宇内士。周＜訁恣＞博稽。每思建极首贵执中。学古必先证史。察吏兴廉之要。理财制用之经。治忽攸关。究图宜切。尔多士其敬听朕询。报中一言。尧以咨舜。三代哲王。相传不易。意治法心法。皆必期于无过不及欤。孔子之言时中。则曰君子中庸。加以庸字。其旨安在。乾之德曰中正。正非由中而生者乎。天之命曰中和。和非由中而发者乎。修六礼以节性。而周官言礼曰教之中。则执其中而礼皆隆礼也。明五刑以弼教。而虞廷言刑曰协于中。则执其中而刑皆祥刑也。汤诰之降衷。孔氏以衷为善。朱子云衷祇是中。其与受中以生。有以异乎。洪范之皇极。汉儒训极为大中。朱子又以为中之极。能详其说欤。前贤又言执中之矩。不外主敬。主敬之本。不外存诚。则诚与敬固即中之所以为执者欤。汉司马迁作史记。变编年之例。历代史书。相仍不改。或为本纪世家。皆有所本。惟列传则创自迁。能约举其说欤。迁书之前亦有名史记者。见于何篇。公侯传国。始称世家。孔子独列世家何义。刘知几谓史记周以上多阔略。秦汉以下始条贯。其信然欤。史记网罗放失。综其终始。又能于作事中寓论断。能举其一二否。班固作汉书。太初前者。皆因史记旧文而加以删改。然束于成格而不能变化。岂迁为一家言。固为官书。体例固不同欤。然有较迁为精审者。亦有较迁为繁冗者。其优劣能晰言之欤。观迁书者喜其错落。观固书者赏其整严。二书果足为史氏之杰欤。安民莫先于察吏。察吏莫重于兴廉。虞廷三载考绩。其详未闻。夏严贪墨之罚。商制殉货之刑。皆所以尚廉也。迄于成周。小宰弊群吏。六事以廉为本。奖廉之意不更深欤。汉以六条察二千石。尚有合于此意。能详言之欤。当时廉吏固不乏人。能历举之欤。唐考课有四善。宋令诸路转运使、察所部官能否为三等。其目若何。斯时吏亦有以廉闻者欤。夫吏之贪廉。民生之休戚所系也。比岁筹饷孔急。吾民已重困矣。在位者宜如何激发天良。奉公洁已欤。今欲扬清激浊。澄叙官方。俾吏治蒸蒸日上也。其何道之从。周礼一书。理财者綦详。自是以后。若管仲之于齐。李悝之于魏。商鞅之于秦。皆能致其国于富强。然去三代之治盖远矣。能言其故欤。汉武帝行平准之法。史称其不加赋而用足。然欤。秦汉而下。善理财者莫如刘晏。其法若何。王安石锐意富国。而内外骚然。其失安在。自汉迄唐。赋税外惟资盐利。至宋而茶利始溥。宋赵开更茶马之法。岁收息至一百七十余万缗。其后复大变酒法。榷酤所入。几与盐等。可得而考欤。夫开源节流。理财之善经。若变通有无。与时上下。则亦有非常法所可拘者。果何如而上下交足欤。凡此者。用中以端主极。考古以观人文。课绩以饬官方。丰财以储国用。皆经邦之要道。立政之宏规也。多士服习有年。业扬伊始。其陈谠论。毋泛毋隐。朕将亲览焉。　　

○谕内阁、存诚奏、补栽树株、并筹款津贴一摺。东陵伐除虫啮回乾树株。所有派拨余丁饭食钱文。著准其由永济库租银项下、支领银二百两。以资津贴。并准其在于永济库租银项下、支银一百两。作为灌培之需。俟新栽小树、于限内成活后。即将培灌之银停止。不得再行支给。　　

○又谕、前因何桂清辗转退至常熟。当降旨革职、来京听候审讯。兹据徐有壬奏、何桂清自丹阳失守。即已胆落。立思逃避。经常州绅士涕泣慰留。乃何桂清突开东门而出。其绅民耆老跪留者。竟被兵丁击伤多名。迨避至常熟之十里亭。所带亲军。在彼放火劫掠。种种情节。实出情理之外。何桂清自丹阳失守以后。既不能固守常州。阻遏凶锋。以总督重臣。辄思逃避。且于士民涕泣挽留。尚忍心害理。击伤多人。以冀脱逃。纵容亲军放火劫掠。震动地方。现在常州绅民。尚能登陴固守。而该督节节退守。置地方民生于不问。实属殃民误国。何桂清著即拏问。交徐有壬派员押解来京。听候审讯。　　

○又谕、徐有壬、许乃钊、各奏督师大臣、击贼伤亡、并代递遗摺、恳恩赐恤各摺片。钦差大臣暂署江甯将军和春、督师江南。前因金陵大军退守镇江。当经降旨、将其革职。仍暂署理江甯将军、留于江南督兵、以观后效。兹据徐有壬等奏、逆匪攻犯常州府城。和春亲自带兵迎敌。胸前重受枪伤。冲围而出。火毒内陷。呕血身亡。和春自广西转战数省。由安徽至江南。数载以来。战功卓著。兹虽兵机屡挫。尚能血战捐躯。殊堪悯恻。和春著开复革职处分。照将军例赐恤。以慰忠魂。寻予祭葬世职。谥忠壮。　　

○又谕、曾望彦奏、各路官军、剿贼大胜一摺。四川逆匪。分股从止戈场等处、直窜洪雅。经署重庆镇傅琨等、遇河截剿。轰毙甚多。闰三月二十六、二十八等日。贼匪乘筏渡河。分窜三宝寺等处。参将马旭林等、会合进攻。提督占泰、派令守备唐友耕等、带领兵勇。由夹江渡河迎剿。当将双福场收复。追杀十数里。生捦伪总统李＜忄兴＞发等多名。正法枭示。占泰探知贼匪、围扑峨眉。随即督队驰往。叠有斩捦。踏平贼垒。城围遂解。蓝逆退踞大庙山、大佛寺一带。筑垒抗拒。我军分路进击。游击琦克坦泰一军、将贼营全数攻毁。毙贼一千余名。生捦一百七十三名。内有伪统领王和尚等、十五名。其窜扰乐山县属等处贼匪。亦经各处兵练、随时截剿。毙贼不可胜计。办理尚为得手。著饬各处带兵大员。乘胜进攻。毋留余孽。　　

