<!-- { "loadSidebar": true } -->
○又谕、英桂、胜保奏、逆捻南窜、督兵剿击、并请皖军由南面兜截各摺片。捻匪张乐行等、窜至颍州后。闻官兵追至。复渡淮河。窜至霍邱。分踞三河尖、李家集等处。颍郡东南、至颍上县一带。均有贼踪屯聚。自应督兵兜剿。以杜纷窜。胜保现带兵千名。驰往颍郡。即著督同穆腾阿官兵、探明逆首大股所在。迎头奋击。英桂亦即移营前往。以为后路应援。该匪奔突靡常。亳境尚多伏莽。现在大兵南去。归德一带。必须认真防剿。毋令乘虚窜扰。袁甲三现留亳州。著即督饬朱连泰所带兵勇、加意严防。设该匪被击回巢。即前后夹击。以期一鼓歼除。英桂等追贼南下。如亳州军情紧要。准袁甲三专摺奏报。一面咨照该抚等、相机调遣。徐州蒙宿一带。据奏、道路均已疏通。史荣椿亦当移劄亳境。并先酌拨马队。前赴颍州会剿。设或保安山余匪未净。即著酌留兵勇剿办。该镇仍自督兵、会同袁甲三相机堵剿。以厚北路兵力。著邵灿、庚长、即饬该总兵迅速前进。毋误事机。德勒格尔已赴怀远。惟该处捻踪遍地。是否阻塞。尚难豫知。著福济、饬令皖省诸军、由怀远一带兜截。务令三省官兵。联络一气。庶可克期蒇事。如各路带兵之员。自分畛域。观望不前。著英桂、胜保、核实严参。以肃军令。所请饬直隶山东补额官兵、速来助剿之处。山东兵业经奏明启程。本日复谕桂良、饬催直隶兵前往。并令火器营、拨火箭三百枝。解赴河南省城。即著英桂、豫饬该省派兵护送军营。将此由六百里各谕令知之。　　

○湖广总督官文奏、整饬营务。并拟酌并水师以一事权。得旨。所虑极是。均照所议办理。　　

○以前任湖北郧阳镇总兵官讷钦、暂署提督。　　

○以前任山西大同镇总兵官积庆、为河南河北镇总兵官。　　

○以江北浦口水师出力。赏参将李新明、陈世章、游击叶长青、杨冠春、黄彬、守备华封、张其忠、李国钧、花翎。千总吴必耀等、蓝翎。余升叙有差。　　

○以江北军营办理文案出力。赏休致知府史佩玱、花翎。已革盐运使刘良驹、六品顶带。复已革知县梁园棣、职。　　

○以江北剿贼出力。复已革参将邓凤林、张维义、职。　　

○丁酉。谕内阁、提督衔安徽寿春镇总兵郑魁士、前有旨。令会同英桂、剿办捻匪。现在攻剿桐城失利。业经获咎。郑魁士、著毋庸会剿捻匪。即与副都统麟瑞、管带各营兵勇。均归福济节制。　　

○又谕、和润、奏参藉差因假延玩之司员、笔帖式、一摺。盛京刑部郎中玉书、员外郎金齐香阿、满堂主事奎諴、均系派领各部院则例赴京。二年有余。延不回任。叠次咨催。置若罔闻。实属任意逗遛。玉书、金齐香阿、奎諴、均著交部严加议处。满洲笔帖式常俊、丁忧回旗。业经服满。候选通判汉军笔帖式鸣诗、告假进京。均经一年之久。并未回任销假。亦未在部递呈续假。更属胆玩。常俊、鸣诗、均著即行革职。以示惩儆。　　

○又谕、德勒格尔、奏参弁兵脱逃、请饬拏办一摺。所有脱逃之察哈尔正黄旗骁骑校阿什达、东鲁普、护军鄂勒哲依巴图、马甲巴图那逊、镶红旗护军车林达什仲奈、镶蓝旗护军色伯克扎普、南吉特、正红旗马甲索诺木车林等、八名。著山东巡抚、直隶总督、察哈尔都统、饬属一体严拏。务获究办。营总楚楚玛、委参领轻车都尉奇莫特塔尔、委副参领骁骑校色伯克多尔吉等、管带未能得力。德勒格尔约束不严。均属咎无可辞。著一并交部分别议处。　　

○谕军机大臣等、本日据福济奏、桐城兵溃、庐州吃紧、请拨北路马步精兵三四千名来皖等语。秦定三、郑魁士等、围攻桐城。自正月二十五日。贼匪大股。屡次攻扑营盘。二十九初一等日。安庆贼党四五万人出扑。我军饥疲已久。复因粮道梗阻。遂溃围而出。现在庐州情形。万分吃紧。必须添调兵力。以资堵剿。著桂良、双锐、于景州驻劄之马步官兵内、抽拨一千名。派委妥员统带。即日驰赴庐州。前因无为被陷。即谕令官文等、分兵一千名。赴庐助剿。现在湖北荆宜一带。如已就肃清。即著官文、胡林翼、迅派陆路官兵一千名。驰往协剿。并督饬水师沿江东下。以分贼势。甯国已经收复。皖南军务较松。兵力当可抽拨。著晏端书、邓绍良、迅速筹商。就近拨兵一千名。或数百名。渡江绕道。赴庐州军营。听候福济调遣。另片奏、桐营兵溃、锅帐器械遗失甚多、亟须添补、请饬浙江拨银八万两等语。甯国虽已克复。该省防剿未竣。恐未能如数拨解。并著宴端书、酌拨银四五万两。解赴福济军营。以资接济。将此由六百里各谕令知之。　　

○又谕、福济奏、桐城溃围、庐州吃紧、请饬拨兵济饷各等语。贼匪全股窜入皖境。秦定三等、以饥疲之兵勇。处腹背受敌之地。以致力尽溃围。秦定三驰抵中梅河。是否能过六安前路。郑魁士等、虽已出围。折回庐郡。而该逆已抵舒北。舒城恐致失陷。庐州存兵无多。当此新挫之后。恐军威骤难复振。朕心实深焦灼。已谕桂良、双锐、由直隶抽拨马步官兵一千名。并谕官文、胡林翼、于湖北得胜兵内、酌派陆路兵一千名。晏端书、邓绍良、于甯国得胜兵内、酌分一千名、或数百名。前往庐州。均归福济调遣。并降旨、将郑魁士、麟瑞各军、悉听该抚节制。该抚务当激励将士。协力固守。探明何路紧急。相机剿办。勿得以官兵新挫。自隳锐气。致有疏虞。至兵饥饷竭。关系非轻。惟山东既被水灾。又距皖较远。米石恐难转运。已谕英桂饬令该藩司、于河南州县、采买米一二千石。邵灿、庚长、于江北州县、采买米一二千石。均解赴临淮。以给军食。浙江防剿未竣。需款亦多。该抚请拨银八万两。亦恐未能应付。已谕宴端书、酌拨银四五万两。解庐应用矣。将此由六百里谕令知之。　　

○又谕、本日据福济奏、桐城因粮缺兵溃、庐州吃紧、请由山东、并苏省之江北地方、买米解赴临淮。以资军食等语。秦定三等围攻桐城。因贼众粮乏。溃围而出。庐州情形。万分紧要。现拨各路官兵赴援。必须军饷接济。著邵灿、庚长、迅速筹款。即于江北各州县内、采买米一二千石。解赴临淮。至山东被水州县较多。又距安徽遥远。恐难转运。著英桂速饬藩司瑛棨、委员于河南地方、采办米一二千石。迅解临淮。现在安徽待饷甚殷。该督抚等、务即设法筹办。毋许迁延推诿。致有贻误。另片奏、捻匪张乐行、与龚得合并、由刘伶集等处过沙河。南投李兆受、决意南趋。已咨催英桂、拨兵绕出贼前、径抵六霍截剿等语。昨据英桂奏称、胜保带兵驰往颍郡。该抚亦移营前往。距六霍一带甚近。著即妥速布置。并激励各州县乡团、齐心堵剿。以助兵力。勿令该捻匪与粤匪句连。将此由六百里谕令知之。　　

○引见内阁、六部、考试御史人员。得旨。贺寿慈、何兆瀛、钟佩贤、张盛藻、郭祥瑞、章倬标、白恩佑、张澐卿、裘德俊、陈立、朱梦元、沈丙莹、林寿图、孙楫、豫师、俱著记名以御史用。　　

○以剿办安徽桐城贼匪不力。摘提督秦定三、总兵官郑魁士、顶带花翎。巡抚福济、下部议处。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之二百二十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰七年。丁巳。二月。戊戌。上幸静明园。诣龙神庙拈香。　　

○荆州左翼副都统载增等奏、贼陷远安。偪近荆襄。现筹会剿情形。得旨。绵洵现已抵任。谅已遵前旨出城防剿。汝三人务须和衷妥办。以保完善之区。　　

○以先贤冉子后裔继楷、承袭五经博士。　　

○以天津办理海运漕粮出力。予知府金铠等、升叙有差。　　

○以藉病回籍。革直隶升任守备赵万卷职。　　

○己亥。遣官祭关帝庙。　　

○谕内阁、户部顺天府奏、遵旨会办平粜、酌拟条款、开单呈览一摺。各粮行承领宝钞钱票。购粮平粜。著照该部等所议。各就所进之门。将何项粮食为数若干。开单报明该门。以备总局查核。其有就近购买接济者。亦令报明各该地面官厅备查。以杜领多买少之弊。至出粜时如有拥挤滋闹、及强用破烂钱文。或铺户不收铁钱。著步军统领、五城、各衙门、派委员弁。认真弹压稽查。如有前项弊端。立即从严惩办。　　

○又谕、谭廷襄奏、陕西运米窒碍、改筹银款、解往直隶采买一摺。陕西至京。水陆程途。既据该升任巡抚、查明运道难通。且产稻无多。捐输采买。皆难足数。自系实在情形。著照所请。毋庸筹米运京。其所筹采买银五万两。著即陆续解京。由部酌量采买米石。以实仓储。　　

○又谕、蒋霨远奏、粮台支发款项、未能依限造报一摺。粮台支发各款。自应遵照部议奏定章程。按期核报。兹据该抚奏称、贵州粮台。自咸丰四年、至六年十二月、收到各省拨解银数。均经随时题报。惟支发各项、头绪纷繁。一时未能分晰造报。自系实在情形。所有贵州粮台支发各款。著准其展缓一年。即照定章分款核实造报。不得藉词悬宕。致日久愈滋轇轕。　　

○又谕、穆隆阿、庆昀奏、遵备军营马匹。请饬沿途妥为照料等语。察哈尔调赴军营马匹。既经该署都统等、派员挑选。著于所调一千匹外。再行添备百余匹。一并管解来京。听候查验再行拨赴军营。俟马匹进口时。著沿途督抚府尹、派员妥为护送。毋使餧养缺乏。致误要需。　　

○又谕、翰林院代奏、编修刘其年、条陈钱法一摺。京城行用钱票。相沿已久。该编修请一概禁绝。且欲绳以严法。以为此令一行必可疏通大钱。所见实为迂谬。奸商把持射利。违犯禁令。原当加以惩创。若将安分贸易之人。概令歇业。尚复成何政体。经柏葰等、详加开导。该编修以事必可行。坚请代奏。尤属拘执鲜通。所奏断不可行。著毋庸议。　　

○以江苏劝捐军饷。收养难民。前任吏部侍郎潘曾莹等、下部议叙有差。　　

