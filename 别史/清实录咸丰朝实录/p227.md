<!-- { "loadSidebar": true } -->
○己酉。谕军机大臣等、慧成等奏、探明贼匪偷穵地道。知会琦善等、四面兜剿。大获胜仗。并酌调后路官兵各摺片。逆匪欲穵东北城地道。意图劫营抢炮。经慧成等、拏获奸细。讯出贼情。即速知会琦善等大营。俾有准备。出贼不意。击毙及坠河死者。不计其数。未渡之贼。复被我兵追杀无遗。其东关之贼。亦被慧成等、击毙无算。逆匪受此大创。技穷势蹙。惟据称城上人旗。旋即藏匿。难保不另作诡谋。希图他窜。该署督已派兵一千名。前赴南门外、严家洼地方。扼贼南窜之路。所虑亦尚周密。胜保、现已统兵往剿滁凤贼匪。琦善、陈金绶、慧成等、务当趁此声威。同心协力。督饬各路兵勇。四面围攻。克期收复。昨据向荣等奏、设法焚烧贼船千余只。遣散船户水手约万余人。若将江面贼船截断。令贼南北不能兼顾。则三城更易克复。该大臣等、仍须互相知照。毋失事机。至慧成、因扬城东北兵力尚单。请于续到清江各兵。酌量抽拨二三千名。此项官兵。原为江北后路策应而设。现在滁凤一带。剿贼亦关紧要。除托明阿、奕经等、所带各兵外。即著琦善、与慧成、于续到之吉林等处官兵内。酌量调拨。扼要布置。总期扬城兵力。足资攻剿。而滁凤徐宿之间。亦不致稍有疏虞。方为妥善。将此由六百里加紧各谕令知之。　　

○又谕、雷以諴奏、现驻仙女庙、保守里下河等语。贼踞扬州下河一带。地方辽阔。自应妥为布置。以防贼匪窜逸。该副都统御史、既称募勇筹饷。尚有可为。即著迅速筹办。仍随时知照琦善、慧成、一体严防。至稽查黄河渡口。最关紧要。雷以諴、系特派大员。岂得任听各属。一禀了事。现在扬州贼势已蹙。难保不分遣匪党。四路窥探。著雷以諴、一面设法保卫下河地方。一面会同杨以增等、严密巡查河岸。如有奸匪偷越。立即掩捕。无稍疏虞。如河工派委各员。查有疏懈贻误等情。即著据实参办。将此由六百里谕令知之。　　

○又谕、昨据杨以增奏、清江为南北咽喉。必须水陆兼防。方能遏贼分窜。已与奕经、托明阿、密商熟计。分别布置等语。现在托明阿、带兵由泗州迎击贼匪。奕经、督兵前往徐州驻劄。杨以增、驻守清江。必当认真查察。加意严防。本日据雷以諴奏、数日之内。连获奸细三名。其王连升、沈炳维、二名。讯明系由扬州出城。探听官兵消息。同伴六人。在清江浦潜匿八日。回至邵伯镇被获。又据供称、连日出城奸细。共百余名。有潜赴黄河北岸者。该匪党潜至清江。何以地方官毫无觉察。黄河两岸。未闻盘获一人。所谓巡防者安在耶。著杨以增、严饬各员弁。实力查缉各处渡口。以杜奸匪偷越。如稍疏虞。惟该河督是问。将此由六百里谕令知之。　　

○署察哈尔都统华山泰奏、遵挑马队官兵。听候调用。得旨。均著照所拟办理。枪为锐利之器。不在乎式样。该蒙古兵等、既不习马枪。自应勿庸令其赶紧学习。若学不纯熟。不但不能得力。反致无仗胆之具也。步下用叉枪。准头固好。然无鸟枪之便捷也。著传谕营总等、勤加操练。务期通用。　　

○前往湖北布政使唐树义奏、前往湖北帮办抚辑事宜。得旨。朕虽未识汝面。闻汝官声素好。至湖北时、竭力襄办一切。　　

○命已革广东高州镇总兵官杨昌泗、已革甘肃凉州镇总兵官杨录之、赴理藩院尚书恩华军营差委。　　

○庚戌。谕内阁、据琦善、陈金绶、胜保奏称、四月三十日寅刻。逆匪由天甯门傍暗门。突出千余人。偷搭浮桥渡河。总兵双来、与都司常万清、带兵迎剿。复从广储门北门窜出多贼。分股冲突。经署参将李英魁、守备陈昇、杨发、参将李致和、都司王永、各带官兵。分投截击。琦善、带同游击英贵、王礼、率领存营兵丁。前往接应。该逆三退三进。拌死抗拒。双来亲执大旗。奋力先趋。众弁兵踊跃齐上。贼匪大溃。纷纷回窜。拥过浮桥。木梁断折。落水淹死无数。未及渡河之贼。均被我兵全行杀毙。城上贼匪。复被陈金绶、胜保、用炮轰击。统计歼毙淹死者。不下三千余人。该逆久困孤城。负嵎死守。此次潜出奔突。复经官兵痛加剿洗。洵足寒贼胆而快人心。双来、著先行赏给白玉翎管一支。以示奖励。仍俟攻克扬城后。与受枪伤之参将李英魁、及出力各员。一并保奏。该大臣务当乘此声威。迅图克复。以慰朕念。　　

○谕军机大臣等、据吴必淳奏称、青海扎萨克固山贝子格勒克纳木扎勒、于本年正月初三日。带同属下章京蒙古等、赴郡领俸办粮。事竣回牧。于二月十八日。行抵都蓝果立乌素唵克地方。突有番贼百余人围抢。该贝子受伤殒命。章京蒙古等七名。亦被戕害。并有带伤蒙古十三名。抢去驼马一百三十余匹只。该蒙古等、将该贝子尸身、搬回柴达木原牧。又于二月二十六日。复有番贼一百五十余人。将该贝子原牧家属。暨属下蒙古等、牲畜帐房。全行抢去。该大臣现在派员前往抚恤。严缉凶贼等语。近来番贼猖獗。往往拒捕伤官。今复将该贝子戕害。罪大恶极。实堪痛恨。著舒兴阿等、迅即派委将弁。严密查拏。务将戕官抢劫贼犯。按名弋获。尽法惩治。以儆凶顽。将此各谕令知之。　　

○又谕、据陈启迈奏、徐州粮台。俟东三省官兵需用锅帐各项。赶造完备。即移于宿迁等语。逆匪窜扰滁州凤阳。经周天爵等、督兵围剿。现在胜保、亦即由扬州率兵进击。其扬州贼匪。叠经琦善、慧成等、攻剿获胜。办理正在吃紧之时。粮台支应。最关紧要。必须择地安顿。保卫无虞。著陈启迈、随时察看情形。是否仍须驻劄徐州。抑当移于宿迁。就近供应。随时酌量办理。另片奏、改拨兵饷。催解马匹。已饬该部速议具奏矣。将此由五百里传谕知之。　　

○步军统领花沙纳等、会议京城内外、严密稽查章程。得旨。挑补守兵步甲。向系该管官挑补。若改为总兵亲挑。朕看亦无窒碍。此一节著另议。至稽查什家户门牌。固应认真。然不常派员严查。亦属虚文。此摺内顺天府所议。尤属无谓。不过历叙旧章。为卸责地步。旧章原应遵行。然今日所奉行之旧章。乃废弛之余。非当日整顿之时也。　　

○以湖南零陵、上年秋禾歉收。命平粜仓谷。　　

○贷湖南凤凰、乾州、永绥、古丈坪、保靖、五厅县。屯丁口粮。　　

○辛亥。谕内阁、花沙纳、瑞麟奏、遵旨查办一摺。此案刘秋贵、虽经验明。实系受刑后、因病身死。并非有意消弭。惟系特旨交审要犯。刑部承审司员。未能审出实情。致该犯幸逃显戮。已属颟顸草率。郎中陈鲁、员外郎冯栻、明知该犯死于秋审处。辄因奉有严旨。恐干重谴。嘱令提牢主事志善、捏报日期。司狱彰善、亦听嘱容隐。均属咎无可辞。陈鲁、冯栻、志善、彰善、均著交部严加议处。郎中上行走怡昌、郎中冯志沂、员外郎尚阿布、候补主事王金镕、罗宝森、堂主事上行走文荃、未能觉察检举。亦属疏忽。均著交部议处。尚书周祖培、及失察之各该堂官。著一并交部分别议处。　　

○又谕、国家设立刑官。原以发奸摘伏。无论案情轻重。均应详细推求。即犯供狡诈。果能虚心研鞫。断无不得真情之理。刑部为刑名总汇。凡奉旨特交、及咨交各案。荟萃纷繁。尤当慎重。若遇疑难之案。或先存成见。辗转推卸。希图了事。或因犯供未确。一味刑求。致令自毙。转得幸逃显戮。何以肃法纪而惩奸顽。即如刘秋贵一案。携带各物。逆迹昭然。虽坚忍熬刑。是邪教之长技。如果悉心研究。亦何至到案日久。竟不能稍得端倪。迨至该犯身死之后。犹复移改日期。冀免严谴。似此草率掩饰。甚非核实办公之道。嗣后无论大小案件。该部堂官、务当督饬承审司员、认真讯究。既不可有心锻炼。拖累无辜。更不得任意颟顸。轻脱奸宄。总期情真罪当。毋枉毋纵。用副朕明慎用刑之至意。懔之慎之。　　

○谕军机大臣等、寄谕理藩院尚书恩华、本日据陆应谷奏、探闻贼由西路。窜扰蒙城。该抚已亲带兵勇。在商邱一带防堵。该尚书现带官兵。前赴淮徐。著即于沿途确探贼踪。如徐宿紧要。即著督兵前进。为周天爵等后路应援。傥该匪全行西窜。河南归德等处。情形吃重。著即驰往。会同陆应谷督剿。务当先其所急。毋失事机。将此由五百里谕令知之。　　

○又谕、前以贼匪窜扰凤阳。节经降旨、令托明阿、带兵迎击。复令奕经、督兵继进。本日陆应谷奏、贼匪窜至蒙城。著托明阿、奕经、确探贼踪。何路紧急。即由何路督剿。该匪纷窜未定。扑灭尚易为力。务期及早歼除。不致再有延蔓。将此由六百里加紧各谕令知之。　　

○又谕、陆应谷奏、逆匪窜扰蒙城、豫省防堵吃紧一摺。据称、贼匪近日裹胁渐多。势甚凶悍。该抚已派兵堵截。并亲带兵勇。前赴商邱扼要驻劄。惟兵力甚单。已飞咨周天爵、善禄、并力会剿。周天爵此时督带兵勇。驰抵何处。善禄想已由永城入皖。著即探明贼踪所至。迅速督兵截剿。趁该匪等奔突无定之时。一鼓歼除。勿令再行滋蔓。临淮、凤阳、现在匪党盘踞情形如何。琦善所派黑龙江马队。是否能从后追击。绝其来路。此股贼匪。窜入皖境。为数本少。所称万余人。多系裹胁。或土匪句结。如能设计解散。四路兜捦。尚不难于埽荡。切勿稍涉延缓。致误事机。前据向荣片奏、查获金陵贼首寄临淮贼目等伪谕。似该匪后路无援。专以裹胁为事。其贼目林＜氵凤＞详等、当即在蒙城等处。著周天爵等、侦探确实。设法购线。如能将该贼目等拏获。则余党势如瓦解矣。原片并伪谕、均钞给阅看。将此由六百里加紧各谕令知之。　　

