<!-- { "loadSidebar": true } -->
○以户部左侍郎载龄、为泰甯镇总兵官。兼总管内务府大臣。　　

○以泰甯镇总兵官庆祺、为西安将军。　　

○命贝勒奕誴、带领侍卫十员。往奠故刑部尚书德兴、茶酒。予祭葬。谥文恭。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之一百八十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。十一月。庚辰。谕内阁、怡良、吉尔杭阿奏、审拟已革各员参款一摺。已革江苏候补知县张衍畴等、经前任布政使祁宿藻、以该员等领银逃避。潜行出城。奏参革讯。兹据怡良等、审明张衍畴、系前任巡抚杨文定、委令解炮赴东西梁山安设。发给银五百两。复经前任总督陆建瀛、将炮位截留。令其巡查江面。适于铜井镇口、猝遇匪徒。将所领银两抢去。尚无携银逃避情事。惟被抢后。并不设法缉匪。辄以设措赔项。藉词渡江。实属有心规避。张衍畴著从重发往军台效力赎罪。以示惩儆。已革崇明县县丞徐承恩、无锡县高桥巡检童复、原派在江甯差委。旋经杨文定改调前赴镇江。该员等并未禀明藩司。即行出城。殊属疏忽。业已革职。著毋庸议。　　

○谕军机大臣等、昨据官文奏、江西因匪踪阑入义甯。欲令罗泽南回军剿贼。已谕知官文等、传谕该道。毋庸撤回江西。并谕令曾国藩、陆元烺、酌量调兵援剿义甯矣。崇阳、通城、系江西湖北往来要路。向为盗贼渊薮。罗泽南带兵不过数千。现须由蒲圻进发。与胡林翼会攻武汉。而义甯州贼势又炽。可见崇通后路。尚未肃清。恐我军不免受其牵掣。因思江西升用知府周汝筠、所带南康县练勇六千名。上年经陈启迈、派往龙南一带。并广东韶州剿匪。现在广东业已肃清。江西南路情形较缓。此项练勇。著该署抚查明。即令全数调赴崇通等处。仍交周汝筠统带剿贼。以为罗泽南一军后路。至周汝筠未到以前。江西有无可调之兵。著曾国藩、陆元烺、酌量先行拨往助剿。俟义甯克复后。即遵前旨。将耆龄等、所带兵勇。一并饬赴湖北。既可固江西之藩篱。并可绝武汉贼党之援应。于大势当有裨益。将此由六百里加紧各谕令知之。　　

○调礼部左侍郎肃顺、为户部左侍郎。兼管三库事。转礼部右侍郎文清、为左侍郎。以内阁学士宝鋆、为礼部右侍郎。　　

○以署銮仪卫銮仪使恩醇、署正白旗汉军副都统。　　

○抚恤琉球国遭风难夷如例。　　

○辛巳。上御乾清门听政。　　

○谕军机大臣等、向荣奏、芜湖北岸吃重、陆军未能兼顾、请饬拨庐州官军会剿一摺。芜湖为南北咽喉。关系吴楚全局。经官军收复后。该逆复以死力来争。吴全美所带红单师船。祇能埽荡江心。邓绍良陆路官兵。祇能顾及南岸。江北无兵会剿。即难扼守芜湖。于大局实有关系。现据向荣奏、已咨商和春。调兵赴雍家镇夹击。日久未据咨覆。此系紧要机宜。岂容视同隔膜。著和春、福济、即于庐州得胜兵内。选派得力将弁。管带陆兵数千名。克日驰赴裕溪口一带。与芜湖南岸官兵、联络夹击。现在庐州兵勇。为数倍于金陵。即分出数千。兵力亦不为单薄。毋得藉词推诿。致南军或有疏虞。所有派往兵数。及何员统带。即著迅速具奏。并著向荣于拨到后。妥为布置。以资攻剿。至庐州克复后。巢县、庐江、自应次第收复。舒城一路。有秦定三督剿。该提督等、即应进图安庆。不得坐拥重兵。虚糜饷粮。将此由六百里加紧各谕令知之。　　

○军机大臣等、会同户部、议准热河都统柏葰奏报、蒙古开采红花沟等五处金矿。徵课每金一两。作十成计算。五成归商人工本。以三成六分为正课。三分为耗金。一分为解费。余一成为阿拉巴图当差之资。其长杭沟银矿。仍照前蒙古银矿升课章程。至锡蜡片银矿。与遍山线本系一山。未便分两处采办。应仍照旧办理。从之。　　

○以光禄寺卿周玉麒、为太常寺卿。　　

○予浙江捕盗淹毙县丞严锦堂、祭葬恤荫。　　

○缓徵新疆惠远城、歉收地亩本年额赋。　　

○壬午。上诣大高殿行礼。　　

○谕军机大臣等、武隆额奏、剿匪获胜、请饬调官兵一摺。前因永亳一带捻匪猖獗。恐武隆额兵力单薄。谕令和春、福济、仍饬郑魁士带兵赴亳。并谕武隆额、暂留史荣椿管带之兵。协同剿捕。兹据该提督奏称、初九日在麻种接仗获胜。现在捻匪窜往酂阳会亭之间。其雉河集老巢。仍有贼踞。武隆额驻劄永亳交界。策应南北两路。贼数不下三万。兵勇仅有五千。众寡悬殊。难资得力。著英桂即将前在卫辉剿办土匪所调山东兵一千名。史荣椿、所带直隶兵一千名。调往备剿。至容照、兴庆、所带各兵。本归武隆额调遣。著该提督相机调度。一面催调郑魁士、迅速启程。以资剿办。将此由五百里各谕令知之。　　

○予安徽阵亡游击巴哈布、祭葬世职。　　

○癸未。谕内阁、和春、福济奏、捻匪窜入英山、请将被戕各员议恤等语。捻匪李兆受、窜踞英山。诡称投诚。已革道员何桂珍、密约罗田等处团练会捕。谋洩被戕。英山县知县苏秀槐、署桐城县事候补县丞任春和、代理太湖县从九品娄业仕、把总高长发、勇目贾奎龙、同时被害。经委员刘兆彭、调集罗田英山各勇、会合进攻。当将英山克复。匪首李兆受、胆敢戕官踞城。实属罪大恶极。著和春等、查明该匪首是否歼毙。毋任窜逸。并督饬兵勇、务将余匪摉捕净尽。以绝根株。　　

○谕军机大臣等、御史萧浚兰奏、江西省南北被扰、请择要严防一摺。据称义甯毗连永新。以毛竹山为扼要。安福毗连袁临。水通临江。陆通袁州。北近义甯。以安福之枫田迤北沿河南岸为扼要。在籍侍郎黄赞汤、所带兵勇。及曾国藩营练勇四千名。皆驻劄固江镇。仅顾吉安一面。若贼匪滋扰袁临。句结义甯。不但省垣震动。兼恐蔓延。袁临存城兵弁无多。樟树镇亦关紧要。请饬江西巡抚。统筹全局等语。现在江西贼势分窜可虞。自应扼要防守。未可专顾一隅。著曾国藩、陆元烺、体察情形。将黄赞汤所带兵勇。并各路派出兵勇。应如何分布要隘。勿令窜匪四出滋扰。蹂躏完善之区。至曾国藩水陆各军。日久未闻接仗。虽鄱湖以内一律肃清。而九江终未克复。该侍郎岂不知饷糈艰难。日甚一日。何堪顿兵不战。坐耗军需耶。著即激励将弁。迅筹破贼之策。早克九江。以孤贼势。毋再迁延贻误。原摺著钞给阅看。将此由六百里各谕令知之。　　

○又谕、和春等奏、请饬江苏各关、按月分拨皖饷等语。据称各省协拨皖饷。久未解到。月需饷银。万分支绌。自应就近拨给。以济急需。著怡良即饬江海关。按月拨银三万两。浒墅淮关。按月各拨银一万两。解往和春等军营应用。此项拨款。为数无多。即赶紧筹备。毋任迟误。江苏既拨关税协济安徽军营。所有前命怡良筹解之款。即行停止。将此由五百里谕令知之。　　

○以安徽灵壁县办理团练出力。赏在籍翰林院庶吉士张锡荣、蓝翎。　　

○以安徽三河尖剿匪获胜。赏候补府经历任恺等、蓝翎。余升擢有差。　　

○予安徽阵亡已革道员何桂珍、知县苏秀槐、县丞任春和、从九品娄业仕、把总高长发、王圣武、外委范得吉、祭葬世职。勇目贾奎龙、赏恤如例。　　

○停缓河南孟津、阌乡、二县冲压地亩额赋。　　

○甲申。上诣寿康宫前殿行礼。　　

○诣寿安宫西所、问如皇贵太妃安。　　

○谕军机大臣等、奕格等奏、请将打牲八旗官兵。及鄂伦春人等、收取器械。分户管束、并请暂缓进贡貂皮一摺。原为防备俄夷起见。但此时俄夷虽有诡诈情状。尚未敢显然违悖。只可暗地设防。若将打牲官兵。及鄂伦春人等、一概收回管束。并将鸟枪等械、查取存官。恐迹涉张皇。傥使该夷闻知。转启猜疑之意。况此项人等、村居野处。专以打牲为业。亦不可令其失业。致形苦累。即进贡貂皮一节。现在黑龙江并无别项事故。何以无端免贡。明年若仍令进贡。又将何以为词。所请分户管束、及免贡貂皮之处。均属窒碍难行。著该将军、即将此项人等、如何设法稽查。加意防范之处。另议章程具奏。总宜示以镇静。不可先露防备情形。亦不可使鄂伦春人等失业。方为妥善。另摺奏、官兵捐饷添备军械。甚属踊跃可嘉。惟念该官兵现年俸饷。既未关领。补放之饷。又行扣捐。未免太形拮据。该将军等、业已动用。亦只可照议办理。已令盛京将军、于船规项下照数拨还。著奕格等、俟盛京解到时。即将此次捐款按名赏还。以示体恤。将此谕令知之。　　

○蠲缓乌噜木齐奇台县被旱歉收地亩。本年额赋有差。并贷贫民六月口粮。　　

○乙酉。上诣雍和宫行礼。关帝庙拈香。　　

○谕军机大臣等、石景芬奏、通筹皖南全局、仍请带兵协剿一摺。前因石景芬所带兵勇。现已陆续裁汰。是以允何桂清所请。令其专任地方。今据该道奏称、本任应办公事。布置已有头绪。芜湖贼垒未清。自请筹防协剿。皖南地方。既归该道专辖。地方军务。均属责无旁贷。原无庸过为区别。著照所请。准其与江长贵相度机宜。协同邓绍良等、沿江剿贼。以期肃清贼垒。仍将徽甯各属防务。认真筹办。不得顾此失彼。至所请饬拨钓船六只。八桨船十只。著怡良、吉尔杭阿、何桂清、照数分拨。饬赴芜采沿江一带。交该道调用。雇船经费。即由该道筹款给发。又据石景芬奏、浙江尽先都司夏宝庆、尽先守备王梦彪、奋勇敢战。并著何桂清、饬令该二员带同得力队目。迅赴皖南。交该道差委。毋任迟误。将此由六百里谕知怡良、吉尔杭阿、何桂清、并传谕石景芬知之。　　

○广东南韶连镇总兵官丰绅、因病解任。以广西平乐协副将讷苏肯、为广东南韶连镇总兵官。　　

○以办理顺天昌平州团练出力。予吏部主事夏家泰等、升叙有差。　　

