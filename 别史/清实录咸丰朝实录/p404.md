<!-- { "loadSidebar": true } -->
○钦差大臣琦善奏、水师船勇。拟照红单船给价。分别撤裁。得旨。所奏是。照所拟办理。如有不遵法令。即可正法。若当断不断。必贻后患于无穷也。　　

○直隶总督桂良奏、闽省米船。请援案免税二成。余货照例纳税。得旨。所拟实不为刻。自应如是办理。　　

○甯古塔副都统巴东阿、因病解任。以前任黑龙江副都统富春、为甯古塔副都统。　　

○予故原品休致副都统特尔清额、祭葬。赏银三百两。　　

○庚戌。上诣寿康宫、问皇贵太妃安。　　

○谕军机大臣等、载岱奏参、德州防御、挟制上司一摺。据称防御松阿达、于德州城守尉瑞成到任时。询问营内事宜。出言顶撞。公务废弛。该署副都统派青州佐领丰伸额、前往查讯。该员实有蒙混抗违情事。请将松阿达、革去防御。发往崇恩军营效力。并有明白札知瑞成等语。所奏殊属颟顸。松阿达、经手事件。果有废弛。即应指实参奏。其语言如何不逊。亦应详晰声叙。且既连具五禀。控告瑞成。其禀内所控何事。俱应彻底根究。至瑞成、出言不慎。如何致令属员轻慢。亦未明晰叙及。载岱既请将松阿达革去防御。又请发往崇恩军营效力。不但无此办法。且恐有意调停。瑞成既有不合。即应附参。乃仅以明白札知一语了事。亦属含混。著崇恩、按照摺内所奏情节。秉公查讯明确。分别参奏。至松阿达称、巡抚有城守尉言语粗率。令其劝阻之言。该抚是否果有此语。著一并据实覆奏。原摺著钞给阅看。将此谕令知之。　　

○又谕、有人奏、通州河西务一带。奸民聚众私铸。竟敢于白昼闹市之中。公然设炉制造。地方官畏其人众。不敢查问。请饬严密访拏等语。通州等处地方。密迩京畿。现在贼氛未靖。奸宄尤易溷迹。若如所奏。奸民聚众盘踞。私铸大钱。毫无忌惮。恐日久别生事端。亟应赶紧查拏。以杜奸萌。著步军统领衙门、顺天府、一体派委干员。迅往该处严密查访。务将为首各犯。按名拏获。毋得稍有漏洩。以致吏胥句通贿纵。闻风远遁。原摺著钞给阅看。将此各谕令知之。　　

○河南巡抚英桂奏、奉拨京饷。实在短绌情形。得旨。仍应设法筹解。断难任汝等备述窘状。一奏了事。　　

○蠲缓河南祥符、陈留、杞、中牟、郑、荥阳、汜水、密、商邱、甯陵、鹿邑、柘城、睢、武安、涉、河内、济源、武陟、温、巩、确山、西平、遂平、罗山、临颍、郾城、长葛、永城、夏邑、虞城、沈邱、项城、正阳、安阳、汤阴、临漳、内黄、三十七州县被贼村庄、新旧额赋。　　

○辛亥。上幸瀛台。　　

○谕军机大臣等、庆锡奏、遵议设局、铸造大钱章程各摺片。所请先铸当百、当五十、当十、大钱。以期畅行。著即先行鼓铸。其钱背应铸局名。即查照旧例。用清文宝蓟二字。至五字、百字、毋庸添写人旁。以归画一。其余各条。均著照所议办理。该总兵即督率委员。招匠试铸。以备搭放兵饷之需。傥因铜斤支绌。或成本过重。未能获益。即著停铸。如果大钱流通无滞。所有部颁钞票。即行暂存官局。另为设法变通。著庆锡随时体察情形。奏明办理。将此谕令知之。　　

○又谕、自六月二十八日。接据胜保奏报之后。又逾半月。并未续有奏报。甚不可解。岂连日以来。竟未接仗耶。朕闻高唐贼匪。于七月初一日。由南面窜出。将吉林马队冲散。又由南面窜至西南面。我兵勇多有伤亡。该逆又复窜至胜保营后。吉林马队亦被冲散。帐房被贼用刀矛全行挑烂。仅賸两架。并闻逆匪于朝西等城墙。用布挽做软梯。南城墙下穿有地道一条。其余三门。俱用土木为垒。仅留缺口一处。以便出入。据此情形。胜保顿兵城下。不但不能克日进攻。直并该逆出入。亦不能防。殊堪诧异。该逆每扑一处。马队总被冲散。兵勇总有伤亡。甚至大营之后。亦被任意冲扑。准备毫无。可见所称昼夜列队、悉力合围者。全系虚应故事。又闻城中逆匪。仅有三百余名。胜保以全力制之。何难悉数歼灭。军心懈怠。竟至于此。胜保近日、岂复蹈骄矜故习耶。著于接奉此旨后。即将连日情形。据实覆奏。不准稍有掩饰。并即督率兵勇。悉力进攻。早图克复。傥仍似此疏懈。攻既不能。围又不密。老师縻饷。坐令穷寇稽诛。胜保等玩误之罪。断不能曲为原宥也。将此由六百里加紧谕知胜保、并谕德勒克色楞、善禄、知之。　　

○又谕、前据官文等奏、统筹全局各情。专为攻剿武汉起见。并未叙及常德失守情形。兹阅所奏。仍未将澧州常德一带。实在贼情。探明奏报。殊深悬念。此时汉阳武昌大股。固应迅图剿灭。该将军等、先后拨去官兵练勇。前有旨、令归杨霈调遣。著即催双保、福忻等、飞速前进。至常德府城失陷。岳州龙阳等处贼势尚张。荆州近在对江。傥因备豫稍疏。致逆众乘虚北窜。或旁扰宜昌。上窥襄樊。均不可不严密筹防。以杜该逆奔突之路。目下荆州仅有旗兵。分拨防守。是否足敷堵御。派令带兵接应之副将王国才、佟攀梅等、能否扼守要隘。官文等、惟当斟酌缓急。先事防维。断不可稍涉疏虞。致有贻误。现在长沙至澧州一路。文报不通。骆秉章前次奏报。即系由江西绕越行走。该将军尤须就近侦探南路军情。随时驰奏。以期便捷。所有前驻岳州之塔齐布一军。已有旨、令该提督相机东下。曾国藩所统水师。想亦分起进剿。并著官文等、知照联络。以助声援。总期熟计兼权。毋致顾此失彼。将此由六百里加紧谕知官文、并谕贵升知之。　　

○以克复湖北潜江县城。并办理团练出力。赏道员罗遵殿、知府多山、协领依西布、全瑞、汤苏泰、斐音泰、佐领锡龄阿、祥庆、德发依、吉斯洪阿、噶尔桑阿、库猛额、赫尔精布、防御吉德、喜祥、胜魁、吉成、强瑞、霍纶泰、游击常德、守备恩保、阿中保等、花翎。防御春瑞等、蓝翎。余升叙有差。　　

○壬子。中元节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。　　

○遣官祭孝德皇后殡宫。　　

○遣官祭端慧皇太子园寝。　　

○上诣奉先殿、寿皇殿、行礼。　　

○诣寿康宫、问皇贵太妃安。　　

○谕内阁、前任湖北巡抚青麟、自简任封圻以来。正当黄州汉阳贼匪充斥之际。武昌兵单饷匮。本属实情。朕以青麟在学政任内。保守德安郡城。念其勤劳。畀以重任。叠据奏报省垣布置。屡次击贼获胜。计八十余日中。困苦艰难。所奏原无虚假。朕方节次严催各路援兵。前赴武汉救应。但以道途多阻。未能迅速赶到。青麟于六月初二日。大股贼匪攻城时。业已派魁玉、杨昌泗、带兵连踏贼营五处。但能督率官兵。感激众心。谒力鏖战。何至省城遽尔失陷。即使婴城固守。坐待援师。亦望解围有日。方当宥过叙功。纵或力尽捐躯。不失城亡与亡大节。褒忠有典。岂不心迹光明。乃本日接到青麟奏报、称于武胜门督战时。见城内黄旗皆出。土匪内应。兵勇溃散。率与魁玉、杨昌泗、拥众远避。为移师就饷之谋。径赴长沙。直是弃城而逃。曷胜痛恨。傥青麟为收复武昌计。或就台涌军营。并力进取。或从官文、乞师前来。戴罪图功。亦可为之曲谅。长沙则去武昌甚远。并非青麟所辖之地。越境偷生。何词以辩。若再加之宽典。则疆吏守土之责。几成具文。何以对死事诸臣耶。所称沿途攻剿。拟抵荆州。皆是任意铺张。希图掩饰。与前奏不敢畏葸巧避。置城池人民于度外。大相迳庭。朕赏功罚罪。一秉大公。岂能以青麟前此尚有微劳。稍从末减。青麟著俟到荆州时。交官文即行传旨正法。中外臣民。当知朕倚任青麟之念甚切。而青麟丧心□恩。自取罪戾。国法具在。岂能曲为原解。凉州副都统魁玉、驻兵洪山。贼由该处冲入。咎无可免。惟前赴长沙。系由青麟率同偕往。且非守土之官。罪止失律。著即革职。与在籍已革总兵杨昌泗、均交杨霈军营酌量差遣。仍著随时察看。傥该革员等、不知愧惧。并查有临阵退缩、巧饰推诿情事。即一面据实奏闻。一面以军法从事。　　

○又谕、前因御史范承典奏、请将出土铜斤。核实办理。当经派令阿灵阿、会同该御史、前往确查具奏。兹据阿灵阿等奏、前往铜厂查验后。随赴该局。将铜斤试行煎炼。经文瑞拦阻。谓其不应擅入。并据文瑞奏称、阿灵阿等、私自至局。煎炼铜斤。恐启偷漏之弊。实属胆大妄为等语。阿灵阿、范承典、经特旨派令将出土铜斤查验。该尚书等、于赴局查验后。因铜色不一。即携铜至该局煎炼。自系为辨别铜色。期于核实起见。况厂中之铜。业已运往局中。即为该尚书等应查之件。阿灵阿、范承典并无不合。文瑞于奉旨饬查事件。竟敢藉词拦阻。声言不应擅自入局。辄以阿灵阿胆大妄为参奏。已属荒谬。且欲勒令该尚书等、写给是金是铜字据。尤属负气任性。有乖体制。文瑞著交部议处。　　

○谕军机大臣等、有人奏、豫省办理钱粮、未能妥善、请饬设法豫筹一摺。据称中州兵差络绎。民力凋疲。自交纳钱粮。有半银半钱之章程。而官之取于民者。依然是银。民执章程以请命。官即以为刁抗。民所以不能甘心。致滋事端。至州县官亦因钱二千作银一两。则耗银无出。办理钱粮。必至棘手。应豫筹官民两便之方。消患未萌等语。所奏均系实在情形。著英桂、督饬藩司郑敦谨、按照所奏。细心体察各情。相机妥办。务当筹画全局。力求变通之法。庶使官民不致交困。至被兵处所。已有旨分别蠲缓。其余应徵钱粮。如有抗不完纳者。必当择尤惩办。毋得因循畏事。以致酿成大患。该抚前奏许州尉氏两案。业经于摺中批示。将为首倡谋之犯。尽法惩治。现在此案是否办结。并著一并覆奏。无稍迟延。原摺著钞给阅看。将此由五百里谕知英桂、并传谕郑敦谨知之。寻奏、尉氏已将首犯王添佑拏获。并获从犯多名。许州亦经拏获要犯。报闻。　　

