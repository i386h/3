<!-- { "loadSidebar": true } -->
○又谕、耆龄奏、火药不敷应用、请饬河南、山西、两省筹款、各解硝斤等语。现在江西各郡。剿贼吃紧。需用火药甚钜。虽经该抚采办硝磺制造。仍属不敷支领。河南、山西、系产硝最旺之区。自应代筹协济。以资军火。著英桂、恒福、各筹款采买净硝二十万斤。派委妥员、迅由湖北解往江西应用。毋误要需。此项价脚银两。准其作正开销。将此由五百里各谕令知之。　　

○安徽巡抚福济奏、臬司恩锡丁忧。请给假回旗治丧。俟百日后。仍饬赴安徽办理粮台。允之。　　

○以湖北官军分剿江皖贼匪出力。赏副将周宽世、总兵衔。赵克彰、巴图鲁名号。游击刘连升、守备张复泰等、花翎。余升赏有差　　

○予安徽阵亡府经历秦瑞龙、祭葬世职。　　

○予江西阵亡武举徐焕采、赏恤如例。　　

○癸丑。孝惠章皇后忌辰。遣官祭孝东陵。　　

○谕内阁、骆秉章奏、甄别州县各员一摺。州县为亲民之官。遇有庸劣不职、及才不胜任之员。亟应随时甄别。以肃吏治。湖南拣发知州长惠、不自检束。有玷官箴。大挑知县高溥、信任丁差。声名平常。均著即行革职。候补知县乔作梁、精神委靡。候补知县杜世缃、心性轻浮。候补知县阎于杓、大挑知县许炳章、官声平常。均著勒令休致。拣发知县清吉、庸懦无能。不胜外任。著回旗当差。拣发知县张晋涵、蔡声连、部选麻阳县知县陈上珍、俱才识迂拙。难膺民社。惟系举人出身、均著以教职改补。归部铨选。　　

○蠲缓湖南永明、酃、湘阴、三县被兵村庄。节年民欠正耗银米。　　

○甲寅。谕内阁、载容等奏、请将兵役改折米石仍给本色一摺。西陵各项兵役、应支米石。向给一半本色。嗣改为全数折银。现在该处米价腾贵。兵役籴食维艰。著自咸丰八年春季起。仍放本色折色各半。所需粟米。由东豫漕粮内截拨。以示体恤。　　

○又谕、英桂奏、请饬粮台委员、回河南省查办报销等语。河南省派往扬州粮台委员候补知府李树谷、方长泽、候补直隶州知州宣维祁、自咸丰二年至四年。在琦善军营办理粮台。该员等经手款项繁杂。现在报销紧要。著德兴阿、即饬李树谷、方长泽、宣维祁、迅赴河南核算报销。免致日久轇轕。以重帑项。　　

○谕军机大臣等、前因皖北情形吃紧。谕令英桂回驻正阳关。并令胜保、袁甲三、派拨重兵前赴六安。即将何人可以亲往督攻之处。悉心酌办。毋许推诿。本日据英桂奏、豫省南路伏匪尚多。亟应□□穴□又□剿。河陕汝等属、被贼蹂躏之区。疮痍未复。缉捕抚绥。均关紧要。正阳距豫境西北千有余里。势难兼顾。请暂缓前往等语。所奏尚属实在情形。袁甲三现在正阳。即著驻劄该处。以遏贼冲。其颍亳等处余匪。有朱连泰、史荣椿等兵勇。足敷剿办。著袁甲三就近调度。速筹埽荡。其六安贼巢。仅有乐善一军、会同李孟群攻剿。兵力尚觉单薄。著胜保统带劲旅。即日前往督剿。以期速克州城。即可将皖北逆众次第埽除。毋得坐失机宜。迟延贻误。英桂俟豫省□□穴□又□剿事宜稍定。仍著驰赴皖省督办。现在张龚等捻首、尚逃显戮李兆受一股、又句通粤逆。未可谓剿办肃清、遽思卸责也。将此由六百里各谕令知之。　　

○补铸广东水师提标中军参将关防。从总督叶名琛请也。　　

○以剿贼迁延。摘河南南阳镇总兵官邱联恩顶翎。仍责令剿贼自效。　　

○以追剿河南嵩县窜匪出力。赏总管德楞额、头品顶带。委营总苏克金、副都统衔。予阵亡千总姚必泰、把总庞秀文、刘开源、外委李成、李庄、董积善、徐鼎甲、祭葬世职。　　

○乙卯。谕内阁、张祥河奏、捐置义田赡养宗族一摺。所捐田亩。著江苏巡抚、饬令该地方官立册存案。载入志书。不得私相买卖。该侍郎敦本厚族。古谊可风。应行旌奖。著该部酌议具奏。　　

○又谕、何桂清奏、会筹镇江、瓜州、设防善后事宜一摺。镇江、瓜州、久为贼踞。现经大兵克复。所有设防及善后事宜。亟应妥为筹画。兹据何桂清奏、查看镇江府城内外。房屋半成瓦砾。居民颠沛流离。被难情形。实堪悯恻。该督现饬常镇道乔松年、酌派委员、劝谕绅董。设厂收养难民。即著督饬该员、妥为抚恤。毋令一夫失所。至丹徒运河南北。舟楫通行。为扬州由牐两关税课所自出。现已数年未浚。亦著照该督所请。选派绅士、设局劝捐。一俟集有成数。即行赶紧兴挑。至所陈水陆设防、分别驻劄各事宜。均著照所议办理。　　

○又谕、江苏镇江府城。被贼窜踞。时阅五载。近经官军攻克。兵燹之余。疮痍满目。朕轸念民艰。弥深悯恻。苏松常太等府州属地方。亦因偪近贼氛。凡捐饷办团等事。绅民踊跃从公。不遗余力。现值地方肃清。自应特沛恩施。以苏民困。加恩著将丹徒县咸丰八九十等年阖境新赋、全行豁免。其镇江府各属、及苏松常太四府州属、咸丰六年以前民欠钱粮漕米等项。并著概予豁免。该督抚即刊刻誊黄。遍行晓谕。务使实惠均沾。毋任吏胥舞弊。用副朕子惠黎元至意。　　

○又谕、叶名琛奏、请将广西军政、仍行展缓办理一摺。咸丰二年广西各营军政。因军务未竣。展缓办理。现在各营官弁。或带兵剿捕。或分守要隘。未便考验。所有本年军政。著俟军务完竣。再行查办。如有应行参劾员弁。仍著随时查参。以昭核实。　　

○以克复广东花县城。赏知县张起鹍等、花翎。千总胡胜高、蓝翎。余升叙有差。　　

○以克复广东惠来县城。赏守备保应熊等、蓝翎。余升叙有差。　　

○展缓山东省各商积欠课项、及借领修复滩地银。　　

○科尔沁卓哩克图亲王巴图等五人。敖汉郡王布彦德勒格哷固鲁克齐。扎赉特扎萨克贝勒拉木棍布扎布。于养心门内瞻觐。　　

○丙辰。谕军机大臣等、前因英桂奏、豫省南路伏匪尚多。请暂缓驰赴正阳。当谕令袁甲三驻劄正阳。胜保前往六安、与李孟群会合攻剿。英桂俟豫省□□穴□又□剿稍定。仍赴皖省督办。兹据胜保、袁甲三奏称、北路零匪虽未净除。究系余烬。易于殄灭。惟皖省情形吃重。六安捻匪。意图回窜。胜保现已移师三河尖。袁甲三力扼东路等语。所有布置情形。与前降谕旨尚为符合。胜保督兵进剿。即可与李孟群、乐善、攻克六安。并可与福济诸军、声势联络。以顾皖北全局。正阳为淮北要隘。袁甲三在彼驻劄。即为胜保大军后路援应。其赵旗屯等处零匪。即责成史荣椿、朱连泰等、迅速扑灭。以绝根株。豫省西路河陕汝三属。已一律肃清。南路伏匪。谅不难克期殄灭。著英桂仍遵前旨。一俟□□穴□又□剿稍定。即驰往皖省。与胜保袁甲三、合力剿办。以期及早蒇事。胜保另摺奏、军营调遣、全在统驭有权。总以各路镇将不受节制、事权不一、诸多掣肘为词。已于摺内批示矣。自英桂折回河南。即命胜保督办三省剿匪事宜。军营各员。无不受其节制保举参劾。俱见施行。该副都统膺此重任。何得谓之无权。岂必须颁给钦差关防。始能办事耶。胜保年力富强。素称勇敢。是以复加起用。若能平其躁气。歛其骄心。实为国家有用之才。朕倚任方殷。何待自行渎请。且看目前功效如何。能否仰承宠眷。副朕厚期耳。至吉林、黑龙江马队。缺额一百六十余名。该省余丁。无可再拨。即勉强凑数。皆系未经训练。亦属无益。如穆腾阿所带、不能自成一队。即可与伊兴额所带马队。并为一军。以资攻剿。将此由六百里谕令知之。　　

○督办三省剿匪事宜密云副都统胜保奏、事权不一、请令皖众悉归节制。得旨。以一人之才力。欲当数省兵柄之责。直视诸将概不如已。何自恃若此。朕何靳一帅符而违汝志。惟万难之事。辄妄行渎请也。　　

○以内阁学士德瑛、署礼部左侍郎。　　

○以前任工部右侍郎廉兆纶、署工部右侍郎、兼管钱法堂事务。　　

○丁巳。以神灵显应。命于扬州三汊河建关帝庙。颁御书扁额曰万世人极。　　

○谕内阁、书元、黄赞汤奏、豫筹剥运、请将挑存剥船、责令承管各州县按岁修整等语。此次书元等查验挑存官剥船六百八十七只。将届满料年分。木质尚属坚固。若能按岁修整。堪资应用。所需经费。著崇恩将山东发商生息银两饬催。除每岁例拨外。添拨积欠银二三万两。并著直隶总督责成承管各州县、妥为修理。以资剥运。俟河运疏通。再由江广等省排造新船。照旧办理。　　

○闽浙总督王懿德等奏、军需紧要。请暂时从权、将进口洋药量予抽捐。以济眉急。得旨。依议。别项洋货。皆可假为名目。尤不准作为已经奏明。是直与开禁无异也。　　

○命二等侍卫溥庄、在乾清门行走。　　

○予福建武平县守城殉难知县陈应奎、祭葬世职、如知府例。入祀昭忠祠。并于武平县建立专祠。教谕林宝辰、典史秦廷业、巡检舒日昌、祭葬世职。并附祀陈应奎专祠。　　

○追予江苏阵亡总兵官双来、瞿腾龙、于扬州建立双忠祠。以知府世焜、中书钟淮、附祀。　　

○戊午。孝和睿皇后忌辰。遣官祭昌西陵。　　

○己未。孝德皇后忌辰。遣官祭殡宫。　　

○谕内阁、载垣等奏、遵议裁减部库放款一摺。所有户部拟请减放章程内、蒙古王公来京应领豆草银两一款。著毋庸核减。　　

○又谕、晏端书奏、海塘缺口、业经次第堵合、请开复各员处分一摺。浙江海塘埽石各工。前因风潮冲塌。经该抚督饬道厅各员、赶紧抢修。业经次第堵合。工程一律完竣。办理尚属迅速。前任浙江甯绍台道署杭嘉湖道叶堃、著开复道员。仍留浙江补用。并免其送部引见。候补知府署西防同知邢吉甫、著开复知府。留于浙江补用。海防营守备周金标、著开复革职留任处分。晏端书降一级留任处分。著加恩开复。　　

○以守御贵州镇远府出力。赏知县张淮、蓝翎。　　

○庚申。命大学士裕诚、为正使。内阁学士黄宗汉、为副使。持节赍册宝。晋封懿妃那拉氏、为懿贵妃。册文曰。朕惟椒涂佐治。含章应厚载之贞。瓜瓞延祺。笃祜启灵长之祚。焕芝泥而光贲。膺鞠采而荣增。咨尔懿妃那拉氏、赋质金相。秉心玉粹。柔嘉维则。表令范于珩璜。淑慎其仪。懔芳规于图史。祥开麟定。恩奉龙章。瑞毓螽诜。吉符燕喜。既蕃禧之茂介。宜显秩之攸加。是用晋封尔为懿贵妃。锡之册宝。尔其坤仪懋赞。敬承昌燕之休。巽命丕扬。益荷庞鸿之泽。钦哉。　　

