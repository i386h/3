<!-- { "loadSidebar": true } -->
○谕军机大臣等、英桂奏、探报楚北贼情、并收复光山县城一摺。所奏贼自随州退出。占踞德安情形。与官文昨奏大略相同。南阳防堵。既已稍缓。自应将崇安留驻河北。以资弹压。现在光山虽已收复。而所杀捻匪无多。且首犯尚未就捦。难保不与阜阳各匪句结。复致蔓延。著英桂即饬邱联恩等、督率在事文武。实力摉拏。务将首犯易添富等、悉数弋获。不准稍留余孽。济源县抗粮之案。是否业已解散。如须威以兵力。亦即饬令崇安、妥速办理。联庄会原以保卫乡闾。今乃纠众抗官。转贻地方之害。此时河北肃清。是否可以裁撤。著英桂妥筹办理。现在辉县首犯未获。济源又复效尤。闻河北各府。似此者尚复不少。必当执法惩治。不可徒以解散为事。致令毫无忌惮。至山东拨往马队。既据该抚奏称、于豫省不甚相宜。著即拨出一千名。饬赴金陵。交向荣调遣。其余一千二百五十名。即拨赴安徽。交和春、福济、分拨布置。常亮既不得力。已有旨饬令回旗。所有前项马队。即著统归麟瑞管带。俟驰抵安徽军营。交明后。再将金陵军营之一千名带往。应由何处渡江。著与托明阿妥商前进。英桂即一面传知该副都统。一面飞咨金陵、安徽、及沿途地方。以便趱行。将此由六百里谕令知之。　　

○又谕、寄谕钦差大臣西淩阿、英桂奏、拨赴楚北义勇。如有情愿归农者。请撤令回籍等语。据称、投诚义勇三千余名。由山东拨赴楚北军营调遣。头二两起。已过河南省城。行走尚属安静。惟楚北饷项支绌。恐该义勇因口粮不继。别滋事端。其有情愿归农者。不若撤令回籍。以免他虞等情。此项义勇。人数众多。良莠不齐。原难保其必遵约束。惟现在楚北。几于遍地皆贼。该义勇等又恐无家可归。若纷纷遣散。必致仍流而为匪。止可就其自愿回籍者。遣之使归。其愿在行间者。或分派各营。使兵勇相辅而行。不致难于约束。仍须示以恩信。有功者酌加奖励。以坚其自效之心。而消其反侧之念。本日英桂奏报楚北贼情。与官文前奏大略相同。该大臣即遵本月二十日寄信谕旨。统带精兵。赶紧会合官文。探明贼踪。痛加剿洗。断不可稍涉观望。仍将勇目詹起纶等、所探逆情。并该大臣抵楚后剿贼情形。一并迅速具奏。将此由六百里谕令知之。　　

○又谕、御史韩锦云奏、知县闻警先逃、以致城池失守、请旨革职一摺。据称、广东博罗县贼匪黄槐花等、纠众抢掠。经绅耆捐赀团练。其防守丁壮。自上年六月后有事之日。每人给米一升。知县谢玉汉、所借书院及当铺等银两。并未用出。至十月间。谢玉汉将守城壮勇裁撤。令苏养才等、管带乡勇。苏养才等与贼句结。十一月初一日。贼众来攻。该县先已逃匿城外。以致人心仓皇。城池失守。迨知府陶澐、调兵赴援。县城收复以后。该县以修城为名。将仓谷三万余石。变卖肥己。该督抚并未确查始末。辄以功过相抵。准令回任等语。博罗县知县谢玉汉、于贼匪攻城时。闻警先逃。以致城池失守。著即行革职。所借书院膏火银六百两。当铺富户银一千余两。并粜卖仓谷银两。该县如何侵渔肥己之处。著叶名琛、柏贵、严查参办。毋许稍有不实不尽。至偪近贼氛地方。果使州县得人。与绅民等力图守御。则众志成城。何至遽行失陷。迨城池既已失守。则该地方官之办理不善。自无可辞。若于城池收复后。辄以该员系随同进兵。功过尚足相抵为词。遽请将失守罪名、免予置议。则身任地方者。相率效尤。必至贼踪所至。无人抵御。广东省失守各地方。现在渐次收复。所有该州县如何办理不善之处。并著叶名琛等、严行参办。以儆其余。原摺著钞给阅看。将此谕令知之。　　

○以翰林院修撰章鋆、为四川乡试正考官。内阁侍读孙楫、为副考官。　　

○以带兵不力。命已革京口副都统常亮回旗。　　

○正红旗汉军副都统隆庆、因病解任。以内阁学士崇纶、兼正红旗汉军副都统。　　

○甲申。孝恭仁皇后忌辰。遣官祭景陵。　　

○予四川剿贼阵亡知县刘康年、祭葬世职。　　

○乙酉。钦差大臣向荣等奏、镇江南路。挑筑墙沟工竣。移营偪近城垣。得旨。览奏布置情形。均属妥协。　　

○以河南开封府办理团练出力。予同知宝善、知府补用。　　

○丙戌。上诣寿康宫。问皇贵太妃安。　　

○丁亥。谕内阁、刑部奏、现审案内、有大员嘱托、并声言承审司员、听情受贿、请钦派大臣审讯一摺。著派贾桢、穆荫、会同刑部审讯。工部右侍郎崇实、因家人涉讼。辄向刑部堂官嘱托。并称承审司员。听情受贿。有无实据。著明白回奏。　　

○又谕、恒春等奏、兜捕余匪、歼除殆尽一摺。贵州逆匪。自杨＜氵凤＞伏诛后。余匪窜至四川边界。复有逆党舒犬、舒组、纠结死党。仍图回窜。经贵东道承龄、闻信即由桐梓进剿。并派朱右曾等、由仁怀木方等处旁截。四川参将蒋玉龙等、由九坝绥阳一路摉捕。该匪胁聚五六百人。窜至遵义西乡鸭溪一带。四月十八日。官兵齐集于漆树湾地方。侦知该匪。均于土窰密箐中潜踞。兵勇合力进攻。歼毙贼匪二百余名。坠崖死者不计其数。夺获枪械无算。生捦首匪舒犬等、五十余名。遵义等处地方。一律肃清。此次漏网余匪。辄敢煽众回窜。经该处官绅协力。将遗孽立就歼除。办理尚属认真。著蒋霨远等、仍严饬地方官弁。实力摉捕。以净根株。所有在事出力员弁绅勇。均著择尤保奏。候朕施恩。　　

○又谕、胡林翼奏、攻剿武汉贼匪获胜一摺。上月二十六日。副将王国才等、进攻汉阳西门。胡林翼亦于是日督队力攻南岸贼营。分兵三路。派千总何绍彩等、分攻江边白沙洲、并江堤八步街等处贼营。该逆悉锐抵拒。经记名知府彭玉麟、饬江边陆师。赶回横截。自率水勇助战。何绍彩等三营。亦飞驰援应。两路横冲。将追贼三百余名。全数截杀。其前路冲锋悍贼。亦经岸上兵勇围剿。无一得脱。计共杀骑马黄衣贼目五人。斩获首级二百三十一颗。生捦伪总制伍大溃等、二十六名。夺获马匹军械多件。另片奏、初十十一等日。武昌贼匪。直犯金口。并下游另股贼匪。循江上窜。经该署抚督同鼓玉麟、李孟群等、分兵攻剿。水陆四战。共捦斩七百余名。薙发逃散者约千余人。著胡林翼严饬水陆各营、实力进剿。务将武汉分踞之贼。歼除净尽。迅图克复。勿稍迟延。　　

○谕军机大臣等、朕闻云南开化府属。有回匪聚众抗粮之案。该省回民。易于滋事。上年东川逆匪马二花等、戕官胁众。蔓延寻甸等处。以致重烦兵力。此次开化抗粮之案。若不亟筹妥办。难免不滋生事端。著恒春、舒兴阿、将起衅根由。密速查访。务将首要各犯。克日拏获到案。尽法惩处。并设法解散余匪。以儆刁顽而静边圉。傥该地方官办理不善。以致激成事端之处。并著严行参办。毋稍姑容。将此谕令知之。　　

○又谕、朕闻贵州台拱厅地方。现有苗匪滋事。苗人素称顽梗。傥或不能安戢。恐致贻害地方。况该省桐梓等处匪徒。甫经摉除净尽。若复有苗匪滋事。不及早摉捕。将来必致重烦兵力。著蒋霨远赶紧查办。毋得稍有回护迁延。并将如何滋事情形。迅速具奏。将此谕令知之。　　

○又谕、胡林翼奏、武昌连次获胜情形各摺片。览所奏军情。武汉贼势。尚形猖獗。该署抚所带兵勇。既嫌单薄。自未便再行分拨。摺内所称、拟选派精卒。委臬司管带、渡江协剿。系恐贼由汉沔上窥荆襄。绕出水师后路。但此时随州已复。沔阳一带贼匪。亦经击退。孔广顺所带官兵。已由枣阳一路、进剿德安。西淩阿所统官军。不日可出豫境。当可遏贼上窜。若李孟群再带兵渡江。恐该署抚兵力愈单。金口一带。不能堵截。转致该逆沿江上窜。未为得计。所称拟令李孟群挑选兵勇、管带渡江之处。仍著该署抚酌量缓急。相机办理。塔齐布现在九江。未能即时攻克。万不能分身来楚。孔广顺进攻北岸。必须德安之贼扫除。方能进捣汉阳。该署抚惟当就现有兵力。速筹剿办。如江北肃清西淩阿等、自能进兵、与南岸夹击也。溃败兵勇随时裁汰。所办甚是至所裁之数。至一千三四百名。应如何添补助剿。并著妥筹办理昨据御史张骏奏请实行乡团以节糜费等语。并著该署抚饬属妥办。如湖北黄州、沔阳等处乡团颇能得力。而河南各属即藉乡团为名、抗粮滋事。总在体察民情。慎选牧令。固不得视为具文。亦不可拘泥成法原摺著钞给阅看。将此由六百里谕令知之。　　

○以前任吏部右侍郎沈兆霖、署吏部左侍郎命在南书房行走。　　

○以剿办贵州遵义等县匪徒出力赏已革提督赵万春、都司团首王安国等蓝翎。余升叙有差。　　

○戊子旌表城陷捐躯贵州知县朱右贤妻周氏女莲芳。　　

○己丑。谕内阁、崇实奏、遵旨明白回奏一摺。崇实因家人高世栋、与朱二涉讼辄向刑部堂官嘱托。并称承审司员听情受贿迨经刑部奏参。降旨令该侍郎明白回奏。乃据奏称、承审官将原告刑责改供。难保无听嘱开脱情弊。并未确指为受贿。并称、但以案情曲直。向刑部各堂官议论。并无嘱托私语。与刑部所奏情节不符。捏词摭拾。实属有意徇庇。崇实著先行交部议处。至朱二讹诈高世栋钱物。并偪写借字。是否有设局诓骗抢夺情事。著贾桢、穆荫、会同刑部、研讯确情。按律定拟。据实具奏。　　

○盛京将军英隆等奏、请催各省欠解东三省历年俸饷。得旨。户部迅速催拨。勿任各省延玩。致误要需。　　

○予江西阵亡外委吴家炳、祭葬世职。　　

○庚寅。以顺天府府尹谭廷襄、为刑部左侍郎。直隶天津道张起鹓、为顺天府府尹。　　

○以刑部左侍郎李钧、为河东河道总督。未到任前。以河南河北道蒋启扬、署理。　　

○予故河东河道总督长臻、祭葬。　　

