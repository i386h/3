<!-- { "loadSidebar": true } -->
○御洞明堂。句到浙江、安徽、江苏、上年情实罪犯。停决浙江斩犯五人。安徽斩犯三人。绞犯三人。江苏斩犯一人。绞犯一人。余六十三人予句。　　

○谕内阁、昨日阅看外火器营操演枪炮。声势联络。步伐亦极整齐。由内发银五千六百四两。著赏该营兵丁。以示奖励。　　

○谕军机大臣等、据实尚阿等奏、连日战守获胜各情。又据罗绕典等奏、会商进剿获胜、并郴州大股贼匪踵至各摺片。逆匪大股窜出郴州。经我兵中途堵截。屡有斩捦。其围扑省城之贼。亦经我兵屡次攻剿。歼毙不少。惟贼势尚炽。总未大受惩创。且郴州大股贼匪。全往省城。势必拌死抗拒。省垣重地。岂容稍有疏虞。昨已降旨、授徐广缙为钦差大臣。并署湖广总督。此时计已驰抵军营。著即相度地势。扼要驻劄。督饬福兴所带得胜兵勇。并各路援兵。迅赴长沙接应。截贼分窜之路。痛加剿洗。与罗绕典、鲍起豹、骆秉章等、同心协力。殄此群凶。至贼匪豕突狼奔。行踪靡定。所有湖北防堵事宜。并著徐广缙悉心筹画。以杜北窜。现在岳州、荆州等处、督办防剿之博勒恭武、台涌、能否得力。著即确查。一面奏闻。一面酌量调度。毋误事机。江西接壤之处。亦须随时知照。合力兜剿。其已革提督余万清、已革总兵刘长清、前令赛尚阿严审定拟。至今尚未奏到。并失守各城文武员弁。均著徐广缙迅即查明审拟具奏。又本日御史周有簠奏、请申明军令。并片奏解散胁从等语。现在赛尚阿已罹重罪。其所派统兵各员。如有临阵退缩。趋避取巧者。著即查明严行参办。以肃戎行。至贼匪裹胁之众。不乏良民。即偪迫入会者。亦未必甘心从逆。应如何解散其党。或出示晓谕。使贼众日散。贼势日孤。谅该大臣必能操纵得宜也。周有簠摺片。钞给阅看。将此由六百里谕知徐广缙、罗绕典、张亮基、鲍起豹、骆秉章、并传谕程矞采、向荣知之。　　

○以成郡王载锐、为内大臣。郑亲王端华、为阅兵大臣。定郡王载铨、为步军统领。　　

○命协办大学士直隶总督讷尔经额、为大学士。仍留直隶总督任。户部尚书禧恩、协办大学士。充国史馆总裁官。吏部尚书贾桢、协办大学士。　　

○命大学士祁寯藻、管户部事。　　

○以内阁侍读学士文清、为大理寺卿。太仆寺卿廖鸿荃、为太常寺卿。　　

○调正红旗汉军都统奕湘、为正黄旗满洲都统。以署正蓝旗汉军都统奕格、为正红旗汉军都统。　　

○以克复湖南永兴县城。免总兵官常禄处分。参将德亮等、升叙有差。　　

○予湖南阵亡参将任大贵、祭葬世职。　　

○命两江总督陆建瀛、会同河道总督杨以增、勘办洪泽湖仁坝工程。　　

○壬子。上幸静明园。　　

○诣仁育宫拈香。　　

○命大学士卓秉恬、管工部事。　　

○是日。驻跸香山静宜园。至丙辰皆如之。　　

○癸丑。上御演武厅阅健锐营操。　　

○谕内阁、理藩院奏、那木喀呼图克图拉普丹、呈请进京瞻觐天颜一摺。该呼图克图、年及二十。身已强壮。呈请进京瞻觐。自系出于至诚。著照所请。那木喀呼图克图。准其来京瞻觐。　　

○谕军机大臣等、台涌奏、移营荆州沙市、分拨官兵堵御一摺。据称逆匪有从衡阳攻取长沙。直扑荆州之语。经该将军飞饬地方官。于江陵、公安二县。水路各要隘。分兵严防。复自行统带精兵。移营沙市。扼要调度。惟满营兵丁。经分拨一千七百余名。分防要隘。存城之兵。祇有二千余名。势难拨往他处防堵。现在安徽、河南、两省官兵。先后已抵岳州武昌。惟荆州水路。防兵尚形单弱。本日据徐广缙奏、于八月十七日。自梧州启程赴楚。现在计已驰抵大营。著体察情形。如长沙贼匪。被我兵攻剿。意图北窜。务须先期探明。密派将弁。带兵绕出贼前。迎头截击。其水路船只。亦须饬令收净。毋令贼匪乘机抢去。以致顺流北下。更难措手。荆岳皆楚北紧要门户。断不可稍有疏虞。并著常大淳、派委员弁。合力堵剿。毋稍大意。将此由六百里谕知徐广缙、台涌、常大淳、并谕博勒恭武、双福知之。　　

○命协办大学士户部尚书禧恩、管理藩院事。　　

○命理藩院尚书吉伦泰、管雍和宫事。　　

○以工部左侍郎吕贤基、暂署管钱法堂事务。　　

○正白旗领侍卫内大臣奕缙、因病解任。以正白旗蒙古都统德木楚克扎布、为正白旗领侍卫内大臣。　　

○赏乾清门二等侍卫国瑞、头等侍卫。在御前侍卫上行走。　　

○赏正黄旗满洲参领谆龄、副都统衔。为驻藏帮办大臣。　　

○甲寅。谕内阁、陆建瀛、杨以增奏、请留调任臬司、帮办大工等语。调任甘肃按察使查文经、上年帮办丰北大工。未能堵合。昨降旨交部议处。兹据该督等奏称、该臬司熟悉工程。任劳任怨。著准其仍留南河。帮办堵筑事宜。工竣再行来京陛见。　　

○又谕、舒兴阿奏、官兵兜剿番贼、大获胜仗、全股歼除、并生捦首恶、现在撤兵归伍一摺。甘肃凉州镇羌卡外番贼。窜扰松山一带。纠合族番二千三百余人。分股抢掠沿边牲畜四万有奇。潜匿麻黄沟内。经官兵叠次追剿。提督索文、督同总兵双锐、副将双来。并派护副将萧鸣章、参将乐善等、各带弁兵。分路堵截。合力剿捕。先将大股番贼六百余人。悉数歼除。又将分窜之贼。歼毙百数十人。其首恶阿里克公住、复经萧鸣章、督兵用炮轰伤。即时生捦。余匪逃窜者仅百余人。此股番贼。纠结数千人。盘踞河北柯柯乌苏地方。肆出抢掠。从未大受惩创。此次官兵□雪冲锋。两日之间。四战四捷。生捦贼首枭示。并将盈千番贼。歼剿殆尽。复叠次缉获汉奸多名。分别根究惩治。该督等、督办有方。洵堪嘉尚。舒兴阿、索文、均著交部议叙。所有镇将备弁、及兵练人等、著择其尤为出力者。酌量保奏。候朕施恩。其节次阵亡弁兵。一并查明请恤。惟番贼出没靡常。各属仍多零星抢劫之案。并贼目才旦朵尔吉等、所带野番。尚多逃匿。不得因此股番贼剿除殆尽。稍涉大意。致有疏虞。仍著该督严饬该提镇等、于沿边一带要隘处所。随时严密摉捕。勿留余孽。以肃边境而靖闾阎。　　

○命前任湖南巡抚骆秉章、暂留湖南。办理防剿事宜。　　

○乙卯。上诣十方普觉寺拈香。　　

○谕内阁、穆腾额奏、哲孟雄部长、恳赴前藏瞻礼一摺。哲孟雄部长、向来赴藏瞻礼。例有定限。现在尚未届期。念其禀请恳切。加恩准赴前藏。虔诚瞻礼。事毕饬即回牧。无任滋事妄求。　　

○以绥远城右卫军政。年逾六十官十三员、精力未衰。命留任。　　

○丙辰。谕内阁、孝和睿皇后永远奉安昌西陵。据钦天监奏、谨择于咸丰三年二月二十六日。所有应行典礼、及一切事宜。著各该衙门、届期敬谨豫备。　　

○以户部左侍郎全庆、暂署京营左翼总兵。　　

○赏福建等省、辛亥科乡试年老诸生洪际昌等五人副榜。　　

○命五城于冬春二季设厂煮赈。　　

○丁巳。上诣绮春园、问皇贵太妃安。　　

○幸圆明园。　　

○谕内阁、赛尚阿、程矞采奏、追剿窜往长沙贼夥、并省城防剿情形一摺。据称郴州夥匪。由茶陵醴陵一带。欲窜省垣。经镇将等分路追击。连日获胜。迨该逆退踞谭家村。复经常禄、李瑞、德亮等、督率张国梁、并力痛加剿洗。后路之贼。剿杀殆尽。其前路贼匪。仍窜至省城。复经和春、向荣等、屡次攻击等语。现在徐广缙、计已统带精兵驰抵大营。各路援兵云集。提督福兴、所带兵勇数千名。亦可由郴州一路赶到。著徐广缙等、乘此攻剿得手之时。合力歼捦。务期迅解省围。殄灭群丑。无任余匪窜逸。总兵李瑞、沿途追剿。虽叠有斩捦。惟于郴州夥匪分窜。未能拦击。咎实难辞。著交部议处。　　

○以湖南官军剿匪奋勇。赏参将郑魁士、巴图鲁名号。以副将补用。予阵亡千总李九成、祭葬世职。　　

○旌表守正被戕、河南信阳州民张金溃妻张氏。　　

○戊午。上启銮。恭诣东陵。　　

○诣东岳庙、慈云寺拈香。　　

○谕内阁、乐斌奏、遵查民回互斗起衅缘由、请将缉捕不力之署同知惩处一摺。前因吐鲁番地方。民回互斗。伤毙多命。谕令该都统、严饬缉拏要犯。并查明起衅根由具奏。兹据奏称、民回到斗。系因争占庙摊地址。及抢钱起衅。并无约期械斗情事。署吐鲁番同知萨斌泰、访拏案犯。未能全行弋获。经该都统严饬。又仅获一名。缉捕实属不力。萨斌泰、著先行革职留任。勒限三个月。饬将案内凶犯。悉数拏获。严行审办。如限满无获。著即严参。　　

○又谕、前据毓书奏、孀妇富佳氏、呈诉伊夫佟寿身死不明。并佐领西拉布、先后呈报互异。当交乐斌、覆讯定拟具奏。兹据讯明马甲佟寿、委系因病身死。佐领西拉布、呈报日期互异。尚无规避情事。惟置办军装。并不亲身督押。輙先行回家。又于佟寿尸棺到城日期。任意填写。实属有心捏饰。西拉布著即革职。　　

○谕军机大臣等、据奕山、德龄、特克星额、桂龄等奏、夷匪四次窜入喀什噶尔所属卡伦。复经官兵击退各一摺。该匪等窜扰卡伦。已至四次。其中必有巨匪为之主谋。是否即系倭里罕等、率领安集延、及卡外回众滋事。抑或另有从中句串主使之人。据拏获安集延、布鲁特奸匪供称、句结潜办铅子火药。又探听官兵数目。是该匪等、蓄谋煽乱已久。现在卡内回子。虽未被其煽惑。而贼匪总未大受惩创。仍在卡外窥伺。难保不去而复来。桂龄现在移营托古萨克。务与特克星额、确侦严防。毋稍疏忽。并著奕山、布彦泰、德龄、严饬所属。并附近各城。一体严密防堵。不得以叠获胜仗。稍涉大意。总以安抚回众。绝其句结为要。将此各谕令知之。　　

○以故二等台吉额布列拉子哈勒专袭职。　　

○以御前侍卫德崇额、为正白旗汉军副都统。　　

○以署山东胶州协副将郝光甲、为陕西陕安镇总兵官。　　

○予湖南阵亡总兵官福诚、副将尹培立、参将萨保、都司塔勤、祭葬世职。　　

○予故奉恩辅国公继昆、祭葬如例。　　

○免跸路经过大兴、通、三河、蓟、遵化、五州县地方、本年额赋十分之三。　　

○是日。驻跸烟郊行宫。　　

○己未。孝德皇后殡宫月祭。遣官行礼。　　

