<!-- { "loadSidebar": true } -->
○谕军机大臣等、文谦奏、沧州为津南门户、请饬僧格林沁、分兵前往防守等语。前以静海独流贼匪。虽窜往西南。而天津防守。不容松懈。曾谕文谦、督饬各路兵勇。妥为布置。现在临清之贼。亟欲救援阜城。除冲要各隘口。派拨精兵驻劄外。其余邻近各州县。自应由各该文武。各就地方情形。设法防守。并督饬绅民。实力办理团练。以期保卫城池。联络声势。兹据文谦奏称、沧州等处居民惶惑。纷纷迁徙。请饬僧格林沁、派兵前往。现在阜城围剿、正当吃紧之际。断难分兵。沧州为津南门户。亦不可稍有疏忽。著文谦、仍遵前旨。饬令该处文武。严密设防。劝谕团练。以固众志而严守卫。并著多设侦探。如贼匪果有窜扰消息。文谦即可相机出境堵御。毋许观望不前。致有贻误。总之天津全郡防守事宜。朕已责成文谦督办。固不能以请兵一奏。意存推诿。总兵特克慎、署天津道钱炘和、亦属责无旁贷。傥文谦须往沧州等处。郡城防守事宜。即责成该镇道等、妥筹布置。毋稍疏虞。致干重罪。将此由六百里加紧传谕知之。　　

○又谕、据文谦奏称、沧州为津南门户、请饬拨兵扼守等语。僧格林沁剿办阜城贼匪。是其专责。无论该逆由何路窜突。该大臣均不能辞罪。正不独沧州一处为然。况前次本有东面空虚之说。如果该逆伺隙而出。又将凭何剿办。目下大营兵力。能否酌分。应如何前剿后截。该大臣岂无成算。临清东北一路。虽有胜保驻兵扼剿。而西南一面。与直境毗连之处。仍须防其阑入。若不将此股穷寇。赶紧剿除。任其句结会合。僧格林沁、自问当得何罪。现在究竟如何围攻。何日可以歼灭。著僧格林沁迅即筹办速奏。勿谓叠次严旨。皆属具文。迁延贻误。致干重罪也。将此由六百里加紧谕令知之。　　

○又谕、载龄奏、探闻临清贼情、请派兵防守东安一摺。临清东西南三面被围。经胜保督率官兵。极力攻剿。并叠次派令兵勇入城助守。城内米粮。亦尚充足。俟各路徵兵到齐。定可将此股逆匪埽除。现在并无临清失守之信。惟逆匪意图抢船来津。如果被剿奔窜。亦不能不防其四处冲突。况阜城尚未收复。尤虞句结肆扰。该侍郎所虑东路防兵单弱。自系实在情形。惟京营官兵。万难再行拨调。载龄甫经出京。亦必知之。载堪所带兵、仅五百名。著饬令严密防范。勤加侦探。并著载龄、与文谦、随时知照。互相联络。如天津有警。或令载堪酌量移营前进。相机接应。载龄前奏、拟驻涿州。于东路声援。不无遥隔。京外东西各营。统归该侍郎节制。著严饬各营。多设侦探。务期节节有备。禀报确实。不得以讹传无据之词。率行轻信。何路有警。即赴何路应援。毋堕该逆声东击西奸计。本日已谕令巡防王大臣、悉心妥筹。果须调兵援剿。届时自能派员驰往堵御。该侍郎既饬天津河间各郡。严密防守。仍著与僧格林沁、胜保、军营声势联贯。妥为防范。毋稍疏虞。将此由六百里加紧谕令知之。　　

○以骑射中箭六枝。赏庄亲王奕仁、黄马褂。命乾清门侍卫德木齐扎布、在御前行走。乾清门侍卫肃顺、在御前侍卫上行走。　　

○改铸江苏安东县知县印信。从巡抚许乃钊请也。　　

○予福建阵亡在籍员外郎杨继勋、知县其昌、何炳南、县丞李兆清、萧懋杰、游击恒寿、都司暨青云守备范作霖、把总朱伏豹、吴玉枝、黄清、师音、外委黄盛春、八品衔文童陈润渠、祭葬世职。文生崔尔芝等、赏恤如例。　　

○丙辰。谕内阁、胜保奏、进攻获胜大挫贼锋一摺。逆贼窜扰临清地方。于该州城外。东西两面。扎立木垒。意图抗拒。经胜保于十二日。督兵进攻州城东北之林家园贼巢。各队兵勇争先攻扑。当将鹿角栅拉开。贼众情急。纷纷逃出。木城东面。复拥出二三千人。前来接应。我兵排列队伍。施放连环枪炮。立毙贼匪一百余人。该逆败退回巢。胜保复于十四日寅刻。派令副都统常亮等、带队前行。直攻州城西北之弥陀寺。该大臣亲督马队官兵。随后继进。逆众倾巢出拒。官军整队相迎。用连环枪炮。击毙贼匪一百余人。该逆抵死不退。我兵奋力合击。无不一以当百。贼众披靡。胜保复令开放神威炮。及随带二千斤铁炮。向贼队轰击。立见贼旗纷纷倒地。贼党拖尸溃奔。兵勇乘势追杀。复毙贼无数。余匪遁入垒中。我兵即时赶到。该逆未及开放枪炮。大兵一拥而进。扑入濠墙。复抛掷火弹。将该逆火药篓引烧。贼众自乱。士卒勇气百倍。刀矛并举。复杀毙贼匪数百人。余贼伏匿濠内。百计抵御。我兵放火焚烧。将濠内之贼。尽行烧毙。尸与濠平。其西关之贼。拥出千余奔救。复经马队官兵。驰往截杀。毙贼一百余名。余贼败退。共计杀贼一千三百余名。斩犯首级二百余颗。生捦五十余名。夺获大洋铁炮二尊。擡枪、鸟枪、刀、矛、器械、战鼓、火药、铅丸、黄边风帽、大小黄旗无算。其东北一带。亦经善禄督兵进攻。遏其救应之路。贼众扑出。我兵开放枪炮。杀贼多名。并将余贼击回。使该逆东西不能相救。此次攻破贼巢。大获胜仗。剿办尚为得手。著胜保、迅即乘此声威。督令带兵各员。一鼓作气。务将此股逆党。就地埽除。仍严饬崇恩、在城协力守御。内外夹攻。以期殄灭净尽。毋令穷蹙分窜。再滋蔓延。　　

○又谕、桂良、奏参带兵官员、不能约束兵丁一摺。委散秩大臣穆辂、健锐营翼长双禧、管带京营官兵。赴清河威县一带。防剿逆匪。乃于经过地方。并不能严行约束。以致该兵丁等沿途骚扰。胆敢抢劫衣物。伤毙人命。并有殴伤官弁情事。实属大干法纪。著桂良、迅即饬属将滋事兵丁。按名提省。讯明后即行正法。以肃军律。仍一面派员前往安抚居民。妥为弹压。穆辂、双禧、均著先行摘去顶带。交部严加议处。仍暂留胜保军营。戴罪自效。傥再不知奋勉。著即严参治罪。所有穆辂、双禧、原带官兵。并著胜保、即行另委得力武职大员管带。毋稍迟误。　　

○谕军机大臣等、胜保奏、连日进攻获胜、并布置各路情形一摺。已于摺内严切批示矣。所称逆匪或仍盘踞。或图他窜。均系尚无把握之词。军情变幻靡常。移步换形。虽难豫定。岂有全无定见。能操胜算之理。逆匪之不至北犯。该大臣既以身任之。其回窜东南西南之路。仅能跟踪追剿。终非长策。前据奏称、必应就地芟除。自是正办。何以一经接仗。又称纵未能克日歼除。或不致大肆猖獗。直似幸其南窜。以为勉顾目前之计。甚不可解。现在兵勇云集。著胜保、即行乘胜进攻。务将此股逆匪。尽力歼除。不准稍延时日。逆匪精锐。既麕集东北西北两面。我军已将西北弥陀寺贼垒全平。其林家园贼众。势已孤立。何以善禄仅止击贼回巢。不即挥兵深入。如果两面同时并破。则向南夹击。自能势如破竹。此亦该大臣力所能为。并非朕苛于敦促也。李湘棻所带兵勇。因追贼不及。已折回徐州。厉恩官、已由茌平折赴曹州。剿办土匪。该大臣请饬李湘棻进驻东昌。而以包家楼、蟠龙集等处、责成厉恩官等。此时似难照办。若改令厉恩官赴东昌。李湘棻顾丰工。较省往返之劳。两面亦均有裨益。桂明抵洛阳后。业已遵旨渡河。若径抵大名。即可与张殿元等会合。西面设防之兵。无须如此之多。应令何人进剿。何人防守。即著该大臣迅筹拨布。单县刘家口一带。未免空虚。济甯州知州黄良楷、是否可恃。若令该知州先往严防。俟舒伦保行抵河南。即饬令舒伦保移兵进劄。亦可防贼续来之路。百胜等叠有严旨。谕令严扼河干。谅不敢再存玩泄。一切机宜。该大臣通筹全局。当能缓急兼权也。德勒克色楞所带马队。据僧格林沁十一日所发奏报、已饬赴营。何以至今未到。著加紧严催。不准再有延误。并将迟缓缘由。具奏。山西捐输银五万两。昨已据户部奏、仍拨解胜保军营。并由部奏催山东拨银十万两。著该大臣即行提催。以济急需。摺内之批。暨此寄谕。该大臣若不畏国法。竟可置而勿论。朕自有办法。胜保想必知之。将此由六百里加紧谕令知之。　　

○钦差大臣胜保奏、攻破弥陀寺贼垒。并筹各路布置。得旨。仍应赶紧歼除。不准稍迟时日。若又令南窜。更难收拾。岂能待十余仗后。方可埽除。尔又云有隙可乘。必能速灭。是真空言耳。朕之焦虑。汝亦应悉。尚如是搪塞。是直欲身干重罪。难逃国法。朕为汝愧。朕为汝惜。　　

○江南提督和春等奏、连日围剿获胜情形。得旨。连日接仗。毙贼不过五六百。伤亡兵勇亦不少。可见并未得手。尚如是铺张何为耶。续有屡次寄谕严旨。令汝等兼筹北路扼窜以固全局。看来庐州实无克复之机。此时移缓救急。最为上策。亦非俾汝等避难就易。藉口耽延。　　

○以直隶献、交河、隆平、沙河、赵晋深、七州县城被贼窜陷。革知县刘富春、吏目车志镕龚启后陈锦漪、典史黄瀚、刘肇昌祁世舒、千总冯三略、把总刘起鹏、史连升、外委冯振清职。均逮问。并革把总何钰、朱元凯职。州判蔡鸿勋等、下部议处。　　

○予安徽阵亡副将戴文兰、都司马良勋、把总陈绍贵、唐正魁、外委林世弼、六品军功杨烈光、候选同知邹汉勋、府经历艾延晖、从九品陈理堂、并已革布政使李本仁、祭葬世职。　　

○予山东阵亡知县张应兰、祭葬世职。如知府例。未入流鲁勉祭葬世职。如知州例。　　

○丁巳。上御乾清门听政。　　

○谕内阁、本日阅看引见人员。刑部侍郎承芳、跪拜错误。且行一叩之礼。殊属非是。承芳、著交部议处。　　

○又谕、全庆、朱嶟奏、运河堤工缺口、请饬筹办一摺。上年秋间。北运河上游北寺庄地方。河堤被水冲缺。现在海运米石。将抵天津。转运所关。自应赶紧堵筑。以利漕行。著桂良派委妥员。详细估勘。迅筹办理。毋稍迟误。　　

○又谕、庆惠、文瑞奏、遵议铸钱立票章程一摺。户工两局。鼓铸钱文。向有旧章。此次准庆惠等捐铜铸钱。原以协济兵饷之不足。所请颁给印信。钦定局名。是欲于宝泉、宝源、两局之外。另立一局。殊属非是。著不准行。其余各条。均著照所议办理。宗人府主事钟岱等、准其差委。毋庸添设监督名目。以符体制。庆惠、文瑞、务当认真督办。以期有裨实用。不在铺张名目。徒事虚文也。　　

