<!-- { "loadSidebar": true } -->
○谕内阁、赛尚阿奏、南邕兵勇、攻破那勤贼巢、歼捦多名一摺。粤匪颜品瑶余党。在灵山县新铺那勤地方。分踞日久。经两省兵勇叠次围攻。连获胜仗。藩司劳崇光、与左江镇惠庆、定计先攻那勤贼巢。密遣土人伪为接济柴米。溷入贼营。乘机反间。并分派兵勇。知会广东提督陶煜文、高廉道沈棣辉、定期分路进攻。直偪贼巢。该匪不料我军冒雨突至。未及点炮。即开栅出拒。我兵先于山路潜伏栅后。见匪出巢。即从半山冲下。施放火具。立将栅木烧断。延及该匪收藏火药房屋。乘势掩杀。毙贼甚众。其新铺救应之贼匪。亦经东省兵勇。先期设伏。迎头堵截。击败回巢。不敢出援。此股匪徒。负险拒守。甚属狡悍。劳崇光、惠庆、及参将德亮等、设计用间。于除夜冒雨焚毁贼巢。歼捦殆尽。谋勇兼施。实堪嘉尚。著即督饬在事文武。会合两省兵勇。乘锐前进。将新铺贼巢一律荡平。并将带伤逃窜之首匪苏凝三、严拏务获。毋任远扬。把总张鸿才、叠次裹创力战。奋不顾身。勇敢异常。著即以千总升用。此外出力官绅员弁兵勇。查明据实保奏。候朕施恩。　　

○又谕、赛尚阿奏、连次轰击贼巢、进兵获胜情形一摺。据称南北各路、围攻永安逆匪。节次进偪。该匪坚拒不出。正月二十八日以后。官兵连用大炮。四面叠击。城内外贼屋击塌无数。并遣勇壮诱贼出巢。节次杀毙多名。其往来罗瓮水窦之贼。均被兵勇堵截抄杀。现在仍用炮连环轰打。并断其衅汲路径等语。逆匪抗拒日久。凶狡异常。自该大臣亲抵永安城外。督饬大兵占据山岭。合力环攻。匪势日就穷蹙。著即赶造攻具。督率将士、迅埽妖氛。勿任窜逸滋蔓。　　

○又谕、赛尚阿奏、遵查降补都司不知愧奋、请旨革职等语。赵如胜、前于擢升四川川北镇总兵后。因徐广缙等、奏请留粤防剿。托故迁延。降旨以都司降补。发往广西军营差委。该员苟有天良。应如何感激图报。以赎前愆。乃自派往南太之后。仍复不知愧奋。于贼窜灵山时。经惠庆等、派带兵勇赴崎岭会剿。辄以兵单为词。多方藉口。实属畏葸无能。有心巧饰。仅予革职。不足蔽辜。赵如胜、著革职发往军台、效力赎罪。以示惩儆。　　

○谕军机大臣等、本日据赛尚阿奏、击贼获胜、并连日阴雨情形一摺。此股贼匪负嵎日久。虽官军屡次战胜。而其凶狡之状。百出不穷。悖逆多端。实堪发指。细察各路剿办情形。自正月二十四日、至二月初二日。将士辛勤。人人用命。该大臣尽心竭力。备极忧劳。朕怀时深廑念。该匪丑类众多。屡经官兵剿戮。势已穷蹙。且困守孤城。果能断其米盐火药接济。及爨汲路径。釜底游魂。岂能持久。现在南北两路围攻。偪近城垣。务须严饬在事文武。戮力同心。灭此朝食。其著名首逆。尤当悉数歼捦。万勿稍有疏虞。致令兔脱。所望晴霁连旬。上苍默佑。攻战得力。迅奏荡平。该大臣谅亦知朕寝馈之不安矣。徐广缙现驻信宜。前已谕令该督。将淩十八股匪迅速歼除后。即督带官弁兵勇。乘胜驰赴永安。与该大臣合力围攻。庶兵力更厚。且可截击逆匪逃窜之路。所有应用军饷。前饬户部宽为储备。并著咨催各省。将未经起解之款。速行解惩。不知广东劝捐兵饷、成数若干。著即飞咨徐广缙、叶名琛、有可拨解应急之款。先行尽数解赴粤西军营。较部解及各省批解。更为捷近。另单所奏、思恩、泗城、郁林、新甯、天保、迁江、贵县、各府州县属。奇零余匪。或漏网残生。或仓猝啸聚。各该地方员弁随时剿灭。尚多脱逃之犯。闾阎未能安静。仍著督饬藩司劳崇光、率属妥办。现在灵山县那勤地方贼巢。业经焚毁斩捦殆尽。若再将新铺地方股匪歼除。则南太一带。不难次第肃清。专盼永安捷音、早晚入告也。所有出力之文武各员弁兵勇。著该大臣详查据实保奏。其阵亡兵勇。著分别咨部议恤。将此由六百里谕令知之。　　

○又谕。有人奏、河南许州知州金梁、暨候补知县沈姓、奉委查办南阳府属各案件。逐处勒索差费。派银二百两、至五百两不等。其银两现存南阳县库中。裕州知州姚庆溥、未给差费。金梁等挟恨诬陷。以唐县为南阳所辖。青台镇捻匪滋扰。将姚庆溥职名填入。为陷害之计。又省城发审局委员郎仲连、任孟县时、因钱粮加价、酿变撤任。任尉氏县时、复因钱粮加重、被控撤任。现在发审局、籍案吓诈等语。委员索费陷诬。劣吏挟权盘踞。若不严行惩办。何以肃吏治而儆官邪。著李僡严饬确查。所称青台镇地面。是否与裕州毗连。南阳县库。有无勒派银两。郎仲连有无招摇实据。其前两任内撤任案据。著一并查明据实参奏。毋稍徇隐。原摺著钞给阅看。将此谕令知之。　　

○马兰镇总兵官庆锡奏、循案拟请伐除东陵海地树株。得旨。著照所奏敬谨办理。　　

○两江总督陆建瀛、江南河道总督杨以增奏、启放引河。溜势十分畅顺。现在赶镶门占。一俟盘压坚固。即可相机合龙。得旨。仰赖天神佑助。益增感畏。忻慰览焉。　　

○钦差大臣大学士赛尚阿奏、连次轰击贼巢。进兵获胜。并连日阴雨情形。得旨。虽连次获胜。而该逆仍负嵎不出。览奏曷胜愤闷。卿奉命出师。将及一载。朕不得不屡次严催。卿断不可过为焦急。致伤身体。朕之苦心。谅卿亦必知之。　　

○以浙江杭州协副将尚安泰、为甘肃甯夏镇总兵官。　　

○以攻夺广西古眉峡贼营。赏都司衔武举张胜骧等、花翎。把总李登朝等、蓝翎。余升叙有差。　　

○予广西永安阵亡把总丁占元、外委蓝道昌、祭葬世职。　　

○赏给内务府马兰峪官房四十余间。为办事公所。　　

○庚子。谕内阁、徐广缙、叶名琛奏、围剿罗镜逆匪、连获胜仗情形一摺。逆匪淩十八一股。自窜踞罗镜墟以来。负嵎拒守。该督徐广缙、于上年十二月进驻信宜。督饬挑濠筑墙。以防逃窜。该匪叠次冲突。俱被我兵奋勇抄截。捦斩多名。无一走脱。现在贼势坐困。讯据获犯供称、自挑濠筑围以后。接济全断。墟中盐粮将尽。计可一鼓剿除。著即严饬在事文武。督率兵勇迅速进攻。务将此股逆匪。聚而歼旃。毋任余党窜逸。另摺奏、廉州会剿匪徒。攻破那勤贼巢等语。昨已据赛尚阿奏到。此次两省官兵。用计设伏。将那勤贼匪歼捦殆尽。均堪嘉尚著徐广缙、仍饬两省带兵文武。乘胜会合。将新铺贼巢。一并埽荡。勿留余孽。　　

○谕军机大臣等、本日据徐广缙等奏、请拨粤海关税、以济广东军饷一摺。据称、接奉部行接济团练章程。业经出示晓谕。一俟捐有成数。即行尽解广西。惟自上年十月停止捐输以后。一切经费。计无所出。是该省自行动用之款。已形支绌。而接济西省之项。亦关紧要。著该督等再行筹画。如现在停止捐输。于军饷急需。实有窒碍。即著查照该督等原议捐输章程。一面迅速奏闻。一面妥为办理。总期有裨实用。无误事机。于两省军需。得以源源接济。谅该督等、亦深知近来拨解惟艰。必能通盘筹画。办理妥善也。将此由四百里谕令知之。　　

○盛京将军奕兴等奏、请将被控协领荣琪、革职提究。得旨。荣琪。著革职。交奕兴严行审讯。从重定拟　　

○以吏部左侍郎邵灿兼署工部右侍郎。兼管钱法堂事务。　　

○辛丑。上奉皇贵太妃启銮。恭谒西陵。　　

○至卢沟桥、诣龙神庙拈香。　　

○诣皇贵太妃行宫问安至还宫、皆如之。　　

○遣官祭贤良祠。　　

○以宣宗成皇帝梓宫奉安山陵。恭奉神牌黄舆回京。赏经过地方平毁麦田耔种银。　　

○是日。驻跸黄新庄行宫。　　

○壬寅。谕内阁、奕山所进菊花青马。朕乘骑甚好。著赏给松华骏名号。并著加恩赏给奕山八丝大缎二疋。　　

○颁浙江甯波府殉节两江总督裕谦专祠御书扁额。曰忠荩承家。　　

○加给浙江省减歇帮丁米石。　　

○抚恤朝鲜国遭风难夷如例。　　

○是日。驻跸半壁店行宫。　　

○癸卯。谕内阁、张祥河奏、绅民请建原任巡抚专祠一摺。林则徐前在陕西巡抚任内。居官慈惠。率属廉明。其筹办抚赈、培植学校、严惩奸宄、诸政迹均于地方有裨。现据该抚奏称、该省西安同州凤翔等属绅民、公恳建立专祠。著准其择地捐建。以表臣绩而顺民情。　　

○是日。驻跸秋澜行宫。　　

○甲辰。上诣永福寺、拈香。　　

○谕内阁、载垣等奏、本日自行宫以至沿途。在后随从人等、均在神牌御道路上行走。将未经管辖之侍卫章京等参奏等语。左翼后扈侍卫奕窦、苏克通阿、端伦、博启、特克什赫、经文、祥英、德鉴、恒龄、鄂肃、带领后扈章京惠增、均著罚俸六个月。嗣后如有在御路上、似此以车马践踏者。著该管侍卫章京等严拏惩办。　　

○谕军机大臣等、刘源灏奏、筹办海防情形一摺。本年海运。山东省水师将弁不敷巡防。自系实在情形。惟请饬江苏遴派武职大员北来防卫一节。业据陆建瀛等、奏定章程。并分咨山东直隶等省、沿途接护。又据称、饬令江苏在籍员外郎王承基、安徽候补知县沈誉来等、雇募水勇。分为头尾两帮。督押粮米起运。是江苏已有勇船防护。不致漫无约束。况米船现经陆续开洋。若此时始令派委大员。转恐迁延时日。缓不济急。该署抚仍照现定章程。妥为办理。毋庸再议更张。至登州镇总兵武迎吉、计日即可到任。该省水师情形。应如何整顿之处。即著与该镇随时会商筹办。实力操防。毋得稍存诿卸。致有疏虞也。将此谕令知之。　　

○赏请轿之銮仪卫校尉银。　　

○赏跸路经过看守各行宫弁兵、半月钱粮。　　

○展赈山东济甯、嘉祥、金乡、鱼台、滕、峄、六州县。并临清济甯两卫。被水灾民一月口粮。是日。驻跸梁格庄行宫。　　

○乙巳。上恭谒泰陵。泰东陵。昌陵。俱未至碑亭。即降舆恸哭。步入隆恩门。诣宝城前、行礼。躬奠哀恸。王以下文武大臣、均随行礼。　　

○诣西朝房更衣幄次。御素服。冠摘缨纬。诣昌陵飨殿、孝和睿皇后梓宫前。行飨奠礼毕。诣西朝房更衣幄次。御缟素。恭谒慕陵。未至碑亭。即降舆恸哭。步至隆恩殿、宣宗成皇帝梓宫前、行飨奠礼。哭踊无算。哀动左右。至燎所奠酒毕。诣东朝房更衣幄次。御素服。诣孝穆成皇后孝慎成皇后孝全成皇后宝城前、行礼毕。阅视宝城。　　

