<!-- { "loadSidebar": true } -->
○又谕、前有旨、令察哈尔都统、豫备马队官兵四千名。赴张家口屯驻备调。现在贼匪窜至河南。畿辅重地。自应豫为防范。著华山泰、迅即统带此项官兵来京。听候调遣。再前调察哈尔马五千匹。计已解赴直隶山西两省。著再挑膘壮马五千匹。迅解来京。以备官兵乘骑。毋稍迟误。其察哈尔都统。著盛桂暂行署理。将此由五百里谕令知之。　　

○又谕、前据张芾奏、贼船回窜九江。当经谕令张亮基等、会同堵击。派兵应援。本日据江忠源奏、所带楚勇。仅存一千二百余名。战守俱形单弱等语。著张亮基等、迅即拣派精兵数千名。驰赴九江。交江忠源管带。如能遏贼纷窜。亦可以保固楚省藩篱。至湖南现剿土匪。亦属需兵之际。已谕令云贵督抚、调兵四千前赴湖南。以备递拨。该署督等接奉此旨。著即先将本省兵酌调。前赴江西。谅能统筹全局。先其所急。斟酌办理也。将此由六百里加紧谕令知之。　　

○又谕、据陆应谷、及沈兆澐等奏、贼匪已至省城各一摺。览奏曷胜愤懑。现在汴省情形。万分吃重。本日已谕令舒兴阿、迅带陕甘精兵四五千名。驰往河南。周天爵统带兵勇。已于十一日驰抵永城。胜保亦带兵于十二日启程。本日复谕令赶赴汴梁应援。托明阿、及善禄等、谅均已带兵赶到。陆应谷一俟调兵稍集。即迅速驰赴省垣。择要驻劄。与周天爵、托明阿、胜保等、合力奋击。以保危城。现在兵力不敷。该处团练乡勇。亦可藉资策应。该抚即出示广为晓谕。令其家自为守。人自为战。如有杀贼立功者。一面奏闻。一面即破格优加奖赏。至贼众数万。多系沿途裹胁之人。有无可以设法解散之处。著该抚相机办理。豫省人心固结。朕所素知。沈兆澐等、务当激励兵民。婴城固守。以待援兵。指日大兵云集。会合夹攻。谅不难转危为安也。并著该抚、飞饬署河北镇总兵崇安、严防北岸。毋稍疏虞。将此由六百里加紧谕知陆应谷、并传谕沈兆澐、林扬祖知之。　　

○又谕、据江忠源奏、现因贼匪回窜彭泽、督带兵勇驻守九江一摺。又片奏、兵勇单薄、请饬云贵湖南督抚、＜闲＞派精兵数千来营等语。九江为江西湖北两省关键。贼既回窜。堵御尤关紧要。此时凤阳之贼。窜入河南。江忠源驰往救援。已恐缓不济急。著即驻劄九江府城。妥为布置。本日已谕令湖广督抚、迅调重兵前来策应。另片奏、拟差弁回湖南添募壮勇。以资战守。具见急公悃忱。该臬司感受暑湿。是否业经全愈。此股贼匪中。有无被胁难民。堪以解散之处。并著会同该抚张芾、相机妥筹办理。现在贼势飘忽靡常。傥由江西被击逃散。而北省一带情形紧急。该臬司仍遵前旨。先其所急。驰赴救援。毋稍拘泥。　　

○又谕理藩院、前据哲里木卓索图昭乌达三盟长等、以军务未经蒇事。情愿各备兵一千名。前往军营等语。目下逆匪。尚未剿灭。著由哲里木卓索图昭乌达三盟内。各选健锐蒙古兵一千名。将器械火药铅丸等物备妥。由该王公台吉塔布囊等各盟。各派精明之人。带兵前往热河木兰牧场劄营。以备调遣。毋庸该盟长带兵前来。该院接奉此旨。即驰驿由五百里依限行文。传谕该盟长等知之。　　

○又谕、前据锡林郭勒盟长多罗郡王齐旺扎布等、恐军营应用马匹。不敷调用。情愿捐马三千匹等语。目今已调东三盟兵丁。必须马匹。著即照该盟长郡王齐旺扎布等、前次所请。由各名下捐马三千匹。择其膘壮者。护送热河木兰牧场。以备调拨。该院接奉此旨。即驰驿由五百里依限行文。传谕该盟长等知之。　　

○又谕、本日有旨、调哲里木卓索图昭乌达东三盟蒙古精兵三千名。谕令迅即前赴热河哨内地方屯劄。以备拨调。著毓书、饬令地方官豫备米面接济。其铅丸火药等项。除该官兵自行备带外。仍须宽为备办。并饬围场总管那敷德、前往照料。应如何劄营操练。一并妥筹办理。至锡林郭勒盟长齐旺扎布等、前次呈进马三千匹。现已调来。著那敷德、择水草茂盛之处牧放。俾皆膘壮。可期得力。俟调用时。官兵马匹均可由十八盘一路进口。仍应先期知照经过地方。一体照例豫备。将此由四百里谕令知之。　　

○引见内阁、六部、保送御史人员。得旨。蔡燮、钱庆善、刘廷检、钱宝青、王发桂、钱以同、李希郊、段晴川、郭樟、林廷选、李文玕、孟洋、王兆松、汪榘、吴艾生、汤修、俱著记名以御史用。　　

○宗人府奏请、瑞怀亲王之继福晋薨逝。所食郡王半俸。及伊府内原设官员甲数。应如何裁减。得旨。该门上原设官甲。仍毋庸裁撤。所有瑞怀亲王福晋。现食郡王半俸。著给瑞敏郡王福晋。　　

○河南巡抚陆应谷奏、河北防守宜严。请添精兵保卫京城。得旨。所见甚是。汝毫无粉饰处。亦是汝天良发现处。汴省能守与否。惟在天也。非人也。朕心不敢惶惑。亦甚定。或可挽回补救于万一。呜呼。汝不必念朕。竭力为之。　　

○调工部尚书翁心存、为刑部尚书。以刑部右侍郎许乃普、为工部尚书。都察院左副都御史雷以諴、为刑部右侍郎。未到任前。以内阁学士李钧署理。降调刑部尚书周祖培、为都察院左副都御史。　　

○调刑部左侍郎德兴、为工部左侍郎。未销假前。以礼部右侍郎瑞麟署理。以兵部左侍郎常志、兼署刑部右侍郎。　　

○调盛京工部侍郎恒春、为刑部左侍郎。以前任乌里雅苏台参赞大臣善焘、为盛京工部侍郎。　　

○以山西巡抚易棠、署陕甘总督。实授哈芬山西巡抚。　　

○命刑部右侍郎雷以諴、帮办扬州军务。　　

○命直隶通永镇总兵官保恒、赴直隶省城。交总督讷尔经额调遣。　　

○命前任山东布政使刘源灏、暂留帮办防堵事宜。　　

○调云南贵州兵各二千名、赴湖南备拨。　　

○壬戌。上幸瀛台。　　

○谕内阁、逆匪负固金陵扬镇。分窜皖豫。叠陷城池。狡谲凶残。神人共愤。方其初窜浦口。不过一二千人。经吉林官兵。于六合地方、奋击痛歼。不下数百。其长发真贼。自临淮西奔者。为数实已无几。乃沿途裹胁。据掠赀财。焚烧庐舍。滁凤蒙亳之间。被其蹂躏。实恻朕怀。现在各路大兵。分道攻剿。谅兹小丑。不难计日埽除。惟该逆铤而走险。飘忽靡常。所过地方居民人等。或因猝不及防。纷纷迁徙。转遭荼毒。是避害而适以罹害。何如自相保卫。奋勉图功乎。本年正月特降谕旨。令各省仿行嘉庆年间坚壁清野之法。旋谕中外大员。各举所知。襄办团练。谅已次第举行。我朝列祖列宗。深仁厚泽。沦浃民心。凡食毛践土之民。莫不尊亲共戴。当此逆氛未靖。必有忠义勇敢之士。奋迹草茅。建奇功而膺懋赏者。如从前杨遇春、杨芳等、均起自乡里。致爵通侯。比年广西湖南等省、绅民团练剿贼。无不立予恩施。即如帮办军务之湖北臬司江忠源、亦以居乡团练屡著劳绩。超擢监司。可见练勇之中。人材辈出。凡尔士民。同兹观感。至北地民风。素称骁勇。安徽、河南、山东、江南、交界地方。不乏奇杰之材。能为民御灾捍患。其有自备资斧。募勇投效军营。杀贼立功者。统兵大臣、即核明该士民募勇名数。立即奏请优奖。或给官职。或给翎枝、勇号。以为急公向义者劝。其在本籍团练。保卫乡闾。一遇贼匪窜至。即行合力歼捦。则捍御之功。亦与效力行间。同其赏赉。地方官吏。仍不得擅行徵调。致令迁地弗良。如此实力奉行。以兵卫民。即使民自卫。俾贼进无所掠。退无所据。散其党与。歼厥渠魁。乌合之寇。不足平也。至从前被胁之徒。或以骄横结怨里党。或以桀骜误蹈刑章。若能剿贼自效。即可立荷恩施。如张国梁之洊擢都司。张凤山等之赏给顶带。明徵具在。即或先被贼诱。自拔来归。但能改过自新。亦可同邀宽典。此朕仰体上天好生之德。除恶安良之意。各该大臣将军督抚等。著即刊刻誊黄。遍行晓谕。咸使闻知。　　

○又谕、自逆匪窜扰扰粤楚以来。所过州县地方。动辄失陷。即省会郡城。如安庆、九江、等处。亦未闻有摧遏凶锋。婴城固守者。推原其故。总由地方各官、先存一幸生畏死之心。遂将土地人民。委之不顾。实堪痛恨。前经降旨谕令统兵大臣、及守土大吏。将失守城池各员查办。乃或称下乡募勇。或称遇救得生。曲为隐饰。且有久未查明入奏者。似此遇贼逃避之员。若不严行惩办。何以肃国纪而儆将来。著各该督抚大吏。凡有失守地方、未经覆奏各员。迅即查明。按律定拟具奏。并著该部分别催查。傥仍延玩。即将该管上司参处。　　

○又谕、自逆匪窜踞金陵、扬州、镇江、以来。叠经降旨、令琦善向荣。迅速督兵克复。并严防逆匪分窜之路。乃至今两月有余。该大臣等、各拥重兵。未能收复一城。以致另股贼匪。由安徽窜至河南。重烦徵调。琦善向荣。均系获罪之员。经朕弃瑕录用。若再不知感知惧。克期收复三城。坐使贼势蔓延。劳师糜饷。国法具在。该大臣等其各懔之。　　

○江甯将军托明阿等奏、归德贼已奔窜。商同进剿。得旨。应如何进剿截留。随时斟酌办理。河南诸军。既统归托明阿调遣。责有攸归。无可推诿。汴省紧急万分。以速速援救为要。又奏、盐菜口粮、请统归徐州粮台去领。批。汝所带兵。原系徐州粮台支应。若应有变通之处。可即行知照。勿庸事事请旨。徒延时日。　　

○命御前大臣僧格林沁、步军统领花沙纳、右翼总兵达洪阿、内阁学士穆荫、督办京城巡防事宜。　　

○调镶蓝旗汉军副都统常志、为镶红旗满洲副都统。以吏部右侍郎爱仁、兼镶蓝旗汉军副都统。　　

○命刑部主事杨熙、回籍募勇。投效军营。　　

○癸亥。谕内阁、前经叠降谕旨、令步军统领、顺天府、五城、遇有形迹可疑之人。密防严拏惩办。乃数月以来。报获之案。甚属寥寥。总由各司坊营汛地方文武官员。奉行不力之故。京师重地。岂容奸宄潜藏。著步军统领、巡视五城御史、于内城各按地段。认真严查。其外城地方。著巡视五城御史、及营汛各员。实力稽察。并著于东城添派袁溥、黎吉云。南城添派彭久余、贾世行。西城添派张祥晋、汤云松、张炜。北城添派雷维翰、吴廷溥、史策先。中城添派李宗焘、姚福增。会同各该城御史。于城外所属地面、严密稽查。仍著左副都御史文瑞、载龄、李菡、周祖培、于内外城随时稽察。无论司坊营汛地方各员。稍有疏懈。即行纠参。并著顺天府饬令地方官一体巡缉。毋得因循视为具文。致干重咎。　　

