<!-- { "loadSidebar": true } -->
○又谕、前因王茂荫奏、请将皖省徽郡。暂归浙江管辖。当经谕令黄宗汉、将该郡防剿事宜。悉心筹画。未据该抚将办理情形覆奏。本日复据王茂荫奏称、徽州府知府达秀、信任门丁李姓、并廪生潘炳照、于捐输团练。多方扰累。该处民捐钱文。不下十数万。因被经手人冒销用尽。乃复立续捐局。按户诛求。怨声载道。所雇乡勇。多花会中人。于祁门黟县市镇。奸淫抢掠。两邑之民。群起公愤。欲竖义旗以抗勇。请饬黄宗汉、就近查办等语。徽郡为浙省门户。唇齿相依。现在安徽巡抚。远处庐州。鞭长莫及。王茂荫所奏各情。即著黄宗汉、迅派明干之员。前往徽州。严密查办。该府达秀、如不胜任。即著据实参奏。不得因隔省非其统辖。稍存歧视。原摺著钞给阅看。将此由四百里谕令知之。　　

○以江苏布政使吉尔杭阿、为巡抚。调山西布政使陶恩培、为江苏布政使。赏已革大理寺卿恒福、三品顶带。署山西布政使。　　

○实授塔齐布湖南提督。　　

○以江苏上海打仗奋勇。赏都司世铭、花翎。　　

○辛巳。谕内阁、前经降旨、著各路统兵大臣、暨各该督抚、迅速查明逆匪经过地方阵亡乡勇。除例得请恤外。其有激于义愤。杀贼殒身者。无论防剿逆匪土匪。准令绅民于各该地方。建立总坊。一并题名。并从祀忠义祠。以昭激劝。惟向来建坊入祠之案。例皆按年汇题。由部核覆。未免往返需时。所有各处绅民、杀贼遇害。既由各路统兵大臣、及各该督抚查明。著于该州县申详到时。即行遵旨建坊入祠。随时咨部存案。俾免稽延。至有合家男妇、同时殉难者。并准照总坊例。听其自行另建一坊。以示表异。其妇女恐被玷辱。捐躯明志者。准其从祀节孝祠。以慰贞魂。　　

○又谕、达洪阿、带兵剿贼。身受枪伤。犹复裹疮力战。实属奋勇。兹又因伤患病。著加恩赏给如意拔毒散。交伊子户部员外郎穆克金布、赍往军营看视。　　

○谕军机大臣等、前据僧格林沁奏、连日大雨。进剿仍未得手。当经谕令该大臣、赶紧进攻。数日以来。未见续报。逆匪既分窜高唐。则连镇之贼。其势已孤。该大臣于攻剿事宜。何以尚无把握。实深焦灼。本日据琦善奏称、拏获伪总制刘玉山、供称逆首杨秀青、闻北路贼匪被围。欲派大股党与。从扬州清江北窜等语。现在琦善大兵驻劄扬州。自可随时堵御。惟北匪一日不除。设南匪又从闲道北窜会合。其事更不可问。总之连镇逆匪。若能及早殄除。不但该逆不敢窥伺河北。大兵且可乘势南下。皖楚之匪亦可次第埽除。若以败窜余匪。牵掣大兵。旷日持久。深恐别滋他变。该大臣身受重恩。亦当筹虑及此。著即督饬各路将弁。克日进攻。毋再迁延。致干重罪。将此由六百里加紧谕令知之。　　

○又谕、本日据琦善奏称、拏获伪总制刘玉山、供称逆首杨秀青、因北贼被围。欲派大股贼匪。由扬州、清江、北窜应援等事。琦善大兵驻劄扬州。自可随时堵剿。但北贼一日不除。则南贼救援之心不绝。设或大股复来。剿洗更属不易。此时高唐逆匪。不足千人。该大臣督兵攻剿。日久无功。恐南贼闻之。有轻量我军之心势必乘虚北窜。更肆猖獗。若能及早荡平。可以杜其觊觎。著胜保等、督饬将弁。一鼓作气。迅将高唐州城克复。此股既平。即可与僧格林沁、合力剿办连镇逆匪。既可肃清畿辅。兼可为南下之举。若旷日持久。致令南贼续行北窜。余烬复然。该大臣自问当得何罪。将此由六百里加紧谕令知之。　　

○又谕、琦善奏、艇师续获大胜、并仪徵六合剿匪情形一摺。我兵自前月攻剿。叠获胜仗。叶常春等、将水军各船。驶赴上游。毁船歼匪甚多。复于六月初二日。泝流迎剿。两路追截。贼船不能下窜。游击照信等、及前任副都统富春等、所带兵勇。亦于仪徵、六合、沿江一带。各有斩捦。军声大振。逆胆已寒。即可水陆夹击。杜绝接济。以孤瓜州贼势。琦善、因瓜州与镇江密迩。中有金山贼垒。与为掎角。恐官军战舰。难于扼断。尚属实情。然水师既能得手。亦须陆路设法。直抵该逆瓜州土城。方为胜算。若如所奏初三四等日进攻情形。仍以闭营阻水为词。当此夏令盛行。积潦狂风。江乡常事。岂能待水退泥乾。方作破巢之举。况贼匪在金陵、添造贼船。催调贼兵。必系别有诡谋。除红单等船悉力严提外。亟应迅速克复瓜州能除一处贼巢。即可省一分兵力。勿再延缓。坐失事机。至浦口直对金陵。扬州近接袁浦。逆首杨秀青、以北犯之贼。屡被惩创。思欲分股再来援应。又因浦口有兵阻挡。安徽道路迂回。欲径走扬州。直奔清江。琦善、身为统帅。久拥重兵。自应四面侦探。堵其北窜。然果能即克瓜州则该逆寒心褫魄。必不敢觊觎扬郡。若但株守邗江。不复再谋进取。使贼众轻视我军。即连镇、高唐、一律肃清。亦恐另图滋扰。琦善、节制水陆各军。何至于瓜州一股。束手若此。舟师镇将叶常春等、前已开复原官。此次复能打仗出力。著传旨嘉奖。如果再知奋勉。杀贼图功。即著酌量保奏。候朕施恩。将此由六百里加紧谕令知之。　　

○又谕、据袁甲三奏、请严明赏罚、以励人心一摺。据称、此次克复六安。该州绅民。不假兵力。不资兵饷。即能克复州城。又闻合肥绅民。亦有纠众助剿庐贼之说。请即立与恩施。并酌免粮赋。酌加学额。俾阖境同邀旷典。其捐粮督勇之人。请优叙官职。以资激励等语。著和春、福济、确切查明。据实具奏。其六安营参将庆龄、守备王连升、把总陈法魁、于城陷后。逃至山中伏匿。迨州城收复后。庆龄、王连升、先后进城。独陈法魁、尚不知所在。六安州知州宋培之、有无下落。著一并查明。分别惩处。据奏、有劣绅孔广春、傅尔钧、沈铸奎等、豫辇财物。赍送逆贼等语。愚民食毛践土。尚当义切同仇。况身列缙绅。乃敢迎贼送粮。情同叛逆。实属法所难宽。如果查明属实。即著将该劣绅等家产。查抄入官。并查明有无甘心从逆情事。分别治罪。吏目梁绘事、巡检俞元龄、钟恕、贼至时有无逃避情事。此次各督义勇、分路攻剿。著有微劳。是否功过尚足相抵。并著查明具奏。至前护庐凤道立诚、既经改派恩锡、会同袁甲三审办。何以福济、又将恩锡调赴庐州。此案久未拟结。著福济明白回奏。将此由六百里加紧谕令知之。　　

○壬午。谕内阁、丰伸奏、防兵胁众、恳给饷银一摺。此案界牌防堵之陕西固原兵丁张得魁、马蛟海、因应领盐粮马乾等项。折钱给发。辄敢纠约兵丁二十余人。赴该署提督行营。恳请仍照旧例发银。任意滋闹。实属藐法。兵丁张得魁、马蛟海、均著交王庆云、亲提严讯。按律定拟具奏。带兵官署金锁关都司世袭云骑尉李忠、先事既未能明白晓谕。临时又不能约束阻止。并恐有克扣短发。授意要求情事。李忠、著先行革职。一并交王庆云、确切讯明。据实具奏。　　

○参赞大臣僧格林沁等奏、阴雨浃旬。河水日长。拟将沿濠修筑套堤。以杜贼逃窜之路。得旨。以水为围。专为杜其逃窜。不能制其死命。现惟利在速战。惟恐其不出。何反使之不出耶。徒劳无益。曷若赶紧进攻。较有把握。沿濠筑堤。朕谓适启其诡谋。汝出师半载有余。未能歼兹小丑。屡次请罪。朕皆宽宥。若如是耽延畏葸。军法岂能幸逃。懔之。　　

○广州副都统松玉、缘病休致。以健锐营翼长双喜、为广州副都统。　　

○癸未。谕内阁、台涌奏、武昌省城失守一摺。逆匪窜扰湖北汉阳汉口。屡次窥伺省垣。虽经官兵截击。叠获胜仗。而贼势狓猖。武昌待援孔亟。节经谕令台涌、进兵策应。乃迁延日久。尚在德安。兹据奏称、六月初二日。贼由青山一带。分扑塘角、洪山、等处营盘。兵勇溃败。营被焚烧。青麟、派兵出城抵御。甫经接仗。突见城中火起。城上贼旗分布。汉阳汉口贼船。渡江围扑。官军势不能支。省城遽尔失守。览奏曷胜愤懑。台涌职任兼圻。毫无布置。前次暂予革职。尚望其自赎愆尤。乃一味因循。贻误大局。实堪痛恨。台涌、著即革职。交杨霈差遣委用。并著杨霈、驰驿速赴新任。统带各路官兵。迅筹剿办。务将省城赶紧克复。以次埽除各属贼匪。毋令该逆日久占踞。用副委任。所有武昌城内文武各员下落。即著迅速查明具奏。　　

○又谕、珠勒亨、著驰驿前往连镇军营。听候僧格林沁调遣。所有雄县一带防堵事宜。著载龄派员接管。　　

○谕军机大臣等、据台涌奏、武昌失守、巡抚等官不知下落一摺。台涌顿兵江北。屡次谕令进攻汉阳。如果迅速前进。即未能直达武昌。亦何至省城仓卒失陷。此时武汉之贼、跨江分踞。又有黄州之贼、为之掎角。其势愈觉狓猖。杨霈、现授巡抚。武胜关防守事宜。已谕令英桂、赶紧出省督办。所有河南防兵。即留于该处。交英桂择要布置。舒伦保先到之满汉兵一千七百名。已由小河驿进抵杨店。台涌所带之兵二千余名。加以舒伦保后起未到之兵。数已不少。即著杨霈全行统带。迅速进攻。从荆州下驶之四川官兵二千名。桂明所带陕甘官兵一千八百余名。均著杨霈、妥筹调度。皂市盘踞之贼。为数无多。布克慎、著即带兵随该抚前往武昌。其皂市一带。即交桂明剿办。武昌此次失守。系因奸匪内应。其在城兵勇。原不下万人。如尚可收用。亟应妥为招集。内有魁玉所带之荆州驻防兵。劄营洪山。此次逆贼、系由洪山直入大东门。该副都统作何下落。台涌摺内亦未叙及。著与青麟等下落。一并详查具奏。武昌省垣。固宜迅图克复。而汉阳贼党。亦须防其北窜。杨霈摄任兼圻。责无旁贷。应如何设法兼顾。相机进剿之处。迅速驰奏。本日复寄谕官文、饬催四川官兵二千名。并酌量添派荆州得胜之兵赴省。又谕令塔齐布、曾国藩、由岳州督带炮船东下。直达武汉。仍著杨霈分别咨催。联络一气。并力进攻。速图克复。将此由六百里加紧谕令知之。　　

