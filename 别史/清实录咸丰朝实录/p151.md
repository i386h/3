<!-- { "loadSidebar": true } -->
○命醇郡王奕譞、带领侍卫十员。往奠故尔亲王敬敏茶酒。赏银三千两治丧。予祭葬。谥曰慎。　　

○上以孟冬时享太庙。自是日始。斋戒三日。　　

○丙子。孝敬宪皇后忌辰。遣官祭泰陵。　　

○谕内阁、德勒克多尔济等奏、哲布尊丹巴呼图克图商卓特巴那木济勒多尔济、呈请本年瞻觐天颜一摺。哲布尊丹巴呼图克图商卓特巴那木济勒多尔济、著准其来京瞻觐。　　

○命贵州提督善禄、赴湖南军营。交钦差大臣徐广缙、饬办剿捕事务、　　

○以四川屏山县设立新营、修建城堡、予出力员弁升叙有差。　　

○蠲缓直隶保定、景、蓟、高阳、安、阜城、东光、天津、青、静海、盐山、庆云、武清、甯河、大城、霸、滦、献、任邱、吴桥、沧、南皮、晋、唐山、任、永年、邯郸、鸡泽、磁、元城、大名、南乐、清丰、衡水、雄、束鹿、隆平、武邑、深、武强、平乡、长垣、四十二州县、被水被风被雹村庄额赋。并给口粮有差。　　

○丁丑。谕内阁、前因李僡、奏请豫筹剥运。曾经降旨、令仓场侍郎、直隶总督、即饬将杨村剥船。调集一千五百只。迅赴临清牐挨次剥运。毋稍稽延。该侍郎等、接奉谕旨。即当饬令该道、迅催剥船。前往迎剥。即剥船不敷。亦当酌拨数百只。迅速转运。乃本日据庆祺、朱嶟奏、接据天津道张起鹓禀称、计剥船赶到临清水。河水恐已凝冻。且口粮需费甚钜。道库无款可垫。又恐有误来春供拨。请将浙省各帮。于临清、德州等仓。暂行截卸。俟来年再为转运等语。似此推诿空言。祇凭该道一禀。率行入奏。全未筹画仓储急需。及邻省办理难易情形。概置不问。岂竟诿之山东。但以一奏了事耶。本年南漕迟滞。固由河道阻碍。而浙江帮船。开兑迟延。亦从来所未有。如果漕运总督、并沿途各督抚、同心协力。及早设法催趱。何至如此贻误。乃江南漕船。以勉强催至山东境为卸责。迨至山东需用直隶剥船。又不赶紧筹拨。观该道张起鹓所禀。名为实在情形。实则推诿不办。且既知拨运周章。岂不思及截卸有无窒碍耶。现在浙江嘉杭等帮米石。如能拨船赶运。当仍遵前旨。酌拨杨村船只。趁此天气晴和。迅往拨运。设或沿途必须截卸临清、德州等仓。是否足资容纳。著仓场侍郎、直隶总督、漕运总督、山东巡抚、各将现在应办急务。迅速妥为办理。毋得任听属员推诿恶习。各分畛域。再致贻误。懔之。　　

○又谕、徐泽醇奏、拏获纠众滋事匪徒、审明惩办一摺。四川酉阳州地方。有匪徒梅倡名。纠众竖旗。肆行抢掠。经文武员弁、率领兵役团勇捕拏。该匪等胆敢踞险拒捕。凶顽已极。现据该督饬令川东道曹澍钟、提集拏获各犯。审讯明确。将要犯田三嬉等、就地正法。监毙首犯梅倡名等、戮尸枭示。其余各犯。即著提省严切讯究。按律惩办。并著严饬查拏逸犯。毋任一名漏网。此案该匪徒等、甫谋滋事。既经该管文武各员访闻。拏获究办。功过尚堪相抵。该员等、应得处分。著加恩宽免。　　

○谕军机大臣等、户部、奏请饬各省豫筹军饷一摺。现在楚粤军务。未能克期竣事。应用军饷浩繁。各省疆吏。自应迅速筹画。以资接济。除湖南、湖北、广东、广西、江西、甘肃、云南、贵州等省。或用兵防堵。或地近边陲。均毋庸议外。其余各省。著该督抚盐政等、督饬藩运各司。确查各该省可减可删之款。及留支待用正杂等项。约计至本年下忙为止。可以移缓就急者。每省或二三十万两。或一二十万两。各自体察情形。从宽筹备。迅速核明数目。开具清单。于一月内奏到。候朕饬部分拨。该督抚等身受重恩。目击国用支绌。谅必极力图维。不至以无款可筹。一奏塞责也。将此各谕令知之。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之七十三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。冬十月。戊寅朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。慕陵。　　

○遣官祭孝和睿皇后暂安寝殿。　　

○遣官祭孝德皇后殡宫。　　

○遣官祭端慧皇太子园寝。　　

○颁咸丰三年时宪书。　　

○试中式武举梁凤山等六十二人、于太和殿前。　　

○署江甯将军霍隆武奏、署任未久。请将江甯、京口、两处军政。展限举行。得旨。著俟祥厚回任后。会同办理。　　

○以甯夏驻防军政年逾六十官三员、精力未衰。命留任。　　

○己卯。上御紫光阁、阅中式武举马步射。　　

○谕内阁、养心殿东佛堂。圆明园殿。均应供奉皇考宣宗成皇帝皇妣孝全成皇后神牌。所有涓吉恭制。并一切应行事宜。著该衙门敬谨豫备。　　

○谕军机大臣等、逆匪攻扰长沙。已经五旬之久。日夜枪炮与城上对相轰击。并开穵地道。用木板杉条搘拄。欲用火烧陷城。凶狡已极。我兵虽连日攻剿获胜。总未直捣贼巢。大加惩创。其河西分股之贼。经向荣、督饬兵勇。分路剿袭。虽有伤亡。我军尚属奋勉。和春等、攻击城南贼匪。不过敷衍塞责。未见勇往出力。徐广缙、此时谅已带兵驰抵长沙省城。接受钦差大臣关防、及湖广总督印信。所有军营及地方文武。统归节制。责无旁贷。现在省城内外。大兵云集。兵力不为不厚。该大臣务当申明纪律。督饬在事文武。趁此贼匪屯聚一处。并力围攻。以期一鼓歼除。为捣穴捦渠之计。万不可任令窜逸。更滋蔓延。至河西分股贼匪。尤须赶紧剿灭。福兴所带之兵。谅亦赶到。著即饬令合力会剿。毋稍延缓。如将弁有临阵畏葸退避。仍蹈从前恶习者。该大臣即一面奏闻。一面于军前正法。以肃军律。逆首洪秀泉、杨秀青等、是否均在妙高峰一带贼巢。务须设法歼捦。应如何解散胁从以孤贼势。谅该大臣必能统筹全局。以副委任也。将此由六百里谕令知之。　　

○以中箭五枝。赏乾清门三等侍卫托云、二等侍卫。　　

○予湖南阵亡参将萧逢春、都司姬圣脉、守备程大振、格图肯、郭进城、千总张元昇、朱京美、王天受、徐占元、刘成喜、徐迎祥、马金柱、米殿功、把总郑连有、方志美、朱良升、袁崔、王以得、孟成、叶占魁、杨灏、石守义、马禄、外委赵得、王治清、徐文遥、纪克明、王登喜、祁尚寅、傅廷杰、马友、黄通河、张魁忠、马殿蛟、任起林、赵金喜、庞仲贵、任贵、谢濂、刘仲举、李振邦、张世杰、周大方、姚万成、何玉、范步云、祭葬世职。　　

○庚辰。上御箭亭、阅中式武举技勇。　　

○以吉林军政年逾六十官六员、广州驻防军政年逾六十官七员、精力未衰。均命留任。　　

○蠲缓山西托克托城被旱村庄、本年额赋。赈灾民口粮有差。　　

○辛巳。上御乾清宫、引见中式武举。亲定甲乙。　　

○临故协办大学士杜受田第、赐奠。　　

○谕军机大臣等、步军统领衙门奏、四川尼僧、呈控恶棍霸占庙宇一摺。成都府资州尼僧辅臣、在该州胡家庙焚修。有恶棍蓝泳泰等、招聚贼匪。抢掠钱物。拆毁庙宇。上年二月间。蓝泳泰、及夥孙光全、又将积年青莲教匪头目梁洪顺、招在庙内。夜间复纠集会匪四五十人。歃血滴酒。似此教匪聚众结盟。大干法纪。若不严行查拏。必致酿成事端。著裕瑞、即行派委干员。迅将梁洪顺、蓝泳泰、孙光全等拏获。从重究办。并将该厄僧所控各情。确切讯究。毋稍宽纵。原呈著钞给阅看。将此谕令知之。　　

○赏已革陕甘总督琦善、六品顶带。　　

○壬午。上御太和殿传胪。赐一甲田在田、张虎臣、赵玉润三人、武进士及第。二甲黄国辅等八人、武进士出身。三甲梁凤山等四十三人、同武进士出身。　　

○幸圆明园。　　

○诣绮春园、问皇贵太妃安。　　

○谕内阁、昨日朕亲临杜受田宅奠醊。抚棺洒泪。悲悼实深。并见其门庭卑隘。依然寒素家风。追念遗徽。益增感怆。当召见伊父前任礼部侍郎杜堮。令其两孙杜翰、杜＜乔羽＞、扶掖起跪。精神尚可支持。惟年届九旬。遭兹惨痛。何以为情。杜堮、前已赏给头品顶带。著再加恩赏给礼部尚书衔。其勉自排遣。加意颐养。以慰朕念。将来杜受田灵柩启程回籍时。著派恭亲王奕前往祖奠目送。并著沿途地方官、妥为照料。护送到籍。用示朕笃念旧学。有加无己至意。　　

○谕军机大臣等、陆应谷覆奏、平安峪定穴、系印证古书、斟酌形气一摺。览奏均悉。惟所称知其有石。故请浅为开凿。恐其有水。故请用土培筑等语。是否能臻巩固。若不慎重于先。恐开工时多所掣肘。因思成子峪一处。上年载铨等、相度以为可用。迨陆应谷覆看。亦以为合法。惟所定皆戌山辰向。前据马兰镇总兵庆锡、呈递道光年间奏案。当时曾经钦派大臣相度成子峪、拟定辛山乙向。并称查看四面土色。皆系红黄。并无大石等语。又据彭蕴章面奏、陆应谷、于成子峪虽拟戌山辰向。亦曾言辛山乙向。均属可用。傥成子峪、定作辛山乙向。其前准对何山。一切形势理气。较平安峪如何。著陆应谷、细心考核。据实指陈。以备采择。将此谕令知之。　　

○以拏获福建台湾匪犯王涌。予知府裕铎等、升叙有差。　　

○以疏防福建洋面艇匪。革水师总兵官林建猷职。仍留任。　　

○以凉州庄浪驻防军政年逾六十官二员、精力未衰。命留任。　　

○癸未。上诣安佑宫行礼。　　

○谕内阁、僧格林沁奏、骽疾时发。步履维艰。一切差使。恐有不敬。请开御前大臣、领侍卫内大臣之缺等语。僧格林沁、毋庸开缺。嗣后凡遇随从行礼差使。著加恩毋庸随从。以示体恤。　　

