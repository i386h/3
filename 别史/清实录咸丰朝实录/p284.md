<!-- { "loadSidebar": true } -->
○已革大学士直隶总督讷尔经额奏、逆匪北窜。已派总兵经文岱、带兵追击。并会同文冲、督兵接续前进。得旨。真可谓辜恩溺职之至。汝久任畿疆。所筹何事。经文岱未必真能得力。汝同文冲续带之兵。亦不过远远观望。希饰前非。朕若待汝奏到。不知误了多少紧要机宜。　　

○以正白旗满洲副都统基溥、署刑部左侍郎。户部右侍郎瑞麟、兼署礼部右侍郎。　　

○以福建厦门剿匪出力。赏已革提督李廷钰、二品顶带。命协同办理同安厦门剿匪事宜。　　

○赏京旗各营出征官兵银两有差。　　

○己酉、谕内阁、军机大臣、会同刑部、定拟杨文定罪名一摺。已革江苏巡抚杨文定、奉旨前往江甯省城。办理防堵。乃因陆建瀛自九江退回。辄以镇江为苏省门户。遽行出省。迨贼窜至镇江。又不能婴城固守。以致失陷。实属罪无可逭。杨文定、著即照祁寯藻等所拟。按律定为斩监候。秋后处决。　　

○又谕、前因礼部奏、福建举人林昌彝、呈进三礼通释一书。当交南书房翰林校阅。尚多脱误。因将原书发交该举人、再行详校。兹据改正。仍由礼部进呈。著即赏收。该举人林昌彝、留心经训。徵引详明。著以教授归部选用。以示奖励。　　

○又谕、贾桢等奏、豫筹城守、请令各举京员、协办团练一摺。京城内外。前已派王大臣等办理巡防。并令五城清查保甲。现复谕令吏部拣选道府州县、及佐贰佐杂人员。发往顺天府、五城、分别差委。果能实力巡查。地方自臻严密。若再添派京员。协办团练。恐互相推诿。转致疏懈。著步军统领衙门、顺天府、五城、仍遵前旨、认真稽察弹压。豫使京城内外。一律肃清。并著晓谕商民人等、各安生业。傥有形迹可疑之人。即行呈报。查拏惩办。以戢奸宄而靖地方。　　

○谕军机大臣等、昨有旨、令胜保探明贼踪。前后夹击。该大臣此时谅已赶到正定。现在西淩阿带领勇队。行抵临洺关。会同经文岱、维禄、由南路跟踪追剿。托明阿、明庆等、追贼之兵。尚未知行抵何处。仍即飞催前进。朕思该大臣带兵出获鹿山口。由西北一路迎头截剿。西淩阿跟踪追击。贼匪被我军前后夹攻。势必东窜。或直扑山东。由运河抢船。窥伺天津。或径窜河闲一带。乘虚奔突。现在达洪阿、培成、多尔济那木凯等带领京兵。及察哈尔马队官兵四千五百名。由京前赴保定。如该大臣在正定剿贼。业经得手。则此项官兵。即可飞饬沿途令其直赴河闲一带迎剿。如此三面兜截。使贼匪奔喘不暇。当可一鼓歼除。惟军情旦夕不同。势难悬揣。该大臣务即统筹全局。相机调度。扼贼纷窜之路。毋任再有蔓延。佟鉴所带炮位。应否运赴大营。即著与桂良酌度调用。军中利器。务宜慎重布置。毋稍大意。其滹沱河上下游及沙河新河等处船只。著胜保飞饬各地方文武收集。勿令窜匪偷渡。并将近日击贼情形。飞速奏报。以慰廑念。将此由六百里加紧谕令知之。　　

○又谕、前因正定情形吃紧。叠次谕令桂良、实力筹防。本日据奏、贼匪扰及稿城。稿城至正定。惟恃滹沱河阻隔。前经叠谕该督饬属收集船只。以防偷渡。兹复据孙瑞珍、许乃普等奏。亦以急收滹沱、并沙河新河、船只为要。著该督严饬该地方文武员弁、赶紧将沿河船只。概行撤收。其余小河口。并饬一律照办。昼夜巡查。盘诘奸宄。毋任匪党乘闲偷渡。该逆被剿。若不敢北渡滹沱。势恐东窜河闲天津等处。著随时与胜保知照、调拨各兵。并力兜剿。至省城重地。尤宜严加防守。勿稍大意。现在京旗各营。及察哈尔官兵。即日启程。已饬顺天府、雇备车辆骡头应用。府尹宗元醇、前赴良乡督催赶办。著桂良迅派大员。携带银两。沿途迎提接济。以利军行。毋稍延误。将此由六百里加紧谕令知之。　　

○又谕、逆匪已窜至稿城。势甚剽疾。我军若能赶紧追及。何至任其猖獗如此。胜保现已由获鹿驰至正定。扼贼北窜之路。讷尔经额现已革职。其统带官兵。并副都统维禄总兵经文岱、所带官兵。及在后盛京官兵一千余名。均著西淩阿、酌量调遣。飞速紧蹑贼踪。痛加剿洗。毋得稍有延缓。并随时知照胜保、桂良、务使声势联络。以期四面兜围。托明阿明庆等追贼。现抵何处。未据奏报。并著飞催前进。傥贼匪被我兵前后夹击。欲图东窜。即著相机截击。该都统等、追贼业已落后。若再不兼程前进。但事尾追。自问当得何罪。懔之。将此由六百里加紧谕令知之。　　

○又谕、寄谕署山东巡抚崇恩、逆匪东窜。势甚剽疾。山东与直隶毗连。必须严密设防。临清德州一带。运河水路。直达天津。必须将船只收集。万不可令该匪夺船北窜。该署抚现赴东昌一带。即著体察情形。扼要防剿。毋误事机。瑞昌带盛京兵一千名。驻劄濮州。如该处情形较缓。即可酌量咨调。毋稍拘执。并严饬各属文武员弁。实力堵御。无任逆匪纷窜。又滋蔓延。将此由六百里加紧谕令知之。　　

○又谕、前因胜保军饷孔急。谕令郭梦龄、速饬粮台。妥为供给。现在逆匪窜入直境。各路大兵云集。不难指日荡平。惟部库既形支绌。而直隶藩库亦无款可筹。著该署抚查明。无论何款。速拨银三四十万两。解交直隶藩库。以资军饷。其应行解部之款。仍遵前旨、派员迅速解京。不得彼此牵混。将此由六百里加紧谕令知之。　　

○又谕、据丰绅等奏、商民呈请开垦地亩、并请试穵金沙一摺。据奏塔尔巴哈台商民、报开荒地三千数百亩。业经派委查验。不碍屯工游牧。引用之水。足敷灌溉。俟明春开垦后。丈量收租。又雅尔噶图等处、现产金沙。苗头亦旺。俟见石工之时。照例增课等语。惟刨穵金沙。开垦地亩。其闲商民杂处。良莠不齐。著该大臣等留心稽查。认真弹压。如果办有成效。即著妥立章程。起课收租。务使商民各安生业。于经费亦有裨益。不致别滋事端。是为至要。将此谕令知之。　　

○命惠亲王总理巡防事宜。　　

○命察哈尔副都统盛桂、来京。调凉州副都统庆昀、为察哈尔副都统。以荆州协领奎毓、为凉州副都统。　　

○予直隶沙河县守城殉难知县玉衡、祭葬世职。　　

○庚戌。上诣寿康宫、问皇贵太妃安。　　

○谕内阁、已革大学士直隶总督讷尔经额、前奉旨督兵驰赴河南。于怀庆解围。贼匪西窜后。叠经谕令严防直隶与山西毗连各路要隘。应如何周密布置。乃于临洺关遇贼窜出山口。即退守广平。毫无筹策。现在逆匪纷窜畿疆。胜保已由获鹿、绕至正定一带。而该革督本日奏报。仍在广平株守。畿辅重地。较之他省更关紧要。该革督统辖全省。贻误事机。厥咎尤重。讷尔经额著即拏问。由桂良派员押解来京。交刑部按律治罪。　　

○又谕、理藩院尚书恩华、经朕特派带兵剿贼。并令帮办军务。自应奋勇出力。乃自怀庆解围而后。逆匪溃窜。该尚书带兵尾追。并未与贼一遇。经钦差大臣胜保、屡次咨催。仍复任意迁延。辜恩溺职。大负委任。恩华著即革职拏问。由胜保派员押解来京。交刑部、会同宗人府、审讯。按律治罪。恩华所带官兵。即交胜保统带。飞催前进。如有不遵调遣者。即著以军法从事。　　

○又谕、两翼前锋统领、八旗护军统领、向系轮流一人。在景运门外值宿。著添派一员。每日轮流在隆宗门外值宿。并著六班值宿之王公文武大臣等、一体认真稽查。以昭严肃。　　

○又谕、有人奏、知县因贪酿患、请饬查办一摺。据称江苏娄县知县余龙光、素行贪污。前在署青浦县任内。徵收免缓钱粮时。有棍徒周正春、又名周立春、聚众滋事。该县护庇延阁。未即惩办。致令周正春、肆行抢掠。甚至踞城抗拒。重烦剿办。是该县贪劣不职。酿乱殃民。若不从严查办。何以整饬官方。余龙光、著即革职拏问。交怡良、许乃钊、严切讯究。按律惩办。　　

○谕军机大臣等、胜保奏、督兵驰抵正定境内。审度贼势。兜截追剿等语。该大臣甫出获鹿山口。该逆已闻风东窜。势甚剽疾。如不犯保定。即恐由赵北口、窜入河闲天津等处。现在察哈尔官兵。及京营官兵。虽于初八日陆续启程。犹恐缓不济急。该大臣总宜带兵星速绕出贼前。迎头截击。总以保卫畿疆为要。西淩阿、维禄、经文岱等、现由临洺一路追剿前来。即著飞催应于何路截剿。相机调度。庆祺所带盛京兵二千名。由水路计已行抵保定。并著酌量调拨。恩华业经革职拏问。其所带马步官兵。即著胜保、严催统带各员。迅速前进。傥仍迟延观望。即著指名参奏惩办。将此由六百里加紧谕令知之。　　

○又谕、桂良奏、贼匪窜至定州、严守保定一摺。保定为畿辅屏障。最关紧要。该督务即督率文武员弁。实力巡防。认真堵御。断不可令该逆窜越。胜保若能绕至贼前。自可会同进剿。其河闲一路。亦须防其窜入。不可疏忽。至易州一带。据德春奏、防守浮图峪。系属后路。此时贼从前路奔窜。著该督酌量缓急。有可拨兵协济之处。即著分拨援应。京兵虽已陆续启行。仍恐缓不济急。该督仍当统筹全局。相机布置。贼情剽疾。傥越过保定直犯河闲。或至天津。俱当随时调度。一面知照胜保、飞饬带兵大员、拦截逆踪北窜。将此由六百里加紧谕令知之。　　

○又谕、前曾谕令恒春暂驻正定。督率文武据守滹沱。遏贼北窜。兹据奏称、行抵平定州与胜保相遇。并接受巡抚盐政关防等语。该抚既已驰抵山西地方。著即毋庸折回正定。现在贼已窜至定州。偪近畿辅。势甚剽疾。昨已有旨、谕令郭梦龄、速拨军饷三四十万两。解赴胜保军营。此时由晋入都。道路有无梗塞。该抚务须确实侦探。何处可以行走。派委妥员。迅速解赴大营备用。毋误事机。至部库需项紧急。并著督同藩司郭梦龄、遵照前旨。尽心筹款。迅速解部为要。晋省防守。固不可疏失。尤当以畿辅为重。该抚甫经出京。想近日情形。亦所深悉。无待朕谆谆诰诫也。将此由六百里加紧谕令知之。　　

○又谕、连日据桂良等奏、贼匪北窜。扰及定州一带。现当防剿吃紧之际。著毓书、再行挑拨热河官兵数百名。并热河哨内驻劄东三盟官兵三千名。饬令总管那敷德、即日管带启程来京。所有前调哨内牧放之锡林郭勒马三千匹。即速催趱前来。再古北口提标兵丁。如有可以调拨之处。即著该都统饬知该营员。挑选精锐数百名。派委得力将弁。带领来京。以备调用。毋稍延缓。将此由六百里加紧谕令知之。　　

