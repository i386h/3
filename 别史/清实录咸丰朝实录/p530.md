<!-- { "loadSidebar": true } -->
○予广西阵亡知县谢效庄、祭葬世职。广东阵亡监生黄日新、赏恤如例。　　

○壬子。谕内阁、英桂奏、湖北遣散义勇、沿途滋事、审明惩办等语。所有滋事遣勇。及不能弹压各弁。业经该抚严行惩办。此等遣勇、回籍之时。自应先缴器械。分起行走。方不致漫无约束。乃此次遣勇。竟至数百成群。私带军器。沿途滋扰。该营又无册籍。豫行知照、经过地方。何从稽查防范。著官文暨各路统兵大臣。嗣后遇有遣散义勇。先将姓名年籍。造册飞咨经过省分、并原籍督抚。豫饬各地方官。妥为弹压。护送安插。并于离营时、饬令呈缴器械。沿途分起遄行。偿有携带军器。不遵约束。私自结队横行者。即著严拏惩办。地方居民。遇有各路散勇。过境扰害者。格杀勿论。以杜乱萌。将此通谕知之。　　

○谕军机大臣等、前因黔省饷需孔亟。节经谕令叶名琛、柏贵、筹银二十万两。黄宗汉、筹银十万两。迅解黔省。并将江西省应解黔饷。改拨闽海关银十万两。由广东解往该省矣。本日据恒春奏、黔省下游。贼势猖獗。拟亲自督带兵练。赴黔剿办。兵行必先筹饷。虽率属劝捐。而边地瘠苦。断难敷用。请饬就近设法筹拨银数十万两等语。黔省饷需。本系缺乏。现经该督添带兵练前往。待饷尤殷。著叶名琛、柏贵、将前谕筹拨之二十万两。黄宗汉、将前谕筹拨之十万两。迅速派员。陆续解赴黔省。俾恒春到时。得以应手。不致停兵待饷。并著一面启程。一面咨会恒春。俾得迅速前进。免致守候。其闽海关改拨之银十万两。并著叶名琛等、俟拨到后。派员迅解黔省。以资接济。将此由六百里各谕令知之。　　

○又谕、恒春奏、黔匪猖獗、拟亲往督办、并请筹拨饷需一摺。贵州上下游苗匪滋事。叠陷厅汛。铜仁府教匪徐廷杰等、复戕官踞城。分窜松桃等处。匪势鸱张。全省震动。叠据蒋霨远、奏报剿办情形。实属未能得手。该教匪等、甘心叛逆。肆行煽惑。亟应将为首匪犯。即日歼捦。以免延蔓。至剿办苗匪。固应剿抚兼施。亦须痛加惩创。使知震慑兵威。方能安心就抚。既据恒春奏、滇省回匪。渐已解散。地方均尚安静。即著将所调滇兵一千名。并所募劲练。克日调齐。亲自统带启程。前赴贵州。督饬各路官兵。分投剿办。将此由六百里谕令知之。　　

○癸丑。谕军机大臣等、据武隆额奏称、捻匪于十三日。围攻归德府城。经该提督极力守御。并缒兵下击。至十八日解围。该匪等分股窜逸。现在兵力过单。请添拨兵勇。以便追剿等语。捻匪窜扰皖豫。日肆鸱张。现已谕令英桂克日出省。督兵剿办。惟匪踪飘忽。恐致四出蔓延。亟须马队官兵。藉资得力。所有驻劄德安之吉林黑龙江马队。除遣撤归伍外。现存若干名。著官文饬令全数星驰赴豫。交英桂调遣。并著托明阿遵照前旨。挑选吉林马队一千名。遴派得力将弁管带。前赴英桂军营。傥实不敷调拨。即数百名亦可。所有军装器械口粮。并著托明阿、官文、速为豫备。俾该官兵、得以即日启程。不致迟误。将此由六百里加紧各谕令知之。　　

○又谕、前据武隆额、奏报归德解围情形。未将贼窜何处。侦探明确。方谓数日必有续报。乃本日该提督奏报军情。但称贼众兵寡。请调京营马队。并未确探贼踪。实属漫无布置。已明降谕旨、将三省会剿事宜。专交英桂督办矣。该抚前调河北南阳等处兵勇。计已陆续到省。即行统带驰往。并将武隆额所带之兵。并归该抚调度。探明贼踪所在。一面驰奏。一面拨兵追剿。毋令肆扰。容照所带马队五百名。现在徐宿一带逗遛。即著飞速调来。先资攻剿。惟容照统带不能得力。著该抚于就近军营中、察看何人勇敢。即行派令管带。饬令容照、仍回扬州军营。听候差委。其安徽、江苏、两省兵勇。既归该抚节制。亦著飞饬严提。及早会合。前谕武隆额、遇有逗遛抗违之员。即行严参。而本日奏报、尚称急切不能萃集。直似呼应不灵。该抚务当从严调催。勿任耽延。如有疲玩不遵。即行据实参办。至省城应筹防守事宜。即著责成瑛棨、督同在城文武。妥为筹备。毋稍疏懈。现在匪势狓猖。该抚万不可株待调兵。致形迟滞。武隆额所请酌保归德守城官绅。并著英桂于到营后。确切查明。据实保奏。将此由六百里加紧谕令知之。　　

○以协办大学士工部尚书彭蕴章、户部右侍郎何彤云、充经筵讲官。　　

○命河南巡抚英桂、督办三省剿匪事宜。　　

○命前任福建按察使徐宗干、驰往河南。帮办剿匪事宜。　　

○以办理浙江海运出力。予布政使韩椿等、升叙有差。　　

○以克复湖北汉川县城、并截剿德安援贼出力。赏游击赵鸿举、花翎。知州程桓升等、蓝翎。余升擢有差。　　

○予湖北武昌阵亡佐领凤祥、果勒敏阿、防御观保、阿斯杭阿、参领苏勒肯、副将舒宽、参将文全、游击秀瑞、守备王世隆、千总曾思义、祭葬世职。　　

○甲寅。孝庄文皇后忌辰。遣官祭昭西陵。　　

○谕内阁、惠亲王等奏、拣员请补监督大使各缺等语。铁钱局设炉鼓铸。前据惠亲王等、奏定章程。经户部核议。奏准办理。所有在局各员。自应慎加拣选。以重职守。铁钱局满洲督监二缺。即著户部郎中三寿、刑部员外郎德泰、充补。其汉监督二缺。著户部照例咨取合例人员。带领引见。候旨简放。大使二十缺。著照所请充补。该监督大使、分别二年三年期满之处。均照所议办理。　　

○江南提督和春等、奏报进攻五河、舒城、获胜。并添勇赴巢县剿贼情形。得旨。五河舒巢各处。均属小胜。若不赶紧催剿。终虞日久诡生。别滋蔓延。汝等久驻庐城。亦应速定进取。庶期渐次就绪。　　

○金州副都统增庆、因病解任。以头等侍卫希拉布、为金州副都统。　　

○以办理天津海运出力。予知府蔡绍洛等、升叙有差。　　

○上以□山戊不□暮。祫祭太庙。自是日始。斋戒三日。　　

○乙卯。谕内阁、御史宗稷辰奏、请展缓谒陵一年、以恤民力一摺。每年祗谒山陵。事关典礼。朕惟有恪遵祖制。敬展慕思。如果畿辅地方。民力未逮。亦必权衡时势。暂缓举行。现在并未降旨、何日谒陵。该御史辄以直隶南境。间被偏灾。奏请间岁展谒。殊属冒昧。言官条陈时事。匡救过举。如果确有见闻。朕必俯加采纳。若以揣度之词。率行陈奏。是徒博敢谏之名。而无其实。此风断不可长。宗稷辰、著交部议处。　　

○又谕、奕格等奏、官兵捐输银两一摺。布特哈总管佛尔庆阿、暨该处官兵等、公同捐银四千二百两。为置办军械之用。实属急公可嘉。惟念该官兵等、藉资俸饷当差。未便令其集资报效。此项银两。业经该将军动用。置办军械。著盛京将军、于船规项下。先行照数拨给赏还。再由户部酌拨盛京归款。以示体恤。　　

○又谕、前因兰阳漫口。泛溢三省。朕念小民荡析离居。急宜设法保卫。又因军务未竣。筹饷浩繁。一时骤难堵筑。叠经谕令桂良、英桂、崇恩、各派干员查勘。并令李钧、派张亮基、前往周历。绘图贴说。奏明办理。昨据李钧奏、经张亮基、查明东省被水州县。及黄流穿运入海情形。请饬地方官、劝民筑堰切滩。堵截支河。本日复据崇恩、奏陈河患情形。朕详览该河督等所称、漫溢处所。被灾较广。实深悯恻。因念现置严冬。水落归槽。海口虽属畅消。瞬届春融水长。各河淤垫益高。恐有溃决之患。若议改河流。由大清河入海。虽取径较捷。而关系民田庐舍。亦属窒碍难行。宵旰焦思。岂忍令大溜旁趋。不筹补救。以卫闾阎。此时惟有遇湾切滩。使河势刷宽取直。并顺河筑堰。堵截支河。为暂救目前之计。据李钧、崇恩奏称、水势浅缓之处。居民皆筑堰自卫。浚渠分洩。著即妥为劝办。并著直隶、河南、山东、各督抚。饬令地方官吏、疏浚积潦。剀切晓谕绅民等、量力捐赀。俟集有成数。奏明请旨。即由该河督、撙节估计。赶筹堵筑。其张秋迤北。运河东西岸、应堵缺口。及西民堰等处、应做裹头护埽。并于黄流倒漾处、筑坝收束。著李钧、即饬该管厅营。估定工需。由山东藩库、筹拨银款兴办。归于另案报销。其曹州府护城堤、应加高培厚。著宽筹加赈。藉作工需。定陶县常堈庙各口、应堵支流。并著该督抚等、饬令大名、曹州二府。会同查勘办理。该督抚等、务当仰体朕意。实力督办。以苏民困。　　

○谕军机大臣等、景淳奏、防夷情形、并请撤回本省官兵守御一摺。俄罗斯与三姓等处、边界毗连。两年以来。该夷以请分疆界为名。阴怀叵测。景淳此奏、实属思患豫防。惟此时粤匪未平。正在攻剿吃紧之际。调出官兵。万难遽行撤回。祇可将备调余丁。勤加操练。以成劲旅。从来抚驭外夷。惟有设法羁縻。善为开导。断无轻率用兵之理。该将军既已洞悉情形。定能处以镇静。密加防范。傥该夷来春复至。别有要约。务须妥为驾驭。勿启衅端。并著严饬三姓等处官兵。认真防守。毋稍松懈。将此谕令知之。　　

○伊犁将军扎拉芬泰、密陈所辖大臣考语。得旨。所出考语。尚无虚套。惟皆系四个字。祇一人是八个字。岂其平日所办之事。一无默识耶。　　

○丙辰。以□山戊不□暮祫祭。遣官祭太庙中殿后殿。　　

○谕军机大臣等、本日柏葰、因补授户部尚书谢恩。摺内有据吏部文称奉朱批字样。向来朱笔谕旨。均由军机处另缮。仍写内阁奉上谕字样。始行发钞。是日所奉上谕。柏葰何以知系朱笔。现经军机大臣、调查吏部行文簿。于十九日行文热河。系写奉上谕字样。与柏葰所奏不符。显系有人寄信。通知柏葰。著即将通信之人。据实指出。明白回奏。不准稍有掩饰。傥意存诿卸。稍涉含混。别经查出。必将柏葰从重惩处。将此谕令知之。　　

