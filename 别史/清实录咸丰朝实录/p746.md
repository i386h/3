<!-- { "loadSidebar": true } -->
○壬午。谕内阁、惠亲王等奏、遵查奏留监督成案一摺。铁钱局监督德泰、高镇、前经惠亲王等、奏请留局。当经谕令查明、有无成案具奏。兹据查照户工两局成案。声明请旨。德泰、高镇、均著准其再留二年。以资熟手。　　

○谕军机大臣等、前因官文奏、胡林翼葬亲事毕。当经谕令该署抚、即赴湖北署任。筹办军务。本日据都兴阿奏、扼剿上犯贼匪。兵力单薄。势恐难支。请饬胡林翼、驻劄黄梅督办等语。都兴阿撤安庆之围。驰赴宿松后。贼队大至。虽经连次击退。而援兵未到。情形万分危急。胡林翼前在湖北、调度各军。悉合机宜。此时该署抚、谅已到省。即著前往黄梅一带驻劄。将拨兵筹饷各事宜。妥为督办。至都兴阿身任将军。且系帮办军务。除所部各营外。其余兵勇。亦应听其调度。所有舒保、李续宜等、马步各军。早经官文派出赴援。何以日久不至。即著该将军速行催提。前赴宿太一路。协力攻剿。傥有耽延不进。以致贻误机宜者。即著从严参奏。将此由六百里各谕令知之。　　

○又谕、骆秉章奏、楚军失利。闽贼渐远。请饬曾国藩移师援皖一摺。李续宾一军。进攻三河。全军失陷。至今尚无下落。都兴阿围攻安庆之师。亦经撤回宿松一带。皖北贼势鸱张。楚省边防吃紧。谅曾国藩亦必有探报。此时闽省之贼。已南趋漳泉。距江西渐远。若照骆秉章所请、令该侍郎移师赴皖。而留萧启江所部四千余人。防守江西。亦未始非权衡缓急之计。惟曾国藩所部各军。多染疾疫。前奏尚须休息。且景德镇尚有大股逆匪。随剿随进。亦非计日可到。著曾国藩豫为筹度。如果闽省贼匪。本省兵勇。足资剿办。而江西边境。防剿有人。自以赴援皖省。尤为紧要。不但庐州省城、可收南北夹攻之效。即上窜湖北之路。亦可藉资堵扼。傥因汀州甯化等处、尚须兵力。一时不能移军。或须俟景德股匪歼除。再回楚北。亦著斟酌具奏。将此由六百里谕令知之。　　

○又谕、前因江北军情紧要。叠经寄谕和春等、于溧水克复后。即饬朱承先一军。渡江赴援。嗣据覆称、因郑魁士拨赴水阳地方。并分守高淳、东坝、各要隘。正在吃重。俟防务稍松。即饬渡江等语。本日据德兴阿奏、协攻六合。兵力单薄。朱承先一军。不能遽到。实深焦急等语。六合贼势鸱张。亟应迅速进兵。即朱承先等、一时未能遽到。该大臣亦岂能专待此军。株守扬州。不思振作。据称鞠殿华等、已带兵驰赴仪徵六合交界。该大臣统辖全军。正当亲督重兵。移营进剿。为鞠殿华后路声援。现在扬州郡城、已留毛三元、及安勇等、兵勇分劄。足资堵御。该大臣惟当迅速拔营前进。督饬成明等、共捣六合。迅图恢复。以赎前愆。不得专待南岸援军。致误事机。将此由六百里谕令知之。　　

○赏休致副都统明庆全俸。　　

○癸未。谕内阁、朕自上年秋闲。染患骽疾。一载以来。郊坛大典。未能躬诣。每抱歉忱。本年冬至。圜丘大祀。业经降旨亲诣行礼。兹据惠亲王等、合词具奏。以朕体虽愈。步履尚未如常。登降拜跪。恐多勉强。吁请仍暂缓亲诣。揆诸朕心。实有难安。该王大臣等、于召见时。再三吁恳。因念大礼攸关。设有愆仪。转不足以昭诚敬。不得已、勉从所请。所有本年冬至大祀著派恭亲王奕恭代行礼。并著在禁城内斋宿。先期一日。诣坛内斋宿。朕仍在宫内、敬谨致斋。十八日亲诣大高殿行礼。以严对越。　　

○江西道御史鄂堃、奏请查办保甲。以防盗窃。得旨。该衙门查照、认真办理。　　

○甲申。圣祖仁皇帝忌辰。遣官祭景陵。上诣寿皇殿行礼。　　

○谕内阁、前因惠亲王等奏、铁钱局奏留监督、署户部右侍郎书元、不画奏稿。并有于稿面批写之处。当令书元明白回奏。并派载垣、僧格林沁、查办。兹据查明奏称、监督德泰、文镛、既因书元面加申饬。并有奏留监督、不能画稿、及办理不可太紧之语。该员等、辄因书元语多牵混。竟未将此意回明惠亲王等各堂。殊属非是。书元署任、将及两月。竟未到局。于奏留监督一事。自称例不出考。其谓局员蒙混。既未能指出该员等劣迹。又不自向惠亲王等面商。殊非和衷办公之道。署户部右侍郎书元、铁钱局监督、刑部员外郎德泰、郎中文镛、均著交部分别议处。　　

○又谕、现在俄罗斯国。遣使来京。商办事务。著派礼部尚书管理理藩院事务肃顺、理藩院尚书瑞常、会同办理。　　

○又谕、前据英桂等、奏参河南林县脱逃遣犯张抡沅、改名投效得官。辄敢因差潜回原籍。私设公案。责打乡约。拒捕伤差。当降旨令英桂等、讯明正法。兹据瑛棨奏、审明定拟。即将该犯、照光棍为首例斩决。军营投效之人。不尽知其来历。但能奋勉立功。原不究其既往。若如此等凶徒。滋扰地方。目无法纪。岂得因其曾有军功。曲从宽贷。嗣后各直省、遇有藉差回藉。倚官滋事。不受地方官约束者。无论曾在军营出力。得有保举人员。该将军督抚、一体严拏。查讯明确。按律严办。以儆效尤。将此通谕知之。　　

○谕军机大臣等、常清奏、遵查蒙古官兵、俸赏行装银数。并筹给马乾银两一摺。所有驻劄热河哨内之哲里木、昭乌达两盟官兵。进口时、俸赏等银。若照部议于减半之中。再行减半放给。未免不敷应用。著常清、届时按照定例全分银两、减半放给。以示体恤。其马乾银两。既可将俸赏等银、先行移用。著按减四给六成数。再加一成。发给七成。核实支放。另片奏、总管常山、呈请带兵等语。所有两盟官兵调取进口时。仍著该总管、分带前进。以资得力。将此谕令知之。　　

○又谕、前曾谕令庆祺、西淩阿、将驻劄天津之吉林兵二百五十名。黑龙江兵五百名。察哈尔兵一千名。派协领关保、带赴徐州一带。交袁甲三调遣。关保业经来京引见。本日已谕该协领、回津。统带此项官兵。分起南下。官兵启程后。西淩阿即遵前旨。回察喻尔本任。所有前谕庆昀、挑选备调之察哈尔官兵二千名。著西淩阿即于此项官兵内、挑选年力精壮、技艺娴熟者、一千名。由该都统于明年正月。带赴天津驻劄。挑賸之一千名。著即饬令各归游牧。将此谕令知之。　　

○以湖南永州镇总兵官樊燮、署提督。云南临元镇总兵官栗襄、署湖南永州镇总兵官。　　

○以河南叠次剿捻出力。总兵官朱连泰、下部优叙。赏游击承惠、巴图鲁名号。防御台斐音阿等、花翎。前锋禄彭等、蓝翎。余升叙加衔有差。　　

○以河南光州等处、捦获捻匪多名。予县丞达德、以知县用。并赏蓝翎。　　

○以河南剿捻不力。革佐领法明、骁骑校善淩职。善淩、遣戍新疆。　　

○乙酉。谕内阁、劳崇光奏、马平县通贼村庄。分别剿抚竣事一摺。广西马平县一都地方。莠民接济贼粮。随同滋扰。本年六月。纠约浔州艇匪上窜。蒋益澧克复庆远府城后。督勇回至柳州。与朱孙诒、传集绅团。并派参将蒋益恭等、带勇分路驻劄。七月二十四日。至八月初五等日。先后毙贼二千余名。从贼之老围陇各村庄、全行平毁。生捦及缉获各犯。就地正法被胁各匪。均自投来归。办理尚为妥协该处通贼村庄。业经剿捕。歼其凶悍。所有悔罪投诚之众。本系胁从。均著宽其既往。予以自新。并饬地方官、妥为安抚。仍严缉在逃各匪犯。按名弋获。以靖闾阎。　　

○命郑亲王端华、在内廷行走。　　

○成都将军有凤、因病解任。以四川总督王庆云、兼署成都将军。　　

○以江南太湖营副将李成谋、为福建漳州镇总兵官。　　

○以浙军援闽、克复浦城顺昌等城。予总兵官周天培、以提督用。　　

○以福建甯化县城被贼窜陷。革总兵官富勒兴阿、知府马寿祺、知县周懋均、刘润田、蒋麟昌职。　　

○以广西怀集县城被贼窜陷。革知县杨天泽、守备高日现、千总吴连升职。仍责令随营效力。予阵亡千总邱纶章、祭葬世职。　　

○予广西贺县守城。殉难知县王康济、教授龙克家、都司何瀛、祭葬世职。龙克家子举人绍衡等、赏恤加等。　　

○予广西马平县阵亡参将谢年丰、祭葬世职加等。　　

○追予广西梧州殉难学政沈炳垣、总兵官蒋福长、建立专祠。载入祀典。　　

○蠲缓湖南武陵、龙阳、沅江、澧、安乡、湘阴、巴陵、临湘、华容、九州县。并岳州卫、被水灾区。新旧额赋。　　

○丙戌。谕内阁、恒福奏、官军追剿皖捻、大获胜仗。豫境肃清一摺。安徽捻匪、窜扑河南周家口北岸之爬子街焚掠。经参将承惠等、督带兵勇。会合团勇夹攻。匪众败退。官军分投追杀。至薛家湾瓦罐等处。毙匪三四百名。救出难民一百余口。贼匪东窜。傅振邦、袁保恒等、督带马步各队。驰往会剿。毙匪三百余名。适委参领满堂等马队。星驰赶到。协同追杀四十余里。救出被裹难民二千余口。又总兵邱联恩、带兵追贼。至皖境高王庙地方。截杀贼匪二百余名。救出难民四百余口。此股捻匪。窜扰豫境掳掠。经官军痛加剿戮。将辎重尽行夺回。实足以快人心而寒贼胆。现在豫境肃清。著恒福严饬带兵各官。扼要密防。勿令匪踪阑入。所有出力文武员弁兵勇。著会同袁甲三择尤保奏。　　

○谕军机大臣等、扎拉芬泰奏、贴补俄商茶斤。请由归化城、豫为采买等语。塔尔巴哈台、烧毁俄夷贸易圈子一案。经扎拉芬泰等、议定以武彝茶五千五百箱。贴补被烧夷货。本年十月闲、先付二千五百箱。据该将军等奏、已于徵存茶税内。发价置备。给发该夷清楚。其咸丰九十两年。每年应给武彝茶、各一千五百箱。据称口外茶价日昂。茶税盈绌无定。诚恐届时购办不及。转滋口实。归化城、为茶商总汇之区。若由该处、官为采买。即在山西欠解甘饷内。动款给价。较有把握等语。此项茶斤。以现在塔尔巴哈台茶价而论。计需银五万四千余两。山西省积欠甘饷。尚有一百三十余万。其中应解伊犁之项。数亦不少。若由归化城、就近购茶。运解塔尔巴哈台。而于该省欠解甘饷内。照数扣抵。实属一举两得。著成凯、英桂、各派妥员。照依该将军等、咨送茶样。陆续采买足数。由台驿递塔尔巴哈台交收。或分作两年运解。或于明年一并购运。均著酌量办理。但每年所需一千五百箱。总不得逾十月之期。以免延误。并不得霉变短少。致令别生枝节。所需运脚。即以解饷运费作抵。亦无庸另行筹款也。将此各谕令知之。　　

