<!-- { "loadSidebar": true } -->
○又谕、慧成奏、行抵徐州。并另片密陈沿途情形等语。昨据琦善奏、湾头为扬州东北要隘。兵力较单。必须重兵驻守。防贼北窜。已谕令该署督、统带官兵。督率冯景尼、福楙等、择要防剿。与琦善、陈金绶、胜保、互为声援。兹据奏、现已行抵徐州。著即统筹全局。于现到各官兵、酌量调遣。并督饬冯景尼、福楙等、严密堵截东北要路。切勿有误事机。至军营饷需。前已饬部筹款续拨。解往徐州粮台备用。并命江甯藩司陈启迈、总办徐州粮台事务。张集馨、现升直隶藩司。已令在该省豫备防堵矣。该署督现于河南筹银三万两。以济急需。傥解款一时尚未赶到。用项不敷。准于河南、山东、两省。无论何款。移缓就急。暂行通融借拨。俟军饷解到。即由粮台拨还归款。近来筹饷之难。想该署督亦所深悉也。军营侦探。最关紧要。著即严饬地方官、随时确探贼情。相机筹办。尤须与琦善、陈金绶、胜保等军营。呼吸相通。勿令稍有间隔。将此由六百里谕令知之。　　

○命礼部尚书奕湘、大理寺卿恒春、驰往热河、查办事件。　　

○上以孟夏时享太庙。自是日始。斋戒三日。　　

○癸酉。谕内阁、琦善、陈金绶、胜保奏、进攻贼匪、续获胜仗一摺。本月二十二日。该大臣乘大雾迷漫。攻贼不备。派总兵双来、銮仪使武庆、副将松龄、锡纶等、分三路进剿。又派游击英贵等、带兵接应。绿营马队分为两翼。从旁抄截。一面知会陈金绶、胜保、一同督兵攻剿。直捣贼巢。统计三面分攻。自寅至酉。伤毙贼匪四百余名。击毙黄衣大头目三名。小头目十余名。讯据逃出难民供称、伪将军黄二楚、系被炮轰毙。伪丞相林姓、亦被枪伤。其余击毙头目、未知姓名等语。该匪盘踞扬州。经兵勇屡次痛剿。不敢离巢肆窜。该大臣等、务即乘胜、督饬带兵各员、相机进剿。克复郡城。仍一面严密堵截。无任穷蹙他窜。　　

○又谕、穆腾额奏、查办打旺寺喇嘛互斗夷务事竣一摺。协饶扎巴、及霍尔冲、逃至披楞布鲁克巴等处。已据该头人出具切结。或称代为永远监禁。或称情愿代捕交出。现在边方静谧。照常相安。著即照所议完结。其查办各员弁、著有微劳。自应量加鼓励。著该大臣、择其尤为出力者。酌保数员。候朕施恩。毋许冒滥。　　

○谕军机大臣等、御史怡康奏、筹备铅丸、并拟采取章程一摺。据称汉军炮营。现在请领铅子四百七万余斤。工部铅子库、暨户工二局、颜料库等处、均不敷用。闻宝泉、宝源、二局、暨所属各厂、另有一项废铅。匠役在局中居住之房屋内。率以铅砌炕垒墙。或年久被土淹埋。不可胜计。请设法采取等语。铅丸为行军利器。必须广为筹备。以济要需。著管理钱法堂侍郎、按照该御史所奏各情。转饬该监督等、传集各该匠役、妥为开导。令其将积年余铅、自行呈交。应如何权宜办理之处。著即妥议具奏。原摺钞给阅看。将此谕令知之。　　

○又谕、御史奎斌奏、各省办理团练、请先筹安置练勇、并典守军器一摺。乡村团练。原以保卫身家。第恐无业之徒。受雇充数。坐食其力。日久视为固然。将来逆匪荡平。难于散遣。著各直省督抚、传知各绅士等、招集团练。总须择有身家可靠之人。有事堪资御侮。无事即可归农。庶不致别滋流弊。至私藏军器。例禁綦严。现在举行团练。民间自不能不储备器械。该督抚、仍当饬令地方官、编号稽查。一俟军务告蒇。应如何遣散练勇。收藏军器。并著先事务筹。各就地方情形。妥议章程办理。将此各谕令知之。　　

○又谕、前据张亮基等奏、已革提督博勒恭武、自岳州逃后。复赴江南就医。并令伊子刑部员外郎贵山、潜听消息。当经降旨、令江西等省各督抚、查拏博勒恭武。一面奏明。一面即行就地正法。并令直隶总督、正白旗都统、将贵山拏交刑部审办。兹据萨迎阿奏称、据该旗佐领等呈报、贵山于上年十月、告假省亲。至今尚未到家。并称博勒恭武次子贵德、现任湖南兴甯县知县、难保不诡称就医、潜匿任所等语。著骆秉章、派委干员、驰赴兴甯县密查。如博勒恭武、潜匿伊子贵德任所。该抚即行拏获。遵照前旨。一面奏明。一面将博勒恭武、就地正法。将此谕令知之。　　

○又谕、昨有旨、谕令广东雇觅红单船只。由海入江。为助剿贼船之用。兹又有人奏、请饬广东雇觅火轮船只、由海道驰赴江南协剿、并称候补道伍崇曜、可以商酌雇觅等语。逆匪窜踞金陵。叠经向荣攻剿。夺回钟山。分扰扬州之贼。亦经琦善等、累次歼捦。逆锋大挫。惟水路匪党。尚未痛加剿洗。前已饬令上海道吴健彰、雇备船炮。恐不敷用。朕亦知伍崇曜、素悉海洋情形。屡次出力。著叶名琛、柏贵、即密传该员、与之商酌。应如何雇备船炮。可期得力。其船价一切经费。如何筹画。总须迅速办理。方能有济。伍崇曜如果出力、办成此事。俾江面贼船、立就殄灭。其功甚伟。朕必当破格施恩。以昭奖励。傥垫款过钜。军务告蒇。亦不难如数赏还也。原摺钞给阅看。仍宜慎密。将此由六百里谕令知之。　　

○又谕、琦善等奏、续获胜仗、及查询徐州防守各摺片。逆匪盘踞扬州。环城筑垒。层层遮护。我兵虽屡次获胜。总不能直捣巢穴。该大臣、已飞咨讷尔经额。即派都司马正、将现存瓶子、喷炮、及火攻子、炸子、并酌带营匠、赶紧前往。又调三江营大炮来营。一俟炮位运到。即督饬各营将弁、乘势进攻。总宜设法。出贼不意。迅图克复郡城。尤当于城外水路要隘。豫为布置。防贼冲突北窜。据奏、瓜州以外。现有广艇屯劄。是否即系上海调到船只。抑系杨文定所带艇船、泝流而上。若能将江面贼船击散。则南北两岸。攻剿更易得手。著该大臣等、与向荣酌商。迅筹办理。已叠次谕知向荣、并吴健彰矣。慧成统带官兵。已抵徐淮一带。湾头要隘。即可督同冯景尼、福楙等防剿。并可与该大臣等、互为声援。仍著随时知照。毋稍延缓。现在奕经、托明阿、恩华等、各带精兵。前往协剿。徐淮一带。兵力不致单弱。惟贼势变幻靡常。应如何择要调遣。该大臣等、自能相机筹办也。将此由六百里谕令知之。　　

○又谕、琦善等驰奏、浦口防堵紧要。官兵应领锅帐、铅丸、火药、马匹、军饷、均未解至。屡次严催。据总理粮台之署河南布政使郑敦谨申称、支应吉林、黑龙江、粮员。系三月初三、初九、十二、十三等日。分起启行。现在吉林、黑龙江官兵。已经全抵浦口。与贼接仗。而应用一切。于三月、方由河南委解。贻误已在目前。又火器营火箭、火药、该粮台亦分作三起。委把总苏文昇、外委胡凤鸣、未入流张沛生、额外范俊山等、于二月初七、十三、二十六等日启程。现惟二起胡凤鸣赶到。已经逾月。头起尚无消息。致官兵等、栖身无所。御敌无具。糊口无资。步行无骑各等语。览奏情形。殊深焦急。著陆应谷、迅饬该藩司郑敦谨、仍遵前旨、星速驰往徐州。就近办理粮台事务。其应随带委员、并著拣选精明强干、办事结实者、饬令前往。毋得滥竽充数。致误事机。此次支应粮员、并委解火器等员弁、因何迟延。著一并确切查明。分别参奏。毋稍徇隐。将此由六百里谕令知之。　　

○又谕、据琦善等奏、本月二十二日、乘大雾、督兵三面进攻、直捣贼巢、痛加剿洗一摺。贼匪诡诈多端。现虽屡被歼捦。难保不乘间冲突。又图他窜。湾头镇等处各要隘。防剿最关紧要。著慧成遵照前旨。督率将弁兵勇、扼要严密堵截。与琦善、陈金绶、胜保等、同心戮心。迅殄妖氛。万不可令贼窜逸。将此由六百里谕令知之。　　

○又谕、前据李僡奏、请于山东藩运两库内、动支银五十万两、以备军需。当经降旨允准。现在续调各路劲兵。俱令前往淮扬一带防剿。需饷甚殷。恐部拨帑项。一时未能赶到。著李僡于前项五十万两内、拨银三十万两。星速委员、解往徐州粮台。知会琦善、慧成、军营。及管理粮台之司道大员。酌量缓急、分别核实支用。以济急需。郑敦谨、陈启迈、现在是否行抵粮台。并著李僡行知查照办理。俟部拨银两、路过山东。该抚如须留抵前款。著奏明酌留可也。将此由六百里谕令知之。　　

○又谕、前有旨、调盛京官兵四千名。现在甫经启程。著瑞昌、即统带一千名。先行来京。候旨调遣。其余官兵三千名。著奕兴、饬令暂缓启程。将此由六百里谕令知之。　　

○又谕、户部议覆奕兴奏、请将内河船只、准在铁岭以北行运一摺。盛京重地。防范宜严。是以前议行船界址。近省、以浑河渡口为断。再西、以巨流河口为断。河运船只。不准越界北驶。现当筹备京仓。采买粮石。著该将军即饬地方各官。谕令内河船只、准于铁岭以北、可通河运地方。贩运米石。即照户部所奏。无论何项杂粮、不计石数多寡、酌量采买。分别运津、运通。以期接济京仓。务即妥议章程。迅速具奏。至岫岩、凤凰城等处。仍著责成旗民地方官、严行稽查。不准船只偷越。以重边禁。将此谕令知之。　　

○詹事府少詹事王履谦等奏、黄河各渡口、筹办周密。并现在稽查情形。得旨。慎密嵇查。如有不肖官吏。疲玩性成。不严拏奸细。即行参奏。　　

○予江南阵亡守备李国珍、祭葬世职。　　

○甲戌。谕内阁、前据倪良燿奏、江苏布政使联英、猝患风痰。恳请开缺。当降旨准其回旗调理。兹据杨文定奏、联英于未奉谕旨之先、藉病潜逃、请旨饬查等语。现在联英曾否回京。著吏部、及镶黄旗满洲都统、查明据实具奏。倪良燿、不俟该抚批饬。遽行奏请开缺。殊属冒昧。著交部议处。　　

○又谕、杨文定奏、请将擅弃职守之游击熙昌、奎喜、惩办一摺。又据向荣奏参该游击等、畏贼潜逃等语。江苏常州营游击熙昌、泰州营游击奎喜、均有守土之责。辄敢擅弃职守。畏贼先逃。丧心无耻。殊堪痛恨。若不立置重典。何以肃军律而儆效尤。奎喜、业经杨以增奏参。降旨革职拏问。熙昌、著一并革职拏问。均著解交向荣军营。即行正法。以昭炯戒。　　

○又谕、杨文定奏、请将任意迁徙、畏葸无能之道员、革职示惩等语。江苏署常镇通海道胡调元。经该署督、饬令管理镇江筹防局事务。该员于镇江失守后。擅自退至常州。复绕至通州。任意迁徙。竟置陆路水师钱粮于不问。该员失守城池。本有应得之罪。著即革职拏问。交该署督查讯确情。按律定拟具奏。　　

