<!-- { "loadSidebar": true } -->
○谕军机大臣等、德兴阿等奏、瓜州大获胜仗、并水陆攻剿情形一摺。此次进攻瓜州贼垒。旬日之间。俘斩甚多。自应乘此锐气。亟图攻克。惟江浦为南北要冲。自二月十九等日。该逆出巢补击后。迄今将近两月。如何设法筹攻。该大臣等、未经奏及。已革候补道温绍原、在军营数年。募勇助剿。颇资得力。前经德兴阿、因其干预保举。奏请革职。原属咎由自取。现在该革员。仍留六合防堵。若责令带勇。随同官兵。迅图克复江浦。许其立功自效。以赎前愆。该革员谅必感激思奋。当此御侮需才之际。正宜赏罚并行。以收指臂之助也。瓜州贼势日蹙。当有克复之机。现在金陵逆首。以句容、溧水、牵掣我军。坐守金陵。毫无顾忌。得以分兵四出。扰及徽庐。内窥东坝。使我防不胜防。傥能先克瓜州。则水师即可进取金山。镇江之贼。势成孤立。不难水陆夹攻。以图克复。而金陵失其掎角之势。冀有转机。著该大臣等、统筹全局。谋勇兼施。毋得日久因循。坐待兵疲饷乏。致有意外之虞。将此由六百里谕令知之。　　

○候补三品京堂袁甲三奏、进剿邓家圩等处贼匪。叠次获胜。现已移营。督兵偪圩环攻。贼势渐形穷蹙。得旨。览奏移营获胜各情。尚属得手。虽云各圩往来之路已断。惟贼信能通。可见不过围其一半。著即迅速进攻。勿令窜逸。　　

○以河南河北道周士镗、为按察使。　　

○予江南阵亡委参领图奇英阿、骁骑校平喜。游击贺大胜、都司谢万平、千总廖扬安、外委虎怀森、张得升、祭葬世职。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百二十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰七年。丁巳。四月。丁酉。谕内阁、本月二十日。孝静康慈皇后奉安慕东陵。是日、在京文武官员。均著穿常服。不挂朝珠。　　

○又谕、英桂、胜保奏、连获大胜、攻破柳沟贼巢一摺。捻匪窜踞三河尖。以柳沟集为门户。胜保督派兵勇分路进攻。将巢内贼匪悉数歼毙。平毁柳沟集贼巢。尚为得手。著英桂等、督饬将士。迅将三河尖老巢。克日歼除。并即拨兵援应颍上。其窜扑固始逆匪。业经官兵击退。仍著英桂等调兵防堵。毋稍疏懈。　　

○又谕、骆秉章奏、援兵克复江西新喻县城、进偪临江府、叠获大胜一摺。湖南官军克复袁州、分宜郡县后。江西西路诸贼。仍踞临江等处。经该抚饬令即补道刘长佑、由分宜进剿新喻。即选知府萧启江、由万载进复上高。上年十二月初九等日。刘长佑剿平宝山贼垒。立将新喻县城克复。余贼退窜罗坊。抚州援贼、会袭官营。经刘长佑剿击。斩捦甚多。旋因贼援麕至。刘长佑督战受伤。守备崔大光等、及分宜等县团勇堵剿。又各毙贼数百名。萧启江、刘腾鸿、自瑞州分援各军、复斩捦数千名。现在刘长佑仍进驻罗坊。该抚饬调记名道王鑫、驰往援剿。无难克期埽荡。迅复坚城。前此刘长佑营盘被陷。本有应得之咎。姑念该员屡著劳绩。且身受重伤。仍能转败为胜。著从宽免其置议。所有阵亡各员弁等、并著该抚查明具奏。　　

○谕军机大臣等、英桂、胜保奏、请饬黄良楷挑选曹属练勇来营等语。英桂等、攻克柳沟集贼巢。惟颍止粤逆方张。三河捻巢未破。既须力扼西北。又应兼顾东南。兵力不敷分剿。自系实情。但乡勇一项。在本地防堵得力者。或未能徵调远行。恐未必有二千名之多。此次英桂等所调曹属各勇。著崇恩即饬候补道黄良楷、认真挑选。择其曾经打仗。素知纪律者。或数百名。或一千名。备齐军装器械。即派黄良楷、并添派干弁数员管带。前赴英桂胜保军营。听候调遣。每月应需口粮。即由山东藩司筹款拨解。以资接济。将此由五百里谕令知之。　　

○又谕、本日据骆秉章奏、广西贼首马廷科、与叛弁黄金亮、结为死党。回窜兴安、灵川。复添入贼首傅中荣等三股。二月间、傅中荣等攻陷柳州府城。贼首孔亚幅等、均各纠党句结。偪近省城。桂林情形危急。旬日未接文报等语。广西浔州未复。柳州又陷。兹闻贼势狓猖、已近省城。劳崇光何以并未奏报现在湖南兵力过单。骆秉章、仅能分拨严守要隘。前经业名琛派广东提督昆寿、前赴粤西。剿办浔州匪徒此时驻兵何处。此外本省兵勇尚堪徵调者。共有若干名。或飞咨广东拨兵援应。著劳崇光即将现办情形。迅速驰奏以慰廑念。将此由六百里谕令知之。　　

○云贵总督恒春等奏、已革副将陈得功、前经御史李培祜、劾其习教各款。查明均非实情。现在师宗县带勇。显著战绩。请免发遣。责令剿办回匪。得旨。师宗一带。现未全行肃清。正须该革员一手办理。况详查各情。并非实在著仍遵第三次谕旨。俟续著劳绩。即行奏请免遣。俾知奋勉、以赎前愆。　　

○以湖南官绅筹备炮船军需无误。予布政使文格优叙。赏道员谢煌、花翎。余升叙有差。　　

○以剿办江西湖北股匪出力。赏训导丁际可等、蓝翎。余升叙有差。　　

○戊戌。孝端文皇后忌辰。遣官祭昭陵。　　

○以孝静康慈皇后梓宫、奉安慕东陵。前期三日。遣官告祭天地太庙后殿。社稷。　　

○遣官告祭奉行殿。　　

○谕内阁、近年江浙二省办理海运。湖广等省办理折色。所有停运军船。前经户部奏请将年分较远者、迅即变价。并节次奏请饬催漕运总督查办。兹复据该部奏称、迄今年余。尚未据该漕督奏明办理。著邵灿、即将现办情形。迅速具奏。并著有漕省分各督抚。迅将各该省、停运军船。分别已未归次。并年分较远、可以折变船只数目。及节年应徵造船银两余賸若干。统限两个月。详细查明具奏。妥速办理。以归核实而节虚糜。　　

○谕军机大臣等、前据崇恩、奏派总兵王鹏年、登州府知府汪承镛等、筹护新漕。并据怡良等奏称、雇募勇船、会同水师巡缉。当经谕知怡良、遵照成案。令护漕师船、至东省石岛洋面。交替明白。再行南下。俾南北水师。各专责成。本日据端华等奏、江浙运粮庄合顺等沙船四只。在山东苏山养马岛各洋面。被盗劫去漕米多寡不等。并劫去经费银二千三百余两等语。漕粮为天庾正供。数日之间。四船先后被劫。该水师将弁所司何事。实非寻常疏忽可比。著赵德辙、崇恩、速即查明。所有苏山等洋面。如在石岛迤北。著崇恩将东省所派镇将等、从严参办。若在石岛迤南。则江省将弁、无可辞咎。即著赵德辙严参惩办。续来漕船。尚有百余只之多。应如何严密巡护。并著赵德辙、崇恩、严督各该水师将弁、实力经理。毋许再有疏失。被劫沙船内。除王鲈乡一船、系在养马岛失事。其余三船、均在苏山被劫。恐该处海岛内、必有匪巢屯踞。并著崇恩督饬将弁、密速□

□穴□又□捕。以清盗薮。此次劫案。务须人赃并获。毋令漏网。傥或窜入津沽等处。著谭廷襄、饬令各该海口员弁、先事严防。不准稍涉疏懈。致令阑入。将此由五百里各谕令知之。　　

○又谕、本日据福兴、文俊奏、吉安官军再克峡江、水师焚毁贼船净尽一摺。现在该省西路军情。瑞州已严密兜围。临江之贼。亦纷纷败散。惟由新淦渡河东行者、约一二万人。恐其并入抚州一路。或分窜建昌、广信、是东路情形。倍形吃重。福兴现在赶紧出省。筹办东路防剿事宜。是否往广信。抑系先往抚建。著即相机酌办。先其所急。何路最要。即先由何路进兵。文俊在任两年。毫无布置。致令江西贼匪。扰及闽省。光泽邵武相继失守。若不力加整顿。必致不可收拾。现已授耆龄为江西巡抚。著即会同福兴、筹画机宜。务使各路军情。日有起色。方为不负委任。福兴出省后。即著耆龄悉心筹办。妥为调度。毋得稍涉因循。致有贻误。将此由六百里谕令知之。　　

○山西巡抚王庆云奏、军政届期。各营将弁。徵调频仍。多未回营。请展缓办理。如所请行。　　

○予江西阵亡千总刘云才、祭葬世职。武生李本、祭葬世职如把总例。　　

○庚子。以孝静康慈皇后梓宫、奉安慕东陵。遣恭亲王奕恭代行迁奠礼。　　

○谕内阁、翰林院侍讲李德仪、著照料恭亲王奕读书。　　

○命江苏在籍服阕侍郎潘曾莹、来京供职。　　

○以剿办安徽甯国府贼匪克复泾县城。赏副将虎坤元、总兵衔。知州张琨、守备刘万得、雷安邦、马元镇、乔中岳等、花翎。守备汪文清等、蓝翎。余升擢有差。予阵亡游击马镇国、祭葬世职。　　

○予江南御贼被戕八品职衔江庆禔、祭葬世职。副贡生杨百揆等、赏恤如例。　　

○辛丑。孝静康慈皇后梓宫、奉安慕东陵。遣惇郡王奕誴、恭捧神牌、安奉隆恩殿。恭亲王奕恭代行虞祭礼。　　

○以大葬礼成。遣官告祭泰陵。泰东陵。昌陵。昌西陵。慕陵。并后土永宁山之神。　　

○谕内阁、绵森奏、请将官兵俸饷变通支领一摺。著照所请。嗣后马兰镇属各营汛官兵。应支俸饷银两。即由该总兵造册、咨送通永道核准。换给文领。派员径赴直隶藩库支领。俾得按期散放。以免稽延。　　

