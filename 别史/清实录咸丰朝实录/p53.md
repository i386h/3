<!-- { "loadSidebar": true } -->
○乙卯。谕内阁、慧成奏、豫禁侈言祥瑞一摺。并片奏整顿吏治等语。所奏甚是。深契朕衷。盖国家以贤才为宝。丰年为瑞。朕寅承丕绪。夙夜惕乾。敬念皇祖仁宗睿皇帝亲政。皇考宣宗成皇帝御极。叠奉训谕。以侈言祥瑞。近于骄泰。惟益励寅恭。共图上理。于日月合璧、五星联珠诸奏。皆不准宣付史馆。朕何敢不恪遵成宪。以迪前光。近来内外臣工章奏。尚无铺陈符应。粉饰太平之语。但杜渐防微。不可不交相儆惕。况此时东南民气。甫冀少苏。而两粤用兵。邪氛正炽。若惑于浮说。徒贻笑于后人。内外诸臣。当以敬慎存心。不可少蹈浮夸之习。惟期政通人和。年谷顺成。以副朕志。至于吏治废弛。苦口训诫。何啻再三。无奈各省州县亲民之官。深染积习。因循不振。总由大吏甄劾不明。劝惩不公。以工于趋承者为开展。以拙于应接者为迂拘。遂至悃愊之吏。沉抑下僚。奔竞之徒。滥膺荐牍。人材不振。国计民生。将何赖焉。各督抚大吏。或受先朝厚恩。或由朕加特简。于用人行政之际。果能破除情面。懔遵成法。事事矢以实心。济以实力。何虑颓风不能尽挽。贤才不能奋兴。转移之权。操之自上。诸臣亦分任其责。其各洗心涤虑。共襄郅治。勿复视朕言为具文也。将此通谕知之。　　

○上以祭社稷坛。自是日始。斋戒三日。　　

○丙辰。孝仪纯皇后忌辰。遣官祭裕陵。　　

○旌表守正捐躯四川巴县民张国儒妻、文氏。崇庆州民杜上崇女、金秀。　　

○丁巳。谕内阁、孚郡王奕譓、著于四月二十日卯时入学读书。　　

○改铸湖南衡阳县知县印信。从巡抚骆秉章请也。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰元年。辛亥。二月。戊午朔。祭大社。大稷。上亲诣行礼。　　

○诣寿康宫、问皇贵太妃安。　　

○改铸安徽蒙城县知县印信。从巡抚王植请也。　　

○己未。调云南提督荣玉材、为贵州提督。以甘肃凉州镇总兵官鲍起豹、为云南提督。浙江台州协副将长寿、为甘肃凉州镇总兵官。　　

○调浙江处州镇总兵官德胜、为江南寿春镇总兵官。江南寿春镇总兵官哈丰阿、为浙江处州镇总兵官。　　

○予故贵州提督秦钟英祭葬。　　

○抚恤朝鲜国遭风难夷如例。　　

○庚申。遣官祭文昌帝君庙。　　

○谕内阁、此案已革密云协领海玉、报修工程。辄将领项内用银六百两、付给户部书吏王雨田、作为使费。希图分案核准。实属以财行求。海玉、著从重发往新疆、效力赎罪。已革察哈尔都统双德、任听海玉付给书吏银两。复闻知德顺欲行参奏。措银补还库项。显系徇庇于前。消弭于后。已革密云协领苏克都亨、以管库之员。听从海玉向书吏行贿。即应以为从论。已革密云副都统德顺、于该处修工草率。业经查出。辄听属员求情。具结了事。结内注写与已无干字样。实属有意消弭。自为开脱。且协领缺出。即将办工草率之海玉升补。并将资格尚浅之恩成升补佐领。又于伊子私往密云。并不阻止。双德、苏克都亨、德顺、均著从重发往军台、效力赎罪。双德、德顺、虽年逾七十。不准收赎。事犯虽在恩赦以前。均不准其援免。已革马甲魁山、因革差挟嫌。将不干已事、牵控多款。实属刁健。著销除本身旗档。发近边充军。到配枷号三个月。枷满、严行管束。未获之高二、王雨田即王润祥、仍著严缉务获。送部究办。　　

○又谕、给事中汪元方奏、请停增附捐纳教职一摺。教职有考课诸生之责。增附生员、学业尚浅。骤令司铎。不足以示矜式。著即将增附捐教一条。永行停止。至前项捐生、已经选补者。应不准其滥膺保荐。其应如何酌定限制之处。著该部议奏。寻奏、增附出身之教职。拟请俟二次六年俸满。方准保升。其有续经中式举人副贡者。照例扣满六年。以知县保升。从之。　　

○署广西巡抚周天爵奏、请设局收捐米石、以裕军储。从之。　　

○命仓场侍郎朱嶟、前赴天津。督同司员验收海运漕粮。　　

○辛酉。谕内阁、皇考宣宗成皇帝梓宫。永远奉安山陵。据钦天监奏、谨择于咸丰二年三月初二日。并择于明年四月十一日。行释服礼。所有应行典礼。及一切事宜。著各该衙门、届期敬谨豫备。　　

○谕军机大臣等、有人奏、因地制宜。筹灭贼匪一摺。据称、粤西万山络绎。计惟增险严守。先将各小股贼匪。偪困一隅。次第歼捦。然后将大黄江、金田村、各大夥巢穴。合兵摉捕。其十万山一带、极为险峻。进剿为难。但须阻贼出路。势必内溃。意在以守为攻。善后之策。亦具于此。所言尚中肯要。著钞给该大臣等阅看。按其所陈各情势。妥为筹办。又有人奏、请力行坚壁清野一摺。历陈从前川陕楚教匪滋事。堡寨告成。然后殄灭。现在广西剿匪。亦惟深沟高垒。人自为兵。各保藩篱。守望相助。俾良民不至胁从。匪徒一无接济。贼势穷蹙。而后捣穴捦渠。算操必胜。又片奏、团练成效。如嘉庆年间。明亮所称、各州县于大镇市、劝民修筑土堡。环以深沟。其余、或十余村为一堡。或数十村为一堡。长麟所称、守我有粮有民之区。偪贼归入无食无人之地。党孤食尽。自然窜出。以逸兵待困贼。不难一举扑灭等语。均著该大臣等、悉心酌度。现在贼势众寡。水陆险隘情形。一面相机剿捕。一面剀切劝谕绅耆。广募练勇。互相保卫。事易功倍。庶殄灭之后。不致再留余孽。昨周天爵奏、大营不可为所诱动。严饬州县处处团聚。联络坚守。意亦大概相同。并据称、避贼良民。多据形胜自守。若官为倡导保护。民志自必更坚。兵气亦可大振矣。将此由四百里谕知李星沅、周天爵、向荣、并传谕劳崇光、吴鼎昌知之。　　

○予捐修广东惠来县文庙、官绅于元培等、加级纪录职衔有差。　　

○壬戌。上诣寿康宫、问皇贵太妃安。　　

○谕内阁、前有旨、令河南布政使张集馨、于道经山西时。会同按察使孙毓溎、查办现任陕西按察使多慧、被参各款。兹据奏称、多慧前在山西。虽讯无与放债之孟春亭、结拜兄弟。及为休致知府李元庆、弥缝病状。并升调各缺。亦无梁指各劣迹。惟以监司大员。违例借贷。不知自爱。又失察跟役向孟春亭送礼抽丰。并于督办清查一案。其兄多瑞、前在介休任内。亏短甚钜。并不引嫌自避。又复含混具详。有心取巧。咎无可辞。著交部严加议处。山西巡抚兆那苏图、查无徇情容隐情事。惟于多慧详办清查。未能通盘筹画。办理不无流弊。著交部议处。所有随同画稿之司道。一并交部查取职名。照例察议。山东阳信县知县多瑞、亏短介休县任内正杂各款、一万六千八百余两。著山东巡抚严饬该员、勒限半年。解交山西藩库清款。毋任延宕。　　

○又谕、张集馨、孙毓溎奏、请将山西清查、另行筹议等语。该省办理清查。虽为正款有著起见。惟设法补苴。未尽妥善。且恐藉口弥缝。更滋流弊。著兆那苏图督同藩司蒋霨远、臬司孙毓溎。体察情形。妥筹办理。据实具奏。　　

○又谕、穆腾额等、奏将哲布尊丹巴呼图克图呼毕勒罕转世之幼童、验看掣定一摺。上年十二月初九日。据驻藏大臣等、会同达赖喇嘛哷徵阿齐图诺们罕、及伊徒达喇嘛等、带领众喇嘛等唪经。由金瓶掣出番民密玛尔之子乌金策仁之名。定为呼毕勒罕达赖喇嘛。当据经理将哲布尊丹巴呼图克图之呼毕勒罕、名为哲布尊阿旺吹济旺渠车拉嘉木磋德。此事甚属吉祥。朕心殊深忻悦。著加恩赏给该呼毕勒罕、黄手帕一方。佛一尊。大缎四卷。并交库伦办事大臣德勒克多尔济等、转行晓谕喀尔喀四爱曼之汗王、及伊徒喇嘛等知悉。所有应行办理迎接哲布尊丹巴呼图克图之呼毕勒罕事宜。著交德勒克多尔济等、先行敬谨妥为办理。　　

○又谕、穆腾额等摺内、所称班禅额尔德尼现患骽疾。举动艰难。朕心殊属惦念。班禅额尔德尼年老。且患骽疾。必须安心调理。著穆腾额等、转谕班禅额尔德尼知之。以副朕期念之意。　　

○谕军机大臣等、前据徐广缙奏、广东阳江镇总兵曾逢年丁忧。请以升署大鹏协副将温贤、署理该镇印务。当即降旨允准。该员署任已逾数月。于洋务是否熟谙。能否胜总兵之任。著徐广缙、迅即查明、据实具奏。将此谕令知之。　　

○又谕、署浙江定海镇总兵周士法、前于道光二十九年。曾奉谕旨令刘韵珂察访、能否办理得宜。俟届满一年时具奏。现在刘韵珂业已告病开缺。周士法署任已逾一年。著裕泰到任后。留心访查。该署总兵周士法、办理一切营务。是否得宜。迅即据实具奏。毋稍迁就。将此谕令知之。　　

○福建台湾镇总兵官吕恒安、因病解任。调浙江温州镇总兵官叶绍春、为福建台湾镇总兵官。浙江黄岩镇总兵官陈世忠、为温州镇总兵官。以浙江平阳协副将汤伦、为黄岩镇总兵官。　　

○以福建台湾缉捕洋匪出力。予通判卓津等、升叙有差。　　

○癸亥。上诣寿康宫、问皇贵太妃安。　　

○宗人府会同刑部奏、易州民人、图免钱粮。贿求条奏。将御史文光解任严讯。得旨。文光著即革职。交军机大臣、会同宗人府、刑部、严讯。寻奏、已革浙江道御史文光、于易州民人求免钱粮。辄敢听受贿嘱。率行陈奏。所许之赃、虽未入手。究属贪鄙无耻。应请从重实发黑龙江、充当苦差。遇赦不赦。秀昆、身系宗室。听从邱玉丕等、营求说事。希图酬谢。已受赃银六十两。实属卑鄙。应革去四品顶带。从重发往盛京、交该将军严加管束。徐文兴等、或起意行贿。或说事过钱。分别流徒杖责。从之。　　

○甲子。孝淑睿皇后忌辰。遣官祭昌陵。　　

○遣官祭先医之神。　　

