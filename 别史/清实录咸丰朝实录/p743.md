<!-- { "loadSidebar": true } -->
○谕军机大臣等、何桂清奏、徽甯二府军饷。现由浙江、每月解济银六万两。徽甯池太道、每月自行筹措银三万两协济。近来池太南陵贼势方张。剿办十分吃紧。每月约需饷银十二三万两。而浙省月解之款。尚多延欠。即徽州饷银。解往者亦属寥寥。请饬浙江巡抚、查照旧章接济等语。徽甯为浙省屏蔽。距杭嘉湖三府、尤为切近。亟应宽为筹备。以固藩篱。著胡兴仁、于每月应解徽甯饷银六万两外。再行每月筹拨银二三万两。仍由浙江委员经理。按月如数拨解。其徽甯道协济之按月三万两。仍不得短少。俾得合成十二三万两之数。以维大局。毋许推诿。将此由五百里谕令知之。　　

○辛未。谕内阁、惠亲王、近年筹画军务。夙夜趋公著加恩在紫禁城内乘坐四人轿。以节劳勚。用示朕敬长酬庸至意。　　

○又谕、怡亲王载垣、科尔沁亲王僧格林沁、内外宣勤。勋劳懋著。均著加恩在紫禁城内乘坐二人椅轿。以示优眷。　　

○谕军机大臣等、翁同书奏、粤捻交乘、定远万分危急一摺。逆贼麕聚庐州。经翁同书、派游击马昇平等、带兵进剿。虽接仗获胜。仍未能挫其凶锋。若令四出窜扑。则东西两路军营。均将不可支拄。胜保现在堵剿怀远捻匪。惟全皖军。情该大臣均应统筹兼顾。此时定远大营兵勇悉已调空。情形实属危急。应如何抽拨精锐。亟筹应援之处。著胜保会同翁同书、悉心斟酌。实力堵剿。勿令庐逆遽得扑出。以免疏虞。前调赴皖之湖南、四川官兵。据官文奏、因李续宾三河失利。已留现到武昌之湖南兵一千五百名。驻劄蕲州。其四川兵一千名。亦拟令暂驻六安。当谕以俟西路军情稍松。即将此两军、催令速赴胜保军营听调。即著胜保、翁同书确行侦探。如西南一带。道路稍通。即将此项川楚官兵。摧提到营。酌量调拨。以厚兵力。将此由六百里各谕令知之。　　

○又谕、前因江北军情吃紧。叠经谕令王懿德、将周天培一军、迅速调回援应。并于该督请留该总兵摺内、明白批示矣。本日复据王懿德奏、汀属军情紧急。周天培、正由顺昌、将乐、进剿。已调副将张腾蛟等兵勇。驰回金陵。俟曾国藩入闽。再令周天培驰回等语。周天培一军。本由江南调往援浙。断难久留闽省。现在江北江浦、六合、未复。仪扬空虚。急盼此军前来助剿。著俟曾国藩入闽。即饬该总兵统率所部。迅速驰回江苏。交和春调度。曾国藩现虽暂驻建昌。不日即可到闽。所有汀州、连城、甯化等匪。及江西瑞金、石城、应需分防之处。即著责成并力兼筹。认真堵剿。至王懿德所称、咨照曾国藩酌派劲旅。一并赴援江北之处。如果周天培、张腾蛟、两军先后前赴江苏。曾国藩即无庸再行派兵赴援。将此由六百里各谕令知之。　　

○命庄亲王奕仁、在御前大臣上学习行走。　　

○赏吏部左侍郎匡源、礼部左侍郎文祥、都察院左都御史绵森、刑部左侍郎齐承彦、理藩院右侍郎书元、在紫禁城骑马。　　

○以贵州防守省城及贵定等处、带勇剿匪出力。赏同知沈西序知县吴德容、守备吴现龙、包廷梁等、花翎。知县石虎臣等、蓝翎。予在籍翰林院编修丁宝桢、以知府用余升擢有差。　　

○予安徽庐州、五河、亳州等处阵亡都司何泗霖、守备王大纶、田观龙、千总曾文品、把总曹正春、外委王占魁云骑尉李从龙、知县狄融、巡检窦尔畿等、祭葬世职。武生常寅等、赏恤如例。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之二百六十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。十一月。壬申朔。谕军机大臣等、都兴阿奏、贼股大至、桐城兵力不支、请饬各路官军援应一摺。逆众攻扑桐城。我军步队、纷纷溃走。已至安庆。都兴阿因兵勇无多。腹背受敌。业经令多隆阿、鲍超、撤安庆之围。设法绕至潜太一带。迎头截击。冀有转机。现在桐城。仅有马队支持。恐难固守。而上游援兵。尚未赶到。设桐城有失。贼势愈形猖獗。昨据官文奏、已调李续宜所部兵勇四千余名。及舒保马队二百名。由黄冈前进。并调余际昌由霍山进发。赴援淮北之唐训方、阿达春、兵勇。亦由太湖一路。直趋桐城。业已谕令该大臣、饬令各路援军。兼程前进。此时桐城万分危急。都兴阿兵力甚单。该大臣务遵前旨。飞催李续宜、舒保等、迅速往援。其湖南四川新到之兵。如可前进。著一并催令赴援。毋稍迁延。致滋贻误。将此由六百里各谕令知之。　　

○又谕、现在徐州一带捻匪。分股窜扰。势甚狓猖。万一北窜。则东豫交界之处。甚为吃紧。直隶本省、无兵可拨。山东兵力亦单。亟应另拨劲旅。以遏匪踪。著庆祺、西淩阿、即将驻劄天津之吉林兵二百五十名。黑龙江兵五百名。察哈尔兵一千名。派协领关保管带。驰赴徐州一带。交袁甲三调遣。前有旨令关保来京引见。著饬该协领、迅即启程。俟引见回津后。即带兵分起南行。西淩阿俟官兵启程后。著即回察哈尔本任。毋庸来京陛见。所有此次派往徐州之官兵军装银两。著庆祺迅筹豫备。并咨令沿途支应。毋令缺乏。将此谕令知之。　　

○两江总督何桂清等奏、请江浙新漕。仍由海运。从之。　　

○癸酉。谕军机大臣等、德兴阿奏、江北兵单、请饬黑龙江迅拨马步兵丁等语。现在黑龙江官兵。在德兴阿军营。止二百余人。不能成队。著奕山挑选余丁一百名。前赴扬州军营应用。毋稍迟误。又据奏、江北将领、伤亡病撤者甚多。请调黑龙江得力各员前往等语。所有黑龙江协领富升阿、四品官托克托布、佐领额哲通额、富平阿、苏楞额、著奕山酌调数员。派赴江北。交德兴阿军营差遣。将此由五百里谕令知之。　　

○又谕、德兴阿奏、扬营兵丁、伤病甚多。请饬抽调陕甘督标兵八百名。河州镇标、循化保安起台堡各营兵六百名。固原提标兵六百名。汉中镇属兵八百名。直隶大名、正定、两营兵、各四百名。以资攻剿。又据奏称、将领乏人。查有陕甘署总兵副将郭相忠、署副将成瑞、游击赵秉鉴、署参将张敬、都司王礼、陈应春、署守备朱子俊、均系英勇著名。堪资管带。并马匹疲瘦。难期得力。请调拨甘州孳生马厂马五百匹各等语。江北军情紧要。急须攻复六合。由东而西。进取江浦。以复旧观。该大臣所统兵将。累年征战。伤亡疲病居多。自应照数换补。以期得力。惟直隶为京畿翊卫。屡经徵调。营伍空虚。未必再能多拨。著庆祺于大名正定两营内。酌抽精锐。合成四百名。饬赴江北军营。陕甘亦系边陲要地。不能悉如该大臣所请。著乐斌体察情形。于所属各标营、凑拨兵一千名。其所指调各该员弁。能否酌调前往江北。并著该督酌量办理。至孳生马匹。如能调拨三四百匹。亦著饬赴德兴阿军营。毋稍迟缓。将此由六百里各谕令知之。　　

○又谕、德兴阿奏、官军进攻六合获胜、并请调直隶等处官兵各摺片。总兵成明、督兵进攻六合。于猴子铺、孟家店一带。击焚贼卡。捦斩多名。即可乘胜进攻。殄兹丑类。德兴阿现已移营五台山、扼要驻劄。著即督饬各军。节节进偪。务将六合、江浦、迅图克复。毋再迁延。现在江南、东自江甯镇、北至采石矶、百余里一律肃清。是南岸剿办。正在得手。若该逆穷极思窜。则北岸防剿情形。愈为吃重。德兴阿兵勇溃散之后。马步仅止八千。且多伤病。自应量为抽换。惟直隶、陕甘、黑龙江官兵。未能照数调拨。致本地空虚。本日已谕庆祺饬调直隶官兵四百名。乐斌酌调陕甘官兵一千名。奕山调黑龙江余丁一百名。驰赴该大臣军营听候调遣。至请调将领马匹。除伊犁镇总兵常英、道途遥远。毋庸调派外。其协领富升阿等、已谕奕山、乐斌、酌量派往。其甘州、孳生马匹。亦谕该督酌拨三四百匹。迅赴扬营矣。至朱承先等兵勇。前曾谕令和春、酌量饬赴江北。并令将张国梁留下之兵。毋庸调回。德兴阿惟当力图振作。亲督各军。自东而西。将六合江浦之贼。次第埽除。并严扼该匪纷窜之路。是为至要。将此由六百里谕令知之。　　

○又谕、现在江南大营。剿贼吃紧。需用火药火绳铅子。为数甚多。江苏军需局。赶造不及。自应亟筹协济。藉资攻剿。著庆祺、崇恩、英桂、曾望颜、各于该省各协济火药四万斤。直隶山东仍按照火药斤数。各配擡炮鸟枪子火绳七成。山西陕西亦按照火药斤数。各配火绳七成。并著各饬加工制造。派员迅解江南军营。沿途毋受潮湿。以资应用。将此由五百里各谕令知之。　　

○两广总督黄宗汉奏、夷氛偪近。盐课短绌。恳请奏销展限。允之。　　

○以江南红蓝埠堵御不力。革游击马腾超、博勒庄武、守备周竣书、吴朝清、千总刘登元、把总李月恒职。仍随营效力。　　

○予江南浦口阵亡游击马腾霄、都司滕代贵、侯昌文、守备陈辉雄、徐太平、叶云汉、千总黄连元、陈发、杨正泰、把总许荣升、外委陈昭胜等、祭葬世职。　　

○予江南六合阵亡参将苟兰芬、都司夏定邦、李春芳、马兴、守备俞承恩、王家干、海亮、关福、马培基、祭葬世职。道员温绍原妻王氏、子辅材媳陈氏、旌恤如例。并附祀温绍原专祠。　　

○缓徵广西、及贵州古州、被扰各埠。引饷杂税有差。　　

○甲戌。遣官祭先医之神。　　

