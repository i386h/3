<!-- { "loadSidebar": true } -->
○谕军机大臣等、据哈勒吉那奏、呼毕勒罕、现在吹布藏寺住坐并派兵保护一摺。章嘉呼图克图之呼毕勒罕。现经吹布藏呼图克图、暨章嘉呼图克图之徒弟依格凝等。延请到寺。并经该大臣严饬就近之威远白塔二营。派兵保护。并派署总兵崇保、酌派兵丁。在于该处轮流巡缉。自可不致疏虞哈勒吉那已前赴该处照料。现在既派员带兵保护呼毕勒罕。业经平安居住。该大臣即可回任毋得稍涉张皇。舒兴阿到任后。遇有应行会商之事。想必随时会同办理也。将此谕令舒兴阿、哈勒吉那知之。　　

○辛丑。上诣寿安宫西所。问如皇贵太妃安。诣寿康宫问皇贵太妃安。　　

○谕军机大臣等、御史张祥晋奏、江苏新漕、请量地改收折色一摺。据称太仓等属各州县、产米素少。民间向纳折色银两。由地方官购米兑交请饬令无庸购米。即将折色银两解部等语。著陆建瀛、杨文定、按照摺内所陈各情。悉心体察。是否可行筹议具奏原摺著钞给阅看。将此谕令知之。寻奏、明年海运业已定议。若仅将太仓州属另行改折似多窒碍请将太镇嘉宝四州县、本年新漕循旧徵办。一律归于海运。俟来年体察情形。再行定议。报闻。　　

○壬寅。谕内阁、裕瑞奏参剿捕洋盗迟延之水师镇将、并堵拏不力之营员及地方各官一摺福建福甯镇总兵孙鼎鳌准升台湾协水师副将现任烽火门参将蔡润泽、陆路铜山营游击沙肇修、于匪船多只、寄泊沙埕洋面。经该署督檄饬福甯水师、驰赴闽浙交界防堵。该管镇将、辄因风色不顺藉词迟延。及各匪船阑入闽洋。寄泊旬余之久复不能克期进攻。致该盗匪即在泊船海澳。演戏设醮毫无顾忌。似此怠玩习气。可恶之至孙鼎鳌仅予摘顶不足蔽辜。著与蔡润泽、沙肇修、一并暂行革职。仍各留任。责令带罪缉拏以观后效代理福鼎县知县永和里县丞李赓星、福鼎县山□秦屿巡检刘锡夔、署福甯府知府张元祥、任听盗匪登岸。来去自如未能扼要堵截亦属咎无可辞。均著交部分别议处仍饬闽浙各水师、确探盗踪不分畛域密速追捕务期悉数歼除勿令窜逸。傥该镇将等、始终玩误或另有畏葸迁延情事。著即从严参办。　　

○谕军机大臣等、前据萨迎阿审办雍沙番子一案。现派大学士、军机大臣会同刑部审讯所有甘肃监禁之番犯十四名。著舒兴阿、督同藩司黄宗汉、署臬司易棠、慎选通晓番语之人亲提覆讯。该番子等平素有无为匪、及句结野番夥同抢劫情事秉公定拟具奏萨迎阿前审此案。是否办理草率有无偏袒意见并伊子书绅、如何干预公事曾否与随员同坐问供。佐领富克津太如何随同审讯所觅通事几人是何姓名现在何处其如何讯取供词情形均著确切查明据实具奏毋稍含混将此谕令知之。　　

○河南巡抚李僡奏遵审已革知府黄庆安被控案件臬司沈兆澐、与黄庆安系属姻亲。应准回避得旨沈兆澐著准其回避。又批、认真讯究。不可稍存避怨之心。　　

○调陕西按察使易棠署甘肃按察使。　　

○癸卯。实授舒兴阿陕甘总督。　　

○以镶黄旗汉军副都统哈芬、署正黄旗汉军副都统。镶白旗蒙古副都统基溥、署正蓝旗汉军副都统。正黄旗满洲副都统珠勒亨、署镶蓝旗蒙古副都统。　　

○予故陕甘总督裕泰祭葬、谥庄毅　　

○甲辰。上诣寿康宫问皇贵太妃安。　　

○谕内阁、陆建瀛、杨以增奏、请饬催各省拨款一摺此次南河兴办大工。业经户部指款。在于山东、山西、陕西、甘肃、江西、安徽浙江等省先后按数拨给。现在挑穵引河。采办料物需用紧急除业经解到、及奏报起解、并抵拨各款外著各该督抚查照部拨银数迅即委员赶解工次。以济要需毋得稍有迟延致滋贻误。　　

○谕军机大臣等、前据琦善奏剿办番回。酌保出力员弁。当降旨交萨迎阿查奏、嗣据奏称、原保人数较多。何员尤为出力未能查出确据。不敢滥保等语。琦善所剿番回、不止雍沙一处。如黑城子、黄喀洼等处岂无一二出力之员堪膺保举者著舒兴阿再行确切访查。据实具奏。候朕酌予恩施毋稍冒滥。所有琦善、萨迎阿、原奏摺片清单。均著钞给阅看。其请撤察汉城蒙古防兵、并右翼郡王暂居永安一节。事关边界防戍。更易旧章必应慎重筹议。以期日久相安。著舒兴阿仍遵前旨悉心体察。不可将就目前致滋流弊。该督经朕特简边疆重任。谅能弹压抚绥悉臻周妥也。勉之。将此谕令知之。　　

○转户部右侍郎禧恩、为左侍郎。兼管三库事。以察哈尔副都统麟魁、为户部右侍郎。兼管钱法堂事务。未到任前。以左侍郎禧恩、署管钱法堂事务。　　

○调镶黄旗蒙古副都统书元、为正红旗满洲副都统。正红旗蒙古副都统庆兴、为镶黄旗蒙古副都统。以前任古城领队大臣阿彦达、为正红旗蒙古副都统。　　

○调吉林副都统盛桂、为察哈尔副都统。京口副都统琦忠、为吉林副都统。以山东德州城守尉文艺为京口副都统。　　

○旌表守正捐躯。湖北随州民蔡宏亮妻陈氏。　　

○贷盛京金州水师营弁兵巡洋口粮。　　

○乙巳。谕内阁、徐广缙、叶名琛奏追剿何名科股匪情形。并特参总兵参将各一摺。据称逆匪何名科。自九月初九初十等日。大受惩创以后该匪纷窜广西岑溪县地方。经游击刘开泰带兵追剿。沿途获匪多名。岑溪县知县张永錀、乃听信壮丁彭肇昌恐吓之言。畏葸先退。以致逆匪遁逃。该壮丁彭肇昌。并有得银纵贼情事。实堪痕恨。张永錀、著革职拏问。仍严饬缉拏彭肇昌到案治以通贼之罪广东高州镇总兵杨昌泗、于剿办逆匪何名科梁二十大两股种种调度乖方增城营参将王学诗、不能与游击刘开泰、协力剿贼。叠次逃避。以致贼得乘间兔脱实属怯懦无耻。杨昌泗、著先行开缺。交部严加议处。王学诗著革职拏问。从重治罪。现在该逆何名科、窜往北流县地方。著该督严饬两省文武员弁、合力兜拏。勿令漏网。另片奏围剿逆匪淩十八先后毙匪数百名。捦获六十九名匪势穷蹙现仍藏匿罗镜困守不出该督务当激励将弁并力围攻仍须设法诱捦并将附近贼巢一带地方严密摉查。断其接济以期迅速剿除毋致迁延时日。　　

○以直隶督标中军副将福兴、为广东高州镇总兵官。　　

○予浙江故户部右侍郎徐士芬、入祀乡贤祠从巡抚常大淳请也。　　

○丙午谕军机大臣等前据琦善奏、撒拉回子、复聚众于卡尔冈庄、前往昂思多黑城子拉曲山等处。称欲修盖礼拜寺。搬取黑城工所甎瓦。拆烧工用物件打毁木架禁条等语。曾谕令萨迎阿饬令镇将等将撒拉回子头人、查拏惩办。现在如何办理之处。尚未奏到。该回子头人、曾否拏获各庄良回是否安静著舒兴阿遵照前旨妥为筹办。毋令别滋事端。琦善原摺片、著钞给阅看。将此谕令知之。　　

○赏三等男梁翼之、二等侍卫。在大门上行走。　　

○以直隶永定河防汛出力。予同知毛永柏等、升衔有差。　　

○丁未。上诣时应宫拈香。　　

○热河都统赓福奏、讯办朝阳匪徒江陇池等尚无与根得招夥劫情事惟该犯等传有绰号。即非善良。应即先行拟结。仍严缉江陇海、六喇嘛等、务获究办。得旨。六喇嘛、久闻是夥匪之首。奉天各案、皆谓六喇嘛窝留匪徒。并有寄赃情事。该犯现已就获。是否窜匿。抑已另犯别案。著查明具奏。　　

○戊申上诣寿康宫问皇贵太妃安。　　

○谕军机大臣等、有人奏、湖南江华县知县刘兴桓之门丁夏培元、曾充该县书吏。与徐綝绰号徐老虎、彭世雄即彭秉刚、绰号癞皮狗、结拜。在县城夥开钱店赌局。把持衙门遇案诈索现办防堵仅募乡勇数十名该门丁蒙报六百名徐綝彭世雄每年二月八月必往广西姑婆山赴会。尤恐有句通贼匪情事。又邵阳县差役。多至二千余名分为六班设差总三十六人凡词讼命案执票下乡轿夫擡夫以及白役不下百余人民间无力供给辄行摉抢至有被偪自尽者。生员唐际盛、监生黄五典等案。诈索多赃并将童生陈之钰、诬以殴差截抢。勒供杖毙邵阳五十六都每年各都差役勒索饭食规费监生贺立朝、被诬抗供以致掌责后毙命。以上各案俱在知县赵朋龄、庞公照任内。现在该二员均已调任差役横肆依然。又安仁县知县王化成之门丁谢一、遇案勒费。经手钱粮。蒙官以收作欠。尽肥私橐。亏空一万余两等语湖南吏治废弛叠经降旨饬令该督等、严查惩办似此丁差倚势诈索。毫无忌惮。该地方官所司何事。必当从严惩儆。以挽颓风。著程矞采骆秉章、按照所奏各情。确切访查。认真究办毋得稍有不实不尽。其徐綝。彭世雄踪迹可疑。是否串通广西会匪。尤当严密根究。勿令句结滋事。原奏片著钞给阅看。将此谕令知之。　　

○又谕、有人奏、贵州省黄平、施秉台拱、清平、丹江、古州、黎平、思州、镇远、一带苗匪聚劫前案未获后案复出。上年苗匪保禾计乜。结党滋事。虽经获犯多名。余孽未净。该匪之弟高禾、侄响立、又复纠党杀人。嗣经获匪六十余名高禾等仍未就获。该匪愈肆鸱张。烧杀奸抢之案、不可枚举。该省官吏瞻顾处分置之不办。并该省学政翁同书所奏、牛皮箐万山厂等处盗匪。及上年黄平州施秉县盗匪抢劫重案。均未获犯严办等语。似此缉捕懈弛必至养痈贻患。且该省与广西壤地毗连尤恐互相句引。另生枝节。著吴文镕、吕佺孙、按照摺内所奏各情。实力查拏。务将著名各匪。悉数捦获。按律惩办毋稍讳饰宽纵原摺著钞给阅看。将此谕令知之。　　

○以恭送宣宗成皇帝圣容至盛京。供奉礼成予护从王大臣及执事官员议叙有差。赏护送兵丁半月钱粮。　　

○予贵州捐修文庙官绅议叙。　　

○展八旗兵丁应扣借支库银限期两月。　　

○免伊犁被水田亩、本年额赋。　　

○己酉。贵州威甯镇总兵官惠庆、奏报到任日期。得旨。与劳崇光合力同心。勿稍存成见。勉为之。上以冬至祀天于圜丘自是日始斋戒三日。　　

○庚戌。谕内阁、御史宗室英华奏、请肃清跸路一摺。坛庙大典。御路所经。自宜严肃。嗣后凡遇朕亲行典礼。自午门至大清门。及跸路经由处所。著该管大臣等、遵照定例严行查察。毋得视为具文。如有闲杂人等、不遵约束任意往来者即著查拏惩办总期一律肃清以崇体制。　　

