<!-- { "loadSidebar": true } -->
○又谕、骆秉章奏、参将李辅朝等、于二月初二初八十一等日。进剿星子司、白虎墟等处、贼匪。叠获胜仗。连州三江营。均于十七日克复。此次打仗出力之该州文武员弁绅团等、著有微劳。著叶名琛、柏贵、查明保奏。以资激劝。现在该抚已饬李辅朝、并会剿桂阳股匪之知州赵启玉、乘胜越境。冀将乳源、仁化、乐昌、一带贼众。次第翦除。叶名琛等、仍须督饬地方官弁。激励团练。协同剿办。以通韶连道路。该省军情。自克复佛山后。是否渐有头绪。各属贼党。能否日就歼灭。实深悬盼。昨据劳崇光奏、张敬修、赴封川防剿。已移兵攻克德庆州城。复会同署知府郭超凡。合剿肇庆之贼。该督等、务将近日各路情形。迅速奏闻。藉慰殷念。又据骆秉章片奏、暂委朱冈司巡检张清鉴、代办连州知州篆务等语。该处民猺杂处。伏莽尚多。急应迅将英德、清远、一路廓清。遴派干员、前往署理文武各缺。以重职守而资弹压。将此由五百里谕令知之。　　

○湖南巡抚骆秉章、奏筹画防剿情形。并杨霈失机各条。得旨。汝所筹尚妥。惟议杨霈失机各条。实属妄谈居多。该督固为退缩。有负朕恩。尚不至如汝所言。汝两任南抚。朕尚冀汝有为。乃自陈衰老。预为归息地步。无耻已极。又奏、请饬杨载福等、统领外江水营。李孟群、回籍劝捐募勇等语。批。杨载福、仍可饬令统率师船。赴武昌军营。余所奏俱不准。　　

○署湖北巡抚胡林翼奏、添募兵勇。分路进剿。得旨。览奏分南北进攻。并防旁窜。布置尚合机宜。总以实力防剿。以分贼势为要。　　

○以湖南剿办两广窜匪出力。予按察使文格、优叙。赏知州赵启玉、都司赵永年、守备谌琼林等、花翎。知县张嗣康等、蓝翎。余升叙有差。　　

○追予河南阵亡知县孙惠霖、于福建本籍建立专祠。并予江世德、宋廷铭、附祀。　　

○予河南阵亡都司曹鹏彪、把总胡廷瑞、外委赵璧、韩愈渊、王鸿扬、已革游击高行之、祭葬世职。并建专祠。高行之子式方、附祀。　　

○予河南捕匪伤亡守备卢文斗、祭葬世职。　　

○壬寅。谕内阁、蒋霨远奏、请将疏防苗匪抢劫之地方官、摘顶勒缉等语。贵州台拱厅属之蓝家沟。黄平州属、附近旧州之老里坝等处。有苗匪纠众抢劫重案。该地方文武。未能先事豫防。非寻常疏忽可比。代理台拱同知候补府经历张礼度、署黄平州知州试用知县杨承照、分防旧州汛恩骑尉龙应贵、均著摘去顶带。勒限一个月。将案内赃贼、及该厅州属苗匪。严拏务获究办。毋任漏网。如逾限不获。即著从严参办。　　

○谕军机大臣等、托明阿等奏、叠攻瓜州、兼筑长围一摺。前此瓜州逆匪。虽连被水师截击。断其接应之路。此次陆路官兵。亦经托明阿、阵金绶等、分东西路进攻。贼众均各败窜。而二十三日之战。镇将阵亡。歼贼虽多。得不偿失。且分筑长围。意在困其纷窜之路。惟该处沟塍环阻。非若平原旷野。较易施工。而沿江一面。亦恐未能堵截。托明阿等、固不可轻进失机。亦不可以慎重为名。徒延时日。惟有与吉尔杭阿等、水陆合攻。南北并举。使逆党应接不暇。庶可捣其巢穴。至沿江洲地。尚有贼踪窥伺。贼中又新添坚利战船。吴全美等、复失去红单船一只。为贼所得。必至势更狓猖。著托明阿、一面饬令武庆、督同曾勉礼等、分段严防。仍严催李德麟、吴全美等、实力环攻。使江面渐就肃清。则瓜州之贼。自易剿除。倘令水陆纷窜。而我军又屡有失挫。则剿办终无把握。托明阿等、务当悉心筹画。力求制胜之方。毋负朕谆谆告诫之意。将此由六百里加紧谕令知之。　　

○贵州巡抚蒋霨远奏、在籍检讨但钟良、捐勇防守。乞代父吁恳免罪。得旨。但钟良、捐赀募练。实属踊跃急公。应如何奖励之处。著该部议奏。其所请代父赎罪。著不准行。　　

○以广西平乐协副将福炘、为湖南绥靖镇总兵官。广西梧州协副将庆德、为云南临元镇总兵官。　　

○以剿办贵州桐梓等县逆匪出力。予署布政使炳纲、按察使孔庆鍸、议叙有差。赏道员王成璐、承龄、按察使衔同知杨书魁、知州邵鸿儒、游击伍勒登额、富忠、守备马连科等、花翎。县丞段志伸等、蓝翎。余升补有差。　　

○以办理贵州粮台出力。赏道员承志、花翎。　　

○以攻剿江苏扬州浦口贼匪出力。赏守备王之敬、花翎。千总李国钧等、蓝翎。余升擢有差。　　

○予军营病故云南总兵官德坤、祭葬恤荫。　　

○予江南阵亡总兵官锡纶、署参将群寿、委参领恩林、千总胡其振、董至善、把总张保宽、郭庆成、李万仁、外委王甘霖、张士奇、高鹏、祭葬世职。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百六十五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。四月。癸卯。谕内阁、昨据托明阿等奏、水师连次剿贼情形。本日复据向荣奏、师船进剿、大获胜仗各等语。三山江面贼匪。经官军连次攻击。叠受惩创。三月二十六日。总兵吴全美等、复会督各船进剿。贼船迤逦联络。并力撑拒。吴全美首先冲进。并亲燃大炮轰击。把总郭定猷跃过贼船。红单各船。乘势冲突。抛掷火罐喷筒。毙贼无数。外委何庆龙等。亦俱奋力进攻。贼众纷纷溃败。副将李德麟、带船向北岸迎剿。该逆抢风来拒。势极凶猛。勇目刘蒋华、持械跃过。各兵勇相继跃登。痛加轰洗。贼匪除歼捦外。均扑江淹毙。沈毁贼船无数。驶逃各船。复被游击唐国栋等、夺获多只。其已革总兵王鹏年一军。正在轰剿得手。适吴全美、李德麟、两军齐至。会同夹击。逆船支持不住。悉行败逃。统计先后焚溺大小贼船二百余只。夺获大拖、多桨、快蟹等船二十五只。大小铜铁炮位八十余尊。火药四千余斤。军械火器无算。生捦伪先锋陈长顺、贼目孙元、钱永、章大中等、六十一名。其余歼毙、及焚溺贼匪。不计其数总兵吴全美、副将李德麟、激励兵勇。每战皆捷。此次督船进攻。大获胜仗。洵属尤为出力。著先行交部从优议叙。蓝翎兵丁梁正源前次首先斩炼。极为奋勇。六品翎顶勇目刘蒋华、夺获大拖贼船。最为勇往。均著赏给五品顶带。并赏换花翎。以水师千总补用。其余出力各员弁兵勇。著向荣归入前次出力各员内。一并保奏。候朕施恩。仍著向荣等、督饬该总兵吴全美等、统带师船。乘胜上驶。以期肃清江面。毋稍延缓　　

○又谕、福济奏、革员具控被参冤抑、请旨查办一摺。已革安徽庐州府知府、护庐凤道立诚前经袁甲三、以捏报募勇、侵吞军饷等款参奏。当经降旨。革职拏问。交邵灿、会同袁甲三审讯。嗣据审明定拟。将该革员从重发往新疆效力赎罪。兹据福济奏称、该革员以袁甲三、任意偪供。问官李安中等、威吓改供等词具控。是否逞刁妄诉。抑或实有冤抑。虚实均应彻底根究。著交福济、督同署臬司恩锡、提集全案人证卷宗。秉公研鞫。以成信谳。承审官候补同知李安中、候补知州朱维屏署凤阳县知县姚德宾、著一并解任归案质讯。　　

○谕军机大臣等、向荣奏师船进剿三山江面、大获胜仗一摺。自上月初七日以后。师船连日获胜。甚为奋勇出力。昨据托明阿所奏南岸剿贼情形。大略相同。而北岸水师叶常春等、及江浦六合各勇。焚夺贼船贼篺。亦复不少。果能如此两岸齐心合剿。不患江面不清惟三山炮台。阻我师船上驶之路。非得陆路劲兵。不能埽除。邓绍良、此时是否已移师至江甯镇。即著向荣、催令由三山一带出剿。将该逆炮台。设法攻毁。使水师不致阻碍。方能上扼东西梁山等处。至上游乌江、贼船甚多。水师尚未能剿至该处。而该处逆船。转得随时援救下游之贼。尤须陆路官兵。牵制其势。本日和春等奏、张光第、已进劄张家集于三月二十日。得有胜仗。杀贼九百余名。该处地方。距向荣前奏之石碛桥。远近若何。是否已偪江岸。亦著催令迅速扼剿。二十七日续获胜仗。复经沈毁贼划贼艇。腰篷洲之贼。当不敢与三山江面联络。武庆防堵浦口之兵。亦当在陆路接应。与叶常春等、共清洲地。并著咨会托明阿等、妥商筹办。此时水师。连次得手。正宜鼓其锐气。奋勇直上。不可再有停顿。而陆兵接应。尤为紧要。著向荣等、分饬各处江岸。一体进偪。水陆夹攻。不得专恃师船。致令深入无援也。镇江近日攻剿情形。未据奏报。焦山师船。亦著吉尔杭阿、催令乘时进剿金山、瓜口一带贼艇。以为肃清江路之计。将此由六百里加紧各谕令知之。　　

○参赞大臣僧格林沁奏、冯官屯贼匪被围。俟小船拨到。合力进攻。得旨。该逆窜踞冯官屯。已两月有余。何以屡次进攻。并未歼除。徒有损折现虽长围已合。水灌亦未得手。僧格林沁、总统诸军丑兹穷寇。迟延日久。朕实为汝愧愤。务期乘机迅图克复。不准一名漏网。以免南贼觊觎。固北方之藩篱。洵为至要。　　

○以江苏句容县办理团练剿匪出力。予知县赵廷铭等升用有差。　　

○以江苏拏获邪教匪犯多名。擢举人孙勋烈、为内阁中书。　　

○以协剿金陵窜匪出力。赏知县方锡恩等、蓝翎。余升选有差。　　

○予安徽阵亡都司珠兰泰、守备百善、千总庆隆、李光觐、外委杨金桃、祭葬世职。　　

○甲辰。谕内阁、吉尔杭阿奏、办团人员应否起复、据情代奏等语江苏丁忧在籍在副都御史程庭桂。前经谕令帮办团练。现届服阕。著准其起复来京。所有该处团练事宜。即著丁忧在藉之侍郎潘曾莹。会同地方官。邀集众绅士。认真接办。　　

○又谕、各省保举堪胜陆路总兵人员。现经用竣。著各该督抚、于陆路副将内。即行遴选晓畅营务、堪胜总兵者。酌保数员。送部引见。候朕记名。以备简用。并著各路统兵大臣、于军营副将内。察核保奏。其参将、游击、都司、守备各员。如有材能出众、勇敢有为者。该督抚大臣等一并核实开单具奏。　　

