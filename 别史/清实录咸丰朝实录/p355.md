<!-- { "loadSidebar": true } -->
○又谕、台涌奏、统筹两省全局一摺。所见俱是。楚北逆匪。全股盘踞汉阳。其分窜德安一带之贼。前经台涌、拨兵截剿。业将黄陂县城攻克。必须乘胜进攻。将云梦、应城、孝感等处余匪。次第歼除。方能全军南注。为肃清汉阳之计。武昌省垣、为江路阻隔。目下贼踪。蚁聚北岸。省城情形较缓。且存城兵勇。为数尚多。足敷布置。若将北路得力之兵。撤调赴省。则江北更属空虚。崇纶现在丁忧。仍留该省办理防剿事宜。已授青麟为湖北巡抚。叠据该抚奏报各情。惟以孤守无援为词。别无筹办之策。节经谕令就现存之兵。尽心守御。惟能否得力。殊不足恃。著台涌体察机宜。随时与该抚互为知照。以期声势联络。所调江西水陆各军。并著飞提驶赴上游。会合迎剿。傥能先将江面疏通。则汉阳、与武昌。南北无阻。剿办庶易得力。该督又称岳州对岸之荆河脑地方。为荆州要口。若窜岳之贼。被剿穷蹙。恐由此路旁趋至荆。所虑亦不为无见。昨据骆秉章等奏称、带勇分剿靖江乔口。及甯乡等处贼匪。办理尚属得手。该逆现已全数下窜。曾国藩亦即统领兵勇。跟踪进剿。仍著台涌兼筹扼截之策。于四川松潘、建昌、两镇官兵提到后。即严饬各该员弁。将此项兵丁。驻劄荆州。严密布置。以扼贼匪上窜之路。仍须探明岳州贼情。如须出境迎击。即克期统带前往。与湖南会剿。勿以有用之兵。置之无用之地。本日已谕令布克慎、署理湖北提督。该员现在黄陂一带进剿。著即毋庸前赴湖南。台涌身任兼圻。责无旁贷。一切剿办机宜。惟当妥筹大局。迅埽妖氛。以副委任。将此由六百里加紧谕令知之。　　

○又谕、本日据郑敦谨奏、归德土匪。现有牛鉴等督勇剿办。请饬桂明速由黄河北岸。径趋曹州一带迎击。自系先其所急。惟据胜保所奏、逆匪已由莘县窜入直隶清河县境。郑敦谨所请。意在保山东以固河南。就军情缓急而论。惟有径赴直隶。方能迎头邀击。若专注曹州。已落贼后。著桂明既统所带官兵。无论何处渡口。星夜渡河而北。沿途遇贼。即行截击。若能闲道出奇。绕赴大名以北。更可得手。断不准故意纡折。致误事机。桂明防堵潼关。已将一载。所带官兵。蓄锐已久。谅不致沿途停顿。自干重罪也。将此由六百里加紧谕令知之。　　

○又谕、本日据胜保奏、探闻贼已攻陷冠县、并踞馆陶县所属之地。距临清甚近。北路情形。万分紧急。傥再有南来逆匪。陆续渡黄。与东省之贼接应。剿办愈难得手。杨以增既专辖黄河。百胜等又防堵徐州日久。业已疏忽于前。漫无抵御。若再任该逆偷渡。罪更难逭。兹据张之万奏、黄河上流各渡。惟砀山一带河口。最关紧要。若该处不扼要严防。必致皖省之贼。任意往来。与渡河逆匪。时通消息。著杨以增等、迅将砀山一带。赶紧设法筹防。派令精锐弁兵。严缉奸宄。断其往来之路。并著百胜等、即就现带兵勇。实力防剿。傥仍不知奋勉。叠次严谕。视为具文。使逆匪续有偷渡。必将该河督等、从重治罪。所有现在筹办情形。并著随时奏报。毋稍延缓。将此由六百里加紧谕知杨以增、并传谕百胜、王梦龄知之。　　

○户部右侍郎王茂荫奏、钞法未善。酌拟章程四条。并以兵民怨恨。自请严议。得旨。王茂荫身任贰卿。顾专为商人指使。且有不便于国而利于商者。亦周虑而附于条款内。何漠不关心于国事。至如是乎。并自请严议以谢天下。明系与祁寯藻等、负气相争。读圣贤书。度量顾如是乎。且谓废黜不敢怨悔。设是时故激朕怒。将伊罢斥。伊反得身后指使。百计阻挠。看伊奏摺。似欲钞之通行。细审伊心。实欲钞之不行。且有挟而求。必应照伊所奏。如是欺罔。将谓朕看不出耶。此摺著军机大臣详阅后。专交与恭亲王、载铨、速行核议。以杜浮言。又奏、愚民误用伪钞。请饬下刑部。但有来手承认。即将收用之人省释。以免民累。批。此奏尚不为无见。　　

○两江总督怡良等奏、上海逆匪。向奸夷买铜火药帽。自来机火枪。虽大雨亦可利用。得旨。铜帽枪实为利器之最。尤利于风雨。现在军营、能否购买应用。著传知吴健彰、酌量筹办。虽不甚多。亦可。若无风雨时用之。固觉捷便。然出枪太多。内有药火□查堵塞火门。尚不如火绳可百发百出。　　

○江南河道总督杨以增奏、分饬扬徐海三属。将已徵钱粮、漕米盐课、迅解江北大营。接济兵饷。得旨。非寻常照例饬催者可比。著加紧严催。以期军营早得接济。　　

○钦差大臣胜保奏、南贼急图北犯。移师前进。相机迎剿。得旨。汝在军营。得信较速。权其缓急。自应移营前进。总以遏其北窜为要。　　

○湖广总督台涌奏、贼窜湖南。统筹全局。酌拟办理。得旨。朕惟观汝之心地。试汝之才具。学与不学。何关紧要。汝由将军放总督。朕尚冀汝无文员习气。何任事之初。先存此见。又批。始终如一。不可行与言违。　　

○以江苏常镇通海道吉尔杭阿、为布政使。　　

○以已革贵州提督布克慎、署湖北提督。　　

○以江南扬州剿贼出力。赏总管西昌阿、副总管海全、协领台斐音保、富明阿、亮德、布特哈、佐领乌尔恭额、恒吉、富克锦布、色克图恩、全永、双成、防御常魁、常寿、魁霖、外火器营营总德克津布、都司吴奉龙、满禄、守备石皓、花翎。骁骑校托克托布等、蓝翎。余加衔开复升叙有差。　　

○以江南瓜州剿贼奋勇。赏副都统德兴阿、巴图鲁名号。德崇额、开复处分。　　

○予江南阵亡千总卢铭扬、把总蔡致胜、外委罗坤、张天升、李信、常万里、李万春、祭葬世职。　　

○乙巳。祭先蚕之神。皇后亲诣行礼。　　

○谕内阁、德龄等奏、各城年班伯克、请俟下届进京。并应进贡物、请旨遵行一摺。所有各城年班伯克。著统俟咸丰六年年班。再行来京。叶尔羌、喀什噶尔、应进道光二十七年额贡。著加恩豁免。其咸丰三年分贡物。著俟六年年班伯克进京时。一并呈进。以示体恤。　　

○谕军机大臣等、僧格林沁等奏、连日攻剿逆匪一摺。此次诱贼离巢。殄毙贼匪二百余名。仍不过小有斩获。未能迅克贼巢。览奏殊深焦急。胜保移营后。阜城东北。令德勒克色楞、托明阿、带兵驻劄。自应如此布置。胜保及善禄等、所带官兵。统计一万一千余名。谅已足敷剿办。设该逆绕道北犯。德勒克色楞、西淩阿、托明阿、皆系帮办大员。尽可酌派一员。督带马队前往。奋力截击。若僧格林沁自行带兵前往。竟将阜城围困之贼。交德勒克色楞等剿办。该帮办等无所统属。事权不能归一。傥该逆乘虚窜出。与南来之贼。互相句结。或仍由东北回窜交河等处。岂非该大臣贻误之罪。此时逆匪窜扰清河。胜保由故城进剿。必应力遏贼冲。尤当设法兜截。勿令逆匪绕越。致我兵又成尾追之势。本日据张亮基奏、探闻真贼不过千名。余皆沿途裹胁。此等乌合之众。自入山东境内。并未大受惩创。若我兵奋力攻击。尚不难一鼓歼捦。兵贵神速。万不可少涉观望。致误事机。双禧、穆辂、所带官兵二千名。前谕令调赴河间。兹据僧格林沁奏称、北防紧要。复令折回涿州。朕思远防不如近剿。该逆知我兵由故城进攻。或折而西窜。则枣强、南宫、冀州等处。在在堪虞。著僧格林沁、即将双禧等所带官兵。酌拨于保定迤南、扼要地方。以剿为防。毋庸折回涿州。其北路一带。已谕载龄、妥为布置矣。阜城逆匪不过数千。僧格林沁、尚有兵二万三千余名。胜保亦带兵万余。兵力不为不厚。若以兵分力单为词。再事迁延。不思迅埽贼氛。是该大臣等、一误再误。厥罪维均。朕惟执法从事。不能幸邀宽典也。将此由六百里加紧各谕令知之。　　

○又谕、本日据张亮基奏、丰单交界处所。已委同知高振洛募通巡防。惟丰工南北两岸。均隶江南。请迅饬拨兵严守等语。现在偷渡逆匪。窜扰山东阳谷等县。距临清甚近。为数亦复不少。若再有逆匪续行偷渡。恐句结愈多。更难剿办。著杨以增等、迅就现有兵勇。于丰工两岸各要隘。严密堵御。遏贼续窜。前派秦定三、赴徐会剿。并吉连、刘玉豹、所带各兵。是否赶到。并著星速迎提。以资防守。该督等屡误事机。罪无可逭。若再有疏虞。国法具在。朕断不能曲宥也。将此由六百里加紧谕知杨以增、并传谕百胜、王梦龄知之。　　

○又谕、前有旨、令载龄饬双禧、穆辂、各带防兵一千名。赴河间献县、听候僧格林沁等调遣。本日已谕令驰赴保定迤南。迎贼所向。以剿为防。遏其纷窜。该逆既狂奔北犯。各路官兵。即须层层分布。移缓就急。使贼匪无隙可乘。是为至要。载龄所统各路防兵。若固安、东安、通州等处。防堵似不甚吃紧。而涿州一带。尚觉空虚。著载龄、熟筹北路缓急。权其轻重。悉心体察形势。扼要布置。或应分拨。或应移营。总须实力堵御。以重北防。毋以有用之兵。置之无用之地。将此由六百里加紧谕令知之。　　

○又谕、昨据胜保奏称、贼由阳谷窜过莘县。攻陷冠县。初一日、窜至清河县属之小滩地方屯聚。本日据张亮基奏报各情。大略相同。惟贼窜清河。并未提及。岂该逆已由东入直。该抚竟茫无闻见耶。此股窜匪。剽疾异常。渡黄后连陷金乡等处。豕突狼奔。意图北窜。自到山东。所过州县。毫无阻滞。如入无人之境。张亮基统辖全省。已属罪有应得。乃该抚前由景州迎剿。并未与贼一遇。复由齐河绕至东阿。贼方北窜。而该抚转向南趋。据称由博平清平一带。绕越前进。岂非徒托空言。仍落贼后。刻下胜保、已带兵由故城迎头截击。遏贼北窜。张亮基若不赶紧督带练勇。设法攻击。为两路夹攻之计。岂以贼匪窜出东境。遂可卸责诿罪耶。至各属土匪。即饬臬司厉恩官、痛加剿洗。毋令与逆匪句结。并饬同知高振洛、于丰单交界处所。严防河口。勿任南匪续窜。将此由六百里加紧谕令知之。　　

○又谕、现在直隶万分吃紧。贼窜清河。复有由馆陶等处。窜至临清州李官庄之信。显系分股窜扰。张亮基由博平一带。绕越前进。善禄由东昌一路横击。均恐落后。胜保现已带兵、驰赴故城。遏其窜路。桂明接奉前旨。谅亦渡河由北岸行走。著即督率官兵。迅速前赴直隶境内。沿途侦探贼踪。何路紧急。设法追截。若能出其不意。中途邀击。剿办更为得手。万不可稍有迟延。致误事机。前调之山西泽潞官兵一千名。并著飞催赶到。以资攻剿。将此由六百里加紧谕令知之。　　

