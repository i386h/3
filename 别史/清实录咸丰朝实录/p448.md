<!-- { "loadSidebar": true } -->
○江南提督和春等奏、攻剿庐州获胜情形。得旨。虽先后毙贼千余名。实未能大挫凶锋。似此旷日持久。为蕞尔庐城。牵缀大兵。大觉不成事体。明攻暗袭。迄无成功。汝等屡次奏报。毫无把握。负恩糜饷。罪责奚辞。著仍克日攻复城池。尽歼丑类。勿再敷衍入奏也。　　

○西安将军扎拉芬等奏、湖北一律肃清。应将商南防兵。裁撤归伍潼关所驻防兵。并拟撤退。其绿营官兵一千一百余员名。仍驻潼关现饬随时操练。俟连镇高唐、各处贼氛荡平。一律续行奏撤。报可。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之一百五十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。十一月。丙子。谕内阁、骆秉章奏、总兵未能得力等语。广东南韶镇总兵多顺、以专阃大员。心地既不明白。又复性耽麴糱。实属庸劣无能。多顺著即行开缺。交骆秉章、再行查看。是否尚堪降补。据实参奏。　　

○又谕、骆秉章、奏参疏防不职各员等语。湖南署郴州直隶州知州杨恩绂、性情浮妄。于粤匪窜近边界时。毫无布置。并将家属迁避。以致人心不固。永明县知县吴纯、平日不协舆论。并不能联络绅团。致贼匪窜掠县境。一筹莫展。均属庸劣不职。升用游击苏元林、带兵赴永州时。适道州被围。该员援剿失利。遽行退回。尤属庸懦不堪。杨恩绂、吴纯、苏元林、均著革职。永不叙用。署嘉禾县知县吕锡桢、于奸匪焚毁衙署。监犯乘机脱逃之时。未能先事豫防。亦非寻常疏忽可比。著即革职。仍留营效力。　　

○谕军机大臣等、骆秉章奏、分路剿办犯境粤匪获胜一摺。另片奏、探防调援各情形。此次广东、广西、两省匪徒、同时窜扑湖南边界。分扰桂阳、道州等州县。猖獗之势。几于应接不暇。均经在事文武督率兵勇、分投堵剿。转危为安。该省官绅。协力同心。以少御众。各员弁兵勇。亦能人人用命。破阵冲锋。具徵敌忾同仇。实堪嘉尚。现在本省大兵。多半随征东下。而邻省兵力。亦无可分拨。各路窜匪。虽经击退。仍须随时激励鼓舞。以期捍卫地方。该抚筹防东西两路。以郴桂永州为重。分饬江忠济、王鑫等、统兵前往堵截。彼此互为策应。所办亦是。惟连州贼势甚炽。韶郡现复被围。其灌阳、贺县之匪。仍窥伺永明、江华、一带。两路并重。若专事筹防。自不如相机协剿。较易为力。前此调赴韶州援剿之辰沅官兵一千名。当已行抵该郡。能先将此股剿洗。不但驿路疏通。并可移此有用之兵。以次接应他处。著骆秉章、妥筹全局。既须固守本境藩篱。勿令贼踪复行阑入。仍应无分畛域。随时飞饬带兵文武、及各地方官。防剿兼施。实力堵遏。其粤东省城、近日能否解围。并此外各属贼情。均著探明驰报。以慰廑怀。将此由六百里加紧谕令知之。　　

○以云贵督标中军副将丰伸、为广东南韶连镇总兵官。　　

○以湖南防剿出力。赏同知王鑫、守备周云耀、花翎。知州冯昆、蓝翎。余升赏有差。　　

○以剿办湖南攸县游匪出力。予千总王佐清等、升补有差。　　

○以剿歼湖北崇通贼匪出力。赏五品衔训导江忠淑、花翎。知县赵启玉等、蓝翎。余升叙有差。　　

○予湖南阵亡把总许绍棠、黎景星、周兴朝、贾联元、外委蒋景亨、祭葬世职。军功朱其武、祭葬世职。如把总例。监生陈瑞海、赏恤如例。　　

○丁丑。命于大高殿祈雪。上亲诣行礼。　　

○遣惇郡王奕誴、诣宣仁庙。凝和庙。恭亲王奕诣昭显庙。时应宫拈香。　　

○谕内阁、恒春奏、勒休知县、私自出省、请革职提讯一摺。勒休山西兴县知县梁元槐、亏短钱粮。至一万余两之多。并未交代清楚。辄敢私往湖北樊城地方。实属胆玩已极。梁元槐、著先行革职。该员原籍广东。著湖北广东各督抚、确查梁元槐逗遛何处。即日派员押解山西、交恒春提省讯办。如查有侵那情弊。即著据实严参。　　

○戊寅。圣祖仁皇帝忌辰。遣官祭景陵。上诣寿皇殿行礼。　　

○以故扎萨克贝子伊达木扎布子、二等台吉车林多尔济、袭爵。　　

○己卯。谕军机大臣等、蒋霨远奏、请饬邻省协济军饷一摺。贵州桐梓县逆匪滋事。蔓及仁怀。并攻扑导义郡城。现经蒋霨远等、亲往督剿。征兵云集。需饷孔殷。著乐斌、恒春、王庆云、于各该省、无论何款项下、各筹拨银十数万两。派委妥员、克日起解前往。毋稍延误。并一面知会蒋霨远等、派员迎提。一面将起解日期驰奏。将此由六百里各谕令知之。　　

○以江苏剿办洋匪出力。赏通判钟照、守备杨镇华、花翎。同知潘莹淮等、蓝翎。余升叙有差。　　

○以江苏清河县练勇出力。赏知县吴棠、花翎。余升补有差。　　

○庚辰。谕内阁、杨霈奏、官军克复广济、黄梅、全楚肃清一摺。楚北溃匪。自田家镇受创以后。句结安庆贼众。并入广济、黄梅两县。仍图乘虚窜扰。当经塔齐布、自南岸率领陆军渡江会剿。魁玉、杨昌泗、亦跟踪追击。行抵广济。塔齐布、与罗泽南等、由菩提坝南路进攻。贼势溃散。收复广济县城。余贼仍窜往黄梅。官兵拔营追袭。该逆分三大股迎拒。塔齐布督同周凤山、罗泽南等、分中左右三路迎击。贼众披靡。魁玉、杨昌泗、后队继至。与塔齐布大军直抵贼营。纵火焚烧。即将黄梅县城克复。楚北境地一律肃清。其九江贼匪。亦经李孟群、彭玉麟等、会同夹攻。渐次剿洗。该督现由黄州、移兵援应后路。指日塔齐布、与曾国藩水师会合。即可直达安庆。齐捣金陵贼巢。谅无难一鼓歼除。廓清余孽也。　　

○谕军机大臣等、杨霈奏、克复广济黄梅一摺。所叙进攻九江情形。似该郡贼党。尚复不少。塔齐布渡江而北南岸官军。即不能得手。是江西陆路兵勇殊不足恃。塔齐布仍须渡回南岸。攻克九江。方能水陆会齐。顺流东下。若塔齐布一军。由宿松太湖、径抵安庆。而南岸兵力较弱。则九江不能即克。水军为所阻截。未免声势隔绝。此时曾国藩、当已与杨霈会晤。筹商详细情形。谅经奏报在途著即南北兼筹。勿致顾此失彼。杨霈摺内有逆踪窜扰瑞昌之语。未据详晰声叙。如果系大股分窜。则该逆仍欲上窥湖北。兴国大冶一带。尚未可恃以无虞。杨霈既驻黄梅广济之间。与瑞昌仅隔一江。自应酌量分兵渡江会剿。先通水师之路。然后能上保楚境。下捣皖城。该督前奏、除桂明、李光荣、兵勇撤回外。北岸兵勇。尚不下一万六千人。与其分驻田镇、蕲州、遥作声援。何如合力进攻。杜其绕窜。傥南北两岸。专恃一塔齐布、奔驰追剿。则湖北江西两省官兵。岂不均成虚设耶。江西派出督剿之臬司恽光宸、前任总兵赵如胜、距省稍远。亦可由曾国藩等、就近调度。俾有禀承。不可稍存畛域。贻误事机。将此由六百里加紧各谕令知之。　　

○辛巳。上诣寿康宫、问皇贵太妃安。　　

○谕军机大臣等、英桂奏、派兵赴皖、令牛鉴进驻颍州、并抽募兵勇、赴陈督防一摺。该抚现已添调副将希拉布等、所带山西兵。赴牛鉴行营听调。加以前调赴陈兵勇八百余名。正阳一路。足资控扼。究须与袁甲三、随时知照。声势方为联络。邱联恩兵勇、既未能全数赴皖。即当饬令该镇、将霍邱等处捻匪。迅行剿灭。不得以驻劄光州为名。顿兵安闲之地。致所属商固一带。匪党横行。酿为腹心之患。六安现在添调之陕甘官兵。前往驻守。虽情形未甚吃重。然亦须相机协剿。毋但一意设防。至该抚现拟抽兵募勇出省。为牛鉴后路应援。惟归德尚有捻匪未除。或应驻陈州。或应赴归德。英桂当体察事机缓急。亲往督办。但攘外必先安内。贼氛不靖。固当示以兵威。至地方偶有刁民聚众滋事。则专赖管辖之道府州县、善于弹压。平时抚驭有方。必不致抗官滋事之案。层见叠出。若因抗纳钱粮。即须移兵动众。徒事烦扰。且恐激而生变。该抚当严饬蒋启扬等、究其起衅之由。刚柔相济。总期分别良莠。择尤惩治。不致酿成事端。动劳兵力。方为善策。英桂统辖全省。所属稍有蠢动。即系该抚之责。不得稍存大意。将此由五百里谕令知之。　　

○壬午。以克复湖北武昌、汉阳、兴国、大冶、蕲、各府州县城。赏守备佘星元、滕国献等、花翎。把总刘三富等、蓝翎。余升擢有差。　　

○予湖北阵亡千总苏胜、把总郑沐、祭葬世职。六品军功李金梁、祭葬世职。如外委例。　　

○予湖北御贼被戕州判魏作霖、祭葬世职。　　

○癸未。上诣大光明殿。弘仁寺。仁寿寺拈香。　　

○以河工稳固。颁河南省城河神庙御书扁额。曰荣光普护。　　

○先是塔尔巴哈台参赞大臣英秀、奏称塔尔巴哈台原设绿营换防官兵、一千二十九员名。屯工七处。耕种兵七百名。差操兵三百名。遵拟变通兵制。酌裁浮费。请于该处屯兵内、酌撤兵二百一十名。差操兵内、酌撤兵九十名。满汉官兵内、酌撤兵二百名。共酌撤满汉各营官兵五百名。每年可节省本处盐菜银七千余两。又本处官厂牧放羊只。不下数万。除酌留孳生外。余俱赏卖与蒙古官兵。以时价合银。计可得价银二万四千两。即在蒙古官兵。每年俸饷银内、扣留一万二千两。作为两年归还。并可裁撤牧羊兵二百名。连前满汉官兵共裁撤七百名。通计每年可节省银九千六百两。下军机大臣会同户部议。至是奏、满营换防甲兵。在途在防。均有盐粮借支等项。既据该大臣等、酌量裁撤。其一切盐粮借支等项。均可核减。于经费实有节省。至羊只变价。以抵经费一节。核其所奏。不但体恤蒙古官兵。兼可撙节经费。其节省银两。应令该大臣于估调经费时。声明扣除。以昭核实。从之。　　

○以江西剿匪出力。并克复泰和、安福、二县城。赏都司马福寿、知县杨昇、杨晓昀、花翎。都司伊淩阿等、蓝翎。余升叙有差。　　

