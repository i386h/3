<!-- { "loadSidebar": true } -->
英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰元年。辛亥。五月。丁亥朔。谕内阁、兆那苏图、奏参知县验讯命案、迟延错谬、并未遵委会验之知县一摺。山西沁源县撤任知县萧敬修、于乞丐温姓因病身死一案。并不即行诣验。复因疑差传铺夥王福成严讯。办理已属乖方。又不候委员会验。率听刑仵误报伤痕。尤属错谬。萧敬修著即行革职。前署武乡县试用知县刘端、相验尚无不实。惟未能如期会验。亦有不合。著交部议处。　　

○又谕、常大淳覆奏、清理种山棚民情形、并将筹办章程、开单呈览一摺。浙省棚民开山过多。以致沙淤土壅。有碍水道田庐。亟应查禁。惟据称浮居未定者、尚易驱逐。年久难迁者、亦须安插编查。自当分别去留。俾匪徒无可潜踪。居户亦知奉法。著照该抚所议章程各条。督饬地方官实力奉行。不使狃于积习。其有玩违不遵者、随时惩儆。锢弊不难渐除。至浙西水利。余杭县南湖、骤难浚复。先议开支河。修石牐。以资蓄泄。上游治而下游之患亦可稍平。浙东则绍兴之三江闸口外。沙停水阻之处。既据筹挑。鄞县象山等县河溪、已经兴办。著与各属一体认真疏导。俾川甽修而水不为灾。东南民气。日臻恬豫。切勿徒托空言也。　　

○谕军机大臣等、有人奏、奉天新民厅、辽阳、锦州、承德、海城、岫岩等处。沿途白昼抢劫。盗皆骑马、手执大刀鸟枪。或数人。或数十人。拦抢客商。赴案呈报。地方官反将事主扣留。捕役需索费用。因之被抢者辄隐忍不报。间有报者。或讳匿不行。或改强为窃。或偪具悔状。或赔赃完结。道光二十九及三十年间。岫岩恒裕店、劫去银八百两。辽阳沙河南、抢劫小车六辆。吉林贡差至新民屯、劫银二百两。职员夏景虞、行至海城县、被劫赃至六百余两。又锦县永和公铁器铺、被劫银四千七百余两。其盗窝则在辽阳沙河之刘尔堡、接官堡、笔管堡三处。窝盗二百余名。盗首刘大老虎、刘二老虎、每日率领行劫。又有海城牛庄、富家庄、回匪一二百名。日日行劫。奸污妇女等语。盛京根本重地。前经叠次有人奏参、该处盗风日炽。屡经严谕该将军府尹等、督饬查拏。从严惩办。如果认真整顿。何至盗案叠出。肆行无忌。似此捕务废弛。地方文武所司何事。著奕兴、恒毓、文俊、按照原参各案、及著名盗首。严饬地方各官、认真捕拏。赃贼务获。按律惩办。如有讳饰不报。及勒改呈词等情。一并严参。毋稍徇隐。原摺钞给阅看。将此谕令知之。　　

○又谕、有人奏、江苏候补通判袁云、向住苏州。在阊门外开设袁聚祥字号。藉买缎为名。私贩鸦片烟土。上年曾与署臬司吴其泰等合夥。运往常州无锡一带售卖。箱上黏贴署按察使印封。被已革举人朱福保、讹去洋银五百圆等语。职官私贩烟土。且以司道大员、夥同牟利。罔顾法纪。若如所奏。尚复成何事体。必当严查究办。以儆官邪。著陆建瀛、杨文定、确切查访。苏州省会之地。断难掩人耳目。该员等如何私贩。如何合夥。彻底根究。据实具奏。毋得稍有徇隐。原片著钞给阅看。将此谕令知之。　　

○以翰林院编修呼延桭、为云南乡试正考官。户部主事蔡赓扬、为副考官。翰林院编修左瑛、为贵州乡试正考官。华祝三、为副考官。　　

○改铸福建仙游县知县印信。从巡抚徐继畬请也。　　

○戊子。上诣寿康宫、问皇贵太妃安。　　

○谕内阁、周天爵、乌兰泰、向荣奏、贼众窜逸一摺。逆匪蚁聚武宣。据前奏称四面围困。将群匪偪入罗渌洞贼巢。即可歼灭。何以相持日久。仍复任贼窜逸。流入象州。统兵大员调度乖方。咎无可诿。周天爵著革去总督衔。无庸暂署钦差大臣。办理军务。即回省暂署巡抚事务。向荣、秦定三、均著拔去花翎。与周天爵一并交部议处。此次贼匪窜逸。咎在主将不和。以致将弁观望。朕姑示薄惩。责令戴罪自赎。乌兰泰初抵广西军营。著与向荣督同各镇将、分剿合击。相机筹办。赛尚阿指日到粤。统制有人。各处续调官兵。次第云集。蠢兹群丑。谅可迅就荡平也。　　

○又谕、理藩院奏、据呈请追佃户抗租一摺。前因科尔沁蒙古王旗佃户捐纳游击吴保泰等、抗欠地租。降旨交盛京将军奕兴审办。嗣据该将军以并无私增地租查覆。当饬令比追抗欠。并将案内人证、提解讯究。兹据该郡王僧格林沁呈称、自上年春季、迄今一年之久。众佃延不交租。实系吴保泰、王柏龄等、以减租煽惑等语。蒙古户口繁多。全赖地租为生计。似此刁徒抗玩。必当认真比追。著该将军、会同奉天府府尹、查照成案。剀切晓示各佃户等。谕令及早完纳。并将霸抗之佃户吴保泰、王柏龄等、严究惩办具奏。毋稍宽纵。　　

○谕军机大臣等、据周天爵等奏、追堵不力、致贼窜逸、请将镇将治罪、并自请严议一摺。览奏实深愤懑。前据周天爵等奏称、武宣逆匪。经兵勇分路堵截。势渐窘迫。一俟续调兵到。即可一鼓歼捦。朕即恐其铤险而走。谕勿迁延贻误。坐失事机。以为周天爵、向荣、身历行间。必能相机筹办。乃至贼匪大股溃围而出。仅以参劾镇将、自请严议一奏请旨。而于堵截迎剿。现在办理情形。全未陈明。该镇将等不受节制。懦怯逗遛。致令武宣东乡逆匪。两夜一日。全行窜出。本应一律治罪。姑念剿办正当吃紧之时。均令戴罪自效。若再不知感知惧。临阵不前。军法具在。不能姑容矣。周天爵回桂林省城后。所有地方事宜。即著与藩臬各员、悉心熟筹妥办。劳崇光是否仍应分驻梧州。朕亦不为遥制。现在武宣逃窜之逆匪。即责成乌兰泰、向荣、督同该镇将等、同心协力。急图进剿。以赎前愆。傥再有迟延贻误。定当从重治罪。再贼匪突围而出。窜至象州地方。究竟意欲何图。东乡贼巢。是否平毁。桂林平乐一带。如何防堵。象州地方。有无险要可守。扼其奔窜之处。务即详细具奏。以慰悬念。向荣非不能办贼之人。秦定三亦素闻勇往。何以坐拥重兵。任贼远扬。周天爵、现已专办巡抚事务。汝等剿捕之责。更无可诿。朕非不能执法之主也。将此由五百里谕知周天爵、乌兰泰、向荣、并谕令劳崇光知之。　　

○又谕、本日据周天爵等奏、镇将不受节制。致贼窜逸等语。周天爵勇于任事。而不能用人。不但失秦定三之心。亦不能与向荣和衷办事。览奏陈奏。概行参劾。并无拊循激励之方。赛尚阿到粤尚需时日。此时若照周天爵所奏、全予罢斥治罪。此数十日中军务延误。将谁责乎。赛尚阿接奉此旨。一面迅速驰赴广西。一面豫筹剿办事宜。飞行乌兰泰、向荣、秦定三、相机堵剿。朕已谕知乌兰泰、务将不知情形。密查覆奏。并令随时知照该大臣矣。赛尚阿到粤。仍即详查确访。主帅不善驭众。及将领不遵调度之处。据实参奏。慎之密之。赛尚阿如有何豫筹方略。亦可随时密陈。所有周天爵等摺片、及谕旨一道、字寄三道。又徐广缙摺一件、片一件。均著钞给阅看。将此由五百里谕令知之。　　

○又谕、本日据周天爵、乌兰泰、向荣具奏、镇将不受节制。又据周天爵单衔片奏、向荣曲徇其子向继雄、军不用命等语。湖南副将博春、和春、统带楚兵。何以时历三日。并无一战。向荣屡著战功。何以周天爵参其曲徇伊子、致失人心。详阅陈奏各情。皆因统兵大员不和。以致观望贻误。周天爵忠直素著。向荣奋勇争先。人所共知。而近日徐广缙、亦有参该提督诿卸观望之奏。是否实情。秦定三之心地。朕未深悉。乌兰泰甫到军营。无所用其回护。其所以不和实在情形。自己访察周知。是否系周天爵不善驭众。致失兵心。抑系向荣、秦定三等、各有徇私观望之处。著即查明据实密陈。毋稍隐饰。并将现查各情。于具奏后。一面迅速知照赛尚阿可也。赛尚阿未到以前。乌兰泰必能仰体朕意。调和诸将。使之尽释前嫌。共图决胜。乌兰泰、朕素知其沉毅。谅必不负委任。况系密旨交查之件。尤不可洩漏。勉之慎之。将此由五百里密谕知之。　　

○又谕、本日据周天爵等奏、粤匪北窜象州、速筹防剿等语。现在武宣贼势溃散。恐由修仁荔浦等处、窥伺桂林。该提督余万清、现已驻兵江华防堵。著即确探贼踪。不可令与贺县贼匪合股。其桂林一路扼要地方。如有可以应援之处。即速前往协同堵剿。勿失机宜。将此由五百里谕令知之。　　

○己丑。孝诚仁皇后忌辰。遣官祭景陵。　　

○以告休云南北胜土知州高守箴子极寿、袭职。　　

○命黑龙江将军英隆、在紫禁城骑马。　　

○修福建水师各营战船。从巡抚徐继畬请也。　　

○蠲免浙江省各厅州县卫、积年民欠银米。暨道光二十九年分漕项银。　　

○庚寅。上诣寿安宫西所、问如皇贵太妃安。　　

○诣寿康宫、问皇贵太妃安。　　

○谕内阁、前据都察院奏、刘张氏遣抱告侯升京控一案。当降旨交潘铎、督同藩司查明核办。兹据左副都御史李菡奏、此案控系清查不实。该省巡抚似宜回避一摺。潘铎平日尚能办事。于特旨交查之件。谅亦不敢回护。张集馨甫经到任。尤无所用其顾忌。李菡既有此奏。该抚与该藩司。并当彻底查办。傥将来办理或有不实不尽。朕亦自能洞悉情弊。正不必令该抚先行回避也。　　

○谕军机大臣等、周天爵奏、编查保甲完竣、并将采取保甲说、开单呈览一摺。保甲为除暴安良之善法。该署抚刊有保甲章程。以除暴为急务。自不至文饰塞责。惟保甲行于无事之时。团练行于有事之日。现当粤匪未靖。保甲厘奸。团练御侮。防守之道。两皆紧要。著周天爵、邹鸣鹤、督饬所属实力办理。俾宵小无自潜踪。闾阎得以安堵。傥奉行不力。仍复视为具文。如所称贼党胜而善类衰。封疆大吏。将何以辞其责也。将此各谕令知之。　　

○旌表守正捐躯安徽全椒县民高越妻许氏。　　

