<!-- { "loadSidebar": true } -->
○以礼部右侍郎文清、署镶白旗汉军副都统。　　

○以左春坊。左庶子麒庆、署日讲起居注官。　　

○以陕西布政使司徒照、暂署巡抚。　　

○予安徽阵亡主事祝澂鉴、知州博勒霍布、知县陈韶鸣、刘东书、祝昌奎、张宝镕、八品衔陈春晖、县丞俞元龄、训导沈周丙、千总衔史克谐、陈开泰、祭葬世职。　　

○予贵州普安县殉节知县崇璟、祭葬世职。建立专祠。眷属赏恤如例。　　

○以击贼复仇。克复贵州普安县城。予殉节知县崇璟子于钟毓以知县用。　　

○调湖南兵一千名、赴贵州剿贼。　　

○己亥。谕内阁、朕惟察吏所以安民。守令之贤否。与闾阎之疾苦。呼吸相关各直省督抚于属吏之循良者。既宜核实保奏。其劣迹昭著各员。尤宜指款严参。从重惩办。以儆效尤。近日各督抚、于地方官骫法营私。贪污卑鄙。往往未能破除情面。严行参劾。即或事经发觉。难于掩护。亦第以声名平常、年力衰老等语、含糊入奏。在被参者。既以所劾之不当、转肆恣睢。其未参者。复以大吏之模棱、愈无忌惮道府则收受苞苴。州县则争为朘削。钻营奔走。朋比为奸。吏治尚可问乎。嗣后各直省督抚、务宜正以持身。使属吏皆知畏惮。廉隅自饬。恪守官箴其有因循疲玩、罔知自爱者。必当据实指参。按律惩办。断不准避重就轻。仅予罢斥。颟顸了事。用副朕勤求治理、整顿官方之至意。将此通谕知之。　　

○又谕、庆锡奏、借用库款银两、拟按市价折钱归还等语著交柏葰查明是否可行。奏明办理。其所称各商呈缴大钱、请作为铜斤交局。著一并查核妥办。至庆锡前次奏请改铸当十当五铜铁钱文、搭放兵饷当降旨、饬令会同地方官试办。并著柏葰体察情形。悉心筹议。以期兵民两有裨益。有无应行变通之处。即行详晰酌核具奏　　

○庚子。孝惠章皇后忌辰。遣官祭孝东陵。　　

○钦差大臣胜保等奏、连日进攻。逆贼死守坚城。势难得手。惟俟地道开成。出其不意方有把握。得旨。并无确实把握实深愤闷。钦差大臣托明阿等奏、攻毁虹桥贼垒。并设法攻取瓜州。得旨。此次获胜。尚属得手。惟逆情诡谲。难保不溃而复聚总须慎重剿堵。杜贼外援以期克复瓜州。　　

○辛丑谕军机大臣等、前因刘玉豹、臧纡青、所带兵勇。连夺大小关。直抵桐城该处为安庆、庐舒、往来要路。我军一旅孤入。恐有挫失曾谕令和春等、饬秦定三分兵进劄关隘。为臧纡青等应援。兹阅袁甲三等奏、十一月十三日以后。连日转战情形。先获胜仗。后因安庆、潜山、两处援贼麕至。城内之贼、复分门出扰。兵勇三面受敌。以致臧纡青力屈身殉。刘玉豹退驻六安。垂得之城、未能收复固属可惜。而军威既挫。庐舒以南、道路复梗。于皖省大局。甚有关系。和春等、为庐郡之贼所牵掣。日久未能攻克。复不能派兵援应。袁甲三坐守临淮。一筹莫展。虚张声势。名为兼顾大局。实则畏葸自保。思之实堪痛恨。和春等厥咎维均。桐城、北达舒城。南距安庆。东西接壤潜山、庐江、均属不远。和春等大营兵勇较多。著赶紧抽拨。前往策应。以赎前愆。若不肯踰越庐舒一步。致令贼氛偪近豫境。或由他处北窜。惟和春、福济、袁甲三、是问。袁甲三、扼守临淮一带。岂不肯就近兼顾六安。该处本有知州茅念劬、纠集乡团。著饬刘玉豹、重整声威。探明楚军。再图进取。张维翰、现在归德办理剿匪事宜。其前调河南防兵、帮同昆玉防守正阳六安等处。已据英桂奏、统归牛鉴管带。著袁甲三飞札提催。毋任迟误。总之大军为贼牵掣。若更旁窜蔓延该提督等、自问当得何罪。尔等亦须统筹全局。勿但专顾一隅也。将此由六百里加紧各谕令知之。　　

○又谕、本日据袁甲三等奏攻剿桐城逆匪。臧纡青力竭殉难。刘玉豹退驻六安、系因安庆潜山等处贼匪、分股往援。是潜太一路。贼已无多。而安庆之贼。分往桐城似有可乘之机。现在曾国藩等水陆各军。相距尚远。著杨霈督带兵勇。相机前进。直捣安庆。冀可断贼援应。克复城池。该督务当妥计速筹趱程前进。不可稍存畛域之见致失机宜。将此由六百里加紧谕令知之。　　

○又谕、前据英桂奏、派令牛鉴带兵赴皖。并张维翰接办归德防剿。尚为得力。本日据袁甲三等奏、官兵攻剿桐城逆匪。转战数日。以贼党麕至。致有挫失。皖豫交界地方。皆宜严加防范。其与六安交界处所。难保不乘机窥伺。总兵邱联恩、驻兵固始。原以策应六安。即可饬令该员带兵进剿。或另行酌拨官兵前往截击。以剿为堵。至归德一路、尤关紧要。张维翰、带兵驻劄该处。剿办捻匪。是否已就肃清。现在皖省情形紧急。著即严饬该员、确探前路消息。相机进剿。力遏贼匪北窜之路。并著饬令牛鉴等、带兵迅速赴皖。合力进攻。所有辉县抗粮一案。著英桂、饬令该地方官、妥为办理。该抚务当即日带兵出省。扼要堵剿。毋稍延误。将此由六百里加紧谕令知之。　　

○予安徽阵亡四品顶带举人臧纡青、三品衔。祭葬世职加等。千总任魁武、把总邵廷扬、外委李应祥、县丞衔文生蒋懋勋、祭葬世职。　　

○壬寅。上诣大高殿行礼。　　

○幸瀛台。　　

○谕军机大臣等、昨因袁甲三奏、安庆潜山贼匪。分往桐城。谕令杨霈乘机前进。直捣安庆贼巢。既可牵制逆贼北窜。并可为曾国藩等前路声援。此等机会、万不可失。本日据杨霈奏、即日进驻广济、布置周妥、由武穴至曾国藩水师营面商等语。自系尚未接奉叠次饬令该督赴皖会剿谕旨。此时浔郡江面。据曾国藩等奏、业已肃清。塔齐布由小池口渡江。劄营于九江东门外。水师前队、亦堵扼湖口。该督复派王国才带兵四千驰赴黄梅。由曾国藩等调遣。胡林翼带兵二千、由瑞昌至南昌铺、攻九江之背。大兵云集不难克复九江郡城。惟安庆至桐城一带、贼匪任意往来。毫无堵截和春等、既未能分兵截剿。刘玉豹之兵、又退驻六安。此时北岸情形、颇为紧要。所有九江湖口之贼。即责成曾国藩、塔齐布等剿办。该督务当懔遵叠次谕旨、迅速前进。力破安庆等处贼巢。并随时知照和春、福济、秦定三等、合力兜击。以期肃清皖境。并著该督饬令胡林翼等、严防浔江贼匪上窜楚境。以杜纷扰。将此由六百里加紧谕令知之。　　

○又谕、现在曾国藩已驻军九江城外。与塔齐布会合、扼守湖口内外要隘。又据杨霈奏、贼中凶悍头目。皆在安徽、江西、等处。长发老贼、亦多上窜。江甯等城。势必空虚。请饬乘机攻剿等语。所奏不为无见。该逆死党、半在楚皖。今既叠受惩创。即金陵等处贼匪、亦必闻风破胆。若托明阿、向荣等、能将金陵镇江等城攻破。并尽歼瓜州逆匪。即上游窜匪、必思还救。楚师从而压之。自成建瓴破竹之势。向荣前奏金陵贼党。仍踞上方桥虽经兵勇袭破木栅。未闻续获胜仗。余万清在镇江、仅能攻毁该逆炮台。终未断其往来之路。托明阿等攻剿瓜州。亦未得手。日复一日。伊于胡底。著该大臣等、严饬水师。攻毁贼匪铁炼。埽除江上贼营。水陆并进。明攻暗袭。将金陵、镇江、瓜州等处、次第克复。如能先复一城。则城匪已觉丧胆。而曾国藩等、督兵东下。剿办更易为力。托明阿等、与向荣现已声势联络。当不致互相观望。重负委任也。将此由六百里加紧各谕令知之。　　

○先是陕甘总督易棠、奏拟哈勒津库察、开采银矿章程。命军机大臣、会同户部议奏。至是覆奏、哈勒津库察地方、开采银矿。经该督委员会勘。议定章程。大致尚为妥协惟所称匠人工役口食、由蒙古自行备办、毋庸开销一节。将来矿务日旺。需用日繁工本脚价。势必不支。自应酌议开销。方免该蒙古藉口苦累。别滋枝节。其炼获银两据称每砂百斤、仅可得银一两。该处山场周围二百余里。开工伊始即可容集千人。是矿苗之丰厚。已有明徵。何至所出止有此数。非边隅工匠、煎炼不能如法。即系试验委员、意存隐饰。以为少报地步。应请饬下陕甘总督、转行阿拉善亲王、再行会议详细妥善章程不得任听委员抑勒含混。得旨著易棠于两司中派一人、前往妥办。俟议定后。迅速覆奏勿令不肖委员、故意刁难。　　

○湖广总督杨霈奏、拏获谋逆贼目陈殿元、严行讯办。得旨惟有就地正法。办法最妥。　　

○以围剿直隶连镇逆匪出力。赏佐领乌徵阿等蓝翎。余奖叙有差。　　

○拨四川筹备银十万两。山西陕西、筹备银各五万两解赴湖北。以济军需。　　

○科尔沁扎萨克图谢图亲王色登端鲁布等五人、巴林扎萨克郡王那木济勒旺楚克、喀喇沁扎萨克都楞郡王色伯克多尔济等二人、敖汉郡王布彦德勒格哷固鲁克齐、喀尔喀贝勒布彦巴达尔呼、于神武门内瞻觐。　　

○癸卯。谕内阁、前因黄宗汉摺报迟延。于地方紧要事件、多未陈奏。降旨将该督先行议处。降为二品顶带。兹据该督以奏报久稽、自请严加谴责。并另摺声称、海塘冲塌、未能豫防。学政丁忧、臬司出缺、未及驰报。各请严加议处等语。海塘决口。关系民生。虽经该督设法抢护。堵筑平稳。究属未能先事豫防。至该省摺报、稽延已久。该督既已病痊。即应赶紧入奏。乃自上月具文咨报军机处后。又复迟至一月有余。亦属咎有应得。姑念该督在浙、平日办事、本属认真。此次奏报虽迟。于地方公事、尚无贻误。业经降为二品顶带以示薄惩。所有自请交部严议之处。著加恩改为议处。　　

○又谕、黄宗汉奏、浙省各属成灾大概情形一摺。本年六七月闲。嘉兴等十一厅县、先后被风被雨。金华等十一县、被风被旱。至闰七月闲。仁和等五十余州县、复叠被风雨。以致田禾受伤。秋收歉薄。并因山水暴涨。洪潮漫溢。致有冲坍房舍淹毙人口之处。虽经黄宗汉率属劝捐。量为抚恤。惟低洼地亩、能否即时涸复。被灾黎庶、恐致流离失所。朕轸念民依。实深悯恻。著何桂清、迅速派员遍行履勘。即将成灾地亩、应行分别蠲缓之处、奏明请旨候朕施恩。　　

○又谕、邵灿奏、请饬催海船装运漕粮等语。现在江浙两省海运新漕。均由刘河海口、起运北上。所有载运船只。亟应宽为雇备、以免贻误。著盛京将军、直隶总督、山东巡抚、迅饬所属、将沿海各口停泊之上海甯波沙船蜑船、并东卫各项船只。饬令克日驾赴刘河海口。以便收载新漕。及早开洋北运。傥该商船等居奇勒掯。或中道逗遛。即著查照旧章惩办。　　

