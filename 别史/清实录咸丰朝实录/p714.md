<!-- { "loadSidebar": true } -->
○又谕、自军兴以来。谕令各省绅士督率劝捐。原为集赀助饷。即以保卫乡闾。全在督办之员。以身倡率。则地方绅富。自知观感。前任江南河道总督潘锡恩、以在籍大员。奉旨督办捐务团防。并办理粮台。宜如何激发天良。维持大局。兹据张芾奏称、该员坐拥厚赀。心存悭吝。闻警则先期逃遁。近更托病藏匿。以致甯国各属。皆藉口于泾县。泾县各户。复藉口于该员。实属丧心昧良。大负委任。潘锡恩著即著职。仍著何桂清、饬令督办劝捐事宜。以观后效。傥再迁延推诿。漠不关心。即著该督严参治罪。　　

○谕军机大臣等、张芾奏、总统大员、不能胜任、请饬查办一摺。并请将守城出力、及防守贻误各员、分别赏罚等语。总兵周天受、经朕特加提督衔、总统浙江军务。应如何力图报称。若如张芾所称、该总兵自樟树潭三次获胜。遽行骄恣。种种贻误。并纵容所部兵丁。肆行抢掠。又于庸懦失机之已革游击杨国正、未能严行参办。实属大负委任。除本日已降旨、将周天受革去提督衔。已革游击杨国正、先已有旨拏问。交晏端书严审治罪外。至该总兵于全旺余岭等处。如何疏于堵剿。以致贼踪蔓延处州缙云。其进攻武义永康。如何迁延。何以指金华乡团为通贼。遽行捕杀至数十名之多。何以兵勇到处杀掠。毫无闻见。其于杨国正是否有心袒护。均著和春、何桂清、确切查明。严行参办。至参将胡定国、赴援广丰。守御出力。游击田应科等、派防开化网巾街。肆行滋扰。贼至即溃各情。并著查明具奏。分别惩奖。又张芾奏、在籍河督潘锡恩、悭吝性成。首先抗捐。以致绅富效尤。并藉口老病。于办团等事。避匿不出。请责令倡捐饷银数十万两。并将粮台遗失饷械。责令赔偿等语。本日已明降谕旨。将潘锡恩革职。并令何桂清饬令该革员、督办劝捐事宜。至该革员系奉旨督办团防总办粮台之员。六年三月间。贼陷甯国。团练星散。饷米军械。悉行遗失。岂能辞咎。傥能毁家纾难。即捐饷银数十万两。以赎前愆。尚可宽其既往。如敢仍前鄙吝。致徽甯各户。皆有所藉口。贻误捐输大局。即著何桂清、将该革员从前遗失饷械。分晰查明。责令悉数赔偿。并将如何治罪之处。定拟请旨。毋稍宽纵。张芾摺片三件。著钞给和春、何桂清、分别阅看。将此由六百里各谕令知之。　　

○又谕、张芾奏、已革游击纵兵扰民、统兵大员袒护保留各等语。据称、已革游击杨国正、在江山一带。抢掠铺户。奸掳妇女。与团丁互斗。以致县城失事。明安泰路出龙游。兵多淫掠。周天受兵过汤溪。占房焚屋。金华乡团。以兵勇夺牛。赴营具控。周天受辄行捕杀数十人。指为通贼。并欲将杨国正、保留录用等语。杨国正先经晏端书、以带兵退避参奏。并未将其扰民激变之处声叙。迨经奉有谕旨。革职拏问。何以任其逗遛军营。到处骚扰。龙游、汤溪、距省较近。晏端书岂无闻见。何以不闻参劾。总由平日意存见好。以致带兵将领。任听兵勇扰害地方。毫无顾忌。著晏端书、仍遵前旨。即行提省严审。并将纵兵殃民各情。一并严切根究。此等滋事兵勇。该抚一有所闻。即当严饬将弁。正法数人。以儆其余。如有袒护之员。即行从严参劾。自然畏法敛迹。不至相率效尤。此时自无从逐一根查。嗣后该抚如闻各营、再有不遵军律。骚扰乡民者。即派大员持令前往。会同带兵之员。将滋事兵勇。以军法从事。毋得一味姑容。自干重咎。将此由六百里谕令知之。　　

○命浙江衢州镇总兵官李定太、帮办钦差大臣和春军务。总办浙江剿匪事宜。　　

○以通政使司副使成琦、为詹事府詹事。候补三品京堂许乃钊、为光禄寺卿。　　

○予浙江松阳等县殉难知县张士超、教谕徐清翰、景采臣、宋绍周、州同潘学元、祭葬世职。贡生詹沂等十三名口、旌恤如例。　　

○庚午。谕军机大臣等、前因夷人急候钦差往议税则。曾密谕何桂清、告以时值溽暑。钦差由陆路前来。未能克期。仍用好言羁縻。令其在沪等候。勿任北驶。惟桂良等、自京启程。沿途尚有查办事件。未能即时到沪。诚恐各该夷迫不及待。别生枝节。著何桂清、即派按察使留署苏松太道薛焕、与各该夷清查历年夷税。自五口通商以后。上海关每年共交若干。广州等四口共交若干。令各该夷核实报出。俟桂良等到后。再行核办。如该夷问及因何清查缘由。可告以大皇帝知尔等近年税银。多有吃亏之处。是以清查明晰。将来不至尔等再有赔累。该臬司既为夷人所服。即责令妥为羁縻。俾得从容等候。勿令该夷再行北驶。将此由五百里密谕知之。　　

○辛未。谕内阁、侍讲衔翰林院编修钟启峋、编修张洵、均著在上书房行走。钟启峋、著照料惇郡王奕誴读书。　　

○又谕、曾望颜奏、请将任信丁役需索之知县、革职审办一摺。陕西省试办抽厘。该管知县。自应按照章程。妥为抽收。岂容丁役人等。藉端讹索。兹据该抚奏称、兴平县知县王弼、于该县办理厘务。并不认真稽察。任听门丁差役。于定章之外。加倍抽收。实属扰累商民。王弼著即革职。交该抚提同丁役人等、严行审讯。如查有营私分肥情弊。再行严参惩办。　　

○又谕、曾望颜奏参、扑捕蝗蝻不力之知县、请摘顶示惩等语。陕西卸署石泉县知县王棨、现任石泉县知县韩钧、经该抚饬令会同扑捕蝗蝻。乃月余之后。委员往查。仍未净尽。且有飞入邻境之处。扑捕实属不力。仅予摘顶。不足蔽辜。王棨、韩钧、均著革职拏问。交该抚严行审讯。定拟具奏。以为玩视民瘼者戒。　　

○谕军机大臣等、和春等奏、傅振邦现驻湾沚、未能前赴徐州等语。徐州捻匪。虽经袁甲三等击退。而宿亳一带。匪势鸱张。必得干勇大员。前往督剿。署徐州镇总兵史荣椿、已＜闲＞放直隶提督。即应前赴新任。傅振邦、著仍遵前旨。酌带兵勇。即回徐州本任。会同伊兴额等、督兵进剿。毋稍迟缓。所有湾沚堵剿事宜。著和春、何桂清、会商、另派得力大员、驻劄该处。帮同邓绍良、妥为办理。将此由六百里各谕令知之。　　

○又谕、据骆秉章奏、胡兴仁未经战阵、所请随带伊弟胡景陶、及募勇带往浙江之处、可否停止等语。前降旨、令新授甘肃布政使胡兴仁、驰往浙江。会同曾国藩、办理军务。该藩司到浙后。朕尚有任用之处。原非专为办理军务起见。连日据何桂清、晏端书、和春等奏报、浙省衢州城围已解。所有失陷各县城。亦均次第克复。现止处州尚为贼踞。温州亦有贼踪。曾国藩到浙后。定能迅速埽荡。原可不藉胡兴仁、为之襄办。至该藩司之弟守备胡景陶、既据该抚奏称、并非军营出色之员。即著令其毋庸前往浙江。所有募勇数十人、酌带赴浙之处。亦毋庸议。将此由五百里谕令知之。　　

○又谕、据瑞麟奏、遵旨速筹防范、已咨商僧格林沁、酌拨劲旅二千名备调。并由通州各营内、拨大小炮位二十尊赴津等语。夷船有仍欲来津之说。想不过虚声恫喝。即使果来探听消息。瑞麟惟当好言开导。原无须多兵耀武。惟有备无患。自应豫为筹画。所需兵丁炮位。著僧格林沁、酌量调拨应用。至炮台营垒。均应次第修筑。双港地方。既为扼要。即著先行办理。其余各工。亦可陆续兴办。毋稍迟缓。将此各密谕知之。　　

○又谕、德勒克多尔济等奏、俄罗斯署理固毕尔那托尔斐耶多罗斐志咨文内称、请停止驿站、供给盘费羊只之处、请旨斥驳一摺。俄罗斯固毕尔那托尔、呈请停止两国使臣往来驿站、供给盘费羊只。实与旧例不符。著德勒克多尔济等、咨覆时。即称本贝子业经奏奉大皇帝谕旨。中外相交。一切事宜。均有定例。不可率行更易。一旦停止。供给物件。亦非柔远之意。况驿站羊只物件。所费无几。亦无苦累之处等因。晓谕知之。　　

○办理浙江军务前任兵部侍郎曾国藩、奏报启程日期。拟由水路至九江登陆。遄抵河口大营。得旨。汝此次奉命即行。足徵关心大局。忠勇可尚。俟抵营后。迅将如何布置进剿机宜。由驿驰奏可也。　　

○以广东三江口协副将张玉良、为甘肃巴里坤镇总兵官。　　

○以克复江南秣陵关、及东坝防剿出力。赏佐领保全、参将唐国栋、游击张汝琳、都司罗光第、余正华、苏如松、李兆霖、玉兴、守备吴三元等、花翎。委防御舒德等、蓝翎。余升叙有差。　　

○以湖南援军克复广西平乐府城。赏守备左光藻、刘清亮等、花翎。外委刘贵五等、蓝翎。余升叙有差。予阵亡守备蒋益慈、祭葬世职。　　

○予浙江军营病故总兵官明安泰、祭葬恤荫。　　

○予江南江甯阵亡外委黎定胜、祭葬世职。　　

○壬申。谕内阁、已革直隶总督谭廷襄、防堵海口。不能实力抵御。以致炮台失陷。夷船驶入内河。前据僧格林沁查参、业经降旨、饬令来京听候查办。著派惠亲王、载垣、端华、会同刑部、讯明失事退避各情。按律定拟具奏。　　

○又谕、晏端书奏、官军收复缙云、宣平县城一摺。浙江永康武义余匪。分窜缙云宣平。周天受派令副将陈开选等、分路进剿。陈开选督同游击吴再升、移师进偪缙云。沿途焚烧贼垒。捦斩逆匪。不可数计。于六月初九日。将县城收复。总兵周天培、督攻宣平。亲率诸军。四面兜围。毙贼无算。于六月初十日。收复城池。浙江被陷各县。次第攻克。著李定太、督率将弁、进攻处州等处。迅图克复。毋稍迟延。所有此次出力员弁兵勇。准其汇案请奖。　　

○赏刑部员外郎段承实、五品卿衔。命驰往上海、帮办税则事宜。　　

○以援剿江西广丰出力。赏参将胡定国、副将衔。　　

○癸酉。谕内阁、理藩院奏、轮应年班之内外各扎萨克蒙古汗、王、贝勒、贝子、公、台吉、额驸等、如何来京之处请旨一摺。该蒙古汗王等、或捐输驼马银米等项。抑或路途遥远。若按年来京。不免劳苦。以后年班。除御前行走之内扎萨克蒙古王贝勒等、照常来京外。其余内外扎萨克各蒙古汗、王、贝勒、贝子、公、台吉、额驸等、均著停止来京。以示朕轸念蒙古世仆之至意。　　

○调正蓝旗汉军副都统文丰、为正红旗满洲副都统。以御前侍卫安兴阿、为正蓝旗汉军副都统。　　

○予故副都统乌尔棍泰、祭葬。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百五十八　　

