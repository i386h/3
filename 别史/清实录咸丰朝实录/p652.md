<!-- { "loadSidebar": true } -->
○谕军机大臣等、本日据李孟群奏、匪众围攻苏家埠营盘、暂退河西、请兵协助一摺。据称、该逆每以马队冲突我军。自应添调马队。以资攻剿。胜保军营马队。已无可拨。惟湖北现在肃清。兵力尚可分调。该藩司奏称、与副都统巴扬阿、共事最久。所带马队。实为得力。请饬酌带马队二百名。步队三百名。前赴该营。著官文、都兴阿、胡林翼、酌量抽拨。即派巴扬阿、统带前往。帮同李孟群、进攻六安。毋稍延缓。至胜保克复正阳关后。奏称霍邱一带空虚。已派参将赛沙布等、带兵一千一百名。驻劄河口集。以为李孟群声援。此项官军。自应移营前进。与李孟群会合。不应远劄河口。昨已谕令胜保、袁甲三、酌量调遣。该藩司现在劄营独山。先就现有兵力。妥为布置。一俟湖北马队到营。或与胜保等所派之兵。声势联络。即可相机进攻。为克复六安之计。本日奏保各员。业经降旨奖励。所请执照。已著该部照数颁给矣。将此由六百里谕知官文、都兴阿、胡林翼、并传谕李孟群知之。　　

○裁撤甘肃嘉峪关外骆驼厂西双井火烧沟、防兵四百五十名。改拨肃州、及安西等营兵七百名。分驻嘉峪关、安西州、玉门县、每月会哨三次。并于关外青头山、设猎户二百名。赤金营、设猎户一百名驻守。所需口食银五千四百两。除向领银一千两外。由肃州等镇营捐办、及甘省道府厅州县养廉内、摊捐支发。从总督乐斌请也。　　

○以安徽六安剿匪出力。予同知袁怀忠等、加衔升擢有差。　　

○壬辰。谕内阁。前因端华等奏。查出八旗步军。空缺一千五百余名。当交步军统领衙门。确查挑补。兹据文彩等遵议具奏、八旗步甲、各有守卫之责。岂容额缺久悬。虚糜粮饷。既据查明缺额数目相符。即著照所议章程。挑补足额。至各甲喇充当垫道差使。向无经费。擅将步甲空缺钱粮。抵补办公。虽非侵吞入己。究属私自那用。惟念事阅多年。官非一任。所有八旗协尉、以至步军校各员、应得处分。著从宽免议。其两翼翼尉等。未能随时查察。咎有应得。两翼翼尉海福、乌勒兴阿、右翼副翼尉官寿、均著降为四品顶带。左翼副翼尉富宽、前次督缉不力。处分尚未开复。仍著降为四品顶带。协尉兼委翼尉法保、永泰、均著降为五品顶带。仍各降三级留任。以示惩儆。所筹垫道公费。并著照议办理。经此次查明挑补后。务须兵归实数。饷不虚糜。傥有雇替空额等弊。即著步军统领、左右翼总兵、严参惩办。另片奏、八旗地面堆拨。多有损壤渗漏之处。著准其将八九两月空缺步甲钱粮。责令该翼尉等、勒限一月。修葺整齐。工竣核实查验。毋得视为具文。　　

○又谕、耆龄奏、赣州府属、堵剿粤匪土匪获胜、全境肃清一摺。江西赣州府属各厅县。于咸丰六年春间。被粤匪阑入。句结土匪。分扰定南等厅县。经该地方文武员弁。督同绅民团练。防剿将各股窜匪。次第歼除。全郡一律肃清。所有在事出力官绅兵勇。均属著有微劳。著该抚查明酌量保奏。候朕施恩。定南厅汛把总欧阳钊、失守城池。旋即随同克复。究属防守不力。著革职留任。以观后效。　　

○予江西临江阵亡都司周崇高、外委陶如庆、胡镇国、陈得胜、吉水阵亡外委罗占鳌、黄善春、祭葬世职。　　

○予江西定南阵亡府经历姚世恩、祭葬世职。如知县例。　　

○癸巳。谕内阁、庚长奏、请将军政仍行展缓等语。咸丰二年。南河各营军政。因办工派防。展缓办理。现在各官弁。尚多出师未回。及防堵要隘。未便调考。所有本年军政。著俟军务完竣。再行查办。如有庸劣不职。及年老患病员弁。仍著随时参劾。以昭核实。　　

○又谕、曾望颜奏、查出官钱铺委员等、那移私贩。请旨革讯、并究出藩司司徒照家人、夥开钱铺一摺。陕西委员候补知县郭廷椿、丁忧未入流李洵、现任甘肃礼县知县李应诏、先后管理官钱局铺事务。竟敢那移官项。与捐职王迎科、及司徒照家人黄君任、开设义源昆等钱铺。并将官钱运往各处售卖。既据该抚派员查明。亟应彻底根究。郭廷椿、李洵、均著革职。交曾望颜严行审办。李应诏、著一并革职。即著乐斌派员将该员解赴陕西。归案讯办。以儆官邪。定案时、将该藩司参办。　　

○又谕、前据御史张兴仁、奏参江苏前任长洲知县王如林、匿荒私歛。滥刑讹索。包庇匪类。吸食鸦片。强买民女等款。当降旨、令该督抚详查参奏。兹据何桂清等、查明该员经徵钱漕。实无匿荒浮折。土匪沈聚保等、纠众滋事。办理亦无不合。并查无得规包庇广匪。讹索盐店陋规。及强买民女等劣迹。传讯该员熬验。亦无烟瘾。著毋庸议。惟该员在长洲县任内。尚有欠解地漕正杂等银九千九百四十三两零。屡催未解。实属玩延。王如林、著暂行革职。勒限两个月。将短解银两。埽数全完。傥逾限不缴。著即从严参办。　　

○补铸湖北布政使经历、库大使、按察使经历、粮储道库大使、武昌府同知、儒学、司狱、江夏县儒学、浒黄巡检、武昌县儒学、白湖镇巡检、咸甯县儒学、嘉鱼县石头口巡检、蒲圻县儒学、港口巡检、崇阳县桂口巡检、兴国州州判、汉阳府同知、通判、经历、司狱、汉阳县县丞、仁义司巡检、蕲水县巴河巡检、兰溪巡检、蕲州州判、监利县白螺矶巡检、各关防印信条记。从巡抚胡林翼请也。　　

○加赏京师普济堂、功德林、煮赈小米二百石。

大清文宗协天翊运执中垂谟懋德振武圣孝渊恭端仁宽敏显皇帝实录卷之二百三十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰七年。丁巳。九月。甲午。以神灵显应。颁发福建南台天后庙、御书扁额、曰风恬佑顺。泗洲铺水部尚书陈文龙庙、御书扁额、曰效灵翊运。　　

○谕军机大臣等、前据法福礼奏、回匪逃窜出卡。边境肃清。当谕令法福礼、暂留喀什噶尔。会同裕瑞、筹办善后事宜。并令其函商庆英、固庆、咨明扎拉芬泰、会同具奏。兹据扎拉芬泰奏、请留常清、会同裕瑞等办理善后章程。自系未经接奉前旨。常清已有旨令其来京。著毋庸留于该处。所有应办一切事宜。著仍遵前旨。交法福礼、会同裕瑞等、妥为筹办。至贼首倭里罕、如果尚在内地。自应蚤为捕获。以绝根株。今既已逃出卡外。毋庸深入穷追。惟当严防边卡。不使再行窜入自可杜其窥伺。其附近地方。仍当□□穴□又□捕余匪毋令潜踪。另片奏、喀城贸易安集延回子、碍难令其仍住回城。请仿照伊犁等处、安顿哈萨克章程。于距城二三里地方、择一旷地。令其自行建房居住。以便贸易等语。自为弭患未萌起见。著法福礼等、筹商妥办。将此各谕令知之。　　

○又谕、德勒克多尔济等奏、俄罗斯换班学生、停止来京迎接学生之笔帖式等官、是否回京一摺并钞呈该国咨覆库伦、及萨纳特衙门、咨理藩院文各一件。该国学生、现届换班之年。中国照例派员迎接。今俄罗斯因不准普提雅廷进京之故。停止学生来京。并非中国拒绝。只可听之著德勒克多尔济等体、察夷情。如果该学生并无来京消息。自应将派出之笔帖式等官撤回。不妨稍为从缓。亦不必与之辩论至普提雅廷于七月间到津。经直隶藩司钱炘和等、接收咨文。据情转奏。即经谕令该藩司等、以礼相待并特派大臣赴黑龙江会同该使臣、查勘乌特河分界事宜。临行复遣员相送。普提雅廷收受回文欣喜而去。并称待回国告伊国主办理是该使臣到津。并无嫌隙。此时分界事宜自应静候会办。谅该使臣回国。必有分晓此次萨纳特文内、请援照恰克图例内第九条仍令普提雅廷入都等语。理藩院事例第九条内。皆指使臣到边界而言。并无进京明文又是专言贸易。并须将来办何事。先行报明。此次普提雅廷、并未说明何事。又非到贸易处所。与向例迥不相同恰克图是否另有通商事例。抑即是理藩院条例著德勒克多尔济等查明、遇便附奏。其萨纳特衙门来文。已由理藩院咨覆矣。将此谕令知之。　　

○又谕、文煜奏、请简员接管万福桥带勇团防厘捐各事宜一摺。并江南粮台事务。应否自行陈奏等语。万福桥练勇、防守扬州东路。关系紧要。文煜现在调办江南粮台。难以兼顾。著德兴阿、翁同书、拣派得力将领。前赴万福桥军营。接管带勇团防事务。其厘捐事宜。即著责成杨能格、循照旧章。妥为督办。至文煜前在江北。自行发报奏事。今调往江南。距总督驻劄处所较近。所有调拨军饷、及捐输请奖等事。著就近申请该督具奏。其关涉粮台各事宜。仍由文煜随时具奏。将此由五百里谕知德兴阿、翁同书、何桂清、并传谕杨能格、文煜知之。　　

○江苏布政使文煜、奏陈江南粮台办理棘手情形。得旨。汝既身任其难。务须不顾情面。力求撙节。所汰者劣员之浮冒。所筹者阖营之兵饷。若不改弦易辙。深恐不能挽回。　　

○以河南永城县守城出力。赏把总李廷弼等蓝翎。余升叙有差。　　

○乙未。两江总督何桂清等奏、杨能格才具优长。惟自恃高明。凡事不求实际。现在江北粮台。较前渐有起色。已谆嘱杨能格、率由旧章。妥为办理。得旨。如此剀切训饬。该司傥仍华而不实。则是一无用之人。伊苟知愧奋。尚可期其有成。惟该司自勉自励也。可传谕杨能格知之。　　

○以叶尔羌守城出力。予三品阿奇木伯克郡王阿克赖都、在御前行走。四品伊什罕伯克贝勒迈玛第敏、双眼花翎。在乾清门行走。　　

○改铸贵州贵东道关防。从巡抚蒋霨远请也。　　

○丙申。谕内阁、谭廷襄奏、请展缓办理军政一摺。直隶省各营将弁。现多调派出征。所有本年军政。著准其展限。俟凯撤归伍。再行考验。仍著该督随时察看。如有衰庸不职员弁。即行严参惩办。　　

