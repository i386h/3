<!-- { "loadSidebar": true } -->
○丁巳。谕内阁、户部奏、官地议租逾限、请饬催查办、开单呈览一摺。直隶省旗租项下入官地亩。议租逾限未结。有四百七十二款。计地二千六百余顷。自道光二十六年查办后。由部叠次咨催。据该督等咨报。饬属勘议者。共三百三十三款。内除随案分别议准一百二十三款外。驳查者二百十款。尚未议租报部者一百十八款。行查取结者二十一款。又经该部于咸丰七年奏催。仅据核结一款。其余至今仍未声明覆奏。殊属任意玩延。著直隶总督、热河都统、顺天府府尹、盛京户部侍郎、查照户部奏咨各原案。将驳令议增各地亩。核实确查。议增报部。其未经勘议各案。该州县既年久宕延。著派隔属道府、会同详细履勘。妥速议租。勒限三个月。取具亲勘印结。速行报部。傥再迟逾。即指名严参。仍将各该州县迟延职名。送部核议。又片奏、直隶省官旗各项荒地。咸丰五年册报二千七百六十二顷零、内可垦地二百七十四顷零、试垦地四百一十五顷零。议租并行查原案、以及水冲沙压地一百四顷零。裁汰水师营地基等地、八顷八十三亩零。节经户部奏明行查。迄今未据结报。难保无隐种吞租情事。并著直隶总督、顺天府府尹、即行派委妥员。立限三个月。会同各该地方官。将前项可垦地亩。速即据实议租。招佃认种。试恳地内成熟若干。勘明议租。未垦者赶紧招佃认垦。定限输租。其行查原案地亩。速饬查覆勘报。并将裁汰水师营地基。现在作何办理。查明声覆。送部核办。如再逾限。该部即将该督等、一并严参。以重国课而儆疲玩。　　

○又谕、德兴阿奏、进攻龙池贼垒、大获胜仗一摺。六合县城。业已面面合围。惟城外西南隅龙池地方。尚有贼垒三座。该逆派悍贼踞守。恃为掎角。本月初八日。德兴阿派令富明阿、进攻龙池。四面兜围。连开枪炮。施放喷筒火箭。焚其更篷了楼。逆势不支。自相践踏。毙贼约一千余名。生捦四十余名。夺获旗帜器械。不计其数。当将龙池贼垒三座。一律踏平。经此次痛加惩创。绝其应援。六合一城。已成孤立。著和春饬令将弁兵勇。乘胜攻取。迅图克复。　　

○谕军机大臣等、据彭蕴章等、呈递僧格林沁信函。朕详加披览。所筹各处布置。均尚妥协。天津北塘。至山海关一带。沿海口岸纷歧。若处处设防。经费兵力。均有不给。自应择要办理。现在大沽北塘两处。防务已臻严密。山海关牛庄。兵力过单。且夷人曾经窥伺。不可不豫为添调。著庆祺即将宣化镇备调兵一千名。饬交署总兵乌忠阿、带赴山海关。僧格林沁、即札饬墨尔根城副都统格绷额统带。以资协防。至安肃县安家庄。习教人数众多。如果无为匪情事。势难概行禁止。致生枝节。该督仍饬地方官。不动声色。严加防范。万一夷船北来。勿令句结滋事。将此谕令知之。　　

○又谕、翁同书奏、逆匪阑入六安州城、请饬楚豫兜剿一摺。该州甫经收复。于二月初四日。被大股粤匪窜入。该抚现商胜保回定远剿办。惟此股本系舒桐潜太匪党。知楚军由宿松进兵。因分路窜扰。先有窜霍山后再行合夥。由商城边界。绕出麻城。牵掣楚军之信。嗣又有欲由叶家渡、图扑固始之语。其党为逆贼陈玉成所统带。最为凶悍。今既窜陷六安。楚豫边界。亟应一律堵剿。湖北官军。本由宿松进剿。著官文、胡林翼、督饬多隆阿等、确探贼踪。迅即进兵剿捕。此次匪众以数万计。必须厚集兵力。方能有济。并著恒福、于商固一带添兵堵御。一面商同胜保、傅振邦等、不分畛域。联络一气。力遏该匪北窜之路。是为至要。将此由六百里各谕令知之。　　

○又谕、翁同书奏、贼匪阑入六安、急需调兵攻剿一摺。据称潜山霍山贼匪。突扑六安。已革藩司李孟群、派兵往援。该匪已进州城。现在飞咨胜保、速回定远。筹议会剿等语。逆贼因楚军自宿松上剿。兼之江浦来归。势急纷窜。以冀牵掣我兵。六安州城。收复未久。复被贼踞。亟应赶紧堵剿。以免蔓延。胜保现由竹镇集汊涧赴天长盱眙。著即折回定远。督饬各军奋力剿击。迅克州城。临凤尚未献出。张乐行败归怀远。仍负嵎抗拒。土匪蜂起。捻势复张。粤捻联为一气。李孟群一军。恐不足剿办六安之贼。著胜保、翁同书、迅派弁兵。驰往协剿。毋令该匪久踞。并查明文武下落具奏。本日据德兴阿奏、进攻六合、踏平逆垒三座等语。六合之贼。经德兴阿奋力剿洗。计日可以克复。著胜保仍遵前旨。饬令李世忠、协力攻剿。毋稍迟延。至兵饷梗阻。亦须自行提催。拨兵护送。方无迟误。将此由六百里谕令知之。　　

○又谕、前因恒福奏、捻匪分股西窜。豫军兵力甚单请饬傅振邦、拨兵前往。曾谕知该总兵、能否分拨马步官兵二三千名。驰赴淝河口会剿之处。即体察情形。酌量办理。本日据翁同书奏、潜霍大股贼匪。由南路阑入六安。又探闻悍贼陈玉成一股、复窜至霍山。并潜山逆匪。拥众万余。欲由六霍一带。窜往商城固始等处。情形均甚吃紧。亟须调兵攻剿。已谕知官文、胡林翼、恒福、分路截击。惟皖豫交界防剿之处太多。兵力仍形单薄。傅振邦系督办三省剿匪事宜。尤应统筹兼顾。著与伊兴额拨兵会剿。并著商同恒福、务于河南一带。力遏该匪北窜之路。是为至要。将此由六百里谕令知之。　　

○戊午。春分。朝日于东郊。遣成郡王载锐行礼。　　

○谕内阁、户部三库档房主事延恕、现届三年期满。著毋庸留任。以后为例。　　

○又谕、庆昀奏、将承办鞍屉草率之员、罚赔示惩一摺。上年西淩阿委前任协领阿穆察布、成造驼鞍驼屉六百副。带往山海关应用。为时未久。即由撤遣官兵带回。委员查收。已多脱落不全。难期适用。此项驼鞍驼屉。实属偷工减料。著即发交阿穆察布领回。责令将原价加倍缴还。以儆浮冒。　　

○己未。遣官祭关帝庙。　　

○谕内阁、王庆云奏、请严禁骚扰驿站一摺。四川各土司进京朝贡。经过驿站。往往任情需索夫马刍茭。百端挟制。滋扰民闲。护解官弁。不能认真约束。并有通同分肥诸弊。实属任意妄为。著直隶、山西、陕西、各督抚。转饬有驿各地方官。嗣后土司过境。如有格外需索滋扰情事。准其据实通禀。一面移营派拨员弁。押送遄行。其护解官弁。即行从严参办。傥地方官隐匿不报。别经发觉。或任意刁难。一并严参。以示惩儆。至奉调出师兵勇。每于沿途任意扰害。恃众滋事。尤属大干法纪。前经通谕令带兵各员。严加约束。仍著各路统兵大臣。暨各省督抚。严饬带兵将弁。晓谕兵丁。不准例外需索分毫。如有鼓噪行凶情事。一经查询明确。即以军法从事。各该地方官。如有支应过境兵差。有意迟延。致误军行者。亦著严参从重惩办。　　

○湖北巡抚胡林翼奏、筹军援皖。必分三路进剿。得旨。所奏甚合机宜。　　

○予湖北节年阵亡殉难被戕文武官绅兵勇妇女知县俞恩泽等、四千九百三十三名口。分别旌恤如例。　　

○庚申。谕军机大臣等、前据玉明等奏、奉天盗风日炽。请将罪应斩决盗犯。先行正法等语。当经批谕依议办理矣。兹据给事中李鹤年奏、奉天省自上年秋冬以来。盗贼肆行。山海关外各州县。劫案尤多。本年会试举人式金等、在广甯县界被劫。锦县举人承惠等、在县属连山地方被劫。举人金锡蕃会试咨文。亦被抢不能来京应试等语。奉天为根本重地。弭盗安良。缉捕尤关紧要。该举人等有志观光。中途被劫。著玉明等严饬各该州县、务将此案赃犯并获。照例严惩。并令该举人等、先行进京。毋许因案羁留。致误应试。至该给事中奏称、盛京刑部侍郎和润、赋性优柔。煦煦为仁。养痈贻患。甚至司员得赃卖放。将捕盗之人。照诬良例反坐。以致盗贼毫无顾忌等语。著玉明等确切访查。据实具奏。毋稍徇隐。所有该省斩决盗犯。著仍照玉明等前奏。一经审实。即先行正法。一面奏闻。毋庸听候部覆。致稽时日。以资整顿而靖地方。原摺著钞给阅看。将此谕令知之。　　

○又谕、前因王懿德等奏、琉球贡船尚未进口。降旨令该督抚、察看情形。俟道路疏通。派员伴送进京。本日据庆端奏、该贡使于去岁十月到省。较各届业已愆期。现在安插驿馆。请俟道路疏通。再行伴送进京等语。该国遣使远涉重洋。输诚纳贡。未便日久留滞闽省。仍著王懿德等、察看情形。如该省上游、及江浙等省。道路已无梗阻。即行派委妥员。伴送来京。以昭慎重而示体恤。将此由五百里谕令知之。　　

○又谕、胡林翼奏、请调京外各员、随营差委一摺。翰林院编修林汝舟、卫荣光、检讨童棫、著吏部查明该员等、如在京供职。即奏请豫备召见。如业已回籍。著各该原籍督抚给咨来京。伺候召见。员外郎衔候补主事林聪彝、户部主事阎敬铭、选授江西奉新县知县张建基、均著发往湖北。交官文、胡林翼、差遣委用。　　

○辛酉、谕军机大臣等、崇恩奏、豫筹防护海运事宜一摺。江浙起运新漕。经由东洋。如庙岛之罘威海石鸟俚岛各口。均系往来收泊要隘处所。该抚已派登州镇总兵曾逢年、亲统舟师。巡历迎护。并责成知府汪承镛、巡防催趱。惟该省新造广艇。一时尚未能到。水师存船无多。未可深恃。请饬江浙督抚、将火轮船护送北上。自系为慎重漕行起见。此项轮船。原不能随漕北上。著何桂清、徐有壬、胡兴仁、于漕船放洋时。即照历届章程。饬令勇船在洋巡缉。火轮船分别住泊。于佘山一带扼守。拦截闽广匪船。不使乘闲窥伺。其护漕师船。并著送至山东石岛洋面交替。毋得稍有疏忽。将此由五百里各谕令知之。　　

○直隶总督庆祺因病赏假。以布政使文煜、暂护总督。命即赴天津办理海防事务。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百七十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

