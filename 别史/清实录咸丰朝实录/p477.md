<!-- { "loadSidebar": true } -->
○又谕、前据崇恩、奏报海运防卫事宜。声明内洋口岸。责成登州府汪承镛、亲历各岛。稽查弹压。外洋巡哨责成登州镇田浩然、亲督师船。节节迎护。是该总兵、即应刻日出洋。探明来船。妥为防护。乃据全庆、文彩奏、江苏运船孙德茂、浙江运船盛宝安、均于二月二十五日。在石岛以南洋面。被匪抢去银米货物。江苏运船宋源昌、张协隆、二号先被抢劫。复于二十九日。被匪截入岛内。勒银赎船。且有装豆卫船数十余只、同被掳困等语。览奏殊堪骇异。石岛为荣城县所属地方。商舶往来必经之路。即无海运船只。亦应认真巡哨。以安行旅。况海运为天庾正供。甫入东境。即被抢掳。并未见有该省师船、为之防护。任令艇匪肆行无忌。殊堪痛恨。该总兵田浩然、于所辖洋面、漫无防范。著先行摘去顶带。责令将洋面艇匪、尽数摉剿。不准稍事耽延。傥此后续过海运漕船。再有疏失。朕必将该总兵从重治罪。即崇恩亦不能辞咎。至石鸟迤上。烟台、俚岛、庙岛等处。均系海口要路。并著崇恩严饬派出员弁。实力摉捕。其石岛以南、失事地方员弁。并著查明参奏。将此由六百里谕令知之。　　

○以克复江苏上海县城出力。赏总兵官泊承升、都司姚麟、杨云骧、守备王万寿、罗熙贤、在籍翰林院检讨张修府、刑部郎中卢应翔、吏部主事郑济美、知府缪梓、同知李济川、知州段洪恩等、花翎。通判陈义华等、蓝翎。副将豫祺、总兵官衔。授翰林院庶吉士张庭学、为编修。并各加衔升叙有差。　　

○己丑。上诣寿康宫、问皇贵太妃安。谕军机大臣等、和春等奏、逆匪外援骤至官军攻剿、立破贼垒一摺。我军攻剿庐州。四面合围。逆匪两次来援。均经击败。乃安庆贼匪、及金陵之贼、于西南各处。连筑营垒。意在分我兵势。经该提督等、督兵攻剿。斩馘甚众舒城巢县逆匪。亦被我兵击败。办理尚属得手。此时庐州之贼。已势孤援绝。正可乘此机会督率各路兵勇。奋力攻剿。克期收复。其舒城等处并著严饬秦定三等、督兵进攻。毋得日久迁延。致该逆又图句结。另摺奏、皖省兵饷支绌。请饬山东等省、按月协济。已令户部速议具奏。现在高唐余匪。窜踞茌平县冯官屯地方。经大兵围剿。尚未埽除净尽。能否协济。尚未可定。该提督等、仍当于本省地方。设法筹拨。以济军食。毋得专待他省之款。致滋贻误。将此由六百里谕令知之。　　

○河南巡抚英桂奏、秋审届期。正值防堵吃紧。援遵上年谕旨分别情实缓决。先行正法减等。并向例免句之犯。开单请旨办理。得旨。著照上年办理　　

○以安徽庐州剿贼出力。赏卫千总方意等、蓝翎。并升叙有差。予阵亡佐领瑞祥、防御穆精额、骁骑校赛堪图、春庆、六品顶带谈家宝、殉难同知胡子雍、知州童和丰、游击德成、都司廉祥、千总张健翮、把总赵鸿猷、余占鳌、徐鹏、程占魁、训导金上珍、孝廉方正吴廷香等、三十九员。祭葬世职。吴廷香、于殉难地方。建立专祠。副榜饶本良等、一百五名口。旌恤如例。　　

○庚寅。以直隶天津防守出力。赏道员张汝霖、花翎。知府许之劭等、蓝翎。并各升叙有差。　　

○辛卯。谕内阁、吴振棫、蒋霨远、万福奏、逆首就歼、官兵陆续凯撤一摺。贵州逆匪杨＜氵凤＞等经官军叠次围剿情势穷蹙。由罗斛地方、窜入芦山、搭沟山等处。经参将闪云等、督兵堵截毙贼百数十名生擒九十余名。该匪复窜扰大塘。并由都匀独山等地方。窜扑麻哈州城。经护贵东道鹿丕宗、并署知州何铤、内外夹击。毙贼多名该匪复由平越、瓮安、窜入余庆县属之龙溪场地方。署清江通判韩超云南盐法道王成璐等、督率兵练。四面兜围。于三月初七日。分路齐进。杀贼无数。贼匪突围败逃。官军奋力追杀。至石阡府属之葛庄司河边。杨＜氵凤＞、先已渡河。兵练凫水赶上。立时歼毙。并毙贼二三百名。生擒一百余名。落水死者不计其数。该逆杨＜氵凤＞等、聚众倡乱。扰害地方经四川云南官兵、会同贵州兵练、悉力剿捕。俾首逆就歼。余党解散。地方渐就肃清。办理尚无贻误。贵州巡抚蒋霨远、著开复革职留任处分。仍著将在逃零匪。悉数摉除。毋得稍留余孽。其一切善后事宜。并著督饬各该地方官、妥为经理　　

○谕军机大臣等、吴振棫、蒋霨远、万福奏、官军追剿贼匪、阵斩首逆歼除匪党、地方渐就肃清一摺。首逆杨＜氵凤＞、经官兵在石阡府地方歼毙。并将匪党叠次剿杀多名。谅不至再有蔓延。所有川滇兵丁。自应酌量裁撤以节糜费。其善后一切事宜。并著该抚妥筹办理至川兵随营粮台。前经谕令蒋霨远、派员督办。现在首逆业已伏诛。贵州军务将次告蒇。著照蒋霨远所请。军营兵饷。仍留川省委员支放。其报销各事宜。并著责令该委员一手经理。以归画一。将此由六百里各谕令知之。　　

○又谕、王懿德奏、派兵赴浙防剿一摺。该督因闻徽州警信。派令总兵饶廷选、护参将王熤游击高士浚、管带闽兵一千名。于三月初八日启程。前赴严州扼剿。约计此时、当可抵浙。现在徽郡贼已败窜。浙江兵勇、已进剿黟县。严州防务。似可稍轻。而江西之贼。由乐平、德兴、扰及弋阳。偪近广信。浙江衢州一带。较严郡更形吃重。虽经王懿德、另派官兵四百名。前往河口等处。仍恐兵力单弱。此项赴严闽兵。自应急援江西为要。著何桂清斟酌情形妥为调遣。如果徽郡尚须添兵。即饬饶廷选、带兵前往会剿。傥广信贼情较紧。即将该总兵所带之兵、调往广信。并可与江西官兵、合力进剿饶州。总宜何处吃紧。即从何处进兵。毋得株守一隅。再据御史宗稷辰奏、黄岩县六品职衔黄万年、曾剿渔山海寇出力。其人颇有才略。黄宗汉檄令募勇。为游击王邦庆所阻等语。著何桂清详细查看。如果实在可用。即饬令带勇随剿。亦可藉资驱策。傥系有名无实。亦毋庸率行收录。将此由六百里谕令知之。　　

○直隶总督桂良、奏报各属甘霖普被。麦田实有裨益。得旨。览奏稍慰朕怀。以剿办贵州桐梓黔西等处贼匪出力。赏副将白人鹏、巴图鲁名号。参将申有谋游击吕飞鹏、都司崔绳麾、守备袁德华、李上达道员福连、知州葛良治等、花翎。把总胥恩诏等、蓝翎。并各升叙有差。予御贼被害主簿孔广干、祭葬世职。生员赵怀、赏恤如例。　　

○上以常雩祀天于圜丘。自是日始。斋戒三日。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之一百六十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。夏四月。癸巳朔。享太庙。遣贝勒奕誴、恭代行礼。　　

○上诣南郊斋宫斋宿。　　

○谕内阁、王庆云奏、经管税务不善之道员革职一摺。山西归绥道德龄、前因短收课银。降旨革职留任。勒限赔缴。兹据奏称、该员已收之银。分厘未解。辄指称前项税课。系书吏侵蚀。希图掩饰。并访闻该员于所属各村铺户。勒令按年补税。例外罚银。又创收落地税。以致该民人聚众滋闹。办理实属荒谬。德龄著即革职。交王庆云提省查办。如查有侵那税课。及违例征收重情。即著严参惩办。　　

○山东巡抚崇恩奏、石岛盗艇。截劫浙江海运米石。檄饬登舟镇设法摉捕。得旨。田浩然、前在江南。朕未闻其捕务若何。现在登镇是否胜任。有无捏饰禀报身体孱弱等情。著迅速饬查。据实复奏。　　

○甲午。常雩祀天于圜丘。上亲诣行礼。　　

○诣关帝庙拈香。　　

○诣寿康宫、问皇贵太妃安。　　

○乙未。谕内阁、何桂清奏、遵查革员贻误地方各情一摺。已革安徽甯池太广道兼署徽州府印务恩禧、于贼匪窜扰徽州。不能实力堵剿。致府县数城。先后失陷。实属贻误地方。经学政沈祖懋、于该郡失守后。查恩禧尚无下落。乃敢以由绩溪间道、往迎邓绍良会剿等词。希图掩饰。并于原参扣留捐项、积欠勇粮各情。哓哓置办。更属狡诈。恩禧业经革职。著即拏问。交何桂清严行审讯。按律定拟具奏。　　

○又谕、何桂清奏、克复婺源县城、徽境平靖一摺。逆匪自休甯败溃后。由黟县一带。纠同余党。掳胁多人。复窜陷婺源县城。邓绍良、石景芬、接据探报。各督率将弁。拔营前进。齐抵婺源县境。分投布置。游击周天受等、带川兵进攻东门。已革知县唐宝昌等、带勇由陆路前进。石景芬等、由水路前进。直偪北门。该逆见我军初到。大队突出。我军奋力接仗。自寅至辰。鏖战三时之久。城中伏有练勇。同时内应。贼匪溃乱奔出。官兵奋勇夹击。共捦斩五百余名。落水溺毙不计其数。当将婺源县城克复。逆匪窜扰徽境。叠陷城池。经邓绍良等、跟踪合剿。全股埽荡。剿办尚属迅速。所有出力各员。著何桂清核实保奏。　　

○谕军机大臣等、何桂清奏、克复婺源县城、徽州全境平靖一摺。逆贼窜扰徽郡。经官军协力攻剿。月余以来。将郡县城池。次第克复。办理尚为迅速。此后防堵事宜。自应合徽甯两府通盘筹画。应如何派拨兵勇。扼守要隘之处。即著妥为布置。至逆贼之得以肆扰。总由土匪潜为句结。除此次不法匪徒。亟宜密速摉捕。以净根株。并著何桂清谕令石景芬等、劝谕该处绅士。办理保甲团练事宜。内绝土匪之句通。外杜贼匪之窥伺。务期实力举行。毋得有名无实。其余一切善后章程。均著随时奏报。广德州捐输。前经该抚奏明。照甯国府办理。该州偪近贼氛。其如何办理团练。以期联络声势之处。并著设法劝导。以期周密。江西省贼匪。由乐平、德兴、窜入弋阳。浙省衢州府、情形吃重。该抚前后调派兵勇。约共五六千名。除留守徽州外。当尚足敷防堵。不致有内窜之虞。所有闽省派出官兵一千名。即著该抚遵照前旨。饬令前赴广信、与江西官兵合力攻剿。无稍延误。将此由六百里谕令知之。　　

