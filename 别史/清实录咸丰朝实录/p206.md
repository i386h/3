<!-- { "loadSidebar": true } -->
○又谕、前据四川、福建等省。奏陈缉匪情形。并陈金绶等奏、遣散广东各勇、沿途骚扰。先后降旨。谕令该督抚等认真拏办。于讯明后、就地正法。并饬地方官、及团练绅民。如遇此等凶徒。随时拏获。格杀勿论。现当剿办逆匪之时。各处土匪。难保不乘间纠夥。抢劫滋扰。若不严行惩办。何以安戢闾阎。著各直省督抚、一体饬属。随时查访。实力缉拏。如有土匪啸聚成群。肆行抢劫。该地方官于捕获讯明后。即行就地正法。以昭炯戒。并饬各属团练绅民。合力缉拏。格杀勿论。俾凶顽皆知歛戢。地方日就乂安。至寻常盗案。仍著照例讯办。毋枉毋纵。　　

○谕军机大臣等、有人奏、上年冬间。直隶正定府、阜平县属。有土匪多人抢劫。伤毙事主之案。本年二月间。行唐县、及灵寿县各属。亦俱有土匪肆抢。拒伤事主重案等语。畿辅重地。理宜肃清。前经降旨。查办安肃等处教匪。不知现在如何办理。似此土匪啸聚。恣意横行。若不及早查拏。尽数惩办。必致养痈贻患。滋蔓难图。近来地方官、规避处分。讳盗不报。该上司弥缝粉饰。相习成风。酿乱之由。实因乎此。著讷尔经额、迅即派委员弁。前往各该处、明查暗访。务将该匪徒、悉数捦拏。勿使漏网。原摺著钞给阅看。将此谕令知之。　　

○又谕、李僡奏、请调回官兵、以资防堵等语。所有前赴河南之山东官兵一千名。著陆应谷、查明现在何处。即饬令折回山东。以资防堵。毋稍迟误。将此由五百里谕令知之。　　

○又谕、李僡奏、遵筹团练招募各摺片。据称、现办团练。及坚壁清野。先行于兖、沂、曹、济、次及济南、东昌、泰安、临清等府州。至登、莱、青、武、四府。再与各绅士妥商。至摉拏土匪。以消内患。为目前急要之务。其中骁健之徒。必须察看。尚有血性、可以忠义激发者。方准招募留用等语。见解甚好。思虑亦远。著即照所议办理。所需经费。准其于正杂银内。先借支十万两。核实动用。昨已有旨派奕经、带领密云兵一千名。本日又谕托明阿、统带归化、绥远等城官兵三千五百名。均前往山东。会同李僡、防堵要隘。前调山西、陕甘、兵共七千名。亦可次第前赴山东。该抚惟当督饬所属。于邻省交界各处。一体严防。毋任逆匪窥伺。并随时探明淮徐一带军情。迅速驰奏。以慰朕怀。将此由五百里谕令知之。　　

○陕西提督桂明、奏报到任日期。并筹办防堵情形。得旨。应行整顿之处。自可缓缓奏来。不准以此一奏为了事也。　　

○山东巡抚李僡、奏体察团练募勇情形。得旨。内患不消。何以御外侮。贼近募匪。原系平庸地方官、于常时不敢办。临事无法。故为是羁縻之计。原非良策。汝之见解最好。思虑亦远。足见地方大吏。刻刻留心。无不可办之事。畿辅屏藩。惟汝是赖。又奏、现办防堵。分投布置。批、看汝不动声色。严密防堵。兵虽无多。布置尽属扼要。办理甚好。　　

○以理藩院右侍郎培成、署刑部右侍郎。　　

○以归化城副都统盛埙、署绥远城将军。　　

○署湖南巡抚潘铎、因病解任。以署湖北巡抚骆秉章、署湖南巡抚。　　

○调云南布政使徐有壬、为湖南布政使。赏云南盐法道史致蕃、三品顶带、为布政使。　　

○命江甯布政使陈启迈、驰赴徐州总办粮台事务。　　

○命绥远城将军托明阿、统带归化城等处官兵。前往山东会办防堵。　　

○命珲春协领双成、统带西安官兵。驰往山东江南地方备用。　　

○戊午。上诣寿康宫、问皇贵太妃安。　　

○谕军机大臣等、杨殿邦奏、招募壮勇、合力进剿一摺。据称、挑选精壮水手、一千五百名。又招募壮勇、一千五百名。派令前任淮安府知府福楺管带。又河标右营游击冯景尼、率领徐州兵勇。及添募壮勇共三千名。所募壮勇。皆系敢死之士。复谕以大义。明立规条。颇知感奋。接到陈金绶、胜保、飞咨。已统带大兵。驻劄扬州之甘泉山。会同攻剿。兵勇闻之。胆气倍足等语。朕闻现在贼据邵伯镇以下之湾头。挑筑土城。分令各贼。赴六牐买粮。以为持久之计。此时杨殿邦尚在淮安府。所派接应之淮扬道曹文昭、河标中营副将李辉连、逗遛不进。冯景尼带领募勇。尚未到齐。与杨殿邦所奏情形不符。深为悬念。逆匪占踞扬州。筑城囤米。其心叵测。恐暗遣奸细。探听前途虚实。又图窜突。正当乘其布置未定。极力攻剿。并断贼接济。严防窜路。陈金绶、胜保、已抵扬州之甘泉山。其地是否扼要。且在贼后路攻击。若贼北窜。杨殿邦等、所募壮勇。当贼前冲。傥不得力。则淮安、清江、势甚危急。稍有疏虞。关系甚钜。陈金绶、胜保、务须分饬官兵。设法绕出贼前。与杨殿邦等、所派兵勇会剿。使贼腹背受敌。庶可一鼓歼除。杨殿邦、杨以增、所派将弁兵勇。亦应严饬并力夹攻。不得但恃援兵。致有延误。至吉林、黑龙江、马队官兵。即可就近调拨。以资攻剿。总以相机扼贼前途。无任北窜为要。刘良驹、但明伦、现在何处。并扬州文武员弁下落。即著查明据实具奏。将此由六百里各谕令知之。　　

○又谕、雷以諴、晋康奏、行抵清江浦。访闻贼陷扬州以后。现踞邵伯镇以下之湾头。挑筑土城。因贼众粮少。分赴六牐。买米接济。杨殿邦十数日之久。尚在淮安。一筹莫展。所委应援之淮扬道曹文昭、河标中营副将李辉连、逗遛不进。竟将高邮、宝应、置之不问。所募乡勇。亦不足恃各等语。览奏实深悬念。陈金绶、胜保、已带兵行抵甘泉山。本日已谕令设法绕出贼前。遏其北窜。又谕令杨以增、杨殿邦等、各饬兵勇。前后夹击矣。雷以諴等、巡查河岸。是其专责。若有逆匪奸细。假扮商贾等样。溷迹偷渡。必当严拏究办。不可稍有疏漏。至防剿事宜。军营及地方官、如何办理。雷以諴等、若有闻见。或探得贼情。并著随时据实陈奏。将此由六百里谕令知之。　　

○又谕、昨有旨。将前调绥远、归化等城驻防兵。共三千五百名。令托明阿统带。前往山东。会同李僡防堵。现在贼扰扬州。亟应防其北窜。慧成驰抵淮徐一带。酌量情形。何处紧要。即知会托明阿、李僡、将此项官兵。移缓就急。以资调遣。毋误事机。将此由五百里谕令知之。　　

○以盛京户部侍郎恒毓、署奉天府府尹。盛京礼部侍郎和色本、暂署兼管奉天府府尹事。　　

○以四川提督苏布通阿、暂署江甯将军。杭州将军瑞昌、署金州副都统。　　

○己未。谕内阁、杨以增、奏参知州贻误文报等语。江苏高邮州知州魏源、于江南文报。并不绕道递送。屡将急递退回。以至南北信息不通。实属玩视军务。魏源著即革职。以示惩儆。杨文定、现在江南。如有江北文武员弁。贻误不职。即著杨殿邦、杨以增、查明参奏。毋稍徇隐。　　

○又谕、杨以增奏、请将出城潜逃之游击、革职拏问等语。江苏泰州营游击奎喜。闻逆匪偪近州境。即于深夜潜逃出城。数日不归。实出情理之外。著即革职。交该河督严拏到案。讯明如系有心逃避。擅离职守。即著该河督、一面奏闻。一面将该员即行正法。以肃军令。寻奏、审明已革游击奎喜、尚非潜逃。请发军台效力。下部议行。　　

○谕军机大臣等、春山等奏、遵议出演炮位一摺。各旗所存铜铁炮。除实系损伤。不堪演放外。其余未经出演炮位。或斤量过重。或生有锈黝。应如何起锈出新。及另择宽阔地方试演之处。著管理火器营王大臣、悉心筹办。其洋炮一位。如何试演。炮车如何分别修整。一并查议具奏。将此谕令知之。　　

○又谕、据杨以增奏、河库现银、仅敷十数日支放。请饬催部拨银三十万两。星夜驰解。又据张芾奏、向荣大营、及江西防堵等项。需饷孔亟。各省拨银一无解到。并称、部拨陕西银一万七千一百余两。据陕西巡抚咨覆。实存三千八百八十余两。部拨粤海关银四十八万五千八百两。据该关知会。止解实徵银十二万二千两。似此阻滞耽延。致各路军营、停兵待饷。设有贻误。所关非浅。著户部迅速查明。何项已报启程。何项尚非实数。飞催原拨各省分。赶紧起解。即或道路梗阻。亦令设法绕道趱行。傥有藉词稽延。或擅自截留。即令沿途督抚、据实参奏。其粤海关续徵税银。现存若干。即著飞催尽数续解。粤省距江西较近。解运可期迅速。至陕西藩库存银。不敷原拨之数。即著该部酌量改拨。以济急需。将此谕令知之。　　

○又谕、杨以增奏、筹办防堵缉匪、并请饬催准拨银两各一摺。江北防堵紧要。叠经降旨。令该督等妥筹慎守矣。逆匪占踞扬州。筑有土城。希冀抗拒。急应设法进剿。陈金绶、胜保、督带大兵。驻劄扬州之甘泉山。偪近贼营。经杨以增、札调游击冯景尼、带领兵勇。前往协剿。并饬防堵下游之淮扬道曹文昭、副将李辉连、一并随同杨殿邦进攻。该漕督选派水手。招募壮勇。已有三千名。兵力足资守御。昨有旨、令陈金绶等、绕出贼前。果能布置得宜。互相掎角。则扬州克复。可克期而待。淮安以北。亦不至稍有疏虞。该督等务宜防剿兼施。俾贼匪不敢北窜。方为扼要。至捻匪句结。尤宜严防。著饬该员等、认真查缉奸细。断不可令句结为患。其被胁愚民。自应招徕。以解散党与。但宜区别良莠。不可令奸匪溷迹。至前准拨山东、长芦、银三十万两。已有旨、令户部飞催该抚暨盐政、迅速拨解矣。军务吃紧。文报更不容缓。所有公文及饷鞘。务饬地方官。设法绕道递解。不可稍有延阁。傥办理不善。致有疏失。著即查明参奏。将此由六百里谕令知之。　　

○又谕、张芾奏、调委隔省人员、请授江省实缺等语。湖南盐法道周颚、道员用广西泗城府知府李孟群、前经发往江西。交张芾差遣委用。即著该抚留心察看。遇有人地相宜缺出。奏明请旨更调。至所称各省饷银。未能迅速解到。已有旨、饬部分别催解矣。将此由四百里谕令知之。　　

○又谕、崇纶奏、经过地方情形、并晓谕盐船、运回楚省等语。湖北难民。迁徙江西南昌、南康等处。经该抚招谕抚恤。带回复业。现在民情尚为安静。一切地方事宜。著与署总督张亮基、酌量缓急。次第筹办。总期核实撙节。毋得沽誉市恩。当此经费支绌之时。务在事事行之以实。庶帑项不致虚糜。该省食盐缺少。前经该署督、奏明借销川盐。兹据该抚、于江西途次查出八十余船。押运回楚。以资民食。办理尚属妥协。将此谕令知之。　　

