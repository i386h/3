<!-- { "loadSidebar": true } -->
○又谕、前据骆秉章奏、广西兴安、恭城。均有土匪阑入县城。已降旨、令劳崇光迅速兜拏。并令将现办土匪情形。详晰具奏。本日据该抚奏到、五月二十八。六月初七先后拜发各摺件。朕详加披阅。如兴安一股。攻陷县城后。即窜扰灵川。直扑省城。虽经该省兵勇。先后剿杀。将灵川立时收复。并击退扑城贼匪。而长冈岭、海洋、坪屯劄之贼。均尚未散。其界首、唐家市、严关、灵田墟等处或直达全州或环近兴安。该匪等尚在盘踞裹胁。劳崇光所派臬司许祥光等驰抵灵川即遇贼接仗。并未直捣贼巢。若因兵力不及。任令日久党多。剿办愈难得手。昨骆秉章摺内有该匪于五月二十八日窜扰全州之语。该抚所奏。并未叙及。难保该匪不以分股尝试省垣。而暗袭全州。窥伺楚省。著即迅速查明。分路兜剿。广东额兵。徵调已多。本日据叶名琛奏、已拨兵五百名。由肇庆一带、驰往协剿。此项官兵。系泝流而上。到省恐须时日。该抚即一面飞催。一面先就本省兵勇赶紧筹剿。务当埽除净尽。不可少留遗孽。另片奏、有谢开八一股、窜扰迁江县城、刻即收复等语。该省伏莽未清。现虽饷绌兵单办理不易。总当随时随地。相机筹办。能扑灭一股。即少一方之扰害。劳崇光熟悉广西情形。平日办事。尚称认真。谅不致束手无策也。所需银两。据叶名琛奏、广东筹拨十三万余两。已谕令迅速起解矣。将此由六百里谕令知之。　　

○又谕、前降旨、令哈芬督饬镇将。防贼西窜太行。扼要截击。兹据奏、催令总兵乌勒欣泰、游击和昌等、共带兵二千名。已于六月二十日。出太行山隘口。劄营进剿。该抚已行抵祁县。因防堵兵单。拟赴泽州。在太行山前驻劄。以扼北窜之路。惟该总兵所带之兵。齐赴怀庆。后路有无接应。不可不加意布置。直隶兵丁。需饷孔亟。该抚仍须兼顾。先筹接济。所有前调陕西兵二千余名。由蒲州取道。计已驰入晋境。著即催令前进。以扼太行要隘。兼可为怀庆接应毋稍延缓。另片奏、查拏军营逃回之兵。拟即就地正法。此项兵丁。未经打仗。辄自逃回。其情诚属可恶。著该抚于拏到时。讯明何人起意。择其尤者。即行正法。以肃军令。将此由六百里谕令知之。　　

○钦差大臣都统衔琦善等奏、扬城四面重濠。急切未能克复。得旨。只言其难。岂不筹破难之法耶。　　

○理藩院尚书恩华奏、遵筹全局。会兵分剿。得旨。筹画尚妥。军务机宜。胜负决于顷刻。断不能悉遵谕旨。有误于事。二十七之战。惟冀全胜。谅此时已奏报在途矣。　　

○以广西省城剿匪出力。赏千总张鉴等、花翎。并加衔有差。　　

○乙巳。谕内阁、御史张沣翰奏、守土印官、开城逃走一摺。前因河南归德府城失守。降旨。令陆应谷、将城内文武员弁。确查参奏。兹据该御史奏称、署商邱县知县宋锡庆、因贼氛渐近。豫将眷属送回原籍。迨守御吃紧之际。辄擅将北门关锁打断。开城逃去。以致逆匪乘机进城。肆行荼毒等语。知县为守土之官。理应与绅士人等、合力同心。婴城固守。若如所奏。贪生无耻。藐法已极。著陆应谷、迅速派员。将该署县宋锡庆、查拏严讯。如有开城逃避情事。即将该员按律处斩。以昭炯戒。其余各文武员弁。仍著迅速查明具奏。新授归德府知府王之斌、并部选该府文武各员。著该部饬令迅即赴任。毋稍迟延。　　

○谕军机大臣等、桂良奏、相度全省形势、分兵布置一摺。据称河北形势。以清化镇、临洺关、为最要。该处均有大军驻劄。正定府、势居后劲。离省城较近。且与山西接壤地方甚多。急应筹防。现据讷尔经额咨称、将所调山西大同镇三四起官兵一千名。截留正定。其五六起官兵一千名、留于保定。如不敷调遣。即酌调驻劄天津之盛京步队数百名等语。布置尚属周妥。即著照议办理。保定省城、为畿辅重地。该尚书务即督率文武。实力巡防。并派委员弁。严密访拏奸细。不可稍有疏懈。亦不可过涉张皇。将此由四百里谕令知之。　　

○兵部尚书桂良奏、丰工漫口。请饬严守清江。得旨。所见甚是。　　

○山东布政使崇恩、奏报到任日期。得旨。汝此次复履旧任。务须振刷精神。不准稍图安逸。从前在皇考时。叠经获罪。今朕复弃瑕录用。冀汝整饬图新。并非欲翻旧案也。办事要认真度量要宽洪。然亦甚难。朕看汝非真能放得宽、舍得脱者一切旧势旧怨。祇可付之东洋。若时存芥蒂。不但有误地方。于汝身亦甚无益。尤不可有意沽名。自误误他。诚非浅鲜。汝虽至愚。亦断不肯以自己身家。博众人之誉也。时加警惕。勉之懔之。　　

○命前任山东布政使刘源灏、仍留山东督办团练。　　

○丙午。上诣寿康宫、问皇贵太妃安。　　

○谕军机大臣等、前因镇江虹桥等处。接仗失利。谕令慧成等、带兵折回。扼要布置。兹据奏称、已抵济城料理一切。候旨启行。并知会容照、带兵先回清江。听候调度等语。怀庆贼匪。现经各路重兵赶到。会合兜剿。慧成尚在济城候旨。即使前往怀庆。亦需时日。现在扬州后路空虚。琦善等奏报、亦以兵力未敷为虑。著慧成仍遵前旨督带官兵。迅即折回清江浦。与琦善等咨商扼要攻剿。傥贼北窜。并可就近策应。毋稍迟延。将此由六百里谕令知之。　　

○礼部左侍郎福建学政吴钟骏、因病解任。以宗人府府丞李维翰、为礼部左侍郎。仍兼署兵部右侍郎。　　

○命翰林院侍读学士李联琇、提督福建学政。　　

○改铸福建兴泉永道关防。从巡抚王懿德请也。　　

○丁未。谕内阁、联顺奏、拣选营员、请酌定章程一摺。向来保送营员。均以弓马娴熟为凭。若如该侍郎所奏、派充拣选时。见有步射不到靶者数十员。似此技艺生疏。该旗营何以辄行保送。恐该员等、有取巧规避情弊。嗣后保送营员。著该王大臣等遵照定例。秉公保送。至派出拣选之大臣。亦当认真校阅。如有弓马生疏。技艺过劣者。该大臣即行指名参处。以重考校而杜规避。　　

○又谕、联顺奏、请稽查海淀地面等语。现当办理巡防之时。各城内外。俱经按段巡查。海淀密迩园庭。尤宜严肃。兹据联顺奏称、圆明园营汛。更号镫火。未能整齐。城坊稽查。于铺户民居。亦有疏漏。著步军统领衙门、并巡视西北二城御史。遵照前旨。严饬营坊各员。认真稽查。无论客店庙宇。及铺户民居。均当随时查对门牌俾奸宄无从溷迹。地方日就肃清。毋得视为具文。稍形疏懈。　　

○谕军机大臣等、本日据讷尔经额、托明阿、及胜保各具奏、连日获胜情形。朕详加披览。贼势已渐穷蹙。府城当可解围。惟连日进仗。皆系托明阿、胜保、善禄、所带官兵。其攻破贼营、及剿杀贼匪。皆在迤东一面。该处贼匪。固较西北两面为多。而但由一路进兵。并未四面合剿。前次乌兰都、董占元、所获胜仗。皆近在丹河南北。中间尚隔沁河。未能直偪贼垒。怀庆孤城。究乏切近援应。此时托明阿、胜保、善禄等。已破贼营两座。斩获甚众。而各路营盘或距城十余里。远者至三十里。仍属鞭长莫长。援兵虽众。尚未能与城内声息相通。仍不足恃。著讷尔经额、即饬所派董占元、花里雅逊布等、与恩华、李僡、迅即移营前进。合力攻剿。总以速渡沁河。紧偪贼垒。为力解重围之计。其南通孟县、西通济源之路。均关紧要。哈芬所派乌勒欣泰管带之兵。闻已出太行山口。但恐该省官兵。仍形单弱。胜保所请分兵驻劄崇义镇。自系扼要妥筹。著该大臣等、即行酌量分拨。以为声援。傥进剿之兵。一时不敷调遣。其现驻临洺关、及该大臣随营之兵。均可移远就近。前路多一得力之兵。即后路可省一分防堵之力。董占元前此进仗。虽有斩获。辄以炮热收队。连日以来。并未见其接仗。花里雅逊布、现署河北镇。责无旁贷。何以亦未奋力进攻。均不可解。朕闻各路官兵。即素称劲旅者。亦不过于距贼二百步外。以枪炮轰击。不敢前冲。如此抢炮安得不热。弓箭刀矛。复成何用。劲旅若此。其他可知。吉林官兵。素习鸟枪。颇称得力。著恩华即行前进。若能与胜保合队甚好。若势难并队。亦可照胜保所请。酌选五百名。迅交胜保统带。与绿营步队。相辅进剿。仍当与胜保、营垒相接。互为应援。若劄营太远。不能联络。则吉林兵五百分出。曷若仍在一处较善也。本日已明降谕旨、令胜保帮办河北军务。各路官兵。均可酌量调遣。军情旦夕不同总宜随时相机办理。毋稍拘泥延误。怀庆被围危急。傥救援稍缓。致有疏失。朕惟后至者是问。决不宽贷。将此由六百里加紧各谕令知之。　　

○又谕、雷以諴奏、东路布置情形、并请添兵一摺。扬州东路。自虹桥失利后。瓜州之匪。与扬城声势相联。傥乘闲东窜。不惟仙女庙、难以抵御。下河州县、及淮安、清河、均在在可危。该侍郎查明施家桥。为瓜扬通行之路。会商琦善、派令张翊国、带勇数百名。在桥北之褚家坝劄营。以防贼匪由陆路东窜。其通瓜州江口之钱家湾、常家马头、李墅河、严家桥等处。亦俱分拨协防。布置尚属周妥。惟瓜扬协剿。兵力不敷。前已叠降谕旨、令琦善等、将慧成、容照、所带官兵截留。以备调拨。昨据慧成奏、行抵济城。仍谕令折回清江。著琦善飞催慧成、并容照所带各兵。酌量布置。以资防剿。该待郎军营。与福济相距不远。正可互为声援。俟怀庆贼匪。悉数歼除。当再拨兵赴瓜扬一带协剿也。至琦善大营粮饷。向由郑敦谨粮台支应。该侍郎所需粮饷。著一并由郑敦谨接济。毋庸由陈启迈支付。以归画一。将此由六百里各谕令知之。　　

○又谕、有人奏、五月二十日前后。河南府一带。有逃兵五六百人。各持器械。沿路抢掠。行人询问。皆云自南逃回。将及陕界。不入潼关。转而南行。似欲窜入南山等语。各路军营兵勇。徵调较多。带兵官员。果能申严纪律。何至结队潜逃、至数百名之多。而本营并无觉察。前据哈芬奏、山西官兵。有由军营逃回者。现在严行查拏。可见官兵沿途脱逃。亦非风闻无据。况贼情诡谲。往往改装窥探。冀图潜煽。难保逃兵之内不有奸细溷迹其闲。著舒兴阿、张祥河、哈芬、陆应谷等、严拏。认真查讯。如果实系逃兵。即将原营领兵官弁。查明参奏惩办。并互相知照。于交界处所。实力摉查。毋得稍涉松懈致贻后患。将此由五百里各谕令知之。　　

○以剿办河南怀庆贼匪获胜。命内阁学士胜保、帮办军务。赏游击吴灿、花翎。并升衔。予阵亡守备秦虎翼、佐领那丰阿、祭葬世职。　　

○戊申。上诣永安寺拈香。　　

