<!-- { "loadSidebar": true } -->
○癸未。谕军机大臣等、恭亲王奕等奏、遵办新设衙门未尽事宜、酌拟章程十条、开单呈览、并覆奏章京司员等兼行走各一摺。所有单开各条。经朕详加披览。尚属妥协。惟内酌筹经费一条。所称心红纸张等项银两。拟于天津、上海、酌提关税起解部饷款内、按各口提用数目。均匀酌提银两。由各该将军、督抚、府尹、监督、解总理衙门。以资办公等语。此项银两。亟资办公。恐各口酌提。一时未能应手。著即按照所定每月支领银两数目。径由户部关支。将来各口解到酌提关税银两统交户部。毋庸解交总理衙门。该衙门如有不敷之处。即奏明由户部支领。至各省机密事件。应照例奏而不咨。如事关总理衙门者。即由军机处随时录送知照。亦甚便捷。著毋庸由各口先行咨报总理衙门。以归画一。其军机章京、于满汉各员内挑取各四员。作为总理衙门额外行走。专管交涉事件。及检查机密文移。责任綦重。虽不必常川到衙门。而该章京等在两处行走。恐日久有互相推诿之弊。其应如何酌定章程。以免旷误之处。著再行妥议。将此由五百里谕令知之。　　

○又谕、胜保奏、请奖八里桥打仗、及叠次剿捕土匪员弁各摺片。八里桥之战。虽据该大臣奏称、各员弁随同带队。亲冒矢石。惟主将受伤。官军失利。断无再加奖叙之理。原摺片单、均著发还。惟据称近京一带土匪蠢动。屡经饬派各员弁、分赴各路剿捕。尚属著有微劳。著即将各路剿捕土匪实在出力之员。查明据实声叙。酌保数员。以示鼓励。毋许稍涉冒滥。将此由五百里谕令知之。　　

○又谕、文煜奏、攻剿教匪续获全胜一摺。邹县教匪。经僧格林沁派令西淩阿等、带兵攻剿。歼除殆尽。并将田黄镇一带贼巢焚毁。匪首宋允九、已被轰毙。该抚前拟调兵出省亲往督剿。此时匪势穷蹙。余党不难歼除。文煜著毋庸出省。所有前拟奏调官兵。即著饬令停止。以节糜费。西陵阿等所部官兵。前据僧格林沁奏、因徐宿捻匪仍欲回扑济甯。已将该都统等兵调回大营。所有□□穴□又□捕余匪事宜。即著饬令参将吴应龙、管带现有之泰安兖州营兵。会同地方文武乡团。严密查拏。务期净绝根株。不留余孽。首犯宋继明下落。仍著查明严缉务获。毋任漏网。将此由五百里谕令知之。　　

○以山东济甯泰安等处防剿出力。赏知县蒋士璜等、花翎。同知衔李青黎等、蓝翎。余升叙有差。予阵亡知县孔广玺、训导张大朗、千总田振清、曹云集、五品庙员孔广瑾、典籍侯希贤等、二十二员。祭葬世职。六品顶带监生姜心为等、九十八员名。赏恤如例。　　

○予山东郓城阵亡知县何允安、于死事地方建立专祠。在籍知县季锡鲁等附祀。都司孔继武母刁氏等八名口。旌恤如例。　　

○予山东官庄阵亡守备姜长清、把总李佐清、祭葬世职。　　

○甲申。孝庄文皇后忌辰。遣官祭昭西陵。　　

○谕内阁、崇实奏、秋审人犯、请变通解勘章程一摺。四川省秋审人犯。前经曾望颜奏请展至来年。并案核办。现在该省贼势、聚散靡常。恐来年秋审人犯。仍未能解省勘审。必至愈积愈多。自应变通办理。所有咸丰十年、十一年、四川省新事秋审人犯。著免其解省勘审。即由成绵、建昌、永甯、川东、川北各道。就近确核。查造册结。移司汇办。俟军务平定。仍照旧例办理。　　

○谕军机大臣等、本日据联捷奏、履勘河岸、并现拟官绅合办防务一摺。据称、黄河上下游。民闲私设渡口甚多。现在晓谕绅士。将民渡酌量归并。仿照官渡。一体安设营寨。派令委员、会同绅士分段巡查。附近村民认真防守。并拟将河身分成段落。添捐炮船。以备贼船抢渡等语。黄河天险。为南北扼要关键。直隶河南沿河一带。现经联捷履勘筹防。并与该地方绅士、捐造船只。梭巡堵御。办理尚属周妥。惟阅该道所绘图内、山东济南东昌最为紧要。捻匪出没靡常。沿河地方。亦宜一律筹防。以杜北窜。著文煜即将官私渡口、迅行委员查勘。联络绅民。修造寨棚船只。严密防堵。毋得有名无实。日久生懈。致误事机。将此由五百里谕令知之。　　

○又谕、联捷奏、履勘河岸、现拟官绅合办、绘图呈览一摺。黄河上下游各岸渡口、向设营寨。兵数无多。不特捍御难资。即稽查亦难周密。现据该道责成本地绅士。将民渡酌量归并。仿照官渡。官设营寨。派令委员会同巡查。并劝谕村民分段防守。添制炮船小船。往来梭巡。所办尚属周妥。惟转瞬春融。恐匪徒出巢窜扑。沿河一带。在在均关紧要。务须督饬地方官绅。认真巡守。严密稽查。傥有匪徒潜踪偷渡。即当合力兜截。毋得稍存玩忽。其茅津渡口以上。系属山西地面。并著联捷亲往履勘。有应设防之处。即著一体严防。仍将详细情形。随时具奏。将此由五百里谕令知之。　　

○福建陆路提督杨载福奏、克复东流彭泽请奖。得旨。出力人员。著择尤酌保。毋许冒滥。　　

○命前任内阁侍读学士段晴川、随同帮办团练大臣联捷行营防务。　　

○以四川会剿黔匪出力。赏道员王庭植、布政使衔。副将邹鸾章、赓良、以总兵官用余升叙有差。　　

○以四川永川县城被贼窜陷。旋即克复。革疏援游击罗必超职。予阵亡知县沈耀章、祭葬加等。世职如例。　　

○抚恤琉球国遭风难夷如例。　　

○是日辛酉年立春。顺天府进土牛春山宝座。　　

○乙酉。谕内阁、前因奕橚等奏、陵寝树株有偷伐情形。当经谕令李菡、于查工时详细查勘。兹据该侍郎奏称、昌陵后宝山前后两坡。大小新旧树株。查有砍伐痕迹。至四百四十余株之多。陵寝重地。该管员弁并不小心稽查。致令营兵汛弁、任意偷伐。文职各员、复呈报不符。多方掩饰。实属肆无忌惮。难保无通同舞弊情事。所有现获之马喜、王安二犯。并树户郑狗儿、周群泰、赵全得、薛二得、贾薰、汤进孝、何永儿、张福成、把总刘振、兵丁高代、革兵李祥、俱著交刑部严行审讯。务期水落石出。不得稍涉含混。郎中炳善、员外郎台布、主事富源、依经阿、均著听候质讯。　　

○又谕、给事中林之望奏、请将内仓该班章京查参等语。内仓重地。理应严密看守。据该给事中奏称、该仓堆拨轮应看守之蒙古汉军弁兵。并未在班。叠催罔应。实属玩泄。所有误班之正白旗蒙古汉军章京。著该旗都统查明参奏。　　

○又谕、前据理藩院奏、科尔沁扎萨克图谢图亲王旗、争袭贝勒世爵一案。当经降旨、交玉明等审办。兹据该将军等奏、讯明达木林旺济勒、系属嫡子。并未出继。敏珠尔色登、实系庶出。请旨办理等语。图谢图王旗贝勒世爵。著即以原任贝勒三音呼毕图之嫡子、达木林旺济勒承袭。　　

○又谕、黄赞汤奏、勘明水占地亩涸复、请启徵停缓钱漕一摺。河南封邱县板堂等四社地亩。于咸丰五年间、黄水漫溢。均被浸淹。业经停缓钱漕。现据勘明。惟黄陵一社、尚被水占。其余三社、业已涸复。所有原缓钱漕。自应照常启徵。著照所请。所有封邱县板堂、李雄、贾色、三社钱漕。除八年以前、仍行停缓外。丁地于九年为始。漕粮于十年秋后带徵。　　

○又谕、黄赞汤奏、豫省黄河防查渡口、应否归联捷经理等语。直隶大顺广道联捷、现派专办防河事务。所有豫省黄河各渡口防查事宜。均著归该道管理。南北两岸渡口、原派委员。遇有更调。即由联捷遴委。以专责成。黄赞汤、著专管修守工程。毋庸兼管防河事务。　　

○谕军机大臣等、李菡奏、查明昌陵后宝山地方砍伐树株情形。业经将各犯交刑部审办。据该侍郎奏、奕橚等咨送员外郎台布等原禀。昌陵东护山、亦有树桩。约三十余株。树户等亦供称西护山、九龙山、九凤山、后来龙山、和裕皇贵妃园寝后山等处。俱有砍伐树桩惟积雪太深。未能履勘等语。昌陵东西护山等处树株。既有砍伐情形。必当确实查明。从严惩办。著奕橚、载敦、舒精阿、俟积雪消后。赶紧就近敬谨查勘。将该树户一并交刑部严审定拟。将此谕令知之。　　

○盛京户部侍郎倭仁等奏、审明已革骁骑校被参各款、分别定拟。得旨。王际德、业经革职。不必永不叙用。并著详查恒谦父祖。有无冒考情弊。旗丁册档。应如何严定考核。以杜弊端之处。一并交玉明、倭仁、认真办理。　　

○以云南广西州练目杨雨滋事。予被贼戕害知州彭克偁、祭葬世职。　　

○缓徵甘肃皋兰、河、狄道、渭源、金、靖远、陇西、安定、固原、安化、甯、甯夏、平罗、灵、灵台、镇原、十六州县。被雹被旱被水灾区。新旧额赋有差。　　

○丙戌。谕军机大臣等、前据胜保、恭亲王奕等、先后陈奏训练京兵各一摺。当经谕令胜保、悉心妥议章程。详细具奏。本日据胜保覆奏各摺片。胜保久历戎行。所议各条。不无可采。惟京旗各营、同时训练。不惟该大臣一人不能兼顾。且恐过涉张皇。转令夷人猜忌。自应不动声色。次第举行。以冀悉成劲旅。本日已派胜保、管理圆明园八旗、包衣三旗鸟枪营事务。现在该营正议操练兵丁。该大臣著仍依该营旧制。酌量加操。若悉照该大臣所奏。朱多窒碍。先将该营认真训练。如著有成效。自可推行各营、仿照办理。至军营号令。最宜严明。但兵丁积习已深。一时未能尽除。如有不遵号令者。应随时惩办。但不可操之太急。致失兵心。吉林黑龙江马枪马箭。最为纯熟。现在乾清门侍卫中、亦颇有其人。堪作教习。毋庸另向该省调取。八旗汉军巡捕技勇各营。本有藤牌。亦无须添制。至炸炮一项。已传知肃顺等、查明火器营存储若干。此项炸炮工本甚钜。亦未便时常演放。致滋糜费。两翼前锋、八旗护军各营。添演擡枪。已谕知麟魁等办理矣。另片奏、苗沛霖呈递禀函等语。前因袁甲三奏、苗练与寿州团练寻仇。怀疑莫释。业经降旨、令该道妥为弹压。并令袁甲三、翁同书、秉公查办。此次该道专人至该大臣军营递禀。亦为此事。本日已寄谕袁甲三等、密查徐立壮等、是否句通发逆。挟制翁同书、设法办理。苗沛霖所禀。亦未可尽信。该道系该大臣招抚之人。素所信服。必能消其反侧。著即函嘱该道。令其静候袁甲三等、秉公查办。不得令其所部练勇肆意妄行。互相仇杀。将此由五百里谕令知之。　　

