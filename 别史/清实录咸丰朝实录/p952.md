<!-- { "loadSidebar": true } -->
○以防剿不力。山东兖州镇总兵官富新、勒令休致。以前任湖南绥靖镇总兵官扎隆武、署山东兖州镇总兵官。　　

○以广西梧州剿匪出力。赏总兵官潘庆、提督衔。擢道员蒋益澧、为按察使。赏副将高连升、王月亮、巴图鲁名号。员外郎蒋本蓉、守备李运荣、花翎。余升叙有差。　　

○以广西庆远等处剿匪出力。赏同知陶兆恩、知州蒋槐午守备王友才等花翎知州王宗海等、蓝翎。余升叙有差。　　

○蠲缓江苏上元江甯、句容、溧水、高淳、江浦、六合、仪徵、江都、桃源、高邮、甘泉、铜山、宿迁、山阳、清河、安东、睢甯、如皋、泰兴、靖江、二十一州县、及大河、扬州、徐州、镇江四卫。被扰地方新旧额赋。　　

○庚子。孝全成皇后忌辰。遣官祭慕陵。　　

○谕内阁、前因都司魏钦、以串陷滥禁等词遣伊子魏凤魁、赴都察院呈控。当降旨交杜＜乔羽＞讯办兹据文煜奏魏钦于上年三月间在马头镇强夺民物。抢霸妇女并在江南刘马庄滋事、各情众供确凿该员坚不承认显系恃符狡展魏钦著即斥革拏问。交杜＜乔羽＞提集人证严行讯办。务期水落石出。以成信谳。并著安徽巡抚、查明该革员如系在营潜逃。即据实具奏。　　

○调陕西陕安镇总兵官惠成、为直隶宣化镇总兵官。直隶宣化镇总兵官马德昭、为陕西陕安镇总兵官。陕西汉中镇总兵官伊绵阿、为直隶通永镇总兵官。直隶通永镇总兵官布克坦、为陕西汉中镇总兵官　　

○以会剿安徽桐城等处贼匪出力。赏参领尚福、哲克栋额、福寿萨栋阿、游击阳华坤、陈天佑、巴图鲁名号。委参领乌淩阿、常山、参将刘元勋、游击衔李续焘、赵克新、都司贾炳培、守备卢智庸等、花翎。披甲德升等、蓝翎。余升叙加衔有差。予阵亡副将刘坤山、都司王俊秀守备雷德教千总刘光辉把总张得盛外委王甫臣县丞赵焕刚等三十八员。祭葬世职文童郭代佐等赏恤如例。　　

○展缓山西临汾、洪洞、二县歉收村庄。新旧额赋。　　

○辛丑。祈谷于上帝。遣恭亲王奕恭代行礼。　　

○奉恩镇国公奕橚等奏、昌陵宝山地方。砍伐树株。请俟雪融勘办。得旨。一俟积雪消融。即赶紧履勘。尔等职司守护。如此庸瞆疏忽已属有负委任若再不知愧奋自问当得何罪　　

○杭州将军瑞昌等奏贼窜孝丰省城可危。得旨省垣固属紧要然近防不如远剿仍应迅筹拨兵抵御。　　

○以湖南永州镇总兵官周宽世、为提督记名总兵官李明惠、为湖南永州镇总兵官。　　

○命正蓝旗护军统领德勒格尔、正红旗护军统领克兴阿、往古北口查阅防兵。　　

○以浙江常山、江山、二县城被贼窜陷。革知县王兰、高斗南职。　　

○蠲缓江苏桃源、安东、甘泉、邳、沭阳、宿迁、清河、睢甯、山阳、阜甯、盐城、高邮、泰东、台、江都、兴化、宝应、铜山、丰沛、萧砀、山海、赣榆、通泰、兴奉、贤金山南汇川沙海门、如皋、靖江三十三厅州县并淮安、大河、扬州、徐州、金山、五卫歉收被兵地方新旧额赋。　　

○壬寅。上御勤政殿。赐近支亲藩等宴。　　

○谕内阁、国家发政施仁。尤在钦恤庶狱。朕自临御以来兢兢业业。惟愿与吾民同臻上理。而兵戈未息民困未苏。仰荷天祖付托之重。未尝不刻责自深。痌瘝在抱。上年朕三十庆辰。业经颁诏。各省军流以下人犯、俱减等发落。并将秋审缓决三次、及一二次人犯、分别查办。矜恤人心。内外臣民。谅己共喻。粤稽乾隆十一年。嘉庆十一年均特颁省刑谕旨。大沛慈恩亦越道光十一年皇考宣宗成皇帝、绍述前徽复颁行旷典朕以凉德寅绍丕基兹当纪年开秩。允宜祇遵成宪。以冀消沴戾而迓祥和。所有刑部及各省已经结案监禁人犯。除情罪重大。及常赦所不原者。无庸查办外。其余著大学士会同刑部酌量案情轻重分别减等请旨发落其军流徒杖以下人犯一并分晰减等完结俾沾宽大之恩勉图自新之路用副朕赦过宥罪子惠黎元至意。　　

○河南巡抚严树森奏、豫省徵收洋药税银。得旨洋药抽厘。与药税并行不悖何以豫省自厘改税以后。置抽厘于不问。足见因循玩泄。更难保无隐匿分肥情事。殊属可恶著户部查明自接部咨以后历任抚藩、咨吏部议处。严树森毋庸交议余令该抚督属认真办理。　　

○蠲缓吉林三姓歉收地方带徵银谷。　　

○癸卯宣宗成皇帝忌辰。遣官祭慕陵。　　

○上诣绥成殿行礼。　　

○江西巡抚毓科奏报、饶州浮梁府县两城。被匪阑入。旋经三品京堂左宗棠、督兵击退。得旨嘉奖。　　

○以江西官军击退胡口贼匪。并收复都昌彭泽二县城予道员吴坤修等加衔升擢有差。　　

○甲辰。上诣绥成殿行礼。　　

○御勤政殿。赐王大臣、蒙古王、贝勒、贝子、公、额驸、台吉等宴。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之三百四十一　　

咸丰十一年辛酉。正月。乙巳。上御福寿园。赐御前大臣、御前侍卫、乾清门侍卫等食。　　

○谕内阁、本日据巴栋阿等、奏参乔松年将前任藩司王藻交款。以三成解交北台。以一成解交南台。不知缓急。且于口岸地方。添设水师厘局。与前议不符各等语。镇江军务紧要。前经谕令薛焕于王藻许敦诗、应交款项内。先提银十万两。交江南粮台。以济急需。现在王藻交钱三万串。合银一万八千一百八十余两。自应先尽南台提用。乔松年仅拨出一成。其余三成。俱归江北粮台。殊未允协。所有已交北台之款。著即如数拨归南台。其余未缴之款。并著严催速提。遵奉前旨。先其所急。解赴镇江军营应用。昨据乔松年奏、请将此款分成匀拨。并未将王藻己交之款。详细声明且未候谕旨辄即分成提交。殊属不合。乔松年著交部议处。至口岸厘局。前据乔松年奏称、与民不便。业经谕令巴栋阿停止。何以江北复添设水师厘局。并著乔松年明白回奏。　　

○命直隶天津道孙治、专办天津、河间、两府团练事宜。　　

○丙午。谕内阁、步军统领衙门奏、请酌裁垫道民兵、并将园庭八旗步甲裁减等语。著照所请。所有中北两营、招募修垫土道民兵著自本年二月起。全行裁撤。其每年发给中北两营置买家具、及津贴等项银两。亦著一并裁撤其园庭一带、原设步营八旗步甲。著自本年二月起。裁撤七百三十六名。仍留一百八名。常川看守。以节糜费。　　

○谕军机大臣等、本日据色克通额奏、接木哩斐岳幅与军机大臣咨文、代为呈递一摺。文内大意。以俄国上年在京所定条约第四款。有交界各处。准许两国所属之人。随便交易。并不纳税。黑龙江将军、副都统、并不遵照办理。恳请将将军副都统更换各等情。黑龙江未与俄国通商。断无遽将该将军等更换之理。该处何以不照条约办理。必须查明。以免该酋藉口。著恭亲王奕等、即行文特普钦等、令其按照条约第四款。出示晓谕该处商民。互相贸易。仍作为该将军等本意。俾该国不再疑其阻挠。方为妥善。该夷清字咨文。并发交奕等阅看。应如何回答之处。即由该大臣等酌量咨覆。将此由五百里密谕知之。　　

○又谕、曾国藩奏、部文到营较迟。请饬军机处将所奉谕旨。随摺钞发等语。军机处事务纷繁。各处奏报摺件所奉谕旨。势难概行钞录。随摺封发。至军营保举所奉谕旨。字数较多。尤难即时钞发。嗣后该大臣奏报。凡紧要事件。或关系缺分者。由军机处钞录谕旨。附报发给。其保举各案。接到军机处知会。即可于部文未到以前。遵照办理。至奏摺寻常事件。仍著听候部文知照可也将此由五百里谕令知之。　　

○广东巡抚耆龄奏克复平远县城报闻直隶总督恒福、因病解任。以山东巡抚文煜、署直隶总督赏署陕西巡抚谭廷襄、二品顶带、为山东巡抚。未到任前。以布政使清盛署理。调贵州巡抚邓尔恒、为陕西巡抚。未到任前。以布政使瑛棨署理。赏贵州贵东道何冠英、二品顶带、署巡抚。　　

○予江苏常州阖门殉难内阁中书赵起、建立专祠。眷属等一并附祀。　　

○予江南阵亡殉难官绅盐运司经历谢丰昇等十七员、祭葬世职。士民妇女王应裬等二百四十二名口、旌恤如例。并准入各县总祠总坊。　　

○丁未。谕军机大臣等、本日据僧格林沁等奏、官军截剿东境捻匪失利一摺。此次捻匪窜入东境。屯踞金乡之白福图等处。旋向西北奔窜。僧格林沁等、督队跟剿。至菏泽县属之关李家庄地方。接仗失利。全队溃散。军械遗失。实属调度乖方。业将该大臣等、交部严加议处矣。僧格林沁等、督带重兵。北地倚为屏蔽。朕惟恐该大臣锐意轻进。叠经有旨谕知。自应倍加慎重。一闻该匪入境。即当前后布置。谋定后战。乃奔驰数日。率饥疲之卒。当方张之寇。后路既无援兵。左右亦少策应。以致为贼所乘。勇往难有余。惜尚未能持重也。该大臣现在收集溃兵。回驻唐家口。著即将不得力官兵。严加裁汰。招募充补一面联络民团。扼要严防。毋令该匪再行北窜。本日已谕知袁甲三派拨兵勇。会同田在田、伊兴额等、实力截击。并牵制捻众后路。至该匪人数众多。皆系鸟合。伊兴额于徐宿一带。素得民心。著即饬令激励乡团。相机堵御。并解散胁从。设法招抚捻众。以孤其势。俟袁甲三移军徐州以后。再与商定机宜。会同剿办。方有把握。此时总不宜轻进。再蹈覆辙也。昨恒福摺、谓该大臣未可轻易直前。所奏不为无见。著钞给阅看。将此由六百里谕令知之。　　

○又谕、前据袁甲三奏、通筹剿捻大局。拟抽精锐七八千人。赴徐州一带驻劄。与僧格林沁联络声势。当经谕令袁甲三、如能移师徐州。北路兵力较厚。与僧格林沁并力进剿。庶可万全无弊。兹据僧格林沁奏称、捻匪窜入东境。官军追至菏泽县境。截剿失利。全队溃散。现退至济甯迤南之唐家口驻劄等语。僧格林沁轻进失机。官军锐气顿挫。恐逆捻乘隙北窜。本日已谕令该大臣收集溃兵。扼要严防。不可冒昧轻进。并令饬伊兴额、联络徐宿一带乡团。相机堵御。设法解散胁从。招抚捻众。以孤贼势。惟此时捻势鸱张。已向西北一路窜扰。僧格林沁大营。兵力尚单。殊属可虑。袁甲三虽未能即赴徐州。所带兵勇。谅可分拨。著即派委得力镇将。与田在田、伊兴额等、合力兜击。牵制后路。俾该逆有所顾忌。不敢径行北趋。是为至要。并催令贾臻迅速赴任。办理招抚事宜。毋稍延误。将此由六百里谕令知之。　　

○命河南按察使郑元善、留省专办团练事宜。毋庸帮办毛昶熙军务。　　

