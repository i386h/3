<!-- { "loadSidebar": true } -->
○谕军机大臣等、官文等奏、兵勇克复沔阳州城一摺。又片奏、京山县土匪、句结天门县粤匪、复窜安陆府、于六月二十八日失守等语。与杨霈前奏、大略相同。该将军、现派建昌镇福炘、带兵驰往。正可与该署督所调之双保、刘富成等、会合攻剿。福炘、双保等、所带兵勇。均归杨霈调遣。即饬各该员、迅将郡城克复。毋稍延缓。傥兵力不敷。该署督并可酌量分拨兵勇、驰往助剿。总期上游肃清。则荆襄一带。可保无虞。我兵进攻武汉。亦不致为该逆牵掣。前据骆秉章等奏、水师克复岳州。惟下游之匪。为数尚多。难保不尽趋武汉。此时褚汝航大队、追至临湘县对河。已临近大江。曾国藩亦率领后起水师、自长沙启行。塔齐布、所统陆路诸军。已谕令由间道驰赴武昌。该署督、前有三路进兵之议。即可赶紧督饬桂明、布克慎、台涌等。与湖南水陆大军、会合夹击。毋失事机。并将现在贼势、及我兵如何布置情形、随时奏报。以慰廑念。又据蒋霨远奏、委员赵鸿吉、王敬烈、领解癸丑年上运第一起、下运第二起京铅。共计三百二十二万三千一百七十余斤。又带解营操黑铅二万斤。因道路不通。起存东湖县库。宜昌失守。所存之铅、是否全失。未据湖北咨报等语。此项铅斤。系京局鼓铸要需。宜昌虽经贼扰。旋即收复。所有存库铅斤。当不至全行失去。著该署督、迅即派员确查。毋令不肖官吏、藉词隐没。查出存铅若干。著即设法、由襄阳一带、起解运京。毋稍延缓。将此由六百里加紧谕令知之。　　

○又谕、官文、贵升奏、安陆府城失守、派兵援剿等语。六月二十八日。京山县土匪、句结天门县逆匪。复陷安陆府城。现在沔阳虽已克复。而安陆仍为贼踞。荆州接壤地方。该将军即派员严为扼守。不可稍涉大意。调回张于铭所带之勇五百名。由荆门州进援安陆。是否足资得力。务须妥筹布置。岳州收复。贼匪下窜。沿江一路。即督饬李光荣、统带义勇炮船、严密堵截。知会湖南追剿之兵、相机协剿。务窜匪埽除净尽。毋任再有蔓延。将此由六百里加紧谕知官文、并谕贵升知之。　　

○以江西防剿训练出力、免已革总兵官赵如胜遣戍军台。　　

○癸亥。上诣寿唐宫、问皇贵太妃安。　　

○谕军机大臣等、有人奏、地丁搭收钞票、请严定章程、以杜侵欺一摺。据称、民间应完地丁银两。均系凭地完银。其田地非在一处、典卖非出一时者。虽分起注册。而交银时、则准其总计交纳。故有一人完银数十两、而串票多至数十张者。为数既多。则搭收钞票自易。现在大兴、宛平、二县办理章程。同户各串者、均令各计各串。不准合计。以致钞票无从搭交。是名为搭收钞票。实则概徵银两。将来报解时。必复私买贱钞搭交。请饬查参、以杜侵欺等语。现行宝钞章程。裕国实以便民。岂容不肖州县、从中渔利。著贾桢、李钧、严饬大兴、宛平二县、及所属各州县。于徵收地丁钱粮。务遵奏定章程、搭收钞票。毋得骫法取巧。渔利病民。并著贾桢、李钧、严饬各属、遍行出示晓谕。并密查各州县。如有前项情弊。即行严参惩办。以儆官邪。原摺著钞给阅看。将此谕令知之。　　

○甲子。谕军机大臣等、阿彦达奏、请严饬地方查拏私铸一摺。据称当百等大钱。现在行使尚未流通。半系奸商阻挠。亦由私铸过多之故。近日副都统都尔通阿、在霸州盘获贩卖大钱人犯二起。所带当百大钱、至七八十吊之多。该副都统阿彦达营内。盘获形迹可疑人犯刘得仁。携带大钱三十余吊。供认贩卖。并供出私铸四处。均属新城县地方。即经札饬该县拏办。尚未报获一犯。请饬认真查拏等语。私铸当百以下大钱人犯罪名。业经刑部从重定拟。并谕令步军统领等衙门、严行拏办。至近畿一带。于新定罪名、或未深悉。愚民无知。难免仍前盗铸。著贾桢、李钧、桂良、饬令所属地方官。将新定私铸大钱罪名、于城乡等处、迅速遍行出示晓谕。并认真设法严密查拏。务期有犯必惩。毋任一名漏网。以重钱法而裕民用。至新城县地方、私铸四处。经阿彦达札县查拏。何以犯无一获。著桂良、严饬该县。速行按照犯供地方、严拏究办。傥该县有意消弭。或任令吏胥包庇贿纵。即著从严参奏。毋稍徇隐。将此谕令知之。　　

○以兑收海运漕粮完竣。赏户部员外郎成琦、王及端、花翎。余加衔升叙有差。　　

○乙丑。谕内阁、王懿德奏、生捦噶玛兰谋逆戕官首要各犯、地方安靖一摺。上年八月间。台湾府属之噶玛兰厅地方。贼匪滋事。通判董正官遇害。经代理通判署头围县丞王衢、纠集壮丁团练、焚毁贼巢。并将暗为贼谋假充义首之林汶英一犯、设法诱杀。会同都司刘绍春等、分投摉捕。歼捦多匪。惟首犯吴磋、及戕官正犯刘木等、同从逆余匪、仍潜匿山内。通判杨承泽、到任后。复与副将曾玉明等、入山摉剿。署淡水同知朱材哲、并侦获逸犯吴大等多名。本年二月间。该管文武、探知贼踪。带兵围捕。先后拏获要犯刘木、沈钟等。并歼毙夥犯十余名。复督率营弁梁青芳、义首谢集成等、探明逆首吴磋、在中心仑地方潜匿。挥兵直入。轰毙贼匪二十余人。格杀十余人。将逆首吴磋生捦。并将吴磋、刘木、沈钟、押赴被害之噶玛兰通判董正官柩前、淩迟处死。一并枭示。现在地方肃清。全台民情镇定。所有在事出力之文武员弁、义首、兵勇等。著王懿德、饬令台湾镇道、查明保奏。候朕施恩。　　

○又谕、王懿德、奏参都司巡检、请革职提讯等语。福建噶玛兰营都司刘绍春、于通判董正官被戕。未及救援。复于厅署仓库、不能派兵防护。致被贼匪抢掠。显系擅离职守。畏葸逃避。署罗东巡检沈树政、运送库项洋银一万九千圆。该员辄禀称、仅止提银六千圆送营。四千圆作为兵勇费用。数目多寡悬殊。显有侵那情弊。刘绍春、沈树政、均著即行革职。交裕铎亲提严审。务得确情。按律惩办。毋许稍有瞻徇。　　

○又谕、崇恩奏、查明沂州府属剿办土匪出力官绅、请旨鼓励一摺。本年二月间。江省徐海幅匪朱广田等、乘逆匪北窜时。聚众阑入兰山、郯城、沂水、莒州、边隘村庄。肆行抢掠。经沂州府知府李维醇。督率兰山县知县陈纪勋等、并在籍办理团练绅士丁守存等、派委员弁、分路防剿。升任臬司厉恩官、调派前署台庄营参将郝上庠、带兵策应。会合各州县、督兵兜剿。屡战屡捷。贼始退窜赣榆县欢登埠地方。经文武各员追剿。郝上庠、督同署沂州协都司姜长清、开放枪炮。歼毙逆匪一百余名。生捦七十余名。匪首就歼。地方一律安谧。办理尚为妥速。所有在事官绅。著崇恩、择其尤为出力者、酌保数员。另片奏、曹州府属、节次剿办土匪出力各员、恳请恩施等语。曹州府文武员弁、摉捕逸匪。亦属著有微劳。并著该抚、核实酌保数员。毋许冒滥。　　

○谕军机大臣等、僧格林沁等奏、贼扑套堤、歼毙多名一摺。据称所筑套堤。均高丈余。周围环抱。我兵立于堤顶防守。声势联络。该逆于二十五日夜、大股出巢。扑奔西面。扛擡长梯。向侍卫都兴阿营盘段落套堤濠墙支搭。该侍卫镇静以待。俟贼攀援将登。始开枪炮。毙贼甚多。并夺获旗帜刀矛等件。逆匪被围日久。其势已穷。自必亟思奔窜。此次虽经我兵歼毙多贼。而该逆诡谲异常。难保不乘间仍图窜逸。著该大臣等、督饬各营将弁、一面严密防剿。仍一面设法力破贼巢。毋令负嵎久踞。屡据奏称、逆众被围情急。众心渐离。且粮草均已缺乏。正可乘此机会、奋力埽除。该大臣既知专恃大炮轰打。及零星捦斩、无济于事。自应力筹进剿。为埽穴捦渠之计。不可因套堤筑成。仅以防贼窜逸为词。再延时日。前此批谕甚明。谅僧格林沁、必能懔遵严旨。妥速办理。以慰廑念。将此由六百里加紧谕知僧格林沁、并谕西淩阿、托明阿知之。　　

○山东按察使昇福、奏报到任日期。得旨。一切公事。务须件件从实。慎戒轻听妄发。收心历练。庶克有成。志之。　　

○实授扎拉芬西安将军。　　

○赏已革陕甘总督舒兴阿、二等侍卫。为喀什噶尔领队大臣。　　

○丙寅。谕内阁、恒春奏、棍徒阻止考试、请将办理不善之知县撤任审办等语。山西浮山县棍徒李进坤等、意图抗粮。辄敢于该县考试时、阻止童生投结应考。迨经查拏。复敢拒伤官役逃逸。实属目无法纪。著即饬属严拏逸犯务获。按律惩办。该县知县邓爱涛。徵收钱粮。是否任听丁胥人等、交通舞弊。勒索浮收。以致抗粮滋事。均须彻底根究。邓爱涛、著即行撤任。交恒春、提同犯证、研审确情。分别究办。毋稍宽纵。　　

○以办理直隶粮台出力。免道员海瑛、失察属县失守处分。　　

○予故西安将军舒伦保祭葬。　　

○命贝勒德木齐扎布、往奠科尔沁郡王僧格林沁故福晋茶酒。赏银五百两。　　

○丁卯。谕内阁、庆惠奏、遵查钱局捐铸情形、并请饬严查冒充委员等弊一摺。现在通州一带。私铸甚多。难保无匪徒假充委员、商人将官铜私售鼓铸等事。著步军统领衙门、顺天府、五城、一体严查。如有假冒委员、招摇撞骗情事。查明并无札委者。著即拏交刑部。从严惩办。毋稍疏纵。　　

○又谕、恒春奏、审明知县被参各情、请饬回任一摺。前因降调给事中贾世行、奏参山西徐沟县知县贾联芳、贪劣各款。当交恒春、查明参办。兹据奏、按照所参各款、逐一讯究。该员委无威偪勒帮、及官亲书吏表里为奸情弊。并据称、该员平日居官谨饬等语。贾联芳、著即饬令回任。仍著恒春、随时认真察看。傥另有贪劣不职之处。即行据实从严参奏。　　

○谕军机大臣等、官文等奏、湖南贼船下窜、现派兵勇堵剿情形。又据塔齐布等奏、贼匪两次复犯岳州、水师叠获胜仗一摺。此时湖南师船。已追至城陵矶下。与监利县属之白螺矶、相距咫尺。若能声势联络。剿办更易为力。著官文等、飞饬带兵文武各员。务须协力夹攻。俾沿江一带逆踪、及早殄灭。荆郡自能安堵。如贼匪全数下窜。即可会同楚南官军、顺流下击。惟在该将军、豫筹布置。与塔齐布、曾国藩、互为声援。妥筹策应。至安陆一股。既经杨霈调兵进剿。该将军复调回福炘、与张于铭、分带兵勇。前往应援。目下攻剿能否得手。所称石牌获胜。是否确实。该郡紧接荆门。亦距襄阳不远。尤须亟筹攻克。以固北路。仍著官文、随时知照杨霈。迅将此股歼灭后、为移师武汉之计。毋致迟延疏失。将此由六百里加紧谕知官文、并谕贵升知之。　　

