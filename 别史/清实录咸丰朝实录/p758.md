<!-- { "loadSidebar": true } -->
○四川总督王庆云奏、遵覆云南巡抚张亮基、抵省以后情形。并筹商大局得旨。览奏稍慰朕怀。想该督接奉谕旨。必有确实奏报。　　

○予安徽阵亡都司唐炳超、守备张洪升、周玉恩、祭葬世职。　　

○己卯。谕内阁、前因察哈尔总管等、被讦案内。据总管扎克都尔、供出前署都统穆隆阿、有收受皮袄银两情事。当谕令明白回奏。兹据穆隆阿奏称、并未收受前项银两。其家人范姓二名。一已病故。一已因疯走失等语。案关收受赃私。岂得以人证无从查传。含糊了事仍著穆隆阿即将家人范姓、赶紧交出。送部审讯。至穆隆阿究竟有无收受皮袄银两确据。著西淩阿庆昀、再行提讯扎克都尔。录供具奏。毋许瞻徇消弭。　　

○谕军机大臣等、据何桂清奏、苏松太道、无员可调、请旨简放一摺。苏松太道一缺。驻劄上海。本有民夷交涉事件。现当夷务未定之时。员缺尤关紧要。恐新简之员。未能熟悉情形。难期胜任。何桂清业经授为钦差大臣。通商事宜。自应筹画尽善。以期经理得人。该省实缺道员中、既无堪以调补之员。其候补道员、及实缺知府内、或有人地相宜者。亦可酌量请补。著何桂清、会同徐有壬、悉心选择。酌保二三人。开单具奏。候旨简放。将此谕令知之。　　

○又谕、郑魁士奏、甯防布置情形。并军械饷糈短绌。请饬浙省速行拨解一摺。甯国军营饷需。叠据胡兴仁奏报拨解。惟该营欠饷过多。且自溃挫以后。器械锅帐。大半遗失。现虽经郑魁士收集溃散。与新到各军、分别布置。而徒手未能御侮。枵腹尤难荷戈情形万分危迫。该郡为浙省门户。设有疏虞。关系非浅。前经叠谕胡兴仁、于月拨饷银六万两外、仍添筹二三万两。与邓瀛自筹之三万两、凑足每月十二三万之数。著胡兴仁遵照前旨。将应拨饷需。接月如数拨解。不得以筹措艰难。稍涉迟误。至所需军火等件。并著该抚源源接济。与所拨饷银。分别迅速解往。至胡兴仁前奏、派员赴苏借饷。据何桂清等覆称、所有由金陵调援甯国各军、及水陆防剿兵勇。十一十二两月分应发之饷。统由江南粮台借给。其正月以后饷需。仍由浙江支应。惟甯防需饷迫切。仍著何桂清不分畛域悉心筹画。极力兼顾。以保东南大局。将此由五百里各谕令知之。　　

○以浙江甯绍台道贾臻为河南按察使。　　

○庚辰。享太庙。遣睿亲王仁寿、恭代行礼。上诣皇乾殿行礼。　　

○诣关帝庙拈香。　　

○遣官祭太岁之神。　　

○谕内阁、胜保、翁同书奏、讯明擅离职守之知县、尚无有心逃避情事一摺。安徽已革候补同知直隶州署来安县知县刘锡龄、前因贼氛偪近。擅自出城。当降旨、将该员革职拏问。交胜保等审讯。兹据讯明该革员实因调集乡团。出城后仍带团丁进城。适值援兵已到。城池得保无虞尚非有心逃避。刘锡龄、业经革职。著免其治罪。　　

○谕军机大臣等、现在天津办理海防。业已布置妥帖。僧格林沁、于月内总可到津。所有地方弹压事宜。必须该督前往督率。呼应较灵。著庆祺即赴天津调度一切。何日启程。先行具奏。将此谕令知之。　　

○又谕、胜保等奏、请筹拨招抚经费一摺。并片陈近办情形。因各省饷需支绌。势难应手。已于摺内详悉批示矣。各捻股数众多。如果渠魁就抚。散其胁从实于大局有裨。惟受降如受敌。此辈狼子野心。最易反覆。投诚后是否不致复叛。必确有把握。方无后患。傥因乏食投降。目前数万金尚不难于筹画。以后何以为继。况皖营兵饷久缺。而以重赀赏贼。更恐失军士之心。此皆不可不虑。非必吝此二三十万金也。若能以贼攻贼。则事半功倍。得贼辎重。即可养投诚之众。故必责令立功。方能信其悔罪。未可轻易受降。贪多自喜。后受其累也。现在张元龙等、已愿换我军旗帜。择日薙发出降自当加以奖赏。固结其心所部多人应择其精悍者、分编营伍。责令立功。攻打何处捻匪。其余胁从之众。分别遣令回籍归农。勿使聚而生变。彼既回心向化。献出城池。即当官为驻守。翁同书身任皖抚。地方是其专责俟张元龙等献城。即著选择文武干员。入城办事。安抚良民。不得仍听抢掠。至孙葵心亦系悍贼。如果乞降。则蒙亳一带。易于肃清。惟须张元龙一股解散安插受协。方可再办一股。若此股尚不足恃。即招彼股。恐人心叵测。不独赏需难继。更恐胜保驾驭不易。必须步步脚踏实地。以免他虞。袁甲三已令回京。所有剿匪事宜另派傅振邦接办。而以伊兴额副之。傅振邦等、俱素称勇敢。胜保不患无助。当与联络声势南北夹攻。直捣巢穴。方合剿抚兼施之法。毋徒一意主抚。为贼所轻也。再前据许乃普奏、驻劄灵壁县之游击滕家胜、所带兵勇。不过三百余名。能联络乡团。击退捻匪数万等语。如实得力。即著胜保、翁同书、确查具奏。将此由六百里谕令知之。　　

○钦差大臣胜保奏、筹办招抚事宜。请豫筹经费二三十万两、解皖备用。得旨。所见甚是。所虑甚大。然此时各省军营。同一缺饷。焉能凑集钜款若是之速。傥使招而复叛。是军饷之外。徒增一项无益之费。支绌之际。尚堪如是抛掷耶。莫若以贼攻贼。事半功倍。更可坚其向化之诚。胁以不能复叛之心。天下大局将定之时。遣散安置。不复靳此小费。以期底定。所请之处。实难应手。暂毋庸议。若各省应解正饷。近已有旨催解。再有延宕之处。何难指名参奏。朕缕晰指示。谅胜保必能仰体朕之苦心也。　　

○辛巳。祈谷于上帝。遣惇郡王奕誴、恭代行礼。　　

○壬午。孝全成皇后忌辰遣官祭慕陵。　　

○谕内阁、赠大学士太傅礼部尚书衔原任礼部侍郎杜堮、灵柩回籍。前经降旨、派贝子绵勋、前往祖奠目送。并著沿途地方官妥为照料护送。兹闻于本月二十一日启程。著加恩于到籍后赐祭一坛。并于赠太师大学士桂受田墓前赐祭。均著山东巡抚崇恩、派委道府大员前往奠醊。以示朕笃念师儒。有加无已至意。　　

○谕军机大臣等、前据桂良等奏、请先行进呈两次条约。当经降旨允准。并令俟挽回四事。另立专条。进呈后再行一并用宝发回。本月初九日据桂良等专弁送到和约税则各件。业经军机处代为呈览矣。惟挽回专条。俟＜口英＞酋回沪后。总须及早定议。迅速进呈。方能与现递条约、一并用宝发交各国。免致日久耽延。桂良等不得因条约业已进呈。含糊了事。有负委任。此时利害转圜。全恃专条为补救。著桂良等悉心筹画。尽力挽回。即行驰奏。至十二月二十六日、明发谕旨。桂良等奉到后。如何传示该夷、该夷接奉后。作何情形。并＜口英＞船驶到粤东。有无消息。著一并具奏。将此由六百里密谕桂良、花沙纳、何桂清、并传谕段承实知之。　　

○予江西南安府阵亡生员张映薇、祭葬世职如教谕例。　　

○癸未。谕军机大臣等、蒋霨远奏、黔军欠饷过多、请饬催各省迅解一摺。四川山东山西陕西湖南等省欠解黔饷。共计四十二万四千余两。内惟四川除扣还外、解过二万两。陕西起解在途银一万五千两。此外并无协饷解到。亦无起解消息。现在黔省剿匪。正在吃紧。各路营盘。月需饷银十万有奇。欠发过多。军心易变。自应速筹接济。著王庆云、崇恩、英桂、曾望颜、迅饬各该藩司、各将欠解黔饷银两赶紧筹拨。派员解赴黔省、以济急需至湖南省于按月拨给韩超军营银四千两外。其黎平、思州二府、清溪、玉屏二县、邛水县丞、及镇远镇标官兵饷需。能否于湖南欠解黔饷内。就近酌拨接济之处。著骆秉章酌量办理。将此由五百里各谕令知之。　　

○以贵州石阡、瓮安、等。处剿贼出力。予已革知州王敬烈留营效力。　　

○展缓浙江海盐县被风歉收地亩带徵白粮。　　

○甲申。上诣寿安宫西所、问如皇贵太妃安。　　

○谕军机大臣等、前因广东有伪造廷寄谕旨。致＜口英＞国疑虑。业经谕令黄宗汉、查拏伪造之人。本日据罗惇衍等奏、该国怀疑、再扰北路。旋即退出。并钞录奸民伪造谕旨。与桂良等前奏相符。罗惇衍等、在粤办理团练。曾申谕北路乡民。不与＜口英＞口□佛等国为难。致开衅端。讵该国于上年十二月初一日、率众千余。由三元里前进。一路焚烧。轰毙行人。乡民始鸣锣对仗。初五日、复直趋石井。互有杀伤。皆由奸民伪造谕旨。致该国疑虑。并非罗惇衍等不遵前旨。仍与该国构衅。本日已谕令黄宗汉、柏贵、照会该国。令其尽释前疑。不可为奸民所惑。口□额口

□尔唫现已回粤。傥经查明。自必恍然知花县之事由于奸民伪造谕旨。致怀疑虑。并非中国故违和约也。桂良等接奉此旨。即设法照会口□额口□尔唫、告以此次与乡民互斗。虽由彼先启兵端。究系因怀疑所致。一经说明。自当相安无事。如口□额口□尔唫业已回沪。更可明白开导。以全议抚大局。罗惇衍等摺、著钞给阅看。将此由六百里密谕桂良、花沙纳、何桂清、并传谕段承实知之。　　

○又谕、前因广东有伪造谕旨一事。并＜口英＞国公使、因广东民人与＜口英＞兵互斗即行回粤。先后寄谕该督查明驰奏。并据罗惇衍等奏、＜口英＞兵怀疑。再扰北路。旋即退出等语。＜口英＞国兵丁、怀疑逞忿。先开枪炮。伤毙多人。故百姓与之仇杀。衅端自彼而开。黄宗汉远在惠州。难与关说。柏贵近在同城。可向该公使妥为开导。告以粤东＜口英＞兵误信伪造寄谕以致两次纵兵焚掠。互有杀伤并非粤民起衅口□额口□尔唫远在上海。无由知悉。罗惇衍等亦知＜口英＞兵因见伪造廷寄。怀疑构衅。现已约束乡民不准妄动。并撤去北路壮勇。以示不疑。现在上海议定税则。彼此即可永敦和好。广东伪造寄谕之事。己奉旨查拏严办。该公使谅已明白此事、皆由广东奸民煽惑。并非中国暗谋矣。如此坦怀相示。使其悔悟。仍回上海办理通商方妥。至近来粤东海口通商情形如何。有无奸民从中阻挠。并著该督抚查明具奏。将此由六百里密谕知之。　　

