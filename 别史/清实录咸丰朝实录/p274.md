<!-- { "loadSidebar": true } -->
○又谕、逆匪由怀庆窜入山西境内。连陷城邑。直偪平阳。已明降谕旨。将哈芬革职拏问。解京治罪。并命郭梦龄、署理山西巡抚矣。郭梦龄前奏省城防守事宜。已严督文武官绅。赶紧布置。此时当已周妥。贼攻平阳。又已数日。现在守御情形何如。泽潞进追之兵。业经迟误。其胜保等两路。一由封门山入口。一由济源县沿河追剿。均系紧蹑贼踪。此时是否已抵平阳。日内未见奏报。或因南路文报梗阻。该署抚即速探明具奏。以慰廑念。平阳迤北、一路平衍。除韩侯岭外。别无可扼之险。省城存兵。诚无可拨。他处有无可以移缓就急之处。即著迅筹缓急。调往堵截。并饬所派委员。晓谕该处绅民。集勇严扼。万不可任贼稍有窜越。前谕讷尔经额、派拨正定官兵。由获鹿、井陉、入山赴援。著即飞催前途。傥能赶到霍岭。扼要夹击。剿办当可得力。山西巡抚、兼任提督。通省营伍。皆归节制。应如何布置。即著严催迅拨。如查有不遵调遣、畏葸避贼。及地方官吏、闻警先逃者。均著按律以军法从事。不可稍事姑息。其郝光甲、乌勒欣泰之兵。亦即加紧催督。以为夹击之计。不可听其沿途逗遛。又蹈哈芬故辙。本日又有人奏、介休县之鸟鼠谷。交城县之葫芦峪。均为逋薮。太原县山中、多产硫磺。亟须严密防范。亦著该署抚一体访缉。认真查察。毋得稍有疏懈。将此由六百里加紧谕令知之。　　

○又谕、据德勒克多尔济等奏、俄罗斯固毕尔那托尔咨称、果尔毕齐河地界、并未立有界牌、以及近海一带、呈请定立界限一摺。俄罗斯近海一带地方。有无设立界牌之处。理藩院定例、并未详载。著英隆、先行查明。该果尔毕齐河东山之南北两处。从前如何分定界限。以及伊等近海一带地方。究系应否设立界牌之处。著即行文、知照德勒克多尔济等、循照旧例。妥为办理具奏。俄罗斯原文。著即钞给阅看。将此谕令知之。　　

○又谕、适阅德勒克多尔济等奏、俄罗斯固毕尔那托尔咨称、果尔毕齐河地界、并未立有界牌、其近海一带地方、请立定界限一摺。当寄谕黑龙江将军英隆、令其就近查明矣。惟此事乃我国与俄罗斯国疆界。所系甚重。著德勒克多尔济、讷勒亨额、体查该果尔毕齐河东山南北两界。究系有无界牌。以及近海一带地方。应否立界之处。体查情形。照旧办理。著俟英隆行文库伦时。详细查明办理具奏。俄罗斯原文。著一并钞给阅看。将此谕令知之。　　

○两江总督怡良等奏、风闻嘉定、上海、匪徒滋事。并赴苏查办。得旨。起事缘由。著先行查明具奏。寻奏、因恩旨豁免道光三十年以前民欠。民闲误会。以为三十年漕粮亦奉蠲免。疑吏胥滋弊起衅。报闻。　　

○以刑部左侍郎恒春、为山西巡抚。未到任前。以布政使郭梦龄署理。　　

○以山西太原府知府吉祥、暂护布政使。　　

○以山西剿贼带兵耽延。革总兵官乌勒欣泰职。仍留任。　　

○己丑。谕内阁、前经降旨、令各直省督抚、率同绅民等、认真团练。保卫乡闾。并刊刻嘉庆年闲明亮、德楞泰、筑堡御贼疏。龚景瀚、坚壁清野议。颁发各省。谅已实力奉行。兹据光禄寺卿宋晋、呈进乡守辑要合钞一书。朕详加披阅。于团练事宜。颇为详备。著一并交武英殿、刊刻进呈。候旨颁发。　　

○又谕、户部奏、淮南盐务紧要、请饬江督、责成运司妥办一摺。淮南引盐。因道路梗塞。未能销运。而产盐各场。尚属完善。若任听私煎私售。致自然之利。弃之如遗。于鹾纲全局。大有关系。著两江总督、饬令运司、移驻通泰适中之地。督同运判场员。就场徵课。即照户部所议章程。变通酌办。期于课项实有裨益。现在运司庚长、尚未到任。即责成署运司郭沛霖、悉心经画。将来庚长到任后。仍著郭沛霖帮同办理。以资熟手。　　

○又谕、户部奏、派查矿山情形、并有肆行私穵等弊、请旨严行究办一摺。赤城县属之九龙山佐金硐。有旗人领催穆通阿、张挂兵部旗号。私穵矿硐。经户部司员查询。据称、领有兵部路引。前来开穵。坚抗不服。该领催穆通阿、因何得有路引。前往该处偷穵矿硐。著兵部、并该旗查明具奏。以凭核办。寻兵部奏、镶红旗满洲领催穆通阿、请假往直隶赤城县等处。采办矿苗。据该旗来咨。照例给与路引。并据都察院奏、穆通阿、以委员串商霸占矿硐等词具控。得旨。交刑部审明办理。又镶红旗满洲都统载垣等奏、查明私穵矿硐案内。参领行文。正稿及原呈、与副稿不同。显有情弊。得旨。参领伊昌阿、著即解任。交刑部归案审讯。寻刑部奏、穆通阿、冒领路引。私掘矿硐。比例从重定拟发边远充军。并讯明诬控委员霸占矿砂等情。伊昌阿、于穆通阿欲开矿硐。改补文稿。事后查知。并不究办。应交部议处。余俱问拟如律。从之。　　

○又谕、户部奏、关税情形、请照常办理、以裕课税而杜弊端等语。各关课税。向例俱按正额盈余。额定银数徵收。自本年二月。逆匪窜扰江南浒墅、淮安、九江、芜湖、凤阳等关。纷纷奏请尽徵尽解。继而崇文门、临清关、亦援案奏请。业经降旨允准。惟各关距贼氛远近不一。情形亦各不同。若概以尽徵尽解为词。漫无限制。必至任意侵亏。弊端百出。著照部议。嗣后各关。均宜设法整顿。仍遵额定税数。照常徵收。不准以尽徵尽解。违例奏请。致滋流弊。如将来亏短。实属有因。著俟一年期满、奏报到时。由户部酌量情形。分别奏明。请旨核办。　　

○又谕、前据礼部、进呈福建举人林昌彝、所进三礼通释一书。当交南书房翰林、详加阅看。兹据奏称、该举人尚能旁徵博引。留心载籍。不为浮靡之学。惟缮写尚多脱误。业经逐卷黏签。著礼部仍将原书发交该举人照签改正。再行进呈。　　

○谕军机大臣等、琦善等奏、连日围攻情形一摺。逆匪久困扬城。屡次缒城思窜。均经该处兵勇。分路截击。歼毙不少。其通船各水路。均已沈石钉桩。陆路各要口。亦均严密堵御。复严禁粒米入城。断其接济。外援既绝。自有坐困之势。惟贼势愈穷、则愈图窜逸。一旦溃围而出。分扰他处。又成蔓延之势。不可不严加防范。该大臣等、务当分饬官兵。各路守御。勿堕奸计。其金陵镇江贼船。尤须严防窜入。琦善、陈金绶、雷以諴、福济、虽分路驻劄。实共办一事。琦善身为统帅。更属责无旁贷。趁此贼势穷蹙。同心合力。迅图克复。久困之贼。不难聚而歼旃也。将此由六百里谕令知之。　　

○又谕、骆秉章奏、请调广东拖罟等船、驶赴金陵、以资堵剿一摺。据称、拖罟快蟹等船、可由广西陡河入江、前赴金陵等语。此项船只。既可由内河、驶达江南。自无须远涉大洋。转稽时日。著叶名琛、柏贵、迅速雇备拖罟船百只。快蟹船数十只。选派得力将弁。配带炮位火器。驶驾入江。与前赴江南之红单船、及各师船、会合夹击。以期迅埽贼氛。所有应需经费。该督等即设法妥速筹办。毋稍延误。原摺著钞给阅看。将此由六百里谕令知之。　　

○先是帮办军务刑部右侍郎雷以諴奏、请在江南泰州、宝应、分设捐局。按照粮台酌减二成收捐。银钱米石。均准交纳。并以足制钱一千六百文、作银一两。下部议、至是户部议奏、据雷以諴奏称、给发实收。有关防可用。稽查捐局。声息相通。支放并无亏折。钱米按时值银价扣算。其制钱百千、加费二千。毋庸另议运脚。章程尚为核实。应如所奏办理。从之。　　

○钦差大臣都统衔琦善等奏、扬城贼匪。复图奔究。经官兵击退。贼计渐穷。现仍竭力围攻。迅筹克复。得旨。琦善统领江北诸军。蕞尔扬城。尚不能迅速克复耶。无论东西两路。贼匪逃窜。皆汝之责。不准稍分彼此。豫为站脚地步。　　

○陕西巡抚张祥河奏、贼匪已入晋境。添兵防御大庆关等处。得旨。近接桂明奏报、有汝与该提督札商、令桂明过河进剿之语。此非上策。已有旨、令桂明仍驻陕省。汝此次摺内、何以并未提及。　　

○命镶黄旗蒙古副都统佟鉴、驰往山西。随同巡抚恒春、办理防剿事宜。　　

○以乌噜木齐领队大臣承芳、为刑部左侍郎。未到任前。仍以户部左侍郎德兴兼署。　　

○以镶红旗满洲参领二等男侍顺、为正黄旗汉军副都统。　　

○赏内阁侍读学士奎英、头等侍卫。为乌噜木齐领队大臣。　　

○庚寅。谕内阁、理藩院奏、章嘉呼图克图呼毕勒罕之父端噜布、呈请情愿报捐马五百匹、转为请旨一摺。该呼图克图呼毕勒罕之父端噜布、因剿办逆贼未竣。呈请情愿报捐骟马五百匹。实出诚悃。朕深嘉焉。惟军营应需马匹。现已备妥。尚属足用。章嘉呼图克图呼毕勒罕、现在年幼。且供用较多。若收此项马匹。朕心深为不忍。著毋庸赏收。仍加恩赏给端噜布大缎二匹。呼毕勒罕哈达一方。著西甯办事大臣、转交伊徒。俟该呼图克图呼毕勒罕坐床时。再行赏给。　　

○又谕、胜保奏、追剿逆贼、沿途斩获一摺。据称、初三日。督兵至封门山口。从关门两旁分抄而上。贼众弃关逃走。经胜保、会合善禄、西淩阿、跟踪追赶。杀贼数百名。初十日申刻。贼窜平阳府城。经西淩阿等、奋力斩杀三百余名。追杀十余里。歼毙坐轿头目伪丞相、及伪将军等。复被我兵冲截两段。分窜洪洞平阳。胜保饬令郝光甲、托云保等、分带马步各队。堵剿平阳城内贼匪。并会同善禄、驰抵洪洞。绕出贼前。与西淩阿马队。两路夹击。毙贼五六十名。又片奏、郝光甲、移营平阳北门外。逆匪突出二三千名。拌死扑入三次。皆被我兵杀退各等语。逆匪自窜扰垣曲。昼夜狂奔。因前路无兵兜剿。以致平阳府城。仓猝失事。扰及洪洞。现在胜保已绕出贼前。扼要驻劄。托明阿、恩华等、带领大兵。计日亦可赶到。著即督饬各路弁兵。合力夹击。毋稍延误。其歼毙坐轿之贼。是否逆首。著即查明具奏。曲沃县知县、及幕友等、殉难情节。著查明请恤。其失守城池文武各员。并著确查严参惩办。至所请杀贼出力各员弁、量予鼓励之处。著准其据实保奏。候朕施恩。　　

