<!-- { "loadSidebar": true } -->
○又谕、据僧格林沁奏称、阜城逆匪。扑过重濠。当经官兵。奋力截击。未容突出。现仍设法拦截等语。此股凶悍余匪。被围日久。显系穷蹙思窜。冀图与南贼会合。现既大股向东南冲扑。万一防剿稍疏。则该逆必致伺隙南奔。其由景德二州。折而西南。至临清冠县之路。不过数百里之遥。一经奔突句结。势必复肆鸱张。而胜保一军。转有腹背受敌之患。冠县逆众。不过六七千人。若此股迅就殄灭。即移得胜之师。向北迎截。庶剿办可期得力。该大臣、务即速筹南北兼顾全策。先将现办之贼。聚歼净尽。免致稽延时日。并应如何堵截北路窜匪。以剿为防。总期计出万全。毋堕该逆声东击西奸计。崇恩身膺疆寄。本属责无旁贷。且现驻临清。距直境较近。若阜城之匪。竟致突围而出。该抚带兵迎击。亦甚便捷。傥敢畏缩不前。或藉词株守一隅。朕必治该抚以贻误军情之罪。其由庆云、盐山、至山东武定、并清河、大名、与山东交界处所。均著崇恩严饬各该地方。实力筹防。以资堵剿。如守土之官。仍前玩误。即著随时严参惩办。从重治罪。将此由六百里加紧各谕令知之。　　

○又谕、本日据僧格林沁驰奏、贼匪乘风扑过重濠。意图窜出等语。此次阜城贼匪大股。冲突重濠。势甚猖獗。虽经该大臣等、督兵堵截。现在死拒濠边。尚未回巢。难保不分股四出纷窜。该处东通连镇。北达献县。东南与景州、西南与武邑、衡水、均属壤地毗连。最关紧要。著桂良严饬各该地方文武员弁。严密防范。断不可令贼踪乘闲阑入。至临清余匪。昨据胜保奏、现已窜至冠县。又经官兵歼戮甚多。亦须严防其窜入大名等处。著该督仍饬令张殿元、懔遵前旨。尽力截扼。或酌量带兵出境迎剿。不得专事防守。仍著桂良、与僧格林沁、胜保、载龄等、互相知照。并多设侦探。将界连阜城各地方情形。随时迅速奏报。毋稍疏虞。将此由六百里加紧谕令知之。　　

○以成郡王载锐、署镶黄旗领侍卫内大臣。大学士裕诚、署正黄旗汉军都统。刑部尚书德兴、署正蓝旗满洲都统。　　

○以兵部左侍郎李菡、暂署仓场侍郎。　　

○上以常雩、祀天于圜丘。自是日始。斋戒三日。　　

○丁丑。以神灵护卫城垣。颁直隶天津、河神庙御书匾额。曰、灵施惠贶。火神庙御书匾额。曰、离德赫若。　　

○谕军机大臣等、胜保等奏、连日督兵追剿贼匪一摺。此股逆匪。屡经我兵追击。所余不过四五千人。其势已极穷蹙。惟由冠县、莘县、及阳谷一路。窜赴梁山。复由梁山南窜。贼势剽疾异常。必须乘其喘息未定。奋力穷追。尤应派员管带马队。设法绕出贼前。两路夹击。庶可聚而歼旃。若徒事尾追。转恐该逆沿途裹胁。逆焰复张。或占踞村镇。又成负嵎之势。剿办终无了局。著胜保即督饬马步各队。迅速追剿。总期四面兜围。为一鼓荡平之计。官兵追剿贼匪。粮草必须先为筹备。马步各兵。昼夜奔逐。又岂能枵腹荷戈。该大臣务督饬粮台各员。随地随时。广为豫备。断不准藉词耽延。致误事机。即偶尔不能赶到。于所过各处。饬令地方官。无论草豆米面。均可暂时接济。以利军行。逆匪由梁山南窜。究竟欲往何处。著该大臣迅即确探贼踪。痛加剿洗。勿留余孽。至投诚裹胁之众。该大臣择其有技勇者。留于军营效力。自为解散贼势起见。然必须加意防范。前次胜保、及桂明、营盘被焚。安知不有此等奸匪。内外句结。贼情诡诈异常。务当慎密周防。不可因屡获胜仗。稍涉大意。致有疏虞。将此由六百里加紧谕令知之。　　

○又谕、据胜保等奏、逆匪于初三日夜。由冠县向僻路奔窜。经官兵于莘县阳谷等县。追杀数百余名。初五日该逆又窜郓城。占踞附近村庄。官兵乘风纵火。烧毙贼匪。不计其数。余匪奔上梁山。复经官兵追杀数百名。贼复南窜。胜保亲督马队。乘夜驰追。惟所过之处。皆系两次被贼蹂躏。人马无从觅食。忍饥而行。已经两日。现仍竭力穷追等语。前有旨、谕令崇恩、查探何路紧急。即往何路剿捕。或赴胜保军营协剿。不得株守临清。诚以该抚统辖全省。贼匪尚在东境。自应统筹兼顾。藩司厉恩官、与济甯州知州黄良楷、驻劄东昌。东南一路。务即酌量情形。严饬该员等、分兵截剿。济甯为水陆要冲。该处团练甚多。尤须分布要隘。防贼纷窜。不得以剿贼有胜保等在前。稍存诿卸。至胜保督兵追剿。粮台每致落后。该抚尤须一面派员迎提粮饷。一面严饬沿途地方官。无论乾粮米面草豆。皆当设法接济。以利军行。不得稍有延误。将此由六百里加紧谕令知之。　　

○又谕、本日据胜保奏、初三等日。贼由冠县窜出。沿途追杀。毙贼无数。现复由郓城县之梁山地方南窜。此股贼匪。经胜保等、督带官兵。跟踪追剿。势穷力竭。必至南向狂奔。傥有续来股匪。又将句结为患。徐州与东省交界。百胜等、统兵防堵。当一面力扼河岸。不可使南来贼匪。乘闲偷渡。一面仍当确探北路贼踪。如胜保等、追击渐近。即著提兵前进。与胜保等、合力兜剿。毋稍迁延。傥南匪或有偷渡。北匪窜至该处境内。并无官兵拦阻截剿。朕惟百胜等是问。　　

○又谕、琦善奏、连日进攻瓜州。并贼船屡扰江浦六合。现筹防剿情形一摺。此次官兵。由三汊河东西两岸。分路进剿。仍不过小有斩获。该逆一经挫败。即坚拒不出。似此旷日持久。以蕞尔瓜州。竟不能出奇制胜。力破贼巢。该大臣贻误迁延。罪将谁诿。至浦口六合两处。屡有贼船驶至。甚至登岸焚掠。虽经官兵击退。而该逆狡狯异常。必仍思乘隙肆扰。该大臣务当严饬武庆等、实力防剿。不可稍涉大意。傥布置未能周密。致该逆窜过北岸。则贼势愈张。剿办更形棘手。此时总以设法迅克瓜州。不得以难办为词。徒令一隅逆匪。掣我全军。竟置大局于不顾也。水师艇船。专为肃清江面。前此驶至黄天荡。颇为得手。正可乘机上驶。将江面贼船。尽数埽除。岂可藉口于候风修艌。致误事机。据称七号口以上。贼以铁炼拦截。此等伎俩。岂能阻我舟师。不过故作难词。耽延时日而已。细阅该大臣所奏、于瓜州则云贼匿不出。于江浦则谓防不胜防。剿办事宜。毫无把握。试思该大臣统领诸军。在扬已逾一载。老师糜饷。日久无功。若再事迁延。不知振作。朕惟执法从事。不能屡邀宽典也。将此由六百里加紧谕令知之。　　

○又谕、琦善奏、请调水师副将以下各官、管带师船等语。江南贼船。在瓜州一带江面游驶。经琦善督饬水师镇将。于老河影沙漫洲等处。屡加攻剿。正当吃紧之际。现在统带师船镇将。多系革留及护理之员。苏松镇总兵叶常春、近又多病。其余将领。亦少出色人员。设有更换。无人可委。著王懿德、黄宗汉、叶名琛、柏贵、迅即于闽浙广东水师副将以下各官内。遴选数员。饬赴扬州琦善军营。听候调遣。帮同管带战船。毋稍延误。前据叶名琛等奏、饬委总兵谢焜、督同署副将梁显扬、统带拖风船。吴全美、陈国泰、督带红单船。前往江南。谅早启行。仍须于此数员外。另拣得力数人。迅饬前赴扬州。不得以无员可拨。藉词推诿。将此由六百里加紧各谕令知之。　　

○又谕、蒋霨远奏、独山州匪徒句结滋事、现调官兵剿办一摺。独山州与广西思恩等处毗连。沿边时有匪徒出没。亟应早为防范。何以遽令匪徒。聚集至二千余众之多。现据该抚调集各镇协营兵。委令彭长春、承龄、前往剿办。著即严饬该镇道、务将此股匪徒。乘其初起。迅即实力捕除净尽。我兵调集三四千名。计亦足敷剿办。彭长春、身任专阃。承龄、现已留黔补用。均属责无旁贷。傥有迁延贻误。致该匪日久蔓延为患。该抚等岂能当此重罪耶。至所需兵饷。准其碾动仓谷。并于司库防堵经费内。分别支应。此案起衅根由。是否地方官办理不善。并著查明据实具奏。将此由六百里谕令知之。　　

○江南提督和春等奏、连日围攻庐州。及现在筹办情形。得旨。惟有切盼捷音之至。虽庐城克复。安庆等府县。尤须费手。况联成一片。尽为贼有。恐克复庐郡。亦祇空言。傥即日克复。抚恤一切。固应急行捐办。然到处皆贼。福济断不能安坐省垣。　　

○长芦盐政文谦奏、贡物被窃。贼久无获。请将看守不慎。承缉不力各官。交部议处。得旨。费茂林、钱万青均著先行议处。钱炘和、文谦、均著宽免。官物被窃。例有处分。惟直目为御用。亦觉过当。　　

○戊寅。上诣南郊斋宫、斋宿。　　

○谕军机大臣等、向荣奏、节次筹攻金陵。并请饬催楚粤炮船师船一摺。向荣自前次奏调闽粤官兵后。日久未据奏报军情。朕眷怀南服。焦灼难名。及本日阅该大臣所奏、仍不过敷衍塞责。于攻剿各情。毫无把握。至余万清进攻镇江。虽毙贼多名。并未能即时克复城池。且总兵刘开泰等、均各受伤。官弁兵勇。阵亡者亦复不少。显系我兵接仗失利。尚欲设词掩饰。是诚何心。向荣统领全军。攻剿金陵镇江逆匪。是其专责。乃屯兵日久。师老饷糜。并不能出奇制胜。埽穴捦渠。似此观望迁延。自问当得何罪。江南剿贼。必须力扼长江。为水陆夹攻之计。广东所备船炮。昨已谕令琦善、派员迎提。为攻剿瓜州之举。此项船只。专为肃清江面而设。该大臣与琦善、虽分剿江南江北。而所办实系一事。况江路一通。使南北之贼。声势不能联络。则该大臣等、剿办均可得手。所有广东各船。并著向荣、与琦善会商。飞速分提。以资攻剿。本日据骆秉章等奏、贼势全注湖南。曾国藩、现仍在省城防剿。是楚南情形。此时颇为吃紧。湖南舟师。一时不能驶赴下游。该大臣惟当就现在兵勇。并飞催前调之闽广官兵。迅速设法筹剿。一面严饬余万清、督率弁兵。克日收复镇江。毋得株待湖南船炮。致误事机。另片奏、请饬和春、带兵驰赴山东。与秦定三会剿等语。自系因逆匪渡河肆扰。恐庐州之匪。牵掣我军。为移缓就急之计。惟皖省情形。剿办正当吃紧。若必将和春调赴山东。转恐我兵一撤。庐州之匪。乘隙北窜。不如仍令和春等、遏贼北窜。较有把握也。将此由六百里加紧谕令知之。　　

