<!-- { "loadSidebar": true } -->
○又谕、德楞额奏、带兵不力之员弁、请分别摘顶革留回旗等语。管带绥远城官兵营总协领德福、佐领德博克带兵甚不得力。德福、著摘去顶带。德博克著革职留任。以观后效。管带吉林官兵营总佐领盛恩、因旧伤复发。不能乘骑。委参领春全、久病未痊。均著饬令回旗当差。　　

○谕军机大臣等、德楞额奏、请调吉林黑龙江马队五百名助剿一节。该二处马队、频年调赴各路军营。为数不少。现已无可再调。前曾谕令瑛棨、关保、即饬黄良楷、由永城管带兵勇二千名。回至韩庄等处。随同防剿。其前次调往胜保军营之马队五百名。克复怀远后。本应调回韩庄。嗣因傅振邦、濉口防堵吃紧。谕知袁甲三、将此项拨赴该提督军营。著文煜、德楞额、探听濉口等处。如情形稍松。即知照袁甲三、傅振邦、将胜保前调马队五百名。迅速调回。以资截剿。逆踪飘忽靡常。虽暂时击退。防范未可稍疏。德楞额疮疾未痊。著探有警信。即饬总兵双龄、带兵前往助剿。该抚仍饬地方官、激励乡团。以辅兵力。毋令捻踪北窜。将此由五百里各谕令知之。　　

○予山东利国驿阵亡防御硕隆武、骁骑校伊勒哈春、祭葬世职。　　

○庚子。谕内阁、载垣等奏、请饬催两江、山东、河南、欠解银两、以济要需一摺。两淮盐课。应解圆明园生息银两。历年积欠至三十三万余两之多。其山东、河南、于应解皖饷内。各划出银二万四千两。均系紧要之需。叠经降旨饬催。迄今仍未据解到。实属任意延玩。此项银两。系圆明园八旗、内务府三旗、及枪营、公用要需。现在该营待用孔殷。刻不容缓。山东河南划解银两。为数无多。即著文煜、瑛棨、迅速照数筹解。不得稍有迟误。如再延宕。即将该抚藩惩处。两淮欠解之款。著何桂清严饬该运司。即将此项积欠银两。设法筹解。傥一时不能全数解清。亦著陆续拨解。毋再延宕。致干咎戾。　　

○又谕、端华等奏、仓廒不戒于火。请饬查办。并据查仓御史英华奏、请将疏防之监督议处各一摺。本月初三日。储济仓失火。烧毁丰字廒一座。接连言字思字等两廒。俱被延烧。该花户人等、有无情弊。所供被烧廒座。系属空廒。是否属实。均应彻底根究。花户陈志明、著交刑部审讯。该监督等、于仓储重地。未能先事豫防。非寻常疏忽可比。储济仓监督锡年、景祥、均著交部议处。其已烧丰字等廒。即著仓场侍郎、责令该监督花户等、自行赔修。　　

○又谕、正蓝旗汉军奏、例应承袭世职之员、伤疾未痊、查明请旨一摺。原任贵州提督佟攀梅之长子、同知衔候选通判占鳌。例应承袭骑都尉加一云骑尉世职。据该旗奏称、占鳌因落马跌伤左膀。无力开弓。可否令该故员次子占螭承袭等语。所有佟攀梅应得世职。仍著占鳌承袭。并著该旗于带领引见时。声明无庸开弓。　　

○又谕、和春奏、官军叠破江浦逆垒、扬州边界亦一律肃清一摺。并江浦续获胜仗等语。自浦口官军失利。逆匪东伺扬仪。西偪江浦。南窥溧水等处。凶焰甚炽。经张国梁、渡江躬亲督剿。十一月十一日。平毁北山新卡。十四日。攻破城南贼巢。十五十六等日。该逆于江边磨盘洲地方。抢筑营垒。官军分四路环攻。贼众大挫狂奔。北门外贼营。亦同时攻破。其陈家集等处之贼。窜回天长。扬州迤西边境。一律肃清。南路之贼。窥伺溧水。亦经防守官军击退。二十三日。江浦对岸地道内。火药轰发。官军并未受伤。贼匪自毙无算。犹敢从求雨山等处、叠次来扑。均经击退。斩馘无数。官军即乘势进剿。将西北逆垒二十余座。悉行平毁。该匪经此叠加惩创。其胆已寒。即著该大臣等、激励将士。将浦口等处贼匪。节节埽除。无任久踞。　　

○谕军机大臣等、前因曾望颜奏、请暂调陕西抚标等兵一千名、赴川助剿。当降旨允准。嗣又以叙州被围日久。兼有另股滇黔各匪窜入。并经谕令乐斌、于甘省各营挑兵一千名。交提督郭相忠、带赴川省会剿。兹据乐斌奏称、陕甘两省地方紧要。存营兵数过单。曾望颜所调官兵。请暂缓派往各等语。所奏系为慎重边防起见。川省兵本不少。前已谕令曾望颜、先就本省之兵、激励调度。不可专恃客兵。惟叙郡贼势方张。亟宜埽荡。傥迟延日久。诚恐滋蔓难图。不可不厚集兵力。以保完善之区。所有曾望颜前次奏调之陕西抚标等兵一千名。仍著准其调派。并著乐斌速催文志等、统带前往。其续行请调之甘肃提标兵一千名。著暂停徵调。俟川省军情如果实在紧急。再行斟酌派往。即著乐斌知照曾望颜、无庸欠待可也。将此由六百里谕令知之。　　

○以故奉恩将军奕朴子载屯、袭职。　　

○以江甯剿贼失利。革参将王鼎甲职。予阵亡副都统衔常寿、协领庆春、防御扎克丹、骁骑校萨锦、副将陈云彪、参将黄志配、游击蔡秉忠、都司罗光第、守备徐宏发、千总何得胜、把总邢立起、外委张鸣珂、未入流郑焕章、国子监典籍王兆桂等一百六十八员、祭葬世职。额外外委刘继胜等、赏恤如例。　　

○辛丑。孝惠章皇后忌辰。遣官祭孝东陵。　　

○谕内阁、前据何桂清等奏、查明匿名书函所陈漕弊情形。当经谕令大学士、都察院堂官、暨科道等、阅看。是否全系实情。著联衔覆奏。本日据桂良等奏称、查阅原奏。于官民交困、胥役影射诸弊。尚有不实不尽。如小民之苦。由于州县之浮收。而非由于业田。绅户业田之苦。不得谓较贫民为更甚。州县之亏空。非由于办漕书差之侵渔。实由州县之回护。请饬该督抚、因时就势、力为整顿等语。江苏省应徵漕粮。甲于他省。不肖州县。视为利薮。绅衿因而抗玩。胥吏肆其横恣。遂至下困民生。上亏国课。弊患日深。实堪痛恨。自应亟筹整顿。以挽积习。此后该省川县。于徵收漕粮时。如敢宽放斛身。甚至以四五斛作为一石。藉称运费。任意浮折。书吏于浮加之外。复为开斛、淋尖、手捧、脚踢、捉猪、摇小船诸弊。并绅户假借影射。抗欠把持。刁生劣监。包揽食规。均著该督抚、明查暗访。随时拏办。至州县之亏空。多以腾那借垫为词。实则海运帮费。不敌河运十分之一。而浮收如故。亏空益甚。则或以偿其逋负。或以供其糜费。且有交代之时。做为亏空。辗转相承。愈积愈钜。上司不敢过问。转为设法弥补。官欠作为民欠。丧心昧良。莫此为甚。其漕书地总之豪横。不肖绅衿之骫法分肥。无非该州县律躬不正。不能不听其恣肆。著该督抚、严饬各该州县、凡开徵漕粮。总须足敷兑运。方行折色。不得以那款买米。豫为藉口地步。如有以上诸弊。一经查出。即著从严参办。断不准稍事姑容。至该省漕务之弊。尤在以熟作荒。此后各该州县。傥敢于应缓灾户。仍行开徵。俟徵足分数后。将未完之数作为灾缓者。并著严行参奏。从重惩处。该省目下虽军务未竣。而地方公事。岂容置之不问。该督抚等、务当激发天良。力除锢疾。无论大户小户。概令一律完纳。以纾民困而裕国用。毋得畏难苟安。自干咎戾。其投递匿名书函之人。实属不安本分。仍著何桂清等、查拏究办。至御史富稼、另摺奏称、请将贪婪不职、及身家不清各员参革。御史高延祜、另摺奏称、署事人员不宜过多、俸满人员始准保奏各等语。均为整饬吏治起见。牧令佐贰等、均为亲民之官。岂容劣员滥厕。即著各直省督抚、于各该属中详加查访。傥实有贪婪不职、及身家不清者。即行严参。治以应得之罪。至署事代理人员。不准过多。吏部本有定章。各督抚均宜遵守。不得任意瞻徇。滥行调署。规避处分。为见好属员地步。其正任人员。果有治绩昭著者。亦俟历俸既满。方准该督抚保奏。不必专案送部引见。务使久于其任。官民相习。庶地方藉资熟手。于吏治民生。均有裨益。　　

○以广东香山协副将李扬升、为碣石镇总兵官。　　

○以皖南黄池堵剿不力。拔副将吴再升、花翎。革副将杨金榜职。游击萧荣胜等降革有差。留营效力。　　

○予广东嘉应州阵亡知州王淳修、祭葬世职。　　

○蠲缓江苏邳、砀山、句容、长洲、元和、吴、吴江、震泽、常熟、昭文、昆山、新阳、华亭、奉贤、娄、金山、南汇、青浦、江阴、宜兴、荆溪、丹阳、金坛、溧阳、山阳、阜甯、清河、桃源、安东、盐城、高邮、泰、东台、江都、甘泉、兴化、宝应、铜山、丰、沛、宿迁、睢甯、海、沭阳、赣榆、通、泰兴、太仓、镇洋、上海、川沙、武进、阳湖、萧、如皋、海门、嘉定、宝山、五十八厅州县、暨苏、扬、徐、太仓、镇海、淮安、大河、金山、八卫、被水被旱地方新旧额赋有差。　　

○壬寅。谕内阁、吏部尚书花沙纳、人品醇粹。学问优长。由翰林蒙皇考宣宗成皇帝叠加简任。洊擢卿贰。朕御极以后。晋秩正卿。勤慎宣劳。克尽厥职。方以年力正强。长资倚畀。兹闻溘逝。悼惜殊深。著赏给陀罗经被。派贝勒载治、带领侍卫十员。即日前往奠醊。并著赏银三百两治丧。由广储司给发。照尚书例赐恤。任内一切处分。悉予开复。应得恤典。该衙门察例具奏。伊子兵部员外郎希凯、著俟百日孝满后、由该旗带领引见。用示朕笃念荩臣之至意。寻予祭葬。谥文定。　　

○又谕、联英等奏、京控案件、原告情虚、畏罪潜逃一摺。江苏捐职从九品贺庆昇、所控被匪焚抢、并牵涉淮徐道王梦龄各情。经署藩司乔松年等、审属全虚。斥革拟徒。正在提勘该犯。解至宝应县境。乘空脱逃。所奏殊属可疑。该犯既递悔呈。何又潜逃。难保无官官相护。授意完结。所有签差不慎之宝应县知县依勒通阿。著交部议处。该署漕督等、仍严饬各属。务将逃犯贺庆昇、拏获。秉公再行审讯。以肃官方而期无偏枉。　　

○又谕、恩庆奏、里塘善后事件办理完竣、并请续设土司、奖励喇嘛一摺。里塘地方。办理招抚野番事宜。经该委员宣维礼等、妥为开导。均已率众归附。令该堪布、及土司等、就地安插。办理尚属妥协。其会同出力之土守备衔仁臻工布、既称夷众遵服。著准其作为续设五品土司、协同正副土司、妥为抚驭。即著该部、发给该土司号纸执照。热水塘焚修喇嘛称勒达结、准其戴用黄桃儿帽。穿黄大褂。以示奖励。委员试用通判庄裕崧、现在办理善后事竣。仍著该部照例改指省分。以符定制。其格桑彭错、扎巴洛珠二名。著解交前藏。饬交地方官严加管束。　　

