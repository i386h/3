<!-- { "loadSidebar": true } -->
○谕内阁、据陆应谷奏、探闻湖北大兵追剿情形。并出省调度一摺。该匪自占踞汉阳之后。窜至黄陂。滠口地方。经向荣督同张家祥、带兵追杀二千余人。并将浮桥烧断。逆匪窜至黄州。复经官兵截剿。歼毙甚多。贼势已挫。第恐剿败之后。四散窜逸。河南信阳等处。先经署藩司郑敦谨、前往派兵严堵。陆应谷现复驰赴南阳一带。相机调度。前调山东山西精兵。并直隶大名镇、暨西安驻防劲旅。均已先后抵豫。在后官兵、计已陆续赶到。当此防剿吃紧之际。岂容稍事迁延。琦善接奉叠次谕旨。必当兼程径赴楚豫交界。督同陈金绶、筹办防剿事宜。毋庸先行到省。致稽时日。徐广缙、已将岳州土匪剿除。自已督兵赴援。著即与向荣、严饬各镇将、于大江南北。分路兜剿。黄州一带。毗连江西安徽等处。陆建瀛、此时当已驰抵。九江上游。著即督同镇将、分扼水陆要隘。毋任贼匪乘间纷窜。徐广缙、陆建瀛、琦善仍当随时互相知照。总期戮力同心。和衷共济。蠢兹丑类何难一鼓荡平。该大臣等、身受重恩。自必妥筹制胜。以副朕望也。陆应谷、交卸巡抚印务后。仍著奏明、听候谕旨。　　

○以翰林院侍讲学士冯培元、为光禄寺卿。仍留湖北学政任。　　

○以乌噜木齐、巴里坤、古城、吐鲁番、满营军政。年逾六十官十七员、精力未衰。命留任。　　

○扎噜特扎萨克贝勒赛音济尔噶勒、阿巴哈那尔扎萨克贝子桑斋萨喇特多布、科尔沁贝子阿米果尔图等五人、敖汉贝子达克沁、翁牛特辅国公克什克阿尔必济呼、归化城土默特辅国公格木丕勒多尔济、乌珠穆沁镇国公桑噶扎布、于神武门外瞻觐。　　

○己丑。谕内阁、据户部遵旨议覆、崇文门徵收货税。向以茶酒烟布为大宗。近来酒税日见亏短总因奸商雇觅贫民。私运私背。囤积隐卖。漏税日多。则正税日少。著步军统领衙门顺天府、将贩运私酒各匪犯、随时一体查拏。奏明惩办。至崇文门徵税口岸。向例在卢沟桥、东坝、板桥、海淀、设役巡查道光十三年、并二十三年。复于密云县之穆家峪、石匣、顺义县之半壁店。各地方。添设税局。派员稽查。既有例定口岸。该商等自不容绕道巧避。差役人等、亦不得越境私拏。致滋流弊。著崇文门监督、遵照定例。实力整顿。随时稽查。毋庸轻议更张。　　

○谕军机大臣等、有人奏、豫省归德府所属毗连江苏安徽山东地方、有捻匪陈四、陈二、耿金豹、邓七等、结党滋扰。陈二一股被拏。逃至山东曹县单县一带。该犯等、与江苏丰县匪徒皇甫棠、联络一气。皇甫棠夥党甚多。分布水陆各要隘。屡经地方官查拏。未能弋获等语。捻匪结夥肆行。最为地方之害。现当楚匪未靖。偪近豫省。恐暗中句引。为患更甚。必应及早掩捕。以免蔓延。著陆建瀛、杨文定、蒋文庆、琦善、陆应谷、李僡、各派明干司道大员。前往交界处所。督同各该地方文武、选带兵役严密查拏。务期不分畛域。合力兜捕。迅将首要各犯。悉数捦获。此等稔恶匪徒。法所难宥。拏获讯明后。即当按律正法。俾匪徒知所儆畏。若照寻常盗案审转。致稽时日。转恐有意外之虞。至所称耿金豹。及夥党数人。先经虞城县拏获系狱。被陈二纠众入县索去。又强借银两。该县畏其凶焰。隐忍交给。如果属实。地方官养痈贻患无怪匪党横行。肆无忌惮。著琦善。陆应谷。查明严办。毋稍徇隐。原摺钞给阅看。将此各谕令知之。　　

○以皇后兄候补笔帖式广科。承袭一等侯。赏委散秩大臣。　　

○以故一等继勇侯倭什讷子希元、袭职。　　

○以国子监祭酒许乃钊。为内阁学士、兼礼部侍郎衔。　　

○命喀喇沙尔办事大臣舒精阿、乌里雅苏台参赞大臣善焘、塔尔巴哈台领队大臣伊勒东阿、乌噜木齐领队大臣扎拉芬、哈密办事大臣庆昀、哈密帮办大臣麟翔、阿克苏办事大臣图伽布伊犁领队大臣佛隆阿、回京当差。赏已革古城领队大臣文蔚、蓝翎侍卫。为喀喇沙尔办事大臣。以镶白旗蒙古副都统哈勒吉那、为乌里雅苏台参赞大臣。赏伊犁协领富勒胡善、副都统衔。为塔尔巴哈台领队大臣。库车办事大臣承芳、副都统衔调乌噜木齐领队大臣。前往驻藏帮办大臣钟芳、头等侍卫。为哈密办事大臣。正白旗参领庆英、副都统衔。为哈密帮办大臣。通政司参议倭什珲布、头等侍卫。为阿克苏办事大臣。通政使司通政使赫特贺、副都统衔。为库车办事大臣。乾清门二等侍卫特克慎。头等侍卫。为伊犁领队大臣。　　

○予故四川石砫厅同知王萦绪、安徽蒙城县知县刘曾、铜陵县知县严越、入祀名宦祠。从总督徐泽醇、巡抚蒋文庆请也。　　

○予直隶故广东罗定州知州王植、山东故山西长子县知县王延年、山西故湖北安襄郧荆道寻步月、四川故进士周元位石砫土司马宗大福建故增生梁彣云南故拔贡生盛雯、入祀乡贤祠。从总督讷尔经额徐泽醇巡抚李僡庆端、郭梦龄、张亮基请也。　　

○予江西故湖北学政王赠芳、入祀名宦乡贤祠。从巡抚陆元烺、龚裕请也。　　

○户部议准署浙江巡抚椿寿疏报、富阳、象山、乐清、三县开垦沙地荡田涂田七顷五十二亩有奇。照例升科。从之。　　

○庚寅。谕内阁、徐广缙驰奏、武昌追剿贼匪、叠次大获胜仗一摺。据称逆匪自到武昌。分股四面滋扰。福兴、玉山、苏布通阿、带兵先后赶到。经向荣商令径偪洪山劄营。向荣大队。从长虹桥一路转战而进。绕赴东路。至鲁家港劄营。十一月二十三日。分派兵勇二十余队。合力进攻。贼势披靡歼毙甚多。并将贼踞民房、焚毁殆尽。二十八日。向荣等选兵三千余名。分路进剿。施放枪炮喷筒。抛掷火罐。当将贼巢攻夺。生捦逆匪多名。夺获黄袍黄旗、及炮械骡马等件。贼营一律烧毁。官兵直追至武昌城下。该匪逃至江岸。因汉阳浮桥、先被我军拆断。贼仍折回死拒。现在督兵剿洗等语逆匪窜扰武昌。经此次痛剿。贼锋已挫。武昌自可解围。惟占踞汉阳及水路各匪。势必闻风纷窜。徐广缙现已赶赴武昌。著与向荣、督饬带兵各员、渡江奋力环攻。上游荆襄、下游黄蕲各处。飞即分派精兵截击。并著罗绕典、台涌、于荆襄一带遏贼西窜。陆建瀛计已驰抵九江。遏贼东路。著与张芾、蒋文庆、严防江西、安徽、水陆要隘。相机进攻。陆应谷已抵南阳。琦善不日亦可到豫。北路大兵。陆续云集。该大臣将军督抚提镇等、务当不分畛域。同心协力。迅埽贼氛。毋稍延误。　　

○谕军机大臣等、本日据徐广缙驰奏、追剿贼匪。叠次大获胜仗一摺。逆匪自到武昌、分股滋扰。经向荣、督同福兴、玉山、苏布通阿等。合力进剿叠获胜仗。省城当可解围惟南岸之贼。仍系分股。其大股俱在水路、及江北汉阳汉口等处。难保不闻风四窜。且贼情诡谲异常。更恐以南岸之贼。牵掣我师。其大股复潜图他窜。如广西、湖南、即前车之鉴。贼由水路、则江西、安徽、江苏等省。陆路、则河南之信阳、南阳等处。在在均关紧要。至西北郧襄一带。为川陕门户。并须严防窜越。徐广缙计已驰抵武昌。前奏、拟派苏布通阿、驰往上游。杜贼西窜之路。此时是否已有布置。著与向荣。迅速筹办。万不可令贼匪夺险分窜。罗绕典此时是否已抵襄阳。台涌荆州兵单。亦恐未能力遏贼锋。必须派得力将弁。添兵防剿。陕西交界处所。已谕令舒兴阿等、派兵设防。务须声势联络。不可稍分畛域。武昌若已解围。向荣察看贼势、何处吃重。即督率镇将相机攻剿。总以绕出贼前截击。或伏兵要隘接应。断不可徒事尾追。又致滋蔓。至福建兵未能出力。业经向荣惩办。军营近来习气。必应严加整顿。此后傥有畏葸不前者。无论将弁兵丁。即以军法从事。断勿姑容。其出力将士。立予奖励。俾人知惩劝。则兵气更扬。至江面下游一带。陆建瀛计已统带重兵。泝流而上。江西、安徽、水陆要隘。防不胜防。惟有择险据守。确探贼踪督兵进剿。并随时知照张芾、蒋文庆、杨文定、及江甯将军祥厚、一体严防。现在汉阳尚有贼踞。孝感黄陂一带。均有贼营。去豫甚近。情形更为紧急。若贼匪乘虚北窜。而琦善尚未到境。岂不坐失事机。朕所以叠次严催琦善、驰赴楚豫交界者。正恐汉阳贼窜。北路当冲。著该大臣遵奉前谕。与陈金绶、统带大兵。星速趱行。傥楚匪窜入豫境。朕必治以迁延之罪。琦善未到以前陆应谷计已驰抵南阳。所调直隶、及山东山西、陕西、各劲旅。计亦先行赶到。兵力不为不厚。即著陆应谷、妥为布置堵剿兼施。并随时知照湖北军营。联为一气毋得稍有推诿。将此由六百里各谕令知之。　　

○又谕、前谕令舒兴阿、带兵驰赴陕西接壤湖北地方、择要严防。本日据徐广缙奏、向荣等、进剿武昌城外贼匪、叠获胜仗等语。逆党围攻武昌。帀月以来。屡被官兵剿击。惟占踞汉阳、及水路各匪尚多。若被我兵进剿。势必纷纷窜逸。其上游郧襄一带。楚陕毗连地方。路径丛杂。随处可通。防守甚关紧要。舒兴阿接奉前旨。自必赶紧启程。惟到陕尚需时日著舒伦保、张祥河、迅即会商。派委得力文武大员。选带精兵。前往交界处所。督率地方官、察看要隘。妥速设防。并谕绅民团练。互相保卫。务期与楚省声势联络。以免疏虞。并随时严防土匪。密查奸细。毋致暗相句结。凤邠道文海、人尚谙练。即著张祥河、派往办理防堵事宜。将此由六百里各谕令知之。　　

○江甯将军祥厚奏、粤匪窜近湖北。豫筹江甯防守情形。得旨。会同地方文武。严密防守。不可稍存彼此之见。　　

○户部议准署云南巡抚吴文镕疏报、安平同知所属、开垦民田三十四亩、照例升科从之。　　

○　　

○辛卯。以察哈尔一等子阿木尔布彦弟、三音阿木古朗、袭爵。　　

○调喀喇沙尔办事大臣文蔚、为哈密办事大臣赏前任奉天府府尹文俊、头等侍卫。为喀喇沙尔办事大臣。　　

○以甘肃拏获盗犯出力。予知县崔国锦等、升叙有差。　　

