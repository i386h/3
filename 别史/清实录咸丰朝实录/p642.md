<!-- { "loadSidebar": true } -->
○又谕、寄谕吉林将军景淳等、昨据直隶藩司钱炘和等奏、俄夷使臣普提雅廷、驶至天津海口。坚欲投文。不得已而接收。代递理藩院。据该衙门译出。该使臣咨文内。有接壤地方、尚有未定界址。欲会商定议一节。中国与俄罗斯地界。自康熙年闲议定、以格尔毕齐河兴安岭为界。成约具在。原无可议。咸丰三年。该夷欲会查界碑。五年秋闲。吉林、黑龙江、库伦、三处委员。与该夷木哩斐岳幅、会查。因该夷不遵旧制。未能办结。据奕格等奏称、惟乌特河一处。从前为两国公中之地。未曾分界。此时普提雅廷、来津投文。仍以分界为词。已令理藩院行文咨覆。特派大臣会同将乌特河一处勘办。分定界址。该夷接到咨文。自必驶赴黑龙江边界。著派奕山、亲往与该夷会晤。告以从前委员会议。因该国派员议论未能公允。是以日久未定。今伊既系该国大臣。正可秉公查办。以清界限。如该夷别有要求。并著正言拒绝。至该使臣到天津时。业经钱炘和等、告以天津非边界之地。不应来此投文议事。是以接待之礼。未曾豫备。今该夷使既至黑龙江边界议事。应如何接待之处。必有成例可循。奕山务须不亢不卑。以符体制。理藩院给该使臣咨文。并著钞给景淳、奕山、阅看。傥该夷另有辨论。即照咨文之意答之。不致两歧。将此由五百里各密谕知之。　　

○甲午。中元节。上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡宫。　　

○遣官祭端慧皇太子园寝。　　

○谕内阁、昨因御史陆秉枢、奏请严禁告近人员捏报亲老一摺。降旨令该御史指名参奏。兹据覆奏、仍未实指其人。岂能据臆度之词。饬部纷纷查办。惟此等情弊。亦难保其必无。应如何立法稽查之处。著该部核议具奏。　　

○又谕、官文、胡林翼奏、水陆各军、剿除下游贼垒、叠获胜仗一摺。逆匪纠集大股。于广济内湖童司牌一带。筑垒抗拒。六月二十四等日。都兴阿令孔广顺等、移兵前进。杨载福派都司胡友亮、管带舢板船。绕入内湖。贼匪全数出扑。翼长多隆阿、迎击。副将鲍超、乘胜攻毁垒一座。毙贼三百余名。贼被冲突奔逃。复毁贼垒三座。毙贼千余名。内湖水师轰烧贼船百余只。夺获二十余只。李续宾、由南岸进攻。毙贼约四五百名。水师复烧毁贼划百数十号。该逆落水、并被我兵追杀、及投湖淹毙者。计千数百名。童司牌两岸贼垒。悉数毁平。我军追杀十余里。毙贼数百名。胡林翼督同唐训方、进劄黄冈之傅家岭。贼匪分路偷扑。我军绕出贼后。齐力追击。毙贼百余名。捦斩长发老贼六十余名。夺获旗械多件。此次剿除贼垒。叠获大胜。办理尚为得手。著官文等、乘此声威。迅埽逆氛。毋留余孽。　　

○以成都将军有凤、兼署四川总督。　　

○以湖南常德协副将颜朝斌、为贵州安义镇总兵官。　　

○予湖北阵亡总兵官王国才、祭葬世职。如提督例。并于广济地方、及原籍、建立专祠。训导吴炳、县丞张兆麟、从九品衔吴灼。祭葬世职。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百三十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰七年。丁巳。七月。乙未。谕内阁、礼部奏、遵议刘猛将军、可否请加封号一摺。刘猛将军为驱蝗正神。庙祀有年。尚无封号。著该衙门谨拟具奏。寻奏上。加保康封号。　　

○驻藏帮办大臣安成、因病解任。赏古城领队大臣恩庆、副都统衔、为驻藏帮办大臣。　　

○予江苏徐州阵亡千总郭锦、祭葬世职。　　

○丙申。谕内阁、前因御史尹耕云奏、河南军营文员保举过滥。当降旨、将洪贞谦、张席珍、薛成荣三员、撤销前保之案。交该部另行核奖。兹据英桂、胜保奏、洪贞谦等、实系带队督战。不仅办理文案。并请将出力文员。仍准从优保奏等语。除洪贞谦等三员。业经饬部另行核给奖叙。毋庸置议外。嗣后各路随营文员。如系专办粮台文案。并无别项劳绩者。著仍遵前旨办理。其有亲历行阵。躬冒矢石者。原准从优请奖。著各路统兵大臣、于保奏时、将该员实在劳绩。详细声叙。候朕施恩。以示区别。　　

○又谕、前因御史尹耕云奏、军营文员保举太滥。请将从前保奏遇缺简放、及指省补用各项文员。概俟该省事竣。送部引见。分别叙用。业经降旨准行。兹据英桂等奏称、军营文员。一时未能遽离差委。必待事竣引见后。方能序补。未免向隅。请援在营候选之例。准其开单请简。并在营候补等语。应如何分别办理之处。著该部妥议具奏。　　

○谕军机大臣等、英桂奏、许禹匪徒。蔓延日久。请亲往督剿等语。禹州等处匪徒。窜入山径。日事裹胁。意图西扰。既据奏称、臬司周士镗、带兵无多。龙泽厚、系隔省大员。不相统属。诚恐事权不一。亦属实在情形。著英桂即分兵前赴禹密一带督剿。迅将此股匪徒。歼除净尽。所有三省剿匪事宜。暂交胜保督办。并著袁甲三督带兵勇前赴颍州。择要驻劄。以为胜保后路声援。其蒙亳等处零匪。即责成史荣椿、实力□□穴□又□捕。毋稍松懈。至正阳关贼势已孤。正宜乘此得手之际。亟图聚而歼旃。谅胜保必能策励军心。指日将关隘攻克。英桂俟豫境西路肃清后。即移得胜之师。与胜保会合。可无顾此失彼之虞。将此由六百里谕知英桂、胜保、袁甲三、并传谕史荣椿知之。　　

○又谕、前据御史张云望奏、宇字官号。积弊丛生。于京外顺义县杨各庄、各开一万兴盛字号。句串通气。于四乡囤积粮食。谓之包圈。每圈以千石计。并传闻该商于近京之东安等处。各有店铺。揽买杂粮三十万石之多。当交文彩、严密访查。兹据覆奏、东安县并无囤积粮石之处。惟在采育镇。查有山东人李姓、本镇人朱洪升、俱系宇谦官号夥计。于本年五六月间。在该镇等处采买麦子。约七八千石。寄存该镇广泰堆房等处。顺义县扬各庄。并无万兴盛字号。查得后街万兴成布铺兼粮店、掌柜人赵姓、李姓、郭姓、与孙莲、并宇升钱铺掌柜人韩得禄同夥。于本年麦秋时。买得麦八百余石。在万兴成囤积。惟现存麦仅賸二百余石。又查得杨各庄前街。于本年三月间。新开万隆成钱铺。系宇升钱铺掌柜人所开各等语。著张祥河、黄宗汉、按照文彩覆奏各节。派员详细严密访查。其采育镇等处所存麦石杂粮。是否囤积居奇。著先行密为查封。其东安县究竟有无囤积粮石之处。何以该御史奏称、有杂粮三十万石之多。并著覆加访查。毋有不实不尽。将此谕令知之。　　

○两江总督何桂清奏、为政贵率旧章而杜流弊。勿轻信浮言。得旨。朕既畀卿重任。岂能为浮议所惑。毋须过虑也。　　

○以安徽正阳关剿匪出力。赏吉林营总莫尔赓阿、巴图鲁名号。把总黄鸣铎、蓝翎。予阵亡协领富隆阿、祭葬世职。　　

○以攻剿安徽亳州捻匪出力。赏在籍按察使徐宗干、布政使衔。道员张维翰、游击百顺、都司承惠、冷庆、史亭云、守备杜廷珍等、花翎。知州胡庆骝等、蓝翎。余加衔升擢有差。　　

○以江苏淮北团练出力。赏监掣同知许敦诗、花翎。余加衔升擢有差。　　

○丁酉。谕军机大臣等、前据文谦来京。面陈接见俄夷情形。该夷所递理藩院文内。惟会勘地界一节。咸丰三年本有此议。曾由库伦、吉林、黑龙江三处。各派委员会勘。因该夷任意狡赖。未经定议。今既重申前说。尚可允其所请。已特派黑龙江将军奕山、会同该夷使臣、将乌特河一处地方。酌量勘定。其余所请各条。概行拒绝。今将理藩院回文、并给钱炘和、岳克清阿劄付、一并由驿寄交该藩司等收明。俟普提雅廷到津时。即著钱炘和、将发去理藩院文书。派员往夷船交明。傥该夷别有询问之处。可即将理藩院劄付给与阅看。以见该地方官但投回文。劄内并无他话。并可告以奉旨、因普提雅廷、系该国大臣。令天津文武亲往海滨送行。以尽宾主之礼。若问钦派何人。不妨告以黑龙江将军奕山、在彼等候会勘。此外概属不知。设或普提雅廷托故不回。差人来取回文。该藩司、亦差人将理藩院回文付之可也。所有理藩院回文底稿。著钞给乌勒洪额等密看。　　

○戊戌。谕内阁、景崇奏参读祝等官误差一摺。据称、本月十五日。奏派致祭端慧皇太子园寝。原定寅正上祭。乃读祝官普兴、赞引官阿英、迟至卯正不到。因查供帛之员。本系读祝官。即令读祝。得以将事无误。惟赞引官止有一员等语。普兴、阿英、均系执事人员。竟敢迟延不到。著交部严加议处。　　

○己亥。谕内阁、崇恩奏、请将军政展限等语。山东省各营将弁。或徵调出省。或防堵边界。未能一概赴考。尚系实在情形。所有该省本年军政。著准其展至来年春间。再行举行。　　

○又谕、前因英桂、请饬拨练勇口粮。当经降旨、令崇恩将山东省派赴河南助剿之曹属练勇口粮。随时拨解。兹据崇恩奏、该省外调官兵尚多。未有由原省支发口粮之案。且隔省难于稽查。将来报销。易滋弊窦。请仍由河南粮台。一律支放等语。各路军营饷糈。本由各省协济。不必再分畛域。转致轇轕。此项练勇口粮。仍著英桂、由河南粮台一体放给。毋庸由山东另款拨解。以归画一。　　

○钦差大臣德兴阿奏、遵查营员侍卫蕴秀、被参各情。得旨。蕴秀著饬令来京。又奏、臣由武职出身。于汉文未能通晓。翁同书本系文员。嗣后奏报事件。亦当会衔办理。批。甚好。　　

○补行四川六年大计。卓异官十五员。不谨官六员。才力不及官三员。年老官四员。有疾官二员。分别议叙处分如例。　　

○缓徵山东阳信、乐陵、寿光、临清、益都、临淄、聊城、博平、清平、莘、历城、馆陶、临胊、十三州县、及德州、东昌、二卫、被旱被风被雹屯庄、新旧正杂额赋。　　

