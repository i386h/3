<!-- { "loadSidebar": true } -->
○又谕、琦善奏、官兵登城接仗。苦无援应。尚未克复。又片奏、盘获奸细严显裕、供称贼匪欲分股进攻六合。由来安、天长、取道接应豫省股匪。该大臣现令瞿腾龙赴六合堵御各等语。览奏实深愤懑。贼踞扬州。数月以来。尚未克复。现又有由六合分股北窜之信。傥贼势蔓延。愈难剿办。该大臣现令瞿腾龙在六合堵御。著即饬该总兵、迅速带兵。径赴六合防守。毋令贼匪北窜。其浦口仪徵等处。亦应一律严防。并随时知照李嘉端、豫为防范。毋稍疏懈。至此次攻城虽未得手。该大臣等、仍当督饬将士。奋勉进攻。迅图克复。毋得再蹈因循。致干重咎。将此由六百里谕令知之。　　

○又谕、有人奏、金陵逆匪胁从、多欲乘闲脱逃。其真贼惧被杀害。日夜迁避。暗作红边白团马褂。希图溷迹官兵。贼兵闲有薙发者。意在私出探听。城内有瓦木匠约四五千人。园户机匠约五六千人。均欲俟大兵破城。内应击贼。现在贼匪无多。守城皆驱老弱之兵。贼营中百姓居多。逆匪不过十分之一。金陵如此。扬州镇江更可想见等语。著琦善向荣等、督饬将弁。激励兵勇。克日进攻。合力剿洗。并晓谕各城中被胁之众。及早自拔来归。妥为安抚。傥能设计杀贼。为官兵内应。功成之日。必当优加赏叙。至庐州府四乡团练。是否以红边白团马褂为号。著即知照巡抚李嘉端等、查明防范。毋任奸匪溷迹。其滁州清流关地方扼要。著咨会该抚严密设防。以杜偷越。该大臣等顿兵城下。为日久矣。岂坐视贼匪窜尽。始以收复入奏耶。原奏钞给阅看。将此由六百里各谕令知之。　　

○又谕、据托明阿等奏、连次攻剿贼匪、续获胜仗一摺。贼踞汜水县城。经托明阿等痛加剿洗。地方渐就肃清。惟据称北岸尚有贼营盘踞。南岸别无船只。我兵一时不能全渡等语。昨闻温县失守。是河北之贼势尚猖獗。本日已谕令讷尔经额、迅派镇将赴豫迎剿。托明阿、西淩河、善禄、此次接仗。颇合机宜。军行首贵神速。尤须同心戮力。著即乘此声势。迅从黄河上下游。设法觅船。渡过北岸。与花里雅逊布等、并力围攻。务使余匪速就荡平。毋令蔓延贻患。断勿因贼已北渡。株守南岸。稍失事机。将此由六百里加紧谕令知之。　　

○又谕、本日据慧成奏、请留容照所带官兵五百名。暂驻清江等语。朕思容照所带之兵。本系恩华统带。自应仍赴恩华军营。归入吉林大队。方能得力。毋庸留于清江。现在贼匪偷渡北岸。温县失守。怀庆卫辉所属一带。尤为吃紧。慧成督兵前进。仍须探明贼踪。何处紧急。即往追剿。军情变幻靡常。不能豫为遥度。总宜神速应变。毋误事机。将此由六百里谕令知之。　　

○又谕、现在窜扰豫省贼匪。自汴梁省城击败后。分路窜至汜水。经托明阿、西淩阿、善禄、追剿。叠获胜仗。斩捦甚多。惟余匪已乘闲抢船渡河。北扰温县等处。已谕托明阿等、渡河追击。惟兵力尚单。且恐贼渡河后。又多裹胁。必须赶紧扑灭。胜保此时带兵行抵何处。著赶紧趱行。察看情形。探明贼踪所在。径行抄截。此股贼匪。现尚无多。乘其奔窜未定。当可一鼓歼除。切勿拘执。致误事机。将此由六百里谕令知之。　　

○以詹事府少詹事王履谦、为太常寺卿。　　

○以进攻江苏扬州贼匪调度失宜。革钦差大臣都统衔琦善职。仍留任。摘帮办军务直隶提督陈金绶顶带。予阵亡守备杨发、把总袁峻德、外委温魁、王林、祭葬世职。　　

○己卯。上诣雍和宫行礼。柏林寺拈香。　　

○谕内阁、前经叠降谕旨、令各省督抚、晓谕绅民。实行团练。自卫乡闾。近阅河南奏报。逆匪自窜汴梁。屡经各属乡民。协助官兵。沿途剿杀。遂至穷蹙西奔。可见兵民同心。贼众即无从肆扰。现在大兵叠次获胜。汜水一带贼匪。焚剿无余。难保其不亡命奔突。希图西窜。所有毗连河南之直隶、山东、山西、陕西等省。业经谕令该督抚等、各统重兵。扼要防守。出境会剿。各该省风俗敦庞。民情强固。自能同心协力。各保闾阎。特恐地方官吏。不能认真董劝。镇抚居民。致令风鹤惊疑。纷纷迁徙。殊非朕安辑黎元之意。兹特再行申谕。各该督抚。严饬所属。实力举行团练。一州一县之中。地势险夷。民风柔劲。身为牧令。必皆纤悉皆知。平日果能好恶同民。临事自能御灾捍患。岂得以事势难办。推诿因循。各该绅耆世守田里。闻见较真。其应如何设防之处。定能各就情形。妥为布置。总期先事豫防。有备无患。官民相信。则众志可以成城。蠢尔么＜麻骨＞。应不难克期埽荡也。军兴以来。徵调频仍。供顿劳苦。不免重累吾民。朕念切民依。难安寝馈。封疆大吏。皆有司牧之责。其各体朕意。遍行宣示。毋再延玩。将此通谕知之。　　

○谕军机大臣等、本日据张芾奏、贼船已扑省城、急待援兵助剿一摺。览奏曷胜焦急。据称五月十八日午刻。有贼船千余只。乘北风大作。直扑南昌省城。停泊城北城西两门外。枪炮齐施。并有手执黄旗登岸者。当经该抚协同陈孚恩、江忠源、督率兵勇。施放大炮。击沈逆船数只。现在婴城固守。待援紧急。请于向荣军营。拨兵援救等语。朕思该逆分股窜扰。原图牵掣江南大军。现在江西省城。情形紧急。若多分江南兵力。又恐掣动大局。堕贼奸计。本日已谕令湖广督抚、迅速拨兵应援。向荣军营。能否拨兵前往之处。著酌量缓急办理。如果金陵及早克复。何至贼党纷窜。滋蔓难图。向荣等前次遣散之说。殊不足恃。仍著速筹攻克金陵。先将大股歼除。则余党亦闻风而溃。傥再不能统筹全局。迅埽妖氛。朕惟有执法从事。别无他谕也。至向荣粮台。本由江西支应。现在该省道路必有梗阻。应改移何处为妥。各处饷银。务须随时知照沿途地方。绕道妥护。毋稍疏虞。将此由六百里加紧谕令知之。　　

○又谕、前因贼过黄河。温县失守。降旨令恩华带兵飞速赴剿。本日据李僡奏、东省西路吃重。已飞咨瑞昌、统带盛京兵一千名。就近改调濮州。迎头截击。又知照恩华、统带现到之兵。取道东明。径赴怀卫一带。遏其北窜之路。该抚现驻劄曹县。相机调度。所筹俱甚妥协。著恩华、瑞昌、均即赶紧趱行。探明贼踪所在。径行抄截。此股贼匪。裹胁无多。掠取赀粮有限。乘其奔窜未定。当不难一鼓歼除。如河南怀卫等处、痛加剿洗。不但东省可免窜扰。即畿疆重地。亦可无虞。并著李僡探明何路紧急。即驰往何路督剿。总当妥速筹办。与直豫各督抚。协力同心。肃清河北。将此由六百里各谕令知之。　　

○又谕、据张芾奏、贼船直扑省城、现在守御情形一摺。贼船沿江上窜。径扑省城。经该抚等、督率兵勇。乘其初到。击沉船五只。毙贼一百余名。现在城外民房。已多拆毁。城中粮饷军火。均尚充足。亟应悉力固守。以待援兵。著即会同陈孚恩、督同江忠源、并在城文武各员。分派兵勇。激励绅民。认真防守。毋稍疏懈。城外兵勇。既不能不撤回城中。仍须时出奇兵。于城外江干截击。挫贼凶焰。严防偷穵地道。密拏奸细。毋令内外句结。本日已飞谕张亮基、崇纶、骆秉章等、于湖南北两省。派兵迅速赴援。向荣亦已谕令拨兵协剿。惟金陵尚未克复。该处官兵。又经瞿腾龙分带二千北上。傥因此分兵。掣动大局。亦不可不虑。各省以自固藩篱为重。朕则南北兼筹通计。孰非吾土。孰非吾民。惟有先其所急。以期有济。向荣之能否分兵应援。尚未可豫定。闻吉南赣道周玉衡、办理防堵。素称得力。若令管带兵勇。乘此滩涨、顺流急下。较之湖南北官兵。尤为近便。该抚此次所发摺报。与前次所发。只后一日。何以迟至六七日始行递到。如果道路梗阻。即应知照沿途。设法绕越。以速为要。广东接济兵饷。现解在途者。共有十四万余两。亦著迎探接护。万不可使有疏失。九江等处、是否为贼占踞。沿途何处被贼掳掠。前后奏报均未声明。殊深系念。将此由六百里加紧谕知张芾、并谕令陈孚恩、传谕江忠源知之。　　

○又谕、本日据张芾奏、贼船千余艘。直扑江西省城。急筹固守。以待救援等语。此股贼船。前经张亮基以设法解散入奏、现经直扑江西省城。自系办理未能得手。惟江西待援甚迫。若待他处拨兵前往。均属缓不济急。湖广为江西最近省分。著该署督抚等、即于湖北、湖南、两省。遴选得力镇将。带兵迅速赴援。俾得速解省城之围。万不可稍有耽延。致误事机。其湖北应行设防之处。仍著该督抚、各就现存之兵。移远就近。扼要驻劄。以遏逆匪被剿上窜之路。将此由六百里加紧各谕令知之。　　

○庚辰。上诣弘仁寺。仁寿寺。时应宫拈香。　　

○谕内阁、奕山等奏、回子郡王、捐备军饷等语。回子郡王前任叶尔羌三品阿奇木伯克爱玛特、呈请捐输俸银。以备军饷。具见悃忱。惟念该郡王所得俸银。藉资当差。著毋庸捐输。以示体恤。　　

○又谕、前因黄河渡口。巡防紧要。特降谕旨。令该河督、会同王履谦。扼要设防。长臻到任后。早应亲诣河干。督同京员邵懿辰等、暨厅营员弁。实力稽查。现在河岸已有逆匪偷渡。扰及温县。该河督始以大汛将临。奏请赴豫督防。实属不知缓急。长臻、著交部议处。该河督赴工防汛。密迩河干。巡查渡口事宜。是其专责。不得以督办修防。藉口诿卸。所有军营兵马。及文报往来。需用船只。著该河督、一并饬属妥办。毋任延误。再干重咎。　　

○又谕、奕山、布彦泰奏、废员捐输经费一摺。已革广西提督闵正凤、前在粤西督捕废弛。致令匪徒窜扰。流毒他省。所犯情节较重。著不准其捐输。已革湖南提督英俊、已革喀什噶尔换防总兵丰伸奏泰、均著准其释回。已革湖南永州镇总兵双德、已革安徵署甯国府知府朱鸣雷、已革陕西郃阳县知县沈寿曾、著该部将该革员等原犯情节。详细查明。核议具奏。　　

○又谕、李嘉端奏、亳州失守情形一摺。安徽寿春镇总兵玉山、于所管汛地。被贼窜扰。咎有应得。著与不同城之颍州府知府毛含昱、一并交部分别议处。　　

○又谕、前据李嘉端奏、已革藩司李本仁之子监生李以牧、捐输军饷银五万两。朕以该监生捐输。意在为父赎罪。而国法所在。岂容开此侥幸之门。降旨饬部照例将该监生议请奖叙。兹复据李嘉端奏、据该监生呈称、伊父现在缧绁。不忍仰邀奖励等语。著户部暂行存记。俟军务告竣。再行奏明请奖。　　

