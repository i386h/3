<!-- { "loadSidebar": true } -->
○又谕、扎拉芬泰奏、伊犁地方、出产茶斤、商民人等采取售卖、拟酌徵商税一摺。自系为裨补经费起见。惟此种茶斤。恐不自今日始行出产。向来何以并未议及收税。其每年计产茶斤若干。酌收税课若干。该将军尚未能知其数。现拟试行收税。务须详加体察。如果舆情称便。并无窒碍。再行妥议章程具奏。伊犁地处边陲。民间贸易。多与外夷交涉。傥行之或有流弊。不可规目前之小利。而贻患于后日也。将此谕令知之。　　

○以致祭奉先殿读祝错误。革赞礼郎庆奎职。总管内务府大臣裕诚、阿灵阿、麟魁、存佑、下部察议。　　

○予云南阵亡知府淡树琪、从九品周廷拯、千总米万选、魏增详、把总帅荣、张瑞林、柳应祥、外委沙积山、高步云、乌淩云、云骑尉沈裕后、恩骑尉王国祥、祭葬世职。额外外委李草清等、赏恤如例。　　

○丁亥。祭先师孔子。遣工部尚书全庆行礼。　　

○戊子。祭大社。大稷。上亲诣行礼。　　

○幸圆明园。　　

○谕内阁、前因黄宗汉久未奏事。谕令明白回奏。并谕乐斌查明具奏。兹据该将军奏称、该督素有痰郁之疾。今春感受时气。以致旧疾复发。现在赶办积压案件。精力尚能勉支等语。黄宗汉平日办事。尚属认真。乃半年以来。于地方应奏事宜。并关涉军务要件。延搁不奏。迨降旨令其明白回奏。又不据实陈明。虽经乐斌查明。该督素有痰疾。现在赶办案件。尚非有心积压。而封疆重任。岂容以病躯久恋。致令公务废弛。黄宗汉、著交部议处。即行来京另候＜闲＞用。　　

○大学士两广总督叶名琛奏、浔州剿匪、偪近贼巢。参将张遇清、不能和哀共济。得旨。张遇清、著摘去翎顶。查明参办。　　

○山东巡抚崇恩奏、泰安、兖州、沂州、济甯、及济南、东昌等、所属各州县。报有蝗孽。现严檄扑捕。得旨。成灾较轻处所。务须尽力扑捕。其已经成灾之处。尤须务筹抚恤。地方官但能诚心劝导。绅商断无不乐于输将。　　

○转刑部右侍郎齐承彦、为左侍郎。以都察院左副都御史李清凤、为刑部右侍郎。仍留顺天学政任。前任吏部左侍郎张祥河、署刑部右侍郎。　　

○以陕西巡抚吴振棫、为四川总督。未到任前。以成都将军乐斌兼署。刑部左侍郎谭廷襄、为陕西巡抚。　　

○改铸山东滋阳县知县印信。从巡抚崇恩请也。　　

○以克复江苏浦口出力。赏都司冯子材、李日昇、千总程翔蛟、巴图鲁名号。营总台斐音、副都统衔。同知宣维祁、参领哈勒洪阿、银铨、春寿、依常阿、协领富升、参将马国升、游击文哲珲、都司陶茂森、守备张胜武、张永清、黄龙璋等、花翎。参领富珠隆阿等、蓝翎。余升叙有差。　　

○予广东阵亡外委林华春、祭葬世职。　　

○贷福建建甯镇兴化城守营兵丁谷价银。　　

○己丑。谕军机大臣等、邵灿、庚长奏、捻匪仍踞雉河、请饬史荣椿赶紧折回一摺。雉河集贼巢。经远甲三督兵攻毁后。英桂曾派西淩阿、崇安等、在彼驻劄。以资防剿。兹据邵灿等奏、雉河地方。复有贼踞。系黑白两帜。其余匪党。分窜蒙城。仍有至雉河聚集之说。捻匪飘忽靡常。现复回窜老巢。何以西淩阿、崇安等并不实力防剿。任令该匪窜踞。著英桂严饬各路将弁。会同西淩阿等、将回窜之匪。就地歼除。毋令复踞老巢。肆行纷扰。夏邑永城境内。泥台店、马村桥一带。亦有股匪焚掠。难保不互相句结。致贼势复张。并著该抚、督饬地方文武。分投剿捕。毋使蔓延。傅振邦现已赴丹阳。徐州一带。仅有参将兴庆一营。兵力未免过单。史荣椿现署徐州镇总兵。防剿事宜。是其专责。著英桂即饬该镇、迅速赴任。会同王梦龄、兴庆、实力堵御。毋许迟误。将此由六百里各谕令知之。　　

○又谕、廉兆纶奏、分布闽兵信勇、攻守地方、并江省近日各路情形一摺。所称闽兵须全留建昌。自因抚建等处。均有贼匪滋扰。恐兵力单薄起见。惟现在江苏丹阳一带。情形万分吃紧。必得各路援兵齐集。方足以资攻剿。前据曾国藩等奏、饶郡克复。业将福建护副将陈上国、所带闽兵一千五百名。饬赴江南军营。已谕令怡良等、飞速催提。傥此项官兵。道经广信。廉兆纶不准截留防守。致误大局。至所奏信勇只二千余名。不能当抚建饶郡三面之冲。亦系实在情形。著曾国藩、文俊、迅即酌拨兵勇。前往广信。协力防剿。现在南康、饶州、均已克复。广东、湖南、援兵助剿。各有起色。该侍郎等、务当统筹全局。设法兼顾。赶紧攻克抚建。保卫广饶。毋令贼匪再肆纷窜。将此由六百里各谕令知之。　　

○又谕、据御史王德固奏、请查明奖恤殉难绅民、并查办剿匪之案、拖累善良一摺。前河南怀庆、夏邑、曾被粤匪窜扰。据该御史奏称、有杀贼捐躯之河内县举人罗思曾、温县举人郑琢之等、夏邑县守城之知县徐本任、及拔贡生彭煇等、数百人同时殉难。均尚未经查办。又光山县办团之举人吴山、被捻匪戕害尤惨。亦未请奖。著英桂即行查明具奏。给予恤典。以慰忠魂。其信阳州巨匪厉春元一案。既据该地方官拏获。讯明聚匪滋事。业经正法。该犯之弟厉春景等、例应查办。何得反行妄控。并株连被抢具控之良民数十家。该臬司何仅据一面之词。纷纷提讯。致滋拖累。并著英桂迅即查明。分别办理。原摺著钞给阅看。将此谕令知之。　　

○帮办江南军务西安将军福兴等奏、请将已革郎中吴台朗、留营差委。得旨。著准其暂留差委。此人心地品行。甚属平常。在该革员不过在营希冀保举。若俟委用得人。即将该革员遣回。　　

○以署刑部右侍郎张祥河、署兼管顺天府府尹事。　　

○以克复江西金溪县城。予廪生郭守谦等、以训导选用。　　

○予江苏阵亡守备李慎、把总戴魁等、祭葬世职。　　

○命陕甘总督易棠、拨银六千一百七十五两。解往喀喇沙尔、备咸丰七年经费。　　

○庚寅。贷福建汀州镇邵武城守营兵丁谷价银。　　

○辛卯。遣官祭文昌帝君庙　　

○谕内阁、本年江苏、浙江、夏闲亢旱。节经该督抚等具奏。昨又据何桂清奏、浙江省城。于七月中旬。得有透雨。此外各属。尚未优沾。江苏各属。亦未据该督抚详细奏报。曾否续沛甘霖。农田得以补种。朕心实深轸念。著各该督抚、饬属查勘。除补种成熟之区。自应照常徵收。其被灾州县。各按情形轻重。分别蠲缓。迅速具奏。候朕施恩。　　

○又谕、福济奏、江北各属亢旱、请暂免抽税等语。著照所请。所有江苏、河南、米麦杂粮。前赴安徽。经过之临淮正阳各关。著暂免抽税。俾得设法招徕。以裕民食。　　

○又谕、侍顺奏、查验大凌河官马亏短、请将牧放不善之牧长等、惩处勒赔一摺。锦州大凌河牧群。额设马匹。据该副都统、查出倒毙亏短其多。牧长永泰、兴德、倭什肯、均著先行摘去顶带。勒限三个月。责令该员等、率同副牧长、牧副、委牧副、及牧丁等、设法赔补。傥限满不完。即行严参惩办。并副牧长等、一并治罪。牧群翼领豁宗阿、凤图、均系专司之员。漫不经心。亦难辞咎。著先行交部议处。　　

○谕军机大臣等、英桂奏、捻匪复踞雉河、分扰临涣、官兵接仗获胜一摺。并福济奏、颍州等处、堵剿捻匪叠胜等语。现在捻匪大股。复窜雉河一带。业经袁甲三等、分路进剿。均获胜仗。剿办尚属得手。自应乘此声威。迅由西北兜剿。惟该匪一经击败。恐仍向东南奔窜。傥仅恃豫兵追剿。皖省各军。不能迎头截击。仍难一鼓歼除。郑魁士谅已遵旨。驰赴庐州大营。总统军务。所有颍亳等处、兜剿捻匪。著福济严饬郝光甲、珠克登、塔思哈等、各带兵勇。克日进剿。力遏东南奔窜之路。傥仍前玩泄。或以剿办土匪为词。迁延观望。不听英桂调度。以致捻匪纷窜他处。朕惟福济是问。恐难当此重咎也。西淩阿、兴庆等、并不严扼雉河临涣。辄即移营退守。是否实因贼众兵单。抑系畏怯不前。著英桂查明参办。毋稍徇隐。将此由六百里各谕令知之。　　

○又谕、前因江南军营。带兵大员乏人。谕令和春驰赴丹阳。兹据福济奏称、皖省军务吃紧。请留和春督办、以资熟手等语。惟丹阳大营。关系苏浙两省保障。现派怡良暂署钦差大臣。若令日久支持。恐该督精力亦有未逮。朕素知和春尚有将略。且曾在向荣军营。江南情形。亦能熟悉。是以调往丹阳。即欲命其为钦差大臣。俟到江南。再降谕旨。并非寄以偏裨之任。若俟三河克复。再令前往。深虑迁延贻误。郑魁士在皖屡著战功。接替和春总统军务。谅能胜任。该抚现已病痊。亦可与郑魁士、和衷商搉。会筹防剿。和春、福济、接奉此旨。著即知照郑魁士、迅速折回庐州。接办安徽军务。和春俟郑魁士到营交卸后。亦著迅速启程。驰赴丹阳军营。听候谕旨。毋再迟缓。将此由六百里谕令知之。　　

○壬辰。遣官祭黑龙潭、昭灵沛泽龙王之神。玉泉山、惠济慈佑灵濩龙王之神。昆明湖、安右普济沛泽广生龙王之神。密云县白龙潭、昭灵广济普泽龙王之神。　　

○遣官祭圆明园、惠济祠。河神庙。　　

○谕内阁、御史宗稷辰奏、被水灾黎、请亟筹赈济一摺。直隶永定河南北岸。先后漫口。叠经降旨、令桂良督饬员弁。赶紧堵筑。并将被淹各村庄。速筹抚恤。业经该督奏称、现已筹捐经费。估计工料。惟未将兴工日期。及抚恤事宜。续行奏报。著桂良体察情形。如此时水势渐退。务应赶紧兴工。将南北漫口。速行堵合。即可以工代赈。至老弱穷民。不胜工作者。一并速筹赈济。俾被水灾黎。不致流离失所。此项经费。著先行筹款垫发。所有乐输官绅。即照筹饷新例。随时请奖。因思直隶境内。有被旱被蝗各灾区。并著该督、饬属迅速查勘。奏请分别蠲缓抚恤。以副朕廑念民瘼至意。　　

