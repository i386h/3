<!-- { "loadSidebar": true } -->
○遣官祭贤良祠。　　

○谕内阁、乐斌奏、查出应行升科地亩、归案徵收。并请将承办之员议处一摺。署吐鲁番同知甘肃候补直隶州知州印房主事菩萨保、从前承办开垦事务。并不将续垦地亩。详细勘文。按则升科。率以加帮名色。颟顸了事。实属咎有应得。菩萨保、著先行交部议处。仍著严查该员、有无侵那情弊。并交代未清另案。一并据实具奏。该都统所请查丈六工等处地亩。应于咸丰二年。照额起徵。并归入伊拉里克案内、一律办理之处。著户部查议具奏。　　

○又谕、舒兴阿奏、遵查审明正署总兵、互相禀讦各款一摺。陕西前署汉中镇总兵副将祥瑞、经前任总兵春福、列款禀讦。据该督讯明。该员并无赃私确据。惟于拔补弁兵。并不认真考验。率意办理。迨被春福禀讦。辄即摭拾讦告。冀图抵制。实属乖谬。前任汉中镇丁忧总兵春福、被祥瑞呈控各款。讯无实据。惟所讦祥瑞劣迹。并未确查。率以传闻之词。列款具禀。已属轻妄。复于进京时、携带弁兵。亦属违例。祥瑞、春福、均著交部议处。即行回京。听候部议。署汉中镇总兵副将常英、详革千总。并未候批。遽令交卸。以致该弁外出。无从查讯。亦属疏忽。著交部察议。另片奏、该督前在阿克苏办事大臣任内、与春福换帖。自请议处等语。舒兴阿、著加恩改为交部察议。　　

○谕军机大臣等、昨有旨、令陈金绶等、迅将浦口贼营攻破。遏贼北窜。本日据杨以增奏、江北防堵紧要、请饬发大兵、驰赴清江浦一摺。逆贼蚁聚江甯。必藉浦口贼匪为接应。以便牵掣我师。梗塞江路。必须先将浦口占踞之贼剿灭。其六合、仪徵、瓜州等处江口。均关紧要。亦不可顾此失彼。此时向荣谅已渡江。相机攻剿。琦善、陈金绶等、务即将北岸江口。先行廓清。万不可令贼匪北窜。其黄河南北两岸。防不胜防。自应择要。驻守重兵。如扬州为由淮入河门户。清江浦为渡河咽喉。该处存兵无多。现调各兵。未能应期赶到。著琦善、陈金绶、迅即酌拨官兵数千名。饬赴淮扬一带。会同杨以增、杨殿邦、并力防堵。琦善所带之兵。刻下想早到齐。吉林黑龙江马队、均可赶到。应如何择要布置。该大臣等、自必胸有成竹。至河南陕西防兵内、如须添调。即著酌量缓急办理。总期前扼江北、为南岸声援。后据黄河、为北路屏障。是为至要。将此由六百里谕知琦善、陈金绶、并传谕胜保知之。　　

○又谕、杨以增奏、江北防堵紧要、请拨兵饷一摺。据称、江南黄河渡口。不下百数十处。必须扼守来路。扬州、为清江浦渡河必由之路。安徽宿州、亳州等处、为徐州渡河必由之路。扼其来路。兵力易集。其收至北岸船只。尤恐捻幅各匪。句通逆贼偷放。必南北兼防。方足以杜贼踪等语。所奏颇为明晰。河标存营兵丁。不敷调遣。漕标兵丁。亦属单薄。惟琦善所带官兵。可以就近接应。著即遵旨、飞催酌拨协济。本日已有旨、令慧成、带陕西官兵数千名。驰赴淮扬一带、会同防剿矣。所请江南狼山镇标兵一千名。掘港、靖江、盐城三营兵、各一百名。并著飞咨调拨。以资防守。至招募壮勇。劝谕团练。收集洪湖南岸船只。资遣难民。均著照所议办理。该督等务宜督饬文武员弁。昼夜巡防。尤宜弹压土匪。查拏奸细。一有奸匪踪迹。或土匪句结。即严拏究办。断不可稍涉大意。所需饷银数十万两。前因杨殿邦请饷。已由户部、议准拨给山东藩运两库、及长芦解部各款银三十万两。自可通融动用。河库无论何款。亦须先其所急。极力筹画。近日筹饷之艰。谅所深悉。务须加意撙节。勿稍浮冒。另片奏、请饬查文经、办理江北防堵等语。前有旨、令该员留办丰工未尽事宜。并巡查黄河渡口。著杨以增即饬该员帮办防堵。至周天爵前奏、令该员管理粮台事务。是否尚能兼顾。著该督等、酌量咨商办理。将此由六百里各谕令知之。　　

○丁酉。上诣寿康宫、问皇贵太妃安。　　

○谕内阁、裕瑞奏、川省缉匪情形一摺。所办甚合机宜。川省近年、惩办匪徒。历有就地正法之案。现当办理团练之时。尤应极力整饬。以儆凶顽。著该署督、即严饬各属。认真查缉。如有奸细窥探。土匪滋扰。拏获讯明后。即行就地正法。以示炯戒。该地方官、傥有纵匪不拏。仍前讳饰。或枉拏枉杀等弊。著即指名严参。　　

○谕军机大臣等、本月二十六日、孝和睿皇后梓宫。永远奉安昌西陵。所有执事之王公大臣、及各衙门文武官员人等。著恭理王大臣、会同永康、载鈖、德春等、详细查明。分晰开列清单。于奉安礼成后、即行具奏。上年三月。慕陵奉安礼成、加恩谕旨。均著钞给阅看。将此谕令知之。　　

○署山西巡抚哈芬、奏请山西军政。再行展限办理。从之。　　

○兼署四川总督成都将军裕瑞、奏陈捐铸铜炮。并饬巫山等县、选募团勇。得旨。办理甚好。　　

○江苏巡抚杨文定奏、雇用夷船。并请饬催援兵。得旨。自应如此办理。向荣、琦善、已屡次催进。至所请交部治罪。汝果能剿办合宜。仍可受上赏。不必先以此存心也。目下江南、势难收拾。汝当竭力筹办。责无旁贷。胜保已襄办军务。伊系可用之才。候朕酌用。　　

○以江苏布政使倪良燿、代办巡抚事。　　

○建立江南丰北工次河神庙。从江南河道总督杨以增请也。　　

○戊戌。以孝和睿皇后梓宫。奉安昌西陵。前期三日。遣官告祭天地太庙社稷。　　

○以孝和睿皇后梓宫。奉移昌西陵。前期遣官诣几筵前。行祗告礼。　　

○谕军机大臣等、据载铨奏、帑项不足、宜急筹长策、节妄费。归实用等语。览奏均悉。本日据御史怡康、奏请派在京八旗、及三省劲旅、速赴江南攻剿。并酌减行装银两一摺。所奏是否可行。著即悉心酌核。据实奏闻。原摺著封给阅看。将此谕令知之。　　

○又谕、昨据春山等奏、查明八旗汉军炮营。有废铜炮十六位。开单呈览。当命照旧收存。候旨遵办。各旗炮位。每年演放出锈者。每旗各若干位。此外久未出演者。每旗各若干位。著值年旗王大臣。转行各该都统等、详细查明。分晰开单具奏。将此谕令知之。　　

○又谕、琦善驰奏、探闻江甯失守、现在赶紧设法抄出贼前一摺。据称、本月十八日。行至合肥。探得江甯省城。于十一日。自寅至午、炮声不绝。随后城内火起。贼由火起处。穿城而进。约计其时。向荣兵尚未到。已飞咨陈金绶等、星速前进。由浦口直趋仪徵。径赴瓜州渡江。绕至龙潭。抄出贼前。会同向荣、杨文定等、杜绝下窜等语。所见甚是。江甯失守。叠次寄谕琦善、陈金绶、严防江北。向荣、渡江进攻。谅已接奉谕旨。一一筹办。贼踪靡定。总须南北两岸。互为声援。南岸如何攻击。北岸如何严防。该大臣谅能悉心筹画。谋出万全。昨据杨文定奏、雇得上海夹板船只。载运炮械。及舢板船只。驶往金陵。刻下向荣兵船。计已驶到。若能上下夹攻。乘风纵火。将江面贼船、浮桥、烧断。毁其辎重。剿办自易得手。所称马队不宜用之江南。正与日前谕旨相符。著即留于江北。扼要驻劄以备调遣。另片奏、粤楚乡勇。沿途滋扰。且恐潜通消息。易聚难散。别滋事端。前已有旨。令该大臣等、严拏惩办。并准团练绅民。格杀勿论。仍著向荣于所带募勇。加意防范。总以陆续设法遣散为要。慎勿勉强羁縻。致贻后患。近日攻剿防堵各情形。并随时驰奏。以慰朕怀。将此由六百里各谕令知之。　　

○又谕、御史陈庆镛奏、海运粮米。囤积上海。请饬迅速起运一摺。本年江浙海运漕米。关系紧要。前已有旨、传谕倪良燿、勒限严催。赶紧上船。放洋开行。现尚未据奏报。实深悬念。著杨文定、倪良燿、督饬该委员等、将已经兑收上船之米、共若干石。迅速催令开行。其陆续运到者。随到随即上船。跟＜舟宗＞前进。天庾正供。岂容稍有延误。倪良燿、专司其事。责无旁贷。若有阻隔。自问当得何罪。昨据杨文定驰奏、上海道吴健彰、现雇夹板船三只。由海入江。藉资剿贼之用。亦只可如此办理。惟船只尚少。仍须多雇数只。更为得力。前黄宗汉、奏称浙江藩司麟桂、已赶赴上海。雇备夷船。著即饬麟桂、并吴健彰、广为雇觅。星速带船赴援。有能击破匪船、歼毙贼党者。除所获火药枪炮兵械外。其余贼匪辎重。概行充赏。将此由六百里加紧谕知杨文定、倪良燿、并传谕麟桂、吴健彰知之。　　

○命在籍前任太常寺卿廖鸿荃、光禄寺卿杨庆琛、浙江提督李廷钰、江南福山镇总兵官孙云鸿等、督办福建团练事宜。　　

○以乌噜木齐都统毓书、为镶红旗蒙古都统。　　

○以湖南永绥协副将瞿腾龙、为湖北郧阳镇总兵官。　　

○改铸湖北学政、布政使、督粮道、盐法武昌道、汉黄德道、武昌府知府、同知、通判、武黄同知、布政司库大使、照磨、按察司经历、司狱、粮储道库大使、江夏县知县、武昌府儒学、司狱、江夏县儒学、汉阳府知府、经历、汉阳县知县、县丞、湖北提督、督标中军副将、中营中军都司、左营游击、左营中军守备、右营游击、右营中军守备、抚标左营中军参将、中军守备、右营游击、中军守备、武昌城守营参将、中军守备、汉阳营游击、中军水师守备、各关防印信条记。从署总督张亮基等请也。　　

○予故镶红旗蒙古都统禄普、祭葬。　　

○予湖北殉节提督双福、祭葬世职。谥武烈。总兵官王锦绣、谥壮节。常禄、谥刚烈。均赠提督衔。予祭葬世职。同知王本立、黄培爃、周汝翼、舒纶、唐光照、朱祖培、通判李芳、林寅、知州刘咸、知县杨明善、黄兆奎、董师雍、俞昌烈、彭凤池、库大使张寿祺、钟秉权、司狱张运钰、照磨叶庆恩、州判增善、县丞赵德忠、郑修恕、胡庆潮、巡检秦承杰、张伟绩、从九品吴树藩、淩茂松、徐光云、陶开甲、陈光耀、郑愚、程慎思、葛璜、降调知县施均、典史杨瀚、刘绍光、教谕鲁唯、训导吴长庚、阮熙仁、副将春荣、参将福厚、杨光普、罗绍元、锡纯、游击李信、朱庭瑞、刘永钧、都司杨连、守备曲春泰、马永祥、胡光达、叶永清、邹廷兰、千总向文斗、杨文先、鲁光荣、李正清、王金亮、黄金荣、罗经德、常德忠、把总马登云、李文魁、吴金彪、吉祥、朱昌华、柳炳伦、田宗炳、外委余朝鸣、李春芳、周洪道、闻定鳌、姚占鳌、黄金荣、杜正纪、韩则琨、祭葬世职加等。候选道程福培、都司衔常集松、从九品衔向廉溪、在籍通判殷利谦、知县吴承芳、张榘、祭葬世职。生员洪觐辛等、赏恤如例。均附祀巡抚常大淳等专祠。　　

