<!-- { "loadSidebar": true } -->
○又谕、胜保奏、皖省军情吃紧。必须添兵剿办。请饬河南省、将陕兵一千名。并原防鹿邑之马队二百余名。拨往助剿等语。现在皖省怀凤各处。贼势蔓延。定远又甚危急。胜保督兵兼顾。不敷分拨。邻省自当协助兵力。惟前据瑛棨奏、陕西官兵。业已抽调六百名。赴袁甲三军营。所存仅四百名。著该署抚即将此项官兵。调赴胜保军营。以资攻剿。至豫省防务。亦甚紧要。著于南北两镇中、酌量抽调。以补陕兵之数。其原防鹿邑之营总苏克金、所带马队二百余名。著一并饬赴胜保军营。即于由京新调之马队官兵内、截留二百名。防堵鹿邑。如此量为转移。先其所急。庶无顾此失彼之虞。将此由六百里谕令知之。　　

○以翰林院侍读学士毕道远、为内阁学士、兼礼部侍郎衔。　　

○丁巳。谕军机大臣等、前因庐州失守。谕令官文、知照李续宾、都兴阿等、分兵赴援。本日据官文奏、通筹大局、兵力难分一摺。拟俟太湖攻克。乘势埽荡舒桐。再行趋赴庐州、会图克复。并以俟吉安得手后。撤回刘腾鹤一军。代防湖口彭泽、然后调留防各兵。并交李续宾统带。始能分兵沿江。以会杨载福之师。复因都兴阿、马队不及千名。方议由宿松进剿。遽难抽调。所筹虽系实在情形。俱恐缓不济急。现在店埠、梁园、藕塘一带。均为贼踞。定远县城。万分危急。翁同书挫败之余。军机全失。即胜保拔营前进。仍虑兵力较单。恐难遏贼北窜。该大臣既称应援淮北。如兵力不敷。拟由楚省另行筹募。于剿捻机宜堪资补救。著即早为筹募。并拨本省营兵。共合二三千名。即派得力大员统带。径赴庐州、定远等处。以为胜保等策应。并带军火器械。酌带粮饷前往著官文即行妥筹办理。仍饬李续宾。迅克太湖。即未能速克舒桐。傥能与胜保等谋面会商两路夹攻。更为得力。李续宾一军。系官文派出。原不必归胜保调遣。而既经会同协剿。仍当不分畛域。都兴阿一军。尚在宿松。能否兼顾北路。著官文酌量调度。此时凤阳定远等处。贼众兵单。若但攻南路。恐驱贼北窜。胜保、袁甲三、力难抵御。该大臣务当统筹大局。使皖省危急情形。早有转机。是为至要。将此由六百里谕令知之。　　

○戊午。谕内阁、前因官文奏、湖北绅民。于捐饷外。自备口粮。团练防剿。恳请再行加广文武乡试中额。当交该部速议具奏。兹据礼兵二部会奏、该省捐助军饷。业经准加乡试定额三名。此次所请、因募勇防剿。再行加广中额之处。银数既无可稽。额数何从核定。所有该省绅民。应如何酌予奖励。以昭激劝。著该督秉公酌核。另议办理。　　

○己未。秋分。夕月于西郊。遣庄亲王奕仁、行礼。　　

○谕内阁、庆端奏、官军攻剿克复甯化县城一摺。福建甯化县城。被贼占踞。前代理汀州府知府雷瑞光等、分三路进攻。贼众婴城死守。代理甯化县知县刘润田、挑选壮勇。假称匪党。前往援应。赚开南门。雷瑞光、亦即督同文武员弁。由下东等门攻入。贼匪被歼无算。于七月初六日。将县城收复。所有在事出力。及被害官兵等。著庆端查明分别奏请奖恤。该匪现窜中沙等处。并著饬令各该地方文武。实力防剿。毋任延蔓。　　

○谕军机大臣等、袁甲三奏、捻匪窜扰丰县、拟即往北路督剿一摺。该匪由濉溪口、合股窜突。先扑萧县、旋复窥伺徐州、经兵勇击退。又西扑丰县、窜入县城其奔突情形。实为剽疾。丰县与山东接壤。若徒事尾追。恐该逆四路蔓延。转致驱之北窜。傅振邦、已先抵萧县。即可由东面进剿。袁甲三既拟亲往督剿。著即督饬北路各属实力堵扼。总须遏贼北面之冲。勿令阑入东境。方不致成巨患。副都统伊兴额、向来剿匪。尚能勇往。何以退守萧县之后。坐视捻匪狂窜。不堵不追。致令丰县失陷。实属迁延贻误。著革职暂留军营。戴罪自效。所有迷失步队。即饬傅振邦、重加整顿。并连马队均归统带。以资攻剿。至袁甲三驰赴丰沛。其淮南剿匪各军。鞭长莫及。准其暂交徐广缙统驭相机攻克怀远。以分贼势。俟丰沛一路。匪踪稍远。袁甲三仍当折回凤临。以资统率。另片奏、山东曹兖两镇官兵。请均归调遣等语。山东防兵。为北路屏蔽。势难远出。现当事机紧急。亦当不分畛域。以剿为防。著袁甲三酌量情形。如有应调该二镇官兵之处。即一面札调。一面知照崇恩。不必俟商议定妥。致延时日。至所调之兵。止可于山东江南交界地方。兜围合剿。不可调往远处。致令本省空虚。胜保驻军怀定之间。自应速援南路而北路贼踪纷窜袁甲三又不能即赴凤临。若专交徐广缙剿办。恐未可恃。前谕令会保武职帮办大员。仍著妥商速奏。俾得分投剿办。各专责成。方不致彼此牵制。坐失事机也。将此由六百里各谕令知之。　　

○又谕、本日据袁甲三奏、捻匪窜扰丰县、请饬将山东省曹兖各镇兵、悉归调遣一摺。丰县接壤山东现被贼扰。东省应力加防堵。著崇恩酌派官兵。相机布置。毋使该匪阑入东境。至徐宿兵力。尚嫌单弱。袁甲三请调山东附近之兵。合力兜拏。著崇恩即行饬知曹兖各镇将弁。一经袁甲三行文调取。即须迅速赴调。不必俟本省饬知。有需时日。致误事机。至所调之兵。亦经谕知袁甲三、总于东省边境处所。协同兜击。以剿为防。彼此均得兼顾。断不致将东省之兵。调往远处。反致本省空虚也。将此由六百里谕令知之。　　

○庚申。遣官祭昭忠祠。　　

○谕内阁、吏部奏、遵议乡闱提调、监临、处分一摺。顺天府府丞蒋达、提调乡闱。擅自出场。著照部议。即行革职。监临景廉、著照部议。降一级留任。准其抵销。顺天府府尹梁同新、应得处分。著俟瑞常等、查明具奏时。再降谕旨。　　

○谕军机大臣等、僧格林沁等奏、赶筑炮台情形、请派督臣会同办理一摺。双港炮台营垒。据称即可竣工。其大沽海口炮台。地盘业已打起。惟急须木料应用。而商人居奇。杉木殊不易得。该大臣等、请派督臣会办。自为呼应较灵起见。所有天津修筑炮台等事宜。即著庆祺、会同僧格林沁、瑞麟、办理。时序已届秋分。转瞬即交冬令。冬项要工。均应赶紧修筑。并著僧格林沁等、实力督催。毋稍迟误。将此谕令知之。　　

○又谕、罗惇衍等奏、裁并壮勇、以节经费一摺所筹俱是。现在夷人。仍踞省城。既不与官绅为难。亦祇可暂与相安。其民夷仇杀之案。无关大局者。仍当毋庸与闻。但使该夷有所顾忌。自不至四出肆扰。至东路练勇。既因经费不敷。而西北两江。又无须移拨自应酌量裁并以节虚糜该侍郎等、于布置停妥后。即分赴各属。督催捐项。其留勇地方。仍当妥为弹压。固不可令其寻仇启衅。亦不可因督率无人。渐生懈弛。俟省城局面稍定。再行斟酌办理。其已缴捐项各绅民。著准其即行奏奖。收支数目。仍著先将大概总数。查明报部。以备核销。将此由六百里密谕知之。　　

○又谕、有人奏、广东捐升道员蔡振武、熟悉夷情。现当办理夷务需人之际。著该督即饬该员来京。交吏部带领引见。毋稍迟缓。将此由六百里谕令知之。　　

○顺天府、以宗室乡试中额请。得旨。取中四名。　　

○命翁牛特扎萨克都楞郡王布尔纳巴达喇、在乾清门行走。　　

○辛酉。谕内阁、特克慎奏请饬催欠拨经费一摺。所有甘肃省欠拨库车咸丰七年经费银两。著乐斌、迅速筹解。以资接济。至每年豫调银两。并著按期拨解。毋误要需。　　

○谕军机大臣等、前据僧格林沁奏、遵派吉林马队二百五十名。直隶提标兵二百名。赴德兴阿军营。均已先后启程南下。本日据崇恩奏、捻首苏添幅、率领大股。攻陷丰县、阑入山东。单县被围紧急。金乡鱼台、贼踪遍地势甚狓猖。东省为北路藩篱。非厚集兵力恐难抵御。所有前调往江北之官兵四百五十名。现有都司韩文兰等、带兵五十名。在京领马。尚未启程。所有前站官兵。谅尚有山东境内。著僧格林沁、托明阿、飞咨饬令该带兵官、就近截留山东、交巡抚崇恩调遣。现复谕知袁甲三、将山东派赴徐州兵一千余名。均交史荣椿统带。回至东省会剿。俟该提督到山东后。前项截留官兵。即并归统带。其领解备用余马。已谕崇恩派员先行解赴浦口矣天津现存官兵。数不甚多。夷务尚未大定。未便调出。著庆祺、托明阿于直隶各镇协内。挑选精锐官兵一千名。或千数百名。交新授太原镇总兵田在田、统带。即行驰赴山东。协同史荣椿、剿办田在田、即著毋庸来京陛见。本日庆祺奏、元城县、有匪徒聚众劫官一案。大名镇兵。自应留资弹压毋庸调出。此等匪徒。虽不过为抗粮滋事。而当邻境贼踪偪近尤宜及早查办。以免酿成巨患。著庆祺责成该道联捷、将凶犯迅速捕拏。毋任漏网。将此由五百里谕令知之。　　

○又谕、胜保等奏、粮台饷需。请仍由豫筹解。并所拨官兵饷项。他省不得截留等语。前因瑛棨奏、胜保行营粮台。请由皖省接办。当经谕令胜保等、斟酌情形。咨照瑛棨办理。兹据胜保等奏称、皖省残破之余。库藏罄洗。奉拨饷银。均未解到。请饬河南省、照旧筹拨。以免万余兵勇。悬釜待炊。所奏均属实情。所有胜保粮台饷需。著仍由河南军需局。照旧筹拨。俟两三月后。各省饷项解到。定有章程。再由皖省接办。即著胜保将现奉谕旨。咨明瑛棨遵办。至各路调拨兵勇。均属迫于待用。而军情旦夕不同。亦不免有已奉谕旨。复行改调之处。胜保所请、饬下各路统兵大员。遇有该营请调官兵。均不准擅行截留。在该大臣专办一路。故有此请。而全局情形。则不能无移缓就急。未可稍存拘泥也。所有怀凤临各路兵勇。该大臣既请加徐广缙卿衔。暂留统带。遇有缓急。仍须随时策应。勿致南下以后。北路转有疏失。是为至要。将此由六百里谕令知之。　　

