<!-- { "loadSidebar": true } -->
○以安徽安庆府城被贼窜陷。知府傅继勋、知县许垣、革职逮问。　　

○辛未。上诣寿康宫、问皇贵太妃安。　　

○御抚辰殿。阅侍卫等步射。　　

○谕内阁、琦善等奏、查访扬州失守文武员弁下落一摺。前因逆匪东窜。扬州防堵、最为吃紧。特令漕运总督杨殿邦、督同前任两淮盐运使但明伦、两淮盐运使刘良驹、办理防堵。乃贼匪窜入扬城。杨殿邦、辄先期退至上游。但明伦、刘良驹、及扬州府知府张廷瑞等、至今杳无下落。实属罪无可逭。杨殿邦、但明伦、刘良驹、张廷瑞、并甘泉县知县梁园棣、均著革职。交刑部分别定拟罪名具奏。杨殿邦、仍著留于清江浦。随同杨以增、办理防堵。戴罪自效。其江都县知县。著该部查明一并革职。交刑部治罪。　　

○又谕、前有旨、令将琦善大营粮台、改设徐州。并派河南藩司郑敦谨、驰往该处、总司其事。兹据陆应谷奏称、已饬郑敦谨、前往办理。惟徐州系属隔省。恐河南粮台委员、人地生疏。呼应不灵等语。著杨以增、添派道府大员、驻劄徐州。会同筹办。以臻妥协而免延误。　　

○又谕、前有旨、将京口副都统文艺革职、交刑部按律定拟罪名。兹据该部比律量减、定拟具奏。文艺、著照拟发往新疆效力赎罪。现在京口驻防官兵、督率乏人。著暂留该革员统带。俟新任副都统长安抵任。再行发遣。　　

○谕军机大臣等、前据向荣奏、攻剿江甯贼匪、连获胜仗。并请饬调水师战船、以备火攻。已谕令杨文定、速带艇船进剿。并传谕麟桂、吴健彰、雇备上海船只、迅驶江口矣。现当剿贼吃紧之时。大江南北两岸。虽屡获胜仗。而贼船横梗江面。毫无顾忌。傥各路船只、不能及时攻剿。任令该匪连樯游奕。南北自如。逆贼何时始就殄灭耶。该大臣前派郑魁士、往江阴迎提船只。未知能否得力。仍著另派大员、迅往下游。催提麟桂等、所觅各船。如有入江确信。著向荣、许乃钊、密商布置。其上游船炮。应于何处会齐。同时夹击。务将江面贼船、焚毁净尽。迅埽妖氛。若先能攻获贼船辎重。不但收其军械。并可因粮于贼。以备赏犒。将此由六百里各谕令知之。　　

○又谕、前因贼踞镇江等处。急需兵船攻剿。叠经谕令麟桂、吴健彰、赶紧雇备船只。驶入江口助剿。想该藩司等、屡奉谕旨。当已早为齐备。现在江甯城外、连毁贼营。而水路贼船麕聚。必须此项船到。方能水陆夹攻。以清江面。著黄宗汉、即饬该藩司、将所备船只、并吴健彰、所雇船只、亲为统带。前赴镇江等处。听候向荣调度。万不可稍有迟误。坐失事机。麟桂久任上海。熟谙情形。一切驾驭驱使。定能得宜。所有筹办船只事宜。即著会同吴健彰经理。黄乐之、现已到任。所有浙江藩司印务。即著暂行署理。其臬司印务。著该抚委员接署。以专责成。将此由六百里谕令知之。　　

○又谕、昨据慧成奏、行抵商邱、赶即驰赴淮徐、剿办贼匪。当有旨、令常清、苏勒芳阿、带兵随往、听候调拨矣。兹据琦善等奏、筹定防剿情形。扬城西北两路。均已劄立营盘。贼匪不敢绕越。惟东面一路。可由湾头镇、至仙女镇、抵邵伯、上赴淮安、清江。经该大臣札调河标游击冯景尼、带领兵勇三千。在湾头镇安营堵截。并饬前任淮安府知府福楙、带领壮勇三千。于附近湾头上方寺劄营。为后路援应。惟冯景尼所带兵勇。究恐单薄。该逆被剿穷蹙。铤而走险。势所必至。湾头为东北要隘。必须重兵防守。方能遏其北窜。此时慧成、计已驰抵淮徐一带。著即统带官兵。督率冯景尼、福楙等、择要防剿。与琦善、陈金绶、胜保、军营。互为声援。合力进攻。傥该逆势穷奔突。即分路截击。以遏凶锋。奕经、托明阿等、所带密云、归化、绥远、官兵。并陕甘调拨官兵。陆续赶到。并著慧成、酌量调遣。总期扬州及早克复。江北肃清。则金陵剿办。更易得手。慧成经朕特简。谅必能相机应变。以副委任也。将此由六百里谕令知之。　　

○又谕、孙瑞珍奏、据前任广东按察使赵长龄、呈递说帖、称该员前在肇庆府任内、曾雇用红单商船、剿平廉州洋匪、著有成效。该商船素以贩油为业。涉历大洋。其驾驶之快利。炮火之精锐。点放之娴熟。较之额设师船。得力不啻数倍。南澳镇标游击黄开广、系水勇出身。与该船户等、素相联络。若使之雇募管领。驾赴江南。攻剿可期制胜等语。现在逆匪窜踞江甯、扬州、镇江等府。叠经琦善、向荣、驰奏。屡获胜仗。大挫凶锋。惟贼＜舟宗＞蚁聚江干。非有得力舟师。不能制胜。前饬调之广东外海师船。既据该督等、奏称笨重难行。能否驶入长江。尚难豫定。现当江面攻剿吃紧之际。著叶名琛、柏贵、迅即将此项红单船只。酌定数目。赶紧募雇。配带炮位、铅丸、火药。即派游击黄开广管领。星速由海入江。听候钦差大臣向荣等调遣。以资攻击。如黄开广距省尚远。调到需时。即著该督等、另派熟习情形员弁、管带前进。饬令该游击随后驶赴江南。协同驾驭。总期速益加速。勿误事机。原摺著钞给阅看。将此由六百里谕令知之。　　

○又谕、据琦善等奏、筹办防剿情形、及分攻贼营各摺片。该大臣等、现在西北两面迎击。复将运河水势宣洩。东路桥梁拆断。是水陆两路。该逆一时不能分窜。且经陈金绶、胜保、设法分攻扬城西北、二十四桥、法海寺、贼营。该大臣所派攻剿北门之总兵双来等、带兵先到城北。直抵贼营前。轰毙执旗贼首一名。该逆奔回木城。潜匿不出。计贼匪攻陷扬州。已逾一月。前虽节经该大臣等、获有胜仗。而该逆负嵎抗拒。以老我师。是其惯技。惟当用计诱令出巢。我兵方可并力围攻。该逆在城抵拒。何处较为疏懈。其城外之土垒木城。应如何攻破。如何设法纵火焚毁。使逆贼失所凭依。郡城自可克期克复。该大臣等、务当合力进攻。互为声援。断不可令贼匪乘间北窜。查文经已令护理漕督。即可令其统带杨殿邦之兵勇。督同冯景尼等、办理防剿。所有河南应行解运饷械。业据陆应谷奏报、均经赶运前进。计此时已可全数到营。陕甘官兵。即著该大臣严催、拨往仪徵防堵。本日又据雷以諴等奏、大兵与贼相持。正宜先其所急。若该逆于扬州战败后。或避甘泉山大军。径趋高、宝、犯及清淮。或于江甯战败后。由庐、滁、定远、凤阳、直抵徐州。西可以向河洛。北可以走山东等语。琦善等、一面攻剿扬州贼匪。仍随时知照向荣。既不可使该逆窜出后、渡江而南。与金陵贼匪会合。尤须刻刻防其北窜。设有疏虞。所关非细。谅该大臣等、必能筹画万全。迅奏肤功也。将此由六百里各谕令知之。　　

○又谕、前据讷尔经额奏、遵查天竺教、即系天主教。直隶民人、讽经习教者。不独安肃一县。已谕令该督严速查办。兹又有人奏、安肃安家庄地方。传习天主教者、不下数百户。男妇成群。学习拳棒武艺。前七八年间、曾经该县营查拏。该匪竟敢拒捕。将武弁捆缚。现今党徒愈众。且有屯聚米石、收买铁器火药等语。如果属实。是畿辅重地。竟令奸宄潜藏。不法已极。著讷尔经额、密派干员、侦探确踪。设法摉捕。协力缉拏。讯明按律治罪。傥该地方官、有弥缝讳饰情弊。即著严参。将此谕令知之。　　

○户部尚书孙瑞珍等奏、遵查海口奸匪。随时察访。得旨。严密随时查访。处以镇静。不可稍涉张皇。　　

○以河东河道总督福济、为漕运总督。未到任前。以江苏按察使查文经、暂行护理。以奉天府府尹长臻、署河东河道总督。　　

○赏哈密办事大臣崇恩、四品顶带、署奉天府府尹。前任甘肃按察使明谊、二等侍卫、为哈密办事大臣。　　

○命阿勒楚喀副都统萨炳阿、驰赴钦差大臣琦善军营、听候差遣。　　

○壬申。谕军机大臣等、朕闻四川等省、向产有金银矿。自雍正以后。百余年来。未尝开采。地脉休养日久。所产自必畅旺。上年大学士等、会议筹备军饷章程内。请开采以裕军需。已依议行矣。道光二十八年。王大臣会议开矿一条。曾通行各省督抚、履勘查办。间有一二省分、奏请开采。旋复藉口于硐老苗稀。辄请停止。或以聚众生事为词。畏难苟安。因循不办。朕思开采矿厂。以天地自然之利。还之天下。较之一切权宜弊政。尚属无伤体制。有裨民生。惟在地方官、经理得宜。自不致别滋流弊。即如现在各省、旧有矿厂。按年开采抽课。官民日久相安。岂非明验。当此军饷浩繁。左藏支绌。各省督抚、务宜权衡缓急。于矿苗丰旺之区。督派干员。悉心履勘。各就地方情形。奏明试办。毋得狃于积习。任听不肖官吏、名为封禁。暗取陋规。但以有碍风水、聚众滋事等语、一奏塞责。将此各谕令知之。　　

○又谕、彭蕴章奏、江西高安县古楼冈、邓姓荒山五岭、产有金矿。道光元年。经前护理巡抚邱树棠查奏、入官封禁。现值军需紧急。不必因封禁在前。仍事拘泥等语。著张芾、按照摺内所陈。遴委贤员、即行查勘开采。毋得畏难苟安。听信吏胥、饰词欺隐。一奏了事。至于商办民办。应如何稽查弹压。妥议章程。俾无流弊。并著该抚、悉心筹办。据实奏闻。原摺著钞给阅看。将此谕令知之。　　

○又谕、杨以增奏、遵查防剿情形、并严防奸细一摺。逆匪窜踞扬城。负固不出。昨据琦善等奏报、已将牐霸宣洩。杜其由运河上窜之路。西北两面。均已劄立营盘。东路桥梁、尽行拆断。陆路亦经堵截。惟湾头镇至邵伯一带。兵力尚单。已谕慧成、酌筹扼剿矣。慧成于二十五日、已到徐州。此时计可行抵清江。杨以增所奏、扬州西路。由蒋坝、走洪湖东岸。可直抵清江浦。东路由下河间道、可趋淮安东门。该督现驻清江浦。则该处防堵。自已妥为筹备。河标存兵、虽不甚多。朕已命奕经、带兵驻劄王家营。托明阿、带兵驰赴清江浦。又命查文经、护理漕运总督。统领杨殿邦所带兵勇。扬州以北。兵力不为单薄。该督务当力筹防守。毋稍疏虞。至捻匪句结为患。著督饬地方员弁。认真缉拏。而奸细薙发改装。尤不可不严密查察。军中侦探。最为紧要。当随时设法。密派亲信干练之人。探听确信。与军营互相知照。庶不致误厅浮言。堕贼诡计。现在该省督抚。皆远隔江南。所有地方文武各员。因循不职。著杨以增、据实参奏。毋稍姑容。将此由六百里谕令知之。　　

