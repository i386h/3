<!-- { "loadSidebar": true } -->
○辛酉。谕内阁、户部奏、请饬催河南应豁节年民欠册报一摺。咸丰元年。降旨豁免各省节年民欠钱粮。各该省均经奏到。惟河南省、至今尚未造报。屡经该部咨催。仍以调验册串为词。任意稽延。且恐有以完作欠。希图弥缝隐混情弊。著署河南巡抚、即责成署藩司郑敦谨、迅将奏销册报节年民欠、各项钱粮。覆加确核。其应豁不应豁之处。详细厘剔。如有已徵未解之项。勒令按数提清。即于奏请豁免单内扣除。仍赶紧于年内开单具奏。毋许稍有含混。藉词延宕。致滋弊端。　　

○又谕、本月十一日。据常大淳等驰奏、逆匪于十一月初三日。窜入岳州府城。当降旨将博勒恭武、先行革职。由六百里加紧、谕令徐广缙等、迅速追截兜剿。数日以来。望报甚殷。乃本日据徐广缙等、五百里驰奏。犹是十一月初一日以前。沿途追剿各情。该大臣于本月初一日。移营长沙。此摺系初七日奏报。何以初三日岳州失守之事。毫无见闻。军营侦探。所司何事。据称带兵大员等、于初一日已抵湘阴。距岳州甚近。岂前途失事。迟至数日。尚无禀报耶。览奏愤闷。殊不可解。徐广缙、罗绕典、张亮基、骆秉章、均著先行交部议处。岳州湘阴一带。乃南北两省要隘。朕早料及贼匪穷蹙。必由此路奔窜。九月间、屡降谕旨。令该大臣等、派拨精兵。前往协防。即徐广缙前次奏报。亦经派兵扼贼北窜之路。何以博勒恭武、与贼接仗。并无湖南追剿官兵。前后夹击。近日军营积习。贼来不击。贼去不追。种种胆玩。实堪痛恨。若不严申纪律。何以整饬戎行。著徐广缙等、遵照前旨。查明贼由何路窜越。带兵各员。何人追剿不力。傥系临阵退缩。坐视不援。即著一面奏闻。一面以军法从事。徐广缙由粤赴楚。本已迟延。若不亲督镇将。就近调度。任听饰词禀报。贻误事机。自问当得何罪。长沙省城。现有罗绕典、张亮基、与鲍起豹等、防守。徐广缙、著即统带大兵。兼程驰赴岳州一带。绕出贼前。迎头截击。提督善禄、计已行抵湖北。著即截留该省。扼要驻劄。帮同剿捕。武昌、汉阳、荆州、水陆各要隘。俱著分派精兵。并新调到陕甘劲旅。一律防堵。毋任再有窜逸。逆匪前在益阳。有河可阻。该县并不将船只收往僻港。以致匪得渡河。进城掳掠。罪无可逭。益阳县知县陈应台、著革职拏问治罪。仍查明岳州失事文武各员。据实具奏。　　

○谕军机大臣等、本日徐广缙等、奏到追剿逆匪情形。并未将岳州失守奏报。朕心实深焦灼。已明降谕旨。将徐广缙等、先行交部议处。以示薄惩矣。逆匪窜至安乐铺地方。据该大臣奏报、不过三四千人。迨窜至甯乡后。又据该大臣派令知府朱启仁、带潮勇四千名。总兵常禄、带兵一千七百名。及张国梁捷勇四千名。驰往长沙西北一带。遏其窜往湘阴之路。湘阴系赴岳州必由之路。且堵贼之兵。数已倍半。何以任贼直窜岳州。毫无堵御。阅该大臣等、本日奏到连日追剿情形。所有带兵将官、及兵勇等、一味尾追。从无一路绕出贼前者。相沿恶习。实属可恨。至所称贼退。至河边各村。我兵恐有埋伏。未敢再追。又于二十八日。由河岸跟追。所走均田塍小路。兵勇鱼贯而行。甚为迟滞。若云均系田塍。向荣何以绕别路行走。可见俱属捏报。以掩饰迟延之咎。是沿途追剿之兵。显有耽延情事。且水路船只。亦带兵大员、早应筹办之事。何以不豫为布置。使贼先已抢占。我兵转无船可渡。显系藉词诿罪。以掩其迁延玩误。该大臣等、仅参一县令了事。岂于军营恶习。竟不加察。岳州失守数目。该大臣等、近在长沙。尚茫然不知。可笑可气之至。惟听各将官等、饰词禀报。任其耽延贻误。抑亦已知岳郡失事。故分两次奏报耶。似此举动。岂不又蹈从前覆辙。徐广缙、著即遵前旨。迅统大兵。闲道驰赴岳州迤北一带督剿。毋得再有迟滞。并著查明追剿不力、及岳州失事各员。分别拟罪具奏。傥查有临阵退缩。及坐视不援者。一面奏闻。一面以军法从事。毋稍宽纵。徐广缙到楚以来。军营并未有起色。朕用汝。朕自知愧。第问汝于心何忍何安。本日有人奏、武昌、荆州、及樊城等处。宜各设重兵。防贼分窜。各处团练。皆有名无实。一闻贼警。纷纷搬徙。该大臣督抚等、须严饬地方官。先期晓谕居民。同心协力。保卫城垣。以期众志成城。迅埽贼氛。毋再延误。致干重罪。将此由六百里谕令知之。　　

○泰甯镇总兵官德春奏、黄新庄等处各行宫。岁修工程。缮单呈览。得旨。所有点出十五岁。均著缓修。余著该衙门察核具奏。　　

○壬戌。月食。　　

○上诣大高殿行礼。　　

○谕军机大臣等、陆建瀛奏、查明长江守御一摺。已有旨、谕令江苏、安徽、江西、一体严防矣。据称逆匪若窜入长江。惟有于湖北之汉口以下。至黄州所属之蕲州、广济等县。察看江岸宽窄。约计炮力能及处所。较定准头。节节严防。以备不虞等语。逆匪窜入岳州。昨已谕令徐广缙、常大淳等、将武昌、汉口、汉阳、荆州、水路各要隘。分设重兵。防贼奔窜。并谕以汉口地方。为大江南北咽喉。贼易垂涎。尤应设法保护。兹据陆建瀛所奏各节。该督籍隶楚北。所奏自系实情。著徐广缙、常大淳、按照所陈。悉心体察水陆地势。扼要设防。尤须派委得力大员。前往督率。豫为布置。镇抚人心。毋至临时猝办。稍有延误。将此由六百里各谕令知之。　　

○又谕、陆建瀛奏、查明长江设法。守御情形一摺。据称彭泽县属小孤山。一拳孤露。挺峙江心。既乏藏兵之地。又无泊舟之所。难以设防。宜于湖北汉口以下。至黄州所属之蕲州、广济等县。节节严防守语。所奏自系实在情形。已有旨。谕令徐广缙、常大淳、迅筹妥办矣。惟江路绵延数千里。现在贼匪被剿。窜入岳州。难保不窥伺武昌、汉阳、希图顺流东下。江西、安徽、江苏、沿江各处。自应一体豫筹防守。著陆建瀛、杨文定、蒋文庆、张芾、各就地方情形。详加察看。凡属扼要处所。妥为设防。总以镇静人心为要。至管带兵勇。尤贵得人。务当遴派得力文武员弁。饬令认真督率。毋致临时猝办。稍有延误。将此由四百里各谕令知之。　　

○又谕、寄谕大学士直隶总督讷尔经额、昨日兵部带领引见之保举直隶务关路参将李志和、曾经出兵湖南广东。前据该督奏称、该员于广西湖南情形。最为熟悉。现在贼匪被剿北窜。湖面交界地方。不能不严加防堵。如遇调拨直隶官兵协防。著该督即饬令该员、管带前往。将此谕令知之。　　

○展缓两淮富安、安丰、梁垛、东台、河垛、丁溪、草堰、刘庄、伍佑、新兴、庙湾、板浦、中正、临兴、十四场。被水灶地。新旧额赋。　　

○癸亥。上诣寿康宫、问皇贵太妃安。　　

○谕内阁、本日徐广缙等奏、岳州失守、急筹堵剿。复据常大淳等奏、贼匪窜踞岳城。湖北省城防堵情形各一摺。披览之余。实深愤懑。自贼窜长沙。叠经降旨、令于岳州荆州各要隘。严密堵剿。该地方官、应如何认真防守。乃贼匪于初三日窜至岳州。而该郡官员。于初二三等日、先出城外。以致官兵溃散。贼匪得以窜入府城。是进不能战。退不能守。平日毫无准备。遇变即弃城而逃。似此昧良丧心。实出情理之外。著徐广缙等、严行查办。此等贻误员弁。若不择其尤者。正法数人。何以挽回积习。昨因该大臣等、奏报迟延。已降旨交部议处。兹据徐广缙具摺请罪。当此军务紧急。调度乖方。身为统帅。咎岂能辞。徐广缙、著革职留任。张亮基、鲍起豹、均有地方之责。著各降四级留任。现在贼众盘踞岳郡。窥伺武昌。据常大淳奏、向荣已派总兵常禄、王锦绣、带兵赴援。已抵湖北省垣。仍著徐广缙飞饬向荣、统领重兵。星速由通城、荣阳、绕出武昌。截贼前路。该大臣亦即亲督镇将。直赴武昌。于水陆要隘。分布兜剿。荆州一带。著将军台涌等、一体严密防范。毋任匪党窜逸。并著罗绕典、张亮基、鲍起豹等、严防贼匪回窜之路。现复添调各省精兵。陆续前进。誓必灭此丑类。拯我生民。该大臣等、俱有天良。其各悉心筹画。庶可以功补过。傥仍前玩忽。再失事机。其能当此重罪耶。近来地方恶习。一闻警报。辄藉词择险防堵。先行出城。规避取巧。实堪痛恨。该大臣督抚等、著随时严查。傥贼经过地方。文武员弁。仍蹈此等恶习。即一面奏闻。一面正法。以昭炯戒。而肃军律。　　

○又谕、现在逆匪窜入岳州。将窜湖北。河南省应办防堵。著派署布政使郑敦谨、驰赴信阳州一带。会同南阳镇总兵柏山、扼要筹办。署河南巡抚琦善、著迅速启程。驰抵楚豫交界地方。督饬严防。前已有旨、添调陕甘兵二千名。西安驻防兵一千名。并带兵副都统镇将各员。均著交琦善调遣。并著讷尔经额、于直隶官兵内、拣派精兵三千名。交提督陈金绶统带。随同琦善前往。直隶提督印务。著保恒署理。　　

○又谕、昨已降旨、谕令安徽、江西等省。于沿江一带。节节严防。现在贼窜岳州。江防尤关紧要。署江西巡抚张芾、著即驰赴九江。督同该镇总兵清保、及地方文武。办理防堵。其省城事务。著布政使陆元烺、会同在籍尚书陈孚恩、并司道等、妥为办理。安徽按察使张熙宇、寿春镇总兵恩长、著驰赴沿江扼要处所。会同办理防堵事宜。巡抚蒋文庆、仍驻省城。就近调度。毋稍疏忽。　　

○又谕、张祥河奏、请将兼袭世职、情愿入标之文生员、比例请旨一摺。陕西韩城县附生强盛龄、著准其将文生员注销。以骑都尉世职。发标学习。　　

○谕军机大臣等、昨已有旨。饬令陆建瀛等、于安徽、江西、沿江一带。节节严防。本日据常大淳等奏、逆匪窜入岳州后。掳船四五百只。顺流直下。前队已窜入江夏县之金口。距省城六十里等语。已明降谕旨。令署江西巡抚张芾、亲赴九江。安徽按察使张熙宇出省。各会同镇将。于江防扼要处所。督办防堵矣。该督现驻丰工。堵筑决口。人夫云集。督率弹压。正当万分吃紧之际。自未便遽离工次。仍当随时知照江西、安徽、侦探贼踪。傥必须该督亲往。即酌带官兵驰赴扼要地方督办。军务河工。均关紧要。总须兼顾。毋稍贻误。将此由六百里谕令知之。　　

