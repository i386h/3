<!-- { "loadSidebar": true } -->
○又谕、前有旨令向荣、速饬秦定三、酌带贵州官兵。赴庐会剿。本日据和春等奏、秦定三由江南到营。并未带兵。若另拨官兵。派令管带。恐兵将隔膜。难期得力。请将秦定三原带兵丁。仍饬迅速赴庐等语。秦定三骁勇素著。若无得力之兵。归其调遣。又将凭何剿办。况现在贼由蒙亳永城夏邑。窜至徐州。已谕和春、饬令秦定三、带兵赴徐剿贼。皖省待兵甚急。著向荣仍遵前旨。迅将秦定三、原带之贵州镇远等营官兵一千名。饬令星驰前赴庐州军营。毋稍迟延。至金陵现在筹办攻剿情形。日久未据奏报。该大臣坐拥重兵。耽延时日。既不能迅速克复。又不肯拨兵协剿。移缓就急。坐视贼匪蔓延。是诚何心。向荣于接奉此旨后。迅速拨兵赴援。仍著设法攻克金陵。以赎前愆。若徒以兵分将少为词。迁延观望。罪将谁诿。将此由六百里加紧谕令知之。　　

○又谕、前有旨令琦善拨兵一二千名。赴徐州协剿。尚未据该大臣奏报。如何派兵赴援。本日百胜等奏、请饬带兵大员。拨兵赴徐剿办等语。现在大股贼匪。由丰工下游渡河。已入东境。其未及渡河之贼。经官兵击回。仍窜永城。该处距徐甚近。百胜等所带兵勇。尚形单弱。若该逆复行北窜。深恐不敷堵御。著该大臣仍遵前旨。迅即抽拨精兵一二千名。派委得力将弁。即日管带启程。驰赴徐州。协同百胜等妥筹剿办。毋稍迟缓。致误事机。将此由六百里加紧谕令知之。　　

○又谕、本日据百胜等奏、分兵防剿各情。并请饬附近统兵大员、拨兵应援等语。逆踪飘忽无定。此次由包家楼蔡家庄等处。扎筏窜渡。虽经都司崇顺、督同兵壮练勇等、歼毙多名。余匪回窜永城。惟永邑距徐甚近。所获奸细。业经讯供有二十二军。分起北窜。救援阜城之贼。并沿途均有土匪。为之向导。则徐州水陆各路。皆须加意设防。百胜等现已派颜培高、带领臧纡青所留练勇。前往永城。其河岸口门以下。务当实力堵御。据称存城兵勇。仅一千余名。请拨兵来徐会剿。秦定三现抵庐州。本日已谕令和春、福济、迅催该提督。带兵援徐。并谕琦善袁甲三等、飞速拨兵会剿。百胜等务当就现有兵勇。并力堵剿。不得株守郡城。专待援兵。任令南来之贼。纷纷偷渡。再致贻误。山东臬司厉恩官、现在宿迁防堵。是否该处亦有贼匪。何以并未带兵接应徐郡。且贼已由丰县阑入山东境内。该臬司何以尚株守一隅。不为分兵兼顾之计。著即查明具奏。至所称丰县贼匪。全窜东省一节。现据张亮基奏、金乡已被贼陷。此时善禄等大兵赶到。当能遏其北窜。百胜等既疏防于前。若再不能力遏窜匪。致令陆续偷渡。必当从重治罪。决不宽贷。将此由六百里加紧传谕知之。　　

○蠲缓河南祥符、陈留、郑、商邱、睢、河内、济源、巩、杞、中牟、荥阳、甯陵、温、安阳、汤阴、临漳、内黄十七州县。被扰村庄。上年额赋有差。　　

○己亥。谕内阁、御史吉勒通阿奏、请查禁出局铜斤一摺。向来铜斤出局。例禁綦严。乃据该御史所见。装载铜斤。约计数万斤。查系户部宝泉局煎炼。拉运出城等语。当此铜斤短绌之际。尤应认真查察。以杜弊端。况煎炼铜斤。向在局内设炉。何以此次装运出城。显有情弊。著兼管户部钱法堂侍郎、确查具奏。并著户工二部兼管钱法堂侍郎、随时稽察。严行申禁。以防偷漏而重鼓铸。　　

○谕军机大臣等、前据僧格林沁等奏、通筹剿办情形。当经降旨准令胜保暂缓进驻德州。原因该大臣等奏称先将此股逆匪殄除。再以大兵全力南注。该大臣等自必胸有成算。不致徒托空言。但该逆窜扰畿疆。已踰五月。屡陷城邑。久抗王师。该大臣等虽迭次斩捦多匪。每云贼势穷蹙。何以占距阜城后。复任令坚匿死拒。又将两旬。以厚集之兵。乘得胜之势。蕞尔小邑。岂难攻克。即谓必须计取。又岂数日来尚未筹及。坐俟城关、及塔儿头等村贼粮食尽后。听其仍前纷窜耶。南路贼踪。渡河后攻陷丰县。偪近单县。复于二十一日。窜入金乡。逆焰逾张。日趋而北。善禄、张亮基、分带兵勇迎击。而贼情诡谲。设由歧途捷径。飘忽疾走。与阜城之贼。一经句结。彼时该大臣等再议前截后剿。办理更形掣肘。不趁此时殄兹穷寇。一味迁延玩误。实不解是何意见。朕信任僧格林沁、胜保、所请无不允行。不能藉口于朝命之遥制。即僧格林沁胜保二人。平日办事性情各有所偏。早在朕鉴之中。屡加策励。亟望其同心合力。迅奏肤功。若各挟己见。两不相下。以私废公。坐致贻误。绝不念朕心之焦切。民生之疾苦。稍有天良。不应如此。时事至今。万难再宽期限。著僧格林沁、胜保、即将此股贼匪埽除。或可不加罪谴。讷库尼素光刀、神雀刀之赐。非为该大臣等饰宠示威。似此因循日久。糜饷老师。律以军法。夫复何辞。傥以历奉严旨。视为具文。不即奋迅图功。是该大臣等无福承受朕恩。朕亦不复再谕矣。懔之将此由六百里加紧谕令知之。又谕、恒春奏、变通借徵办法等语。现在上忙新赋。业已开徵。所有借徵誊黄。著准其暂缓张贴。仍严饬各该州县。将本年应徵上忙地丁银两。实力催徵。不准丝毫蒂欠。其下忙钱粮。亦著设法劝谕。提前徵解。不必拘泥一二分之数。总以尽力催解为要。至上年下忙钱粮。据另摺所奏。除蠲缓外。实欠银数。尚有三十四万五千余两。山西地方。输纳向称踊跃。何至民欠如此之多。总由地方官催徵不力。起解不前所致。著该抚严饬各该州县。务将上年欠数。及本年应徵之项。埽数徵完报解。傥有徵收不力。及徵存未解情弊。即著严行参办。以儆惰徵而济要需。至盐务捐免充商银两。据称有三百余万。现仅据该抚报解银十五万两。京饷需用甚急。断难久待。著即严饬总局委员。催令各该商等、赶紧依限完缴。随时起解。毋任延宕。此外各属捐输军饷银两。现在解司者。已有若干。恐各州县擅将捐输之款。侵那抵用。不肯如数解司。著该抚饬令署藩司沈兆澐、严查各属。催令迅速报解。傥有侵那情弊。并著据实严参。将此由四百里谕令知之。　　

○命已革太仆寺少卿徐继畬、督办山西泽潞辽州防堵事宜。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百二十三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。三月。庚子朔。谕内阁、载铨等奏、遵查轮应进朝之王公、均未进内朝集一摺。常朝坐班。典礼攸关。岂容旷误。克勤郡王庆惠、贝子载钧、镇国公奕湘、奕橚、辅国公续铭、于二月三十日轮应朝集之期。并未进内。均著交宗人府议处。此后左右翼王公、及八旗、各部院等衙门、轮应常朝坐班之文武堂属各员。均著恪遵定例。按期进内朝集。如有旷误不到者。著宗人府、及各部院等衙门堂官、并纠仪查班之御史、指名参奏。　　

○谕军机大臣等、本日据张亮基奏、逆匪于二十四日攻陷钜野。二十五日攻陷郓城。该抚拟由闲道趋赴东平。设法绕出贼前。迎头截击等语。贼踪飘忽已极。据各路奏报。皆称该逆、意在救援阜城之贼。该大臣等前此所奏。多系疑词。数日以来。又无续报。岂此等紧急情形。竟未能探得一二耶。善禄由东昌一路进兵。究竟已抵何处。张亮基由东平一路进兵。亦未知能否即与贼遇。直隶山东交界处所。路径纷歧。贼踪处处皆可阑入。而我兵来往奔驰。每苦不能相及。我兵稍延一日。贼即深入一步。每一念及。焦灼难名。此时张殿元、曾否前往大名。前所调山西泽潞官兵。赶到尚需时日。惟有先尽现带之兵。星夜前进。随探随剿。以遏贼锋。张殿元所带之兵。不敷剿办。且多未经行阵。仍须于该大臣等营中、派拨马步精兵。并派得力将弁统带前往。剿办方能得手。亦不得专事防堵大名。致成株守。至阜城之贼。负嵎死拒。一闻南贼将来。必更急图窜逸。该大臣等、既不肯分兵南下。又不能立将此股歼除。徒事迁延。是何意见。朕昨降谕旨甚明。本无可再行申谕。特以东省贼情。该大臣等竟茫无知觉。不得不详晰宣示。傥僧格林沁、胜保、仍前大意。不即速筹剿办。致令南贼。乘虚北窜。复有句结蔓延情事。朕必将该大臣等身家性命相抵。别无他谕也。布置情形。著即飞速驰奏。张亮基摺片、均著钞给阅看。将此由六百里加紧谕令知之。　　

○又谕、张亮基奏、贼匪攻陷钜野、并续陷郓城各摺片。览奏愤懑之至。该抚与善禄、分路迎剿。逆匪既欲由郓城窜扑范县、寿张、东平是该抚驰赴东平。正可迎头截击。惟称善禄约可行抵曹州。是该将军转在贼后。逆匪不由郓城西奔濮州。乃折而东北。欲由范县寿张奔窜。或系探知善禄、由湖路南来。为此巧避之计。该将军、于中途曾否得信。赶紧由曹州折回东北。绕出贼前。与张亮基两路夹击。该省山路湖路。闲道纷歧。若无确实探报。侦知贼踪所向。及至官军赶到。而该逆早已剽掠而去。辗转驰逐。贻误更多。西界直隶大名各属。已屡饬桂良、派张殿元、带兵防堵。并由山西调兵前来协防。惟该逆意在接应阜城。则范县寿张一带。既须严行截阻。且东昌、临清、为商贾云集、士民富饶之区。尤不可为贼所觊觎。致令阑入。至运河东路。汶上东平各县。下则近接济甯。上可东趋省会。该逆如经官兵拦截。或肆意冲突。亦须豫筹堵御。究竟此起贼匪。共有几股。是否接连而行。抑系分路抄掠。急须探明情形。方不至误向他途。致兵与贼不得一遇。现在能否将该逆截剿。该抚与该将军如何联络声势。贼匪究向何处。著善禄、张亮基、迅筹合力邀击。仍随时驰奏。并知照僧格林沁、胜保、桂良、一体派兵截击。毋任北窜。将此由六百里加紧各谕令知之。　　

