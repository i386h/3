<!-- { "loadSidebar": true } -->
○又谕、前据托明阿奏、选派马队官兵、交乌兰都督带赴通。续据奏报、两次派拨马步队。业于七月十二日。全数出境。想不日可以抵通矣。惟夷情恣肆。抚局已形决裂。僧格林沁、业经开仗获胜。现在夷人不时来扑。僧格林沁现劄八里桥。胜保现劄于家卫。防堵由通入京要隘。以截夷人前进。必须厚集兵力。方可无虞。著乌兰都、迅即统带所部马队官兵二千三百名。星夜趱行。前赴通州以西、八里桥地方。听候僧格林沁等调拨。毋稍迟延。将此由六百里加紧密谕知之。　　

○又谕、户部奏、酌提各省漕折银两、采买粮石以实仓储一摺。京仓为根本至计。兵民口食攸关。亟应广为筹画。现在江西、湖南、湖北、军务肃清。闾阎安业。所有应徵各款。自可照旧徵收。著官文、胡林翼、文格、毓科、将江西漕折银、提四十万两。湖南、湖北、漕折银、各提十万两。务于年内一律解京。并将起解银数日期。先行奏报。奉天山东二省。前经谕令筹办推广捐收粮米、如何章程。著玉明、文煜、迅速妥议具奏。毋稍延缓。将此由六百里各谕令知之。　　

○又谕、景淳、禄权奏、挑派兵丁。遴员管带赴通。惟该官兵余丁。均无马匹。应否拨给等语。现在夷情决裂。窜踞通州一带。张家湾业经开仗。僧格林沁、驻劄八里桥。筹办防剿。著景淳等、即将挑出之兵一千名。催令管带员弁。星速赶赴通州以西。八里桥军营。听候调遣。大淩河等处马匹。不堪乘骑。僧格林沁军营。现有马匹。足敷拨给。务须迅速启程。毋得因等候马匹。致有迟误。将此由六百里加紧谕令知之。　　

○赏安徽在籍翰林院编修宋梦兰、侍讲衔。督办皖南团练事宜。　　

○命山东在籍已革闽浙总督刘韵珂、广东巡抚黄恩彤、前任江西巡抚傅绳勋等、分办本省团练。　　

○丁卯。祭先师孔子。遣协办大学士周祖培行礼。　　

○谕内阁、色克通额等奏、章京被控、讹索茶箱、请解交刑部审办一摺。恰克图部院章京瑞徵、于该大臣等交审案件。任意推诿。复挟嫌恐吓上司。回护处分。并向商民勒取茶箱。反将该商民解送库伦审办。据该处甲首、呈控该章京、历年收受票礼挑货甎茶。计银十六万余两之多。实属有干法纪。瑞徵著即革职。解交刑部。严行审讯。按律定拟具奏。色克通额、于该甲首送给茶二百箱时。未能拒绝。虽称系给价偿还。究属不合。著先行交部议处。印房额外主事锡龄、虽讯无强索该甲首情事。惟借用茶五十箱。以致生事。并著交部察议。　　

○谕军机大臣等、僧格林沁自退劄八里桥之后。日来与该夷。是否又经见仗。未据奏报。实深廑念。连日拏获奸细。据供逆夷用兵。马队在前。步卒在后。临阵则马队分张两翼。步卒分三层前进。前层踞地。中层微府。后层屹立。前层先行开枪。中层继之。后层又继之。我军若迎头轰击。马匹一经受伤。必然惊溃。惟有斜抄横击。轰毙必多等语。夷情凶悍。深知兵法。是在该大臣等、审度形势。妥筹应敌。以操必胜之权。朕思该夷所以迟迟而进。因知我有备。故不敢直前。但恐情急。仍不免前来冲突。若仅用正兵与之相角。恐夷人诡谲。不足以尽其变。现在夷人大股屯聚李儿寺南。前敌马队数百。盘踞郭家坟一带。此时惟有派马步劲旅三千。绕至马头一带。以牵其后。彼进则我进。彼退则我退。使之怀疑。不敢北趋。然后大兵分三路击之。一挫其锋。自难立足。并用暗袭之法。于夜间更番出击。使其自相惊扰。夷性多疑。军心一乱。剿办自易得手。军情变幻靡常。总在出奇制胜。著该大臣等、斟酌事机。妥为布置。以奏肤功。实深殷盼。如有捦获夷人。即于阵前正法。不必解京。以免该夷藉口。前明降谕旨。有斩杀夷首、焚抢船只者。分别悬以赏格。著僧格林沁等、再行宣布。鼓励人心。果有斩馘来献者。即如数予以赏项。毋稍吝惜。以图敌忾同仇。是为至要。将此由六百里加紧各密谕知之。　　

○又谕、＜口英＞口□佛二夷。连樯北来。攻夺大沽炮台。占踞津郡。多方要挟。叠经特派钦差大臣往议抚局。以示宽大。该夷得步进步。要求无厌。势难迁就。现在业于张家湾通州一带开仗。抚局已形决裂。本日据耆龄奏、查明粤海关提补口□佛夷兵费。并＜口英＞口□佛二夷填筑地基。及防城兵费各款。该夷拥兵踞城。挟制官吏。尚欲因我之财力。以充养兵造作之赀。实属异常狡诈。目下和议不成。惟有与之决战。此项防城兵勇。何能再为应给。著耆龄、即知照劳崇光、向该夷驳斥。即行停止。毋赍盗粮。至夷商欲求息兵。以利贸易。正可乘机利导。以离其心。著劳崇光等、密饬伍崇曜、及华商等、向夷商开导。告以该夷恃强贪黩。苛求不已。以致激起兵端。现已明降谕旨。命通商各口。闭关绝好。停其贸易。尔辈衣食之源。从此断绝。甚为可悯。尔辈若能同心寄信。向口□额酋理论。令其罢兵息事。退出津城。大皇帝仁德如天。不究既往。自可仍准照旧通商。以修和好。尔辈仍收无穷之利。岂不甚善。如此办理。或可藉以转圜。以收弭兵之效。广东省城。现在夷兵不多。是否可以乘机收复。著耆龄、与劳崇光、密为筹办。该抚拟改驻惠州。去省较近。诸事可就近商酌。其佛山抽厘一事。仍著妥为劝导。俾众心乐从。毋令滋事。本日又据查文经奏、江南垫放广东红单船饷。请饬粤省按月筹还等语。广东原雇红单船五十只。及续雇二十七只。所需经费。向由广东筹备。因粤省未能如期解到。叠经江南粮台、先后筹垫代发。计共银九十三万余两。上海贼踪遍地。饷源断绝。兵勇窘急。时有涣散之虞。现在江南粮台。安设江北。著劳崇光等、分饬藩司、粤海关、先行按月各筹还银五万两。迅饬委员、乘坐海艇。克期解交江南粮台。以济要需。毋许推诿。将此由六百里密谕知之。　　

○又谕、焦祐瀛等奏、招集壮勇、驰往杨村、密为布置一摺。所办尚妥。现在夷情决裂。僧格林沁等、已于张家湾开仗。斩获多名。又派令胜保统带精兵。为通州大营后路。足壮声援。夷性多疑。必须令其兼顾不遑。自不敢再图前进。本月初四日。两次由六百里加紧谕令恒福、会同该少卿等、激励团勇。一涌而前。并密约津郡绅士等、明攻暗袭。此旨是否业经接到。如何办理。即著迅速驰奏。焦祐瀛等、到津多日。只招募五百名。未免单弱。著于静海等处地方。分投招募。沧州民风。素称强悍。亦可广为激励。以期得力。现虽仓卒应募。亦无火器。若令于要路埋伏。暗中截杀。或乘间夺其辎重。或捣虚袭其营垒。或于险隘。多设旌旗。或于黑夜。乱鸣金鼓。亟肄以疲之。多方以误之。逆夷人数不多。使彼首尾不能相顾。不数日即当潜遁。然后尾追抄击。必获大胜。初四日。明发谕旨一道。并著钞给阅看。即可出示宣布。以振人心。该夷胆敢举兵北犯。已属罪大恶极。抚局业已无成。不必再生顾忌。该少卿等、务竭力办理。使该夷回顾。不敢肄意北来。是为至要。将此由六百里加紧密谕知之。　　

○以云南宣威州剿贼出力。赏都司戴新奎、守备狄楷等、花翎。千总陈占斗等、蓝翎。知府丁凤皋等、升叙有差。　　

○以云南景东厅击退回匪。赏都司钱体元等、花翎。同知张愉等、升叙加衔有差。　　

○以广东乐昌、仁化、二县城被贼窜陷。革知县吴保桢、黄培基等职责令戴罪随剿。　　

○以云南楚雄、广通、元谋、府县等城被贼窜陷。总督张亮基、巡抚徐之铭、下部议处。革道员宋延春、知县积寿职。予阵亡知府杨觐、副将庆连、都司聂天发、知县江清騄、高翀、祭葬世职。　　

○戊辰。祭大社。大稷。遣恭亲王奕恭代行礼。　　

○谕内阁、载垣、穆荫、办理和局不善。著撤去钦差大臣。恭亲王奕著授为钦差便宜行事全权大臣。督办和局。　　

○又谕、英桂奏、请将讳强为窃之知县革职一摺。山西凤台县知县孙汝霖、于地方明火强劫钱铺之案。辄因虑干参处。嘱令门丁、转求事主。改强为窃。实属有心讳匿。孙汝霖、著即革职。以肃功令。　　

○谕军机大臣等、昨因拏获奸细。据供夷人用兵形势。当经密谕该大臣等、妥筹布置。并令派拨马步劲旅三千。绕出马头一带。明攻暗袭。使之惊疑不定。然后分路冲击。谅已遵谕办理矣。本日据载垣等、呈递僧格林沁信函。始知该大臣已经给与该夷照会。如愿议和。令赴通州南门外驻劄。听候换约。此举未免失之孟浪。此次夷人来递照会。语虽狂悖。无非探听吧嗄口□礼信息。该大臣即欲罢兵息事。亦应迅速奏明。命载垣等给与照会。方合办法。该大臣系主战之人。岂可轻给议抚照会。致令该夷轻视。更恐慢我军心。且通州为仓储重地。若令该夷盘踞。适以赍盗粮。朕再三熟思。此举未尽妥善。但该大臣业经给与照会。若再与之反覆。未免失信于外夷。看其照覆如何。再行相机办理。如该夷仍复桀骜。即著僧格林沁、会同瑞麟、胜保等军。与之决战。如该夷仍欲求和。即著迅速具奏。候朕定夺。其屯兵之处。总以仍在张家湾以南为善。如该夷并不照覆。即行进兵。或一面照覆。一面前进。即著僧格林沁等、督兵截击。断不容其屯踞通州。令我益无把握。夷人与我相持数日。谅必在彼密为布置。我军亦不可坐视以待。著即力振军威。奋兴士气。并仍遵前旨。派拨劲兵。绕出其后。使其进退两难。屈而求和。与抚局方有裨益。胜保处兵力不敷。即酌量派拨得力兵将。交其统带。毋得各持意见。致误事机。将此由六百里加紧密谕知之。　　

