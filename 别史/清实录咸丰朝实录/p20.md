<!-- { "loadSidebar": true } -->
○两江总督陆建瀛等奏、雷击上海口天主堂十字架。得旨。敬感之余。更深惭愧。　　

○大学士潘世恩、因病乞休。命以大学士致仕。赏食全俸。　　

○命协办大学士户部尚书祁寯藻、为大学士。刑部尚书杜受田、协办大学士。调工部尚书孙瑞珍、为户部尚书。以都察院左都御史王广荫、为工部尚书。　　

○以大学士卓秉恬、为国史馆总裁官。　　

○以户部尚书孙瑞珍、为翰林院掌院学士。　　

○朝鲜国王李昇。以奉到孝和睿皇后遗诏。遣使奉表称慰。报闻。　　

○甲子。上诣永春室、问皇贵太妃安。　　

○临故瑞郡王奕志第、赐奠。　　

○补行引见丁未科散馆编修袁绩懋。得旨。著留馆。　　

○以户部左侍郎季芝昌、为都察院左都御史。转户部右侍郎朱凤标、为左侍郎。兼管三库事。调工部侍郎翁心存、为户部右侍郎。兼管钱法堂事务。以礼部右侍郎曾国藩、兼署工部左侍郎。　　

○以詹事府詹事琦昌、充日讲起居注官。　　

○乙丑。上诣永春室、问皇贵太妃安。　　

○谕内阁、本年九月十八日。皇考宣宗成皇帝梓宫。由京奉移山陵。所有应行典礼。并一切事宜。著各该衙门、及直隶总督、敬谨豫备。　　

○又谕、巡视中城给事中德奎、曹楙坚奏、访获编造妖言之医生薛执中、又名薛精一。及薛李氏。均著交刑部严行审讯。　　

○户部奏、遵议两江总督陆建瀛条陈淮鹾新章未尽事宜。得旨。依议。惟立法虽极周备。尤须任事之臣。克己裕人。方可令行禁止。著两江总督、暨湖广、江西、安徽、江苏、各督抚。各矢公忠。照新定章程。认真筹办。务使引畅课充。以整鹾纲而收实效。丙寅。上诣正大光明殿几筵前供奠。　　

○诣永春室、问皇贵太妃安。　　

○抚恤朝鲜国遭风难夷如例。　　

○丁卯。上诣永春室、问皇贵太妃安。　　

○陕西巡抚张祥河奏、严饬交界地方、侦缉盗贼。得旨。总须实力实心。认真办理。不可为纸上之空言也。　　

○和阗办事大臣德勒克呢玛、因病解任。赏内阁学士法福礼、副都统衔。为和阗办事大臣。　　

○戊辰。上诣永春室、问皇贵太妃安。　　

○谕内阁、刑部奏、核议御史涂文钧。条陈恤刑事宜一摺。州县为亲民之官。自理词讼。必当随到随审。使民闲是非曲直。判决无遗。乃近来疲玩成风。率置民事于不问。悬案不结者日多。守候羁押者因之日众。甚至有私息巨案、抑勒讳盗等情。殊属有乖吏治。亟应申明禁令。以肃刑章。著各直省督抚、严饬所属。遵照例定期限。迅为审理。务令案无留牍。庭无滞囚。如查有藉词展缓。任意稽延。随时参劾。毋稍事姑息为也。　　

○己巳。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝和睿皇后暂安寝殿。　　

○遣官祭孝穆成皇后孝慎成皇后孝全成皇后陵寝。　　

○遣官祭孝德皇后殡宫。　　

○遣官祭显佑宫。东岳庙。城隍庙。　　

○上诣安佑宫行礼。　　

○诣正大光明殿几筵前行礼。　　

○诣永春室、皇贵太妃前行礼。　　

○谕内阁、工部钱法堂奏、请严催铜运等语。铜运为鼓铸攸关。断不容迟延贻误。所有已过淮关之宋淇、已入安徽境之姚光璐二运。现在何处逗遛。著沿途各督抚、督饬地方官。设法催趱。务于七月内解京。至已入湖北境之戊申一运。己酉二运。并著转饬领运各员。务于九月内解局。其余己酉各运。亦著赶紧严催。迅速趱运。以重鼓铸而济要需。　　

○庚午。上诣正大光明殿几筵前供奠。　　

○诣永春室、问皇贵太妃安。　　

○谕内阁、安徽按察使李本仁奏、精训练以作士气等语。国家设兵卫民。兵有定额。原期饷不虚糜。各将军督抚提镇等、果能训练于平时。何至徵调不能得力。如该臬司所奏。各省兵饷。不无扣克摊派供应之弊。额兵之中。又多各项差使。各营员署内、工匠仆役。均占兵粮。应操之兵。率皆兼趁佣贩。其不能专意讲求武备。已可概见。著通谕各直省将军督抚提镇等、认真校阅。督饬所属将弁。随时查察。汰其老弱。革其冗滥。尤在抽练精壮。勤加训演。使各营皆有选锋劲旅。平时甘苦与共。临事指臂相联。不致徒耗兵粮。无裨实用。庶足挽颓风而振士气傥仍不知振作。甘蹈相沿恶习。一经访闻得实。定将该管官从严惩办不贷。勿谓言之不豫也。将此通谕知之。　　

○赏故瑞怀亲王福晋伯都氏、郡王半俸。　　

○吏部以大学士祁寯藻、应定何殿阁请。得旨。卓秉恬、著为武英殿大学士。祁寯藻、著为体仁阁大学士。　　

○辛未。上诣永春室、问皇贵太妃安。　　

○壬申。上诣永春室、问皇贵太妃安。　　

○孝德皇后殡宫月祭。遣官行礼。　　

○谕军机大臣等、据裕泰奏、首逆李沅发伤已平复。委员解京。并录供单呈览。前因该逆身受多伤。恐中途因伤身死。转得幸逃显戮。降旨令裕泰察看。傥虑有虽故。即行截回正法。今据奏该逆跌碰各伤。业已平复。现经委员解京。著即饬令该员弁等、一路小心押解。槛送来京。毋稍疏失。将此谕令知之。　　

○以户部尚书赛尚阿、署步军统领。　　

○以湖南常德协副将孙应照、为永州镇总兵官。　　

○癸酉。上诣永春室、问皇贵太妃安。　　

○谕内阁、理藩院奏、喀尔喀扎萨克郡王托克托呼图噜、呈请入京叩谒梓宫、恭送陵寝一摺。托克托呼图噜、因受皇考宣宗成皇帝重恩。请自备资斧。恭送梓宫。复遣人恭请朕安。愈见肫诚。但前已降旨、派定护送梓宫之蒙古王公等。碍难复行添派。托克托呼图噜、著仍遵前旨。毋庸恭送。　　

○又谕、户部奏、请饬催铜斤等语。京局鼓铸钱文。全赖滇黔二省。按时运到铜铅。方资应用。岂容任意稽延。所有甫经运过淮关。及尚在湖北江西地方之滇运、戊申己酉等年铜斤各员。著沿途各督抚、严饬沿河文武员弁、押令昼夜遄行。克期北上。其奏提湖南、江苏、局存洋滇高铜。并著赶紧管押运京。总期速益加速。以重鼓铸而济要需。　　

○谕军机大臣等、前经召见新选甘肃平庆泾道张璥、察其才具平庸。著琦善、于该员到省时。详加察看。是否能胜监司之任。即据实具奏。毋稍瞻徇。将此谕令知之。　　

○甲戌。上诣正大光明殿几筵前、行月祭礼。　　

○诣永春室、问皇贵太妃安。　　

○谕内阁、礼部奏、慕陵神道碑亭内碑上恭镌字样、是否遵用三体等语。著照例恭书满洲、蒙古、汉字、三体。以符定制。　　

○又谕、琦善奏、请除积弊以恤民艰一摺。据称、甘肃地瘠民贫。前此承查官吏。将畸零地亩。指为隐垦私开。勒限升科。以致民力不支。流离潜匿。殊失朝廷重农本意。著照所请。所有该省民地、一万六千余顷。番贡地、四万一千余段。共应缴银一万七千余两。粮二万三千余石。准其概予豁除。仍照向来旧额徵收。以恤穷黎。　　

○又谕、刑部奏、现审案内、牵涉大员。并御史职官等语。此案医生薛执中、以治病为名。编造妖言。现经该城访获交部。据供有传授道术等情。著文庆、福济、丰绅、据实明白回奏。御史谢荣埭、侍卫宗室海枚、刑部主事宗室载铿、均暂行解任。并宗室奕纪、著宗人府饬传。会同刑部质讯。在京候选之盛京刑部郎中长启、著该旗查传送部备质。　　

○又谕、已革湖南巡抚冯德馨、于该省匪徒滋事。辄因兵力未集。启程迟延。复轻信属员率禀。遽以收复城池入奏。撤兵回省。虽非有心贻误。实属办理不善。咎无可辞。冯德馨、著照部议。从重发往新疆效力赎罪。　　

○谕军机大臣等、本日据刑部奏、现审案内牵涉大员、并御史职官等语。已有旨、令文庆等明白回奏、并将谢荣埭、海枚等、解任备质矣。此案据。医生薛执中所供。前在新疆。改换道装。在将军衙门。传授延年益寿之法。并经明谊、荐伊至吐鲁番。见领队大臣海枚、拜伊为师等语。著萨迎阿、即照该犯原供各情。据实明白回奏。并传旨。令参赞大臣奕山、总兵穆特布、前任叶尔羌帮办大臣忠泰、各自具摺明白回奏。毋稍隐饰。忠泰、前经奉旨令其来京。傥已启程在途。即著琦善查明该员行抵何处。即传旨令其查照犯供。明白回奏。甘肃按察使明谊、著琦善饬具亲供。奏明送部核办。至该犯所供。前至苏州。遇大学士潘世恩之在籍长子。传授道术等语。并著傅绳勋、查明取供具奏。刑部原摺。均钞给阅看。将此各谕令知之。　　

○命陕西提督成玉、来京陛见。　　

○乙亥。上诣永春室、问皇贵大妃安。　　

○谕内阁、据文庆、福济、丰绅、各递摺明白回奏。著将原摺。发交刑部。即提该犯薛执中、逐层研鞫。务得确情。其另案革职之南营守备金国治、著一并归案审讯。至该犯薛执中又名薛精一。并有苏生一、黄鲁香等姓名。若无诡秘不法情事。何以屡易名姓。并著刑部悉心究诘。毋任狡饰。文庆等、自请严议议处治罪之处。著俟定案时。再降谕旨。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

道光三十年。庚戌。六月。丙子。上诣永春室、问皇贵太妃安。　　

○谕内阁、吏部奏、各省保举人员一摺。所有安徽巡抚王植、保举之布政使蒋文庆、按察使李本仁、山东巡抚陈庆偕、保举之布政使刘源灏、按察使王懿德、浙江巡抚吴文镕、保举之布政使汪本铨、按察使黄宗汉、均著各该抚饬令分起先后来京陛见。　　

