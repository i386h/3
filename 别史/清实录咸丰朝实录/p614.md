<!-- { "loadSidebar": true } -->
○又谕、福济奏、寿州被围紧急、请饬胜保迅督大队赴援一摺。逆匪拥众数万。由正阳进偪寿州。四面合围。情形万分紧急。虽经福济由庐州拨兵堵御。惟逆势方张。恐兵力难资抵御。胜保此时正在北路剿办捻匪。北路藩篱。亦关紧要能否分身前赴寿州。殊未可定。著英桂、胜保、迅即筹商。如胜保可以带兵前往。即行酌带兵勇驰往救援。如一时未能兼顾。亦应派兵助剿。不得因其地处淮南。稍存畛域之见。昨有旨、令袁甲三前赴正阳。督同金光筯进剿正阳距寿州不过数十里。袁甲三带兵前进。即可先解该州之围。以扼淮河南北要冲。至柘皋防兵失利。退守石塘桥。庐州门户已失。前调湖北皖南兵各一千名。本日已降旨饬催。并谕湖北再添调一千名。由宿松太湖一带赴皖。其德兴阿、和春营中兵勇。前据奏报。实已无可抽拨。所有江北派出之官兵五百名早已抵庐。丹阳派往之官兵八百名。即著福济赶紧催提。以资攻剿所请饬催饷银之处已据户部叠次飞催矣。将此由六百里加紧各谕令知之。　　

○安徽巡抚福济奏、军务摺报。仍令郑魁士会衔。得旨。汝于该镇忽参忽保。迄无定见。云伊度越诸将。则身任封圻者能无愧乎。现未便明降旨。又派伊统帅非为汝惜实为大局所关也。　　

○以云南楚雄协副将秦如虎、为陕西陕安镇总兵官。　　

○以湖北办理军需团练出力赏州判吴葆仪等、蓝翎。知府厉云官等、加衔升叙有差。　　

○以疏防云南宾州窜匪。革都司来福、千总孙占鳌、把总李钟鸿职。仍留营效力赎罪。　　

○复安徽桐城阵亡已革总兵官郝光甲职。予祭葬世职。谥武节。　　

○予安徽桐城阵亡都司李廷芳、守备刘秀一、东夏殉难训导夏济川、祭葬世职。　　

○予湖北武昌殉难按察司司狱陈惟和祭葬世职。母朱氏及阖家男妇二十五名口、旌恤如例。　　

○减安徽合肥、舒城、凤阳、定远、怀远、凤台、颍上、蒙城、亳、九州县上年被灾地方额赋十分之一。　　

○戊午。以克复湖北省城赏游击李长林、张寅恭、都司李登梗、朱品文、张运馥、守备周喜元等、花翎。千总文春元等、蓝翎。余加衔升擢有差。　　

○以克复湖北黄州等城。赏外委沈廷贵等、蓝翎。余升叙有差。　　

○补铸湖北汉黄德道关防。从总督官文等请也。　　

○己未。遣官祭历代帝王庙。　　

○谕内阁、官文奏武员未谙营务请送部引见等语。湖北德安营参将丰伸、拣发游击穆腾额、前经带兵打仗。均能奋勇。惟于外省营伍。多未熟谙丰伸、穆腾额、均著送部引见。　　

○又谕、英桂奏、襄樊土匪、阑入内乡县城、经官兵会同克复一摺。二月十七日。襄樊土匪。窜扰内乡县。署知县杨镛、带勇出城迎击。贼已分投窜入县城。总兵邱联恩等、合队进剿。该匪出西南两门抗拒。我军枪炮齐施。毙贼甚多。匪众往西北败退。我军追击二十余里。该匪等开北门逃窜。立将城池克复。现在余匪回窜楚境。著邱联恩乘此声威。迅速追捕兜剿。歼兹丑类。勿留余孽。署内乡县知县杨镛、有无弃城逃避情事。并在城文武各员弁下落。著英桂查明具奏。　　

○谕军机大臣等、英桂奏、嵩县匪徒窜扰、现筹剿办等语。据称、嵩县所属龙王庙一带。突有匪徒竖旗。讹索钱文。经官兵往捕。胆敢在汝源镇等处。于火焚烧。聚众抗拒。该处系完善之区。岂容匪徒肆行焚掠。亟应及早扑灭。以靖地方。著英桂严饬河南府知府樊琨、认真督剿。迅获首犯。解散胁从。毋任蔓延为患。现在内乡股匪。业经击退。邱联恩等、剿办窜匪。如已得手。亦可酌量抽拨兵勇。以资进剿。惟豫省兵力较单。该县偪近陕境。即著曾望颜就近酌派兵勇。会合豫兵。前往剿办。并饬所属整顿团练。勿令匪踪窜越。胜保督办固始捻匪。已解城围。现在颍州捻众屯聚。胜保由乌龙集进剿。正可先将颍郡捻匪剿除。遏其北窜。至寿州被围。虽经福济派兵往援。但兵力甚单。恐难济事。前命袁甲三往正阳。是否能策应寿州。抑须再添兵勇助剿。方能得力。著英桂、胜保、迅筹妥办。现当捻势鸱张。又有句结粤匪之说。该抚等、务当督率皖豫官兵。联络一气。毋分畛域。以期迅速奏功。将此由六百里各谕令知之。　　

○又谕、前因庐州贼众兵单。饷需缺乏。当谕令晏端书迅拨甯国军营兵一千名。赴庐救援。并酌拨银四五万两。以资接济。兹据该抚奏称、皖南三衢。同时告急。自顾不暇。兵力已无可酌拨。自系实在情形。惟饷银毫无接济。岂得谓之不分畛域。现在庐城缺饷。危在呼吸。浙省近在邻封。若坐视其饷竭兵溃。大局攸关。何堪设想。该抚于省局筹饷。则豫为之谋。于邻疆则涓滴莫及。何习气之深若是。著晏端书竭力设法。量筹接济。迅解庐州。不准藉口推诿。致滋贻误。将此由六百里谕令知之。　　

○又谕、江南军务。从前张国梁与福兴共事。尚能迅解金坛之围。乃自和春到后。数月之久。句容一邑。仍未克复。是否和春与张国梁意见不合。以致该镇未能用命。军营统帅。全在能得人心。傥驾驭无方。使健将不肯出力。贻误非轻。怡良近在常州。必能确有见闻。著即确查密奏。至余万清收用劣员卢应翔。经和春奏请撤去帮办军务。业已降旨允准。惟余万清攻剿镇江。如果不能得力。该大臣早应据实参奏。何以因收用卢应翔一节。辄请撤去帮办。恐和春因该员别有劣迹。遇事而发。著怡良一并密行访查。如余万清平庸。著该督会同和春、于江南军营内、察看何员可以接办镇江军务。酌保一二人。速行奏闻。候旨更换。再本日崇恩奏、豫筹防护海运事宜一摺。据称近年滋事洋盗。皆系闽广艇匪。若能于余山一带。扼住险要。盗匪断难北窜等语。本年海运漕船。已据该督等酌定章程。雇募勇船在洋巡缉。并有轮船分别驻泊。著即严饬该员弁。务于余山五条沙一带。巡防扼守。毋令闽广匪船。乘间北窜。并遵照成案。令护漕师船。至东省石岛洋面。交替明白。再行南下。俾南北水师。均有责成。庶不致稍有疏失。将此由四百里密谕知之。　　

○以江苏徐州剿贼出力。赏总兵官史荣椿、提督衔。侍卫伊兴额、知府王检心、同知高丙谋、委参领富祥、果全委防御讷春、参将兴庆、游击玉山、都司崇顺、守备吕道宣等、花翎。县丞胡容本等、蓝翎。余升叙有差。　　

○以克复湖北汉阳府城。复已革游击温发魁职。　　

○以堵匪不力。及托故逗遛。革湖北游击万通、乌淩阿职。游击富贵、革职逮问。　　

○辛酉。以孝贤纯皇后忌辰。值清明节。先期遣官祭裕陵。上诣大高殿行礼。　　

○还宫。　　

○谕内阁、裕瑞奏、特参亏短仓粮之粮饷章京、请旨革职究追一摺。喀喇沙尔粮饷章京瑚什哈、亏短仓粮至九千八百余石之多。亟应彻底根究。瑚什哈著先行革职。交裕瑞提讯追究。定拟具奏。该员寓所赀财。即著查封备抵。　　

○以谕军机大臣等、扎拉芬泰奏、夷情叵测、急筹抚驭、请于伊犁等处、举行茶税一摺。塔尔巴哈台、俄夷商货。被金夫等烧抢。曾谕令扎拉芬泰等、如银数无多。或令华商分年减半贴补。亦须体察该商力量。方能酌办。兹据该将军奏称、口外各商。俱形萧索。惟茶斤一项。为华商获利大宗。请于伊犁、塔尔巴哈台、阿克苏等处。徵收茶税。豫为华商贴补地步。所筹尚属妥协。著即照议办理。扎拉芬泰于夷务情形。较为熟悉。著即暂留伊犁。与常清、法福礼、妥议章程。俟办理就绪。再行奏明请旨。所有伊犁等处。无论茶色高下。均酌徵税银一分。其塔尔巴哈台阿克苏两处。应如何设卡徵收。著明谊、海朴、各就该处情形。悉心筹办。总使内地兵民。既无买食贵茶之患。而于外夷通商。亦无窒碍。方为妥善。将来查明所烧货物数目。如贴补之费。实无从出。即以此项茶税银两。为华商贴补。并以夷货价值之多寡。定分年贴补之久暂。俟夷案清完。留抵各城月饷如此办理。既无赔偿之名。而该夷货价有著。自不致另生枝节。傥肆意要挟。惟当坚持成约。据理折辩。不可迁就了事。或即查照成案。禁止茶黄出境。使该夷知利害所关。庶可就我范围。扎拉芬泰既称待夷之法。不外抚驭两端。必能相机筹办。操纵得宜也。将此各谕令知之。　　

○以随同克复安徽甯国府城。复道员邓瀛职。免知府颜培文罪。均留任效力。　　

○壬戌。谕内阁、和春奏、攻剿溧水、连夺贼垒、大获胜仗一摺。江南溧水贼匪。经官军屡次痛剿。势已穷蹙。二月初七日。贼由邬山曹村一带来援。和春派令副将鲁占鳌等、奋力剿杀。毙贼百余名。金陵安庆大股贼匪。窜至邬山筑垒。傅振邦督同马步。分路进攻。并于山后埋伏。该匪五六千人。分股迎扼。兵勇且战且却。佯败诱贼。都司邓联科等、伏兵齐出。逆匪大股奔逃。我军乘胜追剿。斩馘甚众。二十日贼匪复过河筑垒四座。和春派李定太等、分途齐进。贼匪约三四千人。出巢迎敌。周天培等、带兵抢至外濠。枪炮连环。火简喷筒齐发。贼众惊溃。立将贼营四座夺获。余匪奔逃。退至河边。落水者不计其数。兵勇抢过河岸。又毙多贼。复将邬山贼垒五座夺获。贼向柘塘逃逸。所有该处贼营。一律踏毁。共计夺获贼垒二十六座。毙贼三千余名。该逆负嵎死守。著和春即督饬在事文武员弁。迅将城池赶紧克复。毋得再事迁延。致干重咎。　　

○谕军机大臣等、御史毛昶熙奏、山东省被灾较重。请饬查办赈济。并称该省于咸丰四年。曾买杂粮六万余石。为城守之储。至今仍存省仓。可拨为赈恤之用。又闻该省上年开捐赈局。共收银三十一万余两。除用过外。尚存二十五万余两。亦可酌拨赈济各等语。东省连年被灾。曾经发帑赈济。诚恐不能遍及。且阅时已久。民间生计更艰。自应酌筹调剂。该御史所称粮石银两。是否现在实有此数。著崇恩即饬查明。酌量动用。就被灾较重之区。办理赈济。以恤民艰。并著一面奏闻。一面先行筹办。用副朕惠爱黎元至意。将此谕令知之。　　

