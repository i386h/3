<!-- { "loadSidebar": true } -->
○谕内阁、朕在冲龄。仰蒙康慈皇贵太妃抚育深恩。前已加崇称号。锡爵推仁。上年并谕令在京王公文武官员、于每年慈寿之辰。及前后三日。均穿蟒袍补褂。用示尊崇。惟念国家典礼攸关。一切祗遵成宪。且皇贵太妃懿德渊冲。每怀谦抑。若必遂朕一人忱悃。转非所以仰体慈怀。兹于五月十一日、恭逢皇贵太妃慈寿。著在京王公文武官员、俱穿蟒袍补褂一日。庶于因时制礼之中。仍不失率由旧章之义。嗣后每年即著为例。　　

○又谕、户部奏、海运剥船、通坝验收迟滞一摺。定例、漕粮抵通。坐粮厅验收起卸。每日应起米三万石。兹据奏称、本年海运剥船、通坝验收。每日仅一万余石。或二万余石。以致剥船停泊待验。积压至二十余里之遥。该坐粮厅并未遵照例限。如数斛收。致令航海沙船。不得及早回空。办理殊未妥协。著交部议处。仍著仓场侍郎、严饬该厅员等、随到随验。以速补迟。傥仍复迁延。或纵容经纪人等、故意刁难、为需索地步。即著据实严参。其大通桥各官、亦饬一体遵照。迅速转运。并将因何每日不足三万石之处。查明具奏。至石坝州判、有督催转运之责。著顺天府府尹、严饬该州判、于坐粮厅验收后。迅催转运。毋任再有稽延。　　

○又谕、程矞采奏、逆匪偪近楚界、请饬粤兵跟追、并调回楚兵堵御一摺。据称、探闻广西全州城垣。被逆匪轰陷。贼踪距楚界甚近。现在永州镇总兵孙应照等、防守楚粤交界之黄沙河。提督鲍起豹、早经移劄永州。前任提督余万清、由粤赶回。即赴道州堵截。该督现于水陆两路。严密设防。自应厚集兵力。以期堵剿兼施。著赛尚阿、劳崇光、迅将前赴广西援剿之楚兵。酌量撤回湖南。俾资调遣。并迅饬绥靖镇总兵和春、及广西各路兵勇、兼程前进。与湖南弁兵合力夹击。程矞采、惟当严饬在事文武、实力巡防。傥贼踪窜近。即令迎头奋击。以遏贼氛。毋稍延误。　　

○谕军机大臣等、据程矞采驰奏、逆匪攻陷全州、贼氛近楚疆一摺。此时贼势直趋永州。湖南官兵。因救援广西省城。陆续调往。现在程矞采、于水陆两路设防。殊觉兵力单薄。必需广西兵勇。两面夹击。该大臣前奏、拟由省城、酌量移营前进。现值楚边紧要。著即迅速移营。就近调度。广西省城。贼氛甫退。防剿事宜。不可稍懈。劳崇光、已授广西巡抚。责无旁贷。著即通盘筹画。相度情形。或应留省督剿。或应出省应援。随时与赛尚阿商办。合力同心。以期共济。该大臣仍飞饬各路将弁、督带兵勇。或由闲道绕越贼前。或跟踪紧追。使贼无暇喘息。总以力遏贼锋。勿致蔓延楚境。是为至要。前已叠次谕令向荣、带兵出省。现在逆匪偪近湖南。未知该提督闻之。亦复激发天良否也。至全州失守。在城文武如何下落。著即查明具奏。徐广缙、如抵粤西。即可专办剿捕事宜。该大臣此时应以楚境为重。若能乘贼分窜。两路痛加剿洗。仍可转败为功。懔之勉之。将此由六百里谕令知之。　　

○又谕、逆匪围攻全州。暗用地雷。遽将州城轰陷。掳马掳船。水陆并进。凶焰益张。现距楚粤交界之黄沙河。仅二十余里。又大张伪示。欲直扑长沙。湖南民情浮动。衡永一带。尤会匪充斥之地。难保不暗与句结。该督等、务当严饬地方官、密为查拏。豫防土匪乘闲窃发。全州与湖南水陆兼通。水路尤关紧要。或设法阻其行舟。或于要害地方、密置兵船。暗藏枪炮。截击尾追。俾匪船不能顺流直下。方为万全。至楚粤交界。现已谕令赛尚阿、督饬和春、并带兵将弁、跟踪紧追。鲍起豹已移劄永州。傥该逆窜入楚境。该督即飞咨该提督、率同镇将、与粤西带兵大员、同心协力。前后夹攻。以期一鼓歼除。毋误事机。所调四川江西各兵。如缓不济急。应如何变通调拨之处。仍随时与赛尚阿、咨商办理。至该督片奏、傥贼氛窜近、必须移护长沙等语。此事尤须慎重。衡州为入省要路。该督驻劄此处。正可控制全省。阻其入省之路。并可随时与赛尚阿、咨商机宜。傥一有移动。则衡永一带。人心惶恐。即全省亦不免震动。所关非细。该督务须酌量情形。通筹全局。不可轻于移动。全州文报不通。所有广西摺件。业已改道。即著分饬各州县、妥速飞递。毋稍迟误。湖北与湖南紧连。该督仍当随时知会龚裕、严拏匪徒。豫为防范。仍不可稍涉张皇。以安人心。将此由六百里谕知程矞采、骆秉章、并谕令龚裕知之。　　

○又谕、本日据程矞采驰奏、广西全州失守、贼氛偪近楚疆、请添兵堵剿一摺。前因逆匪纷窜。叠次谕令徐广缙、选带精兵。驰赴广西。会同赛尚阿、迅筹剿办。现在逆匪攻陷全州。情形极为吃紧。若不痛加剿洗。必致蔓延楚粤。贼势益张。徐广缙、奉到前次明降谕旨。谅已督兵前进。此时赛尚阿、已督兵由桂林驰赴楚境。劳崇光、已补授广西巡抚。该督到粤西后。即专办该省剿捕事宜。湖南兵勇。多已调赴广西。现经程矞采咨调回楚。恐一时不能赶回。衡永之闲。万分紧要。我兵但知尾追。并无迎击。如能选派劲兵。取道南雄州、由郴州、桂阳、绕出永州。据贼前路。迎头截击。亦出奇制胜之一策。是否可行。酌量调度。业名琛业经出省。所有罗镜股匪。即著责成督剿。该督抚等、惟当同心戮力。殄灭妖氛。克期蒇事。现在广西、湖南、两省兵饷。均关紧要。该督抚自必豫为筹画。先其所急。无俟朕谆谆谕及也。将此由六百里谕令知之。　　

○湖广总督程矞采奏、全州失守。贼氛偪近楚疆。前调楚兵。经广西巡抚邹鸣鹤、坚留桂林。未经派出。得旨、邹鸣鹤可恨之至。又奏、桂林固属重地。而全州亦系藩篱。此中一判重轻。不免迹分畛域。批、邻疆大吏。犹能筹画及此。而本省巡抚。置之不顾。真无天良也。又片奏、密陈粤匪叵测情形。拟请移护长沙省城。又批、览奏曷胜愤闷。虽徵调邻省。可资堵剿。第恐缓不济急。奈何。　　

○考试应开列试差二品以下京堂各官、于上书房。　　

○调四川江西兵各二千名。赴湖南剿贼。　　

○抚恤日本国遭风难夷如例。　　

○癸丑。上恭诣皇祇室、拈香。随至宣宗成皇帝神牌黄幄、行礼。毕。诣雍和宫斋宿。　　

○孝诚仁皇后忌辰。遣官祭景陵。　　

○甲寅。夏至。祭地于方泽。上亲诣行礼。　　

○恭奉宣宗成皇帝配享、如配天仪。　　

○幸圆那园。　　

○诣绮春园、问皇贵太妃安。　　

○谕内阁、吴文镕、张亮基奏、查明病故厂员、短办京铜一摺。云南已故澂江府知府许文言□受、前管甯台厂务。短办铜斤。并未采买足数。饰词蒙禀。现据该督等查明、该故员实短铜四十万二千二百余斤。所有长领工本。核计例价。共银二万九千三十六两零。实属侵吞肥己。大干功令。伊子候补卫千总许保琅、分发贵州候补从九品许保瑚、均著暂行革职。该故员原籍家产。即著查抄。寓所赀财。查封备抵。不敷之数。勒限严追许保琅等赔缴。以示惩儆。　　

○江南寿春镇总兵官恩长、奏报到任日期。得旨、汝所辖地方。有何应整顿之处。随时专摺具奏。断不准稍有回护。专阃责任非轻。勉力振作为之。　　

○命湖南巡抚骆秉章来京。调云南巡抚张亮基、为湖南巡抚。以甘肃布政使黄宗汉、为云南巡抚。陕西按察使易棠、为甘肃布政使。河南河北道长臻、为陕西按察使。　　

○以方泽大祀。赞礼娴熟。内阁学士兼管太常寺事常志、下部议叙。　　

○乙卯。谕内阁、徐广缙等奏、剿办廉州股匪、连破贼巢一摺。前据赛尚阿奏称、生捦首匪苏凝三、兹据该督等奏、捦获苏凝三之后、即饬该道沈棣辉等、查探贼首李士青、屯踞那泻、夥匪张帼荣、蓝大、屯踞分界。李士芳、阮亚丁、屯踞那练。广东官兵、移营宿禾山。约会广西游击双贵、移营下坡村。先剿那泻贼巢。都司张遇清等、伏勇底＜石巴＞山。堵那练贼匪来路。并饬那添壮练、分路牵制。绝其应援。两省兵壮、齐抵贼巢栅外。参将刘开泰、首先拔栅破寨。兵练一齐拥入。将张帼荣。蓝大、击毙。贼巢屋栅。全行平毁。又出巢救应之那练贼、亦经张遇清等、截杀多名。惟首匪李士青、逃入那练、现在沈棣辉等、移营屯马。约会双贵进剿。该督等、仍严饬镇道将弁、乘胜迅将首匪李士青、拏获惩治。务使廉州一带。伏莽尽除。毋留余孽。所有此次出力之文武员弁、著于拏获李士青后。一并查明保奏。候朕施恩。　　

○又谕、前因广西军务未竣、能否举行乡试、降旨令邹鸣鹤体察情形、迅速覆奏、兹据奏称、现因逆匪窜扰、道路尚多梗阻。且各属士子、董率团练、协助官兵。保卫地方。势难如期应试等语。所有广西省辛亥恩科文武乡试、本改于今年壬子正科、一并举行。现在军务尚未完竣。自应再加体恤。著改于明年、特开一科。仍倍额取中。并予广额。下科会试。加中额数。著礼部届期奏明请旨。　　

○谕军机大臣等、浙江鄞县枭徒、纠集多人。拒捕戕官。与鄞县、奉化、两县乡民、图减粮价滋闹之案。本属两事。常大淳、派员带兵前往办理。本未详慎。兹据季芝昌奏称、当以解散胁从、安抚良民为首务。并缮发印示。专差游击张从龙、带往晓谕。又挑备精兵。恩威并用。所办甚合机宜。现在浙江派员办理。如已妥协。固毋庸议。傥该枭徒等、始终怙恶。甚至与乡民狼狈为奸。情同叛逆。著该督酌量情形。如须亲往督办。即带现调官兵、驰赴浙江。相机调度。务期首要就捦。尽法惩治。而良民亦不致惊扰被累。方为妥善。将此谕令知之。　　

○授一甲一名进士章鋆、翰林院修撰。二名进士杨泗孙、三名进士潘祖荫、编修。　　

○以方泽大祀。唱乐官声音洪亮。赏太常寺赞礼郎特克什布、五品顶带花翎。　　

○丙辰。谕内阁、御史普安奏、请饬拏著名恶棍一摺。据称京畿地方。棍徒叠出。或私贩小钱。希图牟利。或遇各仓放米。聚集多人。拦阻车辆。勒索钱文。著步军统领衙门、顺天府、五城、按照该御史单开姓名住址、严拏务获。奏交刑部究办。　　

