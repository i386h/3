<!-- { "loadSidebar": true } -->
○又谕、本日张亮基奏、据实举劾州县一摺。已有旨、准照所请。分别办理矣。所劾吕裕安、陈敬曾、各员。或才品猥鄙。或居心污鄙。自应随时纠参。以肃吏治。惟封疆大吏。为属员标准。表正景正。不易之理。此等劣员。总由历任各上司、喜其揣摩迎合。曲为徇庇。以致吏治废弛。养痈贻患。实堪痛恨。即如程矞采、身任湖广总督。办理地方防堵。毫无布置。任贼肆窜。斥革后、仍令留办粮台。效力赎罪。该革员受朕格外恩施。宜何如力图后效。乃以武昌失守。眷属存亡未卜。惊忧成疾为词。恳回本籍调理。而张亮基、即代为具奏乞恩。夫人臣国尔妄家。岂宜巧便身图。置公事于不顾。况当军务万分吃紧。惟知引疾规避。冀得脱身事外。是诚何心。且如常大淳等、以身殉国。甚或全家被难。情形极为可惨。以该革员较之。尚得遂其幸生苟免之私。而顾恝然求去耶。前者朕阅其向该署督告病呈词。居心鄙陋。业已灼见肺肝。特以粮台责任重大。该革员既已丧尽天良。留之亦属无益。姑允代奏。饬令回籍。而张亮基前次奏片。代陈患病情形。反复覼缕。惟恐不邀允准。且称该革员、除随身行李外。一切存在武昌。均已荡然。当此垂暮之年。未免益增心累等语。张亮基、但欲见好同官。并以代为计及琐屑之语。直达朕前。如果心地纯净无私。此等鄙言。何至流露笔端。朕不欲过事吹求。而诸臣之设心行已。诚伪公私。殆亦难逃朕鉴。偶因张亮基此奏。特加训诫。俾咸知儆省。至督抚职司举劾。察吏所以安民。而在此时、尤为急务。除湖南、湖北省、各员。仍著张亮基等、随时认真甄别外。各直省督抚、务须破除情面。严加查察。如有贪鄙不职之员。一经访闻。立即据实严参重惩。不准稍存姑息。任令昏庸恋栈。致酿乱阶。其道府州县各官。实有循声众著。才猷卓越者。即当登诸荐牍。或实心任事。悃幅无华。不染卑鄙恶习者。亦当拔尤保举。以挽颓风。各该督抚等、经朕＜闲＞畀封疆重任。其各正身率下。举错公明。当此时势孔艰。需才尤亟。若不激发天良。屏除成见。将所属各员。实力甄别举劾。何以振纪纲而苏民困耶。将此通谕知之。　　

○谕军机大臣等、武昌贼匪东窜。据向荣奏报、已届旬日。贼踪现向何处。抑仍在黄州上游之阳逻地方屯聚。未据续行奏到。陆建瀛计抵九江。将届两旬。是否已经往上迎击。与向荣所派玉山、刘开泰、管带广东兵勇。合力堵剿。截贼下窜之路。亦未据该大臣奏闻。朕心日深悬念。九江为苏、皖、各省门户。关系十分紧要。本日据浙江学政万青藜奏称、该处上游北岸、黄州武穴镇。南岸、瑞昌马头。系江广咽喉。须重兵防堵。九江城西龙开河地面。得劲兵驻守。可与瑞昌马头接应。并将河口挑穵宽深。以所挑之土。堆高基址。坚筑土城。与郡城掎角。以障卫陆兵。而迁驻水师。更于黄梅之新开镇、小池口等处、扼要筑堡。防贼偷渡。即与武穴镇沿江接应。贼匪四面受敌。必不致径犯长江等语。该学政籍隶九江。熟悉该处地方形势险要。所奏不为无见。不知该处是否如此布置。此时情形。又复如何。著陆建瀛、张芾、会同向荣、迅速筹办。一面知照湖北督抚。一体办理。并将现在防剿情形。迅即具奏。原片著钞给阅看。将此由六百里加紧谕知陆建瀛、张芾、并谕向荣知之。　　

○又谕、曾国藩奏、帮办团练。查缉土匪情形。另片称、俟有头绪。即当回籍守制等语。现在楚省土匪。查缉尚未净尽。各处团练。保卫乡闾。最关紧要。该侍郎所奏训练章程。宜仿成法。但求其精。不求其多。既可防守省垣。复可查拏土匪。办理甚为妥协。著张亮基、潘铎、会同该侍郎、悉心筹办。毋任有司视为具文。曾国藩系丁忧在籍大员。奉旨帮同地方办理团练事宜。原为保卫桑梓。所请不敢仰希恩叙。并缕陈各情。具见悃忱。惟当此设团训练。劝捐筹办之时。必须公正绅士。素为乡里信服者。会同地方大吏。始终其事。庶克有济。曾国藩、籍隶湘乡。距省不远。即帮办公事。亦于定省不致疏阔。著俟办理著有成效。再行具奏。遵例回籍守制可也。将此谕知张亮基、潘铎、并谕曾国藩知之。　　

○以礼部左侍郎联顺、署镶蓝旗护军统领。户部左侍郎全庆、署正黄旗满州副都统。　　

○甲子。上御抚辰殿大幄次。赐王以下大臣官员、蒙古王、贝勒、贝子、公、台吉、及外藩使臣等宴。　　

○谕内阁、陆建瀛奏、贼匪东窜、总兵阵亡、自请治罪、并以江甯紧要、折回防剿各一摺。贼匪自窜踞武昌后。叠经降旨。令陆建瀛、驰赴九江。会同张芾剿办。乃由水路前进。已觉迟缓。及闻所派镇将、于上游接仗失事。该大臣辄即退保江甯。毫无布置。实属大负委任。陆建瀛、著先行革职。仍责成办理地方军务。一面防守江甯。一面派兵援应安徽。以观后效。向荣追贼。现已驰抵九江。著即分派将弁。督带精兵。奋力追剿。前经叠次降旨。谕令琦善、先饬陈金绶、带兵驰赴安徽。扼要策应。乃本日据蒋文庆奏报、河南援兵。尚未到皖。陈金绶是否启程。琦善何日前进。迄今未据奏报。江皖待援甚急。该大臣岂竟置若罔闻耶。琦善、著先行革去都统衔。以示薄惩。现在贼匪东窜。密迩九江。陆路贼匪。距宿松甚近。是不痛加剿洗。则蔓延几不可问。陈金绶、著即选带将弁精兵。星驰赴皖。琦善、亦著督兵前进。为陈金绶接应。仍随时知照向荣等、于大江两岸。互为掎角。分路夹攻。勿任贼匪顺流直下。傥该大臣等、仍前玩泄。致江皖或有疏虞。朕惟知执法从事。不能稍从宽典也。懔之。　　

○又谕、陆应谷、奏请截留黔省解运京铅备用等语。贵州委员吴棻、周廷光、领运京局二起铅船。现在济甯州属、停泊守冻。即著山东巡抚、饬将此项京铅内。截留黑铅十万斤。委员迅解河南备用。　　

○谕军机大臣等、本日叠据陆建瀛奏、贼匪东窜、九江危险、现拟折回江甯两摺。又据蒋文庆奏、安徽望援不至、情势紧急一摺。披览十分愤恨。已明降谕旨。将陆建瀛革职。仍责令办理地方事务。以观后效矣。陆建瀛前赴九江。由水路行走。已觉迟缓。乃抵浔十日。毫无调度。贼锋甫接。一战而溃。以致总兵恩长阵亡。束手无策。藉口防堵江甯。竟委江西、安徽、于不顾。实属大负委任。本日仅予薄惩。令其戴罪自赎。因思恩长、既经殉难。尚有刘长清、管带兵勇船炮。此时驻劄何处。所带马炮。有无遗失。前调之杨冠春、周鳌、方翔等、何以不能接应。张芾以寡弱兵力。驻守九江。现在情形若何。摺内均未叙及。至周天爵帮办安徽防堵。尚未奏报启程。且并无管带之兵。向荣派赴九江之兵。未知何时赶到。而陆建瀛、亦未与向荣面晤。何以辄称安徽有周天爵。九江有向荣。恃为无忧。以便其抽身之计耶。江甯省城。诚为重地。该大臣既知折回。与将军巡抚等、极力保卫。岂九江、安徽、非陆建瀛管辖之境。设有疏失。罪尚可逭耶。该逆既已水陆并下。安庆最为危险。必当先其所急。兹又严催陈金绶、迅即带兵。飞速前往安徽救援。著向荣、陆建瀛、竭力设法。要截小孤山等险隘。此处不守。纵贼直下。即陆建瀛、欲以留营之兵四百名。捍卫江甯。庸有济乎。惟有扼险坚守。与向荣合力夹击。俾贼匪不得疾驶而东。一面严防安庆。与蒋文庆、激励绅民。妥筹固守。并著飞咨周天爵、促令迅赴安徽。协同防堵。周天爵、如有素所练习壮勇。可资捍御者。并即带往。酌量派拨应用。田大武、防守宿松。应行添调之兵。如何酌量调拨。未到安徽之浙江、山东、江苏、官兵、如何催令赶到。著即相机布置。至江甯筹备防堵。节经谕令祥厚、杨文定等、慎密办理。此时一闻警信。深恐人民张皇无措。且贼势剽急。尤须侦探确实。以备不虞。仍著祥厚、陆建瀛、杨文定等、遵照前旨。妥速筹商。其扬子江、京口一带。南北咽喉。关系甚重。万不可令匪踪阑入。著杨殿邦等、遵照前旨。察看形势。即行筹办。朕日夕南望。焦虑不能稍释。张芾何以并无奏报。更深悬系。著即迅速查奏。将此由六百里加紧各谕令知之。　　

○又谕、本日据陆建瀛奏、贼窜九江、退回江甯防守。并蒋文庆奏、皖省危急、援兵不至各摺。已将陆建瀛革职。并催各路官兵。飞速赴援矣。贼匪未经窜出武昌。朕早料其东下长江。安徽紧急。叠经降旨。著该大臣先令陈金绶、迅带精兵。驰赴安徽迎剿。该提督素性勇往。何至屡奉谕旨。迁延不进。乃兼旬以来。并未报带兵启程日期。现在到豫官兵。数已不少。何不可酌量抽拨。催令带往。乃竟置若罔闻。坐观邻省危急不救。是何居心。已明降谕旨。将琦善革去都统衔。以示薄惩。本日复谕令陈金绶、自行选带官兵。星驰前往安徽应援。琦善仍著遵旨、兼程前进。为陈金绶接应。今贼势已全股东下。豫省情形。与前不同。岂可以有用之兵。置之无用之地。傥以兵未到齐为词。不即赴援。或稍有掣肘。俾陈金绶不能赶紧启行。致安徽复有疏失。朕必将琦善在军前正法。断不饶恕。如能出奇制胜。力挫贼锋。保全下游大局。朕仍望琦善努力成功。为朕分忧也。将此由六百里加紧谕令知之。　　

○又谕、前因贼匪势将东窜。下游吃重。朕以陈金绶、久历戎行。屡次谕令管带精兵。迅赴安徽一带迎剿。该提督叠奉严旨。自应赶紧启程。何以迟之又久。未据奏报。岂因琦善以兵未到齐为词。致令迟延不进耶。现在贼匪业已东下。据蒋文庆奏报、亟望该提督带兵赴援。陈金绶、系朕特命帮办军务。所有豫省调到之兵。即著择其精锐者。自选数千。并选带得力将弁。星速驰往安徽。扼要援应。该提督军营。必须文员襄办一切事宜。即著胜保、同往安徽。并将启程日期。迅速奏报。陈金绶、与向荣、皆昔日杨遇春部下将弁。军情缓急。自必熟谙。今为朕御此巨寇。长江两岸、安徽、江甯、两省。安危所系。汝两人声势联络。相机进攻。若能出奇制胜。保卫江东。庶不负朕委任倚重之至意也。勉之。懔之。将此由六百里加紧谕知陈金绶、并谕胜保知之。　　

○直隶总督讷尔经额、奏覆天津难民。并非匪徒。得旨。凡重大案情。大吏不稍回护。属员不敢粉饰。即无难破获也。　　

○以派赴河南军营。赏副都统乌淩额等、银币有差。　　

○予江西阵亡总兵官恩长、提督衔。祭葬世职、如提督例。谥武壮。　　

