<!-- { "loadSidebar": true } -->
○两广总督徐广缙等、奏报＜口英＞夷现在情形。得旨。前已有旨谕知矣。惟该夷诡谲性成。其窥伺伎俩。不过如是。即或别有要求。卿等亦必有定见。卿等为地方大吏。尤须敬慎乃心。舍小嫌而顾大体。俾民心益固。则夷计自蹙。治海疆之要。不可妄听浮议。致宽猛两难。总之内地百姓。皆吾赤子。该夷之心。姑不深问。自有上苍鉴临也。又奏、严缉交界地方盗匪、不得稍分畛域。批。认真查办。勿得稍形松懈也。又奏、两广教匪会匪情形。又批。实心体访。随时密奏可也。　　

○改铸湖北汉阳县知县印信。从巡抚龚裕请也。　



大清文宗协天翊运执中垂谟懋德振武圣孝渊恭端仁宽敏显皇帝实录卷之十三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

道光三十年。庚戌。秋七月。辛卯朔。享太庙。遣恭亲王奕恭代行礼。上诣永春室、问皇贵太妃安。　　

○谕内阁、徐广缙、叶名琛奏、兵勇歼毙匪徒、并生捦首犯一摺。广西匪徒李士奎等、窜至广东廉州府属分出滋扰。经该省镇道各员、率带弁兵。督同合浦、灵山、两县绅士练勇。将首犯李士奎捦获。所有该两县绅勇。实心捍御。奋勇可嘉。著徐广缙、查明奏恳恩施。分别奖恤近年两粤毗连地方。匪徒叠出肆扰。分遣夥匪打单吓诈。焚掠奸淫。无恶不作。实堪痛恨。若不大加惩办。何以戢凶暴而安善良。著广东广西督抚、督率镇道等、严饬兵弁。合力兜捦。并激励绅勇。随地随时设法摉缉。毋令稍留余孽。扰害闾阎。方不负朕委任。　　

○又谕、御史金畇善奏、海防陆路总兵。应改水师。当交兵部议奏。兹据奏、江南狼山镇总兵。本系水师兼辖陆路。毋庸另议更改。至每年巡洋一节。或责令狼山镇总兵、出洋统巡。或仍专责苏松、福山、两镇总兵出洋巡缉之处。著陆建瀛、酌核现在情形。妥议具奏。　　

○谕军机大臣等、安徽布政使蒋文庆奏、夷务仍宜修备等语。海疆防范、不容稍疏。如该藩司所奏、无事之时。沿海各营将备弁兵。于海洋、必亲习风涛。于炮火、必亲习点放。于船只、器械、火药、必力求坚致精利。日日训练讲求。而其最要、尤在沿海各郡守牧令、平时与绅民讲求联络。力行团练之法。并称各省巡道、似可仿照台湾定制。凡海疆道府。皆得与闻兵事。以期缓急易于措手等语。著各该督抚、按照该藩司原奏。各就地方情形。悉心体察。认真筹办。总期海防严密。民气奋兴。无事则相安。有事则相卫。先声可夺。众志成城。方为克尽职守。其各该省、如何酌核妥办。并道府与闻兵事。果否可行之处。著一并筹议具奏。原片均钞给阅看。将此各谕令知之。　　

○广西左江镇总兵官盛筠、因病解任。以浙江绍兴协副将德亮、为广西左江镇总兵官。　　

○抚恤安徽霍山、望江、二县被水灾民。　　

○壬辰。上诣永春室、问皇贵太妃安。　　

○予广东捕匪阵亡守备叶恩诏、把总彭辉才、祭葬世职。　　

○癸巳。上诣永春室、问皇贵太妃安。　　

○两广总督徐广缙等奏、呅酋北行。早与各夷商熟筹密计。佥称广东官民一气。众志成城。上年甫经照会。不复辩论。此事势难反覆。何必再申前说。互相推诿。不作主意。而呅酋总以该国既有来文。若不能投递。恐无颜以对巴酋。是以不得已、必须遣人赴津投文。伊专在上海候信。方见尽心尽力。现在来文既由江苏转奏。又专人赴津、复求呈递。且业经大学士穆彰阿、耆英、移咨两江督臣陆建瀛据理传知。可见势有难行。并非彼之不办。该酋尽可卸责。似不至铤而走险。况该夷从前屡次称兵。全赖众夷商签费。今夷商既不附和。即有妄念。亦恐力有未逮。且粤省新茶云集。将次开盘。正贸易兴旺之时。各国商人皆出赀本。谁肯以必不可行之事。再至停贸亏赀。甘蹈覆辙。总之间谍虽已常通。而防维不可不豫。上年筹备旧规。一切具在。不至临事周章。得旨。仍遵前旨、妥为控驭。俟夷船回粤后、密查情形。随时具奏。　　

○甲午。上诣正大光明殿几筵前供奠。　　

○诣永春室、问皇贵太妃安。　　

○谕内阁、避写朕名。下一字现俱书作□字。但与原□字无所区别。嗣后如遇单字。著书作□无庸书作□。　　

○乙未。上诣永春室、问皇贵太妃安。　　

○谕内阁、程矞采奏、总兵禀请更名一摺。拴住著毋庸更名。嗣后凡与朕名同音之字。均著毋庸改避。　　

○又谕、吴文镕奏、海塘缺口、陆续刷宽、赶紧抢筑等语。据称西防厅属海塘缺口。续又刷宽十余丈。现在广集人夫。昼夜抢筑。著该抚督率工员、加紧抢办。克期堵合以赎前愆。至附近之仁和、海甯二州县。沿河低洼村庄、田庐被淹。著即确切勘明。妥为安抚。无令失所。　　

○又谕、程矞采、张日晸奏、思茅边外游匪、滋扰车里土境、沿及近甲猛地、调集兵练堵剿一摺。据称沿边土境。蛮触相争。事所时有。向系责令猛弁、集练捦捕。邻封弁策应。今该匪等滋扰土境。竟至沿及近甲猛地。偪近茶山。经官兵防堵。胆敢恃众抗拒。戕毙员弁。实属暋不畏法。现据该督等、派委镇道等、调集弁兵。驰往兜捕。并饬各猛土弁、合力堵截。务期悉数歼除。净绝根株。迅速蒇事。毋任迁延。现获匪犯。尤须严切根究。务得确情。尽法惩治。　　

○又谕、前据荣玉木□□、奏参将军台涌各款。当交裕泰前往查办。兹据逐款查明。台涌并无废弛操演、耻辱属员等事。其咨行本旗承荫。不关旗营公事。自可毋庸会衔。至挑选官缺。亦据查明、该将军并无偏护。荣玉木□□以二品大员。辄因意见不合。摭拾多款。率行具奏。实属冒昧。著交部议处。将军台涌、于挑选骁骑校。与荣玉木□□互相争执。以致员缺久悬。亦有不合。著交部察议。　　

○河南巡抚潘铎奏、豫省分发试用佐杂本多。兼以地处中州。各省亲老告近人员。改发来豫者。亦倍于他省。以致各班多形拥挤。恳饬部将布政司经历、布都事、布库大使、按察司经历、府属州同、州判、府经历、县丞、主簿、州吏目、从九品、未入流等、十二项。暂停分发豫省。从之。　　

○予云南堵匪阵亡守备毛三元、把总郭显、外委王永寿、祭葬世职。　　

○丙申。上诣永春室、问皇贵太妃安。　　

○以乾清门侍卫肃顺、为内阁学士。兼礼部侍郎衔。　　

○抚恤琉球国遭风难夷如例。　　

○丁酉。上诣永春室、问皇贵太妃安。　　

○引见八旗及直省考取拔贡生。得旨。淳庆等五十七名、以七品小京官分部学习。英恒等七十八名、以知县度用。姚亮祖等五十六名、交吏部询问、以教职佐贰等官分用。　　

○定郡王载铨等、会同户部、议覆奉天清查案内。未豁民欠垫买运通豆价。去省在省各官。亏短承德县垫发摊捐办公移居京旗尖宿饭食。共银十三万九千余两。制钱七万五千余串。小数钱六万五千余吊。粟米十万六千余石。按照议定章程。依限追缴。从之。　　

○戊戌。上诣正大光明殿几筵前供奠。　　

○诣永春室、问皇贵太妃安。　　

○礼部奏、文举人承袭世管佐领文璲、引案呈请会试。可否准行。得旨。承袭世管佐领文举人文璲、有掌管图记之责。与间散世职不同。所有呈请一体会试之处。著不准行。　　

○国子监祭酒胜保奏、薛执中编造妖言一案。书写悖逆言语。妄谈祸福。因而道路鬨传。人心耸动。开奸徒玩法之渐。启愚民藐上之心。至其牵涉大员。医术惑众。犹属案中枝节。异端为邪教所由开。妖言为叛逆所自始。光天化日之下。固不虑其惑世诬民。而履霜坚冰。不可不防其渐。得旨。此摺深合今日之案情。著现审之王大臣公同阅看。务期无枉无踪。执法公平。尔等身受厚恩。断不能稍有回护。然认真讯究。何难于水落石出。夫惩恶劝善。国家之大经也。卿等慎之。　　

○己亥。上诣永春室、问皇贵太妃安。　　

○谕内阁、吴文镕奏、海塘缺口、现已堵合、并下游州县、尚无被淹一摺。此次浙江海塘石工。冲缺六十余丈。续又将抢做土塘冲缺过水。吴文镕等未能先事豫防。前经降旨、将该抚照部议革职留任。并饬查道厅等员职名。送部核议。兹据奏、冲缺口门。克期堵合。办理尚为迅速。下游亦无被淹受害处所。所有该抚革职留任处分。著加恩开复。其道厅等员应得处分。亦著加恩一并宽免。又另片奏、现筹塘工大概情形。其应如何遴委贤能。筹款估办之处。著该抚等、迅即通盘筹画。悉心妥议具奏。　　

○又谕、裕泰、龚裕奏、请将滥刑酿命之同知撤任审办一摺。湖北安陆府同知多瑞、本无审案之责。乃轻信差役等口禀。辄将民人邓正国等杖责。以致酿成命案。且难保无纵容诬诈情事。自应彻底根究。以成信谳。多瑞著即撤任。交该督等、提同全案人证。严行审讯。并将邓正国杖责后。是否被毒身死之处。研讯确情。按律定拟具奏。钟祥县知县马晋图、原验尸格。漏填伤痕。著俟定案时查明办理。　　

○调直隶大名镇总兵官保恒、为江南徐州镇总兵官。以直隶督标中军副将炳文、为大名镇总兵官。　　

○湖北巡抚龚裕奏、江夏嘉鱼等县。多被漫淹。江陵公安二县、民堤漫缺。业民迁居高阜。当饬该管道府查勘安辑。缺堤赶紧堵筑。以资捍卫。得旨。妥速勘办。　　

○庚子。孝懿仁皇后忌辰。遣官祭景陵。　　

○上诣永春室、问皇贵太妃安。　　

○辛丑。上诣永春室、问皇贵太妃安。　　

○谕内阁、工部奏、成造卤簿需用金件一摺。所有金伞顶、金龙头、金钤、及旗伞顶、扇页纛顶。俱著遵前奉谕旨。改用黄铜。其殳戟旗枪等件。著仍用铁镀金。　　

○户部议准福建巡抚徐继畬疏报、古田县开垦地六十七亩有奇。照例升科。从之。　　

○壬寅。上诣正大光明殿几筵前供奠。　　

○诣永春室、问皇贵太妃安。　　

