<!-- { "loadSidebar": true } -->
○谕内阁、河南巡抚英桂、督办三省剿匪事宜。未能躬履行间。出境调度。以致匪踪四窜。日久无功。实属办理迟延。英桂著先行交部议处。　　

○谕军机大臣等、英桂奏、官军剿匪失利、陈州戒严、并沥陈皖军呼应不灵各一摺。英桂身为三省总统。剿办捻匪叠经谕令督兵出境。乃该抚始终株守陈州。徒以呼应不灵。诿咎于南路皖军。郝光甲等迁延观望。诚属咎有应得。而如崇安此次之接仗失利。则并未参奏。岂得谓之赏罚严明。总由该抚不能亲临行阵。以致各路将士。无所畏忌。功则归己。过则归人。似此毫无把握。何日蒇事。本日已将英桂先行交部议处。以示薄惩。现在捻匪已偪近陈州。若再不出境迎剿。必将该抚从重治罪。崇安明系败退。幸赖马队救援。乃云抄出贼前。殊属可笑。著英桂严饬该总兵迎头截击。不准藉口耽延。袁甲三此次亦未见跟踪追剿。是否已由鹿邑进兵。并著速行咨催。以期前后夹击。至另摺所陈郝光甲等耽延情形。经该抚参奏后。业经革职示惩。何得谓非该抚所能调遣。若将该镇将等同时撤回。亦非临敌所宜。现在皖省大员。惟秦定三久历戎行。尚堪为各镇表率。俟桐城剿匪接手有人。拟令前来统带皖省兵勇。会同英桂剿办。此时自应仍令该镇将等、由东路兜剿。若始终不能得力。即据实严参。朕必执法惩治。英桂但当一秉大公。自足服将士之心。若仍前玩泄。则镇将之不力。即该抚调度乖方恐不能当此重咎也。将此由六百里谕令知之。　　

○又谕、据英桂奏、捻匪西窜、陈州戒严、并皖北兵勇、请饬派得力大员统带等语。捻匪自颍州回窜以后。势日猖獗。现复全股西窜。窥伺陈州。总由皖豫官军。未能合力兜剿。英桂未能躬亲行阵。以致日久无功。已降旨先行交部议处。并谕令该抚亲督兵勇。出省剿办矣。陈州南北两路。经英桂饬令徐宗干、袁甲三等、分头堵击。惟东路花沟集、三丈口等处。为捻匪屯聚之所。必须得力兵勇。从后进攻。虽据英桂檄令郝光甲、珠克登等、进剿。该革员等迁延观望。习为故常。皖兵无总统大员。其势甚为散漫。福济又因攻剿巢县。不能前往。因思秦定三久历戎行。且系提督大员。可以统领各镇。前因桐城一路。兵力太单。曾谕福济等拨兵助剿。著即拣派可靠大员。将所拨兵勇管带。前往桐城、接办剿匪事务。即著传旨令秦定三驰赴蒙城。将郝光甲、珠克登、塔思哈等、善为调度。俟福济奏到时。再行明降谕旨。派该提督会同英桂剿办捻匪。以期南北两路各有统率之人。不致互相归咎。于军务尚堪补救。至郝光甲等、现在带兵。仍当责令立功自效。傥始终不能得力。即将该革员等撤回大营。奏请治罪。再据英桂奏、协济皖省米麦二万石。现已备齐。因运粮道路。匪踪出没。请饬皖省派员迎提。较为稳妥等语。著福济即派妥员赴豫。将此项米麦兑收。并确探道路。应由何处行走。俾无贻误。将此由六百里谕令知之。　　

○浙江巡抚何桂清、奏陈库款支绌。奉饬拨解江南饷银。请俟皖南等处。军情稍缓。力图接济。得旨。拨解江南军饷。必待皖南稍缓。未免有需时日。仍应迅筹接济。　　

○壬午。上诣大高殿、行礼。　　

○还宫。　　

○谕内阁、易棠奏、剿除番族贼匪、生捦首恶、并分捕余匪一摺。甘肃拉安族黑番。纠结四川果落克等番族。占踞青海蒙古游牧。并敢窜扰嘉峪关外。抢劫饷鞘摺报。经该提督索文、亲率兵勇。会同西甯办事大臣东纯、驰往剿捕。八月初四日。该提督带兵直抵番族插帐之雪山。奋力攻击。自卯至酉。歼毙甚多。复分兵绕至山后。于初五日黎明。直捣贼帐。生捦贼目达洛尖齐等二十三名。官兵大队。四面环攻。共计毙贼一千余人。滚崖落涧者、不计其数。摉获被抢原赃。并夺获帐房鞍马牲畜军械无算。立将该族番贼、剿洗净尽。此次该提督等、剿捕番贼。蒇事妥速。索文、东纯、均著交部议叙。出力官弁兵勇。准其择尤保奏。所有动支经费。既由该提督等筹捐还款。著免其造册报销。捐输各员。并准其奏请奖叙。　　

○谕军机大臣等、前经谕令江浙两省。各将护军火轮船。饬由圌山关驶入大江交德兴阿等调度。兹据怡良、何桂清、赵德辙奏、浙江轮船。已于七月底到沪。江苏绅董。复另购小火轮船一只。现饬整备齐全。即行自沪启碇等语。此项船只。虽据声称系商火轮船。不及兵火轮船之坚利。而灵巧整齐。已较内地船只为胜。以之驶行江面。焚毁金山贼堤。攻克瓜州。绰有余力。著德兴阿、翁同书、即日派员。前往三江口一带、催提入江。即交狼山镇总兵泊承升等、委弁引带。驶赴上游。并于陆路派兵接应。先将金山贼堤。尽力攻洗。以期水陆两路。进克瓜州。如果入江后。并无阻碍。剿办有效。再由怡良等酌量添购。与红单船相辅而行。泝流上剿。以清江面。将此由五百里令知之。　　

○又谕、前据乐斌奏、调拨川兵一千名。交署参将钟琦统领。由酉阳秀山赴黔。与蒋玉龙会合进剿。俟苗匪荡平后。此项官兵。应否由黔赴滇。再由恒春酌夺。本日据恒春奏、蒋玉龙驻劄镇远。与韩超等兵练。协同防剿。势不为孤。云南回匪。句结犭□农人。极为猖獗。现在大理府失守。省城亦为震动。较黔省情形、倍形吃紧。请速调四川兵二千名。由沾益进剿等语。云南回匪。蔓延通省。自应迅速添兵助剿。既据恒春奏称蒋玉龙一军。无须协助。著乐斌、即将钟琦所带兵一千名。改拨云南。并另选精兵一千名。连前项官兵。共凑足二千名之数。克日启程。由沾益一带。相机进剿。四川兵练。调拨过多。惟现在滇省情形。万分危急。该署督务于无可抽拨之中。如数调往。以资助剿。将此由六百里谕令知之。　　

○陕甘总督易棠、因病解任。以成都将军乐斌、为陕甘总督。未到任前。以甘肃布政使常绩护理。赏已革直隶布政使张集馨、四品顶带。署甘肃布政使。　　

○调福州将军有凤、为成都将军。以西甯办事大臣东纯、为福州将军。　　

○调陕西提督邓绍良、为浙江提督。未到任前。以福建海坛镇总兵官钟宝三署理。以甘肃凉州镇总兵官经文岱、为陕西提督。浙江平阳协副将特克什布、为甘肃凉州镇总兵官。　　

○以陕西办理捐输出力。赏在籍宗人府府丞梁瀚、知府李宗焘、知州陈煦、同知马百龄、花翎。知县缑评、蓝翎。按察使衔王笃、布政使衔。余升叙有差。　　

○以拏获甘肃镇原匪犯。赏知县多龄、花翎。余升叙有差。　　

○缓奉天开原、牛庄、白旗堡、三处被淹旗地本年额赋。　　

○上以孟冬时享太庙。自是日始。斋戒三日。　　

○癸未。孝敬宪皇后忌辰。遣官祭泰陵。　　

○甲申。告假回牧、御前大臣奈曼扎萨克郡王固伦额驸德木楚克扎布、以母病乞展假期。允之。　　

○抚恤朝鲜国遭风难夷如例。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年。丙辰。冬十月。乙酉朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。　　

○遣官祭孝静康慈皇后暂安寝殿。　　

○遣官祭孝德皇后殡宫。　　

○遣官祭端慧皇太子园寝。　　

○颁咸丰七年时宪书。　　

○试中式武举金振彪等、三十八人于太和殿前。　　

○谕内阁、皇考宣宗成皇帝实录圣训告成。著于十一月初一日受书御殿。各该衙门敬谨豫备。　　

○又谕、皇考宣宗成皇旁实录圣训告成。前期一日。总裁等官、恭捧全书。送至保和殿陈设后。值日护军统领。会同总管内务府大臣。谨阖殿门。多派官员。于殿门外周历照看。尚不足以昭慎重。是日著于御前侍卫。乾清门侍卫。大门侍卫。不值班各员内、派出二十员。于殿外前后轮流坐更。小心照看。不准在彼然点烟火。以专责成。　　

○又谕、桂良奏、特参疏防文武员弁、请革职留缉一摺。直隶东明县城内。有铺民被劫多赃。并拒捕伤人重案。该地方员弁。平时既漫不经心。失事后又不上紧缉犯。实非寻常疏忽可比。东明县知县蔡锡申、署东明县典史河工候补未入流于渊、署东明汛存城把总经制外委宋作立、著一并革职撤任。留于该地方协缉。务将赃犯拏获。严行究办。　　

○谕军机大臣等、福济等奏、怀远蒙城一带、剿贼吃紧、请饬英桂、迅令伊兴额、带马队五百名前往助剿等语。此项马队官兵。已据英桂奏、俟察哈尔官兵到后。酌量分拨。现在察哈尔官兵、当已陆续赶到。著英桂即饬伊兴额、将所带马队。迅速赴怀远一带助剿。并据福济奏、水陆贼援。由裕溪神塘河。窥伺东关。滋扰无为。巢城之贼。尚有数万请调。察哈尔马队一千名来巢。听候调遣等语。著英桂于察哈尔官兵到后。酌拨五六百名。传旨令穆腾阿管带迅赴皖省。以资攻剿。将此由六百里谕令知之。　　

○又谕、福济等奏、攻剿吃紧请添调山东青州满洲营兵五百名。兖州镇标兵五百名前往助剿。自为贼众兵单。不敷调拨起见。皖省剿匪。正当得手急应厚集兵力。著崇恩察看情形。能否于青兖二处如数拨往。或酌抽精锐数百名赴皖协剿之处。迅即遴员管带。并整备军装器械飞速启程。交福济等调遣。毋稍延误。将此由六百里谕令知之。　　

○丙戌。谕内阁、恒春奏、台拱黄平失守、自请严谴一摺。据称贵州苗匪肆扰。黄平州城。于九月十一日夜间。被贼攻陷台拱厅城。亦于八月二十六日失守恒春等督兵剿办。调度无方。实难辞咎。恒春、蒋霨远、均著革职留任。速饬在事文武。将失陷城池。次第收复。傥再事延玩。必将该督抚从重治罪。懔之。　　

