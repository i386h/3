<!-- { "loadSidebar": true } -->
○又谕、英桂奏、剿办襄樊窜匪、克复邓州、内乡两城、股匪歼除净尽一摺。上年十月闲。襄樊土匪。由新野攻陷邓州。经英桂饬令总兵庆德、邱联恩、及候补道周煦徵等、督带兵勇。前往剿办。十一月初七日。官军进至邓境之七里河。遇马步贼匪前来冲突。我军开放大炮。毙贼百余名。邱联恩等、令团勇分两翼兜抄。贼匪退窜。立将土城克复。初八日五鼓。邱联恩等、亲督兵勇。从城东北两面枪炮环攻。团勇呐喊接应。贼见官兵势盛。即开西南门溃围而出。邱联恩等、分路追剿。毙贼六百余名。生捦匪首程四等四名。贼目李得名等十七名。当将州城收复。本年二月闲。楚北均、房、余匪。由南漳窜陷内乡县城。邱联恩、自半扎店星驰援剿。署南阳府知府何怀珍、及邓州绅士高振宛等、各带兵勇乡团。闲道赶至内乡。直抵城外。毙贼数十人。匪众败退。复赶杀七八百名。枪毙骑马黄衣贼目一名。夺获骡马二百余匹。枪炮刀矛、不计其数。立将县城收复。其嵩县、卢氏、一带匪徒。均经该地方官、及副将阎丕敏等、会督兵勇兜击。悉数歼除。现在南阳府属。一律肃清。西路民情。亦俱静谧。均属著有微劳。所有在事员弁绅士兵勇。著英桂择其尤为出力者。酌量保奏。毋许冒滥。　　

○谕军机大臣等、据奕山、景淳等奏、俄夷欲占江岸、并遵旨晓谕夷酋情形各一摺。该夷船纷纷往还。人数多至千余。且欲令江左屯户。移居江右。其为图占地方。已可概见。业经谕知理藩院、行知该国萨纳特衙门。将各处人船撤回。并以后不得仍在内地行走。已据理藩院于本月初九日行文知照矣。该夷酋木哩斐岳幅、虽经启行回国。据称仍欲前来。是理藩院行文一节。该酋再来时必已知悉。所有海兰泡阔吞屯各事。业经入奏之处。亦不妨竟为宣示。告以尔等如此恣意行驶。我等不敢不据实奏闻。连阔吞屯之事、亦已入奏。理藩院已行知尔国查办。尔等自当安静遵行。不可仍前行驶。其要请通商、及请移屯户等事。即设法拒绝。体会理藩院原文之意。相机开导。一面密为防范。严禁内地人等与之交易。至摺称、该夷止占江左。并未道经右岸。另摺又称、该夷欲占江右。究竟该夷建房处所。如霍尔托、库图勒、密布雅哩等处。何处系属左岸。何处系属右岸。是否均系黑龙江所属。抑有吉林地界。小黑河屯对岸。是何地名。该夷移往建房之大黑河屯。距海兰泡阔吞屯道里若干。精奇哩地方。是否系黑龙江专辖。所称往奇咭贸易。是否内地。抑系东海岛屿。均著查明具奏。理藩院原文。著钞给阅看。将此由五百里各密谕知之。　　

○以江西兴国剿匪出力。赏都司满图等、花翎。把总杨成龙等、蓝翎。余加衔升叙有差。予吉安阵亡知县刘拔元、外委李元发、祭葬世职。南康殉难六品军功萧惠振、赏恤如例。　　

○予河南阵亡把总杜仕珍、主簿彭希良、典史陈福年、祭葬世职。　　

○予安徽御贼被戕知县朱凤鸣、祭葬世职。弟凤冈、子祛患、赏恤如例。　　

○庚寅。谕内阁、端华等奏、会审被参大员、请将解任各官、先行革讯一摺。前因联顺于奉旨饬交家人。延不交出。当经降旨。将该员解任并将侵用官项之经管笔帖式兰森等、一并解任。交端华、僧格林沁、会同刑部审讯。兹既讯据庆阳供称、各员得受钱文。并每月分给姚大各情。均经向联顺告知。联顺呈递亲供。并不据实登覆。一切委为不知。显有掩饰情弊。联顺、著先行革职。笔帖式兰森、廉保、恩锦、恩霈、均据供认得受钱文。著一并革职。交端华等、严行审讯。联顺家人姚大即海寿、著步军统领衙门、顺天府、五城、直隶总督、一体严密查拏。务获归案审办。　　

○又谕、前因联顺被参案内。究出步军统领衙门笔帖式廉保、有侵用官项情弊。当将该员家产查封。惟廉保系胜保之弟。现尚同居。所封家产。有胜保赀财在内。虽将来定案时、自必分别给还。第念胜保现在带兵剿匪。宣力行闲。尚有老母在家。查封后未免失所。此案一时未能讯结。著端华、僧格林沁、会同刑部、于查封廉保家产内。先将胜保一分。查明给还。俾伊母得资养赡。用示朕眷念勤劳恩施格外之意。　　

○谕军机大臣等、何桂清奏、遵筹各路军务等语。何桂清自抵江南。即行力筹军饷。并能与和春、张国梁、遇事和衷。将军务情形。随时参酌。朕方望其相与有成。断不责其越俎。前此咨调下游师船。系为速克镇江起见。朕已谕令德兴阿等、督饬水军。与南岸同时并举矣。南北两岸。均系该督统辖地方。无分畛域。嗣后仍遇事咨商。速埽妖氛。以副盼望所奏金陵向石逆求援不应。洪逆日夜不安。将有潜窜之意。惟芜湖等处、贼踪飘忽。恐将来不犯江西。即扰皖南。自应通筹形势。先事图维。现在江南大营尚无可分之兵。著俟镇江得手后即与和春等商酌。分兵前往芜湖、繁昌。联络水师。以清上游江面。贼势既分。然后直捣金陵使悍贼不致并归池太。以消后患。将此由五百里谕令知之。　　

○又谕、桑春荣奏、省城被困情形一摺。现在新任总督吴振棫、已有旨催令将所统川兵二千名。饷银五万两。星速带赴滇省矣。回民既扬言止欲报讐。不敢谋逆。虽其言未足深信。正可乘机晓谕。暂戢凶锋。著该抚一面激励官绅。严密防御。一面广为出示。晓谕回民。告以尔等既称不敢谋逆即不应阻遏粮道。拦截要隘。至欲寻汉民报讐。亦当官为核办。何得纠众肆行焚杀。现在新任总督、统领四川官兵前来赴任。并钦派前任巡抚张亮基前来。定能持平办理。无论是汉是回。良者必当安抚。莠者悉予剿除。若仍前凶横。则大兵一到。不免玉石俱焚。如此慑以先声。安其反侧。当可暂纾目前之急。以待吴振棫前来督办。至汉民既遭回民焚掠。自应协力同讐。若复人怀一心。无怪回强汉弱。著传谕在城绅士。不得各存意见。务将城内汉民。认真晓谕。使自相联络。以为守御之计。将此由六百里谕令知之。　　

○又谕、本日据桑春荣奏、回匪窜扰省垣。分踞城外各要路。阻遏饷道。拦截外援。现在督同司道将弁、及在省绅士、添募壮丁。登陴守御。惟需饷甚钜。库款及地方捐银。仅敷两月之用。请饬催陕省。将奉拨未解银两。迅即拨解。以济危急等语。著曾望颜、于应拨滇省项下。先行筹拨银五万两。派委妥员。探明路径。星速解往接济。将此由五百里谕令知之。　　

○又谕、本日据桑春荣奏、回匪分踞距省数里各要路。关厢村寨、俱被焚掠。团练陆续奔溃。城内饷绌兵单。一无可恃。虽据回匪扬言止欲报讐。不敢为逆。而阻遏粮道。拦截外援。省垣空虚。竟成坐困之势。吴振棫计已接奉前旨。所有谕调之四川官兵二千名。著迅速挑拨。亲自督带启程。其饷银五万两。并著迅速委解。以资接济。前因张亮基曾、经办理汉回互斗之案。已赏给五品顶带。令前往云南。帮同办理剿匪事宜。又因徐之铭、于回苗匪徒情形。尚为熟悉。调任云南臬司。俾吴振棫得收指臂之助。现在回匪尚不敢公然自居叛逆。该督到滇后。持平酌办。方合机宜。滇民痛恨回民。其势岂能尽杀。回匪自称不叛。岂应擅自兴兵。务须号令严明。恩威并用。自能解散党与。帖服人心。以副委任。将此由六百里谕令知之。　　

○黑龙江副都统魁福、因病解任。以呼伦贝尔总管积拉明阿、为黑龙江副都统。　　

○辛卯。皇后千秋节。宫内行礼如仪。停止筵宴、及在外公主福晋命妇行礼。　　

○以剿平贵州遵义匪徒赏知县江炳琳、花翎。余升擢有差。予阵亡练目文占雄、瞿玉春、赏恤如例。　　

○以捦获贵州铜仁匪犯。赏练丁毛宗发等、六品顶翎。　　

○壬辰。谕内阁、关圣帝君福佑我朝。威灵显著。前已升入中祀。备极裦崇。兹朕亲书万世人极扁额。著造办处成造一分。恭悬京师地安门外关帝庙。所有各直省府州县关帝庙。著御书处摹勒颁发。一体悬挂。其墨笔著俟摹勒完时。由军机处发交山西巡抚、委员赍送解州关帝庙收藏。以昭诚敬。　　

○又谕、庚长奏、请将计典展缓等语。咸丰三年、南河应行计典。经前任河督杨以增、奏请展限。至上年十二月。又届大计之期。举劾大典。黜陟攸关。业已积至两次。未便久稽时日。所有江南河工人员计典。准其展限四个月即行办理。　　

○新授山西巡抚恒福奏、接印任事。并请俟藩司常绩到任后。再行陛见。得旨。常绩初到晋省。情形不熟。汝可俟十月闲。再行奏请。　　

○癸巳。谕内阁、御史陆秉枢奏、请严禁告近人员、捏报亲老一摺。据称、近来部选及分发人员。往往并无老亲。捏称继母或生母年高。呈请改近。请饬部晓谕。予以限期。检举更正。免其议处等语。定例亲老人员。准改近省。原属锡类推恩之意。若如所奏。捏饰规避。出乎情理之外。如果实有其人。必当从严惩办。何得准其检举。即邀免议。该御史既有见闻。即著指名参奏。不得徒托空言。致该部无从查办。　　

○谕军机大臣等、谭廷襄奏、拟拨景州防兵、移劄天津一摺。现在夷船起碇他往。声称本月二十日、仍至天津候信。兹已令理藩院、咨覆该使臣普提雅廷、并咨行该国萨纳特衙门。谅该夷重至天津。不致别滋事端。所有景州防兵移劄天津。不过藉资弹压。著谭廷襄、即饬候补副将达年、将盛京官兵五百名。管带赴津。帮同岳克清阿、严密防范。毋涉张皇。其本省官兵五百名。仍著留驻景州。交游击文成、管带。以资巡缉。将此密谕知之。　　

