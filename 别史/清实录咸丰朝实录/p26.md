<!-- { "loadSidebar": true } -->
○遣官祭文昌帝君庙。谕军机大臣等、前据郑祖琛奏、土匪窜至广西贺县境内。署都司延不进剿。知县愁急自尽。当降旨、交该抚彻底根究。明示劝惩。兹又有人奏、广西流贼滋扰。知县受偪身死。平乐协副将伊灵阿、富贺营都司李庆什、千总刘大刚、劳玉荣、闻风逃窜。并闭城不出等语。著郑祖琛按照摺内所指。督饬该管地方文武各员。迅即分投剿捕。悉数歼捦。毋任一名漏网。并严查知县鹤年、因何自尽。伊灵阿、李庆什等、畏葸纵贼各情。据实具奏。毋稍含混。至编查保甲。本系地方应办之事。现当盗贼充斥。尤须严定章程。激劝绅民。互相稽察守卫。使本地土匪。无处藏身。外来流贼。无从裹胁。以靖地方而安良善。原摺著钞给阅看。将此谕令知之。　　

○又谕、程矞采奏、拏获匪徒。详加研鞫等语。云南思茅边外。猓匪与游匪滋扰。叠经拏获要犯。据供、系被匪党纠约、与猛弁为仇。不期猝遇巡防官兵。互相抵御。以致官兵被戕。现在各匪畏罪。纷纷逃散。人心安定。著该督遵照前旨。体察情形。妥为筹办。严讯已获各犯。务令供出戕官为首之人。拏获惩治。并饬该镇道等、檄行各猛土弁、赶紧摉捦。于剿捕之中。仍寓安抚之意。总期宽猛得宜。迅速蒇事。以靖边隅。将此谕令知之。　　

○以刑部左侍郎周祖培、在刑部主稿事繁。改命刑部尚书杜受田、敬谨专勘宣宗成皇帝实录藳本。　　

○上以祭社稷坛。自是日始。斋戒三日。　　

○丁卯。祭先师孔子。遣大学士祁寯藻行礼。　　

○谕军机大臣等、寄谕两广总督徐广缙、据郑祖琛等奏、盗匪拥入修仁县城、并窜至荔浦、偪近城垣一摺。又另片奏、请饬督臣迅赴粤西会剿。并酌派广东官兵前往等语。修仁荔浦两县城。距桂林省垣甚近。且系四通八达之区。深恐贼匪裹胁愈多。稍事迁延。即难扑灭。且粤西各州郡匪徒窃发。到处须防句结。其界连广东各地方。尤恐蔓延。亟应及早兜捦。免致劳师糜饷。该督前经奉旨校阅营伍。应即前赴广西。著于接奉此旨后、迅赴广西。会同郑祖琛、闵正凤、督饬文武员弁。不分畛域。合力剿办。并先酌调广东各标官兵一二千名。派员管带。分起兼程前往会剿。所有应用军需。著该督即行筹画拨解。以资调用。至广东剿捕盗匪。亦关紧要。该督务当通筹两省情形。合力会剿。不可顾此失彼。是为至要。将此由四百里谕令知之。　　

○又谕、据郑祖琛、闵正凤驰奏、盗匪拥入修仁县城滋扰。调派兵勇剿捕、并亲往督办一摺。广西各府州属。盗匪充斥。节经降旨、责成该抚会同该提督、督饬所属文武、合力兜捦。毋任此拏彼窜。兹据奏称、该匪等于七月十九日。由象州窜入修仁县。因城角缺口。拥入城内。拒伤委员兵壮人等。殊堪发指。该匪又窜至荔浦地方。诚恐近兵单。不敷防守。该二县四通八达。且距省仅止二百余里。亟应防其裹胁日多。分投窜扰。该抚等既委署臬司、督同署桂林府、前往剿捕。即著该抚迅即催提各路官兵。亲自带往。会同闵正凤、督饬文武员弁。分路兜剿。毋令偪近省城。绝其逃窜后路。一面解散胁从。晓谕安抚。免致愈裹愈众。滋蔓难图。其修仁城内文武各官、如何下落。仓库、监狱、有无失损。该委员杨咏咸、退入郡城。与城守各员弁、有无望风先遁、战守不力情事。荔浦县城。曾否被贼蹂躏。迅即查明驰奏。将此由四百里各谕令知之。　　

○又谕、前往云南提督张必禄、由京回籍。现在行抵何处。著徐泽醇迅即查明。传旨饬令该提督、驰驿前往广西。会同徐广缙、郑祖琛等、剿办盗匪。毋得稍有迟误。将此由四百里谕令知之。　　

○戊辰。祭大社。大稷。上亲诣行礼。　　

○太宗文皇帝忌辰。遣官祭昭陵。　　

○还圆明园。　　

○诣永春室、问皇贵太妃安。　　

○己巳。宣宗成皇帝诞辰。上诣正大光明殿几筵前。率王以下、文武大臣官员、行礼毕。复诣几筵前供奠。　　

○诣永春室、问皇贵太妃安。　　

○谕军机大臣等、有人列款奏参县令一摺。据称、直隶卢龙县知县蔡五辰、徵收缓免钱粮。并将新徵钱粮、加银三分。采买号草。实不发价。信任官亲门丁。串通皂头。勒令市民交纳麦麸。又因控案酿命。及纵盗不捕。废弛已极。抚甯县知县徐天秩、于盐务巡役栽赃讹诈。毫无觉察。致盐巡头目枪毙人命。反将顶凶通详。丰润县知县宋复新、吸食鸦片。纵容门丁诈索陋规银两委任典史归洤、与门丁朋比为奸。又延案不办。致被伤原告。情急自缢等语。似此贪官污吏。恣意妄行。若不严加惩办。何以儆官邪而肃吏治。著讷尔经额、按照所参各款。提集人证卷宗。详细研究。从严参办。毋稍徇隐。原摺著钞给阅看。将此谕令知之。　　

○又谕、昨据郑祖琛等驰奏、盗匪撤入修仁县城。并窜至荔浦。偪近城垣。当降旨、令郑祖琛亲往督办。并饬徐广缙、酌带广东官兵一二千名。迅往会剿。兼令徐泽醇、传谕张必禄、驰赴广西会同剿捕矣。兹据骆秉章奏、接准广东咨开、英德一带贼匪四散。首逆李元宝壳、已经拏获。并探得该匪党、窜至怀集县交界之南丰地方。距广西贺县三百余里。距湖南境五百余里。现饬文武兵勇、实力严防等语。英德匪徒、虽渐逃散。而修仁等处。势更猖獗。著骆秉章迅饬所属、于粤楚交界处所。扼要防范。毋任贼党窜入越界肆扰。并饬边界各员、如果迎剿得手。即当不分轸域。相机追捕。以期速即歼灭。向荣前已有旨、调任固原提督。约计此时尚未启程。著即选派官兵、驰往湖南边界。督同防剿。俟余万清接任湖南提督时、傥广西贼匪尚未净尽。即著向荣驰赴广西。并力剿办。毋稍迟误。将此各谕令知之。　　

○又谕、昨据郑祖琛驰奏、盗匪拥入修仁县城。并窜近荔浦县城。势甚猖獗。已饬徐广缙驰往会剿。并令湖南省一体严防。贵州与广西地界毗连。诚恐贼匪逃窜入境。句结蔓延。著乔用迁迅饬所属、于交界处所。严密防范。傥有贼匪窜入。务须扼要堵截。勿任越界肆扰。并饬边界各员、如果迎剿得手。即当不分畛域。相机跟追合力兜捕。以期速就扑灭。将此谕令知之。　　

○庚午太祖高皇帝忌辰。遣官祭福陵。　　

○上诣永春室、问皇贵太妃安。　　

○谕内阁、御史吴若准奏、劫盗肆行、请饬严办等语。近来各省监犯越狱。解犯脱逃。抢劫摺差。扰害商民之案。层见叠出。此等匪徒、或数十人。或百余人。忽聚忽散。出没靡常。盗首句结党与。到处分布。始不遇劫夺钱财。久则裹胁愈多。酿成巨案。若不力加整顿。何以戢奸暴而卫善良。著各省督抚、督饬所属。严查盗窝。讲求捕务。遇有脱逃抢劫等案。立即按名拏办。断不准以缉捕无获。一参了事。并著刑部、于年终详查各省咨题盗案。汇齐具奏。傥各省州县、讳盗不报。督抚宽纵徇隐。别经发觉。除将该州县严行惩办外。定将该督抚、一并惩处不贷。懔之慎之。将此通谕知之。　　

○谕军机大臣等前经降旨令徐广缙迅赴广西并调拨广东官兵一二千名。会剿贼匪。筹发军饷协济。兼令张必禄自川驰往。会同剿办。昨又谕令骆秉章、乔用迁、于楚黔两省。界连广西处所。一体严防迎剿。并谕向荣于楚匪肃清后。驰赴广西会办矣。兹据郑祖琛等驰奏、盗匪窜至荔浦。入城滋扰一摺。又片奏、右江各属。盗风四起。并请拨饷等语。贼匪于数日之内。窜扰修仁荔浦两城。实堪愤恨。该抚现已出省亲往督抚剿计徐广缙接奉前旨。亦当兼程驰往。著即督率在事文武。激励将士。奋力攻剿。四面兜捕。该处距省垣甚近。万不可再令分窜。致有疏虞。该匪等股数不一。同时并发。必有渠魁诡谋。分我兵力。惟须先行访明盗首何人。设法捦获。并广张告谕。悬赏购缉。散其党与。自可一鼓成捦。该省兵力较单。若待邻省纷纷徵调。诚恐缓不济急。该督抚务即劝导本处绅民。互相团练。藉资捍御。必须剀切详明。鼓其忠义之气。其有固守城乡。俾贼匪无从窜越或能奋勇杀贼。斩馘立功者。即著该督抚破格奏请施恩。从优奖叙。庶兵民协力同心。贼匪速就歼灭。傥因兵少盗多。分剿不及。即著飞咨贵州、酌调官兵、赴粤协剿。该督抚于剿办修仁荔浦贼匪时、仍当严饬各路文武员弁、探明贼匪股数。其盗首潜藏何股。分投兜剿。并力歼捦。张令彼此窜突句结。致酿巨患。所有剿捕楚匪案内、拨解广东银十万两。仍著徐广缙、叶名琛、筹款解赴广西。以济支发。署荔浦县知县萨毕图、据称赴乡集团堵御。致盗匪仓卒入城。著先行革职。交该督等、查明是否属实。再行核办。修仁荔浦两县、查无下落文武各官。即著迅速查明具奏。将此由四百里各谕令知之。　　

○又谕、有人奏、广西提督闵正凤、系由武巡抚出身。专讲应酬。于纪律运筹。一无所知。驻劄柳州。按兵不出。贼匪偪近府城。住及一月。目无提督可知等语。著徐广缙秉公确查。该提督于土匪肆扰之时。如果纵贼养寇。畏葸无能。行据实严参惩办。毋稍瞻徇。至所称两广土匪日炽。分夥句结、至二万余人之多。若不及早扑灭。势恐滋蔓难图。该督务当通盘筹画。迅速剿办。其团练保甲诸事宜。尤应随地布置。使贼匪不敢肆行。庶不致酿成巨患。原摺著钞给阅看。将此谕令知之。　　

○辛未。上诣永春室、问皇贵太妃安。　　

○孝德皇后殡宫月祭。遣官行礼。　　

○遣官祭关帝庙。　　

○谕军机大臣等、有人奏、陕西延榆绥道万保、逗遛省垣。营谋钻刺。该抚张祥河、诗酒风流。不理公事等语。该道因何盘踞省城。总不赴任。其所属公事。如何废弛。其三次署理粮道、如何营私取巧。该抚不理公事。是否确实。著琦善悉心查访。秉公据实具奏。毋稍徇隐。原片著钞给阅看。将此密谕知之。寻奏、张祥河、并无延误公事。万保、不免藉端逗遛。得旨。陕西延榆绥道万保、著以内务府郎中候补。　　

