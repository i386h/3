<!-- { "loadSidebar": true } -->
○又谕、崇纶等奏、指驳夷酋各款。开单呈览。并夷艇驶出海口情形。所驳各条。均属正办。本日已谕令怡良、叶名琛等、于该夷南驶后。妥密筹商。祇能就准其查办三款内。酌量轻重。妥为驾驭。仍著崇纶等、将现办各情原委。分别详悉咨行两江两广各督抚、酌核办理。至夷艇虽经起碇出口。是否返棹南行。并著迅速探明。由驿具奏。另片奏、口□佛夷备文、求释传教夷人等语。定例五口通商以外。不准该夷擅入内地。何以陕西盩厔县地方。有该夷传教之人。果否被该地方官拘拏。应如何核办之处。即由崇纶等、知照王庆云、查明有无其事。遵照旧章妥办。仍一面正言拒绝。谕令该夷人、不得在津逗遛。以免别生枝节。　　

○又谕、前据英桂奏、遵议徵收钱粮章程。当交户部妥议具奏。兹据该部奏称、该抚于应入拨之地丁。准搭官票。于不入拨之耗羡。仍徵实银。办理实属两歧。应请饬令遵照原定章程。无论正杂钱粮。一体搭交官票等语。所驳甚是。近日创行官票。既以济帑藏之空虚。亦以平银价之昂贵。原期于国用民生。两有裨益。各省徵收钱粮。搭收官票。自应严杜抵换之弊。以期小民得沾实惠。该抚原奏内、于地丁耗羡。既有准搭官票、与不准搭官票之分。难保地方官、不借此影射。于徵收时。则全收实银。解交时。则换搭官票。有心弊混。不可不防。著英桂、就户部指驳各情。并斟酌该省地方情形。再行详细妥议具奏。户部原摺。著钞给阅看。将此由五百里谕令知之。　　

○又谕、和春、福济奏、皖省需饷紧急等语。前因和春等、请饬四川拨银二十万两。当谕令裕瑞、酌看地方情形。力能筹解若干。即行速拨起解。并令陕西按月拨给。安徽银五万两。旋据裕瑞奏、在津贴项下。拨银四万两。解往庐州。并据王庆云奏、拨银二万两。委解启程。现在皖营待饷。几于朝不谋夕。据和春等奏称、陕西银两。业已解到。四川饷银。并未到皖。著乐斌、迅即设法筹画。无论何款项下。速行酌量凑拨数万两。赶紧委员解赴庐州大营。一面查明前解银两。逗遛何处。催令速行解往。并著王庆云、仍遵前旨。将按月解皖之款。如数筹解。务须源源接济。无误要需。将此由六百里加紧各谕令知之。　　

○江南提督和春等、奏报舒城剿贼。连获胜仗。得旨。毙贼虽多。究未能迅速攻复。　　

○以克复安徽英山县城。予知州李元华等、升叙有差。殉难典史冯礼彬、祭葬世职。文童张启礼等、赏恤如例。　　

○予安徽剿贼阵亡游击庆麟、马荣、守备侯绪、云骑尉高步云、祭葬世职。　　

○己丑。谕军机大臣等、前因广东肇庆失陷。地与梧州接壤。令惠庆镇守省城。劳崇光、出境剿办。或另派大员会剿。总以不分畛域。彼此兼顾为要著。本日据劳崇光奏、提臣到省。即可赴梧进剿。并谓省城一带。可以无虞等语。朕览该抚所奏。荔浦、修仁、阳朔、永福、永甯、恭城、灌阳、全州等处。均有匪徒滋扰。亦皆系切近省垣之地。张敬修、专办阳荔贼匪。尚不得手。临桂、六塘、大墟等处。被匪屯聚。若不赶紧摉捕。所谓无虞者安在。该抚因广东军务紧要。出省不宜稽迟。究竟出省后。近省州县匪徒。作何办法。桂林、根本重地。恐非藩臬等、所能镇压。惠庆进省。固须妥筹防剿事宜。劳崇光、亦须兼顾桂林各属。不得以亲赴梧州办贼。置本境于不顾。梧浔所辖各县。新起匪党。亦须督饬各该府、迅速扑灭。勿令与东匪句结。更成滋蔓之势。广东久无奏报。前据骆秉章奏、城外之匪。渐次解散。佛山匪众。散去亦多。韶州道路渐通。惟连州等城。三江、星子、平石、各市镇。仍有贼踞。乃阅劳崇光此奏。除肇庆、顺德、高明、惠来外。尚有花县、德庆等十四州县失守之事。并闻省城尚未解围。是否传闻异词。抑因道途梗塞。侦探不确之故。著即疏通驿道。飞探速奏。并将退回紧要公文。设法投递。广西地瘠民贫。久遭蹂躏。催徵不易。固属实情。然亦须督饬司道各官。竭力徵收。多完一分钱粮。即多充一分经费。岂能束手无策。任令民间观望。劳崇光、身膺疆寄。总当内外兼筹。不可顾此失彼。惠庆、职任提督。亦属责无旁贷。该抚仍遵前旨。会同该提督、将本省防剿机宜。严密布置。毋得稍有疏失。将此由六百里加紧谕令知之。　　

○以陕西延绥镇总兵官丰伸、署湖北提督。　　

○命已革贵州提督布克慎、发往江西。交巡抚陈启迈差委。　　

○以广西恭城县城被匪窜扰。知县方铭贤、典史陈其瑞、把总路大廷、革职逮问。　　

○以广西灌阳、全州、剿匪出力。赏把总蒋俊扬等蓝翎。余升叙有差。予阵亡巡检娄泰、把总潘胜荣、祭葬世职。生员唐毓芰、赏恤如例。　　

○蠲缓广西临桂、灵川、阳朔、昭平、雒容、罗城、宾、苍梧、新甯、永淳、天保、十一州县。及田、上林、白山、兴隆、定罗、旧城、下旺、那马、都阳、古零、安定、十一土州县司。并何旺堡被扰地方、额赋兵米有差。　　

○准湖南截拨云南运员铜斤、配铸大钱。　　

○庚寅。谕内阁、给事中张修育奏、浙江地方紧要。巡抚大吏、未便更易等语。所奏殊属非是。黄宗汉、在浙江巡抚任内。办理各路防堵。督办海运漕粮。及缉拏各处匪徒。悉臻妥协。朕嘉其忠勤正直。久欲畀以兼圻重任。是以于裕瑞撤任后。特授为四川总督。该省界连黔楚。调兵筹饷。为总督一人专责。较之浙江巡抚、尚有总督兼辖者。尤为繁剧。乃该给事中、既称四川所虑者啯匪。防堵粤匪。查拏奸细为最要。又谓连年安靖。与浙江有轻重之殊。持论更属自相矛盾。朕简任封疆大吏。无不为地择人。权衡至当。若纷纷奏请、未便更易大吏。尚复成何政体。张修育、著传旨申饬。　　

○谕军机大臣等、据乐斌、裕瑞奏、四川防堵紧要。裕瑞拟带兵亲往泸州。堵御黔匪。并片奏、出省后、载龄等有应行查询之处。行文至行次咨查各等语。该处与黔省仁怀、桐梓等县毗连。情形均关紧要。惟计现调兵勇。已有三千六百余员名。又有万福等、驻劄督办。似已足资堵御。裕瑞既经撤任。且有应行询查之件。著载龄等、察看情形。如无须裕瑞前往。即著咨行折回。就近查问。傥情形实在吃紧。该侍郎等、即会同乐斌、斟酌缓急。另派大员前往督办。至裕瑞此次添调懋功等营兵。及各练勇。仍饬令原派之参将高克谦等、带往泸州等处。听候调遣。其黔匪由九坝入川之信。及张贴伪示各情。并现办情形。均著确切查明。迅速具奏。将此由六百里各谕令知之。　　

○又谕、胜保、自前奏初五日。轰塌州城以后。久未将攻剿情形入告。本日据奏、十二十八等日。两次进攻。虽缺口之处。该逆未敢堵筑。而拒守益力。我兵辄中暗伤。胜保等、未能即时攻克。又以添造攩牌各器具。稽延时日。朕览奏之余。倍深焦急。岂该大臣等、身履行间。转漠然不知愧奋。现在攻具造齐。已定克日分三路并攻之举。若仍如前次奏报。东北城垣已陷。而各门不肯同时并进。统帅之罪。固无所逃。即德勒克色楞等、分任剿贼之责。亦岂能屡从宽假。逆贼能得夥党之死力。我军即宜策各路以齐心。据称东北垣缺陷数丈。该逆并力专注在此。我兵进攻较易亦在此。若此路可破。自能一拥登陴。然亦须于东南西南正西三门。纠约齐备。同破贼巢。使逆匪奔救不暇。则栅垒虽坚。必不能处处抵御。攻坚攻瑕随时策应。断无以数百贼党。能为四面设防之理。前此功败垂成。皆由带兵大员彼此观望所致。一误岂堪再误。朕于该大臣等、叠次训谕。已极详备。若再迁延推诿。徒以剿办费手。及不胜惭愤虚词入奏。岂该大臣等、筹画数月。智计反不如贼耶。论功罚罪。惟该大臣等自取。何路退缩。即将何路统兵大员治以应得之罪。亟图克复。毋失事机。将此由六百里加紧谕知胜保、并谕德勒克色楞、善禄、崇恩知之。　　

○又谕、前因广东土匪蠭起。闽粤壤地毗连。谕令王懿德、于该省各营内。抽拨精兵一千名。驰赴广东。听候调遣。谅已遵照办理矣。粤东贼匪。扰及省城。现在是否解围。叶名琛等、日久未见续报。虽经劳崇光、骆秉章、先后驰报侦探情形。亦未确凿。殊深悬系。粤匪连陷郡县。攻扑省城。亟应添兵援剿。前此派拨之兵。刻下未知能否抵粤。因恩粤东省城。附近贼氛四起。邻省援剿之兵。或有未能直达。且恐道途窎远。行走需时。若由海道派兵前往。可期迅速。著王懿德、于闽浙两省水陆各营。再行拨兵二三千名。派委得力员弁。迅由海道径赴广东省城。协力剿办。前此派拨之兵一千名。如未启程。亦可并由海道前往。闽浙唇齿相依。此时粤东情形紧要。援剿之兵。刻不容缓。该督接奉此旨。务当妥速筹办。以冀迅殄妖氛。万毋稍迟。致误事机。将此由六百里加紧谕令知之。　　

○辛卯。上诣寿康宫问皇贵太妃安。　　

○谕军机大臣等、庆锡奏、筹备铜斤等语。现在该处开炉鼓铸。自以多备铜斤为要。著照所请。即饬永平府知府锡麟、督率各该州县。妥为收买。其承德府属铜矿。并著委员查勘。如有可以开采之处。即行奏明。招商承办。将此谕令知之。　　

○又谕、孙晋墀奏、请令考试童生。捐输报效。录取入学等语。所奏断难准行。该学政职司校士。衡文是其专责。即偶有劝谕生童捐输。实为考试以外之事。始则以监生报捐教官为请。业经部驳。今复以童生捐输入学为请。有意剖辩。冒昧渎陈。该学政既知凭文取进。人情所贵。改为捐纳。即非所愿。则此项捐输入学。岂能掩人耳目。况捐项则榜示辕门。试卷则暗加图记。掩耳盗铃。相率为伪。士子初登庠序。即以欺饰进身。尚安望学校之中。敦品励行乎。该学政又知报效之人。不能各处必有。则所得少而所失多。所谓广储经费者安在。至以取进不能如额。每榜必有冒滥等词。公然形诸奏牍。尤不成话。定例考试不敷进取。原许缺额。岂有准其冒滥之理。该学政既自居于冒滥之实。又贻士子以贿买之名。仍无补于国家经费。似此谬论。尚自称成败利钝。实系乎此。至以请置极刑以谢天下自矢。何不知大体若此。岂必如此措词。始能仰邀朕许耶。所请著不准行。亦不准再有渎请。将此谕令知之。　　

