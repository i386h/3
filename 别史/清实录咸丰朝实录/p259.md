<!-- { "loadSidebar": true } -->
○谕军机大臣等、琦善奏、三汊河击退贼船、大获胜仗、现筹环攻扬城、迅图克复一摺。瓜州贼匪。欲纠镇城之贼。与扬城接应。经该大臣等、分饬镇将。昼夜严防。合力围攻。并由雷以諴福济、各派兵勇分路进剿。均获全胜。扬城瓜州之贼。以三汊河为通津要路。我兵扼守。断其往来。今既叠获胜仗。是贼匪已大受惩创。惟江潮方长难保不纠众复来。冒死冲突。且金陵贼船。亦有接济扬州之说。尤不可不严加防御。著琦善、陈金绶、会同雷以諴、福济等、分饬镇将乘胜夹攻。其黑龙江、及河州、湖南、得力之兵尤须调度得宜。总期迅复扬城。则镇江金陵。亦可以次克复。惟进攻不可稍懈。分窜尤宜严防钞关徐凝二门。既稍觉空虚。即于各营官兵内。酌量调拨。互为声援。总宜四面环攻。令贼匪无路可窜。方可聚而歼旃。至浦口贼船。经武庆等击退。尤应时加防范。万不可稍有疏失。致贼又窜江北。谅该大臣等、必能妥筹全局。迅歼丑类。以慰朕望也。将此由六百里各谕令知之。　　

○又谕、陆应谷奏、官兵追剿贼党窜入楚境、及折回省城布置情形并拏获逆书等语。逆贼自攻扑怀庆后。其零股余贼由汝甯一带转窜而南。朕早知其必趋楚境。兹据陆应谷奏、该逆由罗山县属之宣化镇、渡河窜入楚境。总兵王家琳、已跟踪往剿。此股零匪。虽已无多。但恐沿途裹胁又成滋蔓。不得以已入楚境。遂置之不问。此时柏山、已赴桐柏。经文岱、与伊里绷阿、又赴正阳。仅委王家琳一员追剿。实难保其必能得力。该抚折回省城。意以捻匪为重。归德陈州等处。偪近省垣布置诚不容缓。而南路遗孽。仍须速派干员。与湖北所派带兵大员、会合兜剿。以净根株。至颖州捻匪本日已谕周天爵、李嘉端、迅速扑灭。使不得与豫匪句连。该抚即当妥为筹画。派兵前往归德等处、迅图剿办。至前调各路精兵。尽往河北。该省南路。诚虑兵单。如攻剿实有不敷。即遵前旨。咨商舒兴阿、酌量拨兵协济可也。将此由六百里谕令知之。　　

○又谕、本日据陆应谷奏、河南零股贼匪、窜入楚境一摺。前据张亮基奏称、已调官兵一千七百名。交唐树义、驰赴三关等处、扼要堵截。又委罗遵殿、督带兵勇。驰赴襄阳防堵。著该署督、即饬各该员等相机迎击。勿留余孽。至颍州大股捻匪。聚有数千之多。皖省兵力甚单他省难于协济。惟周天爵固镇行营。有山东兵千余名。又截留汉中陕州兵现在宿州驻劄者一千名。又拨交徐州镇道之山西大同兵一千名。奕经所带密云兵四百余名。均堪就近调拨。著周天爵酌量情形。除留守粮台外。将该处存兵。派往颍州。剿除捻匪。臧纡青所募练勇。并可令带往协剿。并著李嘉端严饬道府各员。督率得力兵勇。与周天爵所派兵勇。会合兜拏。以期及早扑灭。周天爵所派兵勇。尤当迅速启行。庶不致匪党句结。滋蔓难图。将此由六百里各谕令知之。　　

○钦差大臣都统衔琦善等奏、甘肃肃州镇总兵官武庆、击退浦口贼船情形。得旨。武庆在浦口防堵甚严。伊已年逾七十。犹能如是奋勇探堪嘉尚。著传谕该镇知之。　　

○赏蓝翎侍卫特克慎、二等侍卫。为科布多参赞大臣。　　

○以堵剿江南三汊河贼匪获胜。赏侍卫德兴阿、副都统衔。　　

○予故礼部左侍郎吴钟骏、祭葬。　　

○癸丑。孝懿仁皇后忌辰。遣官祭景陵。　　

○谕内阁、胜保奏、连日续获胜仗、现仍设法进剿一摺。据称于七月初三日。约会托明阿、善禄等、攻贼东面。李僡、董占元、攻贼北面。胜保亲督兵勇。直扑南门贼营。该逆分三股由贼营后抄来。我兵奋勇争先。枪炮刀矛并进立毙贼匪三百余名。该逆败。退匿入木城。兵勇随剿随进。城上川勇、及天津兵丁、亦缒城而下。直扑贼营后面。该逆登时大乱。兵勇奋力扑入。匪众分股抗拒。经天津、正定、固原、将弁。与川勇头目庞玉等、击毙贼匪七百余名。该逆骑马头目八十余人。由西面奔来。欲抄我兵后路。复经天津游击吴灿、及黑龙江马队乌淩额、魁福等枪箭齐施。立将贼目尽行歼毙。生捦十四名。此次贼匪大受惩创。势已穷蹙。著胜保、即会同各路统兵大员迅速进攻。务将怀庆城外贼匪。悉数歼除。无令乘闲窜逸。　　

○谕军机大臣等、讷尔经额奏、添派官兵会剿等情。又胜保奏、续获胜仗。及军营情形各摺片。逆匪窜围怀庆。帀月以来。各路官兵。虽有斩获。而贼巢未破。城围未解。该大臣现拨通永等镇兵一千名。统归文冲带赴河北一带。劝谕团练。再行进剿。但恐团练有需时日。著松玉、德坤迅即先行带兵驰往。交托明阿、胜保、调遣。文冲、熟悉河北情形。即著亲赴武陟温孟等县。劝谕该处团练乡勇。协力剿贼。该大臣拟将盛京、吉林官兵。分拨二千名留驻卫辉大营。其余二千名。分拨荥泽兰仪等处。并移设粮台各事宜。布置甚属周妥。惟军情缓急仍须随时调度。不可以有用之兵置之无用之地。至胜保所陈兵力单薄。不能分路出奇。自系实在情形。副都统双成、带领马队五百名业经至胜保军营。分拨驻劄。其防守柳园口之直隶游击吴璋、带兵三百名。并著讷尔经额、饬令迅赴胜保军营。俾资攻剿。仍另派弁兵。前往柳园口接替。现在各路兵力。不为不厚。恩华、李僡、及董占元等、驻劄北路。去贼尚远。若止隔河施放枪炮。徒糜火药。何能有济。现闻怀庆北面。贼营林立。著恩华等、拔营前进。偪近贼巢。方能与托明阿、胜保等分路夹攻。联为一气。现在胜保兵力甚单。距贼甚近。恩华所带官兵。即著酌量分拨若干名。派员带往胜保军营协剿。以壮声威而期共济。李僡越境剿贼。利在速战。现闻归德属县。又有捻匪滋扰。该处与曹单毗连。山东地方。亦关紧要。著即会同统兵各员。将怀庆贼匪。克期进剿。一俟该郡解围。即可折回山东。办理地方事宜。怀庆被围月余。情形万分危急。该大臣等各统重兵。共办一事。惟当同心协力。缓急调遣。互为策应。以期迅殄贼氛。毋稍延误。川勇钟占魁、奉派入城。约期击贼阵亡著胜保查明请恤。将此由六百里各谕令知之。　　

○又谕、据李嘉端奏、难民雷姓李姓自金陵城内逃出。供称逆匪杨秀青、于三月杪病故。现系伪丞相充伪东王。近日出令。皆伪北王韦姓主张。仍假托杨逆之名。城内长发贼仅七百余名。湖南从贼者约千人。湖北约五六百人。因人少。驱令妇女擡物守城等语。逆匪占踞三城江面未能肃清。陆路官兵。亦难得力。向荣初到江南。即欲在上游准备炮船。顺流而下。后因湖北既未能备办。即卢应翔所带之船亦因不能得力。旋即撤去。现在下游虽有艇船。而瞬届西风司令。更恐上泝为难。昨谕湖广督抚、酌量调拨师船。或设法雇备民船。配带炮位派员管驾。自上游驶赴金陵以资攻剿。向荣于湖广情形。素为熟悉应用。何项船只可以得力。并需用兵勇为数多寡枪炮军械何项适用。著体察情形。迅即咨商张亮基等、妥筹办理。如该大臣营中、有堪带水师之员。即派往湖北统带遄行。总期兵力足资剿办。即可与下游艇船。并力夹攻。廓清江面。以孤贼势。至金陵、镇江、两城。仍当迅图克复。不得因筹调船炮。株守坐待。致误事机也。李嘉端摺片著钞给阅看。将此由六百里谕令知之。　　

○又谕、李嘉端奏、探闻近日水陆贼情、及筹办防剿一摺。水路贼船。自金陵窜出。沿江抢掠。河南旱路之贼。攻陷罗山后。拆屋扎篺。意欲顺淮东下。又由仙花镇东窜黄安。偪近皖境。该省水陆各要隘。亟宜严密堵截。昨据陆应谷奏、颍州捻匪。聚集滋事。已谕令周天爵、酌调徐宿一带驻劄之官兵练勇。会同该抚合力兜拏。现在各路筹防。著李嘉端、即与周天爵、咨商抽调。并督同总兵玉山、扼要布置。毋令贼匪句结为患。将此由六百里谕令知之。　　

○又谕、王履谦、长臻奏、会查渡口各情形。据称荥泽、孟津、一带渡口。已将船只收封。饬赴下游柳园口、收集备用。上游渡口原派防兵。现经撤回协剿。下游防兵。无可抽调。俟慧成到豫。会防河岸等语。前已有旨、令慧成仍回清江浦驻劄。现在怀庆城外。贼匪尚未扑灭。归德一带。又有匪徒啸聚。乘机句结。尤为可虑。著王履谦、长臻、即督率河标兵丁。及随营兵勇。于黄河上下游、严密巡防尽收船只。如有奸细偷渡。尤宜加意摉拏断不可令该逆南北声息相通。再致句结。游击吴璋、带兵三百名。现经胜保调赴军营。所有柳园口防堵事宜。已谕令讷尔经额、迅派弁兵接替矣。将此由六百里谕令知之。　　

○钦差大臣大学士直隶总督讷尔经额奏、接奉廷寄。分兵布置情形。得旨。所筹甚妥。兵贵神速。断不可稍有迟延。　　

○安徽巡抚李嘉端、奏请以已革臬司张熙宇、帮办防剿。从之。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之一百　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。七月。甲寅。谕内阁张芾奏、江南军饷、请由各省径行解往、无庸由江西转解一摺。向荣大营军饷银两。前由各省解至江西省城转解。现在南昌被扰、道路难免阻滞。所有各省应解军饷。著即由该省径行解赴江南大营。无庸由江西转解。　　

