<!-- { "loadSidebar": true } -->
○谕军机大臣等、有人奏、浙江甯绍台道咸龄。前任苏松道时。驻劄上海。惟夷酋之言是听。前年因致书夷酋。措词失当。以致夷船驶入大江。径抵江南省城。后经奏调今职。闻其在浙。仍以纵容夷人为事。且其眷属、竟与夷妇往来等语。办理夷务。原有羁縻之说。究竟该员有无因过于卑谄。致长桀骜之处。该员业经开缺送部引见。著吴文镕一面将该员送部。一面秉公访查。平情据实具奏。毋稍瞻徇回护。将此谕令知之。寻奏、咸龄经理夷务。尚为得体。并无眷属与夷妇往来事。报闻。　　

○癸卯。孝德皇后殡宫月祭。遣官行礼。　　

○谕内阁、御史隆庆等、奏请严禁铸钱违式一摺。宝泉局鼓铸制钱。配用铜铅。轻重向有定式。自应局员随时查验。有轻重不均者。饬令回炉。不使支放之时。临期挑换。兹据该御史等奏称、每月监放八旗饷钱竟有薄小易碎、字样模糊者。每千搀杂数十文。势难逐串查验。而兵丁食用所关。岂容任意以偷减之钱、强为支领等情。因思户部宝泉局如此。工部宝源局其弊略同。嗣后著两局满汉侍郎、督率该监督厂大使等、实力整顿。悉遵定制。毋任草率偷减。如有厚薄大小轻重不符、及文字模糊、磨鑢不精等弊。随时查验。将炉头人等、严行惩办。并将监督等官参处。现在新章甫定。劝惩兼施。该侍郎等、若祗有保举而无参劾。钱法安望有起色耶。懔之。　　

○江苏布政使李璋煜、因病解任。以福建按察使陈阡、为江苏布政使。调甘肃按察使苏敬衡、为福建按察使。　　

○移建江苏白茆河海口石牐于老牐桥。从巡抚傅绳勋请也。　　

○甲辰。夏至。祭地于方泽。上亲诣行礼。　　

○还圆明园。　　

○诣永春室、问皇贵太妃安。　　

○遣官祭关帝庙。　　

○赏太常寺读祝官图桑阿五品顶带。花翎。　　

○乙巳。上诣正大光明殿几筵前、行月祭礼。　　

○诣永春室、问皇贵太妃安。　　

○向夕复诣几筵前、供奠。　　

○以方泽大祀引导错误、革赞引官察杭阿职。　　

○丙午。上诣永春室、问皇贵太妃安。　　

○谕内阁、京仓以放代盘。原以厘剔积弊。著仓场侍郎及各查仓御史。实力严查。如有亏缺霉变情弊。立即据实参办。毋稍徇隐。　　

○谕军机大臣等、前据裕泰奏、拏获首逆李沅发。当有旨、著令遴委妥员、槛送京师。惟思该督摺内、有李沅发于就捦时身受多伤之语。现在天气署热。路途遥远。设该首逆中途因伤身死。转得幸逃显戮。著裕泰详细察看、该首逆可以来京。即遵前旨办理。傥中途虑有别故。著迅速截回。一面奏闻。一面即行正法。以彰国典而快人心。将此谕令知之。　　

○贷湖南凤凰、乾州、永绥、古丈坪、保靖、五厅县苗疆丁佃籽种口粮。

大清文宗协天翊运执中垂谟懋德振武圣孝渊恭端仁宽敏显皇帝实录卷之十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

道光三十年。庚戌。五月。丁未。上诣大高殿行礼。　　

○还宫。　　

○戊申。谕内阁、前饬谕在京部院大臣保举人才。经大学士穆彰阿等、遵旨陆续保奏。按次召见。并令军机处将各该员履历考语。分晰开单呈览。随时披阅。此次特旨保举。原期拔十得五。以昭激劝而广摉罗。即在外任并在籍各员。亦经降旨饬令来京。召见候简。除大学士穆彰阿所保宗室文彩、聂澐、已降旨以京堂录用。并将所保臬司联英、饬令办理盐务、以觇其才外。其余各部院大臣所保内外各员。朕当量材器使。或予内擢。或授外任。自毋庸照寻常升转。以示破格用人之意。至现任学政杜翰、吴福年、丁忧学政龙启瑞、均俟任满服满到京时。由吏部题奏办理。　　

○己酉。上还圆明园。　　

○诣永春室、问皇贵太妃安。　　

○谕军机大臣等、陆建瀛驰奏、查明上海夷情、亲往筹办、并钞录照会呈览一摺。又另片奏、夷酋神色消沮。俟天津船回。即可相机开导。使之回粤等语。该夷此次赴津投文。原不过意存尝试。现在天津委员、既未接收文件。告以江苏业经驰递公文。正言辨论。令其折回上海。已绝其不时赴津之妄念。该夷废然而返。此时如已到沪。该督自当仍遵前旨。相机晓谕。即令挂帆南驶。不致再行肆扰。惟夷情叵测。傥驾驭稍失机宜。即难保不藉端扰及沿海。该督现既亲赴泖湖。与提督福珠洪阿、将设防处所、逐一布置周密。又以阅伍为名。驰赴江海交汇之区。督饬镇将、密为豫备。第念福山一带。已经该督察看筹防。自臻周妥。其后路江口。如防范偶疏。仍应乘虚恫喝。即使船未闯入。而居民已觉惊恐。惟在该督通盘筹画。务令江海各口。防堵悉臻严密。仍示以镇静。不致顾此失彼。方臻妥善。惟山东奏报该夷火轮船、仍往东北一带行走。已谕令盛京将军严防矣。将此谕知陆建瀛、并谕令傅绳勋、福珠洪阿知之。　　

○又谕、寄谕盛京将军奕兴。据陈庆偕奏、查探夷船由登州外洋东北行驶一摺。此次＜口英＞夷之船。于五月初二日自天津开行。于初四日即至山海关。先据该副都统奏报、已起碇驶往西南。乃东省员弁、于初七日在隍城岛瞭望。有火轮船一只。从外洋向东北驶去。该岛为山东与奉天交界。洋面相隔不远。夷情诡谲。恐其欲赴奉天。著该将军等随时查探。密饬沿海文武各员小心防范一俟探明夷船是否实赴奉天。抑或转帆南旋之处。即速奏闻。总当示以静镇。勿令兵民惶惑。该夷在天津演放空炮二十余出。地方官置之不问。该夷技穷而去。将此谕令知之。　　

○朝鲜国使臣成遂默等三人、于西安门内瞻觐。　　

○庚戌。上诣正大光明殿几筵前、供奠。　　

○诣永春室、问皇贵太妃安。　　

○谕军机大臣等、前有人奏、广西会匪猖獗。已寄谕郑祖琛、饬令督率严办矣。本日复有人奏、广西自去年贼首张家祥滋事。官兵不能捕获。而强为招安。余党四散句结。庆远则张家福、钟亚春、柳州则陈东兴、陈亚溃、陈亚分、陈山猪羊、武宣则梁亚九、刘官生、象州则区振祖、浔州则谢江殿、平乐则紫金山一夥、皆分股肆扰。而陈亚溃一股为尤甚。似此盗风日炽。该省州县缉捕懈弛。已可概见。提督驻劄柳州。即为贼踪出没之区。何以任其往来。不加惩创。难保无欺罔畏缩情事。著该抚将前后所奏各情。按照摺内所指贼匪姓名。实力查拏。尽法惩办。并将废弛捕务各员。先行参劾。责成文武员弁、痛改锢习。上紧会缉。无任一名漏网。以除民害而安边境。原摺著钞给阅看。将此谕令知之。　　

○刑部尚书陈孚恩、以母病乞解职侍亲回籍。允之。调工部尚书杜受田、为刑部尚书。礼部尚书孙瑞珍、为工部尚书。以署礼部左侍郎何汝霖、为礼部尚书。　　

○辛亥。上诣永春室、问皇贵太妃安。　　

○谕内阁、前经降旨、令两江、闽浙、两广总督、于水师副将内。遴保堪胜水师总兵人员。以备录用。现在记名人员均已简放。仍著各该督于副将内、择其涉历风涛。熟谙沙线者。迅速核实保举。不得以无员可保。一奏塞责。至参将游击都司守备中。如有才识谙练。熟习水师情形者。均准据实保奏。豫为储备。各该督抚重海疆。得人为要。总在平日随事留心。因材激劝。何虑简用乏人耶。　　

○又谕、山东登州镇现既改为水师。本任总兵许联镳、系陆路人员。自应另候简用。惟各该省保举水师堪胜总兵人员。现尚未据奏到。著照该抚所请。暂令许联镳督办。仍著于该省现任副将内、悉心遴选。如果得人署理。再令许联镳交卸。此后水师人才。亟应豫为储备。并著陈庆偕、于各营将备中。随时留心。如有不畏风涛。巡防得力者。准即据实保奏。用备异日干城之选。　　

○谕军机大臣等、郑祖琛、闵正凤奏报、楚匪摉捕净尽。地方肃清。各路官兵壮勇、分起凯撤一摺。广西与湖南交界各山。据称摉捕无余。现已撤兵散勇。恤民复业。所办尚俱妥协。惟查广西山深箐密。此番惩创之后。尚恐有零匪潜匿。仍应实力查拏。勿留余孽。致滋后患。前据该抚于正月间奏称、追剿迁隆等属匪徒。捦获者七百数十名。前此所获各案。复有数百名。可见该省匪徒充斥。难以遽言净尽。近日叠有人奏、本年劫盗。又复累累。本月已两次寄谕、饬令严办。该抚值军务完竣。该提督已回柳州。亟当激励文武员弁、将各路大夥盗匪。赶紧缉拏。勿任蔓延句结。查有懈玩之员。先行严参。不可因楚匪剿办已毕。即以全境肃清一奏了事也。将此谕令知之。　　

○改山东登州镇为水师。兼辖陆路。原设水师后营游击为登州镇水师中军游击。文登协陆路副将为水师副将。兼辖陆路。原设陆路都司一员。仍为文登协陆路中军都司。添设水师守备一员。为文登协水师中军守备。拨水师前营东汛千总一员。水师后营把总一员。水师后营、登中营、登右营、即墨营、经制外委各一员。该协存营、水师后营、登中营、即墨营、额外外委各一员。俱隶文登协水师。并拨该协马兵三十名。守兵一百四名。水师后营兵一百名。登中营马兵十七名。守兵四十九名。登右营马兵十五名。守兵五十一名。胶州营马兵四名。守兵四十名。莱州营守兵二十六名。青州营马兵九名。守兵二十名。即墨营马兵十名。守兵二十五名。共五百名补之。令新旧水师三营。分辖山东洋面。从巡抚陈庆偕请也。　　

○壬子。上诣永春室、问皇贵太妃安。　　

