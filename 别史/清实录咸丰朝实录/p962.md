<!-- { "loadSidebar": true } -->
○乙酉。谕军机大臣等、文煜奏、古北口余存黑龙江官兵不堪操练、可否遣撤一摺。古北口驻劄黑龙江官兵。除调赴山东并朝阳等处、一千五百名外。现余兵四百六十七名。既据文煜查明、多系患病不堪操演。著即全数裁撤。交珠勒格讷管带归伍。毋庸另行调拨抵补。将此谕令知之。　　

○又谕、前据徐之铭奏、克复晋甯州城一摺。内称将办理招抚之回务副掌教徐元吉等杀毙。当经谕令将详细情形查明具奏。兹据张亮基奏、回民掌教马德新等、恳请就抚。张亮基商同先诣江右馆亲加晓谕。徐之铭畏葸疑虑。不敢前往。密令四川从九品单功定、煽惑刁绅李祖植等、怂恿散练。赴该前督署内恳求。不准抚回。并将署内什物抢毁。杀毙通海县知县雷焱、旋纵兵练将旧抚之回民轰退。又将浙江候补道马椿龄、偪令自尽。谋杀招抚委员福建候补知府孙钧、叠次抄其家赀。又称该抚将绅民妇女留住署中。有归家自尽者。属吏家眷常相往来。请托贿赂。劣迹甚多。欲令副将麟志之妻进署。认为乾女。麟志不肯。怀恨将其撤任。又因富呢雅杭阿私行馈赂。遂互相撤换各等语。云南汉回互斗。办理之法。全在分别良莠。不分汉回。剿抚兼用。不可稍存私见。张亮基奏称、亟宜乘机招抚。系为大局起见。徐之铭任性妄杀。阻回民向善之机。必致激生他变。况贪财渔色。种种妄为。实属大负委任。刘源灏接奉此旨。著即迅速驰赴新任。将徐之铭撤任。听候查办。务将被参各款。逐一确查。据实参奏。不准稍涉回护。并查明调任陕西巡抚邓尔恒、在滇办理回民事件。如能持平。即奏请署理云南巡抚。傥民情未能悦服。亦即据实具奏。毋得徇隐。将此由六百里加紧谕令知之。　　

○以都察院左都御史爱仁、署理藩院尚书。　　

○丙戌。谕内阁。前因王有龄奏、请派大员总司捐务。当降旨令王履谦督办。嗣据王履谦奏、浙东团练事无专责。复降旨令其帮同王有龄、办理浙江团练。并督办劝捐事宜。兹据王履谦奏、王有龄将该前副都御史督办之名。改为总办绍郡劝捐事宜。并将奏明设立之局。擅自裁撤。归地方官衙门办理。并未奏明。实属非是。王有龄著交部议处。　　

○谕军机大臣等、前据翁同书、袁甲三、节次陈奏苗练寻仇滋事。种种狂悖情形。叠经谕令袁甲三可抚则抚。否则迅速歼除。以除巨患。本日据袁甲三奏、苗沛霖、因蒙宿逐杀其办事之人。猜忌更深。已添派博崇武、前往开导。并据翁同书奏、苗练滋扰寿州南乡、回扑官军营盘各等语。苗练屡次攻扑九里沟双桥集等处营盘。并有约会庐逆用地道围攻寿州之语。实属罪大恶极。难再姑容。袁甲三办理此事。毫无把握。若再因循迁就。必致养痈贻患。苗沛霖两次寄信李世忠、约其共图寿州。同据淮河。该提督不遽责以背叛。仍婉言开导。冀其悔悟。其公忠为国之心。实堪嘉尚。惟苗沛霖以乡曲之人。经朕擢至道员。不知感恩图报。辄敢谋为不轨。实属孽由自作。著即传谕该提督、乘此机会以密函招致。设计歼除。较之威以兵力。尤为便捷。其余党与。仍可晓谕解散。以安反侧。此事宜密速办理。不可洩漏。致误事机。翁同书坐困孤城。兵单饷绝。袁甲三仍当遵奉前旨。妥筹兼顾。不可稍有疏虞。此次翁同书摺片。著发交袁甲三、俟收到时。即专弁妥递翁同书军营。以免遗失。又据田在田奏、徐宿军饷久缺。请借拨坝盐济急等语。淮盐销路不畅。西坝存盐甚多。该总兵请嗣后按月捆运盐三四千引。暂借徐州引地销售系为军饷起见。并著袁甲三、通融借拨以济急需。俟徐营军饷充足。即如数归还皖营可也。将此由六百里加紧密谕袁甲三、并传谕李世忠知之。　　

○又谕、巴栋阿奏、镇防乏饷、兵勇思溃、请饬催各省协饷等语。镇江饷绌兵饥四十余日。每名仅放饷银五钱。现值贼匪扑城。危迫愈甚。前有旨、令广东等省、按照部议每月协拨数目。迅筹解往。何以尚未报解。著劳崇光耆龄、严树森、清盛、常绩、迅即筹款接济。不准空言搪塞。致滋贻误许敦诗缴款。丝毫未解实属疲玩。著薛焕严催速缴。并将北台提去之款。饬令赶紧解还镇江。以维大局。又据田在田奏、徐宿军饷欠款。山东等省均无报解消息。并著山东、河南、山西、陕西、各巡抚、不拘多少。速筹一批先行驰解。毋得再有宕延。该总兵奏称、前准徐营每月提两淮盐课银一万两。现据袁甲三咨称岸引滞销。难以分润。该总兵请将西坝存盐按月捆运三四千引。暂借徐州引地销售。应完课银。照淮北科则。由徐台按引作收。亦可稍助军饷。著曾国藩、薛焕、清盛、即饬知各该运司照所请通融办理。俟徐饷稍裕。即如数解缴皖营。又据翁同书奏、寿州情形危迫、待饷孔殷等语。著瑛棨、严树森、迅筹拨解。毋稍迟误。本日据谭廷襄奏、请饬陕西筹银五万两。解拨山东等语。并著瑛棨照数借拨。抵作陕西解项。俟谭廷襄到任后、筹措拨还。将此由六百里各谕令知之。　　

○又谕、本日据克兴阿等奏、请添调步兵。并请拨饷解炮各摺片。前谕令乌兰都、管带驻劄古北口西安官兵一千名。迅赴热河听候调遣。此项官兵到后。即令赴朝阳一带助剿。古北口运到二千四百斤以下铁炮四尊。已传知春佑、饬令原派管解员弁。赶紧运赴克兴阿等军营。克兴阿等、现已行抵建昌。东路劄营。距朝阳较近。现在兵力已不为少。急宜乘贼守未固之时迅抵老巢。焚其辎重。歼捦首逆。切不可因请调官军炮位。稍涉迁延。致令贼匪远窜。前据春佑奏、请拨军饷。业经总理行营王大臣议奏、由热河都统酌拨矿课银一万九百余两。以资军食。惟宜撙节动用。迅速蒇事。勿致虚糜粮饷。截留昭乌达官兵。既不得力。著即饬令前赴僧格林沁军营。将此谕令知之。　　

○又谕、据克兴阿等、奏调炮位等语。克兴阿等、带兵赴朝阳剿匪。需用炮位。据称保定营瓶子砟炮、颇能致远。著文煜即拨数尊。并配齐炮子。解交克兴阿等军营应用。将此谕令知之。　　

○又谕、王履谦奏、贼窥浙东、江防单弱、情形危急一摺。新城临安等处贼匪。伐竹做篺。掳抢船只。意图窥伺甯绍。昨据王有龄奏、富阳克复后。贼踪分布新城分水一带。时思窜扑浙东。虽经该抚拨派师船、严防江面。惟贼势蔓延。有增无减。而沿江二百余里。兵力无多。设有疏虞。大局将不可问。王有龄统辖全省。责无旁贷。著严饬带兵各员弁。实力堵剿。并随时派拨兵勇。前往协剿。毋令贼踪窜入完善地方。王履谦帮办团练。亦有防剿之责。著即激励民团。会同官军。力固江防。并督办劝捐事宜。不可稍涉推诿。将此由六百里各谕令知之。　　

○又谕、谭廷襄奏、驰赴新任、力筹防剿、请派大员赴直东交界驻劄、并请借拨陕西饷项一摺。捻匪东窜长山邹平一带。本日据清盛奏带兵出省剿办力保东省门户。并遏其北窜之语。当不致深入为患。现在僧格林沁、驻军汶上。力遏凶锋。直东交界处所。最关紧要。前经胜保奏令总兵伊绵阿、带领西安等处官兵一千名。并令文煜、于天津镇标官兵内、调拨一千名驻劄河间。又命天津道孙治、赴河间整饬团练。相机堵剿。直东交界地方。已有布置。所请将管调河州等处官兵。分拨东省防剿之处。著毋庸议。该抚抵省后。即将省城防剿事宜。妥为筹办。并饬带兵各员会合民团。实力兜剿。迅殄贼氛。毋任分窜。将此由五百里谕令知之。　　

○又谕、田在田奏、击败宿南土匪、遵旨回徐商办防剿一摺。浍南练总王玉科、据寨纠匪。意图抗拒。经该总兵派兵两次痛剿。溃散逃去。此时宿州情形稍轻。而徐州一带。则自伊兴额等追贼阵亡后、民心震动。该总兵驰赴徐郡。与吴棠、力筹攻剿。务须设法牵制捻匪后路。俾窜扰东省逆匪。有所顾忌。仍联络乡团、严密堵御。以防逆匪回窜。毋稍疏虞。其宿州一带。即著责成胡元昌、驻劄该处。统率兵练。固结民心。严防苗练报复。将此由六百里谕令知之。　　

○又谕、有人奏、浙江巡抚王有龄、新创捐缺之目。上缺五千两。中缺三四千两不等。有因缺捐助者。不问贤否。辄行委署。一月之间。更换知县二十余员。山阴县知县臧均之、萧山县知县冯毓章、素得民心。撤任后、复留办防江捐输等事。会稽县知县刘履泰、久著贪声。上年借劝捐为名将监生金涌、管押勒索。致在押自尽。省中门丁幕友。每鸠赀为候补州县谋缺等语。王有龄创立捐缺名目。纷纷撤调。是否实有其事。所捐之银。即归军需支用。已属不成事体。且恐有藉端婪索情弊。臧均之等、既得民心。何以遽行撤任。是否该抚调剂接任之员。虚实均应彻底根究。著张锡庚、严密访查。据实具奏。毋稍徇隐。将此由六百里谕令知之。　　

○镶黄旗蒙古都统穆腾阿奏、请将翰林院编修袁保恒、从优擢用。得旨。现在定围已撤。尚有何功。况该员系统帅之子。年力正壮。将来成功后。朕自有恩施。何必市恩若是。殊属多事。　　

○安徽巡抚翁同书奏、苗练滋扰寿州。声言会合发逆攻城。得旨。苗沛霖何物枭獍。辄敢猖狂若是。傥再始容。不惟是非混淆。实亦不成事体。断不能再为迁就。拟令李世忠密函招致。设法歼除。免贻后患。　　

○以安徽泗州办团修城出力。赏知县饶增绂等、蓝翎。余加衔升叙有差。　　

○予江苏丹阳等处阵亡游击蔡其荣、都司刘超鸿、守备陈广升、千总钟连胜、把总郑绍曾、殉难知县李谦等、十三员。祭葬世职。　　

○予安徽天长遇贼被害知府姜锡恩、参领恒德、祭葬世职。如阵亡例。　　

○予安徽寿州阵亡委防御常淩、祭葬世职。　　

○予山东东平州阵亡副都统伊兴额、总兵官滕家胜、于徐宿等处建立专祠。随从阵亡员弁。一并附祀。　　

○丁亥。祭先农之神。遣克勤郡王庆惠行礼。　　

○谕内阁、前因巴栋阿、袁甲三、王履谦、田在田、清盛、五处六百里摺报。于本月二十七日酉刻同时递到。谕令兵部查明沿途何处淹留迟滞。严参具奏。兹据兵部奏、查明各该处发报日期。核计里数扣算。均不应同时递到。惟各该省沿途驿站有无绕越之处。请饬直隶等省查明等语。著直隶总督、山东巡抚、两江总督、江苏巡抚、安徽巡抚、迅即查明巴栋阿等摺。系由何处积压迟延。指名严参。并著直隶各督抚严饬所属。遇有军报。务须按站驰递。不得任意延误。以肃邮政。　　

