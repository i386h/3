<!-- { "loadSidebar": true } -->
○云南提督荣玉材、因病解任。以四川松潘镇总兵官文祥、为云南提督。广东罗定协副将瑞琳、为四川松潘镇总兵官。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百五十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。二月。甲辰。孝康章皇后忌辰。遣官祭孝陵。　　

○谕军机大臣等、本日据军机大臣、会同户部、详议钞法章程一摺。民间完纳钱粮。自咸丰六年上忙起。凡应搭官票。改换宝钞。议令直隶、山东、河南三省。先行遵办。内如部颁宝钞。令各省藩司编立号簿。盖用印信。再行解部。所有骑缝印信。篆文大略相同。恐小民难于辨认。应否添设简明标识之处。著各该督抚斟酌奏办。其各省收到宝钞。并准由各官银钱号兑卖。事属官民交涉。防范稍有未周。易启勒掯把持之弊。至酌给羡余一层。应由该督抚、体察所属情形。通盘核计。酌立定额。固未可过于苛刻。亦岂容稍涉冒滥。立法之始。不厌周详。著桂良、崇恩、英桂、各就该地方情形。悉心斟酌。妥拟详细章程。迅速具奏。总期宝钞得以流通。而兵民亦藉纾困累。原摺著钞给阅看。将此各谕令知之。　　

○又谕、僧格林沁等奏、连日剿贼情形一摺。据称贼匪现踞冯官屯。沿墙掘地。犬伏以避枪炮。一时攻剿。尚未得手。该逆窜出之后。屡被大兵痛剿。所賸狡悍之贼。谅已无多。仍当激励兵勇。设法速攻。以期及早蒇事。尤须加意慎重。勿致穷凶乘间窜突。复扰他处。湖南人刘自明、系由连镇摉获之犯。其所献地攻之法。未免旷日持久。且该犯曾为贼伪将军。是否可恃。并著该大臣确加体察。勿堕奸计。总之冯官屯、既不若高唐之有城垣可守。又不若连镇地势之宽广。该大臣既能剿除连镇大股悍匪。岂有区区残寇。不能悉数歼捦。犹待迁延时日耶。所需军饷。已于直隶山西等省饬拨。务当迅速奏功。以慰朕望。将此由六百里加紧谕知僧格林沁、并谕德勒克色楞、西淩阿、崇恩知之。　　

○又谕、袁甲三奏、通筹皖省军务、请分拨北路劲兵数万、先复庐州一摺。该省现在军情。自以急筹攻克庐城为要。现当连镇荡平。北路劲兵、原可酌量抽拨。但庐州郡城、自前年失守后。已越年余。和春、福济、所统官兵。数逾钜万。岂不能四面环攻。迅图克复。必待北路分兵。且连镇官兵、本无数万之数。除拨赴扬州外。随往高唐一带者、不过数千。即使拨往安徽。尚不能如和春等、现带官兵之多。安得有如袁甲三所请之数耶。和春等前此奏报进仗情形摺内。朕已严切批示。该提督等、惟当就现有兵力。迅速筹攻。不准再事耽延。以尚待添兵为藉口。袁甲三既驻临淮。皖省东北两路。有可进取之机。亦宜随时筹剿。不得徒以筹画剖析之词。空言入奏也。至郭世亨、王启秀二员。前据袁甲三奏、请将该员等、分别开缺调署。朕所以批令与和春福济妥商者。原以调署牧令。必须与督抚会衔。并非不准袁甲三与闻举劾。乃阅另摺覆奏、祇称往返函商。仍未联衔具奏。且援引前事。哓哓置辩。尤失敷陈之体。袁甲三、著传旨申饬。仍著福济、会同和春、袁甲三、详细酌度。如郭世亨、于颍亳地方。办理实在得力。即将该员奏补实缺知府。亦无不可。其宿州知州。应否即以王启秀接署之处。亦著一并会奏。另片奏、请将失察私铸枪炮。贩买私硝处分。分别变通等语。其如何稽察。如何拏禁。总在地方官实力办理。如果于此等私铸私贩匪徒。拏获较多。不但宽其处分。并可酌量请奖。若先将处分宽免。是豫开一宽纵之条。于缉捕转无实际。著和春、福济、袁甲三、严饬地方文武员弁。认真缉拏。总以杜绝奸萌为要。无庸另立章程。将此由六百里各谕令知之。　　

○引见内务府京察保送一等官员。得旨。此次内务府三院等处、京察一等圈出人员。著各该堂官再行出具切实考语。带领引见。圈出之堂主事常荣、营造司委署主事庆林、造办处六品库掌安奎、苑副衔堂笔帖式庆裕、福长、赞礼郎衔堂笔帖式锡祉、六品苑丞衔堂笔帖式继英、堂笔帖式麟瑞、英联、六品苑丞衔堂笔帖式连有、堂笔帖式德隆、都虞司笔帖式钟福、掌仪司笔帖式寿龄、候升主事慎刑司笔帖式祥佑、造办处、笔帖式明诚、武备院备箭固山达文汇、六品虚衔委署库掌常德、笔帖式忠广、奉宸苑主事恒恩、圆明园六品苑丞年庆、清漪园七品苑丞钟润、俱著交吏部记名。照例选用。所有一等官员笔帖式达他等员。俱著准其一等加一级。　　

○以直隶连镇军营出力。赏护军参领乌忠阿、副都统衔副都统们都巴雅尔、绰伊色楞、布勒呼、明保、玉木扎普、巴克玛特、阿穆尔、喇什林沁、色森扎普、总兵官萨炳阿、营总禄山、乌当阿、参领西蒙额、朱克多尔帕穆、噶瓦桑、协领海春、头等台吉鄂绰尔、萨音特古斯、达什拉、二等台吉拉什呢木、噶勒丹、三等台吉霍罗达、四等台吉巴彦珠噜赫、巴尔底什哩、德勒格喇桑、格苏克、鄂勒济布彦、那噶玛、绰克托、他斯哈、壁里古达赉、乌勒济桑、管辖章京特古斯济尔噶勒等、花翎。副参领张廷岳等、蓝翎。余升赏有差。　　

○乙巳。谕内阁、陶恩培奏、请饬催道员赴任等语。湖北荆宜施道雷维翰、例限久逾。延不到任。著该部饬催迅速赴任。并查明该员、因何迟延逾限之处。先行照例议处。湖北督粮道金安清、前经黄宗汉委令赴上海防剿。现在该县业已克复。并著饬催迅速赴任。此外部选及拣发该省各员。著一并饬催。并查明逾限人员。据实参奏。调任湖北按察使文俊、著迅赴新任。无庸来京请训。　　

○谕军机大臣等、杨霈奏、克复汉川、蕲水、进攻汉口、并截剿上窜贼匪一摺。又据陶恩培奏、逆贼句结兴国州通山县土匪肆扰。省垣吃紧。并请饬曾国藩、塔齐布、回军江汉各摺片。详览杨霈所奏。现在刘富成等兵勇、已至蔡店。进偪汉阳。与胡林翼等、水陆夹击。汉川既经克复。上窜岳口之贼、与汉口之贼。隔绝不通。现派兵勇分路进攻。惟该督驻劄德安。原为防贼北窜。而陶恩培奏称、逆贼句结兴国等处土匪。大肆杀掠。省垣愈形吃紧。该督与省城声息隔绝。此时总当迅速克复汉阳汉口。为保守武昌之计。该督万勿株守德安。藉词延误。况该督由北路节节进攻。距汉镇仅二百余里。能否分兵兼顾武昌。较之曾国藩等折回援应。尤为便捷。现在武昌兵力单弱。督队打仗。仅胡林翼、常恩二员。设该省稍有疏虞。贻误之罪。杨霈岂能诿卸耶。曾国藩等、前因战船损坏。全数开赴上游修理。又因陆军锐气尚盛。仍欲鼓行东下。直捣金陵。原以逆匪上窜。牵掣我师。若辗转回顾。不但前功可惜。且恐兵勇之气、不能复振。是以谕令该侍郎等、攻克九江。即合军东下。惟现在贼踞汉口汉阳。武昌情形关系紧要。设有疏失。该逆势踞上游。我兵仍系腹背受敌。应如何设法协济武昌。而与攻剿九江大局。仍无妨碍。著曾国藩等、体察现在情形。或该侍郎带兵自行前往。仍留塔齐布、会同江西兵勇、攻剿九江。务当统筹全局。斟酌办理。杨霈、曾国藩、接奉此旨。即将如何筹办情形。迅速具奏。以慰廑念。陶恩培仍当督饬胡林翼等、以剿为防。固守省垣。以待援兵之至。所需军饷。已饬邻省拨解矣。该抚片奏、省城现任候补各员。闻警逃匿等语。实出情理之外。著即查明参办。金安清等、已有旨饬催矣。将此由六百里加紧各谕令知之。　　

○复引见京察一等圈出官员。得旨。宗室和润、著交军机处记名。遇有应升缺出提奏。崇芳、景桂、沈寿嵩、董似谷、吴存义、贡璜、郭椿寿、窦奉家、文玉、文良、何栻、崇保、田祥、耿曰椿、何国琛、王友端、觉罗桂茂、恩福、暹福、钟秀、张骏、麟贵、柏春、讷勒恒额、顾文彬、安奎、恩祥、桂荣、英朴、苏彰阿、赛音博勒格图、麟趾、双麟、宋廷春、福善、俱著交军机处记名以道府用。廷曙、著记名以关差道府用。　　

○丙午。上诣寿康宫、问皇贵太妃安。　　

○遣官祭黑龙潭昭灵沛泽龙王之神。玉泉山惠济慈祐灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠、河神庙。　　

○谕内阁、英桂奏请将副将留营差委、并请饬催部推各员等语。广西梧州协副将庆德、著准其暂留河南差遣委用。俟军务完竣再行赴任。其部推都司各员。除河北镇标左营游击普庆、现在庐州军营。永城汛守备张邦瑞、现在代理江苏金山营游击外。所有推升陈州营都司杜集祥。河南营参将成龄、开封营游击蔡觐贤、彰德营参将西拉布、均著该部饬催迅速赴任。并查明该员等、如有无故迟延。致逾期限者。照例参处。　　

