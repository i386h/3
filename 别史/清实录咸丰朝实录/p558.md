<!-- { "loadSidebar": true } -->
大清文宗协天翊运执中垂谟懋德振武圣孝渊恭端仁宽敏显皇帝实录卷之一百九十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年。丙辰。五月。丁卯。谕军机大臣等、向荣奏、派兵驰赴高资、严防内犯一摺。此次逆匪并力内犯。狓猖已极。余万清、既能力扼京岘山。尚不致全行决裂。本日已命帮办江南军务。著与福兴、张国梁等、力挫凶锋。保全大局。谷韫灿、劄营丹阳。虎嵩林等、劄营练湖。固为保守苏常门户。然必能剿而后能守。如有机可乘。仍当督兵迎出。与余万清等、合力夹击。不可株守内地。秦如虎、甯国营中。既抽兵二千前赴句容。邓绍良、已赴浙江。小丹阳一路。直达高淳东坝。尤为常州紧要锁钥。明安泰、兵仅千余。是否足资扼截。现闻该逆又有欲扑大营之说。该大臣布置固属周妥。终觉兵单可虑。此时惟有将镇江一军。立定营垒。牵制逆匪。使不敢南北肆窜。则我军声势复振。然后分投剿办。次第廓清。庶可挽回大局。谅该大臣等、必能筹画万全。以慰朕念也。怡良总督全省。近在常州。昨已谕令妥为调度。严防内犯。赵德辙、熟悉金陵一带民情。此时大营兵单。如能激励乡团。齐心助剿。于大势亦属有益。至该处兵饷。著该督抚等、力筹接济。万不可使有缺乏。以固军心。将此由六百里加紧各谕令知之。　　

○又谕、连日据向荣等、先后奏报、镇江贼势狓猖。烟墩九华两山营盘全失。巡抚吉尔杭阿、副都统绷阔、均已阵亡。现少带兵得力大员。因思都兴阿、新放江甯将军。仍在湖北督带马队。近日江南情形。较湖北更为紧急。都兴阿、如能前赴向荣军营协同带兵剿贼。必可得力。著官文等、体察情形。迅速具奏。如令都兴阿前往。其所带马队各兵。著官文等、拣派得力之员。接续管带。毋令松劲。将此由五百里各谕令知之。　　

○又谕、向荣奏、贼谋内犯甚急、请派兵助剿一摺。贼势鸱张。丹阳句容等处。在在危急。虽经向荣等、派拨兵勇。分投援剿。而金陵镇江之贼。两路同时窜扑向荣大营。兵分力单。实为可虑。东南大局攸关。亟应拨兵助剿。前据王懿德奏、拨漳泉等属兵勇三千名。派副将张从龙、陈上国统带。前赴江西交界。会同衢防文武。筹办防剿。现在是否已抵常玉山等处。著王懿德、何桂清、饬令张从龙、将所带兵勇三千名。悉数带赴金陵大营。交向荣调遣。为移缓就急之计。该官兵应由何路行走。并著何桂清就近飞檄行知。令其克日启程。毋许迟延。致滋贻误。将此由六百里加紧各谕令知之。　　

○又谕、向荣奏、贼势蔓延。急须马队攻剿。请饬就近调马五百匹。赶解军营等语。金陵前调马队。马匹多有倒毙。不敷乘骑。现在江南贼势鸱张。马队甚为得力。必应添调备用。著桂良于直隶南路各营。赶紧挑选膘壮马五百匹。派委妥员。迅速解赴江南军营。以资攻剿。毋得稍涉迟延。傥该省官兵马匹调拨后。不敷应用。即著该督酌量奏请。于察哈尔马匹内。就近拨还。将此谕令知之。　　

○命云南鹤丽镇总兵官余万清、帮办江南军务。　　

○以前任甯古塔副都统巴栋阿、为京口副都统。　　

○调派赴河南陕西官兵一千名。改赴江南军营剿贼。　　

○予江苏阵亡京口副都统绷阔、道员刘存厚、祭葬世职加等。　　

○予阵亡江苏巡抚吉尔杭阿、于殉难地方、建立专祠。京口副都统绷阔、道员刘存厚、一并附祀。　　

○戊辰。改铸陕西布政使印信。从巡抚吴振棫请也。　　

○己巳。遣官祭关帝庙。　　

○庚午上还宫。　　

○谕军机大臣等、前据恒春奏、黔省贼势鸱张。抚臣剿办未能得手。请亲往督办等语。蒋霨远、在黔数年。于地方事务。尚未见其竭蹶。自桐梓等处、匪从滋事以来。蔓延各属。未能迅速蒇事。前年剿办杨＜氵凤＞一股。全系川滇官兵之力。上年剿办徐廷杰一股。又系湖南援兵出境。始就歼除。而该抚保举出力人员。已至十数次之多。前因其所保过滥。曾于此摺内严切指示。特念该省兵单饷绌。不得不勉从所请。以励军心。本日奏报罗斛一带。虽有胜仗。而胜秉等处、伤亡员弁。仍复不少。似此日久耽延。恐致贻误。蒋霨远、办理军务。能否调度得宜。若恒春密加访察。如果尚堪胜任。边圉重地。原不必骤易生手。若实在调度无方。难资整顿。即著据实密陈。毋稍徇隐。将此由六百里密谕知之。　　

○又谕、蒋霨远奏、急需川兵会剿苗匪、并恳饬令筹饷接济一摺。览所奏各情。自系万分紧急。前调蒋玉龙一军。因秀山一带。松桃余匪未靖。以致赴黔稍迟。现在松桃等城已复。川黔交界。亦已肃清。著黄宗汉、即饬蒋玉龙、迅速前赴镇远剿办。与黔兵协力夹击。以期节节疏通。城围立解。毋任逗遛。所需军饷。黔省凋敝之余。万难支应。并著黄宗汉、设法筹拨。源源接济。庶免饷需匮乏之忧。至黄宗汉身任总督。地方寻常事件。应奏者已属不少。况各省拨兵调饷。关涉军务者。更当由驿驰递。岂容积压迟延。何以本年以来。未见该督奏报。从前黄宗汉、在浙省奏事耽延。仅加薄责。曾于谢恩摺内。手批训谕。望其痛加悛改。乃旷废因循。复蹈故辙。大负委任。核计该督应行覆奏之件甚多。何竟至若罔闻。殊堪诧异。黄宗汉、接奉此旨后。著即明白回奏。并将应奏事件。随时具奏。毋许再有积压。自干重咎。将此由五百里谕令知之。　　

○又谕、前因贵州需饷。叠经谕令叶名琛、拨银二十万两。解往应用。兹据蒋霨远奏称、广东头批饷银。已由楚迎提至黔。其二批饷银五万两。接据湖南巡抚咨称、暂留截用。俟广东应解南饷到日解还。于黔省停兵待饷情形。意存膜视。应请勒令克日赴解等语。贵州省苗匪蔓延。兵勇待饷甚急。其头批饷银。既经解到。则道路并无梗阻。何以擅将饷银截留。所有广东解黔二批饷银五万两。著骆秉章、陆续派员解往贵州。此后粤省再有解黔银两。毋许截留。以免贻误。至黔省匪徒滋事。为日已久。蒋霨远、保奏出力人员。几难数计。朕念该省饷绌兵单。亦俱勉从所请。给予奖叙。方谓将士等、定知激劝。兹阅该抚所奏、下游滋蔓情形。尚复如故。糜饷老师。肃清何日。蒋霨远身任疆圻。责无旁贷。著督饬在事文武。将各属匪徒。迅速剿除。毋得陡以饷需不继为辞。诿过他人。自干咎戾。将此由六百里各谕令知之。　　

○予贵州阵亡知县张礼度、把总刘郑胜、李定忠、唐万宾、刘大钰、外委许恩贵、吴华奇、王治兴、游启贵、从九品阳余龄、祭葬世职。　　

○以全家殉节。予贵州知县张礼度、于死事地方建立专祠。并以伊母及眷属亲幕等二十三名口附祀。　　

○辛未。谕内阁、怡良奏、特参失守城池之文武员弁、请革职提审一摺。本年二月。扬州府城失陷。该文武员弁。防御不力。失陷城池。咎有应得。自应审明。分别治罪。署江都县事、委用知县李辉德、署甘泉县事、宝应县知县唐守道、署甘泉县典史、候补未入流刘发荣、题补扬州营中军守备、千总常继春、兼署扬州营千总、把总李其鳌、著一并革职。提省审明办理。署扬州营参将、河标右营游击祥林、前经翁同书奏、据委员禀报。业已遇害。兹据该督查明、该游击受伤坠马。被救得生。著一并革职。提审审办。所得恤典。著即撤销。　　

○谕军机大臣等、英桂奏、豫省大兵由亳州进剿捻匪、大获胜仗一摺。此次袁甲三、邱联恩等、进攻翟村寺匪巢。追击三十余里。捦斩捦首多名。办理甚属得手。该匪经连次痛剿。其势已蹙。正宜乘胜直捣贼巢。著英桂即饬袁甲三等、由翟村寺东南。步步进偪毋稍观望。该抚亦即察看情形。拔营前进。为袁甲三等、后路援应。则我军声威愈壮。办理更易为力。其鹿邑颍上一带。亦关紧要。并著严饬各该员。实力防剿。毋令该匪纷窜。大兵进偪雉河。南路堵剿。亦极吃紧。郑魁士伤已痊愈。折回怀远。珠克登、郝光甲、已由怀安前进。如傅振邦进驻百善镇。则各路兵勇。即可会合兜剿。谅兹群丑。不难一鼓歼除。黑龙江余丁五百名。已抵归德。即准其拨赴邱联恩、崇安等军营。以资攻剿。昨因江南需兵甚急。谕令该抚将陕西绿营兵一千名。拨赴金陵大营。交向荣调遣。现在江南情形。万分紧急。此项官兵。即饬令星驰前往。毋许迟误。将此由六百里加紧谕令知之。　　

○壬申。以喀什噶尔堵截回匪出力。办事大臣倭什珲布、帮办大臣穆特恩泰、下部议叙。赏守备惠奇、花翎。委领催乌勒登等、蓝翎。余升叙有差。　　

○上以夏至。祭地于方泽。自是日始。斋戒三日。　　

○癸酉。谕军机大臣等、恒春奏、黔省需饷甚急、请饬四川筹银垫解等语。现在黔省军务。上游业已肃清。下游亦渐次得手。惟兵饷必须亟筹接济。方可蒇事。陕西省现有应解黔饷十万六千两。业经部催迅解。第陕省距黔较远。不能指日解到。若停兵待饷。有误要需。关系非细。著黄宗汉、于该省无论何款项下。先行筹拨银五万两。派委妥员。星速解黔。俟陕饷行抵川中。再行截留归款。将此由五百里谕令知之。　　

○又谕、和春等奏、击退颍上捻匪、闻江浦复陷、请移清淮防兵驰援等语。江浦失守。经德兴阿等、派往浦口之安勇、穆克登额等、由石佛寺进攻。毙贼甚多。德兴阿等、复派邓凤林、带兵四百余名前往。当敷剿办。清淮防兵。前已调赴扬州。现在无可移拨。昨据德兴阿奏、贼在江浦之江心洲。搭盖浮桥。以通江路。又有欲从乌江、直犯全椒、滁州、来安、抄截浦口、六合、后路之计。则皖省清流关一带。情形吃紧。亟应豫筹扼截。前年贼匪由浦口北犯。即由此路窜出。和春等、务当严饬带兵员弁。就近堵遏。如有北窜。惟和春等是问。懔之。将此由六百里谕令知之。　　

○予贵州阵亡州同刘宝善、千总刘国恩、祭葬世职。武生刘焕章、赏恤如例。　　

