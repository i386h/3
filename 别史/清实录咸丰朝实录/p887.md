<!-- { "loadSidebar": true } -->
○谕军机大臣等、前经谕令乔松年、传旨令查文经于上海关库先提拨水师军饷、妥赴江北粮台。暂由乔松年支给。嗣复据魁玉奏、江北饷绌。当谕薛焕饬令查文经宽为筹办。派员带赴江北粮台。暂行支放水师饷需矣。兹据巴栋阿奏、镇江水陆严防。力遏北窜。请饬薛焕筹拨饷需等语。现在苏常失陷。镇江为南北咽喉。愈形吃重。自应扼要严防。以杜贼匪北窜。所有水陆兵勇应支饷需。据该副都统派拨艇船、绕赴上海。仅领银五万两。现当防剿吃紧之际。各营待饷孔殷。著薛焕设法筹款。并筹办兵米。迅速遴委妥员。带赴江北粮台。或于泰州城内分设粮台。专于镇防水陆各营军饷、及大江水师饷糈。以便就近支领。毋稍延误。并据巴栋阿奏、上海内河道路尚未疏通。须以火轮船运饷入江。较艇船为灵便。此项轮船。既据称曾经协同艇师攻剿得力。著薛焕即饬吴煦、将前在镇防之商捐轮船二只。调赴镇江。听候巴栋阿调遣。以资防剿。兼备转运军饷。本日据张芾奏、湖州解围。长兴亦已收复。浙省文报。现在是否已通。如探有详细情形。著迅速具奏。将此由六百里加紧谕令知之。　　

○又谕、本日据李若珠奏、镇城一军、与各起艇师口粮无著。统归乔松年一手经理。复据巴栋阿奏、镇江水陆兵勇。乏饷已久。请饬江南粮台、筹款拨解各等语。镇江艇船饷需。前据薛焕筹备派委妥员。带赴江北粮台。暂行支放。本日复谕薛焕迅速筹拨。谅该抚已经筹备。不日可由委员带到矣。其仙女庙招集之二千余人。应归江北粮台支给。著乔松年迅筹支发。毋使饥溃。薛成良一军、八千余人。既经遣散回籍。新募之勇。未必得力。著毋庸募补。本日都兴阿奏、已抵英山。湖北饷绌。难期接济。将来该将军驰抵江北。即将裁勇所余口粮、接济都兴阿一军。镇江在事文武官弁兵勇。奋勇击贼。力解城围。深堪嘉尚。前已有旨、令李若珠查明咨报曾国藩保奏。惟该署督到任需时。保奏太迟。恐不足以鼓励军心。著巴栋阿查明尤为出力各员、奏请奖励。候朕施恩。将此由六百里加紧各谕令知之。　　

○予广东阵亡殉难吏目尹绍伊、巡检张尧樽、把总王龙光、祭葬世职。官绅男妇杨启官等、三千七百一十九名口、旌恤如例。　　

○予湖南官军援浙阵亡道员萧翰庆、游击吴修考。都司邓茂先、守备黄林、千总萧占春、把总全梦庚、外委阮宏胜、巡检罗金镛等、十四员。祭葬世职。生员李易简等、议恤如例。　　

○予湖北殉难从九品帅远星、祭葬世职。民人朱宗廷等、旌恤如例。　　

○予安徽洪林桥阵亡游击荣胜、都司邱学周、李培基等、十二员。祭葬加等。世职如例。　　

○以军营潜遁。革安徽带兵都司向得胜、守备谭正喜、外委张加喜、伍元兴职。严拏重惩。　　

○庚戌。谕内阁、户部奏、遵议曾国藩请设立粮台厘局一摺。署两江总督曾国藩、现在督兵进剿。所有该署督粮台。即著札令江西布政使总办。再派道府数员帮同办理。由江西报销。并准其将江西钱漕。仿照湖北章程。归巡抚经收。以充本省兵饷。其通省牙税厘金。亦准其照湖南章程。另设一局。由该署督自行经收。以充征兵饷需。仍应彼此互相通融稽考。毋令稍滋流弊。至该署督前次带兵所设行营粮台。尚未报销。著即分案造报。免致轇轕。江西牙税厘金。自设局以来。收支数目。亦未报部。著曾国藩会同江西巡抚、将前收款项。先行截清数目造报。以清款目而免牵混。　　

○又谕、前谕河南等省办理团练。并令顺天府府丞毛昶熙回籍督办。因念山东地属海疆。毗连畿辅。陕西与川豫接壤。地方均属紧要。自应一律办理。所有应办事宜。即著籍隶山东陕西在京大小官员。各就地方情形。直抒所见。该两省官绅中、有名望素著、练达事务者。并著各举所知。候旨派往。该官绅等、必知共体时艰、助兵济饷。不但为国家保守疆域。亦可自卫桑梓。朕实有厚望焉。　　

○谕军机大臣等、本日据乔松年奏、沥陈江南招勇之弊。并请豫调近省营兵备剿一摺。所称苏州等城失守。皆由贼匪豫先薙发前来充勇。因而将兵勇句结。官不及知。临时即纷纷投贼。恐新派统兵大臣、至后复须募勇。则久溃之勇。又将重出应募。贼匪故智。得以复萌。拟请停止招勇。即调派护军营、暨北五省之绿营。令其驰赴江南北。交新授统兵大臣布置。所筹均系思患豫防。不为无见。现在江南北兵额不敷。急需增补。京营及北五省兵丁。骤难调拨。著曾国藩、瑞昌、巴栋阿、李若珠、薛焕、王有龄等、通筹办理。如该营余丁、多已补尽。即将所出兵缺、行文该省督抚。在本籍补挑精壮。起送到营。其路途资斧。官为筹给。不准以彼省之人、充此省之兵。以重营制而资得力。至招募勇丁。本多流弊。如曾国藩等所带之勇。俱系土著。始能所向有功。若以乌合之众、漫无纪律。无事则虚糜粮饷。有事则临阵溃逃。殊为可恨。现在江南溃勇。多已投贼。著薛焕即饬粮台查明开除。不准冒领赏恤、及资遣回籍等项银两。其现存之勇。如系无业游民、打仗不能得力者、即著严行裁汰。如查有投贼之勇、薙发再出应募者、著即行正法。以肃军律。将此由六百里各谕令知之。　　

○又谕、本日据乔松年奏、江南大营募勇、多系无籍游民。平时不守纪律。临阵辄行溃散。甚或纷纷投贼。流弊不可胜言。已谕令江苏浙江各督抚、并带兵各员、分别裁遣矣。向来楚省乡勇。多系土著良民。剿匪颇称得力。昨据都兴阿奏、驰抵英山。调拨马队。并会商胡林翼调取余际昌勇丁三千余名。此项勇丁。或能如数调到。或由楚另行添募。著都兴阿妥为择选。务须土著有籍者。方可令其入伍。断不可以无业游民。滥行充数。致贻无穷之患。该将军请饬袁甲三豫筹饷项。接济楚军一节。昨据乔松年奏、薛成良一军八千余人。由九洑洲溃退江北。已由该运使散遣回籍。当已谕令将此项裁勇口粮、留为都兴阿所带楚勇饷需接济矣。该将军务就现在调到马步兵勇、由楚省先为筹备饷需。迅速前赴江北。以图攻取。勿误事机。将此由六百里谕令知之。　　

○命署漕运总督王梦龄、督同两淮盐运使乔松年、办理江北粮台。　　

○辛亥。谕军机大臣等、据瑞昌、王有龄奏、备陈苏常等处失守情形。现在收集溃军。急图进剿。并调兵专防杭州省城、以待援师各摺片。张玉良自常州至无锡苏州。节节败退。前经降旨、将其革职留任。以示惩儆。因该提督未知命其总统诸军。情尚可原。所请治罪之处。著加恩宽免。张玉良前援救浙江、颇为神速。此时既知愧奋。著即亲督大队。由嘉兴平望进攻苏州。迅图克复。以赎前愆。江长贵因伤退回。瑞昌等应添官军。协同张玉良赴苏。进规苏郡。即以自固嘉湖藩篱。如所调彭斯举、吴再升、饶廷选各军。均可酌派赴苏。不可株守杭城。致蹈从前覆辙。至杭城情形现在吃紧。张玉良既督队先行。瑞昌启程、不妨稍缓。江西福建赴援各兵勇。计日亦当到杭。著瑞昌、王有龄、分拨出省。以剿为防。是为至要。所请拨饷。已交户部速议。惟江苏自苏常失陷。上海关税。必然寥落。恐军饷一时难继。王有龄既将江苏寄存银三十万两全行用罄。自应兼顾苏饷。毋得稍分畛域。自取唇亡齿寒之祸。将此由六百里加紧谕令知之。　　

○又谕、本日据文煜奏、幅匪洪佃一、由江南邳州、窜入东省峄县。纠合土匪。屯聚洪山一带。兰山费县兵勇、及青州拨往马队。先后进剿失利。现将拨赴海口防夷之挑备官兵二千名内、截留一千名。改拨剿捻等语。又据德楞额等奏、洪佃一股匪。已由该副都统等、督带马步各队。在兰山费县境内摉捕。叠次击斩七百数十名。匪徒四散。现饬江南山东地方官、督带乡团。合力兜剿等语。著德楞额等、乘胜分头剿杀。务将此股凶匪歼除净尽。毋令蔓延。此时幅匪如已追剿出境。文煜所拨兵一千名。即可调回仍防海口。将此由五百里各谕令知之。　　

○又谕、前因夷人于烟台地方占房盖屋。叠经谕令文煜、严禁奸民接济、并交易货物。及沿海民人、不可任听该夷雇募服役。尚未据该抚将办理情形。覆奏。近日朕闻夷人于到烟台后。将商船之大者悉行夺去。居民商贾迁徙一空。随至福山县城内。以修夷馆通商为辞。向该知县索取夫马。搬运瓦石。知县等官、业已避去。复于庙岛长山岛修筑炮台数座。府城官属、闻风远避。该夷即至城内。居府署者数日。复回岛中。并闻海口地方银价骤落。夷人所带广勇。时出滋扰。土匪亦乘机掳抢。总兵曹逢年、署知县陈寿元、并未认真弹压。民心不服各等情。夷人盘踞烟台。逗遛不去。全在地方官设法防范。杜其窥伺。乃该守令等、于夷人任意往来。不能拦阻。复安望其约束民人。断绝接济耶。府县官属。纷纷避出。尤堪诧异。是否果有此事。该抚身膺疆寄。何意毫无闻见。著即将以上各情据实覆奏。嗣后务须派委妥员。查探确情。随时具奏。勿任蒙蔽。至夷人之建造房屋。修筑炮台。无非挟制通商。且恐有截劫漕船。勒收商税诸诡计。海口各处银价日贱。非内地奸商私买洋银。何以至此。尤当严行禁绝。现在和约未定。断难任令于各海口盘踞。得以遂其要挟之计。著文煜仍遵前旨、严饬地方官认真查禁居民接济食物。交易钱货。并受夷人雇募。听其役使。傥因目前小利。必致受害无穷。广东之事。即是前车之鉴。须切实开导内地民人。庶该夷无可希冀。自当废然思返。至地方文武不遵谕旨。著即严参示惩。以儆疲玩。并严催知府董步云等、迅即设法开导。勿令迁延。至该抚前奏调派马队等兵筹办防堵。应如何不动声色。严密设防。即著妥为筹画。毋稍疏忽。自干重咎。将此由五百里密谕知之。　　

○浙江巡抚王有龄奏、帮办军务江南提督张国梁阵亡请恤。得旨。仍应访查实在下落。如尚未亡。或遇救得生。犹堪备干城之选。又奏、办理防剿。请将丁忧总兵官刘季三留营调遣。允之。　　

○以浙江湖州解围、并克复淳安县城。赏在籍知府赵景贤花翎、巴图鲁名号。知府瑞春、知州孙芳翰、在籍员外郎姚觐元、同知颜森玉等、花翎。知县李树等、蓝翎。知府彭炘举等、升叙有差。　　

○予浙江省城殉难在籍兵部侍郎戴熙、尚书衔。祭葬世职加等。建立专词。谥文节。其眷属等、一并旌恤附祀。道员俞焜、同知陶定求、知县赵翼健、教授蒋昌期、训导韩之麟、参将和致、游击沈荣海、都司洪际清、守备孙遇龙等。文武官绅男妇。二千五百十八员名口。分别祭葬世职、旌恤如例。　　

