<!-- { "loadSidebar": true } -->
○又谕、昨据陆应谷奏、盘获奸匪。究出夥党。并开单呈览一摺。已密饬步军统领、顺天府五城、一体严拏矣。惟该匪王合元、虽供苏姓等三人。潜至京师。难保非诡计为之开脱。或仍潜赴河南。亦未可定。并恐豫省。不止蔡五元、王合元等数人。仍著该抚、严饬所属。侦访密拏。随时惩办。将此由六百里谕令知之。　　

○又谕、上年逆匪。自粤窜楚。所过郡县。望风溃破。地方文武。除蒲圻县知县周和祥外。从未闻一人婴城固守。以待援兵。而军营带兵、及防堵各员。亦皆闻警先遁。赴援不前。以致岳州、武昌。相继失守。此等庸懦畏葸之员。若不早正刑章。何以肃军律而厌民志。该督抚等、于叠奉严旨。竟敢置之度外。延不覆奏。如刘长清、余万清等罪名。早已审讯定拟。朕所以令其解交刑部者。原欲使供情确凿。共见共闻。并非谓情有可原。姑缓其死。俾得从容就道也。岳州弃城逃避之博勒恭武。罪无可逭。特因其有坠马受伤一语。若不详查。罪状亦未能昭著。是以谕令查办。乃逃回武昌之后。直至城陷。查无下落。该督抚等、到省已将帀月。事事皆能经理。岂独于此一人。竟至无从查考耶。阿克东阿、业已奉旨斩决。至今亦未遵旨具奏。尤出情理之外。似此瞻徇玩延。是直欲听若辈、隐匿病故。然后援照廉昌、胡方谷之例。以业经身故。一奏了事。在朕则法无可加。而该督抚等、则自诩阴功盛德。是何政体。是何居心。贼匪初窜湖南。地方文武。犹有一二畏法者。以力竭自解。迨至郴州、道州、连次溃陷。大吏从不查参。即至避匿逃回。亦无一言论及。以至效尤接踵。习为故常。该督抚等、当贼匪在境之时。或可藉词无从访闻。今贼去已远。被兵州县中。有收复已经半载者。何至毫无觉察。任听此等庸员。逍遥事外。朕不知该督抚等、何颜对此兵燹遗黎也。著张亮基、骆秉章、潘铎、于接奉此旨后。勒限半月。将业经奉旨解部、及斩决各犯。迅速遵办。其失事地方。未经入奏之文武官吏。并军营将弁。一律严查。定拟罪名具奉。如再迟延遗漏。朕必将该督抚等、重惩不贷。懔之。将此由六百里各谕令知之。　　

○又谕、寄谕两江总督怡良、江苏巡抚杨文定、安徽巡抚李嘉端、江西巡抚张芾、逆匪自窜出武昌以后。扰及江西、安徽、江南。连陷城池。各该地方文武员弁。除守城殉难各员外。均有应得之罪。所有江西九江所属地方。及安徽省沿江各府州县。并江南省被贼处所。著该督抚、查明该文武各员。有弃城先逃、临敌退避者。即行革职拏问。按律定拟罪名。迅速具奏。毋得稍有瞻徇迟延。致干重咎。将此由六百里各谕令知之。　　

○又谕、据陆应谷奏、盘获奸细。究出夥党潜赴京师。开单呈览一摺。该犯等、胆敢听从伪令。潜至京城白云观、挂单探听消息。不法已极。并恐所指地名。或有不确。其潜匿京城者。亦恐不止此数人。著步军统领衙门、顺天府、五城、按照单开各年貌服饰。严密迅速查拏务获。并将似此形迹可疑之匪。一并侦访捦获究办。毋得稍有洩漏。致令远扬。原单钞给阅看。将此各谕令知之。　　

○江南河道总督杨以增奏、遵筹防堵情形。得旨。所练兵一千余名。能否得力。著随时具奏。　　

○以车臣汗部落之副将军汗阿尔他什达、为乌里雅苏台参赞大臣。　　

○命散秩大臣广林、往奠故扎萨克亲王车林多尔济、茶酒。予祭葬。并赏银一千两。　　

○辛丑。孝昭仁皇后忌辰。遣官祭景陵。　　

○孝和睿皇后梓宫。奉安昌西陵。命大学士裕诚、协办大学士贾桢、恭题神主。惠亲王绵愉、恭捧神牌。安奉隆恩殿。恭代行虞祭礼。　　

○以大葬礼成。遣官告祭泰陵。泰东陵。昌陵。慕陵。并后土。永宁山之神。　　

○谕内阁、给事中雷维翰奏、闽、浙、江西交界处所。请饬查缉一摺。福建、浙江、江西等省、交界地方。有铜塘山、久经封禁。并设立塘汛。拨兵巡查防守。立法本极周密。第恐奉行日久。地方官视为具文。春秋巡缉。辄以一报了事。该处界连三省。地多险阻。奸匪易滋。著福建、浙江、江西各督抚。严饬各地方员弁。认真巡查会缉。傥有匪徒窜匿。务须不分畛域。随时严拏惩办。以清盗源。　　

○谕军机大臣等、有凤、巴彦岱、黄宗汉驰奏、筹备防剿。并调福州、乍浦官兵各摺片。逆匪窜踞江甯。若由水路分扰。则浙江之嘉兴、湖州、处处堪虞。有凤昨已有旨调任福州将军。现在浙省防剿吃紧。著暂留浙江。与该抚筹办防剿。黄宗汉拟赴苏浙交界。择要守御。遏其入浙之路。自应如此办理。所调福州驻防兵六百名。乍浦驻防兵四百名。著即飞催来浙。以助防守。前调福建兵二千名。刻下想已启程。著一并迅催赶到。亦可为江浙两省声援。叶绍春足疾谅已痊愈。并著会同筹办省城防剿事宜。该将军巡抚等、务当悉心筹画。竭力严防。安抚居民。稽查奸细。是为至要。将此由六百里各谕令知之。　　

○又谕、逆匪窜入江甯省城。镇江、苏州等属、俱已震动。浙省与苏省、水陆毗连。情形极为吃紧。向荣现已渡江。如攻击得力。自可遏贼东窜。陈金绶由浦口直趋仪徵。径赴瓜州。现在能否渡江。与向荣并力攻剿。若能用船炮轰击。断贼浮桥。毁其辎重。并分扼要隘、杜贼南北分窜之路。则苏常嘉湖一带。犹可不致扰害。琦善驻劄江北。统筹全局。相机策应。务当严密布置。毋稍延误。将此由六百里各谕令知之。　　

○又谕、李僡奏、办理团练事宜。请派在籍大员。以资董率一摺。已明降谕旨、准令该绅士等、会同办理矣。现在江甯失守。东省接壤江南。水陆通衢。防堵尤为吃紧。必须团练壮勇。以济兵力之未逮。该抚业经遴委滕县知县黄良楷、兰山县知县张应翔、曹县知县姚景崇、分府总办。并饬兖沂曹济道厉恩官、候补道刘庆凯、就近稽查。所办尚属妥协。著即责成该道暨该县等、会同绅士。各就地方情形。认真办理。务使官绅联为一气。众志成城。杜外匪之窥伺。绝土匪之窃发。方足以收实效而固人心。将此由四百里谕令知之。　　

○命在籍前任工部侍郎车克慎等、督办山东团练事宜。　　

○以山东郯城县办团缉匪出力。赏监生谢庆昇、六品顶带。　　

○壬寅。清明节。上诣奉先殿。寿皇殿。行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。　　

○遣恭亲王奕恭诣慕陵。代行敷土礼。暨大飨礼。　　

○遣官祭孝德皇后殡宫。　　

○遣官祭端慧皇太子园寝。　　

○谕内阁、前有旨、派左都御史花沙纳、陕西道御史王茂荫、会同户部堂官、妥议钞法。奏明办理。兹据花沙纳等、公同酌议具奏、并绘具官票式样进呈。朕详加披览。所拟章程各条。尚属周密。著即照所请。定为官票名目。先于京师行用。俟流通渐广。再行颁发各省。一律遵办。官票之行。与银钱并重。部库出入收放相均。其民间银钱私票。行用仍听其便。商贾交易。亦无抑勒。洵为裕国便民良法。总期上下相信。历久无弊。即使国用充裕。官票照旧通行。该部即遵旨、刊刻告示。并著步军统领衙门、顺天府、五城、一体出示。晓谕遵行。　　

○又谕、载铨、奏请申明会议旧章一摺。国家有大政事。特交会议。诸王大臣等、自应公同会集。虚衷商搉。讨论精详。方于政事有益。嘉庆年间。曾奉谕旨。其有特交会议事件。凡与议之王大臣。俱限一二日、齐集公所。当面公同商办。不准令司员章京、往来传禀。互相推卸。如有不到者。即著到班之王大臣、指名奏参。到班之后。在官言官。毋许泛论别事。煌煌圣训。各宜懔遵。若如载铨所奏、近年以来。凡遇会议事件。或托故不到。或推诿不言。或且藉端闲谈。置公事于不问。其首先发言之人。或目为擅专。或笑其浮躁。甚至遇有交议。并不会集。一任主稿衙门。委之司员书吏、分送片稿。各衙门堂官、随同画诺。或明知未协而不肯言。或依违将就而退有后言。似此因循委卸。相习成风。又何用会议为耶。嗣后诸王大臣等、如遇特旨会议事件。务须遵照旧章。公同面商。虚心筹酌。迅速定议具奏。毋得推诿眈延。仍蹈积习。用副朕集思广益之至意。此旨、著各衙门恭录悬挂。俾触目警心。遵守无忽。　　

○谕军机大臣等、据陈金绶、胜保奏、行抵江浦。筹剿贼匪一摺。另片奏、接奉廷寄、仍防北岸等语。前因逆匪窜入江甯。叠经谕令该大臣等、公同合力进剿。原期酌量缓急。相机筹办。并非专以防守北岸为要。于江南攻剿事宜。置为缓图也。军旅之事。变幻靡定。若藉口遵旨。株守江北。任贼从容布置。不但苏常一带、蹂躏堪虞。万一渡江北窜。其能当此凶锋、不令阑入否。陈金绶系帮办大员。且久历戎行。何以漫无定见。著与胜保、迅速筹商。先将浦口贼匪。克日歼除。即渡江救援江甯。亟图克复。其江西贼船浮桥。务当设法。先为烧毁。使贼不能北渡。得以并力进攻。又据胜保、奏调信阳兵。移劄六安庐州等处。为北岸后路接应。并就近添调弁兵。在清江浦一带。扼要驻劄。为扬州声援。将襄阳守兵。进移湖北汉黄等处。以备调赴下游。堵贼上窜等语。所奏不为无见。本日已谕令罗绕典、张亮基、骆秉章、陆应谷等、各将该处防兵。除酌留外。余俱豫备调拨矣。胜保现已补授内阁学士。帮办军务。责无旁贷。著与琦善、陈金绶、同心戮力。迅埽贼氛。并随时酌量。无论江南江北、何处紧急。即便宜办理。毋得拘泥候旨。致误事机。陈金绶等现带兵丁仅四千名。实属单弱。所有吉林、黑龙江、马队。计已陆续赶到。琦善所带各路精兵。刻下亦断无不到之理。著即分拨三四千名。交陈金绶等大营。听候调遣。并著陈金绶、胜保、飞速催提。毋任延误。总之江北地面。延袤数省。防不胜防。若不激励将士。设法进剿。不但糜饷劳师。转恐贼焰益炽。该大臣等、膺兹重任。务当妥筹全局。与向荣随时知照。合力进剿。毋再观望迁延。任贼纷窜。致干重罪。胜保摺片。均留中。将此由六百里加紧各谕令知之。　　

