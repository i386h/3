<!-- { "loadSidebar": true } -->
○又谕、蒋霨远奏、官军进剿独山匪徒、叠获胜仗一摺。此次官军进剿。虽各路叠有斩获。而首逆杨元保、尚未就捦。既据杨亚三供称、潜赴附近地方。复图句结。是其窜伏必不甚远。亟应设法摉捕。以绝根株。若稍有迁延。必致两地句通。此剿彼窜。广西兵力。既不能及。贵州兵勇。又不能越境穷追。日久蔓延。剿捕愈难得手。著蒋霨远、严饬彭长春、承龄等、督同在事文武。迅将首逆拏获。总以密速筹办为要。至杨元保、本系广西人。移居独山。其本籍地方。必有奸党散布。南丹地方。距广西省城较远。即著蒋霨远、就近札饬庆远府文武。一体摉捕。不得稍分畛域。傥有疏纵。不论是粤是黔。均著蒋霨远、据实严参。将此由五百里谕令知之。　　

○山东巡抚崇恩奏、通筹南北全局。一律严防。并遵查参将定顺等、带兵追剿不及。尚非意存延避。报闻。　　

○壬子。谕内阁、端华、全庆奏、天津捐输米石、请变通办理一摺。前因天津绅民。请缴银钱。兑换票钞。已有旨、著文谦将所收银钱。作为收买海运余米之用。兹据端华等奏称、除劝谕捐米外。仍请以收买余米盈余银钱。采买米石等语。著文谦一并悉心体察情形。妥为办理。　　

○又谕、台涌、舒伦保奏、剿办应山贼匪、大获胜仗一摺。湖北逆匪。经台涌叠次剿除。并收复德安云梦等处。该逆旋由安陆窜至随州。复由随州回窜应山。本月初五日。台涌督率兵勇。于县北八里冲一带。相度地势。派都司平德、带领陕甘兵为头队。都司叶永泰等、带领湖北兵为中队。舒伦保、亲率西安等兵为后队。复派署应山县知县聂光銮、带领乡勇。分为左右两翼。防贼旁抄。并派带勇之增生王熙、于杨家冈地方僻路埋伏乡勇。防贼偷窜。是日贼众有四五千人。由东北山后、蜂拥而来。直扑官军前队。我兵亦分为五路剿杀。应山乡勇。从后追击。贼众抛弃马匹。四散奔逃。我兵歼捦贼匪无数。其逃脱者。由杨家冈僻路偷窜。适遇伏勇。截杀多名。并经乡勇击毙无数。统计鏖战六时之久。经我军痛加剿洗。歼捦殆尽。所有在事文武员弁兵勇。著台涌、舒伦保、择尤保奏。仍著台涌等、督饬官兵。乘胜进攻汉阳汉口。务将楚北贼匪。悉数埽除。毋任再滋蔓延。　　

○谕军机大臣等、台涌、舒伦保奏、随州贼匪、回窜应山。经官军剿杀殆尽、现拟分兵进剿一摺。此时贼匪。以汉口汉阳为巢穴。武昌省垣重地。声息悬隔。急望救援。而安陆、荆门、宜昌、均已失陷。该督专驻应山。诚为非计。现据奏称、拟由德安进兵。为直捣汉阳之举。自应迅速进剿。以通大江南北之路。台涌另片奏、出力官兵。请格外奖赏等语。弁兵打仗出力。自应由统兵大臣。随时激励。或指名保奏。或赏给翎顶功牌。均无不可。断无请旨定一赏格之理。所有此次出力官兵。除明降谕旨准其酌保外。其余仍著台涌、舒伦保、自行酌奖。以励军心。崇纶现已革职。所请饬令舒伦保、与布克慎、合兵速剿汉阳之处。即著台涌等、按照此次寄谕各情。妥商筹办。将此由六百里加紧各谕令知之。　　

○又谕、据台涌、舒伦保奏、会剿随州窜回应山之贼、歼捦殆尽一摺。该督等、即由德安一路。移兵南向。为进攻汉阳大股贼匪之计。现在楚北逆众。仍踞汉阳汉口为巢穴。自应直捣贼巢。破其坚锐。方能解武昌之危。本日已谕令台涌、舒伦保、相度机宜。督师前进。惟武胜黄土等关。为由楚入豫要隘。桐柏、唐县、各属。亦紧与楚境毗连。大军一经南指。则北路门户空虚。且前次由枣随下窜逆匪。仍踞扰安陆荆州一带。均不可不严密筹防。以固豫省藩篱。英桂现已销假。全豫防守事宜。责无旁贷。杨霈有协同防守之责。前据奏称、察看何路紧要。即往何路严防。著即统带现有兵勇。克日驰赴武胜关一带。扼要驻守。妥筹堵剿。柏山系本省专阃大员。前以兵力单弱。不克出境迎剿。仍驻新野县属。防御边界。并著英桂、杨霈、随时酌量调遣。不得任令该总兵、饰词巧避。贻误事机。其归陈光固一路。与皖楚交界处所。仍责成徐广缙、牛鉴、认真堵截。务须联络声势。以期周密。至连镇分窜高唐之匪。仍恐伺隙南奔。冀图裹胁。沿河各要隘。尤宜严饬文武营汛。分督兵勇。实力巡防。不准稍涉懈弛。令该逆偷越渡黄。致干罪戾。将此由六百里加紧谕令知之。　　

○以留防托病。革前任湖北巡抚崇纶职。　　

○癸丑。谕内阁、京师入夏以来。雨泽稀少。屡经降旨、设坛祈祷。未获渥沛甘霖。昨复降旨、清理庶狱。冀可感召和甘。现在节逾芒种。膏泽尚未覃敷。朕念切民依。益深忧惕。允宜再行敬谨祈祷。以期甘澍优沾。朕于本月十九日。亲诣天神坛。虔申叩祷。　　

○谕军机大臣等、许乃钊奏、轰塌上海城垣、因遇雨未能攻克一摺。览奏曷胜焦急。许乃钊、攻剿上海贼匪。师久无功。吴健彰所带拖罾夹板等船。未能得力。徒以雨势过猛。退潮奔放。不能上驶为词。是水陆两军。均属毫无把握。似此糜饷老师。日复一日。贻误迁延。罪将谁诿。据称、逆匪股数既分。头目遂多。宜于用间等语。可见该抚于剿办事宜。漫无定见。不过藉此耽延。希图搪塞。前次误听抚议。致失事机。该匪诡谲异常。岂可再蹈覆辙。该抚惟当督饬水陆兵勇。奋力进攻。万不可堕贼奸计。怡良等另摺奏、军饷紧急。请饬于各省、筹拨银四五十万两等语。现在各省亦多办理军务。纷纷请饷。岂能专顾江南。该督抚、仍当于江苏省地丁税课。设法徵提。劝谕捐输。妥为经理。现在京师兵饷。均以钱抵银支放。添铸各项大钱。开设官钱局。通融接济。福建省亦系瘠苦之区。经王懿德、查照京师办法。行之颇有成效。江苏情形。虽属紧急。岂尚不如福建。该督抚若毫无筹画。于钱漕、关税、盐课等款。任其逋欠。但以一筹莫展。空言卸责。恐坐待饷需。适以自误。朕不能为该督抚稍从宽典也。将此由六百里加紧谕令知之。　　

○又谕、赓福奏、陕甘省绿营每年应补马匹、向由伊犁等处调取转运、请变通办理一摺。陕甘每年应补缺马一千五六百匹。向由该督、移咨伊犁塔尔巴哈台调取。运至乌噜木齐、转运至巴里坤牧放。再运至肃州赤金湖地方。由口内各营、派拨弁兵分领。据称、道里相距五十余站之遥。带牧带解。耽延几至一年。中途经历。多系沙漠戈壁。及运至赤金湖。倒毙损伤者不少。领马官弁。恐干赔补。往往就地变价。带回买补。辗转解送。徒费盐粮兵力。而所缺马匹。仍系变价买补。该都统、拟将此项马匹。即由伊犁塔尔巴哈台。随地出变。令各营领价。自行买补。自系为节省运费起见。但口外应如何变价。口内应如何买补。亟应酌立章程。无滋流弊。方为妥善。著奕山、易棠、迅就该都统所奏。体察情形。妥议具奏。毋稍迟延。原摺著钞给阅看。将此各谕令知之。　　

○以浙江杭嘉湖道崇恩、为福建按察使。　　

○以江苏常州办团出力。赏在籍布政使汪本铨、花翎。余加衔升叙有差。　　

○甲寅。谕内阁、易棠奏、请招募猎户。堵御番贼、并试采金砂、以资口食一摺。上年甘肃西甯一带。番贼窥伺边卡。节经该督饬令各属。招募猎户人等。随时击退。提督索文、于察汉俄博营、所管之亦斯们沁地方。招募猎户一千名。并令淘穵金砂。自济口食。现在边疆静谧。办理业有成效。复经该督、派委镇道。会同该提督、详细履勘。因察汉俄博营、地处卡外。南山与甘凉边界。中隔一山。仅于亦斯们沁、安设猎户。各隘口尚难兼顾。拟请于迤西之野牛沟。迤东之沙金城两处。各招募一千名。与亦斯们沁、互相堵御。并因该三处、均素产金砂。令所募猎户。一半淘试金砂。一半防御番匪。并筹议约束稽查、及升科各章程等语。近年番贼入卡抢掠。虽经该提镇等、随时拨兵剿办。往往掩捕不及。致令远扬。既据该督、与该提督等、查明猎户人等。熟悉路径。用以协助官兵。可资得力。著即照所请。于亦斯们沁、野牛沟、沙金城等处。共安置猎户三千名。责成总管练总人等、实力稽核。毋令混冒。其开采金砂。发给猎户口粮外。并酌定课额年限。均著照所议办理。　　

○谕军机大臣等、僧格林沁等奏、连日进攻贼巢。该逆仍坚壁死守。即诱令出巢。亦不过小有斩获。总未能埽穴捦渠。览奏实深焦急。该大臣统领重兵。剿办此股贼匪。是其专责。乃军营布置。不过用炮轰击。乃两岸穵濠而已。逆匪坚匿不出。我兵即束手无策。似此旷日持久。糜饷老师。剿办何时蒇事。所称东南两面。兵力单薄。若逆匪冲扑。恐难拦截等语。可见该大臣于西北一带。布置尚属严密。而东南两面。竟毫无把握。设该逆乘虚窜逸。与高唐州贼匪。联为一气。则胜保一军。势必腹背受敌。且恐贼众另踞村镇。恃险□嵎。攻剿更形棘手。著该大臣等、务即督饬各路将弁。迅将此股贼匪。就地殄除。或先于附近设伏。诱令该逆出巢。四面兜击。一鼓歼灭。断不准任令该逆乘间兔脱。又致蔓延。总之此股逆匪一日不灭。畿辅一日不安。数万之兵。竟未能埽除数千穷寇。他省兵勇。精锐未有过于此者。人众未有多于此者。该大臣渥承恩眷。统领全军。顿兵糜饷。日久无功。尚有何颜对朕。且恐我军为此股贼匪所牵掣。南下无期。傥皖楚之贼。再行乘间偷渡黄河。句结为患。又将何以御之。此时若不赶紧图功。肃清畿辅。宽典不能屡邀。该大臣其自量之。将此由六百里加紧谕令知之。　　

○调陕西汉中镇总兵官珠克登、为甘肃西甯镇总兵官。以云南广南营参将孝顺、为陕西汉中镇总兵官。　　

○以鸣赞错误。革掌仪司赞礼郎玉庆职。总管内务府大臣裕诚等、下部议处。　　

○以带兵迁延。福建总兵官钟宝三、顾清涟、孙鼎鳌、分别革职勒休。　　

○予山东临清殉难知县吕升蕃、都司徐广勇、魏明、恩骑尉莫德宽、守备王万林、王国泰、学正单为宪、府经历文增、县丞史积润、巡检戴应魁、吏目戴葆光、千总田玉等二十员、祭葬世职。知州张积功幕友沈晳等、三十三名口、旌恤如例。并分别附祀临清专祠。　　

