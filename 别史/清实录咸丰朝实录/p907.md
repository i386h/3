<!-- { "loadSidebar": true } -->
○谕军机大臣等、僧格林沁等奏、北岸石缝炮台失守。现拟遵旨退守一摺。据称初五日卯刻。该夷马步万余。攻扑石缝炮台。因药库被然。以致炮台失陷。提督乐善登时阵亡。现拟督带重兵扼守通州等语。览奏曷胜愤懑。夷氛猖獗。炮台虽不能守。而马步官军。为数不少。该大臣等、现拟酌量退撤。再图决战。实能顾及大局。闻之稍慰。惟通州为京师屏蔽。而天津实为通州门户。若非力扼天津。恐通州亦难安堵。此时夷势虽张。而海河防具。层层密布。想船只尚难立时闯入。且津郡城外。筑有濠墙。尚堪扼守。著僧格林沁等、将大沽兵勇一面撤退。一面前赴津城。将海河两岸。及郡城守御事宜。督饬宽惠等、妥为筹画后。再赴通州。未可因该处水陆受敌。置之不顾。瑞麟于初一日始往通州。尚无眉目。其天津后路以至通州。一切布置。应如何相度要隘。择要严防。调拨兵勇。分投堵劄。以臻周密之处。均著该大臣等、妥为办理。至大沽炮位军火不少。并著恒福将可以运回者。即行搬运。其不能搬运者。炮位即应钉眼。或推落海河。其余军装火药粮饷等、均应立时焚毁。毋许存留资敌。将此由六百里加紧密谕知之。　　

○又谕、本日据宽惠等奏、赴援大沽兵勇现在整装以待。并据僧格林沁等奏、北岸石缝炮台失守、大沽两岸万难支持各一摺。津郡为京师门户。大沽既无可守。则津郡愈形吃重。所有前调兵勇。即著无庸派赴大沽。留于该郡严密布置。并督饬石赞清、激励民心。竭力堵御。于天津附近各要隘处所。层层设备。迎头截击。毋得稍有疏虞。致令京师震动。是为至要。僧格林沁、本日已令其酌撤大沽兵勇。退保天津。以定人心。其应如何守御机宜。宽惠、崇厚等、即可禀承该大臣、熟商妥办。力求防剿之策。方为妥善。　　

○又谕、本日据恒福奏称、事势危急。已劝明僧格林沁、即日启程。退守通州一带。保卫京师。并将照会＜口英＞口□佛之件呈览。本日复据文俊等、奏称接到＜口英＞口□佛照覆。必欲钦派全权大臣。能允二月定款者。方肯会晤等语。具见该督遵旨妥办。尚能以保全大局为心。钦派重臣一节。该督业经允许。著再行给与照会。现在大沽业已撤防。所有海河内一切防具。亦须多日方能撤清。庶可由此赴津。惟既敦和好。兵船不必多带。恐致百姓惊扰。反为无益。至该夷屡次以和误我。此时大沽之防既撤。由津至通一带。布置尚未周备。亦正可藉此稍缓时日。该督一面会商僧格林沁等、于附近天津。及由津至通一带。择要设备。毋稍疏虞。将此由四百里密谕知之。　　

○又谕、本日据僧格林沁等奏、初五日卯刻。北岸石缝炮台。被夷攻陷。情形危急。拟遵旨退守以保京畿。焦祐瀛等、于今日启程。所有危急情形。谅已在途探悉。此时虽有文俊等议抚。亦不过暂时羁縻。恐将来终须剿办。著即飞速前进。驰抵天津。赶即出示晓谕四乡居民。激以大义。并悬赏格。令其同心杀贼。该夷如不受抚。竟来扑犯。即纠集团勇。痛加剿洗。使该夷知所畏惧。焦祜瀛等、自能斟酌缓急。相机筹办也。将此由四百里密谕知之。　　

○又谕、瑞麟奏、通州设防情形、并河西务官军应否赴通、及请调京旗炮位各摺片。大沽北岸石缝炮台。于初五日卯刻。被夷攻陷。僧格林沁等、遵旨退守。已谕令将天津府城。及津城后路。通州前路。酌度情形。派兵扼劄。所有伊勒东阿、统带官兵四千名。应令仍驻河西务。听候僧格林沁调遣。备调京兵五千名。已令办防王大臣催令赴通。一俟到齐。即著瑞麟量为派拨。择要驻劄。通州旧存营址。系僧格林沁相度。当属扼要。八里桥亦系要道。瑞麟于通州城外安营。于一切调度机宜。自属便捷。若该大学士固守城内。则匪众之来。安保不由城外越过。转致扼剿无及。所请将大营移入城中。究不如城外较便。其穵濠等事宜。仍著饬令地方官迅速办理。至修城一节。暂且缓办。所需炮位。已饬令各旗赶紧运送矣。将此谕令知之。　　

○又谕、薛焕奏、近日各路军情、请饬统兵大员派兵驰援一摺。据称、苏省自松江克复后。余匪复陷嘉定。进踞南翔镇。招集附近土匪。图窜上海。青浦县踞城逆匪。距上海密迩。虽经兵练攻击。未能得手。沪城兵力甚单。请速催曾国藩、瑞昌、督师赴援等语。已谕知瑞昌、王有龄、饬张玉良、迅派劲旅三千。驰赴沪上矣。曾国藩现移营暂住。祁门县境。拟俟新募楚师到齐。始由徽甯进剿。昨因苏省逆匪。由浙省长兴、孝丰一带。窜至于潜县境。甯国郡城。又有大股逆匪数万。攻围甚急。已谕令曾国藩派兵迎剿。进解甯郡之围。此时浙省皖南军情吃紧。曾国藩势难兼顾苏省。薛焕惟当俟浙省援师到后。力图攻克青浦、嘉定、二城。会合民团。进图苏郡。并速行鼓励常熟民团。克复江阴城池。以断贼匪渡江北窜之路。将此由六百里谕令知之。　　

○命杭州将军瑞昌等、拨兵三千名。驰赴上海交巡抚薛焕调遣。　　

○以庸劣不职。革广东平海营参将庄起凤等职。　　

○予江南阵亡团长都司徐浩、从九品马善、祭葬世职。五品军功庞希贤、监生俞大伦等、赏恤如例。　　

○己亥。谕军机大臣等、文谦奏、续调官兵、派员管带、驰赴通州一摺。此次续调官兵内、马兰镇二百名。泰甯镇三百名。为数无多。况系守护为重。马兰镇兵尤难调出。著文谦于直隶各营中。另行挑选精兵五百名。补足一千五百名之数。仍遵前旨。饬令迅速驰赴通州。听候僧格林沁、瑞麟、调遣。其原调马兰泰甯二镇之兵。均著各归原汛。　　

○又谕、前因曾国藩、毓科奏、请起用告养回籍道员沈葆桢、办理广信防务。当谕庆端等、饬令前赴江西。并将该员补授吉南赣甯道员缺。兹据庆端、瑞瑸奏、该员因亲老多病。家无次丁。未能远离。已准其终养开缺。惟此时皖南浙江贼氛蔓延江西广饶一带。防务均形紧要。所有带勇督团。抚绥地方各事宜。亟须得力人员办理。著曾国藩、毓科、会同商酌。即行拣派熟悉地方情形。素称得力之员。前往广饶一带。办理防务。以固边圉。将此由五百里各谕令知之。　　

○以内阁侍读学士王映斗、署光禄寺卿。　　

○以福建台湾北路协副将曾玉明、为建甯镇总兵官。　　

○庚子。谕军机大臣等、据僧格林沁奏、天津无可守御。现往蔡村候旨。并现拟调兵固北面之防、自请治罪各一摺。天津既无可守。该大臣拟于通州迤南屯劄。将天津炮位。及在防官兵撤至通州。并将山海关马步各兵。一并交增庆、带往。所筹均尚周妥。即著照所议办理。其通州河西务原驻各兵。无庸撤回京师。该大臣将所带官兵留于通州驻劄。即著迅速来京。面受机宜。再行回至防所。节节向前布置。以卫京师。将此由四百里密谕知之。　　

○又谕、恒福奏、炮台撤防。退回津郡。并文俊等奏、津兵撤调赴通人心震动、应亟筹保卫各一摺。并据恒福、将给与夷人照会呈览。著恒福即先行给与＜口英＞口□佛照会。以现已派桂良、及该督为钦差大臣。前来商办。该夷得此消息。暂不至即肆猖獗。津城防守事宜。虽不便明为办理。亦不可不暗中防范。该郡团练。已先后派令焦祐瀛、张之万、陈鸿翊、回籍办理。即著恒福、于该少卿等到津后。悉心会商。在津城附近一带地方择要驻劄。激励士民。实力经画。务使民团固结。庶夷人不得肆其冲突。至津城后路凡属入京要道。尤应将守卫捍御各事宜。迅速筹办。恒祺著留津随同办理议抚事务。文俊著即来京。将此由六百里加紧密谕知之。　　

○又谕、巴栋阿奏、夷船入江上驶一摺据称六月二十一日、有夷人炮船一只经过瓜州江面。船上有夷人二名水手夷人数名甯波人十余名。问系＜口英＞咭唎国船、由上海前赴金陵传教并呈出致镇江元戎信一封耶苏书三本称说三二日即回。至今尚未回驶。请饬严防等语。夷人乘船上驶金陵、传教散书其与粤匪句结。已可概见现在逆氛猖獗。苏常尚未克复。江面关系紧要。岂能任夷船往来此次夷船上驶。何以下游水师毫无觉察著李若珠查明具奏。并著饬令下游各起师船严密梭巡嗣后。如再有夷船驶入江面务行拦阻不得任听往来。以杜诡谋将此由六百里谕令知之。　　

○又谕、本日据庆廉奏、统筹堵剿皖捻大局、须合力兜击分路进攻一摺捻匪张乐行等大股。蔓延宿亳蒙怀庐寿一带及豫省边界。江苏山东河南三省屡遭蹂躏此击彼窜。总未能痛加惩创豫省兵力仅分路扼防不足以资攻击。该抚请饬袁甲三、傅振邦等移兵分路扼剿。自系为通筹大局起见袁甲三现攻定远。已将得手。著即分拨得力之军环击浍北各贼圩。直捣东南要害。傅振邦俟袁徐二圩攻克后。即从东北一路规取贼巢并著庆廉、力扼商鹿边境节节进劄以图亳北各圩。其苗沛霖分劄宿南之军著袁甲三饬令就近移劄萧永边境。与扼守永城商鹿等军、互为声援。力扼西北进剿东南如遇大股纷乘。即当力挫凶锋。不得稍分畛域如此三路兜剿。同时并举定可制贼死命埽穴擒渠。该大臣等、务须同心共济。以期早殄逆氛。将此由六百里各谕令知之。　　

○又谕、现在金坛情形危迫。著巴栋阿仍遵前旨。即行饬令冯子材迅速进兵。并严饬该道府等、赶紧筹办器械粮饷。毋得迁延贻误。致失事机镇城防守事宜。亦应加准备。勿令贼匪得以窥伺。句容、丹阳、常州、无锡、苏州、各处。贼匪麕聚日多。既有秋冬回窜之信。尤应加意严防巴栋阿务宜督饬各军。联络师船水陆堵截。毋令逆匪渡江北窜。益至蔓延将此由六百里谕令知之。　　

○以山海关副都统成保署直隶提督。　　

○命大学士桂良、驰赴天津。会同直隶总督恒福、办理夷务均授为钦差大臣。　　

○以河南沈邱等县剿匪出力。赏练总外委李云龙等、蓝翎。　　

○以科尔沁亲王僧格林沁、办理海防。未能周妥。革去正黄旂领侍卫内大臣、镶蓝旗满洲都统。并拔去三眼花翎。　　

○予天津阵亡直隶提督乐善、祭葬世职。谥威毅。并建专祠。　　

○予河南阵亡外委王琦、祭葬世职。　　

○辛丑。孝静康慈皇后忌辰。遣官祭慕东陵。　　

