<!-- { "loadSidebar": true } -->
监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。九月。癸亥。以海运漕粮、全数抵津。颁浙江省城风神庙、御书扁额。曰宣仁利运。天后宫、御书扁额。曰海澨流慈。　　

○谕内阁、太仆寺卿王茂荫奏参、已革庐州府知府胡元炜、贪污狼藉。将蠹役徐淮。收为门生倚势扰害。经周天爵、奏参革审。李嘉端辄将该员仍留署任。署怀远县知县杨昌拔、贪鄙婪赃遇贼潜逃、并任听县差王成等、肆行抢掠、李嘉端虽将该员撤任。仍复委用等语。似此贪劣之员。若不严行惩办。何以饬吏治而服民心。著刘裕鉁、即将该员等劣款。逐一确查。从严参办。并提同徐淮、王成等。严审确情。按律惩治。至合肥县办理团练之廪生唐会衢、翰林院庶吉士黄先瑜、监生郭有训、廪生吴毓芬、监生姚恩祺、举人周沛霖、赵凤举、副贡生司玙、廪生龚永孚、文生蒯德模、李鹤章、所办团勇。均有成效。著该署抚即传谕该绅士等、加以奖勉。令其实力董率。保卫乡闾。并查明各属绅士。捐赀出力。及杀贼立功者。即行奏请鼓励。候朕施恩。　　

○谕军机大臣等、崇恩奏、拏获奸细、据供逆匪欲往天津等语。天津地方紧要。前据文谦等奏、拨兵练勇情形。防堵似尚周妥。惟此时逆匪。困踞深州。难保不急图旁窜。著传谕文谦等、总须严密设防。不可稍形松懈。盘诘奸宄。尤为紧要。仍当随时侦探贼踪。务得确信。与庆祺知照联络。互为声援。至原片所称、天津一带。习教之人颇多。如果实有为匪不法重情。自应照例惩办。若此时骤行查究。恐人心惊扰。转致别生事端。该盐政等、总宜密加防范。不可稍涉张皇。原片著钞给阅看。将此由五百里传谕文谦、并传谕特克慎、张起鹓知之。　　

○又谕、据张亮基、崇纶奏、逆船窜扑田镇、官兵水陆获胜情形。自八月三十日。至九月初二日。三次接仗。计毙贼三百余名。击沉溺毙者甚多。防剿尚属认真。所有南北岸分扰余匪。著即责成唐树义、及徐丰玉、张汝瀛等、督率各文武员弁。带领兵勇。无分水陆。扼要堵剿。以期歼除净尽。毋稍疏虞。该司道等、均能深悉贼情。相机堵剿。当可得力。昨有旨、已将江忠源补授安徽巡抚。并命唐树义、以二品顶带补授湖北臬司矣。前因贼窜安庆。扰及巢县。窥伺庐州。若不及早扼截。必致纷纷北窜。又成滋蔓之势。叠次飞催江忠源、迅赴皖省援应。现在该抚行抵何处。即著张亮基等、飞催速带兵勇。驰赴皖省。剿办贼匪。万不可稍有稽延。致误事机。都司戴文兰等、所带兵勇二千名。现已行至田镇。并著饬令先行。兼程赴皖。湖北省新造炮船。仍须驶赴下游。以助江面攻剿。该署督俟吴文镕抵楚后。将现在地方情形。详细告知。即行交卸。赴山东新任。此次击贼出力员弁兵勇。及伤亡弁兵。著即确查。分别奏请奖恤。将此由六百里加紧谕令知之。　　

○署山东巡抚崇恩奏、遵筹防堵。地方安谧。得旨。总在时刻稽查。不可张皇失措。　　

○以湖南剿匪出力。予县丞王鑫、以同知直隶州升用。赏蓝翎。　　

○甲子。谕内阁、恒春奏参、误报贼情之知县、请旨革职一摺。山西五台县知县林植棠、因误闻贼至平山。并盘获徐埙书函。有贼已踞该县陈家庄之语。即经禀报该抚。迨查系讹传。延至三日之久。始将错误缘由具禀。实属玩误。该抚仅请革职。不足蔽辜。林植棠、著即革职拏问。交刑部定拟罪名具奏。至军行首重侦探。各地方官于贼踪所至。总宜查探明确。随时禀报。傥有轻率具禀。致误军情者。著各统兵大臣。及各该督抚。严行参办。亦不得因有此旨。匿不具报。以致迟延贻误。　　

○又谕、文谦等奏、盘获私行回籍之兵丁张贵、刘振远等、请交马兰镇及通永镇。就近查办。并形迹可疑之侯赘勋等。解回密云、滦州、甯河、等处原籍讯办等语。当此用兵之际。纪律必应严肃。何以带兵各员。任令该兵丁私行折回。且携有军械钱文等件。难保无别项情弊。著该总兵等、严行讯究。如系私自逃回。即照军法惩办。断难宽宥。并著各路军营统兵大臣。随时查察。如有似此私逃兵丁。即著按律严办。毋稍轻纵。其形迹可疑人犯。著各该地方官、严讯确情。分别办理。　　

○谕军机大臣等、据僧格林沁奏、派兵驰赴深州一摺。本日据胜保奏、深州贼匪窜往东南。全股逃逸等语。著僧格林沁。即饬多尔济那木凯、达洪阿、将所带官兵内。先行分派马队。迅即直赴赵北口任邱、一带截击。以遏贼北窜之路。其天津以北务关路等处。亦著酌派弁兵。一律严行堵截。据恒春奏、查明山西五台。并无股匪窜往。所有培成、带领兵一千二百五十名。即可饬令撤回。以备调拨。当此逆贼穷窜之时。果能四面兜围。前后夹击。当不难一鼓歼捦。该大臣务饬统兵各员。与胜保等、合力剿办。万不可再令他窜。至讷尔经额、著仍遵前旨解京。另片所请留办粮台之处。著不准行。将此由六百里加紧谕令知之。　　

○又谕、胜保奏、获胜情形、并逆匪全股窜逸各等语。逆匪被攻紧急。连夜向东南窜逸。虽据该大臣声称。较之负嵎抗拒。更易剿除。第兜裹稍不得力。或致该逆上窜天津。下窜德州。势必余烬复炽。且此次抗拒之骑马贼。尚有数百人。并有大炮。似尚非十分穷蹙。庆祺所带之兵。未可深恃。即所称由景州一带。截其南窜之兵。亦未必竟能得力。昨谕僧格林沁。拨兵接应。令径赴赵北口、任邱等处。迎头截击。毋庸绕道深州。谅可与该大臣、前后夹击。深州城内。是否尚有余匪。该处文武。作何下落。各路未到之兵。系何员管带。因何尚未催齐。著分别查明具奏。该大臣营中将士。前在怀庆。屡次打仗。极为出力。嗣复追贼赴晋。亦能不避艰险。迅速绕出贼前。奋勇截剿。现虽逆匪由晋东窜出山。尚未剿洗净尽。而将弁兵丁。日久勤劳。朕心时深轸念。著胜保、将怀庆出力人员。择其立功尤著者。先行保奏。其余各将弁兵丁并著存记。如能迅将此股贼匪悉数殄灭。该大臣等、即将叠次出力劳绩。一并详细保奏。朕必加等奖励。此旨著宣示军营。使大小官兵。愈知奋勉。至直隶地方。团练有效者。如饶阳等处。挑选壮练。随营助剿。似亦可资得力。并著体察情形。酌量赏戴顶翎。以遂其报国之忱。山西五台县被扰一节。已据恒春、查明误报。该大臣等。正可全力专注东南。以期尽歼丑类。早靖畿疆。将此由六百里加紧谕令知之。　　

○又谕、文谦等奏、查缉奸匪。封禁船只。遣散难民。办理一切。尚属妥协。不致张皇。本日据胜保奏、深州贼匪。经痛剿获胜后。全股由东南窜逸。该逆诡谋百出。必须先事豫防。著该盐政会同镇道。加意严防。其界连河闲各要隘。及支河港汊。务须饬属不分昼夜。严密防守。毋稍疏懈。如探知贼踪有东窜消息。即照所议。扼要堵御。仍一面迅速具奏。将此由五百里谕知文谦、并传谕特克慎、张起鹓知之。　　

○又谕、据琦善等奏、会攻扬城一摺。所称叠获胜仗。并四次击退瓜州贼船各情形。均不过小有斩捦。并未力图攻克。即现将炮台增高。临城攻击一节。亦不知何日筑就。方能攻城。该大臣等。顿兵日久。每踰旬日。一奏塞责。似此老师糜饷。罪将安属。现在贼踞安庆。窥伺庐州。叠经谕令由扬城迅速拨兵往援。安徽省为河南、山东门户。关系北省。最为紧要。该大臣岂得诿为不知。且江北诸军、统归节制。设贼踪复由皖江北窜。该大臣又岂得置身事外。琦善等祇顾一隅。朕不能不通筹全局。慧成既留扬城。总兵瞿腾龙、本系遵旨带兵。赴豫剿贼之员。著琦善等迅即饬令该员并原带官兵二千名。星速启程。由闲道赴皖协剿。不得率请留扬。致误事机。将此由六百里加紧谕令知之。　　

○又谕、奕经奏、侍郎周天爵患病、拟抽换兵勇防剿一摺。皖省颍州一带。土匪充斥。经周天爵督率兵勇剿捕、尚属得力。昨因庐郡告急。令该侍郎拨兵应援。兹闻患病甚剧。实深悬系。该侍郎年齿虽迈。精力未衰。著奕经传旨。谕令赶紧调理以慰朕念。徐广缙、现经陆应谷、派往归德各属剿办捻匪。该处亦甚紧要。暂且无庸移兵赴皖。如周天爵一时未得速痊。著奕经饬令已革臬司张熙宇、驰往剿办。周天爵所带兵勇。并臧纡青所募练勇。均著交张熙宇管带调遣。其蒙亳连界之萧、宿、永城各县。业经奕经饬令总兵百胜、选拨兵勇一千名。以备攻剿。仍应随时相机应援。勿令贼匪北窜。宿迁为粮台重地。奕经驻劄徐州。并著就近加意防护。毋稍疏忽。将此由六百里谕令知之。　　

○又谕、江忠源奏、由镇失守、道员同时阵亡一摺。该逆自九江窜扰兴国。径扑田镇。势甚猖獗。张亮基、崇纶、昨奏该处兵力不厚。札委同知伍煋、都司周禄、带勇前往会剿。且有总兵杨昌泗兵勇。分路迎击。何以此次接仗。仅有该道等奋死抵拒。鏖战多时。江忠源亲随楚勇。亦皆血战阵亡。所存无多。未见大兵随后援应。现在南岸兴国一带江面、二千余里。悉经贼船分布。虽候届初冬。东风未必时作。难保该逆不由陆路窥伺省垣。且江面俱是贼船。该署督等所派劳光泰、带去之新造炮船十余只。能否不致疏失。其余续造船只。收集何处。均须豫为准备。江忠源现与唐树义、会同音德布、驰赴武昌。惟安徽安庆。被贼占踞。庐州又在危急。李嘉端既经罢斥。周天爵复值患病。该处近接颍亳。切须防贼北窜。专待江忠源、前赴皖抚新任。该抚所带兵勇。仍酌量绕道。带往安徽。以资剿办。张亮基现未交卸。且熟悉楚省军情。即与崇纶、督同唐树义、严饬地方文武员弁。赶紧设法堵截逆船泝流而上。如道士洑、蕲州等处。均可扼守。万不可令其肆意冲突。其南岸陆路。有无兵勇堵守。亦著迅速布置。此时贼＜舟宗＞聚集何处。并著迅速查奏。将此由六百里加紧各谕令知之。　　

