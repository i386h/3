<!-- { "loadSidebar": true } -->
○谕军机大臣等、前因滇匪、扰及川北梓潼广元一带。当谕崇实、拨兵交福济统带。由剑州、梓潼、驰往防剿。并著骆秉章酌量分拨兵勇。以防川北。兹据福济奏、遵旨驰往川北。请筹调官兵等语。蓝逆大股。围攻绵州。甚为吃紧。并分股在潼川各场。肆行滋扰。潼川之贼。又欲分股由太和镇、下窜保甯、顺庆、由葫芦溪、刘家茔、直扑绵州。现在北路德阳、罗江、绵州、绵竹、安县、小北路乐至、盐亭、遂甯、太和镇地方。处处有贼。非厚集兵力。痛加剿洗。不足遏其凶锋。福济现须赶紧赴防。所调陕西分劄甯羌驻守之甘肃官兵五百名。带赴川北。尚觉兵力不敷剿办。该将军现已分咨崇实、骆秉章、各拨兵勇二千名。驰往援剿。现在川北情形吃紧。各路兵勇。如可匀拨。即著崇实、如数派赴福济军营。与所调满洲官兵一千名。协力防剿。以清川北一路。兼保陕西完善地方。毋任将备等藉词延宕。致有贻误。骆秉章计已抵川。所带兵勇。数本无多。仍著酌量川东川北。缓急情形。设法兼顾。不可稍涉拘泥。福济到防后。先就现有兵力。节节布置。实力堵剿。力保陕南川北地方。毋任贼匪窜扰。将此由六百里各谕令知之。　　

○命署安徽巡抚贾臻、江南提督李世忠、帮办钦差大臣袁甲三军务。　　

○命升任云南布政使萧浚兰、暂留四川。交成都将军福济差委。　　

○广东潮州镇总兵官寿山、因病解任。以尽先副将翟国彦、为广东潮州镇总兵官。　　

○以克复广东开建县等城、赏道员刘式恕、同知郝有金、副将常吉、参将张金华、守备黄添元等、花翎。把总叶占春等、蓝翎。余升叙加衔有差。　　

○以安徽定远剿匪出力、赏协领萨音阿、巴图鲁名号。知县李孟荃、外委李楹、花翎。提督李世忠、优叙。总兵官张得胜、以提督用。副将蒋立功、以总兵官用。余升叙有差。予阵亡游击袁步金、守备张世球、祭葬世职。　　

○以克复广西梧州府城、赏知州朱猷章、参将梁乔、邢麟阁、都司李荣升、黄联开等、花翎。守备冯义清等、蓝翎。提督昆寿等、奖叙有差。　　

○予江苏常州殉难监生庄国勋等、男女十五名口。旌恤如例。　　

○癸卯。署直隶提督成明奏、收存炮位。暨防兵分别归伍。得旨。著照所拟办理。并将现存炮六十八尊。斤两尺寸。详细开单。咨送总理行营处备查。　　

○甲辰。谕内阁、官文、胡林翼奏、请将因案监禁之革员、戴罪剿贼一摺。已革候选训导吴佑棠、本系因案监禁。惟平日带勇。尚属得力。著准其暂行提禁。戴罪剿贼。俟续立战功。再由该督等分别办理。　　

○谕军机大臣等、前因吴棠奏、捻逆悉至宿境。谕令僧格林沁等、酌调马步官兵。速行派往。本日据僧格林沁奏、接奉本月初六日谕旨。备陈无兵可拨情形一摺。并据田在田奏称、本月初一日以后。蒙城亳州等处捻匪。悉数窜至宿州。不下十万余人。四面攻围。城中兵勇。不及百分之一。且因饷道断绝。军民乏食。情形万分危急。请速拨劲旅救援。并据吴棠奏、官军克复侯孟山寨。此时北路无捻。如重兵南下。乘其抢麦顾巢之际。并力埽荡。实一时难有机会各等语。僧格林沁军营官兵。先后派赴东昌等处剿匪。存营自属无多。惟宿州为北路紧要门户。设有疏虞。则捻逆。必至悉窜东境。与各路匪众句结。剿办更难措手。现在钜野已获胜仗。国瑞带马队千名。步队四千。又有黄良楷等所带练勇。兵力较厚。且东省多系土匪。扑灭较易。而徐宿捻势鸱张。不能不先其所急。以冀保全大局。著僧格林沁、西淩阿、国瑞、体察情形。如东昌钜野两处官军内。可以抽拨。即赶紧酌拨马步官兵。派委得力大员管带。赴徐宿一带援应。该州被围日久。城中之粮。仅支十日。且此时北路并无捻匪。乘其抢麦顾巢之际。不难痛加剿洗。机会尤不可失。该大臣等务当权其轻重缓急。设法援应徐宿。毋误事机。将此由六百里谕令知之。　　

○又谕、前因捻匪围困宿州、图扰徐州、叠经谕令袁甲三、派兵赴援。并令总兵张得胜、统带前往。宿州界连三省。为剿办捻匪必争之地。且系临淮后路。设有疏虞。关系南北大局。现在定远渡淮捻匪。经官军截击获胜。张得胜即可驰援宿州。且又有李世忠所带兵勇。临淮兵力已厚。不难分拨。著袁甲三、贾臻、李世忠、遵照前旨。速拨精兵。交张得胜统带。克日启程。驰赴宿州。迅解城围。毋得迟延贻误。致干咎戾。将此由六百里谕令知之。　　

○又谕、前据吴棠奏、宿城被困、饷道阻塞。文报不通。当谕僧格林沁、袁甲三、各拨兵勇。驰往援救。兹据田在田奏、该匪投并西捻。纠约大股十余万。围困宿州。食尽援绝。万分危急等语。西路大股捻众东趋。经田在田、派兵进取柳沟。屡获胜仗。犁其巢穴。正可乘势进攻。讵该匪投并西捻。纠约大股。围攻宿城。断我徐州饷道。四面践踏麦禾。城内饥军。势成坐困。本日复谕知僧格林沁、速拨劲兵。驰往救援。并谕袁甲三、飞催张得胜、统带精兵。赶往夹击。以解城围。谅该大臣等、必遵旨拨兵赴援。惟宿城万分危迫。田在田仍当激励将士。坚守待援。徐州存城兵勇。虽属无多。现在官军克复侯孟山寨。郡北肃清。可以撤队南顾。著即督饬参将王致祥等、驰赴夹沟、会同游击闪凤来等、节节埽荡。务将饷道疏通。以解宿州之围。此外如有兵勇可援。亦当先其所急。派往拨应。不得坐待援师。致有贻误。至砀山县、为河南山陕各省饷道必由之路。关系非轻。吴棠业已派兵驰往探剿。著即饬守备李廷栋等、迅速剿洗。毋令饷道梗塞。是为至要。将此由六百里谕令知之。　　

○命福州副都统多隆阿、帮办湖广总督官文、湖北巡抚胡林翼军务。　　

○命三等侍卫穆克登阿、留于湖北、交官文差遣委用。　　

○以湖北堵剿皖贼出力、赏参将梁洪胜、王万年、协领舒亮、巴图鲁名号。县丞杨德峻、花翎。总兵官雷正绾、提督衔。副将赵既发、曹克忠、王可升、陶茂林、赵克彰、总兵衔。副将石清吉、杨朝林、以总兵官用。协领常星阿、穆图善、以副都统用。副都统多隆阿等、加衔升叙有差。予阵亡千总杨得胜、委防御全安等五员、祭葬世职。　　

○以山东菏泽邹郯等处剿匪出力、复已革副都统桂成、德楞额、协领色尔固善、道员黄良楷等职。　　

○乙巳。谕内阁、瑞昌等奏、龙游、汤溪、金华、府县城池、及长兴县城、先后失守各一摺。瑞昌、王有龄、督办军务。不惟毫无成效。而且屡失郡县。已失者久稽克复。完善者未闻保障之方。即如本日奏到。又失一郡三邑。况屡次奏报。亦从未自请处分。殊属胆大。瑞昌、王有龄、均著革职留任。以示惩儆。　　

○又谕、王有龄奏、委员被控舞弊、请革职审办一摺。上年浙江省克复桐庐出力官绅。经瑞昌、王有龄、汇案保奏。降旨允准。现据办团知县倪应晋、控告文案委员孙淳溥、因借贷不遂。将伊保举衔名删去。并与知县徐代镇、句通舞弊。将戚族通判孙涛等、衔名列入。及同知傅以礼等、并未办团。亦邀保举等情。虚实均应彻底根究。候选知府孙淳溥、同知衔江苏候补知县倪应晋、均著先行革职。桐庐县知县徐代镇、著即行撤任。福建试用同知傅以礼、候选通判孙涛、贡生徐瑞麟、监生孙庆祺、高朗、原保之案。一并先行撤销。交瑞昌、会同张锡庚、亲提严审。务得确情具奏。毋稍徇隐。　　

○又谕、晏端书、王梦龄奏、办团及守城出力官绅、可否恳恩奖励一摺。江苏淮扬各属、经晏端书等、督办团练。该官绅练董、自备资斧。已阅年余。均能实心任事。始终勤奋。并于贼匪窜扰时。竭力守御。自应量予鼓励。所有江北现办团练人员。并咸丰九十两年。淮扬守城出力官绅练董。著晏端书、会同王梦龄、择尤酌保。毋许冒滥。　　

○又谕、前据瑛棨奏、河南西平县知县高庆颐、剿匪不力、物议沸腾。当降旨交该抚严究确情。据实参办。兹据严树森奏、该革员高庆颐、虽讯无株守县城。致难民被贼裹胁等事。惟不容难民进城。以致聚众喧闹。是该员不体民情。办理不善。已毫无疑窦。高庆颐、著即行革职。永不叙用。　　

○谕军机大臣等、瑞昌、王有龄奏、常山江山之贼。绕越衢州。连陷龙游汤溪二县。及金华府城。请饬催援师救应一摺。据称贼匪自窜陷常山江山后。另股窜踞寿昌县城。分股下窜。均经兵练迎击退回。四月十六日。该逆越过衢城。十七、十八、十九等日。龙游、汤溪二县、及金华府城。先后失守。张玉良、退守严州。咨商左宗棠、统师援浙等语。该逆以寿昌牵掣我师。而大股仍从江山一路。绕窜而下。以致三日之内。连陷府县三城。猖獗已极。其窥伺甯绍。更在意中。张玉良各军。不能得力。藩司林福祥、带勇千名。甫抵贵溪弋阳一带。已革道员李元度、新募楚勇八九千人。计方抵江西省城。未能克期赶到。浙省情形。万分吃紧。必须设法援应。以顾大局。前据曾国藩奏、左宗棠自击败李逆股匪后。现在伺其所向。跟踪追剿。目下该逆以全股深入浙境。果能四面兜剿。不难聚而歼旃。左宗棠一军。屡获胜仗。声势颇壮。即著统带所部。克日启程。应援浙江。会同瑞昌等、所派官兵。将失陷城池。次第收复。以靖逆氛。毋稍延缓。再前据恭亲王奕等、呈递＜口英＞国照会内。有湖北广济、黄梅两县、于三月十二日、十三日先后失陷。黄梅失守之信到九江。藩台私行退去之语。张集馨、赴九江办理通商。何以一闻警报。辄即避去。如果属实。必为外国人轻视。著曾国藩严密访查。据实参奏。将此由六百里加紧谕令知之。　　

