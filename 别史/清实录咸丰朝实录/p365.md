<!-- { "loadSidebar": true } -->
○又谕、袁甲三奏、剿办捻匪、连获大胜一摺。安徽颍州各属。经粤匪窜扰之后。各路捻匪。纠约啸聚。伪托粤贼。竖旗谋乱。所有河南永城、与亳州、蒙城、及外来各捻首。合为大股。以义门集为总巢。临湖铺为分窟。恣意焚掠。横行无忌。声言三月初六日。焚烧张村铺。经袁甲三先期赶到。饬派同知朱维屏等、出其不意。直捣临湖铺巢穴。先于湖口安设枪炮。分兵绕湖行走。逆匪三千余人。于集北排列抵敌。该文武督率兵勇。一拥向前。扑进贼队。该匪四路奔窜。我兵追赶十余里。杀贼三百余人。该给事中带兵进偪匪巢之南。探闻雉河集、与义门集捻匪。声息相通。于初九日整队。直抵雉河集。该处捻匪。先行逃往义门总巢。我军声言移向他处。是晚仍复潜回雉河。该匪果由义门。乘夜直扑雉河军营。并分股欲由河北抄袭兵勇之后。该文武先将船只。挽系南岸。候补直隶州张家驹等、一面守护粮台。一面备敌河岸。候补参将朱连泰等、分督兵勇出集。至马家楼地方。匪众万人。蜂拥而来。我兵分三路迎击。该匪抵死不退。复于南北分股前来抄袭。意图围裹。势甚危急。该文武督饬兵勇。各按各营。分路扑杀。自辰至午。鏖战两时之久。人人奋勇争先。杀贼二百余人。该匪力不能支。向后撤动。兵勇奋力穷追。约计二十余里。刀矛并进。复毙贼六七百名。内有骑马执旗捻首、二十余名。前后夺获大炮、擡炮、六十七尊。擡枪、刀矛、挡牌、火药、铅丸无数。伪太平天国金四正将军大旗一面。将帅龙虎等旗二百余件。追至涡河渡口。该匪争渡。自相践踏、及落水死者。不计其数。复击杀一百余人。生捦十三人。兵勇受伤者、仅二十三名。义门贼巢。剿洗一空。余匪藏匿寺儿集、观音堂等处。为数无多。颍属捻匪。经此大加剿办。获讯犯供、首要多已就戮。匪众闻而胆寒。该给事中督办有方。所有在事出力文武员弁。及团练绅民义勇。均著准其酌量保奏。现在徐广缙、已将永城以南皮家集、苏家阁、一带捻匪剿败。著该给事中知会联络。摉捕余匪。务期净尽。勿留余孽。　　

○谕军机大臣等、胜保奏、十七日进攻贼垒、杀贼情形一摺。前因临清失守。将胜保等革职。责令迅图克复。该大臣前奏、反复辩论。总以并无守土之责为词。尚谓不分畛域。迥非平日勇于自任、所向无前气象。姑予薄责。不即加罪。原冀其稍知愧奋。刻即图功。乃本日所奏、十七日进攻东面贼垒。不过毙贼二百余名。迨将濠内贼匪。全数歼毙。亦未将贼垒及时攻夺。空言积愤。于事何济。且据称、城内仓廒、及积粮处所。均为知州张积功、都司武殿魁焚毁。该逆失望。仍分聚城外关厢。是城中贼匪无多。所赖关厢村庄、为掎角之势。若不赶紧设法。将城外贼巢。尽行平毁。使该逆不能互相援应。则州城终难克复。顿兵日久。师老力疲。又必复蹈故辙。势将不可收拾。桂明于十八日已抵大名。仍著胜保飞调到营。并分催各处大炮。迅速运到。查照前降谕旨。另派得力大员。将双禧、穆辂之兵。迎提统带。酌量地方驻守。扼贼窜路。计各路徵调之兵。将次到齐。德勒克色楞、崇恩、分驻西南及东路。其东南一路。必应顾及。况东昌郡城。亦商贾辐辏。素称饶裕之区。岂可稍有疏失。必俟该逆窜往。再筹尽力追击。已落后著。前谕、以李湘棻业经由沂州折回。即令防守丰工蟠龙集一带。厉恩官带兵北行。即饬驰赴东昌。该大臣可以就近调遣。察其兵力。是否足资扼截。令即堵守临清东南之路。总之该大臣固当严扼贼匪北窜。仍须面面兼顾。迅即力图攻剿。收复州城。毋再迟延。致干重典。琦善奏、贼匪假冒官兵各情。不可不严加查察。以免堕贼奸计。原片著钞给阅看。将此由六百里加紧谕知胜保、并谕令德勒克色楞、善禄、崇恩知之。　　

○又谕、琦善奏、三汊河官兵。未能撤回山东。并剿毁老河影泗源沟匪巢、各摺片。现在贼陷临清。所调各路官兵。将次到齐。已命胜保等、尽力攻剿。迅图克复。若俟山东官兵调回。亦属缓不济急。且淮北情形吃重。虽有袁甲三、秦定三、分驻临淮正阳。仍令和春、福济、统筹兼顾。力杜逆匪北窜。所有河州西甯官兵。未必能调赴扬州。其张亮基请调回山东官兵。亦著毋庸调回。仍留三汊河、交琦善调遣。此项山东兵。前据张亮基奏、据安勇等禀称、日久并未见仗。情切思归。现经仍留汝营。能否奋勉。殊难豫料。著随时激励用之。逆匪窜踞瓜州。为日已久。岂不能迅速埽除。稍纾朕南顾之忧耶。其老河影、泗源沟、两处枭匪。此次大加剿捕。办理尚属得手。著该大臣严饬李志和等、趁此声威。埽除净尽。勿留余孽。至江面艇船。并著随时调度。水陆合击。前据叶名琛奏、广东雇备之红单炮船。已饬令陆续放洋。此项船只。一入长江。更可助剿得力矣。将此由六百里加紧谕令知之。　　

○又谕、向荣奏、金陵叠次筹攻。请调广东福建官兵助剿。并镇江两次攻剿情形各等语。现在阜城逆匪未除。皖豫之贼。复由丰工渡河。连破金乡等处。直窜临清。本月十五日夜闲。州城失守。北路情形。万分紧急。惟望金陵及早收复。埽穴捦渠。兹阅向荣奏报、金陵叠次筹攻。均未得手。镇江亦不得谓之胜仗。该大臣务当先就现有兵勇。设法进攻。将金陵及镇江城池。次第速筹收复。则皖豫贼匪。有所牵制。自不至续行北窜。北路剿办。较易为力。向荣身膺重寄。具有天良。岂得藉口兵单。听大局之败坏。致干重罪。将此由六百里加紧谕令知之。　　

○又谕、昨据崇纶、青麟等奏、武昌连日击贼获胜一摺。汉阳汉口一带。逆＜舟宗＞游驶江面。意图直扑武昌。此次水陆交战。尚能稍挫贼锋。省城现存兵勇。约有万余。兵力不为单弱。青麟等惟当鼓舞士气。激励民心。一面妥筹守御。一面设法剿洗。乃叠次奏报。总以外援不至为词。且以台涌未能由德安分兵到省。徒深焦灼。该抚等祇知顾一省垣。其江北肆扰股匪。岂可置之不办耶。台涌随营兵勇。收合堵城残败。不过二千余名。以之分剿云梦、应城、孝感等处贼众。仅能以少击多。万一趋兵南下。而该逆伺隙北窥。全局所关。与武昌一省。孰轻孰重。况江面全为贼踞。该督又岂能飞越而渡。即令统此二千兵勇。全数赴鄂。视省中现有官兵。所增亦属无几。青麟等于军情缓急机宜。何不加忖度如此。朕统筹大局。总以肃清江面为要。但使江路一通。不独武昌南北两岸。联为一气。即上下游纷窜逆匪。亦易于次第歼除。台涌节制两湖。无论何路剿匪事宜。均应熟筹兼顾。相机而行。荆州一带筹防。是否严密。孝感、汉阳等处。如何督率进攻。布克慎以获咎大员。特恩派令带罪杀贼。著即饬令分投进剿。以期稍赎前愆。本日青麟单衔奏报。亦不过沥陈剿办逆匪之难。毫无实济。现值贼匪猖獗。处处剿办。皆属紧要。岂独武昌然耶。青麟身任巡抚。责无旁贷。崇纶系特留帮办防剿之员。亦岂能置身事外。务即审度事势。堵剿兼筹。仍设法与台涌联络声援。及早埽荡。傥稍有疏虞。或藉词豫为诿卸地步。朕必重治其罪。决不宽贷。至屡次奏称、所发摺件。均未接到谕旨。著台涌迅速就近饬查。是否驿递迟延。青麟亦当设法差人迎提饬催。岂能宴坐以待。致误事机。将此由六百里加紧谕知台涌、青麟、并谕令崇论知之。　　

○又谕、和春、福济奏、连日进剿获胜一摺。此时克复郡城。固为该提督等专责。而逆匪攻陷山东临清。扼贼续窜。尤关紧要。前经叠降谕旨。令和春等拨兵交秦定三、迅赴正阳关霍邱一带。严杜贼匪西北窜路。并令袁甲三进驻临淮。以遏东北贼冲。谅和春等接奉前旨。必不敢迁延迟误。本日据袁甲三奏、遵旨驰赴临淮。摺内有探闻霍邱土匪狓猖。该县剿捕被害。仅有典史闭门固守之语。如果属实。则霍邱危在呼吸。傥逆匪乘衅句结。势必不守。该县与六安接壤。为正阳关之掎角。此处一有疏虞。则正阳亦难固守。现据和春等奏报胜仗。秦定三尚在行闲。是直坐拥重兵。竟置全局于不顾。著即派拨兵勇。迅交秦定三、克日统带启程。不准稍有耽延。傥令逆踪再有窜越。或致六安之贼。窜及霍邱。彼时再以正阳难守为词。朕不但将秦定三立正军法。即和春、福济、亦必从重治罪。现在六安、舒城、桐城、安庆等处。逆匪均不甚多。祇因大兵专顾庐州。人无固志。以致该逆肆意往来。若秦定三移兵正阳。或援霍邱。或攻六安。时时出贼不意。慑以兵威。不但贼难他窜。即庐城攻剿。亦较易得手。前有旨、令青州副都统常清、将所带青州驻防兵。进劄黄河两岸。本日据向荣奏、已于初八日。派贵州兵一千名。前往徐州。自系未知秦定三进防正阳。此项官兵。若径赴徐州。道路又形纡折。著和春等飞提迎催。即交秦定三统带。但不可坐待此兵。致误事机。仍著先拨官兵数千。速令秦定三驰往。不准稍有迟延。又据琦善奏、逆匪改换服色、希图他窜等语。著和春等随处盘查。严加防范。毋堕该逆诡计。原片著钞给阅看。将此由六百里加紧谕知和春、福济、并谕秦定三知之。　　

○又谕、袁甲三奏、遵旨进防临淮。并统筹全局一摺。皖省情形。败坏至此。专恃庐州城外一军。即使计日克复。亦已骤难收拾。该给事中所奏。援颍郡以固正阳。实系紧要关键。本日已严谕和春等、多派精兵。交秦定三统带前往。复谕英桂、即饬牛鉴进驻颍州矣。袁甲三现办捻匪。如大致已定。即应迅赴临淮。该处距宿州不远。声势尽可联络。凤阳定远等处土匪。均著随地剿办。亦不必专驻临淮。致成株守。至淮河上下。如何设法疏通。总当力筹妥办。不得诿之正阳阻滞。下游徒劳无功也。现据和春等奏、已饬署臬司恩锡、督带兵勇。前赴临淮。所带之兵。究系若干。就现在情形而论。似临淮之兵。多于正阳。而正阳之防。重于临淮。该给事中既能统筹全局。即可与秦定三、和衷商搉。互相策应。据称、近日正阳关以南民情。被贼煽诱。竟至有甘心从逆之辈。总由安庆、舒、桐、六安一带。官兵不能兼顾。土匪乘机句结。以致胁从日久。几与逆匪相安。此时惟有力遏庐州、临淮、正阳、霍邱等处要隘。以图进攻。大军风声所到。不特杜贼北窜。即从逆匪徒。亦可闻风稍为敛迹。转移之术。惟在随时相机筹办。不可诿之时事难为也。至奸细接济庐州之贼。必应严为断绝。著即督饬带兵文武。实力摉拏。不准疏懈。据琦善奏、逆匪改易服色。希图他窜。难保其不随处溷迹。尤应实力防范。以免堕贼奸计。原片著钞给阅看。将此由六百里加紧谕令知之。　　

