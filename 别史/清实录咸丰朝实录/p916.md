<!-- { "loadSidebar": true } -->


大清文宗协天翊运执中垂谟懋德振武圣孝渊恭端仁宽敏显皇帝实录卷之三百二十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。八月。壬戌朔。遣官祭文昌帝君庙。　　

○谕军机大臣等、德楞额等奏、自请带兵赴通等语。据称探得夷船。驶入海口。现在山东军务。虽当江北吃紧之际。较之津通、轻重悬殊。商令哈勒洪阿、暂劄韩庄。德楞额、分带兵勇一千名。星驰赴通。听候调遣。山东韩庄一带。防务稍松。已谕令德楞额、准其带兵赴通。俟该副都统到时。著僧格林沁等、体察情形。如大营可无需此项马队。即令德楞额、屯劄附近通州一带。或绕截该夷前途。或抄击该夷后路。由该大臣等、自行酌量调派可也。正在寄谕间。据载垣等、奏到夷情就范一摺。据称载垣等在通。已与吧嗄口□礼、喴哸吗接晤。言尚驯顺。呈出在津时、与桂良等议定续增条约八款。惟天津通商一款。极有关系。第桂良等业经允许。难于翻悔。当即给与照会。俟口□额口□尔唫到通。即行盖印画押。再行进京换约。其所带队伍。悉驻张家湾以南五里外。不再前进一寸。该大臣等、现既准口□额酋抵通。其照会内、有随带弁兵约照一千之数。其余劄营。总于张家湾以南五里之外等语。著僧格林沁、仍严兵以待。于口□额口□尔唫来通时。除约定千兵以外。如有任意续来。仍应拦阻。该夷酋等诡谲异常。口□额酋既随带弁兵千数来通。将来噶酋定议时。所带弁兵。亦必照此数目。总须严密侦防。恐其人数众多。一发难制。尤恐吧嗄口□礼等、貌为驯顺。其中仍有叵测。该大臣等、谅必能筹画精详。万无一失也。将此由五百里谕令知之。　　

○又谕、昨据德楞额奏、请分兵赴通助剿。已谕令该副都统。准带兵勇千名。驰赴通州。并谕知僧格林沁、于附近通州一带。酌量调派。本日据傅振邦奏、颍亳大股捻匪。倾巢而出。计有十数万众。由永南沿浍而东。袭破练圩两处。围攻浍南军营。虽经击退。其势甚炽。请饬河南、山东、一体严防等语。复经谕知德楞额、察看情形。能否带兵赴通。自行斟酌办理矣。再本日据托明阿等奏、西安马队、二千三百名。并商雒等处步队、一千五百余员名。配带军火等项。自七月十二、至二十一二等日。业已渡河。趱出陕境。此次马步各队、计已陆续可到。著即将续调之察哈尔马队、后起官兵一千名。分拨胜保军营。令于由通入京各要隘。酌量布置。以为该大臣等、后路援应。现在该大臣等军营兵、共有若干名。及所调各路官兵。已到营者、共有若干名。著将数目查明具奏。昨谕知僧格林沁等、口□额口□尔唫来通时。除约定千名以外。如有任意续来者。仍应拦阻。本日据载垣等奏、该夷业已就抚。口□额酋于本日午刻到通。恐其于准带夷兵千名之外。仍有大队陆续到通。该处密迩京师。辰发午至。猝不及防。深为可虑。传闻该大臣等兵、已退劄八里桥。其由张家湾至通一带。虽有格绷额等马队。在彼屯劄。恐官兵等、知己议和。未必认真拦阻。著该大臣即行激励众兵。刻不忘战。于张家湾一带。照旧严防。除准带夷兵之外。如有陆续前进者。仍遵前旨。严行截剿。毋稍顾虑。将此由六百里密谕知之。　　

○以肃亲王华丰、为崇文门监督。都察院左都御史爱仁、为副监督。　　

○癸亥。谕军机大臣等、傅振邦奏、官军攻破蒙西贼圩十余处、颍亳大股、倾巢出扰、现筹剿办一摺。傅振邦督饬各军。深入蒙西。甫将小涧西阳十余贼圩攻破。贼势已穷。讵颍亳大股捻匪。因涡淝涨溢。贼圩被淹。捻首姜台淩、刘狗、纠集数百圩之众。各带家属辎重。倾巢北窜。图扰完善之区。捻首张闵刑、又胁永亳一带饥民前驱、五旗贼约十数万众。欲就食浍南。遂由永南沿浍而东。袭破练圩。围困浍南官军营盘。虽于七月十九二十等日。经傅振邦、率同田在田、会合兜抄。踏毁贼垒。捦获著名捻首余麻和等、大小以百数计。叠次痛剿。凶锋已挫。惟贼势众多。拌死狂奔。尤虞旁窜纷扰。著庆廉、德楞额、各饬永城、与山东各路防兵。一体严防。并速探贼踪所向。与傅振邦等军、分投接应。毋分畛域。联络堵剿。殄除群丑。保全完善地方。昨有旨。准德楞额所请、带兵勇一千赴通。现当捻势纵横。东防又加吃紧。著德楞额体察情形缓急。斟酌行止。毋致顾此失彼。将此由六百里各谕令知之。　　

○怡亲王载垣、兵部尚书穆荫奏夷酋抵通画押。得旨。带兵进城一节。令其仍照与桂良商定。＜口英＞口□佛两国。每国不得过四百人。现银一节。换约后、在津郡于两月限内缴清。　　

○予安徽青水沟等处阵亡副将刘兰馨、知县年玉田、祭葬加等世职如例。千总李大和、祭葬世职。　　

○甲子。京畿道御史鄂堃奏、祀社稷坛。请入城致斋。得旨。在宫在园。诚敬则一。并非因居处自便。所奏毋庸议。　　

○以侯补三品京堂胜保、为光禄寺卿。　　

○乙丑。遣官祭关帝庙。　　

○谕内阁、朕抚驭寰海。一视同仁。外洋诸国。互市通商。原所不禁。＜口英＞咭唎、口□佛＜口兰＞哂、与中华和好有年。久无嫌隙。咸丰七年冬间。在广东遽启兵端。闯入我城池。袭掳我官吏。朕犹以为总督叶名琛、刚愎自用。召衅有由。未即兴问罪之师也。八年间、夷酋口□额口□尔唫等、赴愬天津。当谕总督谭廷襄、前往查办。该夷乃乘我不备。攻踞炮台。直抵津门。朕恐荼毒生灵。不与深较。爰命大学士桂良等、往与面议。息事罢兵。因所请条约多有要挟复令桂良等驰往上海。商定税则。再将所立条约。讲求明允。以为信据。讵夷酋口□普噜嘶等、桀骜不驯。复于九年。驾驶兵船。直抵大沽。毁我防具。经大臣僧格林沁、痛加轰剿。始行退去。此由该夷自取。并非中国失信。天下所共知也。本年夷酋口□额口□尔唫、噶罗等、复来海口。我中国不为已甚。准令由北塘登岸。赴京换约。不意该夷等、包藏祸心。夹带炮车。并马步各队。抄我大沽炮台后路。我兵撤退后。复至天津。因思桂良系前年在津原议之人。又令驰往。与之理喻。犹冀该夷等、稍知礼义。但使所求尚可允许。亦必予以优容。岂意口□额口□尔唫等、肆意要求。竟欲婪索兵费。强增口岸。陈兵拥众。入我郊畿。凶狡情形。至于斯极。爰命怡亲王载垣、兵部尚书穆荫、前往再三开导。并命将所请各条。妥为商办。逆夷犹敢逞凶。带领夷兵。偪近通州。称欲带兵入见。朕若再事含容。其何以对天下。现已严饬统兵大臣、带领各路马步诸军。与之决战。近畿各州县地方士民。或率领乡兵。齐心助战。或整饬团练。阻截路途。无论员弁兵民人等、如有能斩黑夷首一级者。赏银五十两。有能斩白夷首一级者。赏银一百两。有能捦斩著名夷酋一人者。赏银五百两。有能焚抢夷船一只者。赏银五千两。所得赀财。全行充赏。天津百姓。素称义勇。务各敌忾同仇。明攻暗袭。以靖逆氛朕非好武穷兵之主。凡此不得已之苦衷。当为天下臣民所共谅。至该夷所掳闽广等处内地人民。皆朕赤子。如能自拔来归。或斩夷首来献。朕亦必予以厚赏。该夷去国万里。原为流通货物而来。全由刁恶汉奸。百端唆使。以致如此决裂。并当谕令各海口。一律闭关。绝其贸易。其余恭顺各国。各安生理。毋相惊扰。经此次剀切明谕。该夷傥能醒悟。悔罪输诚。所有从前通商各口。朕仍准其照常交易。以示宽大之仁。如尚执迷不悟。灭理横行。我将士民团等、惟有尽力歼除。誓必全殄丑类。其毋后悔。将此通谕中外知之。　　

○谕军机大臣等、前因江北防务紧要。楚军未能分拨。谕令官文、胡林翼、调派马步兵勇千名。交都兴阿统带启程。前往江北。到防以后。于淮徐等属、抽练勇丁。藉资防剿。兹据李若珠奏、金陵逆匪。现在制造炮船。并掳取船只。意图北窜。其由丹徒小河口等处出窜贼匪。虽经各艇船将弁。先后击退。惟艇师单薄。亟盼上游援师等语。现在曾秉忠所带之长龙船。全数派往援沪。下游各起艇师。为数无多。设金陵之逆。掳船下窜。丹徒等处、再有逆众横趋。则江北一带。更形吃重。著官文、胡林翼、迅将前调马步兵勇千名。挑选精壮。配齐军装器械。由都兴阿统带。迅赴江北。力筹堵剿。至以楚师营制。训练淮徐勇丁。实为现在切要之图。著都兴阿仍遵前旨。与曾国藩会商。赶紧办理。以冀练成劲旅。正在寄谕间。据都兴阿奏、楚勇未能远征。拟调吉林马队一起。及现有马队。已咨行官文、胡林翼、催调等语。著官文、胡林翼、迅将此项马队。即饬前往都兴阿军营。以便该将军即日统带启程。驰赴江北。认真剿办。保全完善之区。是为至要。将此由六百里各谕令知之。　　

○又谕、前据张芾奏、浙江贼众、突犯广德、江长贵亲督马步各队、出城驰剿。所向披靡。该逆复纠众回扑。江长贵、与米兴朝、登陴督战。及贼众围城。江长贵犹引亲军数十人。拔关而出。与贼死战。手刃数贼。究因援军未到。以致州城失陷。江长贵、突围退至安吉等语。已降旨。将该署提督革职留任。兹据瑞昌等奏、广德州失守情形。与张芾所奏。大略相同。惟所称该逆、窜入广德东南二门时。江长贵在南门。不知何往。以致米军退走。与张芾前奏江长贵、登陴力战各情。逈不相符。江长贵自派援苏州等处。节节溃退。此次统领广防。所部有七千余人。并不为单。竟不能固守一两日。以待援兵。实堪痛恨。著瑞昌、来存、王有龄、将江长贵如何临阵退缩。弃城不守。及张芾前奏、因何不符之处。据实查明参奏。毋稍徇隐。米兴朝赴援不力。此次复退至四明。前已谕曾国藩奏参。该将军等奏请免议之处。著毋庸议。所拟仍由民团、办理防堵各节。即著瑞昌、来存、王有龄等、认真激励。迅速举行。以收实效。将此由六百里谕令知之。　　

