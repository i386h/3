<!-- { "loadSidebar": true } -->
○谕军机大臣等、前因张亮基奏、初九日出队获胜。毙贼千余名。当经谕令胜保、善禄、崇恩、据实查明是否欺饰。尚未据该大臣等覆奏。本日复据张亮基奏称、连日进攻。每次毙贼数十人。十四日又轰毙贼目。并余贼数十人。复在杨家桥一带。亲督勇目李朝俊、手刃穿黄缎马褂贼目一名。系伪冬官副丞相许姓。勇目马进科、手刃穿红衣贼目一名。系伪检点郭姓。夺获大旗、及黄旗、擡炮、刀、矛、杂械、不计其数。乘胜将九家村、蔡家村、两处贼巢烧毁。约计毙贼二千余人等语。所奏是否铺张入告。攘功自居。仍著胜保、善禄、崇恩、秉公确查。据实具奏。不得以参奏在先。稍存回护。张亮基原带练勇二千人。谅已遵旨派员管带。以资攻剿。张亮基现已发遣。该勇等必须统带得人。方可随时驱策。现在大兵云集。德勒克色楞所带马队。计亦到营。著胜保、即督饬各路员弁兵勇。乘胜进攻。出奇直捣贼巢。与崇恩设法内外夹攻。务期悉数殄灭。不准稍稽时日。傥再藉词延宕。惟有执法从事。决不宽贷也。将此由六百里加紧谕令知之。　　

○又谕、前据骆秉章奏、收复岳州。贼船下窜。曾国藩、已由长沙省城跟踪追剿。当经谕令台涌、派员提催。不准青麟等截留。原以楚南道路虽通。楚北贼氛尚炽。必须乘胜东下。将汉江一带贼匪。全行歼灭。以次肃清长江。为埽荡东南之计。非谓岳城既复。即可置北省为缓图也。本日据曾国藩奏、摉捕湖汊。并剿办崇通股匪各情。是水军虽已抵岳。而驰赴下游。尚无确期。现在湖北贼情吃紧。不但汉口、汉阳、亟应克复。即孝感等处。亦岂宜久任狓猖。况云梦、应城、退窜之贼。尚在涢口上下盘旋。台涌兵力过单。未能兼顾。襄阳、武胜、均属扼要之区。既未便移兵助剿。其前调松潘、建昌、两镇官兵。迄无抵荆消息。布克慎所带东路弁兵。数止千名。即陆元烺派拨罗玉斌管带之防兵五百名。练勇五百名。全到湖北。仍须有水路炮船。方能夹击。据官文、贵升所奏、荆河已有逆匪船只。该处守城兵仅八百名。沿河沙市梭缉之马步队各兵。亦不过千余。鄂省兵勇如此单弱。岂可仍在上游迟滞。著懔遵前次谕旨。迅赴湖北。先清江汉。与台涌等联络声威。毋再延缓。其湖汊藏匿余匪。想已无多。著骆秉章、严饬地方文武。实力摉捕。崇阳通城各匪。盘踞未久。当易扑灭。著即饬胡林翼等、分投剿办。曾国藩所统水勇。既不准青麟等留守武昌。若骆秉章欲藉曾国藩为保障。任意牵留。朕亦不能宽宥也。将此由六百里加紧各谕令知之。　　

○钦差大臣琦善奏、六合、仪徵、浦口贼船、击退获胜。并督攻瓜州情形。得旨。汝在瓜州。仅能扼其北窜。恐日久稍有怠玩。所关非细。著督饬艇师、暨各营将弁。迅克瓜州。俾南贼不能北驶。为要。又奏、探闻金陵贼船情形。并严防奸细投诚。批。虽各处情形。未能尽同。然观汝在扬州。尚无大挫。可见投诚难于尽信。总在办法得宜。　　

○参赞大臣僧格林沁奏、阜城东面一律拨防。并设法解散胁从。得旨。览奏虽小有斩捦。而毫无把握。岂竟待其逃窜耶。僧格林沁、自今年新正。屡次追杀逆匪。尚知奋勇迅速。何近日顿易前辙。饰词搪塞。现在玉明等、已运炮前往。惟斤两太重。行走迟滞。断不准老师以待。致误机宜。　　

○以国子监祭酒奎章、为詹事府詹事。降调工部右侍郎锡龄、为光禄寺卿。　　

○以防堵江南六合贼匪出力。千总秦怀扬、以守备先用。　　

○戊午。谕军机大臣等、胜保、崇恩、先后驰奏、逆匪于本月十五日夜、复用地雷轰陷临清州城各一摺。览奏曷胜愤懑。逆匪自窜入东境。金乡等县。叠遭蹂躏。兹复攻陷临清。大肆猖獗。该处为水路总汇。几于防不胜防。傥该逆乘势北犯。虽有胜保等督兵极力阻遏。而贼众兵单。势难分投堵截。刻下阜城之贼。业经穵濠围困。因该逆坚匿不出。竟至一筹莫展。无计可施。前据胜保奏、曾调宛平、房山、两县煤窑匠役。于阜城东北村内。令其开穵地道。以便暗用地雷。功尚未就。密交庆祺妥办。未知究竟如何。逆贼屡次攻陷城垣。俱用地雷。是其惯技。何以我兵竟不能以此破贼。僧格林沁、务当通盘筹画。即将阜城余匪。设计歼除。如能迅速奏功。则督兵直赴临清会剿。非但可为胜保援应。实所以保全大局。傥蒇事稍迟。致该逆潜通消息。或有句连。必致更难措手。现已令玉明等、解炮赴营。计日可到。僧格林沁、自王家口追贼。屡次获胜。洵属奋勉。何以抵阜城后。劳师糜饷。至于此极。朕实不解。时事至此。犹不黾勉图功。迅速蒇事。以顾全局。该大臣平日以忠直自诩者。固如是乎。僧格林沁接奉此旨后。应如何设法进攻。直捣贼巢。为移兵赴援之计。使逆匪不得句结为患。筹画万全。迅速具奏。方不□朕倚任之恩也。将此由六百里加紧谕令知之。　　

○又谕、本日据崇恩、胜保、先后奏称、逆匪用地雷轰陷临清州城各一摺。览奏曷胜愤懑。逆匪窜距临清城外。经该大臣督兵进剿。屡获胜仗。复添派兵勇入城助守。且该州北门外。并无贼匪。尽可内外策应。何至任贼复用地雷轰陷城池。胜保、善禄、统领重兵。救援州城。岂得以无守土之责。藉词诿卸。崇恩本在城内。不知督率文武兵民。同心固守。辄至城外胜保军营。意图趋避。致令阖城生灵。惨遭荼毒。该大臣等贻误之罪。均无可辞。临清州城。粮米军械颇多。逆匪势必□嵎久踞。桂明行过兰仪。计日可到。德勒克色楞、已带兵到营。著该大臣等、即督饬官兵。设法进剿。迅将城外贼垒。尽数刬除。勿令该逆恃为掎角。庶可四面兜围。亟图克复。逆匪诡谲异常。且意在救援阜城之贼。胜保统领全军。尤应防其水陆北窜。其东昌济南一带。即责令崇恩、严饬地方文武。妥为布置。该大臣等、务当迅图进剿。以赎前愆。傥不知奋勉。致此股逆匪久踞临清。或肆行窜扰。国法具在。岂能屡邀宽典耶。城中文武下落。及张亮基所奏胜仗。著迅速查明据实具奏。将此由六百里加紧谕知胜保、并谕令德勒克色楞、善禄、崇恩知之。　　

○又谕、叶名琛、柏贵奏、粤省解部银两、现已陆续启程、请饬沿途各督抚妥为护送、毋得再行截留等语。此次广东解京银两。系部库急需之款。该委员等业已陆续起解。非由江西绕道浙江。必须由楚达豫。方能抵京。著湖南、湖北、江西、浙江、江苏、河南、山东、直隶、各督抚。于粤饷入境之时。饬属探明何路可行。速即派拨员弁兵役。妥为护送。催趱前进。断不准藉词道路梗阻。擅行截留。致误要需。将此由六百里各谕令知之。　　

○又谕、前因逆匪北窜。均由河岸偷渡。叠经谕令沿河各督抚、严密防范。本日据胜保奏、贼由丰工渡河。用渡船及木筏偷渡。十日之久。始行渡竣。官兵毫无拦阻等语。黄河为天险要隘。如果认真稽查。贼匪岂能飞渡。现在皖省之贼。窜扰临清。以致州城失陷。北路军情。万分紧急。若南路贼匪续有窜逸。畿辅地面。何日得以肃清。著王履谦、长臻、杨以增、崇恩、英桂、及百胜、王梦龄等、懔遵叠次谕旨。严饬地方及河工文武各员。分段设防。并著将每段派兵若干名。列炮若干位。绘图贴说。迅速具奏。并闻贼匪偷渡时。每起不过数百名。乘零星半渡之时。用炮轰击。不难尽数歼除。何得藉口于贼多兵少。任听从容扎筏。陆续偷渡。自此次申谕之后。傥再稍有疏虞。贼由何处偷渡。即将该管员弁。及各上司。以军法从事。决不宽贷。前次贼由丰工渡河。该处何段系何员专管。著杨以增等、迅即查明指名参奏。将此由六百里加紧谕知王履谦、长臻、杨以增、崇恩、英桂、并传谕百胜、王梦龄知之。　　

○又谕、本日据裕瑞奏、派兵接防、复密陈防兵不可轻动各等语。川兵节经徵调。内地营分。固有兵单之患。然谓赴楚无济。不如留川较为得用。尚是区分畛域。未识近日湖北情形。连日接台涌、官文、贵升等奏报、汉口、汉阳、孝感等处、贼势甚属猖獗。即云梦、应城、退出各贼船。仍在涢口游驶。其上游荆河一带。已有逆匪船只。且崇阳、通城、两县。据曾国藩奏、亦均被贼占踞。是鄂省贼多兵少。援应刻不容缓。裕瑞奏请免调。殊未顾及大局。著仍遵前旨。迅饬双保、福炘、带兵东下。迅速迎剿。该督既有接防之议。著一面与乐斌、万福等、筹商。飞派守备姚安邦、都司何庆元、管带各兵。归傅昆、德恩、统领赶往巴东等处。接办防堵。勿再游移。更致延缓。据奏该逆欲分股由金口、窜扰天门。由襄河窜扰荆宜。则夔巫所属。亦应严防。总之由楚入川。途径纷歧。不但巴东、利川、为全蜀藩篱。宜筹堵守也。裕瑞、务须外援邻封。内防土匪。不得以兵力未能有余。藉词推诿。所有军行器械、火药、钱粮、仍著督率杨培等、悉心筹备。源源接济。以应军需。将此由六百里加紧谕令知之。　　

○又谕、前因僧格林沁奏、贼氛偪近、请饬将各州县罪犯、迅速办理。当谕令桂良、饬属分别正法减等。为先事豫防之计。兹据奏、酌核犯罪情节。其谋、故、凶盗、拒捕杀人重犯、法无可贷者。拟即正法。至情有可矜、及例应缓决各犯、拟即减等。并将向拟情实免句之犯。开单请减。均著照所拟、分别权宜办理。本日据胜保等奏、十五日夜。贼用地雷轰塌临清州城失守。直东毗连要隘。必须加意严防。张殿元、驻劄大名。并清河、威县、各处防兵。是否足敷堵剿。此外扼要处所。应如何添兵防守。著桂良妥速统筹。与胜保等随时知照。毋得稍有疏虞。将此由六百里谕令知之。　　

○钦差大臣胜保奏、请饬沿河地方分段严防。得旨。屡次有旨防河。尚有此失。若分段设防。或可能抵续渡之贼。　　

○以山东临清州城被贼攻陷。革钦差大臣正蓝旗汉军都统胜保、绥远城将军善禄、山东巡抚崇恩职。命剿贼自效。　　

○己未。上诣寿康宫、问皇贵太妃安。　　

○谕内阁、惠亲王、恭亲王奕亲王衔定郡王载铨奏、试铸铁钱有效、请旨办理一摺。现在户工二局。所铸大钱。业已畅行。更得铁钱相辅。国用民生。当可益臻饶裕。著惠亲王等、悉心详定章程。添炉鼓铸。总期与现用铜钱。并行不滞。所拟设厂安炉各款。均著照所议办理。　　

