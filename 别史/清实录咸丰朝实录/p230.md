<!-- { "loadSidebar": true } -->
○又谕、怡良奏、亚美里驾国公使马沙利、交致大学士文书一封。嘱为转递。现将原书咨送广东。另录底稿进呈。向来夷务。均归钦差大臣两广总督、酌量办理。怡良已将该酋封固原书。咨送叶名琛酌办。该大臣接到后。即就近查访夷情。所递文书。因何起见。其所请求之事。应如何回复。据实具奏。总以坚持定约。不致别生枝节。方为妥善。将此由六百里谕令知之。　　

○引见癸丑科繙译进士。得旨。讷仁、毓瑞、著以庶吉士用。达纶、庆亮、瑞灵、额哲克、李长安、著分部行走。斐□□夌额、博冲武、善昌、著以主事用。　　

○惇郡王奕琮奏、太监曹凤林、受责身死。自请议处。得旨。奕誴、著交宗人府议处。寻议罚俸二年。从之。　　

○陕甘总督舒兴阿等奏、遵饬各绅耆妥办劝捐事宜。得旨。妥为劝谕。以遂伊等报效之忱。如有不肖地方官、及吏胥等勒索舞弊。即从严参办。加等治罪。　　

○山东巡抚李僡奏、察看黄河北岸。及分防徐宿情形。得旨。布置俱妥。尤能不分畛域。协同缉拏土匪。更属甚善。　　

○已革江苏巡抚杨文定奏、水师获胜。进据金山。得旨。办理尚属得手。俾该逆声息不通。贼势益孤。兵威日壮。自可指日克复。　　

○以安徽凤阳府城被贼窜陷。革知府裕恭、知县黄元吉职。予阵亡主簿张士林、祭葬世职。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之九十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。五月。乙卯。皇贵太妃慈寿节。上诣寿康宫行庆贺礼。奉皇贵太妃、幸潄芳斋、进午膳。　　

○谕内阁、裕瑞等奏、请校阅驻防官员枪炮等语。枪炮为行军利器。与马步箭并重。成都驻防各官。向来仅练弓箭。不习枪炮。即有由鸟枪出身者。日久亦就生疏。嗣后该将军等、于春秋两操。及随时考验。均著兼阅枪炮。俾驻防官员娴习火器。以资教练而重操防。　　

○又谕、裕瑞奏、四川撤任大竹县知县杨得质、盐源县知县盛朝辅、列款禀讦署藩司苏敬衡、请钦派大臣查办一摺。著即派裕瑞、会同副都统伊琫额、亲提杨得质、盛朝辅、秉公查讯。据实具奏。苏敬衡、著暂留四川备质。　　

○丙辰。上诣寿康宫、问皇贵太妃安。　　

○谕内阁、朱嶟奏、转运漕粮、豫筹寄囤、以速运务一摺。现当验收海运漕粮吃紧之际。设遇大雨时行。道远难于转运。自应豫筹寄囤。以期迅速起卸。著准其援照成案。暂行寄囤太平仓三十万石。俟通坝埽数完竣。再行分投起运。如果天晴路乾。仍饬该监督等、督令赶运。毋稍迟延。　　

○谕军机大臣等、本日据陆应谷奏、亳州失守。已带兵进剿。又据奏、剿匪获胜、贼窜汴梁各一摺。现虽连获胜仗。而大股贼匪。竟由柘城直扑汴梁。已成滋蔓之局。览奏曷胜愤懑。本日已谕令托明阿、奕经、善禄、江忠源、迅速督兵赴援。并令恩华带兵赶赴该省救应。直隶山东两省。亦令一体严防矣。现在河南情形紧急。该抚已调锡普常阿等、迅速折回。督同堵截。并调永城驻劄之兵。折回归德。以防贼匪东窜之路。一切调度。自应相机办理。此股半系裹胁之众。且后路无援。各路官兵。必可迅速赶到。务当会同夹击。克期歼灭。万勿令再有蔓延。张集馨现驻临洺关。已谕讷尔经额、转饬该藩司赴黄河北岸。惟防守直隶要隘。亦关紧要。张集馨能否前往。尚难豫定。该抚责在守土。当此万分吃紧之时。总当力筹防剿。保全大局。慎勿专待援兵。致误事机。将此由六百里加紧谕令知之。　　

○又谕、寄谕钦差大臣琦善、帮办军务陈金绶、胜保、署四川总督慧成、据陆应谷奏、贼由柘城直窜汴梁。又据陈启迈奏、拏获奸细、据供贼目遣令探听徐州虚实。欲由亳州前扑汴梁、傥汴梁不能得手、即由黄河下窜清江等语。贼匪窜出浦口。不过二三千人。又经六合官兵击败。人数愈少。如果西淩阿等、认真堵截。何至裹胁蔓延。深入皖境。现闻欲扑汴梁。若再偪近黄河。豫省兵单。愈难堵御。朕每披警报。焦灼万分。该大臣统领江北诸军。自应统筹全局。乃近日奏报扬州接仗情形。仍未能克复郡城。累月经旬。顿兵坚城之下。坐使分股余匪。任意冲突。由皖而豫。所谓调度者安在。慧成督兵前赴扬州。现在如何与琦善等、筹画克复之策。若再日久相持。必致顾此失彼。未知该大臣等。计将安出。胜保带兵赴皖。是否业已启程。系由何路进剿。此时贼情紧急。万不可再有濡滞。致误事机。将此由六百里加紧各谕令知之。　　

○又谕、据陆应谷驰奏、亳州失守、贼匪直窜汴梁各摺。此股贼匪。前无援引。后无接续。何以由滁州直趋蒙亳。未闻该省官兵与之接仗。所过城池。到即失陷。亦未闻地方官如何守御。殊不可解。现既全股阑入豫境。其皖省有无匪党盘踞。急应迅速摉捕。毋令更生枝节。周天爵谅已抵亳。或应跟踪追剿。或应留办土匪。严防该匪回窜之路。务须斟酌缓急。毋失事机。吕贤基驻守宿州。李嘉端在庐凤一带。均须备豫不虞。毋令江甯扬州窜出之贼。复来窥伺。傥贼来不能截击。贼去亦不复追捦。专以收复各城。纷纷驰报。于事何济。本日已谕令奕经、托明阿、善禄等、各带所领官兵追贼。直赴豫省协剿。皖省境内。专责成该侍郎等。防御外侮。肃清捻匪。毋得再有疏虞。将此由六百里加紧各谕令知之。　　

○又谕、河南省城。滨临大河。沿河考城等处、与直隶之东明、长垣、接界。迤北之武安等处。亦与直隶之邯郸、磁州、一带。壤地相连。直隶为畿疆重地。亟应严密设防。且为豫省后路声援。著讷尔经额、体察情形。何处紧要。即于何处拨兵防堵。如须亲自出省。即著迅速奏明前往驻劄。陆应谷奏、请饬张集馨、驰赴豫省黄河北岸之处。亦著该督酌量办理。若该司出境。能与豫省声势联络。则严扼黄河。亦足以保卫直隶。毋得稍存畛域。致误事机。将此由四百里谕令知之。　　

○又谕、前以贼窜蒙城。降旨令恩华于沿途确探贼踪。傥全行西窜。即驰往豫境。会同陆应谷督剿。河南情形。现在紧急。著该尚书确探贼踪。窜往何处。即由何路进剿。该匪本无甚伎俩。总由我兵未与接仗。致令纷窜。若督兵痛加剿洗。定易扑灭。务当相机前进。及早歼除。将此由六百里加紧谕令知之。　　

○又谕、前有旨、令奕经、迅赴徐邳一带。托明阿、迅赴永城。此时皖境之贼。直扑豫省。汴梁切近大河。该抚虽经带兵折回。第该省兵力甚单。贼势猖獗。急需大兵会合追截。方不至过河北窜。善禄自宿至亳。谅已得信。奕经、托明阿、现已行抵何处。均著于接奉此旨后。迅速带领官兵。兼程驰赴河南。沿途探明贼踪所在。疾趋赴援。万不可稍事迁延。据陆应谷奏、遇贼接仗获胜。可见该匪无大伎俩。所过各城。皆因无兵守御。致令出入自由。若痛加剿洗。自可一鼓成捦。该侍郎将军提督等、务当戮力同心。与陆应谷会同夹击。贼情变幻。难于悬度。总期相机进取。迅速埽除。将此由六百里加紧各谕令知之。　　

○又谕、前因讷尔经额奏、察哈尔马匹。于江南水土未习。请停止调往军营。当降旨、谕令办理粮台之藩司陈启迈等、于河南山东等处。就近购买。毋误军行。兹据陈启迈等奏称、河南山东等处。素非产马之区。一时难以购办。请于直隶山西两省额设营马内。共调五千匹。解赴军营备用等语。军营急需马匹。既难购买。山东河南防剿吃紧。亦难抽调。自应于就近直隶山西等省。酌量拨用。著讷尔经额、哈芬、于接奉此旨后。迅即调选膘壮营马。直隶三千匹。山西二千匹。共五千匹。委员星速解赴江南徐州粮台。以应急需。该督等、务即遵旨妥办。不必再行请旨。以免迟延。至各该省应补马匹。亦关紧要。或即以察哈尔捐备之马。挑选膘壮者。照数拨补。或由各该省购买若干匹。补足额数。著该督抚等、自行筹酌办理可也。原摺著钞给阅看。将此谕知讷尔经额、并由五百里谕令哈芬知之。　　

○又谕、陆应谷奏、贼陷亳州、窜入豫境、另有大股、由柘城欲扑汴梁等语。贼踪靡定。往往避实击虚。陕西与河南毗连处所。现在防兵甚少。著舒兴阿等、察度情形。应如何派拨援应。豫为设防。如河南省城有警。该督应亲往何处驻劄。可期调度得力。即著一面奏闻。一面前往。但当严密筹备。勿庸过事张皇。致骇民间观听。将此由六百里谕令知之。　　

○又谕、本日据陆应谷驰奏、亳州失守、并探有大股直扑汴梁各一摺。山东与豫省唇齿相依。该抚现驻宿迁。昨奏察看黄河北岸、及分布徐宿各情形。办理尚属妥善。惟逆情诡谲。往往乘虚肆扰。著李僡、察看何路紧要。即于何路设防。仍须兼顾黄河渡口。勿令稍有疏虞。将此由六百里加紧谕令知之。　　

○又谕、陈启迈、郑敦谨奏、请调拨马匹一摺。并据陈启迈片陈、盘获奸细等语。已谕令讷尔经额、于直隶省挑备营马三千匹。哈芬、于山西省挑备营马二千匹。星速解赴江南粮台应用矣。官兵需马甚急。各该省解到若干。即先行尽数拨用。按照大学士等原奏、马六步四。轮流出队。庶足以资周转而免稽延。本日据陆应谷奏、归德剿贼获胜情形。歼毙甚众。复探闻有另股图窜汴梁之信。逆情诡诈。往往乘虚肆扰。徐州粮台。不可不加意严防。著该藩司等、督同道府各员。谆饬城乡绅士。设法团练。以资保卫。仍严拏奸宄。确探贼情。勿任稍有疏虞。将此由六百里传谕知之。　　

