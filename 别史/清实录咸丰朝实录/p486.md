<!-- { "loadSidebar": true } -->
○谕军机大臣等、英桂奏、光息等属、捻匪肆扰、拨兵剿捕、并请催北路胜兵一摺。现在德安随州。贼势方张。河南边防。正在吃紧。而湖北潜回捻匪窜扰光息。拒捕戕官。复有霍邱捻匪滋扰该处。与固始商城、壤地毗连。亦应豫筹堵剿。邱联恩、前剿捻匪。既有成效。该抚调回剿办。系属先其所急。著即饬令该总兵、速将此股捻匪剿尽。免致与逆匪内外句结。但三关一带防务。有无得力大员。该抚驻劄信阳。谅可严密布置。前谕西淩阿带兵过豫时、将所统官兵酌留一千五百名。交英桂调遣。本日据奏、已饬副都统麟瑞带马队兵七百五十名。并选山东兵五百名一并驰赴河南。著英桂即行飞提到防。择要扼守。其前此饬调之山东兵一千名。亦著一并催提。毋任逗遛。至逆匪现踞随州。本日据官文奏报、已近唐县镇地方。有趋枣阳之势。该抚已饬崇安、带河北官兵驰赴南阳与庆德协力防堵。即著催令克日启程。如能进偪襄樊。协同楚兵、以剿为防。亦即相机筹办。冯官屯军营派往湖北投诚义勇。人数众多。沿途能否安静。殊不可知。今光息等属捻匪肆行。河南内患。已可深虑。若此项义勇经过豫境。再有滋扰。或稍形反侧。则河南全局将不可问。著英桂一并妥为防范。不可稍存大意。息县知县刘宗岱下落、及邱联恩抵光州后、如何剿办情形。并著迅速查明具奏湖北军情。仍著随时确探奏报。霍邱剿匪事宜。即照所请、咨照福济会同妥办。其彰卫各属、聚众抗粮之处。现时能否渐形歛戢。崇安带兵赴南阳后。河北地方。何人可资弹压。亦著统筹兼顾。不可顾此失彼。将此由六百里加紧谕令知之。　　

○以剿办山东高唐州贼匪出力。赏知府叶圭书、岳龄、博文、协领久禄、参将玉山、定顺、游击文英、守备温长溥、花翎。候补知府来秀等、蓝翎。余升叙有差。　　

○予湖北阵亡同知林天真、守备王芳、训导项烺、巡检吴秉忠、从九品谢登瀛未入流张汝止、把总潘德新外委杨映春、千总衔陈炳元、从九品衔舒占元、祭葬世职加等。军功张棫等、赏恤如例。　　

○上以夏至祭地于方泽。自是日始。斋戒三日。　　

○戊辰。上诣寿康宫、问皇贵太妃安。　　

○谕内阁、叶名琛、柏贵奏、剿办惠州贼匪、克复河源县城一摺。惠州贼匪。经官兵于归善县击败后。沿途句结土匪。潜赴上游河源县境内。于八月十七日、阑入县城。经署惠州府知府陶澐、派拨兵勇驰往剿捕。毙贼三十余名生捦八十余名。追至河源县城外。各匪退入城中坚匿。自八月二十四日、至二十八日。官兵水陆进攻。叠将贼匪击败。歼毙无数。焚毁贼船多只。并调集练勇。会合围剿。十一月初八日贼匪二千余人出城抗拒。经代理河源县知县曹廷章、督率壮勇迎击。毙贼一百五十余名。匪众败退入城。兵勇四面围攻。用云梯奋勇登城。各贼纷纷逃出东门。随将县城克复。此股匪徒、经代理河源县知县曹廷章、会同官绅带勇围攻。克复县城。剿办尚属得手。所有在事出力之员弁兵勇。著该督等查明保奏。阵亡之钦州营参将塔明阿、著交部议恤。　　

○又谕、叶名琛、伯贵奏、剿办顺德股匪、连获大捷、克复县城一摺。广东贼匪、占踞顺德县城。恃陈村为险隘。经肇罗道沈棣辉、派令候选同知林福盛等、各带兵勇。分队进剿。把总苏海等在三善河攻击。当将陈村贼营焚毁。我军遂由横门而入。备弁兵勇。奋力血战。夺获贼船及沉溺者、不计其数。二月二十二三等日。有匪船由潭州前来扑营。冯元亮、激励兵勇。轰沈大匪船五只。该匪驶回潭州。沈棣辉催令各船、仍由狮子洋前进。击沈贼船五十八只。该匪飞棹奔逃。署守备黄彬、挥令头艋船拦截。苏海等、带船围合。将贼船二百余只。全行焚毁。三月十七日。官军行抵板沙尾。进攻容奇、黄连、勒流、各匪船。该匪拌命拒敌。当经击退。惟九江鹤山各贼船。相战四时之久。抛掷火球火罐、延烧。贼匪自乱。跳水逃走。尸流数十里。十九日、水陆官兵壮勇。同时由大门窖直趋顺德县城。该匪不能坚守。纷纷败窜。经官兵追杀殆尽。当将县城克复。统计四旬以来。大小九战。歼毙焚溺贼匪三万七千余名。割取首级四百余颗。生捦一千余名。轰沈烧毁贼船八百二十余只。夺获三百余只。此股贼匪。经官军痛加剿洗。力将城池克复。办理尚属妥速。所有出力文武员弁。著叶名琛等、择尤保奏。以示奖励。　　

○又谕、叶名琛、柏贵奏、贼匪复扑三水县城、续经官军击退、城围已解一摺。广东窜扰三水县贼匪。自上年九月、经官兵击退后。复纠约波山艇匪、及肇庆等处各匪船。于十二月二十五、本年正月十九等日。屡次围扑三水县城。均经署三水县知县沈亨惠、署广州协都司黄曜吉等督率员弁兵勇击退。复开城冲杀。三面夹攻。贼势大溃。官兵奋力追杀。斩捦无算。夺获炮械甚多。三月初二等日、又有贼匪屯聚大土□朗围内杨梅墟。亦经该署知县等、督饬把总黄镛等、克日会齐。四面围攻。捦杀贼匪多名。余匪奔窜。城围已解。此股贼匪。屡扑三水县城。意图占踞。经该文武绅民奋力剿杀。统计先后歼捦四千余名。办理尚属得手。著叶名琛等、督饬该地方文武。实力摉捕。务期净绝根株。以靖地方。其出力员弁绅士、著准其择尤保奏。无许冒滥。　　

○又谕、叶名琛、柏贵奏、匪徒阑入阳山县城、旋即收复一摺。上年秋间。广东英德清远匪徒。三次围攻阳山县城。经该署知县宫步霄、督率兵勇击退。嗣因力战受伤。又为另股贼匪抄截后路。以致贼匪阑入县城。该署知县密约绅团。调集四乡练勇一万余人。连日进攻。杀毙贼匪、不计其数。即将县城克复。该署知县、虽失事于前。旋即收复于后。功过尚足相抵。署阳山县知县宫步霄、著免其议处所有出力员弁绅勇。著叶名琛等、查明保奏。　　

○谕军机大臣等、崇恩奏、盗艇复来石岛一摺。据称山东石岛洋面、前有盗船图扑口岸。被弁兵击退后。至四月十五日。复有盗船前来。高大异常。经副将沙兆龙等、督兵迎击。我船被贼轰毁一只。次日复有盗船一只。与前船联帮来扑。该副将等开放大炮。将盗船亦轰毁一只。贼始退郤。山东师船无多。请饬江南协剿等语。江浙海运漕船。现正源源北上。盗匪意存窥伺。深恐去而复来。自应亟筹剿办。除已饬怡良等派兵协剿外。著英隆斟酌情形。如该处水师有可分拨。即著拣选高大船只。配齐火药器械派员统带由金口开行前赴石岛洋面。与山东江南各水师、协力剿办。至盗艇在洋游驶。踪迹靡定。盛京滨海各口岸。均应加意防范。并著英隆严饬水师将弁。于各该管洋面。实力梭巡。毋许稍涉松懈。将此由五百里谕令知之。　　

○又谕、崇恩奏、盗艇复至石岛。请饬江南水师挑选高大战船遴委镇将统带。至石岛地方、押护漕船。傥该省师船、不敷分拨。即由上海米局、于上海一带、募雇艇船十只来东。其经费由山东照数归款等语。前因山东洋面盗匪滋事。经怡良等奏明。责成总兵叶万清等妥为护送。并饬署游击张凤翔、管带师船。随同尾帮漕舶。直至石岛交替。现在匪船与官兵接仗。势甚猖獗。虽经官兵击退。难保不去而复来。自应厚集兵力。以资攻剿。除署游击张凤翔、著怡良等、饬令就现有师船。管带前赴石岛。毋许俟尾帮开行。始行前进外仍著怡良等于水师营拣选高大战船。配齐弁兵器械。派委得力镇将大员统带。即日前赴石岛。协同山东水师。将该洋面盗匪。设法歼灭。以利漕行傥因水师战船、多赴江面剿贼不敷分拨。即著饬令上海米局。雇觅艇船十只务期船身高大、足以制敌者。仍由该督等、派委统带。克日启程其经费即由东省照数归款。毋许稍涉迁延致滋贻误。将此由五百里谕令知之。　　

○又谕、崇恩奏、洋盗烧毁战船、拟亲往登州督剿一摺。山东石岛洋面盗船。去而复来。竟敢击毁战艇。阻遏漕艘。自应亟筹剿办。以绝根株。惟据另片奏、此次盗船、已向东南大洋远驶南来漕船。被劫米百余石。其余尚无疏失。是盗匪虽近猖獗。业已远扬无踪。即应责成该道府加意防堵。一面饬令该镇总兵、认真巡剿该抚甫经回省。一切积牍。尚须赶紧清厘。著毋庸遽行前往。如果续有禀报海防、实形吃紧。或该镇道等、不能得力。再行斟酌亲往督办。此次水师失利情形。有无捏饰。仍著查明具奏。另片奏、东省兵力较单。请免派候调官兵等语。固系实在情形。但此项官兵。系豫备调遣。并非令其克日启程。该省官兵即不能派足二千名之数亦必得豫备一千五百名听候调遣。如果湖北军务得手。河南防堵稍松。即派出之后。仍令归伍。亦未可定。该抚即当仍遵前旨。妥为挑选。务期精锐可恃。以备调遣。将此由五百里谕令知之。　　

○又谕、翰林院侍读周寿昌奏、广西余匪、偪近湖南永州一带、请添兵防剿一摺。据称广西富川、恭城等处。与湖南永州府属各州县、壤界毗连。该处贼匪肆扰。请饬候补知府王葆生、候补县丞周金城、移兵屯劄永州、以固湖南边圉等语。永州府为湖南省西南门户。其界连广西富川、恭城等县。贼匪众多。自应实力堵剿。惟界连广东湖北等处。偪近贼氛。堵御均关紧要。王葆生等练勇得力。未便专注一隅。其应否移屯永州之处。著骆秉章体察情形。妥为办理。仍须于永州一带。派员严密防范。勿任该匪入境潜相句结。并密饬邻境各地方官。设法解散胁从。是为至要。另片奏、湖南安福县知县薛湘、纵容门丁骆福、勒索捐输解费。加收耗羡。经该抚查拏。该县匿不解交各情。著骆秉章严密查访。如系官役通同舞弊。即著据实严参。毋稍瞻徇。原摺片均著钞给阅看。将此由五百里谕令知之。　　

○以广东按察使江国霖、为布政使。肇罗道沈棣辉、为按察使。　　

○予广东阵亡千总余殿荣、把总王昌华、外委刘湛江、巡检刘光裕、沈运昌、祭葬世职。　　

○庚午。夏至。祭地于方泽。上亲诣行礼。　　

○诣寿康宫、问皇贵太妃安。奉皇贵太妃幸永和宫。　　

○谕内阁、丽嫔、著晋封为丽妃。　　

○革职留任湖广总督杨霈奏、克复随州、贼匪败窜德安。拟即分队进攻。得旨。逆匪并未大受惩创。分窜无定。殊深廑虑。　　

○以湖北黄安等县绅民团练出力。赏知州萧荫恩等、花翎。在籍户部主事李廷箫等、蓝翎。余升叙有差。　　

○予湖北阵亡知县翁汝瀛、彭仲芳、都司葛以敦、祭葬世职。　　

○以绅民团练杀贼。蠲免湖北黄安、黄冈、蕲水、罗田沔阳、黄陂、孝感、七州县旧欠额赋。　　

