<!-- { "loadSidebar": true } -->
○己酉。谕军机大臣等、周天爵奏、驰抵粤西、探闻贼匪情形一摺。所论颇为明晰。并以大黄江一股会匪。地险人众。亟宜先事戡除。与李星沅等、前奏择要进攻。所见不谋而合。昨据李星沅奏、因积雨连旬。滇兵尚未到齐。现在设法解散胁从。悬赏购募首逆。拟合湖南云贵各处官兵。加以壮练。由提督向荣。策遣进攻。目下计已接仗。李星沅、向荣、谋勇兼施。自必将金田会匪埽穴捦渠。此处办理得手。则右江各属股数虽多。自然闻风瓦解。可成摧枯之势。惟行军之要。首在临事而惧。好谋而成。粤西群盗如毛。豕突鸱张。未可轻视。即使金田奏捷。尚待次第埽除。周天爵戆直朴诚。甚有血性。向荣亦勇敢过人。朕心深所嘉许。但恐过于勇往。所向无前。转不免轻进疏率之失。李星沅、计虑务出万全。自属老成持重。但恐过于慎重。又不免迟误事机。行兵事势机宜。所争间不容发。需迟固属不可。轻锐尤属非宜。李星沅、既命为钦差大臣。自宜总领戎行。专司筹办。而周天爵、向荣、各受知遇重恩。务各殚竭智力。相助为理。现在周天爵、甫抵桂林。向荣在浔。李星沅在柳。总须扼要分防。仍复和衷合办。使三人如一人。协力同心。刚柔互济。泯意见而杜推诿。于事方为有济。朕引领南顾。宵旰焦劳。想李星沅、周天爵、向荣、定能不负诰诫。速埽贼氛。以慰廑望。周天爵现署巡抚。职兼军务。傥各属有须亲赴剿办。未便坐失事机。随时会同李星沅等、相机督剿。其地方寻常事件。藩司劳崇光、尽可代理。驿站一切。臬司吴鼎昌、亦可分办。固不必辞抚篆而专办军务也。至李殿元、宋煜、陶玉德、前已有旨革职拏问治罪。著即严讯定拟具奏。已革巡抚郑祖琛、前经李星沅、称其尚能熟悉该处情形。准令随营差遣。现在该大臣到粤已有数月。自能访知一切。该革员毋庸仍留军营。著即饬令回籍。将此由四百里谕知李星沅、周天爵、向荣、并传谕荣崇光、吴鼎昌知之。　　

○是日驻跸黄新庄行宫。　　

○庚戌。孝圣宪皇后忌辰。遣官祭泰东陵。　　

○上诣大高殿行礼。　　

○还宫。　　

○辛亥。诣寿康宫、问皇贵太妃安。　　

○谕内阁、朕念深典学。御极之始。即欲举行日讲旧典。礼臣以乾隆嘉庆年间。两朝训谕。皆以此事易滋流弊。徒尚虚文。俱奉命停止。是以斟酌未行。然朕心未尝不念兹在兹也。尚书有言曰、辞尚体要。又曰、不由古训。于何其训。儒臣进善于君。援古即以证今。若纷纷论列时事。恐启挟私逞臆之端。转失讲道沃心之义。朕几务余闲。将于翰詹诸臣中轮流选派。亲命题目。各拟讲义。分日进呈。在朕既可以古为鉴。且以观诸臣器识学问。为量能授任之资。庶几上下交相勉励。用副朕集思广益、崇实黜浮至意。　　

○又谕、给事中苏廷魅陈奏一摺。朕详加披览。所称求宏济之道。防骄泰之萌。意在推诚任贤。慎始图治。能见其大。朕甚嘉之。其论孝廉方正一条。亦合循名责实之意。著各省督抚学政。认真访择。务将品学兼优。众所推服之人。切实保举。以备录用。毋得虚应故事。名实不符。如所举非人。惟滥保之员是问。其各慎之。　　

○又谕、徐继畬奏、请将佥差不慎之知县议处一摺。福建署南平县知县刘用锡、于接解盗案内应行质讯人犯。并不严饬差役小心管解。以致九犯全行脱逃。非寻常疏忽可比。刘用锡、著交部严加议处。其任听差役推诿、漫无觉察之水口县丞。亦著该抚查明送部议处。该抚即勒提各兵役解省。提同已获二犯。研讯确情。分别究办。未获七犯。仍饬严拏务获。按律惩办。　　

○谕军机大臣等、前因福建租住神光寺。二夷。欲搬至道山观居住。降旨令裕泰确查情形具奏。兹据徐继畬奏称、夷人已于十一月十二月内。先后搬至道山观居住。将神光寺房屋交还。并将用印之租约。亦缴还涂销等语。前任侯官县知县兴廉、前因办理不善。降旨革职。何以此次夷人搬移。复责成该革员办理。著裕泰、查明徐继畬、有无回护徇庇等情。并遵前旨饬查各件。一并据实具奏。将此谕令知之。寻奏、徐继畬责成该革员经理。实因与该夷先有搬移之约。不使该革员置身事外。尚无回护徇庇别情。报闻。　　

○以福建上年晚稻歉收。暂缓各属买补动缺谷石。　　

○壬子。谕内阁、翰林院自学士以下。詹事府自庶子以下。著该衙门、将现任人员名单、开列进呈。按月更换一次。　　

○又谕、赓福奏、遵查已革都统任内所办事件。并参革人员呈诉各情一摺。已革委署翼长车淩皮勒、巴勒党车林、既经赓福查看该二员精力未衰。于牧务可期得力。著照所请。毋庸革退。令其回群当差。仍著随时查察。如精力稍形迟钝。即著据实甄别。其休致总管车林丕勒、及伊子协领嘎勒桑达尔窄、被参各情。著刑部提讯双德、按照赓福摺内情节。取具确供奏明。即交赓福就近秉公查办。　　

○又谕、陆建瀛奏、被参知县具禀申诉。请归案查办一摺。前任江西庐陵县知县陈俊、前经学政张芾、遵旨查奏陈阡案内。降旨解任。交陆应谷查办。兹据该员具禀申诉。虚实均应根究。著陆建瀛、会同陆应谷、将此案前后各情节。秉公确查、据实具奏。毋稍含混。　　

○又谕、庄浪城守尉怀成奏、马厂地界。久被番民侵占耕种。恳请查办一摺。著琦善派委妥员。确实查勘。应如何办理之处。核议具奏。凉州副都统兴泰、因何不肯会衔。著一并查明覆奏。　　

○谕军机大臣等、据礼部奏称琉球国使臣在部呈递禀函。复以＜口英＞夷在彼逗遛。恳求开导撤回等语。此事前已叠次降旨、谕令该大臣向呅酋设法开导。饬令撤回。兹复据该国禀称、不惟口□伯口□德呤尚未撤去。且屡有＜口英＞夷船只到彼。恶言惊吓。来去靡常。以致该国日久忧虑。琉球国臣服天朝。最称恭顺。况该王世子、年幼初立。属令使臣到京具禀。岂能置之不问。著徐广缙、仍遵前旨。再向呅口□安相机开导。谕令迅将口□伯口□德呤并其妻子人等。一律撤回。以免惊扰而恤藩封。琉球使臣原禀。著钞给阅看。将此谕令知之。　　

○又谕、本日据礼部奏、琉球使臣在部呈递禀函。因＜口英＞夷在彼逗遛。恳求开导撤回等语。已有旨交徐广缙查办。著礼部、即遵旨传谕该国使臣知之。　　

○两江总督陆建瀛奏、遵筹添塘避牐。拟俟本年漕竣兴工。得旨。不可藉词支吾。亦不可含混了事。　　

○江甯布政使杨文定、奏报回任日期。得旨。尔之才具。断不致因循废事。但属员之因循蒙混。尤应认真察劾。不患不明。惟患不公。朕期汝事事须一诚字一当字。　　

○命内阁中书姚近韩、左春坊左赞善郭沛霖、户部员外郎颜锡惠、礼部主事江健、江西道御史存葆、于本月二十七日起。每日一员听候召见。　　

○癸丑。上诣寿安宫西所、问如皇贵太妃安、　　

○诣寿康宫。问皇贵太妃安。　　

○谕军机大臣等、有人奏、会匪结党句引蔓延、请饬查办一摺。并请严禁私磺出境等语。据称漳州府属、会匪啸聚数万人。以厦门人陈罄、同安人王泉、为大头目。设局敛钱。乡愚被其煽惑。横行郡县。恣意截抢吓索。上年十一月间。有贼目王靖、李景、黄允、刘四等、各拥众入会。地方文武不能查办。现在漳泉各处。道途梗塞。似此盗贼公行。若不及早歼除。必致酿成巨案。裕泰甫经简调。无所用其回护。著于到任后严密确查。该匪等有无句通夷匪。假借名色。迫胁良民。其传习者共若干县。实在党与人数多少。与两广土匪、是否联为一气。密饬明干妥员。不动声色。将头目陈罄、王泉、先行购线设法捦获。其余以次侦捕。不难悉数就捦。该省武职陈兴隆、尚知认真缉捕。而文员乃专事轻纵。此种恶习。必应惩创。毋令该地方官以容隐在前。意存消弭。规避处分。至淡水厅属。产有硫磺。有无奸民偷采。往贩外夷。去年该夷有请赴鸡笼山采煤之谣。未必非借此影射。亟宜实力查禁。著一并严饬该镇道、查明核办。并严派委员。前往访查。曾否封禁。以杜奸萌。是为至要。原摺片著钞给阅看。将此谕令知之。　　

○命山东巡抚陈庆偕、来京陛见。以布政使刘源灏、署巡抚。　　

○甲寅。谕内阁、本年轮应查阅直隶、山西、陕西、甘肃、四川等省营伍之期。直隶著即派讷尔经额、山西著即派兆那苏图、陕西著即派张祥河、甘肃著即派琦善、四川著即派徐泽醇、逐一查阅。认真简校。如查有训练不精。军实不齐者。即将废弛之将弁。据实劾参。毋得视为具文。　　

○又谕、徐广缙、叶名琛奏、剿捕贼匪、大获胜仗一摺。据称连平州属九连山一带。有前经击败之匪徒屯聚。意图北窜。经该督抚饬委员弁。分三路进兵。探知大夥贼匪。盘跨和平县属之浰头墟。即于十二月二十五日五鼓。督率兵勇、兜捦追杀。翻山十二重。接仗五次。计歼毙贼匪二百五十九名。生捦一百三十八名。余匪复于次日。经署连平州知州吴昌寿、带领兵勇歼捦多名。韶州一带溃散匪徒。既经痛加剿洗。不难全力歼除。著即督率文武。将佛冈英德山内、藏匿匪徒。严行摉捕。毋任伏莽潜踪。以期净绝根株。迅速蒇事。至高州、廉州各属与广西毗连。防剿尤关紧要。提督陶煜文、现已抵任。著即前往该处。会同高廉道宗元醇、妥筹防剿。毋令两省交界处所、句结蔓延。以靖贼氛而纷边圉。　　

○署广西巡抚劳崇光奏、请将寻常命盗各案。俟军务完竣、展限审办。从之。　　

○命委散秩大臣麟兴、在乾清门行走。　　

○命云贵总督吴文镕、在紫禁城骑马。　　

○修浙江钱塘、余杭、山阴、会稽、萧山、上虞、六县。塘堤各工。从署巡抚汪本铨请也。　　

