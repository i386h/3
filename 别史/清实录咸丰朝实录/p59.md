<!-- { "loadSidebar": true } -->
○以吏部尚书柏葰、署实录馆总裁官。理藩院尚书吉伦泰、署蒙古副总裁官。兵部尚书裕诚、署稽察钦奉上谕事件处。吏部左侍郎瑞常、署国史馆副总裁官。　　

○调四川兵一千名。赴广西、湖南交界处所防堵。　　

○戊戌。孝贤纯皇后忌长。遣官祭裕陵。　　

○上诣寿康宫、问皇贵太妃安。　　

○命工部尚书阿灵阿、恭办昌西陵工程。　　

○命定郡王载铨、佩带内繙书房印钥。　　

○以镶红旗满洲都统载垣、署正黄旗满洲都统。正红旗蒙古都统车登巴咱尔、署镶黄旗蒙古都统。　　

○己亥。祭先农之神。遣豫亲王义道行礼。　　

○孝德皇后殡宫月祭。遣官行礼。　　

○谕内阁、候补五品京堂穆荫、未补缺以前。加恩赏给五品俸。其本任内阁侍读。著即开缺。　　

○以翰林院侍讲蒋元溥、充日讲起居注官。　　

○庚子。上御紫光阁。阅侍卫骑射。　　

○定郡王载铨等、会议协办大学士陕甘总督琦善、覆查甘肃省各属仓库亏数。分别弥补追赔。酌定章程七条。一清查册报。以已徵未徵、实亏仓库、勒限著赔。扣廉弥补。一原请亏银三千两以下者予限一年。三千两以上者二年。六千两以上者三年。一万两以上者四年。一万五千两以上者五年。二万两以上者六年。三万两以上者七年。其本员现任、或已故而子孙现任知县以上者。照限追缴。并由户部移咨吏部。停其升调选补。傥逾限不完。监追查抄。令该上司分成赔缴。至亏赔并追之员。应令两案并计。数在四万两以上者。予限八年。每年各缴八分之一。一州县徵收钱粮。尽徵尽解。红簿串根。即时调验。其按缺摊销之项。于通省文职养廉内。分成酌扣。一官垫民欠银粮草束。按照现报册内原垫各员。勒限赔交。民欠之项。概予豁免。如各员藉口带徵。以后仍有官垫民欠名目。道府州县。一并参处。一实亏各员。或已故而子孙无官。原管上司。亦系家产尽绝。应将道光十一年奏明摊扣一成养廉。于咸丰八年摊销补完之后。接续扣补。并每年酌提草价息银一半。以为通省摊捐之用。一甘州平凉西甯三府。所亏封存银两。应将擅动各员。勒限三个月。如数追缴。其升任他省、并回籍病故者。即由各省及原旗籍家属严追。傥限满不能完足。著落滥准借支道府赔缴。一道府各库提存所属银钱。如系交存粮价。即分别买补还仓。并将日期咨部。如系完缴正项应存司库者。即入册候拨。随案造报。俾有稽查。从之。　　

○以马箭娴熟。赏御前大臣德木楚克扎布、黄缰。　　

○喀尔喀贝子沙拉布贡格等二人于神武门外瞻觐。　　

○辛丑。上御抚辰殿。陈帟帐步射。并阅王大臣侍卫等射。　　

○以办事奋勉。予大通桥监督松阿礼、以应升之缺升用。　　

○改铸江苏靖江县知县印信。从巡抚傅绳勋请也。　　

○予宋臣李纲从祀文庙。从福建巡抚徐继畬请也。　　

○赏钦差大臣大学士赛尚阿、镶黄旗蒙古都统巴清德、镶白旗满洲副都统达洪阿、缎匹。并从征员弁兵丁银有差。　　

○壬寅。命大学士赛尚阿为正使。祁寯藻为副使。恭赍册宝。尊封宣宗成皇帝康慈持贵妃博尔济吉特氏、为康慈皇贵太妃。册文曰。化佐坤仪。令则早宣于兰戺。礼隆巽命。徽音聿播于椒涂。爰考彝章。式崇显号。皇考康慈皇贵妃。温恭秉德。淑慎垂模。度著珩璜。侍宵衣而矢恪。仪昭圭璧。式星掖以流徽。璇闱表翊赞之勤。久隆恩眷。彤管协臧嘉之颂。益茂芳型。宜奉崇仪。用彰懿范。谨以册宝尊封为皇考康慈皇贵太妃。于戏。康强逢吉。蕃厘增玉篆之辉。慈爱为怀。令闻焕金泥之字。谨言。　　

○命协办大学士杜受田为正使。内阁学士载龄为副使。恭赍册宝。尊封宣宗成皇帝琳贵妃乌雅氏、为琳贵太妃。册文曰。坤仪翊化。徽音夙播于椒庭。巽命扬庥。宝篆聿辉乎芝检。式稽彝典。敬奉鸿称。皇考琳贵妃。昭德珩璜。禔躬绳矩。位崇九御。佐袆衣而禀职无愆。誉蔼六宫。标彤管而秉心有恪。载惟懿美。宜晋荣褒。谨以册宝尊封为皇考琳贵太妃。于戏。琅函焕采。紫闱之景福弥彰。珠树翔华。朱邸之春晖益永。谨言。　　

○命内阁学士社＜乔羽＞、持节赍册。尊封宣宗成皇帝常贵人赫舍哩氏、为赏嫔。册文曰。椒涂表德。备谦顺以凝厘。兰殿延庥。承坤元而著媺。载扬休问。聿贲彝章。皇考常贵人。赋性安贞。持躬温淑。动循内则。奉巾帨以无愆。誉譪掖庭。佩珩璜而有节。宜加显号。用表令仪。谨以金册尊封为皇考常嫔。于戏。瑶函焕采。褕衣特灿于云章。玉篆敷文。宝册常辉于锦字。谨言。　　

○命礼部尚书惠丰、持节赍册。尊封宣宗成皇帝佳贵人郭佳氏、为佳嫔。册文曰。兰宫翊化。协矩度于珩璜。椒掖扬庥。备尊荣于简册。载稽茂典。宜奉隆称。皇考佳贵人。懿质含贞。婉心迪哲。恪恭奉职。翟衣昭承侍之勤。雍肃垂型。彤管播令仪之誉。聿加位号。用表推崇。谨以金册尊封为皇考佳嫔。于戏。玉检辉腾。特重彝章之贲。瑶阶瑞溢。长膺福履之绥。谨言。　　

○命礼部尚书何汝霖、持节赍册。尊封宣宗成皇帝彤贵人舒木鲁氏、为彤嫔。册文曰。德协珩璜。聿赞椒涂之治。礼娴紃组。久昭兰禁之型。爰考彝章。祗申茂典。皇考彤贵人。温恭有恪。淑慎其仪。图史扬芬。饬言功而靡忒。茧丝分课。襄职事以增勤。宜晋崇称。用彰令范。谨以金册尊封为皇考彤嫔。于戏。象服荣加。益著徽柔于壸则。鸿禧叠迓。长欣锡羡于纶音。谨言。　　

○命礼部左侍郎联顺、持节赍册。尊封宣宗成皇帝成贵人钮祜禄氏、为成嫔。册文曰。坤闱佐化。昭雅度于珩璜。巽命申褒。表芳规于纶綍。隆称允副。渥典斯彰。皇考成贵人。蕴性柔嘉。褆躬端谨。职参九室。承恩膺象服之荣。礼赞三宫。锡庆荷鸾章之贲。懿温恭之懋著。宜位号之加崇。谨以金册尊封为皇考成嫔。于戏。光灿芝函。益见徽音之播。厘延椒掖。长凝蕃祉之绥。谨言。　　

○命礼部右侍郎瑞麟、持节赍册。尊封宣宗成皇帝祥贵人钮祜禄氏、为祥嫔。册文曰。椒掖延禧。助坤元而赞化。芝泥焕采。被巽命以扬芬。爰贲彝章。用崇典礼。皇考祥贵人。秉心柔顺。赋性安贞。德协兰仪。表金相于宫壸。馨流蕙质。循玉度于宸轩。宜晋荣名。式昭懿范。谨以金册尊封为皇考祥嫔。于戏。琅函璀璨。弥增象服之华。宝篆辉煌。允集鸿厘之庆。谨言。　　

○上诣寿康宫、皇贵太妃前行礼。并侍午膳。　　

○江南河道总督杨以增、河东河道总督颜以燠会奏、寨子民堰。添建滚坝。请从缓办理。囊沙引渠。沙坝改为减牐。请毋庸议。十字河喷沙。每岁挑穵深通。随时妥办。报闻。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之三十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰元年。辛亥。三月。癸卯。上御抚辰殿、阅官员兵丁等射。至乙巳皆如之。　　

○谕内阁、朕因广西剿匪半载以来。尚未埽除净尽。诚恐匪党滋蔓愈多。民生穷蹙益甚。特命大学士赛尚阿、及都统巴清德、副都统达洪阿、拣带官兵驰往防堵。楚粤之交。地居扼要。必得重臣驻劄调度。既防窜扰。藉作声援。当即寄谕李星沅、周天爵、向荣等、不得以特派有人。稍存观望。仍当督率将士。激励绅民。协力歼捦。克期埽荡。在广西士民闻有此旨。定知朝廷眷念边疆。不安宵旰。无不奋迅感激。志切同仇。即各路调集兵勇。亦可知重兵在后。益振军威。士气既扬。贼锋自挫。如赛尚阿等未到以前。业已驰报捷音。肃清各郡。李星沅等、奏续行闲。自当渥膺懋赏。赛尚阿等、亦即可振旅而还。以慰朕望。第恐中外臣民、未喻斯意。特用明白宣示。俾知朕命将出师。不欲我民之久遭蹂躏。而又虑徵调过多。不免滋累。于绥疆靖寇之意。固一日不能释也。将此通谕知之。　　

○又谕、前有旨派大学士赛尚阿等、酌带官兵驻往湖南。督办防堵事宜。旋经赛尚阿等、酌派征兵二百名。随兵四十名。管带火器。并章京司员等、不日由京分起前进。朕思人数众多。经由驿站。易滋骚扰。著赛尚阿等、饬令随往文武各员。毋得多带跟役。并严谕兵役人等、沿途行走。毋许藉端挑斥讹索。从前征兵过境。往往包带客货。多用民夫。甚至广占民房。陵辱州县。种种弊端。皆所不免。朕知赛尚阿向来出差。颇能约束。此次分起出都。特谕赛尚阿于最后启程。著即沿途探访。留心稽查。傥有滋扰各弊。无论系何人所带兵役。立即截留。按律惩办。并将管束不严之员。指名参奏。毋稍徇隐。至各省州县地方。支应兵差。例有明文。傥有意存见好。滥行应付。并著赛尚阿、一并严查。随时奏办。毋负朕谆谆诰诫之意。将此通谕知之。　　

○又谕、昨因赛尚阿出差。特旨将内阁侍读穆荫开缺。以五品京堂候补。在军机大臣上学习行走。穆荫系军机章京行走多年。尚称熟悉。故令随同学习。藉资造就。兹据给事中苏廷魁奏称、超擢太骤。易启幸进之门。已不成话。并称俟赛尚阿回京后。仍令该员回章京当差。黜陟自下。巧为尝试。尤属乱道。该给事中人甚端方。此奏似不出其手。但所言尚无大谬。姑置不问。夫军机大臣。本为要任。满汉兼用。断不应稍有区别。朕用人行政。一秉大公。从无分于满汉。穆荫人亦中材。朕本欲添派满洲军机大臣。惟内断于心。亲加选擢。黜陟大柄。朕自持之。非诸臣所可轻议也。用是明白宣宗。使知朕意。　　

○乌噜木齐都统毓书等奏、酌添擡枪六十杆。分给各协挑选精兵。一律练习。报闻。　　

○命前任太常寺卿唐鉴、来京听候召见。　　

○命江苏淮扬道严正基、驰往广西军营。办理粮台事务。　　

○甲辰。上诣寿康宫、问皇贵太妃安。　　

