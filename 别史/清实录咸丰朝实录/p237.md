<!-- { "loadSidebar": true } -->
○又谕、沈兆澐、林扬祖奏、现在防守情形一摺。据称、本月十六日。贼匪自东南而来。当饬兵勇缒城捦毙各数名。并于城外闲房内。摉获十余名。并获伪示一张。城上枪炮齐施。该匪辄向堤外隐匿等语。逆匪围攻省垣。该处兵勇绅民。登陴固守。且屡次缒城杀贼。甚属可嘉。惟城大兵单。全赖各路援兵。赶紧齐集。方能痛加剿洗。已屡次催令托明阿、善禄等、带兵兼程赴援。何以至今尚无到汴信息。似此任意耽延。设有贻误。自问当得何罪。著即星速前进。无得再有延缓。陆应谷为地方大吏。更属责无旁贷。昨已有旨。将经文岱暂留河南。饬令统带现到之兵。先赴应援。该抚所调各路官兵。谅亦陆续到齐。著即飞催前往。恩华谅亦指日可到。城外大兵云集。则城内人心益坚。胆气益壮。著托明阿等、妥为布置。相机进剿。并随时密咨城内。会合夹击。沈兆澐等、务当激励绅民兵勇。竭力守御。无稍疏懈。如有杀贼立功者。随时酌保。朕必破格施恩。以示嘉奖。将此由六百里加紧各谕令知之。　　

○又谕、前据恩华奏、曹州贼匪。已向西南窜去。东境情形稍缓。拟由曹州渡黄。驰赴河南。已谕令迅速前往。现在逆匪窜扰汴梁。河南省城。万分吃紧。著恩华仍遵前旨。迅即前赴河南应援。勿得稍事游移。致有延误。前有旨、令慧成带兵折回东境。探明贼踪。迎头截击。本日据李僡奏、此时贼未渡河。豫省情形。较东省更为紧急。请饬慧成管领兵丁。由黄河南岸。直偪汴梁迎击等语。现在恩华业已赴汴。慧成著仍遵前旨。由黄河北岸。径赴山东。与李僡严防河口等处。如东省情形。较汴梁尚可稍缓。即带兵渡河。赴豫援应。贼势飘忽靡常。统兵大员。总宜择要进剿。若稍涉拘执牵制。转恐耽延时日。致误事机。至李僡奏、严防黄河两岸。本日复谕令东南两河、并直隶总督、一体严查妥办。该抚仍当相度机宜。严饬地方文武员弁。于要隘口岸。加意防范。毋得稍有疏虞。致该匪乘机北窜。将此由六百里加紧谕令知之。　　

○又谕、昨因贼窜汴梁。叠经谕令舒兴阿、亲赴河南进剿。并令舒伦保、张祥河、于陕豫交界地方关津要隘。严密防守。陕西提督桂明、著即迅带得力将弁兵丁。驰赴陕西省城。会办防剿事宜。毋稍迟误。将此由六百里谕令知之。　　

○又谕、本日据李僡奏、贼匪由曹河上游。乘船抢渡。驶至中流。经曹县知县姚景崇、督率兵勇。用炮击沈。毙贼二百余名。后遂无船继进等语。东省曹单河岸。仅二百余里。余皆直隶、江南、河南、三省所辖。现在贼扑汴城直隶之东明、长垣一带。豫省之卫辉、怀庆等府。江南徐州上下各河口岸。均关紧要。如果节节严防。逆船断难飞渡。著讷尔经额、长臻、杨以增、各饬沿河文武员弁。实力防守。如有匪徒偷渡。务当立时截击。毋令片帆北驶。傥该管官巡防不力。或因地界犬牙相错。藉词诿卸。致令贼船乘间抢渡。朕惟该督等是问。将此由六百里各谕令知之。　　

○又谕、寄谕正白旗满洲都统。前据该都统奏称、已革署湖南岳州营参将阿克东阿之子恩荣、呈报伊父殉难自尽。现由扬州扶柩到京等语。本日杨以增奏、阿克东阿在海州呈递亲供。就近自首。是该革员并未阵亡。前次恩荣所扶之柩。必须确查。系何情弊。现已传旨、派玉明前往。著即传集阿克东阿家属。眼同开棺查验。据实具奏。将此谕令知之。　　

○署江苏巡抚帮办军务许乃钊奏、张集馨家属呈报丁忧。请简放直隶布政使。得旨。许乃钊违例奏请。殊属非是。著该部照上次李僡案、议处具奏。　　

○以御前大臣僧格林沁、署正蓝旗汉军都统。领侍卫内大臣德勒克色楞、署正红旗汉军都统。　　

○以催调江南艇船不力。总兵官和春、李德麟、下部议处。　　

○丁卯。孝恭仁皇后忌辰。遣官祭景陵。　　

○谕内阁、惇郡王奕誴、遵旨回奏一摺。据称、本月二十二日交班时。因闻奏事处传旨询问。赶紧进乾清门。未及与载华见面。载华接班时。亦未俟与奕誴面晤交替。惇郡王奕誴、贝子载华、虽未误班。究属不合。均著交宗人府议处。　　

○又谕、赵光奏、遵查矿山情形、开单呈览各等语。所有宛平县属珠窝山等处。业经招商开采。及此外单开各属、勘有矿苗处所。著直隶总督、顺天府、按照该侍郎所拟。分别试行开采。至各商呈报之迁安县属桑园山。房山县属矿硐坡、匣儿岭、毗卢寺沟。怀来县属之阎家石盆、牛站洼等处。既据奏称风水攸关。不应试采。即著严行封禁。　　

○谕军机大臣等、寄谕仓场侍郎。户部奏、筹画收放仓粮、请变通办理一摺。所有本年王公及三品以上大员。应领秋季俸米。著照所请。于六月内先行支放。其六七两月。应放八旗兵丁甲米。著于城外四仓内已收米石。先行尽数动支。现在抵通起运之米。著即全数运入城内七仓收储。毋庸寄囤太平仓。其西中两仓。及城外各仓。应行转运城内。一切变通办理之处。著该侍郎等、迅速妥议。报部核办。原摺著钞给阅看。将此谕令知之。　　

○又谕、据张芾奏、江路贼船阻梗。所有江南大营粮饷。请饬江苏、浙江、就近接济等语。江西至金陵。一水直达。即粤东拨解饷银。亦须由江西经过。是以令该省转运。源源接济。若遽议更张。恐于大营急需。致有贻误。本日已谕令张芾、仍当设法妥筹。或绕道拨运。毋得藉词诿卸。惟江面既有贼船上窜。设或竟有梗阻、一时供应不及。应于江浙两省、何处择要安设粮台。不可不豫为筹及。著该大臣等、即行咨商该督抚、迅筹妥办。以济军需。至此股贼船。是否即系解散之众。何以张芾即欲退守省垣。遽议添兵。现在大营正当攻剿吃紧之际。想未能分兵前往堵截。已令该抚与张亮基、酌度办理矣。又据顺天府丞张锡庚奏、贼匪易于埽除一摺。并钞录贼情呈览。该逆到处抢掠焚烧。凶残万状。尤为神人所共愤。著该大臣等懔遵前旨。迅速进攻。克期收复。毋再观望迁延。致干重戾。原摺片并钞给阅看。将此由六百里谕知向荣、许乃钊、并传谕彭玉雯知之。　　

○又谕、寄谕兵部侍郎衔周天爵。据李嘉端奏、需饷甚急、请饬粮台随时应付等语。著该侍郎即饬令王梦龄、遇有李嘉端、双成、玉山、支领饷银。即照数付给。以免迟误。前有旨、准该侍郎扼守徐州。自必妥为布置。所有沿河要隘。务宜督饬严查。断不可令贼匪偷渡。其宿迁粮台。谅已饬令臧纡青、督带练勇。协同官兵防守矣。将此由六百里谕令知之。　　

○又谕、讷尔经额奏、派兵筹防、并请饬山西官兵、毋庸改道等语。已谕知哈芬、飞饬赴调各官兵。径由平定州驰赴直隶矣。直隶防堵紧要。经该督先后调拨本省兵八千名。兹复添调督标、及天津通永二镇标、共兵二千名。为数亦不为少。该督既经出省。即著先就现到之兵。酌量缓急。择要屯劄。一面飞催后起官兵。兼程赴防。如有应须出境援剿之处。即著相机策应。直隶与豫省河岸毗连之处。虽以东明、长垣、为最近。而彰卫各属。与大名、广平、处处接壤。若豫省稍有疏虞。则直隶藩篱。亦难自固。陆应谷现在赴援汴梁省城。恐未能顾及河北。该督既探闻河南考城、祥符、兰仪各渡口。并无一兵防守。即应赶紧知照陆应谷、王履谦、长臻等、迅将船只收集北岸。仍饬所属一体认真稽察。方为不分畛域。若必俟请旨转饬。已迟误矣。本日有旨、令花里雅逊布、暂署河北镇总兵。仍归该督调遣。该督呼应既灵。该总兵亦责无旁贷。其彰德等府所属。凡在大河迤北者。均可一律布置。果能严扼河口。直省自可无虞。该督于应办事宜。及应随时知会邻省情形。俱著迅速筹办。无误事机。将此由六百里谕令知之。　　

○又谕、本日据张芾奏称、贼船蔽江、欲扑省城、请添派大兵援应一摺。昨据张亮基奏、贼船上驶。沿途未闻杀掠。拟持示晓谕。分别良莠。是否将现办情形。知会张芾。两省剿抚。未可两歧。如果此股贼船。半系前途解散难民。急宜安抚。遣归本籍。毋再驱而从贼。现在江西见多船上窜。颇觉惊惶。并有退守省城。添兵防守之说。著该署督、商同张芾、密加侦探。相机妥办为要。再已革湖南岳州营参将阿克东阿、昨因杨以增奏、在海州呈递亲供自首。与伊子恩荣前报扶柩到京情节不符。当有旨、著正白旗都统、开棺查验。兹据该都统等、眼同该革员家属开验。棺内但有衣帽等物。是该革员实未殉难。兵丁李廷徵等之捏报阵亡。情弊显然。著该督确切查讯具奏。并迅将岳州水师目兵李廷徵、并湖北中营目兵邱正清、一并押解来京。交刑部审办。该旗原摺并钞给阅看。将此由六百里谕令知之。　　

○又谕、李嘉端奏、安庆贼船。自集贤关退回。经张印塘、会同文武。带领兵勇。乘夜进攻。贼众纷纷登舟。全行窜逸。下游又有贼船数十只。由芜湖上窜。现在催提粤兵。雇募民勇。设法防守等语。军中以侦探为先。所称上窜贼船。是否系金陵解散难民。抑另有股匪在内。如系解散之贼。沿江觅食。该地方官见船只较多。惊惶逃散。必致入城抢掠。转滋事端。昨据张亮基奏、先行持示晓谕。分别良莠。然后或加剿办。或加抚绥。更易为力。该抚务宜多设侦探。查询明确。断不可贼至即惊。妄费兵刀。转驱解散之众。又成贼党也。安庆重遭蹂躏。势难驻守。自系实在情形。应如何择要分兵扼守之处。著该抚斟酌办理。至凤亳一带。土匪尚多。仍宜严行缉捕。歼除净尽。毋令句结为患。另片奏、需饷甚急。已有旨、谕周天爵、饬令王梦麟、于徐州粮台。酌量支付。惟各路筹饷孔殷。该抚务当饬属撙节动用。仍须设法劝捐。奏请鼓励。若专恃官帑。恐后难为继矣。将此由六百里谕令知之。　　

