<!-- { "loadSidebar": true } -->
○谕军机大臣等、前据法福礼奏请将迈玛第敏、调署喀什噶尔三品阿奇木伯克。当经降旨允准兹据庆英、固庆奏叶尔羌、被贼蹂躏之后。一切善后事宜。全赖迈玛第敏、相助为理。阿皮斯、人尚明白。是以委署喀什噶尔三品阿奇木伯克事务。法福礼奏称、该伯克声名平常。请饬据实陈奏、以便遵办等语、迈玛第敏、熟习叶尔羌情形。既据庆英等、奏留该处。办理善后事宜。即著毋庸调往喀什噶尔。至阿皮斯、如果声名平常。不但喀什噶尔、难于胜任。即布吉尔地方、亦恐不能相当。庆英到任未久。于各城伯克。恐未周知。法福礼、在南路多年。著即将阿皮斯劣迹。据实参奏。其喀什噶尔三品阿奇木伯克员缺。著与庆英等商酌。另行拣调妥员。以资整顿。此次喀英两城解围。该匪多系闻风先窜。并未痛加剿洗。据庆英等奏、传闻倭里罕霍卓、尚在卡浪圭、卡伦外盘踞。并未归巢。傥大兵撤后。乘虚复来滋扰。亦不可不虑。前因贼首逃出卡外。谕令法福礼、毋庸深入穷追若仍在附近地方盘踞。意图窥伺。应否拨兵追剿。使其远遁。或即责成守卡官兵。严加防堵。著法福礼、裕瑞、妥筹办理。至外匪窜入总因卡内、有奸徒句引。务当严密查拏。以除后患法福礼等、会办善后事宜。不可但顾目前。致成不了之局。将此由五百里谕令知之　　

○予阿哈雅阵亡和阗四品伯克萨木萨克、祭葬世职。　　

○壬寅。实授江长贵、安徽皖南镇总兵官。　　

○陕西陕安镇总兵官秦如虎、因伤解任。以广东三江口协副将王浚、为陕西陕安镇总兵官。　　

○命翰林院编修胡瑞澜、提督湖南学政。　　

○以江西捐输军饷。永广乡试中额二名。清江县学额五名。临川、庐陵、吉水、三县各三名。高安、南城、金溪、铅山、安福、南丰、六县各二名。丰城、奉新、泰和、南康、新城、赣、宜黄、广昌、上饶、南昌、甯都、石城、新淦、安远、十四州县各一名。　　

○改铸福建督粮道关防。从巡抚庆端请也。　　

○予安徽阵亡守备舒文藻、千总田庆云、祭葬世职。　　

○旌表安徽殉难县丞高国柄妻黄氏、建坊入祠如例。　　

○蠲免湖南巴陵临湘二县。四年芦课银。　　

○癸卯以神灵助顺加封安徽正阳关河神孚泽绥疆四字神号。　　

○予安徽婺源等处、阵亡都司彭开年、守备吴茂泰州同衔附生毕荣清、典史刘心台、外委杨大方、徐胜祥、吴仕明、谢青云等、祭葬世职。　　

○甲辰。前任兵部侍郎曾国藩。奏奉暂准守制之旨。到籍以来。惟盼各路军务得手。即暂守礼庐。寸衷亦得稍安。得旨。江西军务。渐有起色。即楚南亦就肃清汝可暂守礼庐。仍应候旨大臣出处。以国事为重。抒忠即为全孝。所云惧清议之訾。犹觉过于拘执也。　　

○乙巳。孝慈高皇后忌辰。遣官祭福陵。上诣。大高殿行礼　　

○还宫。　　

○以广东罗定协副将李若珠、为广西右江镇总兵官。　　

○以安徽宿州剿捻出力。赏守备闵廷佩、张德华、安翎。守备郑德源等、蓝翎。余升用有差。　　

○以广西梧州府城被贼窜陷。革知府陈瑞芝、及其子候选知府陈登仕职。并逮问。予殉难总兵官蒋福长、祭葬世职。谥壮愍。妻周氏、旌恤如例。　　

○予广东阵亡州判陈奉璋、祭葬世职。监生李有光、武生甘宪章、赏恤如例。　　

○上以孟冬时享太庙。自是日始。斋戒三日。　　

○丙午。谕军机大臣等、福济等奏、庐州吃紧、督兵堵剿一摺。安徽捻匪。自六安分窜舒城。围扑桃镇后。现又窜至上派河中派河等处、意图窥伺庐州。虽经郑魁士督队。将南路之匪。攻剿获胜。福济亦由梁园进劄店埠。调度各军。以防巢湖贼众。并派总兵吉顺、防守店埠后路。而捻匪水陆并进。情形实属吃重。现在郑魁士、未暇进攻舒城。著福济就现有兵力。协同该镇、先行保固庐州。毋令郡城稍有疏失。俟内窜之贼击退后仍督各军。进攻舒城。不得株守一隅。致该逆窥我虚实。复生觊觎。至李孟群、退守独山镇。实因贼众兵单。不敷堵剿。胜保接奉前旨。当已由陈州折回正阳。著即迅赴六安。与该藩司、合力攻取。俾庐州贼匪。知我援师将集。不敢专注庐州。正阳甫经克复。地势亦关紧要。著袁甲三严密布置。以防回窜。李孟群所需兵饷。已谕英桂、筹拨接济矣。将此由六百里各谕令知之。　　

○又谕、福济奏、李孟群需饷甚亟、请于陕西月解皖饷内、截留银一万两、并请饬河南省、每月准拨银一万两等语。淮南贼势蔓延。李孟群一军。现由六安西路进攻。剿办正当吃紧。月需饷银。为数甚钜。虽经福济设法凑拨。而道路梗阻。能否达到。尚未可定。豫省与李孟群行营。相距较近。著英桂饬知瑛棨、仍于陕西月解皖饷二万两、由豫经过时。就近截留一万两。迅解李孟群行营。毋稍迟误。此时李孟群虽在皖境。实遥助豫军。英桂自应不分畛域。就近接济著每月定准协拨该藩司行营银一万两。一并搭解。至豫省奉拨皖饷。尚欠八万余两。并著陆续筹解。以清欠款。将此由五百里谕令知之。　　

○又谕、本日据福济奏、副都统衔侍卫容照、年老身弱。卧病在床。精神不能周到。委员每多蒙混作弊。现在宿州地方安堵。无庸大员坐镇。请饬回旗等语。容照带兵驻劄宿州。已历数年。昨据奏报、叠获著名捻首。宿州西南。一律肃清。请鼓励出力员弁。业经降旨允准。福济所奏。是否属实。邵灿等、近在清江。见闻较确。即著查明容照、果否年力衰迈。其历次所报胜仗。及所保员弁。有无虚饰冒滥。据实具奏。宿州地方。应否另派大员驻劄。或即责成地方官。□□穴□又□拏土匪之处。并著体察情形。一并具奏。将此由五百里谕令知之。　　

○丁未。孝敬宪皇后忌辰。遣官祭泰陵。　　

○谕军机大臣等、骆秉章奏、湖南援黔官军。自克复金山寨等地方后。黎平府南路、东南路、各苗寨颇形震慑。特洞等寨、均已投诚。其抗不受抚者。现在另筹剿办。惟锦屏永从、收复以后。久无官守。古州镇道、亦无到任之信。请饬令速行赴任。以资镇抚等语。贵州锦屏等地方。经湖南援军收复后。弹压抚绥。在在均关紧要。且各苗寨既乐于投诚。正赖地方官、迎机顺导。俾得迅就肃清。楚中客军。势难久驻。设地方文武。复不赴任。则民苗之心。无所系属。深恐复滋事端。著蒋霨远、严饬古州镇道、及锦屏永从等处文武员弁。速行赴任。将善后事宜。妥为经理。俾地方得就安乂。而湖南兵勇。亦可渐次凯撤。将此由六百里谕令知之。　　

○又谕、据骆秉章奏、援剿江西各军、在太坪墟、罗坊、阜田等处、叠获胜仗各摺片。本月十四日。据耆龄奏报、阜田贼匪、图援临江。调集兵勇。由峡江。新喻、分路迎剿。此次骆秉章奏、刘长佑等、大获胜仗。转危为安。临江当可得手。惟据称探闻逆首石达开、率党数万。自安庆渡江。窜踞建德。捕获贼谍。均有向该逆求援之说。傥自浮梁趋饶州。与抚建贼合则上游贼势复张。请饬福兴、严扼东路。勿令窜越等语。福兴现已进军弋阳。拟由东乡一带。进攻抚州。自必筹及饶州后路。俾建德之贼。不能与抚建会合。剿办方有把握。李定太一军。现由进贤进剿东冈。李元度一军。现由贵溪进剿高阜。著福兴就近督饬。速筹兼顾惟兵力尚恐不敷。前据耆龄奏、派吴坤修、赴进贤与李定太之军。合成四千余名。又派李新华、赴杜家园。与周凤山之军。合成四千余名。均分路进剿抚州。普承尧一军、四千余名。俟阜田蒇事后。即赴抚建。均由福兴、督率调度。以上兵勇。谅已先后拔营。现在东路情形吃重。著耆龄即饬带兵各员。迅速分路前进。并著福兴、相机布置。严防该逆率众来犯至福兴请调广东官兵。昨据叶名琛奏报、已派总兵寿山、带兵二千名。由汀州一路前进此项官兵。如抵江西福兴一军。兵力稍厚。即当会合速克抚建。并严扼广饶门户。毋误事机。将此由六百里各谕令知之。　　

○改铸江苏江阴县知县印信。从巡抚赵德辙请也。　　

○予江西高安县殉难教谕胡熙奎、祭葬世职。生员金台、赏恤如例。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百三十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰七年。丁巳。冬十月。戊申朔享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡宫。　　

○遣官祭端慧皇太子园寝。　　

○以神灵显应。加河南永城县关帝封号曰绥靖。吕纯阳帝君曰保惠。龙神曰显济。火神曰耀灵。风神曰灵佑。观音大士曰普护。城隍神曰保康。土地神曰德佑。　　

○颁咸丰八年时宪书。　　

○谕内阁、官文等奏、克复江西湖口县城一摺。湖北下游官军。自克复小池口后。即乘胜围攻九江。并进规湖口。李续宾等、定计水陆夹攻。密约内湖水师彭玉麟、同日大举。李续宾调集兵勇。拔营渡江。杨载福由水路直下。总管巴依尔呼兰等马队。亦由陆路驰抵八里江一带各军齐攻湖口附近之七里冲、三街市、月台山等处、贼卡高垒。水师复上下轰击。昼夜不息。焚夺贼船一千余只。卡垒尽破。李续宾与杨载福等、督率各勇。架梯缘城。并将火箭射入。烧毁该逆火药。贼众逃窜。当将县城克复。其梅家洲伪城。亦经兵勇攻拔。我军分道邀击。追杀二十余里。该逆盘踞湖口。已及五载。现将县城克复。著官文等、督饬水陆各军乘胜进剿。迅埽贼氛。以清江面。　　

