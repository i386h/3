<!-- { "loadSidebar": true } -->
○又谕、吴振棫、张亮基奏、请仍开铅禁一摺。云贵厂地。出产铅斤。向准商贾出售。前任四川总督黄宗汉、因恐军火有关。奏明停止。兹据吴振棫等、查明此项铅斤。并不能铸造枪炮铅丸。而自禁闭以来。贫民失业。反多苦累。自系实在情形。所有云贵各属商贩铅斤。著仍行开禁。并准其领票行销。以济穷黎。　　

○又谕、吴振棫、张亮基奏、请将在铜鼓铸钱文一摺。四川泸州等处。存有运京铜铅。积压日久。一时未能起运。现值滇省办理军务。需用孔亟。所有此项存铜并永甯、毕节、一带所存铅斤。著准其暂行动用即照所议。派员设局。知照四川总督、鼓铸钱文。以济军需。仍著该督等、将动用铜铅。设法筹补。以备运京之用。　　

○谕军机大臣等、叶名琛奏、＜口英＞口□佛二酋、呈递照会、据理回覆各情形一摺。该夷酋自知理曲。犹肆要求。希图获利。该大臣据理辩驳。委婉详明。措词甚为得体。谅该酋当无从置喙。前此屡至各口。皆系＜口英＞咪夷酋、狼狈为奸。口□佛夷向未干预。此次随同要挟。显系受口□额酋怂恿。口□额酋虽为咆酋牵制幸该国王不许与中国滋事。不过稍迟时日。自有转机。叶名琛既窥破底蕴。该夷伎俩已穷。俟续有照会。大局即可粗定。务将进城赔货、及更换条约各节。斩断葛藤。以为一劳永逸之举。如果该夷兵船。全行退出。各国贸易开舱有期。即著迅速驰奏。此时各省军饷。待用孔殷。该督定能兼权缓急。早裕利源也。将此由五百里密谕知之。　　

○五品顶带帮办云南军务张亮基奏、查明回民滋事情形。现筹招抚。宣布德威。俾善良悔悟。奸宄势孤。乃可分别劝惩。得旨。所奏实为不易之论。无成见、故能有定见。恩威并济。勿为菲言所惑。朕拭目以观厥成。　　

○以克复安徽正阳关、并霍邱县城。赏委参领乌勒兴阿、巴图鲁名号。知府周士键、徐丹桂、同知刘光健、参领成禄、佐领舒敏、防御双明、乌章阿、游击保英等、花翎。防御德印等、蓝翎。余升叙有差。　　

○以剿办四川建昌等处夷匪出力。赏总兵官占泰、守备穆租索朗、巴图鲁名号。道员鄂惠、按察使衔。知州恒泰、祥庆、游击德茂、云骑尉高凯等、花翎。外委马应发等、蓝翎。余升叙有差。　　

○以克复广东顺德县城。赏在籍太常寺卿龙元僖、二品衔。郎中叶锡彤、郎中衔叶长龄、员外郎衔叶洪光、叶芸玉、叶景陶、运同衔叶晦岩、同知衔叶德馨、游击叶应元等、花翎。知县沈骏选等、蓝翎。余升赏有差。　　

○予广东开建县守城殉难知县巴达兰布、典史华楷、守备常奇珍、外委潘得楷、祭葬世职。　　

○蠲缓江苏丰、沛邳、长洲、元和、吴、吴江、震泽、常熟、昭文、昆山、新阳、华亭、奉贤、娄、金山、上海、南汇、青浦、川沙、武进、阳湖、江阴、宜兴、荆溪、丹阳、金坛、溧阳、山阳、阜甯、清河、桃源、安东、盐城、高邮、泰、东台、江都、甘泉、兴化、宝应、铜山、萧、砀山、宿迁、睢甯、太仓、镇洋、嘉定、宝山、海、沭阳、赣榆、通、泰兴、海门、上元、江甯、句容、溧水、高淳、江浦、六合、仪徵、太湖、无锡、金匮、靖江、崇明、如皋、七十厅州县、苏州、太仓、镇海、金山、镇江、淮安、大河、扬州、徐州、九卫、被水被旱被兵地方。新旧额赋、漕项银米、及租课摊徵出借耔种口粮。　　

○辛亥。谕内阁、倭仁奏、请将京察展限一摺。倭仁调任盛京户部侍郎。甫经月余。所有该部举行京察。著准其展限三个月。以昭详慎。　　

○又谕、骆秉章、胡林翼、会参赴援江西之带兵官、滥收游勇、请旨革讯一摺。已革副将周凤山、经骆秉章派令赴援吉安。辄敢不遵批饬。擅收游勇至数千名之多。安福之败。不战自溃。沿途骚扰。经骆秉章饬属查拏。始将外委黄天盖、禀请究办。广东南韶连镇吴坤修、经胡林翼派令赴援瑞州。辄于途次增招游勇。在湖南境内随处滋事。迨至江西。又复增招三千余名。瑞州贼窜之时。该员距贼最近。毫无斩获。且有勇丁接济贼粮之事。屡经胡林翼札饬。抗不禀复。似此谬妄之员。若不严加惩办。何以肃军律而靖地方。周凤山、业已革职。著毋庸留营效力。吴坤修、著即革职。均交耆龄、提省严行查讯。按律惩办。其原带各勇。即著另派妥员、简练管带。以资得力。　　

○又谕、李孟群奏、官军攻剿霍山贼匪、连获胜仗、收复城池一摺。六安州贼匪。分踞霍山。经李孟群督饬知府袁怀忠、知县王自簵等、会同英山县知县周宗文、带练进剿。守备余先元、带勇援应。内外夹击。毙贼多名。四山之贼。同时惊溃。悬崖落磵。死伤相藉。适遇王自簵伏勇齐出。迎头截击。毙贼无算。复于梁家滩地方。生捦长发巨捻二十余名。该逆尽向青山败走。当即收复县城。分军追击败逃贼匪。歼除殆尽。著李孟群、督饬兵勇迅攻六安。净埽贼踪。知府袁怀忠、代理霍山县知县王自簵、守备余先元、前因督剿不力。摘去顶带。兹已带勇杀贼立功。著即开复顶带。其余出力绅团弁勇。著查明汇案保奏。　　

○又谕、耆龄奏、官军进攻吉安、连获胜仗、并克复吉水县城、攻破水东贼垒一摺。吉安逆贼。负嵎抗据。并分踞吉水县城。记名总兵普承尧、分路由真君山等处进攻。毙贼二千数百人。焚毁贼巢十余处。即补知县黄秉珍等、进攻县城。出拒之贼。被歼无算。官军乘势登城。当将县城收复。窜逸之贼。复歼毙千余人。官军进攻水东贼垒。先后捦斩二千七百余人。溺毙者无数。焚毁贼划百数十只。击沈贼船八十余只。攻破贼巢数十处。夺获炮械等多件。水东一律肃清。此股贼匪。业经大受惩创。著耆龄即饬同知衔曾国荃、督率兵勇、速筹攻克郡城。毋涉延玩。　　

○又谕、骆秉章、劳崇光、奏报楚粤官军、会克平乐府城、首逆就捦各一摺。广西游匪杨西安等、占踞平乐府城。已将半载。经骆秉章、派令即选道蒋益澧、江忠浚等、督带湖南兵勇、越境进剿。广西署平乐府知府张鹏万等、亦分督练勇、会合围攻。自沙子街、二塘墟等处。连次大捷之后。匪势益形穷蹙。叠次出扑楚军营盘。被蒋益澧等随时剿杀。歼毙之贼。每日以数百计。该匪计穷力竭。逃窜无路。假意乞降。同知段莹器、守备陶昌培、乘间设法、将首逆杨西安等、先后诱致。密禀蒋益澧、拏获正法。城中之匪。知无生路。遂于十一月初五日。扎筏思遁。复经粤军截回。将贼筏全行夺获。初六日。该匪倾巢直扑楚军营盘。屡次冲突。均被歼戮。初八日。官军分为六队。大举攻城。河下师船、及团练各勇、分为三队。四面堵截。自辰至未。各路兵勇、一鼓齐登。遂将城池克复。连日四路□□穴□又□捕。追剿二百余里。合计先后杀贼不下二三万人。即选道蒋益澧、谋勇兼优。战功卓著。即选道江忠浚、同心协力。共克坚城。均著赏加按察使衔。以示优奖。其余在事出力湖南将弁。著骆秉章查明保奏。广西官绅。著劳崇光查明保奏。候朕施恩。　　

○谕军机大臣等、本日据耆龄奏、江西军务纷繁。带兵乏员。每值分路防剿。动致派委无人。江南大营。人材众多。如总兵衔尽先副将张玉良、浙江衢州营游击邓连科、湖南常德协都司陈大富、直隶龙泉营都司黄金友、均系久历戎行。堪以委任。请饬于四员中酌派二员。赴江西带领兵勇。俾资攻剿等语。现在江南大兵直捣金陵。固属需才孔亟。而江西省贼氛甚炽。防剿亦为吃紧。著和春酌量情形。如可派拨二员。即著迅速饬令前往。俾资得力。将此由四百里谕令知之。　　

○以广西庆远府城被贼窜陷。革道员张凯嵩、署知府邵春卿、知县况逢春、游击杨建桂职。仍责令戴罪自效。　　

○予江西阵亡外委陈运彬、罗有升、刘百顺、祭葬世职。　　

○予广西阵亡参将黄辅鼎、游击彭玉山、把总郭升信、外委贾占应、祭葬世职。以黄辅鼎、附祀安徽巡抚江忠源专祠。彭玉山、附祀浙江甯绍台道罗泽南专祠。郭升信、贾占应、一并附祀。　　

○壬子。谕内阁、吏部奏、分发知府与章程未符、请旨遵办等语。前经英桂保奏、傅寿彤剿办捻匪出力。请交军机处记名、以山西知府用、请旨简放。当经降旨允准。兹据该部奏称、该员傅寿彤、系奉旨发往河南差委之员。现在该省军务未竣。遽请以山西知府候补。迹涉取巧。酌核请旨。传寿彤、著发往河南以知府用。仍交军机处记名。遇有河南知府缺出。请旨简放。嗣后各省军营保举人员。均革照此办理。以杜趋避。　　

○又谕、前因胡林翼奏、四川试用县丞缪玉藻、管解湖北军饷无误。请免补本班、以知县留于四川补用。当经降旨准行。兹据吏部查明缪玉藻奖叙、与奏定章程不符。请旨遵办。缪玉藻、著给与县丞本班尽先补用。其以知县补用之处。著即撤销。以示限制。　　

○又谕、福济奏、委员不知下落、请革职查办等语。安徽候补直隶州知州陈棻、在秦定三军营、办理收支军需各款。自秦定三赴江南军营后。该员不知下落。闻其由苏至浙。并无禀报。实属胆玩。陈棻著即革职。并著赵德辙、晏端书、查明。将该员押解安徽。交福济查办报销。如有侵渔蒙混情弊。即行严参治罪。　　

○谕军机大臣等、前因江南军务渐有起色。江北防堵更形吃重。谕令福济、郑魁士、将舒巢等处次第收复。以防窜匪句结。兹据该抚等奏称、庐州三面受敌。未可轻动。并绘图呈览。意在扼守庐州。先自立于不败之地。亦未始非用兵之道。现在含山之贼。既经我兵击退。音德布续获胜仗。滁全一带。可保无虞。惟近日李孟群、虽已克复霍山。而六安、庐江、巢县、桐城等处。尚陷贼中。若不相机攻剿。庐州必成坐困之势。指日金陵克复。窜匪纷来。亦不可不虑。郑魁士现守庐州。仍当随时侦探。何路紧要。即驰往剿办。毋得株守一隅。置属邑沦胥于不问。此时江浦尚未克复。德兴阿等兵力。亦难远顾西路。福济等既知通筹大局。仍当相机分剿。未可以防守而致因循。自贻后悔。六安有胜保拨兵、与李孟群会剿。计日当可克复。李孟群到后。兵力更不嫌单。著即与郑魁士合力。将庐州属邑、次第收复。廓清江北。即以翦除南贼应援。是为至要。将此由六百里谕令知之。　　

