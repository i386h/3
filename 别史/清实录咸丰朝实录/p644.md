<!-- { "loadSidebar": true } -->
○乙巳。谕军机大臣等、培成奏、贼势紧急、催调后路官兵应援一摺。据称、和阗回匪变乱。坡斯坎、木洛和、王□固玛、三军台被毁。经该大臣派兵往剿。于阿哈雅腰台地方。遇贼接仗。贼匪退回张古牙庄。忽有帕尔慢回子从后截杀。伤毙兵勇三十余名。掳去兵丁数名。并夺去擡炮鸟枪等件。帕尔慢、离城甚近。该处回子。业被句结变乱。傥直扑和阗。恐兵单难以抵御等语。贼匪扰及和阗。前据业布冲额奏称、挑派所带官兵二百名。并阿克苏防兵三百名。共五百名。交守备刘兴带领。由草地进剿。其阿克苏防兵。由乌噜木齐备调兵内。挑派补还。此时刘兴所带官兵。当早经行抵和阗。即著培成、督饬此项官兵。实力堵剿。和阗僻处一隅。就近实无可调之兵。惟既据培成奏称、贼势紧急。自应续筹调拨。著海朴、即将乌噜木齐补还派防阿克苏兵三百名。先行饬令由草地前赴和阗。与刘兴一军会合。和阗得此兵力。自已足敷剿办。培成务当悉心调度。将匪众悉数歼除。毋任再有延蔓。昨因法福礼奏请添兵。曾谕令倭什珲布、挑兵一千五百名备调。所有阿克苏防兵。亦关紧要。并著海朴、飞咨倭什珲布、即于备调兵内。抽调三百名。前赴阿克苏。以补前调防兵之数。毋任迟延。将此由五百里各谕令知之。　　

○又谕、前据英桂奏、禹密匪徒日炽。请移现带之兵。亲往督剿。当经谕令将三省剿匪事宜。暂交胜保督办。并著袁甲三督带兵勇。前赴颍州。择要驻劄。以为胜保后路声援。本日据胜保奏患病情形。请饬袁甲三来营。权统诸军。俾得请假调理等语。现在攻剿正阳。正当吃紧之际。胜保既经患病。著赏假一月。在营调理。袁甲三著即驰赴正阳。暂行统带各路兵勇。接办攻剿事务。胜保病痊。仍著督饬各军。迅将逆匪荡平。袁甲三即留于正阳关。帮同办理。将此由五百里各谕令知之。　　

○以守御江西兴国县城出力。擢知县潘安国为知府。　　

○丙午。谕内阁、前因京城铺户人等、于行使大钱。任意挑剔。经巡防王大臣等、奏定章程。严行惩办。兹据步军统领衙门、顺天府奏称、该铺户人等、日久玩生。于当十铜钱。挑剔日甚。兵民生计维艰。请饬查办等语。自应申明前定章程。俾知警惕。嗣后各铺户、入各项买卖人等、如有不肯行使当十铜钱。被首拏获。初犯者枷号一个月。游示旗营地面。再犯者、发极边烟瘴充军。遇赦不赦。如被告到官。畏罪悔过。免其治罪。诬告者、照例反坐。其银市交易。不准将制钱大钱分定价直。市肆各项货物。均不得任意擡价。及囤积不售。违者从严究办。即著步军统领衙门、顺天府、出示明白晓谕。傥兵役人等、有受贿徇庇。或敢于藉端滋扰者。均著从重惩处。此项案件随到随办。毋得稍有积压留难。以警刁风而惩玩泄。　　

○又谕、英隆奏、剿捕匪徒净尽、地方肃清一摺。直隶丰甯县大阁儿地方。匪徒聚众抢掠。经英隆派委热河道赛音博勒格图、督带员弁兵勇。前往□□穴□又□捕。将要犯刘标等十七名。登时捦获。余匪均经杀毙。起获赃物多件。其汤河口等处窜匪。亦经滦平县知县景兰等、格毙一百九十余名。首犯刘幅汰、先经署丰甯县知县穆翰等、带兵歼毙。并毙余匪一百五十名。拏获各犯。讯明就地正法。地方一律肃清。办理尚属妥速。署丰甯县知县穆翰、大阁儿巡检盛祖培、把总王鉴、随同剿匪。功过尚足相抵。应得疏防处分。均著免其查办。出力员弁。著准其择尤酌保数员。毋许冒滥。　　

○谕军机大臣等、本日有人奏、天津所属之青县、静海等处。有枭匪从殿扬、从登峰、及著名匪目王海牛等、纠匪肆抢。又文安县所属之岳村张姓、被枭匪抢劫一空。献县西峰村、郭庄、西城、河城等村。河间九吉村。武强县之张法台、堤南村、均有强劫之案。更有肃甯地面盐枭。句结土匪八九百人。在元城村盘踞。此外交河、阜城、东光、大城、东安、完县、等处被害之居民铺户。不可枚举等语。直隶天津、河间、等府枭贩充斥。前据谭廷襄奏、请从严惩办。当降旨、令该督通饬各州县、董率团练。加派兵役。无分畛域。合力兜拏。如遇大夥拒捕。准其格杀无论。地方官拏获审明后。先行就地正法。谅已通谕遵办。此次所奏各案。著谭廷襄、迅派明干员弁。前赴各属严密查拏。务将各匪悉数扑灭。毋令一名漏网。原摺钞给阅看。将此谕令知之。　　

○钦差大臣德兴阿奏、制造水炮台情形。得旨。水炮台式样做法。著绘图贴说。附报具奏。　　

○丁未。谕内阁、前据已革河南学政俞樾、呈递易原图。据称由钦定周易折中所载河洛未分未变方图、三角图内。推阐而得。不知康熙年间。大学士李光地等、奉旨编辑周易折中。于启蒙附论内。具载河洛阴阳动静加减乘除各图。又附载此二图。原以易理精微。象数兼该。推其绪余。即可通于算学句股开方等法。非以此为作易之原也。今该员辄凭臆见。衍为两仪四象八卦六十四卦之图。穿凿附会。转失其真。且有訾议先儒之语。尤属率意妄陈。原图著发还。　　

○命翰林院修撰张之万、编修曾璧光、在上书房行走。　　

○以办理湖南船炮局出力。赏道员谢煌、花翎。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之二百三十三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰七年。丁巳。八月。己酉朔。日食。　　

○谕军机大臣等、前因胜保患病。赏假在营调理。谕令袁甲三驰赴正阳关、暂行统带兵勇。兹据袁甲三奏称、俟涡北肃清。即移营督攻韩圩。兼防正阳后路等语。自系尚未接到前旨。现在英桂因禹密一带。匪徒日炽。带兵亲往督剿。胜保又患病给假。正阳正在攻剿吃紧之际。各路兵勇。必须有人统带。袁甲三著即驰往正阳。暂行接办。其涡北韩圩之贼。即著史荣椿、朱连泰、分路督兵攻剿。并严防该匪回窜之路。袁甲三俟分拨定妥。即赴正阳。毋稍迟误。将此由六百里谕令知之。　　

○予湖北节年殉难官绅士庶妇女惠瑗等三千五百三十六名口。分别旌恤如例。　　

○庚戌。遣官祭文昌帝君庙。　　

○谕内阁、崇纶、李菡、奏请饬催奉天米石、迅速运通一摺。奉天省额运米豆。并采买捐输米石。时近秋分。尚未据报开行日期恐该船户包揽载货。沿途逗遛。以致装运稽迟。更恐节候过迟。船只冻阻。剥运维艰。著盛京将军、奉天府尹、严饬该运员。及早兑竣开行。务于八月内全数抵津。并著直隶总督、委员提催。即饬天津道、豫调剥船。一俟海船收口。迅速剥运赴通交纳。毋再迟缓。　　

○又谕、前因倭什珲布奏、商民吁求免徵盐课一摺。当交户部议奏。兹据该部核议具奏。乌噜木齐盐课。前经业布冲额、奏请徵收。既据倭什珲布、以近年内地货来稀少。商民无力完缴。纷纷具呈求免。自系实在情形。所有此项盐课。著概行免徵。其官交盐课。业经存库备用。来岁即著停止。并镇标各营。未经完纳者。毋庸催追。已经完纳者。一并发还。以示体恤。至办理盐课之署迪化州知州英贵、印房章京达春泰、已革山西介休县知县程震祐、前据业布冲额保奏、业经降旨分别加恩。今既办无成效。该员等前得奖叙。著即撤销。　　

○先是山东道御史李培祜、奏请严定保举限制。下吏部议。至是奏、该御史所拟条目。多与钦奉谕旨。奏定章程相符。仍应遵照办理。至请赏翎枝。除军营河工出力。准其请旨赏戴。寻常劳绩。不准滥请。其翰詹人员。如系军营劳绩出力。仍准保奏坊职。并准保奏道府。其余各项劳绩。祇准保奏遇缺题奏。至庶吉士一项应请嗣后无论何项劳绩。祇准保奏俟散馆后以应升之缺升用。概不准保。免其散馆。授职编检。以符定制。从之。　　

○辛亥。谕军机大臣等、庆英、固庆奏、官兵出队接仗、先胜后挫、并请饬陕甘总督、速拨银两、以济军需等语。此次叶尔羌官军。正与西路贼接仗。业已获胜。忽有东路贼匪。抄袭其后。致稍挫衄。现在伊犁官兵。早已由巴尔楚克。前赴叶尔羌。庆英等、正可督饬弁兵。会合夹击。将该匪赶紧歼尽。毋令蔓延。至所请陕甘拨饷。据乐斌七月内奏。拨过西路兵饷十四万两。有叶尔羌银三万两在内。此时计已解到。著庆英等遵照前旨。迅速剿除匪众。以节饷需。将此由五百里谕令知之。　　

○又谕、前因俄夷使臣普提雅廷咨称欲会商未定界址。当谕令奕山亲往。与该夷会晤。秉公查办。昨据钱炘和等奏、该夷于七月二十六日、折回天津海口。该藩司等、派员将理藩院回文。当面付给。并告伊已专派大员。在黑龙江等候会办。该夷使既得回文。又经地方官以礼貌相待。欢欣而去。惟称查勘地界一事。尚须折回本国。请示该国主等语。自系实情。此次普提雅廷、路过黑龙江。谅必至海兰泡等处。奕山如与接见。当告以中国既有咨文、至萨纳特衙门。将来未定界址。自必由该使臣。与奕山秉公查勘。所有海兰泡、阔吞屯、精奇哩等处。均有该国属下人。盖房占住。现在界址未定。自应先行撤回。以守旧章而敦和好。即或一时未能全撤。亦须饬令安静居住。勿与中国民人。互生嫌隙。该使臣系该国大臣。谅能约束属下。静候查勘。傥或该臣不到黑龙江。与奕山晤面。奕山亦可晓谕海兰泡等处夷人。告以该国有大臣普提雅廷、即日前来。与该将军、查勘界址。两国永敦和好。尔等若不候定界。擅自盖房占住。实属非礼。中国必咨行该国惩办。如此剀切晓谕。该夷或可稍为敛迹。不至如前肆行无忌。该将军等。仍当暗加防范。毋令沿海奸民。私通贸易、绝其接济粮食。或可废然而返。即将来议定界址之后。该夷见黑龙江。无可贸易之处。亦不至妄请通商。著景淳、奕山、妥为办理。先事豫谋。以消后患。将此由五百里各密谕知之。　　

○壬子。遣官祭昭忠祠。　　

