<!-- { "loadSidebar": true } -->
○谕军机大臣等、前据僧格林沁奏、挑穵重堤。为截水灌贼之计。朕早知其徒劳无益。当经严切批示。谕令赶紧进攻。嗣据僧格林沁奏报、并未陈明进攻之策。但称堤工已有就绪。是直视穵堤一节。为可恃以成功。而置万余重兵于无用之地。何玩谬若此。今据奏、南面河堤。被水冲决虽贼踞村庄。闲有浸没。而我兵东面营盘。竟至不能屯劄。可见筑堤截水。不但未能制贼。而冲决浸灌我兵转受其害。更恐该逆乘机纷窜。泥淖之中。我兵马队不能得力僧格林沁、以此等迂缓之谋。视为上策。朕实不解。逆匪窜踞连镇数月之久。未受惩创反得养其精锐。蓄其奸谋。而我兵力疲气馁。何日始能蒇事。若以军律而论。即将僧格林沁、重治其罪。亦不为过。第念连镇之贼。势将垂毙。若骤易生手转致启贼诡谋。是以僧格林沁、奏请添兵。即将固安防守之兵悉数派往又派玉明、管带圆明园官兵前往协剿。著即懔遵前次批谕。以速战制贼之命。不得仍恃水围。徒延时日若续派官兵。均已到营。僧格林沁、仍不能迅图进剿。国典具在。不能再从宽宥。勿谓叠次谕旨。可视同具文也。将此由六百里加紧谕令知之。　　

○又谕、有人奏、广东琼州府属琼山文昌会同三县。有无赖游手。纠集多人。名为老洪会。藉端讹索。肆行抢掠。虽被练勇格毙多名。其分扰各县。亦均有捦戮。而党与尚多并各海口时有盗船停泊。居民惊恐。会匪句引洋盗。其患更不可胜言。著叶名琛、柏贵、按照摺内所指各情。檄饬该管道府、督率所属地方官、务将首要各犯。严密查拏就地正法无任一名漏网。其被诱愚民。著即明白晓谕。务使悔过自新。咸为良善。俾海外黎民。各安生业。原摺著钞给阅看。将此谕令知之。　　

○江西巡抚陈启迈奏、克复德安县城。委臬司恽光宸等、扼守要隘。相机剿办得旨尤应不分畛域。越境剿洗。不准只顾本境。暂图目前靖谧。致贻后患于无穷也。　　

○湖南按察使清安泰、因病解任。调四川按察使文发、为湖南按察使。以贵州贵东道胡林翼、为四川按察使。仍留湖南军营。　　

○以江西南昌城守协副将罗玉斌、署九江镇总兵官。　　

○以四川办理团练出力。予同知葆符等升叙有差。　　

○壬辰。修山东运河、泇河、捕河、上河四厅堤工。从河东河道总督长臻请也。　　

○癸巳。谕内阁、前因刑部奏、私铸大钱人犯。定为斩监候。俟秋审时分别酌办。所奏含混谕令再行核议。兹据该部将问拟斩候各犯。分别情实缓决、定拟具奏、现在大钱壅滞。皆由私铸日多。若如该部所议私铸仅止一次为数不及十千者。酌入缓决奸民势必避重就轻。私铸仍难禁绝。嗣后私铸大钱案内。为首及匠人问拟斩候之犯。无论钱数次数。均著入于秋审情实。至案内应拟遣罪。及军流徒各犯。均著照该部所议办理。　　

○赏故内大臣壁昌孙锡佩、员外郎。锡璋、主事。　　

○甲午。谕军机大臣等、英桂奏、遵旨出省、驰赴信阳、并请饬川陕酌移防兵一摺。湖北与河南接壤。武昌失守。贼势愈张难保不冀图北窜。豫省防剿事宜。英桂责无旁贷。据称一俟兵饷齐备。即驰赴信阳。先于三关加意布置。著该抚、迅即启程。俟抵该处后。查看情形。何路紧要即亲往何路督办。其归德一带。土匪尚未净尽。且与皖省蒙亳捻匪句结为患。林扬祖、现赴永城。著即督饬该员、迅速查拏。务期地方一律肃清。毋任蔓延滋扰。俟徐广缙病痊后。再令该臬司回省。该抚出省后。其省城防守、及筹画饷银、一切事宜。仍著郑敦谨、妥为办理。并确探湖北贼情。随时奏报。毋稍迟误。将此由六百里加紧谕令知之。　　

○又谕、英桂奏、湖北襄阳、樊城、为川陕通衢。久为逆匪窥伺。请饬将川省防边官兵。量移襄阳驻守。由川省就近接济饷糈等语。贼匪占踞武昌。难保不更图旁窜。虽宜昌已经收复。而川楚交界地方尤应加意严防。以资援应。除前派赴楚兵勇业经前进外。据该督奏称、派拨马边、维州、懋功等营、汉屯官兵二千余员名。交副将德恩等、带往巴东、利川、两处接防。此项官兵。是否可以量移前进。应行驻劄何处。并此外有无可调之兵。著裕瑞酌度情形妥筹办理。所需饷银。即著该督设法接济毋得稍分畛域。致误要需。将此由六百里加紧谕令知之。　　

○又谕、前因陕省商雒一带。地形紧要。令丰伸驰往办防。并与王庆云会筹安营设卡各事宜。现在王庆云、业经回省。丰伸在彼督办计历月余。布置当已周妥。现在武昌失守。杨霈由豫赴楚、英桂亦出省往信阳等处。堵贼北窜。襄樊一带。为陕省咽喉。自应量移防兵。前往扼守。著王庆云酌量情形。即传旨、饬令该署提督、移兵前往襄阳。择要扼截勿但顾陕境。致误事机其与河南毗连之各隘口。仍须照旧设立营卡巡防。或即饬督粮道陈景亮等、督率县营、认真办理。至丰伸带兵出境。军火饷需并著王庆云饬令藩司源源接济。勿令匮乏。将此由六百里加紧谕知王庆云、并谕丰伸知之。　　

○以直隶永定河道吴廷栋、为按察使。　　

○乙未。上诣寿康宫、问皇贵太妃安。　　

○谕内阁、蒋霨远奏、剿办匪徒、首犯就捦一摺。贵州独山州土匪。句结粤匪滋事前经官兵攻剿。连获胜仗。该匪仍窜距山硐。负嵎抗拒。四月十六七等日官兵、连攻数硐。歼毙贼匪唐士达等数百名。十八日。参将英志等、督带兵练。驰赴董□□□小□、进攻贼垒。杀贼甚多。该逆杨元保、复带伤逃逸。窜往广西昔里山地方。经英志等、分路驰往偪紧围捕。将杨元保捦获解省正法该抚复饬在事文武、摉剿余党。以冀一律肃清。此股独山匪徒。滋事已经两月。该镇道等、督率剿办。调度尚属得宜。所有在事文武各员弁。择其尤为出力者。酌保数员。候朕施恩。毋许冒滥。　　

○又谕、阿彦达、著驰驿前往雄县。接办防守事宜。载龄俟阿彦达到防后。即日回京。　　

○谕军机大臣等、胜保等奏、阴雨连旬、进攻未能得手一摺。高唐逆匪占踞已久。胜保自六月初十日。奏报攻剿情形后。几及两旬未见续报。朕心正深悬系。乃本日据奏、又因连日阴雨。枪箭均不得力。虽逆匪并未窜出。而我兵多有伤亡。于攻克城池。仍系毫无把握览奏益增焦灼。环城积水甚深。进战固难得手。当贼匪夜闲扑扰之时。尽可设法歼杀此股逆匪。数不满千。困守孤城。无从裹胁。但能随时斩戮。自可日亡日少。何至任此数百残寇。久踞城池。若尽诿之天时地势。直欲坐待其毙。何日始能了事所称城中粮草殆尽之语。恐亦未甚确实无论贼势穷蹙与否。总以克日攻城。殄灭净尽为上策不能专恃勇力之处。即应设谋用计。妥速筹攻。岂可坐待天晴。始图进取。昨据僧格林沁奏、挑穵重堤。因运河陡涨致有冲决。傥连镇逆匪。乘我兵泥淖难追。并力南窜。势必句连复炽剿办愈难。谅该大臣统筹全局。必不敢有意耽延也。另片奏、商嘱崇恩、于武定、德平一带加意严防。是否该抚亲往。抑系派员防守。能否得力。即著妥筹具奏。将此由六百里加紧谕知胜保、并谕德勒克色楞、善禄、崇恩知之。　　

○直隶布政使庚长、奏报兼署臬篆日期。得旨。直隶省、向来钱粮拖欠。尚不甚多。汝膺兹重任。正当拮据之时。现在徵解情形若何。恐有不敢明言之处。亦不妨据实直陈著逐款详细奏来。若有回护。或意存模棱。语涉含混。朕必治汝欺罔之罪。此次朱批。可与桂良看。著自行封奏桂良不必预闻。特谕。　　

○钦差大臣胜保奏、闻连镇军营引水以灌贼营。恐水溃贼窜。已嘱崇恩加意严防得旨。亦不为过虑。想连镇之贼。不日亦应窜出矣。　　

○两江总督怡良等奏、江南焦山水营。需用药饷。随时接济。并无歧视。得旨。汝自到任以来。何曾兼顾。汝在彼何异于苏州知府又奏广东红单船。口粮经费当设法那款垫发不敢迟误。批。如此甚好。若再有迟误。必照军法惩之。　　

○以广州协领全泰、为凉州副都统。　　

○予山东高唐州阵亡二等他布囊布彦图、外委方金彪、祭葬世职。　　

○丙申。热河都统毓书奏遵旨筹款鼓铸。推行钞法。请官收铜百斤、作银十两。报捐者八十斤、作银十两。铜器百斤、作银十三两。并设立官钱局。以遂卯所铸之钱作为票本。得旨所奏俱妥实。无可再议。即照所拟行。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之一百三十五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。秋七月。戊戌朔。享太庙。遣恭亲王奕恭代行礼。　　

○修浙江海甯、仁和、二州县海塘各工。从巡抚黄宗汉请也。　　

○己亥。谕军机大臣等、僧格林沁等奏、逆匪奔扑濠墙、官兵截击获胜一摺。该逆窜踞连镇。业已八十余日。叠次谕令僧格林沁、赶紧进剿。不得专恃水围。徒延时日。乃览本日所奏、逆众夜乘风雨。竟至奔扑东面濠墙。虽经我兵极力击退。而毙贼并不甚多。且弁兵亦有伤亡。攻剿仍不得手。似此辗转迁延。何日始能了事。该逆围困日久。必亟思逃逸。若果全数窜出。我兵截剿自可得力。惟现在河水涨溢。办理已形棘手。设逆众四出奔逃。我兵尽在西北一带。其东南两面本觉空虚。傥有疏虞。官兵为水所阻。更恐顾此失彼。著僧格林沁、熟筹妥办。计出万全。或移营偪近贼巢。以便堵击。或设法诱出。痛加剿洗。务期迅灭妖氛。肃清畿辅。断不准以贼众坚匿不出、我兵进攻、徒折精锐等语。一奏塞责。如再不能速战灭此穷寇。但以愚蠢自居尚欲恳恩宽予时日。朕必治该大臣以有意耽延之罪。别无他谕矣。将此由六百里加紧谕知僧格林沁、并谕西淩阿、托明阿知之。　　

