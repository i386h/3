<!-- { "loadSidebar": true } -->

○调湖北郧阳镇总兵官文奎为浙江衢州镇总兵官浙江衢州镇总兵官安贵、为湖北郧阳镇总兵官。　　

○缓徵山东、临清、长清、齐河、平原、泰安、新泰、东平、东阿、平阴、惠民、乐陵、利津、蒲台、滋阳、阳谷、寿张、单、濮、馆陶、高唐、莘、堂邑、兰山、高苑、昌邑、邱、嘉祥、济甯、章邱、历城、邹平、长山、齐东、济阳、禹城、青城、阳信、海丰、曲阜、甯阳、峄、菏泽、朝城、莒、益都、临淄、临胊、夏津、四十八州县。并德州、东昌、临清、济甯、四卫永利永阜官台三场被水被旱被雹被虫被扰庄屯。本年额赋。　　

○甲午。谕军机大臣等、本日据景淳等奏、密陈俄国分界珲春。势难密防各情并绘图贴说呈览。新定俄国条约内。载明遇有中国人住之处。及渔猎之地。俄国均不得侵占。俄国明知珲春南岸旧有屯户居住。如欲以珲春河为界。于条约所载相背。该国议由瑚布图河口顺珲春河分界。人心已不免惊慌。若成琦等未到以前。该国之人。业已恃强占踞。则事属已成。难与理论。著奕等、即酌拟照会二件。一照会俄国总理各国事务大臣、告以现派大臣查勘地界俄国之人。应俟勘明地界之后。方可居住。不得先行占踞。致该处屯户惊疑。一作为成琦之意。照会东海滨省固毕尔那托尔、亦嘱其俟该侍郎与景淳勘明珲春地界方可令俄人居住。总须遵照条约中国人住之处。及渔猎之地。该国不得占踞。方为妥善。以上照会二件详细妥拟呈览后。再行分别照会。此意谕知景淳矣。原摺著钞给阅看。将此由六百里密谕知之。　　

○又谕、景淳等奏、俄国地界。现派成琦与景淳前往会勘。若俄人于该将军等、未到以前。遽行占住。势难与之理论。本日已谕令恭亲王等、照会俄国总理各国事务大臣。令其俟钦差到后。勘明地界方可令俄人居住。并令成琦照会东海滨省固毕尔那托尔亦俟该将军等、会同该酋秉公勘定地界后。方准该国人移居成琦所拟照会。俟呈览后。再交该将军转行俄国。景淳等于成琦未到之先仍须设法开导令其静候钦派大臣会勘。不得任其先行侵占。以致屯户惊疑。是为至要。将此由五百里密谕知之。　　

○安徽巡抚翁同书奏、遵保寿州解围尤为出力人员。得旨。所保太觉冒滥。著将保阶人数。大加删减。另拟具奏。原单留中。　　

○乙未。祥嫔薨。上临视、悲痛酹酒。　　

○谕内阁总理各国事务衙门挑取满汉章京前经降旨毋庸再兼军机处行走。嗣据恭亲王奕等奏、请在额外行走。专管交涉事件。复谕令再行妥议。兹据酌定章程具奏。著照所请。所有满汉军机章京。每班挑取各四员在总理衙门额外行走仍照常在军机处值班。毋庸常川到署。　　

○谕军机大臣等、田在田奏捻匪围扑砀城即时击退并分布堵剿一摺。据称贼由河南夏邑县之韩道口窜至砀山党与数万围绕县城经该县勇练击退并拏获匪党赵虎、讯知该逆五旗并出。欲到羊山盘踞。抗拒官兵。另股捻逆由浍南向东窜踞罗集圩寨。欲由怀定一带。接引张龚两逆。并拒北路。又伊兴额现招马勇。徐宿前敌等营。均已并归伊兴额营等语。捻匪招集党与欲赴羊山意图并力抗拒东省大军僧格林沁现派兵在金乡鱼台等处。劄营堵截著即督饬官军联络乡团。严密防剿。毋令阑入东境。伊兴额在徐州办理团练仍归僧格林沁节制现在该员招集马队。为数较多应需粮饷是否由山东粮台支给。如有不敷。自应由徐州粮台接济。惟据田在田奏、各营积欠甚多。现在裁兵节饷。恐亦不能兼顾。伊兴额系办理团练。或另有经费可以支发。著僧格林沁等、查明酌量办理。俾该员马队及蚤整齐。以便合力进剿。是为至要将此由六百里谕令知之。　　

○钦差大臣曾国藩、奏报提督杨载福、统兵赴援南陵获胜。得旨嘉奖。并赏赉杨载福荷包翎管等物。　　

○以肃亲王华丰、为正黄旗领侍卫内大臣。郑亲王端华、为镶黄旗领侍卫内大臣。　　

○以江南徐宿剿匪出力赏总兵官田在田、提督衔。道员吴棠、按察使衔以克复江西都昌县城。并湖口解围。予道员彭玉麟、以按察使用赏副将成发翔巴图鲁名号。余升叙有差。　　

○以河南光州等处剿匪出力。赏道员张曜按察使衔守备苏噜丹蓝翎余升擢有差。　　

○予安徽休甯等处阵亡都司徐祚明守备程观顺、千总汪得魁、把总郭思昭、外委钟洪兴、知县杨志伊、府经历淩注经、县丞李炳、从九品彭振达等八十八员。祭葬世职。　　

○丙申世祖章皇帝忌辰。遣官祭孝陵。　　

○谕军机大臣等、本日据袁甲三奏通筹剿捻大局请酌量变通一摺。据奏皖省地方大吏。既得其人则长淮可以无虑贼踪不至北趋该大臣藉可分身赴徐州一带驻劄。与僧格林沁声威联贯。再以徐豫两军为之辅翼捻匪可以计日荡平各等语所奏实系为通筹大局起见。僧格林沁、驻军济甯。系属北路屏蔽节据奏报、捻匪有分股抗拒之信。尤宜加意严防。断不可锐意深入。致令根本空虚。难于回顾。袁甲三如能移师徐州北路兵力较厚。与僧格林沁合谋并力先将捻匪节节埽除。然后会商进剿机宜。庶可万全无弊至临淮为南北关键扼守最要袁甲三若遽行撤动。亦恐逆匪乘虚窜扑。必须俟李续宜等到任后。会商布置一切妥协派委得力大员。在彼镇扼。然后可以抽兵赴徐。张光第现办皖省粮台。所有经手未完事件须俟新任藩司贾臻到后接替有人方可饬令交卸。将此由六百里各谕令知之。　　

○命安徽巡抚翁同书、布政使张光第、来京以按察使李续宜为巡抚前任河南布政使贾臻、为安徽布政使候补道员张学醇为安徽按察使。　　

○丁酉。享太庙。遣恭亲王奕恭代行礼。　　

○遣官祭太岁之神。　　

○谕内阁、崇实奏、遵旨查明应结各案、先行具奏一摺。已革署四川总督曾望颜、既据崇实查无受贿情节、著即饬令回籍。前任四川总督王庆云、既误参陈彦坤于前复思诿卸于后。前任成都将军有凤、于派审要案大员。不令审办完结均有不合。除有凤业经病故。毋庸议外。王庆云、并委员四川候补知府长敬、邓承彬、徐锡金、候补知县王应昌、均著交部分别议处。革职留任四川按察使蒋徵蒲、督兵日久无功。著送部引见。候补直隶州知州伍云锦、虽讯无与本地绅士联姻、及浮冒兵饷情事。惟办团滋扰。贪鄙不职。著即革职已革四川成绵龙茂道濮诒孙、已革合州知州陈彦坤均著即行勒令回籍不准在四川逗遛。嗣后凡有因案参革之员俱著照此办理不准逗遛该省。以杜夤缘而肃吏治。布政使祥奎、知府史致康、前叙州府知府英汇、宜宾县知县汪觐光、既据讯无营私激变各情事。均著免其置议。　　

○又谕、崇实奏、请留撤任提督带兵并委撤任知府。办理团练等语四川提督占泰、前因带兵恇怯无能。贻误地方当经将该员撤任交崇实查办兹据该署督查明川省军务、迁延系由已革知府田良牵掣。复因曾望颜咨调占泰回省。致失城邑。尚非该提督有心退避。著准其留营效力。如再不知愧奋。即同卲桂芳所控之案。一并从严参办。前四川成都府知府杨重雅、前因私抽邵桂芳呈词。亦经该署督奏参撤任听候审办。现在邵桂芳查无下落。该员平日官声尚好著即督饬认真办团并催提邵桂芳到案讯明定拟。以成信谳。　　

○谕军机大臣等、前据。袁甲三奏、苗练与寿州团练寻仇。当经降旨令该大臣会同翁同书秉公查办本日复据翁同书奏、苗沛霖于攻克凤阳后。欲袁甲三移营蒙城。未经邀允复以赏犒过薄。保举未优。并扣伊山东粮价。徐晓峰阻伊贩盐。出言不逊。迨奉旨调伊练丁北上。该道藉词投禀。语多不经。复胁制两营。代为设局抽厘。并欲令寿州绅董捆送员外郎衔孙家泰、复因寿州团练格杀苗练七名。不候讯断。屡次发队焚掠关厢。杀害行旅。并将袁甲三营。兵米银钱炮船。尽行掠去。请将擅杀启衅之孙家泰革去职衔等语。寿州团练擅杀苗练。以致寻仇启衅。练董员外郎衔孙家泰、著革去职衔。交袁甲三提同人证。秉公严讯。苗沛霖跋扈情形。本应惩办。惟据袁甲三奏、苗沛霖已将饷船送还。该员既知悔罪。自不必操之过急。惟将练勇寻仇一案。剖断平允。自能折服其心。翁同书因正阳等处、流言四起。欲亲往弹压。恐寿州空虚。为该练勇所踞。亦不可不防。翁同书已降旨令其来京。李续宜尚未到任。该大臣务须妥筹兼顾。毋令练众滋事。是为至要。另片奏、孙葵心不服苗练。恐归诚后。终为所害等语。孙葵心与苗沛霖不合。故意存观望。此事亦须办理妥协。方无流弊。贾臻现已授为安徽藩司。著袁甲三即令其迅速赴任。督饬该藩司办理招抚孙葵心事宜毋得稍涉迁就。致滋贻误翁同书原摺片均著钞给阅看将此由六百里谕令知之。　　

○调盛京工部侍郎麟兴为工部左侍郎以署工部右侍郎清安、为盛京工部侍郎。　　

○以正黄旗汉军副都统福济、为成都将军。　　

○以甘肃甘凉道萧浚兰、为四川按察使。　　

○以直隶天津府办防出力。赏知府石赞清、范梁、盐运使衔。同知姚经陛、花翎。把总吴光祖等、蓝翎。绅士张锦文、一品封典。余升叙有差。　　

○以安徽六安州剿匪出力予总兵官黄鸣铎、奖叙。赏员外郎阿克达春、游击岳克青阿都司邬全增陆成贵守备王学敏等、花翎府经历赵光绪等蓝翎余升擢有差。　　

○戊戌。谕内阁、朕此次回銮。并恭谒东陵。礼成后。驻跸避暑山庄。凡跸路经行、及中伙处所。业经由总理行营王大臣、传谕直隶总督、顺天府府尹、祇须一律平垫。毋庸照旧例加细垫修。惟该地方官吏。往往藉办差为名。苛派民间车马夫役。近年直隶地方兵差络绎民力拮据若再以差徭扰累闾阎。朕心实有不忍著直隶总督顺天府府尹、严饬各该州县。不得藉端勒派傥有阳奉阴违者。即行查明参奏。至扈从人等、车马繁多。尤不得践踏禾苗致妨小民东作。并著通谕各该衙门扈从官员、及兵丁等一体懔遵。　　

○以内阁学士广凤署工部左侍郎。　　

○以内阁学士载肃兼正黄旗汉军副都统哈密办事大臣穆辂为镶红旗汉军副都统镶白旗蒙古副都统福钤、署正红旗汉军副都统。　　

○己亥。谕内阁、前据谭廷襄奏、告病副将卢又熊、私带勇丁滋扰。当经降旨将该员革职。交谭廷襄提省严讯。兹据奏称、卢又熊乘间潜逃。荒谬已极。著谭廷襄严饬各属认真缉拏。并著崇实、于该员原籍地方。一体查拏。务获究办。署长安县事扶风县知县白楷、并不小心防范。致令卢又熊在店脱逃。实属疏忽。著交部议处。仍勒限严缉。傥限满无获。即从严参处。　　

