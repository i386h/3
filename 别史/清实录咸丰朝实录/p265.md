<!-- { "loadSidebar": true } -->
○又谕、司业崇福奏、在籍绅士、随同守土印官开城逃走、请饬查办一摺。据称河南在籍给事中陈坛、当贼匪窜扰归德时。即同署商邱县知县宋锡庆由北门打断关锁开城逃匿。以致贼匪窜入府城。惨行杀戮。城内绅民无不切齿等语。陈坛、系派令办理团练之员。不能督率练勇、保卫乡闾。已难辞咎。若如所奏、偷生避贼。贻害地方。实属罪无可逭。除宋锡庆、业经降旨拏办外。著陆应谷、即将该给事中如何与该县开城逃避情形。确查参奏。御史张沣翰、前参宋锡庆摺内。何以未将该给事中一并参奏。并著传旨申饬。　　

○谕军机大臣等、本日据王履谦奏、豫省无兵可调。河标兵数无多。不敷分布。请由直隶军营拨兵一千名。专归管带。所奏自系为慎重防守起见。现在怀庆城外各路进剿之兵。势难分拨。著该大臣于防堵各兵内酌拨一千名。或拨四五百名。归王履谦管带。以便巡查。王履谦、与长臻均驻北岸。于南岸官弁防河勤惰、既未目睹。何从深悉。现既带有弁兵。自不必株守一隅。王履谦、著即亲赴南北两岸上下巡查。收集船只。缉捕奸细。不得藉口无兵。稍形松懈。讷尔经、额现已进兵清化镇。后路已有声援。恩华亟应移营前进。李僡因山东紧要。奏明回省。所带官兵、已拨交胜保统领。其北面一路。著讷尔经额、恩华、督饬带兵各员与南路会同夹击。务将丹沁两河之间贼叠。尽行铲除。迅解怀庆之围。以副朕望。将此由六百里各谕令知之。　　

○又谕、据李僡奏、酌留官兵协剿。现在折回山东。并因病请假各摺片。前因胜保兵力甚单。叠经谕令各统兵大臣、分拨官兵调赴该营。藉资攻剿。现据李僡、将所带陕甘山西兵九百名。由原带将弁留归胜保统领。并酌留口粮银一万两。仍派知县赵翼健等、前往差委。自应如此办理。现在贼势渐就穷蹙。如果各路重兵直抵城下。合力进攻。原不难立解城围。悉数歼洗。该抚现因山东本省紧要。折回办理地方事宜。所有毗连归德之曹单等处。应如何严防土匪。摉捕奸细。即著妥筹调度。勿任稍有疏虞。瑞昌仍著带兵防守濮州等处。毋庸前往豫省。至该抚因劳成疾。著即赏假二十日、安心调理。一俟病痊。即随报奏闻。以纾朕念。将此由六百里谕知李僡、并谕瑞昌知之。　　

○戊辰。仁宗睿皇帝忌辰。遣官祭昌陵。　　

○上诣奉先殿。寿皇殿行礼。　　

○谕内阁、王懿德奏、请添设炉座兼铸大钱一摺。现在京师户工两局添铸当十大钱。与制钱搭放。行用甚为便利。业据户部奏明通行各直省、照式增铸大钱。酌拟章程试办。兹据王懿德、奏请于福建宝福局添设两炉。试铸当十、当二十、当五十、当百大钱。其原设炉座、仍按卯鼓铸制钱。与大钱相辅而行。并将大钱式样进呈。著即照所议办理。其铜斤分数如何配制。各省收放款项。如何通行利用之处。著户部妥议章程具奏。　　

○己巳。谕内阁、本日召见惇郡王奕誴、迟误未到。旋据该王进内告奏事总管太监陈鹳转奏、因昨日偶感微疾。今日拟不进内。适闻召见、故此赶紧进来。试问该王已递膳牌。本人并不到。有是理乎。即使有故不克进内。亦应不递膳牌。乃如此怠慢。已失敬谨之意。迨赶来犹复托词转奏。更属非是。设本日朕不召见。更可不必进来。朕虽不知该王在书房与否。自问于心。安乎否乎。惇郡王奕誴、著交宗人府议处。经朕此次训饬。嗣后务须黾勉在公。勿得仍若是之率忽也。　　

○户部尚书孙瑞珍等奏、接奉廷寄遵照回京。得旨。孙瑞珍虽未留津。原因统带满洲官兵。非汝所长。而在彼数月。于一切情形。自必深悉。及直务军务光景。如有所见所闻。仍著随时驰奏。候朕采择。再今夏热甚。卿在差次身体好否。　　

○庚午。谕军机大臣等、向荣奏、遵查贼船上驶。及现在筹办情形。并请留调粮员各摺片。逆匪占踞金陵。已经半载有余。朕日夜盼望捷音。乃该大臣屡次奏报。总以未能得手为词。且该大臣亦明知帑项万分竭蹶。似此迁延。日复一日。何以支持。现在南门贼匪、拒守甚坚。该大臣拟先于龙脖子朝阳门一路进攻。使贼全力复趋东面。然后进攻雨花台。即可由南而西。自系相机布置。著即督饬将弁兵勇、奋力前进。以期一鼓登城。万不可再有迟延。镇江贼匪、为金陵外援。若能设法先复镇江。翦其羽翼。则金陵贼势自孤。攻剿更易得手。该大臣等、务当严饬和春、督兵进攻。无再延误。前据叶名琛等奏、先后雇备红单船三十四只。于五六两月开行。行项船只计可陆续赶到。即著于江面择要调拨。相机剿截。遏贼来往之路并可与艇船合力夹击。熊莪总理大营粮台。既资得力。即著咨明张芾、仍留江南。无庸回任。至直隶现办巡防。随在需人。该大臣请以同知黄德坊、知州陆为隶赴营差遣之处。著毋庸发往。将此由六百里谕令知之。　　

○释已革湖南提督余万清、发往江南军营戴罪效力。　　

○辛未上诣寿康宫。问皇贵太妃安。　　

○谕军机大臣等、怀郡被围已久。前据各路奏报。城中米粮缺乏。有不能久支之势。若不赶紧攻破贼巢。则城围何时得解。日内未据奏报攻剿情形。朕心实深焦切。现在讷尔经额、谅已进劄清化。恩华即可拔营前进。直偪贼巢。与托明阿胜保等、合力攻剿。李僡所留兵九百名。及郝光甲所带兵二千余名。计已前赴托明阿、胜保等军营。以备调拨矣。该大臣等统领诸军。虽分路进攻。实共办一事。声势必应联络。缓急必当接应。总期四路兜围。直捣巢穴。迅解郡城之围。万不可再有延缓。其被剿余匪。尤宜严防纷窜。毋令遗孽潜滋。将此由六百里各谕令知之。　　

○又谕、哈芬奏、官兵会剿获胜一摺。本日已谕令讷尔经额等、督率各路重兵克期会剿。迅解怀庆之围。至太行山口一带、要隘纷歧。难保贼匪被剿穷蹙。不由此路奔逸。著哈芬督饬总兵乌勒欣泰、悉力严防。遇有贼匪窜至。即当尽数歼除。勿令余匪阑入。致有蔓延。将此由五百里谕令知之。　　

○又谕、琦善等奏、会攻扬城、并浦口仪徵接仗获胜情形一摺。七月十一日至十九日。扬城贼匪。屡次出城。均经官兵即时击退。毙贼多名。并获贼目遣赴金陵求救之贼匪李二等犯。可见该逆困守孤城。望援甚切。正当乘其穷蹙。竭力围攻。三汊河既有重兵驻守。瓜州之贼。无从与城内接应。江浦、仪徵、各口岸。又经叠获贼船木篺。斩捦多犯。是各路外援无从阑入。该逆食尽计穷。每图奔突。著该大臣即遵历奉谕旨。会督诸军迅筹克复。务须严杜接济解散胁从。该匪所搭浮桥、悉数撤毁。肃清河面。毋令一船溷入。致奸细暗受雇募。为之句结夥党、潜通消息。庶剿办更易得手。城内贼目。尤须密筹内应。设法侦捦。不可令其窜逸为要。将此由六百里各谕令知之。　　

○又谕、周天爵奏、带兵复回固镇、详陈捻匪情形、并自请斥退一摺。前以扬城逆匪穷蹙。有分门窜出之语。皖城防堵紧要。特谕令周天爵等扼要严防。兹据奏称由临涣复回固镇。扼守水陆要隘。惟以募勇又复遣散。致招物议。辄自请斥退。殊所不解。为大臣者、果能殚竭血诚有益国事。即生死亦所不计。悠悠之口。何足介怀。该侍郎居心行事。朕所素知。且年虽老而气不衰。尽可为国家宣力。著仍遵前旨奋勉图功。无庸请退。亦无须哓哓置辩也。本日据吕贤基、李嘉端奏、贼匪水陆并扰。运漕突有贼船肆掠。并扬言攻扑庐郡。英山、太湖、亦被窜扰等语。是防御十分吃紧。该侍郎片称先将陕安镇恒兴、所带之兵五百名。前赴庐郡交李嘉端调度。著即饬令星速前进。无稍延缓。固镇为徐宿门户。该侍郎既扼要严防。务即妥为布置。毋令南路奸匪乘间窜入。至所陈捻匪情形。固不可操之太蹙。亦岂可听其蔓延。所有颍属蒙亳等处捻匪。著即设法次第拏获。其单开皖豫交界处所各捻首名目。既有姓名住址可查。著即密饬兵勇跟踪躧缉。并知会河南巡抚派拨官兵、会同剿捕捦获逆首。余党自可闻风解散。务使江岸逆匪、不致北窜。而土匪亦渐就肃清。方为不负委任。勉之慎之。将此由六百里谕令知之。　　

○又谕、据张芾奏、连日杀贼、并贼扰瑞州丰城一摺。所奏京家山、七里街等处获胜。不过小有斩获。城围尚未能解而分股之贼、肆行上窜。忽又折回下驶。往来自如。并未经我兵剿击。即江忠淑在瑞州毙贼十数名。亦未大胜。以该抚现奏情形而论。似省城可保无虞。而江面毫无把握。若不迅将省垣盘踞之贼剿尽。则下窜之贼。势难分兵追击。必至任其蔓延。现在江南所拨官兵及湖南兵勇、陆续赶到当可一鼓歼除。不至旷日持久。仍令逆匪猖獗也。所有各兵勇应如何分拨留守追剿之处。著与陈孚恩、江忠源等、通筹全局、布置妥办。陈孚恩捐钱备赏。以为民倡。著与另片所奏黄立诚等、一并交该抚存记。事竣汇奏请旨。至派办团练之前任内阁侍读学士吴光业、患病未痊。不能远行。准其专办本县团练。伊侄前任编修吴嘉宾、并准其随同办理。所保之前任河南道员刘澐、候选道揭奎光、均著帮同办理本省团练事宜。福建延平会匪。现据该省奏报、剿办获胜。永安、沙县、均已收复。江西省城剿捕吃紧。自不能分兵远戍建昌。即著饬令该府文武会同绅士严密防堵。勿稍疏懈。将此由六百里谕知张芾、并谕令陈孚恩、江忠源、知之。　　

○又谕、叶名琛奏、遵查夷酋所递文书缘由。并请饬两江总督、谕令该酋回粤一摺。据称马沙利来粤、为接办公使事务。非有他故。即前往上海、亦为护货。后因江南有借雇火轮船之说。遂觉中国倚为御侮。因欲呈递文书。意图尝试。现处上海已久。应饬回粤等语。本日已谕令怡良、即饬上海道吴健彰、谕知该酋速行回粤矣。著叶名琛于该酋到粤后。即设法防维。相机控驭。或另有要求。仍当坚持定约。杜其妄念。不致别生枝节为要。至所奏剿办广西兴安恭城匪徒、连获胜仗。已将兴安县城收复。著即严饬各员弁、将被剿余匪摉拏净尽、悉数歼捦。勿留余孽。此外江西湖南各交界匪徒。据奏亦剿办获胜。该督仍当于交界处所、一体严防。毋稍疏忽。将此由五百里谕令知之。　　

