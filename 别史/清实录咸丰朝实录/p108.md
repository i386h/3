<!-- { "loadSidebar": true } -->
○谕军机大臣等、赛尚阿奏、连次攻剿情形、并密陈一摺。逆匪窜踞永安州城。数月以来。负嵎抗拒。该大臣移营永安城外。督兵进攻。昼夜筹维。不避艰险。披阅之余。朕心甚为悬系。该匪诡谲异常。现在大营去贼巢甚近。布置号令。安保其不潜窥密探。务宜加倍慎重。不可稍有疏虞。向荣叠次攻贼。均能身先士卒。不负委任。现既督率各路镇将。即著与该大臣面商机宜。随时赞助。其提督印务、仍著刘长清署理。此时南北两路。责成乌兰泰、向荣督办。合力堵剿。克城之日。孰为首功。朕必立加重赏。若贼首溃围出走。查明由何路窜出。朕亦必严治其罪。现在逆匪北路之东西炮台、南路之莫村水窦。皆与州城相为掎角。该大臣赶制攻具。系由何处攻入。是否先攻城外之炮台、及莫村水窦等处。去其羽翼。抑或直抵城下。攻其巢穴。务当相机进剿。出奇制胜。谅赛尚阿、必能筹画万全。胸有成算也。至严断接济。尤为第一要著。该匪困守一隅。所需粮盐火药等项。如果无人接济。何能日久支持。现既屡有拏获。仍当严行断绝。使贼匪进退失据。势孤力竭。自不难一鼓成捦。卿密摺内所陈各情。具见忠悃。至朕不能言喻。亦不忍览。卿虽艰苦备尝。形瘦心疲。断不可过费精神。有误大事。朕亦无言再谕矣。至向荣顿改前非。奋勇出众。朕心甚喜。卿可传旨嘉奖。使伊倍知感奋。乌兰泰人尚持重。南路吃紧。责在一人。断不准再有疏虞。赛尚阿身膺重任。忠诚朕所素知。亦断不疑其坐拥迁延。虚糜帑项。军饷一节。甚关紧要。现已饬户部再为宽筹储备矣。该大臣其善体朕意。努力蒇功。以慰廑念。将此由六百里谕知赛尚阿、并谕乌兰泰、向荣知之。　　

○以追剿广西新墟等处贼匪获胜。赏同知朱启仁、知州褚汝航等、花翎。从九品职衔谢有庸等、蓝翎。余升叙有差。　　

○以攻剿广西大黎里、及新墟等处贼匪出力。赏巡检浦錞等蓝翎。余升叙有差。　　

○以广西南北两路叠次获胜。赏总兵官长寿、参将史、荣椿、游击庆福、成林、都司萧逢春、王瑞均、守备米兴朝、张明祥、王昆山、向承恩、戴文兰等、花翎。守备张宗文等、蓝翎。余加衔升叙有差。　　

○予广西阵亡参将李廷楷、外委张开甲、祭葬世职。监生王谋定等、赏恤如例。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之五十三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。二月。壬午朔。上诣寿康宫、问皇贵太妃安。　　

○谕内阁、我朝景运延长。列圣相承。均于登极之初。选建万年吉地。朕绍登大宝。恪遵成宪。于上年特派载铨、彭蕴章、基溥、前往东陵相度。并谕令陆应谷来京协同选择。兹据该王大臣等、先后奏称、现于东西两陵。择有吉壤数处。仍宜详加勘度。以昭慎重。著派定郡王载铨、大学士裕诚、礼部尚书奕湘、总管内务府大臣署刑部侍郎基溥、工部侍郎彭蕴章、会同江西巡抚署刑部侍郎陆应谷、各带谙习堪舆之人。敬谨覆看。绘图呈我。以定福基。用副朕缵承先绪。垂裕后昆至意。　　

○两江总督陆建瀛、江南河道总督杨以增奏、坝工过半、挑工将次全完。现仍加紧赶办。冀早合龙。得旨。慎重赶办。断勿迟延。　　

○以詹事府詹事俞长赞、充日讲起居注官。翰林院侍讲汪振基、编修龙元僖、署日讲起居注官。　　

○癸未。谕内阁、颜以燠奏、料垛被烧一摺。河工料垛。帑项攸关。该管员弁、自应严加防守。近日南河有料垛被烧之案。而东河兰仪厅料垛、竟至延烧六十余垛之多。据该河督查明、尚无借端捏饰情弊。该管同知罗钧亨、业经赔补全完。其失火系在该员赴省期内。姑从宽免其议处。兰阳汛千总诸葛元、著摘去顶带。仍责令该员弁等、会同地方官、严拏放火人犯。务获究办。以示惩儆。　　

○又谕、陈庆偕奏、审拟京控命案一摺。此案山东郓城县捕役萧德、与县民于克敬口角争殴。将于克敬踢伤身死。胆敢弃尸井内。串通仵作。捏报伤痕。若非提省审办。几致正凶漏网。冤狱莫伸。前署郓城县知县赵东曙、既失察差役殴毙人命。迨检验尸伤。又不细心辨视。致被仵作舞弊蒙混。仅予议处、不足示惩。赵东曙、著交部严加议处。　　

○甲申。上诣寿康宫、问皇贵太妃安。　　

○遣官祭文昌帝君庙。　　

○遣官祭先医之神。　　

○谕内阁、前据步军统领衙门奏、已革湖南浏阳县县丞王逢吉、遣抱呈控御史与外官通信请托等情。当降旨、将给事中雷维翰解任。交刑部查讯。兹据该部奏称、讯取雷维翰供词。与王逢吉呈出原信。情节尚属相符。惟雷铎信函。未经该给事中呈出。有无请托等弊。未得实据。王逢吉、系雷维翰参劾之员。其藉端讦告。是否虚捏。希图反噬。非确切查讯。不足折服其心。著交湖北巡抚龚裕、亲提王逢吉全案人证卷宗。再行研讯。核实定拟。并将湖南醴陵县知县雷铎、提案讯取确供具奏。并著湖广总督程矞采、查明雷维翰所寄书函、有无请托。明白回奏。解任给事中雷维翰、著暂交都察院饬令听候传讯。寻奏、雷维翰所寄信函。并无请托。亦无雷铎传递信函之事。王逢吉信任门丁婪赃舞弊等情。已由湖南抚臣骆秉章亲讯确供。情真罪当。该革员、以雷维翰系参奏之人。虚捏反噬。情节显然。报闻。　　

○以宣宗成皇帝梓宫、奉安山陵。恭奉神牌黄舆回京。免经过之宛平、良乡、涿、房山、涞水、易、六州县地方本年额赋。　　

○乙酉。谕内阁、兴业奏、回空漕船挂欠关税、请饬催解一摺。上年回空各帮军船。经过淮宿两关。共未完正耗税银一万六千三百九十两零。著漕运总督、并两江、湖广、江苏、安徽、浙江、江西、湖北、湖南、各督抚、转饬各该粮道、按照每帮欠税银数。先于道库筹垫解交该关。仍勒限催追各帮丁、缴还道库。以免悬宕而重国课。　　

○又谕、德兴、奕兴奏、查办蒙古王旗地酌议章程、开单呈览。据称、奉天捕盗弁兵。责成该管厅员、认真考核。该管府尹衙门、按年核其获犯多寡。以定功过去留。其滋事首犯王柏龄、易发增、吴保泰等、所种地亩。撤归该王旗另行招佃。不准扣还押荒银两。其余从犯暂免撤地。以观后效等语。均著照所议办理。其历任办理不善之厅员、著奉天府府尹查明据实分别参奏。仍严定考核章程。奏明遵办。以除积习而收实效。　　

○又谕、奕兴奏、请将支借带兵需用银两、由养廉银内分年扣还等语。此次派兵查拏科尔沁旗抗租匪犯。借支盛京户部银六千五十一两零。著准其作正开销。毋庸在该将军养廉内扣还。　　

○引见各衙门保送京察一等人员。得旨。此次京察一等圈出人员。著各该堂官、再行出具切实考语。交吏部带领引见。圈出之满洲蒙古中书笔帖式等官、著归入理事同知通判内、遇有缺出、与旧记名人员、一体带领引见。汉军汉人、著交部以抚民同知通判等官、分别选用。户部员外郎宗室灵杰、起居注主事文光、太常寺寺丞文光、侍卫处主事兴福、步军统领衙门主事瑞禧、上谕处委署主事舒璧、太常寺赞礼郎特克什布、觉罗景兰、国子监助教清恩、鸿胪寺鸣赞裕通、庆存、钦天监博士陈希龄、俱著交部照例以应升之缺升用。所有内阁侍读麟泰等、二百六十二员。俱著准其一等加一级。　　

○上以祭社稷坛。自是日始。斋戒三日。　　

○丙戌。谕内阁、朕于本月二十日启銮后。著派顺承郡王春山、大学士卓秉恬、尚书禧恩吉伦泰、都统禄普、留京办事。　　

○以候补总兵官长寿、为甘肃凉州镇总兵官。　　

○丁亥。祭先师孔子。遣协办大学士杜受田行礼。　　

○谕内阁、自本月二十四日起。至三月初一日止。所有御营随从之王公大臣官员等、俱著穿青长袍褂。冠缀缨纬。　　

○又谕、此次京察引见年至六十五岁以上之宗人府副理事官宗室瑞本、户部笔帖式哲春、兵部郎中觉罗庆长、刑部笔帖式麟书、工部郎中奎龄、工部笔帖式卢铭璋、理藩院司务伊昌阿、太常寺博士绳格、钦天监五官正忠福、崇文门宣课司副使胡嗣超、均著以原品休致。余著照旧供职。　　

○山东巡抚陈庆偕、因病解任。调河南巡抚李僡、为山东巡抚。未到任前。以布政使刘源灏暂署。以广东布政使柏贵、为河南巡抚。云南按察使崇纶、为广东布政使。安徽甯池太广道张印塘、为云南按察使。　　

○戊子。祭大社。大稷。上亲诣行礼。　　

○孝淑睿皇后忌辰遣官祭昌陵。　　

○诣寿康宫、问皇贵太妃安。　　

○以剿捕福建台湾洋盗出力。予同知孔昭慈等、加衔升叙有差。　　

○己丑。遣官祭关帝庙。　　

○谕内阁、兆那苏图奏、参革知县具禀诉辩、请旨交审一摺。山西已革太原县知县王倬、于被参革职后。辄赴该抚衙门禀讦该管上司揭参不公。经该藩司传讯各情。全无凭据。供词仍复狡展。参员讦告上司。此风断不可长。若仍令该上司覆讯。转得藉口逞刁。希图拖累。著王庆云、联英、于查办盐务回省时。将该革员就近提讯。务得确情。按律定拟具奏。　　

○河南南阳镇总兵官图塔布、因病解任。调四川川北镇总兵官伊萨布、为河南南阳镇总兵官。　　

○庚寅。谕内阁、三月初七日。恭奉宣宗成皇帝升祔奉先殿前殿、礼成后。著惠亲王绵愉、恭请宣宗成皇帝神牌。恭亲王奕恭请孝穆成皇后神牌。惇郡王奕誴、恭请孝慎成皇后神牌。成郡王载锐、恭请孝全成皇后神牌。奉安奉先殿后殿东室。　　

○命兵部右侍郎春佑、三等侍卫麟兴、二等侍卫西拉布、恭诣西陵。查看红桩。　　

○辛卯。上诣寿康宫、问皇贵太妃安。　　

○遣官祭历代帝王庙。　　

