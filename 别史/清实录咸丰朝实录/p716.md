<!-- { "loadSidebar": true } -->
○戊寅。谕内阁朕闻近京各州县地方。均有蝗蝻蠕动若不亟筹扑捕必致为害农田。著顺天府府尹、直隶总督、各饬所属查有蝗蝻滋长之处。即行设法扑捕勿令长翅飞腾致伤禾稼。傥该地方官不能认真办理。或任意玩视即著从严参办各大吏若不严饬属员置之不问。甚至故为徇隐朕必将各大吏加等惩处不贷　　

○免喀什噶尔被匪滋扰屯户回户、未完新旧额赋并升科粮石。　　

○己卯。谕军机大臣等、前因夷人在天津议定和约。有索赔兵费。扣完后再行归还。广东省城之语。已谕知黄宗汉如团练力可制胜。不必阻遏傥胜负尚未可知不可轻于一试并照会该夷使知构兵之故与官无涉。谅黄宗汉、当已知照罗惇衍等、妥筹操纵本日据罗惇衍等奏六月十一日进攻省城因该夷防守甚严不能得手是攻城之举尚未能操必胜之权傥徒伤损士民转使该夷有所藉口。亦未为计出万全该侍郎等所称夷人焚烧房屋捉杀无辜毁拆石坊如仍前肆扰民间。而绅团合力与战。原系义愤不能禁止。若挑衅生事。有意与之为难在我未能必胜而在彼转得有词亦当暂事缓兵以顾沿海大局。惟各乡团练纠集非易若听其涣散不特夷人无所忌惮即剿办土匪筹画地方公事。黄宗汉失其所恃亦恐难于措手仍当与罗惇衍等联络激励使敌忾之心不至因而生懈方为妥善黄宗汉行抵惠州距罗惇衍等发报之时。已经逾月何以至今并无奏报著将该省夷务并各路土匪情形及叠次谕查各件详细速奏毋得任意延阁又蹈从前故辙再前据徐泽醇奏广东驻防纪世材精于铸造火器。曾著有铸造火器等书。著该督查明。如果现在省城即行饬令来京。以资差委。将此由六百里各密谕知之。　　

○以直隶通州协副将汤苏、署天津镇总兵官。　　

○庚辰。谕内阁、崇恩奏审拟在籍知府与汛弁争殴互控一摺。此案已革知府王者政、办理团练并不和衷商酌辄因细故。殴辱汛弁殊属任意妄为。已革外委葛鸿章会商公事出言谬妄姜文英、喝兵帮护致令王者政、被殴受伤均属有玷官箴王者政葛鸿章姜文英俱已革职著无庸议王者政如续查有狂妄无知武断乡曲等情著该抚再行从严参办勿稍顾忌以警刁风　　

○以山东兰山县匪徒滋事摘知县刘锦堂顶带革千总王寿椿把总杨安贞职。均留任予阵亡县丞姚凤长祭葬世职。　　

○缓徵山东德平蒲台堂邑博平沂水曹六县并东昌卫被风被雹被旱被丹屯庄新旧额赋有差。　　

○辛巳。谕内阁僧格林沁奏请派员督办桩料等语天津现办要工所需桩木甚殷。著派顺天府府尹梁同新、前往通州一带。沿河督饬地方采办毋误要需其西南两路厅同知采办不力业经僧格林沁咨行顺天府摘去顶带如再玩延著严参惩办。　　

○谕军机大臣等僧格林沁西淩阿奏催办炮台营垒、拟移营双港一摺现在购办桩木解赴天津修整炮台营垒并搬运炮位办理渐有就绪惟该夷船是否再来。不能豫定。该大臣可先赴天津。查看双港营垒炮。台布置周妥后。可仍回通州驻劄不必常驻天津如有应行办理之处。不难随时前往。总以通州后路为要。如夷船到津仍由瑞麟妥为开导僧格林沁赴津后。通州营垒炮位即交副都统克兴阿、暂为照料应调官兵。即照所拟办理再前任漕运总督李湘芬曾在僧格林沁军营其人是否堪以调赴军营藉资驱策著查明具奏、将此谕令知之。　　

○又谕、现在天津修造炮台。需用牛皮包裹。以避火攻据僧格林沁奏、张家口购买皮张较易著庆昀即饬该监督崇连赶紧购办牛皮一千张迅即派员解赴天津以应要需。将此谕知庆昀并传谕张家口监督崇连知之。　　

○以右春坊右赞善邵亨豫、为河南乡试正考官翰林院编修洪昌燕、为副考官太常寺少卿郑敦谨、为山东乡试正考官吏部郎中叶廷杰为副考官翰林院编修彭瑞毓、为山西乡试正考官吕朝瑞、为副考官。　　

○壬午。孝静康慈皇后三周年忌辰。遣官祭慕东陵。　　

○谕内阁、前因张芾奏参周天受、在浙江调度乖方纵兵骚扰当经降旨将该总兵革去提督衔毋庸总统浙江军务兹据晏端书奏。周天受带兵援浙以来并无迁延贻误。并另片奏松阳县城亦经克复等语周天受被参各款虽据该抚奏、系传闻异词然其在金华汤溪致令兵民互相斗杀亦不得谓无罪惟念该员叠次收复各城著有劳绩。仍责令奋勉图功俟浙江全境肃清后著和春据实保奏候朕施恩　　

○又谕、曾望颜奏、陕西省州县于窃盗各案必令事主出具是窃非强。是抢非劫各甘结请旨永远革除等语。各省州县讳盗为窃定例綦严何以陕西省州县于事主呈报之初赃犯未获即责令出具并非强劫各结豫为讳匿地步此风断不可长。著曾望颜、严饬各州县即将前项甘结永远革除傥狃于积习不知悛改即著照讳盗例从严参办以示惩儆。　　

○又谕、恒福奏、三河口盐务总局请仍用委员办理一摺、陕西省行销河东盐引前经王庆云派委候补府经历卫启传驻劄陕西华阴县属之三河口专司其事奏请给予运判衔并声明试办一年后应设何官再行议奏兹据恒福奏称该委员试办以来费省事集商贩相安足以裕课便民著即毋庸另议设官嗣后该局盐务。准其即用委员办理。并定为三年一换以专责成。此次该委员卫启传在局二年著有成效。著准其再留一年。如果始终奋勉再行奏请奖励以后接办之员。报满时果能出力即查照蒲滩章程酌量请奖如有玩忽误公之员即著随时撤参以重鹾务而示劝惩。　　

○又谕、前据李钧崇恩奏、豫筹明年分成河运事宜。当经降旨以全漕河运能否照办谕令筹商具奏兹据奏称、筹款挑河设法趱运并将应修各工择要估办。著照所议即饬藩运二司将挑河例价津贴银两赶紧筹备支发以免临时迟误李钧等即饬该地方官认真挑穵务使河身一律深通。挽运无阻并将应办各工需用钱粮撙节估计先行具奏毋许任听属员藉端浮冒。以重帑项而归核实。　　

○又谕、李钧奏、请添拨秋汛防险银两一摺豫省黄河秋汛较重。所有防险银两。亟应添拨以济工用。著准其循照酌减之数添拨银十万两。由捐输项下划抵。不敷之数由司筹款找给。该河督即饬该道撙节支放认真稽查毋任稍有虚糜。　　

○谕军机大臣等、本日据晏端书奏、衢州尚有福兴所带兵勇拟令副将张腾蛟统领。随同饶廷选从江山赴浦城等语浙省贼氛。虽已渐次埽荡。而衢州玉山等要隘。尚须留兵防守以杜贼匪回窜李定太已派副将陶茂森等、劄营大竿岭并派九江等营各兵以为后路。衢州当可无虞饶廷选已开复总兵。著即带漳兵漳勇福勇驰往浦城等处援剿其玉山兵勇。除留防外并著耆龄酌拨。派员统带赴闽助剿现在浙江已克松阳余匪窜往龙泉著周天受、即由龙泉取道进剿毋令匪势蔓延其松阳克复情形仍著该抚查明具奏。将此由六百里各谕令知之。　　

○以詹事府詹事成琦充日讲起居注官。　　

○以浙江衢严各属肃清复已革总兵官饶廷选职。　　

○癸未。孝懿仁皇后忌辰。遣官祭景陵。　　

○谕内阁、户部奏遵议凤阳关短徵税银可否宽免追赔请旨遵行一摺所有安徽凤阳关。咸丰八年短徵税银。前署庐凤道金光筯业经阵亡加恩免其追赔其黄元吉任内应赔之项著加恩减免九成其余一成银两仍著照数赔缴以示区别　　

○谕军机大臣等、本日据和春、何桂清等奏、浙省军务将竣、请饬曾国藩将援浙之师、改道援闽一摺。所筹甚合机宜福建地势。西接江西北邻浙江。若令贼势蔓延。所关非浅已谕曾国藩迅由铅山直捣崇安。著晏端书、迅饬饶廷选、带漳福各兵勇驰往浦城等处援剿、其周天培所带援浙兵勇内。并著挑选精锐三千余名由龙泉一带赴闽与饶廷选会捣浦城庆端现已出省近驻延平督办。著该署督飞饬在建甯带兵之保泰等、迅速上剿。为三路夹攻之计。周天培一军业据和春等、奏称由江苏月拨银二万两。解往该总兵军营。援兵未到之时。庆端仍当就本省兵力督饬在事文武。实力堵剿毋许延缓。再据福兴奏、所带援浙一军。衢围已解、其出力各员弁请由晏端书汇核请奖等语著该抚确查择尤保奏毋稍冒滥。将此由六百里各谕令知之。　　

○又谕、前因浙江军务紧急谕令曾国藩赴浙剿办。现在衢州业已解围处州等府县亦相继克复。境内余匪不难克日肃清惟闽省浦城崇安建阳松溪政和等处。贼势蔓延亟应赶紧剿办。曾国藩业已奏报启程著即以援浙之师。由江西铅山直捣崇安相机进剿。迅将闽省各匪。一律埽除毋稍延误曾国藩赴闽援剿。所需军饷著官文等仍遵前旨由湖南北按月筹银各二万两解赴曾国藩军营以资接济。将此由六百里各谕令知之。　　

○以内阁学士双福署吏部右侍郎兵部右侍郎春佑署管光禄寺事。　　

○以正蓝旗蒙古副都统托云、署镶蓝旗护军统领。散秩大臣载崇、署京营右翼总兵。　　

○以江西贵溪防剿出力赏副将张腾蛟、总兵衔。游击冯日坤巴图鲁名号都司汪安邦守备赖廷芳防御色灵阿格本泰等、花翎。县丞郝联薇等、蓝翎。余升叙有差。　　

○甲申。以剿办福建土匪出力。赏防御长庆等、蓝翎。在籍御史陈庆镛等升叙有差。　　

○乙酉。皇后千秋节。宫内行礼如仪。停止筵宴。及在外公主福晋命妇进内行礼。　　

○谕内阁、庆端等奏、乡试未能举行。请再展缓一摺本年福建乡试。前因该省办理军务展缓两月。察看具奏。兹据该署督等奏称军务未竣。恐届时仍难举行。所有福建省乡试著准其展至咸丰九年秋间特开一科。补行戊午科文武乡试。　　

○又谕、杨载福奏官军进攻枞阳等处获胜。并分兵收复建德县城各摺片。六月十一日。杨载福统带官兵驶过安庆派令王明山等、进攻枞阳将所有贼船。焚毁净尽毙贼甚多。十二日。杨载福亲督官军进攻大通。何瑞祥等登岸攻击贼众力不能支弃垒奔窜。都司宋美富、派令哨弁王金楷等带领舢板与投诚商民张大忠、合攻建德县城将两岸竹筏。烧毁无余官军水陆夹攻。该匪等乘夜出城逃逸。当将县城收复其进攻铜陵枞杨阵亡之尽先都司李洪胜、外委盛大发、汪山友、刘升泰、著交部从优议恤。　　

○谕军机大臣等、袁甲三奏、进剿宿南贼匪获胜、并请调豫省官兵助剿各一摺。宿南贼匪叠被官军攻剿得胜。湖沟集以南复经招集团练添筑民圩九处与南路官军。声息已通。现伊兴额、由西南路进剿滕家胜、等进扼固镇等处并派兵分剿南平孙疃等处游匪自应乘此声威迅速前进。著一面飞催豫兵。一面就现有各军。督饬剿办并谕知本处绅民。悉心开导。为剿抚兼施之计、务将宿南一带。克日肃清。以便会攻怀凤不得以等候豫兵。转形株守。至总兵傅振邦、已谕知和春等、仍令赴徐。一俟该镇到后。史荣椿著即来京。无再迟缓。将此由六百里谕令知之。　　

