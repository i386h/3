<!-- { "loadSidebar": true } -->
○又谕、文谦奏、遵旨带勇赴营会剿、兼筹津郡巡防事宜一摺。天津为畿辅屏障。现在防剿吃紧。该盐政督守城外关厢地方。劝谕练勇。著有成效。据称带勇赴营。并往返照料防守。自系为通筹全局起见。所有谢子澄前带各勇。著即派候补同知直隶州宋嵩庆、候选知县耿曰棠、轮替在营管带。该盐政仍与天津道张起鹓、更替赴营统带。以期得力。务于防剿两有裨益。不致贻误。将此由六百里谕令知之。　　

○江南提督和春等、奏报徐宿一带、军务棘手情形。得旨。虽事事棘手。安可置之不问。断不可稍有畏难。汝二人能和衷商量。甚好。　　

○科布多帮办大臣辑瑞、奏称逆匪窜入直隶。请扼要防堵。从中夹击。得旨。汝未知是时之万分紧急也。然胜保大兵。屡次得手。况天津并未失。指日即可埽除矣。　　

○甲戌。谕内阁、本日据琦善、陈金绶奏、贼于前月二十六日夜间。全股由东面窜赴瓜州。扬城业已克复等语。扬州贼匪穷蹙。久思窜逸。各路统兵大员。宜如何严密设防。杜其奔突。乃因东面勇溃。致令瓜州贼匪。窜入扬州。联为一气。弃城逃去。实堪痛恨。冯景尼、带勇分守扬子桥。首先奔溃。必应从严惩办。以伸国法。著即行正法。张翊国、防守施家桥。弃而弗守。亦属罪无可逭。著发往新疆、充当苦差。以示惩儆。雷以諴、慧成、与晋康、查文经、均在扬州东路防剿。督率无方。均难辞罪。琦善统领全军。不能及早克复扬州。以致贼从东路窜出。陈金绶帮办军务。一筹莫展。厥罪维均。琦善、陈金绶、雷以諴、慧成、著革职。晋康、查文经、著一并革职。戴罪自效。仍责令琦善等、督率晋康、查文经、并各营将弁。迅即将仪徵瓜州逆匪。克日剿除。并于江路运河。派兵分投堵截。傥再不知奋勉。致令贼匪纷窜。朕惟执法从事。决不宽贷。　　

○又谕、给事中贾世行奏、山西捐输。请尽裁浮费等语。山西各属捐输。颇为踊跃。惟各该州县因银样不齐。成色不足。饬令加耗补平。以致各捐生观望不前。现当筹备经费之时。宜如何体恤民情。设法劝谕。以济要需。若如该给事中所奏。地方官任意取盈。吏胥从中需索。炉局藉此勒掯。种种弊端。不可枚举。山西一省如此。他省可知。嗣后各直省办理捐输。著各该督抚严饬各州县。尽裁浮费。随缴随收。陆续报解。所有火耗补平各名目。悉行禁革。傥有不肖州县。婪取肥已。任听书役勒索扰累。或将收捐银两。并不随时报解。任意开销。一经告发。或被科道纠参。除该地方官按律治罪外。该督抚藩司。一并严惩不贷。懔之。　　

○谕军机大臣等、胜保奏、赶筑炮台。移营偪近贼垒等情。并绘图贴说。披览均悉。逆匪占踞独流静海。已逾两月。此股一日不除。畿辅一日不安。况扬州贼援麕至。现已全股窜赴瓜州。扬城虽已收复。而贼势愈张。设使大股北窜。则淮徐山东一带。更将滋蔓难图。该大臣等、务当趁此贼势穷蹙之时。赶紧进攻。勿稍延玩。至解散胁从。尤须加意慎重。若如胜保告示所云。临阵弃械。道旁长跪。即可免死资遣。毫无稽察。设被奸匪溷出。岂不又堕奸计耶。另片奏、请饬僧格林沁移兵进劄第六府。本日已谕令僧格林沁酌度情形。刻即移营前进。会同胜保、相机夹攻。该大臣与僧格林沁。共办一事。务须合力同心。克期进剿。迅殄丑类。若稍分畛域。彼此不相援应。以致贼匪窜逸。僧格林沁、胜保、均难辞咎。所请饷银。已谕令桂良迅速拨解矣。将此由六百里加紧谕知胜保、并谕德勒克色楞知之。　　

○又谕、胜保奏、请饬僧格林沁、酌度地势、移兵前进等语。胜保连日移营偪近贼垒。建筑炮台。逆匪屡次抢扑。均被击退。现饬各路严防。惟兵勇分拨堵御。仍恐力单。据称第六府地方。为独流北路要路。若有重兵防守。声势更壮。朕思僧格林沁、既须带兵前进。不徒防守一隅。总以合力进攻为要。该大臣接奉此旨。著即相度地势情形。移兵前进。与胜保并力攻剿。一期一鼓歼除。断不可令贼匪窜逸。本日据琦善等奏、扬州贼匪全股由东路窜赴瓜州。扬城虽已收复。而匪党仍复肆扰。若不将畿辅赶紧廓清。致逆匪北窜句结。剿办更难得手。僧格林沁与胜保共办一事。务当同心合力。迅速奏功。该大臣忠勇素著。必能统筹全局。用副委任。勉之。胜保原片著钞给阅看。将此由六百里加紧谕令知之。　　

○又谕、胜保奏、请饬直隶总督、迅将山西续解银两催赴大营等语。山西省续拨军饷银十五万两。已据该抚咨报分解直隶省城交纳。应由直隶转解到营。兹据胜保奏称屡次咨催。尚未解到。以致各营口粮。多有积欠。当此军务吃紧之际。需饷孔殷。岂容玩延贻误。著桂良、即将山西省解到前项银两。迅即派员。解赴胜保军营。以供支放。毋稍延误。将此由四百里谕令知之。　　

○又谕、琦善、陈金绶奏、扬城内外贼匪。全股窜赴瓜州一摺。览奏曷胜愤急。已明降谕旨。将琦善等革职。责令戴罪自效。并将冯景尼、张翊国、分别治罪矣。琦善统带大兵。攻剿扬州逆匪。老师糜饷。日久无功。陈金绶以帮办大员。亦复毫无表见。朕前谓琦善待贼尽窜。收复空城。今竟不出所料。犹自谓功败垂成。无耻已极。琦善、陈金绶、与雷以諴、慧成、共办一事。乃始终不能和衷共济。各分畛域。以致贼匪乘闲。全股窜逸。均难辞罪。晋康、查文经、现退至湾头。该员等畏葸无能。亦可概见。现在贼据瓜州仪徵两处江口。若不东窜通泰一带。势必折回北窜。昨有旨、令陈金绶带兵直趋扬州东北驻劄。此时贼已退出扬城。即当督兵前进。自北而南。扼要堵击。无论东西两路。如有贼匪回窜。扰及扬州上游。必将琦善等尽置重典。决不宽宥。懔之。将此由六百里加紧谕知琦善、并谕令陈金绶、雷以諴、慧成、知之。　　

○又谕、怡良、许乃钊奏、剿办上海闽广匪徒。并查各夷严防句结等语。据称、吴健彰因贼目刘丽川、林阿幅等。反覆无常。连日督船进攻。贼势穷蹙。现在谢继超、令勇目谢安邦、往向说降。该匪刘丽川等、称系林阿幅等不允。是以迁延未决。若令各炮台停止放炮。即行归降等情。逆匪诡诈多端。据称说降情节。甚属支离。断难凭信。该督等、务须体察情形办理。万勿堕贼奸计。总以督率兵勇。迅图克复为要。至所称俄罗斯夷船二只。停泊崇明东头洋面。有夷目一名。在花旗夷馆借住。候船修好。即回本国等语。该夷是否因在洋遭风。暂泊海口。抑或另有别情。著怡良、许乃钊、密饬吴健彰。妥为驾驭。一俟船只修好。迅速饬回本国。毋任日久逗遛。将此由六百里谕令知之。　　

○又谕、有人奏、前任奉天承德县知县延瑞、藉端阻挠。肥饱私囊。以致捐项不能呈交等语。不肖州县。营私舞弊。苛派侵吞。最足贻害地方。现当经费支绌之时。尤应亟加整顿。岂容此等贪劣之员。挟嫌需索。扰害商民。若如所奏。该县延瑞、挟科派不遂之嫌。不准银钱出城。偪勒刑求。婪索多赃。以致铺户闻风逃避。亟应彻底根究。以肃吏治而儆官邪。著奕兴、和色本、恒毓、按照所参款迹。确切查明。据实严参惩办。勿稍徇隐。原摺著钞给阅看。将此谕令知之。　　

○安徽巡抚江忠源奏、寿春镇总兵官玉山、阵亡出缺。酌保打仗奋勇将弁数员。请旨简放。得旨。有缺保荐。原干议处。第此时非寻常可比。著令全玉贵署理。迅饬向荣令该署镇。即赴新任。又奏、西安马队带兵官伊昌阿、珂登额、临战逃避。武举刘万青、冒领勇粮。请分别治罪。批。伊昌阿二员。查明即行正法。刘万青、著即处斩。　　

○江南河道总督杨以增奏、清淮为南北要隘。现在竭力筹防情形。得旨。已有旨、饬汝严防。第前路空虚。及福济不能一人赴皖。均系实情。　　

○以礼部尚书徐泽醇、兼署户部尚书。　　

○以贵州提标右营游击全玉贵、署安徽寿春镇总兵官。改新授寿春镇总兵官刘开泰、为候补总兵官。　　

○以安徽庐州府守城出力。赏守备程智泉、花翎。勇目谢贤达等、蓝翎。余升擢有差。予阵亡已革总兵官玉山、祭葬世职。　　

○赏直隶军营各征兵钞票一月钱粮。　　

○缓徵吉林、三姓、歉收地方新旧额赋。　　

○乙亥。谕内阁、向荣奏、官兵请领饷银。并不禀知该管官办理。辄赴营纷纷请领等语。此次贵州湖南官兵。于击退贼匪后。辄赴营请领口粮银两。并未由该管官豫为禀知。虽经向荣提取粮台银两发给。不致滋事。究属约束无方。向荣著交部议处。彭玉雯、职司粮饷。未能先事豫筹。著一并交部议处。所有军营饷银。著户部迅速再为筹拨。以济要需。　　

○又谕、载垣等奏、丰益仓放出甲米、霉变不堪食用、并有勒掯耽延情弊一摺。圆明园正红旗应领甲米。该仓勒掯至三日之久。所放米石。又不堪食用。著全庆、朱嶟、迅速查明。严参惩办。　　

