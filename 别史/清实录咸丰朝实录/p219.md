<!-- { "loadSidebar": true } -->
○又谕、昨因周天爵等奏、扬州逆匪。窜至浦口等处。当经降旨、令慧成、与托明阿会商。迅即拨兵援应。本日复据琦善等驰奏、探有贼匪数千。由浦口直窜滁州等语。贼匪舍舟登陆。分路抢掠。意在牵掣我兵。现在扬州攻剿。正当吃紧之时。自未便纷纷抽拨。致堕奸计。著慧成、酌量缓急。将现到各路官兵。相机调拨。尤当迅速援应。断不可稍有延缓。致贼北窜蔓延。昨据江忠源、奏陈军务八条。颇有可采。著查照酌核办理。原摺钞给阅看。将此由六百里谕令知之。　　

○又谕、现在逆氛未靖。江南贼船蚁聚。经杨文定等雇备艇船。相机筹剿。兹闻扬州贼船。均在瓜州江口阁浅。琦善等所带之兵。难以绕越。杨文定等、统带艇船。如能由江路绕至瓜州江口。焚其阁浅之船。则贼锋可以大挫。朕思贼匪若被剿奔窜。由江入海。亦当豫防。现在雇募艇船。攻剿时务须加意慎重。不可令该匪夺获。至近海各船。不比江船尚可收藏港汊。惟有遏贼入海之路。于沿江一带炮台。严加守御。著杨文定、许乃钊、随时侦探稽查。毋任贼踪偷越。是为至要。将此由四百里谕令知之。　　

○署湖南巡抚潘铎奏、士民尚未复业。请将壬子科乡试。仍缓至下科一并举行。从之。　　

○命兵部左侍郎赵光、前赴直隶顺天府各属。查勘矿务。　　

○以内阁学士常志、署刑部左侍郎。穆荫、署工部右侍郎。兼管钱法堂事务。　　

○以御前侍卫多尔济那木凯、署正白旗满洲副都统。　　

○释遣戍已革四等侍卫奕纪、回旗。赏六品顶带。前赴恩华军营。听候差委。　　

○以贼窜浦口。堵剿不力。钦差大臣琦善、下部议处。革都统西淩阿、副都统明庆、乌凌额、总管魁福职。仍留营。　　

○以江南扬州府城被贼窜陷。革参将文玉、都司宋天麒、守备方纲职。暨已革盐运使刘良驹、均逮问。　　

○以捐建湖南省城义仓。赏六品顶带马英等、职衔有差。　　

○辛卯。孝端文皇后忌辰。遣官祭昭陵。　　

○谕军机大臣等、据陈启迈奏、贼匪扰及皖省。徐州吃重。请调兵扼剿。兼卫粮台一摺。贼匪窜及滁州定远一带。徐州为北路重地。设有三路粮台。关系紧要。本日谕令慧成、迅派官兵赴徐州南路。扼要堵截。并谕令李僡、于过境官兵。催令前进应援、陈启迈等、办理粮台。务须严加防范。所有银粮军火器械。尤应察看情形缓急。随时择地安顿。前据慧成奏、移粮台于宿迁。是否业经移设。贼踪靡定。总当相机保卫。不可稍有疏虞。至往来文报。或有阻隔。即行设法绕道行走。勿致迟误。将此由六百里传谕知之。　　

○又谕、据陈启迈奏、请严扼徐州、以防北窜一摺。贼匪分股渡江。窜扰浦口。并有至东葛驿焚烧驿站之事。虽其意存牵掣。并非大股北窜。而滁州关山一带。兵力实形单薄。徐州近扼黄河。又为各路粮台总汇之地。稍有疏虞。关系非浅。著李僡于过境官兵。先其所急。催令前进。俾资防守。一面知照慧成、将清江等处已到官兵。迅速分拨应援。毋稍迟延。将此由六百里谕令知之。　　

○又谕、昨据琦善等奏、贼窜滁州。当降旨令慧成、将现到各路官兵。迅速应援。本日据陈启迈奏、徐州情形吃重。请调重兵扼剿等语。现在大营粮饷军火。萃集徐州。防护必须兵力。慧成接奉前旨。谅已派拨应援。仍将现到各路官兵。酌留徐州一带。以资防堵而护粮储。前据奏请移粮台于宿迁。是否业经移设。总宜随时察看情形。妥慎办理。将此由六百里谕令知之。　　

○礼部以繙译会试中额请。得旨。京旗取中二名。各省驻防取中八名。　　

○署山西巡抚哈芬奏、大同镇总兵官积庆、性耽安逸。难资专阃。得旨。汝到晋未久。能如是认真。可嘉之至。朕知积庆习气深。应对巧便。实事不能整饬。尚不知该员若是之辜恩溺职也。　　

○命山西大同镇总兵官积庆来京。以陕西定边协副将恒安、为山西大同镇总兵官。　　

○以广西左江镇总兵官惠庆、为提督。贵州平远协副将周凤岐、为广西左江镇总兵官。　　

○壬辰。谕内阁、倭克精额、奏参约束不严之带兵官。请旨严议一摺。吉林五甲喇带兵官、委营总协领三福、委参领骁骑校乌勒蒙额、进关迟延。经倭克精额、查催询诘。三福、始则以乌勒蒙额、染疾延医为辞。继复禀称、因兵丁德喜、打伤民夫。以致迟延等语。该营总既知有兵丁责打民夫情事。即应核实惩究。乃不惟未能究办。至关又不据实声覆。致往返咨查。耽延三日之久。且前后禀词两歧。显有含混。希图完结情弊。三福、系三品大员。实属有负职任。乌勒蒙额、并不约束兵丁。亦属无能。三福、鸟勒蒙额、均著交部严加议处。倭克精额、有督率之责。著交部议处。　　

○谕军机大臣等、琦善奏、滁州失守。请带兵径赴桃源永城一带。探明迎剿。复据周天爵、吕贤基奏、逆匪直偪凤阳。请发扬州劲兵直取滁州。以断贼势各一摺。览奏弥深愤懑。江甯、扬州、屡获胜仗。该逆坚守不出。现在陆路北窜之贼。未必非其分股。以图牵掣我师。该大臣拟赴桃源永城一带。绕出贼前。迎头截击。恐道路较迂。兵机较缓。且统帅遽离大营。则扬州声威不壮。又恐堕贼奸计。慧成、托明阿、奕经等、现已先后驰抵清江浦。北路重兵。计已陆续赶到。朕思即派托明阿、统带现到之兵。疾趋皖省。并飞催在途之兵。迅速前进。择要迎剿。计周天爵所带义勇。与续到陕甘官兵。亦可汇齐夹击。其滁州以南。系贼来路。即为扬州大军后路。若我以劲兵由六合、江浦、直捣滁州。冲断贼势。使贼腹背受敌。与北路迎击之兵。前后夹攻。当可得手。该大臣前奏、已派武庆、开隆阿等、带领精兵二千。前往击贼。又有德崇额等、所带吉林马队。与西淩河等、退回东葛之黑龙江马队。均扼江北要隘。应如何督催进剿。可否于陈金绶、胜保、二人中、酌派一人前往统带。军情缓急。殊难遥度。琦善、系钦差大臣。值此贼踪靡定。惟当统筹全局。相机迅为布置。万勿令贼北窜。即慧成所带各兵。该大臣亦可调遣。总期于事有济。方为不负委任。将此由六百里加紧谕令知之。　　

○又谕、本日据琦善奏、贼匪窜入滁州。请带兵迎剿。并催慧成来扬督办等语。贼匪占踞扬城。坚拒不出。而以他股窜扰滁州一带。牵掣大军。朕早料其诡诈。必有此举。惟琦善系统师大员。若此时遽离扬州。正恐堕贼奸计。现已谕令周天爵、就现到之西安官兵。及宿州兵勇。驰往迅速剿办。仍恐兵力尚单。慧成扼守清江。并须兼顾下游。著即派托明阿、将现到之兵。无论何人所带。迅即分拨带往迎剿。现在贼偪临淮。我兵自徐州而下。必须迎头截击。断无株守河北、听贼至而后纵击之理。若扬州派兵直趋淮南。断贼后路。与北路之兵渡淮夹击。使贼腹背受敌。攻剿更可得手。慧成等所带之兵。原为大营应援。一切调度机宜。谅必随时互商酌办。务使贼匪不得踰淮而北。而扬州大兵。亦不为奸谋掣动。方为妥善。徐州为渡河要道。又为粮台重地。尤应全局统筹。设法援守。万不可稍有疏虞。将此由六百里加紧谕令知之。　　

○又谕、本日据琦善奏、滁州失守。复据周天爵、吕贤基奏、逆匪窜偪凤阳各一摺。该匪自浦口北窜。攻陷滁州。旋扑凤阳之临淮关。将濠梁驿号舍烧毁。虽经过境之山东兵、及该署府裕恭、知县黄元吉等接仗。杀贼数十人。而贼势猖獗。到处掳掠。已有旨、令托明阿、星速前进。并谕琦善酌派大员。分拨精兵。前往滁州夹击矣。贼匪大股盘踞金陵、及镇江、扬州、三城。而以分股牵掣我兵。自应及早歼除。周天爵、吕贤基、现将宿州兵勇。并西安先到之兵。酌带前进。本日复谕令慧成、托明阿等、迅速拨北路续到精兵。即由托明阿统带。驰往会剿。著周天爵等、督率将弁。探明贼踪。相机截击。皖省土匪。尚未埽除净尽。断不可令其句结。致剿办更难得手。其分窜贼匪。究系从何路窜出。约有若干人。是否占踞滁州。其失事情形。官员下落。著周天爵、吕贤基、李嘉端等、详查具奏。至文报粮饷道路。尤关紧要。如有阻隔。即设法绕道行走。不可有误。将此由六百里加紧各谕令知之。　　

○又谕、据琦善奏、滁州于四月初九日失守。又据周天爵等奏、逆匪于十一日直扑临淮关、各等语。永城县、为由皖入豫紧要门户。提督善禄、是否已带兵赶赴安徽。协同防剿。陆应谷、著即出省。迅往永城一带。扼要驻劄。所需官兵。应如何就近调拨之处。务须权其缓急。严密防堵。切勿令贼匪阑入。其光山、固始、信阳等州县。著一体侦察。毋稍大意。前调赴山东之陕甘兵四千名。已据周天爵等、奏准截留。现在西安官兵。抵宿者仅五百名。著该抚飞催后起过境官兵。星速前进。毋得稍迟。将此由六百里加紧谕令知之。　　

○又谕、雷以諴、晋康、杨以增、奏请酌添渡口。以便居民一摺。黄河上下渡口。前经杨以增奏、归并八处。实力巡查。兹据雷以諴等奏称、归并渡口太远。居民买食维艰。并以杂粮商船。民食倚赖。请添设渡口变通办理等语。著照所请。准其于清华观、及双沟、洋河、皂河等镇。酌添渡口四处。每处以渡船五只为额。仍照原奏章程。由官编号给票。派拨弁兵专驻盘查。其河南杂粮商船。在徐城南岸起卸。亦照所拟办理。惟于各商船到时。即令验票赶卸。迅速挽回北岸。毋得托故逗遛。此系为体恤民隐起见。仍当酌量缓急。一律严密巡查。毋稍疏懈。将此由六百里各谕令知之。　　

○总管内务府衙门奏、禁城内公所房间。容留手艺人等住宿。请饬本管之总管太监、每日会同内务府值宿官员、章京、亲往查验。得旨。朕闻禁城内六宫他坦、向有成衣之人。著会同里边总管、首领等、尽行驱逐。不准容留。并宽免以前失察处分。至摺内议令本管、总管、每日亲往查验。无论该总管差使繁＜闲＞不同。且日久懈弛。转成故事。应责成各该处管他坦之太监。总管、首领等、亦应间数日往查。　　

○命翰林院侍读金国均、编修龚宝莲、在上书房行走。　　

○以太常寺卿李钧、为内阁学士。兼礼部侍郎衔。　　

○蠲缓湖南长沙、善化、甯乡、益阳、湘阴、醴陵、攸、茶陵、安仁、巴陵、临湘、道、嘉禾、郴、江华、桂阳、永明、永兴、十八州县被贼地方、未完节年漕粮。并津贴正耗银两有差。　　

○癸巳。上诣寿康宫、问皇贵太妃安。　　

