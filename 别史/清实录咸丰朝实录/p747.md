<!-- { "loadSidebar": true } -->
○又谕、据翁同书奏、庐营马队缺少。拟就地采买。而经费无从筹措。江苏浒墅关、本有应拨皖省之款。请措银一万五千两。作为买马之费。专案报销等语。行军以马队为最利。该抚请将绿营兵丁。配给马匹。自为剿贼便利起见。如果拨给此项。约计可增马千余匹。于攻剿大有裨益。著何桂清即于浒墅关税课项下。酌提银一万五千两。迅速解赴翁同书军营。以资应用。如因现值筹办大运。存款竭蹶。即著于江苏省、别项提拨。俟税课收有盈余。再行归款。将此由五百里谕令知之。　　

○又谕、恒福奏、督剿皖捻各军。拟责成总兵邱联恩统带一摺。皖省捻匪。虽经败窜回巢。而贼情诡谲。难保不复萌窥伺。亟应严密堵剿。以免延蔓。该抚统辖全省军务。责无旁贷。惟据称政务殷繁。必应居中调度。庶无废弛。何路边防吃紧。即往何处策应。亦不致顾此失彼。所有驻劄归陈等处官兵。著照所请。悉归南阳镇总兵邱联恩统带。扼要严防。毋任逆捻。再得阑入豫境。仍与袁甲三、傅振邦、朱连泰、各军。联络声势。相机进剿。以冀悉歼丑类。军情变幻靡常。遇有紧要机宜。该镇务应悉心策画。不必事事咨商该抚。转致迟延贻误。至总管德楞额、积劳成疾。业已撤回原营。所请饬令黑龙江将军、另派总管一员赴豫之处。昨拨黑龙江马队五百名。前赴袁甲三军营。约于日内启程。著恒福咨商袁甲三、即于此项带兵官内、酌派一员。前赴河南管带马队。以免另行饬调。转稽时日将此由五百里谕令知之。　　

○喀喇沙尔办事大臣奎栋、因病解任。赏前吐鲁番领队大臣兴泰、头等侍卫。为喀喇沙尔办事大臣。　　

○以河南甎桥地方、剿捻获胜。予总兵官傅振邦、以提督同赏翰林院编修袁保恒、巴图鲁名号。　　

○予河南归德等处、阵亡县丞余宗沅、防御荣连、千总申六典、把总冯扶清、外委张载扬、左明文、祭葬世职。追予阵亡同知冯景、于归德地方。建立专祠。县丞余宗沅、从九品施汝让、一并附祀。　　

○上以冬至。祀天于圜丘。自是日始。斋戒三日。　　




大清文宗协天翊运执中垂谟懋德振武圣孝渊恭端仁宽敏显皇帝实录卷之二百七十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。十一月。丁亥。谕军机大臣等、桂良等奏、夷务关系重大、请旨遵办一摺。桂良等叠次陈奏办理情形。业经剀切训示。总以阻其进京。停其江路通商。并将游行内地罢议。及早归还广东省城。四事为最要。桂良等果肯竭力转圜。何至徘徊两月有余。又复奏请训示。前次准将钦差移至上海。原为阻其进京、及赴天津之计。若仍准其随时进京。则进京之后。如何驱遣。岂不与驻京无异。又何必改钦差于上海。且何必派桂良等前往挽回耶。总之进京一节。万不能允。内江通商。必须消弭。其余两事。亦当设法妥办。桂良等既拟在上海互换条约。即著迅速定议。将此四事挽回。议定之后。速行奏闻。并将条约进呈。阅后、即令桂良等在上海互换。勿令该夷北来。恐该夷诡计。故延时日。待至明春。仍然北驶。前次谕旨内。已言明再至天津。我兵必先开炮。傥桂良等、不便向该酋面说。可令委员等、向夷官透露此意。告以天津已有准备。若再前往。必启兵端。彼时一经开仗。即上海等处。必当断其通商。并可传播他国夷商。使之闻知。各国恐被连累。必有从中劝阻者。至桂良等派办夷务。挽回条约。是其专责。设或事至决裂。必须用兵。断不能归罪于议事之人。若不能阻其进京。以致夷船复至天津。则无论动兵与否。朕惟桂良等是问。将此由六百里密谕桂良、花沙纳、何桂清、并传谕明善、段承实、知之。　　

○又谕、袁甲三奏、请饬各省挑选官兵马匹、来营补额等语。袁甲三所统直隶、山东、河南、各营官兵。从征日久。缺额甚多。几至不能成队。其马匹亦多倒毙遗失。现在各营马兵。有马者不及十分之一。当此攻剿吃紧之际。亟应挑补足额。以壮军威。据奏业已造册咨照补送。著庆祺、崇恩、恒福、即按照袁甲三所送清册。督饬各原营。将应补兵丁马匹。认真挑选。配齐器械。拣派得力之游击都司等官管带。统限本年十二月内。一律驰抵袁甲三军营。以厚兵力。毋许藉词耽延。及以老弱充数。将此由五百里各谕令知之。　　

○又谕、袁甲三奏、军营缺额官兵马匹、请饬各原营挑补等语。已谕令直隶山东河南各督抚、速照咨开数目。挑选派员解往矣。前因徐宿需兵。将驻劄天津之吉林兵二百五十名。黑龙江兵五百名。察哈尔兵一千名。派协领关保、统带前往助剿。此项官兵。均系马队。可期得力。日内已由津启程。即日可到徐州。著袁甲三、于该官兵到后。妥为调度。务将北路捻匪。迅速歼除。毋任再有滋蔓。昨据恒福奏、总管德楞额、因病饬回原营。黑龙江马队。无人管带。已谕令咨商袁甲三、于新到黑龙江带兵官内。酌派一员赴豫。以免另行饬调。即著袁甲三于该官兵到后。速行派往。将此由六百里谕令知之。　　

○太仆寺卿袁甲三奏、援剿获胜。豫境肃清。营员请奖。得旨。汝子保恒、奋勇冲锋。甚属可嘉。　　

○革职留任贵州巡抚蒋霨远奏、发遣知县彭澜、呈缴台费。可否留营效力。得旨。该部查议速奏。若无案可引。断不可因一人致发此端。寻兵部覆奏、应照奏定章程。连闰计算。按三十七个月。呈缴台费。再行具奏。从之。　　

○以浙江拏获滋事首匪。赏道员段光清花翎。　　

○戊子。谕军机大臣等、前据玉明等奏、没沟营河口。有夷船停泊。经该将军饬令防守尉等、督带兵勇防堵。不令登岸。夷船旋即驶去。当谕令如再有夷船进口。仍派员善。为开导。并严禁接济。现在天津海口。经僧格林沁等、添筑炮台营垒。业已工竣。布置周密。该夷明岁春融。难保不由上海一带北驶。如果至牛庄贸易通商。自可设法羁縻。傥肆其凶狡。登岸骚扰。不可不豫为防范。其金州、锦州、沿海各口。亦须一体严防。没沟营既经该夷窥伺。应如何加意布置。以备不虞。海口要隘。固宜扼守。口内陆地。亦应密为设防。毋稍疏懈。著玉明、希拉布、侍顺、体察各海口情形。妥为筹画具奏。将此各谕令知之。寻奏、遵饬金州锦州各海口居民。严断接济贸易。并拏奸细。以杜溷迹句串。报闻。　　

○以协济黑龙江官兵马匹羊只。科尔沁亲王僧格林沁等、下理藩院分别奖叙。　　

○以克复江西抚州府城。崇仁、东乡、金溪、三县城。赏守备傅承云、王炳、朱仁杰等、花翎。千总王安邦等、蓝翎。游击李逢春等、升叙加衔有差。予阵亡千总张桂林、府经历樊俊、祭葬世职。　　

○以江西瑞金县城被贼窜陷。革知县章澍、把总尹士寅职。戴罪效力。　　

○予安徽花凉亭阵亡佐领穆精阿、委防御恩科、祭葬世职。披甲淩春、赏恤加等。　　

○己丑。冬至。祀天于圜丘。遣恭亲王奕恭代行礼。　　

○上诣大高殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡宫。　　

○遣官祭端慧皇太子园寝。　　

○停次日朝贺。　　

○庚寅。谕内阁、倭什珲布奏、秋审造册错误。请饬更正。并请将自行检举之同知免议等语。乌噜木齐上年秋审案内丁碌一犯。业已句决。吐鲁番同知英贵、办理本年秋审册籍。未能细心检查。仍将该犯造入册内。虽经该同知自行检举。究于秋谳大典。未能详慎。英贵仍著交部议处。其造册错误之处。著该部查明更正。　　

○谕军机大臣等、崇恩奏、逆匪阑入东境、调兵剿办、连获胜仗一摺。皖省逆匪。窥伺东境。阑入曹单等属地方。虽经该抚调派兵勇。接仗获胜。贼已南窜。惟该逆人数众多。并未大受惩创。难保不复行肆扰。著崇恩即饬各带兵官。探明贼踪所向。实力追剿。并激励乡团。会同堵御。毋任匪众得以回窜。傥事机较紧。即著该抚亲督马步各军。出省防剿。将此由五百里谕令知之。　　

○又谕、前因徐宿需兵。谕令将驻劄天津之吉林、黑龙江、察哈尔等处官兵。共一千七百五十名。交协领关保、统带前往助剿。本日据崇恩奏、贼匪攻扑东省边境。单县兵勇。接仗失利。嘉祥、钜野、亦有贼踪。大股屯踞金乡。经黄良楷等、带兵击退。余贼向南败窜各等语。现在关保带兵。由天津前赴徐宿。道出山东。经行之地。恐有贼踪。著西淩阿、传谕关保于行抵东境时。即须豫为戒备。齐队前进。其军火器械。必须随身携带。以便遇贼即剿。毋许参差落后。致令为贼所乘。如关保业已启程。即著西淩阿、飞咨沿途知照。以免疏失。将此谕知西淩阿、并传谕关保知之。　　

○赏护军参领承保、宝善、头等侍卫。在乾清门行走。　　

○辛卯。谕内阁、官文奏、劣员巧于干进、请旨勒休一摺。湖北前署钟祥县知县马效良。因操守不谨。性情浮躁。经官文等甄别。奏参革职。乃该员旋赴李孟群军营。办理霍山团练。仅及年余。即保升直隶州知州。实属巧于干进。马效良、著即勒令休致。永不叙用。以肃功令。　　

