<!-- { "loadSidebar": true } -->
○丙辰。谕内阁、户部钱法堂奏、请饬催铜运等语。铜运为鼓铸攸关。断不容迟延贻误。现在庚戌年加运一二起委员。尚未据云南咨报开行。其己酉年正运四起吴鸿昌、加运一起彭克偁、二起赵昆、庚戌年正运一起郑训逵、正运二起王日省、三起陈步莱、四起顾恩绶、均于上年及本年或报自泸开行。或报自滇启程。或报已出川境。或报甫入川境。又湖南委员王秀深、于上年十一月。在清河县停让空漕。江苏委员黄培庚。于上年十二月。兑竣开行。迄今均未据咨报行抵何处。著沿途各督抚、及藩臬大员。速查各运铜船行抵何处。一面报部查核。一面派委干员。会同经过地方文武员弁。无分昼夜。实力迎提。务期于御黄坝未启以前。全数趱抵清江。过坝后。即责成杨殿邦、杨以增、押令各运铜船。紧跟首进粮艘、插档行走。飞挽北上。断不可如上年跟随尾帮漕船挽运。致有迟滞。其未经咨报开行各运。著云贵总督、云南巡抚、严饬厂运各员迅速开兑开行。毋稍延玩。傥各该运员。藉词延宕。藩臬大员、及地方官催趱不力。即指名严参。以肃运务而资鼓铸。　　

○先是山西巡抚兆那苏图奏、遵办清查一年限满。追补数目。请将全完未完各员、分别开复摘顶勒追。下原议王大臣议。至是覆奏、山西省清查各属亏短银两。于一年限内。完缴过半。该抚办理尚为迅速。但恐有那新掩旧等弊。仍请饬下该抚严密查察。如有前项弊端。即从重参办。从之。　　

○免黑龙江、齐齐哈尔、墨尔根、布特哈、四处因灾借给未完粮银。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之三十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰元年。辛亥。夏四月。丁巳朔。享太庙。上亲诣行礼。　　

○诣寿康宫、问皇贵太妃安。　　

○谕内阁、陆建瀛奏、委员议论盐务、阻挠挟制、审明定拟一摺。此案降调湖北武昌府同知劳光泰、奉委催盐。辄以船户市肆无据之言。作为移岸三论。刊板传播。并投禀要挟阻挠。且藉修署等项。曾向商人借银八千余两。尤属卑鄙不职。劳光泰、著即革职永不叙用。仍著该督遵照前旨。派员解回湖北。交该省督抚、归案讯办。　　

○云南巡抚张亮基奏、委广西知州丁楚玉、驰往广西防堵。得旨。严密防堵。若稍有疏虞。惟汝是问。　　

○命恭亲王奕兼十五善射大臣。　　

○修建浙江钱塘县被水冲塌营汛房基、从巡抚吴文镕请也。　　

○以山西代、文水、孝义、大同、灵邱、猗氏、六州县粮价增昂。命发常平仓谷。出借平粜。并缓右玉、保德、隰、甯远、阳曲、临汾、太平、曲沃、虞乡、霍、十厅州县买补动缺谷石。　　

○戊午。谕军机大臣等、奕山奏、俄罗斯国、恳请于喀什噶尔贸易、先事筹度、并将德龄函称碍难三条。照缮呈览一摺。前据该国来咨。派员于今春来赴伊犁。会商买易章程。现在尚未前来。奕山以该国于哈萨克地方。久已收其租税。用其乌拉。今请于喀什噶尔通商。则路经伊犁西南之哈萨克。接连布鲁特。亦必供应乌拉。兼收租税。所虑极是。德龄所称碍难三条。亦能计及久远。俄罗斯前请三处添设贸易。其心本属叵测。因以近边民人生计为词。未便拂其和好。准于伊犁塔尔巴哈台试行。而喀什噶尔。即窒碍之处甚多。断无准行之理。若俄罗斯人来。仍复申请无已。奕山等、务将碍难各情。曲为譬说。以我朝平定新疆、回疆、已历百数十年。该国向于恰克图通商。历久相安。何以至今忽有三处通商之请。因念和好多年。未便全行拒绝。伊犁塔尔巴哈台两处。窒碍之处尚少。是以勉从所请。三端之中、已允其二。即属格外体恤。至喀什噶尔地方、过于辽远。货少商稀。卡外夷回。种类不一。加以该国人在彼通商。必至争论生事。在中国既窒碍多端。即外夷亦必有损无益。此理甚明。断难允准。奕山等临会议时。固宜平心静气。罕譬善道。以德龄所虑情形。逐层分晰开谕。尤宜坚持定见。理直气壮。勿为恫喝之词所夺。遽行草率定议。迁就曲从。将来致滋流弊。惟该将军等是问。其伊犁塔尔巴哈台两处。亦当妥议章程。面面顾到。以期经久无弊。前奏碍难照恰克图之例、抵赔遗失货物。此层尤关紧要。如有似此非分干求。即应据理驳斥。凡事均须慎之于始。万不可勉强应允。贻患将来。边防疆计。所系极为重大。谅该将军等定能懔遵节降谕旨。加意慎重办理也。将此谕令知之。　　

○又谕、朕命赛尚阿、督带官兵、前往湖南防堵。原因李星沅等、奏恳专派总统。期于事权归一。该大臣行抵楚粤之交。著即驰赴广西军营。接办军务。并传知李星沅、驰回湖南。会同骆秉章、办理防堵事宜。前颁给李星沅钦差大臣关防。即由驿递缴回可也。将此谕令知之。　　

○己未。谕内阁、恒春奏、查明已革都统、妄参属员、据实覆奏一摺。已革察哈尔都统双德、陈奏不实。本有应得之咎。业因另案革职。发往军台效力。著无庸议。副都统庆禄、于会参之案。并不细心查明。随同列衔。亦属草率。著交部议处。所有被参休致之总管车林丕勒、协领嗄勒、桑达尔窄、查明并无劣迹。均著咨送内务府、带领引见。　　

○湖南巡抚骆秉章奏、派拨官兵、赴粤会剿。得旨。已有旨令该省严密防堵矣。不可稍存大意。致滋蔓难图也。　　

○命户部左侍郎舒兴阿、在军机大臣上行走。　　

○庚申。上诣寿康宫、问皇贵太妃安。　　

○御乾清门听政。　　

○拨江苏长洲、无锡、二县正耗米五千六百八十石有奇。并随徵米石、协济苏松等属帮丁行月等米。　　

○辛酉。河南巡抚潘铎奏、遵查祥符县并无教匪吴光汉之名。现已密派干员。分赴各处。以抽查保甲为名。傥实有形迹可疑。立即掩捕惩治。免致煽惑良民。养痈贻患。得旨。断不可稍涉纷扰。　　

○壬戌。谕内阁、萨迎阿奏、遵查知县被参各款等语。甘肃昌吉县知县尚贵、前在山丹县任内。虽查无勒折粮石。馈送消弭等情。惟询以公事。应对迟钝。不能清楚。于边缺难期胜任。著即撤任回省。以内地之府经历县丞降补。知州衔张掖县知县陈镛、任听幕友门丁在署外居住。关防不能严密。虽查无别项劣迹。究于要缺不宜。著撤任留于甘肃以简缺知县补用。　　

○谕军机大臣等、寄谕两广总督徐广缙、据李星沅等驰奏、进剿贺县匪徒。官兵遇伏。致有挫衄。并沥陈兵饷支绌情形。广西贼氛日炽。节经调兵筹饷。以期源源接济。惟各省道路。远近不一。犹恐缓不济急。现在广东剿办匪徒。已经得手。该督务即遵照前旨。激励将弁。移得胜之师。迅赴广西。会同剿办。并著晓谕该省士绅、如有捐赀募勇。随同剿捕出力者。朕必优加奖叙。该督所派副将斋清阿、参将左炘等、前赴贺县协剿。均能奋勇杀贼。为国捐躯。实堪悯恻。已降旨加等赐恤。可见东省兵壮。无迁延退缩恶习。仍须鼓励士心。再接再厉。勿令贼势蔓延句结。至广西军饷。前经两次饬部拨银一百八十万两。昨又特发内帑银一百万两。但长途护解。迟速难定。广东接壤西省。如广西现有急需。著该督仍遵节次谕旨。无论何款何项。务即迅筹解往。毋致稍失事机。该督职任兼圻。责无旁贷。总当事事兼权并计。俾两粤早就肃清。以慰朕廑。现在赛尚阿等、已于四月初旬。先后出都。所有东西两省会剿情形。该督一面奏闻。一面沿途飞咨该大臣查照可也。将此由五百里谕令知之。　　

○又谕、李星沅、周天爵、向荣奏、会剿贺县贼匪。将备遇伏阵亡、并续调黔兵会剿各一摺。另片奏、分剿陆川县等处贼匪情形。续请筹拨军饷各等语。览奏实深焦灼。此次进剿贺县匪徒。我兵奋勇争先。乘胜前进。击毙贼匪不少。乃因左左另出贼匪。四围放火。以致我兵失利。将备阵亡。用兵之道。谋定后动。必须豫为布置。筹画万全。后路接应之兵。尤为紧要。当贼匪设伏围裹之时。设后路有兵。层层接应。乘势殄灭。安知不转败为功。朕屡次谕令李星沅等、严密布置。勿令堕其奸计。乃竟屡次遇伏。致挫我师。未见我兵壮设伏诱贼。乃至贼党饱扬而去。乃始调兵尾追。搪塞了事。于事何济。该大臣等、既知贼匪诡诈异常。非奇兵不能破。何尚毫无成算。一至于此。嗣后必须侦探贼情。知其出没踪迹。每遇督兵进剿之际。务当格外严密。防其奸诡。毋得再有疏虞。李星沅总统军务。数月以来。未见所办何事。现派赛尚阿督兵接应。尤不准稍形观望。致干咎戾。该大臣等、纵不自爱。其如吾民涂炭何。言之至经。愤闷殊深。至陆川县一带各股贼匪。尤当严饬该文武督带兵勇。分投防剿。勿令凌十八、及刘八等、与武宣贺县大股逆匪。合而为一。总兵惠庆、德亮、均系专阃大员。统兵督剿。责无旁贷。现在带兵防剿何处。来摺均未叙及。能否得力。据实具奏。该省节次请调官兵。不下一万数千名。两次由部拨饷一百八十万。昨又特发内帑一百万。是添兵增饷。不为不多。该大臣等、宜如何合力同心。谋勇兼施。以期迅速蒇事。用副朕望耶。将此由五百里谕令知之。　　

○热河副总管毓祺奏、绥成殿应修等工完竣、谨择于四月二十一日。敬由澹泊敬诚殿。奉移宣宗成皇帝圣容、供奉绥成殿。得旨。是。　　

○予广西阵亡副将斋清阿、参将左炘、护都司郭维彪、守备刘恩锡、千总侯建祁、把总梁兴富、邱先源、外委郭安、祭葬世职。生员梁拱辰等、赏恤如例。　　

○调贵州兵一千名。驰赴广西听候调遣。上以常雩祀天于圜丘。自是日始。斋戒三日。　　

○癸亥。朝鲜国王李昇遣使表谢。并呈进方物。命留抵下次正贡。赏赉如例。　　

○库伦办事大臣德勒克多尔济、因病赏假。以头等侍卫玉明、署库伦办事大臣。　　

○甲子。上诣南郊斋宫斋宿。　　

