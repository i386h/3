<!-- { "loadSidebar": true } -->
○又谕、琦善等奏、贼援麕至、乡勇溃逃、经官兵渡河截剿毙贼一摺。览奏焦灼之至。琦善统领全军。攻剿扬州贼匪。自春及冬。拥兵观望。坐令四出冲突。近复攻陷仪徵。每隔旬余。辄以小胜奏报塞责。相持累月。饷竭兵疲。是谁之罪耶。乡勇等本系乌合之众。与兵丁有间。但当雷以諴初到之时。扬州东路。本无官兵。不能不募勇协剿。且屡次带勇人员。亦有斩获。全在该大臣等、申明纪律。用其锐气。以助兵力之不逮。乃任令日久玩生。纷纷溃散。尚有何颜。据以入告。甚至贼众掩至。而乡勇尚在睡梦之中。尤出情理之外。即各营镇将员弁。无论何人保奏。何人管辖。统归琦善节制。何平日漫无稽察。直待事机已误。始以诿过之辞。奏请查办。前经叠降严旨、并朱谕斥责。该大臣置若罔闻。不克早图收复。至此情形支绌。罪将焉归。所有一切调度。著该大臣迅速通筹。如何分路扼守。不令逆匪恃众北窜。于江路运河。分别堵截。著与陈金绶、雷以諴、慧成等、赶紧筹办。务将扬州、与三汊河、及仪徵贼匪。断其援应。尽力剿除。其在营各勇。尤须加意抚绥激励。勿令效尤溃散。流而为匪。其不遵约束者。立即治以军律。参将冯景尼所辖之勇。溃逃多名。该员不能约束。罪无可辞。著即革职。仍留营效力。以观后效。又据奏、晋康咨称、贼匪分股扑施家桥时。职员张翊国、带队逃走。本日复据雷以諴奏、张翊国带勇进攻桂花庄土城东路。因南路之勇先到。将两土城攻破。该匪抄出南路各勇之后。袭营放火。张翊国正在奋力冲击。因见火起。抽身杀出。身中二枪。千总孙得富、身中铳伤一处。矛伤二处等语。与晋康所咨不符。张翊国、著先行革职。交琦善等、确切讯明。有无逃避情事。再行据实会奏。将此由六百里加紧谕令知之。　　

○又谕、据青麟奏、沥陈楚北情形一摺。现在逆匪窜踞黄州一带。该处为皖豫要冲。关系江北大局。若非并力迎击。何以遏贼北窜之冲。武昌存城官兵。将及二万。乃吴文镕等、坐拥有用之兵于无贼之地。是徒知株守一隅。置通省全局、天下大局于不问。老成疆吏。何遽出此。吴文镕畏懦形于外。而中无布置。深堪痛恨。臬司唐树义、前因败退遁回省城。已不可解。而派援黄州之副将骆永忠、又复带兵回省。吴文镕所谓调度者何在。且两旬以来。并未据该督等、将紧要军情。随时入告。岂徒事闭城坐守。遂足为藏身之固耶。著吴文镕、懔遵前旨。迅即督兵出省。迎贼所向。奋力进攻。断不准再事迁延。致干重罪。其省城防剿。仍著崇纶妥筹布置。亦不得藉词诿卸。该督抚身膺重寄。傥因各执一见。致误事机。朕惟知执法从事。决不姑宽也。懔之懔之。将此由六百里加紧谕令知之。　　

○又谕、御史王兆松奏、直隶永平府属。一州六县。无处不有枭匪。数月内官设盐店。被抢者十之八九。地方官出一缉捕之票。捕役巡役。转藉查拏为名。肆行滋扰。以致枭匪千百结夥持械。四出抢劫。请饬严拏等语。现在遵化州所属。即有枭匪纠众抢劫之案。虽经拏获多名。而余匪尚多在逃。永平壤地毗连。似此枭匪肆行。傥令句结蔓延。必致酿成巨患。著桂良严饬各该道府。会同营汛。认真摉拏。一经拏获。即行就地正法。枭首示众。并晓谕各村乡民。遇有枭匪聚掠。齐心围捕。格杀勿论。如有巡役捕役。滋扰庇纵。亦准捦拏送官。加等治罪。地方官因循讳饰。或捕拏不力。即著从严参办。仍著该督先将该府所辖地面盐店被抢若干处。乡村被抢若干家。据实具奏。不准稍有迥护。又据绵勋奏、沧州驻防笔帖式双魁禀报、九月二十五日。逆匪扑陷州城。城守尉德成、巷战受伤。跌水阵亡。又阵亡殉难防尉等官。并兵丁妇女三千一百余名口。所报名数。是否相符。该笔帖式所称、先期派赴天津之处。有无虚捏。伤亡官兵。应如何奖恤。现存兵丁。应如何妥为布置。均著查明覆奏。候旨办理。原摺二件。均著钞给阅看。将此由四百里谕令知之。　　

○军机大臣会同户部奏、议覆推广京员捐输章程。准令荫生旗员。改捐对品文职。得旨。荫生一项。不过满洲大员之子弟。人数无多。徒令其尽改文职。殊非核实之道。若改捐者少。有名无实。更属不必。此条亦著毋庸议。　　

○陕西道御史伍辅祥奏、城守之法。请以二人更番互守城口。得旨。巡防王大臣速议具奏。又批。最为守城之后著。断无侦探全无。待其爬近城垛。以一二人争于顷刻之理。成法俱善。但可仿照变通。不可固执致谬。　　

○钦差大臣琦善奏、东路乡勇溃散。军情危急。现筹杜贼北窜情形。得旨。此时岂可还分彼此。总以御贼北窜为最要最要之急著。大局为重。无顾其他。　　

○闽浙总督慧成奏、贼匪窜近邵伯湾头。现在调兵力堵。得旨。何紧急如此。皆因以前畛域太分。致贻崩解之患。汝系满洲大员。竭力为之。悉听之天。成败非是时所能计及也。　　

○漕运总督福济奏、俟调集援兵。即驰援庐凤各郡。得旨。总期速益加速。援庐郡、非独暂全皖省大局。兼可扼贼北窜。　　

○以湖北随州拏获奸匪承审出力。予知县杨嘉运等、升叙有差。　　

○以捏报巡洋、并违例坐轿。革浙江黄岩镇总兵官汤伦职。　　

○以浙江艇匪窜扰。革都司何隆恩、徐华、千总杨加元职。　　

○赏京旗出征兵钞票一月钱粮。　　

○予江苏扬州阵亡黑龙江副总管图库鲁、祭葬世职。　　

○赏湖北殉节知府董振铎子澍、员外郎。润、泗、主事。　　

○免福建本年例贡果品。　　

○癸酉。谕内阁、前因天津壮勇守城剿贼。甚为出力。降旨嘉奖。兹据文谦奏称、天津各铺户。每夜分段巡查。器械号衣。均系自行捐办。数月以来。帮同地方。查拏奸匪。并无疏懈。该铺户等、好义急公。同仇志切。与前此打仗出力之壮勇。均堪嘉尚。著文谦先行传旨奖励。并谕令该铺户、务各始终奋勉。互相保护。俟军务告竣。即行据实保奏。候朕施恩。　　

○谕军机大臣等、昨据琦善等奏、贼援麕至。扬州东路。乡勇溃散。营盘被贼占踞。又据慧成奏、邵伯湾头、万分吃紧各等情。览奏实深焦急。琦善统领大兵。围攻扬州。几及一载。屡奏贼势穷蹙。并不乘机进攻。迅图克复。且与雷以諴、慧成等、各怀意见。畛域太分。兵勇各不相顾。以致贼援大至。乡勇溃散。该大臣等、不能和衷共济。坐失事机。实堪痛恨。扬州东北一路。为高邮、宝应、及淮安要道。施家桥已被贼踞。邵伯湾头一带。最关紧要。该大臣等、既知严防贼匪北窜为要。又知东路勇不足恃。自当迅派得力提镇大员。带兵驰赴东路。扼要堵击。若陈金绶之兵。与琦善同在西北一路。但知拥兵自卫。竟置东北于不顾。该处勇多兵少。设使勇尽溃散。贼从此路北窜。琦善岂能诿罪。著即令陈金绶、速带官兵。直趋扬州东北。择要驻劄。与慧成、雷以諴等、合力截剿。堵贼北窜。万不可再有疏虞。致干重罪。陈金绶久历戎行。且系帮办大员。自到扬州以来。未见其独当一面。著有战功。此时东路紧要。该提督若再不知奋勉击贼。国法具在。岂能再从宽宥耶。将此由六百里加紧各谕令知之。　　

○又谕、昨据琦善等奏、贼援扬州、东路兵勇溃散。已谕令该大臣等、设法筹剿矣。贼踞扬城。久未克复。现在逆众救援麕至。势甚狓猖。恐由扬州东北一带。乘机纷窜。清江浦为淮扬后路。此时更应严密堵截。著杨以增、督率地方河工文武。扼要严防。知县吴棠、闻其团练壮勇。甚得民心。若饬令带勇击贼。定当得力。至黄河为南北天险。前已叠次谕令王履谦、长臻、督率巡河员弁。严防渡口。现在情形。尤属紧要。著遵照前旨。实力稽查。将各处隘口船只。概行收集。傥有疏虞。惟王履谦、长臻是问。并著杨以增、督饬文武。于黄河漫口上下游。严防奸匪窜逸。毋得互相推诿。致滋贻误。傥令扬州逸匪乘闲北来。该河督等、均难辞重罪也。将此由六百里加紧各谕令知之。　　

○又谕、和春、袁甲三奏、遵筹临淮守御、并分兵进援庐州一摺。贼匪攻扑庐州。情形甚为紧要。和春自当赶紧赴援。现在舒兴阿所带官兵。业经到齐。即著和春飞咨该督。拨兵三千名。以资攻剿。并知照该督。即于颍州一带。扼要驻劄。严防逆匪分窜豫楚之路。并可剿捕土匪。与和春、袁甲三、互相策应。参将刘玉豹、扼守临淮。其徐宿一带。袁甲三必须择要驻劄。以为临淮后应。并可控制各路土匪。万勿令其与南路逆匪句结为患。热河等处官兵。已由和春带赴庐郡。著即知照琦善、毋庸调赴扬州。所请筹拨饷银。已有旨、令山东、河南、各筹拨数万两解皖。昨据山东奏报、已拨五万两启程。本日又谕令河南、山西、迅为拨解。并令户部筹议矣。将此由六百里加紧谕令知之。　　

○又谕、昨据琦善奏、扬州东路乡勇溃散。营盘被贼占踞。又据慧成奏、邵伯湾头。万分吃紧各等语。已谕令琦善等、分路扼守。严防北窜矣。山东与淮徐接壤。自应严密设防。惟独流逆匪。尚未荡平。南北两路。均关紧要。张亮基现赴德州。恐未能兼顾南路。应如何慎选将弁。派拨兵勇。于山东江南交界各要隘。严防贼匪窜入之路。著即迅速筹办。一面将布置事宜。据实驰奏。并督饬沿河文武员弁。实力巡查各口岸。毋令贼匪偷渡。将此由六百里加紧谕令知之。　　

○又谕、和春、袁甲三奏、徐州粮台。饷银匮乏。请饬近省筹拨银二十万两。以资接济等语。现在皖省官兵云集。需饷甚急。前有旨、令英桂拨银五六万两。解赴皖省。谅已遵办。兹据和春等奏称、徐州粮台奏拨之款。内有陕西银四万九千两。为河南截留。仅解还银一万四千两。又河南盐规银一万两。地丁银四万一千两。屡催未解。当此需饷孔殷。应解之款。岂容藉词延玩。著英桂将欠解银两。于河南正杂各款内。迅速筹拨。如数解赴徐州粮台。万不可稍有迟误。并著恒春、于山西省筹银数万两。解交皖省。以济要需。其山西省应行解部捐输等款。仍著恒春遵照前旨。委员迅即解京。并将起解日期。先行奏报。将此由六百里加紧各谕令知之。　　

