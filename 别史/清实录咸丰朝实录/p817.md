<!-- { "loadSidebar": true } -->
○谕军机大臣等、据张亮基等奏、云南经费支绌、请饬四川、陕西、山西、将应拨滇省银两、即日起解等语。云南各路用兵防堵。需饷孔殷。自应亟筹接济。著有凤、曾望颜、于应拨滇省银两内。各先行拨银十万两。英桂、于应拨滇银三万四千两。迅速全数拨解。均于接奉谕旨之后。限十日。派委妥员、起解赴滇。以济要需。毋稍延误。将此由五百里各谕令知之。　　

○户部奏、查出核对宝钞总局司员、听从革商、将交款易换空钞等弊。请饬交刑部审讯。得旨。著派载垣、会同刑部、认真研讯。不准稍涉轻纵。惟钱帖钞条等项。刑部追欠时。因何含混草率。著刑部明白回奏。　　

○命翰林院候补侍讲学士编修颜宗仪、提督云南学玫。　　

○以剿平云南武定夷匪出力。予知县李瑞枝等、加衔升擢有差。　　

○以攻克云南楚雄镇南贼巢出力。予都司高天泽等、升擢有差。　　

○己亥。上御紫光阁。阅中式武举马步射。　　

○谕内阁、达赖喇嘛呼毕勒罕、于明年七月初三日坐床。著派满庆、恩庆、前往看视。所颁给敕书赏赉等件。著理藩院拣派司员二人、驰驿赍往。其沿途经过直隶、山西、陕西、四川等处地方。著各该督抚、派委道府副参大员。妥为护送。并著有凤、于司库提银一万两。俟该司员到省时。交给带往。一并赏给达赖喇嘛。至打箭炉以西。著该督知会前途。照例豫备马匹。勿致迟误。　　

○谕军机大臣等、彭蕴章等奏、豫筹天津海防、仍请宣洩河水以制夷船一摺。据称、夷人被创以后。难保不再图窥伺。惟有洩水之法。使夷船不能深入。则炮台防兵。更可得手。上年屡经议洩南北运河等水。旋因夷船退出。未及详议。今查南运河水。应将沧州捷地堤淤河挑通。导之入海。再于天津城西。开引河一道。令入南洼。则南运河之水可减。北运河水。应挑通杨村筐儿港。令由东淀入海。则北运河之水可减。大小西河水。应挑浚天津城东减水河。使之东流。则西河之水可减。再于马家口以下。开道引河。引水入南洼。并开浚白塘口。则海河之水可减。以上各口。或修理旧牐。或建筑土坝。无事则闭。有事则启。来源分则下流易浅。夷船断难深入。于守御之策。较有把握等语。海口久驻重兵。深恐经费难继。果能宣洩河水。使夷船不复能入大沽。直抵津城。则地险可恃。即可稍撤防兵。著僧格林沁、恒福、查照该大臣等所议。派委妥员。分投履勘。傥将各牐坝修建。实能减洩河水。有裨守御。即著乘此冬令水涸之时。赶紧筹办。此项工程。系就原有河道挑穵。工费自不甚钜。或作正开销。或由官绅捐办。并著僧格林沁等、酌量奏明办理。原摺著钞给阅看。将此谕令知之。　　

○都察院左都御史绵森等奏、遵旨覆核朝审人犯、应由缓改实之浙江绞犯张汰聪、应照原拟仍入缓决办理。其吕＜氵凤＞仪一案。请饬浙江巡抚、再行研鞫。得旨。此事朕两次谕旨。想该堂官等、并未看明。初云悉心定拟。继云覆拟具奏。试问悉心者何。定拟者何。不过顺水行舟。得推则推。盈廷若皆如斯之卿贰。朕图治何所赖焉。著派惠亲王、载垣、专会同都察院堂官、再为悉心定拟。覆核具奏。　　

○庚子。上御箭亭。阅中式武举技勇。　　

○御乾清宫。引见中式武举。亲定甲乙。　　

○谕内阁、文煜奏、特参玩视补务之员一摺。前据都察院奏、直隶开州廪生种世恩呈控、在山东恩县途次。被骑马贼抢去银两等情一案。当降旨。交文煜提讯。兹据奏称、该生种世恩被抢。业据前署高唐州知州兼理恩县殷嘉树、禀详有案。并将该生携带应试罗文扣存。移送开州学查销。实出情理之外。又查该知州兼理恩县任内、有公差李昇被抢一案。及署高唐州任内、有冠县文生王庆绪被抢一案。均经前任巡抚崇恩、严饬缉捕。赃贼未获。实属玩视捕务巳极。前署高唐州兼理恩县胶州知州殷嘉树、著先行撤任。摘去顶带。勒限两月、留于恩县、高唐、协同该地方官缉击各案。务获究办。调署恩县汛专汛把总王东洋、署高唐州汛专汛千总李景颜、均著摘去顶带。勒限严缉。如逾限不获。并讯明殷嘉树于种世恩案内、扣留罗文。有无借端勒掯情事。再行一并严参。按律定拟具奏。　　

○谕军机大臣等、和春奏、扬防官军、击退东窜悍贼、该逆大股西溃、围扑六合、拨兵援剿一摺。逆股句结捻匪。由司徒庙窜至瓦窰埠。沿途抄掠。直偪扬州郡城。经留守总兵马得昭、派兵迎击。贼众奔溃。于十七日纠众西窜。由小路绕道仪徵陈板桥。距六合大营、止十余里。分股攻陷红山窰营盘。该大臣巳派记名总兵朱承先等、渡江策应。并飞咨袁甲三、饬令副将张威邦、由清淮回至扬城。抽拨兵勇。星夜赴六合应援。并饬水师参将李新明、分拨艇船五只。驶泊段腰口江面。堵其南窜。布置尚为周密。红山窰、系李若珠大营后路。一经失陷。饷道不通。情形万分危急。现在朱承先、张威邦各军。业已驰抵瓜埠。著即严饬各军。奋力进攻。前后夹击。先将红山窰营垒。赶紧攻克。以通饷道而全大局。所有失守营盘各员。著即查明分别参办。将此由六百里谕令知之。　　

○又谕、御史林之望奏、怀远县民人胡文忠、呈递书函、以死迫伊代奏一摺。该民人全家被难。卖女来京。以地方大冤未伸。欲行叩阍。并呈递书函。经该御史劝阻。旋在会馆自缢。据该民人书函内称、胜保以酒色行乐。不顾生民涂炭。张泷投诚复叛。李兆受滋扰滁来。翁同书将降匪之知县王启秀、保升知府。通匪之怀远主簿顾长源、擢用知县。道员黄元吉、不借怀远县饷银。以致该县失守。又纵兵抢掠。设卡剥民各等语。胜保、翁同书、剿办皖匪。日久无功。地方糜烂已极。胡文忠所指各情。未必无因。著和春、何桂清、遴派妥员。前往江北密行访查。如胜保耽于酒色。奏报不实。翁同书保举匪人。即著据实具奏。胜保系安徽一路督兵大臣。一时颇难更易。著和春、何桂清、于江南江北带兵大员中。择其堪以胜任者。酌保一员。候朕简用。原摺单并胡文忠信函。均著钞给阅看。将此由六百里各谕令知之。　　

○又谕、瑛棨奏、捻匪窜扰兰仪、省城吃紧、请暂留黑龙江马队一摺。捻匪自偪窜睢杞后。剽悍异常。现在南至杞县于相铺。北至兰仪烟堌集。均有大股盘踞。距省垣不过数十里。情形甚为吃紧。兰仪接壤山东。尤虞北窜。郝上庠一军。现驻曹单。赴援较近。著文煜迅饬该署总兵、星驰赴豫。并饬济东道黄良楷、派勇一二千名。绕由北路。驰赴兰仪。会合崇安。并力堵剿。至副都统德楞额、驻劄韩庄。距兰仪较远。况须防堵山东本境。未便远离。著毋庸调往。瑛棨现于邓州等处募勇。到省助剿。惟兵力尚单。著关保、即由鹿邑督带所部官兵。赴省援应。其巴扬阿所带黑龙江马队一千名。本为湖北进剿皖匪之用。况现在甫到直隶境内。距豫省尚远。缓不济急。俟其经过河南时。傥捻氛尚偪省城。准由瑛棨、饬令巴扬阿、沿途剿洗。以期迅就歼除。傥情形稍松。仍著该副都统、管带赴楚北军营。不得任意截留。致有贻误。将此由六百里各谕令知之。　　

○山东巡抚文煜奏报、将地丁银五万两。抵米五万石。解胜保军营拨用。得旨。所筹银项。系属正款借抵。将来作何弥补。速为筹画。　　

○河东河道总督黄赞汤奏报、秋汛安澜。命诣河神庙祀谢。予出力人员升叙有差。　　

○以陕西巡抚曾望颜、署四川总督。赏五品顶带已革直隶总督谭廷襄、三品顶带。署陕西巡抚。　　

○以援剿江苏六合贼匪不力。撤副将张威邦、记名总兵。　　

○以山东二麦歉收。准改徵粟米。　　

○辛丑。上御太和殿。传胪。赐中式武举一甲韩金甲、杜遇春、李上仑三人。武进士及第。二甲曹凤甲等五人。武进士出身。三甲韩堃等二十一人。同武进士出身。　　

○幸圆明园。　　

○谕内阁、前因胜保吁恳回京穿孝。叠经降旨、以安徽军务、正当吃紧。令该大臣暂留督办。俟军务稍缓。再行奏请。兹复据胜保沥情奏恳。著准其回京穿孝。以遂其孝思。所有钦差大臣关防。著袁甲三前往署理。督办皖省军务。胜保所统旗绿各军。均归节制。胜保著俟袁甲三到营后。再行回京。漕运总督。著联英署理。　　

○谕军机大臣等、本日据胜保奏、沥情吁恳仍准回京穿孝。已明降谕旨允准。并命袁甲三署理钦差大臣。督办皖省军务。联英署理漕运总督矣。皖北捻匪。句结粤逆。势甚狓猖。现在东路之盱眙。北路之蒙宿。屡经获胜。尚保无虞。惟怀远一城。居凤颍之交。久为贼踞。亟宜迅图攻克。与翁同书一军。合而为一。以便进攻淮南。兼顾北路。袁甲三接奉此旨。俟联英到任交卸后。即赴胜保军营。接受钦差大臣关防。统领各军。即当进攻怀远。迅埽贼氛。毋得株守一隅。致成涣散之势。胜保屡次挫败。该营布置。未必悉臻妥善。袁甲三到营后。须力加整顿。所有带兵各员。如有迁延观望。不用命者。即行严参惩办。以肃戎行。至李世忠投诚后。仍踞滁州。传闻有纵兵出掠之事。今胜保已拨给月饷一万两。自当知感知奋。约束麾下。不扰居民。并著袁甲三妥为驾驭。使为我用。不可稍存大意。至清淮防务。亦当吃紧。联英接署漕督复。著即会同庚长、妥为调度。防堵三河盱眙分窜之贼。以保完善之区。将此由六百里谕令知之。　　

○又谕、本日据胜保奏、江苏省原定每月协拨皖饷银二万两。六月以前。并无延误。自七月以后。积欠至五万五千两之多。请饬迅速补行拨解等语。皖省现当剿贼吃紧。著何桂清、督饬藩司、即将七八九等月应解皖饷银每月二万两。如数补解。以后仍按月源源接济。万万不准宕延。将此由五百里谕令知之。　　

○命吏部左侍郎匡源、吏部右侍郎文祥、在军机大臣上行走。　　

○以办理安徽军营文案出力。赏郎中衔吴台朗、花翎。　　

○予安徽军营病故总兵官庆瑞、祭葬恤荫。　　

○壬寅。上诣安佑宫行礼。　　

○谕内阁、耆龄奏、省城办理防剿、筹济军需各员、请宽免处分、择尤保奖一摺。江西省、自咸丰三年以来。叠遭匪扰。该司道府州等、率属防剿兼施。办理饷需军械。时历数年。兹当全境肃清。所有该司道府州失守属境处分。准其功过相抵。概予宽免。其余随同防守出力各员。并著恽光宸择尤保奖。以资激劝。　　

