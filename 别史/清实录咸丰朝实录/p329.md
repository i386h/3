<!-- { "loadSidebar": true } -->
○蠲缓山西潞城、黎城、屯留、长子、临汾、曲沃、绛、七县被贼地方、本年额赋。并赈贫民口粮。贷仓谷耔种有差。　　

○甲午、谕内阁、毓书奏、审明跟随出征官兵之间散人等、由军营回旗。请饬查办各摺片。并开单呈览。所有由扬州军营回旗之闲散春瑞等、二十一名。由徐州军营回旗之闲散佛青阿等、五十九名。是否由该管佐领、给假回营。抑系私自逃回。著扬州徐州统带此项官兵大臣。查明具奏。单二件并发。　　

○又谕、据舒兴阿奏、本月十六日夜。庐州郡城失守。江忠源在水西门内御贼阵亡等语。览奏愤懑之至。江忠源、以知县调赴军营。屡立战功。超擢臬司。令其帮办军务。本年在江西守城。尤为出力。倍著忠勤。旋即授为安徽巡抚。由湖北力疾赴皖。甫抵庐州。即值逆匪围攻郡城。督率文武绅民兵勇。竭力守护。一月有余。屡次出奇制胜。力捍危城。方资倚畀。乃因援兵不力。以致贼陷庐州。捐躯尽节。深堪悼惜。舒兴阿统带重兵。既已行抵庐州。不能督兵竭力救援。又不遵旨拨兵、交和春统带调遣。以致郡城被陷。荩臣捐躯。实属辜恩。大负委任。著即革职。戴罪自效。和春自徐州赴援。带兵无多。所有舒兴阿管带之兵。即著交和春统带。各路援兵。均归调遣。务当督率镇将。激励兵勇。迅图克复郡城。毋稍迁延。致干重罪。　　

○又谕、骆秉章、曾国藩奏、剿办常甯土匪、叠获胜仗一摺。湖南常甯等县。土匪肆扰。经该抚等、派委员弁。前往摉捕。并饬各州县。不分畛域。合力兜击。该匪窜扑桶水地方。经候补知府张荣组等、带勇堵击。杀毙一百五十余人。生捦五十名。余匪窜扑嘉禾县。该署县任瑛、开城出击。杀毙多名。贼匪窜至蓝山。经该县张嗣康、督同典史倪玉龄、并绅士兵勇等、开放枪炮。轰毙追杀。贼势大挫。其道州所属之岩头山、句结土匪。俱饬兵勇追捕。杀毙多名等语。此次湖南土匪。大经惩创。在事文武。合力围剿。自不难悉数歼除。该抚等务须设法堵截。尽绝根株。　　

○又谕、奕兴奏、盛京刑部主事明禄、禀请代奏各情。并书元奏参明禄、乖僻妄为。协领塔芬布、挟制上司各一摺。著派柏葰、驰驿前往盛京。会同善焘、将各案情节。秉公查办。讯明据实具奏。毋稍瞻徇。所有随带司员。著一并驰驿。主事明禄、著即革职。归案审办。　　

○谕军机大臣等、寄谕钦差大臣胜保、逆匪占踞独流静海。将及三月。该大臣统领诸军。所请添兵筹饷各章奏。朕无不立允所请。现在各路大兵。已有两万余众。逆党仅余数千。朕日望捷音。以为年内必能埽荡。乃该大臣等、此次片奏贼匪情形。仍以慎重为词。一切措置。全无把握。本日据舒兴阿奏、庐州于十六日夜。被贼攻陷。巡抚江忠源殉难。该处为南北咽喉。贼势如此狓猖。若不将独流之贼。赶紧剿灭。设庐州大股。乘闲北来。时势将不可问。朕心焦灼万分。该大臣身为统帅。劳师糜饷。日久无功。已难宽宥。若再不倍加奋勉。迁延贻误。自问当得何罪。著仍遵屡次谕旨。激励将弁兵勇。设法进攻。克期埽荡。不准以贼情凶悍为词。藉图延宕。所请令德勒克色楞、来京密奏机宜之处。即著迅速来京。将此由六百里加紧谕令知之。　　

○又谕、本日据舒兴阿、和春、先后驰奏庐州失陷、巡抚江忠源殉难、贼势猖獗各等情。览奏焦急之至。庐州为南北咽喉。最关紧要。和春所带兵勇。甚形单弱。舒兴阿虽带兵数千。亦恐不能得力。必须添派重兵。以资剿办。著琦善于扬州军营。拨兵四千名。派萨炳阿管带。向荣拨兵一二千名。派秦定三管带。即日驰赴安徽。统归和春调遣。逆匪现踞瓜州。扬州情形较缓。金陵久未克复。逆匪已纷扰安徽。江北情形。更为吃紧。势不能不先其所急。著该大臣等、接奉此旨。即派该员等、星速带兵前往。不准片刻迟延。傥惟知拥兵自卫。不顾江北大局。设有贻误。朕惟该大臣等是问。将此由六百里加紧各谕令知之。　　

○又谕、本日据舒兴阿奏、逆匪攻陷庐州。江忠源殉难。已明降谕旨、将舒兴阿革职。责令戴罪自效。并令和春统带各路官兵。迅速进剿。福济现已授为安徽巡抚。责无旁贷。著即带兵前往。会同和春、合力攻剿。一面克复庐州。一面遏贼纷窜。万勿迟延。致干重罪。该抚请将徐州粮台。移往凤阳。此时情形。应否改设。著即妥筹办理。青州府知府恩锡、已有旨饬令赴皖。听候调遣。所请张鼎元带兵赴皖。并河南应解饷银。已谕令杨以增、英桂、照办矣。将此由六百里加紧谕令知之。　　

○又谕、前因庐州情形紧急。谕令舒兴阿、和春、前往督剿。并以和春熟悉贼情。特命总统诸军。惟兵力较单。令舒兴阿、酌拨官兵二三千名。俾资调遣。乃该督既不肯抽拨。又不能督率镇将。竭力攻剿。以致郡城被陷。荩臣捐躯。实堪痛恨。江忠源忠勇素著。屡立战功。朕方欲畀以剿贼重任。今竟因援兵不力。城陷阵亡。览奏之下。悼惜殊深。和春现在进劄何处。是否尚在店埠。所有城外各路兵勇、一万余名。即著统归和春、管带调遣。福济所带兵勇。计日亦可赶到。兵力尚不甚单。江忠源所带兵勇。著即赶紧收集。毋令涣散。江忠源之弟江忠济等、所带之勇。亦必得力。并著和春酌量调拨。加以激励。以备助剿。舒兴阿系专派统兵赴皖大员。既已行抵庐郡。尚不赶紧攻剿。冀解城围。乃拥兵自卫。坐误事机。本日降旨革职。令其戴罪自效。若再不知奋勉。著和春奏明、即于军前正法。和春膺兹重任。务当与福济、暨诸将士、合力同心。激励兵勇。设法进剿。迅图克复。若再迁延时日。致贼久踞庐川。或乘闲北窜。惟和春是问。正寄谕闲。据和春奏到、庐州失陷情形。请添调大兵攻剿。并请拨饷银各摺片。本日已谕令琦善、向荣、拨兵驰赴安徽。统归该提督调遣。并谕黄宗汉、速拨兵饷六七万两。迅速解往矣。将此由六百里加紧谕知和春、并谕舒兴阿知之。　　

○又谕、本日据舒兴阿、和春、先后驰奏、庐州郡城、于本月十六日夜失守、巡抚江忠源阵亡各等情。据称、所带官兵。待饷孔殷。无从支领。现又添派官兵。尤应宽为筹备。著黄宗汉。于浙江省。无论何款。先行筹拨银六七万两。派委干员。迅速解往安徽军营。以资接济。并著于起解前期。飞咨和春。以便派员迎提。一面知照沿途地方官。妥为护送。毋得藉词推诿。致误要需。将此由六百里加紧谕令知之。　　

○又谕、逆匪窜踞庐州。势益鸱张。深恐乘机北窜。前经叠次谕令杨以增等、严防河岸。谅已遵照办理。此时情形。更为吃紧。尤当严密防范。勿稍大意。其应如何择要驻兵堵剿之处。著杨以增、长臻、张亮基、英桂、迅筹妥办。总期声势联络。彼此应援。不可稍分畛域。傥任听逆匪偷渡北窜。朕惟该督抚等是问。本日据福济奏、部拨河南饷银、及截留未还两项。共九万余两。豫省至今未解。现在军饷万分急迫。请饬该抚、将接壤安徽之完善各州县、应完地丁银两。照数划出。就近解皖等语。著英桂即照所请办理。毋稍迟误。另片奏、张鼎元前在安徽防堵。熟悉情形。著杨以增迅饬该员带山东兵二百余名。配齐军装器械。驰赴庐凤一带听候福济调遣。原片均著钞给阅看。将此由六百里加紧各谕令知之。　　

○又谕、寄谕黑龙江将军英隆等、适据景淳奏、俄罗斯分立界牌之处。俟明年春融时、再行派员查明妥办等因、请旨一摺。与外夷分立界牌。事关重大。不知分立界牌。究竟与赫哲、费雅喀居民。有无妨碍之处。尚难悬揣。此时路径。既系不通。著俟明年江河融化之后。即派协领富呢扬阿、先由水路、从毕占河直抵海岸。详细查明。再行妥办。景淳原摺、著一并钞给阅看。　　

○钦差大臣胜保等、奏逆贼受创。复决堤放水。现督兵设法宣洩。贼粮已尽。断不能久持。得旨。贼情凶悍。共见共闻。然不能藉此耽延。屡次严批已无复可再谕。若执意玩视。必以汝身家性命相抵。又奏、管带炮位章京公中佐领黄周宾、受伤阵亡。请照例议恤。批。黄周宾、著照例议恤。彼日之进仗。失炮无疑。因何掩饰入奏。伪为炸裂。殊属可恨。胜保出京。甫及一年。何沾染习气若是之深。著据实明白回奏。是汝之福。若再不肯明言。试问朕赐汝之神雀刀。何所用耶。　　

○江南提督和春奏、贼陷庐郡。请添调大兵围剿。以图克复。得旨。览奏曷胜焦急。舒兴阿之兵。已叠有谕旨令汝酌拨。远调之兵。终恐缓不济急。已有旨分别饬令速拨矣。　　

○陕甘总督舒兴阿奏、贼陷庐郡。抚臣江忠源御贼殉难情形。得旨。汝在城外。是何为者。以致郡城被陷。荩臣捐躯。　　

○山西巡抚恒春年终循例密奏各官考语。得旨。汝此奏、不过年终塞责。无一句紧要之语。足见汝平日于属员中漫不留心。殊堪痛恨。况皆系八个字成语。尤觉可厌。著另缮切实考语具奏。不准假手于人。务须汝亲书。虽行书亦可。　　

○以兵部尚书阿灵阿、都察院左都御史联顺、礼部左侍郎穆荫、充经筵讲官。　　

○调镶红旗蒙古副都统扎拉芬、为密云副都统。正红旗蒙古副都统载龄、为镶红旗蒙古副都统。密云副都统伦恭、为正红旗蒙古副都统。　　

○以漕运总督福济、为安徽巡抚。　　

○以私改奏稿。革礼科给事中吴廷溥职。　　

○以湖南常甯剿匪。带兵私逃。革守备哈清阿、外委唐云开职。并逮问。予阵亡把总邵定太祭葬世职。监生孙纪良、文生钟良钦、赏恤加等。　　

○赠安徽庐州殉节巡抚江忠源总督。予祭葬世职。入祀昭忠祠。并安徽建立专祠。谥忠烈。　　

○予福建剿贼阵亡游击王应选、都司苏起鳌、把总陈文铨、毛振升、祭葬世职。　　

○乙未。孝庄文皇后忌辰。遣官祭昭西陵。上诣慈宁宫、寿康宫前殿、行礼。　　

○诣寿安宫西所、问如皇贵太妃安。寿康宫后殿、问皇贵太妃安。　　

