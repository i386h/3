<!-- { "loadSidebar": true } -->
○谕军机大臣等、哈勒吉那奏、卓扎巴地方、产生章嘉呼图克图呼毕勒罕奏闻一摺。章嘉呼图克图。系勋旧有为之呼图克图。自涅槃以来。已历四载。兹据哈勒吉那奏称、所生幼童噶勒成楚克噜布、据扎萨克喇嘛爵木磋称、此子似识章嘉呼图克图之物。即系呼图克图之呼毕勒罕等语。朕闻之殊深欣慰。惟此子甫经九月。尚未能言。从前乾隆年闲。若有呼图克图呼毕勒罕出世。均将所生数子年岁花名。书写签支。入于瓶内掣定。著哈勒吉那、转谕吹布臧呼图克图、扎萨克喇嘛爵木磋等、于该地方再为访察二三幼童。及此子之名。一并具奏。再降谕旨办理。　　

○以宣宗成皇帝梓宫奉移山陵。免经过之宛平、良乡、涿、房山、涞水、易、六州县来年额赋。暨各项旗租。并赏给平毁麦田籽种银。　　

○癸卯。以宣宗成皇帝梓宫奉移山陵。前期三日。遣官告祭天。地。太庙。社稷。　　

○上御太和门、恭阅孝和睿皇后册宝。并孝穆成皇后孝慎成皇后孝全成皇后册宝。行礼毕。遣官恭送陵寝。　　

○还圆明园。　　

○诣永春室、问皇贵太妃安。　　

○以宣宗成皇帝梓宫奉移山陵。赏看守圆明园护军、一月钱粮。垫道步甲等、半月钱粮。　　

○兵部以武会试中额请。得旨。满洲蒙古取中四名。汉军取中三名。奉天取中一名。直隶取中十五名。陕甘取中一名。广东取中二名。河南取中九名。山东取中四名。江苏取中一名。安徽取中一名。山西取中三名。湖北取中一名。湖南取中一名。四川取中二名。广西取中名。福建取中一名。浙江取中一名。江西取中二名。云南取中一名。贵州取中一名。　　

○添造山东登州水师战船炮位。从巡抚陈庆偕请也。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

道光三十年。庚戌。九月甲辰上诣永春室、问皇贵太妃安。　　

○谕内阁、给事中方允镮、奏称奉天昌图厅所属十六社佃户领垦地亩纳租。向有定制。近来该王办事人等、藉词勒徵。据为利薮。以致闾阎穷困盗案纷多等语。著盛京将军奕兴查明具奏照例办理。毋稍含混。　　

○又谕、杨殿邦奏、全漕尾帮。催过济城一摺。湖南尾帮船只。于九月初六日始行催过济城。较之上年。已属迟滞若再不实力催趱。不但回空逾限。必致贻误新漕。咎将谁属。著杨殿邦。迅饬封闭汶上迤南各牐。俾河水足资浮送。抵临清后。更须亟筹起剥。并著山东巡抚、直隶总督、一体设法严催。添剥济运。傥再因循、有误回空。定将该督等、重惩不贷。　　

○谕军机大臣等、有人奏、新授江西巡抚陈阡、刚愎自是。荒淫无度。前在江西吉安府任内。勒增落地税。几至罢市。又因收漕毙命。并与参将、通判、结拜兄弟。挟优演戏。种种不守官箴等语。著张芾。严密查访明确据实具奏。毌许瞻徇含混致有不实不尽。懔之慎之。原片著钞给阅看。将此密谕知之。　　

○又谕、有人奏、新授江西巡抚陈阡、前由进士、分发福建知县。假借声援遇事营求该管上司、被其欺蒙。滥列保荐。其历任地方。日以饮酒赌博为事。前在侯官县任内。有该县发卖珠翠之民妇。出入衙署。并与该民妇饮酒。其胞兄陈四、在署干预公事。与钱铺丁二结交。无所不至等语。著刘韵珂、按照原奏所指各情。严密查访。秉公据实具奏。毋得稍有不实不尽。懔之慎之。原片著钞给阅看。将此密谕知之。　　

○又谕、前因广西游匪滋事。曾经降旨、令徐广缙前往、会同郑祖琛、向荣、督办。兹据徐广缙驰奏、广东现值匪徒滋事。调度筹维。均关紧要。势难亲往。仍派文武员弁、分带兵勇。前赴梧州会办等语。该督统辖两省。责无旁贷。惟东省现值多事。自难兼顾西省。系属实在情形。现在钦差大臣林则徐、甫经派往。前任提督张必禄、藩司劳崇光、计亦未抵粤西。郑祖琛、向荣、统兵督剿。是其专责。向荣接奉前旨。想已兼程带兵。星驰赴粤。著即与郑祖琛、督饬文武员弁、激励绅勇。相机进剿。前派湖南兵二千名。即飞催该管将弁、率领前往。其贵州备调之兵二千名。如现需用。即一面奏闻。一面飞咨黔省调取。总期迅速蒇事。毋留余孽。以副朕望。将此由四百里谕令知之。　　

○又谕、徐广缙等驰奏、匪徒滋扰、请将回营之文武员弁革职一摺。广东英德等县。游匪滋扰。据奏、调集兵勇。杀毙贼匪二百三十余名。内有头目九名。该匪等、分股窜匿。经候补知府史朴、与署游击苏崇阿、并参将齐诚额等、带兵夹击。因乡民导引。不谙纪律。以致冲散队伍。文武员弁。同时被困。旋复回营。现在贼匪出没数县。毗连界内等语。匪徒围困官兵殊堪发指。非大集兵勇。四面兜剿。不能迅就扑灭。徐广缙、既未能分身前往广西。著即专办广东军务。务须督饬提督祥麟、臬司祁宿藻、严饬文武员弁、相机设法分别堵剿。所有水陆各隘口。尤须加意严防。勿令东西两省匪徒。句结蔓延。并当断其接济。解其胁从迅速进攻。一鼓歼除。克期蒇事。其有奋勇出力、及捐赀募勇者。无论官员绅民。准其从优奏请奖励。如有畏葸退缩、不用命者立即严行惩办。候补知府史朴、轻进失利。著与巡检顾侃、千总蒋朝纲、黄大全、把总黄舜全、外委姚连发、王定祥、黄雄泰、记委任茂方、均暂行革职。仍责令随营效力。署提标中军参将齐诚额、卸清远营游击强其修。是否有意迁延。著该督确查参办。前奏副将王浚受困。不知下落。亦著查明具奏。毋许稍有隐饰。至所称佛罔乡民。情愿帮同击贼。用为前队。何以一遇贼匪。即纷纷逃回。致令官兵受困。是否不谙纪律。抑系句通诓诱。致堕术中。乡民导引。势所必需。但须洞悉情形。确有把握。方能得力。著谕知带兵各员、临事制宜。不可稍存大意。将此由四百里谕令知之。　　

○太常寺卿陶梁、奏称宣宗成皇帝。于嘉庆十八年、九月十五日。歼除教匪一事。当时只知神枪毙贼。不知由内讯出首逆林清住址。是以连夜拏获。克日荡平。请敬谨登载实录。以昭圣武。得旨。交实录馆、敬谨详查纂办。　　

○漕运总督杨殿邦、奏报帮船脱空迟延实情。得旨。经朕此次批饬训谕后。尔若能痛改前非。非特为实心任事之人。将见历尽艰辛。更为老成可靠者。懔之。　　

○命喀尔喀扎萨克郡王托克托呼图噜子、二等台吉三音苏察喇勒图、在乾清门行走。　　

○予广东阵亡千总伍嘉猷、祭葬世职。　　

○乙巳。上诣安佑宫行礼。　　

○以宣宗成皇帝梓宫发引。前期诣正大光明殿几筵前、行祖奠礼。午刻、复诣几筵前、行启奠礼。申刻、行辞奠礼。酉刻、行夕奠礼。攀恋呼号。备极哀恸。　　

○以恭悬。慕陵隆恩殿、隆恩门、御书扁额。前期、遣官告祭宣宗成皇帝几筵。　　

○诣永春室、问皇贵太妃安。　　

○谕内阁、徐泽醇奏、西昌地方地震。委员前往抚恤一摺。并酌带银两接济等语。四川西昌县城内。于八月初七日。地震逾时。衙署、监狱、仓库、倒塌。军民压毙甚多。并有教授曾习传、教谕滕昺甲、均被压伤殒命。实堪悯恻。著该督迅委贤员前往。详加查勘。妥为抚恤。毋使一夫失所。所需银两。著即在于捐备经费项下动支。以资接济。　　

○谕军机大臣等、骆秉章奏、防堵广西匪徒一摺。广西修仁荔浦两县。贼匪滋扰。虽距湖南地面较远。但经粤省剿捕。难保该匪不窜入楚境。现在向荣、调任广西。想已带兵赴粤。著该抚会同署任提督文安、严饬所属各营县。扼要防范。如探明迎剿得手。即著不分畛域。跟踪追捕。合力兜捦。以期速就扑灭为要。将此谕令知之。　　

○湖南巡抚骆秉奏、县丞王逢吉、禀讦藩司春熙、考核不公。提省审办。得旨。秉公确查。毋稍含混。看来王逢吉虽属妄禀。而该藩司亦不得不认真究办。　　

○贷河南城守尉修理衙署银。　　

○丙午。宣宗成皇帝梓宫发引。上诣几筵前奠献。擗踊哀恸。卯刻、奉移梓宫。出正大光明殿。至圆明园宫门外。升大昇轝启行。上步从。哭不停声。至恩慕寺南、跪送后。豫诣芦殿、敬视陈设祗候梓宫至。哭泣跪迎于黄布城北门外。奉安讫。行夕奠礼。自是每日黎明。上诣芦殿、行朝奠礼。跪送梓宫启行。出黄布城南门。上步从一里有余。始由间道、至前途芦殿、跪迎梓宫。奉安讫行夕奠礼、如前仪。　　

○诣皇贵太妃行宫问安。至还宫、皆如之。　　

○遣官祭历代帝王庙。　　

○谕内阁、程矞采奏、思茅边外土匪、叠被歼捦。现将防兵分别留撤一摺。云南普洱府属之思茅厅边外、车里土境游匪滋扰。叠经降旨、令该督调集弁兵迅速歼除。并饬务将戕官要犯。拏获惩办兹据该督奏称、叠次歼毙贼匪焚烧贼寨。并生捦匪犯一百数十名。其句结滋扰之刀准臣。业已落江身死。是此案匪徒。现经叠加惩创。自不值久劳兵力。所有该省调集各镇营兵练。除酌留各要隘防缉外。余著分起撤回归伍。现获各犯。分别审拟按律惩办。未获余匪。仍著饬属严拏。毋任一名漏网。其善后一切事宜。著该督悉心妥议具奏。　　

○又谕、向荣奏、志赴调任、酌带官兵、前往会剿一摺。并另片奏、请将已革守备周万远、调赴粤西随同剿捕等语。前已有旨、令向荣驰赴粤西带兵进剿。兹据奏称、前经郑祖琛、奏调湖南精兵二千名。已分派遴员管带前往。该提督、前次派御楚匪之镇筸镇标官兵四百名。亲带常德官兵二百名。著准其添派带赴军营。会同剿办周万远、亦准其调往。随营效力。该提督务当督率官兵。迅速掩捕立歼群丑。以靖岩疆。　　

