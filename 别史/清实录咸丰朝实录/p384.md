<!-- { "loadSidebar": true } -->
○又谕、胜保等奏、逆匪被攻情急南窜一摺。据称逆匪于五月初二日子刻。带骑马贼二千余名。从正东突出。由甯津大路分窜。胜保亲督马队。跟踪截剿。该逆由吴桥柘园镇一带。折向东南窜去。德勒克色楞、亦带蒙古马队跟追。逆匪分股南窜。僧格林沁、近在连镇。何以未据奏报。胜保所奏、仅云在平原恩县一带。贼踪究在何处。亦未能确实指明。逆匪诡谲异常。又系骑马逃窜。其势剽疾。必须探明追剿。迅速殄灭。勿令占踞村镇。以致牵掣我军。逆匪系由连镇东窜。该处有培成、那敷德、在彼堵御。何以毫无知觉。任令该逆肆行奔突。培成营盘。前在阜城被贼焚毁。此次又复失事。著僧格林沁确切查明。培成、那敷德、如何贻误情形。据实严参。迅速具奏。连镇贼匪。既已分窜。其势益孤。僧格林沁、正当督饬将弁。乘胜进攻。为一鼓歼除之计。如该逆全数南窜。务即督带马步各队。奋力追剿。断不可稍涉观望。致误事机。崇恩现派协领久禄、由德州东南一路追剿。候补参将定顺等、在恩县一带。择要设伏。该抚现在德州。仍当探贼所向。相机截剿。毋得专事株守。其兖沂曹济等处。务当严饬地方文武。迎头截剿。遏贼窜路。则大兵跟踪追击。更可得力。逆匪窜后。胜保已由德州驰奏。而僧格林沁、既未拨兵进剿。又未将如何窜出情形。迅速入告。此时若不赶紧将连镇余匪。克期殄灭。自问当得何罪。将此由六百里加紧谕知僧格林沁、胜保、并谕德勒克色楞、崇恩知之。　　

○又谕、前因金陵筹攻紧要。谕知王懿德、于漳州云霄等营。挑兵二千名。前往向荣军营。听候调遣。兹据王懿德奏、漳浦云霄各处。虽屡获胜仗。而诏安铜山余匪未清。各营兵丁、剿捕尚形单弱。未便抽调。并闽省现在剿办情形各一摺。福建厦门克复后。各州县渐次荡平。惟地方新定。人心未安。非兵力弹压镇定。不能弭变。所奏自系实在情形。该处官兵不敷分拨。自应移缓就急。以资剿办。逆首黄有使、与林俊、同居帽顶一寨。屡被官兵击败。所余不过数百人。著该督即饬胡应泰、钟宝三等、督兵进剿。务将首逆黄有使、林俊、捦获。尽法惩治。毋得徒事防守。致该逆等乘闲兔脱。至厦门余匪黄位等、游驶海中。往来窥伺。经李廷钰等督饬师船。跟踪痛剿。究未能悉数歼除。所称该逆等招纳亡命。意图复扰。并有赴援上海。攻犯乍浦之说。该逆等被剿势穷。难免句结他窜。著该督等、即饬水陆文武各员。克期剿办。毋令蔓延为患。一俟闽省军务完竣。即遵前旨。将前调官兵。饬赴江南军营。交向荣调遣。毋得藉词延宕。致误事机。将此由六百里加紧谕知王懿德、并谕李廷钰知之。　　

○以山西办团出力。赏在籍御史王遹昭等、加衔奖叙有差。　　

○予山西平阳等处御贼被害布政司经历王殿魁、巡检赵榕、典史吴宣、训导王万昌、高一元、许涵章、教谕韩澂、王恩耀、苏廷绅、席必端、千总杨万春、陈魁、把总陈墉、赵续宗、董朝华、杜得炜、卫咸中、许富、外委郭文焕、杨廷槐、陈永发、祭葬世职。贡生何麟寿等四十八名口、旌恤如例。　　

○缓徵山东临清、冠、金乡、钜野、郓城、阳谷、莘、朝城、八州县被扰村庄新旧额赋。赈临清、冠、难民一月口粮。　　

○以山西夏、芮城、和林格尔、三厅县。粮价增昂。命发仓平粜。缓右玉、保德、甯远、阳曲、太平、曲沃、虞乡、临汾、霍、灵石、十厅州县买补仓谷。　　

○癸卯。谕内阁、富勒、敦泰奏、备讯之员、捏词挟制、请派大员讯办一摺。山海关镶红旗防御科兴阿、前在都察院呈控书役侵税舞弊。当交奕兴等审办。嗣该员母故回旗。犹复摭拾多款。遣人在该处街道厅呈控。已属意存挟制。迨经富勒敦泰、催赴盛京候讯。又以缺乏盘费为词。抗不赴案。尤属居心险诈。科兴阿著先行革职。解往盛京。交承志、恒毓、文蔚、亲提人证。将前次所控情节。一并审明。按律定拟具奏。　　

○又谕、袁甲三奏、遵查李湘棻遇贼退避情形等语。革员李湘棻、前由山东境内折回。奏明驻守郝家集。乃到徐后。仅拨兵勇数百名。前往该处。自带兵勇。安坐徐州。迨余匪渡河奔窜。百胜邀该革员同往追剿。该革员仍不肯前往。仅以五百名勇付给百胜。该勇行未数里。即已溃散。李湘棻本系获咎之员。经朕弃瑕录用。前次奏报乖谬。节经革去顶带示惩。复加训饬。尚冀其激发天良。奋勉图报。乃防贼则远避锋镝。追贼又畏葸不前。贻误事机。实堪痛恨。革员李湘棻、著即发往军台效力赎罪。其所带之勇。即交百胜、王梦龄、派员管带。并著察看各勇能否得力。分别去留。酌量调遣。　　

○又谕、袁甲三奏参巧猾贪鄙、劣迹昭著之护理道员、请旨革讯一摺。安徽护理庐凤道庐州府知府立诚、于上年舒桐被陷。庐郡危急之际。辄将家眷送出。自带存城兵勇。前往正阳。置庐郡于不顾。本年霍邱县捻匪戕官。兼以贼氛甚近。绅民等赴关吁请。该员并未亲往弹压。道署募勇无多。该员捏报至九百余名。侵吞制钱至一万余千。并以巡抚委令清理河道。于怀远地方。以包送盐船。过三河尖为名。按包敛钱。约计制钱一万余千。临淮关浮桥。为兵勇往来要道。叠经袁甲三饬令修复。并未办理。种种巧猾贪鄙。实出情理之外。若非严行惩办。不足以儆官邪。立试著即革职拏问。交福济、袁甲三、提同丁役人等、逐款严讯。按律定拟具奏。寻奏、讯据该革员供认搬移家眷。延误桥差属实。向盐船敛钱一节。事出有因。惟募勇以少报多。冒领口粮。至二万三千余串。虽未入己。究属有心侵蚀。拟请从重发往新疆、效力赎罪。下部议。从之。　　

○谕军机大臣等、昨据胜保奏、贼匪由东面突出南窜。当经谕知僧格林沁、将堵御东面之培成、那敷德、查明贻误情形。严参速奏。并询该大臣何以并未拨兵追剿。且不将窜出情形入告。兹据僧格林沁驰奏、称系该逆由连镇南面逃窜。胜保会同德勒克色楞、善禄、带同培成、那敷德、督带马队官兵。跟踪追击。与胜保所奏不符。是否培成前因失事获咎。此次与那敷德防堵东面。恐负罪更重。遂以贼由南面窜出。饰词具报。该大臣不察虚实。据以入奏。且胜保于二十三日到连镇后。其善禄带领步队。于何日到营。未据僧格林沁等奏及。此次胜保摺中。亦不言会同善禄跟追。培成、那敷德、不能遏贼窜逸。任令该逆由甯津吴桥。直奔恩县平原一带。胜保亦不言就近带同该二员南追之事。该大臣虽驻兵连镇北面。相距非遥。何以所探情形。毫无确信。可见该大臣与胜保、共办一事。声势绝不联络。以致围攻不密。该逆得乘闲脱逃。蔓延他处。实所不解。至该大臣分拨马队。在东南西南列队。防贼续窜。固属要著。惟不可徒事分防。毫无把握。甚至区分畛域。以追剿委之他人。冀图卸责。该大臣等、均经朕特简办理军务。若不能和衷商搉。迅速剿捕。何日始能了事。该逆精锐既已南窜。且贼目亦已逸出。所存连镇余匪。著该大臣督率各营。克日筹攻。务期悉数殄灭。万不可再令分股奔突。冀直境肃清。便谓可以塞责。仍将谕询各情形。详查速行奏闻。该大臣秉性质直。勿为人所蒙蔽。率行入告。致负委任。将此由六百里加紧谕令知之。　　

○又谕、袁甲三奏、江甯贼船窜扰和州一摺。琦善、向荣、虽分剿江南江北。而所办实系一事。自应无分畛域。设法疏通江路。使逆贼声势隔绝。庶剿办较易得手。乃金陵贼巢。迄今负嵎如故。瓜州残寇。又复牵掣我师。而由扬州江甯窜皖之匪。大股仍踞庐州。其舒城桐城等县。攻克亦尚无期。现复连＜舟宗＞上驶。窜入和州。并分股扰及含山。又于江浦县张贴伪示。煽惑人心。该州为南北冲要。距庐州定远。均属相近。万一与庐贼会合。并图北窜。势将不可收拾。此时总以合力扼截。遏其窜路。为第一紧要。琦善前次留防宿迁之马步官兵一千余名。本为防山东窜匪而设。现在已酌量撤回。著琦善即将此项官军。迅饬原带之都司群寿、副都统德崇额等、全数统带。驰赴和州。相机防剿。江浦六合防兵。亦可就近援应。毋得迁延贻误。致失事机。向荣近在对岸。应如何酌量分兵渡江。至滁和一带截剿。务即迅速筹办。不得以株守坚城。遂置江北大局于不问。现在各路贼情。狓猖至此。该大臣等坐拥重兵。任令逆踪纷突肆窜。是徒有剿贼之名。实甘蹈纵贼之罪。天良尚在。能勿扪心自愧乎。将此由六百里加紧各谕令知之。　　

○又谕、袁甲三奏、贼船驶扰和州、请饬琦善、向荣、拨兵防剿一摺。据该给事中所奏、逆匪分扰含山。是和州地方。已为贼踞。和春等前奏、仅称已饬该州金宝树、严加防范。毋任阑入。于贼船驶扰情形。尚未叙及。和州陆路。直达庐郡。水路直偪巢县。即定远等处。均有僻路可通。若竟被该逆占踞。不但江南文报阻隔。更恐其北窜店埠柘皋。断绝庐州饷道。和春等顿兵坚城。于皖省全局。辄称不能兼顾。致令逆贼来往自如。甚至将庐州米石。任意运往金陵。该提督等毫无杜绝之策。实堪痛恨。琦善派防宿迁官兵折回后。能否全赴滁和一带。向荣军营官兵。屡经分拨赴皖。能否再拨。均未可定。江南江北。固应不分畛域。本省军务。又岂能专恃援兵。著和春、福济、一面迅图克复庐城。一面酌量拨兵策应和州。庶可与琦善、向荣、所拨之兵。前后夹击。傥仍专顾庐州。致和州贼又负嵎。自问当得何罪。袁甲三现驻临淮。距关山甚近。惟当酌量缓急情形。派拨兵勇进剿。以遏逆贼北窜之踪。亦不可专待琦善向荣拨兵。致滋贻误。将此由六百里加紧各谕令知之。　　

