<!-- { "loadSidebar": true } -->
○又谕、前据恒福等奏、遵旨调集督标兵丁。并天津静海民团。截剿该夷后路。谅已举行。数日未接奏报。殊深悬系。现在该夷前队。屯踞八里桥西三间房地方。偪近京城。难保不即图攻扑。僧格林沁等、虽严陈以待。遏其前锋。必须另有兵勇。牵其后路。使该夷有所顾忌。始不至公然前进。胜保一军。昨因挫失。不能绕击该夷中路。著恒福等、仍遵前旨。迅即调集兵勇。剿其后路。毋再迟延。该夷因津民众怒难犯。已将石赞清送回。可见该夷甚畏天津百姓。即令石赞清传集绅民。向该夷理论。如敢扑犯京城。定不与之通商。以期挽回大局。石赞清素得民心。必能为国家出力也。恒福身任封疆大吏。任令地方官、为该夷备办车马。送其北行。以致震惊乘舆。问心亦当自愧。惟有急图补救。尚可稍赎前愆。若再意存观望。京师傥不能保。天津岂能独存耶。前据焦祐瀛等奏、勇力尚单。亦无火器。即不能奋勇向前。亦可大张声势。务须激励绅民。节节牵制。如能令该夷大队退回。其功当与前敌相等也。将此由六百里加紧密谕恒福、焦祐瀛、张之万、陈鸿翊、并传谕宽惠、崇厚、石赞清知之。　　

○又谕、本日据僧格林沁等奏、夷务情形一摺。该夷现在虽未大队攻扑。时时窥探。迁延日久。必多诡计。抚局自宜早定。所奏口□佛夷爱嘉略、欲进城求见一节。已谕恭亲王奕斟酌办理矣。至该夷大队。如果直抵城下。僧格林沁等、即督兵在后兜剿。毋令攻扑城池。傥城已攻扑。万不能支。该大臣带兵速赴古北口、布置防守。现调三盟蒙古官兵。不日可以到口。无人管带。著僧格林沁、先派乾清门侍卫。如舒明安之类。酌定一二人。赶赴行在。以备统带蒙古官兵。分布要隘。是为至要。将此由六百里谕令知之。　　

○又谕、前有旨、命桑春荣、会同张祥河等、将顺天东南两路团练。先行举办。谅已实力奉行。现在夷氛偪近京城。难保不分股四扰。所有顺天西北两路。均应一律举办。著张祥河、桑春荣、董醇、迅饬地方官、会同绅士。赶紧举行。总期协力同心。互相保卫。毋得有名无实。天津等处民团。前已令恒福等、迅即调齐截剿该夷后路。其武清、通州、一带。均属顺天地方。并著张祥河等、激励民心。同仇敌忾。节节牵制。毋令该夷肆意前进。是为至要。将此谕令知之。　　

○以山西冀甯道瑞昌、为按察使。　　

○是日驻跸两间房行宫。　　

○甲戌。直隶总督恒福奏、遵谕石赞清开导夷人。得旨。俾该夷酋知惧知恩。断无是理。　　

○河南巡抚庆廉奏、归陈两属练勇。未可裁撤。得旨。既碍难骤撤。著准其暂缓。　　

○督办贵州军务署提督田兴恕奏、保黔境以固川疆。得旨。所陈各情。甚属详明。至所请催解川饷。已屡有寄谕矣。　　

○赠江苏办团阵亡在籍左春坊左赞善赵振祚、太仆寺卿衔。予祭葬世职。　　

○是日驻跸常山峪行宫。　　

○乙亥。谕内阁、薛焕奏、嘉兴军营将士。请留获罪大员督剿等语。据称、副将吴再升等禀称、各营兵丁。因已革总督何桂清、前曾筹画军糈。接济兵食。愿令该革督赴营督剿。俟克复苏州。再行赴京伏罪。何桂清身任封疆大吏。弃城不守。以致江苏全省糜烂。厥咎甚重。著薛焕仍遵前旨。迅即派员押解来京。听候审办。该将士等、请留军营督剿之处。著不准行。　　

○谕军机大臣等、据薛焕奏、江南水师军饷。前奉旨、由江北粮台、暂行支放。经乔松年奏准由各省拨银二十万两。现在奏明。仍归江南粮台支放。所有各省未解之款。请饬改解南台。以归画一。其续拨之银三十万两。请饬闽海等关、仍解江北。交王梦龄封储。奏明动用等语。所有前经指拨解往江北粮台之款。著文煜、英桂、庆廉、迅即查明。尚有未解若干。改解南台。以免牵混。其续拨闽海各关之三十万两。著文清、并该监督等、赶解江北粮台。以资接济。再翁同书奏、捻首孙葵心、意欲投诚。已派委员前往察看。将来一经薙发。势必吁求口粮。不得不量加抚恤。现在河南久解月饷。已积至十余万两。请饬该省于月饷二万两之外。迅即补解前欠四五万两。以备犒赏等语。著庆廉赶紧筹拨银四五万两。解赴寿州军营备用。庶抚局不至中变。于河南防务。亦有裨益。将此由六百里谕知文清、文煜、英桂、庆廉、并传谕毓清知之。　　

○又谕、本日据护理山海关副都统和盛阿奏、老龙头海口有夷船停泊。请留吉林黑龙江兵丁以资防守一摺。已准其截留吉林余丁一千名。协同山海关兵丁防守矣。此项兵丁。约于本月二十日前后。即可抵关。著恒福即派道府大员。迅速前往。安设粮台。支放口分。勿得迟误。将此由六百里谕令知之。　　

○又谕、本日据特普钦等奏、挑选余丁、分为两起、前赴通州一摺。现在夷氛偪近京城。朕于八月初八日启銮。巡幸木兰。所有挑选黑龙江马队余丁二千名。毋庸前赴通州。即著全赴热河护驾。据奏、总管珠尔格讷管带头起余丁一千名。已于八月初七日起程。计二十日前后。即可抵山海关。著即飞催折赴热河。其总管三都克多尔济、所带后起余丁一千名。如由草地行走。可以直达热河。即著毋庸进关。饬令迅速前来行在。以资护卫。是为至要。将此由六百里加紧谕令知之。　　

○又谕、本日据薛焕奏、拟派接办粮台人员一摺。所有江南粮台。即著署江苏臬司候补道江清骥、前往接办。于江甘、泰州、一带。择地设局。专放镇江一军。及大江水师军饷。以专责成。＜口英＞口□佛两夷。攻夺大沽炮台。占踞天津。遣桂良等前往议抚。该夷桀骜异常。屡议未成。现已带兵越过通州。京城为之戒严。该署督前云该夷志在和不在战之语。竟未尽确。委员蓝蔚雯等、亦不能十分出力。昨已明降谕旨。命各海口闭关。绝其贸易。傥该夷悔悟。仍可通商。此时惟有令上海夷商。寄信口□额口□尔唫等、令其罢兵。天朝必仍准通商。以示宽大。此亦釜底抽薪之一法。薛焕必能竭力挽回也。将此由六百里密谕知之。　　

○又谕、本日据麟魁、庆英奏、请饬步军统领仍驻城内、并令恭亲王进城居住一摺。步军统领掌管筦钥。自应驻居城内。以资镇守。文祥著准其留驻城内。会同麟魁、庆英、及守城王大臣等、布置一切。遇有恭亲王奕等商办之件。再行赴园。晚间仍即进城。如有要事。不能赴园。亦可函商办理。奕著仍驻园寓。毋庸进城。昨据庆廉奏、由河南解送擡抢一千杆。火绳二万盘。铅丸四万斤。于七月二十七八日启程。此项军械。计当赶到。著仍令其交步军统领衙门朝房收存。并传知圆明园带操章京。先行演试。以备调用。恭亲王奕文祥、信函。已由军机大臣呈览奏。将此由六百里密谕知之。　　

○又谕、本日据和盛阿奏、山海关海口驶来夷船。现办防守情形。并酌留防兵。筹画军饷各摺片。据称老龙头海口。于八月初九日。有夷船二只。前来停泊。难保不意图窥伺。所调吉林黑龙江兵丁。前有旨、本令其全赴热河。现在山海关兵力较单。著准其将吉林兵一千名。留备防范之用。即著派员迎提。迅速前来。其黑龙江兵二千名。俟进关时。仍令其折赴热河。毋庸前赴通州。吉林兵未到之先。著和盛阿严密防守。不可大意。至官兵口分不足。难期得力。自属实在情形。著准其援照成案。提用关税盈余银两支放。即按官每日一钱五分、兵每口一钱之数。以示体恤。其练丁二百名口分。均著由盈余银内支领。傥有不敷。即著乌勒洪额捐办。所请由直隶安设粮台之处。已谕知恒福矣。　　

○刑部尚书瑞常等奏、添派大员。巡守地面。得旨。巡守地面。著添派成琦、孟保。　　

○以湖广督标中军副将成福、为湖北宜昌镇总兵官。四川马边协副将傅昆、为建昌镇总兵官。　　

○以江南山东交界地方剿匪擒渠出力。赏把总张捷三、五品顶带。花翎。知州张富年等、升叙有差。　　

○以钤束兵丁不严。摘总兵官曾秉忠顶带。　　

○以江南清河桃源二县被贼窜扰。知县黄寿豹等、分别参处。予阵亡副将舒祥、训导王步云、典史陈延禧、外委魏宗典、祭葬世职。　　

○予江苏苏州等处阵亡总兵官鲁占鳌、道员史保悠、知府朱钧、游击张汝琳、都司李沛、守备盛世昌、同知邓尔晋、通判岳昌、知县尚那布、教授张镜淳、未入流李幼淳等十六员祭葬世职。生员龚建中、赏恤加等。　　

○是日驻跸喀拉河屯行宫。翼日如之。　　

○丙子。谕内阁、林扬祖奏、请严定命盗案件、初报限期一摺。各省地方官命盗案件。承审招解。例有定限。而勘验详报。向无定期。往往任意迟延。以致诸弊丛出。非严定初报限期章程。不足以除积习。著照林扬祖所请。嗣后各省州县。凡遇命盗案件。一经报到。立即前往勘验。盗案限三日。命案限五日。先将大概情形。切实通禀。如有迟至二十日者。奏请交部议处。傥敢讳匿不报。别经发觉。从重究办。　　

○谕军机大臣等、据毛昶奏、捻匪窜扰、调札民勇、毫不得力、亟宜改办乡团、抚臣坚执成见、不肯遵旨办理、恐误大局一摺。据称、七月二十四日以后。贼由营廓附近。窜至陈州等处。未闻民勇堵御。致令捻匪纵横出没。如入无人之境。抚臣一闻贼信。即由高辛集退回府城。关保亦安居鹿邑县城不出。归德府知府傅寿彤、每月领饷八千两。雇勇二千名。乃守城之时。每门止有三十名。其余皆系虚冒至抚臣谓抽丁调防。百姓所出。不过抵正供十之二三。以商邱一县而论。约计已有七万两。而该县地丁不及五万两。岂得谓民力可支。乐于从事等语。自系实在情形。昨据庆廉奏、抽调归陈练丁。请暂缓裁撤。并称已与毛昶熙商酌。是以朕准其所请。今据该大臣所奏、此项民勇。既不得力。自应全行裁撤。改归民团。庆廉身任封疆。全在与绅士和衷商办。始能联络一气。若偏执已见。心存回护。龃龉不合。于事岂能有济仍著与毛昶熙会同商办一切。不得各存意见。致误事机。现在西窜贼匪。尚未回巢。开许一带吃紧。著与关保督兵进剿。若统兵大员。安坐不出。将士岂能用命。其傅寿彤冒销勇粮之处。即著查明严参。将此由六百里各谕令知之。　　

○光禄寺少卿焦祐瀛等奏、派拨乡勇。于黄花店设伏。得旨。既有敢死之士。著设法饬令该勇等、将夷酋或领事之首级。枭其一二。以寒贼胆　　

○总管内务府大臣宝鋆、奏参顺天府兼尹张祥河、府尹董醇、觅雇车辆迟延。得旨。前因该员不以公务为事。任意推诿。已有旨、将该兼尹等摘顶示惩。此时不必再行议处。如再迟延。即行严参。　　

