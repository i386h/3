<!-- { "loadSidebar": true } -->
○壬子。谕内阁、和润、锡龄奏、审明叠次京控案情、分别定拟一摺。此案奉天盖平县差役姜兆祥、以蠹役诈赃。致毙人命。本系按律应斩。归入上年秋审情实之犯。既据和润等、审明罪无屈抑。著即行处斩。以杜狡避。已革员外郎佛尔果春、已革主事春霖、于承审命案。辄敢得受尸亲银两。虽未枉入人罪。实属贪污不职。均著依拟定为绞监候。勒限追赃。限内全完。再行改发新疆。充当苦差。候选知县举人丁文浚、于人命重情。赴县关说。著即行斥革。已革盖平县知县刘汝新、于蠹役诈赃。并不究办。迨经酿成命案。犹复听人说合。率准领尸。已革郎中觉罗嵩山、已革员外郎色克通阿、已革主事焕德、于该犯翻控后。仍复随同审讯。既不呈请回避。亦未究出赃款。均属有心徇庇。以上四员。业经革职。著毋庸议。前任海城县知县升任辽阳州知州王肇光、既经验出尸伤。并不取具正犯供结。又因回护同官。不请覆检。显系意存瞻徇。著交部严加议处。奉天府治中曹敦锜、通判巴克坦、两次派委会审。承德县知县奎寿、续派会审。均未能究出赃情。著交部分别议处。盛京刑部侍郎调任户部侍郎书元、于司员书役。得受多赃。毫无觉察。并于府尹应讯之案。移咨到部。并不据实驳回。辄派原审司员审讯。已属办理乖谬。又将本部司员审拟之案。指为奎寿一人承审。尤属意存掩饰。著交部严加议处。升任都统前兼署奉天府府尹恒毓、于专咨案件。辄移刑部会审。亦属错谬。著交部议处。其余各犯罪名。著刑部核议具奏。　　

○谕军机大臣等、廉兆纶奏、广饶情形危迫、请迅速拨兵救援一摺。据称、饶州自毕金科一军、接仗失利。贼势狓猖。防守吃重。广信水陆可通饶州。而练勇仅二千余人。不敷分拨。势极孤危等语。览所奏情形。自系万分紧急。业经谕令王懿德、吕佺孙、何桂清、于附近广饶等处。酌拨官兵助剿矣。惟贼踞徽甯。浙之湖州一带。防堵正形吃紧。闽省前调兵勇三千。令改赴江南。尚未过浙。恐军装器械。急切不能完备。今调赴广饶之兵。亦恐一时未能即到。现在广饶二部。尚为该省完善之区。断不可再有失事。著曾国藩、文俊、通筹大局。设法分兵。兼顾饶州。即以保全广信。毋令与省城声息不通。致成孤危之势。其援兵未到以前。著廉兆纶、督同地方官。实力团练。以固藩篱。将此由六百里加紧各谕令知之。　　

○又谕、本日据廉兆纶奏、饶州紧急、广信孤危、请速饬派兵救援一摺。江西情形。现在广信一府。尚称完善。可与省城通气。饶州既形紧迫。该处势处孤危。不得不急筹援应。前调福建兵三千名。已令改赴江南。著王懿德等、于邻近广饶各营汛内。筹拨兵二千名。派员管带。迅速取道前往饶州广信一带。择要援应。至浙江现在办理甯国防剿。兵力自属难分。惟广信为浙省藩篱。亦应兼筹策应。何桂清前派往衢州防剿兵勇。除调回外。尚存若干。若能派往广信。即可以剿为防。如兵数已属无多。即于金、衢、严、各属内。酌量抽拨官兵一千名。前赴广饶一带。藉资堵剿。将此由六百里加紧各谕令知之。　　

○署刑部右侍郎和润等、奏报前往永陵。会查河道。得旨。河道风水所关。实为要务。朕闻苏子河、并非旧河身。势未朝拱。尔等详细查勘。务期敬慎。并将陵寝树株情形。一并查勘。　　

○予遇贼被戕云南举人杨逵、庆桂森、赏恤如例。　　

○癸丑。谕内阁、和春、福济奏、剿办捻匪获胜一摺。捻匪自雉河集击败后。分股窜扰蒙城。叠经乡团堵剿。该匪等、欲由沙河窜赴颍上。署蒙城县知县俞澍、派令勇目顾其仁、会同三义集等处团练万余人。驰往截击。毙匪一千余名。夺获马匹器械无算。太和县地方另股匪徒。亦经该县侯枢臣、督团堵剿。于五月十四等日。在高公庙等处。毙匪数百名。生捦捻首五名。余匪改窜。该二县团练。于捻匪窜至。均能随同官军剿办。实属奋勉出力。仍著和春等、饬令各路官兵。将败残零匪。悉数歼除。毋留余孽。　　

○以山东郓城县剿匪出力。赏团长文生季锡鲁、六品翎顶。　　

○予安徽阵亡千总严国英、祭葬世职。　　

○甲寅。谕军机大臣等、昨因廉兆纶奏、广饶情形危迫。已有旨令曾国藩等、设法兼顾饶州。保全广信。毋令与省城声息不通。本日复据奏称、饶郡于六月初五日失守。广信万分危急。攻剿建昌。愈难松劲。请将拨赴向荣军营之闽省兵勇三千。全数截留。以资分拨等语。饶郡与省城、抚州、广信、壤地毗连。现既为贼窜踞。当防其四出滋扰。傥由安仁、余干、横扑。则省城道路梗塞。文报饷运。无路可通。即抚建两路进攻。亦恐未能得手。著准其将张从龙所带兵一千六百名。专攻建昌。陈上国所带兵一千五百名。驰往广信。会合本郡练勇。分防要隘。仍即相机规复饶州。以遏贼势。该侍郎等、亦当统筹全局。设法兼顾。一面赶紧攻克抚建。一面酌拨兵勇。与闽兵会合。务将饶郡及早克复。庶不受逆贼牵掣之患。现在金陵剿匪。正当吃紧。其由闽省续派琳润等所带兵勇一千四百名。如过江西境内。即饬迅赴金陵大营。至昨谕福建添调兵二千名。原为援应广饶之用。今广信既截留兵一千五百名。所有续调福建兵二千名。已谕知王懿德等、饬令驰赴向荣军营。江西毋得再行截留。致滋贻误。将此由六百里加紧各谕令知之。　　

○又谕、昨据廉兆纶奏、江西广饶两郡。情形危急。前调闽兵三千。已改赴江南。当即谕令王懿德等、于广饶邻近各营汛。拣选精兵二千。迅速派往。以资堵御。本日复据廉兆纶奏、饶郡业已失守。势更危迫。所有福建派往江南之张从龙、陈上国、所带官兵。已准其分拨广建两郡助剿矣。广信现既留兵一千五百名。则昨谕续调之闽兵二千名。自可毋庸再赴江西。向荣扼守丹阳。东坝等处。贼众兵单。亟须添助。著王懿德等、即饬将琳润、禧禄、所带官兵一千四百名。飞催速往江南。并将续调之官兵二千名。迅速拣选精锐。派委得力将弁。一并驰赴向荣军营。以资调遣。毋任延缓。将此由六百里加紧谕令知之。　　

○又谕、本日据何桂清奏、遵调护运火轮船入江、并委员赴上海、筹办添购轮船一摺。据称、所有甯商护运之火轮船。业经派员管带。由圌山关飞驶入江。听候向荣调遣。其需添购之轮船。亦已委令金安清、何绍祺、张庭学、杨坊、陈元鼎等、前往上海。妥为购募。并筹款办理。此项船只。入江助剿。于江南军务大局。甚有关系。所有沪商护运之火轮船。著怡良等、迅速派员督带入江。统归向荣调度。至添购一节。自不可少。而需费较钜。必当设法办理。著怡良、赵德辙、遴委干员。饬令前赴上海。会同金安清等、迅速筹商。务令经费有著。得以克日奏功。将此由五百里谕令知之。　　

○又谕、本日复据廉兆纶奏报、饶州于六月初五日失守。并据何桂清奏称、饶州情形紧急等语。广信毗连浙省。值此贼势鸱张。情形危迫。所有派出官兵。著何桂清、饬令迅速前进。交廉兆纶调遣。远防不如近剿。但能广信无虞。即浙东亦可安堵。该抚定能通筹大局。悉心办理。此外应如何严密防堵。并著严饬在防文武。实心筹办。至泾县、祁门等处。时有贼匪窥伺。著何桂清、传谕张芾、相机堵剿。毋得再有疏虞。致干咎戾。将此由六百里加紧谕令知之。　　

○又谕、英桂奏、捻匪分窜、叠次追剿、并各路布置情形一摺。捻匪窜扑三河尖。距固始县城、九十余里。其势尚复鸱张。该抚饬邱联恩、带兵前往。会同地方官绅。合力攻击。尚恐不能力挫凶锋。傥令深入豫境。又将蔓延北路。英桂、袁甲三、分驻亳州、颍州、重兵全在皖境。必须尽力追击。由北而南。使匪踪不敢回窜。方不失会剿本意。不可专驻亳州。致成鞭长莫及之势。英桂现拟由陈州前往光属。即著迅速前进。迎头兜截。此时蒙城、颍上、一带。匪势尚未肃清。而以三河尖一股为最巨。似凶悍捻首。多在其中。果能将此股歼除。其余自当瓦解。较之零星剿办。更为扼要。著英桂酌度机宜。迅筹妥办。多慧、塔恩哈、扼守正阳。珠克登、扼守蒙城。西淩阿、崇安、扼守雉河集。徐宗干暂驻归德。所有北路布置。尚为周妥。无论皖兵豫兵。皆在该抚调度之中。据称、客兵仅止直隶一千七百。山东一千五百。是专指由豫带往兵数而言。其江皖两省拨来之兵。不在此数。如果不分畛域。通盘总计。剿匪之兵。正复不少。一俟办理得手。即可拨赴江南。以应急需。傅振邦、督带西安马队。于何日启程。该镇原带官兵内。尚能抽拨若干名。均著附报具奏。将此由六百里谕令知之。　　

○又谕、前据胡林翼奏、贵州候补知府韩超、素称知兵。训练有方。自苗匪滋事。该员带勇助剿。现闻在台拱清江之间。年余无饷。劝谕良苗供食。恐其终必饥困。坐失良将等语。贵州候补知府韩超、前于剿办桐梓逆匪时。带勇打仗。甚为出力。现在剿办苗匪。据恒春等奏报、亦屡叙其战功。其于军务得力。自属可信。当此军务需人。将材难得。著恒春、查明该员、现在有无饥疲乏饷情事。如果属实。亟应设法济饷。加以委任。俾得奋勉立功。以备干城之选。将此谕令知之。　　

○以攻破贵州翁树河贼巢出力。赏游击巴扬阿、巴图鲁名号。守备王万祥、花翎。余升叙有差。　　

○以剿办安徽甯国建平贼匪出力。赏千总秦坤、五品顶带花翎。予受伤同知衔仲孙懋升用。　　

○乙卯。谕内阁、大学士贾桢、在上书房宣力有年。简任纶扉。其属勤慎。现丁母忧。著暂行开缺。给假六个月。扶柩回籍。并著加恩赏给广储司银四百两。经理丧事。假满后、即行来京当差。　　

○谕军机大臣等、昨据恒春奏、兵饷支绌、请饬催拨等语。贵州剿匪吃紧。该督到黔后。各路均获胜仗。而兵勇口粮。欠发甚多。断难停兵待饷。致有贻误。四川垫解粤饷银十五万两。仅据报解银六万五千两。其余银八万五千两。尚未拨解。著黄宗汉、迅速筹款。即日派员解往贵州。以备接济。毋得以无款可拨为词。迁延干咎。将此由四百里谕令知之。　　

