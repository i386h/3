<!-- { "loadSidebar": true } -->
○己亥。恭移孝和睿皇后梓宫、安奉昌西陵飨殿。遣惠亲王绵愉、诣仁宗睿皇帝。孝淑睿皇后、神牌前、恭代行礼。　　

○上诣雍和宫行礼。　　

○遣官祭历代帝王庙。　　

○谕内阁、向荣、奏参违抗军令之将官。请先行斥革一摺。湖南九溪营游击尽先副将郑魁士、带领兵船。随同剿贼。经该大臣、持令往催。竟不遵行。自应立正军法。据向荣奏称、该员平素。尚属勇往。为将备中得力之员。著暂从宽典。先行革职。责令戴罪立功。作为前队。以观后效。如再稍有玩误。即于军前正法。此后军营带兵将弁。傥有仍蹈疲玩畏葸恶习。不遵调度、贻误军机者。该大臣等、于查明后。如系提镇大员。即奏闻请旨正法。其副将以下各官。即著一面正法。一面奏闻。毋庸先行请旨。以肃军律。统兵大臣。信赏必罚。总以功罪为衡。小眚微疵。尚可论功相抵。若至贻误事机。则是自干宪典。虽从前著有微劳。亦不能稍从末减。朕于统兵大臣。议功议罪。亦即准此为断。该大臣等、所统者朕之将士。所执者即朕之法律。当此因循日甚。岂容再存希恩远怨之心。著琦善、向荣、陈金绶、各将此旨、宣谕在营大小员弁。以期同心戮力。迅埽妖氛。懔之勉之。　　

○又谕、前有旨、命江西、安徽、江苏、各督抚。查明沿江一带、被兵处所。奏请蠲缓抚恤。现据向荣奏称、安徽沿江各州县、经贼蹂躏。居民粮食。尽被掳掠。颠沛流离。深堪悯恻。现在李嘉端、尚未到任。著吕贤基、周天爵、先行督饬署藩司奎绶、臬司张印塘、派委贤员。迅速分赴各属。劳来安集。并饬将邻近未经被扰各州县仓谷。赶紧碾运协济。或于经徵漕米内、酌量留拨。分别散赈平粜。务须谆饬委员。实心经理。俾吾民于兵燹之余。得资糊口。毋致仳离失所。并著各地方官、严密稽查。勿令灾黎辗转流徙。为土匪句结。别滋事端。　　

○又谕、怡良、王懿德、奏陈闽省缉匪情形。恳恩宽免失察处分一摺。匪犯纠结滋扰。亟应严拏惩办。惟地方官失察处分綦重。往往因一犯经历数县。一县牵连数官。虑被辗转纠参。累及通省。并有自经访获。复因另犯潜住数日。不能免议。以致上司各官。相率回护。养痈贻患。所奏自系实在情形。此时查办匪犯。正当吃紧之际。若非破其痼疾。断难专以责成。著王懿德、即行严饬所属文武各员。认真查拏。一有匪徒结会惑众。敛钱传习滋事。如能随时觉察。立即掩捕破案。并将传染之犯。悉数捦拏惩办。或将外来奸细、侦探弋获。俾免句结。均准将该地方官、应得失察处分。悉予宽免。四川惩办匪徒。有就地正法之案。闽省山海错处。奸匪易滋。即可仿照办理。以儆凶顽。傥地方官仍有纵匪不办。或讳饰消弭者。该督抚、即行据实严参。不得巧为开脱。转滋流弊。　　

○又谕、黄宗汉奏、接据倪良燿钞送奏摺。与现办海运。情形不符。据实参奏等语。前据倪良燿奏称、浙省海运米石。起运赴沪者、仅六万余石。兹据黄宗汉奏、浙米赴沪。已有三十余万石。览奏殊堪诧异。此次江浙两省海运。特旨派倪良燿总司其事。何以于浙米剥运确数。奏报含混。显系任听属员诳禀。以为本省办理不善地步。倪良燿、著交部先行严加议处。仍责令将浙省赴沪米石、并苏省起运未完米石。一律赶紧催办。傥有贻误。朕惟倪良燿是问。　　

○谕军机大臣等、前据倪良燿奏、海运漕米迟滞。声明浙米据报到沪者。仅止六万余石。其实在上船者。尚无确数。江省四府一州属。起运到沪米数。仅止十六万七千余石。当经降旨谕令该司一律严催。本日据黄宗汉奏、浙米起运赴沪。已有三十余万石。内十二万余石。头批兑给商船。白粮亦全数装兑。于二月初四日。船至吴淞口候风等语。览奏曷胜诧异。倪良燿此次办理海运。实属迟延。前奏勒限严催。朕已觉其为办理不善卸责地步。降旨严饬。兹据黄宗汉参奏倪良燿、系持派总办江浙两省海运之员。何至于浙米起运确数。含混奏报。且据称倪良燿、有先送眷属搬移杭州之事。大员举动如此。何怪民心惶惑。值此军务紧急。若再贻误海运。将何以对朕耶。本日已明降谕旨、将倪良燿严加议处。仍著将江浙应行海运米石。一体严催。赶紧放洋开行。陆续北上。傥再观望迁延。专顾私事。以致有误正供。虽欲藉词卸责。断难逃朕洞鉴。必将倪良燿从重治罪。决不宽贷。将此由六百里谕令知之。　　

○又谕、向荣奏、驶至芜湖。筹办情形一摺。江甯失守。叠经降旨、令该大臣等、督兵于南岸进剿。北岸严防。向荣于十五日即抵芜湖。距江甯不远。何以十七日奏报。尚不知江省失守之事。岂沿江一带。毫无侦探耶。殊不可解。据称、芜湖城内。贼匪逃窜。派兵由陆路驰赴金陵。现已救援不及。令人愤恨。祇可于水陆扼要处所。相为掎角。以图克复。尤须将水面贼船浮桥。先行设法烧毁。若南岸之兵。离省远劄营盘。北岸之兵。又复远离各江口要隘。任贼从容布置。为负嵎久拒之计。或听其南北分窜。安用该大臣等、督兵赴援为耶。江甯省城、及太平、池州等府、文武官员下落。著即查明具奏。将此由六百里各谕令知之。　　

○又谕、前有旨、令怡良驰驿前赴两江总督新任。并催前调之福建兵二千名。迅赴江南。此项官兵。早经饬调。此时想已陆续启程。惟必俟各营调齐。统带前进。恐需时日。现在江南防剿吃紧。一切军务。急需调度。著该督即行兼程赴任。一面催提各营官兵。随后趱行。不可稍涉拘泥。将此由六百里谕令知之。　　

○又谕、前有旨、令慧成于陕西省现在调赴防所官兵内。酌带数千名。驰赴江北淮扬一带。会同杨殿邦、杨以增、扼要防剿。惟兵数既多。若俟该署督自行带往。未免有需时日。现值江防吃紧之际。一切调度需人。著该署督接奉前旨。星速兼程前进。一面饬催各官兵随后趱行。勿致稍有迟误。将此由六百里谕令知之。　　

○苏州织造瑞长、奏陈关税亏短。请尽徵尽解。得旨。自应如此办理。　　

○浙江巡抚黄宗汉、奏陈拨兵赴江苏、并防堵浙省情形。得旨。甚妥。现今军务。汝若有见到之处。即行具奏。不必分彼此之见。　　

○以福建巡抚王懿德、兼署闽浙总督。　　

○以福州副都统东纯、暂署福州将军。　　

○庚子。以孝和睿皇后梓宫。奉安昌西陵。遣惠亲王绵愉、恭代行迁奠礼。　　

○谕内阁、前有旨、谕将湖北武昌、汉阳两城、殉难各员。道府以上之子孙带领引见。因思军兴以来。各省带兵提镇大员。或临阵捐躯。或守城殉难。均宜赏延后嗣。以慰忠魂。除先行降旨。准将子孙带领引见各员外。其余阵亡殉难、总兵以上大员之子孙。均著俟百日服满、及服阕后。由该旗、该部、带领引见。候朕施恩。　　

○谕军机大臣等、寄谕盛京将军奕兴、有人奏、请筹粮石。以实仓储等语。据称、奉天所属。地产粮石。向来商贩。由口外运至沈阳者甚夥。自应招徕商贾。设法收买。惟经费现当支绌之时。或将开采薓斤。暂行停减一年。即以此项船规。烧锅津贴银两。购买各项粮石。运送天津之处。著该将军、体察情形。妥筹办理。将此由四百里谕令知之。　　

○又谕、有人奏、畿辅重地。宜严防土匪抢劫。若直隶、山东、河南、交界要隘。并四路厅汛。添派员弁兵丁。认真查拏。可杜江北匪徒。亦可绝江南奸细等语。畿辅保卫。不可不严。著顺天府府尹。严饬四路厅汛。添派员弁兵役。实力巡查。傥有不法匪徒。形迹可疑之人。立即严拏究办。毋稍疏懈。原摺著钞给阅看。将此谕令知之。　　

○又谕、周天爵、奏请另简统帅。并自请为副。并力进剿。具见忠悃。惟统兵大员。一时实难其选。且该侍郎在皖日久。素为士民所信服。现在庐凤等处。土匪蠭起。若带兵远离。该匪等必至肆行无忌。万一粤匪潜行句结。为害更钜。所有剿除各郡县土匪。著即责成该侍郎专办。总期悉数歼除。使地方一律肃清。方为不负委任。至团练兵勇。吕贤基现已抵皖。著即督同袁甲三、赵畇、及公正绅士。妥为筹办。该员等为人望所推。众擎易举。果能练成劲旅。不惟保卫乡闾。且可为剿灭土匪之助。袁甲三、赵畇、该二员何人办理合机。著随时奏闻。安徽巡抚李嘉端、不日即可抵任。所有招集安抚各事宜。责无旁贷。惟立政以用人为先。当此疮痍未复。非得贤有司、实心经理。何以解悬救溺。民庆更生。朕闻庐凤一带府县各官。贪鄙者多。清正者少。该抚抵任后。著即严行甄别。其昏庸不职、及贪劣各员。访闻得实。从重参劾。庶不失察吏安民之至意。本日御史王茂荫奏、捻匪四起。请速剿除各摺片。所奏均不为无见。据称桐城练潭镇贼匪。有马千余匹。其志似将北窜。宜及早歼除。著周天爵等、密速查拏。毋令滋扰。又称、九江失守后。寿春营都司海升、先行逃避。兵亦随散。守备左德映、先搬家属出城。并私派兵丁护送。置城池于不顾。著李嘉端查明严办。毋稍徇隐。原摺片、均著摘钞寄阅。李嘉端前请饬钞关涉安徽谕旨摺件。除将蒋文庆摺件、并应录谕旨。谕令军机处检钞再寄外。所有吕贤基、周天爵、前奏摺件。并所奉谕旨。均著照录。移咨李嘉端、一体遵办。将此由六百里各谕令知之。　　

○又谕、讷尔经额奏、遵旨筹防一摺。其防堵事宜。已据该镇道等、议定章程。办理尚属周妥。惟江甯现已失守。各属隘口。防范尤宜严密。讷尔经额、居中调度。藉可镇定人心。不必即行出省。所有在省之司道大员。如有可以差委者。酌量派委。若以省垣为重。不派亦可。所有界连黄河、及与豫东接壤各隘口。著即严饬派出之镇将大员。分带弁兵。会同各地方官。实力巡防。傥有土匪窃发。奸细溷迹。立即严拏务获。切不可稍有疏懈。其所称江南、山东、所辖黄河地面。及淮北一带。关系紧要。已屡谕各该督抚、严密筹办。该督仍当随时照会。与邻省呼吸相通。声势联络。则查办更为严密。奸匪自无隙可乘矣。本日有人奏、畿辅重地。宜严防土匪抢劫。若于豫东交界要隘。并四路厅汛。添派员弁兵丁。认真查拏。不特可杜江北匪徒。亦可绝江南奸细。著该督体察情形。妥为办理。另片奏、直隶广平府属之威县。顺德府属之钜鹿。及保定府属之安肃县安家庄地方。多有习教匪徒。著即饬各该地方官、严密查拏。切勿稍涉张皇。以致别滋事端。原摺均著钞给阅看。将此谕令知之。　　

