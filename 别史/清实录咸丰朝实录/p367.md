<!-- { "loadSidebar": true } -->
○又谕、惠庆奏、广西团练日坏、请急筹挽救一摺。逆匪自粤西窜出以后。蹂躏数省。近复偪近畿疆。尚未扑灭。前曾叠次谕令各省。实行团练。保卫地方。并谕劳崇光、惠庆、通筹全省大局。亲往督办。本年三月。贵州学政黄统奏、柳州、庆远、百色等府厅。盗贼肆行。沿边地方戒严。复经谕令劳崇光与惠庆、督饬文武。赶紧剿除。并劝谕团练。以助兵力。旋复据劳崇光奏、剿办各属土匪情形。并称调兵措饷。实已智尽能索。一筹莫展。该抚在粤有年。于该省情形。自应熟悉。所有剿匪办团各事宜。何至毫无把握。迄无一定章程。如惠庆所奏、省外团练。多为伏莽之薮。兵至则为团。兵去则为贼。败坏至于此极。实堪痛恨。近日各省情形。皆由于官民各不相洽。团练藉资绅士。假令地方官妥为劝谕。委任得人。自能著有成效。若办理四年之久。地方贼党愈多。咎将谁诿。著劳崇光、惠庆、酌量地方情形。妥为筹办。总期官民相安。庶不致多生枝节。并著拣派贤员。随地随时。督率公正绅耆。会同妥办。傥令滋生事端。该抚等自问当得何罪耶。至所称龙启瑞、朱琦、总办团练。何以不能认真经理。所有奖励绅士开单滥保。并有擅作威福。遇事把持等语。著劳崇光、惠庆、秉公查察。破除情面。其有藉团练为名。假公济私。必当严行惩办。若绅耆中公正有为者。亦必当随时激励。勿令解体。该抚等务当统筹全局。使官民上下。同心协力。以除奸宄而靖地方。惠庆原摺著钞给劳崇光阅看。将此由六百里谕令知之。　　

○新授湖北巡抚青麟、奏报谢恩。得旨。汝既为巡抚。尤不可专顾武昌一城。崇纶已有暂留之旨。　　

○广西提督惠庆奏、广西团练日坏。以致盗匪日多。现拟设法挽救。得旨。所奏皆系真情。堪为浩叹。各省团练。勇懦不一。然尚不至若广西之败坏已极。变态百出。现在直东逆氛正炽。粤省又岂忍置作缓图。但汝摺中对句太多。殊觉落套。虽辞简意达。终属厌观。　　

○以骑射中箭六枝。赏乾清门头等侍卫托云、在御前侍卫上行走。　　

○癸亥。谕军机大臣等、雷以諴奏、设法劝捐以助兵饷一摺。据称、防守东路以来。军饷各项。皆取给于里下河十数州县之捐输。上年秋冬、及本年二月闲。曾叠次拨解琦善等营军饷。现拟将所募练勇。酌量裁减。即以裁减余项。接济琦善各营官兵之用。仍极力劝捐。专事筹饷等语。所奏自系因时变通之法。尚属筹办得宜。著琦善即饬雷以諴、将里下河一带商民。谆切晓谕。实力劝捐。俾该商民等、咸知捐输接济兵糈。即所以保卫身家。自能踊跃急公。不至迁延观望。至仙女庙、邵伯镇等处、各村集。既据雷以諴奏称、所筑土围、碉楼、砦堡、一律完整。并附近要隘、所团各乡勇。亦颇有技艺。著琦善仍饬令该革员认真查勘。毋得始勤终怠。所有捐输团练事宜。即责成雷以諴、悉心妥办为要。该大臣务当督率水陆将弁。迅将瓜州余匪。悉数埽除。毋再迁延。老师糜饷。致干重罪。将此由六百里谕令知之。　　

○又谕、雷以諴奏、试行捐厘助饷、业有成效。请推广照办、以裕军储。并开列章程呈览一摺。粤逆窜扰以来。需饷浩繁。势不能不借资民力。历经各路统兵大臣、及各直省督抚、奏请设局捐输。均已允行。兹据雷以諴所奏、捐厘章程。系于劝谕捐输之中。设法变通。以冀众擎易举。据称、里下河一带。办有成效。其余各州县情形。想复不甚相远。著怡良、许乃钊、杨以增、各就江南北地方情形。妥速商酌。若事属可行。即督饬所属、劝谕绅董筹办。其有应行变通之处。亦须悉心斟酌。总期于事有济。亦不致滋扰累。方为妥善。雷以諴摺单、均著钞给阅看。将此由六百里各谕令知之。　　

○又谕、和春、福济奏、酌派已革总兵赴正阳关防剿等语。该提督等围攻庐州。固不可缓。而西路空虚。必须得力大员。带兵扼要防剿。以堵贼匪续行北窜。现既不能迅克庐州。徒使大兵为贼牵缀。实属昧于事机。已于摺内严切批示矣。郝光甲前在山西追贼迟延。迨催赴直隶军营。又复观望不前。其居心巧滑。殊不足恃。霍邱土匪情形。前此寄谕、已经详示。正阳关为贼匪自西窜北必经之路。该提督等乃称为形势稍缓。派令不能得力之员。前往防剿。何不知缓急若此。著和春、福济、仍遵前旨。即将所派官兵。交秦定三管带。克日驰赴正阳关。督同刘玉豹、认真防剿。其霍邱等处。均责成秦定三、严遏贼匪北窜。并相机进攻六安。与和春等、声势亦可联络。郝光甲仍行撤回庐州军营。随同打仗。其应否仍用陕甘官兵之处。亦著和春等妥速筹拨。毋稍延误。现在贼匪。虽据探称尽返庐州。其六安亦必有贼党占踞。且既由正阳关回窜。安保其不去而复来。设正阳关霍邱一带防剿。委任非人。致令贼匪又复乘闲北窜。则东豫两省。处处吃重。关系大局。甚为紧要。该提督等岂可一误再误耶。将此由六百里加紧谕令知和春、福济、并谕秦定三知之。　　

○又谕、英桂奏、请展缓秋审一摺。现在豫省防堵紧要。自可展限办理。惟近日贼窜处所。辄先开放狱囚。藉为向导。此等罪犯。既得脱羁囚。又复甘心从逆。益恣凶悍。前以贼窜直境。曾谕令桂良、将各属重犯。分别正法发遣。以为先事豫防之计。著英桂督饬司道。将各州县监禁各犯。详核案情。凡斩绞重犯。法无可贷者。立即随地正法。其情有可矜。及例应缓决者。即行减等办理。应发遣者。亦即审结起解。至秋审虽拟情实。向例免句之犯。并著开单请旨。总期狱无留滞。以免疏虞。其军流以下各犯。有年力精壮。可用杀贼者。该抚酌量收录。俾得效力行闲。立功赎罪。此系权宜办理。仍当详加体察。毋致别生事端。至南路贼情。尤须勤加侦探。现在如何布置。并著随时驰奏。英桂现在省城。病体曾否渐痊。本日已有旨、令杨霈驰驿前往。协同该抚、办理防剿事宜。务当于皖楚豫省交界地方。严密防堵。仍须相机进剿。与邻省声势联络。毋稍疏虞。将此由五百里谕令知之。　　

○又谕、盛埙等奏、酌派土默特蒙古兵丁、听候咨调一摺。前调之绥远城驻防兵丁一千名。经恒春遵旨派赴紫荆关一带。扼要驻劄。现在南来逆匪。复陷临清。而阜城穷寇。尚未歼除。山西与直豫毗连处所。仍应厚集兵力。以备徵调。据盛埙等奏称、该城满营官兵。现已不敷分拨。惟有归化城土默特、撤回归屯官兵七百五十名。堪备晋省咨调。并前经该抚调省训练之满营、精壮闲散二百七十名。足敷一千之数。著恒春即将各该兵丁等、应需军装器械锅帐口粮等项。及减半制装银两。酌量筹办。以备续行调拨。仍期核实撙节办理。毋致虚糜。将此由六百里谕令知之。　　

○江南提督和春等奏、夺毁贼垒获胜情形。得旨。所奏俱悉。现在庐州。固应及早克复为是。但北路门户已开。任贼来去。汝二人惟知紧攻庐州。并不兼顾北窜。由正阳回六安之贼。并非穷蹙奔回。设该逆留少贼以牵汝等大兵。别分多贼由西路绕出。或西或东。非仍循萧砀。即旁窜河南。汝等又不能分身。虽立正典刑。于全局何济。现虽逆聚庐州。正是诡谋不测。避实击虚。到处牵缀。汝等反谓可聚而歼旃。踞庐之逆。阅数月尚未克复。今添贼反有把握。其谁信之。郝光甲朕总虑其巧滑。汝等何昧于事机。昏愦若是耶。　　

○命顺天府府尹杨霈、驰往河南。协同巡抚英桂、办理防剿事宜。以刑部左侍郎李钧、兼署顺天府府尹。　　

○予安徽阵亡卫千总韦运雝、祭葬世职。　　

○甲子。谕内阁、前因胜保奏参张亮基欺饰冒功等情。当经降旨、将张亮基革任。发往军台效力赎罪。嗣复据张亮基奏报、本月初九十四等日胜仗。均交胜保、善禄、崇恩、秉公确查具奏。兹据胜保等奏、查明张亮基于初九十四日。两次进攻贼垒。虽皆获胜。每次杀贼仅一二百人。练勇亦有伤亡。该革员信任典史陈韬。但凭其言入奏。于打仗情形。尚多不实。现在张亮基染患目疾。请给假医治等语。张亮基于军务重情。不知详细考核。辄听信委员夸张之词。率行入奏。实属罪有应得。著仍遵前旨。发往军台效力赎罪。并著胜保等、派员即日押令起解。不准藉病请假。致任逗遛。湖北枣阳县典史陈韬、虽临阵尚知奋勇。而性喜夸张。语多不实。且行文出示。辄以监军自称。谬妄已极著交部议处。所有两次接仗出力之勇目人等。仍著胜保等查明具奏。　　

○又谕、胜保等奏、进攻贼垒、续获胜仗一摺。逆匪自轰陷临清州城。仍占踞城外关厢。□嵎抗拒。胜保虑及该逆乘虚西窜。与德勒克色楞、密商设伏之法。出其不意。以期制胜。即抽拨黑龙江蒙古马队多名。派委总管平海、二等侍卫荣全、协领巴依胡朗、带领前往西南一带。扼要潜伏。夜闲大股拥至。意图窜突。我兵遥闻声息。寂然不动。俟其行近。齐声呐喊。直前截杀。枪箭并发。该逆猝不及防。无能抵御。旋即亡命奔回。贼队大乱。我兵奋勇追杀。毙贼四五百人。该逆黑夜之中。彼此不能认辨。自相践踏击杀。及情急投河者。不计其数。其裹胁之众。经官兵解散、并乘乱逃出者。不下三四千人。此次设伏邀截。斩获甚多。胜保等务即乘胜会合兜围。一面严扼纷窜。一面迅筹攻剿。收复城池。尽歼逆党。毋任迁延贻误。自干重罪。　　

○谕军机大臣等、前据英桂奏、河南省应运咸丰三年漕粮。因运河梗阻。请将粟米麦豆。均按每石一两二钱五分折银报解。听候采买。当经户部、以京仓米石。不敷支放。奏令运道稍通。即速催运北上。兹复据户部核议基溥等所奏、请将豫省漕粮折银。作为采买之本等语。该省每年起运漕粮。例限于三月初一日抵通。现在时日已迟。而河道仍多梗塞。京仓支绌。采买米石。最关紧要。著英桂、郑敦谨、督饬粮道、将本届应运正耗米麦豆石。按数折银。除蓟粮项下。应拨保定等处兵俸等米、一万五千余石。照例定每石八钱之数划出。径解直隶藩库外。其余并著按照户部所议。全数批解到部。以备采买资本。并将轻赍银款。一并照例解通。该抚等务当迅速妥办。毋任稍有延缓。致误要需。将此由六百里谕知英桂、并谕郑敦谨知之。　　

