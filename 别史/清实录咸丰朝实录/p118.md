<!-- { "loadSidebar": true } -->
○谕内阁、胜保奏陈时务各条。朕详加披阅。所论军务、河工、明赏罚以振纪纲等语。与给事中陈坛所奏、大略相同。昨已明降谕旨。宣示中外。其所称、近日朱批多而谕旨少。又云市井细民。时或私论主德。朕因其语无确指。令军机大臣传旨、饬令据实回奏。兹据胜保覆奏、所云诸臣条奏。及交部重案、议覆上时。奉旨依议、发下。外人不知。似宜通行宣示。此言未谙政体。向来各部奏事。有依所议行者。即不另降谕旨。此系列圣成宪。历久遵行。若每事必特降谕旨宣示。无论势不能行。亦日不暇给矣。至副都统庆玺、系明降谕旨休致。本非殊批。又非革职。胜保所言、自系传闻之误。恒眷之降三品顶带。因其莅任刑部以来。诸事废弛。是以姑示薄惩。给事中方允镮、则因王柏龄抗租一案。上年曾风闻入奏。后经钦差侍郎、及盛京将军、查办。该给事中所奏情形。未能确实。是以批饬吏部、以后应升应保。不准开列。此皆朕黜陟权衡。非臣下所能干预。且恒春降三品顶带之朱批。发下军机处。交内阁、即日发钞。人人皆见。又何必特降谕旨。而后能通示中外乎。至所称游观之所。焕然一新等语。不为无因。现在重华宫、小有工作。所云万方欢乐入歌谣、楹联。乃喜庆年间旧句。并非新撰。若采办梨园服饰、以备进奉。更无此事。至饮博二端。朕本无此好。万几之余。观书习射。游艺兼资。又何暇为此无益之举。况时艰孔亟。朕方宵旰焦劳。岂敢稍耽安逸。且我皇考手谕、声色货利之戒。垂示后人。朕惟拳拳服膺。日懔忧勤惕厉于深宫独处之中。此闇修慎独之本衷。原不期人人共喻也。古语云。止谤莫如自修。胜保采风闻以入告。朕即并无此事。亦可引以为鉴。惟胜保既有此传闻。即宜于原奏内直陈无讳。方为知无不言。言无不尽。乃隐约其词。迨传旨诘问。始行胪列入奏。殊失事君有犯无隐之道。念其意存讽谏。于朕修身励行。既不为无补。即不必加以妄言之罪。胜保著免其置议。嗣后有言责者。惟当胪陈实事。不得摭拾空谈。致负朕望。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之五十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。夏四月。辛巳朔。享太庙。遣惇郡王奕誴、恭代行礼。　　

○上恭诣皇穹宇、拈香。随至宣宗成皇帝神牌黄幄、行礼毕。诣南郊斋宫、斋宿。　　

○谕内阁、哈勒吉那代奏、吹布藏呼图克图呈称、恳请伊侄喇廓呼图克图、进京当差等语。喇廓呼图克图、已回原牧、十年有余。且距京路途窎远。加恩著毋庸进京当差。以示朕体恤之至意。　　

○又谕、昨因容照由兵部带领引见。饬令该部。查明该员前次降调回京。未经丁忧以前。何以不行引见。兹据该部查明覆奏。所有道光二十七年、漏未调取引见之堂司各官。著吏部查取职名议处。其历年及现任、未经查出从前遗漏行文之堂司各官。著一并交部议处。　　

○山东兖州镇总兵官百胜、奏报校阅营伍情形。得旨。分别责革。整顿颇好。惟冀汝在任日久。时常振作。断不准一奏了事。现在天下提镇大员。遇事退后。若稍有振作。即被文员驳斥。积习既深。朕必欲力加挽回。俾有猷者不敢卸责。疲庸者亦断难恋栈。庶营伍稍有起色。不致临时掣肘也。著兵部将此朱谕、谕令各提镇知之。　　

○壬午。常雩。祀天于圜丘。上亲诣行礼。恭奉宣宗成皇帝、配享如仪。　　

○诣关帝庙、拈香。　　

○诣寿康宫、问皇贵太妃安。　　

○谕内阁、程矞采奏、贼匪突入州署。劫狱戕官。现派文武大员驰拏各犯一摺。湖南郴州。突于三月十四日。有贼匪百余人。夤夜执持刀械入署。打毁监狱。放出监犯。署知州胡礼箴喝拏。被贼戕害。并杀毙家丁二名。贼匪胆敢恃众、劫狱戕害。不法已极。必当严行惩办。以儆凶顽。据称该州吏目。已会同营弁绅民、带领兵勇。捦获贼匪十余名。复经该督派委永州镇总兵孙应照。临武营参将强其修。署宜章营参将积拉明阿等。带兵剿捕。续获二十余犯。余匪逃散。居民尚未被扰。现已委员驰赴该州。提犯讯供等语。著程矞采、骆秉章、即饬严拏逸匪。并劫放监犯。尽法惩治。毋任一名漏网。仍查明起衅根由。是否因胡礼箴拏办斋匪。劫狱夺犯。抑或另有别情。据实具奏。　　

○又谕、邹鸣鹤奏、堵剿扑城贼匪情形一摺。据称、逆匪叠次扑城。湖南官兵。缒城杀贼。夺获木梯多件。总兵马龙、候补知府陈瑞芝等、督带兵勇。由北门外飞龙桥前进。与副将奚应龙、备弁米兴朝、刘季三万年新、王家冀、万明魁、知府李孟群等、分路接应。贼众败走。现在分派各军。更番出击等语。永安逆匪。窜扑省城。我兵屡有斩获。贼势已挫。现在劳崇光、所派壮勇。计已驰抵桂林。余万清、亦事带兵赶到。赛尚阿、现驻阳朔。务当严督各路援军。克期进剿。与城内文武绅民。合力堵击。将著名逆首。悉数歼捦。毋得稍涉迁延。再有疏纵。　　

○谕军机大臣等、程矞米驰奏、贼匪夤夜突入州署。劫狱戕官等情一摺。此案湖南署郴州知州胡礼箴。因查拏会匪严紧。又将一土棍严刑拷讯。访获斋匪五人收监。各匪竟因此挟仇。夤夜纠集多人。执持刀棍。撞门进署。打毁监狱。该署州赶出喝拏。竟被各匪砍毙。并杀家丁二人。入署抢劫。实属目无法纪。惟所称复仇一节。究系揣度之词。是否该署州办理不善。抑或别有起衅缘由。其中有无邻匪窜入句结。该督现已派委署桂阳州知州李启诏。驰诣该州接署。著即督饬速提已获各犯。讯取确供。查明首犯是何姓名。夥党共有若干。现获各犯。有无首要。该督抚当查讯明确。据实具奏。毋得稍有回护。该处居民。尤须妥为安抚。以定人心。案内逸匪。并劫放监犯。仍饬迅速查拏。毋许一名漏网。湖南会教匪徒。纠众结盟。扰害良善。查缉必应认真。惟此辈诡诈多端。往往句串胥役。暗通消息。查拏稍不慎密。最易走漏风声。滋成事端。或任听吏役讹诈。甚至诬良为匪。致令奸徒藉口。转失除暴安良之道。该督等务须督饬地方各官。访察明确。妥速办理。谚缉捕之中。仍寓抚绥之意。该省与两广毗连。更当严防邻省匪徒。窜入句结。免致蔓延为患。解饷委员。乘闲赴禀。所解饷银若干。是否被抢。该署州印信文卷。有无遗失。著一并查明具奏。将此由六百里谕令知之。　　

○广西巡抚邹鸣鹤、沥陈逆匪攻偪省城。竭力堵御情形。得旨。所奏实堪怜恤。朕亦无复谕矣。朕非不知汝心。第身为疆吏。岂可仓皇无措。转无益于事。朕是日斋宿南郊。惟诚祈垂佑也。　　

○以南郊大祀。恭奉宣宗成皇帝升配。礼成。予执事陪祀之王公大臣官员、加级纪录有差。赏校尉、乐舞生、拜唐阿、护军、步甲等、一月钱粮。　　

○停次日颁诏朝贺。　　

○以援剿广西桂林贼匪出力。赏总兵官马龙、巴图鲁名号。予追贼阵亡都司额勒扣泰、祭葬世职。　　

○贷湖北荆州、荆左、荆右、沔阳、四卫、并湖南岳州卫、帮丁办运银。　　

○癸未。以恭奉宣宗成皇帝配天礼成。颁诏天下。诏曰。朕惟禋祀明虔。易象徵夫殷荐。尊崇尽礼。周颂咏夫思文。道备乎飨帝飨亲。溯黄虞而同揆。义协乎配天配地。并高厚以升歆。详考彝章。弥隆懋典。我国家诞膺景命。丕冒海隅。世德光昭。昊慈眷佑。太祖高皇帝。太宗文皇帝。世祖章皇帝。圣祖仁皇帝。世宗宪皇帝。高宗纯皇帝。仁宗睿皇帝。悉帝载之同符。重颢穹之陟配。钦惟皇考宣宗成皇帝。函三立极。抚万绥猷。体健顺以成能。参易简而正位。明旦仰鉴观之赫。顾諟维严。崇卑徵效法之精。馨闻罔闻。德符离照。云日蔚其光华。泽沛需膏。雨露深其沾被。缅灵坛之肸蚃。秉鬯诚通。召帀宇之和甘。执圜道者。祥徵乾象。耀珠联璧合之辉。宝溢坤舆。纪岳贡川珍之瑞。丕厘上帝命。岂合撰之能名。迪惟前人光。倍思成之增企。格庙方申其殷礼。配天宜极夫崇仪。琮璧焜煌。奉两郊之大祀。几筵肃穆。继列圣以时歆。敬昭告天。地。宗庙。社稷。率诸王贝勒文武群臣。于咸丰二年四月初二日常雩。恭祀上帝于圜丘。奉宣宗成皇帝配享。五月初四日夏至。恭祀地祗于方泽。咸丰二年正月初六日上辛。祈谷于上帝。并奉宣宗成皇帝配享。芬扬罍俎。慎报本以馨香。乐备圜函。奏陈常而妥侑。式昭懿榘。聿沛鸿施。所有事宜。开列于后。一、历代帝王陵寝。先师阙里。应遣官致祭。著察例举行。一、五岳四渎等祀。应遣官致祭。著察例举行。一、各省童生入学额数。大学著增七名。中学增五名。小学增三名。诏到举行一次。不著为例。一、地方有才品优长、山林隐逸之士。著该督抚核实具奏。酌予录用。一、各省民人。孤贫残疾。无人养赡者。地方官加意抚恤。一、各省要路桥梁。及过渡船只。闲有损坏。妨碍行旅者。地方官查明随时修理。一、直省军流以下人犯。分别减等发落。一、伤病留营兵丁。不能充伍者。该管将弁查明本家如有子弟至戚。可以教练差操。即令顶食名粮。免致失所。于戏。饬虔恭于祝嘏。告备告时。卜说豫于神人。是宜是享。上仪有赫。齐覆载以垂庥。锡类无疆。遍寰瀛而被德。布告天下。咸使闻知。　　

○颁发朝鲜国。宣宗成皇帝配享郊坛诏书。赏给该国王缎匹如例。　　

