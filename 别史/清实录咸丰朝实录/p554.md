<!-- { "loadSidebar": true } -->

○谕内阁、头品顶带致仕光禄寺卿汤金钊、立品端方。学问醇正。由翰林洊擢正卿。协赞纶扉。叠司文柄。供职恪勤。嗣因降补后奏请休致。蒙皇考宣宗成皇帝赏给二品顶带。旋复赏加头品顶带。朕御极后。因其重与鹿鸣筵宴。赏加太子太保衔。方翼克享遐龄。长承渥眷。兹闻溘逝。轸惜殊深。著派载崇、带领侍卫十员。即日前往奠醊。加恩照尚书例赐恤。任内一切处分。悉予开复。应得恤典。该衙门察例具奏。伊长孙大理寺评事汤学淳、著俟服阕后。交吏部带领引见。用示朕笃眷耆臣至意。寻奏上。予祭葬。谥文端。　　

○又谕、恒春奏参、臬司办事偏谬等语。云南省剿办弥勒戕官一案。经恒春派署副将陈得功、前往剿办。首夥就获。地方肃清。逆犯王赞汶解省时。按察使清盛、闻其与陈得功素识。亲提审问。及讯无句通情事。复将王赞汶严刑熬审。以致逆犯监毙。实属偏谬。清盛著先行交部议处。并即开缺来京。交吏部带领引见。　　

○又谕、柏葰奏、口外雇备车辆、实在情形一摺。热河题销前调官兵。用过往返守候回空等银。经户部议驳。饬令追缴归款。兹据柏葰奏称、口外村落、不及内地十分之一。遇有兵差所需车辆。必须先期豫备。往返轮送。系属实在情形。所有前次守候回空车价银两。仍著准其开销。以示体恤。　　

○又谕、柏葰奏、支给官兵俸装银两。与例不符。请饬在于该营应领兵饷扣还等语。咸丰二年。热河河屯协八沟营官兵。调赴河南。支给俸装银两。既经部核与例不符。著直隶总督饬令藩司、查明此项给过官兵俸装银七千三十九两零。内除业经扣还副将达年等、所领俸装银四百九十六两零。其余应扣银两。即在该协营应行请领兵饷内。陆续扣还。以杜浮冒。　　

○谕军机大臣等、据光山县民人李思道、以捻匪程大、即程绍瑞等、挟仇焚抢。砍毙伊父李三阳等词。赴都察院衙门呈控。此案捻首程三、因被李思道集练拏获。其党程大等、辄敢率众报复。围庄毙命。并投往邻邑。充役串害。光山县役蒋宣杨、戴金鳌等、通同一气。延不缉拏。夥犯蒋家荣、蒋家华、业经弋获。旋被该县纵放。凶徒扰害地方。亟宜严拏惩办。著英桂即照单开捻匪姓名。及舞弊庇捻各犯。悉数捕获。督同臬司秉公严讯。按律惩治。至该前县将蒋家荣等纵放。有无庇役受贿情弊。并著确查参办。毋稍徇隐。原单钞给阅看。将此谕令知之。　　

○又谕、前据舒兴阿奏、汉回互斗滋事。派兵剿办。当降旨、令该抚督饬文武。妥为弹压。秉公办理。此等匪徒。胆敢入城滋扰。攫取军器。自应痛加惩创。惟该匪等究系彼此讎杀。并无抗拒重情。若办理不能平允。骤动兵力。必致激成事端。本日恒春、密陈骤难剿办情形。所筹不为无见。文祥、现已派兵一千七百余名备调。并即亲往督办。该提督驰抵该处。一面妥为弹压。一面设法解散。万勿轻举妄动。以致别生枝节。并著舒兴阿、严饬地方官。实力防守。勿任句结滋扰。南安州文武各员。仍著确查。如有规避情事。即行严参。恒春另摺奏、请就近拨解军饷等语。前已谕令黄宗汉、筹银十五万两解黔。并谕叶名琛、将应解贵州银两。解还四川。其陕西欠解银十万六千两。亦谕吴振棫筹解矣。将此由五百里各谕令知之。　　

○以大学士裕诚、贾桢、户部尚书朱凤标、工部尚书全庆、户部右侍郎何彤云、署兵部右侍郎车克慎、工部左侍郎杜翰、内阁学士景廉、为殿试读卷官。　　

○以山东布政使厉恩官、为太常寺卿。调江西布政使晏端书、为山东布政使。以江西吉南赣甯道耆龄、为布政使。　　

○以长芦盐运使海瑛、为云南按察使。　　

○以贵州牙舟等处剿匪获胜。赏副将佟攀梅、总兵衔。　　

○予贵州阵亡守备许应昌、祭葬世职。　　

○丁未。上诣大高殿行礼。　　

○还宫。　　

○策试天下贡士马元瑞等二百十六名于保和殿。制曰。朕寅承宝命。抚御兆民。六载于兹矣。仰荷昊穹眷佑。列圣贻庥。兢业敕几。日慎一日。每维继统传心之旨。厚生务本之原。理财制用之经。讲武诘戎之略。攸关治忽。宜切究图。兹当金榜抡才。临轩授简。国桢鳞集。爰访嘉谟。尔多士其敬听朕命。伊古心法治法。传自唐虞。典谟所载。皆帝德之隆轨。王谟之懿迹。先圣后圣。其揆一也。三代以下。见知闻知。端在讲学。所以奉执中之训。握建极之原。蕲至于咸五登三之盛者。舍学无由焉。孔子删诗书。定礼乐。修春秋。曾子传大学。子思述中庸。而论语之末简。孟子之终篇。皆述统绪之传以诏来世。宋范祖禹撰帝学。真德秀著大学衍义。大旨若何。元苏天爵之治世龟鉴。明张九韶之理学类编。有相发明足资省览者。可胪举欤。民为邦本。食则民天。尝观周礼之设官。豳风之矢咏。以逮雅颂所陈。大田良耜诸篇。妇孺若躬列于旁。宫壸若亲见其事。其风何淳。俗何美也。岂非爱土物而心臧。习勤劳则思善之故欤。积储者生民之大命也。自汉而后。莫不讲求其法。或云岁有四秋。或云人给二鬴。地利不患不尽。人力不患不勤。而一值眚灾。则鸿嗷满野。周制荒政外。若前史所纪发廪弛徵。输粟贷种。酌而行之。不在良有司欤。社仓义仓。欲使筹储备于先。善敛发于后。厥道何从。古者金有三品。铜为赤金。钟鼎刀剑。皆铜铸也。汉以后。用以铸器者渐少。岂铜之多。已不如昔欤。汉贾谊言收铜不令作兵器。唐刘秩请禁铜以给钱之用。夫因铜乏而筹铜。除开采外。祇有收铜禁铜二策。而或斯令一出。有司急于奉承。小民不胜诛责。然则欲裕铜而不至扰民。果遵何道欤。前代多就矿设冶。往往运钱而不运铜。其法亦可议行欤。顷因滇运稽迟。设局买铜。果何术而能使铜源日裕。无误鼓铸也。六韬有水战篇。苍兕舟楫。著于盟津之誓。岂水战即始于周欤。汉有伏波楼船下濑戈船各将军之号。然仅用之南粤东夷耳。后汉岑彭装战船以破蜀。晋王浚作大船连船以伐吴。唐李靖帅战舰破萧铣。遂屡以舟师奏绩。明舟制尤详。江海各异。载于史志者。盍约言之。夫舟师可进可止。其以舟师进者。何代为优。以舟师守者。何地为要。兹当江淮未靖。现饬粤省艇船剿截。进守之宜。果如何而后能应机制胜欤。凡此者。崇圣学以端主极。敦本业以劝农功。整圜法以阜民财。饬武备以彰国宪。皆国家思艰之切务。古今御世之鸿模。尔多士学古入官。其有旧闻及所心得。悉著于篇。毋隐毋泛。朕将亲遴焉。　　

○谕军机大臣等、英桂奏、捻匪纠众扑营、官军先挫后胜一摺。捻匪党与过多。一经官军进剿。辄复分股抄袭。邱联恩等、已早抵界沟。此次贼众来扑。虽歼毙千余。转危为安。而凶锋尚未大挫。著即饬令邱联恩等、将附近贼巢克日埽除。以便直捣雉河老巢。庶不致以贼众兵寡。心存瞻顾。今贼势益形猖獗。西安马队早已到营。西安录营官兵一千名。绥远城满洲土默特官兵一千名。何尚未到。著飞檄严催分投攻剿。步步前进。毋许再涉延宕。前命和春等、于珠克登、郝光甲两员内、拣派一员。分兵至郑魁士军营。并拨吉林黑龙江余丁马队五百名。前赴徐州。又准将直隶官兵酌分一半。留徐协剿。两处兵力。不为不厚。著英桂檄饬郑魁士、傅振邦等、分派兵勇。合力围攻。以期迅速竣事。将此由六百里谕令知之。　　

○以鸿胪寺卿王发桂、为广东乡试正考官。陕西道御史张兴仁、为副考官。　　

○戊申。引见癸丑科散馆及补行散馆人员。得旨。此次散馆之编修吴凤藻、吕朝瑞、业经授职。二甲庶吉士汪承元、浦安、沈祖谏、王浵、张锡荣、郭梦惠、陈亮畴、黄钰、高延祜、杜瑞联、徐申锡、袁承业、周誉芬、颜宗仪、梁肇煌、恩吉、周恒祺、周学源、马恩溥、薛春黎、杨荣绪、宋梦兰、黄图南、袁方城、俱著授为编修。三甲庶吉士童棫、赵新、任兆坚、宗室瑞联、俱著授为检讨。修撰陆增祥、业经授职。该员即补赞善。著即注销。仍罚俸六个月。曾光斗、林庆贻、林式恭、张鼎辅、张德容、黄先瑜、朱学勤、郑守廉、程维清、敖册贤、靳邦庆、郝铎、蔡兆槐、陈兰彬、李鹤龄、包欣芳、刘洪简、王作孚、田景瀛、俱著以部属用。范鸣璚、吴兰芳、俱著以内阁中书用。曹贻诚、吴仰贤、邓贤芬、袁嵩龄、武骊珠、柳炯、赵昌业、张曰衔、陈元楷、李恩长、曼惠吉、葛桐衔、姚亮臣、徐赓臣、聂泰、俱著以知县即用。陈介猷、王兑、汪雨时、俱著归原班铨选。繙译庶吉士毓瑞、著授为编修。讷仁、著以部属用。　　

○己酉。谕内阁、英桂奏、遵旨查明统兵大员、及带兵道员被参各款一摺。前因王履谦奏参武隆额、畏葸避贼。道员、张维翰、纵还匪犯各款。当交英桂确查具奏。兹据奏称、该员由永城分兵前赴夏邑。系因捻匪有窜扑胡桥之信。恐其与山东曹州匪徒句结。迨贼扑夏邑。正在接仗。忽又分股向西北疾趋。该员恐归德有失。绕道前进。保守郡城。尚无兵勇先期溃散情事。其贼窜虞城。系在该员已抵归德之后。亦非贼至虞城。始行退守等语。武隆额以督剿大员。不能力扼贼冲。以致夏邑虞城。相继失陷。尚非有心避贼。而节节退守。实属恇怯无能。至李成喜一犯。系徐州府拏获。即使讯非张乐行之侄。亦应解回徐州办理。何以辄由夏邑释放。并称系前任知县郭凤恩释放。显系因郭凤恩业已阵亡。无凭质证。饰词诿卸。情节尤觉支离。武隆额著即革职。候补道张维翰、当武隆额提到李成喜时。正在省城。并不知情。著毋庸议。　　

○朝鲜国王李□日□廾□、遣使谢颁时宪书。并进贡方物。命留抵下次正贡。　　

○以江南徐州镇总兵官张殿元、署湖南提督。　　

○以河南归德府守城出力。赏参将怀＜土答＞布等、蓝翎。予知府王荣第等、升擢有差。　　

○赏会试年老举人郑士珩等、十一人。编修检讨学正职衔有差。　　

○庚戌。上御乾清宫。召读卷官入。亲阅定进呈十卷甲第。　　

○辛亥。上御太和殿传胪。赐一甲翁同和、孙毓汶、洪昌燕、三人进士及第。二甲钟宝华等、一百人、进士出身。三甲孙彦等、一百十三人、同进士出身。　　

○幸圆明园。　　

○壬子。谕内阁、京察记名人员。将次简放完竣。著内阁部院各衙门。于京察一等未经记名各员内。遴选才具优长者。出具切实考语保送。由吏部带领引见。　　

