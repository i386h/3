<!-- { "loadSidebar": true } -->
○辛酉。谕内阁、傅振邦、奏请将抗不遵调之参领等员革职等语。协领穆克德布所带吉林马队。前饬令调赴临淮。该协领忽藉欠饷为词。延不就道。迨经傅振邦饬令粮台照数找清。参领佟升等、复以六年间在河南等处。尚有欠饷。及兵丁大半受疾。渐成废人。请全数开缺回籍。叠次具禀。仍复抗不赴调。若照该提督所奏。仅予革职留营。未免轻纵。参领佟升、刘泰、署参领寅得布、德祥、均著革职。穆克德布、著交部议处。一并交袁甲三严行审讯。所称兵丁成废等情。如有捏饰。即重治其罪。至佟升等禀讦穆克德布管队刻苦。众心不服。有无克扣兵粮情弊。并著确查惩办。　　

○谕军机大臣等、据傅振邦奏、该督前因王梦龄简放江苏臬司。催令交卸赴任。当委吴棠署理淮徐道篆、兼摄徐州信事。王梦龄总管粮台劝捐等事。难易生手。吴棠亦难以一人而兼两篆。请留王梦龄办理徐州粮台。并以署淮徐道吴棠帮同办理等语。所奏自系为人地相需起见。惟江北各属钱粮。均归江甯藩司综理。如令其驻劄徐州。于江北粮台鞭长莫及。势难令其兼管。仍著何桂清妥筹具奏。至吴棠既署淮徐道。断难再令兼摄府篆。所有徐州府一缺。著何桂清迅速拣选贤能之员。奏请补授。一面先行委员前往署理。以便吴棠专办淮徐道任内事务。将此由五百里谕令知之。　　

○吏部奏、遵议率准恩吉等改籍之吏户等部、堂司各官处分。得旨。松龄有意蒙混。希图子孙仕进之阶。不独负欺君之罪。亦何颜以对乃祖乃父。律以重罪。亦属应得。吏刑二部援引汉员冒籍例。殊未允协。松龄、著改为发往军台效力赎罪。恩吉、著革职。一并随伊父前往军台效力。于伊父应交台费外。免其再交。基溥、保衡等、应得降留罚俸各处分。均准其抵销。　　

○云南提督傅振邦、奏请将抗不遵调之参领佟升等、革职留营以观后效。得旨。如此从轻惩办。何以示威。若处处效尤。溃散可立而待也。　　

○壬戌。谕军机大臣等、有人奏、杭州省城失陷情形。由于城内之贼、久伏而不知。城外之贼、纷来而不拒。加以不服管束之潮勇。豫为内应。遂至数万士民。横罹锋刃。惨不可言。臬司段光清、防堵余杭等处。离省仅七十里。该司于城未破之先。私自回署、接取眷属。派兵护送出城。郡民目击。无不忿恨。摇动军心。益无守志各等语。臬司段光清、前因其缒城潜逃。降旨革职拏问。嗣因衢严紧急。经瑞昌派令带兵驰往。会同饶廷选商办防剿。原因一时乏人起见。兹据奏称、该革员私送眷属。致懈军心。种种贻误情形。殊堪痛恨。著瑞昌、王有龄、仍遵前旨。一俟衢严军务接手有人。速将该革员拏问。即以军法从事。勿得以远戍为开脱。至潮勇豫为内应。乘势助贼。尤堪痛恨。并著该将军等、查明通贼之勇。尽法惩治。其不安分之勇。亦须分别裁撤。严定章程。现在浙境贼氛未靖。省垣重地。不使乱源复萌。方为妥善。原摺著钞给阅看。本日据王有龄、奏请将浙省皖饷局裁撤等语。候补运使金安清、督办皖饷。在浙江设局劝捐。所得无几。徒滋扰累。有碍本省饷源。所有金安清在浙江督办之完饷局。著即撤销。惟皖省饷需、少此一款。未免益形支绌。仍著王有龄于浙饷内酌量划解。协济皖省。毋令缺乏。将此由五百里谕令知之。　　

○军机大臣会同户部、议覆山东巡抚文煜奏、东省余兵饷银。难以筹措。应如所请。仍于正项内支给。从之。　　

○署漕运总督联英、因病解任。以江甯布政使王梦龄、署漕运总督。　　

○命署浙江按察使义泰、办理省城粮台。　　

○癸亥。谕内阁、张芾、奏参不遵纪律各员、请分别惩处等语。已革都司除茂林、管带勇丁。随同米兴朝赴浙援剿。胆敢私携妇女。留住休甯地方。并有私役勇丁情事。都司衔尽先守备沈兰芳、帮带楚黔勇。并不随队进发。擅至萧山。与团丁格斗。实属不遵军律。任竟妄为。陈茂林、著发往新疆充当苦差。沈兰芳、著即革职。均仍暂留军营。责令戴罪自效。如再不知愧奋。即以军法从事。其管带楚黔勇之尽先守备袁绍祥、钤束不严。著交部议处。以示惩儆。　　

○谕军机大臣等、僧格林沁等奏、俄夷持有寄京信函、求为递送一摺。俄夷船只。驶赴北塘。呈出寄京信函二件。并称俟得回信。即便开行。经恒福将该夷信件。封送军机处。已由理藩院转交夷馆矣。俄夷趁＜口英＞口□佛来时。忽至北塘投信。显系藉此窥探虚实。所称信函并无关系＜口英＞口□佛之事。原不足信。北塘地方。皆未设防。恐该夷藉买食物为名。任意登岸。不可不豫为杜绝。如该夷需用淡水等物。著恒福派人代为买办。毋许登岸盘踞。一俟在京俄酋寄有回信。即饬令迅速开行。僧格林沁于北塘后路。天津郡城。均已豫为布置。自可暂缓添调官兵。其前调山西官兵二千名。一俟到防。即择要布置。京兵二千名。已饬各该旗营、豫为准备。届时酌量调遣。以壮后路声威。并须多设疑兵。令该夷难以窥测。本日据薛焕奏、探闻夷船赴北洋窥探。以津沽防堵严密。欲用兵船一二十只。虚攻大沽。牵掣我师。另觅得山海关以内海岸。约定各兵船由此登陆。径奔都门。并雇有广东匪徒。令骑马前导。又探闻该夷侦知大沽左右。有盐田。水深可以泊船。欲由此上岸。直抄炮台后路等语。山海关地方。前经僧格林沁等亲往察看。分拨官兵防守城池。布置谅已周妥。惟该夷既有由此登岸之说。自应严密防范。著即督饬增庆等随时侦探。毋令登陆肆扰。其余附近山海关各海口。亦宜妥为筹防。不可稍涉大意。该夷诡谲异常。声东击西。意欲分我兵力。亦未可定。谅僧格林沁等、必能相机防堵。其如何布置之处。即著迅速奏闻。夷务关系紧要。该大臣等一切奏报文移。务当格外慎密。以免该夷探听消息。即营中之人。亦宜加意严防。是为至要。薛焕摺著钞给阅看。将此由四百里密谕知之。　　

○又谕、本日据薛焕奏、＜口英＞酋口□额口□尔唫、口□佛酋噶罗、尚未到沪。据称窥探防堵虚实。测量水口浅深。意在用兵。夷情诡谲。安知非故为虚声恫喝。豫为胁和地步。现在天津等处。严密设防。固不虑该夷北驶。惟思患豫防。亦须妥为筹画。如果任其带兵北来。与之决战。即我兵全操胜算。亦必至兵连祸结。后患无穷。终非善策。不若仍在上海反覆开导。毋令决意北来。庶可消患于未形。何桂清身任钦差大臣。总理五口。筹办机宜。是其专责。不得意存诿卸。薛焕经朕特派办理夷务。亦不可稍涉大意。激之北来。战抚之局。现在未定。正可极力换回。若任听该酋率行北驶。径至天津。一经构兵。以后办理更难著手。著何桂清即饬薛焕、回至上海。督率吴煦等相机开导。如该藩司所称旁敲侧击。引其入彀。方为正办。断不可使其骤然决裂。以期就我范围。是为至要。将此由六百里密谕何桂清、并传谕薛焕知之。　　

○又谕、胜保等奏、现拟出省督师进剿。惟豫省军营带队人员。不敷调遣。请饬袁甲三等、于总兵张得胜等三员中。饬调一二员来营。专带步队等语。著袁甲三、翁同书等、即于总兵张得胜、滕家胜、副将黄开榜、三员中。酌量派出一二员。前往胜保军营。听候调遣。另片奏、捻匪鸱张。马贼过多。非添调马队官兵。不能制贼死命等语。傅振邦所拨马队四百名。据称尚未到营。且大半无马。恐难得力。昨谕令袁甲三、将伊兴额所带马队一百数十名。酌量分别去留。著该大臣察看此项马队。如尚得力。即可拨往胜保军营。前据翁同书奏、吉林马队内无马兵丁一百余名。拟派往豫省归胜保调遣。并著催令迅速前往。此外如有可筹拨之处。亦可酌量调拨。以资攻剿。复据胜保奏、据苗沛霖禀称、蒙城一带。自赵海檀城贼围相继攻破。贼犹负固其中。真贼围有五百座。首鼠两端者、亦有五百座等语。贼党虽多。总期解散其势。方不致句结蔓延。现在傅振邦会合苗练、分路进攻。即著该提督等相机筹办。妥为招抚。予以自新。令其真心投诚。贼众皆为我用。攻剿自易得手。将此由六百里各谕令知之。　　

○又谕、瑞昌、王有龄奏、东坝溧阳逆匪、仍图回窜广德建平、拨兵驰援、并请徽甯济归一摺。记名道员萧翰庆一军。前经徽防截留助剿。本日据张芾奏、官军连日攻克太平、旌德、石埭、三城。拟令会合各军。乘势规取池州。已谕张芾等、俟攻克后。即饬令萧翰庆迅赴广德。合力助剿。并谕张芾、周天受、于徽甯各军。先行酌量拨调。一并驰赴广德。以资防守。杜贼回窜之路。仍著瑞昌、王有龄、飞催福建援浙之兵。迅速前进。此项兵勇到浙。亦可分布各处。现在金陵大营。为贼扑扰。退守镇江。浙江杭严各属。又处处筹防。广德建平。尤不可再有疏虞。致多牵掣。瑞昌、王有龄、仍当就现有兵力。督饬带兵各员。相机合剿。力固藩篱。记名道员李元度、已谕令曾国藩饬赴浙省矣。将此由六百里谕令知之。　　

○又谕、胜保等奏、越境追剿捻匪、击回老巢、豫境肃清一摺。此次捻逆受创回奔。经各路官兵、及各县乡团。分投截杀。屡获大胜。越境追剿。将各捻股悉数击回老剿。豫境巳一律肃清。办理尚属得手。胜保现已出省、督师前进。拟在归德郡城驻劄。居中调度。惟须步步为营。相机进剿。直捣老巢。并联络团练。以固后路。谋定后动。计出万全。方为妥善。所请饬调总兵张得胜等、赴营专带步队。本日已谕袁甲三、翁同书、酌量调派。并谕酌拨马队赴胜保军营。以利攻剿。将此由六百里谕令知之。　　

