<!-- { "loadSidebar": true } -->
○谕内阁、陆建瀛杨文定奏参、疏防饷银被劫之文武印委各员一摺。江苏丹徒县知县张元揆。丹徒司巡检谢纶恩。镇江营专汛把总金诏。协防外委李宗淳。于饷银过境。并不小心防护。致被盗劫四千四百两之多。并有拒捕毙命重情。丹阳县知县张礼。并不豫先知会下站接护。该委员试用直隶州州同郁岷江。亦不催令按站行走。致有疏失。均非寻常玩忽可比。张元揆、张礼郁岷江、谢纶恩、金诏、李宗淳、著一并革职。留于地方。协同接任之员。勒限严缉。务期赃盗全数弋获。不准一名漏网。未经起获银两责令该府县先行赔补督缉不力之镇江府知府豫立、先因另案摘去顶带。著不准开复镇江营参将经文泰中军守备陈世安、著一并摘去顶带。勒令督缉。　　

○又谕、杨殿邦奏参、领运漕粮玩误之千总、请旨革职一摺。江西安福守御所领运千总尹肇善、押运漕粮。并不实力催趱。以致帮船失风沉溺。又不督押丁舵。设法抢捞。实属玩误。尹肇善、著即革职。仍责令将该帮运务、及抵坝交粮各事。一手经理。如有挂欠。即行据实严参。以肃漕政。　　

○以成都将军奕湘、为礼部尚书。未到任前。以工部尚书阿灵阿兼署。　　

○以兵部尚书特登额、署吏部尚书。　　

○以刑部左侍郎全庆、兼正蓝旗护军统领。调镶白旗汉军都统吉伦泰、为镶白旗满洲都统。以伊犁将军奕山、为镶白旗汉军都统。仍留将军任。　　

○以头等侍卫特尔卿额、为镶黄旗蒙古副都统。察哈尔都统恒春、为正蓝旗汉军都统。御前侍卫西淩阿、为察哈尔都统。仍兼御前侍卫。　　

○调福州将军裕瑞、为成都将军。以镶白旗满洲都统桂良、为福州将军。　　

○赠故礼部尚书惠丰、太子太保。予祭葬。谥恪慎。　　

○旌表守正捐躯广东香山县民刘亚保母梁氏、增城县民张华佐妻梁氏。　　

○加赏江南江淮等帮、因灾减歇各帮丁月粮银米。　　

○己巳。遣官祭关帝庙。　　

○谕内阁、徐广缙奏参总兵知府一摺。广西左江镇总兵德亮太平府知府吴德徵、于广东省匪党李士青李士明等、被剿窜入太平土州之时。并不实力堵捕转饰称难民不分良莠概行禀请送回钦州原籍。办理实属乖谬。德亮、吴德徵均著交部严加议处。　　

○谕军机大臣等、据徐广缙奏参总兵知府畏贼不剿饰称难民咨送回籍一摺。贼匪李士青李士明。系李士倡余匪。夥同颜品瑶等、在南太两府土州等处滋扰年余。窜回广东。经该处兵勇痛剿复逃广西积至四千余人。该总兵知府何以不分兵堵捕。转给路票咨回钦州本籍又于何时将李士青等招抚。曾否禀明该大臣核办。德亮等、因李士青等人数众多。该处兵力不足。会禀总督。暂为从权办理。是否饰词推卸。抑系兵力本属单弱。为此将就目前之计。现在广西重兵。自以围攻新墟、歼灭大股为要。是否尚能分兵南太一带协剿。劳崇光现驻该处所带兵勇是否足资调遣。著该大臣、饬令该司悉心体察。随时禀明酌办。毋误事机。徐广缙、现在督办罗定州淩十八一股巨匪。已饬陶煜文等、督带潮州兵勇。于钦州扼其要隘。亦未知能否越境会剿。是太平一带。兵力空虚亦属可虑想该大臣、已与徐广缙通盘筹画计出万全也。本日据奏军需支发银数一摺颇为明晰其浔州府城添设粮台现委左江道杨彤如管理。徐广缙又奏委杨彤如驰往梧州遏贼旁窜之路。此时究竟何处情形最要。著与徐广缙、邹鸣鹤、酌量办理。又前据程矞采奏、湖南武冈营拏获奸匪陈先得一名。据供曾在广西融县充当乡勇。被贼掳捉服役。六月初一日。有大头目禹老八等、派出二十人饬往各处查探等语。禹老八系何处会匪。何股头目。果否有派出多人各处查探之事。著严密查拏。勿令越境句结。至金田新墟逆匪。前已四面堵截。夺其后路要隘。贼势已形穷蹙。行军制胜。惟在相其缓急。不失事机或重围进逼。聚而歼旃。或设伏诱捦。出其不意。总须谋而后动。正不必急于见功。此股会匪。一经殄灭。即移兵南太一带。势如破竹。朕盼望情殷。惟冀该大臣荡寇安民。至军行一切迟速机宜。亦不为遥制也。左江镇总兵德亮。太平府知府吴德徵、现交部议。均著仍令在军营效力自赎。德亮、本系交该大臣察看之员。此次办理乖谬。是否畏葸推诿。仍著确查具奏。将此由五百里谕知赛尚阿、并谕令邹鸣鹤知之。　　

○又谕、寄谕两广总督徐广缙、此次德亮、吴德徵、于地方著名贼目、停留太平土州等处。并不实力剿办。反行饰词咨送回籍。实出情理之外。其所称兵力不足之处。是否饰词推卸。抑系太平一带。兵力本属单弱。仍宜酌拨弁兵协剿。现在劳崇光已抵该处。著该督饬令该司、察看南太等郡贼势。应如何添兵分剿。并知会赛尚阿。应酌派何处将弁兵丁前往会办。务须通盘筹画。不可稍分畛域。该督捦剿逆匪刘八之后。现在筹剿淩十八一股。若能速获渠魁。即可移兵廉州。督同陶煜文等。与广西太平等处文武会合。以全力兜捕。庶可渐就肃清。该督统辖两省。当与赛尚阿、随时咨商。计出万全。慎勿顾此失彼。致误事机。至前奏儋州土匪滋事。被害之巡检胡晨、署守备邝宗霖、把总张遇春、外委林鸣鹦等。著查明奏请议恤。又署廉州府知府沈棣辉。昨因捦获刘八、赏戴花翎。该员于道光二十九年剿办阳山等县匪徒案内。业已得有翎枝。此次军功。应如何加奖之处。著该督另拟具奏。将此由五百里谕令知之。　　

○安徽按察使张熙宇、奏报到任日期。得旨。事事务求允当不可徒务虚名。懔之。　　

○以先贤程子后裔星昂、袭五经博士　　

○以工部尚书阿灵阿、为实录馆总裁官刑部右侍郎书元、为副总裁官。　　

○以内大臣载锐、署正白旗汉军都统。镶红旗蒙古都统禄普署镶白旗汉军都统。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰元年。辛亥。八月。乙卯朔。谕军机大臣等、本日据赛尚阿由六百里驰奏、进攻新墟贼巢。并攻破双髻山要隘移营山顶各情形。此次进攻新墟。达洪阿、乌兰泰等、督率镇将。分路进兵。若非韦允升误遇伏匪被害又值大雨。已可直捣贼巢。歼兹群丑。虽小有挫衄。究属奋勇争先。巴清德、向荣等、由紫荆山后路越岭前进。攻克猪仔峡。连破双髻山险隘要口。一日之间。进占山顶又复穷追深入。斩戮多名。览奏曷胜嘉慰。此时贼匪失其负嵎之固。我兵据险临高势若建瓴事机极为得手。惟地处险要。贼必拌命争拒我兵固当乘胜进攻。尤当防其抄袭后路务须步步为营。声势联络。庶期有进无退。计出万全韦允升所带香山壮勇。甚属得力。现交何人管带。正可乘其激奋。勉以图功。前据奏猪仔峡为贼匪屯粮之所。今既攻破。该匪势更窘迫。惟现当早稻登场。难保不意图抢掠。苟延残喘自应迅速合剿断其粮食使贼首进无可掠。退无可守。我兵奋力歼捦。居民亦可乘势缚献。相度机宜。时不可失。至鹏化、花洲、大樟等处。山径分歧贼匪穷极。或思回窜。且路通平南一带。我兵现在前后围攻新墟。逆首韦正、洪秀泉、冯云山等、均在围中。若不严防窜路。即使埽穴。恐未能全获渠魁。该大臣已先见及此。必能加意防堵。歼除丑类。净绝根株也。朕于昨日赋盼信诗二首。今日即得捷音。深慰系念。惟冀该大臣等迅奏肤功。同膺懋赏。用副朕怀勉之望之将此由五百里谕令知之。　　

○以攻剿广西新墟贼匪获胜钦差大臣赛尚阿、得旨奖赉赏总兵官刘长清花翎都统巴清德提督向荣赏叙有差。予阵亡武举韦允升、祭葬世职如都司例。　　

○改铸山东永阜场盐大使印信。从巡抚陈庆偕请也。　　

○上以祭社稷坛。自是日始、斋戒三日。　　

○丙辰。遣官祭文昌帝君庙。　　

○谕内阁前据潘铎奏参、河南陈州府知府黄庆安、被控收受程仪供应等情。当降旨将黄庆安解任交该抚审讯。兹据审明定拟具奏。并自请交部议处。黄庆安、系该抚保举之员。既经讯明有向属员借贷情事。潘铎、未能先事觉察。著交部议处。　　

○河南巡抚潘铎奏、永城等县雨水过多委员履勘办理。得旨认真查勘勿稍粉饰若再蹈习气。朕必将潘铎治罪。勿谓戒之不豫也。　　

○湖广总督程矞采奏、遵旨筹防粤匪。得旨。严密防堵。毋稍疏懈又奏、查探粤西军务情形。并访拏会匪。批。督饬所属勉为之。楚南会匪潜伏已久。俾勿句引为患是为至要若内患已成。一朝瓦解。不可问矣。又奏、请以丁忧提督余万清、留办湖南防堵事宜。允之。　　

○班禅额尔德尼、七十生辰。赏御书福寿字。并珍玩文绮。　　

○改铸广西龙州厅关防。从署巡抚劳崇光请也。　　

○命署陕甘总督萨迎阿、拨银六千九百两有奇。解赴喀喇沙尔。备咸丰三年经费。　　

○缓徵河南临漳内黄考城。三县被雹村庄新旧额赋。　　

○丁巳。祭先师孔子遣大学士祁寯藻行礼。　　

○谕内阁、王懿德奏、审明道员列款禀揭一案、分别定拟一摺。此案前署甘肃固原州知州李怀庚、于该道提审路循闵控案将人证发交收管。辄行释放又于道役陈世全控案。并不讯明原委辄行掌责革役。又未能将差役私用锁金□靠诈赃情弊、查明究办实属听断疏率。前任平庆泾道范懋德、揭参属员各款。虽多失实。尚系因公起见惟于例案未明。率称藩臬府县。通同一气不为讯办。并以猜疑臆度之见。胪列浮词。牵涉多员。呈求入告。殊属不知轻重。除案内各员。现已查明。应分别免议回任。均照所拟办理外。李怀庚、范懋德、均著交部分别议处。范懋德、仍遵前旨。送部引见。其原审此案迟延疏忽各员。并著该部查取职名。照例议处。　　

