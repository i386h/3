<!-- { "loadSidebar": true } -->
○甲寅。谕军机大臣等、据法福礼奏、官兵出卡追剿贼匪。至黑孜倭依地方。大获胜仗。因卡外道路迷漫。碍难深入。已饬业布冲额、巴哈善、撤兵归营。仍令锡拉那、伊绵阿、退兵沿卡驻劄。密探贼踪并谕知浩罕伯克、及布鲁特、如倭里罕逃至该处。即行缚送各等语。贼首倭里罕如尚在卡外附近地方盘踞。恐其复图进卡。自宜设法捦获。以绝根株。今业已远遁。傥日久并无踪迹。即著饬令锡拉那等、将驻劄沿卡官兵酌量撤回。法福礼等、现在筹办善后事宜。总须布置严密。自固藩篱。使卡内无奸徒句结。自可绝外匪窥伺之端。将此由五百里谕令知之。　　

○以湖北官军叠次剿贼出力赏前锋莫尔根额、领催本福巴图鲁名号。直隶州知州冯礼藩、佐领齐克兴阿、都司宋国永、王玉典、刘元勋、守备王允昌、陈开榜、谭应祥、李德俊等、花翎。把总萧仪斌等、蓝翎。余加衔升补有差。　　

○予湖北阵亡训导姚缘全、从九品邹时范、骁骑校布库吉尔、嘎勒德淩、常林庆福恩特恒额、吉里善、守备李菊生、千总王迎发、把总姚善礼、外委唐敏道等、祭葬世职。生员桂敦临等、赏恤如例。　　

○乙卯。上幸静明园。　　

○谕内阁、东南两河兰仪丰北漫口。均未堵合。原不应有霜汛安澜、保举人员之事。咸丰四年。杨以增请保南河工员。曾经令该部严参具奏。五年九月。李钧请保东河工员。复将该河督交部议处。原以修防是其本职。甄叙不可幸邀。此次因李钧奏、请保上游抢护险工。及防河出力人员。并声明上年抢险。未敢请奖。尚有存记各员念其事系并案。故准其酌保数员。毋许冒滥。乃系朕格外施恩兹据奏保大汛出力人员十六名。其防河人员尚须另保。人数过多。而奖励亦有过优之处。与前降谕旨不符。著该河督即将摺内所请优叙之张维翰、另片请加升衔之徐继鎕、及单开各员。一并酌加核减。与防河出力人员。并案具奏。再降谕旨。　　

○又谕、庆连奏、关税余银不敷办运、请旨饬拨一摺。并请拨运库津贴银两等语。杭州织造。应办咸丰七年大运。不敷银七万两。著该抚转饬藩司、仍按月通融抵拨。俟照数抵足。再行拨解筹防局济用其运库津贴一项。除六年分垫拨银一万五千两。准其毋庸扣还。另款开销外。并饬该运司将七年内应解津贴。照数于年内解清不敷银两。即由运库筹拨。凑足三万两之数。解交该织造。以备应用。　　

○丙辰。谕内阁、庆祺等奏、勘估河道工程、开单呈览、请派员兴修一摺永陵河道工程。既经庆祺等、履勘明确。核实估计。即著按照单开各工。妥为办理。俟钦天监择有吉期。再行派员敬谨兴修。另片奏、履勘福陵引河工程、请从缓办理等语。所有该将军等前次奏请照旧挑穵之处著暂行缓办。候明年夏秋时。再行察看情形具奏。　　

○以克复江西湖口县城。并剿匪出力。赏副将成大吉、参将胡裕发、巴图鲁名号。知县金国琛、参将刘国斌、游击成得升、李存汉、都司刘神山、喻俊明、守备彭大田、花翎。千总郭德山等、蓝翎。余加衔升补有差。　　

○以剿匪迁延暂革福建水师提督钟宝三职。仍令迅速进剿。　　

○以到任迟延。捏禀请奖。革福建知府胡斌第职。　　

○予江西阵亡都司罗胜发、把总胡永和、陈长胜外委易王佐、祭葬世职加等。军功彭瑞益、彭云汉常晋、祭葬世职。如把总例。　　

○丁巳。谕军机大臣等、前据骆秉章奏、贵州锦屏永从等处。业经湖南援军收复。请饬蒋霨远、速令古州镇道、及锦屏永从等处官弁。赴任经理。以便湖南兵勇撤回。当经谕知该抚、遵照办理兹据蒋霨远奏称、六洞首逆黑大汉等、现尚窜伏沙洞。古州朗洞。上下江等处。亦未克复。教匪余老科、仍在太平山屯聚。或恐湖南兵撤。而苗匪复来滋扰。请饬暂缓撤兵。骆秉章拨兵援应。原属不分畛域。黎平接壤湖南。所有前派之兆琛一军。既能得力。著暂留协剿。蔚霨远身任封疆。岂可以该省剿匪要务。尽行委之他人。著即饬令代理黎平府知府多文参将庆瑞等、乘此楚军得力。督率兵练。会同进剿。以期尽歼丑类。毋得一筹莫展。专恃邻省救援。致干重咎。将此由六百里各谕令知之。　　

○以贵州兵勇叠次剿匪出力。赏都司李成锦、花翎。知州蒋立炳等、蓝翎。余加衔升叙有差。　　

○戊午。准河南省被旱地方、漕米改徵小麦。　　

○己未。谕军机大臣等、胜保、袁甲三奏拟先清北路、再剿六安、并李孟群兵溃、请拨兵勇马匹各摺片。韩圩贼巢。经官兵攻克余匪刘老渊等、句结土匪。扰及甯陵商邱等处胜保等已饬史荣椿、朱连泰、跟踪追击。涡淝两河余党。时聚时散。蒙亳一带道路。仍然梗塞胜保等拟将豫皖毗连之境。一律肃清。再行移师六安。著即照所筹办理至李孟群孤军深入屡次失利。现在退劄麻埠。情形颇为吃重前据官文等奏、已派翼长多隆阿等带兵数千。由宿太一带进剿。以为李孟群声援。胜保等亦须严饬庆瑞、赛沙布、相机前进。与李孟群会合。不得徒为株守之计。英桂督剿豫省西路匪徒。渐就肃清。能否将格绷额等马队。调来胜保军营。即由胜保等、咨商英桂办理。胜保病假将满。如有可乘之机。著即与袁甲三、会商进兵。尽歼丑类。毋得迁延时日。致负委任。将此由六百里谕令知之。　　

○又谕、胜保、袁甲三奏、李孟群退守麻埠、请饬湖北迅拨兵勇。越境堵剿等语。六安州大股贼匪。窜至独山李孟群兵溃。退往麻埠。胜保等因北路伏莽未清。尚难前赴六安会剿。其派往马队。仅二百名。另派庆瑞、赛沙布等援兵。尚须由霍邱节节进剿。当此贼氛猖獗。该藩司兵力较单。急须拨兵策应。前据官文等奏派。马步兵勇数千人。交翼长多隆阿、副将鲍超、带往宿太。以为李孟群后路声援。并据奏报获胜等情。著官文等、即饬该翼长等、就近迅赴麻埠一带援应。合力进攻六安。毋稍迟缓。将此由六百里谕令知之。　　

○又谕、胜保、袁甲三奏马匹不敷应用、请饬直隶山西两省挑选营马解往等语。胜保等军营所用马匹因本年颍亳一带。时疫甚厉倒毙过多。现在该处剿匪吃紧。不敷乘骑。亟需添备以资攻剿著谭廷襄、恒福、于直隶山西各标存马中迅即挑选膘壮营马各二百匹派委妥员。解往胜保军营应用。毋稍迟误。至直隶山西各标营马。亦不可缺少。并著该督抚随时采买。以补足额。将此由五百里各谕令知之。　　

○兼署四川总督成都将军有凤奏、到任未久。本年军政。请改至来春办理、允之。　　

○命御前侍卫明庆、乾清门头等侍卫富顺、驰赴密云副都统胜保军营差委。　　

○改铸福建沙县知县印信。从巡抚庆瑞请也。　　

○缓陕西神木、府谷、二县被旱灾区、额徵兵粮。　　

○庚申。谕内阁、福济、郑魁士奏、官军击退大股贼捻、攻克桃镇派河各要隘一摺。捻匪与粤贼、合陷桃镇。窜扰派河。经福济等、饬令协领桂成等、分路进攻九月二十四等日。逆贼蜂拥扑营。叠经兵勇击退。已革游击聂桂荣、督队环攻。抢过桃镇北栅外大桥。直冲入街。贼众披靡败退。即将桃镇收复。该逆复纠合舒城庐江贼匪。接应上派河之贼。舒城县知县甘文澜等、截扼其后。郑魁士督同副将萧开甲等、分路前进。兵勇齐抵北岸。赶搭浮桥。过河突进。夺毁贼卡二座。贼众夺路窜出。我军伏兵喊杀。逆贼头营已破。后营火起。同时溃散。马队跟剿。甘文澜等、由后路兜击。福济豫派庐州府知府马新贻等、援助截杀。该逆由东南窜逸。又被水师捦杀殆尽。当将上派河、中派河、贼营二十余座躧毁。捦馘七百余名。毙贼不计其数。此次水陆进攻。次第收复各要隘。贼锋大挫。著福济等乘此声威。激励将弁。迅图进剿。毋稍延缓。　　

○谕军机大臣等、景淳奏、挑选西丹赴楚派员管带启程、开单呈览一摺。此次景淳由伯都讷等处、挑选西丹共二百名。派员管带前赴湖北军营。业经定于本月十二日启程。著毋庸给予马匹。其应需车辆等项。该将军即咨明沿途地方官妥为豫备。并饬管带各员。严行约束。迅速前进。俟抵湖北军营应需马匹。由官文等拨给可也。将此谕令知之。　　

○又谕、福济奏、请饬购办洋炮、藉资攻剿等语。安徽巢湖设立水师。必须船炮相资。攻守方能得力。该抚现已添造长龙舢板等船惟炮位短少。亟应多为筹备。江苏省前购洋炮施放甚属精利。著何桂清、赵德辙、迅饬上海道、再为购买五百斤四十尊。八百斤三十尊解赴庐州应用。并著叶名琛、柏贵、筹款采买五六百斤、并七八百斤洋炮各一百尊。派员由海道运至上海。转解福济军营。以资剿办。将此由五百里各谕令知之。　　

○又谕、福济、郑魁士奏、饷需不继、请饬山陕两省、按月准解等语。据称山西应解七月分饷银。陕西应解七八两月饷银。俱尚未经拨解。现在皖省剿贼吃紧。全赖各处协拨。若不按月准解。兵勇饥溃堪虞。且停兵待饷。必至坐失机宜。著恒福、曾望颜、将应解皖饷。按月一准拨解。毋稍迟延。如能于每月二万两外。再行筹拨银一万两。更足以资接济。该抚等务当酌量情形。设法措解。毋误要需。将此由五百里各谕令知之。　　

○辛酉。署直隶总督谭廷襄奏、宣化府属各州县、储存囤米。久未出粜。恐致霉变。请将宣化镇各营、及张家口、独石口、二厅捕盗营兵饷。自本年秋季为始。均于应放实银五成内。暂搭囤米二成。允之。　　

○壬戌。以云南省城剿办回匪出力。赏布政司经历章源、守备赵德昌、千总李发明、外委赵祥、花翎。外委张沛霖等、蓝翎。复已革知府崔绍中职。免已革游击孙钰、何有保罪。余加衔升叙有差。　　

○准山东历城、章邱、齐河、禹城、陵、德、平原、邹、曹、茌平、高唐、夏津、十二州县。歉收漕麦。改徵粟米。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百三十八　　

