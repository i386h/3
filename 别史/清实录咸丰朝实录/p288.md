<!-- { "loadSidebar": true } -->
○参赞大臣僧格林沁奏、贼踪奔突靡定。现统兵暂驻涿州。不敢远离。势难分拨防兵。得旨。所见是极。虽续有廷寄。汝亦可斟酌进止。随时军情。岂能拘于谕旨。著暂驻涿州。以为北路声势。贼未至。慎莫轻出。贼既来。必不使返。朕见到如此。料汝之见亦如此。僧格林沁原摺、并朱批。著惠亲王等同看。　　

○派都察院左副都御史文瑞、镶白旗蒙古副都统乌尔棍泰、前往通州。带兵防堵。　　

○以山东盘获奸细。赏协领奇淩阿、恒泰、庆丰书明额、知州郑映南、花翎。余升赏有差。　　

○越南国使臣潘辉泳等六人。于神武门外瞻觐。　　

○丙辰。上诣寿康宫、问皇贵太妃安。　　

○谕军机大臣等、胜保奏、由省进赴深州、并飞饬各路兜剿一摺。逆贼窜踞深州。明知北面大兵云集。乃敢分股北扰安平、蠡县、及张登集等处。固因东南两面。水大难行。亦难保非零星牵缀。分我兵力。现在贼众约有若干。何以扰及数处。胜保既督兵由省启程。自可从北面随剿随进。其善禄、西淩阿、由西面及西南面进剿。自应如此布置。惟东南两面虽有大水。仍不可不严为堵截。深州乡勇围贼之事。是否确实。如果民心齐集。加以兵威。自必更易得手。绵洵、桂龄、蕴秀、郝光甲、所带各兵。何以屡催未到。著即查明现抵何处。饬令迅速趱行。不得又以接咨迟延。藉词推诿讷。尔经额所带之兵。并著速行催调。以备攻剿。惠亲王现须留京。调度京城内外、一切巡防事宜。此次派出官兵。均系僧格林沁统带出京。僧格林沁、培成、多尔济那木凯、达洪阿等、所带官兵。俱驻涿州保障京师。所有保定省城防守事宜。仍著桂良妥为布置。恩华奏带之文武员弁。即著胜保察看。分别去留。将此由六百里加紧各谕令知之。　　

○又谕、贼情狡诈。飘忽靡常。被剿紧急。仍虞奔突。必得豫筹准备。方足以严捍卫而固畿疆。著奕兴、景淳、英隆、舒伦保、成凯、盛埙、毓书、华山泰、富勒敦泰、各于所管官兵内。迅即挑选精壮。酌定名数。操演纯熟。并备齐军装器械。火药铅丸。听候谕旨。一经调拨。即刻启程来京。该将军、都统、副都统等、务当不动声色。豫为筹备。断不可稍涉张皇。以致讹言四起。惊扰兵民。其直隶境内、攻剿情形。及贼踪所向。著随时侦探。以备不虞。并各将挑选官兵名数。先行具奏。将此由五百里各密谕知之。　　

○又谕陆应谷奏、贼匪北窜、添兵驰赴彰德截剿一摺。逆贼窜入直隶。大兵四路兜剿。难保不窜回豫境。彰卫等处。自应加意严防。该抚既行抵卫辉。添调练勇。以助兵力。著即前赴彰德。督饬镇道大员、将界连直隶各要隘渡口。分拨设防。并严饬地方文武、不得擅离职守。傥有藉词堵御。先行逃避各员弁。即行严参。以军法从事。至江西退回逆匪。现踞安庆。复有金陵贼船数百只。突入东关。近偪庐郡。皖省防兵单弱。甚属可虞。河南归德一带土匪。前经徐广缙、协同地方文武、带领兵勇剿捕。尚为得力。著即传旨该革员、与总兵柏山、相机防剿。该抚现驻河北。一俟直隶窜扰余匪剿灭。彰卫一带。无烦防堵。即当分兵策应皖省。不可稍分畛域。至误事机。将此由六百里谕令知之。　　

○又谕、张亮基、崇纶奏、江西解严、贼图窜楚、现在办理情形一摺。楚省与江西、安徽、接壤处所。凡水陆要隘。悉经派兵防守。所办均属周妥。惟昨据李嘉端奏称、东关失守庐郡危急。已有旨、谕该署督等、将前奏改造之战船。速行挑选兵勇。配齐炮位。派员管带。驶往安徽。交江忠源以资攻剿。贼情诡谲异常。声东击西。是其惯技。此时情形。深恐江西、金陵、两股逆匪。直扑皖省。复图北窜。其窜楚之匪。虽驶近田镇。仍徘徊不前。是欲牵掣楚兵。使不能救援安徽。已可概见。著该署督等、遵照前旨。速将前项船只。派员带赴安徽。并飞催江忠源、迅速赴皖剿办。万勿稍有迟误。想该署督等、定能统筹全局。先其所急也。将此由六百里加紧谕令知之。　　

○长芦盐政文谦等、奏报防堵情形。得旨。俱照所议实力办理。果能纪律森严。常川操演。俾逆贼不敢觊觎。方好。　　

○以直隶歼获贼目出力。赏佐领格绷额、花翎。蓝翎侍卫索布多尔扎布、三等侍卫。　　

○以湖北剿办土匪出力。予按察使江忠源优叙。赏道员徐丰玉、按察使衔。知府徐继鎕、游击旷辅廷、花翎。通判王恒堂等、蓝翎。余升赏有差。　　

○予湖北御贼被戕同知邵纶、知县鲍开运、巡检蔡文熙、把总鲁光贵、夏开国、祭葬世职。　　

○予河南御贼被戕知县李毓珍、祭葬世职。　　

○丁巳。谕内阁、前有旨、将恩华、留于胜保军营。戴罪图功。以观后效。本日复据僧格林沁奏、该革员业已行抵涿州。可否留营效力等语。恩华即著留于僧格林沁军营。差遣委用。戴罪自效。　　

○谕军机大臣等、逆贼窜扰畿疆。该督驻劄省垣。一切防守。自已妥筹布置。惟省南一带。仍须有大员经理。布政使张集馨、现在是否折回直隶省城。所有省南各府县、防守事宜。或即责成该藩司、或另派道府大员、前往各该处。会同地方官、抚绥弹压。著桂良体察情形。奏明办理。将此由五百里谕令知之。　　

○命成郡王载锐、管健锐营事。　　

○以正蓝旗蒙古副都统景寿、署镶红旗蒙古副都统。正黄旗汉军副都统侍顺、署正白旗蒙古副都统。吏部右侍郎爱仁、署镶白旗蒙古副都统。　　

○给贵州镇远、思州、松桃、府厅各属、被水灾民口粮耔种。并坍塌房屋修费。　　

○戊午。谕军机大臣等、本日据王茂荫奏、于宣武门外。邀集铺户十余家。令其自相联络。以为保卫。咸欣然乐从。拟将通街各户。联络既定。告以条约。即将办理章程报明。如官绅商民人等、有愿倡率为保卫计者。亦令仿照办理等语。京师地面。商贾辐凑。五方杂处。最易藏奸。若能彼此联络。互相保卫稽查。则匪徒自无从溷迹。于地方大有裨益。著步军统领衙门、顺天府、五城、体察情形。劝谕筹办。尤须示以镇静。勿致惊扰为要。王茂荫原片。均著钞给阅看。将此谕令知之。　　

○又谕、寄谕钦差大臣向荣。徐泽醇奏、访闻金陵贼匪情形一摺。据称贼众薪米。尽资于外。若绝其粮道。势将不攻自破。其咽喉在下关。若夺据此关。则镇扬与金陵之路不通。下关既得。累石筑寨。水陆皆可截击。并于上游梁山碙沙夹水狭处立寨。则江防益为周密等语。金陵近日攻剿情形。久未据奏报。焦灼实深。徐泽醇所奏各情。如果办理得宜。自可断贼接济。著该大臣、体察情形。妥速筹办。红单船谅已入江。上游所造师船。是否已经赶到。著该大臣迅即飞催。一面设法进攻。急图克复。江面匪船已踞安庆。更窥庐州。若不断贼水路。任令该逆纷纷北窜。何所底止。该大臣其激励将士。奋勉图功。毋再延误。原摺著钞给阅看。将此由六百里谕令知之。　　

○又谕、李嘉端奏、督同官绅、办理堵剿守御情形一摺。前因贼匪水陆分窜。已谕令周天爵前往协防。此时逆匪窥伺庐郡。情形紧急。著周天爵、仍遵前旨。赶紧督带兵勇、驰往剿办。勿误事机。李嘉端防守庐郡。务当严密堵御。并饬玉山、仍用原带官兵。会同李鸿章、收复巢县东关。以赎前愆。江忠源尚未赶到。著该抚飞催前进。协力夹攻。职员郭有训、督办团练。颇能得力。如果防御有功。即著据实保奏。刑部主事杨熙、前由京回四川原籍募勇。并著李嘉端、咨明裕瑞、催令该员、迅赴江忠源军营。帮同攻剿。另片奏、请于江西请留饷银十五万两内。酌拨六万两。解皖应用。并著咨商张芾查照可也。将此由六百里加紧各谕令知之。　　

○又谕、据给事中毛鸿宾奏、办理团练情形、并酌提捐输经费各一摺。据称、该员办理团练。与在籍同知彭以竺、知县李鸿畴、会同署理济南府知府陈宽、劝谕士民。筑堡浚濠。认真操演。先定章程。次申文约。统计六百余村庄。各为一团。计得二万余众。数月以来。民气渐壮。并劝谕捐输经费各等语。办理尚属认真。现在贼匪、窜踞深州。与山东密迩。如果该省各属团练。均能办有成效。自可众志成城。著崇恩、查照该给事中所奏办理。并著随时察看。饬令各属地方绅士。一律迅速筹办。不可有名无实。所有帮办团练士民。择其尤为出力者。酌量保奏。其踊跃输将、急公好义者。并著先行奏请奖励。候朕施恩。将此由五百里谕令知之。　　

○又谕、恒春奏、贼势偪近畿辅。拨兵兜防。均交前任太仆寺卿徐继畬、在紫荆关一带。择要派拨等语。紫荆关等处。系易州后路。必须于易州前面设防。方为周妥。著恒春于所派防守兵内。酌拨一千名。派员带赴直隶易州。并咨明泰甯镇总兵德春、应于何路要隘布置。即行会商办理。将此由六百里谕令知之。　　

○兵部以武会试中额请。得旨。满洲蒙古取中二名。汉军取中三名。奉天取中一名。直隶取中九名。陕甘取中一名。广东取中一名。河南取中一名。山东取中二名。山西取中一名。湖北取中一名。四川取中一名。福建取中一名。浙江取中一名。云南取中二名。　　

○拨内库银十万两。交顺天粮台。以备军需。　　

○己未。上诣寿安宫西所。问如皇贵太妃安。　　

○谕军机大臣等、户部奏、查明山东省应行报拨、及续徵约徵银款、请旨饬提迅解一摺。本年山东省各属。应徵上下忙钱粮。并道光三十年、咸丰元年、二年、缓徵未完银两。除指拨及额支等款外。统计应解银、一百五六十万两。前经户部咨催奏报。迄今尚未拨解。当此部库支绌。军需万分紧要之时。各省应徵之款。岂可任意迟延。著崇恩、即饬署藩司英桂、查照部指各款内。先行酌提银二十万两。限于十一月内。悉数解部。毋得稍有耽延贻误。再据该部奏、前次提拨该省、节年协饷饭食等银、十八万五千余两。系属归公正款。并著该署抚、迅饬解齐。不得与此次提项牵混。以清款目。将此由六百里谕令知之。　　

○又谕、据桂良奏、接准山西咨报。贼至平山县西雄德店地方。并有占踞山西五台县属陈家庄之事。如果实有其事。则紫荆关易州一带。自应严密设防。傥系逆党播散谣言。冀图大兵西剿。则东面防备。未免稍空。著僧格林沁、迅速确探。应如何派拨堵剿之处。妥为筹办。不可堕贼奸计。仍著德春、就近确切侦探。务得实情。随时知照僧格林沁、酌量设备。昨谕令恒春、派兵一千名。前赴易州。著德春飞咨山西巡抚。催令前进。择要布置。毋稍迟延。将此由六百里加紧各谕令知之。　　

