<!-- { "loadSidebar": true } -->
○又谕、现在冯官屯逆匪。全股荡平。北路一律肃清。军机大臣赞襄军务。夙夜勤劳。允宜分别加恩。以昭优眷。恭亲王奕著交宗人府从优议叙。尚书彭蕴章、侍郎穆荫、杜翰、均著交部从优议叙。侍郎瑞麟、著交部议叙。致仕大学士祁寯藻、前在军机大臣上行走。懋著劳勚。著一并交部从优议叙。其满汉章京各员。均著交部议叙。　　

○又谕、现在冯官屯贼匪。悉数荡平。北路一律肃清。奉命大将军惠亲王、总理巡防。一载有余。勤劳懋著。著交宗人府从优议叙。惠亲王之子奕详、著赏戴宝石顶。奕询奕谟、著赏给头品顶带。均著加恩在上书房读书。以昭优眷。巡防王大臣。除恭亲王奕侍郎穆荫、杜翰、业经加恩外。吏部尚书花沙纳、都察院左都御史联顺、户部左侍郎罗惇衍、著一并交部从优议叙。前户部尚书孙瑞珍、著交部议叙。　　

○又谕、陈启迈奏、进剿弋阳贼匪、大获胜仗、收复城池一摺。江西饶州贼匪。分窜弋阳。经甯绍台道罗泽南、知府李续宾等、各带兵勇。分队进攻。在大水桥、瓦石桥地方。毙贼多名。其逃入村庄者。以火焚之。死者无数。复在桥外坠水者数百人。生捦伪总制程礼等多名。复于陈家山、大松林南北堵御。鏖战多时。统计杀毙焚毙溺毙贼匪。不下三千余人。夺获军械无数。于三月二十一日。收复弋阳县城。捦获贼党五百余名。各乡又摉杀长发贼一千余名。剿办尚为奋勉。仍著陈启迈、督同该员等。跟剿逸匪。悉数歼除。署弋阳县知县王兰、被匪破城。咎有应得。著即行革职。广信府知府袁泳锡、协同收复地方。功过尚足相抵。著免其置议。　　

○谕军机大臣等、本日据僧格林沁奏、冯官屯军务告蒇、首逆就捦一摺。览奏欣慰。已明降谕旨。分别加恩。并出力各员。准其酌保矣。此股逆匪。穷蹙之余。犹思□嵎久踞。经该大臣等、戮力同心。剿除净尽。并将首逆李开方等、槛送京师。现在北路肃清。僧格林沁、即请督兵南下。具见忠勇之诚。惟该大臣督兵剿贼。已历年余。辛劳倍著。朕嘉尚之余。实深眷念。僧格林沁、著即驰驿来京陛见。以慰廑怀。所有各营官兵。及投诚义勇自应分别留撤。惟现在兵勇。究有若干。该大臣所挑精锐兵勇。及应行裁撤各数目。著详细查明。迅速覆奏。西淩阿、仍著统带各营酌留兵勇。暂行驻劄冯官屯。听候谕旨。将此由六百里加紧谕知僧格林沁、并谕西淩阿、崇恩知之。　　

○又谕、陈启迈奏派勇赴粤援剿获胜、并筹饷接济军粮一摺。广东乐昌、仁化等县匪徒。因江西练勇。前赴韶关援剿。辄行攻扑始兴。冀阻官军进路。虽经周汝筠等、督带兵勇进剿。歼捦二千余名。该逆已大受惩创。而郡围未解。韶关贼匪尚多。均自三水、清远英德、而来。势颇猖獗。韶州与江省毗连。陈启迈、固应拨兵援剿。其英德等处贼匪蜂聚。叶名琛等、亦应饬属认真摉捕。以断韶贼应援。至军饷一节。前已谕令叶名琛等、设法绕道接济。未据覆奏。现在江西筹拨赴韶兵饷。已有四万六千两。后难为继。著叶名琛等、迅速筹款。绕道解韶。以济要需。陈启迈、仍当不分畛域。督饬周汝筠等、实力进攻。筹济兵饷。毋令缺乏。将此由五百里各谕令知之。　　

○又谕、前据何桂清奏、江西广信、玉山、郡县先后失守。逆氛偪近衢州。当经批谕该抚、将拨兵筹饷等事。迅速妥办。本日据吉尔杭阿奏、该逆于三月三十日夜。攻陷开化县城。已将扰及遂安。需兵甚急等语。此股逆匪。于旬日之间。连陷三城。势甚猖獗。衢郡距杭不远。水路一帆可达。必应于衢严一带。星速进兵。堵剿兼施。以杜其奔窜之路。吉尔杭阿现已飞催虎嵩林、都隆阿、所带之兵。赶紧赴浙。向荣亦另派邓绍良、管带湖南精兵。赴浙援剿。自应如此办理。惟前据何桂清奏、富勒兴阿、现驻兵常山之五里亭。该处各隘口防兵。尚形单薄。罗泽南、带兵早抵广信。是否已拨兵勇。赴常山会剿。驻徽之周天受是否赴衢。均著何桂清迅即饬催。会同截留之闽兵。并金陵、镇江、所拨劲旅。合力兜剿。务将攻陷开化之逆匪。悉数歼除。断不可稍事迟延。致令逆众蔓延。再窜他处。至杭城防堵。该抚已调乍浦驻防官兵至省。并著妥为调遣。协力堵御。苏城兵勇较单。鲁占鳌、所带四川兵五百名。即令暂留苏州。藉资弹压。仍著怡良、吉尔杭阿、严饬署藩司杨能格等、认真督办团练。严查奸宄。务筹防守事宜。以期有备无患。其邓绍良、虎嵩林等、援浙之兵。即著向荣等、迅催启程。均听候何桂清、调遣布置。并著何桂清等、将近日常山等处剿办情形。随时奏报。以慰悬系。将此由六百里加紧各谕令知之。　　

○赏接递捷报奏事官松龄、兵部郎中扎克丹布花翎。主事松秀等、蓝翎。　　

○以剿办江西武甯县贼匪出力。复已革知府林懋勋职。　　

○补铸江苏扬州卫守备印信。从巡抚吉尔杭阿请也。　　

○予江西阵亡游击常海、祭葬世职。如副将例。千总易传武、喻能益把总张以德、六品军功吉慧、祭葬世职加等。　　

○辛亥。上诣寿皇殿行礼。　　

○诣寿康宫、问皇贵太妃安。　　

○谕内阁、崇恩奏、请酌保军务出力人员等语。逆匪窜踞高唐州后。经该抚督带兵勇。随同僧格林沁等、克复州城。并派员经理善后事宜。复分拨弁兵。随同围剿冯官屯贼匪。现在北路军务。业已告蒇。所有在事出力文武员弁。均属著有微劳。著准其分案择尤保奏。候朕施恩。毋许冒滥。　　

○又谕、桂良奏、请将讳盗之文武员弁革职一摺。直隶署天津县知县王德清等、于地方强劫重案。既未能将盗犯弋获。辄敢以强为窃。希图避就。迨经该管上司查明始自行检举。实属有心讳餙。署天津县知县王德清、北仓大使兼西沽巡检叶养度、西沽汛经制外委王宝善、均著即行革职。以示惩儆。所有此案盗犯。仍著饬令接任员弁、严拏务获究办。　　

○谕军机大臣等、昨据僧格林沁奏、各营官兵、及投诚义勇、分别撤留等语。已谕知该大臣、将兵勇数目及应挑应撤各数。详细具奏矣。因思投诚义勇一项。人非一省。良莠难齐。其中真心悔罪。奋勉立功者。固不乏人。而势蹙求生。仍怀反侧者。亦复不少。该大臣驾驭有方。自不至别有他患。以后管带之人。即恐宽猛两难。易滋流弊。况此项义勇。南省人居多。傥带往南省。而有刘子明之类。溷杂其中。尤为可虑。现在该大臣、如何挑选。其挑选之后。是否分隶各营。抑仍令自为一队。应如何约束以慑其气。诚信以结其心。即著该大臣、于回京之先。豫向管带各员。密授操纵机宜。方为妥善或即分隶营伍。使散而易制。将来即令充补各营缺额。亦属安插之一法。并著该大臣、妥为筹办。至挑賸之勇。昨据声称酌给川赀。给予免罪手照。遣发回籍。其是否呈缴军械。未经叙及。傥该勇等、原籍尚为贼踞。或回籍后。并无生业可谋。又恐流而为匪。加以结队同行。或恃有免罪执照。沿途骚扰。亦不可不防。兼恐该勇等、在北路军营日久。一旦投入贼营。或熟悉道路。或洩漏虚实。尤属可虑。该大臣务于解散之中。熟筹钤制之法。万不可稍存大意。致贻后患。将此由六百里谕令知之。　　

○壬子。上诣寿康宫、问皇贵太妃安。　　

○御太和殿视朝。王以下文武升转各官谢恩。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百六十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。四月。癸丑。上诣寿康宫、问皇贵太妃安。　　

○谕内阁、陈启迈、廉兆纶奏、请展缓乡试一摺。本年江西省。应举行乙卯科文武乡试。据称该省现办防剿。体察情形。实难依限举行。所有本年江西省乙卯科文武乡试。著照所请。准其展至戊午科。归并举行。并按照两科定额取中。以昭慎重。　　

○又谕、奕兴奏、请停添演枪炮一摺。乌里雅苏台地方。每月添演枪炮。既据该将军查明。与阵式不合。徒费火药。著即停止。改为操演骑射。其科布多地方。添演枪炮。亦著一律停止。以节糜费而归核实。　　

○予江西阵亡知县周鸣鹿、把总刘庆余、程学叙、祭葬世职。武举李会瀛、生员李鸣铎、童生李世安等、赏恤如例。　　

○甲寅。上诣大高殿行礼。　　

○诣寿康宫、问皇贵太妃安。　　

○谕内阁、陈启迈、奏参亏短米价银两之知县、请革职拏问一摺。江西署进贤县事坐补安义县知县潘尊贤、经徵咸丰二三两年漕粮。短解米价银至一万五百余两之多。叠经催提。延不完解。辄敢私自回籍。实属胆玩。潘尊贤、著革职拏问。交该抚提同丁胥人等、严行讯究。按律惩办。该员任所赀财。及原籍家产。著一并查封备抵。　　

