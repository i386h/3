<!-- { "loadSidebar": true } -->
大清文宗协天翊运执中垂谟懋德振武圣孝渊恭端仁宽敏显皇帝实录卷之一百六十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。三月。癸酉。孝贤纯皇后忌辰。遣官祭裕陵。　　

○谕内阁、何桂清奏、请将废弛防务之员革职等语。安徽甯池太广道兼署徽州府印务恩禧、于徽州军务。既不实心办理。复扣留捐项。积欠勇粮。以致兵勇不能用命。实属贻误地方。殊堪痛恨。恩禧、著先行革职。仍著何桂清、查明该员下落。据实具奏。　　

○又谕、何桂清奏、克复徽州、歙县、郡邑两城一摺。逆匪攻陷徽郡。并将歙县城池占踞。经何桂清派知府石景芬、督饬勇目夏宝庆、李恒淞、并副将魁龄等、带领枪勇台勇。分队攻打东南北三门。逆众闻风丧胆。逃窜西门。我军追杀十余里。生捦贼目二十余名。土匪数十人。均即正法。其轰毙杀死者、不计其数。立将徽州歙县收复。现在向荣、所派邓绍良各军。将次云集。著何桂清、饬令邓绍良、督率乘胜进剿。克复休甯黟县二城。以清徽境。在事出力员弁兵勇。著何桂清、酌核保奏。以示鼓励。　　

○谕军机大臣等、何桂清奏、克复徽州歙县两城。并添兵勇。进攻黟休二城各摺片。现在贼众蚁聚休黟二城。必须乘此声威。迅图克复。此时邓绍良、统带兵勇。谅已驰抵徽郡。所有各路带兵员弁。均归邓绍良调遣。以专责成。该抚即督饬该员、即日进剿休黟贼党。并酌留兵勇、防守徽歙。毋令乘虚回窜。再致蔓延。其徽浙各路军务。及一切支应事宜。即饬臬司晏端书、实力督办。勿稍贻误。将此由六百里加紧谕令知之。　　

○以剿办河南捻匪出力。赏总兵官邱联恩、副将希拉布、参将庆瑞、知州王诒等、花翎。知州钮＜氵雷＞等、蓝翎。知府徐继鎕等、加衔升叙开复有差。　　

○以修筑英吉沙尔城垣工竣。予主事庆恩等、升叙有差。　　

○豁免河南永城县、被扰地方、新旧额赋。　　

○甲戌。谕内阁、全庆、文彩奏、请饬催江苏省海运经费、速解天津一摺。向例海运经费。均由该省豫备。先期解津应用。兹据奏称、江苏省本年应解经费。欲于代办直隶铜价内扣除。势必有误转运。关系甚重。著怡良、吉尔杭阿、迅将海运应需经费银两。派委妥员、兼程解赴天津。毋稍迟误。至直隶省应还江苏代垫铜价。仍照前奏、定限二年解还。总当各清各款。毋得彼此牵混。以免轇轕。　　

○谕军机大臣等、托明阿等奏、筹防浦口、兼顾北岸上下游全局一摺。金陵逆首。既有欲由浦口北窜。并诈袭各岸营盘。及装载柴火、图烧师船之意。则自扬城以西。仪徵、六合、浦口、至江浦等处。皆须节节严防。而瓜镇贼匪。欲扑扬州三汊河、朴树湾一带。蓄谋亦非一日。此时萨炳阿、管带之马步官兵。现已抵扬。泊承升、所统拖罾战船。已至焦山。吉尔杭阿、亦督率上海得胜兵勇、助攻镇贼。自应南北进兵。水陆并举。以陆路分攻瓜镇。以水路攻取金山。使该逆三路不能兼顾。方为上策。浦口紧对金陵。本为贼踪往来之地。江浦后路。复可暗袭浦口。武庆等、兵力甚单。托明阿、所称抽拨精兵。仅止四百余名。是否足资堵御。江北屏障之区。布置不容罅漏。仍须责令武庆、温绍原等、实力扼守。其浦口以上。梁山以下。乌江一路本有恩锡、张光第、在彼驻劄。亦可与该司道、联络声势。藉免后顾之虞。惟拦江贼炼贼篺。日久未断。终恐冲突为患。托明阿等、与向荣虽各统各军。实同办一事。著即公同严督上下水师。设法会剿。先毁贼炼。遇有两岸接仗。迅速驶赴江岸协击。以牵贼势。向荣前奏、李德麟、吴全美等、红单局艇各船。俱有损伤。刻下当已修整。即应赶紧进剿。不得以戗风欠灵。日事延阁。其五龙山江面。虽设有拦炼木档。而江涨日宽。风涛撞激。究未可恃。至瓜州贼匪。匿巢不出。即筑就长围。不过杜其出扰。总宜亟筹战取。以覆贼巢。吉尔杭阿、早至镇江。亦著饬令余万清等、克期攻克。毋再迁延。俾上下游、南北岸、渐就歼除。方无他虑。将此由六百里加紧各谕令知之。　　

○又谕、曾国藩、塔齐布奏、军饷不支、请饬闽浙二省、筹银接济等语。现在曾国藩等、驻兵江西省城。因湖北武汉一带。为贼占踞。粮道已断。四川湖南之饷。不能运解前往。其水陆各军兵勇口食。仅恃江西一省捐项。不敷支放。必须邻省通融协济。方足以资攻剿。著王懿德、何桂清、于该省无论何款项下。每月各筹银二万两。派委妥员。解赴曾国藩等军营应用。该督等务当迅速筹解。毋误要需。将此由六百里各谕令知之。　　

○又谕、曾国藩、塔齐布奏、统筹全局。并请饬袁甲三、募勇由麻城出黄州。以全江北大局。及筹拨饷银各摺片。详览摺内所论楚皖江西三省全局。陆路须分兵四支。水路须分兵两支。于剿办机宜。颇为明晰。惟据杨霈等奏、现赴枣阳一带。防贼上窜荆襄。而河南信阳等处。亦极紧要。幸胡林翼等、兵勇尚在金口南岸。李孟群等、师船尚劄京山。均未挫失。或可藉图收复。节次谕令川陕拨兵赴楚。湖南抽拨兵勇赴下游援剿。并谕僧格林沁、派马步官兵四千。赴荆襄一带。交杨霈调遣。楚豫交界地方。统计兵力尚敷堵剿。但武汉复遭蹂躏。贼势益张。该侍郎等、水陆两军。已成孤立之势。现在贼窜饶州、乐平、分扰景德等处。罗泽南、已带勇进剿。著即饬该员、赶紧克复郡城。以次埽除。昨据何桂清奏、贼破徽州、已经收复。现扰休黟等处。罗泽南、如剿除饶州贼匪。即可相机前进。攻剿池州安庆之贼。塔齐布、围攻九江、亦未便撤动。仍当添募兵勇。奋力攻击。以牵制逆匪。使不得肆行奔突。曾国藩师船。并江西所造战船。尤须设法将湖口贼卡浮桥。并力攻毁。驶出大江。与塔齐布在九江会合。以图克复。袁甲三现已革职。饬令来京。临淮兵勇。本不甚多。既不能拨赴麻城黄州。若募勇训练。尚恐缓不济急。本日已谕令和春等、酌量办理。其能否派拨进剿之处。尚未可定。总俟山东军务告竣。不但兵力可分。并可派员前往。于江北一带。妥为布置。至曾国藩等、所需饷银。已谕闽浙两省、照数筹解。但恐尚须时日。著陈启迈、于四年漕折项下。每月酌拨银两。以济要需。四川、湖南、等处饷银。仍当设法催提。俾资接济。正月初五、初八、二十七等日奏报。所降朱批谕旨。已饬钞寄矣。将此由六百里加紧各谕令知之。　　

○又谕、前因袁甲三、交部严议。饬令来京。其所带兵勇。当谕令和春等、酌委得力大员前往。尚未奏报。殊深悬系。临淮控制全淮。为南北要冲。防守机宜。断不可稍涉大意。本日据托明阿等奏、浦口六合等处。拏获奸细。有金陵逆首、拟由水陆攻袭浦口、大股北窜等供。托明阿等、攻剿瓜镇贼匪。正当吃紧。势难多拨兵勇。赴浦口防御。武庆等兵力甚单。设有疏虞。关系甚钜。浦口与皖省接壤。其乌江一带。前经官军屡次攻毁贼垒。即著严饬庐凤道张光第等、实力防御。与武庆等浦口之师。声势联络。以杜贼匪北伺之意。参将刘玉豹、驻劄全椒县属之官渡。亦可就近策应。毋任稍有疏懈。又据曾国藩等奏称、临淮关、由寿州光固以达麻城。程途甚迩。若令袁甲三、由临淮招募寿光二处练勇五千。由麻城出黄州之背。并力邀击。则蕲黄可复。皖鄂两省。便可声息相通等语。该侍郎所筹。自因江北一带。并无得力劲旅。故拟添此一军。以资进剿。惟临淮防堵。亦甚紧要。此时能否分兵前进。著和春等、酌度情形。妥筹办理。庐州贼匪。既已穷蹙。官军长围已合。何以日久尚未得手。总须早复庐郡。大兵便足敷分拨。务即迅图克复。毋再迟延。将此由六百里加紧谕令知之。　　

○乙亥。谕军机大臣等、和春、福济奏、请饬怡良、拨兵勇一二千名。交张芾统带。赴徽甯一路。督办防剿等语。张芾系发往军营差委之员。该提督等、请明降谕旨。令其驰赴徽甯。调度各军。于事恐为无益。现在邓绍良、已行过浙境。各路赴徽援剿兵勇。均归调遣。昨复谕知何桂清、督饬该员。迅图剿办。若再另派统率之人。转致事权不一。张芾著仍遵前旨。交和春等、差遣委用。是否令其即赴徽甯。随同攻剿。并著何桂清酌量办理。至上海凯撤之师。本系勇多兵少。现已分赴金陵镇江。怡良驻劄常州。带兵亦属无多。徽郡兵勇。经向荣、何桂清、派往者已有数千。毋庸怡良等再事抽拨。至庐州军营。即使差委乏人。亦何至专保废员。始收指臂之助。福济所请、令黄恩彤、赴庐州差委之处。著不准行。将此由六百里加紧各谕令知之。　　

○广东水师提督洪名香、年老休致。以琼州镇总兵官吴元猷、为水师提督。　　

○以安徽庐州剿贼出力。赏副都统常清、协领伊昌阿、佐领塔斯杭阿、庆保、布克坦、倭绅、防御全亮、游击何朝亮、玉昆、都司韦敬章、守备田宗升、李嘉万、冉广兴、吕元侯、吴秀、邹朝元、于昌麟、胡运鸿、知州萧盛远、花翎。佐领瑞祥等、蓝翎。总兵官珠克登等、开复升叙有差。　　

○丙子。上御乾清门听政。　　

○谕内阁、怡良奏、查明盐船积弊、并土匪私设盐卡、扰害票法一摺。准北纲盐。行销皖豫二省。日形壅滞。据怡良查明。因各贩运经由阜阳、霍邱、固始、三县交界处所。有船户等肆行舞弊。致亏客本。又信阳、罗山二处。为行销最畅之区。光山系必由之路。闻该境私设盐卡。盘踞需索。以致往来客贩。畏葸不前。自应亟加整顿。以肃鹾政。著英桂、福济、严饬各该地方官。凡淮盐经过处所。如船户人等、有敢行盗卖。并水手搀和沙土等弊。一经查出。即行拏究。毋得稍分畛域。至土匪私设盐卡。尤属大干法纪。并著该抚等、密速查拏。从重惩办。断不准稍涉疏纵。以除积弊而裕国课。　　

