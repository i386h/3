<!-- { "loadSidebar": true } -->
○戊子。赏湖北隐逸布衣万斛泉、七品顶带。宋鼎、邹金粟、八品顶带。从巡抚胡林翼请也。　　

○己丑。谕内阁、前据张芾奏、游击杨国正、观望迁延。贻误事机。游击杨金榜、弃营逃避。以致婺源县城失陷等情。当交晏端书确查参办。兹据该抚查明奏称、从前师长镳劄营中云。曾经失利。杨国正以中云无险可扼。是以劄营婺城。其移营新建时。带勇祇一千余名。续调玉山兵勇。复因德兴有警。兼为雨阻愆期。并非观望迁延。杨国正著免其置议。至游击杨金榜、于贼偪婺城以后。已被踏破营盘。力战多时。溃围而出。虽据验明、确系受有重伤。其非弃营逃避。亦尚可信。惟不能固守待援。实难辞咎。杨金榜、著即革职。仍留营差遣。以观后效。所有徽郡一带防剿事宜。即著张芾、督饬江长贵、周天受等、妥为筹办。其在防将士。并由张芾、派委大员统领。以期得力。　　

○以克复安徽婺源县城。赏参将王梦麟、巴图鲁名号。参将余永椿等、加衔升叙有差。予祁门阵亡把总柳向春、黄顺、祭葬世职。五品军功刘鸿恩、赏恤如例。　　

○庚寅。圣祖仁皇帝忌辰。遣官祭景陵。　　

○谕内阁、胜保奏、请将任性妄为之知县革职查办等语。安徽署霍邱县拣发知县张永保、于三河尖贩买票盐之监生李锦江、即李韬、索捐未允。遽行正法。并将其家属驱逐上岸。□□穴□又□取船内盐斤。变价勒令交钱。并敢倒填日期。禀称李韬有夥抢之案。如果属实。亦应讯明办理。何得遽行擅杀。似此任性妄为。殊出情理之外。张永保、著即革职拏问。解交福济。提同案内人证。严行审讯。　　

○谕军机大臣等据胜保奏称、颍郡粮台。需用浩繁。豫省之饷。久无续解。专待拨款解到、以定军心等语。现在胜保督兵进攻六安。必须士饱马腾。方可迅图克复。著崇恩即遵前旨。迅速于藩运二库。拨银五六万两。赶解胜保军营。以济急需。勿再迟延。将此由五百里谕令知之。　　

○命前任工部右侍郎廉兆纶、仍在南书房行走。　　

○辛卯。以安徽庐凤颍道张光第、为按察使。　　

○壬辰。谕内阁、德兴阿、翁同书奏、督攻瓜州、大获胜仗一摺。瓜州逆匪。被我军围攻日久。德兴阿等、以南岸逆党。麕集江干。时虞窜越。分饬水陆各营。严防截击。十月三十等日。仪徵对岸李家沟、杨家沟、逆党往来。均经仪徵县知县杨钟琛、水师总兵陈国泰等兵勇。捦获多名。德兴阿等、乘势分路进攻瓜州贼巢十一月初二日。进至四里铺。东西两岸之贼出扑我军猝起横击。毙贼七八十名。该逆踞濠抗拒。富明阿、鞠殿华等、分路夹攻。适焦山艇师与土桥红单船。上下轰驶。陆路兵勇。扑过贼濠。斩杀余匪数十名。将贼炮台二座拆毁。抢渡重濠。直摩贼垒。翁同书率同毛三元、督令水炮台、向中流驶发助势。时金山贼船来援。我军攻扑愈勇。炮毙之贼无算。其金山鲇鱼套一带贼船。亦经总兵陈国泰等、迎击溺毙。此次德兴阿等、亲督诸军。水陆力战。大获胜仗。著即与南岸各军。联络声势。迅将贼巢攻拔。毋再延玩。　　

○予安徽横槎地方阵亡千总周永成、朱衣、刘殿华、外委唐遇春、胥占魁、叶长年、祭葬世职。　　


清文宗协天翊运执中垂谟懋德振武圣孝渊恭端仁宽敏显皇帝实录卷之二百四十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰七年。丁巳。十一月。癸巳。谕内阁、哈福那奏、请将兵丁改折米石、仍给本色一摺。密云兵丁。向支一半本色米石。嗣经改为折银散放。现在该处粮价昂贵。兵丁籴食维艰。所有应支一半本色粟米二万三千二百石。著自咸丰八年起。仍由豫东二省运津漕粮内截拨给放。毋庸改发折色。　　

○甲午。谕内阁、廓尔喀久列藩封、向来恭顺。前与唐古忒、因小衅构兵。旋即悔罪奉表。业经传旨嘉奖。并免贡一次。以昭优眷。兹念该国王前有助兵之请。忱悃可嘉。近复奉表输诚。永敦和好。允宜再沛恩施。极加赏赉。廓尔喀额尔德尼王苏热达热毕噶尔玛萨哈、著赏给貂皮马褂一件。蟒袍一件。五色锦缎五匹。青摹本缎二匹。各色大缎八匹。荷包二对。玛瑙烟壶一个。白玉搬指一个。总管噶箕藏格巴都尔、著赏给貂腿马褂一件。蓝蟒缎一匹。青摹本缎二匹。各色大缎六匹。荷包二对。玛瑙烟壶一个。办事大小头目人、著赏给各色大缎二十匹。红线绉一匹。绿线绉一匹。荷包四对。小刀四把。即著满庆派员颁发。交该国王等祗领。用示朕抚绥藩服。恩礼有加之至意。　　

○又谕、满庆奏、请达赖喇嘛之呼毕勒罕灵异幼童三名一摺。自达赖喇嘛涅槃。已及二年。兹据满庆奏称、其颖悟异常显著瑞灵幼童三名。实属祥瑞之事。朕心悦慕。著照所请。即遵成例。将此三幼童之名入瓶。敬谨掣定呼毕勒罕。由驿奏闻。　　

○谕军机大臣等、满庆奏、请加恩奖赏廓番、并需用赏物、业已捐廉制备、开单呈览一摺。上年廓尔喀进表助兵。嗣与唐古忒构衅。旋自悔罪和息。均经前任驻藏大臣谆龄等、许以奖励。现经该番总噶箕、令驻藏噶南投递夷禀。冀邀恩赏。据满庆查明嘉庆七年间成案。请将该国王及噶箕头目人等、量予赏赉。系属援案办理。并将应用赏件、捐廉制备。所筹尚属周妥。本日已明降谕旨。将该番恭顺情形嘉奖。并叙明赏件。著满庆于奉到后。即恭录谕旨宣示。并将赏件颁发。俾该国王人等、咸知感戴。以绥边圉。至满庆所请、将该国总噶箕藏格巴都尔、赏加清字名号之处。著无庸议。该大臣捐备赏件。已有旨交部议叙矣。将此谕令知之。　　

○盛京将军庆祺等奏、派员捕拏昌图厅属八面城匪徒。得旨。迅速歼除。勿令蔓延。　　

○缓徵陕西米脂县被旱地方出借仓谷。　　

○乙未。谕内阁、何桂清、晏端书奏、督防大员、吁恳给假、请旨暂留一摺。并将张芾原摺。代为呈递。前因徽州军务吃紧。谕令张芾暂留防剿。俟军务稍平。给假六个月。回籍葬亲。兹据张芾奏、婺源、祁门、逆匪。先后击退。景德镇亦已收复。恳请给假回籍。何桂清等、则称池太各属上下游败匪。尚有窥伺徽甯。若遽易督防大员。诸事恐难应手。并据徽州等处镇将官绅、合词禀请、仍留张芾调度。该督抚等、奏请暂留。实为皖南大局起见。张芾、著仍留徽州。督办防剿。俟徽池军务。渐就肃清。再行给假回籍营葬。　　

○丙申。谕内阁、载龄奏、请添种树株、绘图呈览一摺。慕陵。慕东陵。相连处所。并空阔地面。补种树株。著照所请。即于来岁春融。如数敬谨栽种。　　

○又谕、德兴阿、翁同书奏、克复瓜州、歼贼殆尽一摺。瓜州逆匪。据险负嵎。已历数载。自德兴阿等统兵以来。悉力围攻。叠次奏报水陆均能得手。正盼捷音速奏。迅埽贼巢。兹据该大臣等奏称、自十一月初九日起。德兴阿亲督兵勇。垫道移营更番进偪。适南岸贼援。又经和春等击退。该逆粮尽援绝。计无所施。十二日官军分路前进。直抵贼营。纵火焚烧。将土城四面围裹。大江南北。同时火起。飞焰烛天。大兵踰城而入。逆众无路奔逃。纷纷乱窜。焚毙一千七八百人。投江淹毙者不计其数。登舟南窜之贼。复被艇师截击。覆溺无遗。贼营五座。一律踏毁。起获大炮三百尊。旗帜枪械二千余件。贼船二十余只。救出难民一千余人。当将瓜州克复。览奏实为欣慰。该大臣等、即乘此声威。迅克江浦。一俟镇江克复。南北两军。合捣金陵。殄灭渠魁。共膺懋赏。朕实有厚望焉。　　

○以克复江南瓜州。赏钦差大臣德兴阿、双眼花翎。骑都尉世职。詹事府詹事帮办军务翁同书、黄马褂。以侍郎候补。总兵官鞠殿华、加提督衔。　　

○蠲免江苏上元、江甯、句容、溧水、高淳、江浦、六合、仪徵、丹徒、江都、铜山、萧、砀山、丹阳、金坛、溧阳、长洲、元和、吴、吴江、震泽、常熟、昭文、昆山、新阳、太湖、华亭、娄、奉贤、金山、武进、阳湖、无锡、金匮、江阴、宜兴、荆溪、靖江、太仓、镇洋、崇明、南汇、青浦、川沙、嘉定、宝山、四十六厅州县。并苏州、扬州、徐州、太仓、镇海、金山、镇江、七卫。被扰地方。额赋有差。　　

○丁酉。以热河大阁镇剿匪出力。予道员赛音博勒格图等、下部议叙。　　

○以江苏办理海运出力。予同知蔡映斗等、加衔、升叙有差。　　

