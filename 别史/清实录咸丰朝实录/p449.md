<!-- { "loadSidebar": true } -->
○以江西监造炮位、火药、出力。赏同知张赋林、蓝翎。道员邓仁堃等、优叙。　　

○予江西阵亡训导刘芳槐、典史王廷瑞、八品军功易泽选、祭葬世职。　　

○予东河抢险淹毙外委辛得书、祭葬恤荫。　　

○甲申。谕内阁、吏部奏、捐免试俸、历俸、人员、与京察保荐例义未符、请旨定夺一摺。此项捐免试俸历俸人员。既得提升截取。已属从优。所有京察大典。自不得与资深人员。同登上考。著各该部院堂官。仍照旧章分别试俸、历俸、年限办理。以符定制。　　

○又谕、载龄、崇实奏、遵查川省大吏、收受陋规一摺。各省规礼陋习。例禁綦严。原以惩贪墨而杜夤缘。若上司不能廉洁奉公。又安望其正己率属。吏治之坏。实由于此。四川一省。自总督以及监司大员。率皆通同一气。收受苞苴。大吏以捐款为名。复陋规之实。司道以朘削所得。为结纳之资。试思府州县以取之于民者、应司道之求。司道又以索之于府州县者、饱督抚之欲。似此营私肥己。不顾廉隅。无怪属员之藉逞刁风。公务之日就废弛。甚至钻谋贿嘱。朋比为奸。尚复成何事体。即将裕瑞以下、与受各员。从重按律惩办。亦属咎所应得。姑念其官非一任。事非一年。本日已将裕瑞并案革职。其余司道各员。除另案查办外。已往之事。姑予从宽。嗣后该省一切陋规。著永行禁革。如有阳奉阴违。仍蹈积习。或另改名目。暗复旧规者。著该部从严定拟处分具奏。以儆官邪。并通谕各直省督抚、督率监司大员。务当簠簋自饬。洁己爱民。毋得婪私黩货。自取愆尤。傥屡训不悛。仍复罔知自爱。一经发觉。必即重惩。勿谓宽典可幸邀也。懔之。　　

○又谕、载龄、崇实奏、查明督臣访办谋逆重案、草率定谳各情一摺。前据四川学政何绍基、参奏总督裕瑞。收受陋规。并于郑怀江等、谋逆一案。办理错误。特派载龄、崇实、前往四川查办。兹据奏称、郑怀江等、平日结会树党。横行乡里。复因纠众争夺解邦溁石狮。欲行械斗。以致居民惊徙。实属目无法纪。立置重辟。已足蔽辜。裕瑞轻信把总曾芝荃等、侦探之词。虽经各属查明声覆。仍固执己见。辄以谋叛定案。该督身膺疆寄。于民命重情。应何如详审慎重。乃有意傅会张大。枉坐人罪。非寻常错误可比。且据载龄等、查明该督平日有收受属员陋规确据。尤属辜恩溺职。撤任四川总督裕瑞、著即行革职。所有会审承审各员。四川候补同知沈英、候补通判赵友泰、署泸州知州桂延、署富顺县知县徐继镛、候补直隶州知州音德布、琦龄并审转未经结案之前署按察使清安泰、及勘详之前任按察使升任广西布政使胡兴仁、均著交部分别议处。其缉拏此案之知县旷一清、守备李春锦、千总苏光赞、前经裕瑞请予议叙。著即撤销。署南江县知县伊克精阿、经裕瑞奏参革职。兹既查明郑怀江、并无谋叛重情。惟该员于地方棍徒。未能严办。究属疏于觉察。伊克精阿、著开复革职处分。仍交部议处。　　

○又谕、载龄、崇实、奏参道员声名狼籍等语。四川建昌道俞文诏、经该侍郎等、访查该员、前在首府任内。把持公事。自府厅以下各官。均奔走其门。声名狼籍。劣迹昭彰。若非立与罢斥。不足以儆官邪。俞文诏著即行革职。　　

○又谕、载龄、崇实奏、请将逞刁藐法之把总惩办等语。四川把总曾芝荃、谢洪恩、于载龄等、查办郑怀江案情。饬传到案画供后。辄复另递亲供。盖用钤记。经载龄等摘顶示惩。曾芝荃袖出小刀。自行划伤。卧地嚷闹。谢洪恩亦直扑公案。大肆咆哮。似此凶横藐法。殊出情理之外。曾芝荃、谢洪恩、业经载龄等咨革。著即发往新疆充当苦差。先于本地方枷号两个月。以示惩儆。　　

○又谕、王懿德等、奏参勒休知府挟制上司、请从严惩办一摺。勒休漳州府知府金崇、于被参后。辄敢向该藩司肆意咆哮。情同挟制。若不从严惩办。何以儆刁玩而肃官箴。金崇著即革职。勒令回京。交该旗严加管束。以示惩儆。　　

○谕军机大臣等、载龄、崇实奏、遵查四川各案、审明定拟各摺片。该侍郎等、前奏学政何绍基、不收水礼一节。殊难凭信。当经谕令再行确访。并查该员声名如何。未据该侍郎等核奏。何绍基原参川省各员。称藩司杨培善谀。嗣有人奏、俞文诏与该司联为一气。为州县代谋升调。拜认师生。是杨培之不能胜任藩司。已可概见。有无别项贪污劣迹。并俞文诏、索取行户陋规。得受厂商赃贿各歀。均著再行查确。据实参奏。毋得稍有不实不尽。将此由五百里谕令知之。　　

○又谕、胜保奏、连日攻贼情形。并统筹全局等语。览奏殊多支饰。该大臣拥兵高唐城下。数月以来。未建寸功。据奏攻其西门南门。冀可出其不意。是必侦知该两门贼势松懈。可以一鼓而进。方为确有把握。乃不过诱杀廿余人。仍属不能得手。所开地道。与安设地雷。亦未见迅速办妥。复以贼濠颇深。又待筹加镶板。贼情诡诈。其坚拒之计。既百出不穷。而该大臣筹攻之具。亦已多方。均屡试而不效。可见兵法所谓知己知彼者、该大臣直未讲求。节次谕令速图进取。毋再迁延。岂蕞尔孤城。临以钜万重兵。竟无制胜之策。该大臣自知惭愤。不思设法克期攻克。以赎愆尤。转虑及于东南兵力之不能兼顾。以楚军南下。贼势必致旁窜。防兵偪岁生懈为虞。所言何尝不中肯綮。独不知该大臣麾下将士。裹粮坐甲。瞬偪残年。不能生懈耶。现在楚境荡平。曾国藩等、扫除九江一带贼匪后。即可直捣安庆。南北各要隘。早经谕知各路统兵大员。及各该地方大吏。严兵扼守。胜保所称南贼于年内果无蠢动。则北路可望肃清。是直以南贼能否北窜。为高唐能否攻复之符验。舍己责人。尤为鄙佞。不知东境之贼。不过连镇窜余之匪。为数无多。一经剿洗。则南贼闻风胆落。更不敢复萌北窥之心。即连镇贼巢。亦失其掎角之势。胜保束手无策。遁辞饰非。清夜自思。能无羞愧。且闻该逆并未关闭城门。任意出入。兵勇无人过问。每于数十里外。抢掠村庄。劫取粮食。傥任其陆续宵遁。茫无闻知。将来以收复空城入告。糜饷劳师。俾逆贼蔓延他处。胜保尚有何颜见朕耶。著即懔遵前旨。速筹攻复。毋得于数日后具奏军情一次。以空言为塞责也。将此由六百里加紧谕知胜保、并谕德勒克色楞、善禄、崇恩知之。　　

○以剿办江西长甯贼匪出力。赏把总张朝相等、蓝翎。余升补有差。　　

○乙酉。命于大高殿设坛祈雪。上亲诣行礼。　　

○遣惇郡王奕誴、诣宣仁庙。凝和庙。恭亲王奕诣昭显庙。照应宫拈香。　　

○诣寿康宫、问皇贵太妃安。　　

○谕内阁、奕絪等奏、长芦应解息银、请饬银票各半解交一摺。所有长芦盐政、每年应解广恩库息银。嗣后著银票各半解往。以资办公。　　

○展西陵八旗兵丁应扣借支银。　　

○缓徵两淮富安、安丰、梁垛、东台、何垛、丁溪、草堰、刘庄、伍祐、新兴、庙湾、板浦、中正、临兴、十四场、被水灶地新旧额赋有差。　　

○缓徵甘肃皋兰、河、渭源、静甯、隆德、甯夏、灵、平罗、八州县、被水、被旱被雹被霜、节年旧欠银粮。及靖远、陇西、会甯、西和、安化、甯、泾、崇信、灵台、九州县、新旧银粮草束。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之一百五十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。十一月。丙戌。谕内阁、文彩、李函奏、请饬催山东轻赍银两一摺。山东省应解通济库轻赍银两。已逾一年之久。尚未解到。实属任意迟延。此项银两。为仓场衙门、各项支放要需。著崇恩、督饬该粮道迅即筹兑。务于封印前解到。毋再延玩。　　

○谕军机大臣等托明阿等奏、水师军饷短绌、请饬江南督抚、迅速拨解等语。水师各艇兵勇口粮。向由京口粮台给发。本年七月以来未领口粮。至六万余两之多。屡次饬催。仍未源源接济。现当水师剿办吃紧之际。兵勇饷需万分支绌。情形极为紧要。著怡良、吉尔杭阿、迅即筹款。立将所欠之项。派委妥员。赶紧解往托明阿军营。不得以无款可筹。任意积欠。致误要需。将此由六百里谕令知之。　　

○又谕、曾国藩、塔齐布奏、官军克复黄梅县城。并剿办情形各一摺。我军克复广济之后。于初四日收复黄梅。是陆路一军。颇为得手。惟大股逆匪。尚聚于孔垄驿、小池口等处。我军水陆两路。声势未免隔绝。况江西水师。未能得力。两岸贼营甚多。水陆抗拒。曾国藩水上一军。介处贼营之中。情形颇觉危险。据奏所虑各端。甚为周密。此时自应于屡胜之后。倍加慎重。万勿稍涉孟浪。致误事机。傥将孔垄驿等处贼匪剿尽。劄营江岸。使水师与陆路。互相联络。然后相机进剿。庶不致有顾此失彼之虞。杨霈现驻黄梅广济之间。即应督饬魁玉、杨昌泗等、迅速进剿。北岸一带。即责成该督实力攻剿。俾塔齐布、罗泽南等、可以全师渡江。为图攻九江之计。若专恃该提督一人。奔驰南北两岸。徒劳兵力。更恐锐气销磨。于攻剿转无裨益。江西带兵之臬司恽光宸、前任总兵赵如胜等、已有旨由曾国藩等调度。傥该员等不知奋勇剿贼。即当严参惩办。逆匪抢夺江省战船四十余号又在安徽造船三十余号。意在拌力死拒。该侍郎等、务当督饬水陆各军。谋定后战。设法迅图克复九江郡城。毋令逆贼盘踞日久。牵掣我军。将此由六百里加紧各谕令知之。　　

○以克复湖北黄梅县城。赏千总周友胜、花翎。余升补有差。　　

○以守御江苏六合县城出力。赏守备秦怀扬、花翎。六品军功温纶等、蓝翎。在籍翰林院检讨徐鼒等、加衔升补有差。　　

