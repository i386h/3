<!-- { "loadSidebar": true } -->
○又谕、有人奏、陕西郃阳县知县沈寿曾、任意妄为。滥刑毙命。贪婪不法。该县教谕王步元、捉获赃银。罗列该县沈寿曾赃款七案。控经臬司、批交同州府、始终未据提审。并有委员李东旭、甯迈臣、秦占鳌、及翰林王姓。从中串通说合。又因偪还仓麦。该府委大荔县知县熊兆麟、解府讯办。熊兆麟酷刑严押。致毙五命。并沈寿曾窃使库银。及因案索赃各等语。事关知县贪赃枉法。肆行无忌。若不严行审办。何以肃纲纪而儆官邪。著张祥河、按照摺内胪列各案。亲提人证卷宗。秉公严讯确情。按律惩办。毋得稍有不实不尽。傥瞻徇属员。代人受过。将来经朕访闻。或别经发觉。恐不能当此重咎也。懔之。原摺著钞给阅看。将此谕令知之。　　

○壬申。上诣安佑宫行礼。　　

○诣永春室、问皇贵太妃安。　　

○遣官祭昭忠祠。　　

○谕内阁、前据陆建瀛奏、湖北盐法道邹之玉、不遵永禁整轮办法。仍令各商扳提售价。以致存盐滞销。当经降旨、交裕泰严查参办。兹据该督奏称、该道因各商减价速售。谕令兼顾商本。系在未奉奏定新章以前。迨接奉新章。即督饬岸商、赶销存河旧盐。尚无不遵永禁整轮办法。及拘执扳价情事。惟于各商减价之际。仅谕令兼顾商本。并不禀商该管总督、及两江总督核办。实属疏忽。邹之玉、著交部议处。　　

○又谕、颜以燠奏、赶催漕船等语。本年南粮各帮。二三塘灌放渡黄。已形迟滞。若再耽延。水势日消。必致有浅阻之虞。著漕运总督、严催各帮赶紧趱行。连樯北上。并著该河督、及沿途各督抚、严饬该管道厅、及司漕文武员弁、星夜赶催、不准片刻停留。致误回空期限。　　

○又谕、此案陈鸿、以书吏承办稿件。辄敢捏词诓骗。业经刑部照例定拟。惟此外难保无另有撞骗得赃重情。所有案内牵涉人证。皆远在山东。自未便纷纷提质。陈鸿、及程伊湄家人陈霖、并备查信函。著一并解往山东。交陈庆偕、亲提人证。秉公研讯。务得确情。按律定拟。毋许稍有不实不尽。寻奏、程伊湄、讯无贿嘱情弊。惟既经给与银两。未便竟与免议。应请交部议处。从之。　　

○又谕、向来各衙门书吏、因承办稿件。往往藉端诈骗。影射婪赃。种种作奸犯科。虽经重惩严办。无如此辈积习相沿。惟利是图。肆无忌惮。即如刑部现审之书吏陈鸿、辄敢寄信外省。任意索诈。此外未经破案者。尚不知凡几。若不随时查察。何以儆贪蠹而杜弊端。嗣后著责成各部院堂官、严饬司员。认真查察。承办书吏、傥有身后办事。及指骗讹索等情。一露端倪。立即回堂究办。庶鬼蜮技穷。不致为若辈所蒙蔽也。将此通谕知之。　　

○以翰林院掌院学士柏葰、充日讲起居注官。　　

○旌表守正捐躯河南阳县民妇李董氏。　　

○癸酉。上诣正大光明殿几筵前、行月祭礼。　　

○诣永春室、问皇贵太妃安。　　

○向夕。复诣几筵前供奠。　　

○谕内阁、户部奏、请饬催江苏迅解铜斤等语。江苏省局存铜斤。前经户部奏提解京。并节次行文催提。迄今已逾半截。未据咨报起解。实属延玩。著傅绳勋、迅即遴委妥员。将户部指提该省局存洋铜。按数解京交局。毋任迟误要需。仍将委员衔名、及启程日期。先行报部查核。并查明因何迟滞之处。报部核办。　　

○甲戌。上诣永春室、问皇贵太妃安。　　

○谕内阁、载铨等奏、宗人府库款足敷支放、请照旧制、量给宗室觉罗等继娶妻室、恩赏银两、又片奏、添给盛京宗室觉罗等、红白恩赏银两各等语。嗣后宗室觉罗等、继娶妻室、红白恩赏银两著即照载铨等酌拟减给之数给与。　　

○又谕、杨殿邦奏、漕船在塘稽阻。现今加紧催趱等语。昨因南粮各帮。二三塘灌放渡黄后。诸形迟滞。曾经降旨、饬令漕运总督。东河总督、及沿途各督抚、严催各帮赶紧趱行。兹据该漕督奏称、各船放渡后。因风水顶阻。以致稍稽时日。现在节候已迟。水势日消。该务当仍遵前旨。设法挽运。赶催北上。以速补迟。毋得藉口稽延。回空迟误。以致赶办新漕。又形掣肘也。懔之。　　

○谕军机大臣等、本日据讷尔经额奏、两奉廷寄。体察海防情形。绘图呈览。并遵旨议覆海防事宜各一摺。周天爵先后陈奏兵事数条。并绘具图样之处。既据该督悉心体察。不敢轻于一试。自系酌核地方情形。确有把握。又据奏称、蒋文庆所陈。均在叠次筹防、暨善后章程之中等语。天津为京师屏障。自当以严防海口、贼不敢来、来不敢入、为扼要之图。尤须密筹后路。使贼匪无从绕越。各口声势相应。固我藩篱。该督既称津沽地利情形。久在心目。是平时早有筹画。不致临时张皇。现在该处人心坚定。志切同仇。该督惟当督饬镇道。联络兵民。训练必勤。炮械必备。自足常操胜算。慎固疆圻。原不在纷更烦扰为也。将此谕令知之。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

道光三十年。庚戌八月。乙亥。上诣永春室、问皇贵太妃安。　　

○丙子。上诣永春室、问皇贵太妃安。　　

○谕内阁、前据萨迎阿、奕山、穆特布、明白回奏各摺、当交刑部查核。兹据该部提犯研讯。核与原奏相符。萨迎阿等、延请薛执中治病。讲论擦摩工夫。并各布施银两。虽在该犯未曾改名易装之先。究有不合。萨迎阿奕山、穆特布、著一并交兵部议处。寻议降三级调用。得旨。改为降四级留任。　　

○谕军机大臣等、寄谕两江总督陆建瀛、闽浙总督刘韵珂、两广总督徐广缙、山东巡抚陈庆偕等、据刑部奏、审拟民人丁光明、赴大学士耆英宅内、呈递禀函一案。已照议将该民人发遣矣。惟该犯供称、有大西洋国罗玛府人罗类思。曾至山东泰安府城外店内住宿。该犯与同教人郭四、投往服役、罗类思在广东、随耆英办理夷务有功。后自山东赴上海。修盖房屋居住。并于二十九年三月间。遣手下人高姓、来京探听。旋即出京等语。著各该督抚、密委妥员。详加察访。有无罗类思。及高姓其人。是否在内地居住。何时到过上海、及泰安府。逐一查访明确。据实密奏。毋稍张皇漏洩。将此各密谕知之。　　

○两江总督陆建瀛等、奏报节届白露。河湖各工。修防平稳。得旨。仍当加意修守。毋稍疏懈。　　

○湖南首逆李沅发、伏法。　　

○丁丑。秋分。夕月于西郊遣惠亲王绵愉、恭代行礼。　　

○上诣正大光明殿几筵前。供奠。　　

○诣永春室、问皇贵太妃安。　　

○戊寅。上诣永春室、问皇贵太妃安。　　

○谕内阁、此次查办文职废员。圈出之廖鸿荃、宗室讷勒亨额、张秉德、颜伯焘、文冲、梁萼涵、赵光祖、陶士霖、何其兴等、九员。著吏部查明在京各员。自本月二十五日起每日一员。豫备召见。其在籍各员。即由该部行咨各该员原籍督抚、饬令来京。伺候召见。其四品以下、圈出京外各员著该部查明在京在籍。分别带领引见。　　

○谕军机大臣等、有人奏、藩司办公颟顸、于浮收积弊不知禁革、含混批示一摺。据称湖南省前因弥补苗疆军需案内长沙府属各县加徵湘潭县正银项下每两额外加徵四钱有零迄今久已弥补完讫。浮收如故时历三十年之久。银逾五十余万两之多。且经户书呈缴底簿。委员清查。并户书等、公同递呈。该藩司万贡珍、含混批示。仍置浮收积弊于不问等语。著裕泰、骆秉章、按照摺内所指各情。秉公查核。据实具奏。毋稍徇隐。至额外浮收。久干例禁。此外各州县有无似此积弊。均应一体访察究办。原摺著钞给阅看。将此各谕令知之。　　

○命陕甘总督琦善、拨银五万五千两。解赴塔尔巴哈台、备咸丰二年经费。　　

○己卯。谕内阁、程矞采等奏、审明职官钱债控案一摺。云南降调通判赵堉林、前因委管泸店铜务。禀控准升知州丁楚玉、降旨分别革职审讯兹据该督等、查明赵堉林认真挑拣。系为慎重京铜起见。惟因索取垫付煎费。辄行具禀。丁楚玉不早偿还。以致兴控。均属不合。现既查无营私捏饰情事。所有革职之降调通判赵堉林、及暂行革职之前任蒙自县、准升广西直隶州知州丁楚玉、著准其一并开复仍交部分别议处。　　

○庚辰。上诣永春室、问皇贵太妃安。　　

○遣官祭黑龙潭、昭灵沛泽龙王之神。玉泉山、惠济慈佑灵濩龙王之神。昆明湖、安佑普济沛泽广生龙王之神。密云县白龙潭、昭灵广济普泽龙王之神。　　

○遣官祭圆明园惠济祠、河神庙。　　

○以宣宗成皇帝梓宫。奉移山陵免所过宛平、良乡、涿、房山、涞水、易、六州县。本年额赋。　　

○辛巳。上诣正大光明殿几筵前、供奠。　　

○诣永春室、问皇贵太妃安。　　

○壬午。世宗宪皇帝忌辰。遣官祭泰陵。　　

○上诣安佑宫行礼。　　

○诣永春室、问皇贵太妃安。　　

○以江苏布政使陈阡、为江西巡抚。贵州按察使武棠、为江苏布政使。调山西按察使孔庆鍸、为贵州按察使。以山西冀甯道多慧、为按察使。　　

○癸未。上诣永春室、问皇贵太妃安。　　

○遣官祭贤良祠。　　

○以内阁学士车克慎、为工部左侍郎。大理寺卿邵灿、为内阁学士、兼礼部侍郎衔。以湖南布政使万贡珍、为大理寺卿。　　

○以广东按察使祁宿藻、为湖南布政使。广东南韶连道崔侗为按察使。　　

○广西布政使张云藻、因病解任。调湖北布政使劳崇光、为广西布政使。陕西布政使常大淳、为湖北布政使。以前任广西布政使云麟、为陕西布政使。　　

○甲申。上诣永春室、问皇贵太妃安。　　

