<!-- { "loadSidebar": true } -->
○谕内阁、龚裕奏、公安县地方、被水较重、现饬勘办一摺。另片奏大冶等州县、被水情形。本年湖北省荆江泛涨。公安县地方。叠被淹浸。又因上游支堤漫溃。水势骤涨。高过县城。所筑子埝。抢护不及将县城西南角漫缺。衙署监仓。均被淹没。览奏实深轸念。现经龚裕饬令该管知府、就近确勘。著即迅速查明被灾情形。动用司库银两。妥为安抚。其被水较轻之大冶等十四州县。乏食贫民。一并查勘抚恤。毋令一夫失所所有被水各州县。如何设法疏消。本年应徵钱粮。应行分别缓徵。均著确查具奏。仍查明公安、江陵、潜江等县堤工。是否因漫致溃。据实参奏。　　

○钦差大臣赛尚阿等奏办理粮台。请分别楚粤。以免歧误。得旨。认真妥办。著传谕该员等、若稍涉冒滥。朕必能知。即行严惩。　　

○湖广总督程矞采奏、本年军政。因军务未竣。请展限举行。得旨。湖广省本年军政著俟凯撤后。再行补考。两省营员。如有年老力衰、及不能振作者。著该督随时分别参办。　　

○戊午。孝懿仁皇后忌辰。遣官祭景陵。　　

○上幸静明园。　　

○谕军机大臣等、前据奕山、布彦泰奏、叶尔羌三品阿奇木伯克回子郡王爱玛特、呈控该城大臣。请旨查办。当有旨、令布彦泰前往确查。并传旨饬令该伯克毋庸来京。听候审办。兹据德龄、倭仁奏、该伯克藉年班进京。讹索路费。各回庄共摊元宝千锭。复讹索羊羔皮二千张。皆系该伯克护卫阿浑经手等语。爱玛特、著即解任。交布彦泰、按照摺内所参。并该伯克前控各情。秉公研讯。据实具奏。原摺著钞给阅看。将此谕令知之。　　

○赏扎萨克亲王达尔玛、每年应领俸缎折给米四百斛。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之六十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。七月。己未。谕内阁、兵部奏、请将八旗及各省驻防官员、告休定例、改归画一等语。定例、绿营官员。凡遇军政之年。不准告病乞休。八旗则例虽无专条。向俱照绿营办理。惟各省驻防、多有临考告休。仍请食俸者。办理殊未画一。嗣后各省驻防旗员。均著与在京八旗。按照绿营定例。如有于军政之年告病乞休者。即行勒令休致。其出兵受伤。非在三处以上。亦不得题请给俸。以杜规避而免歧异。该部即纂入则例。永远遵行。　　

○又谕、徐广缙、叶名琛奏、剿办罗镜逆匪、捦斩首逆、全股荡平一摺。览奏深慰朕怀。罗镜淩十八股匪。自上年七月以来。徐广缙亲往督办。四面围攻。贼势日就穷蹙。现经叶名琛驰赴接办。督率总兵福兴、升任府尹宗元醇、知府李敦业、彭舒萼、知州吴昌寿等、设法侦探。凡贼剿动静。及路径险要。一切先已备悉。并严断接济。割夺近山野稗。贼众无可充饥。纷纷投出。自五月二十九日以后。叠次进攻获胜。至六月十二日。福兴等、合力进兵。分东西中三路。齐扑入墟。西路都司姚麟等、督带兵勇。攻破炮台七座。该逆淩十八、渡水奔逃。记委李鸿勋、勇目冯日坤追及。共将该逆斫伤。割取首级。即补县丞刘镇等、烧毁炮台二座。同入西墟。将淩二十八立时捦斩。其中路东路各员弁、均各攻夺险隘。游击阎恒瑞、生捦逆犯之父淩玉超。兵勇四面会合。将逆匪大馆。围住焚烧。火光烛天。间有冒火冲出者。均立时击毙。各路截杀。摉获无遗。共计生捦匪犯二百六十八名。呈验首级一百六十七颗。并歼毙一千一百余名。我兵勇祇阵亡十七名。受伤三百余名。逆匪淩十八首级。查验确实。业已磔尸枭示。此股匪徒。与洪秀泉会匪。声势相倚。扰及两省。抗拒一年之久。实属罪大恶极。经该督抚等、先后筹剿。不遗余力。得以扫数歼捦。洵足伸国法而快人心。所有在事出力各文武、首尾一年。前后几及百战。歼捦六千有奇。皆能同心协力。灭此凶顽。洵属著有劳绩。著即确切查明。据实保奏。候朕施恩。至该匪起自粤西。窜入东省。各州县尚能保守城池。又复协同堵剿。该管地方文武各官。功过尚足相抵。著免其置议。　　

○又谕、春熙奏、夷匪窜扰卡伦、现已堵逐出卡一摺。此次夷匪窜扰卡伦。虽经援兵当时击退。该守卡官弁。不能先期警备。以致焚烧房屋。伤毙官兵。均有应得之咎。守备崔万清、把总马钧、著与失于防范之副将恒安、一并交部分别议处。春熙、著交部议处。所有被伤阵亡之兵丁。著该大臣查明、咨部议恤。　　

○谕军机大臣等、本日据春熙奏、夷匪铁完库里霍卓、于六月初六日。窜扰乌什毕底尔卡伦。经春熙、先后派委本城驻防副将恒安、守备崔万清、把总马钧等、带领兵丁。并饬伯克带领回兵。分别堵捕。贼匪先因守卡弁兵睡熟。偷进卡伦。乘风纵火。焚烧卡房。伤毙官兵。旋经援兵接应。贼始退出等语。现在该匪是否远遁。抑仍在卡外游奕。内地回众。是否不致被其煽惑句引。著布彦泰、于行抵叶尔羌时。与德龄、严密侦探。贼众多寡。并贼首铁完库里、究系何处回子。何以有霍卓名目。查明具奏。春熙另片奏、拟请酌派叶尔羌官兵等语。著德龄、即选派精兵。先后密咨该城。以便调用。仍著布彦泰酌量情形。密侦严防。务期弭患未然。不可稍涉张皇。原摺片著钞给阅看。将此由五百里谕令知之。　　

○又谕、扎拉芬泰奏、请酌减文武官员养廉一摺。朕思边疆重地。该大臣等岁支养廉。一经裁减。傥将来不敷办公。转得有所藉口。致滋流弊。所请酌减养廉之处。著不准行。至各省督抚提镇等官养廉。俱系办公要需。若骤议裁减。亦属有名无实。著毋庸议。将此谕令知之。　　

○两广总督徐广缙等奏、剿办罗镜逆匪。全股荡平。得旨。卿等鞠躬尽瘁。昼夜剿办。得以埽数歼捦。皆卿等力也。览奏深慰朕怀。　　

○以广东剿平罗镜逆匪。加总督徐广缙、太子太保。巡抚叶名琛、总督衔。仍下部优叙。赏总兵官福兴、花翎。巴图鲁名号。　　

○赏前任安徽寿春镇总兵官德胜。二等侍卫。　　

○庚申。孝德皇后殡宫月祭。遗官行礼。　　

○皇后千秋节。宫内行礼。如仪。停止筵宴、及在外公主、福晋、命妇、进内行礼。　　

○谕军机大臣等、昨据徐广缙、叶名琛奏、剿办罗镜逆匪。全股荡平。现在道州逆匪。分窜江华永明。贼势日炽。所有罗镜军营弁兵。除应酌留若干。摉查余匪外。著徐广缙、叶名琛、迅即选派得力将弁。管带该处获胜之兵勇。驰往湖南军营。协同围剿。可期得力。总兵福兴、能否饬令统兵前往。并著酌量派委。仍咨明钦差大臣赛尚阿、湖广总督程矞采、查照调遣。其经由路径。或从广东径赴湖南。或从粤西间道驰赴。兵贵神速。想该督抚定能妥筹办理也。将此由六百里谕令知之。　　

○以内阁学士万青藜、为礼部右侍郎。　　

○贷湖南临武营兵丁仓谷。　　

○辛酉。上御勤政殿听政。　　

○谕军机大臣等、赛尚阿等奏、连获胜仗、逆匪全股逃窜、现在严督追剿一摺。逆匪占踞道州。并分扰江华永明二县。牵掣我军。经该大臣等、严饬和春、常禄等、并力进攻。紧逼州城。叠获胜仗。该匪力不能支。乘夜奔逃。不敢窥伺甯远。径由水打铺前窜下灌地方屯劄。该大臣现已札饬邓绍良、瞿腾龙等、迅由甯远驰赴嘉禾。明安泰等、迅由江华驰赴蓝山堵截。并令和春赶紧尾追。前后夹击。布置尚为周妥。惟贼踪靡定。诡谲异常。难保不再从嘉禾、蓝山、越过、东窥郴桂等属。及常甯新田等处。为北窜衡州之计。该大臣等、务当督饬各镇将。于水陆要隘。设伏严防。毋令同隙奔窜。衡州为省垣屏障。程矞采、驻劄该郡。人心所系。不可稍有摇动。尤须严饬文武兵勇。加意防守。杜贼北来之路。毋误事机。省垣重地。亦须镇静弹压。严密守御。不可稍涉张皇。该大臣驻守永州。足壮声威。趁此贼势散涣之时。严饬各路带兵大员。合力兜剿。前截后追。庶可一鼓荡平。昨据徐广缙、叶名琛奏、罗镜淩十八股匪。歼捦净尽。已谕令选派得力将弁。乘胜带兵。驰赴湖南协剿。刻下各省续调精兵。计亦陆续到齐。兵力不为不厚。亟望该大臣等、速殄丑类。绥靖岩疆。慎勿老师糜饷。再有疏虞也。查奏守城出力各员摺内。据称副将瞿腾龙、邓绍良、守御最为出力。何以此次保举单内。未经列入。或因三月间。邓绍良已得优叙。瞿腾龙已赏勇号。不须再保耶。著查明覆奏。前据御史陈庆镛奏、请严申军法一摺。著该大臣、查照摺内所陈各情。酌量办理。原摺钞给阅看。将此由六百里谕知赛尚阿、程矞采、并谕令骆秉章知之。寻奏、瞿腾龙等、守城有功。已邀恩奖。不复再行开列单内。报闻。　　

○又谕、常大淳奏、湖南岳州府、为湖南全省屏障。现拟亲赴该处查看情形。督同府县及绅士等、筹备防堵。酌定章程等语。两湖交界地方。犬牙相错。自应不分畛域。扼要设防。据称、岳州绅士吴巽行、方宗钧等、才略可用。著即密向咨询。与地方官妥筹布置。其由武昌至岳州所过地方。水陆各要隘。应行察看设备之处。并著豫为筹办。毋稍疏虞。将此谕令知之。　　

○湖北巡抚常大淳、奏报到任日期。得旨。楚北防堵。最为吃紧。巡抚为全省表率。断不可稍涉张皇。藩司梁星源、能否胜任。精神若何。著查看具奏。　　

○以都察院左都御史花沙纳、署镶红旗蒙古都统。　　

○改铸四川汉州知州信印。从总督徐泽醇请也。　　

○以广西官绅、守御省城击贼出力。赏在籍翰林院侍讲龙启瑞、御史朱琦、布政使吴鼎昌、道员严正基、知府彭瑛、知州史勋、副将巴图、都司张心一、王浚、守备杨连、李若珠、萧知音等、花翎。同知英秀等、蓝翎。总兵官常禄、巴图鲁名号。复已革提督向荣职。余升叙有差。　　

○以广西军营出力。赏都司白人鹏、花翎。把总黄庆保等、蓝翎。余升叙有差。　　

