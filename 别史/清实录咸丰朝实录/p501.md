<!-- { "loadSidebar": true } -->
○又谕、李钧奏、查明漫水经由处所一摺。据称黄流先向西北斜注。淹及封邱祥符二县村庄。复折转东北。漫注兰仪、考城。及直隶长垣等县村落。复分三股。一股由赵王河、走山东曹州府迤南下注。两股由直隶东明县、南北二门分注。经山东濮州、范县、至张秋镇、汇流穿运。总归大清河入海等语。黄流泛溢。经行三省地方。小民荡析离居。朕心实深轸念。惟历届大工堵合。必需帑项数百万两之多。现值军务未平。饷糈不继。一时断难兴筑。若能因势利导。设法疏消。使横流有所归宿。通畅入海。不至旁趋无定。则附近民田庐舍。尚可保卫。所有兰阳漫口。即可暂行缓堵。著李钧即派张亮基、带同熟悉河工形势之员。周历查勘。绘图贴说。详细具奏。至被灾之直隶、河南、山东各省。并著桂良、英桂、崇恩、各派干员。会同查勘。统俟奏到时。候朕酌核办理。该督抚等、目睹灾黎遍野。务当不分畛域。熟计通筹。以期早为安辑。至于办理之方。事属权宜。该督抚等如有所见。不妨据实敷陈。以备采择。将此由四百里各谕令知之。　　

○又谕、柏葰奏、密陈热河情形一摺。据称热河地方。将惰兵疲。州县官素不讲习公事。欲将鼓铸大钱行使。则民皆罢市。并有矿匪纠众占踞山场等事。所获犯供、有委员侵蚀、商人拥利等语。匪徒偷穵矿苗。本应严拏。红花沟矿匪。竟至聚集万余人。肆行滋扰。尤属暋不畏法。著柏葰督饬地方官、确切查办。设法剿除。不得畏难苟安。养痈贻患。仍须相机办理。不致别滋事端。方为妥善。至鼓铸大钱。自应体察肆市情形。妥为筹办。矿厂匪徒现虽逃散。难保不去而复来。仍须饬属认真稽查。以杜后患。该都统身膺重任。考核属员。厘剔弊端。责无旁贷。务当挽回积习。痛戒因循。将不肖属员。随时参劾。以肃吏治而靖地方。将此谕令知之。　　

○丁亥。上诣迎晖殿大行皇太后几筵前、供奠。　　

○诣清夏斋、问如皇贵太妃安。　　

○谕内阁、官文奏、崇通股匪、屡扰蒲圻县境、叠经击退获胜一摺。本月初二日。湖北逆匪。由崇通等处。窜至蒲圻县之中港地方。经该县知县孙守信等、督带团勇追剿至卢家桥。歼毙逆匪数十名。初六日。该逆复纠众千余。分路直扑新店。该县会同守备叶定国、千总樊文忠、带勇分投迎剿。新店团首等、亦各带勇助剿。鏖战三时。贼众披靡。乘胜追杀十余里。杀贼百余名。坠崖落涧死者无算。生捦伪司马等五名。立时正法。夺获擡枪器械多件。维时分水坳、胡家桥、各有贼匪窜扰。亦经团首贺鹏抟等击退。蒲圻为武汉金口后路。现在股匪击退。该督仍当督饬文武绅团。协力齐心。严加防堵。　　

○又谕、官文奏、剿办蕲水贼匪获胜等语。湖北蕲水县竹瓦店一带。有贼千余、由上巴河窜入滋扰。经署麻城县事蕲水县知县刘綮、派令兵勇迎剿。毙贼三百余名。余贼复集各路窜匪三千余人。在朱泗桥等处。筑立土城抗拒。官绅壮勇。分投进剿。复调罗田麻城等勇、会合分路直捣贼巢。当将土城五座。同时轰塌。计毙贼约二千余名。生捦四十八名。余匪乱窜。我军又追杀百余名。击毙伪将军卒长等多名。夺获军械无算。此次剿办蕲水县窜匪。屡战屡捷。各路官绅团练。杀贼尚称勇敢。著仍饬该地方官绅。严密堵剿。摉捕窜匪。毋任蔓延。　　

○又谕、官文奏、克复汉川县城一摺。湖北官军。自攻破分水觜贼巢后。于本月十四日。升用知县李保邦等、疾趋汉川。冲破贼营。逆匪将各门紧闭。我军偪近城垣。枪炮齐施。该逆开炮拒敌。正鏖战闲。魁玉等督催后队兵勇齐到。前队兵勇。乘势登城而入。逆众开东门逃奔。我军进城摉杀。并在外尾追。毙贼无算。当将县城收复。此次汉川攻克。南北两军。声势已可联络。著官文即饬该员弁。乘胜迅赴下游接应。并饬该地方官。安抚难民。摉捕余匪。毋留余孽。一面即会同西淩阿等、收复德安。毋再迟延。　　

○谕军机大臣等、本日据罗惇衍奏、江南泰州仙女庙。设立捐厘总局。弁兵官绅。多方阻滞刁难。侵欺商船。勒索挂号灰印等钱。稍不遂意。任意威吓。恐商贩裹足。与捐厘助饷章程有碍。又另片奏、雕船贩运米石。接济贼营。镇江潮勇。讹索商民。包揽货物等语。江南省捐厘助饷。前据侍郎王茂荫、御史宗稷辰、奏称局卡太多。当经降旨查办。并据托明阿、文煜、奏称并无私设捐局等事。何以行之日久。仍有官绅兵弁。借盘诘稽查为名。多树旗帜。巧立名色。侵欺商贩。其为查禁不严。致滋流弊。已可概见。著托明阿等、严饬各路员弁。如有藉端苛索者。即著从严拏办。以免扰累。至雕船运米济贼。尤属大干法纪。亟应杜绝。著托明阿、向荣等、饬令督带水师各员。严切访查。如有前项情弊。即行严办。以示惩儆。至所称按口授食。亦断绝接济之一法。著该大臣等、体察情形。妥筹办理。镇江潮勇、雇人顶替。自赴丹阳至上海一带。索诈商民。又包揽货物过关。无敢顾问。实属凶横不法。著怡良、吉尔杭阿、严密访查。按律惩治。毋稍姑容。原摺片著钞给阅看。将此由四百里谕知托明阿、向荣、怡良、吉尔杭阿、陈金绶、雷以諴、并传谕文煜知之。　　

○又谕、本日官文奏、克复汉川。并蒲圻县境、击退崇通股匪。又蕲水县击退窜贼各摺片。前因西淩阿督兵失利。叠次谕令官文、会剿德安。此时胡林翼、已过江攻破蔡店。李保邦等、亦破分水觜贼巢。攻克汉川。我军上下之气已联。官文正可乘此机会。进剿德安。据奏先派颜朝斌、前往应援。该督亲带旗绿各营兵。赴下游接应。或进府河、夹攻德安。或出襄河、进剿武汉。察看缓急援应等语。惟是德安未克。汉阳又为该逆老巢。守之必力。该督徘徊于中路。恐有腹背受敌之虞。况西淩阿兵威已挫。独力难支。著官文仍遵前旨。迅往德安会剿。勿再延缓。西淩阿到楚后。并未打仗。兵勇业已溃散。驾驭无方。思之殊堪痛恨。屡次谕令带兵进剿。不得株守随州。坐待官文援应。现在曾否拔营前进。亦未据奏到。傥再不知愧奋。立功赎罪。更有何颜对朕耶。胡林翼著与李孟群所带炮船。及魁玉、常恩等各兵。联络声势。进取武汉。俾该逆南北不能相顾。庶剿办可望得手。将此由六百里加紧各谕令知之。　　

○以通政使司副使严正基、为通政使。翰林院侍读学士德瑛、为詹事府詹事。　　

○以湖北蒲圻剿贼出力。赏千总樊文忠花翎。　　

○戊子。上诣迎晖殿大行皇太后几筵前、行初祭礼。　　

○谕内阁、本年十月二十五日。大行皇太后梓宫。由京奉移山陵。所有应行典礼。并一切事宜。著各该衙门、及直隶总督。敬谨豫备。　　

○又谕、礼部奏、斋戒期内服色、援案请旨等语。八月初八日。社稷坛大祀。先期致斋三日。初五日。尚在大行皇太后大事二十七日期内。朕御素服。冠缀缨纬。带斋戒牌。初六日大祭后、及初七、初八日。朕俱御常服。戴纬帽。其省牲、视牲、及陪祀执事各员。初五日斋戒期内。均著素服。冠缀缨纬。初六日大祭后、及初七、初八日、均戴纬帽。常服不挂朝珠。其无执事人员。有赴园奏事当差。及在紫禁城内当差者。俱著照执事人员服色。　　

○以奉天捐输军饷。永广奉天府属之满洲蒙古学额二名。汉军四名。承德县六名。海城、开原、锦、甯远、四州县各二名。盖平县一名。　　

○己丑。谕内阁、昨据恭理丧仪王大臣奏、大行皇太后梓宫。择吉于十月二十五日卯时。奉移山陵。朕追忆慈颜。哀怆靡极。允宜亲送梓宫。藉伸孺慕。是日朕亲诣几筵前奠酒。跪送后、即行启銮。其沿途芦殿、跪迎奠酒。并祭告各陵礼仪。均照向例祗行。俟奉移梓宫至暂安处、礼毕回銮。所有应行典礼。并一切事宜。著各该衙门、及直隶总督。敬谨豫备。　　

○谕军机大臣等、英桂奏、京饷甘饷、骤难报解一摺。豫省每月应解京饷甘饷。均系要需。该抚乃藉口于河工决口。水旱成灾。过事严催。恐致激成事变等语。河南钱粮甲于各省。即有偏灾蠲缓。而应完之数尚多。总由该抚藩平日废弛。以致河北三府。屡有联庄抗粮之案。徵收日少。用项不敷。一经部拨。便已束手无策。其怠玩因循。已可概见。现届下忙启徵之期。若不严饬所属。设法催徵。再有延宕。贻误要需。恐该抚等不能当此重罪。著英桂督同藩司瑛棨、于启徵后。即将应拨京饷甘饷。次第筹画起解。其未解安徽扬州各处军饷。亦皆刻不可缓之款。并著源源接济。不得以无可腾那为词。置饷需于不顾。自干咎戾。将此由四百里谕令知之。　　

○以湖南辰沅各郡防剿出力。赏同知陆传应花翎。知县汪傅霖等、蓝翎。余加衔升叙有差。　　

○庚寅。上诣迎晖殿大行皇太后几筵前、供奠。　　

○谕内阁、叶名琛、柏贵奏、贼匪围攻翁源县城、官兵抵御、大获胜仗、歼匪殆尽一摺。据称上年英德、佛冈二厅县。被匪窜扰。翁源系与接壤。七月二十六日。突有匪徒一万余众。围攻县城。火烧南门。已被穿破。该县知县陈德铨、连次设法。以水倾灌城中。火旋扑灭。二十八日。匪分三门进攻。该县督率壮勇。于东门开炮。自辰至未。轰毙六百余名。西南门各匪。亦被壮勇轰毙四百余名。嗣后该匪或深穵地道。或添造炮车。诡计不一。屡经该县设法击退。计城下歼毙之匪。不下七千余名。溃围后、经壮勇追剿击毙。又不下三千余名。境内现已肃清等语。此股匪徒。由英德、佛冈、分窜翁源。围攻县城。该官绅等、合力固守。先后歼毙匪徒万余名。剿办甚为得手。在事出力之官绅人等。准其择尤保奏。候朕施恩。其伤亡壮勇。著该部查明照例议恤。翁源县把总钟煜、先期下乡缉捕。迨贼匪围攻。并不回城救援。著即查拏。严行惩办。　　

