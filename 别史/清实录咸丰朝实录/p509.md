<!-- { "loadSidebar": true } -->
○又谕、给事中孙观奏、土匪复起、团练解散、请简大员督办防剿一摺。据称、自袁甲三去后。匪徒复起。亳匪张乐行、句结河南巨匪苏添幅、蒙城巨匪宫德等、聚众万余。七月间攻扑蒙城、双涧集等处。数百里均遭焚掠。近回雉河集、招添捻党。欲联络各匪。乘时大发。民间团练、偶毙一匪。地方官必欲追究凶手。捻匪等复句差控官。以致万众解散。或去而从匪。现在自下蔡、洛河、淮流二百里内。商贾断绝。盐关课税。并抽厘捐输等项要道。皆为所断等语。捻匪张乐行等、结党滋事。昨据福济奏报、已有攻陷夏邑之事。分股四出。势将滋蔓。如果各州县、平日实行团练。并准令该团首等、会同捕杀。何至如此横行无忌。虽窜扰夏邑之匪。已派陆希湜等、统兵会剿。而雉河集巢窟未除。匪党甚众。著和春等、饬令驻劄正阳临淮之署臬司恩锡、侍卫多慧等、就近剿捕。候补道员赵畇、系安徽本籍。著查明该员、现在何处。或即饬令联络乡团。兼办劝捐事务。帮同恩锡等、分投堵剿。著和春、福济、酌量办理。该员如堪委任。并著酌拨官兵。以资得力。不得以庐州未复。力难兼顾。致令捻匪鸱张。闾阎受害。至民间团练。原以助兵力之不足。前有旨、谕各省乡团。遇有贼匪。准其格杀无论。著和春、福济、严饬地方官、恪遵前旨。再行出示、剀切晓谕。以伸民气。州县中、如有畏匪不办。转受匪徒诬控。拖累良民者。即著从严参办。原摺著钞给阅看。将此由五百里谕令知之。　　

○己巳。上诣迎晖殿、大行皇太后几筵前、行月祭礼。　　

○谕军机大臣等、本日据王履谦奏、自兰阳漫口后。下游已成涸辙。下北缺口、至曹单数百里。徒步可行。防不胜防。设兵于无用之地。不如调防于切紧之区。请将防河兵勇。酌驻豫皖交界等语。直隶派防北岸。本有大名镇总兵史荣椿、所带镇标官兵一千名。并抽调正定镇兵五百名。史荣椿、已赴河北帮剿联庄会匪。其直隶所调后起防河兵五百名。著桂良即饬前赴河南。交李钧、酌量应令驻劄何处。以资防堵。又崇恩前奏、交武隆额统带之曹单募勇五百名。本为防河之用。并著该抚、会同该河督、察看情形。分拨防守。俟河北联庄会办竣。即著史荣椿、带领官兵。由豫入皖。以剿为防。现在归德亳州一带。捻匪横行。兵力尚嫌不足。得此一军协剿。可以固北路藩篱。较之遥驻河干。更为得力。该督抚等、均须通筹大局。剿匪防河。兼权并重。兹王履谦、暂假省亲。所有沿河应防各处。著李钧、妥为布置。毋稍疏懈。将此由五百里各谕令知之。　　

○庚午。遣官祭历代帝王庙。　　

○谕内阁、德全奏参误班官员、请交部议处一摺。八旗城上堆拨。该班官兵。自应轮流值宿。以资巡逻。现在撤防未久。该佐领等、竟敢擅离旷误。实属胆玩。仅予议处。不足示惩。正蓝旗蒙古佐领舒隆、汉军恩骑尉福全、均著即行革职。以为玩误职守者戒。　　

○又谕、何桂清奏、要缺总兵、才不胜任、请旨另简、并保举堪胜各员等语。新授安徽皖南镇总兵豫祺、于该处人地生疏。难胜重任。著即开缺。交兵部带领引见。四川阜和营都司尽先游击江长贵、著赏给三品顶带。署理皖南镇总兵。所有该镇应行驻劄何处。并一切营制事宜。尚未据该督抚议定。著派何桂清、会同怡良、福济、妥议章程。迅速具奏。　　

○又谕、英隆等奏、请暂停捕打冬围一摺。奉天捕打冬围。既据该将军等奏称、官兵甫经撤回。戍役劳苦。著准其仍暂停一年。以纾兵力。俟来年照例奏请举行。　　

○谕军机大臣等、托明阿奏、上下游水师、连得胜仗、并设法进捣情形一摺。据称、金陵贼船。避泊草鞋夹口。八月初七日。大小贼船数十只。直扑浦口。经水师兵勇击退。夺获贼船多只。内有四轮船一只。复先后在西江口、瓜州等处、击贼获胜。焚烧贼篺。歼毙多名。江面贼船。伺隙出窜。瓜州一带。复有贼篺驻泊。此次虽经剿办得手。而上下游贼船、往来无定。难保不另生诡计。仍应严饬水师将弁。实力剿洗。至瓜州久为贼踞。陆路诸军。日久并未进攻。所筑长围。仅能防贼旁窜。而滨江一带。仍未能遏截贼踪。若非水陆并力进攻。剿办何能蒇事。著托明阿等、督饬水陆大军。奋力夹击。并约会吉尔杭阿、同时进攻镇江。俾南北两岸贼匪。不能互相援应。庶可直捣贼巢。尽歼丑类。该大臣等、务当力图克复。毋得再事迁延。致干咎戾。将此由六百里加紧谕令知之。　　

○命户部尚书文庆、两广总督叶名琛、协办大学士。仍留叶名琛两广总督任。　　

○以都察院左都御史文彩、署户部右侍郎熙麟、内阁学士崇纶、管铁钱局事。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百七十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。九月。辛未。谕内阁、奕絪等奏、恭请和妃神牌、绘图呈览一摺。大行皇太后梓宫。奉移慕东陵正殿。所有和妃神牌。即著在慕东陵正殿东次间、敬谨供奉。其安设隔壁各事宜。均著照所议办理。　　

○又谕、奕絪等奏、守护事宜一摺。大行皇太后梓宫。奉移慕东陵暂安后。著派奕絪、溥吉、督率总管翼长等、轮班值宿。总兵庆祺、率领游击守备等、常川进内。周历巡查。其应行添派内务府八旗绿营官兵。并建设堆拨之处。均著遵照旧例。敬谨守护。　　

○谕军机大臣等、本日据载增等奏、汉川复失、贼偪沔潜、荆州实形吃重一摺。据称自奓山、金口、相继失利后。贼势猖獗。炮船陆勇。均由黄陵矶、大小军山、退至新堤、嘉鱼、两岸分劄。与沔潜通连之蒲团、侏儒山等处。皆为贼踞。八月二十一日。贼扑汉川城外营盘。常恩、李保邦、兵力不支。汉川复失。现退回仙桃镇、鄢家湾等处驻劄。胡林翼前奏、暂驻大军山。收集溃勇。现复退至新堤、嘉鱼两岸。是否与贼接仗。及如何布置情形。何以未据该抚奏报。官文此时。计已驰抵德安。自难回兵援剿。但贼偪沔潜。荆州情形。万分紧要。常恩等驻劄仙桃镇等处。兵勇甚单。设有疏虞。所关非细。该督统辖全省。其应如何设法援应之处。务即迅速妥筹。与载增等所派兵勇。并力截击。以遏贼窜荆州之路。现命黄宗汉、将驻劄夔巫之兵勇二千。先行饬调前赴荆州。以资援应。但恐一时未能即到。胡林翼兵勇。虽已溃散。仍当力求整顿。以振军威。并飞催所募湖南新勇。星速赴鄂。罗泽南之兵。如已驰抵大营。即可会合兵力。迅图攻剿。以遏凶锋。并严饬李孟群等、招集兵勇。扼要堵截。沔潜一带。经载增等、分拨兵勇。防贼纷窜。复于郡城附近、抽调满洲营精兵。交魁玉督带。办理尚合机宜。著即严饬各该员、实力防堵。毋稍疏懈。所有近日贼势。及官文、胡林翼如何布置防剿。务须随时奏报。以慰悬系。将此由六百里加紧各谕令知之。　　

○又谕、据载增等奏、汉川复失。下游皆系贼巢。情形较前倍觉吃紧。前有旨、令黄宗汉、饬署松潘镇总兵德恩、管带夔巫防兵二千名。赴荆协剿。并另派镇将、接办夔巫防务。如须亲往驻劄。并著酌度办理。现在胡林翼之军。甫经挫败。官文前往德安。未能兼顾。而荆州兵力尚单。恐该匪上窜。未能抵御。湖北接壤蜀境。惟有从夔巫上游。派兵下压。庶堵剿较易为力。著将德恩防兵。迅饬赴荆。惟贼氛既极吃紧。川兵仅止二千。尚恐难资堵击。必须量添兵勇。并另派得力大员统领。方可藉挫凶锋。川楚唇齿相依。能保荆州。即以固川省门户。黄宗汉统辖全蜀。自未便出境。著察看情形。于将军乐斌、提督万福、二员中。酌量一员。派拨兵勇数千名。即由夔巫一带。驰往荆州。会合攻剿以资援应。川省兵力。何处尚堪调拨。著该督酌度办理。并即迅速驰奏。将此由六百里加紧谕令知之。　　

○命贝勒奕誴、管乐部事。　　

○以理藩院左侍郎爱仁、为满洲繙译乡试正考官。詹事府詹事德瑛、为副考官。　　

○壬申。谕内阁、僧格林沁等奏、酌添外满洲火器营官兵操演阵式一摺。著阅兵大臣、将所添阵式阅看具奏。　　

○又谕、会议军器王大臣奏、职员呈请开采金矿等语。据称、未入流孙九翱呈称、山东莱州府属之平度州地方。雕化涧、金山、三座山等处。发露金苗。周围二十余里。该职员情愿自备资斧。试行开采。著崇恩、酌派道府大员。带领该员孙九翱、于所称发露金苗各处。亲历详勘。据实具奏。寻奏、平度州金矿。得不偿失。请仍封禁。报闻。　　

○谕军机大臣等、会议军器王大臣奏、筹议开采蒙古金银矿一摺。据称、蒙古地方。向有金银等矿。经僧格林沁等、函询该王公等、现接覆信。知喀拉沁、翁牛特、所辖之伊玛图山等处。均有矿苗。并将金银砂、赍送到京煎炼。均有所获等语。口外产金产银等矿。该蒙古王等、情殷报效。果能开采得法。于经费不无裨益。惟于蒙古游牧。有无妨碍。著柏葰、会同该王等、将原摺所称各该处。亲行履勘。详加体察。如堪开采。即将一切章程。妥议具奏。原摺钞给阅看。将此谕令知之。　　

○以筹饷出力。福建布政使庆端、下部议叙。　　

○予福建阵亡在籍国子监学正王捷南、外委刘升腾、林恩高、祭葬世职。生员萧箕裘等、赏恤如例。　　

