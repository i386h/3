<!-- { "loadSidebar": true } -->
○又谕、据副都统增庆、会同盛京将军玉明等奏、遵查奉天海口情形。拟择要安营设炮。请将山东历年积欠拨解奉省饷银数十余万两。饬令如数解交等语。奉天没沟营等处海口。办防紧要。需饷较钜。著崇恩将历年欠解饷银。速为筹拨。即不能将所欠之项。一时全数起解。亦须迅即筹银七八万两。先行派委妥员解往。余俟续解。以应妥需。毋稍延误。将此由五百里谕令知之。　　

○又谕、前因副都统吉拉明阿、轻许俄夷赴乌苏里口会勘地界。当谕奕山、景淳、查明具奏。并令将字约十四条。一并查奏。旋据景淳覆奏、吉拉明阿令俄夷俟冰泮后。再行会勘。系一时推缓之言。与本日奕山奏报。大致尚同。惟绥芬河、乌苏里河、既不与俄夷接壤。当时即应拒绝。何以含糊推缓。致令藉口。至所称庙儿地方。旧有分界石牌。据景淳原奏、称系通事传闻之语。况该处尚在绥芬乌苏里迤东。与俄夷现占之阔吞奇咭。相距甚远。亦岂能任意牵涉。指为俄夷接壤之据。其字约十四条。虽称商议未定。亦当先行入奏。岂有俟夷酋覆定。再行进呈之理。设或其中有不能俯允之处。岂非又费唇舌。且所许二年后。差学生到俄夷屯中学艺。虽云暂时搪塞之语。将来不能如约。亦徒费周章。吉拉明阿办理夷务。任意颟顸。著先行撤任。并著奕山据实参奏。所有黑龙江副都统一缺。著奕山遴选明白干练之员。切实奏保。或即简放是缺。或先行署理。听候谕旨遵行。其字约十四条。何款议定。何款尚须更换。仍著奕山查明具奏。夷酋石沙木勒幅、如已到黑龙江城。该将军务将绥芬河、乌苏里河、不与该国接壤之处。详细开导。据理剖辨。毋得再有含混。自干咎戾。将此由五百里密谕知之。　　

○又谕、前因甯国兵勇需饷。谕令胡兴仁、于每月解银六万两外。添解二三万两。合之皖南道月筹三万两。共凑成十二三万之数。嗣据胡兴仁覆奏、本年正月内。共解过甯防银九万两。其皖南道应解之三万两。即由邓瀛就近解交。本日复据郑魁士奏、江浙暨徽防援军。现又添一万六千之多。需饷甚距。甯郡仅六邑。而宣城、南陵、甫补蹂躏。其余弹丸之地。筹画维难。邓瀛月筹之三万两。已成画饼。现惟仰望浙省。请饬月筹二十万两各等语。甯防各军。现在攻复湾沚。埽平黄池南岸贼垒。正拟乘胜进兵。其饷项急宜宽为筹备。著胡兴仁设法筹措。每月起解。即不能如所请二十万两之数。亦须酌量加增。俾敷摊放。设有缺乏。不独停兵待饷。亦且溃散堪虞。贻误匪轻。前车可鉴。该抚总当竭力筹画。勿以皖南每月三万为必可恃也。将此由五百里谕令知之。　　

○加赏普济堂、切德林、煮赈小米二百石。展限两月。　　

○甲寅。上御勤政殿、召见惠亲王、怡亲王载垣、郑亲王端华、军机大臣彭蕴章、穆荫、匡源、文祥、内务府大臣瑞麟、麟魁、文彩、存佑、文丰、尚书肃顺、全庆、陈孚恩、赵光、许乃普、谕曰。本日据载垣等奏、会审科场案内已革大员。并已革职员、定拟罪名、先行拟结一摺。朕详加披览。反覆审定。有不能不为在廷诸臣明白宣示者。科场为抡才大典。交通舞弊。定例綦严。自来典试大小诸臣。从无敢以身试法。轻犯刑章者。不意柏葰以一品大员。乃辜恩藐法。至于如是。柏葰身任大学士。在内廷行走有年。曾任内务府大臣。军机大臣。且系科甲进身。岂不知科场定例。竟以家人求请。辄即撤换试卷。若使靳祥尚在。加以夹讯。何难尽情吐露。既有成宪可循。朕即不为已甚。但就所供情节。详加审核。情虽可原。法难宽宥。言念及此。不禁垂泪。柏葰著照王大臣所拟。即行处斩。派肃顺、赵光、前赴市曹。监视行刑。已革编修浦安、已革举人罗鸿绎、已革主事李鹤龄、均著照例斩决。以昭炯戒。副考官户部尚书朱凤标、于柏葰撤换试卷。闱中并未查询。出场后又不即行参奏。若照旧例办理。知情徇隐。即应治罪。即止于失察。亦应研讯。惟阅其供词。尚无知情情弊。谅朱凤标亦不敢公然徇纵。著从宽即行革职。同考官降调编修邹石麟、为已革举人平龄、更改朱卷。实属违例。著革职永不叙用。其磨勘查出试卷。应行查办之举人余汝偕等十二名。并同考官徐桐、钟琇、涂觉纲、何福咸、对读官鲍应鸣、应得处分。著交礼部查照科场条例。定拟具奏。至墨卷内更改马丞字样。是否由外帘传递之处。著原派之监临明白回奏。另片奏催未经到案之谢森墀、熊元培、李旦华等三名。著江苏巡抚、即行派员迅速解京。归案审讯。嗣后科场大典。秉文衡者。皆当洁己虚怀。杜绝干请。应试士子。亦各立品自爱。毋蹈夤缘覆辙。则朕此次执法严惩。正为士林维持风气。尔在廷诸臣。当能默喻朕衷也。　　

○谕军机大臣等、庆昀奏、遵旨查拏要犯沙布陇杭噶拉情形。览奏均悉。阿木呢固尔通巴、业已到京。现在审讯。所有查抄什物。前据奏称、俟解送进口。即行解京。其封存物件。著庆昀详细查点。除经卷及可疑物件。全数解京外。其余各物。轻便易解者。均著起解。交钦派王大臣查办。若佛像大者。及笨重器具。著留存该处。毋庸解京。仍开明清单。并所供系何佛像。一并具奏。将此谕令知之。　　

○又谕、前因天津防堵海口。谕令景淳、于吉林调兵一千名候调。本日据景淳等、奏称遵旨将官兵一千名。挑选齐全。听候调遣。惟该官兵等、并无马匹。应否拨发。候旨遵行等语。此项备调官兵。将来如须到防。自应发给马匹。以期得力。著玉明、侍顺、于大凌河马匹内。挑选精壮马一千匹。勤加餧养。俟该官兵奉调过境时。发给乘骑。毋得以疲瘦马匹。滥行充数。将此各谕令知之。　　

○以浙江衢严两路防剿出力。赏副将周万远、游击陈昌达、林保、巴图鲁名号。知府缪德棻、参将化儒、都司陈殿佐、守备胡应元、梁成华等、花翎。千总丁椿荣等、蓝翎。参将陶茂森等、加衔升叙复官有差。　　

○以浙江鄞县团练出力。予布政司理问童司悆等、奖叙有差。　　

○乙卯。遣官祭昭忠祠。　　

○谕内阁、彭蕴章奏、收获匿名书函、历陈苏州漕弊、请饬查办一摺。匿名书函。例应销毁。惟刻本内有牵涉彭姓之处。虽未实诣其人。自应奏请查办。江苏为钱漕最重之区。若绅衿以熟作荒。不完条漕。必至上亏国课。下朘民生。实属大干法纪。著何桂清、徐有壬、确切查访。乡绅中实系何人。句通官吏。以熟作荒。不完条漕。积惯舞弊者。务当破除情面。指名参奏。不得稍有瞻徇。自干咎戾。其刁生劣监。射利营私者。斥革惩办。至以熟作荒之弊。必有蠹吏从中句串分肥。尤当严办。该地方官或有意徇私。或形同聋瞆。均著从严参处。总须有犯必惩。以清弊源。至投递匿名书信。自称古吴老农。并有刻本传播。此风断不可长。著该督抚等、查系何人。如所言非诬。尚可从宽免究。傥有挟嫌诬害情弊。仍著治以应得之罪。以免效尤。　　

○又谕、张芾奏、官军攻克婺源县城一摺。安徽婺源县城。于上年八月内失守。自署皖南镇总兵江长贵接办防务后。叠次攻剿获胜。本年正月。密派得力将弁。断其接济。并督队更番叠进。直薄城下。乘贼目张淙相等、吁禀乞降。遂会合总兵李定太进击。正月二十八等日。叠获大胜。二月初一日。江长贵会同各军进偪。鏖战七时之久。俘馘无算。斩隘直入。立复县城。我军乘锐尾追。即于是夜将高沙贼垒。一律毁平。余匪由西路窜逸。著张芾仍严饬在防将弁。探明贼窜何处。一面严扼要隘。一面分投追剿。以期净埽贼氛。勿留余孽。　　

○谕军机大臣等、本日据张芾奏、官军克复婺源县城一摺。据奏另将克复祥细情形。咨由浙江巡抚核明具奏。张芾以候补京卿。督办徽郡防务。驻劄该处。见闻较确。军情旦夕变迁。若事事咨由浙江巡抚转奏。转恐有稽时日。嗣后遇有紧要军情。即著张芾随时专摺奏报。以重军务而克稽延。将此由六百里谕令知之。　　

○调协办大学士吏部尚书周祖培、为户部尚书。命前任大学士贾桢、以大学士衔为吏部尚书。　　

○以理藩院尚书穆荫、充国史馆总裁官。礼部左侍郎爱仁、礼部右侍郎杨式谷、充副总裁官。　　

○以江西景德镇攻剿不力。摘在籍道员刘于淳等翎顶。　　

○以江西崇义县城被贼窜陷。革知县朱渊职。责令随营效力。　　

○丙辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○颁朱谕。近因柏葰等听情关节一案。已降旨从严惩办矣。著上书房总师傅彭蕴章等、恭录前旨一道。存贮谕旨匣内。以垂久远。以昭法则。　　

○谕军机大臣等、前谕令常清、密拏德勒克色楞念经案内紧要各犯。并刨穵所埋铁盒面人牛角等件。昨因日久未覆。业经寄谕饬催。乃据奏到、仅取具堪布及晋巴闪烁供词。于饬拏要犯。一名未获。且德勒克色楞念经处所。不止布达拉一庙。尚有另外住屋。何以不一并密查。明系扎隆阿等闻风远扬。该都统含糊了事。实属不知轻重。著该都统即行亲往该处。密速查起。并将遵办情形。迅速覆奏。不得再似前此迟延。其前此谕拏各犯。务当赶紧全获。解京归案。若有一名漏网。惟常清是问。将此由五百里谕令知之。　　

○钦差大臣胜保奏、接奉朱批训斥。沥陈愧悔下情。得旨。能知谨慎。即汝之福。　　

○命大学士衔吏部尚书贾桢、充上书房总师傅。　　

