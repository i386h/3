<!-- { "loadSidebar": true } -->
○又谕、江忠源奏、逆匪于十一月十二日。大股攻扑庐州。郡城危急。该抚所带仅止兵七百余名。庐州新募勇、亦祇二千余名。单弱已极。江忠源前次饬令前赴武昌之楚勇一千余名。湖南兵六百名。云南四川兵未渡江者。亦多留守武昌。此项兵勇。久随江忠源历阵。兵将相习。湖北省城存兵尚不为少。而庐州危急万分。稍有疏虞。致贼北窜。所关非细。著吴文镕、崇纶、迅饬原带此项兵勇之都司戴文兰、并备弁人等。赶紧将江忠源原带兵勇、全数带赴庐州。听候调遣。万勿迟误。其黄州逆匪。即责成唐树义、实力追剿。勿得株守省垣。藉词诿卸。将此由六百里加紧谕令知之。　　

○又谕、江忠源奏、贼匪径扑庐郡。亟请援兵、并筹饷银等语。该抚病已渐痊。朕心稍慰。惟庐郡情形紧急。殊深焦灼。已飞谕张芾拨银十万两解皖。并严催舒兴阿督兵驰救。和春已抵徐州。亦令即赴庐州会剿。并命吴文镕等速饬戴文兰、统带兵勇前来。复谕令河南、山东、无论何项银两。迅速筹解安徽。以应急需矣。袁甲三扼守北路。剿除捻匪。其能否赴援。尚未可必。前命曾国藩赶办船只炮位。并将所募楚勇六千名。由该侍郎统带。直赴安徽。与江忠源会合水陆夹击。但恐到皖尚需时日。该抚务须督率在城文武。竭力固守。俟援兵一到。即可内外夹攻。保全庐郡。即以固北路藩篱。万勿稍有疏虞。将此由六百里加紧谕令知之。　　

○又谕、江忠源奏、贼扑庐州、郡城危急等语。袁甲三驻劄蒙城。距庐郡不远。现在该郡兵勇甚单。情形紧急。著该给事中、酌量带兵前往协剿。并兼顾北路。不令该匪乘虚上窜。迅即妥筹办理。将此由六百里加紧谕令知之。　　

○又谕、本日据张芾奏、请留借协解滇黔兵饷、及铜铅本银、以资善后一摺。该抚祇知有一江西。而应解应拨款项。竟敢不遵谕旨。任意截留。置全局于不顾。已于摺内严切批示矣。兹又据江忠源奏称、前饬江西拨解铜本项下银十万两。并未如数赶解皖省。经前抚李嘉端委员迎提。据禀、江西仅能拨银二万两等语。此项银两。叠经降旨严催。该抚乃置若罔闻。于事势缓急轻重。全无审度。现在该省自舒桐二城失事后。庐郡情形。危在呼吸。是该省之需饷紧急。视江西之豫备善后。孰轻孰重。著张芾于接奉此旨后。迅即提款、派委妥员。务将前项银十万两。全数拨解。无分昼夜。兼程前进。以济急需。无得藉口迟延。致干重咎。将此由六百里加紧谕令知之。　　

○又谕、据和春奏、行抵徐州、统兵防剿一摺。前因怡良奏、镇江军务、须一手办理。降旨准令和春折回。惟现在皖省警急。宿徐甚关紧要。和春业已到徐。著毋庸折回镇江。即知会向荣、怡良等、一体遵照。本日据江忠源驰奏、逆匪直扑庐郡。该处情形。万分紧急。著和春即日酌带兵勇。兼程驰赴庐州。会同江忠源等、合力攻剿。毋稍延误。至所称拟咨向荣、酌派得力官兵一千名。星驰来徐。以备攻剿。著即飞速咨调。惟庐城危急。若待江南兵到。再行赴援。已属无及。现在舒兴阿统带陕甘官兵四千余名。计日可抵庐郡。该提督即可与舒兴阿、酌量调拨。总以急援庐州。遏贼北窜为要。将此由六百里加紧谕令知之。　　

○又谕、连日谕催舒兴阿赴皖救援。谅该督业已自陈州启程。兹据江忠源奏、本月十二日。贼匪径扑庐州。该处兵力甚单。情形危急。亟请就近饬派援兵前往。著舒兴阿、带兵星驰径赴庐州。与江忠源内外夹击。保护郡城。该处为贼匪北出之冲道。较之他处、尤关紧要。不得藉口于车马未齐。迟延误事。现在提督和春、已至徐州。本日谕令驰赴庐郡。惟该提督带兵无多。著该督即将所带官兵。分拨和春统带。以资攻剿。将此由六百里加紧谕令知之。　　

○又谕、惠庆奏、盗贼日炽。请筹经费。并条陈急切情形一摺。另片奏、各营饷需。未能依限散放等语。广西自会匪窜出之后。伏莽未清。蔓延通省。亟应严饬各路文武员弁。上紧剿除。惟军行首重粮饷。稍有迟滞。贻误非轻。叶名琛统辖两省。自应急筹兼顾。著于广东藩运关库各项下。迅即拨银十万两。派员克日妥速解往。以备支用。所有广西省应扣养廉银两。著准其留备该省缉捕之用。仍俟期限一年后。拨归库款。至于剿办盗匪。乃巡抚提督专责。前曾迭次降旨。令行坚壁清野之法。并颁给明亮等疏议、与乡守辑要一书。该抚等果能督率所属。实力奉行。地方自可渐臻静谧。著劳崇光、与惠庆通筹全省大局。于匪徒聚集处所。拣选兵勇。派委得力文武大员。统带分头兜剿。并察看何处险要。何处紧急。即行亲往督办。仍一面晓谕该地方绅民人等。举行团练。自卫乡闾。其能捐赀助饷。杀贼立功者。著该督抚等、随时从优保奏。据奏、各营兵饷兵米。因州县解交迟延。未能依期散放。如所称春季兵饷。至秋季始行到营。兵米有欠至二十余月者。殊非体恤兵丁之道。著劳崇光饬令藩司、严饬各州县、凡应解兵饷兵米。务各如期解交清楚。以备各营派员分别请领。如有徵解惰误。以致兵糈不继者。即著从严参办。无稍疏纵。将此由六百里各谕令知之。　　

○江西巡抚张芾奏、请将应解滇黔兵饷酌留。借济军需。得旨。户部速议具奏。屡次严催不准截留。何不知缓急。置全局于不顾。实堪痛恨。汝自抵任以来。只知有一江西。款项则任意截留。保奏则太觉冗滥。一筹莫展。专以奉迎大绅衿为务。昧良丧心。至于此极。朕自愧用汝之庸愚大吏。实觉厚颜。但不知汝能汗流浃背否。又奏。革督程矞采、捐银六万两。代恳加恩。批。朕以苍生为重。余非所系念者。所请著仍不准行。其先缴之款、及未缴之款。著一并掷还。　　

○山东巡抚张亮基奏、饬各属添募壮丁。筹备军械情形。得旨。团练原为各守乡闾。练勇亦祇能补兵之不逮。若事事作正开销。何有如是多款。著设法变通。以免日后驳饬。　　

○山东登州镇总兵官武迎吉、因病勒休。以广东大鹏协副将陈辉龙、为山东登州镇总兵官。　　

○予安徽舒城殉节主事朱麟祺、通判徐启山、祭葬世职。副将松安、游击德成、以防守不力。下部治罪。　　

○蠲缓甘肃甯朔县被水、被雹、地方。新旧额赋有差。　　

○辛酉。谕军机大臣等、胜保奏、连日攻剿情形一摺。此次进剿。虽有斩捦。我兵亦受伤不少。且限于地势。仍未能直入贼垒。朕日望捷音。实深焦灼。现据独流难民供称、贼营粮米柴草将断。匪众离怨。正可乘机密派妥人。潜入贼垒。设法离间。贼情诡谲。其逃出难民。亦难保无奸匪溷迹。务须加意查察。勿堕诡计。静海西南一带。蕴秀带兵在彼驻劄。能否得力。朕甚不放心。西淩阿、善禄等、移营高阜。去静海较远。且与该大臣营盘隔绝。声势未能联络。深恐有误事机。均著该大臣体察情形。酌量布置。务使声息相通。联为一气。攻剿方可得手。所请山东巡抚派兵协堵一节。现在东省防堵紧要。兵力较单。不敷分拨。本日已令瑞麟、带领前锋等营兵一千名。前往军营。即由该大臣节制。应于何处堵截。即著酌量调度。再瑞昌带兵一千名。现在移营德州。并著随时知照。扼要防堵。另片奏、派员召募川勇等情。均著照办。刑部主事杨熙、现由四川原籍、募勇五百名。拟赴河南、直隶、军营投效。据裕瑞奏、该员已于九月十八日。行抵新都。即著胜保提催来营。当可得力。将此由六百里加紧谕令知之。　　

○又谕、据文煜奏、自川入陕。查看陕省情形外少民团。内无练勇驻城兵力单弱等语。前因贼匪不靖。叠次降旨。谕令各省督抚。实行坚壁清野之法。并颁发明亮等疏议、与乡守辑要一书。各省大吏、宜如何实力奉行。认真督办。陕西与楚豫接壤。尤宜严密设访。乃竟如此因循废弛。不知地方大吏所司何事。王庆云甫经＜闲＞放巡抚。无所用其回护。即著于抵任后、督饬所属文武员弁。劝谕绅民。实行团练。保卫乡闾。其出力捐赀者。随时奏明奖励。并著查勘要隘处所。妥筹布置。毋得稍有疏虞。原摺著摘钞阅看。将此由五百里谕令知之。　　

○钦差大臣胜保奏、连日进攻独流贼匪情形。得旨。攻剿不为不勇。惟冀该逆拌死出拒。必使无噍类矣。我君臣内外同心。祇知默吁上天速救民劫。又奏、查明御史钱庆善条陈一摺。系属风闻失实。批。朕夙夜筹维。与军机大臣恭亲王等、同深焦灼。虽未身临战阵。与局外旁观者有间。汝之心。朕早鉴之。风闻之言。岂能摇惑朕衷。　　

○钦差大臣向荣奏、高淳贼匪远遁。并镇江获胜情形。得旨。余万清尚知愧奋。著激励进攻。迅破镇江为要。至江南情形。如此铺张。总未克复。汝尚有何面目自夸也。　　

○湖广总督吴文镕等奏、楚省未能撤防。请饬拨饷协济。得旨。除制造船炮。为剿贼要需。刻不可缓外。余皆可设法筹办。若处处截留。即拨尽各省款项。尚不足供一湖北之用。著户部速为筹画。　　

○以贵州松桃协副将文英、为云南普洱镇总兵官。　　

○礼部尚书衔前任礼部侍郎杜堮、九十生辰。赏加太傅衔。并花翎。　　

○以直隶独流剿贼出力。赏参领常亮、守备张振魁、马翰忠等、花翎。蓝翎长富庆等、蓝翎。余升叙有差。予阵亡把总赵璋、祭葬世职。　　

○追赏安徽殉节工部左侍郎吕贤基、银三千两治丧。并于舒城建立专祠。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百十三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

