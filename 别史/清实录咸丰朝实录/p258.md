<!-- { "loadSidebar": true } -->
○又谕、寄谕钦差大臣都统衔琦善等。据巡视北城御史志文等奏、拏获形迹可疑之犯苗立仁、供称。在家时、跟乞丐拣豆人王姓、学习画字。苗立道、供称有夏小老爷、教我写字等语。本日已将苗立仁等、交刑部严审矣。该犯等行踪诡秘。编造歌谣。恐有不法情事。据供夏世山、混名夏小老爷。又名夏希布。及伊兄夏世兴、均住江苏淮安府桃源县仓家集西把头集街上。开小店为生。乞丐拣豆人王姓、亦在该犯附近地方。著该大臣等、即密派干员。就近访拏。如查有传习邪教。及句通奸匪情事。即行按律惩办。原摺著钞给阅看。将此各谕令知之。　　

○又谕、本日据雷以諴奏、贼匪穷蹙思窜。连日缒城扑营。叠被兵勇击退。斩杀贼目。摉获逆书等语。该匪连次缒城而下。支搭浮桥。扑我军营。均经雷以諴等、派员督带兵勇击退。捦获多名。并捦伪丞相林永年一名。当即枭示。并于夜闲施放火箭。黏带解散胁从告示。俾自相疑贰。所办尚合机宜。惟贼匪既图窜出。则防范尤必加严。著琦善、陈金绶、会同雷以諴、福济、筹商布置。正可乘其潜图窜逸之时。豫设伏兵。以为掩袭之计。慧成、容照、所带官兵。如已赶到。即可择要调拨。务将扬州之贼。克期殄除。以慰朕念。将此由六百里各谕令知之。　　

○又谕、本日据御史黄经奏称、贼船占踞江面。必须上游速备船只。酌拨将弁统带。乘风顺流东下。直抵金陵。向荣陆攻东南。舟师攻其西北。知会下游水艇。合力兜围等语。贼匪占踞长江。来往自由。总因我兵不能于江面攻击。致令蔓延。该御史所奏、自系目前紧要机宜势难暂缓。著张亮基、崇纶、骆秉章等。即于各路水师船只。酌量调拨或设法雇备民船多只。配带炮位。拣派得力将弁管驾。自上游驶赴金陵。与陆路官兵。合力攻剿。并与下游艇船两路合剿。方可肃清江面。埽尽贼踪。所需经费较钜此时甚难筹画。该省无论何款。尽可先其所急。暂行动用仍当饬部另筹归款。或有绅民团练人等。情愿雇备船炮。随同剿贼者该督抚等、随时保奏奖励。此系切要急务慎勿因办理为难。稍存诿卸也。原摺钞给阅看。将此由六百里各谕令知之。　　

○又谕、前有人奏、豫陕一带。有逃兵持械抢掠。当即谕令舒兴阿等。于山陕河南交界处所严密摉查。兹据河南学政张之万奏称、五月初旬。有陕西鄜州营都司曹鹏彪、延安营参将业布崇额、带领调赴山东、江南官兵。在中牟闻贼窜至归德。当即折回。行至郑州。该兵丁即将该都司曹鹏彪杀害。并在偃师县喧闹公堂。纠抢洛阳民财。刃伤渑池居民。巩县之失先因该兵抢掠。贼匪等乃尾之而至。该参将业布崇额、不能禁制等语。军行以纪律为先。似此肆行无忌。竟敢戕害本营都司。若不从严究办。何以整肃戎行。著舒兴阿、即将滋事兵丁等访拏严讯。如果属实。即按军律惩办。断不可稍有宽纵。再郝光甲所带官兵二千名。由山西取道。前赴太行要隘防剿。著即催令迅赴怀庆会同各路官兵。攻剿贼匪。迅解郡城之围。毋稍延误。将此由六百里谕令知之。　　

○又谕、李僡奏、兵勇较单、请就近徵调一摺。逆匪分踞怀庆城外、不过数千人。现在托明阿、胜保等、均已赶到剿贼获胜。将贼营平毁二座。并有恩华、董占元、及该抚所带之兵。已不下万余人。兵力不为不厚。惟在领兵各大员。会同协力进攻自能迅速扑灭。若各军自成一队。不相联络。此进彼退。此行彼止。贼众以全力拒我之偏师。而并力攻城。设被窜踞。又成负嵎之势。此刻总以急援怀庆为要。尤以各路会合齐攻为制胜之策。托明阿、胜保等、六月二十五六七等日。与贼接仗。先后捦斩二三千名。何以该抚奏报。尚未叙及。岂因丹沁二河之隔。彼此军营。竟不相闻问耶。本日已谕令讷尔经额、督兵前进。并令舒兴阿、督催郝光甲带兵二千赶赴怀庆。郝光甲如已赶到。并乌勒欣泰之兵。该抚均可就近调拨。至所请张集馨、杨霈、所带之兵。并山西官兵。著与讷尔经额、酌量缓急。以资援剿。怀庆为畿辅屏障。此股贼匪。必须克日肃清。则河北一带。始可安堵。该抚越境剿贼。兵贵神速。务当与怀庆在事诸臣。声势联络。合力进剿。怀庆围解。尤须兼顾东省。勿稍大意。将此由六百里谕令知之。　　

○又谕、据河南学政张之万奏、贼匪初窜豫境。不过数千。叠被各处兵勇剿戮。夥党渐少。现在怀庆之贼。穷蹙日甚。请饬带兵大员。迅速进剿。复据李僡奏、怀庆被围日久。非厚集劲兵。难以破贼剿穴。请饬直隶拨兵三四千名。迅往协助各等语。逆匪屡受惩创。凶锋大挫。惟怀庆被围已久。势甚危急。而各路援兵劄营。远近不一。声势未能联络。叠经降旨、谕令督饬诸军。迅速合剿。本日据该大臣奏报、已函嘱恩华、托明阿、胜保、李僡、定期四路齐进。以期速解怀庆之围。必应如此办理。惟该大臣驻劄卫辉。距各路军营较远。尚恐咨禀称延。仍有鞭长莫及之势。著即相机前进。就近督剿。李僡所请张集馨、杨霈、所带之兵。及山西官兵。并著酌量缓急。以资策应。除怀庆之贼匪。始可固直隶之藩篱。该大臣谅能仰体朕意也。讷尔经额、以大学士督师剿贼以大体时势料之。断难任贼猖狂。灭贼惟汝之功。肆贼即汝之罪。卿岂不知耶。将此由六百里各谕令知之。　　

○又谕、御史蔡徵藩奏、风闻台湾府城被围、请＜闲＞员解散一摺。据称此次匪徒滋事。该镇并不亲行。仅委县令、会同守备。孟浪前驱。以致被贼戕害。现在直扑府城。凤山县属、亦被贼围等语。前据王懿德奏、台湾道徐宗干、与该镇恒裕、意见不合。当将该员等、交部议处。仍责令该镇道、迅将滋事各犯拏获。现在如何办理。尚未接据奏报。台地械斗之案。所在时有。地方文武各官。果能和衷共济。消患未萌。何至酿成巨案。著该署督、即饬令澎湖协副将邵连科、前往台湾。会同恒裕等、相机妥办。或督兵进剿。或设法解散。总期迅速蒇功。毋令蔓延为患。现在漳泉二属。虽渐收复。而会匪盘踞厦门。亟宜扑灭。兴泉永道赵霖、才具是否胜任。并著该署督察看据实具奏。又据该御史片奏、宝福局本欲开炉铸钱。委员钱堃、勒索规例不遂。以致中止。并委员书役。侵蚀旧存铜铅帮办委员甘麟、籍隶本省。不洽乡评等语。著该署督、即将钱堃、甘麟、撤回。如查有勒索等弊。即行严参惩办。至所称藩库及宝福局各存制钱五万贯请发交当商铺户以资兑换之处。著该署督体察情形。妥筹办理。原摺片均著钞给阅看。将此由六百里谕令知之。　　

○钦差大臣大学士直隶总督讷尔经额奏、严饬各路官兵剿贼并称大名镇总兵官董占元、虽损折兵将。实属奋勇出力。得旨。董占元甚属奋勇。著从宽免议。责令即行前进攻破贼垒。尽埽妖氛以解重围。讷尔经额亦应赶紧前往督办。　　

○以督办海运经理得宜。赏浙江巡抚黄宗汉、道员周起滨、花翎。　　

○予河南阵亡游击薛成龙、参领赵炳琇、守备张志江、千总齐广立、把总邵青云、王武泰、陶景武、外委李枝桂、董高升、苏彩、萧刚、武维桢、祭葬世职。　　

○缓徵山东长清、泰安、博平、茌平、清平、临清、武城、夏、津邱、高唐、十州县暨德州卫被雹、被丹、被旱、被风庄屯。新旧额赋。　　

○辛亥。谕军机大臣等、昨有旨、将托云保所带官兵。准令陆应谷截留以备堵剿河南贼匪。兹据托云保奏、称现已渡黄。于本月初三日行抵延津县即日督兵前赴怀庆协剿等语。此项官兵即著留于河北军营。交讷尔经额相机布置。此时恩华谅已移营前进。与胜保会合一处。前据胜保奏请拨吉林马队。现既添此劲旅正当乘兵力厚集之时。迅速围攻。歼除余孽。毋得迁延观望。致误事机。并著该大臣等、飞咨陆应谷另行酌调。以资协剿。将此由六百里谕知讷尔经额、恩华、并谕托云保知之。　　

○又谕、周天爵、奕经奏、徐州等处布置情形一摺。据将大同兵调劄泰山东西两口。热河兵留劄九里沟。密云兵调劄鸡嘴坝。臧纡青所带练勇留劄云龙山。其宿迁粮台。已有山西兵一千余名。并号召团勇。拣调河兵。择要扼守。所筹均尚周妥。惟所称固镇留防之山东兵。不得调往他处等语。自系为该处紧要起见。如果远处徵调。诚恐徐宿兵单。傥附近一带或有土匪窃发。或滁凤等处。探有南来贼踪。仍当迅速拨往剿捕。岂可再蹈前辙。致令逆匪北窜如入无人之境耶。至招募灾民一节。原以弭患未形。该侍郎等、所称先行访察。以防滥收似已见及募勇之不可深恃。从前周天爵招募之勇。多有不遵约束。临时遣散者。其遣散之后并未闻收缴军械。亦未闻妥为安插。朕闻河南之贼。即有此辈散遣之勇、溷迹其中。是招募不慎。非但无益。且贻后患。现在饷款筹画甚艰。该侍郎等、亦所深悉。亟应慎之于始无任徒糜帑饷也。所请接济饷银。已谕知李僡、迅速筹解。现在东省库项亦甚支绌。能否如数筹拨尚未可定。本日复饬户部迅催山陕两省拨款。俟解到后拨还山东外。尚可酌量备用。奕经所带之兵。既归徐州粮台支应即著知照陈启迈、将此项应支之款划停。以免牵混。将此由五百里各谕令知之。　　

○又谕、周天爵、奕经奏、徐州粮台。存款无多。请饷山东省酌拨饷银解徐接济等语。现在周天爵所带兵勇驻劄徐州需饷孔亟。前拨山陕等饷银因站道戒严。未能迅解。目下徐州粮台。仅敷两旬之用。必得东省先行就近接济。著李僡、即设法筹拨银十数万两分次陆续解往徐州。并著不拘何款。先拨四五万两于本月二十日以前迅速解往。以济急需。其原拨山陕等省饷银。本日已降旨、饬部催解即可于此款内归还山东垫款也。将此由五百里谕知李僡、并传谕崇恩、刘源灏知之。　　

○壬子。上诣寿康宫、问皇贵太妃安。　　

○谕内阁、给事中仙保奏、京城巡防章程、请饬实力奉行一摺。京城内外。户口殷繁。奸宄易于溷迹。前经降、旨著步军统领、巡视五城御史、及营汛各员、实力稽查。复命副都御史、于内外城、随时巡察纠参。立法已为周密。惟是偏僻地面。客店庙宇。往来租住之人。其中藏垢讷污。尤所不免。仍著步军统领衙门、分饬五营及城内八旗地面各官。于所属铺户居民。详细查察。并遴派干员、认真督办。务使宵小无从匿迹。闾阎悉就肃清。毋得视为具文。　　

