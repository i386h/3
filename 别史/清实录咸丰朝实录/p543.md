<!-- { "loadSidebar": true } -->
○谕军机大臣等、前据满庆奏、廓番有求和之意。谕令赫特贺等、速筹妥办。兹据该大臣奏称、噶布伦等查明。该夷实系畏罪乞和。其中并无虚伪。先行缮给檄谕等语。廓尔喀与唐古忒等、寻衅滋事。已逾一载。辄敢占踞地方。肆意要求。经该大臣派兵前往堵剿。宗喀等处、屡次获胜。该夷震慑兵威。特差番目乞和。将所控多收税课、杀伤人命各款。遵照断牌办理。以完前案。此次所禀。既系实心乞和。即可乘其悔悟之机。妥为筹办。以示羁縻。至廓尔喀短收税课阿乃银钱一万元。唐古忒按年补缴一节。据噶布伦查明、此项银两。为该夷应收之数。每年愿由商上交给承领。此项银两。虽出自商上。不致有伤国体。所恐该夷因此一事。以后更肆要求。著赫特贺等、谕知该夷。告以此事不敢陈奏。如尔国实心恭顺。将所占地土。退还清楚。本大臣自必详加核算。谕令唐古忒遵依。使尔国得有裨益。如此办法。将来该夷不敢再生枝节。方为妥善。赫特贺此次檄谕。于缴银一节。并不提及。颇为得体。可俟噶布伦等禀覆情形。再行酌办。驾驭外夷。固不可示之以弱。亦不可过事拘泥。现在该夷乞和。虽难保其实系诚心。仍当暗中防备。然亦不可稍涉张皇。致该夷心怀疑虑。务在因势利导。以期日久相安为要。川省毗连藏地。屡次谕令乐斌等筹办。现在该夷既悔罪乞和。计日当可蒇事。前调土兵。自可暂缓派往矣。将此由五百里各谕令知之。　　

○补铸广东顺德县儒学条记。从巡抚柏贵请也。　　

○给山东聊城、茌平、济阳、长清、齐河、五县。被水灾民。一月口粮。　　

○辛酉。上诣大高殿行礼。　　

○还宫。　　

○谕军机大臣等、景淳奏、遵饬挑备余丁、定期启程一摺。吉林挑备余丁。前经谕令景淳、派赴山东曹州一带。交崇恩调遣。兹据奏称、前挑余丁五百名。分作两起。令佐领胜春等统带。定于三月初七、初九日、启程。并筹给军装器械等项。均著照所拟办理。惟余丁向无马匹。自应速为筹拨。著承志、定福、于大凌河马匹内。速行挑选膘壮马五百匹。俟吉林所挑余丁等、行抵该处。即将马匹按名发给乘骑。俾得迅速前进。毋稍迟误。将此由五百里各谕令知之。　　

○壬戌。谕内阁、骆秉章奏、收复永明、江华两城、追贼叠胜、南路肃清一摺。湖南永明、江华两县。为广东广西匪徒窜踞。经骆秉章密饬选用道王鑫、由彬州分军援剿。署江蓝厅同知颜培鼒等兵勇。在永明之午田桥等处。击贼获胜。王鑫旋督大队。驰往合剿。贼匪闻风潜遁。旋即收复县城。王鑫等、即移军驰剿江华之江东埠、毛坪等处。击贼连胜。叠破城东贼营。进偪县城。贼乘夜遁逃。我军追杀无算。收复江华县城。王鑫复率勇跟追。沿途杀贼千余。此时湖南南境。业已肃清。其零星窜匿余匪。均被各属绅团擒解正法。所办尚属妥协。选用道王鑫、督勇剿贼。厥功最著。著以道员归部即选。署江华县知县任立诚、把总李贵芳、虽随同收复县城。究属疏防于前。均著革职。以示薄惩。　　

○又谕、骆秉章奏、官军援剿江西获胜、并克复萍乡县城一摺。江西逆匪。占踞袁州。窜入萍乡。经骆秉章饬令刘长佑、统领浏阳等处官军。由醴陵进剿。先后毙贼千余名。夺获炮械旗帜无数。县城旋即克复。此次湖南官军。应援江西。两路叠获胜仗。克复县城。实能不分畛域。剿办尚属得手。著骆秉章迅饬带兵员弁。将万载一路股匪。次第歼除。进剿袁州。以图克复。　　

○谕军机大臣等、本日据文煜驰奏、瓜州逆匪。窜扑运河两岸。将各营冲破。邵伯粮台。必应那移。又据翁同书奏、镇江贼匪渡江、越围毁营各等语。览奏实深焦急。托明阿等、围攻瓜州。师久无功。军心懈弛。所筑长围。本不足恃。致令贼匪合股渡江。将土桥、乌塔沟、各营冲踞。托明阿等西岸营盘。均被焚毁。该大臣退守三岔河。而毛三元营盘。被贼焚烧。陈金绶、雷以諴、两营亦被冲踞。扬州军营。大局已坏。该大臣等贻误之罪。殊堪痛恨。现在贼势鸱张。亟宜严防北窜。本日已谕令吉尔杭阿、派拨兵勇。由下游渡江。迎头截剿。并调水师、于江面扼截续来之匪。并谕邵灿严防清江一带。伊兴额、德昌、所带马队官兵。已谕英桂饬赴清江。并谕崇恩拨兵前来。均归邵灿调遣。托明阿等、著即收集溃兵。扼要堵剿。杜贼北窜之路。邵伯镇粮台。距贼甚近。自应设法那移。著传谕文煜、相度情形。妥为安设。此时江北事机。万分吃紧。该大臣等、傥不知奋勉。力图遏截贼锋。国法具在。断难幸邀宽宥。现在如何筹办情形。著随时驰奏。并知照邵灿、吉尔杭阿、相机截击。毋得再事迁延。将此由六百里加紧谕知托明阿、陈金绶、雷以諴、并传谕文煜知之。　　

○又谕、瓜镇两处逆贼。偷越出窜。纵火焚烧托明阿等营盘。兵勇多有伤亡。托明阿一退再退。竟由三岔河暂驻秦家桥。陈金绶、雷以諴、毛三元、各营。尽被冲塌焚烧。此时大局已坏。不但扬城震动。即清江一带、兵力过单。北窜可虞。托明阿等军心败散。即使收拾溃卒。亦难维持全局。著吉尔杭阿飞速挑拨精壮兵勇。派令得力大员统带。由东路过江绕出贼前。遏其北窜。其沿江水师各炮船。亦恐托明阿等调度不及。著吉尔杭阿严督水营将弁。在瓜州江面。力图扼截。毋令该逆接踵而至。其镇江攻剿事宜。仍著布置周密。勿稍疏虞。将此由六百里加紧谕令知之。　　

○又谕、现在托明阿全营兵丁。大半溃散。即使收集散亡。亦难复振。设淮安清江一带。稍有疏虞。大局何堪设想。邵灿兵练为数无多。难资堵遏。豫东两省。毗连江境。亟应分兵应援。所有伊兴额等马队千名。本日已有旨、饬令回至蒙亳。此时淮扬情形紧急。著英桂即饬伊兴额、德昌、带兵即日飞驰。由徐州一路前赴淮扬。崇恩出省防剿。所调各路官兵。谅已到齐。著即酌拨劲旅。迅速驰赴清江、淮安一带。力扼贼冲。均归邵灿调遣。并确探贼情。随时驰奏。将此由六百里加紧各谕令知之。　　

○又谕、瓜州逆匪。被围日久。突致冲出。大肆鸱张。托明阿等各营既毁。我军失势。此时贼势蔓延。既向运河两岸。则高邮邵伯一带。接连淮安清江。势尤可虞。邵灿现权河督。驻守清江。亟应力筹堵御之策。徐州捻匪未灭。傅振邦等防剿。近日情形。未识如何。尤须豫防逆匪乘势句连。本日已谕吉尔杭阿、派兵由江东绕出贼前。力遏北窜。又令崇恩、派兵前赴淮徐一带。协同拦剿。其伊兴额等所带马队一千名。亦令英桂饬调前赴淮徐。交邵灿调遣。清江防守兵单。邵灿即速将伊兴额等马队迎提。并催提山东派拨兵勇。相机调度。力保淮徐。即以扼贼北窜之路。将此由六百里加紧谕令知之。　　

○又谕、文俊奏、吉安失陷、抚、建、赣、南、危急情形一摺。吉安被围日久。虽在事文武、竭力坚守。卒以外援不至。贼势狓猖。以致孤城沦陷。览奏实深愤恨。抚建二府。密迩寇氛。情形倍为吃重。该逆又复分党麕聚泰和。南窥赣境。且由永丰窜偪乐安。此时周凤山坚扼樟镇。彭玉麟堵御上游。刘于淳驻劄市汊。皆不过以防为剿。周汝筠之勇。既因溃败回赣。遮克敦布一军。亦仅能扼守崇乐要隘。若不严饬该游击等、节节进剿。则我退而贼进。其势必更蔓延。著曾国藩、文俊、仍令周汝筠、遮克敦布、各勇。探贼所向。迅速迎击。庶可转败为胜。本日已另谕叶名琛等、拣调精兵五六千名。派委得力大员统带。前赴江西应援。应由何处进兵。著文俊等催提前进。至臬司周玉衡、理问周恩庆、遇害情形。著曾国藩、文俊、确查具奏。再降谕旨。其阖城文武、如何下落。一并查奏。周王衡之子周炎、所募赣勇二千。本为救援吉安。现因贼踞泰和。未能冲过。亦著曾国藩等饬令随剿随进。以期稍遏贼氛。将此由六百里加紧谕令知之。　　

○又谕、本日文俊奏、贼匪攻陷吉安。现在分踞泰和。抚建赣南。均被震动。并称据胡林翼咨、武汉外援贼匪。被剿下窜。有五六千人。由大冶、兴国、窜入江西等语。楚北贼党。既分股回扰江境北界、义甯一带。则武昌汉阳。逆匪无多。正当乘机进取。以捣其虚。官文统师进偪汉阳。已逾数月。大小数十战。均有斩擒。前奏水陆攻剿情形。筹画似有把握。胡林翼亦屡获胜仗。著该大臣等激励将士。迅克两城。肃清江汉。为协剿江西之计。若楚贼已经分出。而武汉收复、尚稽时日。则我师处处受其牵掣。兵疲饷绌。腹地蔓延。该大臣等岂能辞咎。罗泽南一军。最为骁勇善战。前此楚疆危急。经曾国藩派往应援。现在江省如此吃重。该大臣等惟有迅图克复武汉。则罗泽南一军。即可回援江西。再原任巡抚江忠源、前奏军务八条。除撤提镇一条。可无庸议外。其余各条。著该大臣等、体察近日时势。采择办理。原摺钞给阅看。将此由六百里谕令知之。　　

○又谕、江西贼势蔓延。情形万分吃紧。必应厚集兵力。以资进剿。此时广东省剿办余匪。渐次肃清。著叶名琛等、即行挑选精兵五六千名。酌齐军装器械。派委得力将弁。迅速管带启程。前赴江西。听候文俊调遣。并著将官兵启行日期。先行具奏。毋稍迟误。将此由六百里加紧谕令知之。　　

○又谕、前有旨令已革左副都御史袁甲三、随同英桂剿办河南捻匪。现在该匪虽窜回皖境。究未大受惩创。自应厚集兵勇。痛加剿洗。惟招募壮勇。劝约乡团。必须经理得人。认真督办。方不至有名无实。袁甲三籍隶河南。谅已抵英桂军营。与该抚筹商一切事宜。于堵剿捻匪。能否得力。著英桂察看具奏。直隶山陕官兵。业经启程赴豫。现在归德并无匪踪。即当酌量派拨。驰往皖境会剿。不得株守一隅。徒糜军饷。伊兴额所带马队千名。据和春等奏、已令驰援归德。此时捻匪回窜。自应速饬回至蒙亳一带。与郑魁士等、合力剿捕。至道员张维翰、带兵失机。并释放张乐行之侄。以致该匪藐视官军。大肆猖獗。著该抚查明该员贻误情形。据实参奏。有人奏、请设立勇营。并陈办法四条。著钞给英桂阅看。将此由五百里谕令知之。　　

○以江西督粮道邓仁堃、为按察使。　　

○以湖南永顺桑植两县剿匪出力。赏都司任元经、花翎。守备麻学道等、蓝翎。余升叙有差。予御贼淹毙湖南游击蒋培基、祭葬恤荫。　　

○以江西吉安府城被贼窜陷。革候补知府周汝筠职。仍责令剿贼自效。　　

