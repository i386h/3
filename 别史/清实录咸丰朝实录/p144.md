<!-- { "loadSidebar": true } -->
○又谕、罗统典、鲍起豹、骆秉章奏、贼匪窜扑省城、兵勇叠获胜仗一摺。逆匪自窜长沙以后。连日扑城。八月初四日。鲍起豹、先饬川兵川勇。下城攻击。毙贼多名。夺获枪炮黄旗多件。生捦长发二贼。并善化县知县王葆生、所募四川壮勇。协同营兵出城。杀贼无数。夺获器械甚多。该匪于金鸡桥、开穵水道。亦被我兵用火桶轰散。现据赛尚阿、程矞采已将派防安仁之河北镇所带河南官兵。凤凰厅同知贾亨晋、所带留衡土兵。副将邓绍良、所带楚兵。副将瞿腾龙、所带土兵。并张亮基添调镇筸镇辰沅道所属、暨贵州调到之兵。约计不下七八千名。分投赶赴省城。与长沙城内外现存兵勇。合力夹攻。足资剿洗。该抚等、惟当督饬所属官绅兵民。戮力同心。相机痛剿。不但城围立解。并可埽荡贼氛。勉之望之。　　

○又谕、现在湖南军务未竣。地方闲被贼扰。朕每披章奏。念吾民流离颠沛。深堪悯恻。所有湖南被贼各地方、应徵本年地丁钱粮。著该督抚、迅即确切查明。分别奏请恩施。以慰廑念。　　

○又谕、常大淳奏、湖北省被淹、被旱、各州县。现饬查勘等语。据称本年江汉泛涨。更兼山水陡发。以致公安、沔阳、石首、天门等州县。田亩被淹。民堤漫缺。又江夏。汉阳等县。雨泽稀少。高田被旱。现经该抚派员查勘。著即分饬该管道府、及委员等。确切查明。有应行缓徵之处。据实具奏。　　

○谕军机大臣等、罗绕典等驰奏贼匪围攻省城、兵勇叠获胜仗一摺。该匪等、连日用枪炮轰击西南城角一带。经在事文武。竭力防守。屡遣兵勇出城。杀毙贼匪多名。该匪于金鸡桥开穵水道。意欲倾陷城池。复经该抚等、豫安火桶轰散。布置均尚周妥。惟据称招回陕西、及沅州等营兵丁。并原存官兵。仅三千有奇。赛尚阿等、所派援兵。仅到邓绍良管带之兵九百名。其余尚未到省。我兵虽叠次获胜。而贼势仍属狓猖。省垣重地。岂容稍有疏虞。自应赶紧设法痛剿。以解围急。著赛尚阿等、飞催前派援省官兵。星速前赴长沙。合力夹击。毋得稍有迟误。张亮基、现抵常德。距省不远。著即迅带调到各兵。赴省救援。相机痛剿。省城内外。声势日壮。贼匪自易剿除。其郴州、永兴一带贼夥。赛尚阿等、仍当严扼要隘。截其北窜之路。务使城围早解。毋任滋蔓难图。陕安镇总兵福诚、潼关协副将尹培立、系带兵大员。何以均无下落。是否遇贼退避。以致兵丁溃散。其接仗之时。首先退缩之弁兵。均著确切查明。参奏惩办。徐广缙、计日亦可抵楚。该大臣等、军威既振。赏罚严明。谅此丑类。不难立就歼除也。将此由六百里各谕令知之。　　

○以翰林院侍读学士孙铭恩、为詹事府詹事。　　

○癸巳。谕内阁、前据御史范承典、奏请严查京师保甲。以弭盗贼。当降旨、令步军统领衙门。顺天府五城。会同议奏。兹复据给事中张祥晋、奏请严定章程、整饬捕务等语。著一并详细妥议具奏。　　

○谕军机大臣等、本年江浙漕船迟误。前已谕令陆建瀛、体察情形。酌定办法。一面奏闻一面知照漕河地方各督抚、赶紧照办。毋得再有异议。兹据奏称浙漕首帮。既未渡黄。后帮亦无过苏确信。现已节逾秋分水日消涸。诚恐节节阻滞。即极力催趱北上。亦恐徒托空言。应如何变通办理之处。著该督仍遵前旨。迅速酌量妥办。总期于公事有济。不可再涉游移至浙船水手。素称凶悍。著即责成杨殿邦。督饬该管道厅各员。沿途弹压。以免滋事。将此谕知陆建瀛、并谕令杨殿邦。知之。　　

○又谕、张亮基奏、省城被围紧急。请添兵筹饷、并于要路设防一摺。常郡冲要。固不可无兵防堵。据该抚已将黔省先到之铜仁松桃兵。择要分路防守。惟长沙被围情形。万分紧要。调到新兵。自应先其所急。叠经降旨、令徐广缙星夜前往督办。并令。湖北提督博勒恭武、就近接应。昨又据赛尚阿、程矞采奏、飞饬将弁。带兵赴援。计各路官兵。不下七八千名。此时即徐广缙、博勒恭武之兵。未能赶到。而赛尚阿等、所派援兵。想已到齐。该抚自当星驰前赴长沙地方。督饬衡州派来官兵。并力夹击。迅解省城之围。以固根本。若留守常德一带。专待远兵。何以救目前之急。所请湖北贵州兵各一千名。并借拨银十万两。已有旨。分别饬令酌派备调。并谕湖北筹款接济矣。其守备范成章、外委王文保、均准其暂留湖南差遣。惟素习弁兵。调度固易得力。第恐亲信太过。稍形畸重。则他兵转生观望。军营带兵。此等情形。亦应计及。惟在知人善任。驾驭得宜。自无流弊。将此由六百里谕令知之。　　

○又谕、张亮基奏、常德防堵紧要。请于湖北贵州二省。各调兵一千名。借拨银十万两。飞解来楚。以济急需。又奏、请饬云南督抚。挑选大理提标精兵五百名。派委龙陵营参将韦中魁、管带来楚。以备调遣等语。著吴文镕、吴振棫、即照所请。挑兵五百名。饬韦中魁、管带赴楚。至湖北贵州调兵。数已不少。所请各续调兵一千名。著常大淳、蒋霨远、酌量情形。先其所急。以备调遣。其借拨银十万两。贵州恐难济急。并著常大淳、于湖北各款内、筹解湖南应用。咨部拨还。无稍延缓。将此由六百里各谕令知之。　　

○叶尔羌办事大臣德龄、奏报乌什、喀什噶尔、二处。严防夷匪。得旨。若再进卡句结。务期全数歼捦。勿任远扬。　　

○调湖北巡抚常大淳、为山西巡抚。以署江西巡抚罗绕典、为湖北巡抚。江西学政刑部左侍郎张芾、署江西巡抚。　　

○甲午。遣官祭昭忠祠。　　

○以右春坊右中允何廷谦、翰林院编修匡源、署日讲起居注官。　　

○乙未。上诣清夏斋、问如皇贵太妃安。　　

○诣绮春园、问皇贵太妃安。　　

○谕内阁、讷尔经额奏、永定河秋汛安澜一摺。直隶永定河。本年伏秋汛内。节次盛涨。在工员弁。防护数月之久。慎勉从事。现已节逾秋分。查勘通工悉臻稳固。所有厅汛各员。著该督择尤酌保。毋许冒滥。　　

○又谕、罗绕典、鲍起豹、骆秉章奏、援兵到省获胜。现筹防剿一摺。逆匪扑城。屡被官兵击退。其锋已挫。现在各路援兵云集。和春等大兵计亦不日可到。著罗绕典等、迅即会合攻剿。并著张亮基、督带所调官兵。速抵省城。内外夹攻。务将扑城各匪。悉数歼除。毋稍观望延缓。致误事机。　　

○予湖南阵亡把总胡万全、祭葬世职。　　

○丙申。上御洞明堂。句到新疆、云南、贵州、广东、广西、上年情实罪犯。停决新疆斩犯一人。绞犯一人。云南斩犯二人。绞犯一人。贵州斩犯二人。广东斩犯二人。广西斩犯一人。余九十人予句。　　

○谕军机大臣等、前据徐广缙、奏参向荣、藉病规避。当有旨。将向荣革职。发往新疆。效力赎罪。兹据向荣奏、遵旨交卸。赴楚援剿。并详陈患病情形。自因该大臣参奏。恐干重罪。是以赶紧赴楚。但未将咨。请该督代奏开缺一节声叙。仍不免藉词巧饰。朕以向荣、久历戎行。屡次优容。原为其才尚可用。惟屡于军务吃紧之时。称病迁延。是以降旨、加以严惩。该革员此次奏报。是尚有愧惧之意。著徐广缙、再行察看。如向荣实系知感知惧。力疾自效。即由该大臣奏明。暂停发遣。留于军营。差遣委用。向荣前在湖南。尚有劳绩。现当需人之际。若令置身局外。于事亦属无济。傥仍前观望趋避。并非感激思奋。就令留楚。亦难期得力。即据实奏明。仍遵前旨发遣。想该大臣、操纵驾驭。自能仰契朕心也。向荣原摺著交给阅看。将此由四百里谕令知之。　　

○顺天府以宗室乡试中额请。得旨。取中五名。　　

○以拏获贩运私硝要犯。赏江苏县丞张衍畴、蓝翎。并守备薛举、升叙有差。　　

○丁酉。上幸静明园。　　

○谕内阁、庆祺、朱嶟奏、南粮首帮抵通等语。本年南粮。因截卸变价之议。藉词耽延。以致首进帮船。至本月十七日。甫经挽抵通坝。距回空例限。已甚迫促。其在后各帮。尚有脱空。似此节节阻滞。必致有误回空。著庆祺、朱嶟、督饬杨村通判。于军船到时。务即加剥济运。随到随收。并严饬漕运通判。及沿河员弁、上紧催趱。以利转运。务期各帮漕船。昼夜遄行。衔尾北上。毋任片刻停留。至回空船只。著沿途各督抚、严饬地方文武。一体催令迅速南旋。毋得互相推诿。再致贻误。　　

○谕军机大臣等、徐广缙奏、暹罗国王、遣使补进例贡、并请敕封、现已行抵粤东等语。上年暹罗国、届当例贡之期。奏请呈进。曾降旨令俟请封时、一并呈递。兹据该国、遣使赍奉表文方物。补行入贡。具见恭顺之忱该贡使、现已抵粤。著即派委妥员伴送。于本年封印前抵京。其该国大库所请、将贡船先行回国修整。著照所请行。原贡船随带货物。并准照例免税。至该嗣王郑明、恳请诰命。应行颁给敕书之处。已饬该衙门、查照旧章撰拟。俟该使臣到京后照例发给赍回。该署督等、即先行谕知该国嗣王可也。将此谕令知之。　　

