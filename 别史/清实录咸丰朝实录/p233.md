<!-- { "loadSidebar": true } -->
○又谕、本日据李僡奏、东省布置情形、请添调直隶官兵二千名、以资战守等语。逆匪现已由皖窜入河南。攻陷归德府。直隶为畿辅重地。正当堵御吃紧之际。已谕令讷尔经额、派兵扼要防守。即可出境协剿。现在直隶营兵。调赴琦善恩华等军营。已有六七千名。若再调往山东。则畿辅兵力。益形单弱。著李僡体察机宜。随时与讷尔经额知照。互为声援。并就地方情形。饬属晓谕绅耆。实力团练。自固桑梓。官民合力保卫。众志自可成城。如绅民中有奋勉立功。材具可用者。即著核实保奏。候朕施恩。其应如何严密布置之处。仍著该抚竭力妥筹。毋任该匪分股偷越。据称曹州镇总兵三星保、带兵驻劄刘家口。何以曹河上游。有抢船偷渡之贼。若能将船只收尽。或乘贼偷渡击之。何致任其肆窜。该抚务当派委得力员弁。加意巡防。免致贻误。将此由六百里加紧谕令知之。　　

○兵部侍郎衔周天爵奏、贼破归德、请调兵固守黄河。得旨。汝能追贼至河南甚好。奕经已饬令带兵剿贼。此时若令保守徐州粮台。尚可行。　　

○山东巡抚李僡奏、曹州情形较急。请截留吉林等处官兵。得旨。现时东省情形紧急。无论何路官兵酌量截留。与恩华瑞昌商之。　　

○命降调两江总督牛鉴、赴河南交巡抚陆应谷差遣委用。　　

○以安徽安庆府城被贼重陷。革按察使张印塘、副将富惠、松安、知府牛镇、知县冯元霔职。仍留营效力。予阵亡知县宋维屏祭葬世职加等。　　

○庚申。谕内阁、吏部等衙门奏、遵议藩司兼祧服制一摺。直隶布政使张集馨、于兼祧父生有亲子后。未经呈请归宗。现在闻讣。自应照例持服。开缺治丧。惟该省现办防堵。未便遽易生手。张集馨著无庸开缺。暂署直隶布政使。俟防堵事竣。再行回籍治丧。　　

○又谕、据光禄寺少卿黄兆麟、翰林院侍读孙鼎臣奏、失律之将、不宜差遣各一摺。所奏自系正论。惟现在贼窜豫境。河南直隶。均须办理防堵。赛尚阿、徐广缙、系军营获罪大员。岂得置身事外。且该革员等、前在军营与贼接仗。于贼情当能略悉。是以发交讷尔经额、陆应谷、差遣。责令载罪自效。并非将该革员等、应得重罪。遽行宽宥。昨降谕旨甚明。傥该革员等、仍不知愧奋。国法具在。岂容幸免。赏功罚罪。朕心自有权衡。大小臣工。谅能共喻也。　　

○又谕、据雷以諴奏、讯明狂妄悖逆之已革监生、即行正法等语。军营用人。不拘一格。如有才能出众者。原不妨舍短取长。藉收指臂之效。若造作谣言。情同叛逆。岂可稍示姑容。据奏已革浙江监生钱江、以发遣赦回之犯。辄敢妄陈图谶。摇惑人心。实属狂妄悖逆。雷以諴将该犯讯明、立即斩首枭示。自应如此办理。以肃军律而靖人心。　　

○谕军机大臣等、据雷以諴奏、扬城已有可克之机。应合力围攻。请令胜保从缓启程等语。现在贼匪已由皖入豫。周天爵等、竟未能堵截。以致攻陷归德。北省情形。万分吃重。必应先其所急。胜保谅已带兵启程。著琦善催令前进。毋稍迟滞。至扬城贼匪。困守已久。该大臣等、务当懔遵叠降谕旨。迅图克复。勿致该逆再行分窜。琦善自到扬州。初犹奋勉。逮贼麕至。虽亦屡获小胜。总未大挫贼锋。颇不如前。汝系曾经获罪之人。朕知汝之才。故特用汝。汝若不能收一蕞尔扬城。朕为汝实觉愧愤。是时不迅图克复。更待何时。著限于季夏以前。全行埽灭。不致又有他虞。福济计已到任。与查文经严扼湾头一带。合力进攻。雷以諴在仙女庙等处。劝谕练勇。亦足以资策应。慧成业已有旨令其折回河北剿贼。徐州粮台。应如何分设。其保护粮台兵丁。应留若干。并著琦善咨朋慧成酌量办理。将此由六百里各谕令知之。　　

○又谕、黄河上下游各渡口。早经李僡、暨前河督福济等、加意防范。何以贼匪一到。仍复抢船渡河。据王履谦奏称、山东刘家口、系邵懿辰驻劄之地。当逆匪扑来。自必饬令地方官、将船只收归北岸。何以忽有偷渡之事。著长臻查明情节。将疏防渡口之文武员弁。一并参处。现在李僡已调兵前往。恩华亦带兵迎剿。著该河督酌量情形。有可派兵协剿之处。即行派员带兵前往。以为声援。仍著王履谦等、分饬地方文武。严防黄河渡口。勿令贼匪踵至。自干咎戾。将此由六百里谕知王履谦、长臻、并传谕邵懿辰知之。　　

○又谕、讷尔经额奏、调兵筹防一摺。归德失守。汴梁戒严。刘家口已有贼匪窜至。直隶大名地方。与豫接壤。黄河口岸。尤关紧要。急宜严密设防。该督调拨精兵。令总兵董占元统带。督同员弁。分路守御。并饬藩司张集馨、已革副都统德顺、带兵前赴大名。会同该总兵择要屯驻。计前后调拨防兵。共有五千名。布置情形。尚属周妥。现署正定镇之山东兖州镇总兵花里雅逊布。尚未启程赴任。著准其暂留直隶。会同防堵。惟贼情诡谲。避实击虚。是其惯技。务宜分设侦探。严密查访。一有贼踪。迅速迎头截击。如兵力不敷。即于附近各路官兵。赶紧调拨。移缓就急。总期声势联络。互相策应。断不可株守一隅。致令顾此失彼。山东河南毗连各要隘。有需协剿之处。即饬令带兵大员。出境会剿。更可自固藩篱。该督出省应驻劄何处督办。著即酌量情形。相机调度。朕亦不为遥制也。又据奏、安肃安家庄天主堂。既系历年相安。查无不法情事。著照所奏、暂行缓办。将此由四百里谕令知之。　　

○以翰林院侍读学士李联琇、编修廉兆纶、充日讲起居注官。　　

○辛酉。上诣寿康宫、问皇贵太妃安。　　

○谕内阁、吏部奏、遵旨严议议处一摺。此案刘秋贵。系特旨交审要犯。刑部承审司员郎中陈鲁、员外郎冯栻、不能审出实情。惧干严谴。辄复那改日期。实属有心规避。提牢主事志善、司狱彰善、扶同捏报。厥咨维均。陈鲁、冯栻、志善、彰善、均照部议即行革职。郎中上行走怡昌、郎中冯志沂、员外郎尚阿布、候补主事王金镕、罗宝森、堂主事上行走文荃、于陈鲁等捏改日期。未能觉察检举。亦属疏忽。均著降一级调用。准其抵销。尚书周祖培、意存了事。草率塞责。著照部议降三级调用。毋庸查级抵销。其失察司员捏报日期之尚书阿灵阿、左侍郎德兴、罗惇衍、署右侍郎培成、右侍郎许乃普、俱著降一级留任。准其抵销。　　

○又谕、逆匪窜扰河南归德一带。已有旨、谕令江南安徽各路统兵大员。并陕甘山西。添派精兵。分路进剿矣。本日据讷尔经额驰奏、遵派张集馨、杨霈、并饬大名镇总兵董占元、升任山东兖州镇总兵花里雅逊布、督带提标、大名、宣化、正定、官兵。先行驰赴河北。会同河北镇总兵。专办防剿事宜。讷尔经额、即日出省。督兵接应。现在东三盟蒙古王哲里木盟长巴图、卓索图盟长色伯克多尔济、昭乌达盟长那木济勒旺楚克等、各派蒙古劲兵、由热河围场前来。并调集察哈尔官兵。近畿一带。大兵云集。著讷尔经额、即督饬直隶带兵大员。奋勇前进。以为山东河南后路应援。京师十万禁兵。均已简调齐备。谅兹幺＜麻骨＞小丑。裹胁匪徒。定可指日歼除也。　　

○谕军机大臣等、据张集声奏、贼踪密迩、并请派重兵各摺片。览奏殊深焦急。据称接长垣县禀报、河南甯陵、睢州、兰仪、三州县。俱已失守。现在贼匪聚集兰仪四十五里之高小集地方。长垣逼近该处。仅隔一河。情形万分吃紧。该署司已将提标兵五百名。饬令先赴长垣。并将临洺关屯劄之宣化镇兵一千名。饬令赶赴大名一带防堵。自应先其所急。惟据称到防弁兵。仅二千名。未免仍形单弱。此外该督所调之兵。一时未能到齐。著即饬令带兵各员。赶紧前往黄河北岸一带。扼要堵截。毋得稍有延误。直隶为京师保障。贼势剽悍异常。必须急派重兵。严密堵御。著该督再于该省各营内。酌调精兵。源源接应。并督同张集馨、董占元等、扼要截剿。堵其北窜之路。该督仍须赶紧出省督办。一切文报。饬令地方官随时侦探驿路。妥慎驰递。勿致稍有阻隔。致误事机。将此由六百里谕知讷尔经额、并传谕张集馨知之。　　

○又谕、前据恩华奏、探闻贼匪由曹河上游。抢船北渡。当经谕令恩华等、星速督兵前进。扼要堵截。数日以来。该处情形若何。朕心实深悬系。渡口船只。即被该匪抢渡。若赶紧截击。尚易剿散。如有续来匪徒。或乘其半渡要击。或于水路要隘处所。豫伏官兵。遏其登岸之路。著恩华、瑞昌、李僡、相机妥办。务令大股贼匪。不敢渡河窥伺。则剿办较易得手。将此由六百里谕令知之。　　

○又谕、胜保奏、现在带兵启程。距徐州粮台渐远。所带饷银无多。请于山东、河南、安徽等省。藩库盐务项下。随时拨解等语。贼匪现已窜偪汴梁。胜保带兵追剿。无论行抵何处。如粮台未能源源接济。准其就近提动各府州县库银仓谷。以济急需。现在贼扑汴梁。河南情形。万分吃紧。胜保、著即星速前往救援。毋稍迟误。将此由六百里加紧谕令知之。　　

○又谕、本日据陆应谷、暨河南藩臬两司驰奏、本月十三日。逆匪窜至汴梁。往来攻扑。城中兵勇。不过四千余名。万难支持。请飞催援兵各等语。前已有旨、令周天爵、兼程驰赴河南。并力攻剿。昨据奏称、十一日驰抵永城。拟汇齐兵勇。决计追剿。此股贼匪。由凤阳窜出。周天爵援应已属迟延。刻下河南省城。万分危急。若再不奋力穷追。汴梁设有疏虞。将何以对朕耶。周天爵著仍遵前旨。督带兵勇。迅速兼程驰赴汴省。内外夹攻。既可以救大梁之危。即可以遏北窜之路。将此由六百里加紧谕令知之。　　

○又谕、现在贼势纷窜。河南省城情形。万分吃重。著舒兴阿、迅即亲带官兵。驰赴河南。合力进剿。如山东直隶情形紧要。仍遵前旨、北行追剿。毋稍迟误。其陕豫交界地方。著舒伦保、张祥河、扼要设防。不可稍涉大意。将此由六百里加紧谕令知之。　　

○又谕、贼匪窜至汴梁。往来攻扑。城中兵力单弱。难以支持。情形万分紧急。著托明阿、奕经、善禄等、统带官兵。兼程前赴汴梁。会同陆应谷等、并力夹击。以解豫省危急。并遏贼匪北窜之路。奕经、善禄、所带各兵。均归托明阿调遣。该将军务与该侍郎、提督、奋力督剿。迅殄贼氛。毋稍延缓。将此由六百里加紧各谕令知之。　　

