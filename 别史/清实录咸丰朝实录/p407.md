<!-- { "loadSidebar": true } -->
○又谕、陈启迈奏、剿办武甯匪徒、叠获胜仗、收复县城一摺。江西武甯县被匪窜扰。经陈启迈、派委浙江处州镇游击常海等、带兵往剿。并令南昌府知府史致谔、前往督办。六月初四日。驰抵该处。会同已革署武甯县事通判王宇英、分拨兵勇。堵贼窜路。初七至十七等日。五次进攻。多有斩捦。其由紫鹿岭败逃贼匪。亦经义甯、靖安、官兵剿杀获胜。复于十九日、派湖南邵阳县知县刘馨朝等、分投设伏。王宇英等分为四队。史致谔、常海、督同临川县知县马永炽等、管带兵勇。往来策应。于是日巳刻出队。分扑贼营。该逆突出二千有余。向前迎拒。常海亲督兵勇。枪炮齐施。众军左右冲突。刀矛继进。自巳至未。鏖战三时之久。贼匪纷纷败窜。我军收复县城。并将南西二面贼营、一律踏毁。败逃余匪。多被刘馨朝等、伏兵所杀。城内城外。贼尸枕藉。长发居多。黄衣红衣贼目、亦复不少。统计毙贼不下千余。其追偪落河、及翻山跌毙者。不可数计。生捦冷绍仁等二百三名。均即审明正法。此次剿除武甯匪徒。收复县城。办理尚为迅速。该抚仍当严饬该文武等、摉剿逆匪。勿留余孽。所有在事出力员弁兵勇、及阵亡士卒绅勇。即著查明汇案核办。南昌府知府史致谔。例有应得处分。惟剿捕出力。克复县城。功过尚足相抵。著加恩免其议处。另片奏、司道各员。平日办事。实力实心。且股匪皆由湖北窜入。并非本地奸民会匪。请免处分等语。藩司陆元烺。督粮道邓仁堃。均未督办。臬司恽光宸。虽带兵出省。亦未前赴武甯剿捕。应得处分。未便概予抵免。仍著该抚咨部照例办理。　　

○谕军机大臣等、前据琦善奏、向荣催提红单船只。当谕令该大臣等、体察情形。扼要布置。兹据向荣奏称、艇师扼驻六合江面。江镇贼已不通。而上游逆艘往来。必应赶紧布置。断其接济。已指调吴全美船二十五只、迅图进击等语。所奏各情。自系因上游紧要。欲将此项船只、径赴太平一带、扼驻芜湖、为往来剿洗之计。惟分提二十五只。即再配师艇二只。为数尚不甚多。是否足资堵击。且该逆在夹江赶扎木篺。并增筑炮台、及火攻船只。是逆匪已有准备。此项红单船只。或宜分攻。或宜合剿。前已有旨、令琦善、向荣、妥商酌办。该大臣等、惟当扼要攻剿。务令上下游船只、声息相通。互为策应。断不可稍分畛域。致误事机。该逆诡计百出。尤应严饬统带水师各员、加意严防。毋稍疏懈。至向荣奏称、逆匪因瓜州难守。欲归并镇江。现已陆续窜往。筑造石城。此时瓜州贼情究竟如何。若因我兵攻击甚紧。又复全数窜赴镇江。如扬州潜窜故智。余万清所带兵勇。恐难抵御。著琦善、督饬将弁。迅攻瓜州。仍严防该逆窜路。毋令与镇江之匪、合而为一。并著向荣、严饬余万清、迅图克复。不准再事迁延。师船既扼截江面。则陆路防剿。更宜严密布置。浦口一带。与上下游师船、是否联络。恐该逆由此路乘虚北窜。该大臣等、务须统筹全局。迅埽贼氛。以慰廑念。将此由六百里加紧各谕令知之。　　

○又谕、据向荣奏、饬催续调船只一摺。此时江省水师。叠获胜仗。红单船、已于七月初二日、击至瓜州之上。亟宜乘势进攻。肃清江面。兹据向荣奏称、续调红单等船、至今尚无到江信息。似此迁延。必致贻误大局。著叶名琛等、即饬将红单等船兵勇口粮、及一切应用火药等项、赶备齐全。催令谢焜、飞速管带、直赴江南。不准稍有迟延。并著沿途闽浙各督抚、于该师船过境时、迅即催趱前进。前此红单船由粤抵闽。经王懿德截留、剿办匪徒。不但迁延时日。未能迅速驶入长江。而船只器械。多有损坏。又回粤东修理。节节耽延。至今始到金陵应用。已属缓不济急。此项后起船只。开行后、断不准截留迟延贻误。致干重咎。入江以后。著怡良、吉尔杭阿、查看口粮火药齐备。即令上驶。听候琦善、向荣、调遣。俾得并力攻剿。至红单拖风各船、所需经费。仍著叶名琛等、设法筹备。派员解往。以资接济。毋稍迟误。将此由六百里加紧各谕令知之。　　

○又谕、陈启迈奏、收复武甯县城、摉剿余匪一摺。江境各股贼匪。前经官兵痛剿。将德安、建昌二县、次第收复。此次复攻克武甯。毙贼无数。办理尚属得手。惟败窜逆众。仍纠合余匪、在横路等处屯聚。并有往招武昌贼夥、欲图报复之说。刻下剿办机宜。更不容缓。亟应将余孽剿除净尽。勿令丑类踞隘负隅。再成滋蔓之势。该抚已檄调游击富克金泰等、带勇由德安前往会剿。著即严饬史致谔、常海等。乘势扑灭。若进剿稍迟。难保不句引武昌逆匪、越境为患。此股逆党。本系由九江阑入滋扰。是九江为该逆来路。必须堵截。前次所称、派集弁兵、在彼处蹑贼后踪。是否足恃。臬司恽光宸、前赴九江布置。是否周妥。如仍须大员在浔督办。则该臬司不必急急回省。地方情形。缓急靡定。务须随时侦探。妥筹兼顾。勿稍大意。义甯一州。紧连楚北所属之梁江蒲口等处。均系由楚入江要隘。自赵如胜等、焚毁港口贼巢之后。近日如何接仗。有无贼踪屯踞。虽该处乡团齐心。守御严密。亦应飞饬带兵官弁、赶紧歼除。方免后患。前此陈启迈、奏陈堵剿情形。曾经批谕该抚、不分畛域。不准祇顾本境。暂图目前静谧。现在武汉贼氛。仍前狓猖。杨霈、虽已驰抵德安郡城。其能否进偪汉阳、直抵武昌。尚未可定。而武昌、黄州、各州县。皆密迩江西。即湖南岳州一带。亦皆犬牙相错。陈启迈、务当外殄寇氛。内除土匪。毋得专顾一隅。稍有疏懈。将此由六百里加紧谕令知之。　　

○署陕西提督丰伸奏、由商南防所移兵、遵赴湖北襄阳扼截。得旨。抵襄后、一切情形。详细入奏。汝既能不分畛域。甚好。　　

○赏扎噜特扎萨克贝勒诺尔布林沁、双眼花翎。　　

○己未。谕内阁、和春、福济奏、连日攻剿庐州舒城逆匪、大获胜仗一摺。皖省贼匪。困踞庐州。并扰舒城。七月初九日。经和春等、督率官兵、前赴得胜门、尽力击杀。贼势大溃。官兵追杀。直至城下。统计毙贼一千余名。十二日黎明。复令楚勇、于得胜门外诱敌。突出贼匪千余人。各勇迎击。后路官兵驰至。毙贼二三百名。舒城逆匪、劄驻横岭。经秦定三、于七月初六、初七、初八、初十、十二日。督同郝光甲等分剿。毙贼无数。庐州舒城逆匪。屡经痛剿。势更穷蹙。仍著和春、秦定三等、督饬将弁兵勇。乘此声威。克期收复。毋稍延缓。阵亡兵勇。咨部照例议恤。另片奏、请将叠次进剿出力之文武员弁兵勇鼓励等语。著择其尤为出力者、酌量保奏。其堵剿出力之绅耆团勇。并著从优保奏。以昭激劝。　　

○谕军机大臣等、胜保奏、遵旨覆奏高唐进攻情形。览奏殊多粉饰。以马步兵勇、列营分布。攻此孤城。不能迅速灭贼。专事昼夜巡防。直是反客为主。胜保带兵转战经年。何至如此不知振作。培成、那敷德等。系屡经严谕、饬令查参之员。既称不能得力。即应从严甄别。何以一味姑容。不行参奏。转以尚非退缩畏葸等词、为之开脱。军营人员。必须随时察看。方能一人得一人之用。若委曲迁就。徒事瞻徇。无怪将骄兵惰。日久无功。所称铸造大炮、以为轰城之具。尤属无此办法。已于摺内详晰批示。胜保前此进攻高唐。月余之久。始称步队未有藤牌。今又越月余。始拟铸造大炮。竟似进攻之始、毫未计及。傥铸成之后。又似吕公车之不能适用。胜保又将何所藉口。至覆奏、吉林帐房、被贼挑破一节。诿为造饭帐房。尤属含混。外省覆奏事件。每多避重就轻。朕方且力加整顿。军营之中。岂容有此习气。其所称过蒙宽恕优容、即不免人言藉藉之语。更属非是。胜保果能克日奏功。即有人言。从何而入。况经朕访闻。特旨询问之件。而胜保敢为此语。将必使朕毫无闻见、以遂其迁延掩饰之私耶。所请筹拨饷银。此时筹饷之艰。胜保谅所深悉。即有指拨之款。亦恐不能克期解到。自应仍由东省筹画。就近供支。亦岂能任听该省、以不能接济为词。专待他省协拨也。将此由六百里加紧谕令知之。　　

○又谕、前据骆秉章奏、常德贼匪、全窜岳州、欲图久踞。当以该郡为南北冲要。谕令骆秉章、并谕塔齐布、曾国藩、速将此股逆贼。合力歼除。方可出湖东下、为进攻武昌之计。连日未据续报。朕心悬念殊深。此时盘踞武昌之贼。仍恃黄州汉阳为掎角。杨霈行抵德安后。能否即日渡江进剿。尚未可定。而岳州大股。又成负嵎之势。塔齐布所领各兵。早由湘阴一路、直趋前进。嗣复添拨练勇三千六百名。兵力尚不为单。一切剿办机宜。是否确有把握。曾国藩后起师船。如已布置停妥。亦应跟踪疾进。以图并力环攻。前派赴龙阳、常德、援剿之升任臬司胡林翼。所带楚黔各勇。亦有二千余名之多。目下常德贼匪、退窜西路。情形较松。即可飞催该臬司、迅即移归岳郡。随同塔齐布等、相机协剿。其由平江进剿崇通之江忠淑一军。前奏早抵湖北。傥剿办得手。亦可由通山咸甯一路、驰赴武昌。攻贼之背。并著该抚等、酌度情形。妥速筹办。值此兵力厚集之时。该提督等、惟当迅图攻剿。毋致坐失事机。所有紧要军情。即由塔齐布、曾国藩、随时由驿驰报。不可稍涉拘泥。本日据胜保片奏、在高唐州城外、捦获伪总制一名。供称、逆首杨秀青、籍隶湖南耒阳县。住城外西乡三角坪地方。伊父杨大朋犯罪。早经明正典刑。家中尚有亲属等语。著骆秉章、迅即遴委妥员、密速驰往查访。如逆首杨秀青。实系耒阳县人。即将逆族亲属、尽行拘拏到省。尽法惩治。并将该逆祖父坟墓、查明后发掘焚烧。以除孽种。将此由六百里谕知骆秉章、塔齐布、并传谕曾国藩知之。　　

○钦差大臣胜保等奏、连次进攻高唐州贼匪。均未得手。现在设法剿办。得旨。屡次进攻。总有伤亡兵勇。殊堪痛恨。胜保负恩贻误。即在军前正法。亦属罪有应得。姑念汝以前尚知奋勉。暂观后效。懔之。又奏、筹措经费。拟铸万余斤大炮轰城。批。藉此迁延时日。断无此办法。即使造成能放。何以运转灵活。朕闻汝等营盘、离城有十里外者。览此、益徵万余斤大炮、非近攻之具。不过冀其猛烈。实先存畏葸之心。胜保近日习气已深。朕为汝惜。利害太分明。身家之念重。朕为汝恨。　　

○以山东高唐州剿贼迁延。拔钦差大臣胜保花翎。　　

○予山东阵亡从九品衔张翊庄、祭葬世职。　　

