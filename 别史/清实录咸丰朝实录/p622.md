<!-- { "loadSidebar": true } -->
○谕军机大臣等、有人奏、署两淮盐运使淮扬道郭沛霖、署任四年之久。所徵淮南税课。日形短绌。通泰所属二十场。每年抽税、可得制钱一百万串。咸丰五年分、该司造报淮南奏销。仅收钱十万余串。近来添卡俞多。徵税愈少。并信任泰州运判洪国柱、冒领运库银五万两。未经报销。洪国柱侵蚀泰州税钱八千余串。延不批解。署司代为弥缝完结各等语。盐课为帑项大宗。淮南所属引地。尚多完善之区。当此饷需支绌。宜如何竭力筹维。若如所奏、徇纵属员。亏短税项。尚复成何事体。著何桂清、赵德辙、按照摺内所指各节。将该署运司任内所徵税课。彻底查明据实参奏。洪国柱如查有侵那库银税钱等弊。著即先行撤任。一并严究惩办。以肃鹾政。本日降旨、令常镇道乔松年、署理两淮盐运使。已革藩司联英、现亦发往江南差委。著该署督等、于联英到江南后。即饬令协理两淮盐务。并令乔松年等、认真经理。力清弊窦。俾盐课日有起色。以裕饷需。是为至要。原摺著钞给阅看。将此谕令知之。　　

○浙江巡抚宴端书奏、筹议接办浙盐。运赴江楚销售。即以课项接济饷需。俟淮盐运道疏通。再行奏明停止。并请令补用三品京堂张芾、就近督运。允之。　　

○以已革江苏布政使联英、发往江南。交署两江总督何桂清差委。　　

○壬寅。以恭修慕东陵隆恩殿。先期遣官告祭慕东陵。及后土之神。　　

○上幸万寿山。诣广润祠拈香。　　

○谕军机大臣等、福济等奏、皖饷不继、大局难支一摺。据称各营兵勇。裁汰老弱。尚不下二三万众。加以李孟群带来楚兵。每月需银十七八万两。方可敷衍。近日山陕江省、解来饷项数万两。仅敷十余日口粮。请于江海关、每月拨解句容大营二十万两内、每月分拨皖营二万两。并片奏、闻淮安府库、存有捐凑制钱三万串。杨村剥价银三千两。系豫备金陵善后之需。请暂将此款那用等语。皖省缺饷情形。实较他省为紧急。前此无巢之陷。桐城之溃。皆由饷糈不给。山陕等省协济之项。既不能如数拨解。何可坐视饥疲。致令军心涣解。著何桂清、赵德辙、即于江海关月解句容饷项内、分拨二万两。解赴福济军营。藉资支给。其淮安府库。是否存有捐项、及剥价银两。并著该署督等查明。如可暂那。亦著一并解往。以应要需。将此由六百里谕令知之。　　

○又谕、安徽军饷缺乏。自系实情。惟本年山陕、河南、浙江、江苏陆续拨解皖饷。数已不少。并据庚长、英桂奏、筹米麦八千石、解赴该省。前曾谕令福济设法迎提。现在本省既无可筹拨。自应先就各省已拨之款、赶紧催提。并疏通粮道。俾得源源接济。断不可专待部拨之款。致有贻误。将此由六百里谕令知之。　　

○以广西新甯州城被匪窜陷。革代理知州徐师铭、把总梁琨、外委黄大邦职。仍留营效力。　　

○以剿歼广西淩云县窜匪出力。赏署知县余萼衔、蓝翎。以同知升用。　　

○予安徽阵亡佐领塔斯杭阿、荣福、骁骑校常山、委骁骑校喜瑞、防御尚安、前锋校兴林、都司崔双美、守备聂云龙、千总马顺元、张其芳、聂振龙、蒋士元、从九品禇弼、祭葬世职。　　

○予江南阵亡千总罗兆熊、外委罗玉才、从九品彭玉超、祭葬世职。　　

○予广西义甯县阵亡游击韩凤、祭葬世职。　　

○癸卯。谕内阁、前因大钱壅滞。叠经降旨严禁阻挠。现令在京各局。增铸铁制钱。分成搭放。俾与铜铁大钱、相辅而行。原为便民起见。并非置大钱于不用傥有奸商造作谣言。阻挠大钱。故意低昂。希图射利者。仍著步军统领衙门、顺天府、五城、一体察访严拏。即按新定章程惩办。以儆刁风。　　

○又谕、户部奏、遵旨酌议滇省钱局提用铜斤一摺。著照所请。云南省城川东二局。现在需铜鼓铸。所有在厂未运铜斤。著准其酌量提用。其已运在途未到之铜。仍著陆续转运解京。并著恒春、舒兴阿、即饬厂店各员。分别趱办。以资鼓铸。此后该省、添炉加铸钱文。铜本稍可周转。仍将拨用铜斤采办。归还京铜原款。另片奏、浙江江西二省。历年欠解滇省铜本银两、屡催未解等语。并著晏端书、耆龄、设法妥筹。陆续拨解。以济要需。　　

○谕军机大臣等、御史赵元模奏、江苏现办捐厘、请饬该督抚等、严禁官役勒捐舞弊一摺。据称江苏扬常镇属接壤地方。设有小河口、普安、新港、三江营、荷花池、五局抽厘。其委员收税。并不遵照规条。任听差役勒索。通同乾没。因之本地土豪。藉端挟制。甚至聚众抢夺。行商视为畏途。近处商民。亦复受其荼毒等语。抽厘之举。本出于万不得已。既定收税章程。自应照例办理。何得纵容劣员土棍、勒索扰害。著何桂清、赵德辙、德兴阿、翁同书、随时察访。传谕文煜、责成该管道府州县实力严禁。违例扰累者、立即严拏。从重惩办。以杜积弊而安民业。另片奏、革员雷以諴所收亩捐钱文。请饬文煜速行核办等语。雷以諴前在扬州军营。办理亩捐。上年八月间。经德兴阿奏明、共收解钱三十万二千余串。已于撤停各捐之时。将卷宗移交文煜查办。迄今又逾半年尚未据实奏销。此项钱文。为数甚钜。并著德兴阿等、迅饬文煜督率委员、赶紧清厘。毋令日久稽延。致经手人员。诿卸弥缝。重滋弊混。将此谕知何桂清、赵德辙、德兴阿、翁同书、并传谕布政使文煜知之。　　

○又谕、扎拉芬泰奏、接据俄夷匡苏勒官来咨、筹办情形一摺。阿尔噶依图金厂。早经停撤。何以居驻伊犁之匡苏勒官咨称、西毕尔派兵、将穵金人等逐回。又称、该总管吩咐致信。于兵队未到之先。豫行逐回。是否藉词耸听。抑系该处尚有穵金流民。著明谊速派妥员、前往卡伦。认真巡查。如有私越偷穵者。即悉数勒回。以息争端。扎拉芬泰所给俄夷匡苏勒官回文。措辞尚属得体。即著照此办理。至明谊咨调协领图们泰等、赴塔尔巴哈台、以备与俄夷理论。自系为先事豫防起见。但该夷遣官前来。迟早未定。图们泰、哈布齐贤等、派管夷圈贸易。现当稽查吃紧之际。未便久旷职守。著俟塔尔巴哈台、接准该夷遣官明文。再派该协领一员、兼程前往。尚可无误。俄夷藉端生事。其情叵测。虽未显形背叛。不可不豫为之防。扎拉芬泰于夷务情形。较为熟悉。本日已明降谕旨、仍著补授伊犁将军。务当体察情形。与明谊妥筹办理。以副委任。将此各谕令知之。　　

○命伊犁将军常清、来京。仍以扎拉芬泰、为伊犁将军。　　

○以守御安徽颍上县城出力。赏知县程钰、守备陈广誉、花翎。外委阎进升、蓝翎。并升擢有差。　　

○予安徽阵亡佐领达尔玛满噶拉、委防御富和、骁骑校隆德、萨音、乌玉图密、吉克僧额、委骁骑校成德、祭葬世职。　　

○甲辰。谕军机大臣等、邵灿等奏、派拨兵勇、会剿邳郯等处捻匪一摺。前因郯城界内。有新起捻匪肆扰。谕令崇恩酌派官兵。会同徐州带兵各员。悉力歼除。兹据该漕督等奏、该匪被剿败退。分扑宿迁之＜山司＞峿驿。复经我军回击。现在＜山司＞峿、红花埠、驿路肃清。惟郯邳海沭各处。素多土匪。该匪沿途裹胁。已有二千余人。势甚猖獗。叠经邵灿、庚长、分派弁兵。前往海沭一带抄击。崇恩谅亦派员、带兵会剿。此股新捻。虽经东窜。不可区分畛域。致令匪势鸱张。著崇恩仍饬地方文武、并派出官兵、越境会剿。杜其回窜。俾得及早扑灭。并著邵灿等、饬令侍卫伊兴额、游击安湉、同知朱善张等、各带兵勇。驰往海沭一带。相机兜剿。毋令蔓延。将此由五百里各谕令知之。　　

○以孝静康慈皇后梓宫、奉安礼成。予恭理丧仪及随从行礼王大臣、并执事各官、加级有差。　　

○赏恭请昇轝校尉民夫银。　　

○乙巳。上诣时应宫拈香。　　

○还宫。　　

○丙午。上御太和殿视朝。王以下、文武升转各官、谢恩。　　

○幸圆明园。　　

○赏加守护西陵、及承办慕东陵事务大臣官员、礼部、工部、内务府、各官二级。值班守护各官一级。巡护官弁一级。领催马甲兵丁、一月钱粮。　　

○戊申。谕内阁、总管内务府大臣裕诚等奏、请将世职幼官、归入两翼幼官学肄业一摺。内务府承袭世职幼官。向不入官学肄业。及岁时复不分优劣。概准支食全俸。殊不足以广造就而示劝惩。此后内务府世职幼官。著照八旗定例。归入两翼幼官学肄业。以昭画一。　　

○署两江总督何桂清奏、送亲北上。宿迁道中接奉寄谕。即折回江南。所有筹防筹饷事宜。容莅任后、与抚臣尽心经理。得旨。卿膺兹钜任。一切展布。朕将拭目以待。惟汝父进京。有何人在侧。可奏来。朕甚念焉。　　

○以已革土默特贝子德勒克色楞子、索特那木色登、袭爵。　　

○以福建邵武府城被贼窜陷。革署参将禧禄职。　　

○以剿办湖北襄阳匪徒。及守城出力。赏布政使马秀儒、知府恩祥、知州杜嘉善、参将阿昌阿、都司钱得胜、唐文山、守备唐敏兴等、花翎。千总唐华蔚等、蓝翎。余升赏有差。　　

○以湖北襄阳县绅民力保危城。永广文武学额各二名。　　

○己酉。上御勤政殿听政。　　

○谕内阁、御史李培祜奏、请将失守城池人员、应得罪名、饬令迅速查办一摺。粤匪滋事以来。各省失守城池之文武员弁。业经查办者、已属不少。兹据该御史奏称、河南、湖北、江西、安徽等省。尚有未经查办各员。不足以昭炯戒。著吏兵二部、查明具奏。毋令日久延宕。致有疏纵。　　

○又谕、福济等奏、请将庐州撤遣兵丁、仍令各原营照数补足等语。庐州大营兵丁。裁汰老弱。撤遣归伍。现当攻剿吃紧之时。自应添补足数。以实戎行。著热河都统、密云副都统、陕甘山东各督抚、查照撤回兵丁之数。挑拨更换。备齐军装器械。遴委得力将备管带。前赴福济军营。毋稍迟误。　　

○谕军机大臣等、前因福济驻兵梁县。庐州饷道。无虞梗阻。特谕秦定三、即带贵州官兵、及真胜勇一千二百名、驰赴和春军营助剿。本日据福济奏、正阳关业经攻克。临淮一带。更无须该提督带兵驻守。现在江南军营。攻剿吃紧。著秦定三即带所部兵勇。克日前往丹阳。毋许再事逗遛。其各省拨解皖饷经由道路。即著福济设法疏通。以资接济。将此由六百里各谕令知之。　　

○浙江巡抚宴端书奏、筹防福建交界处所。应派文职大员会办。请将知府梁恭辰、以道员留浙差遣。得旨。梁恭辰不过会同办理。俟著有劳绩。方准酌保。亦不准若此之优。　　

○以故辅国将军有兴子玉镇、降袭奉国将军。　　

