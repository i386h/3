<!-- { "loadSidebar": true } -->
○予江西阵亡总兵官刘开泰、及伊子五品顶带以亨、祭葬世职。并于殉难地方建立专祠。　　

○乙亥。上幸瀛台。　　

○湖南提督武隆额奏报驰赴皖豫交界。察看情形。得旨。以后剿办情形。随时由汝驰奏。　　

○以克复广东增城县城出力。赏在籍刑部主事陈维岳、花翎。守备列大魁等、蓝翎。余升擢有差。　　

○援徵甘肃皋兰、河、陇西、固原、甯夏、甯朔、灵、中卫、镇原、洮、静甯、平罗、渭源、安定、盐茶、甯、灵台、十七厅州县。被水被旱被雹被霜地方。新旧额赋。　　

○贷福建金门镇兵丁谷价银两。　　

○丙子。谕内阁、永康等奏、各州县欠解库本利银。并库租银钱、请旨饬催各等语。直隶遵化、蓟州。每季应交永济库本利银两。向由各该州、请领兵丁钱粮内。扣收解库。乃遵化州积欠银五千一百余两。蓟州欠交银七百余两。又各州县、欠解永济库租银三万七千八百余两。筹备库租银八千三百余两。东钱三千五百余吊。节经严催。该州县并不赶解。实属疲玩已极。著桂良转饬藩司、勒限严追。务将前欠各项。埽数解清。如限满仍欠。即行严参惩办。　　

○谕军机大臣等、御史伦惠奏、蠹役舞弊、有碍钱法、请饬查禁一摺。据称地方官于民间交纳钱粮。不收大钱。故近京百里以外。大钱不能行使。延庆州等处差役。以买草豆煤炭为名。按户勒派。且勒令折价交纳。至当五当十大钱。保安州行使已久。惟州署人役。每持票向铺户勒取制钱。运至张家口发卖。以致民间疑议等语。大钱与制钱、相辅而行。地方官于民间交纳钱粮。自应恪遵前旨。按成搭收。至胥役藉端科派。并勒索制钱。贩卖渔利。尤属大干功令。著桂良严饬所属各州县、于民间交纳钱粮时。务遵前定章程。将当五当十大钱。按成搭收。傥有阳奉阴违。不肯收受者。即著严行参办。其延庆州、保安州、怀来县、差役舞弊。并著桂良按照该御史所参各情。密速拏访。尽法惩治。各该州县等、如查有纵容包庇情事。并著严参惩处。毋稍姑息。原摺著钞给阅看。将此谕令知之。　　

○以克复湖南茶陵、桂阳州城出力。赏都司朱南桂、千总田兴恕、花翎。同知赵焕联等、蓝翎。余升擢有差。　　

○以湖南官军剿匪不力。革湖南守备郭汉云职。通判周金城革职。遣戍军台。　　

○予广西阵亡千总崔连升、谢述衡、把总王荣德、外委李家骏、张廷龙、莫兆升、黄昌、祭葬世职。　　

○予湖南阵亡知县李原浚、县丞黄金鉴、从九品黄锡宇、吴宪武、陈凤彩、把总何忠骥、外委黄承信、祭葬世职。监生李原汉、文生吴国安、童生李原博、李滋癸、何忠主、赏恤如从九品例。武生何敬椿、武童方向阳、赏恤如外委例。　　

○丁丑。谕内阁、崇恩奏、在籍总兵、调赴军营、延不启程一摺。丁忧在籍前任广西右江镇总兵谷韫璨、系发往向荣军营差遣之员。经该抚遵旨饬催启程。辄敢藉称患病。饰词逗遛。实属有心规避。谷韫璨著即革职。仍著令前赴向荣军营效力。　　

○谕军机大臣等、托明阿等奏、瓜州逆匪图窜、截剿获胜一摺。该逆穷极思窜。亦在意中。若不设法破其巢穴。则下游焦山、上游土桥各处。几于防不胜防。况此时四面兜围。既已严密。即使贼匿不出。亦不难于设法进攻。镇江府城。早闻可以攻克。吉尔杭阿大营。又力占胜势。何以迟迟未见捷音。总因南北两岸。不能同时并举。南岸得胜。则恐瓜州之贼下援。北岸得手。又恐镇江之贼上救。以致两相牵掣。日久无功。著托明阿、吉尔杭阿等、乘此贼势窘促之际。赶紧筹攻。总以捣其巢穴为要。不可徒以防窜为词。金陵逆首。半载未出。近复屡遣骑马贼队出扑。其奸诡之谋。总在援应镇江瓜州。如能先将二处克复。则金陵自成孤立之势。万勿以长围为可恃。任贼从容自窜。归并金陵。复蹈扬州故辙也。将此由六百里各谕令知之。　　

○又谕、托明阿奏、饷需缺乏、请饬催两淮盐课、以资接济等语。扬州军营。兵饷久缺。所有淮北新纲、续徵课银。著怡良饬属解赴江北粮台。毋许延宕。其淮南就场徵税、及灶课折价银两。并著尽徵尽解。藉资支放。至协贴淮南一款。向系河工备用之需。前因庐州待饷孔殷。除准留南河备用银十万两外。余俱拨解庐州军营。托明阿所请解赴该营之处。著毋庸议。将此由六百里谕令知之。　　

○以江苏瓜州剿贼出力。赏协领奇成额、佐领全永、巴图鲁名号。佐领庆春、索昌、富昆、胜瑞、德通、防御富隆阿、总兵官周士法、副将周希濂、都司富群、守备王朝栋、马兴、秦兆泰、王云庆、鞠耀乾等、花翎。前锋定福等、蓝翎。余加衔升擢有差。　　

○以办理山东粮台出力。予同知许之瑞等、升擢有差。　　

○赈山东济甯、鱼台、二州县、及临清卫、被水贫民。一月口粮。　　

○戊寅。上诣大光明殿。弘仁寺。仁寿寺拈香。　　

○谕内阁、英桂奏、截留漕粮、请折□放赈一摺。前因豫省被水灾黎。亟宜抚恤。谕令英桂、将应徵未完漕米五万余石。截留该省。于应行给赈地方。认真散放。兹据奏称、体察民情。咸愿散给赈银。自应全放折□。以顺舆情。著照所请。所有河南省、截留荥阳等十二州县、未完四年漕粮、五万三百余石。除济源县已解本□四千六百余石。留备展赈外。余著按照每石一两二钱五分、折银报解。该抚即饬属核实散给兰仪等六县、被水灾民。先于前发帑银内动给。俾穷黎早沾实惠。仍著该抚饬令各该州县、赶紧徵收。以备赈需。无任迟延。　　

○谕军机大臣等、英桂奏、豫省兵勇、击剿捻匪获胜、永城解围一摺。亳州捻匪回攻永城。经余炳焘等、督率员弁团勇。连挫贼锋。城围已解。惟各匪势尚猖獗。必须会集兵勇。四面兜拏。以净根株。武隆额现驻永亳交界。虽徐宿一带。尚有容照等遥为声援。而兵力尚单。前谕和春等、仍饬郑魁士、管带官兵一千五百名。前赴亳州。归武隆额调遣。著即迅饬启程助剿。史荣椿所带直隶官兵。前有旨、谕令撤回归伍。现在捻匪鸱张。如武隆额兵勇不敷。著暂留史荣椿带兵协剿。俟郑魁士到后。再令该总兵撤兵归伍。又据英桂奏、捻首李兆受、被王庭兰击败。办理正在得手。忽闻已革道员何桂珍、将该匪招抚。现聚英山城外。余党尚数百人。此等狼子野心。反覆无常。何堪一误再误。著和春、福济、严饬何桂珍、务将李兆受捦拏正法。如再迁延贻误。即将何桂珍严行参办。至湖北遣散义勇。有军功向宪章、张玉桂等、私行招集千余人。声称赴安徽投效。由河南前往颍州。现经英桂饬令各州县、严密捕拏。并著和春、福济、查明该义勇等、如有沿途抢劫不法情事。必当严拏惩办。若实系投诚、堪资驱策。即著妥为驾驭。毋使激而从逆。致有他虞。将此由六百里各谕令知之。　　

○又谕、蒋霨远等奏、匪徒藉粮滋闹、委员剿办一摺。贵州铜仁府属举人徐廷杰等、纠集外来教匪。假称上粮。戕官据城。实属目无法纪。该抚现已派员、带练勇驰往该处查办。务即迅饬拏获匪犯。从严惩办。并解散胁从。毋令延蔓。该匪等是否传习邪教。有无句结粤匪在内。如因闹粮滋事。该府葛景莱、平日办理钱漕。有无不善之处。著蒋霨远等、将此事起衅根由。确切查明。据实具奏。其文武各官下落。并著迅即查明。至界连铜仁各处。务饬一体严防。断不可令该匪等远扬句结。再滋事端。将此由六百里谕令知之。　　

○予贵州阵亡都司安如嵩、千总赵鹍、赵朝谟、把总何有顺、张宣、云骑尉张席珍、祭葬世职。武举马如珍、李助国、武监生安荣先、赏恤如例。　　

○己卯。谕军机大臣等、官文奏、前军攻剿贼匪、连获大胜、请留罗泽南助剿一摺。罗泽南自入楚境。连克三城。逆首石达开、率其败窜余众。逃回江西。其在武汉之贼。当必闻风窘蹙。此次官文前队。已将汉阳出巢贼匪。痛加歼剿。军情正在吃紧。据该大臣奏称、江西欲令罗泽南、回军剿贼。自系因匪踪阑入义甯境内。急筹堵御起见。惟该道一军。甚为得力。若遽撤回江西。则楚军攻剿武汉。恐难得手。罗泽南仍应由蒲圻进发。俾官文各军。得以专注汉阳。早图克复。著官文、胡林翼、传谕该道、俟江汉肃清。再行回兵援应江西。官文亦当乘此机会。速饬王国才、都兴阿、讷钦、赶紧攻克汉阳府城。为进捣武昌之举。至石达开著名凶悍。既已窜扰义甯州界。腹地亦应严防。耆龄、遮克敦布、所带赣勇一千七百余名。此时当已驰抵义甯。周玉衡、阿隆阿、进剿吉安。前已奏报获胜。如贼势已衰。即可移缓就急。以援义甯。其曾国藩军营。及陆元烺省垣各兵。有可再行抽调之处。并著妥商办理。不得专恃罗泽南一军仆仆往返。以致顾此失彼。受贼牵掣。将此由六百里加紧谕知官文、曾国藩、胡林翼、陆元烺、并传谕罗泽南知之。　　

○又谕、前因赫特贺奏、官兵将帕嘉岭番营平毁。拟进攻聂拉木贼巢。当经谕知该大臣、如果进兵得手。不可深入。致堕该夷奸计。本日据奏称、攻剿续获胜仗。克复聂拉木贼巢。并围攻宗喀情形。剿办甚合机宜。此股夷匪。盘踞聂拉木地方。该噶布伦等、旬日之间。痛加剿洗。将所失营寨。次第克复。足见弁兵等、俱能踊跃用命。该大臣当遵前次谕旨。俟川省解到银两后。即择其打仗出力者。优加赏赉。以资鼓励。现在我兵将宗喀外城攻破。分兵三路。择要驻劄。以防阳布应援之兵。布置亦尚严密。惟夷情诡谲。仍当相机进攻。不可因叠次获胜。稍涉大意。傥该夷将占踞地方。尽行退出。即当示以怀柔。毋须穷兵深入。另片奏、移营后藏等语。定结地方、为扎什伦布紧要门户。既有廓兵窥伺。自应严加防范。毋令乘间突入。该大臣现拟移劄后藏。居中调度。即著妥为布置。挑选得力之兵。与前派戴琫等、管带番土兵丁。联络声势。体察情形。相机办理。以免疏虞。将此谕令知之。　　

○吉林将军景淳、奏报试办捐厘。以佐经费。得旨。著照拟试办。俟查看情形。有无裨益。再行奏明。　　

○钦差大臣湖广总督官文奏、盐道常恩等、在蔡店遇贼失利。泸勇致有溃挫。旋即合军击退贼众。请予免议。得旨。既已查明。或败属有因。或功足抵过。均著免其置议。　　

○调礼部尚书麟魁、为刑部尚书。仍兼署礼部尚书。以西安将军瑞麟、为礼部尚书。兼镶白旗蒙古都统。　　

○以郑亲王端华、署镶白旗蒙古都统。调正红旗蒙古副都统托云保、为镶红旗满洲副都统。以头等侍卫绷阔、为正红旗蒙古副都统。　　

