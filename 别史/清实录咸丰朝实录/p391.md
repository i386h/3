<!-- { "loadSidebar": true } -->
○谕军机大臣等、僧格林沁等覆奏、军营近日情形一摺。僧格林沁剿办直境逆匪。日久无功。经朕查知疏懈耽延各情。降旨严催进兵。于督责之中。曲寓矜全之意。该大臣宜如何感激厚恩。速图奏效。以赎前愆。乃据奏称各营步队。倍著艰辛。因伤亡较多。不免恇怯观望。该大臣不忍绳之以法。仅以善言开导。仍不能无玩梗之人。试思行军纪律。首贵严明。若以该官兵曾经身冒锋镝。偶尔临敌退缩。遂置不问。各营纷纷效尤。何以处之。且各路军营所调官兵。孰非久经行阵之人。勇敢者赏。退怯者诛。断难稍涉游移。如不能用命。即当查明首先退缩之人。立以军法从事。庶足惩一警百。傥一味姑容。致各兵丁习以为常。所谓素称劲旅者安在。僧格林沁、总统全军。不能破除情面。严督马步各队。克日攻剿。但以焦灼空言。恳恩重惩。该大臣亦思似此委靡不振。糜饷老师。岂屡次请罪所能塞责。僧格林沁、著先行传旨申饬。各营既经偪近贼垒。南面亦不空虚。该匪无所逃避。即著该大臣亲督大军。实力进剿。攻破贼巢。一鼓埽荡。将弁官兵中、有抗不遵令者。无论满蒙各旗、及绿营汉兵。即在军前正法。不得再以可惜不忍等词渎奏。如该逆仍前窜出。致与高唐一股会合。惟僧格林沁等是问。将此由六百里加紧谕知僧格林沁、并谕西淩阿、托明阿知之。　　

○又谕、琦善奏、遵筹师船布置机宜、并沥陈水师疲玩情形一摺。既据该大臣与向荣函商。将红单船只、分提上驶。并知会江苏督抚委员迎赴吴淞。即著飞催办理。现在此项船只。尚无过浙信息。其为沿途逗遛。诚所不免。镇江师船。既不得力。广东战艇。又复迁延。江面何日肃清。览奏实深焦灼。前此谕令该大臣、如李德麟等、始终延玩。即以军法从事。先就本营得力之员。派令管带。俟闽广镇将到时。酌量更替。今览所奏。该革员等、狡玩情形。实堪痛恨。该大臣自称委蛇隐忍。颇费苦衷。究竟如何能令振作。亦须迅筹良策。一味姑容。岂能济事。该大臣前于镇筸官兵、不服约束。尚能设法驾驭。何独于此项水勇。束手无策。若不亟图整顿。将来红单船只入江。相率效尤。愈难得力。著琦善一面飞催闽广前调将弁。一面严督李德麟等克日进攻。叠次所降谕旨。已甚明晰。该大臣自可毋庸顾虑。至红单船需用口粮。前据叶名琛奏、由该省绅士劝捐筹办。随时分解。著该大臣迅速咨催叶名琛、酌量情形。或由海道、或由江西、转运赴苏。仍责成怡良、许乃钊、就近筹画。以资接济。不得恃有广东捐项。置之不问。其火药一项。已谕广东、江西、贵州、各备十万斤。解赴江南。虽不专为红单船之用。亦可于此款到时。酌量分拨。该大臣与向荣、共办一事。总当妥速会商。迅图克复瓜州。再行次第进剿。不得专以将弁疲玩为词。冀可自卸迁延之罪也。另片奏、请饬索文、来营助剿等语。此时甘肃、调出将弁已多。边疆重地。番匪出没靡常。该提督断难远离。且道路窎远。一时恐难赶到。该大臣助剿需人。即著于邻近省分提镇大员内、择其夙称勇敢、为该大臣所深悉者。奏明请调数员。亦无不可。将此由六百里加紧谕令知之。　　

○又谕、官文等奏、收复宜昌郡城、贼匪南窜一摺。此股由安陆荆门分窜宜昌之匪。现经该地方官督率兵勇。分投攻击。已将府城收复。惟该逆被剿。渡江南遁。扰及枝江、宜都、并阑入松滋县境。该处偪近楚南。本日已谕令骆秉章、迅即饬令署提督塔齐布、会同曾国藩、率领水陆兵勇。相机迎头截剿。贵升、现饬千总毕金科、廪生张于铭、先行绕越往截。并自行统带依西布、王国才、满汉各军。渡江追袭。计所带兵勇。尚不单薄。务即一鼓作气。将此股乌合匪众。无分水陆。四面兜拏。既不可使之伺隙南犯。尤不可不防其被剿穷蹙。复行回窜。军情变幻靡常。必须随时察看。何路紧要。即赶赴何路截剿。勿令再滋蔓延为要。荆州上游、虽已肃清。其安荆一带、及沔阳、潜江各属。是否尚有贼踪。官文于沿江要隘。驻兵设防。杜贼回窜。尤应兼筹西北两路。妥为守御。四川松潘、建昌、两镇官兵。何以如此迟延。所有带兵之总兵双保、福炘、著官文等、遵照前旨查明。如系有心逗遛。贻误事机。即著据实参办。一面仍檄提到营。或防或剿。均可择要调遣。其川省应解饷银。已据裕瑞奏报启程。并著飞速催提。以济要需。至宜昌收复之后。一切抚绥弹压。著即督饬该地方文武、体察情形妥善办理。以期激励民心。藉可协同固守。将此由六百里加紧谕知官文、并谕庆如、贵升知之。　　

○又谕、前因湖北逆匪、奔突宜昌、复窜宜都、枝江县属。当经谕知骆秉章、即饬塔齐布、统兵出境。与曾国藩、会合进攻。随剿随进。本日据官文等奏称、宜昌郡城、已于本月初一日收复。贼众窜扰松滋地方。闻荆州兵勇水陆并进。遂渡江南窜。现在大江南岸、支河以内、弥陀寺地方。抢掳船只。希冀水陆分窜。是湖南与湖北交界之处。情形甚为吃紧。著塔齐布、迅即带领精兵前往。与曾国藩、所带船勇。水陆迎头截击。并著骆秉章、严饬岳常澧道、及地方文武各员弁、拨兵择要堵截。万不可令贼匪乘闲复窜南省。致滋延蔓。现在台涌、舒伦保、已由德安一路。督兵南趋。骆秉章、塔齐布、务当与官文、台涌、舒伦保等、随时知照。彼此并力夹击。将此股逆匪。悉数歼除。昨据塔齐布、奏报即赴岳州。已于摺中批谕速救武昌。一切机宜。总应随时变通。该抚等、接奉此旨。务即速筹剿办。毋稍迁延。致误事机。将此由六百里加紧各谕令知之。　　

○钦差大臣琦善奏、遵筹宿迁防兵。未能撤赴和州。报闻。　　

○以湖北龙会桥等处剿匪出力。赏协领功额讷、佐领玉贵、贵凤、防御额尔格春、参将文明等、花翎。把总王廷魁等、蓝翎。余升叙有差。　　

○追予江甯守城殉难在籍已革巡抚邹鸣鹤道衔。祭葬世职。　　

○辛酉。孝恭仁皇后忌辰。遣官祭景陵。　　

○谕军机大臣等、有人奏参特交重案、久未覆奏一摺。此案河南陕州知州邱文藻、藉差滥派。交代并不核实报明。又借工科罚。纵容家丁。并署知州刘学诚、袒庇控案。罚钱私肥。于上年六月。降旨将该员等革职拏问。交河南巡抚、严讯惩办。谕令如有贪污实迹。即行查抄。并令接任之员。按款揭报。陆应谷革职后。自应移交后任办理。该抚于贪污不职之员。亟应从严讯究。以儆官邪。若如所奏、该革员邱文藻等、于拏问之后。尚复安寓公馆。宴会嬉游。其门丁王大、范三、任令散除刑具。并未收禁。而甲长赵吉田等、自上年八月锁押解省后。仅止过堂一次。现仍系缧省垣。似此任意稽延。置重案于不问。实堪痛恨。著英桂、迅即将此案亲提严鞫。按律定拟具奏。不准稍有徇隐。并将派审迟延各员。先行查取职名。送部议处。毋再延宕。将此谕令知之。　　

○又谕、奕絪等、奏请裁撤备调官兵、并令练丁归营各等语。前次备调之山西绥远城官兵一千余名。经奕絪等、派令协领鹤龄、管带。前赴紫荆关外、迤西之塔崖驿地方屯劄。原以豫备不虞。现在连镇贼势窘蹙。分窜高唐。僧格林沁、胜保等、督饬将弁奋力兜剿。计可尽数歼除。塔崖驿等处、并非扼要。且每月需饷五千数百余两。若仍令在彼聚劄。是置兵于无用之地。而饷项虚糜。著奕絪等、即饬令鹤龄等、将此项防兵。全数裁撤归伍。无庸减留。其在东口子门外、屯练之八旗马甲余丁三百名。亦著饬令仍归本营。交该总管翼长等、勤加训练。毋令旷废。将此谕令知之。　　

○又谕、向荣奏、贼扰太平府城、闻援先遁、并连日攻剿情形一摺。据称逆匪于四月三十日。窜入太平府城滋扰。经该大臣派邓绍良、带兵前往截剿。该逆闻风先遁。窜回金陵。已将郡城收复等语。太平府城、与东坝相通。为入苏捷径。此次虽闻我兵进剿。退出郡城。而该逆诡谲异常。难保不复图窥伺。且上游贼船千余只。相率东驶。是江上贼船。往来自由。意在乘隙肆扰。此时总以肃清江面、为最要机宜。昨据琦善奏、水师疲玩情形。实堪痛恨。已谕令琦善、严督李德麟等、克日进攻。并飞催闽广前调将弁。以备攻剿。该大臣与琦善、共办一事。如果李德麟等、始终延玩。即当奏参。以军法从事。仍与琦善、酌量派员更替。断不可稍涉隐忍。致误事机。红单船尚无过浙信息。其为沿途逗遛。已可概见。著该大臣、飞速迎提。一俟此项船只驶入大江。即遵叠次谕旨、妥为布置。傥能将江面贼船。次第肃清。则剿办自可得手。至金陵逆匪。虽经我兵连日诱敌。仍不过小有斩捦。该大臣统领全军。旷日持久。不能克复一城。师老饷糜。罪将谁诿。余万清、攻剿镇江贼匪。是其专责。据奏节次禀报。不过逐日打仗。未能克复。余万清、本系获罪之员。著该大臣、迅速确查。如果该革员不知奋勉。即行据实严参。无稍徇隐太平府城、失守情形。并前任学政孙铭恩下落。著一并查明具奏。将此由六百里加紧谕令知之。　　

○四川总督裕瑞奏、严办赴楚练丁何玉漋等、肆行抢夺。得旨。未行尚尔。桀骜可知。抵营后能否得力。犹看统驭若何。　　

○壬戌。谕内阁、和春、福济奏、剿毁庐州贼营、并连次大获胜仗情形一摺。逆匪占踞庐州府城。虽经和春等、明攻暗袭。屡有斩捦。而南门外贼营尚多。钉椿树栅。抗拒官兵。五月十二日。和春、福济、派吉顺、郑魁士、苏勒芳阿、带领湖南、宣化、各兵。进攻贼营。并派何朝亮等、攻北门。常清等、攻东门。珠克登等、攻得胜、水西、两门。以分贼势。郑魁士等、冒雨挥兵。奋勇进攻。直抵濠边。立将大股贼营攻毁。适南门突出逆匪二三千人。分路来扑。和春等、令郑魁士、苏勒芳阿、带兵迎击。立毙贼匪多名。追至城下。大东、小东、两门。又各出逆匪二三千人。分投来奔。欲抄我兵之后。复饬常清、嵩瑞、德钧、与郑魁士、两路夹攻。余匪败逃入城。南门外尚存贼营数处。郑魁士等、分途攻击。复将贼营三处平毁。自辰至申。毙贼一千余名。十三日。和春、福济、复派官兵分攻各门。三面夹击。毙贼三四百名。其水西得胜两门。亦各出贼匪数百人。经珠克登等、督率兵勇毙贼数十名。该逆败窜入城。匿不敢出。逆贼久踞庐城。恃南城外营垒以为掎角。此次经我兵夺毁四处。各门毙贼、亦复不少。该逆大受惩创。著和春、福济、激励将士。乘此锐气。迅复郡城。毋再延缓。　　

