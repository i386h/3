<!-- { "loadSidebar": true } -->
○谕军机大臣等、常大淳奏、贼欲北窜、湖北防御兵单、请饬湖南速派官兵、来岳助防、并恳添调官兵一摺。湖北与湖南紧连。水陆处处可通。现在长沙大兵云集。该匪被剿急迫。难保不分股北窜。所调陕甘各兵。到楚尚需时日。仍恐缓不济急。该抚奏称、盘获奸细。据供逆匪有欲分三股、来攻湖北。一由澧州。一由巴陵。一由平江。各于陆路行走。何以又供称火药枪炮。拟用船载。由水路前进。与罗绕典等咨称、该匪分两次坐船五十余只。欲窜下游等语。亦不符合。究竟贼踪现在如何情形。湖北水陆要隘处所。如何设法布置、严密堵御之处。该抚均未详悉筹及。朕心实深系念。且岳州一路。实为北省屏障。又关系湖南运饷要道。设有疏虞。所关非细。著徐广缙、与罗绕典、张亮基等会商。于长沙大营。速筹精兵数千名。前赴岳州。交博勒恭武。添派扼要严防。如贼众北窜。所有水陆两路。必应派兵绕出贼前。设伏截击。断不可但事尾追。致贼窜逸。又蹈桂林前辙。其湖北冲要各处。著台涌、常大淳、博勒恭武、双福等、相机调度。扼要严防。仍宜示以镇静。毋得稍露张皇。转致居民惊扰。常大淳所请饷银三十万两。已饬部速议具奏矣。将此由六百里各谕令知之。　　

○又谕、程矞采奏、湖北江西。境地毗连。亟须筹防。岳州水陆交冲。尤关紧要。必须重兵驻劄。方足以资堵御。该处兵力既单。博勒恭武现在岳州。是否可期得力。著徐广缙、迅即酌量情形。选派大员。统带精兵。前往策应。务须杜贼北窜之路。至江西交界地方。偪近贼踪。该大臣仍当随时知照该省。一体严防。应如何调遣协济之处。毋稍疏忽。长沙近日情形如何。甚为悬念。郴州永兴等处贼夥。既已北窜。则福兴所带之兵。自应赶紧驰赴长沙一带。并力剿贼。程矞采前已有旨革职。留办粮台。毋庸前赴岳州。现在贼匪大夥。已至长沙。粮台应设何处。并著酌定地方。仍交程矞采办理。以专责成。该大臣抵湖南后。应于何处驻劄。扼要调度。著察看形势。相机督剿。其新田一带土匪。据程矞采奏、均已次第剿散。仍当督饬在事文武。严密摉捕净尽。勿留余孽。该大臣膺兹重任。总期南北两省。通筹兼顾为要。将此由六百里谕知徐广缙、并传谕程矞采知之。　　

○以兵部左侍郎赵光、知武举。工部尚书翁心存、为武会试正考官。翰林院侍读学士龙元僖、为副考官。　　

○调陕甘官兵三千名、赴湖北剿贼。　　

○是日。驻跸白涧行宫。　　

○庚申。上诣隆福寺拈香。　　

○以降调内阁学士载龄、为光禄寺卿。　　

○是日。驻跸隆福寺行宫。至癸亥皆如之。　　

○辛酉。上恭谒昭西陵。孝陵。孝东陵。景陵。裕陵。俱未至碑亭。即降舆恸哭。步入隆恩门。诣宝城前行礼。躬奠哀恤。王以下、文武大臣官员、均随行礼。　　

○诣端慧皇太子园寝奠酒。　　

○谕军机大臣等、杨文定奏、遵旨筹议浙江漕运等语。本年浙江漕行迟滞。前经降旨、令陆建瀛体察情形。酌定办理。毋再异议。其江南山东赈米。业经陆建瀛奏、截留湖南及江西最后各帮。亦经降旨、饬令转行遵办。现届九月放赈之期。截留米石。自应如该督前奏、断无再行议改之理。惟浙船在前八帮。截至八月下旬。仅止陆续出江。在后各帮。尚有在浙未入苏境者。海运既经费无出。粜变又折耗堪虞。若徒空言催趱。傥始终不能渡黄北上。究应如何办法。著陆建瀛仍遵前旨。酌量妥筹变通办理。即由该督议定。一面迅速奏闻。一面知照漕运河道总督、江苏浙江巡抚、一体照办。若再彼此推诿。致令天庾正供。阻滞河干。朕惟陆建瀛等是问。恐不能当此重咎也。原片钞给阅看。将此谕令知之。　　

○两江总督陆建瀛、奏陈各营将弁。分拨赴防。请展限办理军政。从之。　　

○赏看守烟郊等四处行宫弁兵、半月钱粮。　　

○壬戌。上幸成子峪、平安峪、阅视山势。　　

○谕内阁、陆建瀛奏、现赴徐州督办丰工、请由学政代办武闱一摺。本年壬子科江南武闱乡试。即著青麟、届期赴省代办。　　

○又谕、罗绕典等驰奏、长沙兵勇、大获胜仗一摺。逆匪大股至省。欲肆攻扑、经罗绕典、张亮基、鲍起豹、骆秉章、暨和春、向荣等、豫为准备。分投横截。该逆死伤枕藉。分路奔窜。我兵紧追。贼忽总聚一处。转回抗拒。又经官兵截杀。败入贼巢。该逆自围省城以来。经此次大加惩创。贼胆已落。恐复乘间逃窜。著罗绕典、张亮基等、乘此攻剿得手之时。激励将弁。合力歼捦。徐广缙计日已到大营。著即督饬在事文武各员、迅速进攻。痛加剿洗。至湖北江西交界各处。并著该将军巡抚提镇等、一体严防。毋任余匪分窜。总期埽荡妖氛。勿留余孽。以靖疆圉。　　

○谕军机大臣等、罗绕典等奏、兵勇大获胜仗一摺。自逆匪围扑省城。经我兵屡挫其锋。迨贼大股来省。又经兵勇分队迎击。大获胜仗。毙贼四五百名。贼已大受惩创。其上海各镇将、管带重兵。将次到省。福兴所带得胜之兵。计亦赶到。正可趁此大兵云集。贼势挫折之际。合力夹击。一鼓荡平。现在赛尚阿业已革职拏问。大营亟须统帅。况当剿贼吃紧之时。军情变幻。闲不容发。该大臣务当不分水陆。兼程前进。迅抵大营。庶文武员弁。得有统属。调度号令。壁垒一新。刻下贼势既挫。难保不分投奔窜。岳州湘阴等处。为贼北窜要路。前已谕令徐广缙、选派大员。带兵数千。速赴岳州协防。著仍遵前旨、赶紧派员前往。其湘阴一带。尤关紧要。应如何豫为堵截。遏贼北窜之路。著即妥密布置。毋失事机。并随时飞咨湖北、江西、一体严防。总期四面兜围。俾贼进退失据。自不难克期殄除。张亮基所奏、筹办各路堵击情形。布置尚属妥善。第恐贼到兵散。仍属无补。总宜拣派得力将弁。督带兵勇。择要严防。以期人人用命。方能有济。师克在和不在众。该大臣等、谅能同心协力。迅奏肤功也。将此由六百里谕知徐广缙、罗绕典、张亮基、鲍起豹、骆秉章、并传谕和春、向荣知之。　　

○兵部以武会试中额请。得旨。满洲蒙古取中四名。汉军取中四名。奉天取中一名。直隶取中十九名。陕甘取中二名。山东取中八名。广东取中三名。江苏取中一名。河南取中七名。安徽取中一名。山西取中二名。湖南取一名。四川取中一名。福建取中一名。浙江取中二名。江西取中二名。云南取中二名。贵州取中一名。　　

○吏部以大学士讷尔经额、应定何殿阁请。得旨。著为文渊阁大学士。　　

○两江总督陆建瀛、江苏巡抚杨文定、奏报海运安稳。妥速抵津。命陆建瀛、杨文定、遣员分诣天后庙、风神庙、海神庙、祀谢。并颁天后庙御书扁额。曰神功济运。　　

○河东河道总督慧成奏、秋汛安澜。命慧成、诣河神庙祀谢。予出力员弁。升叙有差。　　

○以办理海运无误。予江苏候补知府洪玉珩等、升叙有差

大清文宗协天翊运执中垂谟懋德振武圣孝渊恭端仁宽敏显皇帝实录卷之七十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。九月。癸亥上幸辅君山、平安峪、阅视山势。　　

○步军统领载铨、因病赏假。以刑部右侍郎奕经、署步军统领。　　

○甲子。上幸朱华山酹酒。桃花寺拈香。　　

○谕军机大臣等、赛尚阿奏、驰抵湘潭、探得省城贼匪分窜一摺。据称、九月初六日。贼由省城上游。渡江西岸。于龙回潭等处村庄滋扰。该处与宝庆、常德、湘阴、湘潭各路处处可通。复接向荣禀报。贼于初五日。乘夜分二三千人。潜由南湖港过河。从龙回潭窜去。其大股贼匪。仍踞省城迤南等语。该逆于九月初二日。在长沙较场。曾经官兵大加惩创。现复分股另窜。显系因省城大兵齐集。希图分我兵势。所有长沙现到官兵。仍当并力直捣贼巢。四面堵截。不可再任分窜。又成尾追之势。其由龙回潭窜出贼踪。现在滋扰何处。亟宜派兵、迅速追剿。赛尚阿所带之兵。亦可迎头截击。惟所称潮勇三千名。既系强猾。不堪复用。何以又令与向荣等追兵。合击逃窜之贼。恐驾驭失宜。转为贼用。不可不防。省城大股贼匪。前据罗绕典等奏、败回贼巢。是否贼首及夥众、均在妙高峰一带盘踞。抑或另有巢穴。在附近村庄。如广西莫村、水窦情形。著徐广缙、与罗绕典、张亮基、鲍起豹、骆秉章等、分饬在事文武各员。相机度地。或合力围攻。或出奇兵。截断贼势。杜其接济路径。痛加剿洗。贼扑省城。已一月有余。我军兵力不为不厚。徐广缙、及福兴、所带兵勇。均可到齐。埽荡贼氛。正在此时。切勿稍有迟延。致失事机。将此由六百里各谕令知之。　　

○是日回銮。驻跸桃花寺行宫。　　

○乙丑。谕军机大臣等、朕于本月十五十六日、亲至平安峪阅看。陆应谷所立标记在上。奕湘另立标记、在其南十五丈平坦之处。堪舆甘熙等六员、又称穴在中间。北距陆应谷标记九丈余。南距奕湘标记五丈余。朕亲加诘问。令与奕湘所带堪舆郑锡申等、各抒所见。呈递说帖。各执一词。著陆应谷平心体察。真龙真穴。究在何处。务期考核精详。勿涉游移两可之见。裕诚等摺片、并甘熙等说帖、俱著钞给阅看。将此谕令知之。　　

