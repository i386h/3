<!-- { "loadSidebar": true } -->
○予安徽阵亡千总颜绍楚、祭葬世职。　　

○蠲缓安徽凤阳、五河、怀远、定远、蒙城、亳、凤台、泗、霍邱、宿、太和、灵壁、阜阳、颍上、天长、盱眙、寿、全椒、来安、十九州县、被灾被贼地方。新旧额赋。并屯坐各卫、丁漕银米有差。　　

○庚戌。谕内阁、前据载龄等奏、强盗等案、请从严办理一摺当交惠亲王、恭亲王奕大学士、九卿等、妥议具奏。嗣据刑部遵议王庆云请核定抢案罪名。及御史唐壬森奏请厘剔弊端各摺片。均交原议王大臣等议奏。兹据惠亲王等、详议以闻。朕惟立法贵乎因时。安良必先除莠。康熙雍正年间。办理盗案。将法所难宥、情有可原之犯。分别正法发遣。乾隆年间。经大学士、会同刑部、议将夥盗曾经转纠党与等项。仍问拟斩决。参稽例意。原于法外施仁之中。仍寓除恶务尽之意。立法本极周详。办理无虞轻纵。无如地方官奉行不善。每办一案。把风接赃之人。常倍于入室摉赃之盗。甚或将病故在逃之犯。指为法所难宥。现获之犯。归入情有可原。以致匪徒漏网。无怪盗风日炽。嗣后凡遇盗劫之案。著照王大臣等所议。仍依强盗已行。但得财者、不分首从皆斩本律、俱拟斩决。其中把风接赃等犯。虽未分赃、亦系同恶相济。著照为首之罪。一律问拟。此外实在情有可原之犯。如年止十五□山戊不□以下被人诱胁随行上盗者。仍照本律问拟。傥地方官仍蹈积习。或另设名目。巧为开脱。一经发觉。即照讳盗例严行参办。至抢夺之案。总以人数多寡。及有无凶器为断。如果纠众夥谋。持械摉掠。凶暴情形、与强盗无异。若不从严惩办。势必酿成巨案。亦著照所议。凡聚众持械抢劫。凶暴众著者。无论白昼昏夜。均照强盗本律。不分首从。一概拟斩。以儆凶玩而靖地方。经此次严定章程之后。各该地方官、务当力图整顿。有案必惩。用副朕执法持平。明慎用刑之至意。其吏兵二部、所拟获犯保举。及讳盗处分。均依议行。至寻常盗犯。业经就获。自应按律惩办。御史唐壬森、请照格杀勿论之例。准州县便宜从事。殊非慎重刑章之道。著毋庸议。　　

○谕军机大臣等、前因有人奏、吴健彰通夷养贼各款。当降旨交怡良、吉尔杭阿、按照所参情节。逐一严审。定拟罪名具奏。并谕黄宗汉、派员访查。兹据黄宗汉奏称、查明吴健彰、实与贼首刘丽川同乡。该逆起事时。吴健彰眷属、奔避夷馆。库中存银、悉为贼有。并与夷人夥开旗昌行。及所雇船勇。俱系粤人。每有攻城之举。往往漏洩。致船勇与沪城之匪暗通信息各情。惟道库存银。是否三四十万。吴健彰所雇拖罾船价。曾否于关税取偿。其徵收关税。有无捏报隐匿。并与咪夷夥开旗昌行。有无约据。其上火轮船、与逆匪如何谈论。货船漏税、实有若干银两。未得确据。怡良近在苏省。见闻切近。吉尔杭阿、与吴健彰同在上海日久。更难诿为不知。该道拏问已久。尚未据该督抚将原参各款、查明具奏。现在上海克复。所有应讯人证、不难传集。著即逐款查明。并此外有无别项劣迹。一并确查据实参奏。毋稍徇隐。原摺著钞给阅看。将此由四百里谕令知之。　　

○又谕、黄宗汉奏、遵查交办事件、并陈徽甯防剿情形一摺。前因王茂荫奏、请将徽郡暂归浙省管辖。当经谕令黄宗汉、悉心筹画。并查办知府达秀、被参款迹。兹据奏称、该督在浙抚任内。于该郡拨兵筹饷事宜。皆经通融办理。若必改归管辖。于地方公事。权难归一。自未便轻议更张。达秀业经病故。局务另行整顿。嗣后收捐款项。著何桂清、饬令该府县等、认真核实。无任冒销。黄宗汉所奏徽甯防务。已与近日情形不同。前据沈祖懋奏、股匪攻入黟县。声言欲犯休甯。当谕令何桂清、拨兵赴援。谅已遵旨办理。现在该处带兵防堵。有徐荣、恩禧、周天受等、著即饬令协同堵御。保徽即以保浙。何桂清务当不分畛域。力杜内窜之路。所需军饷。仍源源协济。毋稍贻误。至徽甯两郡。每月防费不赀。并著责令徽州府李莼、甯国府邓瀛等、劝谕绅富。实力捐输。所有钱漕正课。设法徵收。藉资接济。将此由五百里谕令知之。　　

○以山东盐运使景霖、为奉天府府尹。　　

○辛亥。上幸瀛台。奉皇贵太妃诣自在观拈香。荫清斋、侍午膳。　　

○谕内阁、惇郡王奕誴、恭亲王奕均著加恩赏穿黄马褂。　　

○改派署户部尚书全庆、会同仓场侍郎文彩、前往天津、验收海运漕粮。顺天府府尹谭廷襄、前往通州、会同仓场侍郎李菡、办理验收事宜。　　

○壬子。清明节。上诣奉先殿、寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。　　

○遣官祭孝德皇后殡宫。　　

○遣官祭端慧皇太子园寝。　　

○谕军机大臣等、扎拉芬泰等奏、寻获金厂、试行开采一摺。据称喀尔喀三音诺颜部落、达拉图、噶顺二处地方。产有金苗。业经该将军等派员查访得实。惟矿苗是否丰旺。未能深知。现据盟长扎萨克多罗贝勒锦丕勒多尔济、详称自愿捐备蒙古夫役数百名。并办供支一□山戊不□应需口粮氊帐。以助开采。著扎拉芬泰等、详加体察。饬令该盟长、随同本处委员。前往达拉图等处。覆勘明确。试行开采。如果矿苗丰旺。应如何严防偷漏。力除弊端。著俟奕兴抵任后、会同妥议章程具奏。将此谕令知之。　　

○又谕杨霈奏、进攻汉阳汉口获胜、并分剿系马口等处贼匪情形一摺。官军连日分投进剿。虽据报各有斩获。而伤亡兵勇甚多。汉阳汉口并未克复。岳家口仙桃镇之贼。亦未能剿除净尽。贼势各路蔓延。亟图上窜。北岸天门等处、仅有守备穆祖索朗等、督带兵勇。剿办殊形单弱。著杨霈飞饬杨昌泗、带兵与刘富成会合前进。并著官文饬令魁玉、锡龄阿、会督兵勇。无分南北岸、并力夹击。杜贼上窜之路。或尚须添拨兵勇。俾敷攻剿。仍著官文、杨霈、妥为调派。毋稍疏忽。李孟群等进攻汉阳。均以贼匪抄袭。未能攻入。现驻武昌。兵勇足资援应。著陶恩培饬令胡林翼等、斟酌情形。渡江协剿。以期及早收复。此时兵勇、既已分路进剿。杨霈自应飞速前进。临阵调度。断不准株守德安。致滋贻误。另片奏、请饬山西、陕西、四川、按月筹饷五万两等语。现已谕知各该省筹解。仍著官文等于解到后。分拨应用。毋得专顾一处。所请拨高唐兵丁。俟窜往冯官屯之余匪歼尽。当即酌拨前往。昨据军机大臣、议覆礼部侍郎杜＜乔羽＞、奏请汰冗兵一摺。内称各省徵调官兵。未必尽皆精锐。应由各省督抚、及带兵大员。于徵调之初。到营之后。认真简阅。裁汰疲弱等语。自为撙节军饷起见。著官文等、按照所议。认真办理。毋得视为具文。原摺著钞给阅看。将此由六百里加紧各谕令知之。　　

○又谕、逆匪回窜湖北。占踞汉口汉阳等处。现已厚集兵勇。分投攻剿。所需军饷。刻不容缓。并省城战守兵勇。及添募水勇。修理船只等项费用。在在均关紧要。著乐斌、王庆云、载龄、妥速筹画。源源接济。按月拨解。现当该省剿贼吃紧之时。断不可以无款可筹一奏塞责。致误要需。其前两次拨给湖北川饷。并著该督迅速催解。毋稍延误。将此由六百里各谕令知之。　　

○以采办乌里雅苏台、科布多等处矿苗出力。予防御依成额、骁骑校格图肯、奖叙。　　

○癸丑。稽查普济堂粥厂御史怡康、杨重雅奏、普济堂功德林恩赏银两。因崇文门税务短绌。减半发给。请俟税务充裕。再行照旧赏给。从之。　　

○荆州将军官文等奏、逆匪攻陷天门等处。已添派兵勇堵剿。旋经兵勇克复天门县城。击退襄河两岸贼匪。报闻。　　

○以守御江西义甯州城出力。赏道员王训、知州叶济英、杨秉镛、都司尹殿魁、花翎。千总黎荣起等、蓝翎。余升赏有差。　　

○予浙江因公被戕盐大使傅垣、祭葬世职。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百六十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。二月。甲寅。上诣寿康宫、问皇贵太妃安。　　

○谕内阁、朕此次恭谒西陵。所有经行道路。著派出之管道大臣、督率官兵。严行稽查。并著直隶总督、饬令该地方员弁、一体巡查。如有随扈员役、以及太监人等、车马践踏。并沿途藉差骚扰等事。即著该管大臣、暨该督等、查拏参奏。以昭严肃。　　

○予江西阵亡巡检许道卿、外委刘蒋发、训导衔增生刘崇鼎、祭葬世职。　　

○乙卯。谕内阁、惠亲王、军机大臣、会同刑部、具奏定拟胜保罪名一摺。已革都统胜保、经朕特授为钦差大臣。剿办逆匪。自贼踞高唐州后。胜保带兵围攻。九月有余。未能克复。糜饷劳师。罪无可逭。惟念胜保、前由扬州带兵解怀庆之围。追贼山西。不遗余力。其另股贼匪。由山东临清窜出后。复沿途追剿。直至江苏丰县。悉数歼除。尚属著有劳绩。胜保著照拟、于斩罪上减等。发往新疆。效力赎罪。　　

