<!-- { "loadSidebar": true } -->
○以降调河南巡抚庆廉、为江西布政使。湖北荆宜施道文辉、为江西按察使。候补四品京堂阎敬铭、署湖北按察使。　　

○以开复总兵官唐义训、署安徽皖南镇总兵官。　　

○以收复安徽徽州、黟、府县各城。复记名总兵官唐义训职。副将娄云庆、以总兵官用。福建按察使张运兰等、升叙有差。　　

○福建水师提督杨载福、乞假回籍省亲。允之。　　

○以堵剿不力。革安徽带兵参将袁国祥、黄朝升、职。不准留营。　　

○改铸安徽皖南镇总兵官、徽甯池太广道、关防。从两江总督曾国藩请也。　　

○乙未。孝静康慈皇后忌辰。遣官祭慕东陵。　　

○谕军机大臣等、王梦龄奏、饷源支绌、请饬协拨接济等语。清淮捻逆。不时窜偪。水陆兼防。兵勇待哺嗷嗷。饷需业已告匮。亟应迅筹接济。所有无须解淮之漕运总督养廉一款。暨江北各州县月粮变价一半银两。均著准其拨充军饷。以资接济。并著曾国藩、薛焕、饬令各该州县按数解淮。毋稍延误。将此由六百里谕令知之。　　

○又谕、薛焕奏、上海兵勇日多。乏员管带。请饬都兴阿、于扬营游击林丛文、都司杨心纯、二员中酌派一员。巴栋阿等、于镇营副将熊兆周、文龙德、二员内酌派一员。各带亲兵数十名赴沪等语。上海防剿。正当吃紧之时。新募各勇。需员管带。副将文龙德一员。前据巴栋阿奏准、仍留镇江。毋庸派令赴沪外。其林丛文等三员内。著都兴阿、巴栋阿、冯子材、各酌量派委一员。管带亲兵数十名。前赴上海。听候薛焕差委。毋稍迟误。将此由五百里各谕令知之。　　

○又谕、王梦龄奏、捻逆粤氛、不时窜偪。兵勇口粮不继。前准于山东运库、山西河东道库、借拨银两。仅据山西解到银二万两。现在山东已奏明停解。请饬山西将应找银两。如数筹解等语。清淮防兵。兼顾水陆。现因饷无来源。时虞哗溃。自应亟筹接济。所有山西河东道库应找借拨银两。著英桂即行如数找拨。派委妥员解交王梦龄军营。以供支放。无稍延误。将此由六百里谕令知之。　　

○以江苏宝山剿贼出力。赏知县李鹏青、守备罗元吉等、花翎。主事王尔煜等、蓝翎。同知李如伟等、升叙加衔有差。　　

○以解饷无误。赏同知秦汝燮、蓝翎。州判蒋庆笥、五品衔。　　

○以江苏青浦、上海、堵剿出力。予参将梁胜章、王国安、奖叙。　　

○予山东阵亡千总马炳蔚、把总陈万策、祭葬世职。　　

○丙申。孝懿仁皇后忌辰。遣官祭景陵。　　

○谕内阁、前因库伦办事大臣色克通额、被控收受图谢图汗副盟长亲王车林多尔济银两等情。当派锡霖、会同多尔济那木凯查办。嗣据锡霖等奏称、此案应俟车林多尔济病痊。由多尔济那木凯调赴库伦质对。兹据多尔济那木凯奏、讯据车林多尔济供称、曾经送给色克通额银一百五十两。质之色克通额、则称上年三月间。车林多尔济送马三匹。曾经收存。二月间。该副盟长到库伦商办操兵。并无送给银两之事等语。色克通额、身任大员。辄收受车林多尔济马匹。实属不合。著交部议处。　　

○谕军机大臣等、色克通额等奏、俄人往来。每日行五六站。驿丁疲乏。恐有贻误。应日行三站。以纾乌拉之力。又寄京公文信函。渐见加增。应按照和约。每月一次。请饬令总理衙门行知该国各等语。俄使来往行走。均须驿丁支应。若每日行五六站之远。则丁力疲乏。必致贻误。恐失和好之道。既据色克通额等奏称、应日行三站。以纾乌拉之力。即著奕等、行知俄国使臣伊格那提业幅、或饬谕巴里玉色克行文该国。以此后俄使往来。至速亦须日行三站。丁力方能支应。傥必欲每日行五六站。转恐贻误。有失和好。至该国由恰克图寄京公文信件。和约内载明每月一次。兹据色克通额等奏、自本年正月至五月。该国寄京公文书信等、已有十余次之多。似此逐渐加增。伊于胡底。并著奕等、行文伊格那提业幅、嗣后寄京公文信函。务须按照条约。每月一次。不得加增。以敦和好。原摺著钞给阅看。将此谕令知之。　　

○又谕、有人奏、山东平度州旧店地方。向有金矿。前经封禁。近闻该处聚集匪徒三四千人。搭盖棚厂。肆行开采。地方官不能禁止。每遇械斗。互相杀伤。地方官不敢过问。以致附近地方。道路梗阻。请饬山东巡抚查明封禁等语。现在山东贼匪。尚未剿捕净尽。若任令匪徒开采封禁金矿。聚众滋闹。必致酿成巨患。著谭廷襄、迅派妥员前往该处。确切查明。如有匪徒聚集滋扰。即严拏惩办。将私穵之矿。立时封禁。以遏乱萌。另片奏、莱州府知府王鸿烈、性耽麴糱。置买城内王延禧房屋。藏垢纳污。其子捐纳知县王祥麟、包揽公事。窝娼宿妓。每出嬉游。红伞大轿。随从与该府无异。幕友沈元礼、与门丁王四、狼狈为奸。遇委缺委差、以及词讼等事。率以贿成。平度州旧店地方匪徒。私穵金矿。该府不加禁止。且暗使人购买生金。倾镕取利。本年二月。捻匪扑扰潍县。该府置若罔闻。仍在署演戏等语。地方官贪酷殃民。大干法纪。著谭廷襄、按照所参各节。查明严参惩办。以儆官邪。毋稍徇隐。原摺片著钞给阅看。将此谕令知之。　　

○予江苏野鸡墩等处阵亡团董六品军功曹承恩、祭葬世职。如把总例。武生庞联芳等、赏恤如例。　　

○丁酉。谕内阁、前据刑部奏、已革恰克图部院章京瑞徵供词。与库伦办事大臣色克通额原参情节不符。降旨令色克通额明白回奏。兹据色克通额奏称、并无收受节寿礼物、及挑货借茶等事。并将甲首等呈词钞录呈览等语。此案瑞徵、及甲首梁世杰等、所供色克通额收受礼物。并挑货借茶各节。是否捏词狡展。抑系确有实据。仍著刑部提瑞徵等、悉心研鞫。据实具奏。　　

○以贝子载容、为宗人府左宗人。　　

○命协办大学士户部尚书肃顺、署正黄旗领侍卫内大臣。以户部右侍郎宝鋆、兼镶红旗护军统领。内阁学士庆明、镶蓝旗汉军副都统。　　

○以江西义甯州捐输军饷。永广学额十名。　　

○戊戌。皇后千秋节。宫内行礼如仪。停止筵宴。及在外公主福晋命妇进内行礼。　　

○谕军机大臣等、前因浙省需饷。节经催令文清、将闽海关每月协济银五万两。如数解往。兹据庆端等奏、本年关税、因奉提京饷等项。致浙饷未能拨解。惟该省待济孔亟。请饬文清、先行提拨关税银十万两。分批解浙。以拯饥军等语。浙省贼氛环偪。饷糈匮乏。各军悬釜待炊。非速筹协济。深虞哗溃。著文清、先行提拨阅税银十万两。派委妥员、克日分批解往。毋稍迟误。其每月协饷。仍著陆续筹解。以资接济。将此由六百里谕令知之。　　

○闽浙总督庆端等奏、闽省本年辛酉科乡试。难以举行。请展至来年秋间再行举办。从之。　　

○以勘办俄国分界出力。赏知府文廉等、升叙加衔有差。　　

○以河南兰仪等处堵剿出力。赏都司古礼治等、蓝翎。余升擢有差。　　

○以浙江乍浦被贼窜陷。革参将叶长青职。仍留营效力。　　

○予四川白杨坪阵亡照磨高其相、祭葬世职。　　

○予四川崇庆州阵亡侍卫昭勇侯杨炘、祭葬世职。并于死事地方建立专祠。谥威肃。县丞杨光垣等四员、祭葬世职。　　

○己亥。予安徽绩溪县阵亡训导胡绍煐、祭葬世职。殉难从九品陈善妻何氏、媳虞氏、旌恤如例。　　

○庚子。谕内阁、官文、曾国藩奏、安庆围师、埽荡菱湖两岸贼垒一摺。官军围剿安庆。经即用道曾国荃、率所部各营。将关外逸贼□□穴□又□捕净尽。五月二十四等日。逆贼吴定才、率悍贼数千。扑我东路横濠。我军于斋坛埂、棋盘山等处。水陆进攻。曾国荃、派令各营分率兵勇。直偪北门城下劄营。菱湖北岸之贼。与城贼数千来扑。我军枪炮排击。毙贼三百余名。并毙黄袍贼首一名。西门援贼。亦经官军击毙数百名。北岸垒贼。乘夜纷纷争渡入城。曾国荃、复率各营出濠轰击。水师亦分投抄截。生捦贼众五千四百余名。菱湖南岸贼垒。亦为水陆各军同日攻破。斩贼一千余名。统计两岸贼垒十八座。一律荡平。著该大臣等、仍即督饬各营将士。乘势进攻。速拔坚城。此次出力员弁兵勇。准其专案保奏。候朕施恩。　　

○谕军机大臣等、前因福济奏请调兵勇。筹拨饷需。并请派帮办军务。当经谕令福济、俟卢又熊等勇丁到后。统带前进。陕兵军饷。由陕支应。川勇饷糈。由川给发。以免轇轕。前任提督孔广顺、准其调防帮办。固原备调兵八百名。由瑛棨等、催令赴防。交孔广顺管带。兹据福济奏、川省贼匪、窜至剑州元山场等处。咨调固原兵一千名。及各镇兵一千名。请派经文岱统带。赴甯羌设防。即将甯羌大安镇等处防兵。调赴广元等处。并咨调成都满洲营兵助剿。陕军粮台。请派陕西粮道移居甯羌管理。川省兵饷。即归川北道就近支放各等语。川匪窜扰剑州。陕省边防。愈形吃重。甯羌各要隘防兵。自未便调动。致令贼匪得以乘虚窥伺。所有固原备调兵八百名。著瑛棨等、迅饬赴防。交孔广顺管带。听候福济调遣。经文岱、仍遵前旨。无庸前赴甯羌。其福济请调之各镇兵一千名。能否调拨。著瑛棨、张芾、斟酌办理。卢又熊等、勇丁三千名。现在行抵何处。仍著崇实、严饬速赴广元。毋许迟误。福济俟此项勇丁到后。再由阳平前进。相机堵剿。至成都满洲营余丁闲散。昨据全亮奏称、该营兵力单薄。难于调派。现在应否仍行咨调。并著福济酌办。其陕西、四川、兵勇饷糈。前已谕令各归各省支发。福济所请派陕西粮道、前赴甯羌总理陕军粮台。著瑛棨等酌度派办。川省兵饷。即著崇实饬令川北道就近管理。将此由六百里各谕令知之。　　

○以正红旗汉军副都统增庆、署右翼前锋统领。　　

○以安徽太和县剿匪出力。赏知县李连芳、杨继焕、花翎。训导酆柔远等、蓝翎。余升叙加衔有差。予阵亡五品军功刘南春、赏恤加等。　　

○辛丑。中元节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡宫。　　

○遣官祭端慧皇太子园寝。　　

○上不豫。皇长子朝夕侍侧。上仍治事如常。　　

○壬寅。子刻。上疾大渐。召宗人府宗令、右宗正、御前大臣、军机大臣、承写朱谕。立皇长子载淳为皇太子。　　

