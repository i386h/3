<!-- { "loadSidebar": true } -->
○又谕、庆廉奏、省标营额空虚、酌募练勇以资防剿、请饬议准勇粮作正开销一摺。据称、河南省标左右开三营额兵。因近年军务。徵调四出。存营不及三分之一。驻防满洲营官兵。亦半多调出。经前抚臣恒福等、因省垣空虚。奏明挑募余丁、及抽调镇兵练勇二千一百名之数。仅敷平时巡防。若贼氛猝至。诚恐接应不遑。现有新任南汝光道郑元善、所募罗山、正阳、练勇二千。剿贼尚能得力。该抚因省标营额空虚。饬于二千名中。挑选一千名来省。归入营标训练。并请将此项勇粮、作正开销等语。河南省标营额。徵调空虚。不足以资战守。添募壮勇。入营训练。较临时雇募者。自属得力。惟当经费支绌。岂得于营额之外。添此练勇口粮。漫无限制。前已有旨。将河南兵勇。归庆廉统带。著查明节次河南省城、调出兵丁共有若干。即将此项练勇、补足营额。所余练勇口粮。著自巡抚以下各官。自行捐办。不得作正开销。以示限制。此等勇丁。既系在省豫为训练。必须核实认真操演。以备缓急。务使足资战守。毋得虚糜。将此由五百里谕令知之。　　

○又谕、本日据何永安、奎栋奏、请暂行那提本地税银充饷一摺。据称、古城地方。官兵久困。协饷无期。闻所属之奇台县、人稠地广。商货云集。岁收茶税银九千余两。牲蓄税银三千余两。按年统归镇迪道库。前因缺饷。经前任领队大臣贵文、截留过茶税银二千两。饷银拨到。仍归原款。请将古城地面。由每岁奇台县徵收牲蓄茶税银两。暂行提归满洲营。搭放兵饷。每兵一成有零。其余不敷银数。再由内地酌拨。俟协饷充裕。仍归旧章办理等语。近因逆氛未靖。各城协饷。未能按期拨解。古城地方。兵丁艰苦。自系实在情形。惟此项税银。全行拨归该处。此赢彼绌。转恐于他处有妨。著准其援照旧案。截留茶税银二千两。以济要需。不得全数提拨。并著业布冲额、体察情形。将古城所拨此项税银。于各城有无窒碍之处。悉心筹画。奏明请旨。以重帑项。将此谕令知之。　　

○署钦差大臣江苏巡抚薛焕奏、＜口英＞口□佛两夷兵船。业有北驶。口□额口□尔唫等现抵香港。并陈筹办情形。得旨。此时办法。总宜以华夷构兵。费出自夷商。由商力阻。并闲其附和。为釜底抽薪之计。又奏、克复嘉定、太仓、两城。得旨嘉奖。　　

○以畏葸无能。降浙江提督郑魁士职。以已革总兵官米兴朝、暂署提督。　　

○予江苏嘉定等处阵亡千总陈松海、把总王茂、徐彪、外委冯德钟、富泰、祭葬世职。　　

○丁巳。谕内阁、载垣等奏、讯明宇商滥支经费情形、请旨办理一摺。前经户部奏、五宇官号案内奏销。先未立案。该司员等任意滥支。请讯明归案著追。兹据载垣等奏、讯据已革户部郎中王正谊供称、宇商叠次将垫赔各款。呈请回堂核销。经该堂官等、饬令严行核减。嗣经该革员等、议定减去六成。准销四成。时因各项头绪纷繁。堂谕严催赶办奏销。未及办稿。至奏销后。始行补办存稿。又据已革户部员外郎台斐音等、供认画稿时。曾经见过此项核减清单。委因回堂催办奏销。未及赶办存稿。奏后始行补办。并无情弊各等语。此案宇号月支经费。曾经奏明定数。何得再行加增。即使食用不敷。亦应奏明请旨办理。该司员等、率行混入奏销案内。汇总开销。事前又不明立稿案。以致漫无查考。所供因催办奏销。未及赶办存稿。是否实有其事。并因何准令滥支之处。著办理宇号奏销。及标画存稿之户部各堂官。据实明白回奏。另片奏、革商顾青田、顾短捐销。王正谊等、任听将空钞抵补。蒙混奏销。实属营私舞弊。王正谊、台斐音、家产。著先行查抄入官。其所亏官项。俟结案时。一并查明分别核办。　　

○又谕、瑞昌、王有龄奏、嘉兴失守、请将携银先逃之知府、革职拏问等语。贼匪窜踞吴江。复扑平望营盘。署提督江长贵、受伤折回省城。二十六日。逆匪三路并进。攻破嘉兴南门。以致郡城失陷。署嘉兴府知府甯波府知府张玉藻、于贼匪未至之先。既不能豫为准备。辄藉经管局务为名。携银逃走。航海避至绍兴。实出情理之外。仅予革职拏问。不足蔽辜。张玉藻、著即行正法。以为弃城逃避者戒。　　

○又谕、瑞昌、王有龄奏、流洞桥击贼获胜、并请将闻贼先逃之营弁革职等语。本月初一日。宜兴、溧阳之贼。由张渚犯流洞桥。已革参将王鼎甲等、不战而溃。经米兴朝、派兵驰剿。转败为胜。所有驻守流洞桥之黄岩营守备汪超英、临阵退缩。弃营逃回省城。仅予革职。不足蔽辜。汪超英、著即行正法。王鼎甲、业经革职。胡岳虎、著即革职。与王鼎甲一并暂留军营。如再不知愧奋。即著按军律惩办。　　

○谕军机大臣等、昨谕都兴阿、取道临凤。驰抵江北。带兵进剿。以免纡折迟误。兹据奏、筹商调拨马步各队、催办饷项情形一摺。据称拟调余际昌所部三千余名。胡林翼因此军移动霍山。藩篱尽撤。深以北路空虚为虑。且该营欠饷未能支领。尚须催办。至抽调吉林马队。未见多隆阿咨覆。而舒保所拨西丹。又复疲弱不堪。现到英山马队。只有百余名。实难得力等语。现在江北久无统帅。防剿吃紧。若该将军因马步兵单。绕道驰赴。则迁延日久。深恐有误事机。著官文、胡林翼、迅即饬令多隆阿、舒保、将所部马队。酌量调拨都兴阿军营。与该将军现有马队。合计凑足四五百名。以资攻剿。并著调得力兵勇三四千名。派委镇将大员一二人管带。听该将军调遣。江北李若珠所部一军。该将军驰抵后。即可全归统带。都兴阿仍遵前旨。酌量情形。取道临凤。克期驰往江北。督办堵剿事宜。勿得再有迟误。所需饷项。即著官文等、宽为筹备。源源接济。并将该将军现在调到马步兵勇。由楚省先为筹备饷需。以便迅速启程。至都兴阿启程迟延。为筹商调拨官兵、催办饷项起见。事出有因。所请交部从重治罪之处。著加恩宽免。将此由六百里各谕令知之。　　

○又谕、瑞昌、王有龄奏、嘉兴失守、统兵相继进剿一摺。江长贵一军。驻劄平望。原以保卫嘉兴。乃一经该逆攻扑。兵勇辄纷纷溃散。以致嘉兴失守。贼氛日炽。偪近省垣。览奏实深愤懑。前有旨、令瑞昌总统江南诸军。并令江长贵、帮办军务。嗣因贼至武康。杭城危急。复谕瑞昌先顾杭城。再图进取。现在江长贵受伤折回省城。仍著瑞昌、亲统各军。出省剿办。王有龄留于省城。布置一切。无须带兵出省。江长贵业经受伤退回。如不能胜帮办之任。即著瑞昌、王有龄、遴选提镇大员。奏请帮办。此时瑞昌带兵前赴嘉兴一带。即令张玉良为前敌。至逆匪欲扰甯绍完善之区。该将军等、即派赖信扬、督带水师炮船。扼要巡防。并激励民团。联络守御。毋令纷窜。署嘉兴府知府张玉藻、黄岩营守备汪超英、见贼先逃。仅请革职。不足蔽辜。已明降谕旨。将该员等即行正法。以儆其余。浙省军务。疲玩已极。该将军等、务当力加整顿。以免积习而振军心。将此由六百里谕令知之。　　

○以候补总兵官曾秉忠、为福建汀州镇总兵官。　　

○予广东殉难绅民妇女陈超龙等、九百一十三名口。旌恤如例。　　

○戊午。谕内阁、本日据李若珠奏、薛逆纠党入湖、官军围攻、全数歼灭一摺。前因薛成良归诚效顺。献出江浦县城。屡次出力。著有战功。叠经降旨褒奖。赏给三品项带。并赏戴花翎。其部下头目人等。亦经分别加恩奖励。以为自拔来归者劝。昨据乔松年奏、薛成良自退至扬州后。因索饷不遂。辄称带领所部。回籍归农。经粮台发给饷需。听其遣散。乃薛成良旋即拥众入邵伯湖中。抢掠露筋祠等处。李若珠请拨兵追捕。朕恐薛成良与军营各员。或有龃龉不合而去。是以谕令李若珠、剀切晓谕。不得递加剿戮。以致稍有屈抑。乃本日据李若珠奏、前令副将王万清、前往晓谕。竟被薛逆拘留。复胆敢于高邮之王家港。筑垒六七座。句结西菱塘桥贼匪。约期东窜。叛迹显然。无从宽免。当派副将刘成元、总兵黄开榜等、各率水陆官兵进攻。而薛逆犹敢凭垒抗拒。经官兵四面焚烧。逆众始夺船逃窜。我军截住轰击。立将薛逆大小船只三百余号。全行焚烧。逆众剿除殆尽。薛逆见官军偪近。投水身死。薛成良投诚已逾一载。叠受恩施。宜如何感激图报。乃始则索饷劫官。继而句结巨逆。负嵎筑垒。狼子野心。怙恶不悛。实属自外生成。罪可可逭。除不愿从逆、从中内应之五品花翎王品裕、周大有、唐春光、孔庆祥等、深明大义。及随同投出之被胁男妇一千余名。均著准予免死外。其生捦之男妇数百名。即著李若珠、分别讯明正法遣散。妥为办理。所有此次在事出力将弁文武。准其择尤保奏。候朕施恩。至薛成良降而复叛。法所不容。自应大加惩创。以伸国法而快人心。其余各路军营。如有去逆效顺。真心投诚者。一经统兵大臣、及各督抚奏闻。仍必优加褒奖。不吝恩施。将此通谕中外知之。　　

