<!-- { "loadSidebar": true } -->
○又谕、户部奏、运送剥船迟延、请将承运之员议处一摺。直隶杨村剥船。经该部按照定限。奏交江广等省。赶紧成造。解赴直隶备用兹据奏称、尚有江西省、未解到船四百只。湖南省未解到船三百五十只。节次飞催。仍未运到。现在拨运漕粮。不敷轮转之用。明春办理海运。尤关紧要。若再迁延。必致贻误。且剥船工竣。开行日期早经各该省先后奏报。何以此时尚未解到。著江西湖南各巡抚、及沿途各督抚、饬查江西三四两限。及湖南初二两限。委解剥船。现抵何处。一体严催。务令迅速北上。毋再延误。其承运之员。并著查取职名。交部照例议处。　　

○又谕、罗绕典等奏、贼匪被剿窜逃、省城围解一摺。据称、贼众分踞湖南省河东西。叠经我兵围剿。十月十九日。夤夜乘风雨黑暗。偷渡西岸。皆由小路翻山。四散纷逃。复被我兵分途探截。叠有斩捦。各乡团练、亦堵剿获胜。杀贼一千余人。生捦二百余人。并将伪翼王歼毙。现已飞咨徐广缙、亟筹策应催追。省城仍设兵防守等语。逆匪扰扑长沙省城。屡被我军痛剿。党夥死伤殆尽。其逃散余众。势益穷蹙。著徐广缙、罗绕典、张亮基、督饬各路。将弁兵勇、迅速兜截。合力追剿。务期埽荡贼氛。毋留余孽。此次省城防守八十余日。该督抚等统率各员弁。昼夜严防。内外夹击。叠挫贼锋。保卫城垣。居民藉得安堵。办理尚无贻误。罗绕典、著交部从优议叙。张亮基、著交部议叙。骆秉章、鲍起豹、前因贼匪窜入楚境屡陷城池。本有应得处分。此次省城防守。功过尚足相抵。著加恩免其议处。所有在事文武员弁、绅民人等、著徐广缙、会同罗绕典、张亮基、择其尤为出力者。秉公酌保。候朕施恩。毋许□滥。　　

○谕军机大臣等、据罗绕典等驰奏、贼匪被剿窜逃、省城围解、沿途截追一摺。逆匪分踞长沙省河东西。八十余日。叠经我兵攻剿。断其接济。散其党与。势已穷蹙。前后三次轰城。均被我兵击败。凶悍党夥。半已死伤。其逃过河西贼营者。复因追剿紧急。皆由小路翻山。四散纷逃。沿途被张国梁、朱启仁、张东价、及乡团唐秩臣等、烧毁贼营。并在见家河、猴子石、龙回塘、谢家桥、郭思桥等处截杀。各路官兵、追至白箬铺地方。杀贼一千余名。生捦二百余名。并将伪翼王歼毙。现在贼由甯乡白箬铺逃去。此地距县城仅五十里有小路可达湘乡、常德、岳州、荆州一带。随处皆可窜越。若不严行追捕。听其一路裹胁必至余灰复然。又成巨患。著徐广缙、飞饬各镇将、分带兵勇、星速拦追。乘其纷纷逃溃之时。痛加剿洗。速蒇大功。至省城防兵、仍应安设。著罗绕典、张亮基、鲍起豹等、督饬在事文武官绅。加意巡防。毋稍松懈。歼毙之伪翼王、系何姓名。逆首洪秀泉等、是否击毙。抑逃窜何处。均著查明具奏。将此由六百里谕知徐广缙、并谕令罗绕典、张亮基、鲍起豹知之。　　

○命前任湖南巡抚骆秉章来京。　　

○庚戌。上诣雍和宫行礼。　　

○诣火神庙拈香。　　

○谕内阁、季芝昌、王懿德、奏参消弭饬查事件之营员、请革职讯究一摺。据称、本年六月间。桐山营游击申文内、夹有匿名揭帖。声诉提督炳文、调操扣饷各情。经该督等、将揭帖封交署游击王熤、饬令确查笔迹。并营中有无不公之处。已据该署游击札交该营守备清住、查出二人。即应解省审办。乃任意延宕。并将查对之件。匿不交出。显系意存消弭。匿名揭帖。例应立案不行。惟系印文封递关涉提督大员。且既查有端倪。虚实均应彻底根究。福建前署桐山营游击福州城守。左军都司王熤、桐山营守备清住、均著暂行革职。勒令将查出之人。迅速解省。交王懿德亲提研讯。据实具奏。毋稍徇隐。　　

○又谕、季芝昌奏、请将庸劣不职之各营员弁、分别勒休革职一摺。福建延平城守右营守备李可受、身体软弱。技艺疏庸。著即勒令休致。浙江甯波城守营都司潘肇富、缉捕废弛。难期振作。温州城守营千总颜朝忠、性情浮躁。嘉兴协右营千总邵占魁、巡防不力。著一并革职。颜朝忠、前因伊子滋事。提府讯究。傥查有纵容别情。另行参办。　　

○辛亥。谕军机大臣等、寄谕广西巡抚劳崇光、据孙锵鸣片奏、沿途情形。内称、南甯之宣化土匪。频出滋扰。永淳、横州、客民獞民争田启衅。纠稷仇杀不休。浔州之贵县。郁林之兴业。各有剿散余匪。正在摉捕。容藤交界之自良墟、莲鱼湾、土匪盘踞该地。邀截客商。按船抽税等语。前据该抚奏、各路剿匪情形。除郁林等属。业已肃清外。如容县之自良墟等处。尚多伏莽。著按照该抚前奏。并该学政所指。确查土匪踪迹。迅速剿办。务使一律肃清。毋致稍留余孽。以靖地方。将此谕令知之。　　

○壬子。上幸瀛台。　　

○谕内阁、嗣后遇朕临幸瀛台。如进淑清院门。御前大臣、御前侍卫等、俱在淑清门下马。如进德昌门。御前大臣、御前侍卫等、俱在桥东下马。乾清门大臣侍卫等、仍著照常步行跟随。　　

○又谕、徐广缙奏贼匪由西路窜逃、官兵追剿情形一摺。贼于十月十九日夜间。全股渡河西窜。兵勇截剿。各有斩捦。现在逆匪已窜至甯乡。经该大臣、复派和春、泰定三、李瑞、王锦绣、四镇之兵。及瞿腾龙所带镇筸劲旅、共五千余名。会同福兴等、所带粤兵。合力前进。并派候补知府江忠源、带楚勇二千名。赶赴湘乡。截其南窜宝庆之路。并飞饬向荣、由甯乡抄前至益阳。堵其北窜常德之路。又派候补知府朱启仁、带潮勇四千名。总兵常禄、带兵一千七百名。及张国梁捷勇四千名。驰往长沙西北一带。遏其窜往湘阴之路。此次逆匪因大兵围剿。米盐将尽。纷纷窜逃。经各路兵勇、及各团义勇。四面拦追截击。斩捦甚多。势已穷蹙。该大臣分派将弁、迅速堵扼兵力。亦不为不厚。该逆即□死冲突。料难他窜。惟当严督在事文武、赶紧兜剿。务将著名逆首、及从逆匪犯。悉数歼捦。不准仍前窜逸。致干重咎。仍随时知照广西、湖北、一体严防堵截。勿令余匪窜入。至福兴、向荣、所劄营盘。距贼窜出之路不远。该提督等不能严密堵防。未便因其追剿获胜。稍事姑容。福兴、著交部议处。向荣系已革发遣戴罪自效之员。著该大臣存记。如果追剿得力。据实具奏傥始终不能奋勉。一并严参。重治其罪。　　

○四川学政何绍基奏、请铸用大钱。以复古救时。并禁止民用铜器。得旨。所奏不为无见。然小钱大钱。制虽异。用实同。现铸小钱。铜尚不足何况大钱乎。汝知一。未知二也。至器用多铜。原干例禁。本年曾经降旨、况古制亦非尽善。举一事必欲复古。试问井田封建。尚可复乎。此摺著户部存记。若有可行时。不妨采择入奏。　　

○命兵部左侍郎恩华、户部右侍郎赵光、驰往吉林。查办事件。　　

○正蓝旗蒙古都统时登额、因病解任。以工部尚书麟魁、兼正蓝旗蒙古都统。　　

○以学习御前大臣奕格、署銮仪卫掌卫事。　　

○予陕西被水淹毙外委文玉珍、阮钧冶、祭葬恤荫。　　

○赈陕西兴安府被水灾民。一月口粮。给坍塌房屋修费。　　

○癸丑。上诣寿康宫、问皇贵太妃安。　　

○命协办大学士户部尚书禧恩、为正使。内阁学士穆荫。为副使。持节赍册。晋封英贵人伊尔根觉罗氏、为英嫔。册文曰。朕惟兰殿重内官之选。昭令范于星闱。鞠衣襄中壸之勤。晋崇班于月御。鸾章光贲。翟彩荣增。咨尔英贵人。秉性温恭。宅心端谨。赞坤元而叶吉。仪式三宫。申巽命以扬休。恩承九室。是用册封尔为英嫔。尔其益宣礼教。嫔虞垂妫汭之型。聿著徽音。佐姒播周京之化。钦哉。　　

○命协办大学士吏部尚书贾桢、为正使。内阁学士许乃普。为副使。持节赍册。晋封云贵人武佳氏、为云嫔。册文曰。朕惟应四星而作辅。坤仪懋协。赞之休。率九御以承恩。巽命荷重申之锡。爰稽彝典。载沛温纶。咨尔云贵人。赋质金贞。秉心玉粹。在青宫而奉帨。早著庄姝。侍紫极而申绨。弥昭恪婉。兹册封尔为云嫔。尔其荣膺象服。益彰褕翟之辉。虔迓鸿厘。用佐睢麟之化钦哉。　　

○谕内阁、陆应谷奏、请饬催各省积欠河工料价银两一摺。河南司库。例支河工银两。嘉庆年间。筹款发交两淮、长芦、山东、各盐商生息。原为添补岁料等项之用。乃各商不能按限清解。致该省藩库借垫日多。经费支绌。所有两淮欠解息银。除筹议分纲代徵外。尚应解银四十万五千两。长芦息银除筹议归入清查、分限展缓外。尚应解银二十九万八千二百余两。山东息银、除筹议调剂交代、分年弥补外。尚应解银十一万两。著两江总督、山东巡抚、长芦盐政、迅速筹拨。赶于年内解交河南、以供支用。毋得再行延宕致误要需。　　

○以吏部右侍郎爱仁、兼署兵部左侍郎。工部右侍郎彭蕴章、兼署户部右侍郎。兼管钱法堂事务。　　

○准江南宿州各帮丁、缓交余米。　　

○展缓河南永城、夏邑、商邱、睢、封邱、杞、陈留、延津、汲、武陟、扶沟、内黄、浚、原武、阳武、新乡、温、淇、考城、临漳、虞城、获嘉、安阳、汤阴、甯陵、洛阳、项城、二十七州县。被水被雹村庄。新旧额赋。　　

○甲寅。遣官祭先医之神。　　

○谕内阁、黄宗汉奏、浙江新漕、试行海运、请饬江苏委员、帮同办理一摺。来年浙漕海运。系属创始。豫雇船只。最为紧要。除由该省自雇北运商船外。其不敷船只。应由上海添雇。著两江总督、江苏巡抚、派委妥员。帮同办理。所有江苏、浙江、海运事宜。并著该督等、责成按察使倪良燿、总司其事。以资熟手。总期不分畛域。妥速筹办。毋稍延误。　　

○又谕、穆腾额奏、委员查办打旺寺喇嘛互斗一案完结一摺。此案办理乖谬。酿成巨案之班垫曲丕、著革去商卓特巴并仔仲。交诺们罕惩办。仍著查拏在逃之协饶札巴务获、照例治罪。　　

○谕军机大臣等、穆腾额奏、委办乍丫夷务之噶布伦、豫筹办理情形一摺。前因乍丫小喇嘛、复起衅滋事。经穆腾额派委噶布伦策垫等、前往查办。当谕令该大臣、饬令该委员等、妥慎办理。兹据奏称、噶布伦策垫、查照成案。请于打箭炉办买茶叶。并支领银两、在藏购买各项赏需带往。俾办理不致掣肘等语。著裕瑞、穆腾额、迅即筹备应用。饬令噶布伦策垫、会同各委员、传集两造。严切晓谕。务令照旧相安。支应差使。傥小喇嘛桀鳌骜不遵。即仍遵前旨、慑以军威。镇静弹压。毋致别生事端。以绥边境。至廓尔喀贡使、现在经过道路有无阻滞。何时可以到京著一并查明具奏。将此各谕令知之。　　

