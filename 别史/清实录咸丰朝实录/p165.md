<!-- { "loadSidebar": true } -->
○丁丑。谕内阁、本日据陆应谷驰奏、湖北贼匪情形一摺。逆贼于十一月十三日、攻陷汉阳府城。旋即占踞江面。直扑武昌。现在向荣、已赶至离江夏六十里地方追剿。大获胜仗杀贼二千余人。福兴、玉山、苏布通阿等、统带大兵。计已次第赶到。著徐广缙即督率诸将。迅埽贼氛。向荣经朕破格任用。并假以事权。提镇以下、悉听节制。自当愈知感奋。趁此声威。痛加剿洗。速解省城之围。并杜贼纷窜之路。陆建瀛、琦善、南北两路。已令进兵合击。至各省绅士。朕先后降旨、命罗绕典、陈孚恩、曾国藩等、于本籍湖南、江西、帮办防剿事宜。其余各省在籍绅士。值此贼匪肆扰之时。谅必志切同仇。为民捍患。著该督抚传旨、令该绅士等、各就该地方情形。帮同团练。保卫乡闾。或用坚壁清野之法。使贼不能掳掠偪胁。一切布置经费。应由公正绅士筹办。不得官为抑勒。致滋流弊。该督抚等、惟当遴选贤能之员。与各绅民同心协力严缉土匪。密拏奸细。以杜句串。被贼裹胁穷民。皆吾赤子。尤当分别良莠。予以自新。有能杀贼立功。自拔来归。或歼捦贼首者。立即奏明。优加恩赏。朕宵旰焦思。誓必殄此群凶。绥我黎庶。封疆文武大吏。其各仰体朕心。毋负委任。将此通谕知之。　　

○谕军机大臣等、候补四品京堂胜保奏、江南省城。亟宜扼要设防一摺。现在逆匪窜入汉阳。沿江一带。防御吃紧。江南省城。尤为重要。必应筹备严密乃可杜贼匪之觊觎。著祥厚陆建瀛、杨文定、霍隆武、文艺、按照所奏。妥速筹商。无论驻防、绿营、水师、陆路、各官兵。遴派得力将弁。一体勤加操演。务令悉成劲旅。以卫省垣。并于江岸上游、择要严防。扼贼东下之路。至逆匪所到。辄先有奸细、潜来窥探。尤当严密盘查。审明后即行正法。以杜句引其绅士人等莫不自顾身家。著遴选公正明干之员。令其自行团练。互相保卫。如有实心任事。于地方有益者。随时奏请优加奖励。所需经费。出于乐输。毋许地方官藉端勒派。致滋流弊。其淮徐各处。每有匪徒匿迹。并著认真访查。严行缉捕。免致句结为患。原摺著钞给阅看。择其可行者。酌量办理。将此由六百里各谕令知之。　　

○又谕、陆应谷驰奏、贼匪窜踞汉阳府城。将汉口及江面用船搭造浮桥。围住武昌省城。湖北应山以下。孝感黄陂黄冈等处。驿路梗塞。现由应山县将夹板文报退回。另由新野递至襄阳等语。豫省防堵。此时甚为吃紧。著琦善速即兼程带兵驰往河南湖北交界处所。择要防剿。万勿迟延。琦善未到以前。著陆应谷尽心妥筹。毋稍贻误。至湖北文报。既由该署抚改道飞递。著即通饬各该州县。改设驿站。小心递送。毋致遗失迟误。将此由六百里各谕令知之。　　

○又谕、前因河南防堵紧要。已有旨、谕令该督抚等、将前调陕甘山东山西等省官兵。迅派得力将弁管带驰往河南听候调遣。兹据陆应谷奏、贼匪窜至汉阳偪近河南。请饬催邻省官兵。迅速赴豫一摺。著舒兴阿、张祥河、李僡、郭梦龄、迅饬带兵将弁。管带前调精兵。星速驰赴河南。以资防剿。毋稍迟误将此由五百里各谕令知之。　　

○礼部以明年元旦太和殿筵宴礼节请。得旨停止。　　

○两江总督陆建瀛等奏、坝工慎重。进占赶办引河情形。得旨。妥速办理。断不准不肖工员。因总督远离。藉端迟延。以为□销地步傥有似此者。即据实严参。朕必从严惩办不止枷示河干。将此意可晓谕在工员弁知之。　　

○署河南巡抚陆应谷奏、请饬前调官兵赴豫防守。得旨。豫省防堵。此时最关紧要。汝现未卸事。尽心妥筹。　　

○追封皇后父原任工部郎中穆扬阿、为一等承恩侯母宗室氏为侯妻、一品夫人。生母姜氏、晋封为侯妻、一品夫人。　　

○命候补四品京堂胜保、驰往河南、交琦善差遣委用。　　

○命协领台斐音保、巴扬阿等、管带吉林、黑龙江兵、各二千名赴河南。交琦善调遣。　　

○戊寅。谕内阁、明年二月二十六日。孝和睿皇后梓宫、永远奉安山陵。朕于二月二十日启銮。二十二日。驻跸梁格庄行宫。二十三日。祗谒泰陵。泰东陵。昌陵。暨孝和睿皇后几筵前、行礼。并恭谒慕陵。二十四日。奉移孝和睿皇后梓宫。至昌西陵飨殿二十六日。奉安礼成二十七日。恭诣慕陵。行敷土礼。礼成后回銮。于三月初一日还宫。所有应行典礼。并一切事宜。著各该衙门、及直隶总督、敬谨豫备。　　

○又谕、内阁学士许乃普奏、请设立行营监察御史一摺近来军营奏报不实。叠经降旨、严切训诫。惟在统兵大臣、及各督抚等、力除积习。认真查察。其蒙混掩饰者。立即据实上闻。严参治罪。自可杜军营捏报等弊。该学士、请设立行营监察御史。虽为严查欺饰起见。惟该御史既不能身历行间。目睹胜败。稽查采访。仅据传闻。傥所闻或有不实。遽行入奏。不但多所牵制。转恐有误事机。且统兵大臣、及该督抚等、皆朕特简。若以为尽属可疑。岂行营监察御史之言。尽属可信耶。所奏著毋庸议。　　

○又谕、刑部奏、遵议失守岳州府城各员罪名一摺。已革湖南岳州巴陵县知县胡方谷、岳州营参将阿克东阿、于贼匪未到之先。辄自逃散。以致府城失守。较之被贼攻围。不行固守。而辄弃去者。情罪尤重。均著照部议。即行处斩。以昭炯戒。已革岳州府知府廉昌系同城知府。先期逃出。即照部议应斩。著监候秋后处决。该员等尚无下落。著徐广缙等、迅即查明。遵旨办理。　　

○谕军机大臣等、蒋文庆驰奏、军情紧急、请迅催援兵一摺。安徽奏调防兵。业经陆建瀛奏称、于松江等处。酌调水陆兵二千名赴皖。其余一千名。由安徽本省各营酌调。兹复据蒋文庆奏待援紧急。自系实在情形。著陆建瀛、再行拨兵一千名。迅速派员、驰赴皖省。交该抚酌量分拨。寿春镇总兵恩长、即留于该省。与该抚会商筹剿。陆建瀛著仍遵历次谕旨。兼程驰赴九江上游。择要驻劄。遏贼东下之路。傥于九江一带截击。则皖省亦可保无虞。该督统辖三省。谅必兼权缓急。不分畛域。迅速筹办。该抚亦须剀切晓谕居民。勿令惊惶迁徙。是为至要。调任赣州府知府陈景曾、著留于九江。办理防堵。事竣再赴调任。有人奏、九江官兵。分布官牌夹、瑞昌马头、小池口、胡家埠等处。实非要隘。不若直趋上游。与湖北防兵。共守道士洑。牛贯矶。各隘口。尤为扼要等语。并著该督等、体察情形。因地相机。酌量妥办。将此由六百里各谕令知之。　　

○又谕、有人奏、现在贼匪滋事。声息四路潜通。湖北省、夏间即有伪示。直隶、山东、山西等省。亦有之。急宜严防奸细内应等语。近来盗贼横行。毫无忌惮。往往潜聚多人。乘机窃发。现当楚氛未靖。难保无奸细暗中溷入。如果地方官查拏严密。自足以寒贼胆而消逆萌。傥仍积习相沿。规避处分。必致养痈贻患。著讷尔经额、李僡、郭梦龄、严密饬属。随时留心访查。如有形迹可疑之人。设法盘诘。从重惩治。不得稍有疏懈。至沿途驿站。现当军报来往吃紧之际。尤宜认真整顿。不可视为具文。将此各谕令知之。　　

○又谕、据徐广缙驰奏、军营近日情形一摺。览奏曷胜愤懑。不料军营将弁。以及地方文武。胆玩至于此极。该大臣身为统帅。正当用人之际。虽不能概行参奏。亦当择尤惩办。以儆将来。岳州府城。贼既窜出。现在是否收复。何以并未奏及。该府为两楚咽喉。此时赶紧据守。尚可杜贼回窜之路。巴陵、临湘、一带土匪。自应迅速歼除。该大臣既不能即赴武昌。亦岂可置之不顾。若有疏虞。关系甚重。昨已降旨、命向荣帮办军务。假以事权。亦必须有重兵。俾资调遣。福兴、玉山等、曾否带兵赶到。据称苏布通阿、督带川兵。渡江截堵。是否能与向荣声势相援。向荣著即酌量情形。相机布置。武昌近日文报不通。粮储匮乏。必须及早解围。或分兵渡江。攻取汉阳。亦可以分贼势。向荣既经帮办军务。节制各师。即当申明纪律。严定赏罚。以振军威。万不可再蹈从前积习。徐广缙现尚未抵武昌。军营一切情形。即著向荣随时奏报。以慰悬念。现闻道路梗阻。务须改设驿站。以通军报。南北两省、被贼地方。查无下落之微末员弁、及地方生监中、有无从贼之人。著徐广缙等、分别访查。奏明究办。翰林院编修蔡寿祺、陈奏时务数事。并著摘录、交该大臣阅看。采择办理。将此由六百里加紧各谕令知之。　　

○调浙江按察使苏敬衡、为福建按察使。以山东盐运使黄乐之、为浙江按察使。　　

○予湖南阵亡游击纪冠军、祭葬世职加等。　　

