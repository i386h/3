<!-- { "loadSidebar": true } -->
○又谕、扎拉芬泰奏、俄夷遣官会议烧失货物案内大概情形一摺。此次该夷官来至伊犁。不肯领回烧賸货物。专以议赔为词。显与通商章程不合。该将军等据理折辩。所办甚是。民夷互有争执。必应先论事理曲直。方能平情剖断。今此案启衅根由。既由该夷驱逐金夫。杀毙民命所致。咎由自取。况烧抢货物之犯。业经严拏治罪。两造已可相安。岂有不论案情。但索赔偿之理。著所拉芬泰等、密加体察。如系匡苏勒官、从中播弄。即一面咨行该国西毕尔衙门。详细告以曲直原委。令其谕知遣来之夷官。一面向该夷官明白开导。使不致为浮言所惑。总须坚持定议。不可允其赔偿。即将来万不得已。或有设法贴补该夷之处。亦不可居赔偿之名。致坏成约。其措词一切。务宜平心静气。勿致滋生事端。至该夷官所称应赔货物。已将帐目带来。难保非因货物烧抢无存。任意开报。其详细数目。实在被烧之货。约值若干。总须由塔尔巴哈台。就近访查。该处通商事宜。皆系已革防御萨碧屯、已革笔帖式阿弼善经理。其中底细。不得诿为不知。即该处华商赀本力量。亦所深悉。前经谕令明谊、责成该革员等、将此案设法办理。如俄夷有藉口要求情事。即惟该二员是问。今俄夷一味索偿。该二员岂得置之不问。著明谊即饬该革员等、详细访查。究竟被烧货物若干。值价若干。先得一确实数目。方免该夷狡赖。如银数无多。或令华商分年减半。通融贴补若干成。亦须体察该商力量。方能酌办。并著明谊妥速确查。筹议具奏。此系豫防俄夷始终坚执、为不得已之退步。该将军大臣等、不可遽存迁就之心。总以先论曲直。力申定约为正办。勿使该夷豫知可以通融。益肆要挟也。将此各谕令知之。　　

○以疏防湖北襄阳匪徒滋事。革知府海顺、知县伊勒哈图、游击成福、郭荣茂职。仍留任。　　

○予广西阵亡把总梁福、外委寿友仁、祭葬世职。额外外委王廷佐等、赏恤如例。　　

○丙子。荆州左翼副都统载增等奏、襄阳突起匪徒。焚掠樊镇。现已派兵合剿。得旨。荆州防兵。固为保守荆州门户。然以剿为防。岂不胜于株守。若贼氛较近。亟宜迎击歼除。万万不可撤退。　　

○贵州巡抚蒋霨远奏、思州府知府张瀚中、前往铜仁招抚粮户。闻逆匪赵子漋来郡拦劫。情急自戕。得旨。该府自戕情形甚属可疑。该员之家丁胥役。有无别情亟应确切根究。勿稍有不实不尽之处。　　

○以剿办贵州近省匪徒出力。赏都司黄廷超、守备林逢春、知府徐锡金等、花翎。守备张占鳌等、蓝翎。余升补有差。　　

○丁丑。谕内阁、前据大学士文庆等、进呈前任巴里坤领队大臣三等侍卫孟保、繙译大学衍义一书。当交镶黄旗汉军校刊。并派侍郎穆荫、协同校阅。兹据文庆等奏称、督同繙书房司员等、详加校订。并发交该旗印务章京。会同孟保、刊刻成书。朕覆加披阅。均系钦遵乾隆年间。钦定繙译四书、五经、通鉴、各按新语。详加厘定。因思宋臣真德秀此书。因大学条目。纂集经史。考证得失。于圣学治道。均有发明。康熙十一年间。我圣祖仁皇帝。特命翰林院掌院学士福达礼等、繙译颁行。顾其时满洲新语未备。引用经史。皆系旧语。对音切字。有未经繙译成文者。又止清文单行。未及增注汉字。今既引用新语。又成满汉合璧。开卷了然。洵足为士子编摩之助。著将刊板。交武英殿刷印颁行。俾在京八旗。及各省驻防。同资讲肄。用副朕稽古同文。精益求精至意。　　

○又谕、理藩院奏、遵议台吉捐输马匹、查照新章、请旨奖叙一摺。锡林果勒盟沙巴噶扎萨克头等台吉杜噶尔布木、所捐马一千二百匹。业经验收牧放。该台吉情殷报效。著赏给镇国公衔。并赏加四级。以示鼓励。其盈余捐数。著理藩院查明该台吉子孙。照例给予奖励。　　

○蠲免河南商邱、永城、鹿邑、夏邑、甯陵、虞城、柘城、七县被兵地方积欠漕粮。缓雎、济源、二州县新旧额赋。　　

○戊寅。上御勤政殿听政。　　

○谕军机大臣等、倭什珲布奏、满洲营支放五成兵饷。拟搭大钱。并请饬部筹拨五年欠解饷银一摺。已批令户部速议具奏矣。复据另片奏、兵丁拮据情形。现虽以银钱分别搭放。若不将原议五成现银如数拨解恐致过形窘迫。关系边防等语。所奏均系实情。边疆要地。兵饷最关紧要。若不迅筹接济。恐军心涣散。甚至鼓噪生变。但部拨款项。一时未能即到。著易棠、照倭什珲布所请。将甘肃省咸丰五年。应找乌噜木齐协饷欠项。及本年应拨五成实银。先行设法陆续措拨。以资接济。将此谕令知之。　　

○又谕、御史李培祜奏、滇省逆回猖獗、请简派大员剿办一摺。云南回匪滋事。姚州、浪穹、相继失守。大理复被焚烧。势极蔓延。昨已谕令恒春、折回滇省。探明贼踪。相机剿办。舒兴阿、驻劄省城。即可督率将弁。为内外夹攻之计。以期渐次肃清。但恐该抚一人。筹画调度。未能周到。著派藩司桑春荣、并暂留臬司清盛、随同舒兴阿办理剿捕事宜。该抚于本省汉回互斗之案。既未能弭患于事先。又不能迅剿于事后。以致该匪戕官踞城。到处焚杀。若再不知奋勉。力赎前衍。自问当得何罪。据该御史奏、海口为近省要路。省中粮米。不能接济。必致坐困。嵩明、马龙、沾益、各州县。为进京要道。今被该匪截踞。必应将此两股逆匪。先行扑灭。毋令久踞。至大理府、北通永北、丽江、南通景东、顺甯、西上永昌、腾越、东下楚雄、为全省屏障。尤应招集团练。藉资攻剿。据奏云州顺甯、永昌、腾越、等处土司所管练勇。及维西协、所辖猓猓夷练。皆属矫健。堪以调用。在藉绅士。前任湖南衡永郴桂道张其仁、前任浙江衢州府知府杨炳锃、前任兵部主事改用知县王鈵绅、皆公正可靠。土司左大雄、勇于打仗。为回匪所畏。若令管带土练。必能得力。著该督等体察情形。酌量调拨土练。即饬土司左大雄管带。协同官兵剿贼。并饬该绅士、会同地方官。筹办团练。合力防剿。至所称滇省武弁。回人居多。闻提督带兵三百。前赴楚雄。即有回兵百余名。打仗尽放空枪当被查出遣回。此等回弁在营难免与匪党暗通消息。然或遽加遣撤。转恐生其疑贰之心。该督等务饬带兵各员。密为防范。毋得控驭失宜。致滋内讧。将此由五百里各谕令知之。　　

○以候补都察院左副都御史程庭桂、为都察院左副都御史。大理寺少卿孟保、为大理寺卿。　　

○己卯。谕军机大臣等、前因御史钱以同奏、江苏省官吏卖荒舞弊。当经降旨。著该督抚严查惩办。本日复据御史张云望、奏请严禁江苏州县、浮报荒数、并捏造抽换花户名册一摺。据称该省州县于荒数则浮报。于完粮之花户名册。则捏造抽换。其弊总由解存司库之串根。民间不得而知。藩司亦无从核对。故熟田可浮报为荒、而徵收以入己。蠲免之粮。可不注荒、而勒令完纳。其应缓者。复豫徵之。而假民欠为词。辗转延宕。终归无著。以致课额不裕。民困不苏。玩法殃民。实堪痛恨。著怡良、赵德辙、将该省州县所报荒数。查勘确实。并令州县于完漕串册造成后。先行解司。于骑缝盖用藩司印信。以清积弊。傥州县有浮报荒数。即著严参惩办。该御史另片奏、苏省现因亢旱。河水尽涸。请于现在收养之上江流民内。择其丁壮。开浚河道。为以工代赈之举。并著该督等体察情形。设法筹办。原摺片均著钞给阅看。将此谕令知之。　　

○又谕、户部奏、遵旨速议筹拨黔饷一摺。据称请先拨银二十万两。在于山东各省款内筹解。并拟请饬广东将前拨协黔银两。陆续起解等语。贵州例放兵饷。自上年夏季。至今未发。情状实属窘迫。著照户部所请。在于山东、河南、陕西、应解京饷项下。各筹银五万两。四川无论何款。筹解银五万两。共凑成二十万两之数。山东、河南、距黔较远。恐所拨银两。一时未能解到。著先由四川陕西。无论何款。各筹垫银五万两。就近解黔。以资接济。并著乐斌、吴振棫、英桂、崇恩、即将所拨应解应垫各项银两。刻即委员解赴贵州。毋得藉词延宕。其四川、陕西筹垫银两。仍著山东归还陕西银五万两。河南归还四川银五万两。迅速起解。以清款项。至广东应解贵州饷银。本有筹备协黔军饷银二十万两。尚有壬子年拨潮桥引饷未解银五万两。乙卯年应解银六万两。丙辰年应解银二十五万两。亦应一并筹拨。惟为数甚钜。著叶名琛、将前项银两。陆续起解。俾得源源接济。以应要需。将此由五百里各谕令知之。　　

○赈山东、河南、江苏、安徽、浙江、被水被旱被蝗灾民银米有差。　　

○庚辰。上幸静明园。　　

○谕军机大臣等、秦定三奏、连日进攻情形、请添兵助剿一摺。据称该提督于八月三十日。移营陈家铺。进攻桐城东门。九月初一日。至十二等日。连次接仗。互有杀伤。现在安徽潜山太湖之贼。纷纷来援。所统官军仅一千名。兵力太单。义勇又难期得力。请饬福济等就近拨兵二千名助剿等语。福济等现攻巢县。原须厚集兵力。惟桐城为安庆门户。亦关紧要。自应皖左皖右、并力筹攻。以分贼势秦定三所统仅贵州兵一千名。实属过于战薄。著福济、郑魁士、挑选得力兵勇二千名。派员带赴桐城。听候秦定三调遣。傥不能足二千名之数。亦须挑派一千数百名前往。以资攻剿。毋稍迟误。将此由五百里谕知福济、郑魁士、并谕秦定三知之。　　

○又谕、官文奏、请饬湖南省招商贩运米谷接济民食兵糈等语。据称、湖北各属。夏秋亢旱。客米来源稀少。价值过昂。兵民籴食维艰。该省向赖四川湖南两省客米接济。川省近岁收成亦歉。无米到楚。惟湖南年谷屡丰。足资运济。著骆秉章出示晓谕。饬属广招商贩。起运米粮。前赴湖北售卖。所有商船经过关卡。应纳税项厘金。均著一体免其完纳。随时给照放行。俾得源源接济。不致缺乏。将此由四百里谕令知之。　　

○察哈尔都统穆隆阿等奏、察哈尔八旗蒙古官兵。自咸丰三年。挑拨直隶、山东、等省出师后。余存精壮无几。现拟出口续挑备调得旨览奏系属实情。俟查明覆奏。并如何变通之处。一并妥筹。　　

○以校刊繙译大学衍义告竣。予大理寺卿孟保等、升叙有差。　　

○补铸湖广督标中军副将关防。从总督官文请也。　　

○予安徽桐城阵亡千总王步云、外委唐光得守备衔武举范树恩、祭葬世职。　　

○辛巳。孝慈高皇后忌辰。遣官祭福陵。　　

