<!-- { "loadSidebar": true } -->
○又谕、前因江西武甯等处。贼匪未尽肃清。恐武汉克复后。余匪逃窜句结。令陈启迈于湖北接境地方严防。兹据陈启迈奏、贼船复犯吴城。尽被官军焚毁。惟由瑞昌翻山越窜之贼。虽被游击景星等追杀。逃回兴国。其义甯西路苦竹岭一带。亦经吴锡光击回湖北。究恐去而复来。未可以目前小有胜仗。致疏防范。且江西地面。北邻楚省。南接粤东。现在韶连各属。粤匪纷起。窜扰长甯、龙南等县。均经兵勇击退。该抚仍当严饬镇道等、迅速剿捕净尽。其由楚入江路径。不但丛山密箐。皆可伏匿。前此楚贼由崇通窜越。屡窥武义。即为前车之鉴。昨据塔齐布、曾国藩奏、崇阳克复、咸甯大获胜仗。系在攻克武汉以前。杨霈亦奏称、汉川黄陂等处、渐就肃清。是湖北剿办得手。江西更形吃重。陈启迈身任疆圻。粤匪楚匪。均应筹防。不可稍形疏懈。至吴城贼船。虽已剿净。安庆江面。湾泊尚多。即防陆防江。亦须兼顾。若曾国藩等水军。能与塔齐布各军。水陆并进。会同江西兵船。前后夹击。江面自可渐就肃清矣。昨已寄谕杨霈等、相机办理。陈启迈、总当防剿兼顾。与杨霈等、互为声援。勿稍疏失。将此由六百里加紧谕令知之。　　

○直隶总督桂良奏、办理夷务情形。得旨。亦不必如此慌张。崇纶到彼。自能妥办。汝之出省与否。不可先露其意。即使出省。亦不便与夷酋相见。并不可俾该夷知汝抵津方好。如果须出省时。即调吴廷栋到臬司任。庚长可代拆代行。　　

○江西巡抚陈启迈等奏、江西捐务。及协济楚军饷需。请归并一局办理。得旨。名目固不必另设。然不准尽供本省之用。指日舳舻东下。肃清江面。为数省安危之计。若饷项缺乏。致生意外。恐汝等不能当此重咎也。　　

○以江西吴城剿贼获胜。赏已革总兵官赵如胜、五品顶带。余升叙有差。　　

○以江甯剿贼获胜。赏三品顶带护江甯将军福兴、二品顶带。　　

○辛未。上幸瀛台。　　

○谕内阁、塔齐布、曾国藩奏、水陆大军、同日克复武昌汉阳一摺。览奏欣慰。上年江皖回窜之贼。重扰汉阳、汉口。于今夏再陷武昌。叠经降旨。令塔齐布、曾国藩、于收复岳州后。分督水陆两军。埽荡嘉鱼、蒲圻一带、沿江贼垒。会合荆州官兵。乘胜直捣武汉。兹于八月二十一二等日。塔齐布、由油坊岭进扼洪山。曾国藩、筹定沿江三路齐下之策。以陆兵分攻东西两岸。水师从中路冲击。游击杨载福等、纵火将盐关、并东岸花园贼船。悉数烧毁。其花园陆路之贼。经知府罗泽南、知县李续宾、文生李光荣等、分三路进剿。烧其湖边划船百余号。跃登木城甎城。贼众大溃。西岸魁玉、杨昌泗之兵。适攻虾蟆矶贼营。冲进土城。亦纵火焚烧。计两岸陆军。击杀贼匪一千数百余名。生捦一百四十余名。割取首级四百余颗。焚死溺死者无算。道员李孟群、督同杨载福等、乘胜直追。将沿江木栅烧毁。攻破汉关、白沙洲、金沙洲、贼营三座。进攻鲇鱼套、大烧贼舟。江水为沸。李孟群、率前营西渡。攻汉阳朝宗门。杨载福等、驶出贼前。烧毁贼船辎重。回舟与李孟群入汉。焚其口内之船。魁玉、杨昌泗之兵。会合夹击。将晴川阁下木栅、大别山下木垒、尽行攻毁。武昌逆贼。乘夜开东北门逃窜。仍留悍贼数百。在西南城上坚守。我军于二十三日。用炮向汉阳望山等门轰击。别遣壮勇。从僻处攀登。举火为号。各营拥入。杀贼百余人。生捦伪将军陈昌贵、伪总制丁履之等、二十余人。汉阳城上之贼。方与水师对击。杨昌泗、已带兵勇由南门梯绳而入。武昌汉阳两城。同时克复。武昌陆路窜匪。经塔齐布、在洪山一带。扼要设伏。歼毙贼匪一千数百人。二十四日。塔齐布、曾国藩、入城安抚遗黎。杨霈、亦拔营渡江。即著迅赴鄂垣。与曾国藩等、妥筹善后事宜。并会商分路追剿。肃清楚境。此次克复两城。三日之内。焚舟千余。踏平贼垒净尽。运筹决策。甚合机宜。允宜立沛殊恩。以酬劳勚。杨霈、著补授湖广总督。曾国藩、著赏给二品顶带。署理湖北巡抚。并加恩赏戴花翎。塔齐布、著赏穿黄马褂。并赏给骑都尉世职。广西升用道李孟群、著赏加按察使衔。并赏给珠尔杭阿巴图鲁名号。候选知府罗泽南、著记名以道员用。候选知县李续宾、著以直隶州知州升用。并赏换花翎。游击杨载福、著以参将补用。并赏加副将衔。守备萧捷三、著以都司升用。并赏换花翎。都司彭三元、著以游击补用。守备唐得升、著以都司升用。并赏换花翎。同知衔文生李光荣、著以府经历县丞遇缺即选。已革副都统魁玉、已革总兵杨昌泗、均著加恩开复原官。其余出力文武员弁兵勇。著曾国藩、塔齐布、查明保奏。候朕施恩。　　

○谕军机大臣等、塔齐布、曾国藩奏、水陆大军、同日攻克武汉二城一摺。览奏欣慰。已明降谕旨。分别加恩。并令将出力员弁。择尤保奏矣。此次两城克复。声威大振。北窜余匪。复经杨霈、叠次剿杀。渐就廓清。是楚省大局已定。即应分路进剿。由九江安庆。直抵金陵。埽清江面。曾国藩、虽系署任巡抚。而剿贼之事。重于地方。自湖南东下。水陆各路官军。必须该署抚、与塔齐布、会同调度。方能人人用命。断不能株守省垣。杨霈昨奏、已于二十七日拔营赴省。谅已与曾国藩、塔齐布晤及。应如何分兵前进。如何留兵防守。当已计议周妥。杨霈所称、会同曾国藩等、各选精锐。水陆下击。湖北善后事宜。交臬司等妥办。似该督亦拟督师出境。但此时黄州未复。胡林翼尚在岳州。曾国藩等、水陆大军。正在建瓴破竹之时。万难坐待省城布置完善。再同该督前进。且大江风信靡常。逆＜舟宗＞回窜。固应严防。即崇阳等处余匪。抄袭我军之后。亦甚可虑。自宜酌留大员督办。以为大军后路声援。若专委之臬司。诚恐呼应不能甚灵。著杨霈、与曾国藩、塔齐布、妥速商定。即行具奏。曾国藩以杀贼自任。必能谋定后战。计出万全。杨霈遇事持重。审度精详。谅不至孟浪同进。致令楚境空虚也。昨据塔齐布等奏、有崇阳余烬复合、戕官踞城之语。是否所留钮芳津等荆勇。续有挫衄。陈启迈昨奏、亦称楚匪窥伺德安、义甯。经江西兵勇剿败。窜回楚境。难保不系此股回扑。著杨霈、迅即派兵。前往扑灭。并饬桂明、督同许赓藻、收复黄州等处城池。果能一律肃清。则桂明之兵。即可由黄梅广济一带、闲道斜出。仍与曾国藩等会合。庶英山太湖。贼援亦断。皖省剿办。亦易得手。塔齐布、所带陆兵既单。魁玉、杨昌泗之兵。应否合为一军。随同东下。亦著曾国藩、与塔齐布、妥筹调遣。并约会陈启迈、派兵船炮船。由九江出剿。以为水路奇兵。勿令该逆旁窜鄱湖。又与义甯等处、陆匪句结。复致蔓延崇通一带。总之江面必须急剿。余匪尤宜严摉。沿江剿贼之事。朕以责之曾国藩、塔齐布。楚省防贼回窜、及摉捕江北等处余匪事宜。朕以责之杨霈。该督等、务当协力妥筹。不可稍存大意。即官文意有所见。亦可与杨霈会商。慎勿各存成见。致误事机。武昌汉阳殉难、及逃避文武实迹。现在当可详查。著即迅速查明。分别具奏。将此由六百里加紧各谕令知之。　　

○湖南提督塔齐布、前任礼部侍郎曾国藩奏报、官军克复武昌汉阳两城。得旨。览奏、感慰实深。获此大胜。殊非意料所及。朕惟兢业自持。叩天速赦民劫也。　　

○以湖南随营出力。赏都司普承尧等、蓝翎。余升叙有差。　　

○旌表守正捐躯。直隶宝坻县孀妇孙高氏。　　

○壬申。谕军机大臣等、前因夷船驶至天津。谕令富勒敦泰等、各于所属海口。严密防范。毋许稍涉张皇。兹据富勒敦泰奏称、派员带领弁兵。昼夜侦探。一面出示安民。一面亲赴海口。并饬备调及防守官兵。常川操练。听候调遣。种种举动。直是有意声张。而该副都统尚自谓密商密饬。于原奉谕旨。并未认真体会。何喜事至此。夷酋自到津后。经文谦等、正言开导。虽尚未回帆南去。谅亦不敢别生枝节。著富勒敦泰、仍于该处海口地方。严密确探。不准妄有举动。即有夷船驶至。亦应密速驰奏。候旨遵办。毋得卤莽从事。以致民情惶惑。另滋事端。懔之。将此密谕知之。　　

○又谕、文谦等奏、接据夷酋照会、给与照覆一摺。前此文谦、指驳该夷之语。词意尚属严正。该夷酋等、匿不见面。难保不另有诡谋。即使勉强南回。终系不了之局。文谦等、此次给与照会。令该夷向五口地方。听候咨办。仍系空言照覆。究竟令其驶回何口。广东钦差大臣、现在办理军务。若一时未能查办。必又藉词北来。况夷酋前在上海。即有不肯驶回广东之语。傥不于此处设法拒绝。杜其觊觎。断不能折服该夷之心。钦派大臣一节。万难准行。崇纶、即系奉旨赴津查办夷务之员。该夷酋咆呤等、果系任意妄求。即当晓以大义。正言拒绝。著崇纶于接奉此旨后。密速确查。如果该酋、实系在船。或传令来见。或设法与之会晤。即与文谦等、妥筹办理。傥该酋终不肯见。即谕以此次不能面议之故。咎在该夷。不得再以地方官不与接见为词。藉口渎诉。文谦前称。欲出口就见。恐失体制。所见尚是。崇纶等、如何与之会晤。即著迅速具奏。初二日续进海口夷艇。是否即在前次数内。抑或另有续来。著一并查明具奏。　　

○又谕、蒋霨远奏、调兵剿捕桐梓县匪徒一摺。贵州桐梓县匪徒杨＜氵凤＞等、胆敢纠夥千余人。拥入县城。打毁衙署监狱。现经该抚、调集官兵。前往剿办。著即严饬炳纲、督同参将彭长春、迅速相机扑灭。惟据称匪党仅有千余。何以檄调官兵。至四千余名之多。是否匪党不止此数。该抚不肯遽行入告。留为续奏地步。军务重情。岂可稍有粉饰。著蒋霨远、迅将该匪滋事实在情形。究系因何起衅。地方官有无办理不善、以致激变之处。及曾否蔓延他处。确切奏闻。该县文武下落。并著速查具奏。将此由六百里谕令知之。　　

○山海关副都统富勒敦泰奏、接奉廷寄。派兵严防海口情形。得旨。如此声张。尚曰密商密饬。其谁信之。汝之喜事心性。总不能改。尚有谕寄汝矣。　　

○以贵州桐梓土匪滋事。革知府朱右曾、副将常胜职。　　

○癸酉。谕内阁、英桂奏、请将升调臬司各员、暂留本任一摺。河南南汝光道新授河南按察使余炳焘、现随该抚办理防堵事宜。河南按察使调任陕西按察使林扬祖、现有经手秋审要案。均著准其暂留本任。余炳焘、著俟新授南汝光道边浴礼到任后。即赴按察使新任。毋庸来京请训。林扬祖、俟余炳焘到任后。再赴陕西新任。边浴礼、著该部饬令迅速赴任。　　

