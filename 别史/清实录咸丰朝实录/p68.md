<!-- { "loadSidebar": true } -->
○谕内阁、广西军务、前已有旨令乌兰泰、与向荣督率镇将、相机筹办。向荣系该省提督。本有节制镇协之责。乌兰泰系特旨派令帮办军务。所有广西省镇将以下、及各省徵调赴剿官弁。均著一并听其节制。赛尚阿行抵军营以后。著自巴清德、达洪阿、乌兰泰、向荣以次、并通省文武。统归节制。以肃军纪。　　

○又谕、乌兰泰奏、勷办无方、请旨治罪一摺。贼匪由武宣东乡窜至象州。已将周天爵、向荣、秦定三、分别惩处矣。乌兰泰虽系帮办军务。惟甫经抵粤。与久驻军营者有闲。著毋庸议处。　　

○又谕、陈庆偕奏、候补守备、未能改习水师、请赴广西军营效力一摺。周光碧、著以山东陆路守备候补。并著即赴广西军营。交赛尚阿差遣委用。　　

○谕军机大臣等、本日据乌兰泰奏、贼匪窜入寺村一带、分路堵截情形、并自请治罪一摺。另片奏、教练节制、及乡勇壮勇事宜各等语。所论颇为明晰。此次武宣东乡贼匪。窜至象州庙旺墟。将古城营盘烧毁。乃四月十七日夜间之事。如果楚兵、及秦定三所带黔兵、迅速追剿。与李瑞所统古城防兵、首尾夹击。何至困久垂捦之贼。全数遁窜。李瑞孤军无援。营盘被贼烧占。而向荣、秦定三所带之兵。不能用命。将弁亦不协心。事机坐失。为主将者所司何事。现在贼又窜往寺村一带。将由中坪白丈、图入四排。四排北通省垣。东北即接八排猺山。此系最要关键。提督向荣、已驰赴桐木。扼其前路。断不可稍有疏虞。任贼窜扰。续调楚兵黔兵各千名。俱已到营。此乃生力之兵。合原驻官兵共七千余名。又随营壮勇六千数百名。兵勇之数。不为不多。前奏窜逸贼匪、祇四千余人。似即应堵兼施。相机兜捕。惟军无纪律。兵骄将惰。若不力挽积习。即徵调频仍。亦岂有济。向荣自嘉庆年间、身历戎行。岂不知约束兵丁。严申军法。坐视失事。甘受重罪耶。现在乌兰泰辖带之兵。著即如法教练。楚黔各营。亦宜痛除恶习。整饬号令。若再遇贼奔北。仍蹈前辙。朕惟统兵之大员是问。至乌兰泰所奏、乡勇冒称壮勇。浮领钱粮。及壮勇不宜添雇。并于壮勇内挑作新兵等语。所论不为无见。赛尚阿计日可抵军营。新任巡抚邹鸣鹤、亦可抵任。应如何分别筹办之处。汝等悉心斟酌可也。再投诚贼目、如张钊、张国梁、黄锦泗等、均已杀贼立功。既肯悔罪自新。即可宽其既往。其诡诈反覆之徒。自不容轻率收纳。致贻后患。惟在统兵者随时随地。操纵得宜。亦不必豫存成见也。将此由五百里各谕令知之。　　

○又谕、据乌兰泰驰奏、武宣贼匪窜入象州、分路堵截。并论军行纪律、及团练募勇各情形。所言不为无见。赛尚阿计日可抵军营。著即悉心筹度。分别酌办。乌兰泰各摺片、并谕旨字寄。又程矞采据咨调派郧阳宜昌二镇官兵赴粤奏片。均著钞给赛尚阿阅看。仍知照邹鸣鹤可也。将此由五百里谕令知之。　　

○修山东运河泇河二厅堤坝。从河道总督颜以燠请也。　　

○戊戌。上诣寿康宫、问皇贵太妃安。　　

○孝德皇后殡宫月祭。遣官行礼。　　

○谕内阁、前据德坤奏、阅伍情形一摺。与陆建瀛奏称饬令折回各情不符。当降旨交陆建瀛确查具奏。兹据奏称、该镇经该督飞饬折回后。即行具报回营。第前称藉巡阅之便。往兴国甯都等处遥作声援。与原禀两歧。且该处均非赣州西南。不与粤东相近。其所称顺道访查各情。实属文过饰非。陈奏失实。德坤著交部严加议处。即来京听候部议。　　

○又谕、陆建瀛奏、已革道员禀讦司道、请饬查办一摺。前署江西盐法道庆云、前因需索盐务月费、被参议处。复经陆建瀛以该员性情贪鄙、舆论不孚、奏参革职。乃于已革数月之后。仍用盐法道印封。邮递禀函。牵涉司道各员。意图挟制。妄冀投效军营。殊属猝诈。庆云著交陆应谷就近提讯。并确查禀讦各情。如属虚诬。即行严参惩办。该革员何以擅用印封公文。一并查明究办。　　

○两江总督陆建瀛、奏请停止襄阳运盐。报闻。　　

○调镶蓝旗蒙古副都统绵勋、为正黄旗满洲副都统。以散秩大臣巴雅尔绰克托、为镶蓝旗蒙古副都统。　　

○调甯夏将军舒伦保、为西安将军。以正黄旗蒙古都统成凯、为甯夏将军。　　

○赏伊犁领队大臣奕经、二等侍卫。为英吉沙尔领队大臣。调英吉沙尔领队大臣佛隆阿、为伊犁领队大臣。　　

○以服阕总兵官阿隆阿、为江西南赣镇总兵官。　　

○以办理淮南盐务出力。赏同知谢元淮、花翎。余升叙有差。　　

○予故西安将军扎勒罕泰祭葬。谥威恪。　　

○修南河江防厅属防风埽工。从河道总督杨以增请也。　　

○己亥。遣官祭关帝庙。　　

○谕军机大臣等、赛尚阿奏、途次接周天爵信、将原函进呈、请添调湖北兵二千名一摺。粤西各股匪徒。如贺县温大货五一股。已由怀集窜回粤东。距怀集三百余里。东省必能歼灭。淩十八一股。为滇兵击败散走。刘八一股。经博白县游长龄等、歼捦夥党。解散胁从。现追入粤东合浦界内。西林一带。潘大陈三等股匪。经百色厅孙蒙、督率练勇。歼毙首犯。并余党剿灭殆尽。其南甯府属颜品瑶等股匪。于窜回灵山后。经广东提督剿捦大半。是粤西通省盗匪。其势已衰。惟武宣东乡会匪。大兵屯聚。相持日久。仍任北窜庙旺寺村等处。前奏金田匪众万余。现窜出四千余人。可见会匪除妇女老弱、及裹胁外。人数亦不甚多。总因主帅各执意见。兵将解体。观望推诿。以致老师糜饷。旷日无功。古人用兵。有以多胜少者。亦有以少胜多者。师克在和。总在统兵大员。善为调度。若不能驾驭。如楚黔兵将前辙。兵虽多亦何济耶。赛尚阿到后。事权归一。自必节制严明。激励将士。信赏必罚。力矫前此漫无纪律之恶习。俾各营将弁兵丁。咸奉约束而遵号令。庶克殄除丑类。迅奏肤功。周天爵函内所指各情。该大臣于沿途逐一访察。是否确实。附报覆奏。至所称德亮有口才而无胆气。用之多事之乡。久必为累等语。该大臣悉心察看。据实奏闻。惠庆业已革职。并查明西林失守。何以不即应援。迅即一并具奏。周天爵原信二件。均著发还。将此由五百里谕令知之。　　

○马兰镇总兵官庆锡奏、瞻仰东陵后龙风水。查勘总汛。并拟添小汛。报闻。　　

○钦差大臣赛尚阿奏、请将河南把总董荆山、前任浙江知县江忠源、已革湖南游击刘文贤、带往军营差委。允之。　　

○湖南巡抚骆秉章奏、遵旨饬属力行保甲、并呈明现办章程。得旨。认真办理。毋以空言塞责也。　　

○新授科布多参赞大臣色克通额、奏报谢恩。得旨。请安谢恩各摺。率行均缮汉字。著申饬。亦毋庸自请处分。徒滋繁文。　　

○以礼部尚书惠丰、署吏部尚书。　　

○以定郡王载铨、署步军统领。　　

○调湖北兵二千名、赴广西剿贼。　　

○辛丑。上诣寿康宫、问皇贵太妃安。　　

○谕内阁、周天爵、劳崇光、奏参狡贪不职各员、请革职拏问一摺。广西署镇安府知府事通判罗福杲、上年办理堵御。该署府并未遇贼。辄报获胜。希图掩饰。又承领经费银六千两。仅雇壮勇四十名。捏报六百名。豫为冒销地步。候补知州周诚之、声名狼籍。前在知县通判任内。屡被民人控告贪劣。本年代理平南县。于恩准豁免缓徵之新旧钱粮。仍照常催徵肥己。此等劣员。均当从严惩办。罗福杲、周诚之、著一并革职拏问。交新任巡抚邹鸣鹤、严行讯究。按律定拟具奏。　　

○又谕、张祥河奏、审明县丞禀讦知县一案、请将知县开复顶带、交部议处一摺。此案陕西解任富平县知县沈功枚、经该抚讯明。尚无延案拖累情弊。惟于刁匪在保病故。验明后并未申详。实属不合。该员前因短解钱粮。摘去顶带。现据奏称限内埽数全完。自应分别办理。沈功枚、著准其开复顶带。仍交部议处。已革县丞李世钦、讯明尚非需索挟诈。惟以传闻之词、冒昧禀讦。业经革职。著毋庸议。　　

○谕军机大臣等、周天爵、乌兰泰、向荣奏、黔兵三营大挫贼锋一摺。此次象州贼匪分股扑营。经总兵重纶等、并力堵击。业已大挫贼锋。惟贼巢粮米无多。势必铤而走险。该处距省路径纷歧。且与四排等处猺峒接连。尤为要隘。匪徒诡诈多端。更难保不设法诱我。以为明攻暗度之计。乌兰泰、向荣等、务当严饬各路弁兵。实力堵击。以防奔窜之路。用兵固当镇定。不应冒进。亦不可坐失事机。现在贼锋既挫。续调各兵。亦陆续到营。正可乘势直捣贼巢。一鼓歼捦。全在统兵大员、临时决胜。相机筹画。乌兰泰、向荣、专办军务。周天爵回省防守。务当各尽乃心。妥为布置。毋任贼匪再有窜逸。龙门司巡检冯元吉、如何殉难。即将原委详查具奏请恤。将此由五百里谕令知之。　　

○又谕、本日据周天爵等驰奏、黔兵大挫贼锋、请鼓励出力将弁、并请将救应太迟、及逗遛不进各将官、分虽惩处。又奏参署镇安守罗福杲等摺片。已分别降旨矣。周天爵所参总兵李伏、沿途逗遛。是否因未带长夫。州县应付不及所致。赛尚阿到军营后。查明具奏。再降谕旨。外省赴调之兵。自带长夫。与州县应付夫马。二者孰为速便。亦著赛尚阿访察情形。知照邹鸣鹤、督同粮台各员、妥速斟酌办理。至调任广西右江道严正基、现已派办粮台。定能筹备周妥。湖北盐道姚莹、曾任海疆。著有劳绩。朕知其谋略素优。是以饬令前赴军营。赛尚阿到后。赞画需人。想该员必能随同运筹。不负委任也。周天爵等摺片三件、并寄发各谕旨。均著钞给赛尚阿阅看。仍即知照邹鸣鹤可也。将此由五百里谕令知之。　　

○又谕、步军统领衙门奏、民人马咸龄呈递奏章、请复康熙年间混江龙铁埽刷沙旧法等语。著陆建瀛、杨以增、即查明混江龙等法。于何年裁撤。从前有人条陈仍复旧制。因何仍不能行。历查旧案详细具奏。黄河形势。日淤日高。受病滋深。自宜力筹疏通海口之策。务须体察情形。悉心筹度。以为久远之计。该民人所递奏章。著钞给阅看。将此谕令知之。　　

○刑部奏、牛呼鲁氏被火烧伤身死案内。解任正红旗汉军副都统萨淩德、请饬暂回本任。俟提到证据李幅、再行传质。得旨。萨淩德岂有回任再候传质之理。著添派祁寯藻、穆荫、会同刑部。将现有人证认真审讯。不准稍涉回护。致有枉纵。俟李幅解到。归案办理。　　

○镶蓝旗蒙古都统敬敏、因病赏假。以镶蓝旗汉军都统花沙纳、署镶蓝旗蒙古都统。　　

○以河南荆子关副将董光甲、为河北镇总兵官。　　

