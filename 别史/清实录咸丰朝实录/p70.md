<!-- { "loadSidebar": true } -->
○谕军机大臣等、据乌兰泰奏、遵查镇将不和情形。又缕陈连日获胜。后因误败、自请治罪各一摺。及另片所陈各情形。并将独鳌山形势。绘图呈览。披阅均悉。此次进兵独鳌山南。连获胜仗。贼众轰毙溃散。下山仅賸七贼。复上山梁。直扑威甯大营。该营官兵。计有千人。何以不敢出营抵御。全行奔溃。致有挫折。实出情理之外。著赛尚阿、即查明该营弁兵。究系何人首先奔溃。按律惩办。以肃军令。威甯镇总兵重纶、是否实系因病并未在营。抑系有心规避。确查具奏。再向荣所带湖南弁兵。初到粤时、颇觉勇往。是否因向继雄、滥得保举。因而解体。抑系该弁兵等、恃胜骄悍。不听号令。既不得力。即留营亦恐误事。现在湖南防堵紧要。亦须兵力。著赛尚阿、到营察看。是否可以裁撤。或令仍回本省防堵。向荣、籍隶四川。现调四川兵有四千余名。或即酌拨数千、交向荣管带。似此量为转移。可资得力。其威甯镇溃散之兵。势不足恃。应如何安插裁撤之处。亦著酌量办理。乌兰泰、所论核实保举一节。颇有所见。现在周天爵、业经来京。军营赏罚。事权归一。嗣后保举参劾。想赛尚阿、必能权衡功过。允协群情。毋苛毋滥也。至乌兰泰覆奏。查明军营主将不和缘由。及湖南副将博春、和春、不能禀请追贼。及张敬修、独未被参等情。业据咨明该大臣、著与前此叠降谕旨。饬令查核功过各件。一并确查。据实具奏。将此由五百里谕知赛尚阿、并谕令乌兰泰知之。　　

○湖广总督程矞采等奏、接奉廷寄。俟有警报。即督兵驰往楚粤交界。得旨。设若楚南有警。必须汝驰往剿办。仍应一面启行。一面奏闻。毋稍迟滞。　　

○丁卯。孝德皇后殡宫月祭。遣官行礼。　　

○云贵总督吴文镕。奏报到任日期。得旨。汝之有谋有猷。济之以张亮基能持能断。则滇省之吏治民风。自可渐臻淳朴。朕将拭目待之。此旨与张亮基同看。　　

○以内阁学士杜＜乔羽＞、署工部左侍郎。　　

○改铸江西永新县知县印信。从巡抚陆应谷请也。　　

○戊辰。上诣寿康宫、问皇贵太妃安。　　

○御乾清门听政。　　

○谕内阁、吕恒安、徐宗干奏、台湾澎湖地方、偶遇风灾。委员查勘。筹款办理一摺。据称澎湖厅、上年晚收歉簿。本年三月。复猝被风霾。以致杂粮枯萎。民情倍形拮据。业经该镇道会商。于道库提银二千两。又拨银三千两。委员解往该厅、查明分别抚恤。仍著察看情形。或应加赈。或应缓徵钱粮。即行据实具奏。并详明该督抚核实办理。以副朕轸念灾区至意。　　

○广西巡抚邹鸣鹤、奏报到任日期。得旨。剿抚兼施。不可偏废。破除情面。感发天良。其尽心焉。　　

○命大学士赛尚阿、户部尚书裕诚、为内大臣。顺承郡王春山、吏部尚书柏葰、兼阅兵大臣。　　

○以翰林院侍讲学士沈兆霖、为詹事府詹事。　　

○己巳。改铸直隶延庆州知州浙江淳安县知县印信。从总督讷尔经额、巡抚常大淳请也。　　

○庚午。谕内阁、邹鸣鹤奏、请乡试展期一摺。现在广西军务未竣。各属士子。或因团练保卫。或因道路梗阻。未能如期应试。自应量加体恤。所有本年恩科、广西文闱乡试。著展至十月举行。武闱乡试。著展至来年四月举行。仍著该抚察看情形。于八月初奏到。毋致迟误。广西正考官编修刘昆、副考官给事中汪元方、无论行抵何处。著即驰驿回京。　　

○谕军机大臣等、寄谕钦差大臣大学士赛尚阿、据邹呒鹤奏、南太各郡城贼氛未熄。现饬藩司分驻剿办。并添兵防守省城一摺。广西剿匪。以韦正、洪秀泉等、大股为最急。而南太一带、余匪未净。且地方窎远。深恐鞭长莫及。转致蔓延。该抚邹鸣鹤、拟请饬派藩司劳崇光、分驻南甯、太平、扼要处所。并咨商该大臣。邻委勇干将官、带兵会同驰往剿办。谅已酌量调遣矣。现在续调各路官兵。均可到粤。如何分派合击。前已有旨、谕令熟筹办理。左江镇德亮、剿贼是否得力。仍著随时察看。据实具奏。其各股匪徒。除象州会匪外。现在尚有几股。每股约计若干人。及贼首姓名。均著查明开单奏闻。该抚所称林一昌、颜品瑶等股。及养利州、左州、龙州等处。均有游匪。忽聚忽散。务当严饬分股剿捕。迅速扑灭。勿任合成大股。其省城防守。各属团练。及保护粮饷各事宜。据邹鸣鹤、次第筹办。该大臣到粤后、拟驻何处。及如何通盘筹画之处。谅有奏报在途矣。将此由四百里谕令知之。　　

○又谕、邹鸣鹤奏、南太各郡贼氛未熄。请饬藩司分驻剿办。并防守省城情形一摺。粤西剿匪。自以象州大股为最要。此次游匪如林。聚散靡定。亦应遴派大员。分兵督剿。俾不至愈聚愈多。据称劳崇光、前驻梧州。剿灭首匪邓立奇等、著有成效。著即饬令该藩司、移驻南甯太平一带。会督该处在事文武。协力剿捕。毋令蔓延。其梧州一带。仍应派员防剿。著该抚会商赛尚阿、妥筹布置。至省城防守。尤关紧要。经该绅士龙启瑞、朱琦等、办理团练。众志成城。殊堪嘉尚。但恐兵力尚形单薄。著即于全州等营、酌调兵丁。并添雇壮勇。协力防守。毋稍疏忽。另片奏、严正基、深明团练之法。现在会同藩臬两司、及候补道周煦徵、办理粮台。俟拟定章程。即饬严正基、前往各郡。督办团练。筹昼颇合机宜。均著照所议办理。将此由四百里谕令知之。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰元年。辛亥。六月。辛未。谕内阁、户部奏、遵拨银两、解赴湖北一摺。现在湖北办理过境兵差。需用较繁。所有部拨江海关税、及江西、河南、山东、监银共十五万两。著各该省迅即按数委员解赴湖北。以资支放。至两淮欠解湖北省已酉庚戌两纲匣费银两。著两江总督、速饬运司、按照奏定新章。先行提解。并将节年未解匣费银两。分别筹解。毋再延宕。　　

○又谕、庆祺、朱嶟奏、南粮帮船脱空日久。请旨饬催一摺。本年粮艘渡黄较早。而头进各帮。入直隶境。过天津关。均有脱空。其后各帮。尚无行抵何处消息。似此节节耽延。沿途各地方官所司何事。著直隶总督、山东巡抚、迅派勤干大员。督同各州县。通筹合办。不力畛域。凡河道淤浅处所。赶紧设法挑浚。并添设剥船。以利转运。务期跟踪飞挽。毋使一帮脱空。如地方员弁。有催趱不力。互相推诿者。即著指明严参。以肃漕政。　　

○户部议准陕甘总督琦善奏报。乌噜木齐所属芦草沟等处、拨给新增子弟地亩。扣限期满。照例升科。从之。　　

○以镶白旗满洲都统桂良、暂署吏部尚书。　　

○豁免直隶通州等处五十三州县、民欠旗租、及应徵银谷。　　

○豁免浙江仁和等处五十一州县卫所、带徵银米。　　

○壬申。上诣寿康宫、问皇贵太妃安。　　

○谕内阁、载铨等奏、请变通旗营官员处分条例一摺。据称步军统领衙门所属旗营官员。前曾增拟公事错误处分。专条九款。于通行则例。显有窒碍。又旗营窃案、每年按季奏请议处议叙章程。赏罚未能平允。无裨实效。所有前拟专条九款。并窃案章程。著照所请。均毋庸议。旗营各员、以缉捕为要务。惟在认真督察。惩劝公明。嗣后著仍遵守旧章。于各员公事勤惰。随时酌量赏罚。分别办理。俾疲玩积习。日就湔除。正不在多设科条。转滋避就也。　　

○又谕、礼部议覆护理浙江巡抚汪本铨、题请敕赐祠额一摺。宋臣岳飞、精忠大节。炳耀古今。其杭州汤阴武昌等处、均有祠额表扬。惟嘉兴金陀坊祠宇尚无题额。著内阁拟呈祠额字样。俟朕亲定颁赐。以示褒崇而光祀典。寻奏上。赐额曰显忠。　　

○江西巡抚陆应谷奏报。行军利器。枪炮为先。旧存擡枪一百二十杆。枪身较短。不能及远。拟再行增制八十杆。并旧存一律修治。以期有备无患。得旨。致远命中。不计枪身之短长轻重也。务须专委妥员。庶期兵得实用。费不虚糜。　　

○京口副都统琦忠、奏报回任日期。得旨。回任奏报。何得率用汉字摺。太不晓事。著传旨申饬。亦不准再行请议。　　

○癸酉。谕内阁、前据御史张炜奏、直隶已革巡检罗世瑶、呈控徵税弊混。案延不结。恐有挟制回护等语。当降旨、交讷尔经额、明白回奏。兹据该督覆奏、罗世瑶所控徵税弊混各员、并诬告等情。现已审明定拟。其禀讦省城官员、于国服百日内出入俱用红伞。及镫节筵宴观剧。并令民间悬镫结彩各款。经该督亲提诘讯。该革员或自认误禀。或称系传闻。查无实据。著毋庸议。惟该革员于上年四月。向保定府知府吉珩、列款禀讦。该府并不照例通禀。又刊刻谕旨誊黄内、讹字甚多。查系臬司恒福署理藩司任内之事。均属咎无可辞。吉珩、恒福、著交部分别议处。该督讷尔经额、未能先事觉察。著一并交部议处。　　

○又谕、常大淳奏、遵议保甲章程、开单呈览一摺。浙江海交错。舟居陆处。迁徒靡常。编查保甲。诚为要务。据奏现从省城分段。守望已臻严密。村落因地制宜。一律互相策应。户口实填更换随时抽查。以及牙行寺观船户等处、悉行编列。更为选举保长。务用端人。禁绝赌倡。勿滋盗薮。各条所议。尚为周妥。惟发令之初。易于见效。若不持以实力。久且视为具文。全在该大吏认真督率。尤须申戒属员。示以劝惩。并严查胥役。毋得藉此扰及闾阎。使民间共知保甲之设。所以卫民。乐于从事。则法可久而不废。自不致阳奉阴违。始勤终怠也。　　

○贷直隶任邱、雄、二县修理堤桥银。　　

