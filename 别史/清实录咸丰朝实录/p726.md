<!-- { "loadSidebar": true } -->
○又谕、瑛棨奏、存营额兵无多、请留省堵剿等语。逆捻窜扰曹单。意图西窜。豫境开归两属。偪近贼氛。堵剿吃紧。存营额兵无多。再难抽调。自系实在情形。所有前谕调赴胜保军营之陕西兵四百名。营总苏克金所带马队二百余名。均准其留于本省堵剿。毋庸调出。至所请饬令总兵杨昌泗、赴豫调遣。本日已谕知曾望颜、即饬该总兵带兵驰往河南。交瑛棨调遣。此项官兵到后。该署抚即可分拨布置。以遏逆氛。并可酌量将胜保前调兵丁拨往。以资攻剿。将此由六百里谕令知之。　　

○又谕、瑛棨奏、防剿需人、请饬调带兵大员等语。现在逆捻窜近豫疆。该省带兵镇将。不敷分布。著曾望颜、即饬延缓镇总兵杨昌泗、酌带兵一千名。或数百名。并备军械粮饷。驰往河南。交瑛棨调遣。该抚务须饬令该总兵、挑选得力官兵。趱程前进。毋稍迟误。将此由六百里谕令知之。　　

○以验收海运漕粮完竣。尚书文彩、侍郎崇纶、下部优叙。道员英毓等、升叙有差。　　

○予江苏丰县殉难千总王九龄、外委张大庆、教谕高青选、祭葬世职。　　

○予江苏江浦县阵亡佐领图伦特依、海庆、防御依朗阿、德成、骁骑校喜禄、淩布尔乌兴隆泰、游击田际泰、守备朱麟阁、许殿华、张胜武、千总彭维贤、把总孙保廷、周连魁、尹希闵、董兆庆、外委孙玉麟、金士龙、陈文池、刘永泰、祭葬世职。　　

○丙寅。谕内阁、此次恭送皇祖仁宗睿皇帝圣容。皇考宣宗成皇帝实录圣训。并尊藏玉牒。册。宝。前赴盛京。除绿营官兵。照旧例派出外。护军统领。前已派出春佑。仍著酌派章京护军校。带领护军二十名。由京城恭送至山海关。再行回京。并派盛京副都统承志、礼部侍郎文俊、带同该处派出官兵。先期启程。迎至山海关。敬谨送至盛京。以昭慎重。玉明等、仍照旧例出郊跪接。不必远迎。至派出乾清门侍卫。一切应得之项。著照大门侍卫。一体给与。护军营官兵。计日应得路费银两马匹等项。著照行围官兵之例给与。至此次随往之官员兵丁夫役人等。著庆惠、绵勋、春佑、妥为约束。毋许稍有扰累。其按站住宿处所。官员等如有令地方官豫备公馆。需索供应者。该王贝子等、据实参奏。并将该地方官。一并参处。事竣后。并饬令同日进城。毋许逗遛。册宝回京之日。仍著庆惠沿途弹压。一体办理。以昭严肃。　　

○谕军机大臣等、载华等奏、松虫尚未净尽、拟加添兵役摉拏一摺。据称自七月二十日起。一月未见雨泽。风水围墙内。松虫渐炽。甫拏复生。人力难胜。拟于虫王庙叩祷等语。该处即有虫王庙三楹。素昭灵爽。自应一面虔祈。一面竭尽人力。添派差役。择虫啮较重树株。上紧摉拏。务将松虫捕捉净尽。毋留余孽。至虫王庙何时起建。并无案卷可据。未知崇祀何人。现供神像。如何服饰。著载华等查明具奏。将此谕令知之。　　

○又谕、昨因瑛棨奏、探闻山东曹县有失守之信。谕令崇恩出省督剿。本日据该抚奏、贼扰武城。旋即收复。曹县被陷。拟调青州马队。亲赴督办等语。曹县本有兵勇设防。何以遽被贼匪窜入。河南边境。既有团练十余万。厄截河干。必得东省兵力。赶往兜剿。方可迅殄逆氛。杜其北犯。昨谕崇恩、仍饬黄良楷、在单县金乡等处。督率乡团防堵。该抚未到之先。能否将曹县窜匪。即时扑灭。现在崇恩、既带马队出省。著先就现有兵力。率属堵剿。一面飞催史荣椿所带徐州调回官兵。迅速赴援。入境后会同剿办。毋令久踞县城。致滋延蔓。至贼踪已入东境。与前在丰县情形不同。此时袁甲三、自应派兵追剿至山东地界。未必再调曹兖等处官兵出境。傥贼匪尽行回窜。东境已可无虞。彼时袁甲三欲调防兵就近协剿。仍须听其札调。不得区分畛域。坐误事机。将此由六百里谕令知之。　　

○丁卯。谕内阁、兵部等衙门奏、遵旨分别议处一摺。此案正红旗副参领瑞明、于已革参领瑞森、擅扣兵饷。归完垫款。未能拦阻。实属知情徇隐。参领德英额、于惇郡王奕誴、欲行参奏。辄为瑞森跪求。均属咎无可辞。除瑞森业经革职外。瑞明、著降一级调用。德英额、著降三级调用。均不准其抵销。所有历任都统、副都统、应得罚俸处分。均著准其抵销。署都统惇郡王奕誴、于查明后即行参奏。署都统都察院左都御史瑞常、正在查讯间。旋即调署。所有失察处分。均著加恩宽免。　　

○伊犁参赞大臣法福礼等奏、议准浩罕通商。以绥夷情而完善后。得旨。办理尚属得体。　　

○以办理新疆粮台出力。赏头等侍卫阿克苏办事大臣海朴、副都统衔。　　

○以办理喀什噶尔善后出力。赏佐领色普珍泰、色棱额、伯克库图鲁克、二品顶带。回子托古达胡完萨依提讷斯尔、花翎。余升叙有差。　　

○予江西九江府剿贼伤废千总贺质彬、把总黄品山、在籍全俸。　　

○予湖北叠次剿贼伤亡都司王隆祥、千总杨世泽、把总胡兆兰、外委谢存才等、祭葬世职。　　

○戊辰。谕内阁、曾国藩等奏、湖口九江建立祠宇、请饬地方官春秋致祭一摺。著照所请。所有江西湖口石钟山上建立水师昭忠祠。九江府城建立塔齐布祠。现在将次工竣。即著各该地方官。照各府昭忠祠之例。春秋致祭。以褒忠节。　　

○又谕、曾国藩等奏、捐建忠义总祠、请饬地方官致祭一摺。湖南省自咸丰二年、长沙解围后。经侍郎曾国藩等、督率湘勇。先后剿贼。数年以来。死事官绅。忠节昭著。现经该侍郎等、于湘乡地方。捐赀倡建忠义总祠。著准其照各府昭忠祠之例。由地方官春秋致祭。至已故布政使衔浙江甯绍台道罗泽南、赠布政使衔记名道员王鑫、补用直隶州知州刘腾鸿、前经降旨。分别建立专祠。著于本县各建一祠。以昭忠荩。　　

○谕军机大臣等、胜保奏、新调马队、请分拨协剿等语。该大臣现拟将怀凤一带。布置停妥。即行督兵南下。自为南北兼顾。惟因察哈尔马队。为袁甲三奏请截留。另片缕陈。力言捻逆情形。南重于北。未免犹各存意见。该大臣既统全皖军务。应如何分拨兵勇。不妨径行派拨。即袁甲三有全数截留之奏。亦可酌度缓急。和衷商调。况捻匪大股。已越徐州而北。扰及山东。袁甲三所称北路吃紧。亦未可厚非。该大臣既拟将此项马队。以二百名暂留淮北。以三百名调赴南路。即著照所请分拨。此外马步各军。应如何布置。总宜与袁甲三商搉。分别缓急。酌量调拨为要。至庐州大股贼匪。昨据德兴阿奏、已陆续东犯。其由梁园等处窜扑来安江浦者。不下数万。则庐城贼众。必已空虚。胜保亟宜统兵前进。掩其不备。若能速克庐州。亦足牵制南路之贼。不使四出北犯。袁甲三未能即赴临凤。定远以北。诚不免空虚。该大臣现已留兵该处。并奏令徐广缙暂行督率。俟徐境贼势稍松。袁甲三仍当回顾淮南。该大臣布置妥协。即当迅速南征。毋再迟延。李兆受所递各件。有乞赏银一万两之语。未知胜保能否应其所求。设或不能。有无反覆。此时仍应饬令来安等处严防。并催李兆受迅速举事。果能著有成效。方可自明心迹。该大臣亦不致因此久稽进剿也。将此由六百里谕令知之。　　

○又谕、前因山东单县解围。谕令庆祺、将前备调官兵。饬令在本省候调。并因元城县匪徒滋事。谕令庆祺、速为查办。本日据崇恩奏、曹县业已克复。匪踪四散。所调直隶官兵。无须前往。或令屯劄元城等语。元城县匪徒赵金声、抗粮滋事。劫去知县。该督谅已遵照前旨。迅速查办。傥该匪赵金声、尚未就获。该县知县尚无下落。匪徒等实有聚众谋叛情形。自应速筹歼灭。著庆祺、即将前饬候调之兵。派往元城。相机剿办。无任日久蔓延。如匪首业已就捦。无须用兵。该督即饬前调官兵。仍在本汛候调。毋庸前赴元城。将此谕令知之。　　

○又谕、崇恩奏、官军克复曹县、贼势涣散、拟即亲往督剿一摺。曹县贼匪。因官军四集。被歼甚众。突从南门窜出。该县城池。虽已收复。而匪踪四散。纷扰堪虞。崇恩即日带兵往剿。所有由徐州调回之山东兵。谅史荣椿计日亦可带到。该省民团可用。无需客兵。该抚即饬黄良楷等、督同地方员弁。分投追剿。务须迅埽贼氛。勿令北窜。至所称土匪四起。亦甚可虑。地方官若能妥为驾驭。原可化莠为良。并著密饬各属。一面严查奸宄。戢暴安良。一面责成团总。将失业之徒。招为团练。责令协同守御。俾就钤束。庶不致为贼匪句结。又添党与也。将此由六百里谕令知之。　　

○又谕、胜保奏、豫省解运火药。不敷应用。请饬山东、陕西两省。各拨二万斤。即解安徽军营等语。皖省自庐郡失陷。军火一空。亟应设法接济。著曾望颜、于陕省存储火药内。速拨二万斤。配齐铅丸火绳。派委妥员。克日解赴安徽军营应用。山东省现有捻匪窜扰。亦正需用火药。恐未能筹拨。本日据恒福奏、因皖省咨取火药。已派委文武员弁。陆续解运。著即饬该委员等、速为解往。并凑足二万斤之数。以免缺乏。至恒福奏称、该省库储军械数千件。现在派员查验修理。一面飞咨安徽。如果需用。即当解往。所筹甚好。皖省正需军械。即著恒福、将堪用器械检齐。派员迅速解皖。俾资攻剿。将此由五百里各谕令知之。　　

○以江西玉山县剿贼出力。赏道员李元度、按察使衔。巴图鲁名号。予阵亡把总李传纶、龚茂发、张应龙、外委龚拱纶、八品职衔李家纯、祭葬世职。监生黄查、赏恤如例。　　

○拨山西汾阳县仓谷三千石。运赴平遥县收存备赈。从巡抚恒福请也。　　

○己巳。谕内阁、瑞常等奏、遵旨查明乡闱办理不善各情、请分别审讯议处一摺。此案顺天府大兴、宛平二县。办理乡闱供给。任意草率。既据查明。有发价折扣情事。犹复供词歧异。显有需索抑勒情弊。所有该二县经手家丁吏役。著交刑部查传严行审讯。大兴县知县贺廷銮、宛平县知县毛庆麟、应得处分。俟刑部讯明后。照例核办。粮马通判萧鼎禧、既有胞弟应试。例应回避。乃托病告假。不肯入场。实属取巧规避。著先行交部议处。其有无营私肥己等弊。著俟刑部讯明后。照例办理。委员李光澜、李建中、催办迟延。试用府经历潘淳、临期不到。治中蒋大镛、办理卷册错乱。均著交部议处。委员萧履中等、著吏部查取职名。一并议处。顺天府府尹梁同新、身任监临。总司场务。于派委各员。既不能详慎于先。以致疲玩草率。种种延误。甚至于规避不到之员。均未指名参办。尤属有心徇庇。梁同新、著照吏部原议。降三级调用。以示惩儆。　　

