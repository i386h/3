<!-- { "loadSidebar": true } -->
○谕军机大臣等、张祥河奏、遵旨暂停团练、力行保甲一摺。前据该抚奏请于南山地方。择要举行团练。令民户出一丁。早晚练习。官为合操。朕以乡民良莠不齐。易聚难散。且陕境去楚匪滋扰之地尚远。恐地方官奉行不善。转致惊扰。当经谕以力行保甲。并随时教练弁兵。原期于保卫之中。寓镇静之意。兹据奏称、现停团练操演。将旧有卡堡。加以缮葺。修整器械。归库收储。壮丁造册存记。并饬训练弁兵。编查保甲等语。俱系地方官应办之事。即著照所议办理。边境地方紧要。戢匪安民。最为急务。必须平日勤加讲求。方能有备无患。著舒兴阿、张祥河、督饬所属。将各营弁兵、认真操练。俾成劲旅。并饬地方官、实力编查保甲。盘缉奸匪。不得因停止团练。遂于训练操防稽察等事。稍形疏懈。转负朕谆谆训饬之意。将此谕令知之。　　

○缓徵广西西江被贼各盐埠、应徵道光三十年课饷之半。　　

○辛卯。上诣大高殿寿皇殿行礼。　　

○还宫。　　

○以山东德州军政年逾六十官一员、精力未衰。命留任。　　

○壬辰。以册立皇后。前期遣官告祭天地太庙社稷。上亲诣奉先殿、行告祭礼。　　

○遣官告祭孝和睿皇后暂安寝殿。　　

○遣官告祭孝德皇后殡宫。　　

○诣寿康宫前殿拈香。后殿问皇贵太妃安。　　

○谕内阁、昨据舒兴阿奏、发遣官犯、中途串匪劫夺脱逃一摺。官犯陈昌言。系已革甘肃岷州知州。前因诬讦该管上司。审明发往新疆。充当苦差。现由该督定地饬解。胆敢商串匪徒。于中途劫夺潜逃。实属目无法纪。较之寻常人犯被抢逃脱尤出情理之外。且以官犯逃走。何至远扬无踪。著舒兴阿、遴委干员、督同失事地方员弁。并飞咨邻省。将陈昌言、并劫夺各匪、一体严缉务获。讯明商串劫犯确情。按律从严定拟具奏。　　

○又谕、季芝昌、王懿德、奏参延不进剿之水师提督一摺。福建水师提督郑高祥、督剿艇匪。甫经出洋。即藉称风大。按兵不动。继复以修理船只。折回厦港。置剿匪于不问。实属畏葸不前。郑高祥、著先行交部议处、仍令戴罪统带师船。出洋剿捕。务将各艇匪悉数歼除。傥再藉词延宕。即行严参。　　

○广西巡抚劳崇光奏、遵查粤西军营支发章程。惟优给壮勇雇值。及加增武职盐粮长夫。均与例案不符。系因军务紧急。量为变通。将来归入外销办理。尚非任意糜费。得旨。汝摺内声明外销之款。若无此旨。则未免含混。速定章程。从实核办。又奏、剿捕郁林州属土匪肃清。报闻。　　

○钦差大臣署湖广总督徐广缙、奏报接受钦差大臣关防。并陈在事镇将、半月以来。按兵不动。积玩已久。得旨。镇将各员。玩泄固久。然其中不无可用之人。第观驾驭何如耳。朕知汝办事。才尚可观。然望汝扩充度量。不致褊狭。懔之。　　

○闽浙总督季芝昌、以疾乞休。允之。调云贵总督吴文镕、为闽浙总督。以湖北巡抚罗绕典、为云贵总督。广东布政使崇纶、为湖北巡抚。　　

○命工部尚书麟魁、礼部左侍郎联顺、刑部右侍郎奕经、总管内务府大臣存佑、内阁学士许乃普、内阁学士署礼部右侍郎陶梁、正红旗汉军副都统托云保、镶红旗蒙古副都统忠泰、镶蓝旗满洲副都统西兴阿、在紫禁城骑马。　　

○以陕西西安军政年逾六十官十二员、精力未衰。命留任。　　

○予广西阵亡千总秦玉麟、外委陈兆龙、何成秀、祭葬世职。举人苏元初、赏恤如例。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之七十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。十月。癸巳。谕内阁、明年二月二十六日。孝和睿皇后梓宫永远奉安。据钦天监奏、谨择于二月二十四日辰时。由昌陵隆恩殿、奉移至昌西陵隆恩殿。所有应行事宜。著各该衙门敬谨豫备。　　

○又谕、前据陆应谷奏、内黄县拏获脱逃遣犯沙二小、请旨即行正法。当交刑部速议具奏。兹据该抚查明沙二小、系强盗案内免死发遣之犯。于恩赦后脱逃被获。仍应按律拟斩。入于秋审办理。前奏拟请即行正法。系属错误。据实检举。沙二小一犯。著刑部查明照例更正。河南按察使沈兆澐、彰德府知府戴鸾翔、内黄县知县何怀珍、拟罪舛错。虽自行查出。究属疏忽。著交部分别议处。陆应谷、著交部察议。　　

○以署河南布政使郑敦谨、为广东布政使。　　

○命阿勒楚喀副都统萨炳阿、前往湖南军营。交钦差大臣徐广缙调遣。　　

○以赴援湖南省城剿贼出力。赏游击朱占鳌、巴图鲁名号。　　

○以固守湖南省城。赏副将邓绍良、总兵衔。知县王葆生、都司周兆熊、守备万年新、侯光裕、花翎。把总徐嵘等、蓝翎。余升叙有差。予阵亡千总赵继宗、祭葬世职。　　

○以山海关军政。年逾六十官七员、精力未衰。命留任。　　

○甲午。上御太和殿、宣制。册立皇后。王以下文武大臣官员。行庆贺礼。　　

○命大学士裕诚为正使。礼部尚书奕湘为副使。持节赍册宝。册立贵妃钮祜禄氏为皇后。册文曰。朕闻宝曜腾辉。俪乾枢而作配。金泥焕采。申巽命以扬庥。惟中宫实王化所基。而内治乃人伦之本。爰修茂典。式举隆仪。咨尔贵妃钮祜禄氏。教秉名门。庆贻勋阀。叶安敦而禔福。应地时行。本淑慎以流徽。伣天祥定。在昔虞廷慎典。肇传妫汭之型。周室延厘。必本河洲之化。既宜家而作则。当正位以称名。兹以金册金宝。立尔为皇后。尔其祗承荣命。表正壸仪。恭俭以率宫和顺以膺多福。螽斯樛木。树仁惠之休声。茧馆鞠衣。翊昇平之郅治。丕昭内则。敬迓洪禧。钦哉。　　

○山东巡抚李僡奏地方积习已深。力求整顿。得旨。汝办事认真。朕所深信。洵可谓不避嫌怨。如勉为之。　　

○乙未。上以册立皇后。诣寿康宫、皇贵太妃。前行庆加礼。　　

○御乾清宫。受皇后礼。　　

○御太和殿、王以下文武大臣官员。行庆贺礼。礼成。颁诏天下。诏曰。朕惟乾仪作俪。资厚载以成能。坤德顺成。佐健行于不息。粤稽昔典。丕著芳徽。治赞垂裳。缅娥台之表瑞。泽绵卜世。纪似幄之徵祥。惟壸政之克宣。教符内职。斯物宜之胥理。化浃寰区。朕寅绍丕基。诞膺景运。抚万几于宵旰。思一德之匡襄。贞贵妃钮祜禄氏。庆毓瑶源。徽彰璇阁。珩璜式协。既懿范之性成。国史罗陈。复前规之躬秉。浣絺绤而无斁。俭以持身。咏葛藟之交萦。仁能逮下。柔嘉懋著。允宜万福之绥。袆翟增辉。庶作六宫之则。爰诹吉日。特举崇仪。敬考典章。式昭位序。谨告天地宗庙社稷。于咸丰二年十月十七日。册立贞贵妃钮祜禄氏为皇后。体齐兰殿。襄郅治于龙飞。瑞溢椒闱。兆隆庥于燕翼。既成嘉礼。特沛恩施。所有事宜。开列于后。一亲王福晋以下。至奉恩将军妻室等。俱加恩赐。一民公侯伯以下。二品大臣以上命妇。俱加恩赐。一从前恩诏后、官员有升职改任、及加级改衔者。照其职衔给与封典。一八旗满洲、蒙古、汉军、妇人。年七十以上者。照例分别赏赉。一内务府三旗妇人。年七十以上者。照例分别赏赉。一各省老妇。有孤贫残疾、无人养赡者该地方官加意抚恤。毋令失所。一除十恶、及谋杀、故杀、不赦外。犯法妇人。尽与赦免。于戏。深宫资内助之贤。原端风化。寰海切母仪之戴辉仰星轩。宜遐迩之推恩。遍臣民而被泽。布告天下。咸使闻知。　　

○丙申。上诣寿康宫、问皇贵太妃安。　　

○御懋勤殿、句到奉天、陕甘、本年情实罪犯。停决陕甘斩犯一人。余七十八人予句。　　

○谕内阁、前据御史王茂荫、奏驳秋审拟缓之绞犯拜双汶一案。情罪未协。当交九卿核议具奏。兹据会同详核。拟请改入情实。并据兵部尚书魏元烺、以该犯情伤俱轻。不应入实。另议具奏。朕详加披阅。此案陕西回民拜双汶、刃伤无服族叔拜景汶至死。死者年已七十。且系徒手。该犯等各持有刀械。名曰解劝意实攒殴。迨拜双溁连戳弃刀逃跑之后。该犯目睹伤重。复行□砍致毙。情节实属凶恶。刑部以殴非豫纠。伤无致命。拟入缓决。虽系查照历年成案办理。究于此案情节尚未允协。所有拜双汶一犯。著照九卿改拟。入于情实办理。至向来金刃伤人之案。乾隆年间。曾奉谕旨。或以骂詈起衅。或以手足先殴。而凶犯辄持金刃抵拒杀伤。其为逞强毙命。已可概见。此等而不入于情实。何以惩暴除凶。后又叠奉谕旨。即以金刃伤而论。亦当核其情事之曲直。伤痕之多寡。今不详细确核。一概入于情实。又岂矜恤庶狱之意。仰见圣训昭垂。至为平允。现在刑部所查近年成案。或金刃致毙徒手。而死者并非年老。或金刃致毙老人。而死者又非徒手。情节参差。与此案之理曲情凶。且目睹余人连戳多伤。又加很砍者不同。自应酌改入实。以儆凶顽。岂可拘泥成案。致滋疏纵。惟人命至重。案情不一。嗣后中外问刑衙门。遇有此等命案。均当确核情伤。持平定议。断不可惑于救生不救死之说。改易情节。牵就成案。致令死者含冤。亦不得因奉有此旨。概拟情实。致启深文周内之弊。致案关服制。尤当研讯确情。详核定拟。总期情真罪当。无枉无纵。以副朕明慎用刑之至意。　　

○以密云驻防军政。年逾六十官八员。精力未衰。命留任。　　

○丁酉。上幸瀛台。　　

○谕内阁、叶名琛奏、驰抵韶州。分兵截剿贼匪、叠获胜仗。并各路围拏多贼一摺。广东韶州一带匪徒。因楚匪先有纠约之信。彼此句串。希图劫掠。经叶名琛、督饬文武。于东西两路。严密堵截。叠获胜仗。大挫凶锋。办理颇为迅速。惟山内尚有余匪往来啸聚。亟应趁此声威。痛加剿洗。毋留余孽。并于楚粤交界各路。加意设防。如有应须协剿之处。该署督即饬令将弁越境。合力歼捦。以绥边圉。　　

