<!-- { "loadSidebar": true } -->
○大学士桂良等奏、行抵常州。会商大概办法。得旨。卿等陛辞时。朕谕卿等为一劳永逸之计。若逐款与较。何异授该夷以柄。哓渎不休。况抵偿兵费一节。全括于免税之中。此时初入手。即作此下策。徒令该夷气骄意得。反似有所畏忌勉强而然。何其见不能定。心总易摇。朕殊为过虑。恐一浪未息。一浪又兴。后此作何了局。惟望卿等、断不可于初定办法之外。另筹省事之法。破除情面。勿恤人言。方不致自干咎戾。无裨大局。　　

○江西巡抚耆龄奏、八年分上忙丁耗钱粮。请展缓造报。得旨。著照所请。展至本年九月。惟不许俟五六七三年奏销具题后办理。以期早清款项。各归各案。勿许含混。　　

○以病痊太常寺卿吴鼎昌、为顺天府府尹。　　

○予浙江常山县殉难教谕汪世钟、祭葬世职。妾陆氏等、旌恤如例。　　

○予江西阵亡府经历张翔、千总吴正邦、外委谈心广、祭葬世职。　　

○免江苏横浦、浦东、袁浦、青村、下砂头、下砂二三六场灶地、旧欠额赋。并蠲七年十分之一。　　

○庚午。谕军机大臣等、前据德兴阿、奏报皖逆大股。扑犯浦口。冀援金陵。本日据和春奏、浦口大营。已于本月二十日失守。德兴阿扶病督兵。冲出重围。退保六合等语。金陵围剿。功在垂成。逆援踵至。堵御为难。此时浦口一失。局势又恐中变。究竟员弁兵勇。损失若干。德兴阿现赴六合。能否整顿军威。力图控扼。和春先后派出之官兵五千名。已陆续渡江。自应合力会剿。务使六合以东。不致再有疏失。方可徐图恢复。本日复谕知胡兴仁、将江南援浙之兵。酌量调回。以便赴援江北。和春亦得布置以固金陵。并著德兴阿、收集溃兵。力筹堵剿。仍饬沿江水师。截住洲贼。勿使句连陆路。此时贼势猖獗。非得劲旅相援。难期得力。已谕知官文、于杨载福、李续宾、水陆各军中。酌量令其分道东下进攻。以牵贼势。至金陵一日不克。各路援贼。亦有日多之势。和春等、早称功在垂成。乃蹉跎至此。不独锐气渐消。即饷糈亦属不继。著和春、张国梁、激励将士。迅克金陵。即少有窜逸。亦不难分路剿办。终胜顿兵城下。坐令逆党生心也。将此由六百里各谕令知之。　　

○又谕、本日据和春奏、滁全大股贼众。攻扑江浦、浦口、六合。图援金陵。浦口各营。全被焚毁。德兴阿退至谢家店。扼守六合。并据称芜太贼垒日增。扬言即日内犯东坝高淳。以解金陵之围。闽省回窜之贼。已由德兴、婺源、将入甯太、归并金陵。舒桐庐巢各路下窜之贼。复不可胜计。贼势甚为猖獗。金陵正当围攻吃紧之时。设有疏虞。所关非细。自非有生力劲军。难资堵截。著官文酌量情形。即将李续宾分出之兵。会同杨载福师船。攻剿庐州安庆。直达芜湖等处。以牵贼势。使逆众不敢东窜。实于江南北两营。均属有益。至都兴阿一军。尚在宿松。其能否分拨赴援之处。并著官文、酌量调度。将此由六百里谕令知之。　　

○又谕、和春奏、浦口官军失利。已飞咨胡兴仁、调回援浙之师。径赴六合。并探闻闽省回窜之贼。已直至东流、建德、将越徽池、以入甯太各等语。江北大股贼匪。直扑东路。德兴阿等迎击不利。以致浦口失守。和春已由江南军营、拨兵五千。往援江北。而闽省窜匪。复将由甯太以援金陵。贼势狓猖。兵力不敷。于大局殊有关系。现在浙江防务稍松。所有江南援浙各军。著胡兴仁、酌量情形。即行饬回。令赴六合。以资援剿。至浙省防务。未容疏懈。仍著该抚会商李定太等、实力堵剿。不得稍存玩视。将此由六百里谕令知之。　　

○又谕、袁甲三奏、捻匪被剿、回窜老巢、现拟移营南剿一摺。据称该逆自曹单败窜。绕道归德。奔回蒙亳老巢。惟北路匪踪。是否净尽。山东境内。有无余孽。袁甲三既令傅振邦进劄濉溪。并回驻宿南。兼顾南北。著即认真追剿。总期就地埽除。勿使再有延蔓。至所请添兵添将。以期迅速埽除。自系实在情形。惟现在滁庐大股逆匪。分窜东路浦口大营。已于二十日失陷。和春营中。已拨兵五千名渡江赴援。是江南江北。兵力均形支绌。一时断难抽拨。俟江北大势稍松。金陵兵力充足。再行酌量分拨。此时袁甲三、应迅赴淮南。力捣首逆巢穴。能将怀凤各城克复。则胜保留于该处之兵。即可就近商拨。为北路之用。方是正办。湖北官军。前虽有旨、令其酌分数千。绕赴北路。尚未据官文覆奏。现在沿江一带。攻剿正关紧要。能否前来。尚未可定。若各路军营。抽拨马队。则尤势所不能。绥远城马队。前已允胜保所请。以二百留于徐营。以三百随该大臣南下。仍著遵照分拨。其请调郝上庠、并仍留山东官兵。亦经谕令崇恩酌量。如东境实已肃清。自可照议办理。胜保军营。需兵亦甚紧急。山东边境防堵。亦未可稍疏。如有应留应调之处。总应与胜保、崇恩、互相商搉。以期彼此有益。未可各出己见。徒滋争执。无益事机。归德各属团练。既据声称截剿得力。著准其择尤汇保。以示鼓励。将此由六百里谕令知之。　　

○又谕、本日据袁甲三奏、捻匪偪回老巢。东省防务已松。请留赴徐官兵。并暂令郝上庠、前往差遣各等语。现在捻众均已南趋。仍回老巢。袁甲三亦回驻宿营。力筹南剿。是东省军情已松。所有徐州前调山东官兵一千一百五十名。据奏除伤亡外。失迷逃散四五百名。尚未收集。著崇恩酌量情形。如果东省已无贼踪。即将此项官兵。仍留徐州军营调遣。至副将郝上庠。袁甲三因带兵现乏大员。仍请旨饬调。能否派往之处。并著崇恩、酌量办理。将此由五百里谕令知之。　　

○又谕、瑛棨奏、捻匪被击回窜、现饬官军追剿一摺。曹单等处窜匪。意图西窜豫疆。叠经考城、商邱、甯陵、虞城、各文武。督率兵勇。堵剿获胜。该匪已向东南窜去。惟此股贼匪。人数众多。由徐境窜扰东豫。虽均即时击退。而该匪等、并未大受惩创。亟应四面攻围。以免纷窜。所有营总苏克金等各军。据瑛棨奏称、已饬跟踪追剿。著即严饬该营总等、统率兵勇。迅速前进。务与袁甲三、及山东省派出各军。实力围剿。尽歼丑类。不得以贼匪业已出境。徒事株守。致滋贻误。将此由六百里谕令知之。　　

○前任浙江巡抚晏端书奏、各属徵解钱粮。请免开列比较。得旨。户部察核具奏。不准任其蒙混。以启腾那之渐。　　

○以礼部右侍郎文祥、兼署户部右侍郎。兼管钱法堂事务。　　

○以正蓝旗汉军副都统穆隆阿、署正红旗满洲副都统。　　

○以户部右侍郎宝鋆、为浙江乡试正考官。翰林院检讨马佩瑶、为副考官。　　

○辛未。遣官祭贤良祠。　　

○谕内阁、前因湖北巡抚胡林翼丁伊母忧。当降旨、令其穿孝百日后。仍署巡抚。俟军务完竣。补行守制。兹据胡林翼奏、扶柩回籍。恳请终制。并官文奏、届期仍令署理巡抚印务各一摺。现在楚境虽已肃清。而逆氛未靖。大军水陆东下。运筹机宜。储备粮饷。以及地方善后。边防各事宜。均关紧要。胡林翼熟习情形。实心任事。当此时势多艰。正臣子力图报效之日。未可拘泥恒情。致误事机。胡林翼、著仍遵前旨。于假满后。署理湖北巡抚印务。俟军务完竣。准其补行终制。以遂其孝思。　　

○又谕、耆龄奏、克复吉安府城大概情形一摺。江西省、自瑞临抚建等府城克复后。吉安贼匪。仍复负嵎。七月二十一等日。曾国荃等、四面环攻。城内之贼。屡次出扑。均经水陆各军击退。八月初十日。赵焕联等、会攻北门。遮克敦布、自水东进攻南街。是夜贼用大篺小划。乘急流冲下。曾国荃、遮克敦布等、各战船。并力迎击。焚夺无遗。十五日夜。遂将府城克复。吉安被陷已久。此次耆龄督饬各路兵勇。迅速奏功。办理尚为得手。窜逃余匪。仍著四面追剿。毋令再有蔓延。所有详细情形。即查明具奏。其出力文武员弁。并著择尤酌保。候朕施恩。　　

○谕军机大臣等、前因明善等奏、全免税课一节。俟开导该夷后。再为宣布等语。当谕令桂良、花沙纳、何桂清等、仍遵原议办理。昨据桂良等、会同何桂清奏、会商大概情形。复详细批示。谅该大臣等、接奉后。必能遵照办理。不至固执已见。本日何桂清奏称、利柄必应收回。税则不可轻免等语。在该督身任地方。为国家惜此帑金。是以不肯遽免夷税。然所筹究为目前起见。并非一劳永逸之计。况若照密谕办法。止能五口通商。一切干求。悉归罢议。该夷又何能尽收利柄。若但挽回一二件。其余仍须另议税则。岂能保其事事允从耶。前寄谕旨、及朱批。已极详尽。无可再谕。何桂清受朕厚恩。断不至别有他意。特恐属员、虑及免税后无可沾润。因而设词淆惑。亦事所必有。该督当力特定见。勿恤人言。至于地方情形。或有窒碍。曾谕令稍为变通。亦须将窒碍之处。详细陈明。不可自出已见。致妨大局。另摺奏、总理庐州粮台委员。已咨商翁同书听候酌调等语。现在皖省军务。已归胜保督办。所有总理粮台之员。胜保与翁同书当合而为一。毋庸另派前往。将此由六百里密谕知之。　　

○又谕、明谊奏、遣官与俄夷使臣会议。已定大局情形一摺。此次该夷不肯即领货物。意在索赔。经委员等、许以兴修房屋。令华商赔补。复再三设法。分年以茶抵补。始得减省成数。该夷业已应允。所议均尚妥协。著明谊、即行照办。并令委员等、赶紧与立合同条约。所有应付茶箱。即行付给。俾夷使可早日离卡。勿致别生枝节。并著英蕴、武隆额、于巡查卡伦之便。妥为弹压。毋令民夷于贸易时。复滋事端。将此谕令知之。　　

○又谕、庆端奏、建郡堵剿情形。并请饬曾国藩、由河口入闽等语。曾国藩奉命督兵援闽。昨已据奏、于八月初八日行抵河口。拟由铅山入分水关。直捣崇安。谅能确探贼踪。相机截击。现在松溪、政和县境肃清。其窜并浦城之匪。亦经周天培等、进攻得手。收复城池。惟浦崇窜匪。现扑建郡。情形甚为猖獗。该省兵力不敷。恃有由浙调援之师。得顾北路。若曾国藩所统劲旅。由崇安入关扼剿。会合闽浙两省兵勇。当可四面聚歼。著该侍郎、迅速前进。督饬张运兰各军。埽荡逆氛。毋稍延误。其杉关等处隘口。亦即飞咨耆龄、令该省将备、杜其回窜之路。以臻周妥。将此由六百里谕令知之。　　

