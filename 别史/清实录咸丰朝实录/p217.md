<!-- { "loadSidebar": true } -->
○谕军机大臣等、向荣、许乃钊奏、续毁贼营二座。并镇江添兵。及布置上下游船只各摺片。自大兵夺取钟山以后。日望捷音。此次进剿。经该大臣等、密派苏布通阿等、分路攻击。仅将贼营焚毁二座。烧毙及斩捦贼匪亦不甚多。是剿办尚不得手。昨据琦善等奏、将扬州城外贼营木城土垒。尽行攻破焚毁。贼踞扬城。坚匿不出。亦与金陵情形大略相同。该逆虽屡经惩创。南北三城。现仍负嵎死守。江面贼船。亦尚未能击断。必当赶紧合力攻剿。以期及早克复。现在城内难民逃出者甚多。若能乘其穷蹙散涣之时。设法里应外合。尤为上策。现在如何用计。如何离间。俾内外可以消息相通。著向荣、许乃钊、妥筹迅办。兵贵神速。傥稍形迟滞。致贼诡计先施。或又冲突他窜。永安道州前车之鉴。不可不防。下游战船。已到五十余只。并有火轮兵船。不知闽浙各船。续到者仍有若干只。上游卢应翔所带炮船。既不尽堪适用。改造大船。恐需时日。仍须于沿江赶紧雇觅。以备上游堵截。闻逆匪辎重粮米。多在夹河船内。若能设法击毁。夺其所恃。剿洗更可得力。至镇江派往各兵。先后约八千名。兵力已不为单。邓绍良督率进剿。如能水陆夹攻。先克复镇江一城。断贼江路。则金陵扬州。势如破竹。我军屡胜之后。乘此声威。自不难一鼓歼灭。惟当加倍慎重。计出万全。切勿大意。＜口英＞夷火轮船只。与贼船同泊江心。又至南岸与贼交接。两三日始退出江口。有无别情。著即确探。据实具奏。另片奏、已革候选知府谢继超、随营效力。著有微劳。已明降谕旨。免其发往军台。已革九江府知府陈景曾、前经张芾奏请、当降旨准其发往向荣军营。应得罪名。仍饬该部拟奏矣。已革发遣之总兵赵如胜、经张芾奏留。令其训练兵丁。江西武职差委乏员。著仍遵前旨。留于江西。毋庸前赴江南军营。将此由六百里谕令知之。　　

○署四川总督慧成等奏、统筹全局。择要布置。拟分为兵七勇三。以资牵制而防句结。得旨。兵多尚可壮声势。勇多徒致滋扰。难济急用。汝等可挑有用之兵。使之剿贼。汰不驯之勇。以节虚费。然已裁之勇。犹可为害。慎之。　　

○以内阁学士文惠、为满洲繙译会试正考官。翰林院侍读学士讷尔济。为副考官。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之九十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。四月。乙酉。谕内阁、周天爵、奏参府县贪劣一摺。安徽合肥县知县吴祥麟、擅放监狱。捏报练勇。侵吞捐项。勒索乡民。种种不法。劣迹昭著。该员前据李嘉端、奏参革职。不足蔽辜。著即拏问。庐州府知府胡元炜、近在同城。毫无觉察。显系有心徇庇。又有被控得受典铺规礼之事。胡元炜、著即革职拏问。与吴祥麟、一并交周天爵、吕贤基、研讯确情。按律定拟具奏。李嘉端于周天爵具稿参奏。何以不肯会衔。著即明白回奏。　　

○谕军机大臣等、杨文定奏、水师复获胜仗一摺。贼船蚁聚江边。沿岸复有贼兵排列。势甚鸱张。经和春等、督带各船。直冲至瓜州口。回环轰击。烧毁贼船多只。毙贼无数。水师一路。军威已振。镇江贼船无多。逆匪多在陆路。必须岸上有重兵夹击。方能得手。昨据向荣等奏、于四月初一日。续派云贵兵一千五百名。湖南兵七百名。令总兵音德布管带。前往镇江。此时谅均赶到。派往之兵。先后共有八千名。兵力已不为单。各路艇船。计均先后可到。水师兵力亦厚。著向荣即饬令邓绍良、与和春等、统带水陆各兵。约期会合夹攻。先将镇江一城。赶紧收复。并将瓜州口一带贼船。设法尽行击毁。以通南北往来之路。江面既清。则贼匪应援路绝。金陵扬州之贼。自可坐困。务当趁此声威。克日进兵。万勿稍事迁延。致有贻误。另片密陈、＜口英＞夷火轮船、往来情形。仍著随时侦探。持以镇静。并密饬吴健彰、与该夷照常贸易。万勿稍露别情。致生枝节。将此由六百里谕令知之。　　

○又谕、据周天爵奏、安徽合肥县、梁园西北、有谢四老虎。聚集匪人。联络十数村庄。焚烧掳掠。经周天爵、分哨往捕。该匪逃散。又颍州府属、有大夥捻匪陈学曾、纪黑壮等、招纳各股贼匪。会于阜阳、蒙城、亳州、交界之王市集。杀毙太和等州县兵勇二百余人。现在驰赴宿州。与吕贤基、商议进剿等语。皖省土匪横行。虽经屡次痛剿。尚未肃清。若不埽数歼除。必致蔓延贻患。现在周天爵、计已由宿州驰赴王市集。务即督饬兵勇。将颖州府各属土匪。剿除净尽。以靖地方。其谢四老虎一股。仍著李嘉端、严饬该地方官。督率兵勇团练。迅速掩捕。协力兜拏。毋许漏网。又另片奏、徐州府通判金安清、所陈剿贼各条。已钞寄琦善等、酌量采择矣。该通判、著毋庸发往扬州军营。将此由五百里谕令知之。　　

○又谕、周天爵奏、据徐州府通判金安清、禀陈杜贼援、重民守、广疑阵、断接济、购内应、多埋伏、六条。著琦善、陈金绶、胜保、按照所陈。悉心体察。如有可采。相机妥办。万不可因有此议。转致迁延。原禀钞给阅看。将此由六百里谕令知之。　　

○又谕、前因军饬浩繁。不能不借资民力。叠经降旨、令各省督抚。妥为劝谕捐输。复允大学士等所请。推广中额、学额、鼓励人材。以昭奖劝。谅已刊布誊黄。遍行晓谕矣。兹据惠亲王、恭亲王奕定郡王载铨、奏称各省富庶之区。以广东、山西、为最。若劝捐得人。示以破格之赏。自能有济于事等语。朕思军兴三载。徵调频仍。凡被贼蹂躏地方。及官兵经过处所。赈抚供亿。类皆民力是资。即广东、山西、等省。素称殷实。近时踊跃输将。为数亦复不少。若非值此万不得已之时。岂忍重累吾民。惟念贼匪自粤而楚。扰及江省。现在大兵云集。水陆进剿。若军饷稍有不济。致令逆贼南北奔窜。即完善之区。亦难自固。著叶名琛、柏贵、哈芬、遴选各该省曾任京外各官。公正乡绅。人望素孚者。传旨饬令劝谕绅士商民人等、竭力输将。随时时奏请优奖。仍各就该省所捐总数。及各州县捐数。加广中额、学额。如该省富家大族。有能捐赀至百万、或数十万者。即赏加五等封爵。其次、赏加轻车都尉等官。并准予以袭次。俾民闲咸知捐赀助饷。即与效力行间无异。如殷实之户。力能多捐。不愿荣身者。即明白晓谕。给予藩司印照。填写借用银数。俟军务告竣。即行如数发还。仍先行酌请优奖。惟须善为开导。克期集事。俾军饷源源接济。大功迅速告蒇。朕所以谕令选用公正绅士者。为其宣扬上意。通达下情。俾蠹吏无从侵渔。商民不致扰累。该督抚其善体朕意。妥速遵行。原摺著节钞阅看。将此由四百里各谕令知之。　　

○丙戌。谕内阁、侍郎罗惇衍奏、风闻江苏之清河、宿迁、邳州、山东之滕县、鱼台、嘉祥等处。民多饿殍。尸骸遍野。请置义冢埋葬等语。上年丰工未经合龙。山东、江苏、交界处所。民多流离。节经降旨、截留漕米。分别赈济。复令各该督抚妥为抚恤。以纾民困。兹览该侍郎所奏情形。实堪悯恻。著东南两河总督。江苏山东巡抚。分饬各该地方官。督同绅士耆老。广置义冢。将尸骸埋殓。其未经复业居民。著仍遵前旨。设法安抚。毋使失所。至被贼滋扰地方。惨遭荼戮。并著该督抚饬属掩埋。毋令暴露。用副朕惠爱黎元。泽及枯骨之至意。　　

○又谕、侍讲学士晋康奏、请随同防剿一摺。晋康、著与查文经、随同慧成、办理防剿事宜。其巡查黄河口岸。仍著雷以諴、会同杨以增办理。　　

○谕军机大臣等、前据户部具奏、陕西省劝捐成数。业经给予奖叙。并加广中额、学额、用昭激劝矣。现在军务未竣。需饷孔殷。昨已谕令广东、山西、各督抚。遴选公正乡绅。申谕劝捐。因思陕西地方。夙称富庶。著舒兴阿、张祥河、遴委陕西曾任京外各官。公正绅耆。传旨饬令劝谕绅士商民人等、竭力捐输。随时奏请优奖。仍就该省所捐总数。及各州县捐数。加广中额、学额。如富家巨族。有能捐赀至百万、或数十万者。即赏加五等封爵。其次、赏加轻车都尉等官。并准予以袭次。如有力能多捐。不愿荣身者。即明白晓谕。给予藩司印照。填写借用银数。俟军务告蒇。即行如数发还。仍先行酌请优奖。务使蠹吏无从侵渔。商民不致扰累。该督抚谅能仰体此意。妥速遵行也。将此由四百里谕令知之。　　

○户部奏、部拨支绌。请饬各省、于奉拨之款。不准率请截留改拨。得旨。朕看各该督抚一筹莫展。动请部拨。有平日漫不经心者。有避嫌避怨不肯为者。亦有限于定例。格于处分。不敢为者。前二款、惟在各省大吏。激发天良。惟末一条、则在权宜办理。不可拘执。现当紧要之时。朕必贷其处分。宽其定例。求事事有实济也。　　

○丁亥。谕内阁、顺天府奏、拏获行踪诡秘人犯。讯据供称系湖北宜昌府同知、升任福建延平府知府衍秀、于上年武昌城陷后逃出。与已革提督博勒恭武、系属姻亲。并讯伊仆张连升、该犯是否即系博勒恭武、供称并不知情等语。该犯行踪诡秘。是否假名逃匿。抑或另有别情。均应彻底根究。所有拏获之自称在逃职官衍秀、及伊仆张连升、著一并交刑部严行审讯。并著迅传各该旗佐领族长等、赴部识认。以凭查办。　　

