<!-- { "loadSidebar": true } -->
○修浙江仁和县海甯州东塘工程。从巡抚吴文镕请也。　　

○甲申。上诣永春室问皇贵太妃安。　　

○命贵州大定协副将双魁、留京。赏头等侍卫。在大门上行走。　　

○乙酉。上诣正大光明殿几筵前。供奠。　　

○皇贵太妃、幸保合太和养心室。上恭迎于富春楼。仍奉还永春室。　　

○谕内阁、陈庆偕奏、被参知县自缢身死一摺。山东诸城县知县何堂、被人参奏诈赃多款。当降旨交该抚严查讯究。经该抚饬调来省。该员旋即自缢身死。并身怀冤单。声诉各情。事关职官被劾赃私。临审自尽。虚实均应彻底根究。著陈庆偕、亲提卷宗人证。将该故员被参各案。并冤单内声诉各情。秉公研讯。据实具奏。其同时被参各员。著一并悉心讯办。毋稍宽纵。　　

○又谕、升任内阁侍读学士董瀛山、奏请严定交界协缉章程。降旨饬吏部妥议。兹据覆奏各条。缉捕处分。本已严密。例文亦属详明。自无庸另议添设。惟所奏两地均任责成。其中界分轻重。易启互相推诿之渐。恐致缉捕不力。亟应申禁。嗣后各该督抚。务饬各州县。于交界处所。严行巡缉。毋使疏防盗劫。至邻境各项匪徒。窜入本境。立即访拏。毋任潜匿如有疏懈。即行参办。以重捕务而安闾阎。将此通谕知之。　　

○谕军机大臣等、寄谕直隶总督讷尔经额、据奏夷船驶至海口一摺。又另片奏、夷人投递文书、作何办理等语。该夷背约而来。意主虚张声势。且欲寻衅。稍不检点。便堕其术中。不可不加意慎重。该督日内驰抵天津。即当派委从前曾经在事文武员弁。剀切开导。谕以上海所递公文。业经地方官入奏。已详谕两江总督。饬令安抚夷船。速回粤东。勿背成约。此次来递文书。亦不过重叙入城之语。傥能领悟。自不必多费唇舌。若询明此次所递文书。并非入城之说。或坚劝不肯回帆。该督即接收。由驿驰递。静候谕旨。至沿海各处防堵。数年以来。想早有备无患。但恐该夷狡谲。难保无续到船只。种种寻衅。亦惟有不动声色。密饬将弁加意防守。勿令驶入。惊扰地方。并著严谕各兵弁。不得首先开炮。致酿事端。其沿海居民。妥为晓谕。该夷之来。因投递公文。并非滋事。尔等照常安堵。切勿惊惶。致失本业。如有土著游民。藉端聚众抢掠。即时严办。以安众心。至应如何遣调将弁。豫为防堵之处。谅该督久任封圻。胸有成竹。必能处以静镇。刚柔得宜。毋庸谆嘱也。慎之勉之。将此谕令知之。　　

○调兵部右侍郎庆祺、为仓场侍郎。盛京礼部侍郎春佑、为兵部右侍郎。　　

○丙戌。上诣永春室、问皇贵太妃安。　　

○御勤政殿。召读卷官入。亲阅定进呈十卷甲第。　　

○谕内阁、通政使司参议倭什珲布奏、习清文以培根本一摺。清文为满洲本业。各旗士子。自应习之有素。据称考试八旗繙译生员。向有各该旗考试后录送之例。嗣后凡遇考试八旗中书、笔帖式、繙译官、译汉官、该旗录送时。即照考度繙译生员之例一体先由各旗佐领考试。如佐领不谙清文。即由参领考试。仍俟都统、副都统、与查旗御史会考。甄别录送。傥有冒名传递情弊。立即严参惩办。不得视为具文。稍涉怠玩。　　

○又谕、乔用迁奏、拏获叠劫盗犯、审明定拟一摺。贵州苗匪聚众抢劫。多至一百余案。复敢闻拏拒捕。戕毙弁兵。实属罪大恶极。经该抚饬委候补知府胡林翼等、深入摉捕。将各案巨盗二百九十余名。悉数捦获。不致句结贻害。办理尚属迅速。该地方官、虽经失察于前。尚能协拏于后。功过足以相抵。所有应得处分。均著加恩宽免。在事文武员弁。著择其尤为出力者。酌保数员。候朕施恩。毋许冒滥。　　

○谕军机大臣等、寄谕湖广总督裕泰、广西巡抚郑祖琛、此次湖南逆匪窜扰三省。虽经协防会剿。未能克日歼除。深恐蔓延为患。兹据奏称、月余以来。楚粤两省文武。督饬兵勇。会合进剿。或分途追击。或并力歼捕。计先后接获大小胜仗十数次。歼毙贼匪九百余人。生捦二百数十人。现在贼匪仅有三四百人。该匪叠被兜捦。穷蹙窜匿。已成釜底游魂该督抚等、惟当严饬将备。督率兵勇。无分昼夜。四路击捕摉拏。以期迅就殄灭。经不可稍涉疏懈。仍致乘间逃逸。留为后患。至匪首李沅发、罪大恶极。万难日久稽诛。该督抚等、更当亲提现获各犯。悉心研究。务得实在下落。设法追拏。生捦授首。断不准误信已被焚烧之说。致令元恶逃遁。广西臬司升任藩司劳崇光、著准其暂留粤西督办。俟军务告蒇。再赴湖北藩司新任。将此由四百里谕令知之。　　

○调工部左侍郎广林、为盛京礼部侍郎。转工部右侍郎灵桂、为左侍郎。调理藩院右侍郎奕毓、为工部右侍郎。以内阁学士和色本、为理藩院右侍郎。　　

○以署正黄旗蒙古副都统多尔济那木凯、为镶白旗汉军副都统。　　

○予广西阵亡守备张周南、千总陈洪兴、县丞赖锦荣、祭葬世职。　　

○拨广东司库银十万两。解赴广西。以济军需。　　

○丁亥。上诣永春室、问皇贵太妃安。　　

○赐一甲陆增祥、许其光、谢增、三人进士及第。二甲黄统等、一百四人进士出身。三甲钟昌勤等、一百五人同进士出身。　　

○戊子。上诣正大光明殿几筵前、供奠。　　

○诣清夏斋、问如持贵太妃安。　　

○诣永春室、问皇贵太妃安。　　

○谕内阁、户部奏、请饬各省于应解应支各款。不得率请改拨协济等语。近来各省。于向有本款可支。无待协济者。率请协济。于常年例用之项。不应改拨者。率请改拨。而于该省积欠未完之款。反延不催解。支绌日形。实原于此。嗣后著各直省督抚、盐政、监督等。于户部指拨各款。务须核实筹解。不得恃有成案。率请改拨。其本省应支之项。即偶有不敷。亦当自行筹昼。不得率请协济。其积欠未完之款。必应破除情面。上紧严催。该督抚等、如果视国事如家事。断无催徵罔效者。至各省造送春秋二季拨册。每逾例限。向由户部随摺附参。嗣后著该部于每年二月八月到限之时。查明拨册未到省分。专案奏参。以重帑项而肃功令。　　

○又谕、户部议覆、湖南粮船运义。造费不敷。借动藩库银两。又另片奏、报灾防弊等语。湖北荆州等四卫、及湖南岳州卫军船。载运湖南漕粮。应徵运义造费。业经因灾缓徵。自应准其借给、以济运行。惟运务既不能稍缓。借项又未便久悬。历查旧案。该五卫、每岁必灾。每灾必借。其应徵之款。每岁必缓。每缓必展。习成故套。竟未有不需奏借之年。从未有如数徵还之日。明目张胆。其为捏报灾荒。希图覃恩豁免。已可概见。著万贡珍、即将此案办理蒙混缘由。迅速查明。据实具奏。不得因本任藩司。自行回护。因思湖南一省如此。他省可知。并著各该督抚、严饬所属。偶遇地方偏灾。务须查照定例。勘验明确。分别轻重准驳。毋得任意报灾。有心欺罔。该管道府、亦应亲往履勘。核实办理。傥有扶同影射情弊。即著该督抚严行参处。经此次通谕之后。仍敢怠玩欺蒙。一经查出。或经该部指参。该地方官等、试思能当此重咎否耶。懔之。　　

○又谕、前据程矞采等奏、滇省试办银厂。未臻成效情形。饬部议奏。兹据王大臣等、会同户部奏称、该省试办无效。自未便必令开采。著程矞采等、悉心查勘。如果弊多利少。即遵照前奉谕旨。奏明停止。　　

○己丑。上诣大高殿行礼。时应宫拈香。　　

○还宫。　　

○谕内阁、陆建瀛奏、访闻湖北江西两岸。现办盐务情形。请饬严查一摺。淮南新办盐务章程。前经降旨永禁整轮。裁减岸费。并令陆建瀛、查有掣肘阻挠之员。即行参办。兹据该督奏称、访闻湖北盐道邹之玉、仍谕各商扳提售价。不遵永禁整轮办法以致存盐滞销。民食增贵江西署盐道庆云、需索月费争兢不已。并有应照廉俸支缴谬论等语。现在整顿盐务之时。似此不遵札饬甚至需索陋规。于鹾政实大有害。著湖广总督、江西巡抚、秉公严查。据实参办。毋稍姑容。　　

○又谕、祥厚、惠密奏请将开垦城坡之职官人等革讯一摺。据奏江南省城垣。有久经倒塌处所。积为土坡。查出愚民开种者六段。自应讯明严禁。以资保障。镶黄旗骁骑校波勒和纳。著即革职。文举人春年、武举前锋广志、武生连中、马甲舒翁额哩、步甲成全、均著斥革。交陆建瀛就近讯明。照例办理。该处土坡。是否该民人旧有房基园地。或系任意开垦。始自何年。均著悉心查明核办。不得株连无辜。祥厚惠密。及历任失察各官。均俟定案后。由该督奏明。分别议处。　　

○朝鲜国使臣徐佐辅等三人、于西安门内瞻觐。　　

○上以加上孝贤纯皇后孝仪纯皇后仁宗睿皇帝孝淑睿皇后尊谥。致祭太庙自是日始斋戒三日。　　

○庚寅。以拏获邻境臣盗予广东千总杨卫邦、罗逢涛升补。并加都司衔。　　

○改铸江苏句容县知县印信。从巡抚傅绳勋请也。　　

○辛卯。孝慎成皇后忌辰。遣官祭陵寝。　　

○谕内阁、户部议覆、御史涂文钧、条奏徵收加耗。毋庸另议科则等语。著依议。至东南各省近年叠被灾荒。应如何兴修水利筹裕仓储。及编查守御各事宜。均照所议。著各该督抚。严饬所属。认真筹画。加意抚绥一切救灾御患之计。务使利济于民不致有名无实。其有办理失宜。奉行不力者。即行据实参办。以饬吏治而苏民困。　　

○又谕、赓福奏参、委拏贼盗、冒昧具禀之县丞一摺。热河建昌县四家子县丞龚衍淮、于委拏著名巨盗之案。并不访查确实。辄听信弓兵一面之词。率行具禀。冒昧已极。龚衍淮、著先行交部议处。并著赓福提集该弓兵等。研讯确实。有无别情。并饬缉逸犯。务获究办。至捕务废弛。岂止热河一处。近日劫窃之案。层见叠出。虽有一二缉获惩办。其隐匿不报。或报不以实。地方文武员弁。往往改劫为窃。规避处分。承缉兵役。甚至诬良为盗。冒功邀赏。此等情弊。在所不免。著各直省督抚等、严饬所属。认真访查。如有似此劣员。即著从严参办。毋稍回护。致属吏无所儆畏。公事益形玩泄也。将此通谕知之。　　

○授一甲一名进士陆增祥、翰林院修撰。二名进士许其光、三名。进士谢增、编修。　　

○命工部尚书杜受田、吏部左侍郎瑞常、教习庶吉士。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之九　　

