<!-- { "loadSidebar": true } -->
○又谕、舒兴阿奏、收复姚州城池、肃清地方一摺。云南姚州回匪。戕官踞城。节经提督文祥、督兵围攻。连日歼毙悍匪四百余名。生捦马从友等正法。凶很匪徒。多已临阵被戮。城内被胁良回、及被陷汉民、畏威投诚。于九月十五六等日。将戕害学正盛续芳首犯何添冲、并匪首马帼才等、缚献大营。割取要匪沐老十等首级呈验。缴出枪炮刀矛帐房多件。官军于收复城池后。复将著名凶匪马陇骧等四名缉获。并各路捦获要匪马溁等三十一名。均分别淩迟枭示。著名匪徒安十三太宝等、均已临阵歼毙。地方肃清。办理尚属妥协。在事文武员弁。著准其查明保奏。　　

○又谕、谕福济、郑魁士奏、进攻贼垒获胜、并击退贼援一摺。安徽桐城逆贼。叠次出扑官军营垒。郑魁士、秦定三、与副都统麟瑞、各督兵勇。分三路迎剿。协领富和等、带领马队。从两旁抄截。贼众大溃官军乘势追杀。至城下山冈。伏贼忽起。复被兵勇击败。余匪狂奔入城。计先后毙贼一千余名。夺获旗械马匹数百件。此股贼匪。踞城日久。叠经官军进攻获胜。势渐穷蹙。福济现由巢县拔营前往。兵力更厚。著即会同郑魁士、督饬将弁、迅将该城克复。毋再延缓。　　

○又谕、刑部奏、核议案犯情罪未协、请饬该省另行妥拟一摺。所驳甚是。此案四川忠州民人范沅勋、于道光二十二年。强夺王仕忠之妻王刘氏作妾。复哄诱路行杨开科之妻杨吴氏至家。强占作妾。经各本夫往寻。该犯恃凶吓回。复另犯扰害良民多案。种种不法。实与光棍无异。仅照强夺奸占本律拟绞。殊未允协。范沅勋、著照光棍事发为首者斩立决例。即行处斩。毋庸交该督另拟。该犯之子范兆魁、著即照该督所拟。发极边足四千里充军。　　

○革职留任河南巡抚英桂奏、豫省剿办捻匪。并飞咨江皖两军扼要堵剿。得旨。此两次获胜。并未歼毙渠魁。恐追杀者皆系裹胁。似此等胜仗。与巨逆何伤。独不能悬赏激励耶。　　

○予云南姚州阵亡守备杨长桂、千总刘丕声、把总田忠、吴秀、王显、柯国升、外委吉凤翔、胡应昌、杨得升、汪揆、牛玉山、云骑尉汪万春、金万春、殉难学正盛续芳、祭葬世职。并盛续芳妻刘氏、子清彦、媳段氏、旌恤如例。　　

○癸亥。谕军机大臣等、前因扎拉芬泰奏、俄夷遣官会议烧失货物一案。专以议赔为词。谕令该将军等、坚持定议。不可允其赔偿。致坏成约。兹据扎拉芬泰、谦亨奏、俄夷使臣回国日期。并派员会议折辩款待等情。此次该夷使仍复意存狡执。一味索赔。该将军等、业已有明白开导。正言拒绝。该夷使因索赔不遂。藉端滋事。原未可定。第该国素尚恭顺。未必即起衅称兵。扎拉芬泰等、仍当善为开导。晓以利害。示以怀柔。毋使决裂。并著密饬各边卡、暗地设防。处以镇静。不得稍涉张皇。方为妥善。至所虑该匡苏勒官、将咨文捏改等弊。本日已饬理藩院、行文该国萨纳特衙门。将来文回文照录转行矣。将此谕令知之。　　

○又谕、本日据官文、胡林翼奏、剿捕襄属窜匪获胜一摺。并另片奏、都兴阿等、驻劄要隘、碍难分赴襄阳、请饬英桂速派马队迎剿等语。襄阳匪徒窜踞邓州。南阳、新野、两处。情形危急。都兴阿既不能带兵前往。官文等、仍当督饬所派文武各员。无分畛域。赴境追击。与豫省官兵会合。庶可一鼓歼除。现在皖豫捻匪肆扰。即由三省官兵不能合力兜击所致。官文等、岂可再蹈覆辙。且此股匪徒由楚入豫。该大臣等更不得以襄樊无事。遂置豫省于不顾。著即严饬唐训方等、乘胜进剿。尤应绕出贼前迎击。不得一味尾追。致令北窜。其分窜襄属四乡余匪。及随州土匪。并著速饬带兵员弁、悉数歼除。毋留余孽。邓州一带。地势平衍。马队易于施展。英桂现在剿捻吃紧。并著察看情形。如有马队可以抽拨。亦即酌量调派。协同邱联恩、会合楚军。奋力进攻。迅图克复。陕西官兵二千名。已据谭廷襄奏、派副将龙泽厚管带。前往南阳。当已行至邓州一带。著即飞催会同进剿。谅此乌合之众。得三省兵力歼除。不难克日荡平也。将此由六百里各谕令知之。　　

○命四川布政使杨培来京。以四品京堂候补。以四川按察使祥奎、为布政使。浙江盐运使曹澍钟、为四川按察使。　　

○以福建海坛镇总兵官钟宝三、为水师提督。福建闽安协副将赖信扬、为海坛镇总兵官。　　

○以攻剿安徽桐城贼匪出力。予协领福和、以副都统用。副将鲍云翥、以总兵官用。赏道员陆希湜、运判武祖德、游击梁胜章、守备陈炳南等、花翎。外委李安邦等、蓝翎。余升叙有差。　　

○予湖北襄阳阵亡府经历栗瀚源、守备卢占春、千总刘志高、六品军功董青云、祭葬世职。　　

○甲子。上诣安佑宫行礼。　　

○遣官祭先医之神。　　

○谕内阁、御史李培祜奏、大钱渐形阻滞、请严查奸商一摺。现在当十大钱。京外流通。便民利用。若如该御史所奏。奸商私为阻挠。重票轻钱。以致民间物价日昂。于闾阎生计。大有关系。著步军统领衙门、顺天府、五城、一体出示剀切晓谕。不准重票轻钱。任意增减。傥查有奸商把持市价、渔利病民者。即行严拏惩办。　　

○谕军机大臣等、孝顺、蒋霨远奏、黔省军务紧急、请续调川兵以资剿办一摺。黔省剿办下游苗教各匪。此击彼窜。兵力实形单薄。前经乐斌。派钟琦、带兵一千名协剿。已改拨云南。蒋玉龙等所带之兵、到黔后多因瘴疫患病。现在黔省军情紧急。著乐斌挑选精兵一千三四百名。拣派得力大员管带。由泸州一路驰赴黔省。听候调遣。其川营实在患病各兵。即著撤回归伍。以资剿办而示体恤。将此由六百里谕令知之。　　

○又谕、蒋霨远奏、军饷不继、请饬广东省筹银速解一摺。广东解黔饷银。本年收到三批。共十五万两。俱系历年欠解之款。其上年令叶名琛等筹解银二十万两。至今尚未报解。现在黔省剿匪吃紧。饷需支绌。关系匪轻。著叶名琛、即将前谕筹备解黔银二十万两。迅速筹备。分起派员陆续解黔。以济要需。毋稍迟误。将此由六百里谕令知之。　　

○以贵州清平县城失守。巡抚蒋霨远下部议处。


大清文宗协天翊运执中垂谟懋德振武圣孝渊恭端仁宽敏显皇帝实录卷之二百十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年。丙辰。十一月。乙丑。上诣大高殿、寿皇殿行礼。　　

○还宫。　　

○谕内阁、嘉庆六年钦奉谕旨。文昌帝君主持文运。福国佑民。崇正教。辟邪说。灵迹最著。海内崇奉。与关圣大帝相同。允宜列入祀典。用光文治。当经礼部、太常寺、奏准一切礼节祭品。均与关帝庙同。现在关圣帝君已升入中祀。文昌帝君应一体升入中祀。以昭诚敬。一切典礼。著该衙门妥议具奏。　　

○又谕、英桂奏、大计两次届期、军务未竣、再请展限一摺。河南省咸丰三年大计。该抚因出省防堵。奏请展限。迄今已逾三载。又届考核之期。属员中贤能者固应保举。不职者、亦当劾罢。岂容任意展缓。致激扬钜典日久虚悬。所奏著不准行。所有咸丰三年、及本年应行大计。仍著该抚悉心酌核并督率藩臬两司、秉公办理。毋得再有延宕。　　

○谕军机大臣等、郑魁士、现任寿春镇总兵凤颍皆所管辖。且熟悉蒙宿一带情形。兹将三省官兵。均归节制。必能奋勉立功埽荡群丑桐城屡胜之后。贼势渐蹙。福济、务与秦定三、督饬将弁。奋力进攻。速将该城克复。毋再延缓所请催河南马队官兵。已谕知英桂、饬令迅速赴皖该抚即派员催提。以资剿办。将此由六百里谕知福济并谕秦定三、郑魁士知之。　　

○又谕、前据英桂奏遵旨饬将关保等原带马队五百名。先行驰赴怀远。迄今已逾半月。谅早赶抵该处。本日复据福济奏、怀宿蒙城等处。需用马队甚急。至今未曾见到。著英桂、迅将前项马队五百名。交协领关保、星速启程。带赴蒙城。以资剿办。毋许藉词推诿。再致迟误。将此由六百里谕令知之。　　

○命提督衔安徽寿春镇总兵官郑魁士、会同河南巡抚英桂、剿办捻匪。福建提督秦定三、会同安徽巡抚福济、督剿桐城贼匪事务。　　

○福建巡抚吕佺孙、因病赏假。以布政使庆端、暂护巡抚。　　

○以安徽庐凤颍被灾被扰较重各州县民食维艰。准拨赈济银二万两。采买米石。减价平粜。　　

○丙寅。以宣宗成皇帝实录圣训庆成。赏提调官内阁学士文惠、总校兼纂修官参领三等子张廷岳、花翎。授总纂官宗人府府丞宋晋、为内阁学兼礼部侍郎衔。予总校兼纂修官通政使司通政使讷尔济等、升叙有差。　　

○命伊犁领队大臣胜保、发往安徽军营交福济差委。　　

○以四川省城办团出力。予在通政使司参议周廷授等、升叙有差。　　

○丁卯。圣祖仁皇帝忌辰。遣官祭景陵上诣寿皇殿行礼。　　

○谕内阁、桂良奏、本年大计、未能依限办理、请展至来年岁底举行一摺。直隶上届大计。因军务未竣。准其展限办理。现在该省并无军务。激扬大典。岂容任意延宕。所有直隶本年应行大计。著展至来年春间举行该督务当悉心酌核。并督率藩臬两司、秉公办理毋许稽延。　　

○又谕、谭廷襄奏、大计届期恳展限办理一摺。谭廷襄到任未久。陕西省大计。著准其展至来年三月具题。　　

○又谕、蒋蔚远奏请将失守县城、随同收复各员、免其查办等语。贵州思南府经历钟策勋、典史寿其仁于该县失守后。随同该府县招集乡团收复城池功过尚足相抵。惟失守人员、前经通谕随同克复后。祗准酌减罪名。或从宽免罪不准遽请开复。姑念蒋霨远所请、系在未奉谕旨之前。且该府福奎、该署县吴云煦、业经免其查办开缺。此次即照所请。钟策勋著免其开缺。寿其仁、仍留贵州、归候补班酌量补用。嗣后不得援以为例。　　

