<!-- { "loadSidebar": true } -->
○又谕、前因廉兆纶奏、甯都会匪。窜陷广昌等四县。广信危急。谕令曾国藩、文俊、速派大员。带兵赴剿。并谕何桂清、兼顾常开后路。本日据何桂清奏、玉山防所。现留游击高士浚、带兵一千一百名驻守。又派候补知府王庆勋、带勇七百名。江苏候补同知俞斌、带勇六百名。赴常山防堵。三衢门户。已臻严密。惟广信仓卒闻警。初无准备。现据何桂清奏、饶廷选到郡后。与署知府沈葆桢、合筹防剿。杀贼多名。尚为得力。而江西并无兵勇会剿。专恃客兵。恐难应手。饶廷选一军。既抵广信。俟贼匪击退。自应设法将失陷各县。次第收复而兵力尚单。著曾国藩、文俊、即遵前旨。酌派大员。带兵前往。会同饶廷选、克复被陷各县。并著何桂清、饬知饶廷选。如广信贼踪败退。即带兵前进。会合江西派出之军。务将被陷各城收复。再行回驻玉山。将此由六百里各谕令知之。　　

○又谕、曾国藩奏、营员私逃回籍、请饬查拏等语。湖南甯远县虎字营哨长周万胜、随同曾国藩军营差委。乃敢以口粮不足为词。煽惑军心。经该侍郎棍责后。仍令其立功赎罪。不意该营员、竟私自逃回原籍。实属怙恶不悛。著骆秉章即饬甯远县、查明该明周万胜下落。严拏务获。立正典刑。以为藐法者戒。将此由四百里谕令知之。　　

○又谕、曾国藩、文俊奏、湖北援师。饷银缺乏。请饬山陕两省。按月接济。并由江省派员、赴荆州守候等语。江西八郡沦陷。钱漕无从办理。各军饷需久缺。现在湖北赴援之师。直抵瑞州。连获胜仗。江省军务。藉望转机。惟饷银已欠发两月有零。若不速筹放给。深恐士气馁乏。近日山陕西省。拨款甚多。按月筹解。就恐力有未及。著王庆云、吴振棫、于无论何款项下。每月各筹银三万两。暂解数月。并派委妥员。解赴荆州。即交江西委员接解前进。以资接济。将此由五百里各谕令知之。　　

○钦差大臣江南提督和春等奏、连夜驰赴庐江。克复县城。得旨。汝于三日内。连下二城。实属奋勇。　　

○以江西水师剿贼出力。赏道员刘于淳、花翎。知县刘腾鸿、巴图鲁名号。余升叙有差。　　

○予江西吉安殉难按察使周玉衡、祭葬世职。如布政使例。并于吉安、南安、赣州三府。各建专祠。知府陈宗元、通判王保庸、知县杨晓均、王见周、万庆章、余焯、参将柏英、都司马福寿、克什布、守备蔡元升、暨布政司理问周恩庆等二十九员、祭葬世职加等。均附祀吉安府祠。　　

○予安徽阵亡千总刘富元、江西阵亡外委陈飞凤、祭葬世职。　　

○壬子。闽浙总督王懿德等奏、江闽贼氛愈炽。请留署副将琳润一军。扼守邵武。得旨。所奏尚系实情。著准其暂留琳润、在邵武。一俟江南援兵会集。匪势稍松。仍应饬令该员、迅赴江南大营。　　

○改铸江苏太仓州知州印信。从署巡抚赵德辙请也。　　

○癸丑。谕内阁、前因直隶各州县飞蝗为灾。并河南山东各省。次第奏报。叠次谕令该府尹督抚。严饬各属。认真扑捕。刨穵遗孽。以除民害。并查明成灾轻重。核办蠲缓抚恤事宜。兹据给事中伍辅祥条奏、治蝗诸法。或先时□□穴□又□掘蝻子。或临时给价收买。并该管上司、亲往督捕。务须轻骑减从。不得因查灾转致扰民。所奏不为无见。著各直省大吏、饬令被蝗州县。实力奉行。其请行祭蜡之礼。以消蝗害。亦属古制。著该地方官、劝率乡民。于岁暮举行。至被兵处所。骸骨暴露。厉气所感。亦足以致灾祲。著地方官随时收瘗。所有京师枭示凶犯首级。历时较久者。即著步军统领、五城、饬坊掩埋。以消沴戾而迓祥和。　　

○谕军机大臣等、蒋霨远奏、古州厅城失守、请饬湖南省、派兵救援黎平一摺。贵州黎平府古州厅城。于七月二十三日失守。据称四川副将蒋玉龙一军。现在镇远剿办苗匪。黔省官军。又在都匀、麻哈等处剿匪。均难兼顾黎平。该郡现甚危急。自系实在情形。湖南靖州。与黎平接壤。赴援较便。著骆秉章迅即添调永州、靖州一带官兵。由靖州驰往救援。如该处兵力不敷。即著酌拨练勇以资协剿。毋稍迟延。将此由六百里谕令知之。　　

○又谕、御史方浚颐奏、旱蝗成灾省分、请查明抚恤一摺。前据英桂奏、该省雨水。未能一律深透。商邱等县各有飞蝗停落。田禾间有损伤。河内等县低洼处所。田禾被淹。湖北省亦经官文奏报。入夏以来。雨泽稀少。旱象已成各等语。迄今两旬有余。各该地方是否成灾。并该御史奏黄州、襄阳一带。间生蝗蝻。均未据该督抚、续行奏到。朕心实深廑念。著官文、胡林翼、英桂、派委干员。轻骑减从。会同地方官、迅速诣勘被灾轻重情形。如有应行抚恤蠲缓之处。即著据实具奏。候旨遵行。用副朕轸念灾黎至意。将此由四百里各谕令知之。　　

○予贵州阵亡五品土司杨占先、祭葬世职。生员杨含春、优恤。　　

○甲寅。谕内阁、桂良奏、查勘各州县被蝗被旱被水一摺。据称直隶永平、保定等府属二十八州县。飞蝗停落。□□穴□又□捕净尽。早禾多已成熟收割。惟晚禾谷豆。间有残食。于收成大局。并无妨碍。其被旱之大名等府州所属十七县。被旱兼被水之大名等三县。被水之通州等四十一州县内。惟开州、东明、长垣、固安、永清、东安、六州县。情形较重。业已筹款抚恤。仍著桂良、速饬该地方官、勘明灾歉分数。分别蠲缓赈恤。奏到时再降谕旨。如查有勘报不实之员。即著从严参处。以副朕轸念民瘼至意。　　

○闽浙总督王懿德奏、请留新任兴泉永道保泰、仍署盐法道篆。得旨。著准其暂行留署。一面拣员委署。饬令该员迅赴本任。以重地方。断不准先为此奏。豫为请调地步。　　

○以安徽歙县办理团练、并军营出力。赏通判王桐、都司程永年、花翎。知县仰士会等、蓝翎。余升叙有差。　　

○予江西阵亡守备郭成贵、千总叶成高、徐殿魁、郑维嵩、黄芝选、吴金鳌、把总黄凤庆、何添恩、外委王文政等、祭葬世职。　　

○贷福建福甯南澳二镇兵丁谷价银。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年。丙辰。九月。乙卯朔。日食。　　

○谕内阁、赫特贺等奏、班禅额尔德尼呼毕勒罕、现访得灵秀二童等语。呼毕勒罕、涅槃将及四载。今据赫特贺等奏称、访得知觉异常灵妙二童。实属祥瑞。朕心快悦。著照所奏。即照定例。将此二童之名。入于金瓶内唪经。敬谨掣签以定呼毕勒罕。俟掣定后。由驿驰奏。　　

○军机大臣等、会同户部核议山西巡抚王庆云、奏军务省分。筹饷维艰。请碾动州县仓谷。备发兵糈。加卯鼓铸。藉资搭放一摺。查钱米二项。相辅而行。以佐饷银之不足。实为因时制宜起见。应如所请。从之。　　

○西安右翼副都统双成、原品休致。以火器营营总乌兰都、为西安右翼副都统。　　

○丙辰。谕内阁、赵光、宝鋆奏、遵旨查估工程一摺。景陵应修工程。著钦天监、于本月及十月上半月内。选择吉期具奏。即派永康、继善、绵森、敬谨承修。工竣后。著查估岁修之工部堂官。核实验收。　　

○又谕、王庆云奏、总兵咨调官兵、未经奏明一摺。署江南徐州镇总兵史荣椿、因山西大同镇官兵在徐州防堵日久。中多疲病。咨调该镇官兵四百名更换。并未先行奏明。殊属不合。史荣椿著交部议处。　　

○谕军机大臣等、官文、胡林翼奏、水陆各军、连获胜仗。并贼党上窜、添调兵勇堵剿一摺。武昌援贼。经官军击败后。又复纠黄州屯聚之匪。上窜北岸。该督等务饬所派兵勇。实力堵剿。使城外之贼。绝其外援。城内之贼。断其接应。毋令句结蔓延。至黄州孝感一带。实为豫省门户。傥上游堵剿严密。势恐纷纷窜往。更当豫饬各属。厚集兵练。妥为防范。杜贼北窜之路。不得稍形松懈。官文现在劄营距汉阳甚近。著即严断贼匪接济。使之坐困。一面督饬将弁。相机进攻。早图克复。不得旷日持久。徒托空言。自干咎戾。将此由六百里谕令知之。　　

○又谕、英桂叠次奏报颍州剿匪、及捻匪回窜雉河各情形。凡有举劾。均经降旨允准。该抚现在移营陈州。朕闻其所驻地方。距捻匪现踞之石弓山、龙山湖、西阳集等巢穴。尚有四五百里。既未身亲行阵。一切奏报。岂能尽皆得实。即如袁甲三在颍州剿匪时。朕闻其自七月初一二日以后。连次失利。与该抚所奏情形。不甚符合。张逆由雉河逃窜时。闻其尚有余党数千人。马一二千匹。亦与该抚所奏贼止数百之语不符。当捻匪窜踞板桥展沟之时。适值贼围蒙城。塔思哈由下蔡赴援。并非径赴怀。远西淩阿、崇安、扼守雉河。原以防贼回窜。闻其所带兵勇。不下数千。虽据该抚以移营退守奏参。何复以寡不敌众之辞入奏。又闻多慧遇事张皇。正阳绅民。有吁留皖军弹压之事。该抚既总统三省剿匪事宜。自应亲历行阵。将士方克用命。若祇顾豫省门户。而于皖省捻匪聚集之地。专委之带兵各员。据其禀报一面之词。辄行入奏。必至胜败不分。举劾不当。军心涣散。贻误岂可胜言。著英桂即日亲督官军。出境兜剿。不得专驻陈州。拥兵自卫。并将朕所闻各情。逐一详晰覆奏。如袁甲三、崇安、西陵阿等、实有掩败为胜。并见贼退避情事。即应据实严参。傥仍前株守。不即进兵。或举劾失实。致误事机。朕必将英桂从重治罪。断不令日久无功。劳师糜饷也。将此由六百里谕令知之。　　

