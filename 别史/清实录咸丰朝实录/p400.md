<!-- { "loadSidebar": true } -->
监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。六月。戊子。谕军机大臣等、现在连镇攻剿吃紧。亟需添派官兵。迅将此股残寇。克日歼除。本日已派玉明、带领圆明园八旗兵丁一千名。前往连镇军营。并著载龄、即饬所带固安防兵一千名。一并前赴连镇军营。均归玉明统带。即由载龄、先行知会僧格林沁、以备调拨。所有雄县防兵。著载龄、迅速驰往统带。扼要驻劄。以为后路声援。一切防守情形。随时由驿驰奏。将此由六百里加紧谕令知之。　　

○又谕、前因＜口英＞酋在上海任意要挟。许乃钊办理软弱。当降旨交叶名琛、转谕广东夷酋。责以成约。令各口夷商。不得驶入内地。兹据怡良奏、咪酋麦莲勒毕唵、在昆山谒见该督、呈递国书照会。坚执十二年变通成约之说。欲往扬子江贸易。并藉口上海税关。改设吴淞。欲请拆毁。其照会内所求各情节。皆系伊国夷书所无。且有措词倨傲之处。怡良所给照会。据理照覆。尚不至如许乃钊之失体。惟各国通商事宜。向归两广总督专办。怡良既将该夷国书照会等件。钞录咨送叶名琛酌办。即著饬令该酋、迅由昆山启程、前往广东。不得恣意逗遛。致稽查办。叶名琛、务当坚持成约。严词晓谕。杜其奸萌。本日据许乃钊奏、上海逆匪、及＜口英＞酋近日情形。办理愈形荒谬。并称与该酋约期相见。果于中华有益。不敢稍存成见。是其意中。早存一迁就之心。该抚业经革职。设或妄应夷酋、受其愚弄。著怡良、吉尔杭阿、正言拒绝。毋为谬论所惑。并著令其前赴广东。听候叶名琛查办。吉尔杭阿、仍即督兵进攻。迅图克复上海。毋再迟延。红单艇船。陆续已抵吴淞。即著吉尔杭阿、飞催前进。并知照琦善、向荣、酌量调遣。至湖南防兵。及塔齐布等、出境赴剿之兵。需饷孔亟。据骆秉章奏称、藩库支绌。地方凋敝情形。亦系实情。邻近省分。惟川广尚称完善。著叶名琛、于无论何款项下。迅速筹拨银数万两。妥为解往。勿致迟误要需。怡良摺、许乃钊片、均著钞给阅看。将此由六百里各谕令知之。　　

○又谕、骆秉章奏、饷需浩繁、请饬催川广两省、速筹接济一摺。湖南自本年二月后。贼船连次窜扰。虽经击退。而各路防守兵勇。未能裁撤。每月需饷。几及十万两。现在武昌失守。曾国藩等、急应统带水陆大兵东剿。需饷尤钜。藩库并无存项。劝捐催徵。均属缓不济急。自应急筹接济。著裕瑞、懔遵前旨。迅速妥筹。无论该省何款项下。有可动支者。立即设措银数万两派委妥员。飞速解交湖南应用。此后如何设法通融。源源接济。并著将筹办情形。先行由驿驰奏。川省尚称完善。比他省拨解较易。断不准区分畛域。致误要需。将此由六百里谕令知之。　　

○以正蓝旗蒙古副都统景寿、署镶白旗护军统领。　　

○命御前二等侍卫萨克慎、赴连镇军营。交参赞大臣僧格林沁、差遣委用。　　

○己丑。上诣寿康宫、问皇贵太妃安。　　

○谕军机大臣等、琦善奏、红单船已抵吴淞、请饬催上驶一摺本日已有旨、饬令怡良、吉尔杭阿、飞催前进。不准上海截留矣艇师各船。两次获胜。现已扼定上游。金陵与瓜镇水路。业经隔绝吴全美等、管带红单船五十只。于五月初六日。全抵吴淞江口。此项船只。驶赴上游、扼要分布。则水上一军。声威已壮。即可为肃清江面之举著琦善、向荣、飞催迎提督饬统带水师各员。与艇船合力攻剿。毋稍延缓。逆匪闻我水师云集。必亟思抗拒据称杨秀青、将湖南北等处贼船调回。共攻艇师。冀得打通江路。自系意中之事惟在该大臣等、妥速调拨。乘贼船未集之时。一鼓作气。庶可大挫贼锋。断不可稍涉迟缓。致误事机该逆于当涂江面。以舟载荻。又于金陵城外赶造火攻船只。并多扎巨筏上安攩牌。诡计百出必须先事豫防。著向荣、于当涂一带设法破其奸谋。并严饬叶常清、吴全美等、加意防范万勿堕其奸计。红单船自上年奏调日久始抵长江。广东筹办此事甚为费力。琦善、向荣、必当加意慎重防护周密。勿致稍有挫失。陈金绶、帮办军务。近日琦善奏报、未见该提督出仗获胜。能否得力。并著琦善、据实具奏、将此由六百里加紧各谕令知之。　　

○又谕据琦善奏称、六月初六日。红单船五十只全抵吴淞江口。现已旬日、尚未驶到等语。此项红单船只。原为调赴金陵等处、协同剿贼。现在水路艇师。已经叠获胜仗。正可乘此声威。肃清江面。况闻该逆欲将楚省贼船调回。共攻艇师。亟应豫为防范。破其奸谋。著怡良、吉尔杭阿、迅即派员催令管带红单船只之吴全美等、赶紧上驶。毋得截留上海并著将铅子火药等项。即于吴淞口备齐。以便赶赴焦山。会合水师。藉资攻剿。断不准片刻延宕致误事机。将此由六百里加紧各谕令知之。　　

○又谕、和春、福济奏、连次剿贼情形一摺。庐州贼匪。自前次环攻获胜后。又踰半月。所称六月初一至初五等日。派兵攻袭。叠有斩捦。而我兵仅能追至城下。所带云梯。被该逆滚木擂石所掷。未能登陴。贼能守而我不能攻徒以坚伏不出。及早有准备为词。于攻剿事宜。毫无把握。前次所谓贼势穷蹙者安在。若谓负嵎死守。是其惯技。岂坐视逆众。久踞郡城。遂即束手无策。三千斤大炮。现已解运到营。即当赶紧轰击。一面别出奇兵。立时攻克。若专恃炮力。仅于城外遥闻惊惶鼎沸之声。是直以肤词搪塞。迁延贻误。难逃朕鉴。秦定三、所带官兵于初四日驰抵酆镇。合以张堉所招绅团。及音德布营内前拨兵勇。兵力已厚。蕞尔舒城无难收复。著即饬催该提督、迅即进攻。不得延缓。其巢霍两处。贼匪捻匪。虽叠有斩获。总未能痛加剿洗。逆匪占踞庐郡牵掣我军。而安庆、舒城等处贼匪。恣意蹂躏。无所顾忌。似此迁延。何时始能蒇事。和春、福济、统领全军。日久无功。徒以空言入奏。岂能辞贻误之罪耶。将此由六百里加紧谕令知之。　　

○又谕、前因已革守备吴锡光、以江西需勇防堵。造言煽惑私带各勇、乘闲出营。当即谕知和春等、迅派妥员、驰往管带各勇。将吴锡光截回庐州、即在军营正法。兹据和春等奏称、该革员于五月十八日黎明。带勇出营计已早抵江西、此时如行文调回。恐有洩漏情事。转不足以肃军令。陈启迈接奉此旨。著即将吴锡光、严密查拏。就近正法。但不可先行洩漏。致令闻风脱逃。或煽惑各勇。别生事端。此由六百里加紧谕令知之。　　

○以镶蓝旗满洲副都统灵桂、署正黄旗汉军副都统。　　

○以镶黄旗蒙古副都统国瑞、署管保定等五处官兵事务。　　

○以克复安徽六安州城。予吏目梁绘事等、升叙有差。殉难团首布政司理问衔朱殿甲、并其父冠鳌、子武举庆恩、祭葬世职。　　

○以安徽六安州士民捐赀团练出力。免咸丰三四五年额赋。永广文武学额各一名。　　

○庚寅。遣官祭火神庙。　　

○谕内阁、恩保奏、移交库款不接。致差满未能回京。并奇克坦泰奏、接收税课数目不敷各一摺。前任杀虎口监督恩保、著即亲赍盈余银两、回京交纳。所有该员任内徵收税课银数。比较前任、短少二万二千五百两零。应如何分别赔缴之处。著户部照例办理。　　

○湖南巡抚骆秉章奏、逆贼自湖北窜陷华容县、复句结贼船、窜踞岳州。分陷龙阳。现调兵勇驰往援剿情形。得旨。失守城池。暨殉难之文武各员。著查明分别请恤严参。乌什哈、虽非守土。城陷犹存岂能任其趋避。亦即行严参。又奏、衡阳、清泉二县钱漕。请仍归保甲催徵完纳。批。曾国藩、前奏未详始末。故有应更易之批谕。今观汝奏。朕始了然。著循旧例不必更张。　　

○以乾清门侍卫恩醇、署銮仪卫銮仪使。　　

○以河南陈州剿匪出力。赏前署按察使牛鉴、按察使衔。同知宋玉瑾、花翎。通判颜怀忠等、蓝翎。余升叙有差。　　

○旌表守正被戕直隶蓟州民蒋时妻、刘氏守正捐躯。山西孝义县民冯有元妻、李氏。　　

○辛卯。谕内阁、前因亲王衔定郡王载铨奏、请酌拟私造大钱人犯罪名并御史林廷选奏、请将私铸人犯、酌加枷号各摺。当交刑部一并议奏。兹据该部奏请、嗣后审办私铸大钱之案。无论是否已及十千。将为首及匠人、俱从重拟以斩监候等语。现在私铸之案。层见叠出。若不从严惩办必致私铸日见充盈。官钱日形壅滞。自应严定罪名。以示惩儆。嗣后私铸大钱之为首、及匠人。著即照刑部所议。无论是否已及十千。俱从重定为斩监候。至所称此项斩候之犯。俟秋审时、再行分别钱数次数酌办。以及应拟军流等犯。先加枷号。临时再酌拟限期等语。所奏殊属含混。著该部分别情节轻重。再行核议。明定章程具奏。　　

○又谕、僧格林沁奏、请将挑河贻误之知州、并督催不力各员弁、摘顶勒办等语。山东德州知州张应翔浙江候补通判王曾棫、京营都司李鸿宝、均著先行摘去顶带。予限三日。赶紧挑穵。傥再迟延。即著据实参奏。　　

