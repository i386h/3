<!-- { "loadSidebar": true } -->
○又谕、胜保奏、两次大获胜仗各摺片。览奏甚慰。逆匪在静海城外。拌死冲突。经该大臣策马渡河。亲身督阵。以少击众。大振军威。实堪嘉尚。昨据文谦等奏、探闻贼在南运河沿。距静海八里许地方、扎成木垒。内实以土。开列六门。为踞守之计。本日该大臣具奏情形。似逆贼全股、俱在静海城内屯聚。究竟此时贼众、聚集何处。是否全在静海。天津兵勇。足资抵御。该大臣惟有激励将士。迅催奕纪、达洪阿、由天津赴静海、会同夹攻。以期迅殄群丑。万不可令贼筑垒自固。又延时日。傥被剿纷窜。应于何路扼要布置堵截。著与僧格林沁妥商办理。另片奏、军粮匮乏。该将士等尚能踊跃用命。殊堪轸念。发去朱谕一道。著传示军营。俾知朕意。军中所需米面。并著该大臣、传谕河间府知府吴廷栋、就近赶紧购办。源源接济。附近各属仓社谷米。均准军营动用。胜保摺尾。有布置周妥、分兵南赴汴梁之语。自系统筹全局而言。此时情形。必以肃清畿辅为要。未可分身远涉也。初二日所发奏报。何以初六日始到。沿途因何稽迟。著即查明。严饬地方驿递。以后必须按限催送。毋任迟延。致千重咎。将此由六百里加紧谕令知之。　　

○又谕本日据胜保奏、追剿逆匪。大获胜仗。该逆全股皆在静海。兜剿殄灭。正在此时。虽天津以北。兵力现已厚集。而胜保所带之兵。尚虞单薄。讷尔经额由豫带回之兵。屡次谕令拨赴胜保军营。现当需兵之际。著桂良迅即饬令驰抵静海。交胜保调拨。毋稍迟延。再据胜保奏称、军中粮面匮乏。我兵枵腹接仗。仍能奋勇争先。实深系念。何以粮员并不随营前进。著该督先为筹备粮面。迅速运赴胜保军营。以资接济。并查明迟误粮员。即行参办。将此由六百里加紧谕令知之。　　

○又谕、琦善等奏、连日围攻情形一摺。扬城贼匪。穷蹙已极。城外炮台。业经筑竣。正可乘高下击。昼夜环攻。克复扬城。毋任他窜。现在江面上游一带。贼船分窜安徽集贤关、及湖北黄州汉阳各府、均被窜扰。若不赶紧合力进取。傥皖楚贼匪。乘闲北窜。该大臣等岂能株守一隅。置大局于不顾。昨有旨令瞿腾龙带兵二千。迅援皖省。复命向荣派提镇大员。渡江助攻扬城。该大臣等若能趁此炮攻。力图克复。则移兵皖省。江北一带。可望肃清。转罪为功。在此一举。懔之勉之。将此由六百里加紧各谕令知之。　　

○又谕、袁甲三奏、剿办阜亳巨匪获胜一摺。阜亳交界地方捻匪。经袁甲三督率兵勇。大获胜仗。凶焰已挫。惟捻首未获者甚多。现仍啸聚雉河集地方。著即乘此声威。痛加剿洗。务将全股捻匪。尽数歼除。毋贻后患。前据吕贤基等奏、集贤关失守。已有旨谕令奕经、酌拨官兵策应。并令袁甲三、带勇协剿。如阜亳一带捻匪。剿办事竣。即当相机应援。以杜逆匪北窜之路。刘裕鉁现署巡抚。袁甲三现署藩司。均属责无旁贷。著即统筹全局。激励兵勇。迅将逆匪与捻匪次第埽除。勿令句结。将此由六百里加紧各谕令知之。　　

○又谕、御史蒋达奏、请饬京城各门、及近畿各地方、严防贼匪溷迹分窜等语。京师内外各城门。并近畿一带地方。叠经降旨、令该管官督饬员弁、严密稽查。现在贼窜天津。密迩畿辅。该匪诡谲异常。难保不扮作难民、乞丐、妇女人等、布图溷迹入城。著巡防王大臣。步军统领衙门。顺天府府尹。都察院堂官、转饬巡视五城御史。一体认真巡缉。实力稽查。遇有形迹可疑人等进城。务须细加盘诘。勿任奸匪潜踪溷入。并著严饬所属。毋令吏胥藉端扰累。将此各谕令知之。　　

○山西巡抚恒春、奏参潞城县知县段金瓯、黎城县知县李钟杰、未能固守城池。被贼窜入。捏称先期下乡。以冀幸逃法网。得旨。段金瓯、李钟杰、均著革职拏问。讯明后即行正法。再行奏闻。　　

○四川按察使文煜、奏报谢恩。得旨。总应莫负委任。事事认真。事事从实。　　

○赏兵科给事中袁甲三三品卿衔。署安徽布政使。　　

○以打仗愧奋。赏还直隶提督陈金绶顶带。　　

○缓徵奉天牛庄各旗界、被水灾区新旧额赋。　　

○戊寅。上御懋勤殿。句到新疆、云南、贵州、广东、广西、情实罪犯。停决贵州斩犯一人。绞犯二人。广东绞犯一人。广西斩犯一人。余三十三人予句。　　

○谕军机大臣等、胜保奏、连日催兵未到、西北未能合围一摺。览奏曷胜焦急。据称、连日布置。堵截该逆回窜之路。并派总兵经文岱、带兵由王家口、绕赴天津。调取炮船围剿。并飞调多尔济那木凯、驰赴杨芬港张庄一带、听候调拨。达洪阿赴天津、随同合剿。并调庆祺、驰赴王家口驻劄。以扼其西窜文安大城之路。多尔济那木凯、达洪阿、迄今并无信息等语。现在贼踞静海县城。亟须四面围攻。以为一鼓歼除之计。昨有旨谕令僧格林沁、催多尔济那木凯、达洪阿、带兵前赴天津。听候胜保调遣。该员等带兵行走。何以如此迟缓。当此事机万分吃紧之时。岂无天良若是。著僧格林沁传旨飞催。毋得再有迟延。致干重咎。并将该员等何日抵津。迅速奏报。又据顺天府奏、武清县详报、盘获逆匪胡群等、供出逆夥王得等、均往西南逃走等语。该大臣即严饬军营地方文武员弁、一体严拏。毋稍疏纵。胜保摺、并顺天府摺、均著钞给阅看。将此由六百里加紧谕令知之。　　

○又谕、胜保奏、驰抵天津、相机督剿一摺。逆匪窜入静海。连次被创。仍盘踞独流镇、杨柳青一带。并于独流镇两岸。扎立木城。意图抗拒。胜保现在调拨各路官兵。拟与善禄、西淩阿、前后夹击。著即激励将士。克日进剿。务须偪入一处。合力围攻。尽数歼除。万不可再令他窜。达洪阿、多尔济那木凯、经该大臣调赴天津。现在行抵何处。当此攻剿吃紧之际。岂容任意延缓。已谕知僧格林沁、严催前进。并著该大臣再行饬催。毋任迟误。昨据庆祺奏留吉林兵七百五十名。防守河间。此项官兵。均系劲旅。应否调至军营。著该大臣酌量派拨。至佟鉴所带炮位。并著摧提。以资攻击。将此由六百里加紧谕令知之。　　

○又谕、寄谕钦差大臣向荣、据李嘉端奏、池州被贼占踞。请拨兵协剿等语。览奏曷胜愤闷。安徽池州府城。四面通江。据称、咨商该大臣。将江西撤回之兵。安置池郡。该大臣已饬音德布、统带川滇兵勇。在芜湖一带驻劄。至今尚未到防。安省南北两岸。皆为贼踞。情形十分危急。现在集贤关又已失守。防堵綦严。江北实属无兵可拨。该大臣统带之兵。屡经分拨。亦觉稍单。音德布带领江西折回之兵。能否迅速援应。殊深悬系。著即权衡缓急。酌拨将弁。带兵赴援。万不可任贼窜踞。又致蔓延。将此由六百里加紧谕令知之。　　

○又谕、现在逆匪窜扰湖北。汉阳、黄州、先后失守。安徽集贤关。亦有贼匪占踞。难保不乘虚北窜。据陆应谷奏、请派兵驻守襄阳。著舒兴阿即体察情形。扼要堵截。至黄河口岸。叠次谕令王履谦、长臻等、收集船只。严防河岸。此时楚匪情形紧急。更当加意防范。不可稍涉疏忽。其煤盐各船。虽有便民起见。究不如暂为收集。使贼匪无从掠船偷渡。更为周密。前谕长臻、毋庸回济。谅已折回。其所带河标弁兵。即可分拨防守。遏贼北窜。将此由六百里加紧各谕令知之。　　

○又谕据陆应谷奏、豫省东南、防堵紧要等情一摺。现在逆匪窜扰湖北。黄州、汉阳、相继失守。武昌省城戒严。豫省南、汝、光、一带。处处与楚省毗连。信阳距汉阳尤为偪近。安徽集贤关、已被贼扰。归德一带、防堵亦关紧要。英桂现已补授河南巡抚。责无旁贷。著即兼程前赴楚豫交界。相机布置。毋稍迟延。并著将启程赴豫日期。迅速奏闻。至黄河渡口各处、均关紧要。务须随时与王履谦、长臻、知照。饬令地方官加意严防。收集船只。盘查奸细。毋任贼匪乘闲偷渡。将此由六百里谕令知之。　　

○又谕、李嘉端奏、池州被贼占踞、请拨兵防剿等语。本日已谕令向荣、由江南拨兵应援矣。因思各处团练乡勇。原以助兵力之不及。如江西兴安、及直隶饶阳、天津等处、均以练勇杀贼。地方赖以保全。可见各处乡勇。如果督办有人。自可得力。著孙铭恩、即传谕各属绅民。认真团练。以为官兵声援。傥能著有成效。朕不难破格施恩也。将此由六百里谕令知之。　　

○又谕、翁心存、宗元醇奏、盘获逆匪、并讯出逆夥姓名、请饬严拏一摺。据称、武清县属。盘获形迹可疑之胡群、胡妮即胡胜得、弟兄二人。供系天津籍贯。又称济甯。言语支离。查验该犯等、头发用翦刀翦短。鬓边烙有图记。肩甲墨刺字迹。袖内均有线缝十字。并据供、贼匪现在静海县地方。伊等十六人。坐船上来。因在沧州、天津、败窜四散。其十六人。除胡群兄弟外。头目王得同、贼夥沈明周、张得兴、张廷周、张老九、赵幅贵、王三黑、王加水、王宏、王士曾、王廷柱、王青山、王三、及胡群之叔胡得方、俱往西南逃走等语。著步军统领衙门、顺天府府尹、都察院堂官、转饬五城御史、按照所供逆夥姓名。严密访拏。并著直隶总督、一体严拏。务获究办。又片奏、探闻东安县属之刘家堡地方、聚匪百余人、尚未举动等语。现在逆匪败窜静海一带。距东安甚近。难保无匪徒暗相句结。并著顺天府府尹、直隶总督、严饬访查。如果有此项匪徒。务即迅速严拏。按律惩办。毋使一名漏网。仍须镇静弹压。勿致惊扰。别滋事端。将此各谕令知之。　　

○署工部左侍郎潘曾莹奏、请察核人材、以收实效。得旨。军营人员。撤回者甚少。岂能皆系有用。徒为若辈取利之薮。殊堪痛恨。著该部即行文各军营统兵大员。酌量分别去留。奉文后速行复奏。不准迟延。内外人材。起用超升者颇多。殊不必另设一保举之科。反致有名无实。　　

○革职留任安徽巡抚李嘉端奏、筹调兵勇、设法收复集贤关、以图进剿。得旨。贼在安庆。分占集贤关。险要已为贼有。一时欲图收复。不过空言。又奏、池州失守。请饬催兵克复。批。安省南北岸。皆为贼踞。奈何。该府县想必又系逃避。曷胜愤闷。　　

○钦差大臣胜保奏、催兵未到。现在西北未能合围。恐失机会。得旨。达洪阿等兵。恐为北路牵制。此时若不合剿。失机会、所失尚小。长贼志、所失甚大。本日有寄与胜保谕旨。令伊严催。并寄谕僧格林沁、速速催进。当此事机万分吃紧之时。岂能伪为持重。缓缓而行。该员等身为大员。岂无天良若是耶。又奏、驰抵天津。相机进剿。批。前后夹击。谅可不致再行他窜。　　

