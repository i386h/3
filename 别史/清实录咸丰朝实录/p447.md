<!-- { "loadSidebar": true } -->
○又谕、曾国藩水陆大军。从田镇进攻九江。指日可抵安庆。逆贼被剿紧急。必由陆路纷窜。皖省重兵。聚于庐舒。凡正阳六安等处。均属空虚。袁甲三虽驻临淮。兵力较单势难兼顾。河南南路。现已撤防。正可拨兵前往。以资截剿兹阅英桂奏报、仅将信阳三关兵勇。拨赴陈郡其或进驻颍州。或往扼正阳。尚俟咨商妥办。是豫省之兵。现在全未出境。著英桂、即将拨赴陈郡兵勇。酌量调往正阳六安等处。相机协剿。至邱联恩、驻劄光州。牛鉴驻劄陈州。与其远为声援。何如带兵前进之较为得力。并著英桂、斟酌情形。将该二处防兵。如何分派赴皖。迅速筹办。该抚亦应出省防剿。不得株守省城。至归德为上年逆匪北窜之路。地方极为吃紧。徐广缙请假后。张维翰是否可恃。永亳捻匪。现经袁甲三等、派员追击。仍著英桂、严饬该地方文武会剿。务将捻首苏添幅拏获。毋稍贻误。将此由六百里加紧谕令知之。　　

○又谕、金陵粮台。饷需缺乏。前经降旨、谕令广东江西两省。筹款接济。兹据向荣奏称、迄今仍未解到。现当堵剿吃紧之时。兵勇盐粮。不敷支发。情形甚为紧要。著叶名琛、柏贵、陈启迈、于无论何款项下。赶紧筹拨数万两。派委妥员。迅速解往向荣军营。不得以无款可筹。道途梗阻为词。致误要需。将此由六百里加紧各谕令知之。　　

○以克复湖北武昌、汉阳二府城。赏西安副都统伊勒当阿、委协领斐森布、吉祥、知府栗耀、侯廷樾、同知张曜孙、守备徐超平、王家宾、周德田、德明等、花翎。守备邓长清等、蓝翎。余升擢有差。　　

○戊辰。冬至。祀天于圜丘上亲诣行礼。　　

○诣关帝庙拈香。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。　　

○遣官祭孝德皇后殡宫。　　

○遣官祭端慧皇太子园寝。　　

○停次日朝贺。　　

○诣寿康宫、问皇贵太妃安。　　

○命散秩大臣德懋委散秩大臣松秀在乾清门侍卫上行走。　　

○己巳。谕内阁、委散秩大臣公麟兴、散秩大臣公德懋、委散秩大臣伯松秀、俱著仍值散秩大臣之班。嗣后由散秩大臣、挑补乾清门侍卫者。著仍值散秩大臣之班挑补御前侍卫者再令值乾清门之班。　　

○又谕、兵部奏革员应否仍交向荣军营差委、请旨遵行一摺。已革广东碣石镇总兵王鹏年、前据向荣奏称、现在芜湖黄池一带。督兵剿贼。王鹏年著仍交向荣差遣委用。　　

○庚午革职留任云贵总督罗绕典奏、带兵抵黔。并调集员弁。会剿遵义逆匪得旨。汝既拟赴遵义督剿。著迅速办理。以期地方肃清勿糜饷糈。　　

○以陕西捐输军饷。永广朝邑县学额七名。泾阳渭南二县各三名。郃阳县二名。咸甯、富平、三原、韩城、蒲城、岐山、六县各一名。　　

○辛未。谕军机大臣等、前以上游楚师。节节下偪。诚恐溃窜之匪。突入皖境。于北路咽喉。腹内郡县。均有关系。节次谕令和春、福济等。迅速分兵接应。并相机扼要严防。以截该逆分支四窜之路。兹有人奏。筹办皖省防剿。此时安庐舒桐等处贼匪。仍联络一气。江面既毫无拦截而陆路亦复处处空虚。贼情狡黠异常。万一纠合上下游溃匪。蹈隙而来又将何以为计。该提督等顿兵城下。坐令狂寇稽诛。不但南路关山一带、应防金陵分股踵至且西路凤颍所属皆与豫境毗连。一经句结蔓延。则防剿更形棘手。昨复谕令英桂、将信阳撤防兵勇。调赴安徽协同堵剿。著和春等、就近知照袁甲三、酌量迎提。妥为布置。以顾北路大局。其乌江贼垒。已据恩锡、张光第等毁平数处务即随时檄饬该司道等、乘势将沿江贼匪。赶紧歼除。而昭关、清流关、两要隘。亦宜豫筹兼顾和春等、惟当竭力攻克庐州以次收复舒桐各县。断不准株待曾国藩等、行抵安庆后。再图会合进攻之计。一面仍遵前旨。拨兵四路接应。至临淮一路。责成袁甲三、专司防剿。该提督等亦不得以督办有人遂置之勿顾也。原摺著钞给阅看。将此由六百里加紧谕令知之。　　

○壬申谕内阁、御史尹国珍奏、拣选族袭佐领请将控告上司之员扣除等语。向来属员讦告上司本有立案不行之例。其或事经查办情节虚诬。亦皆按律严办。原以儆刁风而维政体。此案理藩院笔帖式瑞全、呈控该旗都统、拣选不公。既经钦派王大臣等、查讯确实。是该笔帖式身负冤抑。据情呈诉。与事不干己、肆行讦告者不同。何得因负冤控告。目为逞刁。遽行扣除。转致不符定例。所有瑞全、及其子承绮等、均著毋庸扣除。仍著该旗都统等、遵照前旨。秉公拣选。毋稍偏徇。　　

○又谕、庆锡奏、筹办铸钱、搭放兵饷一摺。马兰镇地方。经庆锡试铸铜铁各项大钱。协济兵饷。现因铁钱未能铸造精工。致兵丁行使未便。著庆锡、体察情形。妥筹试办。并饬遵化州、一体出示剀切晓谕。总期兵民商贾。交易流通。毋得稍有抑勒。致拂舆情。仍督饬炉役。加工鼓铸。务须一律精良。以便民用。并随时严拏私铸。按律惩治。另片奏、改铸当十当五铜铁钱文等语。亦著会同该地方官、悉心筹办。　　

○以奏报迟延。降四川总督黄宗汉、二品顶带。仍留任。　　

○调浙江兵一千名。赴广东剿贼。　　

○癸酉。谕内阁、户部奏、遵议道员处分一摺山西归绥道德龄、著改为革职留任。所有短收归化城额徵正课、盈余银一万四千七百三十七两。盈余钱一百三十七串零。著勒限三年。照数赔缴。傥限满不完。即著革职监追。　　

○谕军机大臣等、僧格林沁等奏、逆匪出巢、痛剿获胜一摺。贼匪自上次诱出以后。该大臣等并未实力进攻。即初一等日。三次扑我营盘。均经击退。亦不过小有斩获。岂得谓凶猛之气。大逊于前。该逆连日沿濠窥伺。意图出窜。乃称防守甚严。不敢很扑。似此迁延时日。稍有松懈。必至窜突他处。现在天气严寒。各将士冒冷执戈。朕每一动念。辄为心恻。该大臣仅以围困为得计。试问守而不攻。岂能歼兹丑类。况军营衣领等项。向恃捐输。若不赶紧攻剿。劝捐断难为继。连镇并无城郭。何至抗拒数月。未能破其巢穴。该大臣既知士卒艰苦情形。即当激励军心。迅图攻取。若必待逆贼出巢。始行轰击。岂坚匿不出。即束手无策耶。隆冬□山戊不□暮。风雪在所不免。此次既乘风奔扑。则其狡谲伎俩。必更伺我之隙。肆其诡谋。与其设计围困。不如迅速进攻。该大臣等、务当及早蒇事。以慰朕怀。不得自谓调度无能。致令该逆久稽显戮也。将此由六百里加紧谕知僧格林沁、并谕西淩阿知之。　　

○又谕、胜保等奏、续调官兵来营、连日接仗情形。并拟明穵地道。安用地雷。合围攻剿等语。此次贼匪乘夜扑营。拉开树栅。抛掷火弹。虽经官兵击毙甚多。而炮营帐房。业已被烧。并于二十七八等日。屡次出扑。可见该逆思窜甚亟。胜保等现筹明穵地道。于城根安用地雷。冀得轰开城垣。著即迅速妥办。惟贼情既已穷蹙。断不肯束手待毙。该大臣等、一面筹穵地道。一面仍当并力进攻。勿徒恃有地雷轰击。复蹈从前吕公车等覆辙。劳费无效。徒延时日。该大臣等、务当激励将士。速筹进取之计现在官兵业已到齐。无可停待。天气冱寒。士卒疲惫。胜保以数月之功。攻此区区之城而不下。从前勇敢之气。日就销磨。殊不可解。著即迅图克复。出其不意。四路合剿。毋再迁延。自干重罪。将此由六百里加紧谕知胜保并谕德勒克色楞、善禄、崇恩知之。　　

○先是闽浙总督王懿德等奏、铜禁綦严。诸多未便。请收五斤以上铜器。其五斤以下者。速弛其禁。至产铜之地。不止云南一省陕西商州、有人呈请开办铜矿。请饬该督抚认真采办。下军机大臣会同户部议。至是奏、收缴铜器。应如所奏办理。五斤以下铜器。仍准民间照常使用。其产铜之区。请饬陕西巡抚、迅即委员确查。以凭核办。从之。　　

○以江南水师剿贼出力。赏游击张攀龙、守备彭常宣等、花翎。把总夏定邦等、蓝翎余升叙有差。　　

○予河南归德府殉难未入流萧敬舆、沈贵春家属等旌恤如例。并分别建祠附祀。　　

○甲戌。遣官祭先医之神。谕内阁、太常寺奏、京察员数、恳恩添保一摺。太常寺满洲寺丞、赞礼、读祝等官。向系三十六缺。保举五员。现已增至四十二员。嗣后办理京察。著准其添保一员。　　

○又谕、向荣奏、已革提督屡立战功、恳请免罪等语。已革江南提督邓绍良、前因在镇江失守营盘。降旨革职留营效力。兹据向荣奏称、该革员自撤回大营后。随同带兵攻剿。本年驰援东坝。转战太平。攻夺采石。无不身先士卒。出奇制胜。尚知愧奋。邓绍良、著免其治罪。仍责令带兵剿贼。如果始终得力。准其酌量保奏。候朕施恩。傥仍不知奋勉。即著据实严参。毋稍瞻徇。　　

○以江南水陆剿贼出力。予总兵官明安泰优叙。赏守备李定泰、虎坤元、巴图鲁名号。花翎。游击斯达耳吉、都司玉兴、守备胡德顺、冯子材、冯日坤等、花翎。守备梁克勋等、蓝翎。余升擢有差。　　

○乙亥。上诣寿安宫西所、问如皇贵太妃安。　　

○诣寿康宫、问皇贵太妃安。　　

○谕内阁、福济、奏参劣绅越境扰害、擅杀妄为、请革职严讯一摺。安徽寿州捐纳员外郎孙家泰、胆敢在六安州地方。冒称钦差。假托防剿。私用官刑。擅杀四命。谬妄已极。绅士办理团练。原以保卫乡闾。该地方设有凶恶棍徒。亦应鸣官究办。似此胆大妄为。实属大干法纪。若不从严究治。何以戢残暴而儆效尤。孙家泰著即革职。交福济严行审讯。按律惩办。毋稍宽纵。　　

○又谕、各省绅士。办理团练。或经特旨派办。或由督抚及京员保举原为其熟悉情形。御贼保家。可助官兵之不逮。自军兴以来。各省举行团练。绅士中实能秉公尽力。捍卫闾阎者。不乏其人。乃本日据福济奏、安徽在籍员外郎孙家泰、假托团练。擅杀四命。殊堪诧异。因思各省绅士团练。原属帮同地方官办理。即或职分较大。总归督抚统率。如有恶棍土豪。扰害地方。仍应控官究办。何得擅自用刑。罔顾法纪。嗣后各省团练官绅。务各懔遵叠降谕旨。于一切劝捐练勇事宜。均会同地方官。和衷筹办。傥该地方州县。各存意见。致相掣肘。著该督抚严行参奏。若该官绅等、藉团练为名。营私扰累。并著随时稽查。一并参办。将此通谕知之。　　

