<!-- { "loadSidebar": true } -->
○谕军机大臣等、官文、胡林翼奏、收复湖北五州县、并九江焚毁贼船、大获胜仗一摺。楚北官军。自攻克武汉黄三郡后。连次收复大冶、兴国、蕲州、蕲水、广济城池。杨载福等、率领水师。直抵九江。大获胜仗。该逆弃垒入城。九江以上之贼船。片帆不返。胡林翼、复饬参将鲍超、由北岸趋小池口。以瞰九江对岸。统归都兴阿节制。如果江西内湖水师。力能会合。则浔城不难即拔。前据曾国藩等奏、该省各路军情。似有起色。并称、刘于淳驻樟树镇。彭玉麟驻吴城镇。上下游水营。均能得力。现在楚兵叠胜。机会可乘。亟宜激励将弁。由湖出江。与杨载福、都兴阿、水陆之师。两路夹攻。俾九江贼匪。应接不暇。而克复后、亦不致内窜各郡。勿得专恃客兵。为株守待援之计。致误事机。将此由六百里谕令知之。　　

○又谕、邵灿、庚长奏、捻匪偪营、请饬拨察哈尔马队来徐一摺。据称、捻匪李月等、句结张乐行等股三万余人。阑入徐境。吏荣椿、伊兴额、接战未能得手。该匪旋抵瓦口。围攻营盘。势甚危迫。徐州马队。仅吉林余丁两起。不敷抵御等语。徐州地方紧要。现在捻匪围偪营盘。势极鸱张。必须添拨马队。以资冲突。著桂良、双锐、即在景州防堵官兵内、抽拨察哈尔马队官兵五百名。交副都统德勒格尔统带。驰往徐州。会同史荣椿进剿。毋稍迟误。将此由五百里各谕令知之。　　

○又谕、本日据邵灿等奏、徐州营盘、被贼环偪、请饬调马队助剿一摺。徐州官军。出境剿贼。屡获胜仗。惟兵力究属单弱。现在匪首李月、句结张乐行等、阑入徐境。史荣椿等、迎剿未能得手。退营固守。徐州为南北重镇。断不可稍有疏虞。英桂现驻亳州。著即就近酌拨劲旅。无论马队步队。拣派得力将弁。星夜驰往助剿。或即令袁甲三、带兵赴徐援应。并著英桂体察情形。迅速办理。毋稍迟误。将此由六百里谕令知之。　　

○又谕、官文、胡林翼奏、请饬购炮、并加解火药等语。湖北水师。剿办贼匪。自粤东运到夷炮六百尊。攻剿甚为得力。现需再为购运。著叶名琛、即饬购办四百斤以上夷炮三百尊。五百斤以上夷炮二百尊。六百斤至七百斤夷炮二百尊。八百斤以上夷炮五十尊。千斤至一千五百斤夷炮五十尊。统于来年春夏间。迅速由湖南运至武昌。听候调用。并著吴振棫、谭廷襄、骆秉章、于四川陕西湖南三省。每月仍遵前旨。各解火药三万斤外。四川、陕西、按月各加解火绳三万盘。鸟枪擡枪铅子各一万斤。湖南按月加解生铁熟铁合膛炮子十万斤。委员赶解胡林翼军营以济要需。毋稍延误。将此由五百里各谕令知之。　　

○免科尔沁扎萨克冰图郡王口□林沁扎勒赞御前差使。喀尔喀镇国公班达尔多尔济乾清门差使。俱在外廷行走。　　

○予湖北武昌阵亡千总罗光台、外委汤日照、胡有才、彭其志、朱载光、留致祥、祭葬世职。　　

○停蒙古喀喇沁地方开采金矿。从热河都统英隆请也。　　

○蠲缓浙江仁和、钱塘、海甯、富阳、余杭、临安、新城、于潜、昌化、嘉兴、秀水、嘉善、海盐、平湖、石门、桐乡、乌程、归安、长兴、德清、武康、安吉、孝丰、临海、黄岩、太平、甯海、天台、建德、淳安、遂安、寿昌、桐庐、分水、慈溪、奉化、山阴、会稽、萧山、诸暨、余姚、上虞、新昌、嵊、仙居、金华、兰溪、东阳、义乌、永康、武义、浦江、汤溪、西安、龙游、江山、常山、开化、丽水、缙云、青田、松阳、遂昌、云各、景甯、六十五州县。暨杭严、嘉湖、台州三卫。被水被旱被蝗被潮庄屯。本年额赋有差。　　

○蠲缓浙江仁和、海沙、鲍郎、芦沥、杜渎、五场。江苏横浦、浦东、袁浦、青村、下沙头、下沙二三六场。被旱灶地。新旧额赋有差。　　

○乙巳。谕军机大臣等、有人奏、直隶乐亭县知县尤其胜、于大清河、老母沟二处、所到粮船。除照例收税外。每只索钱一百千。方许售卖。致粮价日形腾贵。该县历年海税。仅解银十余两。余皆侵吞入己。徵收地粮。以银折钱。旗租、每两折东钱十七千有奇。民租、每两折东钱。十八千有奇。概不准搭交钞票。小民有不遵者。锁押责追。并以修永平府考棚为名。派令绅民捐钱三千余千。尽行私吞。该县烧锅十余处。按季索取陋规各等语。此等贪污不职之员。大为地方之害。若不严行惩办。何以肃吏治而儆官邪。著桂良逐款查明。据实严参。按律惩办。毋稍疏纵。　　

○以故叶尔羌辅国公迈玛特热依木沙子、迈玛特爱里袭爵。　　

○盛京兵部侍郎联奎、因病解任。以都察院左副都御史讷尔济、为盛京兵部侍郎。　　

○以浙江盐运使杨裕深、暂署布政使。　　

○喀什噶尔办事大臣文永、因病解任。赏喀喇沙尔办事大臣裕瑞、二等侍卫。为喀什噶尔办事大臣。通政使司参议奎栋、二等侍卫。为喀喇沙尔办事大臣。　　

○以浙江海运出力。升任巡抚晏端书等、下部优叙。知府何绍祺等、升叙有差。　　

○以防剿浙江开化等处出力。免已革守备薛举、发遣新疆。仍留浙江效力。　　

○予贵州殉难知县马世璜、刘玉麟、县丞邓文炽、教谕杨春发、训导章道淳、冯含辉、刘烺、都司杨廷柱、千总顾学礼、明焜、姜兆麟、外委李兴发、翁国成、五品土司安德宽、祭葬世职。绅士杨超儒等、暨幕友眷属、赏恤如例。　　

○予贵州伤亡知州李杰、阵亡守备王世章、德总顾士均、黎朝勋、徐沛荣、把总吴大成、邓昌才、蔡永兰、欧丹奇、许起凤、恩骑尉陈玉恩、外委周洪春、李应龙、简发祥、杨正元、曾玉元、邬仲翔、李得胜、祭葬世职。军功叶茂轩等、赏恤如例。　　

○命护陕甘总督常绩、拨银五万三千九百八十两有奇。解赴叶尔羌。备咸丰八年经费。　　

○丙午。上御抚辰殿大幄次。赐蒙古王贝勒等宴。并赏赉有差。　　

○谕军机大臣等、据秦定三奏、桐城军饷。本由地方官协同绅士捐米接济。现在该处捐米。专归郑魁士营中。该提督兵勇。至日求一粥而不得。诚恐粮尽勇散。请饬福济一手经理。以归画一等语。地方捐输。接济军饷。自应均匀分拨。断无专供一军之理。况米捐出自绅耆。尤应归地方承办。福济现在桐城。所有接济军饷事宜。即著统归该抚筹办。无论拨款采买。委员劝捐。总宜彼此匀拨。不得稍有偏枯。郑魁士系奉旨督剿捻匪之员。前因桐城克复在即。暂留该处。今桐城未能即克。而北路事机。正在吃紧。郑魁士徒事逗遛。必至两失。福济已到桐城。即可攻剿桐城东南。郑魁士著即前赴蒙城一带。督同各路带兵镇将。会剿捻匪。不准再有迁延。致滋贻误。将此由六百里谕知福济、并谕秦定三、郑魁士知之。　　

○命喀尔喀扎萨克贝勒巴彦巴图尔、乌珠穆沁扎萨克贝勒达克丹、在乾清门行走。赏喀尔喀扎萨克亲王车林多尔济、三眼花翎。在乾清门行走。鄂尔多斯折萨克贝勒额尔德呢绰克图、喀尔喀贝勒沙勒布贡格、鄂尔多斯扎萨克贝子扎拉吉尔岱、双眼花翎。喀喇沁额驸乌勒哲依巴图、喀尔喀扎萨克镇国公噶勒桑端多布、镇国公车林多尔济、喀尔喀扎萨克镇国公额尔德呢托克塔噶勒、青海扎萨克辅国公吹达尔多尔济色布特恩、花翎。　　

○丁未。谕内阁、前因昭乌达盟兵丁赏银。未经放给。降旨。令德革克色楞明白回奏。并派御前大臣、军机大臣、肃顺、会同查讯。兹据载垣等奏、究出佐领林布等、所放卓索图盟兵丁赏银。有搭放钞票情事。德勒克色楞、事后方知。并不究办。回奏摺内。又未陈明。显有徇庇情弊。德勒克色楞、著解任听候传质。　　

○谕军机大臣等、有人奏、滇回猖獗情形一摺。据称该省办理回匪。半载尚无头绪。总由地方官意专主抚。致令回匪藉求抚以售奸谋。匪党之在省城者。以训导明赓扬为倚恃。寻甸东川。则误于潘楷汪之旭之徇庇。现在海口一带。投诚既不可信。姚州虽复。匪众皆赴大理。欲图永昌。其广西州、邱北、平彝等县。焚杀甚惨。回性狡诈。谬信其解散。必至堕彼术中。现在逆首。即系武进士马名魁。是其处心积虑。谋逆已久。断难劝谕招降。必得急加埽灭等语。云南回民。固属良莠不齐。若不翦除首恶。不但汉民受害。即良回亦必被胁。当此匪势狓猖。亟应慑以兵威。若徒徇属员畏难苟安之见。妄思议抚。必至蹈大理之覆辙。恒春现已回滇。著即妥筹剿办。毋失机宜。又据称、大理绅民。赴省请剿。舒兴阿并不批示。置若罔闻。并称舒兴阿现患怔忡任信门丁陈喜、与巡捕施嘉瑞。表里为奸。员弁稍失其意。立得过谴。是否属实。著恒春确切查明。据实具奏。毋稍瞻徇。原摺片均著钞给阅看。此由五百里谕令知之。　　

○又谕、御史李培祜奏、山东曹州府定陶县徐家楼、有匪首徐札、聚集多人。劫掠为生。各处无业游民及在逃各犯。俱投入夥。本年直隶东明、南宫邯郸等处。明火抢劫之案。皆出其党。各处差役。皆与贼通。一闻缉捕。即暗递消息。必致闻风远扬。而地方官规避处分。往往讳不详报。恐日久又成巨患等语。现在双锐、带兵驻劄直隶山东交界地方。距定陶不远。著即密派精兵驰往摉捕。并著崇恩拣派明翰员弁带兵会同□□穴□又□剿。双锐或酌派得力将弁。带兵前往。或亲自带兵前往。著该提督酌量办理务将匪首徐札、及著名夥党、拏获严办。不得稍露声色。致令漏网。将此由五百里各谕令知之。　　

○又谕、英桂奏、请饬调吉林黑龙江马队赴皖等语。现在皖省剿捻吃紧。所有察哈尔马队官兵。因不服水土。间有伤亡。马匹亦多倒毙。剿办不能应手。湖北武汉黄州。现已克复。该处所有吉林黑龙江马队三千余名。如可抽拨。著官文酌度情形。饬调一千名。前往亳州。交英桂调遣。或因湖北尚在吃紧。不能如数。即挑选数百名前往亦可。将此由五百里谕令知之。　　

○予江西永丰县阵亡巡检路秉中、祭葬世职。　　

○戊申。孝庄文皇后忌辰。遣官祭昭西陵。上诣慈宁宫行礼。　　

○谕内阁、崇恩奏、捦获著名匪首、余党净尽、请将出力员弁酌保一摺。捻匪王三托盘觜、为著名匪首。聚众滋事。经该抚派委员弁。分路查拏。该匪复敢于兖曹交界之梁山、满家峒等处。会合另股捻首王方云等、裹胁饥民。往来窜扰。复经护曹州镇总兵郝上庠等、督带兵勇。叠次攻击。当将王方云、王三托盘嘴等、捦获正法。余匪□□穴□又□捕净尽。办理尚为妥速。所有在事文武员弁。著崇恩查明。择尤保奏。毋许冒滥。　　

