<!-- { "loadSidebar": true } -->
○孝德皇后殡宫月祭。遣官行礼。　　

○癸卯。谕内阁、陆建瀛、杨以增奏、淮扬运河水势、有盈无绌、无庸议挑一摺。前因杨殿邦奏、该处水浅。漕船均须起剥。特降旨令陆建瀛等、饬属挑捞。兹据该督等查明。现在毫无浅阻。运河一律。深通。惟前因江西各帮。行抵瓜州。为日已迟。咨商漕臣提前赶灌二塘北上。杨殿邦未允。以致转多守候等语。所有现已驶到清江之湖南尾帮。著陆建瀛、杨殿邦、杨以增、严饬所属。克期灌放。催趱北上。不得推诿迁延。再滋贻误。该督等皆皇考简用大臣。河漕事宜。关系甚重。宜如何和衷共济。悉心筹画。俾河工不致糜费。而天庾无误正供。乃该督等各执己见。动辄龃龉。运弁以河道淤浅为词。工员以船身笨重为说。该督等轻听偏信。遽以入奏。殊非公忠体国之道。陆建瀛、杨殿邦、杨以增、均著传旨严行申饬。　　

○又谕、吴文镕奏、塘工复被冲塌、现在设法抢护一摺。据称西防厅属吕字号土塘缺口。经堵合后。并无蛰损。复于六月三十日府锏。潮汛猛烈。将諵字号已成埽工。塌开十丈有奇。水势下注等语。现在秋潮正旺。必应加意防护。著该抚迅即督饬工员。多备料物。克期堵合。无稍迟延贻误。再前次堵合之缺口。并饬设法保卫。勿令掣动塌损。下游被淹地方。是否不致较前宽广。亦著确切查明。妥速办理。　　

○谕军机大臣等、据郑祖琛奏、越南国王阮福时、因先后奉到孝和睿皇后宣宗成皇帝遗诏。拟请遣使恭进香礼。并进香品祭物。又赍递表文方物。庆贺登极等语。越南国备列藩封。虔脩职贡。今该王阮福时、以接奉遗诏。欲遣使臣远来进香。自系出于至诚。惟是孝和睿皇后梓宫。已于本年三月内。奉移山陵。宣宗成皇帝梓宫。亦择于本年九月内、奉移慕陵。该国王遣使进香。已在奉移之后。不及恭荐。著该抚即行知该国王。令其不必遣使远来进香。其庆贺登极方物。亦毋庸呈进。以示怀柔藩服至意。将此谕令知之。　　

○户部疏请、山西巡抚王兆琛奏、丰镇厅徵收牧厂地亩。改徵折色及耗银。解交直隶藩库。令造册题报。从之。　　

○甲辰。上诣正大光明殿几筵前、行月祭礼。　　

○诣永春室、问皇贵太妃安。　　

○向夕、复诣几筵前供奠。　　

○谕内阁、庆锡奏、拏获刨穵薓苗之弁兵、请交刑部审办一摺。此案已革外委李斌、兵丁贾连生等、守护风水重地。胆敢于红桩以内。屡次刨穵薓苗。实属藐法已极。李斌、贾连生、吴太、王宽、王克仲、并买赃之民人朱丹书、著一并解交刑部。审明办理。至该管将备、虽失察于前。旋将人赃立即查获。所有应得处分。著加恩宽免。　　

○以故一等承恩侯晋封三等承恩公瑚图哩、长子文寿袭爵。次子文瑞、袭所兼二等男爵。　　

○乙巳。中元节。上诣安佑宫行礼。　　

○诣正大光明殿几筵前、行中元大祭礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝和睿皇后暂安寝殿。　　

○遣官祭孝穆成皇后。孝慎成皇后。孝全成皇后陵寝。　　

○遣官祭孝德皇后殡宫。　　

○遣官祭端慧皇太子园寝。　　

○诣永春室、问皇贵太妃安。　　

○谕军机大臣等、骆秉章奏、广东匪徒滋事、邻近湖南地方、现派文武大员防堵一摺。广东英德一带贼匪。聚集多人。戕官滋扰。并有欲往湖南之语。湖南之永州、郴州、桂阳等府州所属。多与广东广西连界。该匪等一经粤省官兵兜捕。势必窜入楚境。况现在该匪踞住之里松墟市。即距江华县濠界卡所。仅止五十余里。堵截尤关吃紧。该抚务即督饬镇道管带兵勇。于毗连各要隘处所、严密堵御。加意巡防并饬各属士民。互相保卫。遇有贼匪窜入。立即兜拏解究。总期官民联络。防守森严。俾匪徒无隙可乘。方免蔓延贻患。楚省甫当剿捕之余。地方已不堪扰累。万难任其再肆蹂躏。该抚宜如何尽心筹防。以副委任耶。懔之慎之。将此谕令知之。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

道光三十年。庚戌。七月丙午上诣永春室问皇贵太妃安。　　

○谕内阁、九月十八日恭送皇考宣宗成皇帝梓宫、至慕陵飨殿安奉。礼成后、启程。于二十七日由黄新庄还京。是日朕仍御青长袍褂。冠缀缨纬。毋庸改用常服。其王公百官。均照王大臣等、前经奏定服色一体遵行。　　

○又谕、舒兴阿奏、请将另款余賸银两、豫抵经费一摺。阿克苏应调咸丰二年官兵经费银二万一千四百六十两零著准其于另款存库余賸军饷银内、照数拨出划抵。以免拨解。　　

○以故礼亲王全龄子世铎、袭爵。　　

○丁未。上诣永春室、问皇贵太妃安。　　

○山西巡抚兆那苏图奏、遵办编查保甲、严缉奸匪情形。得旨。平日漫不讲求。一有旨饬查。则极力振作。一奏了事。实外省之积习也。尔为人谨慎。尤当引以为戒。毋忽。　　

○戊申。上诣永春室、问皇贵太妃安。　　

○谕内阁、徐广缙、叶名琛奏、知府怯懦无能、请即撤任、并交部严议一摺。广东署廉州府知府李嵘、于所属合浦、灵山等县、贼匪围城之时。并不亲身前往。意图卸事。实属怯懦无能。李嵘著即行撤任。并交部严加议处。　　

○谕军机大臣等、前任漕运总督周天爵奏、＜口英＞夷和不可恃、宜思患豫防一摺。并夹片密陈兵事等语。著该将军、及沿海各督抚、按照所奏各条各就地方情形悉心体察。于无事之时。为有事之备。总期不动声色。慎密筹防。断不可稍有洩漏。致启疑衅。乃为妥善。原摺片均著钞给阅看。将此各密谕知之。　　

○又谕、有人奏、＜口英＞夷突欲借住福建省城之神光寺。侯官县知县、不察舆情。遽将租约用印。经该士民叠次呈控。并公给该夷书信。明白劝阻。该夷仍执印文。不肯退租。地方官意在迁就。有带兵护送入寺之说。朕思驭夷之要。莫先于固结民心。若如所奏。强民纵夷。势必激生事端。关系非浅。著刘韵珂、徐继畬、按照所奏情节。妥为晓谕。不可致生夷衅。亦不可稍拂民情。总期民夷两安。方为不负疆寄。其地方官。如查有办理不善之处。必当从严参办。不可稍存姑息。原摺并士民公信刊本。均著钞给阅看。将此谕令知之。　　

○封皇贵太妃弟刑部员外郎恩龄、为二等子。己酉。上诣正大光明殿几筵前、供奠。　　

○诣永春室、问皇贵太妃安。　　

○谕内阁、琦善奏、续经查出滥借司库银款各员、请分别追赔一摺。据查从前办理番案。升任甘肃兰州道唐树义、曾详明前督臣富呢扬阿、批令借动司库银一万两。经前署藩司王兆琛、于暂存粮价内照数借发。至今并未归补。此项银两。系应发给各属买粮还仓之款。前司道等率行借用。以致无款可归。前督臣既经批准。又不据实奏明。均属错误。现当清厘库款之际。岂容再任虚悬。著镶红旗满洲都统、贵州、山东各巡抚。转饬富呢扬阿家属、并唐树义、王兆琛、各员名下。每员各赔交银三千三百三十三两零。即速解甘肃省归款。　　

○陕西提督成玉因病解任。调湖南提督向荣、为陕西提督。以四川川北镇总兵官余万清、为湖南提督。　　

○以甘肃西甯镇总兵官萨炳阿、署西甯办事大臣。　　

○庚戌。上诣永春室、问皇贵太妃安。　　

○先是御史存葆奏、外省州县应升缺出。必于合例人员中择其著有劳绩者。奏题升补。其他概不得饰词迁就。致有功者向隅。亦鼓励人才之道。下吏部议。至是奏、应如所请。从之。　　

○山东巡抚陈庆偕奏、督饬水师兵勇。击沈盗船十只。捦获洋盗多名。亲往登州审办得旨嘉奖。予阵亡外委范景增、祭葬世职。　　

○以山东临清城守营副将杨霖、为四川川北镇总兵官。　　

○予因公淹毙贵州游击张万吉、祭葬恤荫。　　

○辛亥上诣永春室、问皇贵太妃安。　　

○谕内阁、此次查办武职废员。圈出之宗室绵性、琦琛、顺保、宗室辑瑞、孟保、长春、觉罗崇恩、钟方、宗室禧恩、容照、经额布、文蔚、宗室奕经、著自本月二十三日起。每日一员豫备召见。遇推班之日。以次递推。其三品以下圈出各员。著兵部带领引见。　　

○壬子。上诣永春室、问皇贵太妃安。　　

○谕内阁、前据御史陶恩培奏、盛京地方。捕务废弛叠出抢劫重案。当交该将军、府尹认真查办。兹据奕兴等覆奏、委员分途访查各案。与该御史原奏。大略相符。虽经各该地方官详报有案。并获犯解审。而逸犯尚多未获。所有已届疏防限满各员。应即照例分别题参。其缉捕不力之小凌河管界佐领常禄。锦县知县周良卿。均著交部议处。未获各犯。仍饬严密查拏务获。归案究办。盛京为根本重地。似此盗劫肆行。成何事体。该将军府尹。务必随时认真整顿。严饬地方文武各员。实力缉捕。勿令盗风日炽。方为不负委任。至复州城守尉春英。于家人刘成。拐骗银物。捏词报劫。旋即潜逃。未能即时弋获。实难辞咎。春英著交部议处。仍饬严缉刘成获案。究讯确情。按例惩办。再据奏称、复州城东栗子寺地方。闲有回民潜住山内。业经查拏驱逐。仍著严饬该界官、常川稽察。不准容留匪类。盘踞滋扰。其七道岭盗窝。既据查明、系在热河朝阳县界内。著热河都统惟勤、迅速查明窝盗处所。严密缉拏。悉数弋获惩办。以肃捕务而靖地方。　　

○又谕、张芾奏、遵旨保举人员一摺。江西南康府知府邱建猷、鄱阳县知县沈衍庆、著该抚饬令来京。交吏部带领引见。伺候召见。在籍前任御史朱琦、著广西巡抚传旨。饬令该员来京。听候简用。丁忧翰林院编修何绍基、俟服满到京时。由吏部题奏办理。　　

