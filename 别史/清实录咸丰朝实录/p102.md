<!-- { "loadSidebar": true } -->
○谕军机大臣等、赛尚阿奏、进剿永安逆匪、连获胜仗一摺。向荣自统带北路各兵以来。与诸镇将、同心协力南路乌兰泰、督兵夹击。与东路许祥光、张敬修等、为掎角之势。十一月二十日以后各仗、颇为得手。正与前次夺获双髻山、风门坳等仗。声势相埒。向荣先经赏给三品顶带。兹又开复原官。正宜感激愧励。乘胜迅剿。乌兰泰、亲督南路各兵勇。亦复旁无牵掣。两路移营进劄。渐偪州城。自不难克期攻克。其城外水窦各处贼寨。亦须同时进攻。勿令匪党互相救援。致有窜逸。该大臣即饬乌兰泰、向荣、督率将弁兵勇合力围攻趁此连胜之时。人人踊跃用命迅奏肤功。同膺懋赏向荣一介武夫。朕屡次施恩。不为不厚。若再不知感奋。良心何在。细阅所奏。二十四日以后、布置一切。不甚得力。即如前此双髻山、门风坳之捷。彼时若能合力进攻。防堵周密。何至新墟余焰。遏而复张。以后如不能迅速攻剿。徒延时日。朕惟赛尚阿是问。若或防堵不周。致贼匪溃窜。再扰他处。或城已攻破。诸将不和。争功忌能。致逆焰复张。朕惟乌兰泰、向荣是问。其能当此重咎耶。将此由六百里谕知赛尚阿、并传谕乌兰泰、向荣知之。　　

○又谕、穆腾额奏、藏属边界寺院。喇嘛互闹。抗断不遵一摺。唐古忒东南、错拉营官所属之打旺寺内喇嘛翁则对、与四朗欧柱、向系同寺居住。偶因钱债小忿。纠约多人。互相争斗。经派往戴琫查办。复拣派番目。前往开导。何以尚敢恃强聚众。不遵传审。是否另有别情。现据该大臣已与诺们罕、饬令前派番目。秉公查办。傥仍前抗违。即著另拣汉番各员陈禾生等、前往会同妥筹办理。该喇嘛等、性本愚顽。且地连边界。自当持以镇静。不可轻启兵端。著该大臣等、相机妥速酌办。总期两造心服。各释旧憾。以靖边界。将此谕令知之。　　

○浙江巡抚常大淳奏、浙省漕粮。碍难海运。请仍循照旧章办理。得旨。既属窒碍。著暂停试办。　　

○以告替一等公崇恩子忠山、一等侯那铭子荣全、各袭爵。　　

○以剿贼迟误。云南临元镇总兵官李能臣、革职逮问。以云南武定营参将文俊、为临元镇总兵官。　　

○以捐办浙江石塘坦水工程。予同知唐光照、知府补用。　　

○以捦获广西思恩府属首匪淩亚东等出力。予布政使劳崇光、总兵官谷韫灿、优叙。余升叙有差。　　

○以攻剿广西永安州城贼匪获胜。开复提督向荣原官。并赏还花翎。予阵亡千总伍志学、外委龚发、张拱翔、祭葬世职。　　

○己亥。予广东阵亡武生李镇邦、祭葬世职。如外委例。　　

○庚子。上诣寿康宫、问皇贵太妃安。　　

○谕内阁、广西逆匪、窜踞永安州城。数月以来。官兵四面攻围。尚未克复。朕心实深焦盼。昨据赛尚阿奏现在南北两路。移营进偪。叠获胜仗。蕞尔孤城。自不难指日攻克。行军之道。赏罚为先。朕已叠申训诫。并于赛尚阿出京时。颁给军营备赏各件。又特赐用遏必隆刀。期于信赏必罚。以振军威而作士气。当此大兵合剿。贼匪穷蹙之时。尤当号令严明。俾我将士、知感知畏。并力争先。庶克一鼓歼捦。肤功迅奏。赛尚阿现驻阳朔。统率诸军。昼夜筹办。与朕同此焦劳。著再传旨、谕知在事、文武员弁兵壮人等。务各齐心协力。奋勉图功。乘此屡胜军威。机不可失。断不得稍形疏懈。令逆匪日久稽诛。其出力将士。果有奋勇超群者。除由该大臣据实保奏外。即将前颁赏件。传旨赏给以示褒荣。其有临阵退缩。不能用命。或守御不严。致贼窜逸。贻误事机者。该大臣即用朕所赐遏必隆刀。立正典刑。以肃军纪。毋稍姑息总期赏罚公允。迅埽妖氛。以慰朕望。勉之懔之。　　

○湖广总督程矞采奏、年终密陈文武大员、切实考语。得旨。卿留心吏治。考语无丝毫不实不尽之处。洵属可嘉。朕用卿封疆重任。原欲代朕治人。俾下情得以上达。方不负古大臣之风。卿若能永保兹念。不惟渥承恩眷。亦可格上天之佑护也。又批。阅单开有大臣干预公事者。著随时察访。有确据即行奏参。密考摺单。汝既手缮。甚好。嗣后写行书亦可。　　

○贵州提督重纶、因病解任。调浙江提督善禄、为贵州提督。以福建福甯镇总兵官叶绍春、为浙江提督。　　

○辛丑。谕内阁、户部奏、筹议节用各款一摺。理财之道。不外开源节流二端。而节财之流。尤为济时要务。如能实力经理。必可行之无弊。该部将现在应节各条。分晰具奏。朕详加披阅。如严核上下两忙。分别藩司功过。以专责成。各省存賸款项。按年抵拨。以免牵混。驿站余賸银两。提存司库。以备封储。严查交代。以杜新亏等语。皆系就国家自有之财。为核实经久之计。著即照所议办理。该部即会同吏部、将上下忙全完未完省分各藩司。应如何分别议处议叙之处。妥议章程。通行遵照。至八旗甲米。仍复旧章全放本色。缎疋库现存物料。分别应抵应停。自系酌剂盈虚之道。该部仍随时察看。妥筹办理。其酌减营马一条。所陈积弊。亦系实在情形。除该部所议京营、及北五省驻防、毋庸裁减外其余各省。著该将军督抚副都统提镇、查照部议裁改分数。妥议具奏。由兵部会同户部覆奏。奏请施行。总期帑饷不致虚糜。撙节均归实用。以慎出纳而裕度支。　　

○又谕工部钱法堂奏、遵将发下小钱、严查覆奏一摺。鼓铸制钱。向有定式。岂容偷工减料。致多搀杂。此次发下小钱。是否局炉私铸。现既无凭确查。姑免深究。嗣后该侍郎等验钱时。挑出不合式样小钱。概令回炉重铸。毋许仍前搭放料钱。以除积弊并著严饬该监督等、随时稽察。有犯必惩。如有扶同讳饰。经该侍郎等查出。除将舞弊之炉头、工匠、交刑部治罪外。并将该监督严参惩处。其每月解交部库钱文。著陕西道御史认真抽查。如有搀杂小钱。将该侍郎等、一并参处。毋稍徇隐。至户局事同一律。亦著该部侍郎等、饬令监督严加厘剔。并著稽查之御史。一体抽查。务各实力整顿。以肃圜法而清弊端。　　

○又谕、陆建瀛奏、民贩纠抢商局、打毁衙署现将案犯提省审办一摺。江西新建县、吴城镇地方。本年十一月间、有江西帮盐贩。因售盐与镇扬帮商人构衅。辄赴主簿衙署。打毁门壁。乘机殴抢公局盐栈。经署盐道蒋启扬、督饬委员。先后拏获易传清、胡启敏等犯。四十七名解省审办。现当整顿盐务之时。该犯等、胆敢恃众滋闹。毁抢衙署盐栈。实属刁顽。必应从严惩治。著陆建瀛。督饬江西臬司盐道等提集现犯。严切讯究。并将余犯悉数缉获。归案审办。如镇扬帮商夥、把持盐务。不洽众情。亦即分别惩办以昭平允。官运委员安树森、有无激变情事。主簿姚镶、擅受拘押。以致酿成重案。均著提省研讯。按律定拟具奏。另片奏、蒋启扬、深明盐法等语。著俟此案审结后。该督即饬该员赴两淮、帮同运司。办理盐务。寻奏、遵审盐贩易传清等、纠众打毁主簿衙署。抢夺各栈银盐。拟照凶恶棍徒为首例。加等发遣新疆。委员安树森、主簿姚镶、办理不善。下部处分如例。　　

○又谕、桂明奏、查明厅员讦告领队大臣各款一摺。吐鲁番现署领队大臣特克慎、因饬领饷银。成色不符。疑系厅库有亏。带员往查。并因该厅匿钥不交。委员将厅库看管。查系因公起见。尚无不合。惟查库之时。并未提取该厅供支底册。逐款细查。亦属草率。又函荐家人。情近请托。以致该同知有所藉口。至该同知荣春、业经撤任。自应听候查办。乃于被参后、递供讦告。摭拾耸听。以图报复。参员挟制之风。断不可长。特克慎荣春著交部分别议处。其吐鲁番领队大臣官衔。应删办事二字。著该部查照定例。行知遵办。　　

○谕军机大臣等、寄谕钦差大臣赛尚阿等、有人奏、前任博白县知县游长龄、及该县绅士朱德璲、虚冒军功。游长龄、前经捏报歼毙贼匪刘九。又贼首刘八、先充游长龄轿头。本年春间曾用愚弟帖、告知该县称素有交情。断不进城。沙河之战。捏报招集团练六千。松山、及秤钩湾之战。并无杀贼之事。又屡次打仗。皆系黄锦泗带勇。并非朱德璲督战。贼匪拥众至朱德璲家。该绅士托人说和。将黄锦泗献出。始行解去。又贼匪吴晚一股。曾至该绅士家、将其亲丁二人捉出。锁勒索赎。春间朱德璲、带勇协攻徐亚二一股。为贼所掳。拘禁三日。始得放还。又广东捦获吴晚时。摉出印票一张。系游长龄发给收执。有沿途验放、毋庸查拏字样各等情。用兵之道。必当赏罚严明。岂容稍有虚冒捏饰。若如所奏游长龄、朱德璲各种情状。虽系得自风闻。不可不认真查核。以杜冒滥。此外军营人员。有无似此欺冒等弊一律查明办理。该大臣等、务须秉公核实查办。慎勿各存成见。转致受人欺蒙也。原摺钞给阅看。将此各谕令知之。　　

○直隶总督讷尔经额奏、遵议易州差务章程。得旨。惟在官办理得体。方能日久相安。现已酌定章程。甚善。以后如再有愚民控告。只可严惩吏役。重办为首者。断不可一经有案。即议减差徭。此旨可作为汝意。通示该州县百姓等。　　

○陕甘总督舒兴阿奏、遵查甘肃歉收地方。来春无庸接济。报闻。又批。向来满洲督抚、于地方应奏事件。应书写臣字。凡本人谢恩请安等事。方书写奴才字样。嘉庆年间、奉有谕旨。汝可仍遵旧例行。　　

○缓徵山东济甯、金乡、嘉祥、鱼台、滕、峄、临清、邹平、长山、齐河、济阳、禹城、临邑、陵、平原、东平、海丰、商河、滋阳、甯阳、邹、观城、朝城、高密、章邱、德齐东、德平、东阿、惠民、阳信、乐陵、滨、沾化、汶上、阳谷、寿张、单、曹、钜野、濮、范、聊城、堂邑、馆陶、恩邱、四十七州县。暨德州、东昌、临清、济甯、四卫被水屯庄。次年正杂额赋。　　

○以山东秋禾歉收。缓买各属动缺仓谷。　　

○壬寅。谕内阁、西淩阿奏、拏获二次脱逃废员、讯明定拟一摺。废员恩连前在配所脱逃。因系自行投回。照例免罪仍发军台效力。兹复逃走被获。辄敢捏词挟制。希图卸罪。实属狡诈。恩连、著改发新疆充当苦差。到配加枷号一个月。严加管束。　　

