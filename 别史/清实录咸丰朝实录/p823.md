<!-- { "loadSidebar": true } -->
○庚申。谕内阁、瑛棨、关保奏、追剿南路捻匪、叠获胜仗、余匪溃遁回巢一摺。捻匪窜扰河南舞阳郾城。关保、派令副将王凤祥等、驰抵洪河。追杀数十里。救出被裹难民千余口。又有分窜至鄢陵等处者。关保、统队驰至太康县之王隆集。知县祝垲、亦带勇赶至。合力进击。阵斩发捻二百五六十名。余匪向东南败走。关保、饬令王凤祥等马队、紧蹑贼踪。并力剿洗。沿途□□穴□又

□杀败匪甚多。余贼夺路东奔。闲道回巢。河南地方。渐次肃清。著瑛棨、关保、仍督各路官军、务将窜匪尽力摉捕。以靖疆圉。并饬近贼州县、实力团练守御。毋令蔓延。　　

○又谕、新授湖南盐法长宝道郑元善、久任河南。防剿得力。现在豫省捻匪。虽就肃清。而防剿尚在需人。郑元善、著即开缺、仍留河南。遇有该省道员缺出。由军机处开单、请旨简放。　　

○谕军机大臣等、给事中侯云登奏、豫省剿捻。需用马队。请拨山西大同镇马匹、以资乘骑。并请将大同镇马兵、改为步兵。即以所裁马乾、津贴各处兵粮等语。前因河南添设归德镇。曾由山西拨饷协济。现在大同镇马兵、有无三四千名之数。如果改为步兵。于山西兵制。有无窒碍。著英桂体察情形具奏。原片著钞给阅看。将此谕令知之。　　

○又谕、前经谕令玉明、于十月初间、将田庄台防兵一千名、撤回归伍。兹据景霖奏称、防兵经玉明饬令间日启程。景霖已于本月十二日回省。所有来春田庄台防务。著玉明、前往督办。景霖毋庸前往。将此谕令知之。　　

○辛酉。谕军机大臣等、前据特普钦奏、俄酋绕越黑龙江城行走。未得会晤。拟回任另加侦探。当经谕令特普钦、必须与该酋会面。以免其有所藉口生衅。兹据奏、拜摺后得信。木酋复到黑龙江城。即令署副都统爱伸泰、阻截木酋。木酋不答。驱车而去。复饬爱伸泰至海兰泡、与之会晤。并详加开导。该酋虽未听信。而绥芬、乌苏里等地方、中国不肯借给居住之意。已明白宣示。特普钦尚未接到。前次寄谕。所办尚相符合。惟该夷虚言恫喝。是其惯技。该将军等、须坚持定见。勿堕其奸诡术中。方为妥善。现届江冰凝结。爱伸泰船几覆坠。谅该夷船只、亦难行走。惟明春必有续来船只。且有于黑龙江城对岸、建房安炮、并折毁卡房之说。不可不严密防维。现距冰泮之时。尚有三月。特普钦等、正当趁此暇日。豫筹布置。为未雨绸缪之计。庶免临时张皇。应如何布置之处。迅速奏明。至该酋既称并无在黑龙江商办之事。其意专在吉林。所有三姓地方。夷踪屡往。明春恐别有举动。必须加意防范。勿令该夷占踞后、得有挟制。景淳、富尼扬阿等、仍遵前旨。密令城乡团练。并赶紧招集揽头人等。于明春先行开垦。作为居民防守地方。特不可先行开衅。俟其肆扰。方与相拒。但须诱之登陆。勿与沿江及舟中争斗。我既人众。彼必吃亏。然后官为调处。使该夷知众怒难犯。天朝仁义兼备。衅非我开。免致得步进步。要求无已。此中操纵机宜。全在该将军等、豫为筹画。斟酌办理。至此次木酋经过黑龙江。并未与特普钦会晤商准恐该夷复往吉林等处。或景淳见面。抑系派员前往开导。其如何情形。及现在办理团练、招集揽头等事。著景淳详细具奏。将此由五百里谕令知之。　　

○刑部议覆、伊犁将军扎拉芬泰奏、请将废员春霖释回。年限并无错误。得旨。据齐承彦面奏。只论其原案系由何罪加遣、有年限多少之分。于官犯效力充当两层、有无区别。殊未明晰。著刑部再行详查覆奏。　　

○黑龙江将军特普钦、奏俄罗斯木酋、经过黑河口。节次开导情形。得旨、该夷虚言恫喝。是其惯技。羞赧无词。即兔伏鼠窜。惟赖汝等坚持定见。莫堕其奸诡术中。方为妥善。将来即使用武。俾该夷知天朝仁义兼备。衅非我开。虽制胜未必确有把握。断不至为此犬羊之类所可訾议。　　

○壬戍。上御洞明堂。句到江苏、河南、山东、情实罪犯。停决河南斩犯一人。山东斩犯四人。余三十人予句。　　

○谕军机大臣等、前因楚军东下、应防匪众北窜。并萧启江一军、已准暂留广西。张运兰派防郴州。谕令曾国藩、别筹兵勇。本日据官文等奏称、湘勇于淮北形势、未能熟悉。尚须俟李续宜兵到、再行察看具奏。并曾国藩、现患目疾请假各等语。曾国藩著赏假一月、在营调理。该侍郎一路兵勇。既待另筹。而李续宜亦系独当一面。复因母病给假。是四路中、已有二路急难进征。于皖北待援情形。实有缓不济急之势。至所称先围安庆、兼捣庐州、以攻贼之所必救。该逆备多力分。不惟不敢悉力北窜。并不敢壹意东顾浦六。所筹尚为周妥。但恐言之易而行之难。此时捻匪粤匪既连为一气。皖豫徐州各带兵大员。竭力环攻。犹时虞其北窜。若得楚师鼓行而东。声威较壮。然必须取道淮北。方不致驱贼北趋。所有前谕、于四军内派出一军。取道光固颍州。绕出怀蒙以北之处。仍著官文、曾国藩、胡林翼、悉心筹酌办理。至所请饬令浙江协解饷需。该省于徽州、甯国、两营月饷。仅能敷衍。再令协济楚饷。恐徒托空言。本日仍谕令四川、陕西、山西、各督抚。将应解楚饷。速即按月筹解矣。将此由六百里各谕令知之。　　

○又谕、前因官文奏、请饬川陕等省、按月拨解军饷。当经降旨、谕令四川、江西、陕西、山西、各督抚。按月各拨银三万两。解赴湖北曾国藩军营。兹据官文等奏称、除江西按月拨解外、陕西仅报解一万两、四川山西并未报解等语。现在曾国藩、会同湖北水陆各军。攻剿皖匪。需饷甚钜。著曾望颜、谭廷襄、英桂、仍遵前旨。即于四川、陕西、山西省。按月如数拨解。俾得士饱马腾。藉资得力。毋再延宕。致误要需。将此由五百里各谕令知之。　　

○户部奏、万年吉地、需用琉璃瓦料价银。与工部八年奏准银票各半章程不符。得旨。所议是。银票各半。较之七年岁底新章。已足敷用。该部原奏、并未声明。况同一窰厂。亦难事分两歧。惟在该部堂司各官。认真裁减浮费。以期实济于工著照户部所议给发。将来料成交工时。该工程处、若故意挑剔刁难。著工部即行参奏。若料物草率偷减。工成后续有重情。惟工部是问。　　

○调兵部右侍郎春佑、为吏部左侍郎。户部左侍郎基溥、为兵部右侍郎。工部右侍郎成琦、为户部左侍郎。兼管三库事。吏部右侍郎文祥、为工部右侍郎。兼管钱法堂事务。礼部左侍郎爱仁、为吏部右侍郎。转礼部右侍郎文惠、为左侍郎。以内阁学士伊精阿、为礼部右侍郎。　　

○调盛京礼部侍郎文俊、为刑部右侍郎。以内阁学士双福、为盛京礼部侍郎。　　

○以浙闽总督庆端、兼署福州将军。　　

○赏已革江苏布政使雷以諴、四品顶带、为陕西按察使。　　

○以克复江西景德镇、及浮梁县城赏参将张胜禄、巴图鲁名号。游击陈世隆、唐玉益、李升元、都司张诗日、胡太旗、章合才、胡玉元、喻胜荣、王明辉、王开琳、周芳明、赵连玉、朱涟甲、守备彭万全、胡松江等、花翎。千总成师吉等、蓝翎。余升叙有差。　　

○以办理湖北粮台出力。予在籍员外郎胡大任等、升擢有差。　　

○癸亥。谕内阁、张泳泰李保城、均著交派审王大臣、归案讯办。所有庆昌铜局、及宝顺亨铜厂。均著步军统领衙门、即行查封。　　

○谕军机大臣等、前因户部奏、革商亏短官项。谕令步军统领衙门、将该商保人王廷荣等四名、查拏务获。归案究办。兹据该衙门覆奏、除宇谦保人邓文槐、业经赴城投案外。其宇升保人樊大旺、已回山西介休县原籍。宇恒保人王廷荣、原籍浙江。于咸丰六年三月出京。不知下落。宇丰保人刘德全即刘四、已回保定府完县原籍。请饬各该督抚、查拏解京等语。著恒福、英桂、罗遵殿、速即派委干员、会同各该地方官。将该保人等、严密查拏务获。解京归案讯办。毋任远扬。将此各谕令知之。　　

○又谕、本日据和春等奏、扬州官军、击剿逆匪获胜、并南岸军情吃紧、力筹布置一摺。六合逆党。悉数东趋。麕集甘泉山、司徒庙等处。直偪扬城。经总兵马得昭等、分路进攻。踏平地道。焚毁营垒。逆众败退。而贼首陈玉成、复分遣丑类渡江南窜、至金柱关等处。现已偪近秣陵关。欲抄截大营后路。东坝、溧水军情。均形紧急。经和春、张国梁、咨行郑魁士等、挑选精锐豫备。并饬总兵刘季三等、扼守金陵南路长墙、暨秣陵关等处。昼夜严防。所筹尚属周妥。惟陈玉成、系狡悍剧贼。此次未始非因扬州兵力厚集、未能北窜。遂尔乘隙南趋。为避实击虚之计。秣陵关等处。为金陵大营后路。岂容稍有疏虞。著和春再行严饬将士。添派兵勇。伺贼所向。尽力剿洗。务将此股贼匪、悉数歼除。毋令阑入腹地。其攻扑扬州贼匪。虽据称望西鼠窜。而贼巢尚属林立。并未远遁。著和春即饬李若珠、马得昭等、激励将士。乘胜进剿。将甘泉山一带贼垒。悉数攻克。以期层层进偪六合。毋任日久蔓延。将此由六百里谕令知之。　　

○两广总督劳崇光、奏报桂林解围、贼踞永安州情形。得旨。若果粤楚两军、深入会剿。固为甚好。但恐贼众兵单。难期破竹之势。　　

○以工部左侍郎德全、兼署户部左侍郎、兼管三库事。通政使司通政使奎章、署刑部右侍郎。　　

○以广西怀集县防剿出力。擢游击潘其泰、以副将用。　　

○以带勇溃散、饰词妄禀。革广东守备汤彪职。　　

○予广东英德县阵亡知县陶人杰、典史吴嘉禾、南雄州阵亡把总黄超伦、祭葬世职。　　

○予广西怀集县阵亡外委陈金秀、祭葬世职。　　

○免安徽阵亡布政使李孟群、前署广西浔州府知府任内、应赔税银。　　

○甲子。谕内阁、何桂清奏、请将丁忧知县、暂留署任一摺。江苏署句容县知县候补知府赵廷铭、现丁母忧。例应回籍守制。兹据该督等奏称、句容地方紧要。该员办团筹防。诸臻妥协。赵廷铭、著暂留江苏。于百日后、仍署句容县事。俟军务告竣。即回籍守制。以符定例。　　

○总管内务府大臣瑞麟等奏、明春修理安佑宫东西配殿等工。得旨。安佑宫等项工程。著内务府欠员、交钱粮修理。淳化轩牌楼。暂缓修理。　　

