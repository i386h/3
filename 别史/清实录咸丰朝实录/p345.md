<!-- { "loadSidebar": true } -->
○又谕、琦善奏、进剿瓜州逆匪、连获胜仗、总兵瞿腾龙深入遇害一摺。该逆自仪扬退窜以后。尚分股屯聚瓜州为拒守计。虽经我军叠次攻剿。总未能破其巢穴。琦善前次奏报、约会师船。合力夹击。亦不过小有斩捦。朕方冀琦善能自愧奋。激励将士。一鼓歼除。乃本日驰奏获胜情形。仍不能克复瓜州。且瞿腾龙以镇将中得力大员。深入遇害。其随同打仗各将弁。阵亡亦复不少。是连日虽获胜仗。岂能偿此挫失。现在官兵数逾万人。水路广艇各船。亦不下数十号。著琦善督饬各路带兵大员。激励将士。设法进剿。稍赎前愆。断不准再有延误。至统带艇船之总兵叶常春等、前因琦善叠次奏称、呼应不灵。难以调遣。请严饬该总兵等、紧扼瓜州。断贼接济等语。已降旨、将叶常春等、摘顶示惩。并于该大臣摺内批示、如有不遵调度者。即行正法。著琦善仍遵前旨。严饬军营将弁兵勇。水陆夹击。迅速将瓜州逆匪。尽数殄灭。毋得贻误事机。致干重罪。将此由六百里加紧谕令知之。　　

○又谕、台涌奏、贼匪分窜德安一带。派兵剿捕。孝感、应山等处。叠有斩捦。并扼要布置各情形。当此逆势狓猖。该督必当统筹全局。妥为布置。惟兵力尚觉单弱。本日据曾国藩奏、已于正月二十八日。督带炮船。自衡州启程。统计全军约一万七千余人。曾国藩一人统领重兵。朕心实深悬系。台涌统辖两省。责无旁贷。所有湖南炮船。应如何调拨布置之处。著该督、与该侍郎、和衷筹画。以期迅殄贼氛。现在魁玉已带兵由武昌上援。自可酌量调度。布克慎、现由麻城带兵到营。著即饬令该革员前往曾国藩水营。随同管带炮船。稍赎前愆。至都司董玉龙等、在黄陂一带。收集溃散兵勇。分路进剿。该督务须严饬该员等、迅速进攻。扼要堵截。毋得稍涉迁延。再误事机。将此由六百里加紧谕令知之。　　

○又谕、本日据青麟奏称、探闻曾国藩带勇。已距金口百有余里。贵州道胡林翼随同前来。现复退往上游。贼船飘忽上窜。急须出其不意。顺流轰击。该侍郎炮船早入楚北。胡林翼何以退守。著曾国藩、饬知该道、迅速前进。无稍迟延。其应如何相机攻剿之处。著随时知照台涌。务期水陆声息联络。合力剿办。勿稍疏虞。将此由六百里加紧谕令知之。　　

○又谕、青麟奏、连日防守省城情形一摺。现在贼船全行上窜。武昌情形稍缓。魁玉所带之兵。即可令其驰赴荆州。以资防剿。该学政系奉旨筹办防堵大员。一切应办事宜。自可会同巡抚、熟筹妥办。遇有调遣之处。地方文武。何至呼应不灵。乃该学政屡次奏报、总以无权之官。人未轻信为词。殊不可解。台涌已授为湖广总督。统兵剿贼。武昌省城防御紧要。著与崇纶迅速严密布置。毋得各存意见。致误事机。将此由六百里加紧谕令知之。　　

○命降调叶尔羌帮办大臣倭仁、以翰林院侍讲候补。在上书房行走。　　

○以福建营务废弛。革陆路提督炳文职。以贵州镇远镇总兵官秦定三、为福建陆路提督。未到任前。以云南临元镇总兵官文俊、署理。以四川松潘镇总兵官万福、为提督。陕西定边协副将文祥、为四川松潘镇总兵官。湖北施南协副将讷钦、为郧阳镇总兵官。福建台湾协副将吕大升、为贵州镇远镇总兵官。　　

○以四川提督苏布通阿、为江甯将军。正白旗蒙古副都统载岱、署青州副都统。　　

○以直隶献县剿贼出力。复副都统达洪阿职。以不能遏贼窜逸。革副都统庆龄职。　　

○赠江苏瓜州阵亡湖北郧阳镇总兵官瞿腾龙、提督。予祭葬世职。如提督例。谥威壮。赏其子辅廷、广善、廷熊、廷豹、守备。予随同阵亡之游击王礼、守备崔万镒、千总詹荣纯、杨兆熊、黎玫、武孝、云骑尉张秀、把总李源、白生兰、李永和、刘庆祥、外委金有贵、护军校武奎、祭葬世职。额外外委王文德、黄和春、赏恤如例。　　

○缓徵福建福安、福鼎、寿甯、霞浦、永定、上杭、六县被水田亩额赋。并赈上杭县灾民口粮。　　

○蠲免福建上年被扰之云霄、石玛、厦防、永春、龙溪、漳浦、海澄、长泰、同安、安溪、仙游、沙、永安、尤溪、德化、大田、凤山、十七厅州县额赋。缓徵兴粮、淡水、台防、噶玛兰、平潭、蚶江、马港、龙岩、莆田、平和、诏安、南平、台湾、嘉义、福清、永福、闽清、古田、晋江、南安、惠安、南靖、顺昌、将乐、漳平、甯洋、彰化、二十七厅州县、及水口、南日、峡阳、罗溪、金门、佛昙桥、华崶、七县丞所属新旧额赋有差。　　

○癸未。上御乾清门听政。　　

○谕内阁、台涌奏、遵查督臣临阵捐躯。骆秉章奏、湖北臬司殉难各一摺。湖广总督吴文镕、历任封圻。均能尽心职守。自调任湖广。即值逆匪复扰武昌汉阳。当经督率官兵击退。迨该逆窜聚黄州。吴文镕出省迎剿。先经获有胜仗。正月十五日。以力攻堵城。中贼诡计。连营被烧。遂致阵亡。据台涌奏、该督灭贼心急。催战甚严。因而失事。吴文镕此次督兵失利。本属罪有应得。念其临阵捐躯。不亏大节。殊堪矜恻。吴文镕著照总督阵亡例从优赐恤。任内一切处分。悉予开复。应得恤典。该衙门查例具奏。二品顶带湖北臬司唐树义、督带水勇炮船。赶赴金口。扼贼上窜。叠次袭击获胜。旋因贼船蚁集。极力督战。被贼将船只击破。落水身死。亦堪悯恻。唐树义、著加恩开复革职处分。照臬司例赐恤。寻均予祭葬世职。吴文镕谥文节。　　

○又谕、端华、杜翰奏、查大通桥挑晾米豆、均属不堪食用、请分别著赔以归核实一摺。上年海运六十一起。米一万七千余石。奉豆一万五千余石。经全庆、朱嶟奏明、在大通桥挑晾。并请变通办理。当经派令端华、杜翰、前往确查具奏。兹据奏称、查验此项米豆。搀杂潮湿。情形极重。均已不堪食用。其米豆经抽斛筛扬。约亏短至七千石内外。该经纪等、玩法舞弊。可恶已极。所有海运米一万七千余石。著全庆等、即责令该经纪等、悉数折银赔补。并以平斛申算。按照顺天府月报粮价。勒限四个月交纳。其车户等、有无通同作弊。应否分成赔补。著刑部于讯明后。咨照办理。仍责成全庆等、严行催比。傥该经纪等、于限内不能赔交清楚。即著落该仓场侍郎、及坐粮厅监督等、分成赔补。并著户部查照例限。勒令交纳。设逾限不交。即行严参。其奉天省豆一万五千余石。著于本年车户应行承领之豫东官豆二万石内。照数扣抵。即勒限令该经纪等、按照市价折银。兑交车户。毋许延宕。至大通桥另储之奉天粟米一千数百余石。经端华等查明。亦属不堪食用。并著勒令该经纪等、采买赔补。以裕正供。　　

○谕军机大臣等、昨据僧格林沁等奏、逆匪由献县窜出。占踞富庄驿村内。并未详叙有无分股。而桂良所奏、则称接据胜保来咨。有贼向东南西南纷窜之语。是其分股溃窜。已属显然。本日据载龄奏报、又称、探闻逆匪潜逃。被伏兵击回。复经河闲乡勇击退。现在河闲府属迤北二十里堡盘踞等语。据三处奏报。互相印证。均属参差。富庄驿既在河闲府城以南。二十里堡又在河闲府城以北。相距一百数十里。其闲必有分扰之处。究竟该逆是否全聚富庄驿村内。抑或另有零匪潜匿附近村庄。束城等村。是否尚有余贼。著该大臣等、迅速据实具奏。务须分投确探。四面摉剿。方能尽歼丑类。现在大兵尽力南趋。傥北面尚留余孽。致令再有裹胁冲突情事。岂非顾此失彼。著僧格林沁、胜保、严饬各路带兵大员。激励将士。迅埽贼氛。肃清畿辅。断不准复以无炮无枪藉口。耽延时日。自取重罪。将此由六百里加紧谕令知之。　　

○又谕、现在逆匪亡命狂奔。贼踪靡定。后路之防。尤关紧要。著载龄、即饬各路弁兵、分投确探。随时速奏。其固安、东安、黄村、涿州、通州、卢沟桥、等处防堵各营。仍著该侍郎、严饬各该带兵员弁、加意严防。不得因逆氛渐远。稍存大意。将此由六百里谕令知之。　　

○又谕、骆秉章奏、湖南库款支绌、请饬川广督抚、协济军需一摺。现在汉口贼船。纷纷上窜。楚北军情。甚为紧急。曾国藩督带兵勇船炮。已由湖南衡州驶赴下游会剿。所需军饷甚钜。自应先事豫筹。该省历年防剿。需用浩繁。司库所存银两。为数无多。不敷支发。著裕瑞、叶名琛、柏贵、接奉此旨。即迅速妥筹。无论该省何款项下。有可动支者。立即设法筹拨。派委妥员。飞速解交楚省。断不准稍有推诿。现在湖北情形。万分吃紧。该省官兵。不敷分拨。急须曾国藩所带炮船。藉资剿贼之用。该督抚等、务当不分畛域。赶紧接济。无误要需。将此由六百里各谕令知之。　　

○又谕、自逆匪窜扰以来。长江数千里。任贼往来游驶。现在金陵未克。庐州复陷。而回窜武昌之贼。纷纷驶赴汉阳金口一带、逆踪飘忽。非亟筹肃清江面之计。不能奏功。曾国藩、现由湖南统带舟师。顺流迎击。业于正月二十八日启程。计期应可行抵楚北。上年八月闲张芾有饬令夏廷樾修造船筏之奏。此项战船。为数若干。停泊何处。即著陈启迈、饬知陆元烺、拣派谙习军务、及熟悉水师得力员弁。配齐军火炮位。星速管带。驶出九江。择扼要之区。截贼往来之路。与曾国藩声势联络。上下夹击。非但遏贼分窜南昌。且使皖楚纷扰之贼。首尾不能相顾。庶剿办可期得力。该抚等、惟当妥速筹办。不准迁延迂缓。致误事机。陈启迈著即兼程前赴新任。其未到任以前。即著陆元烺、赶紧筹办。勿稍迟延。将此由六百里谕知陈启迈、并传谕陆元烺知之。　　

○以重遇鹿鸣宴。赏加前任协办大学士吏部尚书汤金钊、太子太保。御书扁额曰庆衍恩荣。前任兵部尚书特登额、太子少保。御书扁额曰养恬笃祜。均准其于明年乙卯正科重与鹿鸣筵宴。　　

○以翰林院侍读学士何彤云、为内阁学士。兼礼部侍郎衔。太仆寺卿齐承彦、为都察院左副都御史。翰林院侍读学士李联琇、为大理寺卿。仍留福建学政任。　　

○以内务府大臣存佑、署正白旗蒙古副都统。　　

○赏乌什办事大臣春熙、副都统衔、为塔尔巴哈台参赞大臣。调塔尔巴哈台参赞大臣保恒、为乌什办事大臣。　　

○命刑部左侍郎李钧、驰往天津。会同署仓场侍郎全庆、验收海运米石。　　

○以江西剿办土匪出力。赏知县潘安国、花翎。以同知直隶州升补。　　

○甲申。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

