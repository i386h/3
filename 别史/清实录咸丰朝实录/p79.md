<!-- { "loadSidebar": true } -->
○豁免山东历城、章邱、邹平、长山、新城、齐东、齐河、济阳、禹城、临邑、长清、陵、德、德平、平原、泰安、莱芜、东平、东阿、惠民、阳信、海丰、乐陵、商河、滨、利津、沾化、蒲台、滋阳、曲阜、甯阳、邹、泗水、滕、峄、汶上、阳谷、寿张、菏泽、单、曹、定陶、钜野、郓城、濮、范、观城、朝城、兰山、郯城、费、莒、沂水、蒙阴、日照、聊城、堂邑、博平、茌平、清平、莘、冠、馆陶、高唐、恩、益都、博兴、临淄、高苑、乐安、寿光、昌乐、临胊、安邱、平度、昌邑、潍、高密、福山、招远、莱阳、临清、邱、夏津、武城、济甯、金乡、鱼台、嘉祥、八十九州县暨德州、济甯东昌、临清四卫、道光二十九年以前民欠银米。　　

○甲子上诣寿皇殿行礼。　　

○诣寿康宫、问皇贵太妃安。　　

○谕内阁、前因已革江西巡抚陈阡、有被参款迹当交陆建瀛陆应谷秉公确查兹据陆建瀛等分别查明覆奏陈阡、古连魁、各唤女优至署演唱陈俊在省寓所亦曾唤唱一次。实属有玷官箴并先据裕泰覆查。陈阡前在侯官县任内有与卖珠翠民妇同赌之事。更属不自检束陈阡古连魁。陈俊业经革职姑免置议穆齐贤讯无听过女戏。惟系地方武职大员。并不照例驱逐。亦有应得之咎。所有革职之案。著准其开复。仍交部议处。至陈阡奏、学政收受规费一节。现据查明孙葆元、张芾、考试各府。均系循照旧章办理。并无格外需索情事。著毋庸议。此案陈阡被参各款。朕特命学政查办。乃陈阡奏学政陋规。即在张芾查参之后。并因前充提调时。与学政孙葆元、结有嫌隙。一并牵砌具奏。名为因公起见。实则有心挟制。陈俊又复具禀申诉。与陈阡所奏。如出一辙。难保非受其指使。巧为诋讦。似此特交查办事件。被参各员。藉端挟制。欲使查案大臣。先存避谤之心。相率为伪。扶同隐饰。致朕耳目壅蔽。于政体大有关系。此风断不可长。至各省学政。经朕特简。为士子表率。亦各宜砥厉廉隅。恪守清操。虽延请幕友。出棚按试。费用较繁。向资棚规津贴。但各省均有旧章岂容踵而加厉。嗣后各学政。如有不知自爱任意需索者。著各督抚随时查察。据实参奏。毋稍徇隐。　　

○以河南布政使蒋霨远署巡抚。　　

○命署陕甘总督萨迎阿。拨银一千三百两有奇解赴库车备咸丰三年经费。　　

○乙丑。太祖高皇帝忌辰。遣官祭福陵。　　

○谕内阁、载垣等奏、銮仪卫豫备玉辇、金辇、查例请旨等语。明年四月后。遇朕亲行天坛大祀。诣坛日。著照例豫备玉辇。地坛大祀。豫备礼轿。　　

○又谕、明训等奏、遵旨严讯官弁贿纵盗伐树株、分别定拟一摺。此案永陵管山防御庆谦花什布、管理山界。稽察树株。是其专责。乃漫不经心。以致树株屡被盗砍。迨拏获人犯。复听嘱纵放。收受馈送食物。实属卑鄙不职庆谦、花什布、俱著革职。发往新疆充当苦差前任总管全喜、系统辖之员。于官树屡被盗砍。漫无觉察。并失察防御受贿故纵等情著即革职以肃功令。至案内疏防之管山翼长及失察之该旗民地方各官。并率行详报各员。均著查取职名送部分别议处将军奕兴、亦有失察之咎。著一并交部议处。　　

○谕军机大臣等、王懿德奏、士民呈控番贼扰害。请饬查办、并节原禀呈览一摺。本年五月以来。西甯一带野番。时出抢劫。节经萨迎阿奏、官兵追捕情形。并将遇贼怯懦之都司焦士忠、奏参革职。先后降旨、谕令该署督、分饬各镇营实力操防。严守要隘。兹据王懿德奏称、西甯绅士平番耆民等、于金县途次具禀。并称曾在署总督处喊禀多次。不为查办。是否该署督前奏情形尚未详尽。抑或另有别情。现在贼番果否敛迹。地方文武如何办理。廪生李国栋等业由王懿德递交甘省。著萨迎阿、确切讯明妥为查办。据实覆奏。番匪屡出抢劫。事关边防民瘼。必应严饬剿捕。大加惩创方足以卫民生而肃边圉。谅萨迎阿自能懔遵节次谕旨。认真整饬。不因暂时署事稍形宽懈亦断不以琦善因剿办番案获咎遂任镇将等姑息偷安转贻后患也原摺并呈禀二件均著钞给阅看将此谕令知之　　

○丙寅上诣寿安宫西所、问如皇贵太妃安　　

○诣寿康宫问皇贵太妃安。　　

○孝德皇后殡宫月祭遣官行礼。　　

○谕内阁、总管内务府奏、援案请将永远枷示之逃走太监改为发往黑龙江就远监禁一摺向来逃走太监。永远枷号均在慎刑司羁禁。原以该太监等愚顽性成。就近枷示以昭惩儆。若改发黑龙江监禁。恐稽察难周。或仍致在配脱逃。转不足以示儆其如何变通之处著总管内务府大臣等再行妥议具奏寻奏近来太监纷纷报逃暋不畏法应遵谕就近枷示查番役衙门距慎刑司衙门较近嗣后永远枷号之太监。若积聚较多拟即在番役衙门分禁枷示。责令管辖番役司员等。妥为稽察。从之。　　

○谕军机大臣等、陈庆偕奏、登州水师战船被贼占驾、海防吃紧。拟亲往督办一摺。山东登州洋面。上年屡遭闽匪劫掠。经该省雇募广艇。痛加剿办。盗风稍息。兹据奏称七月二十五日。荣成县石岛洋面。有盗船十余只。联＜舟宗＞抗拒官兵。接仗互有杀伤。次日副将郑连登等、督兵进击因众寡不敌官弁兵勇。尽行落水。新旧战船。被贼占驾九只副将关防文卷尽失。望见贼船各有夷人数名等语。此项盗船。究系来自何处何以内有夷人。是否闽粤匪徒。伪为夷装。藉以恐吓或挟上年剿捕之讎。并力报复。似此猖獗不法。实堪发指。必应迅速剿办。除分饬盛京、直隶、江南、于所属洋面合力堵剿。并饬陆建瀛等迅派得力将备。酌拨上海战船水勇赴东协捕外。陈庆偕。现已将乡试监临事宜。委令藩司代办。即日驰往登郡。著督饬新任登州镇陈世忠、登莱青道英桂等调集三营水师并饬守备黄富兴、招募沿海艇勇。由该镇统带出洋。克日追剿。务将盗船悉数拏获。确究来历窝巢。彻底惩办。勿任窜越外洋及向他省洋面句结滋扰。并著查明郑连登等所禀、在洋力战。被炮轰伤。落水后遇救登岸等情。是否确实。如果该副将等、见贼畏怯。弃船先遁。复敢捏词饰报即著从严参办。另片奏、雇船募勇等项。需费颇钜。著准其在于司库庙工生息款内。借支银二万两以济要需。事竣筹补还款。将此谕令知之。　　

○又谕、据陈庆偕奏、登州水师战船被贼占驾。海防吃紧一摺洋盗扰害商船。拒伤官弁竟将水师战船占驾九只亟应多募艇勇。厚集兵力痛加剿洗惟该匪往来洋面四路可通江苏与山东毗连尤应密饬水师将弁一体严防。勿稍疏漏。又片奏、上年上海勇船。曾因自卫商艇来东。颇资协剿之力。现在山东洋面剿捕盗匪。情形甚为紧要。必须与江南省合力剿办。方不致有误事机。著陆建瀛等、遴委水师干练将备数员。饬令上海商局。挑选勇船十余只。水勇四五百名。多带枪炮器械。星速驶往东洋。帮同剿办。以壮声威。想该督等、接到山东咨照。已筹画及此也。原摺片均著钞给阅看。将此谕令知之。　　

○又谕、陈庆偕奏、登州水师战船被贼占驾、海防吃紧一摺洋盗肆扰。急宜严防盛京、直隶、各海口。与山东洋面毗连。东省既严加剿捕。势必至纷窜各口。著奕兴。讷尔经额、遴委干员。带领弁兵。各于该省海口要隘处所。严密防堵。如有匪徒窜入该二省洋面。即著分投截击。杜其逃窜之路。庶东洋剿捕更易得力。原摺著钞给阅看。将此各谕令知之。　　

○给山西长治、长子、二县被水村庄修屋埋葬银。　　

○丁卯。上诣寿皇殿行礼。　　

○诣关帝庙拈香。　　

○谕内阁、户部奏、请饬查福建盐务办运情形等语。闽盐东西两路倒退篷额前经刘韵珂奏请改为委员官运。甫届两年。何以复请将东路官领运本、统交贩户领运。办理殊属两歧。著新任总督季芝昌、巡抚王懿德。确查现办官运。有无把握是否须仍改归商运。如将民捐运本。交贩户承领试办。有无流弊。查明据实覆奏。并将该省鹾务。如何整饬变通、可资经久之处。悉心妥筹。奏明办理。寻奏、遵查官运帮销日绌。势难加办。又无殷实商人可以招举惟有力节虚糜。务归实在。并将代销名目。永远革除报闻。　　

○又谕、前经都察院奏、湖北已革巡检潘箴、遣抱告赴该衙门具控各款。已降旨交龚裕提讯。并查该参员被劾劣迹具奏本日据程矞采、龚裕奏称、该革员于违例擅受词讼被参革职之后。禀讦藩司家丁倚势弄法。汉阳府家丁勒荐长随。汉阳县知县侵蚀赈银等款。该革员并不将应讯家丁荐函交出。显有挟私报复情事。潘箴、著即拏问。仍交龚裕、提同全案人证。研讯确情。按律惩办。毋稍徇纵。　　

○又谕、前据骆秉章奏、湖北汉阳府属士民程瑞凯等、呈请捐赀助饷、代已革发遣新疆之前任湖南长宝道杨炳堃赎罪。当降旨交程矞采访察具奏。兹据查明该士民等、同心爱戴。系属实情。惟该革员前次获咎。情节较重。且此端一开。将来获罪人员。恐不免有授意饰词。希图邀恩情事。所有该士民等呈请代杨炳堃赎罪之处。著不准行。　　

○谕军机大臣等、前因有人奏、河南捻匪。劫掠肆行。节经寄谕潘铎。饬令严行究办。兹据奏称查明泌阳县角子山附近村庄。并无匪徒盘踞形迹。亦无一日抢掠数十家及唐县匪徒欲行围城情事。现获乔建德夥党。止供有讹索钱文各案。此时实在情形。断不至酿成事端等语。外省州县。于盗劫重案往往心存讳饰。化大为小。未可受其蒙蔽。李僡到任尚需时日。蒋霨远、现署巡抚。责无旁贷。著将潘铎所奏各情节。确加查访。各府属有无捻匪出没。严密缉拏。并饬侦捕乔建德、务获惩办不准稍涉松懈。尤不准代人受过曲为回护以靖地方而惩积习。将此谕令知之。　　

○湖广总督程矞采奏、遵查善化县知县易学超等、被参各款饬署布政使陈之骥等、先行确审。得旨。陈之骥、滑吏也。到任后官声若何。密行访察。据实具奏。寻奏、陈之骥、曾任州县多年未免于州县有逾格见原之处。虽未至贻误要需而办理已不胜其竭蹙。报闻。　　

○以办理福建噶玛兰开垦出力。予通判朱材哲等、升赏有差。　　

○戊辰。上诣寿康宫问皇贵太妃安　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

