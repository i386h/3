<!-- { "loadSidebar": true } -->
○以直隶大名镇总兵官炳文、为福建陆路提督。江甯城守营副将董占元、为直隶大名镇总兵官。　　

○铸给云南顺云协新设左右二营守备关防。从总督程矞采请也。　　

○予故福建陆路提督徐华清祭葬谥威恪。　　

○辛亥。江南河道总督杨以增奏、洪湖修补石工完整。报闻。　　

○山西按察使孙毓溎、奏报接印任事。得旨。受恩若惊。固人臣之分。朕期汝永持斯念慎终如始勿蹈因循。勿过率真。汝之心地才能早为朕嘉赏。于汝实有厚望焉。慎勉为之。　　

○壬子。河东河道总督颜以焕奏、遵查十字河情形确切履勘。得旨、妥为查勘。不可稍有迁就。　　

○福州将军裕瑞等奏、察阅官兵技艺得。操演技艺。必当勤奋。办理营务亦当公平尔等毋忘。　　

○癸丑上诣寿康宫前殿行礼。后殿问皇贵太妃安。　　

○诣英华惟拈香。　　

○谕内阁、田雨公奏陈、用人宜慎三条朕详加披览其所言用人常经。尚不为无见。至倭仁以三品卿给予副都统职衔、作为叶尔羌帮办大臣边疆大臣要任。令其扬历谙练。并非投闲置散。而该少卿以为用违其才。若如所奏则外任皆为左迁。而新疆换班者、尤为摈斥。岂识国家文武兼资。内外并重之微意乎。孙瑞珍、年近七旬。精力尚健。于户部事务本非素习。然数月以来。朕观其孜孜讲求。无时稍懈。该少卿称其办公竭蹷。物议纷滋。经军机大臣传旨询问。仅以传闻嘲诮之词回奏。其传闻数端又皆同堂公议。并非孙瑞珍一人之私见。朕亲政伊始。耳目未广。用人惟知公正。从不稍存成见。九卿科道拾遗补阙。朕所乐闻然黜陟大权朕自持之。田雨公此奏殊属冒昧。著传旨申饬。嗣后有言责诸臣仍当遇事直陈无隐。不得因有此旨。遂缄默不言负朕虚衷纳谏之本意也。　　

○又谕、程矞采奏、甄别游击都司一摺云南提标右营游击。现署开化镇游击向文美、当防堵邻省盗匪之际。辄行告病。显系规避。著即革职。贵州镇远镇左营游击彭万春、精力就衰。云南楚雄协都司姚华、年逾六旬。办事竭蹷。均著勒令休致。贵州毕赤营游击克木能额、于营务难期振作。著送部引见。姚华承袭之世职。著该部照例办理。　　

○大理寺少卿田雨公奏、新授道员吕佺孙、知府孙毓溎、未及到任。均擢臬司。用人太骤恐阅历未深。无以收驾轻就熟之效。得旨。朕之破格恩施。乃振兴之权。汝所言、乃用人之常经。所奏不为无见。然二人究有何不堪外任者。何不明言。又奏、外官有声名平常。经督抚科道参奏者。验之不爽。当经斥罢。若留京补用。恐黠者冀死灰之然。劣者为栈豆之恋。批。此又何不明指其人。朕知之。汝所奏意必在万贡珍、严良训二人。然二人亦堪内用者。　　

○免云南铜厂民欠无著工本银。　　

○甲寅。谕内阁、朕闻各省州县。亏那库项。往往藉流摊名目。列入交代。积弊相沿。遂成钜款。前于清查案内。叠经王大臣会同户部、议立章程。禁止流摊滥抵等弊。并严饬交代盘查。认真稽核。第恐奉行日久。视为具文不肖州县。复逞其侵渔故智。上司不加查察。甚或有意徇隐。旧欠未补。新亏又增。国家度支有常。岂容如此耗蠹。著各督抚府尹、于所属各州县核算交代时。如查有分年流摊名目。或虚报工程。或藉称赔累。辗转摊认。以致库款虚悬。即行彻底根究。严参惩办。庶侵亏之弊可杜。弥缝之习渐除。傥仍前徇庇。经朕查出。或被人参奏。定将该督抚等、一并重惩不贷。将此通谕知之。　　

○又谕、近来各省盗贼横行。劫案累累。甚至湖南会匪滋扰。两粤贼势蔓延。推原其故。皆由保甲之法不行。以致莠民无所忌惮。本年春间、曾经降旨、通谕各直省督抚。严饬该管州县。力复旧章实心办理。迄今已逾半年各省大吏。并未将现办情形。据实覆奏。是直以通谕为虚文。视保甲为故事。无怪各省抢劫之案。层见叠出。毫无儆畏也。盗匪一日不除。闾阎一日不靖。安良锄暴。时廑朕怀。各督抚府尹、身任疆圻。宜如何勤思绥辑。著即遵照前奉谕旨。各将地方现办章程。据实具奏。州县中认真奉行。著有成效。众所共知者。即应加以鼓励。其奉行不力。或虚词欺饰、及借端扰累者。亦即指名严参惩办。以肃吏治而清盗源。毋得以空言覆奏。致良法美意。徒成具文。将此通谕知之。　　

○又谕、理藩院奏、扎萨克多罗郡王托克托瑚图噜、以其第二子三音苏查喇勒图、赏挑乾清门行走差使、呈请来京叩谢天恩一摺。因思喀尔喀车臣汗部落。距京师路途较远。加恩托克托瑚图噜、著毋庸入京谢恩。　　

○又谕、都察院奏、浙江生员俞绍圣、具控吏部书吏章石樵、索诈不遂、阻袭世职等情。著步军统领、顺天府、五城、一体查拏章石樵、送交刑部严行审办。俞绍圣著听候传质。其应否承袭世职处。著该部照例办理。　　

○大学士兼管顺天府府尹卓秉恬等奏、遵查香河等县抢劫各案。分别办理。并饬各属认真查缉情形。得旨。所奏各情节。惟哈玉麟一案。尚有不实不尽。著再严行查办。不可含混了事。一奏塞责。　　

○调成都将军倭什讷、为杭州将军。杭州将军奕湘、为成都将军。　　

○乙卯。谕内阁、给事中黄兆麟奏、稽查仓内情形、请饬查办一摺。据称本月二十五日。万安仓仓门无故敞开。监督并不在仓。任容夫役多人拥入。经该给事中查问。则以挑晾为词。其中显有情弊。著仓场侍郎、即查明是日入仓之夫役人等。按名解送刑部。严行审讯。其旷误值宿之监督。交部严加议处。不该班之监督。交部议处。仍著听候传问查办。　　

○又谕、郑祖琛、向荣驰奏、剿捕贼匪、大获胜仗情形一摺。广西土匪、窜扰武缘宾州庆远等处。经该提督向荣、亲督官兵驰往庆远迎剿。贼众约有二千余人。在龙门司之索潭墟盘踞。该提督恐其闻风逃窜。不及早餐。即督率将弁飞驰进剿。歼毙贼匪数百名。乘胜纵火围攻。该匪被伤烧毙。及落崖身死者无数。向荣甫经到粤。即能身先士卒。激励将弁。实属忠勇可嘉。其武缘宾州等处。亦经该处文武督率兵勇团练、齐心戮力。斩获甚多。均堪嘉奖。此次出力员弁、及绅民团练人等。著李星沅、周天爵、劳崇光、向荣等、查明保奏。候朕施恩。现在兵威大振。贼势已蹙。所调邻省官兵。计亦次第到齐。正可乘机分路进剿。悉数歼除。勿留余孽。候补提督张必禄、现虽病故。其所带弁丁等三十余人、想可得力。均著留于军营、交李星沅等酌量差遣委用。　　

○又谕、奕兴奏缴口外牧厂地段、恳请赏收一摺。奕兴旧有察哈尔所属苏鲁克地方牧厂一段。现因牧丁在彼滋事。难以照管。情愿呈缴。著照所请、将牧厂赏收。其看厂众丁户等、均交察哈尔都统等管理。该处原拨看厂丁户、生齿日繁。且与试垦地亩、闲有毗连。应如何酌定章程、严加约束、不致日久滋事之处。著该都统等妥议具奏。寻察哈尔都统恒春等奏、奕兴牧厂、应归入察哈尔正黄旗游牧。其丁户统归该旗总管等管辖。仍令在牧厂栖止。以免失所。遇有命盗词讼案件。归该旗承缉讯办。并于该丁户择人品端方者。充作首领。就近弹压。并由总管参领、查明丁户内有才堪造就者、以各佐领下甲拴缺酌补。该旗总管参领。按年亲历详查。严禁私垦。于年终结报咨部。如该厂蒙古有犯窃劫案件。将该旗总管参领。照失察本管兵丁闲散例、交部议处。下部议行。　　

○热河都统惟勤、奏报十月分粮价。得旨。饬查盗匪之事。岂尽忘耶。何多时不见覆奏。抑亦另有别情。著速行查访具奏。断不可希图含混。岂以按月奏报照例数语。遂为克尽厥职。懔之。　　

○以湖广督标中军副将双福、为河南河北镇总兵官。　　

○予故河南河北镇总兵官波启善祭葬。子安喜、安林、俟百日孝满后带领引见。　　

○展缓河南祥符、荥泽、商邱、夏邑、甯陵、鹿邑、永城、柘城、阳武、原武、鄢陵、睢、临漳、内黄、巩、汜水、陈留、通许、洧川、中牟、兰仪、郑、荥阳、密、新郑、汤阴、安阳、林、武安、汲、新乡、获嘉、淇、延津、滑、浚、考城、济源、修武、孟、洛阳、偃师、淮甯、项城、河内、扶沟、武涉、温、四十八州县被水被雹村庄、并河占沙压地亩、节年缓徵银米。及民借耔种口粮仓谷。　　

○丙辰。上诣寿康宫。问皇贵太妃安。　　

○谕内阁、惠亲王、赛尚阿、明训、奏请饬催香镫地租银两等语。雍和宫各殿香镫供献等项。向由直隶大兴等州县官徵地租银钱供备应用。兹据奏称、此项地租。历年拖欠。为数甚钜。节经催提。延未解到。著直隶总督、即将嘉庆二十五年以前陈欠、并道光元年以后续欠银两钱文查明。勒限严追。迅速解交。毋误公用。嗣后务须年清年款。不准再有蒂欠。傥仍延宕。著即从严参办。　　

○两广总督徐广缙等奏、遵覆周天爵条陈夷务情形。得旨。卿智深勇著。视国如家。所奏各情形甚当。朕闻汝今秋偶有微疴。此时佳善否。　　

○赠故候补提督张必禄太子太保。予祭葬。谥武壮。子同知由基、荫生由庚、均俟服阕后带领引见。　　

○丁巳。谕内阁、都察院奏、广西生员洗澂清等、呈诉逆匪横行等情。广西土匪猖獗。已叠降严旨、饬令迅速剿办。并特派大臣前往会同巡抚提督等、督率进兵。著李星沅、周天爵、劳崇光、按照绅士所诉受害各情节。严密访查。一并按律究办。以安人心。原告洗澂清、著即饬令回籍、听候查办。　　

○谕军机大臣等、前据都察院奏、密云驻防已革马甲魁山京控一案。当交刑部审办。并派军机大臣会同审讯。兹据奏称、密云修理营房等处。均系前任副都统双德任内之事。并据海玉、苏克都亨等供。道光二十七年间。报修营房六处。估银二千九百七十五两。经海玉如数向藩库领出。祗以二千三百七十五两。交库收存。其余六百两。或称购料。或称部费。海玉、苏克都亨、均向双德回明等语。此项工程银两。海玉何以短交。苏克都亨何以短收。既据各供回明双德。何以当时双德并不查明究办。其短交短收之银。当日究系如何回明。作何使用。著双德据实明白回奏。毋稍含混。将此谕令知之。寻奏、海玉用过银六百两。曾向禀明系属部费。得旨。双德著即解任。由庆禄派员伴送来京。听候传质。　　

○以故追封三等公富泰继子德懋。袭爵。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二十三　　

