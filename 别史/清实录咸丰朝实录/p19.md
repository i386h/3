<!-- { "loadSidebar": true } -->
○谕军机大臣等、有人奏、江苏捕务废弛。屡酿重案。请饬查办一摺。近因盗劫肆行。缉捕疏懈。叠经饬谕各疆吏。查拏究办。如果随时破获。按律严惩。何至盗风日炽。劫案累累。若如所奏。自上年以来。苏州府属城乡抢劫重案。层见叠出。甚至绅衿家属、惨遭开棺者两案。地方文武各官、扶同隐匿。民生莫保。深恐别滋事端。著傅绳勋、接奉此旨。按照原奏案情。迅即遴委贤员。督同地方员弁、认真访查。务将各案赃盗。全数弋获。尽法惩办。以靖闾阎。傥敢仍前懈玩。或仅获一二盗犯。希图塞责。即著从严参办。毋稍姑容。原摺著钞给阅看。将此谕令知之。　　

○四川总督徐泽醇奏报、春季合操省标官兵情形。得旨。所陈系属实在情形。但先言弓力软弱。因训练不严。赏罚不明之故。继又称止齐整肃。技艺精熟。何移易若是之速哉。前后予盾。自不知耳。可见阅伍之奏。率皆纸上空谈。尔到任未久。如是直陈。尚有良心。惟再一二岁以后。恐不能振作也。近闻川省营伍。实属废弛。勿谓千里而外。朕耳目不能及也。　　

○以内阁侍读学士琦昌、为詹事府詹束。　　

○以陕甘总督琦善、兼署青海办事大臣。　　

○癸丑。上诣永春室、问皇贵太妃安。　　

○谕内阁、工部议覆颜以燠奏、寨子民堰添建滚坝。并挑穵十字河引渠一摺。此案请建滚水石坝工程。既经河漕督臣会同勘明。必不可缓。自应及时兴建。乃东南两河互相诿卸。空文往返。已阅年余。殊非实心任事之道。著杨以增、颜以燠、亲往履勘。会同陆建瀛、杨殿邦、破除成见。秉公商搉。将拟建之滚水石坝。究应建于何地。并囊沙引渠。应否改为减牐之处。详核妥议。迅速联衔具奏。务期和衷共济。筹及久远。俾漕运民田。均受其益。毋得各执一词。彼此观望。至所需银两。无论在何地兴办。均著入于另案比较数内。不准藉办专案、以归撙节。傥复推诿因循。致误漕行。并致贻害民田。即著该部指参惩办。　　

○山东巡抚陈庆偕奏、探明夷船向登州府属迤东、外洋行驶。得旨。仍应严密防范。　　

○朝鲜国王李昇遣使进香。并带呈前贡方物。命留抵下次正贡。赏赉如例。　　

○以太仆寺卿法福礼、为内阁学士、兼礼部侍郎衔。　　

○以成都将军裕诚、署正白旗汉军都统。调吉林将军倭什讷、为成都将军。　　

○甲寅。孝恭仁皇后忌辰。遣官祭景陵。　　

○上诣正大光明殿几筵前、供奠。　　

○诣永春室、问皇贵太妃安。　　

○以杭州副都统固庆、为吉林将军。　　

○乙卯。上诣永春室、问皇贵太妃安。　　

○命署正白旗汉军都统裕诚、恭理丧仪。　　

○以前任西甯办事大臣达洪阿、署镶白旗满洲副都统。　　

○以镶蓝旗汉军副都统耆瑞、为杭州副都统。　　

○丙辰。上诣永春室、问皇贵太妃安。　　

○谕军机大臣等、郑祖琛奏、各属盗匪窃发。拟将撤回官兵。会督剿捕等语。广西界连东粤滇黔一带。自上年以来。时有土匪句结窜扰。肆行抢劫。经该抚饬派员弁、调集兵勇。会同邻省。节次剿捕。获犯不少。而盗风总未尽息。迩因防堵楚匪。官兵不敷派拨。该盗匪遂敢乘机窃发。四出抢掠。非痛加剿洗。不足示惩。前有人先后条奏、该省会匪肆扰、叠经降旨、饬令督率严办。兹据该抚奏称、即将提标撤回官兵、移同协剿。并饬司筹济兵食。以期大加惩创。净绝根株。自应如此办理。著会同提督闵正凤、严饬带兵各员。会督汉土文武。分途前往。实力捕拏。务将首要匪犯。悉数歼捦。不准稍留余孽。一面出示晓谕。解散胁从。以安良善而靖地方。傥剿办未能迅速。致余匪仍前蔓延为害。惟该抚等是问。其升任知府张熙宇、如果缉捕得力。即著暂留该省、派委妥办。事竣再行饬令赴任。将此谕令知之。　　

○以兵部右侍郎春佑、兼镶蓝旗汉军副都统。户部左侍郎阿灵阿、署镶红旗蒙古副都统。　　

○丁巳。上诣永春室、问皇贵太妃安。　　

○谕军机大臣等、徐广缙叶名琛奏、盗匪悔罪投诚。酌拨安插。并拨归营伍等语。此次广东拏办盗匪。歼毙、淹毙、及生捦应正法者。计共一千数百余名。已足大示惩创。其随同投诚之夥党。既据该督查系坚志投诚。率众来归。自应贷其一死。著即照该督等所拟。交地方官妥为安插。严加管束。并将头目张开平等十一名。分别拨归营伍。藉资钤制。责令捕盗自效。如果奋勉出力。方准量加策励。惟此辈习成犷悍。性复狡黠。现虽闻拏投首。难保日久不复萌故智。别滋事端。该督等务须推诚示信。俾不致故智复萌。尤应随时查访。如果不安本分。即应严行惩办。亦不可迁就姑容。回护处分。将此谕令知之。　　

○释遣戍吉林已革镇国公溥喜。已革觉罗学副管庆成穆精额。　　

○戊午。上诣正大光明殿几筵前、供奠。　　

○诣永春室、问皇贵太妃安。　　

○谕内阁、本年六月初九日、为朕诞辰。王公大臣俱著无庸呈递如意。俟二十七个月后、照常举行。　　

○以顺承郡王春山、吏部尚书文庆、兵部尚书柏葰、为内大臣。　　

○己未。上诣永春室、问皇贵太妃安。　　

○谕内阁、御史麟光奏、整顿学务一摺。国家建立官学。原以教养宗支、及八旗子弟。自应循名责实。无令旷功。据称、近日各学。勤学者少。仅止按时呈交月课。多不入学。殊非认真教督之道。嗣后著管学王大臣。严饬各该学正副管、助教、教习等、督率诸生。勤加讲课。以整学规。毋任虚糜饩廪也。　　

○又谕、据御史赵东昕奏、直隶大兴等属。有匪徒聚众抢劫拒捕。种种不法情事。当交讷尔经额饬属查拏。兹据奏称、委员严密侦缉。先后获犯多名。现在严行审办。直隶为畿辅重地。必应严为防捕。有犯必惩。庶宵小咸知敛迹。除将现获各犯按律惩办。并勒缉逸犯务获外。仍著讷尔经额、督饬地方员弁、随时认真缉捕。毋任隐匿讳饰。以靖奸宄而安善良。　　

○以左翼前锋统领巴清德、为镶黄旗蒙古都统。正蓝旗护军统领华山泰、为左翼前锋统领。镶黄旗蒙古副都统西淩阿、为正蓝旗护军统领。调镶黄旗蒙古副都统西兴阿、为镶蓝旗满洲副都统。以署镶白旗满洲副都统达洪阿、为镶黄旗蒙古副都统。　　

○命恭亲王奕带领侍卫十员。往奠故瑞郡王奕志茶酒。谥曰敏。　　

○命柰曼扎萨克郡王德木楚克扎布、带领侍卫十员。往奠故喀尔喀扎萨克郡王那逊巴图茶酒。赏银五百两治丧。予祭葬。　　

○庚申。上诣永春室、问皇贵太妃安。　　

○命总管内务府大臣明训、办理故瑞郡王奕志丧事。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

道光三十年。庚戌。六月。辛酉朔。上诣永春室、问皇贵太妃安。　　

○谕内阁、杨殿邦奏、淮扬运河水浅、筹催漕船情形一摺。据称、本年运口、各引河挑竣后。下游河道。仍复闲段浅涩。各船均须起剥。方能北来。现值重运遄行之际。因河道浅滞。以致添剥运送。尚复成何事体。且时交大汛。设遇黄水涨发。放渡更形棘手。著陆建瀛、杨以增、严饬该管文武员弁、迅将淤浅处所。认真赶紧挑捞。务期一律深通。并著杨殿邦、督率催趱。无任片刻迟延。以疏运道而利漕行。　　

○壬戌。上诣正大光明殿几筵前供奠。　　

○诣永春室、问皇贵太妃安。　　

○谕内阁、裕泰奏、续获匪犯。现办情形等语。此案与首逆李沅发同谋滋事各犯。均已歼捦。其余逆各犯。亦多随时捕获正法。应行质讯各犯。著即严审分别办理。惟该匪等蔓延日久。到处诱胁。诚恐尚有逸犯兔脱。别滋事端。著裕泰严饬密拏。务净根株。勿留余孽。其湖南广西贵州交界。及苗猺杂处地方。向有会匪出没。结党滋扰。亟应乘此军务告蒇之时。妥拟章程力图整顿。其应如何设兵添防、并团练保甲各事宜。即著会同郑祖琛、乔用迁、悉心筹议。归入善后案内。奏明办理。　　

○朝鲜国王李昇。以奉到宣宗成皇帝遗诏。遣使奉表称慰。报闻。　　

○抚恤琉球国遭风难夷如例。　　

○癸亥。上诣永春室、问皇贵太妃安。　　

○谕内阁、讷尔经额奏、永定河北七工堤埝漫口。请将防护不力之道员厅汛。分别惩处一摺。永定河北遥堤。地势低洼。因上游山水下注。大清河水。又复同时并涨。以致北七工八九两号相连处所。堤顶漫溢三十余丈之多。该管厅汛。先时既不能豫防。临时又未能抢护。实属玩误。永定河北七工、东安县主簿郑庆恬、著即革职。北岸通判徐敦义。著摘去顶带。责令随工效力。永定河道熊守谦、管辖全河。未能豫为筹防。直隶总督讷尔经额、有督饬防护之责。著一并交部议处。　　

○谕军机大臣等、据陆建瀛、傅绳勋驰奏、天津夷船。已回上海。即日起碇回粤一摺。据称、夷目麦华陀、于五月十六日。由天津驶回上海。经苏松太道等开导。现已情愿回粤。定于五月二十七八日起碇等语。是该夷徒劳往返。其技已穷。惟夷性叵测。难保其不窜赴沿海各岸游奕。著该将军督抚等、密饬各海口文武员弁、随时侦探。加意防守。不可稍涉张皇。如遇该夷船、驶近口岸。仍当妥为晓谕。劝令迅速回粤。不得违约恣行。设该夷因船只未齐。启程迟缓。陆建瀛等、尤当饬属严防。该督现在前赴江阴一带。距海口甚近。务期随时察看情形。妥为防制。毋稍疏虞。该夷起碇出洋。即行奏报。并著徐广缙、叶名琛、于该夷船回粤后。具摺奏闻。仍遵前旨。持以镇静。俾其安心贸易。不致更萌妄念。是为至要。陆建瀛等摺片。均著钞给阅看。将此各密谕知之。　　

○直隶总督讷尔经额奏、筹防海口情形。得旨。依议妥办。　　

