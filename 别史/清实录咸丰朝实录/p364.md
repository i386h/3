<!-- { "loadSidebar": true } -->
○又谕、胜保代递编修李载熙封奏时事十二条。朕详加披览。虽系按切时势。并无筹办之法。其尚堪采择之处。如请于近京要地。屯劄重兵。天津兵勇。勤加操练。及储备粮食各条。较有实际。业已早见施行。到所称督抚但保省垣。州县但顾城池。请严定入境越境罪名一条。地方文武。于贼匪窜扰之时。若但知株守一城。任贼过境。断不能因其并未失陷城池。稍从末减。著带兵大臣、及各省督抚、于贼踪阑入处所。核实严查。随时参奏。不得迟延疏漏。致不肖官吏。得以掩饰弥缝。幸逃重罪。其坚壁清野一条。原为民闲自为捍卫。朕谆谆诰诫。至再至三。遇有办理得力之员。破格超迁者。亦复不少。该编修所请妥议建筑碉堡章程。著各省督抚、严饬地方官绅、各就本地情形。斟酌妥办。实力举行。不得有名无实。视为具文。至中外大小官员。狃于积习。巧饰因循。弊端百出。实堪痛恨。虽叠降严旨。力加整顿。四载于兹。尚未能尽革颓风。当此时事孔艰。尔大小臣工、尚复不知振作。洗刷精神。食禄苟安。天良安在。其所称下罪已以激忠义。一满汉以示大公。一事权以重责成。求贤才以支大厦。类皆空言激论。无补时艰。朕即位之初。下诏求贤。广开言路。复特颁手诏。痛戒因循。原期中外臣工。咸喻朕孜孜求治之至意。力挽积习。以副委任。总之事事惟求实际。并不愿以言感人。崇尚虚文也。满汉臣工。从未尝稍存歧视。委任将帅。简畀封疆。亦皆信任勿疑。何至事权不一。至所称由科第出身者。读书明理。断不至或生异心。即他途入仕之人。亦应稍知臣节。稔知利害。何至甘心从逆。自取灭亡。览奏殊堪诧异。朕赏功罚罪。一秉大公。该编修之奏。何由而出此。委系心有所疑。故为此语。徒博虚名。又所称酌用挑卖井水之夫。稽察奸慝一条。尤属不成事体。可笑之至。其余所称。亦多窒碍。均毋庸议。该编修本无言事之责。所奏又非机密重情。辄递封章。并以记名御史列衔。实属有乖体制。嗣后不应奏事之员。有必须上陈事件。仍著懔遵前旨。具呈本管官代奏。不得率行封口。致违定例。　　

○又谕、前据载龄奏、拏获土匪张海龙、讯出夥犯、开单请饬查拏一摺。当交顺天府、严拏务获。解交载龄军营讯办。兹据该侍郎奏称、迄今二十余日。并未解到一犯。亦无回文声覆等语。以特交查拏之案。如此因循疲玩。其平日之缉捕废弛。已可概见。著顺天府兼尹、府尹、仍遵前旨。严饬所属。将此案逸犯。赶紧严拏务获。解往讯办。无任一名漏网。傥仍前玩误。致令该犯等闻风远扬。即将该地方官从严参办。毋稍瞻徇。　　

○谕军机大臣等、昨据胜保、崇恩、先后驰奏、逆匪于十五日夜、用地雷轰陷临清州城各情形。览奏焦灼之至。已将胜保、善禄、崇恩、即行革职。仍令戴罪自效。迅即督兵围剿。严扼北犯。并严谕僧格林沁、务将阜城穷寇。及早设计歼除。免致逆匪句结。惟贼势猖獗至此。北路情形。万分紧要。京外东西各营。统归载龄调遣。著该侍郎、随时审度机宜。统筹守御。尤应多设确切侦探。随地密拏奸细。毋致稍涉空虚。方为妥善。文谦前奏、天津沧州一带。兵力单弱。并著载龄、设法兼顾。仍与僧格林沁、胜保、桂良等、联络声援。妥筹布置。文瑞业经驰赴固安。所有载龄现审未结案件。著俟文瑞抵营后。即移交审办。其关涉军务事件。仍归载龄节制。以一事权。军情变幻靡常。该侍郎应否移营防堵。务须熟筹缓急。斟酌办理。将此由六百里加紧谕令知之。　　

○又谕、载龄奏、拏获习教人犯、拒捕逃脱、请饬严拏惩办等语。据称盘获习教人犯傅降一名。供称给胡林村鲍四即鲍飞、送信。业经官兵将鲍四拏获。不料胡林村匪徒。竟胆敢聚集多人。将官兵打伤。夺回鲍四。实属不法已极。该犯傅降、由安肃县前来。据供安肃宝坻等处。俱有习教之人。难保无贼匪暗相句通。窥探消息。此等邪教。固不可操之太蹙。亦岂可因循疏纵。养痈贻患。著桂良、密派得力员弁。前赴胡林村。将鲍四、及打伤官兵之匪徒、缉拏务获。归案严行惩办。其安肃宝坻等处习教民人。并密饬地方官随时查访。妥为弹压。消患未萌。载龄原片著钞给阅看。至该督所请饬令吴廷栋、赴永定河道本任之处。现在阜城贼匪。尚未歼除河间地方甚关紧要。吴廷栋、著仍留河间。办理防堵团练事宜。俟直隶军务告竣。再行交卸。所有永定河道员缺。著该督派员暂署。即饬督办漫口工程。勿稍贻误。将此由五百里谕令知之。　　

○又谕、载龄奏、官兵拏获习教匪犯、仍被夺回、请饬严拏等语。据称拏获习教人犯傅降一名。供称给胡林村鲍四即鲍飞送信。经载龄派兵前往宛平固安接壤之胡林村。将鲍四拏获。被该村匪徒聚众夺回。并将官兵打伤。实属目无法纪。著贾桢、杨霈、督饬所属。将鲍四即鲍飞、并夺犯殴差各犯。迅速严拏务获。归案审讯。按律惩办。至傅降供称、安肃宝抵二县。均有习教匪徒。畿辅重地。岂容此等奸匪。潜行溷迹。著贾桢等、密饬宝坻县、严密查防。固不可操之太蹙。亦不可讳饰消弭。酿成后患。原片著钞给阅看。将此谕令知之。　　

○以两淮盐运使谭廷襄、为山东按察使。暂留直隶、办理天津海运事宜。


大清文宗协天翊运执中垂谟懋德振武圣孝渊恭端仁宽敏显皇帝实录卷之一百二十五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。三月。庚申。谕内阁、自逆匪窜扰以来。所过州县村庄。无不惨遭蹂躏。曾经叠降谕旨。令各省绅民。办理团练。既可保卫身家。又可随同官兵剿贼。近月以来。屡览军营奏报。各该处绅民人等。或杀贼被害。或殉节捐躯。实属深明大义。均堪悯恻。著各路统兵大臣、暨各该督抚等、迅速查明。凡逆匪经过地方。乡团绅民人等、有能奋勇剿贼者。随时分别保奏。朕必立加优奖。其阵亡乡勇。除随同官兵打仗。例得请恤外。其有激于义愤。杀贼陨身者。无论防剿逆贼土匪。悉准令绅民于各该地方。建立总坊。一并题名。并从祀各州县忠义祠。以昭激劝。将此通谕知之。　　

○又谕、和春、福济奏、督兵进剿、连获胜仗一摺。自二月初四日。该提督等移营三里冈之后。叠据奏报。均经获有胜仗。每次歼毙逆匪。自一千数百名、至三四百名不等。本日复据奏称、本月初十日。派拨兵勇。分门进攻。和春与秦定三、往来督战。福济带领官兵。各路接应。该逆突于北门冲出五六千人。势甚凶猛。官兵分三路迎击。全玉贵亲督中路官兵。左路郑魁士、右路江忠信、复分投抄袭。热河、宣化、密云、吉林各兵。并力向前击杀。贼众大败。溃奔入城。十三日。北门逆匪、复乘官兵开穵营盘。突出四五千人。直前攻扑。秦定三一面于营内连放大炮。一面出营攻击。和春复饬郑魁士等、由后路抄袭。会合一处。并力攻剿。毙贼无数。该逆复从东门扑出千余人。意在乘虚窥伺。福济当饬游击嵩瑞等、直前迎剿。毙贼数十名。统计两日。夺获旗帜、炮械、铅药等项。不下四五百件。庐州逆匪。连次被剿。势已渐蹙。复经此次痛创。逆胆已寒。著和春、福济、迅即督饬兵勇。克复郡城。毋再迁延时日。总兵全玉贵、守备江忠信等、均能不避矢石。身受重伤。实属奋勇可嘉。果能始终出力。迅奏肤功。朕必加以懋赏。逾格施恩也。　　

○又谕、崇纶、青麟奏、武昌击贼获胜一摺。贼匪盘踞汉阳汉口一带。叠经崇纶等督令兵勇。焚毁江面贼船多只。先后毙贼无算。该逆复于初四日。游驶渡至半江。即经已革总兵杨昌泗、出队迎剿。崇纶等登城督饬兵勇。施放连环枪炮。逆贼头船。胆敢冒死登岸。经崇纶等飞调川勇截杀。齐声呐喊。立毙长发贼二百余人。割取首级十余颗。夺获器械多件。江面各船。亦被枪炮击毁多只。其汉阳以上鹦鹉洲贼船。亦经游击侯凤岐、千总陈庆有、用炮船全行击退。初五日。复经崇纶、青麟、密饬侯凤岐等、督带大小炮船。渡江直扑对岸贼船。连放火箭火弹。贼众惊溃。扑水溺毙者甚多。两次水路合击。剿办尚属得手。即著青麟会同崇纶、严饬带兵员弁。并力进攻。以殄妖氛。所有在事出力人员。并准酌量保奏。毋许冒滥。　　

○又谕、桂良奏、查明驻防官兵妇女、殉难请恤一摺。上年贼陷沧州。城守尉德成力战阵亡。业已降旨优恤。其防御四员。骁骑校四员。副骁骑校八员。均同德成力战阵亡。德成之妻、同时殉节。又披甲兵四百十名。养育兵十名。闲散三百九十名。殉难妇女一千八百三十七口。幼丁四百八十名。或临阵捐躯。或杀身全节。义烈之气。可泣鬼神。妇孺何辜。罹兹凶惨。满洲旗仆。深明大义。临难效忠。毅然不夺。嘉叹之余。尤深怜悯。均著加恩交部从优议恤。以奖忠烈。其现存兵丁。仍著照旧支给钱粮。妥为安置。笔帖式双魁、既查无捏饰。规避情事。著毋庸议。　　

