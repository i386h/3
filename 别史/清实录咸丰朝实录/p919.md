<!-- { "loadSidebar": true } -->
○又谕、前因吧嗄口□礼就捦。僧格林沁与夷开仗获胜。当已谕知恒福等、激励民团。截其后路矣。此旨是否接到。其绅士张锦文等、暗中布置。究竟如何。能否乘势明攻暗袭。现在夷人大股屯踞李儿寺。前敌马步数百。屯踞郭家坟。僧格林沁等、退劄八里桥。胜保亦已带兵继进。夷性多疑。所以迟迟未进。自因知我有备。不敢直前。且吧嗄口□礼巨憝就捦。其中必馁。然时来窥伺。仍欲逐步渐图前进。本日据恒福奏、天津民团。已募千名。该督又调有督标兵五百名。著即密为调遣。不分昼夜。乘虚捣袭。或设疑惊扰。亟肄以疲之。多方以误之。俾夷有所牵制。其前路自不敢径行直前。并可使津民一面声言。如该夷前路。再行北犯。我津民必从后尽力攻剿。一面使该处绅士如辛荣等、向该夷转说。尔等在通。所求各款。已经钦差大臣等允许。乃因吧嗄口□礼肆行狂悖。遽然开仗。以致和议不成。误我商民海口生理。尔等如将兵退回天津。则我等阖郡百姓。必能恳求钦差王大臣等、照旧相待。如仍欲前进。与官兵接仗。则津民在汝军之后。断不相容。恐众怒难犯。非尔等之利也。若该夷仍前狂悖。即激励兵民。从后牵制夷兵。务令首尾不能相顾。是为至要。将此由六百里加紧密谕知之。　　

○又谕、昨因夷匪盘踞郭家坟一带。当谕令胜保、会同僧格林沁等、派拨劲旅。绕出贼后。以牵其势。谅僧格林沁等、接奉此旨后。已遵谕办理矣。现在吧酋就捦。夷胆已落。正宜乘势攻剿。如再观望。恐该夷大队前来。益觉费手。且该夷前队。已在通州之南。距京密迩。必须有兵牵制。始能阻其前进。著胜保即行遵奉前旨。派员统带马步队各千余名。马队由南路绕出马头一带。彼进亦进。彼退亦退。有机可乘。即行抄击。步队由北路绕出夷营附近之处。遥为声势。夜间施放枪炮。或举号火。以惑其心。使夷人彻夜不能安眠。如兵力不敷。可向僧格林沁商拨。本日并谕知僧格林沁、瑞麟、遵办矣。正在寄谕间。据军机大臣、呈递胜保信函。业已览悉。所请委员薪水。著归瑞麟粮台支领。至严守通州。复派马队截剿之处。即著责成瑞麟、胜保、严兵以御。若该夷并无覆僧格林沁照会前来。即行督兵前进。惟有与之决战耳。将此由六百里加紧密谕知之。　　

○又谕、军机大臣、呈递胜保信函。知前路接仗失利。大营退劄八里桥。胜保已受重伤。抚局难成。载垣、穆荫、办理不善。已撤去钦差大臣。现派恭亲王奕前往督办和局。本日明发谕旨一道。僧格林沁等即宣示夷人。令其停兵待抚。恭亲王奕未便与夷人相见。候其派委议抚之人。或恒祺、或蓝蔚雯等到后。再与面议。该大臣等、仍当严阵以待。堵其北犯。务须阻遏凶锋。以顾大局。发去照会二件。即派员持交＜口英＞口□佛二酋可也。将此由六百里加紧密谕知之。　　

○内廷王、御前大臣等、遵议吧嗄口□礼罪大恶极。本不容诛。惟现在抚局未成。暂时羁留。以为转圜地步。报可。　　

○光禄寺少卿焦祐瀛等奏、请将吧嗄口□礼极刑处死。得旨。是极。惟尚可稍缓数日耳。又奏、集团剿夷。得旨。汝等办理机宜。惟有激励众心。以牵制该夷。现在祇有战之一端。断不准仍存回护。虽有军营或他处知照。亦无顾忌。务期事在必成。将来可望转圜时、自有朱笔改定寄谕为凭。以期尔等志果心坚。　　

○己巳。上诣安佑宫行礼。　　

○以秋狝木兰、自圆明园启銮。皇长子随驾。　　

○大学士瑞麟、光禄寺卿胜保奏、在八里桥与夷人接仗。胜保受伤。得旨。胜保著赏假调理。瑞麟著毋庸来园。即在城外督率伊勒东阿接应。随同僧格林沁截击。　　

○是日驻跸南石漕行宫。　　

○庚午。秋分。夕月于西郊。遣肃亲王华丰行礼。　　

○太宗文皇帝忌辰。遣官祭昭陵。　　

○谕内阁、留京办事王大臣、著派豫亲王义道、大学士桂良、协办大学士户部尚书周祖培、吏部尚书全庆、义道、全庆、著仍在禁城。周祖培著仍在外城。桂良著仍在城外。　　

○谕军机大臣等、前有旨。令景淳、特普钦等、各拨兵一千名。猎户一千名。前赴通州一带。交僧格林沁等调遣。昨据景淳等奏、派兵一千名。业已启程。现在夷氛偪近京城。朕于本月初八日。巡幸木兰。所有前调吉林、黑龙江兵丁。如已进山海关。即著春佑、迅速知照带兵官。饬令折赴热河护驾。毋庸前赴通州。再热河行宫。及一切供应。著春佑即饬该总管、及地方官、妥为打埽豫备。是为至要。将此由五百里谕令知之。　　

○命大学士贾桢、协办大学士周祖培、兵部尚书陈孚恩、刑部尚书赵光、在外城办事。　　

○以工部右侍郎文祥、署步军统领。暂住城外。刑部右侍郎麟魁、署左翼总兵。内阁学士庆英、署右翼总兵。　　

○是日驻跸密云县行宫。　　

○辛未。遣官祭昭忠祠。　　

○内阁钦奉朱谕。张祥河、董醇、均著摘去顶带。以示薄惩。饬令将应需车辆。赶紧备齐。如再任意延玩。定行严办。　　

○谕军机大臣等、寄谕钦差大臣僧格林沁等、朕于八月初八日启銮。巡幸木兰。本日已驻跸要亭行宫。所有前调西安马队。昨据乌兰都奏报、行抵保定。现在计已全到大营。此项马队。即著该大臣等、饬令乌兰都、带领全队。迅赴热河护驾。毋得迟延。据恭亲王等、奏报夷务情形。业己谕令相机办理。第该夷桀骜异常。抚局恐不可恃。著该大臣等、激励军心。力图剿办。不得任令攻扑城池。是为至要。途中并无探报。嗣后如何情形。务须随时奏报。以慰朕怀。前颁赏兵丁银十二万两。存寄圆明园银库。候该大臣等、派员祇领。因经费不敷。业已提赴行在备用。即著该大臣等、由粮台另行拨款赏给后。再报销可也。将此由六百里密谕知之。　　

○恭亲王奕等奏夷务情形。得旨。览奏均悉。以后情形。实难逆料。亦不便遥为指示。祇有相机而行。　　

○是日驻跸要亭行宫。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百二十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。八月。壬申。太祖高皇帝忌辰。遣官祭福陵。　　

○谕军机大臣等、本日据胜保奏、夷氛偪近阙下、请飞召外援以资夹击一摺。据称、用兵之道。全贵以长击短。逆夷专以火器见长。若我军能奋身扑进。兵刃相接。贼之枪炮。近无所施。必能大捷。蒙古京营兵丁。不能奋身击贼。惟川楚健勇。能俯身猱进。与贼相搏。逆夷定可大受惩创。请敕下袁甲三等、各于川楚勇中、挑选得力若干名。派员管带。即行启程。克日赴京。以解危急等语。逆夷犯顺。夺我大沽炮台。占踞天津。抚议未成现已带兵至通州以西。距京咫尺。僧格林沁等兵屡次失利。都城戒严。情形万分危急。现在军营川楚各勇。均甚得力。著曾国藩、袁甲三、各选川楚精勇二三千名。即令鲍超、张得胜、管带。并著庆廉于新募彝勇、及各起川楚勇中、挑选得力者数千名。即派副将黄得魁、游击赵喜义、管带。安徽苗练。向称勇敢。著翁同书、傅振邦、饬令苗沛霖遴选练丁数千名。派委妥员管带。均著兼程前进。克日赴京。交胜保调遣。勿得藉词延宕。坐视君国之急。惟有殷盼大兵云集。迅埽逆氛。同膺懋赏。是为至要。将此由六百里加紧各谕令知之。　　

○又谕、本日据胜保奏、夷氛偪近、请飞召外援一摺。已有旨、谕令曾国藩等、迅挑川楚等勇。派员管带。克日赴京矣。文祥接奉此旨。即著军机章京缮写。分寄各省。毋得迟延。胜保所陈城守各事宜。并著该大臣、传知守城王大臣、查照办理。外省摺报。数日未到。即著兵部接收。以次递至行在。并传捷报处司员、前来听差。现在军机章京。均尚未到。所有摺件。发交文祥。即令该章京等钞录存案。原摺发还各省。迅传该章京等、兼程前来。毋得玩视公事。致干重咎。将此由六百里加紧谕令知之。　　

○是日驻跸巴克什营行宫。　　

○癸酉。谕军机大臣等、前据奕等奏、现办夷务情形。朕已批示相机而行矣。本日据僧格林沁等奏、口□佛国通事爱姓。欲轻骑进城。与恭亲王会晤。心怀疑虑。须有确据。方肯进城。并吧嗄口□礼须加以恩礼。妥为看待。以为转圜地步。现在恒祺、蓝蔚雯等、并未前往。即使该夷有心就抚。亦无由转机。该夷各处哨探。抚局宜迅速办理。不可稽延各等语。＜口英＞口□佛两夷。自奕覆给照会后。并无照覆前来。相持日久。恐该夷另有诡谋。且城外土匪四起。设为该夷句结。尤为可虑。口□佛夷通事。既欲求见。未必无转圜之机。即著奕给与照会。择城外适中之地。派恒祺等、前往会晤。看其光景如何。斟酌办理。现在尚议抚局。吧嗄口□礼自应妥为看管。傥抚局不成。该夷攻扑城池。著庆惠、绵森、奕山、赛尚阿等、悉力固守。万一势不可支。即将吧嗄口□礼提出正法。并著奕等、先行知照庆惠等知悉。将此由六百里密谕知之。　　

