<!-- { "loadSidebar": true } -->
○又谕、昨有旨。饬令徐广缙驰赴广西。会同赛尚阿、督办军务。谅该督接奉此旨。必已星驰就道。惟前饬拣带精兵。曾据奏称、广东防剿。处处吃紧。兵力难分。自系实在情形。本日已由六百里寄谕季芝昌。令拣派汀漳泉等属精兵三千名。以备该督调遣。闽粤壤地相连。由潮州取道。驰赴广西。较之四川云贵之兵。可期早到。或将闽兵留于广东防堵。而以广东得力获胜之兵。调赴广西。即由该督自行斟酌办理。至桂林省城。现尚被围。据邹鸣鹤奏、贼匪全股连妇女在内、约祇五六千人。未知是否确实。省城兵勇二万。不为不多。断无株守坐困之理。已饬赛尚阿、督同劳崇光等由南路。向荣率各处援兵由北路。相机夹击。该督如已驰赴粤西。即会同妥筹办理。军中事权贵一。傥赛尚阿病体难支。自必遵旨将钦差大臣关防、移交该督。所有军务。即统归该督节制办理。一切军需款目。亦可核实稽查。现当经费支绌之际。部款筹拨甚艰。且恐缓不济急。昨据该督等、遵旨覆奏、妥办捐输情形。如果踊跃。著有成效。著与叶名琛酌商。于粤东各款内、移缓就急。通融拨解。广西约须百万之数。陆续分起。源源接济。一俟捐输有项。次第划归原款。谅该督抚定能兼权熟计。无误转输也。将此由六百里谕知徐广缙、并谕叶名琛知之。　　

○钦差大臣大学士赛尚阿、奏报桂林省城战守情形。得旨。览奏、具见卿费尽苦心矣。邹鸣鹤、究有何不妥之处。已有旨令卿会查。向荣尤应激励。莫使故态复作方好。该提督现未回任。又有守城之功。遽以参赞自居矣。　　

○调福建兵三千名。赴广西剿贼。　　

○贷伊犁被旱回民耔种。上以释服祫祭太庙。自是日始。斋戒三日。　　

○是日驻跸黄新庄行宫。　　

○甲午。上诣大高殿行礼。　　

○诣寿康宫前殿拈香。后殿、问皇贵太妃安。还居弘德殿。　　

○谕内阁、先师孔子。德配天地。道冠古今。我朝列祖列宗。暨我皇考宣宗成皇帝。亲诣释奠。并临雍讲学。多士圜桥观听。洵盛典也。朕寅承丕绪。志切景行。谨于明年仲春上丁。亲诣文庙。行释奠礼。并临辟雍讲学。用昭重道尊师。稽古右文至意。其应行典礼事宜。著各该衙门。先期敬谨豫备。　　

○又谕、恭亲王奕。于本月二十二日分府。著在内廷行走。仍在上书房读书。　　

○又谕、常大淳奏、枭徒被拏抗拒。戕害将弁委员。现在督拏一摺。浙江鄞县枭徒。聚众滋扰。副将张蕙等、带兵往拏。均被围困。该抚续调兵勇驰救。讵该副将等、先已被戕。经署甯波府知府毕承昭等、与提督善禄所派员弁。并力攻击。歼毙百余人。余匪逃散。我兵及乡勇、亦有伤亡。该枭徒等聚众戕官。形同叛逆。实属罪不容诛。该抚现已添调官兵。亲往督办。著即严饬文武员弁。迅速兜拏。尽法惩治。毋任漏网。至该处因粮滋闹一案。与枭徒本不相涉。既据绅耆等畏法呈求。即将首犯按律惩办。其余良民。仍当剀切晓谕。毋致玉石俱焚。臬司孙毓溎、署盐运使事温处道庆廉、带兵往捕。调度失宜。常大淳、未能先事妥筹。均属咎无可辞。著交部分别议处。　　

○谕军机大臣等、常大淳奏、枭徒抗拒、戕害将弁委员兵勇多名、现在督饬拏办、并密陈筹办情形各摺片。览奏殊深愤懑。粮盐匪徒滋事。两案同时并发。全在地方官察看情形。分别先后缓急。妥为办理。即须分力弹压。亦应先行晓谕。解散匪党。继以兵威。方不致有挫失。该抚派委大员前往。何以轻率如此。办理太不成事。此案鄞县东乡枭徒。在石山衖、拒捕戕官。即系上年冬间夺犯滋事之徒。与本年东南西南两乡、图减粮价滋闹之案。本不相涉。现据该臬司等探禀。枭徒自知罪在不宥。藉以粮案为由。散布传单。希图哄动各乡。句结一气。为恃众抗拒之计。此事尤关紧要。该抚即饬臬司孙毓桂、署运司庆廉、督同该府县等、传集地方绅耆。晓以利害。先将粮案。赶紧查办完结。只须将首犯周祥千等、拏获惩办。毋令拖累无辜。俟该处粮案完结后。该抚即督带前调弁兵。亲赴该处。专办滋事枭徒。务须悉数歼捦。尽法惩治。无任一名漏网。以伸国法而安善良。将此由四百里谕令知之。　　

○予浙江捕匪阵亡副将张蕙、千总沈兆堂、知县德成、蔡祺、通判袁廷举、县丞李琪、祭葬世职。　　

○乙未。上居弘德殿。　　

○谕内阁、本年三月皇考宣宗成皇帝升祔礼成。朕释服后。于本月十六日。恭诣太庙、行祫祭礼。奉先殿、亦应敬举特祭之典。恭查从前皇祖仁宗睿皇帝升祔后。皇考复亲诣奉先殿、致祭行礼。朕敬法前模。用申诚悃。谨于月初一日。恭诣奉先殿前殿。读祝致祭。所有应行典礼。著各该衙门、照例敬谨豫备。　　

○又谕、朕于本月二十二日。驻跸圆明园。内阁、六部、九卿衙门。遇御门理事、及本衙门带领引见、该班奏事日期。均著遵照旧例。轮留堂官一人。在署办事。不必全行赴园。　　

○又谕、舒兴阿奏、请将亏短仓库银粮之知县革职拏问一摺。甘肃前署通谓县事、候补知县张聪梓、亏短正杂各款银七千九百余两。仓粮一千二百余石。显有侵蚀情弊。且接任知县马纶、于清算交代之时。忽报身故。该督访闻马纶、死由服毒。更恐另有别情。尤应彻底根究。张聪梓、著即革职拏问。交该督提同经手丁胥人等、并马纶亲属。严讯明确。按律惩办。该员寓所赀财。及原籍家产。一并查抄备抵。　　

○又谕、固庆奏、请饬禁无票流民、私出边卡一摺。吉林为根本重地。向不准无业流民。私往潜住。近闻各边卡稽查疏懈。难保无逃亡人户。溷逐潜踪。冀图私垦。若不严行禁止。于旗民生计风俗。均有关碍。著山海关副都统、盛京将军等、严饬各属。按照旧例。于要隘地方。往来行旅。认真稽查。概不准无票流民。私往潜住。毋任因循积久。致滋弊端。　　

○修山东运河、捕河、上河、三厅堤坝土石各工。从河道总督颜以燠请也。　　

○丙申。上亲诣太庙、行祫祭礼。　　

○巳刻。皇贵太妃幸重华宫。上跪迎于崇敬殿外。奉皇贵太妃御延春阁。侍膳毕。诣抚辰殿外。跪送皇贵太妃还宫。　　

○上自弘德殿、移居养心殿。　　

○谕内阁、赛尚阿奏、逆匪被剿分窜、现在省城围解一摺。据称逆匪水陆被剿。于初一日夜。分路逃窜。现在向荣、驻守省城。余万清、劳崇光、均各赶到。著赛尚阿、即飞催各路文武、督率兵勇。分投追剿。并著程矞采、徐广缙等、饬令文武于交界处所。严防窜越。勿令逆焰复张。现在徐广缙、计已带兵驰赴广西。正可合力攻剿。一鼓荡平也。　　

○谕军机大臣等、赛尚阿奏、逆匪分窜、省城解围、现饬各路兵勇、分投追剿、并查探贼踪各摺片。本日已由六百里谕令程矞采、徐广缙等、严密防范。迎头截击矣。逆匪围攻桂林省城。已逾一月。屡次为我兵击败。于四月初一日夜间。分投他窜。据该大臣探报。一由东路斗鸡山过河。一由西路庙头墟、分小路而去。与向荣所禀情形。虽稍有不同。而其过河东窜一路。已侦探明确。在粤西则平乐县一带、最为吃重。而湖南广东交界处所。尤为紧要。其义甯一路。亦与楚壤相接。贼势分窜无定。该大臣已飞饬各路文武兵勇。分投截击。务探贼窜之路。与邻省合力截剿。惟贼情诡谲异常。往往于退走后。设伏以诱我师。该大臣务当密饬统兵大员。于跟踪追剿之时。详加侦察。处处接应。万不可再堕诡计。亦不可藉词耽延观望。现在我军统计兵勇七千名。均归刘长清、余万清、督带追剿。兵力不为不厚。且湖南广东各督抚。均必并力兜截。正可乘贼势分散。喘息未定。前后夹击。一鼓荡平。桂林省城解围。固须防贼回窜。绅民挽留向荣守城。亦系人情之常。惟邹鸣鹤坐镇省垣。督同留守防兵、及绅民等、严密巡护。亦可有备无患。向荣勇敢素著。自应于城外扼要地方。督兵为各路声援。使贼不敢回窜。且可相机进剿。著赛尚阿、随时调度。勿误事机。将此由六百里谕令知之。　　

○又谕、据赛尚阿奏、逆匪分窜、省城解围一摺。逆匪围攻广西省城。幸城内守御严固。城外援兵渐至。贼势屡挫。于四月初一日夜间。分投窜逸。赛尚阿、已严饬各路兵勇。跟踪追击。扼要堵截。并飞咨广东湖南等省。严防窜越。该匪诡谲异常。现已分逸。势必肆行窜扰。广西东北东南一带。与广东、湖南、紧相毗连。在在可虑。必当协力防堵。著程矞采、骆秉章、徐广缙、叶名琛、督饬文武员弁。认真巡防。严密堵御。勿任贼匪阑入。并随时侦探贼踪。或于要隘处所。迎头截击。或越境协剿。相机进攻。总期速靖贼氛。勿致蔓延贻患。将此由六百里各谕令知之。　　

○以本年乡试。考试应开列试差人员。于保和殿。　　

○以黑龙江协领巴栋阿、为甯古塔副都统。　　

○改铸山西榆次县知县印信。从巡抚兆那苏图请也。　　

○丁酉。孝端文皇后忌辰。遣官祭昭陵。　　

○谕内阁、颜以燠奏、豫东黄运湖河、现在受患情形一摺。上年江南丰北漫口。黄流旁溢。以致山东境内被淹。节经降旨、饬令该抚赈恤灾民。并饬该河督、将运道分别镶挑。回空漕船。改由湖坡行走。先后归次。现在丰北漫口。未经堵合。颜以燠所陈河湖受患。挽运维艰。原系实在情形。惟补救因时。全在该河督设法办理。现值粮船衔尾北上。务当督饬道厅营汛牐委各员。竭力催趱。毋得藉口人力难施。稍形诿卸。遇黄水盛涨之时。应如何宣洩归海。以免上游吃重。著与陆建瀛、杨以增、随时会商妥办。至该省被水灾黎。今尚未能复业。朕心实深悯恻。著刘源灏、派委司道大员。周历巡查。妥筹赈抚。毋令一夫失所。地方匪徒。仍著密访严拏。从重惩办。以免藉灾滋事。　　

○又谕、英隆等、奏参并未申报俄罗斯逃犯越边之员一摺。骁骑校班札喇克察、于俄罗斯逃犯三名越边之案。并未申报。且据供狡展。迨与俄罗斯玛雨尔、质讯时。始行承认。非寻常疏忽可比。班札喇克察、著即革职。从重在库克托博卡伦地方枷号三个月。以为边疆坐卡者戒。德昌等、于上年巡查俄罗斯等卡伦时。将应行查办之俄罗斯逃犯一切要件。并未申报。实属玩视边务。呼伦贝尔总管副都统德昌、著交部议处。总管兼世管佐领色巴克札布、公中佐领茂索克、骁骑校拜唐阿等、均著交部分别议处。　　

○又谕、据刑部奏、广西军营、生捦逆首洪大泉一犯。现经赛尚阿派员押解到部。著军机大臣、会同刑部、严审定拟具奏。　　

