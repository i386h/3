<!-- { "loadSidebar": true } -->
○又谕、庆廉奏、粤逆围扑寿州、分调官兵、扼要堵剿、并拟暂驻彰德、以杜北窜一摺。粤逆数万人。纠合捻逆。攻扑凤阳。业经官兵击退。寿州亦已解围。惟捻逆大股。窜入东境。势甚猖獗。兖曹济甯一带。均有匪踪。归德地方。与山东毗连。亟宜力图扼截。毋令扰及豫境。现在夷氛已退。业经谕令庆廉、毋庸北上。所有前派兵勇。著庆廉即带赴归德驻劄。以便剿除逆匪。毋使滋蔓。另片密奏、藩司贾臻、恃才妄作。膜视军饷等语。该司于应筹军饷京饷。迁延不解。殊属不知缓急。著严饬该司、于应筹兵勇口粮。及欠解京饷。迅即如数报解。傥敢仍前玩泄即著严参惩治。将此由六百里谕令知之。　　

○又谕、傅振邦奏、捻趋东北、经官军击剿截回、并徐宿获胜、偪贼西趋一摺。捻匪径趋东北。经傅振邦、调派署总兵李恒清等、于荆山桥台庄一路。迎头截剿大有斩捦。其攻偪徐郡之贼。复经吴棠等、缒城追杀。贼仍往西北伺隙济甯一带。本日据杜＜乔羽＞奏报、捻匪滋扰东省。现在曹州、沂州、兖州、泰安、济甯州、所属二十六州县。时有告急文报。或城关被围。或屡战失利。贼踪业已北趋。势甚猖獗。亟须官兵迎头截剿。以期迅速堵遏。傅振邦、前派恒龄等、所带之兵一千数百名。业经胜保饬令留东助剿。田在田、现在督同胡元昌等、绕赴单县。即著绕前杜截。偪令回巢。以固北路藩篱。是为至要。将此由六百里加紧谕令知之。　　

○贵州巡抚刘源灏奏、剿办粤逆教匪。可否择尤保举。得旨。每战必保。未免太优。况天池盖等处。亦非大捷。如有实在出力者。准其存记汇案续保。　　

○直隶布政使文谦、奏催各州县应解粮租。得旨。各该县徵解钱粮。在平时即难免迁延。当此时事维艰。更可藉口侵蚀。必应随时严惩。如果有徵多报少情弊。除查抄外。即按军法从事。　　

○实授田兴恕贵州提督。以候补副将赵德昌、为贵州安义镇总兵官。　　

○以山东剿捻出力。予直隶州知州赵康侯等、加衔升叙有差。　　

○以夷人滋扰、防范狱囚出力。予刑部提牢主事恩龄等、升叙即补有差。　　

○以疏防夷人拆毁城垣。革北营参将马溎等职。仍留任。步军统领瑞常等、下部议处。　　

○以安徽甯国府城被贼窜陷。都司衔孔旭日等、分别正法、拏问、革职、有差予殉难已革湖南提督周天受、开复原官。祭葬世职。建立专祠。道员福咸、知府颜培文、知县王乃晋、副将朱景山、祭葬世职。一并附祀。并于周天受原籍建祠。伊弟江苏殉难提督天培、参将天孚、同入祀。　　

○予安徽丛山关阵亡同知童梅华、守备张培文、祭葬世职。　　

○蠲缓广西贺、修仁、容、岑溪、桂平、贵、武宣、横、永淳、马平、柳城来宾、宜山、宾、永安、荔浦、藤、平南、宣化、新甯、归德、果化、龙、崇善、左、养利、永康、甯明、万承、太平、安平、龙英、雒容、罗城、怀远、融、象、天河、上林、田、临桂、灵川、永福、恭城、苍梧、怀集、隆安、武缘、迁江、四十九汉土厅州县被扰地方。额赋有差。　　

○壬戌。谕内阁、崇实奏、筹办团练各情形。并据李惺奏、沥陈下情。请另行简派督办大员一摺。据称、川省团练。并无堪胜督办之巨绅。不若责成州县。各遴所属绅士佐之。由各该上司。时加稽核。以收官绅一气之效。其团练需费。全藉民力。密查从前办理官绅。有无勒追肥已情弊。据实严参惩办。一面将每月所收所用数目。榜示通衢。以杜侵蚀。所奏系为通筹大局起见。即著照所议办理。前任右春坊右赞善李惺、年近八旬精力已衰。不能胜任。著即撤去督办四川团练大臣。并毋庸赏给五品卿衔。所有四川省督办团练事宜。著责成该省总督藩臬。督饬各州县及各属绅士认真办理。　　

○又谕、庆昀奏、盗风日炽、请破格奖励一摺。张家口一带。盗贼肆行。亟宜设法摉捕。以安良善。著照庆昀所请。嗣后无论口内口外。凡有拏获骑马持械。结夥同行。以及行强抢夺。积匪猾贼。准其格杀勿论。其有获解到官重犯。审明后即行正法。以免滋蔓获盗之人。准随时酌核案情。分别人数多寡。赏给功牌翎顶。以示破格优奖。　　

○又谕、景廉奏、特参亏那捏控之都司、并将失察各员、分别议处一摺。伊犁绿营都司马举、亏短营马多匹。私那兵粮。抵交面帖。经总兵常英、盘查点验。恐被揭参。胆敢列款捏控。计图挟制实属胆大妄为。著即行革职。以示惩儆。所有亏短马匹面斤。并著勒限严追。已故守备罗万龄、亏短军械。即著落该故员家属。及兼管之参将王重福、分别勒限赔补。以重军储参将王重福、于本营亏短军械。既经失察于前。复敢颟顸于后。都司王重禄、将营马私行借给马举。游击杨成、有稽察兵马钱粮之责。乃于马举任内亏空。不早纠察。扶同徇隐。均属不合。王重福、王重禄、杨成、著交部分别议处。总兵常英、亦有失察之咎。著交部察议。　　

○谕军机大臣等、恭亲王奕奏、请饬文祥回京、商办抚局等语。现在夷兵已退。匪徒敛迹。清河一带。不过零星土匪。文祥著即回京。帮同恭亲王商办抚局事宜。其捕匪事务。著即交带兵将领。认真掩捕。以安良善而靖地方。将此由六百里谕令知之。　　

○又谕、骆秉章奏、带兵入川。请由川省接济军饷等语。前命骆秉章赴川督办军务。该抚已于九月十八日。交卸抚篆。料理启程。所带刘岳昭等军。不下万人。湖南仅能筹给行粮。一入川境。即须接济。著崇实即饬局员、于夔州所属。择要设立粮台。宽筹粮饷。俾楚师士饱马腾。迅速奏功。是为至要。将此由六百里谕令知之。　　

○又谕、张亮基等奏、请饬已革提督、来滇效力等语。据称、云南武职大员。不敷布置。已革贵州提督蒋玉龙、久历戎行。身经百战。若令来滇效力。必于军务大有裨益。自系为军务需人起见惟蒋玉龙、现已据崇实奏请调回川省剿匪。正当得手之际。未便更易生手。该督等仍当于本省将弁中。认真遴选可也。将此由六百里谕令知之。　　

○又谕、据德楞额等奏、追剿窜匪、叠获斩捦一摺。此次捻逆窜入东境。被兖州击退后。拥众东窜。据德楞额奏称、已饬色尔固善带领马队。自宫里集地方。抄至大汶口北面。截其北窜青泰之路。并令富新、带兵驻劄曲阜。摉捕土匪。该副都统驰抵平邑。与色尔固善合队。自北向南攻剿等语。前因济甯被围。谕令德楞额前往救援。自系因剿捕东路窜匪。未遑兼顾。现在曹济一带。均未肃清。著俟兖沂窜匪。偪回老巢后。即会同文煜所带兵勇。迅将各处匪徒。一律埽荡。勿令北犯一步。将此由六百里谕令知之。　　

○兵部右侍郎李维翰、因病解任。以内阁学士毕道远、为兵部右侍郎。署户部右侍郎袁希祖、兼署兵部左侍郎。　　

○云贵总督张亮基、因病解任。以贵州巡抚刘源灏、为云贵总督。云南布政使邓尔恒、为贵州巡抚。山东按察使陈景亮、为云南布政使。长芦盐运使贡璜、为山东按察使。　　

○以云南需饷。命四川、山西、陕西、各督抚。将每月准拨银两。如数解往。　　

○加赏驻劄张家口备调锡林郭勒官兵柴炭银。　　

○以四川剿贼解围出力。赏游击雍中耳吉等、守备陈百胜、余占鳌等、花翎。州吏目华炜等、蓝翎。余加衔、升叙、复职、免罪有差。　　

○以云南克复路南州城。剿办回夷。及编查保甲出力。赏通判保大泉、守备张成贵等、花翎。同知直隶州知州姚学海等、蓝翎。余加衔、升叙、补用有差。　　

○以夷人扰及地坛。管理太常寺礼部尚书倭什珲布等、下部议处严议有差。　　

○以滇匪阑入四川。参将马旭林等、革职留任有差。署总督崇实、提督郭相忠、下部议处　　

○予云南路南州阵亡把总邓明贵、祭葬世职。　　

○予四川丹棱殉难典史徐恩源、祭葬世职教谕温恭毋许氏等、旌恤如例。　　

○癸亥。谕内阁、翰林院侍读学士绵宜奏、职员呈请回籍劝捐、据情代奏一摺。山西职员张国栋、谢智尔、请回籍劝捐。欲由户部发给执照。现在山西劝谕捐输皆归地方官督同绅士办理。若再添设市井之徒。从中劝谕。百弊丛生。不可胜言。且由户部发给执照。前往劝捐。亦无此政体。绵宜所奏。著不准行。　　

○又谕、清盛奏、济甯解围、勇团接仗获胜、并现在拨兵截剿情形一摺。捻逆窜入东境。围政济甯州城。经署知州卢朝安、督率同城文武绅团。婴城固守。不时缒城迎击。互有杀伤。复会合河标参将孙延略、游击周贞元、两路夹击。枪炮轰发。贼始分股奔窜。该州城围立解。现在窜贼分股肆扰。著文煜会同德楞额、督饬将弁。迅埽贼氛。无任延蔓。　　

○谕军机大臣等、现在军机处。事繁人少。焦祐瀛、著即赴行在当差。所有津南弹压土匪事宜。著交张之万、陈鸿翊办理。将此由五百里谕令知之。　　

○又谕、袁甲三奏、巡防江北师船。请由江北粮台领饷等语。总兵黄开榜、所带水勇炮船。前经袁甲三派往高宝湖一带防剿。所向有功。得以保全完善。现在湖防紧要。未便撤归皖营。惟皖营饷绌。势难兼顾。此项师船。既在江北防守。自应于江北领饷。著王梦龄、即饬乔松年、转饬粮台委员。按月照数支发。以归简便。将此由六百里谕知王梦龄、并传谕乔松年知之。　　

○又谕、毛昶熙奏、请专派藩司办理抚局等语。据称、捻首孙葵心、蓄意投诚。惟负罪深重。办抚之员。非所深信。往往迟疑中止。该捻首闻藩司贾臻、前随胜保招抚李世忠。始终孚以诚信。深为感服。每欲由该藩司受抚等语。孙葵心、如果真心悔罪投诚。其机自不可失。著毛昶熙、会同庆廉、体察情形。傥该捻首遣人具禀。即著责成该藩司、悉心经理。务须示以诚信。使之不疑而又不至堕其术中。致贻后患。是为妥善将此由六百里谕令知之。　　

○调正白旗汉军都统肃顺、为镶黄旗汉军都统。正黄旗汉军副都统文盛、为正白旗满洲副都统。　　

○以镶白旗蒙古都统瑞常、署镶蓝旗满洲都统。正白旗蒙古副都统麟魁、署左翼前锋统领。　　

○以随扈办公勤慎。赏三品衔户部员外郎文彬、花翎余升叙有差。　　

○以安徽六安州击贼解围出力。赏游击陈松田、巴图鲁名号。署知州邹笥、花翎。余加衔升叙有差。　　

○以湖南偪近贼氛各州县防剿出力。赏都司何习艺、花翎千总邓彰等、蓝翎。余升叙有差。　　

○以蜀滇接壤剿匪出力。赏同知法丰阿、周廷绩直隶州知州周力墉、都司长德等、花翎。知州顾德龄等、蓝翎。　　

