<!-- { "loadSidebar": true } -->
○又谕、清盛奏、带兵回省、安抚居民、并历陈东省团练情形一摺。团练之设原以济兵力所不逮必须官绅一体兵勇同心协力。内靖土匪。外御贼氛。于地方庶有裨益。若如清盛所奏、山东章邱县之水寨街。新城之南娄里等庄。以及博山莱芜等县团勇。遇有经过客商往来差役。辄敢擅行杀戮。害及无辜。甚至该署抚差弁。亦被团丁捆缚。夺去马匹。现在捻匪窜入东境。势甚狓猖。各处土匪乘间窃发。是团练御贼尚无成效。而抗官滋事竟有尾大不掉之势。谭廷襄谅已驰赴新任。著将清盛所奏各情、严密访查。如有藉团为名。肆行不法。及私立黑团、聚众抗官者。立即严拏究办。毋稍宽容。其有公正绅士。团练乡民。协同官军杀贼立功者。该抚亦当随时保奏。以昭激劝现在山东捻势猖獗。该抚务须力筹防剿。毋令蔓延。原摺著钞给阅看将此由六百里谕令知之。　　

○命大学士桂良、贾桢稽察钦奉上谕事件处。　　

○予广东广甯阵亡守备黄定安千总汤骐超。把总杨金、祭葬世职。　　

○庚子。谕军机大臣等、瑛棨奏、捻匪计图西窜、添派官兵前往商雒、择要驻劄一摺捻匪由老河口回窜厚坡李官桥一带。偪近商雒。该处隘口纷歧在在与豫境毗连。亟应择要防堵。著瑛棨即饬所调固原提标官兵及原劄盘头之西甯镇兵迅赴商南交阎丕敏统带同原存防兵妥为布置如该逆西窜。偪近陕境尚恐兵力单薄亟应添派官兵前往助剿毋令窜越至兴安府属之白河、平利、路通、南阳及湖北、光化等处。亦恐有窜匪阑入。并著严饬陕安镇、及地方官。豫为防范相机堵御。惟该省地方辽阔。官兵势难处处设防。必须联络乡团藉资守助。前有旨、令张芾帮办陕西团练瑛棨现署巡抚著即会同张芾、赶紧激励乡团。务令兵民互相保卫。俾贼匪无隙可乘。方为妥善。另片奏、陕省协解安徽。军饷应否仍解寿州请旨遵行等语。寿州军营需饷甚亟该省应协皖饷仍著照前解赴寿州军营以资接济将此由五百里谕令知之。　　

○兵部尚书穆荫、刑部尚书瑞常奏校勘宣宗成皇帝圣训清文正本完竣酌保出力各员。得旨吏部核议具奏。单并发。并查道光初年校勘圣训告成后、所请奖励与此次相较如有过优之处即酌拟核减原单未请升阶请旨之员于核奏时仍声明请旨。　　

○镶黄旗满洲副都统克兴阿等、奏报贼窜朝阳即日进剿得旨现在贼势若何。贼数大约有多少应先由何路进兵赶紧明晰具奏。　　

○军机大臣等奏、园庭被扰。伯都讷副都统富隆额毋扎克达氏、前任贵州古州镇总兵官巴扬阿继母那拉氏赏件遗失。应否补给得旨。均著照旧补赏扁额著杨泗孙书写其余赏件著由行在内务府、行京内务府、转向敬事房讨领。　　

○补铸贵州镇远府知府经历儒学镇远县知县儒学永定黄平二州知州、永宣州儒学归化通判黄平营都司各印信关防条记从升任巡抚刘源灏请也。　　

○辛丑。谕军机大臣等前因袁甲三奏催各省协饷叠。经谕令山东等省将应解该营欠饷迅速筹拨现值捻匪鸱张粤逆纷窜该营军饷。积欠月多情形实属危迫傥兵勇因饥哗溃大局何堪设想。著文清庆端薛焕毓科严树森谭廷襄常绩将部拨袁甲三营协饷迅速如数筹拨派员克日解往以济急需该将军督抚等毋得再事迁延致干重咎将此由六百里各谕令知之。　　

○又谕前据袁甲三奏团练构衅波折横生当经谕令该大臣传谕李世忠设计歼除首逆解散余党此旨谅已奉到本日据袁甲三奏团练仇隙难解。请催贾臻赴皖并密陈苗沛霖与孙家泰徐立壮势难并存非酌为翦除不能蒇事各摺片并据翁同书奏。苗练围偪寿州饷道。已绝文报不通等语前因颍寿团练应归地方官办理以杜苗练诱胁业已谕令袁甲三催令贾臻赴颍督办安徽全省团练现在苗练上下游。肆扰及围偪寿州情形。实已甘心叛逆该大臣以该练平日剿匪有功。且为捻匪所畏。尚思牢笼驾驭所筹办法亦不为无见。惟苗练桀骜已极。官兵不能箝制欲除徐立壮等为安抚苗练之计设该练因此愈形横恣更将何所措手翁同书久病未痊李续宜到任需地安徽巡抚著贾臻署理即迅速驰赴寿州接署抚篆。将苗练寻仇一事与袁甲三悉心筹商总期。确有把握不可冒昧办理。致滋他变。并将团练招抚事宜。妥为筹办。以固人心而消隐患。所有陕西省协解皖饷已谕知瑛棨、径解寿州。即著贾臻派员催提前进以济军食。本日袁甲三奏、请饬催各省奏拨饷银。亦谕知文清等、速行拨解矣翁同书另片奏太和县知县侯枢臣、于倪邱集办防。忽被民人刘姓张姓刃伤身死等语。是否不法匪徒蓄心滋事。抑或该员有激变情事。亟应彻底根究。著贾臻严饬署颍州府知府程钰、将滋事首犯刘姓等、严拏务获。秉公讯办。毋稍疏纵。将此由六百里加紧谕知袁甲三、并传谕贾臻知之。　　

○以记名总兵官定安、为甘肃甯夏镇总兵官。　　

○命钦差大臣胜保、驰赴直隶山东。督办防剿事宜。　　

○补铸江苏布政使理问、库大使、长洲、元和、吴、华亭、娄、金坛、溧阳、七县知县各印信。从巡抚薛焕请也。　　

○以剿办四川彭县贼匪。赏副将黎得盛参将冯翊翔、巴图鲁名号知县国澍等、蓝翎余加衔升叙有差　　

○予江苏苏州等处阵亡千总陆秀芳、把总黄国标、外委陈秀海、高亮、王松龄、张得龙、王世勋、张桂棠、九品衔沈维城、祭葬世职。　　

○壬寅。谕军机大臣等、奕等奏阻止俄国商人进京贸易、现办情形一摺。前因俄国商人欲至京城贸易并欲由独石口行走当经谕知奕等据理阻止。兹据奕等奏称据俄罗斯馆修士固理禀称、接奉本国来文。陆路商人共二十名货驼约百余只。已于二月十九日由本国启程。拟暂由独石口进京。约于三月底可到。当经派员以该商人不得到京贸易。亦不得由独石口行走之处。向固理驳斥等语。俄国商人、并无在京贸易明文。亦不得由独石□入京。业经奕等照会伊格那提业幅据理驳斥。第恐该商人等。仍由独石口行走著文煜饬知该处地方官傥有俄国商人到口。即据条约设法阻止不得任令进口至张家口地方虽准其将零星货物销售亦不得有设立行栈等事并著庆昀廉至转饬张家口监督。于该国商人到口时明晰晓谕。令照条约办理如该商人在彼销售零星货物即留心防范毋令别生枝节是为至要原摺著钞给阅看将此由五百里各谕令知之。　　

○京口副都统巴栋阿等奏前江甯将军和春奏报守备田仲恒浦口阵亡兹查该员遇救得生请饬销恤典仍革职留营。以观后效从之。　　

○癸卯。谕内阁、克兴阿等奏、剿匪获胜克复朝阳一摺。贼匪占踞朝阳。经克兴阿等带兵进攻贼向东北逃窜。官兵奋勇追剿。该匪争渡浮桥落水溺毙者甚多适盛京黑龙江官兵。同时赶到。贼向山中奔窜我兵捦斩贼目蒋大全一名杀贼一百余名救出难民二百余名夺获旗械多件当将朝阳克复所办尚属妥速即著克兴阿等督饬将士探明路径迅速进攻毋令他窜以致滋蔓在事出力员弁。著准其酌保数员毋许冒滥　　

○谕军机大臣等、前因张亮基奏参徐之铭、纵令兵练、将就抚之回民轰退。偪令马椿龄自尽谋杀招抚委员孙钧、及请托贿赂各款。当经谕令刘源灏迅速赴任。将徐之铭撤任查办。嗣因徐之铭奏、克复富民等处四城。请将申有谋等奖励。恐有捏饰铺张。及保举不实等情弊复谕令刘源灏秉公查明具奏本日据徐之铭奏、澂江回匪假名求抚骤扑省城经何自清督带兵练。进攻江右馆将徐元吉杀毙连破各营攻克呈贡县城。毙贼数千人请将何自清等鼓励等语。与张亮基前奏、情形迥不相符。难保非杀降冒功。捏情入奏。著刘源灏于驰抵滇省后。严密访查据实具奏毋稍瞻徇。原摺著钞给阅看。将此由六百里谕令知之。　　

○又谕、上年八月间据庆廉奏称、挑选得力勇丁二千名派副将黄得魁管带启程。嗣因抚局已定该副将带勇折回。现在捻匪窜扰山东。已有旨、令胜保驰赴景州德州一带防剿。必须厚集兵力。固守畿疆。著严树森察看该省情形如军务稍松即派副将黄得魁、管带所部练勇二千名。配齐军装炮械。迅赴胜保军营。听候调遣。将此由六百里谕令知之。　　

○又谕、现因捻匪窜扰山东地方势甚狓猖。谕令胜保前赴直隶、景州、山东、德州、一带督办防剿事宜亟应厚集兵力藉资堵击著文煜挑派督标官兵六百名。正定、宣化镇标官兵各八百名共二千二百名。务择其年力精壮。技艺娴熟者不得以老弱充数并将军装炮械。克日配齐遴委得力员弁管带。星速驰赴景州德州一带。听候胜保调遣。毋许稍涉迟误。再本日据谭廷襄奏、东省捻匪教匪。到处肆扰。临清与冀州等处、东昌与顺广等处、均属毗连。请饬严防等语并著文煜即饬正定镇及大名镇道、酌带官兵与山东官兵合力防剿毋得稍分畛域将此由六百里谕令知之。　　

○山东巡抚谭廷襄奏捻教各匪肆扰请严防北路以卫畿南得旨。所奏是现已派胜保赴德州景州一带办理防剿矣。　　

○以候补总兵官刘义方、为云南腾越镇总兵官。　　

○补铸云南提督印信从前署总督徐之铭请也。　　

○予云南宾川禄丰缅宣等处阵亡署提督褚克昌、副将魁昌、守备谭嘉禄把总何怀清外委王玺知府张同登汪堃等十一员祭葬世职。并予张同登于死事地方、及原籍建立专祠妻施氏附祀汪堃家属贡生鲁士醇等、旌恤如例。　　

○豁免四川调赴江南等省阵亡兵丁唐开泰等长支米折银两。　　

○甲辰。谕内阁、乐斌奏请饬将投效军营之已革守备、解赴甘省审办等语。已革守备吴元庆前因不能约束兵丁经乐斌奏参革审发往新疆效力赎罪起解后辄藉病迁延乘间潜赴胜保军营捏词投效实属胆玩著胜保迅即派员将吴元庆解。赴甘肃交乐斌严审究办皋兰县知县于奉发收管转解官犯并不小心防范、任令藉病潜逃。并著该督查明参奏。　　

○又谕、色克通额等奏、哲布尊丹巴呼图克图之师傅、并伊父可否恩施请旨一摺。哲布尊丹巴呼图克图教经之师傅那旺鄂特色尔、诱掖哲布尊丹巴呼图克图指教黄教经艺甚属妥善。那旺鄂特色尔、著加恩赏给诺们罕名号哲布尊丹巴呼图克图之父密玛尔数年抚养哲布尊丹巴呼图克图。照料一切均甚留心伊父密玛尔著加恩赏给五品、顶带花翎。　　

