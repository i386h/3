<!-- { "loadSidebar": true } -->
○又谕、张芾奏、江西兵勇不敷防剿、请饬各路大兵赴援一摺。并浙兵不能调回、大营粮饷、请由江浙就近接济等语。前据该抚奏称、逆匪顺风扬帆。未必即系回窜江省。九江镇道禀请厚集兵勇。未能熟计全局。本日即奏称、逆船乘风直上。欲扑省垣。究竟该匪船是否已至九江。曾否与官兵接仗。欲扑省垣之说。系凭何处探报。声叙均未明晰。江忠源前奏、亦祇称贼船千余只。于初七日至彭泽县。并无登岸抢掠。昨据张亮基等奏、贼船上窜。沿途各州县未闻掳杀。拟委员持示前往晓谕。分别办理。谅已知会该抚。傥该逆实系心怀叵测。此九江不能飞渡。该郡虽系蹂躏之余。亦当严饬该镇道竭力守御。并令江忠源相机堵剿。何得遽为退守省城之计。至向荣攻剿江甯镇江各城。正在紧要之际。该抚欲令其统领重兵。由陆路赴援江西省城。岂不虑金陵大股贼匪。又将纵之纷窜耶。贼情变幻靡常。即遇警急。亦不可惊惶失措。现在江西情形吃重。该抚当与在籍尚书陈孚恩、悉心妥筹。将本省各路防兵。移缓就急。或就近咨商湖北。拨兵接应。且有江忠源所带劲勇。可以择要扼截。其入湖要口及吴城等处。应如何防守。惟当相机布置。不可徒事张皇。所留浙江兵丁。即著照议办理。仍咨会浙江另筹调拨。如此股贼船。查系金陵解散难民。安庆既误认真贼。惊疑退避。江西又毫无侦探办法。遽弃九江。不但自行扰乱。又将驱之从贼。此中机宜。不可不慎。向荣大营粮饷。关系全军支用。仍著妥为接济。已有旨。令向荣与该抚筹商办理矣。将此由六百里谕知张芾、并谕令陈孚恩知之。　　

○兵部议奏、漕运千总季光斌、营私革职。照例不准捐复。得旨。仍照雷以諴原请开复原官。嗣后如非特旨准者。尔部即行议驳。　　

○大学士直隶总督讷尔经额奏、请饬山西官兵、仍由平定州入直。得旨。何不即行咨照。免费周章。　　

○江甯将军托明阿等奏、驰抵汴城、贼匪败窜。得旨。并未与贼打仗。贼已先窜。断非因畏兵到而逃。著赶紧进剿。勿堕贼诡计。胜者论功。挫者罚罪。无别言可谕也。　　

○以户部左侍郎全庆、署仓场侍郎。　　

○以直隶按察使恒福、为大理寺卿。　　

○以山东兖州镇总兵官花里雅逊布、署河南河北镇总兵官。　　

○命前任河东河道总督文冲、赴直隶军营。交总督讷尔经额差遣委用。　　

○戊辰。谕内阁、托明阿、善禄、西淩阿等奏、驰抵汴城、逆贼奔窜、跟踪追剿各一摺。该逆由睢州直扑汴城。先被守城将士。用炮轰击。歼毙多名。复闻大兵将至。即奔窜朱仙镇、及中牟县地方。现在托明阿、善禄、西淩阿等、跟踪追剿。陆应谷、经文岱、计已由许州前进。恩华、胜保、不日亦可带兵抵汴。会合攻剿。该逆纷扑汴梁。一经追剿。即行逃窜。此时大兵云集。不难迅速歼除。该将军等、务当分路兜捦。毋稍迟缓。致令蔓延。西淩阿系获罪之员。应如何感激思奋。傥能勉力自效。尚可稍赎前愆。如仍不知奋勉。朕必当执法从事。决不姑贷。懔之。　　

○谕军机大臣等、本日据僧格林沁等奏、请豫筹抚恤难民等语。京师重地。如有难民纷至。人心必致惊惶。自应随时安抚。俾不至流离失所。而奸宄亦无从溷迹。现在近京一带。办理巡防。先以安定民心为要务。著直隶总督、顺天府府尹、于近畿各府州县、及口外府厅州县、劝令官绅等。量力捐输米麦。即在各处豫为储积。遇有难民逃至。随时散给口粮。或遣令回籍。或择地安插。自不至麕集京师。别生事端也。将此谕令知之。　　

○又谕、哈芬奏、请设立粮台等语。山西现在筹办防堵事宜。著照所请。准其于平阳府城。安设粮台。所需经费。即在本年地丁银两内。动拨给发。该抚惟当派委妥员。撙节动用。不得稍有浮冒。另片请调员扼守要隘之处。本日已谕令舒兴阿等、饬令延绥镇总兵金万全、带兵驰赴陕州一带。择要设防矣。将此由四百里谕令知之。　　

○又谕、本日据哈芬奏、河南陕州、灵宝等处。为由豫赴山陕两省大路。黄河各渡。在在毗连。此二处如能得人带兵镇守。则山陕可保无虞等语。著舒兴阿、张祥河、即派延绥镇总兵金万全、酌带精兵。迅速前往陕州、灵宝县等处。择要堵截。以杜贼匪纷窜之路。将此由四百里谕令知之。　　

○山西巡抚哈芬奏、请饬调官兵以资防御。得旨。已有旨、令汝酌量缓急。准调绥远城、察哈尔、两处官兵。邻省之绿营。万不能再行调拨。　　

○御前大臣僧格林沁等、会议京城巡防章程十二条。一、查获奸匪。以军法从事。容留者同罪。获犯弁兵升赏。一、住户铺户。五家互保。不得容留匪人。一、饬地方官驱逐倡赌。一、严缉私造火器火药。加等治罪。一、夜犯加重惩治。一、起更后不准售卖物件。一、严禁酗酒滋事。一、无赖之徒。讹诈抢夺。照棍徒律发遣。一、平人斗殴。加等科罪。弁兵参革。一、严禁米石出城。一、士宦商民。不得无故迁徙。一、谣言惑众。严拏治罪。从之。　　

○以藉病回京。前江苏布政使联英、下部议处。　　

○己巳。上诣大高殿行礼。　　

○谕内阁、代理河南布政使沈兆澐、按察使林扬祖奏、知县奋勇杀贼等语。署祥符县知县何怀珍、不避危险。奋力杀贼。洵不愧守土之官。何怀珍、著先行赏加同知衔。仍著陆应谷、督同沈兆澐等、查明与守城出力之文武员弁兵勇、及绅民人等、一并奏请奖励。候朕施恩。其归德等处失守各员。著陆应谷等、查明该员等、如系畏贼退避。以致失守城池。著即一面奏闻。一面以军法从事。逆匪纷窜。本多裹胁乌合之众。该地方文武。如果督率官兵绅民。婴城固守。以待大兵。何至遽尔失陷。总由该员等畏死幸生。先期逃避。致令贼匪肆行无忌。各省督抚大吏责任封疆。遇有此等贻误劣员。即当从严惩办。如意存徇庇。或巧为开脱。经朕查知。必将该督抚等、从重治罪。决不宽贷。懔之。　　

○谕军机大臣等、寄谕河南巡抚陆应谷等。沈兆澐、林扬祖奏、连日缒城杀贼、现已西窜等情一摺。自本月十六日以后。贼分两股。一向西北。一向西南。经沈兆澐等、选派兵勇。分路截杀。先后捦毙不少。并生捦贼目伪官数名。夺获器械多件。该绅民兵勇等、奋勉出力。甚属可嘉。著即随时查明。据实保奏。候朕施恩。惟讯据生捦之贼。供称自扬州逃出。不过千人。沿路裹胁。至汴梁约万余人。随裹随散。现賸五六千人。到处号称数万及一二十万。恐吓乡愚。到汴后、因惧城上大炮。不敢偪近。分赴朱仙镇屯住。拟分路裹得人多。再来围攻各等情。是贼匪为数并不甚多。即所称现賸五六千人。亦多系裹胁之众。若能乘此奔窜未定之时。各路官兵。迅速并力追剿。使贼无暇喘息。定可一鼓歼除。若但凭传闻虚喝之词。惊惶无措。守土文武。闻警先避。而封疆大吏。一战兵溃之后。退居远地。毫无策应。任贼从容裹胁。或窜山陕。或渡河扰及近畿。迁延贻误。自问当得何罪。中牟偪临黄河。为北来要道。若北窜怀卫一带。则蔓延更不可问。朱仙镇为该省繁庶之区。人烟辐辏。若贼抢掠饱扬。其势又将复振。该抚为守土大吏。地方被贼蹂躏至此。若不及早剿灭。稍赎前愆。不惟无以对朕。又何以对中州数万生灵耶。托明阿、西淩阿等、均已到汴。经文岱亦自许州启程前进。该抚续调之兵。现到若干。著即督率将弁。探明贼踪。与托明阿等会商。分路兜剿。或迎击于前。或追剿于后。或设伏旁抄。使贼进无所掠。退无所据。自不难聚而歼旃。仍当严饬沿河州县。将船只收尽。严密巡防。绝其渡黄之路。并通行各属晓谕绅民。实力团练。互相保卫。一遇贼匪窜至。即行合力捦杀。勿任远逸。沈兆澐、林扬祖等、仍须督率城内文武兵勇绅民。固守严防。毋因击贼屡胜。稍涉大意。将此由六百里谕令知之。　　

○又谕、本日据沈兆澐等奏、汴梁城外贼匪、现已西窜等语。前已叠降谕旨。令舒兴阿等、于山陕与河南交界地方。派员择要堵截。谅已遵照办理矣。此股贼匪。本属乌合之众。如地方各官。皆如署祥符县知县何怀珍、督率役勇。缒城而下。赴乡杀贼。何至该匪肆行无忌。若如归德等处文武。一闻有警。鬨然退避。即有援兵。亦何能及。陕西、山西、与河南毗连要隘关津。必须严密防守。所有扼要之州县各官。务即拣选才能出众。素为百姓爱戴之员。酌量调派。其不得力之员。即行甄汰。免致贻误。并晓谕绅士商民。实力团练。盘缉奸细。并严防黄河口岸。将船只概行收藏。万不可任贼偷渡。稍有疏虞。将此由六百里各谕令知之。　　

○命广州副都统松玉、已革南赣镇总兵官德坤、赴直隶军营。交总督讷尔经额差遣委用。　　

○庚午。上诣寿康宫、问皇贵太妃安。　　

○谕内阁、惇郡王奕誴、贝子载华、均著照宗人府议。各罚职任俸半年。准其祇销。此后值班之王公大臣。凡遇交班时。务须见面接替。以符定制。　　

○以理藩院左侍郎绵森、署户部左侍郎。兼管三库事。　　

○以理藩院右侍郎培成、署正蓝旗护军统领。　　

○以浙江临安县乡民图减钱粮。聚众滋事。革知县陈钟彦、。典史徐桂诜职。　　

○辛未。谕军机大臣等、周天爵、奕经奏、扼要设防一摺。徐州重地。自宜扼要设防。经该侍郎等、会勘徐州上游十八里屯、减水牐、与北岸苏家山头斜对。可以劄营。并豫备架炮大船三十只。草船一百只。分贴两岸埋伏。复启放牐水。以截南窜之贼。宿州亦经酌量布置。著即妥速办理。一遇南来贼匪。即督饬水陆兵勇截击。毋令窜逸。如扰豫之贼。沿河下窜。亦著就近截剿。奕经所带之兵四百余名。准其留于徐州。会同周天爵、体察情形。相机防剿。并严防土匪句结。傥有疏虞。惟周天爵、奕经、是问。将此由六百里各谕令知之。　　

