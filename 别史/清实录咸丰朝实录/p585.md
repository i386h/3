<!-- { "loadSidebar": true } -->
○谕军机大臣等、苗匪自攻陷都匀后。失守地方。已复不少。既陷者固宜亟筹收复。其偪近寇氛处所。尤应竭力保全。毋使再有失事。台拱去镇远较近。设匪众由该厅蔓及郡城。则川楚要道。悉致阻梗。于该省全局。殊有关系。孝顺已移营进攻。文德、与巴扬阿约攻都匀。其如何速筹东下。援应镇远。即著该提督、斟酌缓急办理。仍一面催令蒋玉龙、韩超等、督饬兵勇。实力攻剿。务宜保全镇远。并兼顾旧州等处。毋许再有疏虞。恒春如已回滇。贵州军务。归孝顺总统。蒋霨远身任封疆。责无旁贷。著与孝顺熟计妥筹。亟图补救。毋得仍前玩泄。自干严谴。台拱黄平文武下落。即著查明具奏。将此由六百里加紧各谕令知之。　　

○革河南巡抚英桂职、暂留任。　　

○丁亥。上幸瀛台。诣涵元殿拈香。　　

○御紫光阁、阅中式武举马步射。　　

○谕军机大臣等、怡良奏、移营进偪句容溧水县城。连日攻剿获胜。并片奏金陵逆贼内乱等语。逆匪占踞句容溧水二县。倚为掎角。张国梁、傅振邦、均移营进劄。连日攻剿。斩获甚多。惟因该逆负嵎死守。未能即时克复。和春现已接受钦差大臣关防。即可乘我兵锐气督饬各路将弁。迅速进剿。怡良仍回常州驻劄以为后路防范。现在洪逆杀死杨逆。虽探报情形不一。而贼匪内乱。当属可信。怡良等以石逆有前往报复之谣。若径捣金陵。恐该逆急则复合。是以佯为不知力。攻句容溧水先行翦其枝叶。所见甚合机宜。张国梁现派间谍潜入贼中。设法离闲。散其党与。和春等一面攻克两城。一面侦探金陵消息。如有可乘之机。即行驰奏。此次溧水斩获较多。句容胜仗。我军亦多受伤。想该逆精锐尽在句容如能克复此城。尽歼丑类。则凶焰渐消。若火轮船入江。夺取金山。则瓜州在我掌握之中。而镇江贼势亦蹙。和春等务当趁此机会与江北德兴阿等、联络一气。迅奏肤功。朕不胜盼望。将此由六百里各谕令知之。　　

○又谕容照奏、州城危急、请饬拨马步官兵会剿一摺宿州境内。捻首李大喜等、股数甚多。现已绕至西北乡一带。偪近城垣十余里。肆行抢掳。且闻五旗捻匪。合股来犯宿州。西北团练。迎敌失利。濉溪口又有失守之信。势必并力窥伺州城。虽经容照将署游击恩临、及署知州才宇和、调回。协同守御。而出剿无兵。情形实属危迫。昨据福济等奏郝光甲、珠克登等、在怀远叠获胜仗。匪势渐衰。此时惟有移缓就急。将该总兵北路兵勇。酌量抽拨数百名饬赴宿州。交容照探匪所在。实力剿击。庶足以挫凶锋。不得株守州城。祇图自卫。至福济等奏、请添兵助剿。昨已谕令崇恩、于青兖二处。酌抽精锐。交福济等调遣。并谕英桂、饬伊兴额马队速赴怀远再调拨察哈尔兵五六百名令穆腾阿管带赴皖。该抚即飞饬郝光甲等克日启程。毋许藉词延宕。容照片奏、周天爵之子周光岳、训练有方、请饬督办团练等语著照所请办理。将此由五百里谕知福济、郑魁士、并传谕容照知之。　　

○命署江甯将军福兴、驰赴江西会同兵部右侍郎曾国藩江西巡抚文俊、办理军务。以江南提督和春署江甯将军。　　

○以安徽宿州剿匪出力。赏练总江玉丰等、蓝翎。　　

○戊子。上御箭亭阅中式武举技勇。　　

○御乾清宫、引见中式武举。亲定甲乙。　　

○以甘肃安西协副将朱连泰为凉州镇总兵官。　　

○予四川阵亡把总秦绪远祭葬世职。　　

○己丑。上御太和殿传胪赐中式武举一甲王世清、韦应麒蓝家麟三人武进士及第二甲金振彪等五人武进士出身三甲刘廷栋等三十人、同武进士出身。　　

○幸圆明园。　　

○谕军机大臣等本日据载增等奏、襄阳逆匪、复回扑樊城、现催各路官兵进剿一摺。据称匪徒由樊城退去。窜入光化县境。窥伺老河口。并由马家集、窜赴襄阳县境吕堰驿焚掠。复至离樊城十余里之李家楼滋扰。此股匪徒。胆敢句结党与肆行焚掠。游击温发魁等、兵勇迎击。复遭挫折匪势猖獗已极。必应及早扑灭。毋令蔓延官文前派常恩、带马队九百名。谅已驰抵樊城。即饬该道、会同马秀儒等、奋力攻剿。并著官文察看情形。如兵力尚单。即由大营添调兵勇。驰往协剿。或常恩带兵未能得手。即另派得力大员统带。该大臣等、一面催兵剿捕。一面仍遵前旨。督饬地方官、将被胁贫民设法解散。以孤贼势。荆州重地。责成载增、富森严密设防。勿令该匪乘闲窜越。该署将军等、现催署松潘镇德恩、酌挑精锐官兵赴荆以为后应。此项川兵。仍应饬令相机前进。不可株守一隅。致滋贻误。将此由六百里各谕令知之。　　

○庚寅。谕军机大臣等和春奏、请饬江苏派员稽查粮台报销办理厘捐等语。军兴以来时逾数载。军需浩繁自应随时造报。以重帑项。除广西委员办理粮台。前在九江交卸应由该省造报外。其自咸丰三年春间由九江以至江南迄今三载有余。粮台支发用款尤多即著责成总司粮台之彭玉雯、熊莪逐款清厘。即由江苏督查。赶紧造册报销以后江南粮台。一切收放事宜著怡良等、拣派公正司道大员。就近督办。随时稽核。并委员办理厘捐。仍责成各粮台核实报销。勿稍混滥至江南军营。勇目繁多委员冗杂。自应查明裁汰。即著和春、随时访察分别去留。毋令滥竽充数。将此由五百里各谕令知之。　　

○又谕、英桂奏、大股捻匪、退回涡河、现筹防剿一摺此次捻匪西窜。窥伺陈州。英桂即当督饬各路官兵。设法兜剿。乃仅自守疆圉。崇安距城驻劄。并未接仗。迨该匪由安平集纷窜。英桂又未派兵会合。为前截后追之计。恇怯情形。岂能掩饰。崇安前此败退。已属罪有应得。此次追剿。又藉口道路泥淖。任贼远扬。殊堪痛恨。现在该匪退回涡河。崇安与袁甲三两军。均在亳州一带驻劄。未能偪近贼巢。著英桂饬令迅速前进。毋任迁延。该抚即未能冲锋入阵。亦当移营前进。亲督后队。以为各路声援。俟秦定三督兵前来。即可会商剿办机宜。将各股捻匪。次第翦除。以靖地方。傥崇安等仍前玩泄。　　

○即著从严参办。毋稍徇隐。将此由六百里谕令知之。　　

○又谕、贵州逆匪赵子漋等、聚众煽乱。胁令五硐十一乡居民。助给钱米。已据恒春奏报、咨调镇筸镇精兵二千名。前往铜仁援剿。谅骆秉章业已照咨办理。兹官文奏、据辰永沅靖道翟诰禀称、探知五硐地方。均系从贼。并无受抚之心。现在三角庄竖立木城。赶造火器。欲于秋后入楚。闻黔省地方官。专意主抚。势必滋蔓难图等语。蒋霨远不能绥靖疆圉。获咎已重。若一味姑容令其窜入邻封。则贻误之罪。岂能再从宽宥。著即饬令蒋玉龙、韩超等、痛加歼洗。不得专主招抚。致该匪益滋猖獗。并著骆秉章、即饬所调援兵二千名。星速赴黔。相机协剿。并于辰州常德地方一带。严密防范。毋稍疏虞。将此由五百里各谕令知之。　　

○又谕、官文、胡林翼奏、武汉军饷不支。请饬广东省、筹拨银三四十万两、分批驰解等语。据称武汉功在垂成。饷需竭蹷。若不赶紧接济。必至军心涣散所奏自系实情。惟所请拨饷三四十万两为数过多。各处军饷。均需粤东协济。恐一时无此钜款。著叶名琛、迅筹银十万两。派委妥员。陆续解往湖北。交官文军营应用。毋稍迟误。将此由六百里谕令知之。　　

○钦差大臣德兴阿等奏、瓜州自前月水陆会攻大胜后逆众已成内讧之局。其党与有自拔来归者。闻江南情形。亦系如此。现与和春、密议南北剿办事宜。总期和衷共济。相与有成。得旨。汝等与和春、务必事事和衷。勿分彼此。以期迅殄妖氛瓜州逆匪。既自相残杀。时不可失。散党与。行离间。皆属要著。　　

○湖广总督官文等奏、襄阳匪徒。窜踞樊镇。饬调马步兵勇。驰往剿办。生捦习教匪首朱中立、讯明正法。一面示谕、解散胁从。得旨。匪首既已就戮。尤应以解散胁从、为第一要著。　　

○河南巡抚英桂奏、西窜捻匪。回踞涡河南岸。拟俟陈郡一带。人心少定。即行拔营前进。相机督办。得旨。观汝迟迟不进。实属大负委任。虽为统帅。惟知自守疆域。迹似持重。心实畏葸。视汝平日政绩。判若两人。岂昧于事机。抑置屡次严谕于不问。何竟憧憧若是耶。　　

○以拉林协领台斐音、为双城堡总管。　　

○辛卯。谕内阁、载容等奏、请饬催直隶地租银两、并长芦帑利一摺。直隶易州等州县。自道光三十年至咸丰五年。应解广恩库租银。共四千四百九十余两。节经咨催延未交解。又长芦盐政应解广恩库、咸丰六年分帑利银三千八百两。均系该处办公应用之款。岂容任意延宕。著直隶总督、即饬各该州县。将历年积欠。及本年应解地租银两迅速如数解交。并著长芦盐政。将本年应解广恩库银两。一并解交。毋许迟延。　　

○又谕、王庆云奏、请将滥刑毙命之知县、革职审办一摺。山西祁县知县王锦、于县民许万年等、争控水利一案。并不虚衷讯究。秉公断结。辄先杖毙二命。实属任性妄为。王锦著先行革职。提省审讯。按律严办。　　

○壬辰。上御洞明堂、句到新疆、云南、贵州、广东、广西、福建、情实罪犯。停决福建斩犯二人。广东斩犯一人。绞犯一人。余二十七人予句。　　

○谕内阁、福济、郑魁士奏、兵勇水陆大捷、克复巢县城池一摺。剿县逆匪。恃众负嵎。聚粮固守。经福济等、亲督兵勇围攻。将士用命。立克坚城。庐州所属合肥、舒城、庐江、无为等处。均已次第肃清。览奏实深欣慰。福济、郑魁士、均著交部从优议叙。并发去御用陀色棉袍一件。白玉喜字翎管一枝。白玉搬指一个。大荷包一对。小荷包四个。交福济祗领。御用蓝包棉袍一件。白玉喜字翎管一枝。白玉搬指一个。大荷包一对。小荷包四个。交郑魁士祗领。郑魁士、躬冒锋镝。身受炮伤。犹复督兵力战。实属奋勇可嘉。著赏给如意拔毒散。赶紧敷治。首先登城之江忠信、于昌鳞、余成蛟、马昇平、著与此次出力文武员弁兵勇。分别保奏。候朕施恩。　　

