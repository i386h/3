<!-- { "loadSidebar": true } -->
监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。秋七月甲戌朔享太庙遣惇郡王奕、誴恭代行礼。　　

○谕军机大臣等、奕山等奏、俄夷狡执字约渐致蔓延现议派员查办一摺黑龙江左岸旧居屯户之外。空旷地方。许俄夷存住。并江中准其行走。已非兴安岭旧界。奕山前此悉行允许。并未辩驳。办理本觉太易因限于时势。从权允许。乃该夷闯越黑河口。欲由松花江西上夷字内又写乌苏里河至海。为中国与该国同管之地。肆意侵占漫无限制。并在乌苏里右岸图勒密山向西安设炮台并欲在河内上下左右岸。至牤牛河一带盖房修道其心尤为叵测该将军等现派副都统富隆额图钦带同佐领三隆亲赴绥芬乌苏里等处履勘。著奕山、景淳即饬该副都统等细心体察。除黑龙江左岸。业经奕山允许难以更改其吉林地方。景淳尚待查勘本不在奕山允许之列。当与俄夷以何处为界即著该将军等、据理晓谕。傥该夷酋有心狡赖。即著严行拒绝。毋庸先行请旨。徒劳往返。致稽时日勘定后再行绘图贴说详细奏闻。该夷此次驶赴天津。业已许其海口通商。并经奕山、将黑龙江左岸准其居住往来即吉林各处未能尽如其欲。在我已属有词在彼谅未必因此启衅也。将此由五百里各密谕知之。　　

○吏部奏遵议御史苏仲山违例条奏山东加广中额学额处分拟降二级留任得旨推广捐输加学额中额系朕旨在前。原非该员有意乞恩惟乡试在即。因科场年分亟欲速查所谓迹涉乞恩者在是苏仲山著改为降一级留任。不准抵销。　　

○调任盛京将军庆祺等奏制造防夷火药完竣。得旨现造火药既系加工自应药珠匀圆然放猛烈可遇便送数两至军机处备览。　　

○以服阕侍郎潘曾莹署工部左侍郎。　　

○乙亥。谕军机大臣等、胜保奏、请饬英桂将前调陕西官兵速令赴营等语英桂所带兵勇。为数无多分驻永亳鹿三处以防归陈各路。袁甲三曾调陕西官兵一千名业经英桂详细具奏。不能分拨所有胜保奏请饬调之处。著毋庸议惟现在怀远凤阳捻势鸱张。胜保军营兵勇实有应接不暇之势临淮一带。必须有统兵大员与胜保声势联络合力攻剿方为妥善袁甲三前奏徐属渐就肃清即日进驻宿州即著统带官军节节前进与胜保会合毋稍延误史荣椿已补授直隶提督应令前赴新任已谕和春饬令傅振邦酌带兵勇即回徐州本任。所有该处余捻。即可责成该总兵、与伊兴额防剿。袁甲三如能进劄临淮扼守东路。则盱眙天长等处不致吃重而胜保亦得专力攻剿怀远规取凤阳不令该匪久踞。复有蔓延。其李兆受投诚一节。著胜保察其诚伪酌量办理。将此由六百里各谕令知之。　　

○又谕、前因浙江江山等县。已先后克复。福建贼氛日炽。谕令晏端书、周天受等、迅即派员将福兴所有兵勇。带赴闽省援剿。尚未据该抚等覆奏。现已改派李定太、总统浙江诸军如福兴原带兵勇。尚未赴闽。著晏端书会同李定太即派得力大员统带前往。毋再延缓闽省带兵之道员赵印川、最为得力。兹已阵亡情形甚为吃重。必得浙兵赶紧前往。与闽军会合夹击。勿令贼势蔓延所有赴闽之兵。是否应由仙霞岭至浦城抑由处州至政和松溪等处。著晏端书李定太酌度情形相机办理。至李定太既膺总统之任。自应分投策应。不当株守衢州饶廷选、虽因失事革职。究系久历行阵。堪以留防衢城毋稍疏懈。将此由六百里各谕令知之。　　

○以安徽布政使李孟群、暂署巡抚。　　

○改铸湖北提标左营游击关防。从总督官文请也。　　

○以山西捐输军饷。再永广乡试中额二名。　　

○以江苏捐输军饷。永广铜山县学额二名。宿迁县一名。　　

○以剿办江南全椒江浦等处贼匪出力。赏都司田际泰守备贾有奇知州周镇防御色勒等、花翎前锋德永等蓝翎余升叙有差。　　

○以率众投诚赏江南江浦难民樊家臣、六品翎顶。入营效力。　　

○予安徽阵亡都司韩魁、把总徐万开、祭葬世职。额外外委刘长清、赏恤如例。　　

○予江西阵亡把总戴荣华、外委赖有荣、祭葬世职。　　

○丙子。谕军机大臣等、前因截撤蒙古官兵。照例令造具员名清册由京颁发赏件其哲里木盟赏件。由山海关给发。昭乌达盟赏件。由热河给发。谕令常清、定福、届时派员赍往。兹据定福奏称、哲里木盟官兵。或尚在热河围场驻劄或已回游牧。若由山海关派员赍往。势必歧误请一并发交热河赍往散给等语。所有哲里木昭乌达两盟员名兵数。即著常清咨照该带兵官造具清册咨报军机处。以便颁发赏件统交常清派员前往散给。将此谕令知之。　　

○以工部右侍郎景廉、顺天府府尹梁同新、监临顺天乡试。　　

○以乌什防堵出力。赏伯克阿拉布敦、花翎。余升叙有差。　　

○丁丑。谕内阁军机大臣、会同兵部等衙门奏、遵议法福礼等条陈。回疆善后事宜一摺喀什噶尔地处极边。自参赞大臣。移劄叶尔羌后该城领队大臣例不能专发奏报设有缓急。转达需时自应量为变通。以资弹压著照所议。喀什噶尔领队大臣。著改为办事大臣所有本城应咨事件仍与帮办领队大臣之换防总兵联衔咨呈参赞大臣查核遇有边警准其专摺驰奏其行文各城。悉用咨行。与东四城一律仍归叶尔羌参赞大臣统辖。以符定制至该城六品以下伯克。以别城人员补授。每多不洽舆情。亦著准其专补本城人员。其阿斯图阿尔吐什庄、五品阿克木伯克、著改为四品并准于该处回城内。复设回兵七百名。将旧给穵铜回子地一万四千亩给与。以充粮饷。仍旧设管辖回兵四品伯克二员以专责成。所有昌巴尔山铜厂。即行永远封禁仍照议徵收布税以抵铜厂税课嗣后该大臣等务当详慎举劾严密巡查勤练兵丁妥筹经费以期变通经久永靖边隅。　　

○又谕、晏端书奏克复处州府城一摺自缙云宣平克复后各路悍贼。尽窜处州周天培等由缙云进攻处州六月十三日先将桃花岭之贼击退。即由荆坑出岭移营。直偪郡城周天受复调瞿先仲等军进劄永康复知照温处道俞树风等军从海口进攻。并密令勇士潜伏城中纵火十五日夜见城中火起。即分队而进。斩获甚多逆众乱窜出城。奔往松阳一路。遂于十六日克复府城。剿办尚为得手。著晏端书、李定太严饬在事将弁将逃窜各匪分别埽荡务令浙境一律肃清。毋稍延缓。　　

○又谕、庆端奏请将在籍绅士。带往军营等语福建在籍御史郑元璧候选员外郎杨叔怿、浙江候补同知郭式昌均著准其带往延平军营。随同该署督办理防剿事务。　　

○又谕、庆端奏出力乡团请准随时酌保等语。自军兴以来叠经降旨凡有乡团民勇。保卫乡闾杀贼立功者准各省督抚奏请优奖。近年各路带兵大臣及督抚等陆续奏请奖励。均经立沛恩施。即如福建省上年被贼窜扰各属。团勇战守出力经王懿德保奏、业经给予奖叙。特恐其中不无遗漏之人。除此次庆端等补行请奖外。如尚有漏未请奖之员。著即查明补给奖励。至现在建甯一带。贼踪偪近。该绅民等、有能团练杀贼。保卫地方者。著该署督随时奏奖毋稍稽延并即出示晓谕俾绅民人等。同心敌忾以收众志成城之效。　　

○谕军机大臣等浙江处州府城已复。而松阳云和等处。尚未肃清江山遂昌各路须防回窜且恐其窜入温郡与闽省贼匪通连尤难收拾晏端书惟当会同李定太严饬各军分路截剿肃清浙境不可专顾一处。致令再有延蔓至福兴所部兵、在衢州者尚有二千五百名屡谕晏端书等派员管带赴闽援剿现在建阳又陷建郡危急而本日据晏端书奏此项官兵。已饬回驻玉山暂归李元度管领或留江西或援闽省仍由江西巡抚酌办。如周天受接奉谕旨。业已派员统带赴闽应毋庸议等语闽省需兵甚急。著耆龄。迅即查明福兴原带兵勇。如果尚未赴闽。即派得力大员统带前往毋再延缓再据福兴奏、伤重未能赴闽。请饬先派一军赴浦城一带。与处州得胜之师夹击。或即令防守江山之兵。就近进攻浦城以剿为防稍分贼势各等语并著晏端书会同李定太酌量情形。相机办理将此由六百里各谕令知之。　　

○又谕、据庆端等奏闽省上游、贼势鸱张、兵力单薄请添调楚省官兵一摺。福建省频年用兵。已成积疲之势近日江西窜往之贼愈见蔓延。得力大员如赵印川等又复先后阵亡。诚非生力劲军不能制胜该署督指调之副将衔参将石清吉、游击张万禄、守备田联升、及其所部兵勇。是否现在湖北。著官文、胡林翼、查明该员等、傥可抽拨即饬该员等各带劲旅。迅速赴闽交庆端调度。毋稍迟延将此由六百里谕令知之。　　

○又谕、庆端奏贼势猖獗。出省督剿并请调楚兵楚饷各摺片。建阳县城失守。建甯危急。该署督即经亲往延平督剿。自当迅筹进取。先杜其分窜之路方能力固藩篱。现在浙江处州。已报克复前调福兴所带现在衢州之官兵二千五百名。饬令赴援闽省。业经晏端书、饬令先回玉山本日已谕知耆龄与李定太就近商派得力将弁统带赴闽傥能由浦城一路转战而前即可与闽兵前后夹击该署督所带兵勇无多前调之漳州云霄等兵即著飞催务当严明赏罚。统带得人不可任其延玩所请湖北官兵。并参将石清吉等已有旨谕令官文胡林翼酌量派拨其所请饷银。湖北省现在供支东征水陆各军。每月尚须邻省协拨势不能分解二十万两之多已令户部速筹有著之款。指省拨解协济矣建阳县文武下落并著查明具奏。将此由六百里谕令知之。　　

○兵部左侍郎王茂荫、因病解任、以署刑部右侍郎万青藜、为兵部左侍郎。调署兵部右侍郎李维翰、署刑部右侍郎命服阕刑部尚书陈孚恩、以头品顶带署兵部右侍郎。　　

○以福建甯办理善后并团练出力。赏知府刘翊宸及团首生员江鉴心等加衔升叙有差。　　

○予福建阵亡外委姜开泰、祭葬世职廪生陈金锋、增生陈俊声团首陈世辉团勇邱宗松等并建安县知县何镇之亲属陆锡龄曹福畴家丁张禧赏恤如例陆锡龄曹福畴并附祀何镇之专祠。　　

