<!-- { "loadSidebar": true } -->
○又谕、胜保奏、攻城骤难得手情形览奏曷胜愤急。高唐蕞尔州城。逆匪不过千余。何以一经踞守。进攻即如此之难。据奏西面兵勇。业已登城。且经夺获贼旗。如果迅速接应。何难立时攻入。培成、那敷德、劄营正在西面。并不挥兵继进。是何居心。且贼在连镇。即由培成等营盘扑出。迨窜踞高唐。又屡向培成等列队处所奔突。是培成等、始终不能得力。实堪痛恨。业于摺内批令查明参奏。如有心观望。即在军营正法。该大臣务当破除情面。严申军律。万不准稍事姑息。致所属将弁。渐启玩心。督催愈难得力。所称制造吕公车尚须数日。而我兵又无护身器具。似此迁延。何日始能了事。藤牌挡牌、皆系步队攻城必需之物。该大臣在独流连镇、督攻已久。岂皆未经备办。即谓此次倍道南追。不能多带。亦何至仅有藤牌数十面。又皆不能适用。似此耽延时日。必致贻误事机。崇恩昨奏、城中逆匪多半薙发。暗造青布号衣。欲假冒绿营官兵。潜踪窜逸。傥我兵攻具甫成。而贼已潜遁。仅賸空城。我兵即欲追袭。亦须处处分拨。愈难兼顾。该大臣又何以处之。地方文武之盘查。固不容缓。军营将弁之防御。尤不容疏。总宜克日筹画。立破州城。使逆匪不暇施其诡计。方为妥善。至西南两门官兵。既已偪近瓮城。焚毁木栅。是其地洞通透之处。已无遮护。或设法塞毁。或用火药填轰。均可相机速办。另片奏、请拨款接济军饷等语。现在山东漕折银两。已准一半解京。一半留备该大臣军营之用。著崇恩、再于应解漕折银两内。酌量拨给。以济要需。其拨出后应解京饷若干。仍著崇恩赶紧筹解。勿任贻误。将此由六百里加紧谕知胜保、并谕德勒克色楞、善禄、崇恩知之。　　

○又谕、乐斌、裕瑞、万福奏、筹办川疆防堵情形。此时楚北贼氛方炽。虽分窜宜昌一股。全行南遁。惟仍扰宜都、枝江县境。傥逆众乘虚回窜。或伺隙西奔。川省边防。关系最要。现据奏称、由提督万福统带兵勇。前赴万县夔巫一带、扼要驻劄。即著该提督随时确探贼情。督率先后派防各官兵。分守要隘。实力堵截。傥须出境迎剿。亦即向机而行。断不准以防堵为名。致成株守。如有紧要情形。即著万福专摺驰奏。一面飞咨裕瑞、毋稍延误。前派赴楚之兵练一千余名。现既未出川境。著准其截留在川。一并归万福管带调遣。但此项练丁。于未经启行之先。即敢在省抢劫滋事。其为目无法纪。概可想见。已据裕瑞、奏明将首犯惩办。尤应严饬带兵各员。严行约束。妥为驾驭。方不致别生事端。至驻劄巴东利川之松潘建昌两镇官兵。由双保、福炘、分带驻守。节经严谕饬催带赴荆州、宜昌、协同防剿。迄今数月之久。仍复迁延不进。该总兵等畏葸无能。已堪痛恨。而裕瑞亦复迟延。至今始以屡催罔应等词。敷衍参劾。该督节制全省。于带兵之员不能调度。尤属形同聋瞆。朕实为之汗颜。署松潘镇总兵绥甯协副将双保、著革职暂行留任。建昌镇总兵福炘、著先行摘去顶带。均仍责令上紧带兵启程。前赴荆州将军官文军营。听候调拨。傥敢再肆稽延。即行从严参办。按律治罪。将此由六百里谕知裕瑞、并谕乐斌、万福知之。　　

○钦差大臣胜保奏、高唐骤难攻克。现仍设法筹剿。得旨。览图曷胜愤急。地洞木寨、何成之若是之易。吕公车固可酌改适用。然我有以制之。彼必有以应之。徒劳无益。藉口耽延。终无了期已。屡次登城。已夺贼旗。岂有不能攻进之理。明系接应迟误。各不相顾。培成、那敷德、著查明参奏。如有心观望。即在军营正法。　　

○都察院左副都御史袁甲三奏、清理淮河道路。并剿办定远土匪情形。得旨。所奏淮河上下游、渐可肃清。仍应加意严防。不致再有啸聚。方妥。　　

○闽浙总督王懿德奏、漳州剿匪。渐有头绪。拟撤粤兵归伍。报闻。　　

○命四川升任按察使胡兴仁、留办防堵。　　

○命在籍翰林院编修段广瀛、庶吉士张锡荣、办理江南团练。　　

○以直隶大名剿匪出力。赏提督张殿元、道员联捷、花翎。游击牛浩然等、蓝翎。佐领墨尔赓额等、升叙加衔有差。　　

○以安徽颍州剿匪出力。赏游击袁学忠、千总连丕甲、花翎。通判颜培高等、蓝翎。余加衔升叙有差。　　

○乙丑。夏至。祭地于方泽。上亲诣行礼。　　

○诣雍和宫行礼。　　

○诣火神庙拈香。　　

○谕军机大臣等、台涌奏、现筹剿贼各情、并遵保应山打仗出力员弁兵勇一摺。逆匪盘踞汉阳汉口。大江南北。形势阻隔。亟须设法进攻。以期为武昌援应。该督现拟分兵两路。由孝感之杨店驿。应城之长江埠。随剿随进。直达汉阳汉口。著即与桂明、舒伦保、迅速督率将弁。分路进兵。并著舒伦保、飞催所调后起官兵。赶紧由豫入楚。以资攻剿。仍须严防黄州陆路贼匪。乘虚北窜。大兵剿办得手。能与武昌声息相通。即知会青麟、速行派兵。为两路夹攻之计。毋得稍事迁延。前据青麟奏、孝感练勇得力。饬令该县李殿华、抽拨二三千名。由杨店驿进剿。并据官文等奏、饬令参将佟攀梅、会同旗营官兵驻守丫角驿。扼要剿办。俟土匪办竣。即令赴援武昌。该督等、即可就近饬令该员等、督饬兵勇。合力夹击。以期迅殄贼氛。将此由六百里加紧各谕令知之。　　

○盛京副都统承志奏、查照成案。暂停冬围。撙节经费。得旨。著准暂停一年。随时制宜。有不得不然之势。而武备尤应随时讲求。　　

○以湖北应山剿匪出力。赏防御贵勇、骁骑校讷勒亨阿、都司平德、叶永泰、成福、守备栋成等、花翎。骁骑校凤宽等、蓝翎。余升叙有差。　　

○以声音洪亮。赏赞礼郎春志、花翎。五品顶带。　　

○丙寅。上诣寿康宫、问皇贵太妃安。　　

○谕内阁、刑部奏、司员将次铨选、援照旧案、请留部补用一摺。各部由庶吉士散馆司员。例有铨选本班。从前刑部虽有奏留成案。然须办事认真、行走有年者。方准奏请。岂得因曾有成案。率行援引。本日该部奏请留部之候补主事周道治、朱梦元、资俸尚浅。据称于刑名例案。俱能悉心讲求。现在周道治、即有承审存丰翻控案内降级处分。可见该堂官所称讲求例案者。未可尽信。且于周道治前案处分。并未声叙。更属含混。周道治、朱梦元、均不准奏留。仍著照例铨选。刑部堂官、著传旨申饬。　　

○又谕、僧格林沁等奏、连日进剿、毙贼多名一摺。逆匪窜踞连镇。经僧格林沁等、移营偪近贼垒。二十五日。该逆扑出多名。僧格林沁、亲督各营官兵。乘机剿洗。毙贼三四十名。二十六日。复饬派官兵。平垫该逆濠沟。逆匪大股出巢。势如蜂拥。僧格林沁、豫派黑龙江总管格绷额、带马队数十名设伏。该逆离巢已远。格绷额、督兵呐喊。枪箭齐施。毙贼四五十名。该逆马步数百人。向我军攻扑。格绷额、飞马当先。马队继进。将该逆击回。大队贼匪、摇旗冲扑。我兵各路马队。一拥直前。达洪阿、带兵抄贼后路。复毙贼五六十名。该逆仍前抗拒。复用大炮向贼众轰击。毙贼无数。达洪阿、马被贼伤。复换马前进。我兵勇气百倍。直偪贼队。极力殄剿。又毙贼百余名。计两日毙贼二三百名。内伪总制一名。红衣贼四名。黄马褂贼三名。该大臣等、务当激励将弁。迅殄贼氛。毋再延缓。　　

○又谕、青麟奏、进攻逆匪大获胜仗一摺。汉口逆船四百余只。于五月初十日窜赴下游之矶窝地方。砌筑土城望楼。意欲占踞要隘。青麟派委都司周禄等、各带兵勇。交已革总兵杨昌泗、统带前往攻剿。复派副将书绅等、带领各标防兵。续往接应。副都统魁玉、并饬委协领安贵等、酌带满兵协剿。将该逆土城轰倒。该逆齐出抵拒。适书绅等兵赶到。我军勇气倍增。复将贼营四处。一律平毁。并连抛火弹火箭。焚贼望台。逆党势不能支。奔窜回船。我军追至江边剿捕。计杀贼一千余名。溺毙者不计其数。并夺获大船二十余只。焚毁七十余只。击沈三十余只。矶窝一带肃清。其同日由汉口分扑塘角、由鹦鹉洲分扑鲇鱼套之贼船。经侯凤岐等、叠开枪炮。该逆仍冒死前进。适杨昌泗、由矶窝折回。飞调炮船援应。青麟亦于城上督开大炮轰击。塘角击沈二十余只。鲇鱼套击沈九只。余船退窜。此次逆贼欲占矶窝要隘。并于塘角等处驶船分扑。均经官兵击败。大挫贼锋。务当乘此声威。督饬该将弁等、将沿江一带逆匪。迅速歼除。毋任盘踞滋扰。　　

○谕军机大臣等、有人奏、藩署劣幕舞弊、请饬查办一摺。据称福建藩司庆端、署中有幕友钟姓、叶姓、表里为奸。通同纳贿。凡州县官初到闽省。必将生徒推荐。勒抑延请。其生徒及素所熟识之人。更有报捐州县。指省福建。以求护庇者。因有钟叶党之名等语。劣幕盘踞衙署。向干例禁。若如所奏、藩司庆端幕友钟姓、叶姓、在署把持。任意招摇。若不严行查办。何以清吏治而肃官常。著王懿德、按照所参各情。秉公严切查明。据实具奏。毋得稍有徇隐。原摺著钞给阅看。将此谕令知之。寻奏、查该藩司幕友叶镇、钟峻、均属安分。尚无纳贿徇庇。勒荐馆地情事。及钟叶党名目。所奏应无庸议。报闻。　　

○又谕、僧格林沁等奏、军营近日情形、并设法布置一摺。据称该逆防范甚严。现募熟习路径之人。于夜间进剿。意在攻其不备。为一鼓殄除之计。该大臣因东南兵力较单。将西岸长濠收近。随令庆祺、带步队官兵。移劄西岸。以期严密。是我兵业经偪近贼垒。若能四面合围。聚而歼旃。不使一名漏网。固为上策。但该逆负嵎死守。是其惯技。我兵既不能直捣贼巢。而穵筑长濠。又未必能处处周密。徒延时日。迄无成功。且我兵亦被长濠所阻。进退不能自由。前车可鉴。设该逆乘闲窜逸。我兵又成尾追之势。似此旷日持久。剿办何能蒇事。此时逆匪被围日久。意在狂奔。不若择要设伏。督兵进剿。尽驱该逆出巢。奋力截击。较之合围坐守。更可得力。该大臣等、务当悉心筹画。亟思剿除之策。断不可再事迁延。各营屯劄河干低洼之处。贼掘运河。固属可虑。现在夏令雨水较多。泥淖之中。我兵攻剿。岂能得力。该大臣务当相度机宜。妥为布置。早灭妖氛。以副委任。所需军饷。业于河南解交顺天粮台银两内。借拨二万两。著即飞饬天津道张起鹓、迅速拨还归款。毋任延宕。将此由六百里加紧谕知僧格林沁、并谕西淩阿、托明阿知之。　　

