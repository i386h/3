<!-- { "loadSidebar": true } -->
○己酉。谕内阁、胡林翼奏、特参性情浮躁、要挟委署之知县、请旨革职一摺。四川试用知县李文灿、因游幕回避。改发湖北。甫经到省。辄敢以川省。曾有轮委一次。自行具禀藩司。列册委署。经该藩司详参后。即呈请赴山东措赀。希图规避。实属躁进取巧。李文灿著即革职。以示惩儆。　　

○又谕、袁甲三奏参。召领卫滩地亩、委员迁延含混一摺。大河卫旧有草地。及新淤地亩。经前任漕运总督卲灿奏明、召民领垦。所收领价租课。作为防堵经费。当委候补知县舒文彬、试用知县陈绪芬、勘丈召领。该委员等历次禀报、勘丈地数。既有不符。并未将定则缴价。随时报解清楚。现经该署漕督、叠次催提。续解银一千九百余两尚欠解银七千余两之多。难保非侵那在前。意图蒙混。舒文彬、陈绪芬、均著先行革职交袁甲三勒限催交地价。并提齐案卷。彻底查究。如果查有侵渔情弊。即行从重治罪。以儆贪墨而重帑项。　　

○又谕、袁甲三奏、请将停歇军船、拆板变价一摺。自南粮或由海运。或改折色。各帮军船。停歇日久。既多朽坏。又有丁役人等、私拆盗卖。百弊丛生。其应收底料银两。尽归无著。于经费亦有关系。既据该署漕督、杞饬各粮道、确查存船数目。并成造年限。分别核办。著有漕督抚、各将该省存船、无论已未满号一概尽数折卸。应交底料银两。照数扣缴。其船板变价。除酌给丁舵。以示体恤外。余俱报明存库。俟办理河运时。作为津贴之费。其山阳、清河、高邮、宝应境内。停泊各帮船只。即著袁甲三、就近派员查明。一律拆变以节经费。　　

○又谕、袁甲三奏、地方城池急宜讲求修守一摺。地方官失守罪名。定例綦严前经降旨申谕。不准藉词开脱。乃各省督抚。及各路统兵大臣。往往于贼陷城池之后。率将失事各员。藉端奏请。留营效力。以为随同克复。开脱罪名地步。甚有失守时不奏。至克复始行具奏者。殊非所以严法纪而肃官常。嗣后著各路统兵大臣、及该督抚等、破除积习。于失守地方文武员弁。随时奏明。按律治罪。不准饰辞开脱。藉口留营。至城垣所以卫民。果能修缮完固。自足以资捍卫。并著各省督抚、饬属劝谕绅民修筑。所有军务省分。捐赀者照捐输议叙。出力者照军功请奖。其并无军务省分。仍照寻常城工例奖叙。以示区别。将此通谕知之。　　

○又谕、袁甲三奏、漕标官兵月饷、请动用库存银两等语。漕标额设官兵三千四百余名。如果勤加操练。已足自成一队。惟近来月饷支绌。军械亦须添补著准其将淮安府库、所存江甯藩司杂款、制钱一万三千六百余千文。银一万六百余两。留为操练防堵之费。著该署漕督、随时认真操演。俾成劲旅。毋得有名无实。至所拨款项。并著责成经手各员。核实动用。照例造册报销。毋令虚糜。　　

○谕军机大臣等、翁同书奏、请饬拨察哈尔马匹等语。该抚军营马队。因出征年久。马多倒毙。改为步队。不能得力。自应酌加马匹。以利乘骑。惟察哈尔道路窎远。频年各路军营。请拨该处马匹。沿途倒毙甚多夏令为尤甚。所请著毋庸议。前因何桂清奏、解皖采买马匹银两。无款可筹。当交部议。由该督仍令苏州织造。于浒墅关拨解银一万五千两。交翁同书、以供买马之赀。该抚即飞咨何桂清等、迅速催解。此项银两到日。即由该抚派员。赴山陕等处。自行购买。免致辗转调拨徒劳往返。将此由六百里谕令知之。　　

○以山西捐输军饷。永广榆次、祁、二县学额各七名。太谷、介休、绛、三州县各四名。太平县三名阳曲、徐沟、平遥、河津、稷山、五县各二名。曲沃、翼城、孝义、凤台、虞乡、忻闻喜、七州县各一名。　　

○庚戌。上诣安佑宫行礼。　　

○遣官祭昭忠祠。　　

○谕内阁、张芾奏、请将溃退各弁、分别惩处等语。除千总夏洪才、业经正法外。游击田宗兴、于石埭七都各营被围。并不前赴救援。勇丁纷退。不能钤束。实属庸懦无能。田宗兴、著革去绥勇巴图鲁名号。并拔去花翎。游击衔尽。先补用都司白占春、突围而出。不能力保主将。著革职留营以观后效。尽先补用守备董成、率勇过河。贼至即遁。著即革职。发往新疆效力赎罪。仍暂留军营。责令剿贼。傥再不知愧奋。即行正法。江苏补用守备韦永龙、甫经接仗。即由七都退至县城。著即革职。无庸留营。以示惩儆。其受伤最多之尽先补用参将罗承勋、尽先补用游击黄金祥、尚非督剿不力。均著免其置议。　　

○谕军机大臣等、官文奏、皖省贼势日张筹议由楚分路剿办一摺。皖省粤匪与捻匪句结蔓延日甚。胜保围攻怀远。翁同书退守寿州庐州以外。并无一旅之师。前此楚军东下复以深入失利。以致匪势漫无牵制。肆意窜扰官文以宝庆解围败贼悉数南窜。川省已有备无患。请饬曾国藩缓赴川省。暂驻湖口俟湖南大定。分军四路。步步为营。进剿皖省所筹实于大局有益。曾国藩前奏、尚在湖口清厘报销。并休息病卒。此时如已启程赴鄂。著与官文商酌。如湖南大局已定。川境可保无虞。即暂驻湖口俟调回湖南各军。为分路进剿皖省之计。设湖南败匪。尚未免有入蜀之虞只可从缓酌量办理。军情变幻靡常该大臣等近在邻省。侦探较确。必能相机筹画。力顾全局。至皖省糜烂已极。胜保自护、城挫败后。其势不可复振。非由楚省派兵驰援不能牵制贼势。该大臣等、务须亟筹协剿。豫为布置。一俟湖南定局。即照所议。调拨水陆各军。分路进剿。实深盼望。官文另片奏、请饬都兴阿赴任等语。都兴阿著准其赴荆州将军之任俟大兵东下。再行带兵会剿。都兴阿所部兵勇。即交多隆阿统带。多隆阿、系记名副都统遇缺题奏之员。俟有缺出。即行简放所请饬催四川等省饷银。已谕令各该督。抚迅解矣。将此由五百里各谕令知之。　　

○又谕、胜保奏、遵旨查覆马队数目。及分拨饷需情形。并片陈军饷掣肘各等语。皖省东西两路俱形吃紧。翁同书所留马队。胜保已奏明毋庸调回。其津防所拨绥远城马队五百名。谅即日可到胜保军营。足资调遣。该大臣与翁同书分饷一节。业经谕知均拨分济。不至偏枯江苏奉部指拨解皖之款。虽经和春等奏请暂停嗣经部议。仍谕令将协济安徽等饷筹画兼顾。胜保前请饬令浙江四川。迅筹拨解。亦已谕令有凤、胡兴仁、各筹拨银五六万两。该大臣等、不得以争饷掣肘等词。各存意见至定远前曾安设总粮台。近因定远有失与翁同书分军为二。应将总粮台移于何处著该大臣等、审度地势酌办。其随营粮台。此时分作两军。自应分设。以后若归一处。即可仍照旧章。至总办粮台之臬司恩锡、远在寿州所有粮台事务。即著藩司张光第总理。免致贻误将此由六百里各谕令知之。　　

○又谕、前因曾国藩办理浙闽军务当谕令湖北、湖南按月各拨银三万两。江西川陕等省。一律协济兹据官文奏、湖北省年余以来。如数解往湖南自今春粤逆入境。旋经停止。此外川陕等省。拨解寥寥。请饬按月如数迅解等语。现在曾国藩留军剿办皖匪。需饷孔殷。自应仍由四川等省。分拨协济。著有凤、耆龄、英桂、曾望颜、仍遵前旨。按月各拨银三万两。务须如数筹解。毋得稍有迟延。致误要需。将此由五百里各谕令知之。　　

○钦差大臣胜保奏、淮北居民。遭贼迫胁。宜于整集团练之中。寓坚壁清野之义。请派安徽藩司张光第、督办宿灵等县、筑圩集团事宜。得旨。即著责成该藩司、督率办理。　　

○以礼部右侍郎杨式谷、为江南乡试正考官。国子监祭酒皂保、为副考官。　　

○以太仆寺卿王发桂、署礼部右侍郎。宗人府府丞厉恩官、署刑部右侍郎。　　

○以楚皖交界防剿出力。复降调副都统舒保职。　　

○予安徽阵亡知州张琪、州同衔陈飞豹、守备罗澐、傅文海、善庆、千总张忠良、把总王永泰、李延林、骁骑校淩祥、富伦、庆鹤、色拉哈、德升额、富安、庆福、瑞成、五福、祭葬世职。马甲德忠等、赏恤如例。　　

○辛亥。谕内阁、鲍源深现在上书房行走、所有记名御史。著即注销。　　

○壬子。谕内阁、曾望颜、奏参讳匿命案、饰词禀辩之知县、请旨革讯一摺陕西沔县知县夏秉礼、于民人晏兔娃身死一案。已见一载。延不详报。迨经尸亲上控。由司将该员撤任查办。胆敢捏词饰辩。实属玩视民命。难保无贿串延阁情弊。亟应彻底根究。夏秉礼著即革职。交该抚督同该道府等、严行审讯。按律定拟具奏。改铸江苏甘泉县知县印信。从巡抚徐有壬请也。　　

○癸丑。谕内阁、和春等奏、水陆官军获胜情形一摺。天长逆匪。分股援应六合。七月二十三四等日。张玉良派令游击李有才等、枪炮迎击。贼势披靡。维时西北两门之贼。均经官军击败。斩馘无数。余皆弃械狂奔。官军追至城根。共计毙贼四五百名。其鲁港鸦山之贼。经水师总兵吴全美。于七月初五初八等日。派令镇将。分带船勇。奋力攻剿。当将贼垒全数铲平。总兵李德麟、迎剿大通等处匪党。焚烧荻港贼巢。剿办尚属得手。仍著和春等知照李若珠、张玉良等、分投攻击。速拔城池。毋任该逆久踞。　　

○予江南阵亡守备冯启贵外委张上洪、祭葬世职。　　

○甲寅。谕军机大臣等、景淳、特普钦奏、俄夷人船闯赴三姓、派员阻回、其强进乌苏里口夷人、不遵开导情形一摺。俄夷人船。欲赴三姓贸易。于行抵窝坑口等处。虽经委员拦阻折回。难保不复行窥伺。其闯入乌苏里人船。则恣意行走。未肯折回并搭盖窝棚。为久居之计。兼于绥芬地方开修道路。以为明春占居地步。实属异常横恣。惟该夷如此肆行无忌。恐三姓乌苏里绥芬等处旗民。或有与该夷暗中句结之处。著景淳等派委妥员查明该夷搭盖窝棚。始自何年。并各该处旗民。有无与潜通声息。互相煽诱。均即确切访查具奏。不得稍涉含混。至该夷到处恃强。既难理阻。亦断不能听其蔓延以至无所底止。景淳等身膺重寄。责无旁贷。应如何体察舆情。妥筹办法。使该夷不得逞志横行。而又不致开衅。著该将军等、会同熟商。妥议具奏。将此由五百里谕令知之。　　

○署直隶通永镇总兵官李志和、年老休致。以候补参将海绶、护通永镇总兵官。　　

○改铸河南陈州府周家口通判关防。从巡抚瑛棨请也。　　

○乙卯。上幸静明园、诣龙神庙拈香。　　

○礼部奏议安徽赴浙乡试。现止徽甯广德三属。请将该省两科归并中额九十名内酌中三十六名。其所加定额广额各二名。亦先各中一名。余归下届补行取中。从之。　　

