<!-- { "loadSidebar": true } -->
○又谕、有人奏、庆祺所派劝捐委员。车马饮馔。悉由州县供给。每到一处。句串劣绅。指户挨索。富户等有私馈委员银钱者。即瞒隐不报。不遂所欲。即吓派多捐。送州县官勒追。州县官不遂意。即以阻挠为词。委弁把总李德英、在南沧等处。自贴告示。并有宿尼纵酒、及句串劣绅兰吕二姓、私设捐局勒派等事。从九衔王锡、在肃甯县、勒索孔姓规费银两。寄顿程典史署内。孔姓告发。典史畏累自尽。该委员又伪造庆祺咨札参稿。藉以恫吓官绅。河闲劣绅陈擢之、与该委员等、朋比为奸。所捐银两。有句串绅士私索者、多半无从稽核等语。军营需饷。固不能不藉资捐项。若令员弁等藉此勒索滋扰。侵蚀公款。以饱私囊。不但捐输未能踊跃。且恐无济军需。徒滋扰累。况该委员在营。既有月领薪水。又何以供费皆取给于地方官。著僧格林沁、庆祺、按摺内所参各款。秉公查办。并将所捐银钱。有无侵吞。明查暗访。务得实情。以清弊窦。原摺著钞给阅看。至连镇贼情。前据僧格林沁奏、有初十前后出扑之语。现在如何设法进攻。未据续报。天气将寒。若再事迁延。沟水凝冻。恐所穵重壕。未足深恃。僧格林沁等、务须赶紧攻击。毋再延误。将此由六百里谕令知之。寻奏、传讯官绅。行查各州县。咸称劝捐委员。并无骚扰地方。句串劣绅情弊。报闻。　　

○改铸山西闻喜县知县印信。从巡抚恒春请也。　　

○抚恤琉球国遭风难夷如例。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百四十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。九月。丁亥。上御懋勤殿。句到新疆、云南、贵州、广东、广西情实罪犯。停决新疆绞犯一人。云南绞犯一人。贵州斩犯四人。绞犯二人。广东斩犯一人。广西斩犯一人。余五十六人予句。　　

○谕军机大臣等、载龄、崇实奏遵查总督收受陋规一摺。并巡捕官具供后自尽等语。已有旨、将裕瑞撤任。听候查办矣。据奏、裕瑞自实授总督以后。将各州县向有陋规。作为捐输练丁经费。其司道规礼收存署内。为捐备枪炮火药之用。诚难免假捐输之名。复陋规之实。自应彻底讯查。以期水落石出。第关通省大小官员与受营私。若纷纷提讯。便有窒碍难行之处。该侍郎等、宜息心静气。逐款确查。讯明实系得受陋规、以肥私囊各员。无论总督司道。及属吏之纳贿营求。确有升调证据者。据实严参。亦不得含糊了事。至裕瑞、以封疆大员。不自检束致被纠劾。该巡捕沈祖望、供出实情。并无不合。何以悔恨轻生。且与谢家兰、供词相符。何以彼此又相抱怨。亦当向谢家兰研究。其沈祖望初供捏饰。系如何措词。所云司员中有向伊声称、想法供出。与伊好处之言。究系何员。如此讯问。该侍郎等、所接呈词。牵涉监司大员者。系何事由。关系轻重若何。均应详晰声叙著一并确查具奏。惟川省陋规。已成锢习。何绍基既据以入告。则该学政按试各棚。有无收受各府州县陋规之处。亦当密为访查至钦差查询事件必应十分慎密。何以该省官员。辄先向总督告知。即将总督撤任后。又安能禁其不向藩臬告知。仍致稽延隐饰。该侍郎等、所带司员。不过数人。其公寓内外。率皆川省官吏。必须严绝窥探。并防随带供事人等、私通消息。一有讯出实情。即须迅速密提。取定供词。便无游移变幻之弊。各案亦可速行审结。所有杨得质、郑怀江、两案。均照该侍郎等所议。即行提集审办。将此由四百里谕令知之。　　

○又谕、袁甲三奏、统筹皖省全局、分兵东西两路夹攻一摺。所筹俱是。另片奏、拟即亲督官兵前往等语。此时南路攻剿。诚属紧要。而临淮为南北锁钥。关系尤重。经袁甲三、督防数月。声威颇壮。若遽令其督兵南往。另派大员前往接办。一时殊无得力之员、就近派委。万一分兵之后。匪党乘机窃发。于北路关键。大有妨碍。既据袁甲三、分派臧纡青、张光第等、各领兵勇。前往西南东南两路、协力剿办。袁甲三、即著仍驻临淮。策应各路。现在楚北东下之师。曾国藩、与塔齐布、桂明、定议。分三路直捣贼巢。一俟九江肃清即沿江而下。会攻安庆。著和春、福济、一面严督官军。迅复庐州一面抽拨兵勇。相机策应。楚师既由西而东。势如破竹。皖兵即应自北而南。并力夹击。务须联络声援。会合一气。为埽荡逆氛之计。其全滁乌江一带。贼营尚多。并著该提督等、随时飞咨托明阿、向荣、无分南北。协力歼除。断不准稍存畛域。失此紧要机会也。将此由六百里加紧各谕令知之。　　

○又谕、张之万奏、亳州捻匪、肆扰永城、请饬严剿一摺。安徽颍亳。及河南永、夏、一带。捻匪肆行叠经降旨、谕令各该抚等、饬属痛加剿捕。总未能净绝根株。兹据张之万奏、亳州捻匪苏添幅、纠约就抚捻首张乐行等。将及万人。于五月初十日。向永城酂县各处。焚掠数十村庄。七月十九日。复抢掠丁家集地方。二十九日。复掠天齐庙等处。焚杀二十余里。并杀兵勇三十九人。三十日。焚掠浍源集一带、三十余里。并杀兵勇数十人。闰七月初二日。复北掠会亭驿迤南数十里。村尽为墟。似此捻匪横行。荼毒乡里。徐广缙、以戴罪大员。专办剿捕。乃一任士民申诉。总以不可结讐为说。且将赴剿之游击、率行调回。并有遇贼远逃。枪炮尽为贼有之事。该革员所带兵勇。不为寡弱。何至坐视捻匪狓猖。甘心退避。著英桂、迅即查明。如果该革员实有畏葸贻害情事。即行严参。并督饬地方文武。及防堵员弁。迅速剿办。务将张之万单开各捻首。悉数捕获。不准一名漏网。亳州为该匪老巢。该管地方文武。断不能以所掠地方。系在豫境。遂存以邻为壑之见。著福济、严饬所属。一体实力摉捕。倾其巢穴。其应如何添兵会剿之处。即著互相照会。不分畛域。以免此拏彼窜。断不准听信浮言。任其仇杀。或迁就议抚。致贻后患。张之万原摺并单、均著钞给阅看。将此由六百里各谕令知之。　　

○闽浙总督。王懿德奏、护延建邵道保泰等、督剿仙游会匪。并攻剿古竹社匪徒情形。得旨。保泰等、既能恩威并用。著赶紧剿洗。不可再令窜逸。　　

○广西巡抚劳崇光奏、浔州等府属。捕蝗情形。得旨。应认真办理。不准稍有讳饰。　　

○钦差工部侍郎载龄等奏、行入川境。沿途控案。分别札交亲提各情。得旨。亦应将牵涉监司大员之案、简明缘由具奏。汝二人初次出差。固不可含糊了事。若纷纷提讯。恐无了期。　　

○前任礼部侍郎曾国藩、奏报谢恩。并恳辞署湖北巡抚。得旨。朕料汝必辞。又念及整师东下。署抚空有其名。故已降旨、令汝毋庸署湖北巡抚。赏给兵部侍郎衔。汝此奏、虽不尽属固执。然官衔竟不书署抚。好名之过尚小违旨之罪甚大。著严行申饬。　　

○调兵部左侍郎李菡、为仓场侍郎。以内阁学士何彤云、为兵部左侍郎。　　

○四川总督。裕瑞、缘事解任。以浙江巡抚黄宗汉、为四川总督。未到任前。以成都将军乐斌兼署。　　

○以仓场侍郎何桂清、为浙江巡抚。　　

○戊子。谕内阁、和春、福济奏、官绅督勇、克复庐江县城一摺。庐江、自上年被贼占踞。经和春等、密传贡生吴廷香等。与该处绅民、同约定于八月三十日里应外合。兵勇一拥入城。当将县城收复。摉斩逆党三百余人。该处绅民等、深明大义。约会官兵。克复城池。洵堪嘉尚。著和春、福济、查明出力绅民练勇。核实保奏。所有该县钱粮。如何蠲免。文武学额。应行酌增之处。并著迅速详查具奏。候朕施恩。　　

○谕军机大臣等、崇纶等奏、＜口英＞咪夷船、起碇出口一摺。想日内即可扬帆南返。此次夷酋北来。总以请派大臣为词。不肯明言来意。迨经崇纶等、与之接见。再三开导。始呈出祈请各条。其悖谬窒碍之处。不一而足。经朕密谕崇纶等、一概斥驳。惟民夷相争。及上海欠税、广东茶税三条。尚可允其查办。崇纶等、复作为己意照覆。该夷酋、犹以未曾入奏为疑。崇纶等、许以代奏。令回南听候查办。该夷始有起碇之信。谅此次南返。不至上海。即回广东。所称归国请示之语。不过仍属虚词。著叶名琛、怡良、吉尔杭阿、于各海口、严密哨探。如夷酋回驶。再有要求。即告以崇纶等、已将近理各条代奏。但欠税系在上海。茶税系在广东。即民夷相争。亦总在通商口岸。天津纵能代奏。亦不能代办。已奏谕旨、交上海广东酌查。自当秉公为之办理。此外各款。不但天津不敢入奏。即应办夷务之大臣。亦不敢轻为奏请。傥冒昧渎陈。奏事之员。身获重谴。于该夷商务。仍属无益。该夷惟利是图。来往奔驰。其志不过在贸易税务之事。以此稍应所请。当必帖然无说。惟崇纶摺内、所指扬子江通商一节。仍当严行拒绝。并不可使该夷知此意业已上达。庶不致再以候旨候批为藉口。该督抚、总当酌量情势。妥为查办。其到口日期。及接见情形。即著迅速密奏。至口□佛夷哥士耆来津。并不提及通商之事。是否因＜口英＞咪两夷伎俩已穷。遂不复置辩。抑实非为此而来。崇纶等、自能晓谕南返。该督抚等、随时体察动静。设法驾驭可也。本日崇纶等摺片各一件。并八月二十九日、九月初三十一十五等日、崇纶、并文谦等、摺片七件。及九月十五日谕崇纶等、密旨一道。均著钞给阅看。将此由六百里各密谕知之。　　

