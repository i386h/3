<!-- { "loadSidebar": true } -->
○谕军机大臣等、福兴奏、筹剿饶属贼匪、兼筹广信防务一摺。江西瑞州等处。大兵云集。惟东路兵力较单。抚建两城。急难收复。兹据福兴奏、欲剿抚建。必先将饶属贼匪歼除。以固饶防。庶皖鄂等处援贼。无由假道等语。所筹系为严绝贼援起见。著福兴即饬总兵李定太、赴省请兵。并由福兴所带兵勇内、酌拨若干。统归李定太管带。即由万年乐平一路。统兵进剿。务将饶属踞匪。悉数歼灭。毋任贼匪来往自如。至该将军、于李定太进兵后。著即由贵溪、弋阳、移营前进。以为后路声援。福兴移营以后。广信不免空虚。所请饬令饶廷选就近兼顾之处。著晏端书、斟酌情形。或将现驻常山之兵。移赴玉山。或分拨一队。进驻广信。以重防务而顾全局。将此由五百里各谕令知之。　　

○命江苏布政使何俊来京。以按察使杨能格、为布政使。云南粮储道王有龄、为江苏按察使。　　

○甲子。谕内阁、文彩等奏、镶白旗蒙古世管佐领额勒登布出缺。伊子前锋吉禄、应行承袭。惟因前在直隶独流等处打仗。左膀受伤。不能开弓。可否准其承袭等语。吉禄、著加恩准其承袭。毋庸带领引见。　　

○又谕、谭廷襄奏、请将交代未清、私行回籍之知县、革职勒追一摺。前任直隶饶阳县知县乔绥福、亏短银谷。为数甚钜。交代未清。辄敢擅回湖北孝感县原籍。虽经咨报服满启程。仍未报到。实属玩延。乔绥福、著即行革职。并著湖北、及沿途各督抚、饬属查传。委员押解迅赴直隶。勒限两个月。将欠交银谷钱文。饬令交清。如限满无完。或完不足数。即著照例监追。并将该革员原籍赀财。查封备抵。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百三十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰七年。丁巳。六月。乙丑。谕军机大臣等、扎拉芬泰奏、阿克苏安设粮台、请派员总司其事、并庆英、固庆、倭什珲布奏、请饬陕甘拨饷各摺片。阿克苏为南北扼要之地现在大兵进剿回匪。自应安设粮台。以资转运。著即派海朴、总司办理现在内地军务未竣。需饷浩繁。是以欠解甘饷、为数甚钜。此次回匪仓猝起事。一切支发。断难照从前成案办理。著该将军即传旨令海朴撙节动用。毋许过事铺张。事竣之后。即责成海朴核实报销。一手经理。现调伊犁官兵一千五百名。喀喇沙尔等处蒙古兵三千名。乌噜木齐官兵一千五百名。前往会剿。兵力已厚。著即严饬带兵各员、兼程前进。迅将喀、英、两城回匪、痛加剿洗。以期及早蒇事。傥有迁延观望。贻误事机者。即著严参惩办。至各省应解饷银。前已谕令山西、陕西、山东、河南、共拨银数十万两。已据山西拨银十万两、解赴甘肃。此外各省、本日复降旨饬催。谅必源源接济。该将军大臣等、于饷银到后。务须查看各路。缓急情形。均匀分拨。不准各城任意截留。将此由五百里各谕令知之。　　

○又谕、前因喀什噶尔等处贼匪滋事。叠谕陕甘、山东、河南等省。筹解饷需。谅皆遵照办理。本日据倭什珲布奏、派兵赴喀什噶尔等处策应。并拨兵往阿克苏防堵。其饷无款可筹。请饬陕甘总督、即措银十万两解往。又据庆英等奏、各路调派官兵、约六月中齐集叶城。彼处兵饷自顾不暇。急需内地饷银。并请饬陕甘速解数万两等语。现在回疆需饷孔亟。刻难缓待。乐斌谅已在甘省设法筹措。先其所急。惟该省库项无存。全赖各省解到。方能分拨各城。现据山西王庆云奏到、已拨银十万两起解在途。此外山东省应解银二十万两。尚未据奏拨。著崇恩即饬藩司筹款、陆续赶解。毋许迟延。河南省前派拨二十万。虽现办军务。恐一时未能凑集。仍著英桂先行酌拨银数万两。以资接济。至陕西欠解甘饷。已谕曾望颜尽先筹拨银五万两解甘。此外如能酌量筹款。并著酌加拨解。毋误要需。现在回疆兵力并非不足。惟饷需久绌。徵调为难。各该抚等接奉此旨。务各筹款迅速解往甘肃。以便乐斌均匀。转解各城。以资支放。俾得克日蒇功。将此由五百里各谕令知之。　　

○又谕、御史王德固奏、请添设总兵一摺。据称、河南额设总兵二员河北镇在省西北。南阳镇在省西南其东南之归德等处。并未设有专阃大员。归德府为东面入省门户。地无险阻。接壤颍、亳、萧、砀、曹单、向为匪徒出没之区。仅有参将一员。难资镇压。现值剿捻吃紧。请添设总兵一员。其毗连归德之光州、陈州府各属营伍。均归管辖。并请将归德原设参将一员、量移光州。藉资策应自为地方紧要、酌量变通起见著英桂酌度地方形势。及营伍兵数多寡。是否应行添设移改之处。妥议具奏。将此谕令知之。　　

○以叶尔羌、巴尔楚克地方剿贼出力。赏副将特克什布、守备米殿策、史珏、花翎。　　

○丙寅。谕内阁、叶名琛奏、广西省上届军政、尚未举行、请先将已到各营办理一摺。咸丰二年。两广军政广西各营因防剿土匪。未经查办。本年又届军政之期。广西剿匪现尚吃紧。若俟事竣一律补办。实属迟缓。著即照该督所请、将已到各营员弁、分别举劾先行照例题咨。听候部议。其未到各营、准其归入本年军政、一律办理其有应行参劾之员。仍著随时查明参办。　　

○谕军机大臣等、官文、胡林翼奏、贼匪倾巢上窜、南勇败退、贼窜蕲水一摺。据称皖匪因年荒粮尽。裹胁饥民数十万。由黄梅广济、蕲州、蕲水等处、间道上窜。我兵分路堵击。杀贼万余。南勇各营、于蕲州之望天畈、追贼遇伏营垒全失。退至蕲水等语。湖北为上游扼要。该逆意在必争。此次南勇败退。原因贼势众多所致。惟该匪裹胁饥民。不过乌合之众。似尚不难剿散。现在胡林翼已抵黄州。收集溃勇补制军械。著即督率各路兵勇。迅将上窜各匪、分兵截剿。毋令蔓延。该大臣等、现调水师炮船。扼守沿江。并调王鑫、刘腾鸿、由江西援剿。自因贼众兵单。不敷调遣之故。其李孟群一军。本系赴援庐州。现在已抵英山。正宜乘胜进剿。若遽行调回。则庐州当挫败之后。困守无援。必至愈形危迫。所有李孟群一军。著毋庸调回该营兵饷。已谕令福济设法接济矣。至大队官兵。围攻九江小池口。正在吃紧。务须察看缓急。酌量调拨。毋得顾此失彼。致九江贼势复张。此次斩捦贼匪、已至万余。南勇退败。系因贼势太众。官文、胡林翼、自请议处之处。著加恩宽免。将此由六百里谕令知之。　　

○又谕、官文、胡林翼奏、皖省贼匪倾巢窜至蕲水一摺。安徽逆匪。裹胁宿太饥民数十万。由黄梅、广济、蕲州等处分路间道上窜。楚军分路抵御。捦斩逆匪、已至盈万。无如贼势太众。南勇失利。军垒全失。退至蕲水胡林翼前往策应。业经收拾队伍。分劄黄州。湖北水陆各军。正在九江小池口、围攻吃紧之时今中路忽为贼断。官文等已调李孟群还攻蕲水。击贼尾路。惟皖省贼氛尚炽。李孟群已抵英山。若令折回。恐庐州更无援应。本日已谕官文等、无庸将李孟群一军调回。俾仍由英山前进。节节剿洗。以遏皖省贼势。但道路梗阻。湖北不能接济。所有该藩司一军饷糈。著福济源源分拨。毋令缺乏。此次皖贼由宿、太、等处、倾巢窜入楚境。实因皖省无兵牵制。致令该逆恣意上窜。福济、郑魁士、坐拥重兵。何得株守庐州。一筹莫展。现在逆匪全力注意楚疆。则皖境必有可乘之隙。著福济、郑魁士、迅速出兵、为捣虚攻瑕之计。毋得专待李孟群救援。致成坐困之势。至安徽虽系残破之区。贼踪遍地。整顿较难。然地方官若得干练之员。激励乡团。安良除莠。绥缉一方。即少一方之裹胁。福济抚皖有年。于察吏安民之道。并不讲求。安望军务日有起色。务当振刷精神。力图补救。若徒知索饷以供坐守之兵。于军务有何裨益耶。将此由六百里谕令知之。　　

○丁卯。谕内阁、前经叠降谕旨、饬令各路统兵大臣、及各督抚查明失守地方人员。如有闻警先逃情节。即著按律治罪乃各省办理未能画一。或云先期因公出城。或云事后随同收复。难保无避重就轻之处。兹据御史李希郊奏、江西金溪县知县卢开甲、署金溪县知县杨照藜、临川县知县马永炽、皆贼未来时、先期逃匿。以致该城失守。惨遭屠戮。此系该员在籍时所亲见。今卢开甲、革职后竟未开缺。仍留军营效力。杨照藜、马永炽、亦未闻治罪等语。著耆龄迅将卢开甲等三员失守情节。查讯明确。如有先期弃城逃避情事。即著按律治罪。毋稍徇纵。此外各路军营。均著核实办理。毋得曲为开脱。博宽厚之名。而致废弛法纪。　　

○又谕、曾望颜奏兴安、商南防兵遣撤归伍一摺。陕西兴安等处。上年因襄樊土匪、扰及郧阳一带。调兵设防本年武当山剿匪净尽。业经该抚将兴安府属防兵酌撤。现在南阳土匪、均已肃清。近陕地方、并皆安堵。所有商南在防兵丁。著一并撤令归伍。　　

○又谕、何桂清奏、查明沙船被劫处所、应由山东巡抚查参等语。本年江浙运粮庄合顺等沙船。在苏山养马岛等处被劫。派管将弁、不能实力巡护。非寻常疏忽可比。既据该督等查明石岛距江苏洋面千里而遥。苏山在石岛之西。养马各岛、并无其名。惟有养鱼池在石岛之东。均系山东荣成县管辖。著崇恩查明该管水师将弁。即行严参惩办。毋稍姑容。　　

○陕西巡抚曾望颜奏、飞蝗入境。潼关等处业已扑净。现仍委员查勘。得旨。仍著饬属实力扑捕。俟委员查明。即刻覆奏。　　

○以办理江苏丹阳团练出力。予教谕贺芳等升叙有差。　　

○以江南粮台报销迟延。知府衔陈俊等下部议处。　　

○赏广东省补行乙卯科乡试年老诸生李芹等三十六人举人副榜有差。　　

