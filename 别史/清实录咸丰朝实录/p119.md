<!-- { "loadSidebar": true } -->
○谕内阁、前因内阁学士胜保、呈递封奏。复行撤回。当降旨交部察议。并将奏事官常通、交部议处。兹据吏部遵旨具奏。并恭查嘉庆二十一年谕旨。按照定例。将胜保议以降三级调用。系私罪。不准抵销。常通议以降二级留任。系公罪。例准抵销。分别请旨。胜保前奏时务各条。原无不合。即其风闻失实各款。朕亦念其意存讽谏。不加谴责。惟既经递摺。擅自撤回。实属有违定制。嘉庆年间所奉谕旨。杜渐防微。具有深意。煌煌圣训。曷敢不遵。胜保著即照部议降三级调用。不准抵销。奏事官刑部员外郎常通、著照部议降二级留任。准其抵销。并著退出奏事处。嗣后各衙门及有言责者。陈奏事件。概不得递后擅撤。奏事官亦不得任听撤回。如有率意妄为者。著御前大臣查明、即行参奏。　　

○又谕、常大淳奏、匪徒藉端聚众。派兵拏办。并请将办理不善之知县撤任一摺。浙江奉化县连山乡属地方匪徒。藉豁免民欠为词。妄思将已完银米。递抵新赋。纠众毁坏该县衙署门壁。并抢去衣物银钱。又鄞县所属、西南东南两乡匪徒。因图减完粮银价。聚众至府县两署。毁坏门壁。及署内衣物。并勒给减价印示。鄞县所属姚家浦私枭。挟嫌拆毁盐商公所。及该商住屋。似此匪徒藉端纠众。实属目无法纪。亟应严拏惩办、以儆刁顽。该抚现已饬委臬司孙毓溎、署运司庆廉、湖州协副将张蕙、酌带弁兵。前往严拏各案匪犯。著即督饬派委各员。分案查拏。断不准一名漏网并现获之私枭案内匪犯、张得富等十一名。一并交该抚亲提严审。按律拟办。鄞县知县冯翊、署奉化县知县舒逵、办理不善、且恐另有纵容书差、弊混浮索情事。冯翊、舒逵、均著撤任。交该抚秉公查办。　　

○以翰林院侍讲吴保泰、左春坊左中允史淳、署日讲起居注官。　　

○甲申。谕内阁、历代史书。皆以帝王本纪。冠诸简端。我朝列圣相承。均经国史馆恭修本纪。敬谨尊藏。伏念皇考宣宗成皇帝峻德崇功。显谟彝训。业经特命开馆纂修实录。现已进呈至十五年。允宜恭修本纪。垂示后昆。著国史馆总裁、遴派提调等官、督率誊录、诣实录馆。将业已进呈之书。照副本恭缮一分。恪遵编纂。随时进呈。于实录告成后。陆续办竣。所缮实录副本。即恭藏史馆、以资考证。　　

○又谕、前因王庆云、联英、会同山西巡抚兆那苏图奏、通筹河东鹾务。酌议留商改票。先课后盐章程。开单呈览。当交户部妥议具奏。比据该部逐条核明。分晰议奏。如永禁佥商、以省拖累。责成改票、以期畅销。革浮费、禁摊派、以杜亏绌。定池价、减销价、申明畦地租课旧章、以免流弊。核科则以轻成本。立口岸以便发贩。缉盐池之透漏。堵引地之私售。另筹公用。酌加盐斤。及潞泽节省银两、归于通纲摊完各条。既经该部悉心筹度。分别准行。著即照新定章程、妥为办理。整顿鹾务。总以裁费缉私、为剔弊大端。裁费务尽。不得名去实留。缉私本地方官之责。现在池价既定。恐坐商罔利售私。必应认真巡缉。不得藉口减费。稍存玩泄。该抚惟当饬属力除积弊。恪守新章。鹾务自日有起色。傥该官商等、有敢于阻挠废格。以致办无成效。即著指名参办。毋稍徇隐。　　

○以工部左侍郎哈芬、署管工部钱法堂事务。　　

○乙酉。上诣寿康宫、问皇贵太妃安。　　

○谕内阁、礼部奏、遵议祫祭斋戒日期。酌拟应用服色一摺。本月十六日、祫祭太庙。前期斋戒。十三日、朕在途次。仍穿行衣。十四月、由行宫换戴纬帽。常服挂朝珠。随从王公百官、均戴纬帽。常服挂朝珠。十五日、阅视祝版。朕御龙褂。挂朝珠。王公百官、均穿补褂。挂朝珠。　　

○又谕、现在恭纂皇考宣宗成皇帝实录、已进至道光十五年。所有在馆之提调总纂纂修协修校对收掌繙译誊录及供事等官、均著交部照例议叙。　　

○又谕、徐广缙奏、请展限办理盐课奏销一摺。两广省河盐课、向于次年底截数奏销。现值军务未竣。引盐销运较滞。既据该督查明商力难支。援案恳恩展限。著照所请。所有道光三十年分、省河盐课、准其展限五个月。于本年七月内、造册奏销以后、仍递年趱早一月。至咸丰九年、复归年底原限。无得藉词。再有迟逾。以重课项。　　

○又谕、朱嶟奏、请饬催河运漕粮一摺。本年江苏苏松等四府一州粮米。业经由海运抵津。其余江、安、浙江、江西、湖南、湖北、各省漕粮。均仍由运河、挽运北上。现在南河丰北漫工、尚未据报合龙。各省粮船。已次第兑开前进。南北运道。设有阻隔。必致节节耽延。于漕务大有妨碍。著陆建瀛、杨以增、颜以燠、杨殿邦、体察情形。赶紧筹办。总期漕船及早催挽。如限抵通。毋致临事周章。傥有贻误。惟该督等是问。　　

○以镶白旗汉军副都统多尔济那木凯、署正黄旗蒙古副都统。　　

○以湖北施南协副将王家琳、为河南河北镇总兵官。　　

○丙戌。上以服阕、行释服礼。恭谒慕陵。启銮。至卢沟桥。诣龙神庙、拈香。　　

○谕内阁、前据季芝昌等奏台湾匪徒、纠众结盟。竖旗肆抢。经该镇道督饬文武率兵分剿。首要各犯悉数歼捦。当经降旨、著该督等、饬令该镇道、将办理情形、详查具奏。兹据叶绍春、徐宗干、将首从各犯。审明分别定拟。并声称南北两路、安堵如常。办理尚为妥速。叶绍春、徐宗干、均著交部议叙。其在事尤为出力之文武员弁绅民人等、著查明据实保奏、候朕施恩。毋许冒滥。　　

○又谕、陆建瀛、杨以增奏、丰工未能堵合、恳请展缓、并自请严加治罪一摺。南河丰北漫口。责成该督等、办理堵筑。由部拨解钜款、以济工需。该督等、宜如何尽心竭力。妥慎督办。乃于兴工数月以来。两次走占。以致不克合龙。请于霜降水落后补筑。糜帑殃民。曷胜愤懑。惟念此时筹办重运。抚恤灾民。皆刻不可缓之事。若将该河督等、概予罢斥治罪。转得置身事外。杨以增、著即革职。暂留工次。督办河务。陆建瀛、著降为四品顶带。均仍责令秋天补筑合龙。以观后效。转瞬重运经临。如何设法使无阻滞。江南山东一带。被水灾民。如何抚恤。著河道总督、漕运总督、并地方各督抚等、赶紧妥筹办理。所有大工用存料物银钱。核实收存。即将秋间兴筑事宜、豫行筹计具奏。其掌管东西坝、前经革职留任之河营参将吕邦治、淮徐游击关兴邦、著即革任。仍留工效力。掌坝文员、里河同知于昌进、外南同知娄晋、均著革职留任。责令筹办重运。如再贻误、即行严参。其叠次走失埽占、照例著赔。　　

○又谕、赛尚阿奏、军务未能蒇事、自请治罪一摺。赛尚阿自督办广西军务以来。先曾调度得宜。自贼匪窜入永安。数月未能攻克。及至突围北窜。又误事机。实难辞咎。昨已降旨、令其戴罪图功。以观后效。若徒以请罪塞责于事何济。现又饬令徐广缙、拣带精兵、驰赴广西会办军务。赛尚阿惟当激发天良。力图补救。无徒事虚文自劾为也。　　

○谕军机大臣等、赛尚阿奏、自请治罪一摺。已明降谕旨、暂令戴罪图功。并派徐广缙驰往粤西会办矣。现在逆匪、尚在围攻首城。各处兵力、聚于北路。该大臣驻劄阳朔。省南兵力稍单。万一逆匪因省城固守、难于攻扑。复向南路窜突。该大臣现带之兵、仅有二千。傥致疏虞。更属不成事体。本日已降旨、饬令四川云贵、各再挑备精兵二千。该大臣如有应需调遣之处。即一面奏闻。一面飞调应用。邹鸣鹤、向荣等、守御省城。现与该大臣声息相通。除军事随机应变。不及往返咨商外。其举劾等事。仍当统归钦差大臣、查核具奏。以免两歧。朕闻赛尚阿、近日身体多病。谅因忧劳所致。而本日摺报。并未提及患病情形。朕心甚为悬系。已将令徐广缙、迅速驰抵广西军营。会同办理。徐广缙到后。傥赛尚阿病尚未愈、势难勉力支持。当以国事为重。即将钦差大臣关防、移交徐广缙祗领。奏明听候谕旨。又本日赛尚阿奏、巡抚邹鸣鹤、自行节制诸军。恐将领莫知所从等语。邹鸣鹤赴任时。即以办团练为己任。现在贼窜省城。六塘九塘一带、毫无守御。而前奏省城团练五万人。似亦并无实际。著即会同徐广缙、密查该抚傥有夸大粉饰、遇事张皇情事。即行据实参奏。另单开、乌兰泰营内出力各员。拟请奖励。乌兰泰现已殁于王事。其随营文武。原不宜没其劳绩。但单内所称节次打仗出力。并未实指时地。而文员仅办理文案。所请奖叙。多属过优。已革游击刘文贤、本系遣戍人员。所请免罪以守备补用之处。未免太优。恐乌兰泰身后。或有冒滥入单人员。致滋物议。著赛尚阿、覆加查核。另奏请奖。再降谕旨。将此由六百里加紧谕令知之。　　

○又谕、前因广西军务吃紧。节经降旨令徐广缙、酌量情形。前赴梧州督剿。兹据赛尚阿、邹鸣鹤、先后驰奏省城战守情形。该匪窜逼省城。虽屡被攻击。而势尚猖獗。时已兼旬。乌兰泰、复因中炮伤亡。赛尚阿、驻劄阳朔。仅有兵勇二千。阳朔为省南冲要重地。傥贼匪回窜。我兵单弱。稍有疏虞。更复成何事体。且闻赛尚阿、现在患病。颇形委顿。朕心甚为焦急。本日已明降谕旨。令徐广缙、遴选精兵。驰驿前赴广西。会同赛尚阿、筹办军务。该督接奉此旨。著即迅速带兵前往。现已谕知徐泽醇吴文镕等、各选精兵二千。听候调遣。该督酌量如需此项兵力。即一面奏闻。一面飞调。但不可专待远兵。致误机会。该督行抵广西。如赛尚阿病势难支。即将钦差大臣关防、接领任事。以专责成。朕已另谕赛尚阿矣。至邹鸣鹤举行团练。未有成效。经理粮饷。是否核实。著会同赛尚阿、密行察访。如有夸张粉饰等情。即据实奏参。至该督驰赴广西。其罗镜匪徒。即著叶名琛、驰往督剿。省城地方应办事件。柏贵即可代办。该督统辖两省。责无旁贷。自必通盘筹画。以副委任也。将此由六百里加紧、谕令徐广缙、并谕叶名琛知之。　　

○命两广总督徐广缙、驰赴广西。会同钦差大臣大学士赛尚阿、剿贼。　　

○调正蓝旗汉军副都统有凤、为广州满洲副都统。　　

○予广西阵亡守备白玉魁、把总王锦云、樊永泰、沙文、外委李招发、张元美、县丞朱以铦、祭葬世职。前锋蓝翎英亮、武举王思聪等、赏恤如例。　　

○调四川云贵兵各二千名。赴广西剿贼。　　

○免跸路经过之宛平、良乡、房山、涞水、涿、易、六州县。次年额赋十分之三。　　

○是日、驻跸黄新庄行宫。　　

