<!-- { "loadSidebar": true } -->
○又谕、户部奏参漕运迟延一摺。漕运抵通限期。例有明文。本届迟延。将及一月。而在后江广各帮。尚无埽数抵通日期。该漕督奏报摺内。率以无闰之年。与有闰之年。牵混计算。实与前奉谕旨不符。杨殿邦著摘去顶带。仍星夜督催。尽力赶趱。不得以奏明截拨在前。稍形疏懈。总期多到一帮。少截一船。以节经费而免滋弊。至本年漕粮。为数本少。若地方河漕各督抚、同心筹办。实力催趱。何至渡江渡黄。迟滞如此。其各该省开兑迟误。及淮扬一带运河浅阻。与河水涨发。灌放稽延之处。著该管各督抚。逐一查明。据实严参具奏。不得因去年办理回空迟延。又因该漕督现已降旨惩处。遂尔各存成见。自为推卸地步。转瞬接办新漕。亟宜先期豫筹。冬兑冬开。按照定限。设法趱办。各州县卫所交兑新漕后。立即催令开行。总以渡江渡黄。无误期限。经过运河。无令浅阻为要。傥再藉口回空迟滞。致明岁漕粮。仍不能如期埽数抵坝。实心任事之谓何。各该督抚其能当此重咎耶。懔之。　　

○又谕、郑祖琛等驰奏、剿捕修仁荔浦大股盗匪、连获胜仗一摺。据称贼匪窜至武宣之三里墟。经副将李殿元等、连日攻剿。叠获胜仗。计轰击歼毙至一千数百名。生捦四百余名之多。虽首匪未获。而此股党夥。歼捦甚多。郑祖琛此次剿贼。尚属认真。所有奋勇出力之文武员弁。著酌量保奏。候朕施恩。毋许冒滥。匪首陈亚溃、现仍逃匿。必当严密摉捕。勿任兔脱。其夥匪郑廷威等、并著趁势追剿。以绝根株。毋稍疏懈。　　

○谕军机大臣等、郑祖琛等驰奏、修仁荔浦大股盗匪、剿除殆尽、太平及右江各股盗匪、剿办大获胜仗各一摺。贺县、昭平、另股盗匪。与永安等州县各匪。分别剿捕情形各等语。该抚于大兵未集之前。连获胜仗。生捦击毙贼匪。不下一二千名。办理尚属认真。惟修仁荔浦贼匪。虽经歼捦几尽。而首恶陈亚溃、尚未戈获。现计向荣、不过甫经到粤。林则徐、张必禄、到尤需时。该抚等不可因获有胜仗。稍存大意。仍当严饬文武各员弁。督率兵练。于贼所往来处、扼要摉捕。悬赏购线。务期必获。勿留余孽。绅民有能缚献贼首者。朕必立加重赏。其太平及右江河下各股盗匪。势虽退怯。难保该匪等不图纠合。或仍由土田州河道上驶。以乘兵勇之隙。亟应乘势奋力。相机截剿。该处地隶极边。尤汸窜逸句结。著督饬在事各员弁、一面守护郡城。一面会筹兜捕。以期迅就歼灭。至贺县、昭平、两股匪徒。先既猖獗。伤亡弁兵。兹复抗拒烧山。致带兵奋勇之县丞白良栋、巡检胡成宗等身受重伤。现尚不知下落。兵勇伤毙无数。尤堪愤恨。著该抚选调精兵。督饬尽力攻剿。严防分窜他处。或逃回东省英德等处。愈滋蔓延。务须一鼓歼除。仍遵前旨。迅速咨行。湖南、云南、贵州、将前所调之兵。催令管带赴粤。协力剿办。其永安、藤县、平南、郁林、贵县、宜山各州县。四窜盗匪。股数不一。并有窜至河池州属兹扰情事。亦当一并饬属分投往剿。不可顾此失彼。致贻除恶未尽之患。该抚身受重恩。先既未能弭患于未萌。兹当各路文武员弁、剿办得力之时。即著会同向荣。督率兵勇。一鼓捦渠。以赎前愆而著后效。朕不胜南望殷盼之至。所有白良栋、胡成宗等、并龙州同知王淑元各下落。仍著迅即查明具奏。护理新泰协副将谢升恩、据称勇敢素著。其接仗情形。一并据实奏闻。将此由五百里各谕令知之。　　

○丁卯。谕内阁、杨殿邦奏、江西后六帮湖南三帮漕船。均已起剥北上。无须卸囤德仓等语。著该漕督、飞催沿途赶紧提挽。迅达通仓。一面严饬江西湖南等帮。志押回空归次。毋再延误。　　

○淮湖南头帮漕船、因风沈失米一百九十五石有奇。分限买补。　　

○戊辰。谕内阁、傅绳勋奏、缕陈漕务情形一摺。前因陆建瀛奏、南漕改折。事多窒碍。已谕令仍照旧章。毋庸会议矣。该抚所陈。原为苏民积因起见。惟旧章骤觐更变。而锢弊必须力除。该抚当严饬有漕各属。先去浮收并节漕费。尤须将大户小户包户等名目。遵照道光二十六年钦奉谕旨。概行禁绝。如查有玩法不悛者。分别参惩拏究。毋稍瞻顾。以肃漕政。　　

○又谕、吴文镕奏、海塘续坍口门、业已堵合一摺。浙江省本年秋间。因大雨奔注续经冲塌之云腾二号海塘缺口。现已抢筑堵合。其前二次堵合之吕调字号土塘托坝。亦属稳固并无掣动。仍著严饬工员。随时加镶防护。一面采购石料。次第建复。并将前奏险要处所柴埽等工。赶紧兴办。以资保卫。吴文镕前后督办。尚知奋勉。所有前经革去顶带之处。著加恩赏还。　　

○先是兵科给事中袁甲三奏、遣犯脱逃流弊甚多请严定章程。以期官民相儆下部议。至是刑部申明旧例议覆得旨。例有明文固无庸再议增添。嗣后如奉特旨解审发遣人犯中途脱逃其签差官处分奏明请旨定夺。毋得视为具文。　　

○刑部奏、审明素有绰号土棍。分别定拟罪名。得旨。徐帼柱等、改发新疆给官兵为奴。张得保等八犯。著改发极边足四千里。俱不准留养收赎追魂太岁等七犯。著改杖一百。徒三年。双三杨十、虽有废疾。亦改为杖八十。枷号三个月。以上各犯到配后。如仍有别项重情。著加意从严办理。　　

○命盛京将军奕兴、在紫禁城骑马。　　

○己巳。上诣寿康宫。问皇贵太妃安。侍午膳。　　

○诣慈甯宫拈香。　　

○陕西布政使朱臒、因病妥任。以山东按察使王懿德、为陕西布政使。调山西按察使福济、为山东按察使。以江西吉安府知府孙毓溎、为山西按察使。　　

○缓徵吉林三姓地方、被水歉收旗民额赋。　　

○庚午。上诣时应宫拈香。　　

○孝德皇后殡宫月祭。遣官行礼。　　

○谕军机大臣等、乔用迁驰奏、选派官兵赴粤堵剿、并委署臬司前往都匀一带巡防一摺。广西剿办盗匪。已据郑祖琛等驰奏、修仁荔浦大股逆匪。业经剿除殆尽。惟首恶陈亚溃、现未弋获。此外太平、右江、以及贺县、昭平、永安、藤县、平南、郁林、贵县、宜山等处。尚有各另股匪徒。四路窜扰。已有旨、令郑祖琛、向荣等督饬将弁。追击兜拏。以期尽数歼除。该匪被追情急。势必分投奔窜。且难保阵亚溃不潜踪逃入邻境。所有黔省毗连广西地方。该抚已派委署臬司周作楫等、带兵防堵。务令督饬各属。相度要隘。严密巡防。慎勿稍有疏虞。致使匪徒乘隙阑入。并须侦探陈亚溃踪迹。一体截拏。尤不可任其远扬漏网。致贻后患。将此谕令知之。　　

○调陕西提督陶煜文、为广东陆路提督。乌噜木齐提督石生玉、为陕西提督。以前任湖北提督桂明、为乌噜木齐提督。　　

○以缉捕出力。予福建总兵官曹三祝等、升叙有差。　　

○予故广东陆路提督祥麟祭葬。谥恭悫。　　

○辛未。谕内阁、庆祺、朱嶟奏、漕船后帮抵坝太迟。验运不及。请截卸天津北仓等语。南漕后帮。现已起剥北上。仍著讷尔经额、严饬飞速迎从。尽力催趱。务期遄行到通。赶紧验卸。并速将天津北仓腾空。豫备暂行截卸。以便山东小米军船。及早南下赶办新粮。如实在转运不及。必须截卸北仓。即著庆祺、一面奏闻。一面带同坐粮厅一员、迅往天津验收。一切准照旧章办理。总须熟筹妥办。毋滋流弊。　　

○又谕、陆建瀛奏盐务新章、试行有效等语。淮南盐务新章。经陆建瀛、督同联英、刘良驹等、埽除积弊。自开局至今五月有余。已办过上下两半奏销。约十一月内外。淮南全纲可清合之淮北盐课协饷。计应共收银五百余万两。办理尚属妥善。陆建瀛、联英、刘良驹、均著加恩交部议叙。至楚西两岸。为商贩行销要地。各该督抚、务当饬属一体督销。毋因新章初立。稍存畛域。如果认真妥办。日有成效。朕必加以鼓励。傥藉词观望。致令滞销。责有攸归。勿谓能逃朕鉴也。　　

○又谕、杨殿邦奏、铜铅船只。挽出东境等语。户工两局。需铜孔亟。现在节逾立冬。宜防冻阻。所有委员姚光璐、桩龄、陈然青等三起。及在后之李峥嵘等各船。著该漕督迅饬严催。并著仓场侍郎、直隶总督、酌量情形。是否应须起剥。迅即设法押催抵通。毋任延误。　　

○谕军机大臣等、陆建瀛奏、江西吉南赣道黄乐之、南赣镇总兵德坤、禀报探闻广东游匪。屯聚佛冈厅属之高冈墟等处。有奔窜江西长甯县一带之信。该督已飞饬该镇道、遴派勇干员弁。酌带兵役。以截拏私臬为名。盘诘弹压等语。广东英德匪徒滋事。前已有旨、令江西等省。并力堵截。兹据查明定南厅等处。接壤之区。处处可通。且大庾岭界连南雄。尤为扼要。自应严防以杜窜逸。著陆建瀛、并署巡抚陆元烺、转饬该总兵德坤、暂缓巡阅营伍。会同该道黄乐之、就近调集官兵。分路防守。傥有游匪窜入。立即按数截拏。毋任一名漏网。以固疆圉而靖地方。将此各谕令知之。　　

○又谕、陆建瀛、傅绳勋奏、遵查西洋人罗类思、曾于道光二十六年。前来上海。二十七年九月。即驾坐火轮船。望南洋驶去。此后并未重到上海。亦无高姓其人。既据查明。应无庸议。该督等惟当随时查察。杜绝句结。总期坚守成约。毋令别生枝节。是为至要。将此谕令知之。　　

○命陕甘总督琦善、拨银六十六两五千两。解赴伊犁。备咸丰二年经费。　　

○贷湖南各帮漕船拨价银。　　

○壬申。上诣寿康宫、问皇贵太妃安。　　

○谕内阁、步军统领衙门、奏参右翼副翼尉。玩视公事等语。偷窃仓粮贼犯。现据该衙门拏获五十余名之多。该副翼尉德胜、先经密派严拏。何以并未访查。仅以犯无踪迹。言语支吾。实属有心推诿。德胜、著先行交部严加议处。如有应行质讯之处。即著刑部传讯。　　

