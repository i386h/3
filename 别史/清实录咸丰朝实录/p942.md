<!-- { "loadSidebar": true } -->
○谕军机大臣等、瑞麟奏、剿匪情形、并恳恩赏假调理一摺。据称本月十二日、行抵济甯。探得鱼台一带。有大股捻匪。遂与僧格林沁、由嘉祥、钜野、统兵进剿。十五日于杨山集地方。捦斩捻匪数十名。其时僧格林沁、已往东攻剿。访知大队被贼匪压下。即同格绷额等、带队迎击。因贼来愈多。退至济甯。并因坠马受伤。请假调理等语。僧格林沁、由杨山集进剿捻匪。仅据瑞麟奏、被匪压下。究竟如何失利。现在驻兵何处。及一切布置情形。著僧格林沁、详细驰奏。以慰廑念。捻匪大股窜扰。该大臣专带马队二千迎剿。以致轻进失利。恐贼势益张。乘虚北窜。该大臣等、务当督率将士。绕出贼前。迎头截击。毋令分窜。傥该逆被击回巢。该大臣仍当遵照前旨。在济甯兖州一带。择要驻劄。先将北路。妥为布置。再行相机前进。赵康侯练勇、及陕甘官兵。据瑞麟奏称、业已调往接应。本日并据文煜奏称、总兵富新一军。已令前往鱼台。均著僧格林沁、催提前进。此外如有可调兵勇。并著该大臣酌量调拨。以厚兵力。瑞麟著赏假数日。在营调理。一俟稍愈。即与僧格林沁、将防剿事宜。会商妥办。将此由六百里谕令知之。　　

○又谕、文煜奏、逆捻意图回窜、总兵富新一军、现已调往鱼台、毋庸专驻曲阜等语。捻逆回窜东境。僧格林沁、进剿失利。匪势极为猖獗。所有富新一军。业经文煜调往鱼台。著即催令星驰前进。探明匪踪。实力迎击。此外如有可调兵勇。并著该抚酌量调派。分投堵剿。毋任匪众得以深入。其曲阜地方。仍著督饬地方文武。严拏土匪。以重林庙。将此由六百里谕令知之。　　

○以福建剿匪出力。赏知府张启煊、参将林文察、巴图鲁名号。并赏林文察花翎。余升叙有差。　　

○补行咸丰九年大计。湖北卓异官五员。不谨官二员。浮躁官一员。才力不及官五员。年老官一员。有疾官一员。陕西卓异官九员。不谨官三员。浮躁官一员。才力不及官一员。年老官四员。福建卓异官八员。不谨官二员。罢软官一员。浮躁官一员。才力不及官一员。年老官五员。分别议叙处分如例。　　

○辛亥。谕内阁、此次办理巡防。除文祥、崇纶、业经加恩外。瑞常、庆英、麟魁、均著加恩交部议叙。宝鋆当吃紧之际。尚在任事。著加恩赏还二品顶带。现在京师人心安靖。著即撤巡防处。仍归步军统领认真办理。　　

○谕军机大臣等、据僧格林沁奏称、十五日于金山地方。与匪接仗。因贼众兵单。退至独山。该逆复来扑扰。被击向西南窜逸。该大臣已回驻济甯等语。捻逆窜扰东境。虽经官兵轰毙多名。而我军亦有伤亡。尚恐该匪恃众回窜。僧格林沁、现驻济甯。兵力尚单。未可轻率前进。致有挫失。著就现有兵力。会合东省兵勇。将北路各要隘。严密布置。毋任贼踪阑入。一俟兵力厚集。再行相机前进。将此由六百里谕令知之。　　

○又谕、袁甲三奏、筹议兜剿捻匪、联络官军声势一摺。所称先清北路。然后并力南征。并将东豫徐宿诸军。统归僧格林沁。节制调度。均能切中时势。惟僧格林沁所部兵勇。不及万人。兵力既未厚集。器械尚待修整。此时祇可暂驻济甯。力杜北窜。俟各路官军到齐后。方可节节前进。先将捻匪悉数埽除。然后会合各军。并力南下。以期一鼓荡平。该大臣务宜力保清淮。扼守中路关键。仍与僧格林沁等、随时函商。统筹全局。是为至要。将此由六百里谕令知之。　　

○调四川川北镇总兵官滕家胜、为江南徐州镇总兵官。江南徐州镇总兵官鹤龄、为四川川北镇总兵官。　　

○以伯都讷协领乌尔棍布、为黑龙江墨尔根城副都统。　　

○赏已勒副都统伊兴额、三品顶带。办理徐宿民团事宜。　　

○以提督李世忠捐饷。加河南乡试中额三名。并永广光州固始县学额各四名。　　

○以京城巡防出力。予翰林院编修延煦等加衔升叙有差。　　

○以总理皖北粮台得力。布政使张光第、下部优叙。　　

○以办理江北粮台报销出力。知府许如骏等、升叙有差。　　

○以山东筹解军饷延岩。巡抚文煜、布政使清盛、下部议处。　　

○予山东金山阵亡副都统格绷额、并其子防御忠伦、暨侍卫德成、祭葬世职。　　

○命山东巡抚文煜、署河南巡抚黄赞汤、江西巡抚毓科、速解钦差大臣袁甲三军营饷需。　　

○命山东巡抚文煜、署河南巡抚黄赞汤署湖南巡抚翟诰、筹解清淮军饷。　　

○调驻劄古北口之黑龙江西安马队各五百名。并哲里木盟官兵五百名。昭乌达盟官兵八百名。驰赴山东。交钦差大臣僧格林沁调遣。　　

○调现驻热河之盛京官兵五百名。赴古北口。交直隶总督恒福调遣。　　

○壬子。谕军机大臣等、胜保奏、请训练京兵、以备缓急一摺。京营兵丁。向例按期操演。多属奉行故事。该大臣请将内外火器营、健税营、及圆明园八旗官兵。专派知兵大员。加以训练。以期悉成劲旅。自系当务之急。惟是否变通旧章。抑须另筹经费。均应悉心妥议。若徒饰外观。虚糜粮饷。转恐有名无实。著胜保将练兵章程。先行详细妥议、迅速具奏。再降谕旨。至将来训练时。各营关支钱粮、及升补额缺等事。自应仍由各该管大臣办理将此由五百里谕令知之。　　

○陕甘总督乐斌等奏、遵筹西巡事宜。得旨。西巡之举。不过姑存其说。建极驭外。究不若燕京。况抚局有成。不宜自召疑衅。豫筹各项不必行。单图留中。又奏、会商调兵、由抚臣带赴汉中布置。批。汉中设防。专为豫杜蜀匪蔓延。若川中得手。陕防稍松。仍应酌撤归伍。以息兵力。　　

○刑科给事中林之望奏、请饬步军统领瑞常、会同胜保严拏土匪。得旨。胜保带兵。原有弹压土匪之责。况半系外兵。断难与京营兵共事。所请毋庸议。　　

○以办理换约支应事宜妥协。兼管顺天府府尹张祥河、下部优叙。赏府尹董醇、二品顶带。余升叙有差。　　

○予海淀殉节千总燕桂、祭葬世职。并其亲属十六名口。旌恤如例。　　

○癸丑。谕军机大臣等、前因江阴县城克复。谕令巴栋阿、由镇防拨兵一千五百名。李若珠、由江北大营拨兵一千五百名。派赴江阴会同防守。本日据都兴阿奏、天长之贼。时谋东窜。三河、蒋坝、衡阳、仍形吃重。徐宿捻匪出巢。屯踞夹沟杨村地方。欲窜清淮。仪徵之贼。亦未远退。刘成元一军。万难调往。且探闻江阴又有贼踪。扬州腹背受敌。处处均须堵御。更无兵勇可抽。镇江派赴江阴常昭等处官兵。行至仙女镇、无舟南下。迄今尚未启程等语。江阴甫遭蹂躏。现既又有贼踪。亟须厚集兵力。以资防守。刘成元一军。既不能调往。著巴栋阿、冯子材、将派赴江阴之官兵一千五百名。催令迅速到防。其派往常昭官兵。并著一并严催前进。毋再迟延。嗣后如有续调官兵。即饬径由南路江南。就近雇舟前往。勿再绕道江北。以速军行。将此由六百里谕令知之。　　

○督办山东团练大臣侍郎杜＜乔羽＞奏、查办省西团练。并请假省墓。得旨。赏假十五日。回籍省墓。若捻氛紧急。即于假期内回省。相机督办。　　

○署陕西巡抚谭廷襄奏、遵查兴安汉中二府。并无习教匪徒。通判徐奎、亦无侵吞仓谷情弊。得旨。依议完结。　　

○署陕甘总督福济奏、请裁撤蒙古察汉托落亥地方防兵八百名。移设分水岭把总一员。兵四十名。日月山外委一员。兵三十名。修建卡房驻守。从之。　　

○命陕西在籍五品京堂聂澐等、分办本籍团练事宜。　　

○命山西巡抚英桂、于应解甘饷银内。提银四万两解京。以甘省捐款。留抵山西应解甘饷。　　

○甲寅。谕内阁、官文、胡林翼奏、逆众图援怀桐、楚军会剿、大获胜仗一摺。逆首陈玉成、句结捻首龚瞎子、孙葵心、各率悍党。上窜桐城县之挂车河等处。经副都统多隆阿、于十月十四日。列队扼截。并派参将赵既发等、督率各营迎击。贼匪退败河东。二十三日。该逆复在望鹤墩。增筑营垒。多隆阿派亲兵分路进攻。鏖战四时之久。该逆抵死抗拒。协领温德勒克西等、率所伏马队扑击。多隆阿亲率吉林官兵。从中冲出。该逆奔溃。二十六至二十八等日。贼由新安渡、图犯小松园营盘。多隆阿复会同安徽按察使李续宜、两路夹攻。立破棠梨山等处贼垒。毙贼八九千名。溺水死者二三千名。生捦一千三百余名。解散胁从一万三四千名。余匪逃窜。剿办甚为得手。多隆阿、李续宜、和衷共济。出奇制胜。实属调度有方。多隆阿、著赏穿黄马褂。李续宜、著赏加二品顶带。其余在事出力人员。准其择尤保奏。候朕施恩。　　

○又谕、邵灿等奏、兵团迭次获胜一摺。逆匪攻破富阳后。分股下窜。图犯甯绍。均经防勇民团。并力击退。复在富阳一带江面。偷搭浮桥。窥伺诸暨。兵勇出其不意。立将浮桥烧毁。击沈贼船无数。上江一带。现已肃清。甯绍两府。如常安堵。浙省团练防剿。尚属认真。并能收复寿昌富阳等县。所有在事出力绅民。著王有龄、会同王履谦、查明保奏。　　

○又谕、前因安徽庐凤道萧盛远、在江南大营办理文案。声名平常。当将该员撤任。谕令薛焕查参。旋据该抚奏称、萧盛远、疏于交接。易招物议。并无实在劣迹。朕以其意存开脱。复谕令曾国藩、严密访查。兹据奏称、萧盛远、前在庐州。遇有和春与巡抚会保之员。私自删增。迨至江南、此风尤甚等语。萧盛远、由书吏擢至道员。辄敢把持公事。营私取巧。实属可恶。著即行革职。发往新疆效力赎罪。薛焕于萧盛远劣迹。未能详查覆奏。亦属含混。著交部议处。　　

