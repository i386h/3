<!-- { "loadSidebar": true } -->
○以安徽团练剿匪出力。赏知州苗沛霖、巴图鲁名号。把总苗景开、苗天庆、苗希年、花翎。从九品陈冠群等、蓝翎。余升叙有差。　　

○蠲缓浙江富阳、余杭、新城、仁和、钱塘、海甯、临安、于潜、昌化、嘉兴、秀水、嘉善、海盐、平湖、石门、桐乡、归安、乌程、长兴、德清、武康、安吉、二十二州县。杭严、嘉湖、台州、三卫。被水被旱被风地亩。新旧漕粮有差。　　

○乙丑。命礼部尚书肃顺、为正使。内阁学士察杭阿、为副使。持节赍册。封佟佳氏为祺嫔。册文曰。朕惟依椒掖以襄勤。端惟淑德。启芝函而锡命。渥沛荣施。象服允宜。龙章聿贲。尔佟佳氏、秉心维粹。率礼无违。彤管流徽。夙著女宗之望。紫庭备位。爰资妇职之修。兹册封尔为祺嫔。尔其备著芳规。矢恪恭于罔懈。式膺茂典。歌福履之永绥。钦哉。　　

○命礼部尚书朱嶟、为正使。内阁学士宜振、为副使。持节赍册。晋封玫贵人徐佳氏、为玫嫔。册文曰。惟坤元翊治。还资襄赞之人。巽命扬休。用美柔嘉之德。芬流鸣瑀。典茂镌镠。尔玫贵人徐佳氏、敬慎持躬。谦冲蕴性。应四星而列耀。华选先膺。教九御以宣勤。芳型克树。是用晋封尔为玫嫔。申之册命。尔其含和履善。益昭雅度于珩璜。集祉延禧。永荷殊恩于纶綍。钦哉。　　

○谕军机大臣等、保恒、达绶奏、请饬催甘省欠解乌什经费银两等语。据称、甘肃司库。欠解乌什七八两年经费银两。本年收到上年司库拨解银二千两。此后屡催未解。嗣经户部议覆。饬令陕甘总督。无论何款。先行拨解银数千两。迄今仍未解到。乌什需饷甚殷。现届冬令。各该官兵月支盐菜等项银两。尤须随时接济。乃自七年秋季。至本年冬季。新旧欠解至二十个月之多。官兵实形拮据。著乐斌将司库欠解乌什七年经费银一万二千四百余两。无论何款。迅速筹拨起解。毋再迟延。其欠解八年经费银二万一千八百余两。并应解九年经费银两。并著该督陆续筹款。源源接济。以资兵食而重边防。将此由五百里谕令知之。　　

○又谕、前据景淳等奏、查绥芬乌苏里、均不与俄夷接壤。未便允许。当谕令该将军等、正言拒绝矣。绥芬乌苏里两处。既与俄夷地界。毫不毗连。且系采捕薓珠之地。当时即应据理拒绝。何以副都统吉拉明阿、辄许木哩斐岳幅、于冰泮时。驰往查明。再立界牌。至所称原立字约十四条内。尚有三事未妥。均未据奕山奏明。其木哩斐岳幅来文内。有二年后。差学生到俄国学艺之语。更不知从何而来。奕山前次遽将黑龙江左岸。允许该夷。虽系限于时势。究竟办理轻率。且以乌苏里河。亦可比照海口等处办理。致该夷肆意要求。甚至在三姓地方。滋扰居民。景淳因绥芬乌苏里均系内地。关系綦重。设法拒绝。自是正办。著仍遵前旨。据理剖辩。毋得迁就了事。致贻后患。所立字约十四条。及吉拉明阿、辄许该夷赴乌苏里口。会勘地界。有无含混应许之处。著该将军等、查明具奏。至俄夷来使、丕业罗幅斯奇、到京后。并未声言欲办何事。该夷来文。有即照该来使商议之言。派员前赴兴安鄂未、尤不可解。亦应一并谕知该夷为要。将此由四百里各密谕知之。　　

○以礼部尚书朱嶟、工部尚书文彩、充经筵讲官。刑部尚书麟魁、充文渊阁领阁事。　　

○以直隶永定河防汛出力。予同知王仲兰等、升叙有差。　　

○丙寅。孝庄文皇后忌辰。遣官祭昭西陵。　　

○谕内阁、此次中卷疵谬。阅荐之同考官邹石麟、著照部议。先行降一级调用。俟案定时。应得之咎。由钦派王大臣定拟。取中之副考官朱凤标、著照部议。罚俸一年。再罚俸九个月。应贴不贴之受卷官贾铎、著照部议。罚俸一年。均不准抵销。　　

○又谕、户部奏、遵议沈兆霖等奏、通济库动缺银两。分赔追缴。并筹议补救章程四条。所议均属周妥。嗣后仓场侍郎、著照户部三库之例。加兼通济库事务衔。其通济库印钥。由该侍郎佩带。遇有放款。由坐粮厅呈请。该侍郎亲临监放。傥该监督、敢擅自开放。除责令赔补外。仍著从严参处。至先漕银两。准其暂筹别款、匀摊发给脚价。惟应筹何款匀摊。及何款可以裁减。著仓场侍郎、妥速筹画具奏。此后经纪等。如实系不敷办运。不得已豫借长支。准由仓场侍郎奏明办理。惟每年借支银数。仍不得过一万两。以示限制。并于奏销册内。将借支若干。实存若干。分别注明。傥有不符。即将该坐粮厅监督、严加议处。该侍郎等、亦一并议处。　　

○又谕、前据工部奏、请派大臣承修永陵各工。当经派出宋晋、和润、承修。嗣据盛京将军玉明等奏、银数在万两以内。向由该将军、暨盛京工部侍郎、督率司员兴修。与工部所奏不符。复经谕令查明回奏。兹据工部查明定例。及历届成案。并无万两以内。由该将军等、自行派员承修明文。所有此项工程。仍著宋晋、和润、敬谨承修。即按照玉明所估银七千八百八十三两之数。核实动用。至前任将军庆祺、原估册报该部核算。何以需银一万一千七百七十余两之多。并著玉明等查明具奏。　　

○又谕、前因德勒克多尔济等、奏参扎萨克郡王托克托瑚图噜、不候谕旨。启程进京。当交理藩院查明具奏。现在该郡王、业已抵京。经理藩院查取亲供具奏。托克托瑚图噜、应否来京朝觐。自应由库伦办事大臣。酌定具奏。奉有谕旨。始能进京。乃因日久未接饬知。并不呈催。亦不呈请部示。辄即交印启程。实属任意。著交理藩院议处。库伦办事大臣德勒克多尔济、色克通额、并未将业经具奏请旨之处。先行劄覆。迨该郡王启程有期。始行文阻止。亦有不合。著一并交部察议。　　

○又谕、前据灵桂、成琦奏、查办察哈尔总管等被讦案件。大概情形。当将察哈尔牛羊群总管扎克都尔、副总管贡格呢玛、先行解任。并令署马兰镇总兵穆隆阿、将收受皮袄银两之处。明白回奏。本日据灵桂等奏、业已逐款讯明。按律定拟。扎克都尔等、收受马价银两。讯明属实。虽非由弁兵名下科敛。辄敢于领到俸饷扣还。即与监守自盗无异。解任总管扎克都尔、副总管贡格呢玛、均著照拟。即行革职。准徒五年。仍勒限一年。追缴完赃。傥能限内全完。准其免罪。副总管萨米迪等、听受扎克都尔等主使。勒扣钱粮。均有应得之咎。除固山达额色尔古楞、业已病故外。副总管萨米迪、固山达额勒桑达尔窄依。达木扎勒多尔济。扎普吉里克。章桑噶勒桑。翼长巴图那逊。均著即行革职。佐领何布登额、骁骑校玉山、依仁阿、贵春、于都统副都统家人。需索银两。听从传话。亦有不合。均著交部照例议处。鞥克济尔噶勒等、所控各情。讯非虚诬。惟以属下控告长官。此风亦不可长。委固山达鞥克济尔噶勒。额外委固山达弼里克图。布呢雅阿里雅诺木图。护军校鄂呢音那木济勒色楞。达米林扎普特木尔。牧长桑鲁普。图们喇什。奇党喇什。拉什诺尔布。绷素克多尔济。奇巴克扎普。达瓦津巴。布彦图。章桑济克济特。克普沙尔满。绷素克。巴勒卓尔。鄂尔西什。拉什津巴。达瓦德沁。占巴勒。车林奇莫特。色楞鄂呢巴图。均著饬回游牧。仍于一年之内。停其升转。以示薄惩。其失察属员、私扣钱粮。及家人需索之前署都统穆隆阿、现任都统西淩阿、副都统庆昀、均著交部议处。总管巴彦济尔噶勒、于交审事件。未能悉心研究。并著交部议处。穆隆阿、收受皮袄银两。应得处分。俟回奏到日。再降谕旨。　　

○又谕、灵桂等奏、请饬筹察哈尔办公银两等语。察哈尔办公银两。向由两淮生息银内动支。此项银两。久未解到。应如何另行筹款办公。俾兵丁得以相安。著该都统副都统等、妥议章程具奏。其查群递送马匹。及乌拉租价等名目。著一概革除。该都统等、仍当严禁家人需索等弊。毋得日久视为具文。　　

○又谕、曾望颜奏、请将禀报仇杀命案含糊之知州、并查覆不实之道府、分别严议议处一摺。陕西甯羌州民人李廷幅、因挟嫌报复。纠众持械、杀毙赛洪茂等十六命。情罪重大。知州刘应祥、并不据实讯办。率以赛洪茂等、招集签匪。被乡保人等往拏。拒捕格毙等辞。含糊禀报。于挟嫌仇杀。贿嘱顶凶等情。并未讯出。实属办理草率。甯羌州知州刘应祥、著即撤任。先行交部严加议处。陕安道白维清、汉中府知府毕至、明知该州禀报未确。经该抚叠次饬查。并不将该州含糊禀报各情。据实揭参。亦难辞咎。著一并交部议处。仍著该抚提集人证卷宗。彻底根究。按律惩办。　　

○户部奏、四川夔关监督罗升棓、短徵银十一万三千八百两零。今遵章程。于限内先后完缴银一万五千两。可否宽免成数。得旨。著宽免二万两。此系因该员家教不严。致伊孙家罹重罪。故减数宽免。　　

○以江西新城县绅士捐输军饷。永广学额一名。　　

○以山东绅团堵剿窜匪出力。赏知州赵康侯、花翎。知县魏笃等、蓝翎。余加衔升叙有差。予阵亡知县王迺常、训导宋中孚、刘溥、同知衔康士粹、千总衔孔广彝等、祭葬世职。文生姚体休等、二十六名。赏恤如例。　　

○以云南安抚回民出力。赏知县普惠、花翎。以同知直隶州知州升用。　　

○以云南剿办回匪出力。赏都司罗忠孝、花翎。举人李景春等、蓝翎。余加衔升叙有差。予阵亡外委张福吉、戴金亮、祭葬世职。　　

○以闻警潜逃。革云南署黑盐井提举罗树勋、署禄劝县知县吴增禄职。并逮问。　　

○以捐赀助剿被害。予云南耿马土司罕恩泽、赏恤如例。　　

○免云南思茅、甯洱、二厅县。被水各猛。应徵银米。　　

