<!-- { "loadSidebar": true } -->
咸丰五年。乙卯。三月。癸亥朔。上耕耤。诣先农坛行礼。更服。至耤田所、躬耕三推。复加一推。御观耕台。命豫亲王义道、克勤郡王庆惠、成郡王载锐、各五推。吏部尚书花沙纳、户部尚书文庆、朱凤标、礼部右侍郎杜＜乔羽＞、兵部右侍郎春佑、刑部左侍郎李钧、工部尚书全庆、都察院左都御史许乃普、通政使司通政使李清凤、各九推。顺天府府尹、率农夫终亩。赏赉农夫耆老如例。　　

○谕内阁、现在记名水师总兵人员。业经用竣。著两江、闽浙、两广、总督。于水师副将内。遴选堪胜水师总兵者。各保奏数员。迅速送部引见。候旨记名。以备简用。不得以无员可保。一奏塞责。其水师参将、游击、都司、守备各员。如有材艺出众。可备器使者。并著核实开单具奏。　　

○又谕、英隆等奏、遵旨会审属员诬讦上司、从重定拟一摺。此案盛京户部已革笔帖式觉罗全善、因京察未蒙保荐。妄禀堂官拣选不公。迨经革职审问。始自认糊涂。似此胆大妄为。若仅照例圈禁。不足示惩。全善著照拟从重发往吉林。充当苦差。盛京户部侍郎恒毓、既知全善差使懒惰。不识清文。未能随时参劾。亦有应得之咎。著交部议处。　　

○闽浙总督王懿德等奏、闽省商茶。拟请设关徵收。下户部速议。寻议奏、闽省崇安等州县、为产茶盛旺之区。自闽省暂开海禁。运道便捷。各商赴闽愈多。所请附省扼要处所。及界连粤东、浙江等处。分设关卡。徵收茶税。应请准其照办。专款存储。三月奏报一次。听候部拨。试办一二年后。奏明定额。永远遵行。从之。　　

○广西布政使胡兴仁奏、司库支绌情形。得旨。著与劳崇光、认真筹画。以顾大局。朕非未悉粤西雕敝已极。第各省用兵。自应先其所急。事在人为。毋存远怨之嫌。果能破除情面。自可渐有起色。　　

○甲子。谕内阁、叶名琛、柏贵奏、海丰县城、被匪攻陷、旋经收复一摺。上年闰七月间。广东贼匪、攻陷海丰县城。经署陆丰县知县陈景辂等、带兵往剿。在平冈口等处。叠次毙贼一千三百余名。收复县城。嗣窜匪纠众、复偪县城。经护碣石镇总兵何芳等、督饬员弁。分路进剿。毙贼无数。生捦钟阿夏等二十三名。将横山庵等处匪乡。尽行焚烧。收复长沙炮台。署通判许錞身等、分往太平剿捕。亦毙匪三百余名。其鱼□后门炮台。亦经署都司蔡先攀等、会同绅士克复。各路匪巢。俱已一律焚毁。仍著该督等、严饬文武员弁。摉捕净尽。毋留余孽。　　

○又谕、叶名琛、柏贵奏、番禺县属河面匪船、闯驶省河、叠经击退获胜一摺。广东省河之南。番禺县属、沙湾、茭塘等司一带。河面匪船滋扰。经叶名琛等、派令守备黄彬等、带勇堵剿。该匪复敢驾船三百余只。驶进大石栅口。欲图袭我勇船。黄彬、及水师游击曾琪等、分投击毁贼船各十余只。毙匪八百余名。剿办尚为得手。仍著叶名琛等、督饬将弁兵勇。赶紧剿除净尽。毋使蔓延。在事出力人员。准其择尤保奏。候朕施恩。　　

○又谕、向荣奏、截剿分窜高资贼匪、荡平贼垒一摺。瓜州贼党。于二月初九日。由鲇鱼套夹江。窜至高资一带。经余万清、虎嵩林、两面分剿。击杀贼目一人。并毙贼百余人。该逆复于初十日。沿江筑垒。我军奋勇杀入贼阵。斩馘无算。立将败众二营踏平。贼匪窜至句容县高家边。复经向荣、派总兵德安、前往拦剿。将贼营冲出之骑马红衣贼首。砍落马下。余贼慌败。官兵直偪贼濠。虎嵩林等、由东路攻至东方桥。毙贼多人。二十日、贼分五股、由北面扑营。并从江边另股抄出。刘开泰亲督兵勇。砍倒大黄旗数竿。追杀贼匪百余人。生捦六名。其鲇鱼套口贼篺。高资港内贼划。亦经我军、连日拆毁。并轰沈贼船七只。著向荣饬令余万清、乘胜攻克镇江郡城。并令虎嵩林等、实力会剿。毋令他窜。　　

○又谕、前据刑部、议覆王庆云奏、发遣新疆官犯。准其捐输。改发内地。当降旨、令查明原案情节。奏明请旨。原以发遣官犯。情节轻重不同。若概令犯罪较重之员。纷纷捐请。宽典幸邀。尚复成何政体。兹据载龄奏、请停止捐改内地章程一摺。所奏甚是。所有发遣官犯。捐改内地章程。著即行停止。　　

○谕军机大臣等、向荣奏、南陵剿贼获胜、并派兵驰援徽浙情形一摺。另片奏、徽州失陷。令邓绍良带勇赴浙等语。逆匪久欲窥伺苏浙。现既窜扰徽州。偪近浙省。于东南大局。关系紧要。何桂清前派石景芬等、带勇驰往。此时当已抵徽。向荣现饬杨瑞乾、带领义勇。绕赴浙省威坪。会同堵剿。并于金陵抽拨川兵。交马永清管带、由苏入浙。复令邓绍良添带楚兵。由黄池赴浙。统带各路兵勇。自可与浙省、合力救援徽郡。该郡为浙江门户。著饬邓绍良、迅速驰往扼截。勿稍延缓。许乃钊准其前赴浙江。与何桂清会筹防剿事宜。至金陵兵勇。抽拨较多。怡良著仍驻常州。扼守苏杭前路。徽州距苏尚远。该督此时毋庸即行回省。仍一面严防金陵镇江南窜之贼。一面多设侦探。察看情形缓急。再行酌量进止。吉尔杭阿、虽在向荣军营。亦可与怡良、督饬在省藩臬大员。严查奸细。以杜句结。不可稍存大意。徽州贼势。及浙省现在如何布置情形。著何桂清随时奏报。以慰悬系。将此由六百里加紧各谕令知之。　　

○又谕、叶名琛等奏、省城北路歼贼殆尽。西路剿贼获胜。并番禺、海丰等处、均获胜仗。惠来窜出之贼。亦经官军截杀。广东剿捕事宜。似有头绪。惟所奏情形。尚系十一月以前。距今又逾数月。各属匪徒。想可渐次埽除。而此次摺内。未据提及。肇庆、韶州、潮州等处。作何剿办。朕心实深悬系。著穆特恩、叶名琛、柏贵、迅即乘胜攻剿。尽歼丑类。并将各路军情。详细入奏。其附近江西、湖南、一带。是否尚有匪踪。亦著随时确探奏闻。以慰殷念。本日据王懿德奏、潮州等处、道路已通。所有调拨赴粤之精兵一千名。现已饬令台湾镇总兵吕大升统领。改由平和陆路前进。已于二月十一日。全数启程。其前次庆寅管带官兵。亦于上年十一月。由海道赴援。著该将军等、飞速迎提。以期厚集兵力。早殄逆氛。现在英德清远等县。驿路尚有阻梗。仍须设法疏通。勿再延缓。将此由六百里谕令知之。　　

○直隶总督桂良奏、永定河凌汛安澜。报闻。　　

○予江南阵亡道员刘廷锳、都司许上达、外委袁永忠、齐东兴、六品军功宫耀廷、祭葬世职。额外外委洪得、议恤如例。　　

○予广东佛冈海丰等处、阵亡知县罗才纶、林芝龄、把总李春、县丞施道彬、祭葬世职。　　

○予守正被戕。山西黎城县知县李钟杰妻钟氏、女蓉仙、媳任氏、守正捐躯。太原镇千总傅辉妻李氏、外委傅煊妻席氏、旌表如例。　　

○乙丑。上奉皇贵太妃启銮。恭谒西陵。诣龙神庙拈香。　　

○诣皇贵太妃行宫问安。至还宫皆如之。　　

○谕内阁、官文、杨霈奏、武昌失守、抚臣殉难各等语。览奏殊堪愤懑。逆匪上窜汉口。武昌省城。兵力本单。嗣因胡林翼、李孟群等、水陆赴援。屡有胜仗。方冀危城克保。乃该逆遽由兴国、通山、沌口、塘角等处。四面攻扑。官兵竟日鏖战。众寡不敌。以致省城失陷。巡抚捐躯。杨霈以总督统领全军。自退至汉口后。叠次进攻。毫无把握。此次省城被贼环扑。又不能迅速救援。即按律惩办。亦属罪无可逭。惟现在江北一带。防剿需人。该督业已革职。著仍暂留本任。戴罪自效。如再不将回窜逆匪。一律肃清。迅图克复。致令逆踪扰及上游。或久踞武汉。即行从重治罪。决不宽贷。　　

○又谕、僧格林沁等奏、剿办逆匪情形一摺。冯官屯贼匪。于二十八日。潜行出巢。向西南奔扑。经我军枪炮击回。未容窜出。次日该逆开穵地道。扑上炮台。虽经该大臣等、督兵奋击。仍退回巢。惟兵勇阵亡三十余名。受伤者甚多。实属疏于防范。僧格林沁、著交部议处。　　

○又谕、副都统德兴阿、奏参革员擅用关防一摺。慧成系革职人员。在扬州军营效力。乃敢与钦差大臣托明阿等、会衔行文。并擅用办理防剿事务闽浙总督关防。调遣带兵大员。谬妄已极。慧成、及伊子晋康、著托明阿、一并饬令回旗。毋庸再留军营。　　

○谕军机大臣等、僧格林沁等奏、剿办逆匪情形一摺。冯官屯贼匪。狡悍异常。虽人数无多。尚思窜逸。若不实力进攻。迁延时日。该逆转得乘我之懈。肆其猖獗。何日始能蒇事。僧格林沁前奏、冯官屯屋宇。均经轰坍。该逆仅恃空窖潜藏。以避炮火。岂尚容其久延残喘。著僧格林沁等、督饬兵勇。一面奋力围攻。一面严密防范。断不准任其窜出。再致滋扰。另片奏、遵旨挑选马步官兵四千名。派副都统常亮等、统带赴豫等语。现在河南南阳信阳等处。在在吃紧。此项马步官兵。一俟行抵豫省。尚应速筹进剿。著僧格林沁等、飞催该副都统等、星夜统带前进。毋许稍有逗遛。致滋贻误。将此由六百里加紧谕知僧格林沁、并谕令德勒克色楞、西淩阿、崇恩知之。　　

○又谕、杨霈奏、饷需紧急。请饬四川、山西、陕西、迅即拨解等语。湖北贼氛复炽。武昌失守。汉川、应城、天门等处。均被滋扰。剿办万分吃紧。杨霈营中之饷。早已不敷。据称川陕报解饷数。仅有银四万五千两。为数既少。计日尚迟。若使接济不及。兵勇枵腹荷戈。殊为可虑。著乐斌、王庆云、载龄、无论何款。迅速筹拨。解赴杨霈大营。以应急需。杨霈兵勇、屡经挫失。前饬乐斌、拨兵勇各一千名。派颜朝斌、陈有才、管带赴楚。即著飞催前进。此外有无可拨官兵。并著悉心筹画。添派前往。以助攻剿。至陕西前次拨解楚省大钱。现在该省未能一律通行。无济军营之急。此次拨解湖北军饷。毋庸搭解大钱。军务紧要。该督抚等、接奉此旨。迅速遵办。毋稍迁延。致有贻误。将此由六百里各谕令知之。　　

