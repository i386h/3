<!-- { "loadSidebar": true } -->
○谕内阁、曾国藩奏、巡抚劣迹较多、恐误大局一摺。自上年冬间、贼扰江西吴城。本年二月。复陷饶州。巡抚陈启迈、于叠次奏报摺内。历叙已革总兵赵如胜、阵亡游击吴锡光等战功。于失事摺内。则称赵如胜、奋不顾身。竭力鏖战。于克复摺内。则称吴锡光、奋力围攻。斩馘数千。朕以封疆大吏。奏报军情。谅不致有虚饰。兹据曾国藩奏、吴城之失。赵如胜闻贼先逃。全军覆没。饶州之失。赵如胜败逃三次。致贼破城。与该抚所奏已属不符。吴锡光、攻剿饶州。仅止杀贼数十。该抚辄铺张入奏。甚至将抚署幕中之胡应奎、滥行奏保。而吴锡光纵勇惨杀。匿不奏闻。支领口粮。又称为自备资斧。种种欺饰。实出情理之外。且于曾国藩军营需饷。屡次不肯发给。于水师战船。则忽办忽止。于罗泽南一军。则任意改调。朝令暮改。反覆无定。并将各署官亲幕友、及抚署幕友、列入团练保举。而义甯州实在捐赀出力之人。转不得与。以致人心解体。州城失守。上年贼窜万载。该县李峼、弃城逃走。乡民彭才三等、馈贼财物。该抚徇庇不办。转将首告之举人彭寿颐、坐以诬告之罪。并不将该县失守处分据实参奏、似此颠倒错谬。坚僻自是。实属辜恩溺职。江西按察使恽光宸。于彭寿颐一案。不问曲直。将该举人严刑陵虐。亦属有意逢迎。陈启迈、著即革职。恽光宸、著先行撤任。均听候新任巡抚文俊查办。该抚到任后、著即将曾国藩所参各情节。逐款严查。据实具奏。不得稍有徇隐。　　

○又谕、前据御史宗稷辰、奏参浙江署绍兴协副将王邦庆、捕盗不力。废弛操练。又与知县马昂霄、逢迎干请。该副将并有违例坐轿情事。又山阴县知县顾准、前在嘉善。声名平常。现在新任。复有衙役串诈、及署中潜取水菜陋规各等情。当交何桂清、确查具奏。兹据该抚查明王邦庆、前在署绍兴协任内、停操之故。实因协兵一千余名。除分防调拨外。存营祇有六名。无可操演。并非废弛。至该属盗案。系责成都司、守备、会同文员拏办。自上年及今。已叠获巨犯正法。王邦庆、并无违例坐轿。及与马昂霄逢迎干请情事。该御史所奏。著毋庸议。山阴县知县顾准、前在嘉善任内。催科尚为得力。其被参衙役串诈。及潜取水菜陋规各情。查无实迹。仍著该抚随时访察。傥有前项情弊。即行据实奏参。毋稍回护。　　

○又谕、曾国藩、塔齐布奏、水师获胜一摺。江西湖内贼匪。叠经曾国藩等、剿办获胜。五月三十日、贼船复至姑塘青山、由西岸渡向东岸。官军陡合长围。将贼船包裹。大炮攒轰。鏖战至两时之久。贼目张百长、被刺落水。余匪被轰、及扑水淹毙者无数。生捦长发贼十六人。夺回拖罟大船。并夺获长龙三板等船多只。大炮十八尊。伪承宣胡鼎文等、纷纷脱逃。复被官军追剿、击毙二百余人。逆贼经此次惩创。势已穷蹙。著曾国藩、督率将弁等、迅将湖内匪艇。悉数埽除。无留余孽。　　

○谕军机大臣等、毓书奏、匪徒聚众、复抢矿厂、派兵严拏一摺。据称去年十一月、遍山线矿厂。有匪徒聚抢。拏获多名。本年六月二十三日、突有匪徒大夥入山。施放枪炮。与山上矿夫交手。未定胜负。经毓书派令协领双喜等带兵、随同热河道裕恒、前往查拏。并札饬喀拉沁多罗都楞郡王色伯克多尔济、派蒙古兵二百名。在霍里霍地方。截其归路等语。匪徒屡抢山厂。实属暋不畏法。亟应严加惩创。著柏葰到任后、督饬官兵。认真摉捕。毋令漏网。并将所获贼匪李茂兴、严讯确情。按律定拟。至此案起衅根由。是否无知匪徒。恃众抢夺。抑系矿厂各员。有办理不善之处。著一并查明。据实具奏。原摺著钞给阅看。将此谕令知之。　　

○以镶黄旗护军统领西拉布、署右翼前锋统领。　　

○以署湖北布政使文俊、为江西巡抚。未到任前。以江西布政使陆元烺署理。以江西吉南赣甯道周玉衡、为按察使。　　

○以安徽徽池各郡剿贼出力。赏都司江长贵、巴图鲁名号。云骑尉罗承勋等、蓝翎。并各升叙有差。予阵亡千总国忠、把总吴湘、外委金品三、张正升、按知事张颍滨、祭葬世职。追予道员徐荣、于渔亭地方建立专祠。知县廉骥元等、一并附祀。并旌表殉节徐荣妾伍氏。　　

○予江西姑塘阵亡外委苏光彩、祭葬世职。　　

○甲子。上诣寿康宫、问皇太后安。　　

○谕内阁、英桂奏、请将河南乡试展期举行等语。据称河南南路。尚未撤防。河工漫口。又须筹办赈抚。本年乡试。势难兼顾。自系实在情形。所有河南省应举行乙卯科乡试。著准其缓至本年十月。再行察看情形。奏明办理。　　

○河东河道总督李钧奏、兰阳漫口、请开捐输、并请饬户部主事濮庆孙、赴二襄办。得旨。濮庆孙、著该部饬令前往。惟所拟捐输成数。有无与京局窒碍之处。著户部妥议速奏。寻奏、东河捐输。若照铜局章程办理。则与京局略无分别。恐于京饷有妨。拟准照军营粮台章程。核减二成。每两折收制钱一千六百文。搭收官票三成。既可以广招徕。而与京局亦不致有碍。从之。　　

○以四川按察使马秀儒、为湖北布政使。陕西延榆绥道祥奎、为四川按察使。　　

○乙丑。上诣寿康宫、问皇太后安。　　

○吉林将军景淳奏、遵旨挑备官兵候调。得旨。著即豫备一千名。此系备调之兵。并非即刻所需。如用时、即著该营总等统带。　　

○丙寅。上诣寿康宫、问皇太后安。　　

○谕军机大臣等、赓福奏、请饬催河南省迅解指拨银两一摺。现在乌噜木齐、兵饷需用甚急。据称、前经户部指拨之河南省。应还甘饷银二十万两。迄今尚未解到。兵食攸关。岂容任意延宕。著英桂、即将应解乌噜木齐银二十万两。迅速筹款。派委妥员解往。并将启运日期。先行知照该都统。以安兵心而资接济。将此谕令知之。　　

○山东巡抚崇恩奏、河南兰阳汛、北岸河溢。由东明直注菏泽。设法抚恤灾民。报闻。　　

○山西巡抚王庆云奏、太原镇总兵官瑞格、赴阳城督办匪徒。并留降调参将保衡、护理镇篆。得旨。著传谕该镇、迅速妥为办理。勿令句结蔓延。保衡、著暂留山西。　　

○以山东承办军需防堵出力。赏知县章文津、蓝翎。余加衔升叙有差。　　

○缓徵山东馆陶、邱、二县被旱被风田亩新旧额赋有差。　　

○丁卯。上诣寿康宫、问皇太后安。　　

○谕内阁、太常寺奏、遵查关帝先代封爵、应否推崇加封、请旨一摺。前以关帝神威显佑。特加封号。并升入中祀。兹据太常寺查明关帝先代封爵。并应否援照文庙崇圣祠例加封。请旨定夺。自应敬谨加封。以示尊崇。关帝曾祖光昭公、著加封为光昭王。祖裕昌公、加封为裕昌王、父成忠公、加封为成忠王。所有应办事宜。著该衙门查例具奏。　　

○又谕、理藩院奏、土默特贝勒旗塔布囊齐默特章京阿木嘎、以盗匪纠众叠抢、炮伤人命等情。在该衙门呈控。此案前经交热河都统、饬属拏办。何以三年之久。未获一犯。著交柏葰、会同恒毓、亲提人证卷宗。秉公确讯。并严拏盗犯。务获究办。该县知县、如有延案纵贼情弊。即著严行参处。　　

○又谕、王懿德奏、吁请陛见一摺。并陈患病情形、恳简任京职等语。王懿德、著俟明年秋间、再行奏请陛见。该督现膺海疆重寄。不得以偶尔患病。遽请改任。　　

○以右春坊右庶子皂保、充日讲起居注官。翰林院编修贡璜、署日讲起居注官。　　

○以广东三江协副将张国梁、为福建漳州镇总兵官。　　

○戊辰。皇太后圣躬不豫。卯刻、上诣寿康宫问安。巳刻、复诣问安。　　

○谕军机大臣等、寄谕成都将军乐斌等、前因廓尔喀寻衅、占踞济咙等五处边隘。该处汉番官兵。为数无多。赫特贺、所调土兵。又迟延不能得力。是以谕令乐斌、带兵三千名。驰赴前藏。原恐该夷始终抗违。则后藏需兵甚急。内地徵调。一时不能应手。不得不先事豫筹。为缓急可恃之计。今据该将军等奏称、已遵旨豫备屯兵一千名。营兵二千名。惟本省兵力不敷。饷需不继。沿途支应。亦有掣肘。藏地寒冷。进剿非时。所奏自系实在情形。现在赫特贺、自抵协噶尔后。派都司戴廷超等、与该噶箕藏格巴都尔见面。令其退出占地。嗣后未据将该夷能否遵断情形奏报。该将军既谆嘱满庆、于到藏后、确查函复。著准其暂缓启程。俟接到满庆确信后、再定行止。如果该夷必欲占地索银。此项川兵、即不能足三千之数。可酌派屯兵一千名。营兵一千名。由该将军带往。以壮声威。至所称官兵启程时、行装裹带等项。现在各路军营。均已核减支发。所有行装等项。亦著酌量核减办理。此时内地军务方殷。原无暇顾及边陲。所恐藏属兵丁。多不足恃。或令该夷深入藏地。将来驱逐为难。实不得已而出此。该将军、总督、既熟察情形。悉心计议。自宜通筹大局。暂缓进兵。满庆函复后、情形若何。仍著迅速具奏。将此由五百里谕令知之。　　

○钦差大臣向荣奏、筹剿镇江情形。得旨。看汝等布置进剿机宜。俱甚妥当。谅指日即可克复也。　　

○以筹办海运出力。赏江苏道员杨能格、花翎。知府乔松年等、加衔有差。　　

○以剿捕山东莱芜洋面艇匪。妄报邀功。革福建在籍知县李逢时等职。水师提督李廷钰等、下部议处。　　

○予江苏阵亡外委唐国勋、祭葬世职。蓝翎勇目谢锡九、赏恤如例。　　

○抚恤琉球国遭风难夷如例。　　

○己巳。上诣寿康宫、问皇太后安。　　

