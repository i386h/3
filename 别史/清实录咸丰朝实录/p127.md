<!-- { "loadSidebar": true } -->
○谕内阁、前据御史张沣翰奏、河南许州知州金梁、候补知县沈姓、委查南阳府属案件、勒索差费、挟恨诬陷、委员郎仲连、挟权盘踞等情。当交该抚确查参奏。兹据李僡奏称、金梁并无收受差费。惟于奉委密查之件。未及查明地址。辄以无据之言具禀。实属疏率。沈如椿、于各处致送盘费银两。当时未能拒绝。退还后亦未通禀。前任邓州已革知州徐柱臣、前任唐县勒休知县朱堃、前任南召县降调知县赵暆、致送委员盘费。虽非因事馈送。均有应得处分。前任河南巡抚潘铎、于金梁所禀三州县交界。未经确查。即行参奏。亦有不合。潘铎、金梁、沈如椿、徐柱臣、朱堃、赵暆、著一并交部分别议处。裕州知州姚庆溥、南阳县知县郑宗玉、原参处分、应行更正之处。著该部查核办理。至前任尉氏县知县郎仲连、因调补孟县离任。复因人地不宜。撤省另补。现在发审局内。查藉案吓诈、被人控告情事。著无庸议。　　

○又谕、常大淳奏、鄞县因粮滋闹首犯到案。现在设法督拏枭徒一摺。浙江鄞县西南东两乡匪徒。前因图减粮价。聚众入城滋闹。曾降旨、令该抚督饬所属、分别查办。毋令拖累无辜。兹据奏称、臬司孙毓溎等、督同地方委员、会同绅士叶炯、分赴各乡、周历晓谕。该乡民即将首犯周祥千、送出交官。其被枭徒煽惑之众。亦已解散。各乡钱粮。均已赴县投纳。民情安帖。著即将该犯周祥千、严行审究。起衅根由。是否地方官办理不善。因而激变。务得确情。按律惩办。其奉化县埠头庄闹粮匪徒。仅获从犯王三租一名。著即研讯该处首要各犯藏匿处所。严饬该府县、督率绅耆、迅速跟拏。务获惩治。以儆刁顽。至鄞县石山衖枭徒。尚在聚众负固。新任提督叶绍春、现已到任。著该抚会同商酌。详察该处进兵道路。亲往督经。相机剿办。仍先督同绅士等、妥为晓谕。毋令良民受其要结。并团练乡勇、作为向导。务将藐法凶徒。悉数弋获。按律惩治。以伸国法而安善良。　　

○予浙江阵亡千总周得标、王汝霖、把总沈宝林、周御清、汤凝泰、外委高其祥、俞祥麟、徐廷宝、祭葬世职。　　

○庚申。谕内阁、龚裕奏、不谙军旅、现复患病、恳请开缺一摺。该抚身膺疆寄。当此军务防堵吃紧之际。应如何殚竭血诚。以图报效。乃因粤匪奔窜。渐入楚境。辄以肝气旧病。藉词引退。实属辜恩。大负委任。著交部严加议处。新任巡抚常大淳、未到任以前。所有一切防堵事宜。仍责成龚裕、戴罪筹办。傥有疏虞。朕惟执法严惩。不能宽贷。　　

○谕军机大臣等、程矞采等奏、道州失守、该督折回衡州堵御、并咨调四川官兵各一摺。览奏殊深愤懑。该督前奏贼由永州窜至双排。系通道州大路。余万清在彼驻劄。兵力尚单。和春带兵万余。跟追赶至。议分两路。一由甯远驰赴道州堵截。是道州已有和春带到之兵。何至遽尔失守。余万清系在道州防堵之员。何以率称下游吃重。径赴衡州。且该提督发咨次日。州城已陷。岂贼众麕至。先期一无闻见。该州城防守。有无准备。文武各官、有无恇怯畏避情事。现在下落如何。该督先已折回省城。兹又前赴衡州。省垣重地。是否布置妥协。衡永两郡。现俱吃重。如何分派大员、带兵堵御。孙应照、是否可资得力。其和春分派由双排尾追之兵。是否足资策应。和春现在何处攻剿。所调四川江西官兵。仍恐缓不济急。赛尚阿接奉前旨。想已调回湖南征兵防兵、并湖北官兵。著该督即与该大臣、妥筹分拨。严密布置。现在贼夥、是否盘踞道州。抑系流而不守。分股抢掠。均应处处设防。不可顾此失彼。其由甯远、常甯、至衡州之路。尤须豫备。迎头截击。不可更有疏虞。并著将道州如何被围失守情形。详细奏闻。本日又据龚裕奏、荆州接壤湖南。水陆营兵、仅七百余名。现已咨商将军台涌、酌派满洲绿营等兵、分防要隘。应如何缉匪安民。镇静不扰。该督仍当妥筹兼顾。其湖南与两粤交界处所。尤须严饬地方州县、实力防堵。并剀切晓谕绅民团练保卫。自顾身家。断不可为讹言摇惑。纷纷迁徙。傥有杀贼立功、或堵御剿贼者。即随时查明保奏。以昭激劝。贼匪剽悍。利在急趋。虽颇猖獗。亦有冒险孤注之势。若能叠挫其锋。官民同心合力。转移之机。亦在反掌。该督务须通盘筹度。出以镇静。以固人心。将此由六百里谕知程矞采、并谕骆专章、龚裕知之。　　

○又谕、现在衡永一带。防剿十分紧急。赛尚阿、接奉前降谕旨、谅已带领得力镇将、统帅大兵。前往扼要驻劄。迅筹剿捕。向荣曾任湖南提督。一切情形。尚称熟悉。现在病势如何。应否调往湖南。协同剿办。即著赛尚阿酌量饬知。总期兼权熟计。毋误事机。至广西贼匪。大股虽窜入楚境。地方余匪不少。且与湖南毗连处所。均须严防截击。徐广缙、此时是否能抵粤西。劳崇光、身膺疆寄。务当通盘筹画。缉匪安民。以副委任。将此由六百里谕知赛尚阿、并谕劳崇光知之。　　

○调浙江巡抚常大淳、为湖北巡抚。云南巡抚黄宗汉、为浙江巡抚。未到任前。以布政使椿寿署理。以四川布政使吴振域、为云南巡抚。　　

○以湖南道州被贼窜陷。总督程矞采、巡抚骆秉章、下部议处。　　

○辛酉。皇贵太妃慈寿节。上诣绮春园皇贵太妃前行庆贺礼。奉皇贵太妃幸同乐园。进膳。并赐内廷王大臣等食。　　

○谕内阁、贵州古州镇总兵双福、著俟该省防堵事竣。再行前往湖北。署理提督印务。博勒恭武、仍俟双福到任后。来京陛见。　　

○谕军机大臣等、吴文镕、张亮基奏、访闻广西提督向荣、在军营时。夸诈冒功。饰智欺人。以致军心不服。当贼匪窜入永安之时。向荣首先遁入平南。旋复托病不出。及贼弃永安时。又不详审机宜。祇率残兵。躲入省城。反捏称统兵赴援各等语。向荣、经朕屡次弃瑕录用。宜如何感激朕恩。力图报效。若如摺内所指各情。种种辜恩溺职。实属大负委任。著赛尚阿、秉公确核。据实参奏。徐广缙抵广西后。留心访察。如果属实。亦即行参奏。毋稍含混。原奏片、著钞给阅看。将此各谕令知之。　　

○又谕、据吴文镕等奏、请饬广西、仿照嘉庆年闲、举行筑堡事宜。并钞录明亮等原奏呈览。上年粤匪滋事。叠经有人条奏坚壁清野之议。饬令实力举行。现在贼窜楚境。已降旨饬令该督抚等、劝谕绅民团练。自相保卫。著程矞采、会同龚裕、骆秉章、查照所奏。各就地方、体察情形。饬属认真试办。总须随地制宜。方为妥善。常大淳、张亮基、到任后。并著接续办理。原奏片、著钞给阅看。将此谕令知之。　　

○以福建按察使杨培、为四川布政使。江西吉南赣甯道黄乐之、为福建按察使。　　

○壬戌。孝德皇后殡宫月祭。遣官行礼。　　

○大考翰林院詹事府各官、于圆明园正大光明殿。　　

○谕内阁、倭仁奏、敬陈治本一摺。意在责难陈善。其言尚无不合。惟朕特授倭仁为叶尔羌帮办大臣。原使其扬历边疆。俾资练习。今观所奏。仍系统论治道。并未及边陲切要情形。岂忽近图远。转以职守为无关轻重耶。嗣后总宜留心边务。实力讲求。于任内应办事件。毋稍疏忽。如有地方要务。切实敷陈。朕亦可验其学识。毋得徒托空言。致负委任。　　

○又谕、陆建瀛等奏、筹办江境运道一摺。据称、黄河归海之路。业经分饬厅营。将邳宿一带运河坝牐展拓。俾令疏畅。并加培运河纤堤。安设水拨。估挑替河各事宜。均已一律兴办。现在杨殿邦、已督饬帮船。陆续由顺清河渡黄北上。江境上下运道。自可无虞阻滞。惟山东省南路运道。尤关紧要。亟应设法办理。著颜以燠、李僡、严饬所属、妥筹挽运。务使帮船衔尾前进。以重仓储。至已抵清江牐之铜船二起、现随粮船插档行走。著一体催趱。其在后铜船。亦著随时督催。毋稍迟误。　　

○以翰林院侍读学士孙铭恩、为广东乡试正考官。编修胡焯、为副考官。詹事府詹事毓检、为福建乡试正考官。光禄寺少卿黄兆麟、为副考官。　　

○赏湖南等省辛亥科乡试年老诸生、罗储伦等五人、举人副榜有差。　　

○予广西殉难副将阿尔精阿、入祀京城及广西昭忠祠。　　

○修湖南长沙府城。从巡抚骆秉章请也。　　

○癸亥。上诣绮春园、问皇贵太妃安。　　

○遣官祭关帝庙。　　

○谕内阁、前因仓场侍郎、覆奏兴平仓海运米石短少各情。当交户部详核速议具奏。兹据该部奏称、查海运成案。漕粮抵津。由验米大臣、会同仓场、坐粮厅、直隶、江苏、各委员、眼同查验。由坐粮厅取具该经纪切结。督收运通。抵通后。由里河转运大通桥。如查有短少潮湿等弊。均惟经纪是问。现在兴平仓米石。如果在津时、即有弊混。该经纪何肯出具切结。迨至抵通验收。该坐粮厅何以率行转运。且既经查仓给事中参奏。该侍郎又将斛面短少。查验得实。何以不将舞弊之人、严参治罪。照数追赔。辄据经纪等一面之词。归咎于天津验米大臣。著朱嶟据实明白回奏。当此整顿仓务之际。若不严加惩创。更恐肆无忌惮。即著该侍郎等、严饬坐粮厅、验收米石。如查有潮湿亏短等弊。即将舞弊之人、送部治罪。照例追赔。至由石霸运大通桥后。分运各仓。务各厘剔弊端。实力访察。如经管各官。意存回护。亦著据实参奏。毋稍徇隐。　　

○又谕、前据徐广缙、叶名琛奏、剿办廉州股匪。连破那泻、分界、两处贼巢。惟首匪李士青、逃入那练。兹据奏称、移营屯马后。高廉道沈棣辉等、带领兵勇。分路进攻。放火焚烧。延毁贼巢。毙贼不计其数。惟首匪李士青、逃往大直。参将刘开泰等、奋勇跟追。沈棣辉、会督游击苏崇阿等、拔营前进。广西游击双贵等、分路兜捕。该首匪奔至大直。经巡检王维清、督练截回。刘开泰、玉山、头队赶到。枪毙著名贼目刘亚溃。杀贼百余名。贼逃入木脉隘。旋窜唐鸡隘。我兵追至山内。李士青、率夥党窜往那屯隘口。该处团壮黄载熙、诱入栅门。我兵一到。即将首逆李士青、并李士芳、李士奇、方吒农、及首逆之父李展成、伪军师邱天保、周小吉、七名。及跟随凶匪。一并捦获。廉州境内匪徒。歼除殆尽。地方一律肃清。该督抚调度有方。所有在事文武员弁。自上年三月内、剿办陆屋匪徒大获胜仗之后。如那芹、新铺、那泻、分界、各处。无不埽穴捦渠。实属始终奋勉。著徐广缙、叶名琛、择其尤为出力者。酌量保奏。该督现饬沈棣辉、督带得力员弁、迅速高州。著将罗镜逆匪。迅速埽除。以慰廑念。　　

