<!-- { "loadSidebar": true } -->
○辛未。上诣寿安宫西所、问如皇贵太妃安。　　

○诣寿康宫、问皇贵太妃安。　　

○上御乾清宫。奉命大将军惠亲王、参赞大臣科尔沁博多勒噶台亲王僧格林沁、率从征侍卫官员。恭缴大将军印。参赞大臣关防。作乐行礼如仪。　　

○谕内阁、前因逆匪扰及畿疆。特授惠亲王、为奉命大将军。并派恭亲王奕等、办理京城巡防事宜。复命科尔沁博多勒噶台亲王僧格林沁、为参赞大臣。统兵进剿。现在北省军务告蒇。河北一律肃清。本日举行凯撤典礼。大将军、及参赞大臣。均已恭缴印信关防。所有京城办理巡防事务。著即裁撤。其在事出力之司员章京等、并著巡防王大臣酌量保奏。以示奖励。　　

○谕军机大臣等、御史伍辅祥奏、四川盐匪横行、请将盐法变通办理一摺。据称川省盐务。近因引课倍加。盐价益贵。以致私盐畅行。盐枭蜂起。不如变通盐法。将引课归入灶户。可以戢奸裕课等语。著黄宗汉按照所奏、悉心妥议。并遴委干员、赴各该产盐处所。察勘情形。妥为办理。另片奏、川省设有济仓。请于每□山戊不□年终。将出入总数报部查核。如谷石有余。即将民间现捐津贴酌减。又据称广安州知州陆敏杰、署南充县知县恒保、富顺县知县陈尚邵、俱有侵蚀津贴银两情事。又总兵皂升年老无能。守备钟淮、纵容兵丁滋事。均著照所参款迹。据实查奏。原摺片均著钞给阅看。将此谕令知之。　　

○又谕易棠奏、兵饷紧急、请饬迅速拨解一摺。据称各省应解甘饷。截至去年底止。共欠银六百余万两。自奏请饬催后、不特欠饷仍前推诿。即本年新拨各饷。亦无报解之信。前请拨运仓粮。折放兵饷。兵丁等以变卖折耗太多。纷纷争执。司库匮乏。无可筹垫。迫切情形。万难支持。请饬山西省先筹银四十万西。陕西省筹银十万两。山东河南二省、各筹银二十万两。迅速解往、以资接济等语。甘肃□山戊不□需兵饷经费。约银四百万两。除口外需银一百六十余万两外。计口内共需银二百二十余万两。均应按日支放之款。现该省司库、摉罗已尽。自应速筹接济。著英桂等、各按所请。于山西省应解甘饷一百三十八万两内、先拨银四十万两。陕西省应解甘饷五万两外、另筹银十万两。山东河南二省、于欠解协饷内、各先拨银二十万两。派委妥员。克期解赴甘肃。藉应急需。此因各该省奉拨款项尚多。准予通融办理。毋得再有推诿。原摺著钞给阅看。将此由五百里各谕令知之。　　

○又谕、前据和春、福济、奏参袁甲三擅截饷银、冒销肥已。并有油篓藏银、寄回原籍等情。当交和春、福济查明具奏。本日据都察院奏、该革员以被参冤抑、具呈控诉。并将庐州临淮支发军饷不同情形。开单呈请查办。该革员开销勇粮。按名统计。是否于每名三百文外、另有浮销。所称视各勇之勤惰勇怯。分别等差。以赢补绌。仍不及例销之数。是否确有实据。其所收捐输钱文。是否均归军饷支用。抑系实有肥己情事。著怡良提同经管粮台各委员、逐款确核。秉公讯办。务期水落石出。不准稍有偏徇。至和春、福济原参该革员油篓藏银、寄回原籍。并该革员现控和春等、将参摺捏改他人等情。及单开支拨军饷、与庐州不同之处。著一并确查具奏。原呈单、并和春等原参片、均著钞给阅看。将此谕令知之。　　

○以军营效力。予哲里木盟长亲王巴图、昭乌达盟长郡王那木济勒旺楚克卓索图盟长郡王色伯克多尔济、优叙。　　

○壬申。皇贵太妃慈寿节。上诣寿康宫、行庆贺礼。　　

○谕军机大臣等、王履谦奏、稽查上游河口、并地方情形一摺现在北路逆匪、虽已肃清。河南边界。贼氛尚近。河岸巡防。仍未可稍形松懈。该副都御史所请于官渡适中之区。各酌设民渡一处。拨给小船一二只。以供对渡之用。系为便民起见。著准其添设。仍会同长臻、谆切晓谕。止准本地居民对岸渡送。不得上下往来。如有私自行驶者。即行拏究。并严饬地方河工各文武。一体严密稽查。不准稍存大意。南岸柳园兰仪等口。原设练勇。亦著照所请即行裁撤。此项练勇裁撤后。或应遣散归农。或应调赴何处防堵。著王履谦、长臻、会同英桂、妥商筹办。至近来地方团练。原以保卫乡闾。乃河南彰卫怀及开封等属、抗粮滋事之案。层见叠出。皆因联庄会借团练为名。纠众抗官。该府县平日既办理不善。临时又补救无方。以致相率效尤。后患何堪涉想。著英桂督饬该地方官、剀切晓谕。不遵者严行惩办。庶几地方日就安静。而徵收钱漕。亦渐有起色。现在北路军务已平。所办联庄、是否可以裁撤。并著该抚酌量办理。英桂现在防边。而于本省吏治民风。亦未可视同泛常。不思力求整顿。设或于鬨署殴官重案。稍涉弥缝。以致将来蔓延蠢动。酿成大患。恐该抚不能当此重咎也将此由四百里各谕令知之。　　

○以拏获会匪出力。赏甘肃知县陈秉彝、都司赵秉鉴、花翎。从九品金淮等、蓝翎。余升赏有差。　　

○蠲免江苏横浦、浦东、袁浦、青村、下沙头、下沙二三六场、被贼灶户上年额赋。　　

○癸酉。上诣寿康宫、问皇贵太妃安。　　

○谕内阁、杜＜乔羽＞、国瑞奏、查勘贡院应修处所、有被人拆毁情形等语。贡院为抡才重地。例由大兴宛平两县、派役看守。何至门窗墙壁。均有拆毁情形。显系稽查未能严密。致有闲杂人等、潜入作践。偷窃物料。实属不成事体。著顺天府督饬大宛两县。认真派役巡查。并亲往稽查。查明拆毁偷窃之人。严拏惩办。　　

○追封科尔沁亲王僧格林沁生父故四等台吉璧启、贝子。　　

○以内阁学士景廉、为福建乡试正考官。翰林院编修吴凤藻、为副考官。　　

○甲戌。遣官祭关帝庙。　　

○封闭达拉图、噶顺二处金厂。从乌里雅苏台将军奕兴请也。　　

○乙亥。上御乾清门听政。　　

○谕内阁、前因讷尔经额、于贼匪由怀庆西窜后。未能于直隶各要隘、严密防守。致该逆纷扰畿疆。经惠亲王等、遵旨按律拟为斩监候。已降旨照拟定罪。该革员奉命督师。毫无筹画。其贻误事机。实属罪无可逭。姑念其由怀庆折回。带兵无多。各路所调官兵。缓不济急。现值首逆就歼。畿辅肃清。用特宽其一线之路。以示法外之仁。讷尔经额、著改为发往军台效力赎罪。　　

○又谕、巡防王大臣奏、革员当差愧奋。可否免罪等语。赛尚阿、前以大学士奉命督师楚粤。当贼匪困守山箐。坐拥重兵。不能立即扑灭。及贼窜永安。蕞尔州城。又不能克期攻复嗣后赴援桂林。力守长沙。只能获全二城。未能扼其窜逸。以致该逆蔓延数省。荼毒生灵。劳师五载有余。糜饷数千万两。揆其贻误情节。较之其余获罪各员。实为尤重。惟现据该王大臣奏称、该革员自奉差委以来。尚知愧奋。自应量予减罪。以示法外之仁。赛尚阿、著改为发往军台效力赎罪。　　

○又谕、户部奏、河南等省、欠解甘饷过多。请将巡抚藩司议处等语。甘肃省癸丑甲寅两年兵饷。河南省欠解银九十余万两。山东省欠解银二百余万两。叠经行催罔应。实属玩误。河南巡抚英桂、布政使郑敦谨、山东巡抚崇恩、布政使厉恩官、均著交部议处。　　

○以通政使司通政使李清凤、为都察院左副都御史。鸿胪寺卿周玉麒、为光禄寺卿。翰林院侍读学士煜纶、为太仆寺卿。詹事府詹事奎章、为通政使司通政使。仍留江苏学政任。　　

○以办理巡防出力。予都察院左副都御史李清凤优叙。赏郎中椿龄、员外郎安奎、麟趾、文祥、桂林、主事常顺、候补侍读英秀、副理事官庆廉、营总春泰、毓秀、侍卫崇岳、载良、参领成庆、花翎。余升叙有差。　　

○以直隶防堵出力。赏户部左侍郎载龄、正白旗满洲副都统阿彦达、花翎。予护军参领伊绵阿等、升叙有差。　　

○予安徽阵亡参将李成虎、祭葬世职、如副将例。外委吴锡福、杨胜宗、祭葬世职。　　

○释遣戍军台已革山东巡抚张亮基、发往湖北军营。交钦差大臣西淩阿差委。　　

○丙子。调正红旗汉军副都统文清、为镶白旗汉军副都统。以已革镶白旗蒙古副都统乌尔棍泰、为正红旗汉军副都统。　　

○热河都统毓书、因病解任。以马兰镇总兵官柏葰为热河都统。理藩院左侍郎绵森、为马兰镇总兵官。兼总管内务府大臣。　　

○以三品顶带京营左翼总兵爱仁、为理藩院左侍郎。　　

○命正白旗满洲副都统阿彦达、管宝坻等四处官兵事。　　

○以河南光山息二县、被贼窜陷。革知县张绍英、刘宗岱职。予阵亡照磨汪兆琛、祭葬世职。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百六十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。五月。丁丑。谕军机大臣等、前因赫特贺奏、廓尔喀寻衅、占踞济咙、聂拉木、两处地方。川境毗连藏界。谕令乐斌等侦探夷情。不得稍涉张皇。本日据赫特贺奏、该大臣由前藏行次曲水白地。知廓夷复于三月十四日。攻占宗喀。所调乍丫、察木多、类乌齐、各处土兵。尚未齐集。请饬调川省五屯官兵备剿等语。藏属额设番兵。并催调各土兵。计数已有七八千名。惟隘口甚多。自应厚集兵力。以备调遣。著乐斌、黄宗汉、于该省屯兵内。酌拨三千名。由乐斌管带。赴前藏察看情形。再定进止。至绿营兵是否相宜。著该将军等酌量凑拨。不必拘定尽调屯兵。乐斌出省。所有成都将军印务。即著副都统伊琫额暂行署理。至廓番虽侵占边地。其构衅根由。起于唐古忒营官、多徵税课、及欺负抢劫等事。现在赫特贺已赴后藏。廓夷有派噶箕藏格巴都尔、约于四月中旬、来宗喀听候剖断之语。已谕令赫特贺、妥为开导。若该番能知感悟。退出所踞地方。兵端尚可止息。乐斌到前藏时。探知该夷情形。是否遵断。相机办理。将此由六百里谕令知之。　　

