<!-- { "loadSidebar": true } -->
○又谕、自张国梁带兵渡江。连克仪扬。方冀即解六合城围。昨据胜保奏、六合溃勇传说、县城失陷。曾谕德兴阿等、确查情形具奏。本日该大臣奏、六合不守。兵民所供略同。并有溧水复陷。张国梁已渡江南去各情。览奏更深愤懑。六合孤城。困守日久。德兴阿等、溃师不振。节节退守。未曾拨兵救援。及至张国梁赶到。势已无及。今张国梁既因南岸紧急。驰回应援。并酌留兵勇二三千名。协守北岸。总兵成明、既随同张国梁、往援六合。即当督同兵勇。会合张国梁留下之兵。进攻六合。何以德兴阿转令带队回扬。胜保因天长被贼窜踞。亲赴盱眙扼截。曾于三河集等处、剿败蒋坝窜匪。昨已饬令迅捣天长。以顾北路。并据奏、已派德安、带兵援六合矣。德兴阿等、挫败后。株守邵伯。今复调回成明。又欲将张国梁所留兵二三千名、防守瓜州。置六合于不问。实属一筹莫展。昨据胡兴仁奏、周天培远在延平。未能即到。已派朱承先等、带兵勇一千七百余名到杭。即日前赴扬州。其陶茂森等、所带兵勇一千二百名。亦日内可到。此项兵勇。本谕德兴阿、饬赴张国梁军营。今该提督已回至江南。所有朱承先等、兵勇到扬。著德兴阿等、仍令成明、带往六合。与张国梁所留兵勇会合。将六合逆匪。迅速剿除。以图克复。稍赎前愆。如扬州兵力尚单。可将成明前次带往之兵。酌留一半。交德兴阿布置。毛三元现在万福桥、六闸、两处。往来防御。即可责令兼顾瓜州。若瓜扬等处。再有疏虞。恐德兴阿等、不能当此重咎。至南岸镇江等处。已谕和春调度设防矣。将此由六百里加紧谕令知之。　　

○庚子。上诣大高殿行礼。　　

○还宫。　　

○予江西东乡县殉难生员徐炳、童生艾钊、暨妇女李黄氏等、旌恤如例。　　

○上以孟冬时享太庙。自是日始。斋戒三日。　　

○辛丑。孝敬宪皇后忌辰。遣官祭泰陵。　　

○谕内阁、御史富稼奏、请饬查水关铁栅一摺。据称、正阳门东城水关铁栅损坏。水关洞开。殊不足以昭慎密。著步军统领衙门查明。将擅行开毁铁栅人犯。严拏讯办。并将各城水关铁栅、有无损坏情事。一并查明。迅速具奏。　　

○谕军机大臣等、昨因张国梁带兵渡江南去。谕令德兴阿、仍饬成明、会合张国梁所留兵勇。进攻六合。原因仪扬甫经收复。必须前路有兵截剿。庶可杜其纷窜。若但知远避邵伯。一筹莫展。不知振作。则贼势方张。何处不可窜越。现在鞠殿华驻守扬州。成明带兵。会同张国梁留下之兵。进攻前路。使贼不敢再向东窜。则仪扬可保。加以浙江拨回朱承先等、所带兵勇二千九百名。如果振刷精神。申明纪律。未尝不可转败为功。以赎前愆。傥仍毫无布置。则六合大股贼匪。必至仍扰仪扬。德兴阿等、自问当得何罪。至天长一路。虽有胜保督兵进剿。西北甘泉山一带。地接天长。亦应严防窜匪。鞠殿华、成明、毛三元、均系帮办大员。亦应力图振作。傥布置未周。再有疏失。朕惟有执法从事。将德兴阿等重治其罪。懔之慎之。将此由六百里加紧谕令知之。　　

○又谕、前据胜保奏、即由盱眙进攻天长。当经谕令严防该匪窜入洪泽湖中。以保扬州后路。谅该大臣必能遵旨筹办。昨据德兴阿等奏、溧水失守。张国梁已带兵渡江。仅留兵二三千名。协守北岸。已谕德兴阿等、仍令成明带兵。会同张国梁留下之兵。进攻六合矣。惟德兴阿自遭挫败。不能振作。虽经拨兵分扼各隘。而溃败之兵。恐不足恃。现在扬州后路。如清淮高宝。均属空虚。傥天长贼匪。由湖东趋。必至蹂躏腹地。虽有邵灿、庚长、派防兵勇。亦恐力难堵遏。胜保既攻克天长。务须趋贼仍归来路。勿令由湖窜扰高宝清淮等处。方可维持北岸大局。著胜保妥筹兼顾。并将攻剿情形。迅速驰奏。以慰廑念。将此由六百里加紧谕令知之。　　

○以江苏溧水县城被贼窜陷。革湖北宜昌镇总兵官虎嵩林职。永不叙用。　　

○壬寅。谕内阁、前因京师物价昂贵。八旗兵丁。生计维艰。降旨于兵饷铁制钱二成外。加放一成。至五月以后。暂停搭放。现在节届冬令。物价未平。恐八旗兵丁。未免尚形拮据。据惠亲王等、查明铁钱局鼓铸钱文。新陈相接。尚堪敷用。著加恩自十月起。至十二月止。每月仍加放铁制钱一成。以示体恤。　　

○又谕、前据扎拉芬泰等奏、前任喀什噶尔领队大臣文元、于议给回子地亩。未经开垦。又未将该伯克等呈报之件。据实究办。是否委员谎禀。请旨查询。当经降旨、令文元明白回奏。兹据惇郡王奕誴等代奏、据称议给地亩。因时值严寒。未及开垦。伯克爱玛特、呈报回子抗粮等事。当派章京勒尔津等查办。取具回子连名甘结。不敢滋事。似无谎禀情弊等语。回奏各情。尚属有因。惟该回子于具结后。旋即聚众滋事。虽在该员开缺之后。究未能先事豫防。文元、著交部议处。　　

○谕军机大臣等、僧格林沁、庆祺奏、遵议提督改驻海口、并酌拟加价抽厘等章程、开单呈览一摺。直隶提督驻劄处所。未容遽议更张。而海口复设水师。极资整理。据僧格林沁等、请令该提督于每年二月改驻大沽。至十月仍回古北口。自可于营务海防。两有裨益。惟现在时令已交十月。而海口善后事宜。尚未告蒇。该提督自不能远离津郡。著俟督办炮台等工完竣。再行奏请。来年即照所定章程。按期来往。俾资兼顾。至所议盐斤加价、及设局抽厘各事宜。均著照议办理。其添设将弁等事。仍著勘议明确。随时具奏。将此谕令知之。　　

○又谕、寄谕盛京将军玉明。有人奏、盛京内务府镶黄旗骁骑校王际德、择富户充当百总。勒索贡差壮丁折色银两。将戴宏毅、囚禁陵虐。并与领催商安等、狼狈为奸。罗致民财。遇弁兵缺出。及文武考试。均非情贿不行。物议沸腾各等语。盛京内务府三旗额设壮丁。原为采办方物之用。应交差项。俱有定例。若如所奏。该骁骑校苛派丁差。擅作威福。尚复成何事体。王际德、著暂行解任。交玉明、会同盛京刑部。提集领催商安等、按照摺内指参各款。逐层研讯。据实参奏。毋稍徇隐。原摺著钞给阅看。将此谕令知之。　　

○又谕、现在兴办万年吉地工程。需用细丝黄松木植荒料长四丈径四尺者。其余自长一丈至三丈者。均合应用。此项木植。现拟于热河围场以外、多伦诺尔等处躧办。著庆祺即饬该地方官。详细履勘。该处山林所产黄松。何处最为茂盛。即将山场地段。迅速具奏。将来采办时。著派委口北道。或宣化府知府。亲往弹压。稽查隐匿需索之弊。现在承办王大臣等、拟差派商人前往采访。恐该商人抵该处后。或有胥吏讹索情事。并饬令该地方官、严行禁止。毋使商人裹足不前。是为至要。将此谕令知之。　　

○以记名总兵官李续焘、为湖北宜昌镇总兵官。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之二百六十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。冬十月。癸卯朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡宫。　　

○遣官祭端慧皇太子园寝。　　

○颁咸丰九年时宪书。　　

○谕内阁、德兴阿奏、司道大员、迁延摇惑、请旨革职一摺。据称江甯藩司杨能格、闻浦口师溃后。即从扬州开船。复由邵伯至里下河。屡次迁移。以致居民搬徙。纷纷失所。又将军火器械遗弃湾头等处。实属遇事慌张。心存畏葸。淮扬道郭沛霖、逃避出城。已有应得之咎。又妄禀官军溃退。摇惑人心。尤属可恶。杨能格著即革职。暂行留任。郭沛霖著先行革职。均交邵灿、庚长、将德兴阿所参各款。确切查明。据实参奏。　　

○又谕、胡兴仁奏、甯海县土匪戕官踞城、旋经扑灭、克复县城一摺。浙江甯海县地方。土匪聚众滋事。阑入县城。署知县邹全节抵御被戕。经署提督阿麟保等、派拨兵勇。会同绅团。奋勇迎剿。枪炮齐施。杀毙匪党多人。该匪溃围逃遁。又经甯波府知府张玉藻、堵截杀毙七八十人。追杀被逐落水死者、不计其数。当将县城克复。办理尚为妥速。在事出力文武绅团。著胡兴仁择尤保奏。候朕施恩。毋许昌滥。　　

○予浙江甯海阵亡知县邹全节、祭葬世职。　　

○甲辰。上幸圆明园。　　

