<!-- { "loadSidebar": true } -->
○又谕、袁甲三奏、贼陷庐州、请急图克复一摺。自庐郡失守。叠次谕令和春、督兵进剿。并令其总统诸军。俾事权归一。以专责成。据袁甲三奏、庐州城内米粮尚足。火药缺乏。正可乘逆匪守御未备。力图克复。不可专待萨炳阿、秦定三之兵。迁延时日。致该逆又成□嵎之势。总兵郝光甲、杨青鹤、皆系舒兴阿军营带兵之员。如果不知奋勉。著和春即据实严参。江忠源为国捐躯。每一念及。不胜悼惜。其弟江忠济、江忠浚、随同江忠源、管带楚勇。屡著劳绩。一门忠勇。实属可嘉。著和春即将本日所降恩旨。传谕该员等、加以激励。俾令仍带兵勇。随同该提督剿贼。若能始终出力。不难优予恩施。福济现授安徽巡抚。责无旁贷。务即带兵前往。与和春合力剿办。毋得仅以道涂阻滞。供应缺乏。藉词不进。致误事机。临淮关一带。即责成刑部郎中李文安、督带乡勇。实力防剿。其长淮卫、十里城、沫河口、老鹳河等处、应否拨兵堵御。著和春迅筹布置。以杜逆匪北窜之路。和春身为统帅。务与福济激励兵勇。迅速进剿。毋稍延误。其河南陈州、与皖省连界等处捻匪。已谕英桂、饬令徐广缙、牛鉴、相机剿办矣。将此由六百里加紧各谕令知之。　　

○又谕、本日据袁甲三奏、请令曾国藩督带兵勇船炮。由九江直赴安徽。安庆刻下贼数无多。或先克复安庆。亦可断贼归路等语。庐州为南北要冲。现在为贼所据。必须乘其喘息未定。赶紧进剿。遏贼纷窜之路。曾国藩制办船炮。并所募楚勇数千人。此时谅已齐备。著即遵前旨。迅速由长江驶赴安徽。会同和春、福济、水陆并进。南北夹攻。迅殄贼氛。以慰廑念。将此由六百里加紧谕令知之。　　

○又谕、袁甲三奏、剿办颍州捻匪、请饬河南巡抚、派员捕剿等语。前有旨令牛鉴、驰赴陈州等处。与徐广缙剿捕捻匪。现在庐郡失陷。皖省军务。正当吃紧之时。而颍州捻首李士林、纠合多股。势甚猖獗。袁甲三已移营宿州。颍郡西南乡。与豫省交界地方。距宿州四百余里。计程较远。自应就近由河南派员督办。免致蔓延。著英桂、即饬牛鉴、徐广缙、酌带兵勇。越境掩捕。无分畛域。以期迅速翦除。勿令句结为患。其河南防堵事宜。即著英桂督率将弁。并地方官。实力防范。不得稍有疏虞。致干罪戾。将此由六百里谕令知之。　　

○又谕、前因舒兴阿奏、军饷将次用竣。谕令张祥河、迅速筹款。解赴军营。谅已遵照办理。现在庐郡失守。正当攻剿吃紧之际。需饷浩繁。傥有缺乏。所关匪细。著王庆云、仍遵前旨。督同藩司。迅即筹拨银十万两。派委干员。解赴和春军营应用。并著该抚宽为筹备。源源接济。无误要需。将此由六百里加紧谕令知之。　　

○参赞大臣僧格林沁奏、贼扑王家口、如探有北犯确信、即至固安截剿。得旨。前路逆情。随时探听。仍应会剿为是。现在西面虽有窜出之贼。尚有伊勒东阿等、尽敷防剿。汝可速定进止。于接奉批回摺。即行覆奏。　　

○钦差大臣胜保奏、连日进攻逆匪、叠毙多名。得旨。贼匪情形。并未穷蹙。何得如是铺张。不过因已逾新□山戊不□。敷衍搪塞。若有可乘之机。随时密办。　　

○三品卿衔兵科给事中袁甲三奏、探闻静海逆匪。已被官兵埽荡。请饬胜保督兵来皖。得旨。静海之贼。若已埽荡。固应如汝所筹。现在实未克复也。　　

○锦州副都统维禄、缘病休致。所带盛京官兵。命西安左翼副都统庆龄、管带。　　

○调正白旗蒙古副都统定福、为锦州副都统。以头等侍卫阿勒吉善、为正白旗蒙古副都统。　　

○实授易棠、陕甘总督。　　

○赏阵亡安徽巡抚江忠源弟六品衔忠浚、以知州用。　　

○缓徵直隶保定、文安、固安、天津、蓟甯河、霸、大城、永清、新城、雄、安、高阳吴桥、东光、青、丰润、玉田、武清、宝坻、东安、滦、清苑、安肃、博野、蠡、祁、束鹿、河间、阜城、任邱、南皮、盐山、庆云、正定、无极、南和、唐山、平乡、广宗、永年、邯郸、鸡泽、磁、元城、大名、南乐、清丰、武邑、衡水、深泽、完、景、平山、钜鹿、南宫、新河、甯晋、武强、五十九州县。被水村庄。新旧额赋。及津军厅苇渔课。加赈保定、文安、固安、天津、四县。贫民一月口粮。　　

○癸卯。高宗纯皇帝忌辰。遣官祭裕陵。　　

○上诣寿皇殿行礼。　　

○诣关帝庙拈香。　　

○谕军机大臣等、前有旨令僧格林沁、统带马步各队。移营前进。与胜保合为一军。昨据该大臣奏、静海逆匪。意图西窜。拟仍由武清横至固安。拦前堵剿。已于摺内批示矣。现在西路。本有伊勒东阿、所带官兵。尽数防剿。本日复命布彦泰、驰往王庆坨、后路之防。愈形周密。僧格林沁、即当迅速移营。亲赴前敌。不得再有耽延推诿。该大臣督兵出京。已及四月。初时原为胜保一军。足敷剿办。是以准其驻劄。以障京师。以现在情形而论。非合力攻剿。不能迅速殄灭。若徒株守一隅。何时蒇事。著僧格林沁、于接奉此旨后。刻即前进。其北面防堵事宜。即交布彦泰督办。并将如何会剿情形。迅速据实覆奏。逆贼□嵎已久。万不能再任稽诛。该大臣若稍事迁延。贻误之罪。不独胜保一人当之也。将此由六百里加紧谕令知之。　　

○又谕、前因庐郡贼势猖獗。节经谕令向荣、将和春原带之湖南亲兵七百名。饬令郑魁士、统带赴皖。复派秦定三、管带得力兵丁一二千名。星驰赴援。庐州关系北路要冲。若不迅图剿灭。于大局更不可问。现在调到之兵。半多未经战阵。恐出敌不能应手。必致贻误军情。著向荣懔遵前旨。即将湖南官兵。并前调军营得力之兵。派委郑魁士、秦定三、迅速管带启程。交和春调遣。以资攻剿。不准率行请留。致有延误。其金陵、镇江、应如何力筹堵剿之处。仍著向荣周密布置。及早攻克。不得以分兵藉口。稍涉疏虞。致干重罪。将此由六百里加紧谕令知之。　　

○又谕、据向荣奏、请调广东水师拖罟快蟹各船、并水师得力员弁、兼筹借饷等语。此事屡经降旨饬调。该督抚屡次奏覆。总以窒碍为词。然向荣前在广西。目击剿办艇匪。及现询在营两粤官弁。均以粤东水师船只为得力。且内外臣工条奏。所见略同。江南贼匪。骚扰经年。患在腹心。岂可再事延缓。若以经费支绌。畏难不办。或心存畛域。藉词坚拒。该督抚素日办事。尚属认真。不当如是。著叶名琛、柏贵、按照向荣所奏。悉心体察。迅即选调外海水师拖罟船五十只。檄调副将梁显扬等、分起管带。克日出洋。速赴江南。并饬属赶紧招募快蟹船五十只。雇齐水勇。随同拖罟前往。相辅协剿。仍遵前旨。谆劝伍崇曜、龙元僖、苏廷魁、或专任集捐赶办。或专司统领开行。务期事在必成。毋令藉词推诿。傥能同心协力。将大江贼艇。与该省陆路各军。迅速会剿。全数埽除。则破格酬庸。朕所不吝。其福建截留驶回广东修整之红单船只。亦著查明赶紧修理完竣。仍饬令陈国泰、吴全美等、管带船炮。由海路驶赴大江。与此次选调各船。一并前往协剿。可望速歼丑类。其调赴楚北之兵丁炮匠人等、谅早已前往。想曾国藩可以带赴安徽。足资攻剿。至颁给官票、酌借军饷一节。并著妥筹酌办。该督抚接奉此旨。迅将办理情形。先行驰奏。以慰朕念。向荣片著钞给阅看。将此由六百里谕令知之。　　

○步军统领联顺等奏、郭＜兴心＞案内疏忽之参将李长清等、请摘顶带。得旨。此案已隔多日。何至今年始行参奏。况南营将弁。例不准擅入天坛。是否另有别情。藉端参处。著明白回奏。候旨行。　　

○前任礼部侍郎曾国藩奏、衡永桂阳股匪未净情形。得旨。汝以在籍人员。能如是出力。已属可嘉。著知会抚臣剿办。或有汝素来深信之绅士。酌保办理亦可。又奏、通筹防剿情形。批。成败利钝。固不可逆睹。然汝之心可质天日。非独朕知。若甘受畏葸之罪。殊属非是。又奏、请严禁衡清二县、保甲收饷弊端。又批。此应亟更易者。著知照骆秉章、将改办章程。速行覆奏。　　

○钦差大臣向荣奏、剿贼获胜。请饬琦善派马队一千名。并调广东拖罟等船。至江南助剿。得旨。一派铺张。并非真能得手。汝自广西追贼至江南。徒费多兵。未见有尺寸之功。尚何面目拨江北之兵。断不准行。汝必要拨江北之兵。可将汝首送来。又批。筹画尚周。恐未能尽如所请。又奏请饬令刘开泰、仍赴安徽寿春镇总兵任。署总兵全玉贵、因打仗箭伤。请加副将衔。仍留营调遣。又批。全玉贵、著赏加副将衔。俟伤痊后即赴署任。不准留营。刘开泰已授南赣镇。所请仍赴寿春。著不准行。汝系钦差大臣。专司军务。汝营中将弁。特旨简放。何得擅留。况江南地方。非汝所辖。殊属多事。　　

○江南提督和春奏、皖省贼势益张。请饬向荣、拨兵至江北会剿。得旨。所筹俱是。汝身经百战。自能洞悉逆情。著奋勉力图剿灭。速膺懋赏。已有旨谕向荣矣。　　

○命正白旗汉军副都统布彦泰、驰赴王庆坨军营。　　

○命二等侍卫穆腾阿、图库尔、赴参赞大臣僧格林沁军营。差遣委用。　　

○甲辰。谕军机大臣等、前据僧格林沁奏、静海逆匪。窜扑王家口地方。占踞村庄数处。本日覆据胜保奏报、情形大略相同。是逆匪意图西窜。王家口、霸台一带。最为吃重。虽经胜保抽拨官兵。会同那敷德堵剿。仍恐兵力不敷。僧格林沁所带官兵。本系扼贼北窜。若此时再不向前迎剿。直待有北犯确信。始行向西横截。已落后著。现在逆匪所踞。多系零星村庄。大兵一到。即可殄除。傥稍有迟延。致逆匪分布联络。静海大股。溃围突出。势更不可收拾。僧格林沁、自接奉移营前进谕旨后。连日奏报。均不免藉词推诿。今军情既有变迁。自不必再往独流。即著刻日带兵。经赴王家口、霸台一带。尽力攻剿。务将贼踞村庄。全数夺回。使西北两路。均无可窜。此系紧要机宜。亦即可乘之机会。僧格林沁、若再有推诿。则平日所筹。皆系虚词。竟是临事畏葸。大□朕之委任。谅该大臣必不敢如是也。此时贼匪占踞村庄。必当赶紧剿办。不容残喘苟延。免致又成□嵎之势。现在伊勒东阿等、严防后路。该大臣必当迅速前进。断不可俟布彦泰到营。再行前往。致误事机。一切军情。务须与胜保和衷商搉。东北与西南、虽分两路。仍无异合为一军。不得稍分畛域。有误大局。将此由六百里加紧谕令知之。　　

