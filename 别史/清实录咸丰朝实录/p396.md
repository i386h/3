<!-- { "loadSidebar": true } -->
○癸酉。谕内阁、前因御史孟洋奏、山西洪洞襄垣襄陵垣曲等县。徵收钱粮。不协舆情。当经降旨、交恒春确查严参。兹据该抚奏称、委员查明洪洞等县、徵收钱粮。并无抑勒浮收办理不善之处。该御史所奏、著毋庸议。言官例准风闻奏事。然不当以毫无影响之词。率行入奏。况孟洋籍隶山西。奏本省事件。更应当见闻较确。何以经该抚饬查。所奏各款。无一确据。嗣后御史言事。务当访查确实。不得以传闻无据之词。妄行弹劾。亦不得有意模棱。自甘缄默。至各省大吏。遇有特旨交查之案。尤当细心访察。务得真情。不准袒护属员。辄以查无实迹。一奏塞责。如御史有受人怂恿。挟嫌诬陷。督抚有瞻狥情面。开脱消弭者。日后别经发觉。必治以欺饰之罪。将此通谕知之。　　

○谕军机大臣等、户部奏、请饬催铜斤。由河运前进等语。据称云南委员周力墉、景尧春、二运铜斤。已由河南催抵大名之龙王庙地方。尚未准直隶总督咨报到部。京局鼓铸需铜。甚为紧要。现值盛夏。大雨时行。设直隶陆运。稍有阻滞。必致贻误。若由大名陆运至冀州李家庄。雇备船只。顺流运至天津。转挽抵通。较之长途陆运。尤为便易。并可节省经费。该二起运京铜斤。前经谕令桂良、派员妥速兑收。赶紧解部。何以日久尚未据报由直起运。著桂良、仍遵前旨。迅速催趱解部。其由冀州李家庄。河运抵津。是否可期迅速。并著桂良、酌度情形。速筹妥办。无论水陆。务于七月内全数运京。不得稍有迟误。至蔡传枢一运铜斤。据山东巡抚于四月内咨部。上年在济甯守冻。迄今仍未奏报出境。实属任意逗遛。著崇恩、确查该运铜船。现在行抵何处。飞速派员迎提。催趱出境。即道路偶有梗阻。亦须设法绕道前进。克期挽运交局。毋稍稽延。将此由四百里各谕令知之。　　

○补铸湖南巴陵县知县印信。从巡抚骆秉章请也。　　

○以克复湖北监利、石首、湖南华容县城。赏同知陈均远、守备高腾满、宗维清、花翎。四川廪生张于铭等、蓝翎。余升叙有差。　　

○停徵河南巩县水占沙压地亩五百三十顷有奇额赋。　　

○甲戌。上诣仁寿寺。弘仁寺。时应宫、拈香。　　

○谕军机大臣等、前因贼踞汉阳一带。叠次谕令台涌等、通筹全局。迅速进兵援应武昌。兹据青麟奏称、外援久盼不到。连日逆匪屡扑省城。复于距省上六十里之金口、下七十余里之白湖镇、正东六十里之豹子澥、分股盘踞。省城情形。日形危急等语。前于五月初八日。即据该督奏称、驰赴德安。相机进攻汉阳。嗣于五月二十一日复据奏称、拟由孝感之扬店、应城之长江埠、分兵进剿。自应与舒伦保、桂明、赶紧督兵前进。并飞催后起官兵。迅图攻剿。何以又隔多日。未见将攻贼情形驰奏。朕心实深焦急。该督身任兼圻。履任之初。正值黄州兵溃。楚豫门户。万分紧要。自不暇兼顾武昌。此时舒伦保、桂明、先后带兵赶到。其云梦应山等处。亦渐次肃清。正当严饬官兵。会同前进。急攻汉阳汉口。以为武昌应援。刻下省城。守御日久。势甚危急。傥稍有疏虞。该督贻误之罪。岂能稍从末减。著即与舒伦保、桂明、迅速进兵。攻克汉阳。为救援武昌之计。或分路进攻。或合力会剿。惟在该督等酌量布置。岂可各存意见。迁延观望。致误事机。台涌、与舒伦保、桂明、同援武昌。系共办一事。屡次谕旨。均责成该督、会同该将军等、筹剿。嗣后舒伦保、桂明、务与台涌会衔奏事。总期同心协力剿贼。肃清江汉。傥仍拥兵不进。藉词延宕。致有疏失。朕惟执法从事。决不姑宽。将此由六百里加紧谕知台涌、并谕舒伦保、桂明知之。　　

○又谕、青麟奏、省城危急、请饬舒伦保、桂明、救援一摺。前有旨、令舒伦保、桂明、由应山遄发。不准在武胜各关。顿兵不进。谅该将军提督等、即可与台涌、先后进兵应援武昌。本日复降旨。催令督兵前进。惟贼踪靡定。江北之兵。利在速剿。亦须严防贼匪。乘间北窜。武昌势固危急。亦须兼筹全局。岂可专恃外援。诿罪他人。青麟仍当激励将士。以剿为守。或扼截该逆登岸之路。或于沿江上下。时出奇兵。明攻暗击。总不可稍有疏懈。致堕贼计。前据官文、贵升奏、荆属渐就肃清。现饬双保、福炘、督带兵勇。由了角驿、赴潜江、渡襄河、从仙桃镇、麦芒嘴等处、随剿随进。以援武昌。并将川饷二万两。及盐课所易之银五千余两。派荆州营千总黄家骥等护送。取道大江。顺流赴省。是兵饷均已渐集。青麟即可派拨弁兵。前往迎护。至青麟称、屡咨督臣应援。数月不覆一节。前据台涌奏、春间所覆两函。均为贼得。并有来差艾荣、即系奸细。前曾入省充勇。有诈领药丸。潜运贼营之事。贼情诡谲异常。嗣后来往咨函。益当严密。毋令该逆得知虚实。青麟、与台涌、均职任疆圻。并当和衷筹办。不得各怀意见。致误军情。将此由六百里加紧谕令知之。　　

○又谕、和春、福济奏、连日攻剿情形一摺。我兵攻剿庐州逆匪。虽屡获胜仗。而郡城总未克复。和春等办理此股贼匪。已逾半年。前次贼踞六安。倚为掎角。现在州城攻克。我军全力专注庐郡。何尚毫无把握。据奏贼众千余。向南行走。恐窜出之贼。尚不止此数。傥该逆大股潜遁。又扰他处。而以零星贼匪。牵缀我师。即使收复空城。于事何益。和春节制全军。福济职任巡抚。均属责无旁贷。总当设法进攻。及早克复。不得再有延误。致干重罪。另片奏、已革守备吴锡光、呈出陈启迈信件。以江西需勇防堵。竟敢造言煽惑。私行带去各勇一千余名。实出情理之外。和春久历戎行。自当严申纪律。方足以激励军心。乃于此等抗违不法之员。仅请饬令陈启迈不得容留。并未严参治罪。似此一味优柔。无怪将士不能用命。日久无功也。吴锡光所带各勇。著和春迅派妥员、驰往管带。并将吴锡光、截回庐州。即在军前正法。但不可先行洩漏。致吴锡光脱逃。或煽惑各勇。又致激生事端。和春系朕特派督兵皖省剿贼大员。各路镇将。均归统率。如有迁延不进。即当随时严参治罪。何以珠克登等、带兵不能奋勇。直至接奉朱批后。始行参奏。似此瞻徇恶习不除。何以统率将士。福济自到军营。屡次奏报。不过后路接应。亦未运筹决策。拥兵糜饷。日久无功。岂谓朕不能执法从事耶。失守太平府城之署同知李三捷、署当涂县知县府经历王乃晋、著一并先行革职。仍留署任。学政孙铭恩、殉难情形。著查明具奏。将此由六百里加紧谕令知之。　　

○赏四川总督裕瑞子治仪正岳林、三等侍卫。在乾清门行走。　　

○以湖北应山县剿贼出力。赏佐领庆元、巴呢泰、防御柯克僧额、花翎。防御佛尔果春等、蓝翎。余升叙有差。　　

○以安徽庐州剿贼无功。革总兵官珠克登、杨青鹤、副都统忠泰职。仍留营效力。　　

○予湖北殉难署安陆县知县万成、祭葬世职。　　

○乙亥。上幸瀛台。　　

○谕内阁、王懿德奏、上游官兵捦获贼首、余匪渐就肃清一摺。福建永安县会匪江水、占踞岩洞寨、与陈简等屡抗官兵。经护延建邵道胡应泰、参将李煌等、督兵兜捕。署守备曹鸣鸿、将陈简手刃毙命。李煌亲督大队。将贼首江水、并助逆股首九名。同时捦获。分别淩迟处死枭示。地方渐就肃清。该匪江水、与林俊、黄有使、分股滋扰。现经胡应泰、李煌等、削平逆垒。捦获贼首。办理尚属妥协。所有在事出力员弁、及联甲绅耆人等、著王懿德酌量保奏。仍饬将林俊、黄有使、严拏务获。以绝根株。　　

○以拥兵迁延。革福建金门镇总兵官钟宝三任。仍留营效力。以广东海安营游击陈国泰、为福建金门镇总兵官。　　

○贷福建金门镇兵丁谷价银两。　　

○丙子。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。　　

○遣官祭孝德皇后殡宫。　　

○遣官祭显佑宫。东岳庙。都城隍庙。　　

○上诣奉先殿。大高殿。寿皇殿。寿康宫前殿行礼。后殿皇贵太妃前行礼。御乾清宫。王以下、文武大臣官员蒙古王贝勒贝子等、行庆贺礼。　　

○丁丑。谕军机大臣等、连镇贼匪。久未殄除。叠次严谕僧格林沁等、克日进攻。迅歼群丑。乃本日据奏。连日大雨。进剿仍未得手。并未将如何筹剿情形。详细声叙。朕心殊深焦灼。该大臣统领全军。日久合围。且兼天气炎蒸。日复一日。我师必致疲乏。若不及早进兵。任令该匪乘间逃散。万一与高唐窜匪互相句结。办理更形棘手。老师糜饷。该大臣自问于心何安。著即赶紧督兵围剿。毋再延缓。将此由六百里加紧谕知僧格林沁、并谕令西淩阿、托明阿知之。　　

○又谕、胜保等奏、连日逆匪乘夜扑扰、经官兵击杀多名。未容窜出一摺。逆匪于二十三日以后。每夜潜出数百人。暗朴我军。显系被围情急。意欲乘间兔脱。虽经我兵随时击退。未容窜逸。而该逆负嵎死守。殄灭无期。所造攻具。又因雨水不能得力。若再迁延时日。势必师老力疲。坐待该逆溃围而出。该大臣尚复何颜对朕。据称现存之贼。数不盈千。我兵马步三四千名。似已足敷围剿。该逆虽凶狡异常。何至屡次暗扑。我兵毫无知觉。至官弁阵亡多名。可见围攻日久。各营弁兵。渐就懈怠。故逆匪得以乘虚潜袭。该大臣所谓布置者。亦不过徒脱空言。希图塞责。此等军营积习。岂能掩人耳目。营中精锐之材。固应爱惜。亦岂得藉口耽延。该大臣统领全军。剿办此股败窜余匪。既未能克复孤城。又于贼匪潜朴我营。不能先时设备。且逆匪全数在城。并未分踞城外。我兵尚离城一二里。总未偪近贼巢。似此旷日持久。何时始克奏功。著胜保严饬各营将弁。一面迅速进攻。一面严防贼匪窜逸之路。务须相度地势。设伏以待。断不可任贼乘虚逃窜。至蒙古官兵。不听培成、那敷德、约束。经赴连镇。该员等统率无方。已可概见。若各营官兵。纷纷效尤。尚复成何事体。著该大臣、随时严查惩办。毋稍姑息。将此由六百里加紧谕知胜保、并谕德勒克色楞、善禄知之。　　

○又谕、僧格林沁等奏、请饬张起鹓折回连镇、筹办支应等语。现在胜保剿办高唐贼匪。尚未蒇事。张起鹓随营已久。未便折回连镇。僧格林沁军营。兵数既多。粮台支应一切。款目繁杂。著桂良、派委干员。前往办理。毋稍迟误。将此由六百里谕令知之。　　

