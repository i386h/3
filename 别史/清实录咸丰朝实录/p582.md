<!-- { "loadSidebar": true } -->
○又谕、御史钱以同奏、请严禁官吏卖荒一摺。国家爱养黎元。凡值水旱偏灾。无不立沛恩施。蠲缓钱漕。地方官吏。应如何秉公筹办。以期实惠及民。若如该御史所奏。江苏省苏松等属州县。每遇蠲缓之年。书吏辄向业户索取钱文。始为填注荒歉。名为卖荒。出钱者。虽丰收亦得缓徵。不出钱者。虽荒歉亦不获查办。甚至不肖州县。通同分肥。以致开徵时。有抗欠闹漕等事。玩法殃民。实堪痛恨。本年江苏被灾被扰地方。除业经降旨分别蠲缓外。其余各属。尚在查勘。著怡良、赵德辙、严禁前项情弊。如有书差人等。仍敢卖荒舞弊。该州县不加查禁。任令向应蠲应缓之户。需索注荒使费者。除将书差从重治罪外。并将该州县严行参处。其业户句通书吏。以熟作荒。蒙混射利者。一并严惩。以清漕弊而纾民困。　　

○又谕、英隆奏、请将玩视矿务之商人惩处一摺。热河平泉州所属铅硐沟地方。承办铜矿之商人戚大祥、宋友梅、戴启运、前因办有成效。各给予议叙职衔。兹据英隆奏称、戚大祥、拖欠工价。以致矿夫各散。宋友梅、不遵该道批示。擅自回籍。戴启运、托故进口。久未回厂。均属玩视矿务。戚大祥、宋友梅、戴启运、著一并摘去顶带。责令妥办。傥仍不知奋勉。即著严加惩治。　　

○又谕、英桂奏、江豫各军、剿匪获胜一摺。所称徐州官军。在铁佛寺地方获胜情形。业经邵灿、庚长、奏报。其河南官军。于九月初五日密渡吴家河。直取马村桥口。该处匪众。悉力来拒。总管格绷额、营总关保、各督马队。并力直前。总管德楞额、副将乐善、埋伏马队。齐起抄截。匪众不支。纷纷败退。官军追杀三十余里。毙贼千余名。落河淹毙者不计其数。现在邱联恩、崇安等、由西路进兵。史荣椿、兴庆、明山等、由东路进兵。会合豫军。实力夹击著英桂、即饬各该总兵。迅速进剿。务将各处匪巢。次第埽荡。毋稍延缓。　　

○又谕、曾国藩奏、请将已革知县、免罪留营等语。已革安徽贵池县知县李沛苍、前经福济、以擅离职守奏参。降旨将该员革职治罪。嗣因该革员向该抚禀诉离任请兵。并留甯国办事。俱有案可查。该府龚培元、不为声明。复因福济奏请讯究。兹据曾国藩奏称、前因道员何桂珍、带同该革员赴九江军营。襄办营务。承审案件。两载以来。颇称得力。恳恩免其治罪。留营当差。李沛苍、著准其免罪。仍留江西军营。交曾国藩差遣。仍著福济将该革员所递亲供。传该府龚培元、询明办理。　　

○谕军机大臣等、本日据英桂奏、遵覆饬查各情。仍请暂驻陈州并请令福济、驻劄蒙城。史荣椿、驻劄临涣等语。览所奏情形。总以防贼西窜陈州为虑。试思该匪现在分踞涡河南北。势甚猖獗。非急加痛剿。岂能绝其窥伺之心。如必以坐镇为防。则应防地方。岂止陈州一处。福济、郑魁士、现俱前赴巢县。势不能兼顾蒙宿。即据英桂现奏北路责之西淩阿、徐宗干。亳州责之袁甲三。蒙城一带。岂可听其漫无统属。如果该抚亲督进剿。何至屡称呼应不灵。著英桂仍遵前旨。相机出境。毋得徒有居中调度之名。转致迁延株守。至樊城土匪滋事。湖北司道大员。多在襄阳。自应设法扑灭。该抚既经札饬庆德、边浴礼、周煦徵、先后驰往。又调南阳镇兵。前赴邓州、新野、自已足资防堵。当此剿匪吃紧之时。岂可将邱联恩一军。率行改调。著英桂即饬该总兵速行折回。随同进剿。毋涉张皇。至察哈尔官兵。由京启程。不日即可到营。此项马队。会聚则能得力。不可各路分拨。致成单薄。将此由六百里谕令知之。　　

○兵部以武会试中额请。得旨。满洲蒙古取中二名。汉军取中三名。奉天取中一名。直隶取中十一名。陕甘取中一名。广东取中二名。河南取中五名。山东取中四名。安徽取中一名。山西取中一名。湖北取中一名。四川取中一名。广西取中一名。福建取中一名。浙江取中二名。云南取中一名。　　

○以前任伊犁参赞大臣图伽布、为西甯办事大臣。　　

○以江西瑞州剿匪获胜。并收复靖安安义二县城。赏都司彭山屺、守备万泰、花翎。余升补有差。　　

○予江西阵亡在籍知府杨堃、知县诸葛槐、县丞马长廞、巡检吴毓浚、从九品周光裕、外委曾瑞英、黄兆麟、祭葬世职。贡生陈德亮等、赏恤如例。殉难知府何栻妻薛氏、暨其三女、均建祠立坊。随从仆妇等、一并附祀。　　

○以安徽阵亡佐领讷勒布、祭葬世职。领催珠勒刚阿等、赏恤如例。　　

○癸酉。谕内阁、福济、郑魁士奏、攻克无为州城一摺。安徽无为州城。久被贼踞。八月二十八日。经该抚派委即选知府李元华、督带练勇。由盛家桥等处进剿。适遇悍贼数百。掳粮下河。兵勇兜围歼毙。九月初一日。西南两门之贼。分路攻袭。亦经我军歼毙无数。随于初二日夜间。四百设伏围攻。先将东西两门沿城贼房焚毁。兵勇蚁附登城。该逆溃逃。各门摉杀约计毙贼二千余名。生捦百余名。随将州城克复。败逃之匪。复被沿途团练截杀一千七八百名。此次剿办。尚为得手。著福济等、严饬水陆各军。合力堵剿。以冀肃清。　　

○谕军机大臣等、恒春奏、云南回匪猖獗、拟回滇筹办、并请简专员督办贵州军务等语。据称、滇省自杨林至平彝一带。遍地皆匪。弥勒邱北两县回匪。复句结犭□农匪。乘间窃发。澂江、临安、两府。几无完区。海口未能获胜。姚州亦未收复。浪穹失守。大理被焚。开化亦有回犭□农滋扰。是该省情形。较贵州尤为吃重。恒春在黔。既恐往返札商。缓不济急。著即折回云南。督兵进剿。此时该督自不能径趋省城。著即沿途侦探。何处匪踪最重。即由何处进兵。先将凶悍大股。扑灭一二处。其余自可闻风敛迹然后徐图埽荡。剿抚兼施。方能次第奏功。回民族类繁多。势不能概予芟夷。则解散之术。亦不可缓。著该督广为示谕。除实在戕官扑城。逆迹显著。不能赦宥外。其胁从及良善之回。概置勿问。则逆回势孤。良回心安。剿抚皆可得手。总当审度机宜。迅速筹办。至贵州匪势蔓延。剿办亦甚吃紧。孝顺素有勇略。著即督办该省军务。仍会同蒋霨远筹办。所有川滇官兵。及本省兵练。悉归该提督调度。在事文武员弁。统归节制。务将失陷城池。一律收复。以副委任。其被戕之云南迤西道林廷禧、署参将怀唐阿等、著恒春查明请恤。将此由六百里加紧各谕令知之。　　

○又谕、福济奏、请饬陕西山东按月拨饷、并酌议准北盐课等语。现在各路军饷匮乏。皆恃山陕两省接济。陕西省每次解赴庐州饷银。叠据奏报。或二万两。或三万两不等。本日复谕知吴振棫、照该抚所请五万两之数。先行筹解数月、以资接济矣。山东省、自黄水成灾。办理赈务。已形支绌。今岁又有被旱被蝗之处。势不能更解皖饷。至淮北盐课。本系分解扬皖两营。本年江北地方。蝗旱成灾。各属地丁厘捐。均形短绌。扬营兵饷。亦甚艰难。从前皖二扬一章程未便议复。且据怡良、庚长、前奏正阳三河。被匪窜扰。票贩星散。盐课掳掠无存。是此项课银。总须捻匪肃清。行销有路。方能有款可拨。当此筹款维艰。该抚仍当力筹设法。迅图灭贼。以冀地方正项渐可徵收。其淮盐引路。尤应亟筹疏通。庶使饷有来源。未可专恃拨款致有贻误。将此由五百里谕令知之。　　

○命陕西巡抚吴振棫、每月筹拨银五万两。解赴安徽庐州粮台。以资接济。　　

○以随同克复安徽无为州城。复知州林兰职。　　

○以福建筹办米石出力。赏按察司经历项建纶、蓝翎。余升补有差。　　

○甲戌。加赏京师普济堂、功德林、煮赈小米二百石。　　

○乙亥。谕内阁、叶名琛奏、浔州艇匪下窜、攻破平南、催兵进剿一摺。浔州艇匪。因先后大水涨发。乘势下窜。攻破平南县城。戕害文武员弁。情形甚属猖獗。著该督赶紧催令昆寿、督率水陆兵勇。合同广西文武员弁。相机追剿。迅图扑灭。其前次议恤之署参将张遇清、并著开复顶翎。至所称不知下落之千总昆芳、著查明仍遵前旨。与千总苏海方源、分别严惩。以昭炯戒。　　

○又谕、承志、善焘奏、查勘盛京宫殿情形、应行修理一摺。据称、盛京宫殿。因连日阴雨。有坍塌渗漏处所。宜即勘估兴修。著派庆祺、亲诣该处。详细查勘。分别应修应缓具奏。其嘉荫堂前。并仰熙斋殿内。应如何改修之处。著一并查明绘图具奏。　　

○谕军机大臣等、官文、胡林翼奏、襄阳匪徒滋事、派兵剿捕一摺。前据英桂奏、襄阳县匪徒聚众滋事。已饬总兵庆德等、调拨官兵严密防堵。本日官文等所奏滋事情形。大略相同。襄阳地居孔道。该匪徒句结被旱贫民。肆行焚抢。且据该督等称、探闻北方股匪甚多。实为心腹之患。著官文、胡林翼、将调出兵勇饬令星驰前往。即饬马秀儒等、会同常恩、迅速摉剿。务绝根株。毋任延蔓。一面知照河南官军。会同兜捕。以免此拏彼窜。该处贫民。因被旱荒。致为匪徒煽惑。自应亟筹解散。庶不致重烦兵力。襄阳等属。被旱成灾。何以久稽奏报。著官文等、速派妥员查勘。将应行蠲缓抚恤之处。即日奏闻。以纾民困。襄阳府知府海顺等、已据该督等参奏惩处。惟布政使马秀儒、升任安襄郧荆道罗遵殿、均有地方之责。于被旱轻重情形。自应确切查明。具详奏办。何以迟延未报。致酿事端。并著官文等查明参奏。将此由六百里谕令知之。　　

○又谕、官文、胡林翼奏、请饬催各该省按月济饷等语。楚北武汉南北两岸。水陆各军饷需。专恃山陕四川等省协济。现在攻剿正当吃紧。本省饷需。无从筹画。必应源源接济。以期迅速蒇事。惟所请按月解银五万两之处。傥各该省力有未逮。亦必得每月各筹措银三万两。如期派员解赴粮台。毋稍延误。至现在襄阳匪徒滋事。道路戒严。山西解饷委员。著饬令取道南阳。至枣阳县所属之张家集前进。陕西委员。或由商州至荆子关入楚。径至光化县。尚无梗阻。著各该抚于起解时。派员分投确探。一面飞咨官文等迎提。以昭慎重。将此由五百里各谕令知之。　　

