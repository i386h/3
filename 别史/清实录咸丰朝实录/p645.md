<!-- { "loadSidebar": true } -->
○谕内阁、王懿德、庆端奏、官军攻克甯化县城、福建被扰方、一律收复一摺。江西逆匪。窜扰福建汀州、邵武、各郡县。经官军节次攻克。收复城池。惟甯化一县。尚为贼踞。经该督派委汀龙漳道英朴等、带兵驰抵该处。守备潘继文等、督兵会合攻击。该匪登城抗拒。该道激励兵勇。乘夜急攻。将西北两门窜出之贼。歼捦殆尽。其东门之贼。凫水过河纷窜者。复被我军截杀无数。即将甯化县城克复。此次福建省剿办江西窜匪。三月之内。将失陷城池。次第克复。地方一律肃清。办理尚为妥速。所有在事尤为出力之文武员弁绅士。著该督等查明奏请奖叙。其伤亡兵勇。并著查明咨部请恤。　　

○以克复江南溧水县城。赏总兵官傅振邦提督衔。开复总兵官虎嵩林、革职留任处分。赏还总兵官李志和、顶带。副将张玉良、米兴朝、参将周天培、总兵衔。花翎。协领托克通阿、以副都统用。都司罗熙贤、刘成元、巴图鲁名号。佐领连升、防御纳拉本、花翎。千总陈本忠等、蓝翎。余开复升赏有差。　　

○以克复江南句容县城。赏总兵官明安泰、副将王浚、巴图鲁名号。擢参将李若珠、为总兵官。赏参将戴文英、游击朱承先、总兵衔。协领多廉、以副都统升用。佐领色普通阿、防御春山等、花翎。守备叶栋国等、蓝翎。余开复升赏有差。　　

○以剿捕甘肃番匪出力。赏提督索文、巴图鲁名号。游击郭相忠等、花翎游击卢殿标等、蓝翎。余升叙有差。　　

○予江南阵亡都司王瑞图、守备杨冠孙、把总黄立纪、罗得胜、外委郑得成、祭葬世职。　　

○癸丑。谕内阁、耆龄奏、贼匪窜入县城。请将失事各员。分别惩办等语。七月初五初六等日。抚州贼匪。窜至进贤县支岭地方。分扑官军营盘。宝勇接应迟延。以致贼匪绕出我军之后。各营均被焚烧蹋毁。贼匪乘势扑入县城。知县史昌寿、驰赴池溪桥。集团助剿。举人焦有森、闻县城有警。立带团勇。直抵城下。与城接仗。贼匪败匿城内。总兵李定太、派守备万泰等、督兵进剿。副将周凤山、亦率所部前进。该逆知官兵云集。即于十三日遁回抚郡。当将县城收复。所有管带宝勇应接迟延之已革武冈州吏目吴学壂、著即拏问。交耆龄讯明定拟具奏。帮带宝勇蓝翎即选府经历县丞邓国祥、著即革职。进贤县知县史昌寿、于县城被匪扑入。虽邀集乡团。与官兵会剿。旋即收复。惟城池究已被扰。咎无可辞。著即革职。留于地方办理善后事宜。以观后效。管带志同军等营补用同知钟世桢等、著将前次堵剿出力准保之案撤销。以示惩儆。　　

○又谕、耆龄奏、官军克复瑞州府城、匪众悉被歼灭一摺。江西瑞州逆贼。因官军围攻紧急。拌死抵拒。道员吴坤修等、督率兵勇。叠次大举进攻。炮毙伪将军黄洸、贼众汹惧。是夜城上更棚。被火弹焚烧。贼遂大乱。副将普承尧、亲督弁兵。缘梯登城。分途剿洗余匪由东门河沿窜逸。复被伏兵歼尽。统计毙贼二千数百人。生捦数百名。夺获大炮百余位。器械无数。当将府城收复。该逆自五年冬间。窜踞瑞州。官军设法围攻。备历辛勤。所有尤为出力之即选副将普承尧、著记名以总兵用。并赏给札萨克图巴图鲁名号。广东南韶连道吴坤修、著赏还花翎。文童刘腾鹤、著以知县遇缺即选。并赏加同知衔。赏戴蓝翎。从九品刘腾鹄、著以知县尽先选用。并赏加知州衔。升署四川顺庆营游击刘国斌、著以参将尽先补用。其余在事出力员弁兵勇著耆龄。查明保奏。　　

○又谕、昨据御史尹耕云奏宗人府、刑部、会审行劫案内。有宗室忠能、未能正法。请照嘉庆年间、喀勒明阿之案。勒令自缢。当交惠亲王等、查议具奏。兹据查案进呈。喀勒明阿、系移居宗室。所犯强奸良妇之案。系屡次图奸。复加殴偪。与忠能之入夥行强。并非叠劫者不同。宗室罪名。止于绞候斩候。本无立决之条。今忠能已革去本身宗室。绑赴市曹。看视行刑。复加重责。发往黑龙江。牢固监候。已与斩绞人犯监候者无异。并谕令该将军。如该犯不安本分。即行正法。实系准情酌理。务得其平。并未过为宽纵。该御史所奏。著毋庸议。嗣后宗室犯案无论罪名轻重。该问官按律定拟。毋得妄揣朕意。疑此案为曲法施仁。致滋疏纵。　　

○予江西阵亡直隶州知州刘腾鸿、祭葬世职如道员例。并于瑞州府城建立专祠。把总谷文胜、祭葬世职。　　

○甲寅。秋分。夕月于西郊。遣克勤郡王庆惠行礼。　　

○谕军机大臣等、前据谭廷襄奏、直隶顺德广平各属。与豫东交界地方。有游匪句结土匪滋扰。经该督调兵捕拏。并委清河道董醇、前往督办。因思该处本年被旱成灾。贫民因觅食维艰。以致藉端滋事。匪徒固当严办。其被难贫民。尤应妥为安抚。现虽帑项支绌。而地近畿疆。亟应力筹安辑。应如何设法筹款赈恤之处。著该督酌议章程。即责成该道董醇、督同地方官。妥为办理。以济穷黎而免生事。候补副将达年、管带官兵五百名。前由景州移驻天津。现在该处地方安静。应否饬令该副将带前项官兵。赴顺广等处。以资弹压。并著该督体察情形调拨。再此次天津办理俄夷事务。所有派往委员。据文谦面奏。已会详该督由外给奖。其沧州知州卞宝书、赵州知州陈钟祥、署葛沽营游击陈克明等、三员。冲涉风涛。不避艰险。相机应对。均属合宜。著该督酌量从优奖励。将此谕令知之。　　

○署直隶总督谭廷襄奏、遵旨查办枭匪。现饬各州县、分路兜捦。严究党与。地方已渐安静。得旨。仍著实力捕拏。勿令随处啸聚。即山左匪徒。亦应越境协缉。莫分畛域。　　

○以克复福建邵武建甯泰甯府县各城。赏副将林策勋、花翎。守备陈韶舞等、蓝翎知府王肇谦等、升赏有差。　　

○乙卯。上诣大高殿行礼。　　

○还宫。　　

○谕内阁、本年广东省。轮应查阅营伍之期。前经降旨。即派叶名琛查阅。兹据该督奏称、该省各营官兵。大半派调征剿。未能依期校阅。自系实在情形。所有广东营伍。准其俟军务稍定。再行查阅。仍著该督随时查察。如有营务废弛。防剿不力将弁。即行严参惩办。　　

○谕军机大臣等、庆英等奏、叶尔羌回城等处、击贼解围、摉捕余匪情形一摺。此次贼匪。围困叶尔羌汉回两城。经庆英等派游击德祥等、带兵出击。连获胜仗。贼众披靡散窜。并探知巴尔楚克扑城之匪。叠受惩创。因知官兵已到图木舒克军台。该匪等张皇逃遁。军威大振。现饬兵勇。复由王□固玛一带、摉捕余匪。疏通和阗道路。剿办甚为得手。惟喀什噶尔、及英吉沙尔两处。贼势如何。尚无确信。亟应催集官兵。趱程前进。以解城围。据庆英等奏、西路贼党。聚集尚多。兵力仅只二千余名。未敢轻进。现在乌鲁木齐、及喀喇沙尔、蒙古、各兵。计日可到叶尔羌。著法福礼、迅即督带。前往英吉沙尔等处进剿。毋稍延误。致失机宜。其叶尔羌城围已解。并著庆英等、将余党摉除净尽。务绝根株。将此由五百里各谕令知之。　　

○予广东缉匪被戕府经历易绍勋、祭葬世职。　　

○上以祭社稷坛。自是日始。斋戒三日。　　

○丙辰。遣官祭黑龙潭、昭灵沛泽龙王之神。玉泉山、惠济慈佑灵濩龙王之神。昆明湖、安佑普济沛泽广生龙王之神。密云县白龙潭、昭灵广济普泽龙王之神。　　

○遣官祭圆明园惠济祠。河神庙。　　

○以湖南捐输军饷。永广文乡试中额四名。长沙、安福、湘潭、三县文学额各十名。善化县九名。醴陵县六名。湘阴县五名。浏阳、邵阳、新化、澧、四州县各四名。甯乡、安化、保靖、三县各三名。益阳、湘乡、二县各二名。攸、衡阳、清泉、衡山、武冈、平江、武陵、桃源、溆浦、慈利、十州县各一名。　　

○丁巳。太宗文皇帝忌辰。遣官祭昭陵。　　

○祭先师孔子。遣大学士桂良行礼。　　

○以克复贵州思南、石阡、思州、松桃、安化、印江、玉屏、青溪、府厅县各城。赏守备吴永清、花翎。知县郑毓诚等、蓝翎。余升叙有差。予阵亡外委蔡定邦、祭葬世职。　　

○予安徽阵亡知府毕大钰、外委苏瑞祥、储万清、祭葬世职。　　

○戊午。祭大社。大稷上亲诣行礼。　　

○诣寿皇殿行礼。　　

○幸圆明园。　　

○谕内阁、倭什珲布、奏请将军政展限办理一摺。乌噜木齐等处、满洲营官兵。现多调派出征。所有本年军政。著准其展限。俟凯撤归伍。再行查阅。仍著该都统随时查看。如有庸劣不职员弁。即行严参惩办。　　

○福建建甯镇总兵官伊什扎木苏、因病解任。以湖南九溪营游击侯凤岐、为福建建甯镇总兵官。　　

○予安徽阵亡外委彭定乾、王廷川祭葬世职。　　

○己未。太祖高皇帝忌辰。遣官祭福陵。　　

○谕军机大臣等、文祥奏、滇省军务紧急、请迅拨饷需、并饬四川再拨兵二千名、来滇助剿一摺。前据吴振棫奏称、挑兵二千名带往。拨银五万两。解赴云南省城。并另筹银五万两。随同川兵行走。此项官兵。当已陆续启程。四川赴滇之兵。先后调派已有三千余名。此外恐难再拨。文祥因省城防剿吃紧。于宾居一路。抽拨兵练一千名赴援。该提督所带兵力较单。著俟川兵到滇后。即将所派兵练撤回。以资剿办。西路道途梗塞。军饷支绌。自系实情。现在川省共拨银十万两。著吴振棫酌量分拨。解赴文祥军营。毋令缺乏。该提督惟当就现有兵练。奋力剿击。并设法疏通道路。务使与省城声息相通。互为策应。吴振棫即饬带兵各员。兼程前进。毋稍延误。将此由六百里各谕令知之。　　

○又谕、李孟群奏、拔营进攻六安州城。请调邱联恩一军协剿等语。李兆受、张乐行等逆党。现由霍邱、正阳、陆续窜至六安州。该藩司所带兵勇。仅四千余人。分劄西南两路。恐有顾彼失此之虞。惟前调容照马队。已由伊兴额带往。现在留防徐州。此外无可调拨。至邱联恩一军。前据英桂等奏、现派在三河尖等处扼要驻劄。能否拨往李孟群军营。著英桂、与胜保、袁甲三、会同商酌。设或不能调往。即另派得力将弁。分带兵勇。前往六安助剿。再前据福济等奏、郑魁士、已带兵前赴六安援应。并以疏通饷道。著迅速前进。与该藩司并力夹攻。不致因兵单困守。至李孟群营中。需饷甚急。除英桂连次协济外。各省奏拨皖饷。业经起解者。尚有数起。著福济随时分拨。毋令缺乏。将此由六百里谕知英桂、胜保、袁甲三、福济、郑魁士、并传谕李孟群、知之。　　

○庚申。上幸万寿山。诣延寿寺拈香。　　

