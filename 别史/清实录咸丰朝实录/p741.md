<!-- { "loadSidebar": true } -->
○又谕、前因德兴阿奏。请添兵剿贼。谕令和春等、酌量情形办理。其朱承先、陶茂森等、所带兵勇。则俟溧水克复后、饬赴江北。本日据和春奏、溧水业已克复。惟铜井江甯镇等处、援贼尚多。兵力现难抽派。并据张国梁奏、朱承先等兵勇。俟西路贼氛埽荡、即当饬赴扬州各等语。现在江北浦六两城。尚沦于贼。仪扬一带。兵力空虚。需兵甚为紧迫。江南则溧水已复。情形稍松。所有朱承先等兵勇。著和春等酌量。如可先其所急。即著饬赴江北军营。听候德兴阿调遣、以资攻剿。至德兴阿、续请添调之兵。现在南岸兵力、既非有余。即可毋庸议调。将此由六百里谕令知之。　　

○钦差大臣和春等奏、官军攻拔红蓝埠贼巢。克复溧水。并迎剿西路江甯镇援贼获胜。得旨。此次获胜。殊觉痛快。皆由尔等和衷故也。　　

○以署镶白旗汉军副都统富泰、为正黄旗汉军副都统。　　

○镶红旗汉军副都统阿彦泰、因病解任。以理藩院右侍郎书元、为镶红旗汉军副都统。　　

○命乌噜木齐都统倭什珲布、叶尔羌参赞大臣庆英、科布多参赞大臣麟翔、伊犁领队大臣卓明阿、回京。以西甯办事大臣图伽布、为乌噜木齐都统。赏内阁学士福济、副都统衔、为西甯办事大臣。喀什噶尔办事大臣裕瑞、副都统衔、为叶尔羌参赞大臣。叶尔羌帮办大臣固庆、头等侍卫、为喀什噶尔办事大臣。以塔尔巴哈台领队大臣英蕴、为叶尔羌帮办大臣。赏记名副都统博勒果苏、副都统衔、为塔尔巴哈台领队大臣。乌什帮办大臣达绶、副都统衔、为科布多参赞大臣。已革京口副都统文艺、蓝翎侍卫、为乌什帮办大臣。乾清门三等侍卫庆寿、二等侍卫、为伊犁领队大臣。　　

○予江南溧水阵亡同知祝锡勋、通判张汝平、知县周砚铭、县丞杨文明、从九品李中荣、守备许得成、千总梁世泽、把总张文升、王朝栋、外委王登榜、张文斗、梁仕珍、祭葬世职。　　

○壬戌。谕内阁、总管内务府奏、庄头拖欠钱粮、请饬查办、并请饬催各州县册报各等语会计司钱粮衙门、所属新旧庄头、应交钱粮。历年拖欠至四十余万两之多。率皆藉词宕延。屡催罔应。若不认真查办。必至重亏国帑。著直隶总督顺天府府尹、迅即拣派道府大员、会同内务府司员。亲往各州县、按照会计司钱粮衙门新编庄头、及革退庄头、牌取地址、据实详查分别核办。以重国课至新编庄头、册报未齐及并未册报各州县。著一并派员查明、严催造报。毋任迟延。　　

○又谕、僧格林沁奏、请将马队官兵口分、全放实银等语。天津双港。屯劄吉林、黑龙江、察哈尔、马队官兵。现届冬令。马匹无地牧放。豆草价昂颇形苦累。自系实在情形。加恩著照所请。所有现驻天津之吉林、黑龙江、察哈尔、马队官兵月支口分。准其全放实银。以示体恤。　　

○又谕、胜保奏、皖省军务较繁、请添派大员帮办等语。巡抚衔浙江布政使李续宾、统带楚军。已入皖境。克复舒桐等县所向成功即日与胜保、翁同书会合正宜南北夹攻。歼除群丑李续宾著帮同胜保督办安徽军务。　　

○又谕、胜保奏、投诚人众、分别留营遣散、请量为安置等语。候补参将李世忠、所部投诚人众除经胜保挑选精壮分营随剿外。其余应行遣散者。为数尚多。现经造册遣回原籍。自应妥为安置。著各该督抚查照咨册。饬令地方官随时查验。听其安静谋生。凡投诚以前曾犯之案。概予销除。毋庸追究。并晓谕居民从前讐怨。悉归消释。如到籍后、别有不安本分情事。再行按律惩办。此外各路军营。如有悔罪投诚、率众来归者亦当一体赦宥。咸与维新。以资观感。　　

○又谕、据胜保奏称、本年九月二十六日。由兵部递回夹板一副。至本月初八日始行奉到。请将驿递迟延之知县严议等语。著兵部查明沿途驿站系在何处稽延即将该管州县、严行参办。以肃邮政。　　

○又谕、乐斌奏、请将甯夏蒙古地方、行销内地土盐、抽收商税一摺。甘肃甯夏蒙古地方。向产土盐各处商民往运转贩。并未徵收税课兹据乐斌、委员查明。并酌拟章程、抽收商税。声明无碍正课。并不累蒙古生计。即著照所拟章程办理。仍著该督随时查察。以期经久无弊。其查办各员。俟抽收有效。准其酌量保奏。至此项土盐。行销内地。向无例禁明文。与失察私贩者有间。所有历任各官。均著免其查议。　　

○谕军机大臣等、前据官文奏、因吉安克复。派令普承尧一军。由英霍进援定远。其赴援淮北之军。亦经谕令该大臣、如张万禄不能即往。即将所带之兵。并交唐训方管带驰往助剿。本日据胜保等奏、凤临怀远、捻匪东西窜突、张乐行纠众窜踞五河、欲扑盱眙、请饬袁甲三前往剿办等语。袁甲三因徐宿吃紧。兵力不敷。专待唐训方一军助剿。即胜保军营、亦亟盼普承尧一军相助。著官文迅即查明普承尧、唐训方各军。现在行抵何处。饬令飞速前进。分赴胜保、袁甲三等军营。听候调遣。毋稍稽延。将此由六百里谕令知之。　　

○以训练精勤。赏署甘肃督标中军参将成瑞、花翎。　　

○以堵剿不力。革甘肃肃州镇总兵官龙泽厚等职。留营效力。　　

○予安徽怀凤阵亡参将赛沙布、都司金泰同、祭葬世职加等。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之二百六十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。十月。癸亥。上御洞明堂句到浙江、江苏陕西情实罪犯停决浙江斩犯一人。陕西斩犯二人。绞犯二人余四十二人予句。　　

○谕军机大臣等、景淳等奏、遵拨官兵赴楚请拨给马匹、以备乘骑一摺。湖北军营内、吉林官兵间多伤病。现经景淳等挑兵五十名。前赴湖北更换。并挑西丹一百名。派委官员管带同往著玉明、侍顺于大淩河牧群马匹内。挑选膘壮马二百匹。俟该官兵等、行抵该处时。发给乘骑。以利遄行。黑龙江亦有奉拨官兵及西丹等前赴湖北。并著该将军等、另挑马二百匹。以备该官兵等过境时给付乘骑将此由五百里谕令知之。　　

○又谕、官文奏请饬催各省月济饷银等语。湖北省东征水陆各军。及九江防兵等饷。每月所需甚钜。库款实为竭蹶。加以赴援淮北兵勇。由英霍取道前进。虽经官文先行凑给两月饷银。而此后道途梗阻。转运维艰。亟应设法接济。著英桂于每月应解湖北饷银五万两项下。划出银三万两。按月如数就近委员、解赴袁甲三军营。专济唐训方、阿达春、一军月饷。其余银二万两。仍按月解赴湖北粮台以资协济。至四川、陕西、月济湖北饷银。各五万两据称本年仅解到银十万两。所短尚多。著王庆云、曾望颜、仍遵前旨。将每月应解湖北协饷银五万两。如数依时源源解往。以应急需。将此由五百里各谕令知之。　　

○以直隶清河道董醇为顺天府府尹。　　

○以随同攻克福建顺昌县城免通判陈松鹤、疏防上洋失守处分。　　

○予福建浦城阵亡殉难知州。韩湛、知县刘芳云、外委仲荣芳、宋万明、杨春魁、祭葬世职。五品军功杨占魁、贡生刘芳型、及妇子韩高氏等、旌恤如例。　　

○铸给山西大同镇怀仁城、阳和城、两营改设守备各条记。从前巡抚恒福请也。　　

○甲子。补铸福建武平县知县印信。从巡抚瑞瑸请也。　　

○蠲免福建甯化县、暨泉上、岚下、峡阳、各县丞所属。被兵地方新旧额赋。　　

○乙丑。上御洞明堂。句到山东、山西、察哈尔、情实罪犯。停决山东省斩犯二人。山西省斩犯二人。余六十七人予句。　　

○谕内阁、载容等奏、兵役支食米折银两、请将米石、自本年冬季关领、并请饬易州知州、挽解今冬米石一摺西陵旗绿各营兵役等、既将米折银两支食。所有本年春夏秋三季米石著即存仓作为明年兵糈。并著直隶总督、饬催易州将今冬米石即行挽运。以济兵食。另片奏易州知州积压兵米饷银。请饬查办等语。该州知州、既称本年应截收粟米船只。已挽入直境。何难速运到仓。竟以尚未运抵白沟河为词。难保无积压那用之弊。著直隶总督、查明据实严参。至秋季下半季。并冬季月饷稄米折价。暨每季制钱等项。如未拨发。即饬藩司赶紧筹拨。以资接济。　　

○又谕、前据骆秉章奏、请奖励捕蝗各员。当经降旨、将署邵阳县知县周玉衡等五员。给予升途升衔及尽先补用。其署祁阳县知县刘达善等、并前任长沙府知府补用道仓景恬等、均交部从优议叙。兹据吏部奏称、扑捕蝗蝻系地方应为之事。定例议叙。祇准加级。今刘达善及仓景恬等十四员。均议给予加一级。再从优给予纪录二次。至所保周玉衡等五员未免过优等语。周玉衡、赖史直、耿维中、颜培鼒、李逢春五员。均著从优给予加二级、纪录二次。所有前得捕蝗奖叙。著即撤销。　　

○又谕、赵德辙奏、委员署理知县各缺等语。江苏署嘉定县知县李本荣、署青浦县知县陈庆长、现当启徵下忙钱粮、办理新漕吃紧之际。是否该员等、才不胜任。原奏并未声叙。何以饬令回省另候差委。其吴江县一缺。既系何际运正任。何又委令署理青浦县事。是吴江一缺。又须委员署理矣。似此无端更调。实缺人员。转为署事。难保无避难就易。为人择缺之弊。其因何必当更调之处。著赵德辙、明白回奏。寻奏、接署县缺。实系遴委干员。藉资整顿。并无避难就易情弊。得旨。著吏部察外官调署过多。有无处分之例。详细具奏。　　

○谕军机大臣等、吴振棫、张亮基奏、滇省需饷紧急。请饬催各省欠解饷银一摺。据称四川、山西、陕西等省奉拨协滇饷银。除陆续解到并汇兑外。四川欠解银三万九千八百两。山西欠解银四万八千两。陕西欠解银十一万三千一百两。现在滇省各营兵饷。欠发太多。本省又无款可筹。著王庆云、英桂、曾望颜、各将该省欠解滇饷迅即筹拨。派员赶紧解滇以济急需。无稍迟误。将此由五百里各谕令知之。　　

