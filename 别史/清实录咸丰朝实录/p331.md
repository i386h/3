<!-- { "loadSidebar": true } -->
○军机大臣、会同理藩院奏、议覆驻藏大臣穆腾额等、奏查廓尔喀与唐古忒分界章程。以漳木铁索桥为界。其小路附近扎木曲河之外。有记尔巴、及甲玉两处。归唐古忒管理。此次所争边界。即系此地。现拟将此二处地方。嗣后归廓尔喀管理。以息争端。所有小路。各立石墙。作为鄂博。并令各具甘结。查办尚为周密。应如所奏办理。从之。　　

○参赞大臣僧格林沁、奏报近日前敌情形。并随时翦除土匪。得旨。办理俱是。惟逆匪情形。实非甚穷蹙。何日了期。愤闷何堪。汝前奏一俟冰坚。即可进偪火攻。已隔多日。并未见续奏。是否得力。是何攻法。再据汝所闻。有何可乘之机。著一并据实密奏。　　

○江西巡抚张芾奏、江西军务未竣。请将本年计典。展限举行。从之。　　

○以江南河道总督杨以增、兼署漕运总督。　　

○免福建本年例贡漳绒。　　

○戊戌。以□山戊不□暮祫祭。遣官祭太庙中殿。后殿。　　

○上诣寿康宫、问皇贵太妃安。　　

○谕军机大臣等、张亮基奏、请仍饬藩司、回驻盐山一摺。前因静海需兵协剿。当降旨令崇恩、督带兵勇。驰赴静海军营。现在业已赶到。正当剿办吃紧之际。岂能再令折回。其直隶山东交界处所。仍应扼要严防。著张亮基、于道府大员内。遴委干练得力之员。迅速酌带兵勇。前往盐山一带。择要驻劄。严密防守。以资堵御。毋稍延误。将此由六百里谕令知之。　　

○己亥。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。　　

○遣官祭孝德皇后殡宫。　　

○遣官祭端慧皇太子园寝。　　

○遣官祭太□山戊不□之神。　　

○谕内阁、步军统领衙门奏、绿营兵米不堪食用、请饬查办一摺。此项兵米。既系户部派定太平仓。该仓何以延至□山戊不□暮。始将霉变陈朽之米。放给兵食。著仓场侍郎、查明米石。因何如此霉变。经手花户。有无弊混。及因何开放迟延之处。一并查明。据实严参惩办。勿稍含混。　　

○谕军机大臣等、朕因静海独流贼匪。负嵎日久。叠次切责胜保、迅速剿除。倚任既专。兵力亦厚。乃迁延三月。尚未奏功。虽屡经接仗获胜。奏称该逆穷蹙已甚。而以京中所闻。贼众为数尚多。情形仍属凶悍。非一两仗所能剿灭净尽。该处踞京师甚近。时届□山戊不□除。未闻捷报。殊深焦急。且南军失利。大股逆匪。蚁聚庐州。其觊觎北窜之心。焉能保其必无。非将此股先行铲除。不足以寒南中贼胆。胜保带兵勇往。固非有意玩延。然朕心寝食不安。胜保何竟不能仰体一二。殊负委任。每一念及。愤恨交加。该逆全距东面。胜保之兵。亦多向东面攻剿。而独流至静海五里庄地方。又有该逆木垒。必须重兵分路围剿。夺其堤埂。断贼南北救援之路。方能得手。祇有僧格林沁驻军王庆坨。离贼营三十余里。相距较远。不如归并一处。以壮声威。该大臣等、本系共办一事。原无畛域之分。著僧格林沁、即日统兵前进。与胜保会合筹攻。所有该参赞大臣营内之三盟官兵。及培成、绷阔、那敷德等、所带马步各队。均可酌提归前路以资攻剿。至伊勒东阿、史荣椿、所带之兵。或令前进。或应仍留王庆坨驻劄。以为后路声援。均著一并妥筹布置。断不准以防后路为词。致误事机。僧格林沁、自出京后。并未与贼接仗。趁此久蓄威声。必可埽数歼捦。若再有耽延。何颜对朕。僧格林沁抵独流后。应于何处驻劄。或会攻独流。或分攻何处。务须与胜保和衷商搉。朕必不为遥制。总期克日将独流、静海、与五里庄贼匪、尽数剿灭。万不可令贼窜逸。再滋延蔓。傥能迅奏肤功。僧格林沁、与胜保、均当策勋懋赏。如再事因循。或各存意见。互相推诿。以致更延时日。僧格林沁、与胜保、均不能稍从末减。功罪赏罚。皆由自取。朕亦无可再谕。即盼捷音。以副委任。勉之懔之。将此由六百里加紧各谕令知之。　　

○又谕、琦善奏、移营进攻瓜州贼匪。另片奏、皖豫毗连。请严防北窜。又雷以諴奏、存勇过多。酌量裁减一摺。该逆自窜出扬州仪徵以后。叠据琦善等奏报、贼船全聚瓜州江口。究竟欲向何处窜逸。迄未切实声叙。兹据奏称、瓜州贼船。均已遁回金陵。未闻欲行北窜之事。是否确实。设安徽沿江一带。又有警报。岂得以贼船已返金陵。遂谓非瓜州大股。意存诿卸。已属显然。即如常清之兵。遵调赴援庐州。岂能再令折回。和州既与浦口相近。琦善仍应拨兵设法严防。何得虚言搪塞。豫为站脚地步。此等伎俩。岂能逃朕洞鉴。现在庐郡被陷。巡抚江忠源捐躯。该处系北路咽喉。逆焰狓猖殊甚。傥或觊觎北来。事势何堪设想。琦善身为总统。设有疏虞。惟该大臣是问。至于瓜州贼匪。业已筑垒坚守。若不及时攻克。又成负嵎之势。万一复扰扬州。或仪徵等县。琦善将何颜面见朕耶。雷以諴前募乡勇。既不足恃。自应加以裁汰。其现存各勇二千余名。亦未便全行撤散。仍著雷以諴管带约束。以助兵力。据琦善奏称、亟须向前移营。应如何分拨布置。仍著琦善妥筹办理。总之扬州仪徵贼匪。均系自行窜去。固因勇溃所致。亦并非兵力驱除。此时惟有并力急攻瓜州。严防北窜。稍赎前愆。尚何暇负气纷争。哓哓置辩耶。将此由六百里加紧谕知琦善、并传谕陈金绶、雷以諴、慧成知之。　　

○庚子。谕内阁、庆祺奏、请饬催军饷一摺。所有庆祺军营、应支官兵口粮。既据直隶总督咨报、委员解往天津。何以尚未全数解交军营。著桂良即行查明。迅饬催解。毋稍迟误。　　

○是年旌表孝子、山东等省、曹庆云等、四百三十一名。孝友、福建等省、贡生陈上珍等、二十名。顺孙、浙江等省、孙裘椿等、七名。悌弟、浙江等省、蒋麟瑞等、七名。孝妇、浙江等省、董氏等、二十九口。孝女、浙江等省、汪氏等、六十八口。守节合例、宗室、舒绅妻完颜氏等、二十口。满洲、忠顺妻费莫氏等、一百三十五口。蒙古、伊里布妻张佳氏等、五十三口。汉军、孔秀妻秦氏等、四十口。内务府、七十六妻王氏等、三口。各省驻防、额勒和泰妻讷拉氏等、一百八口。奉天等省、刘景宝妻陈氏等、七千三百六十七口。夫亡殉节、浙江等省、费永祥妻朱氏等、十二口。未婚守志、满洲明安特氏、一口。汉军关氏、一口。直隶等省、单士一聘妻王氏等、八十三口。义士、浙江省、张睦一名。义婢、浙江等省、春梅等二口。采访贞节妇女、直隶等省、牛勉妻刘氏等、四千四百九十口。百□山戊不□寿民妇、山东等省、黄繁、郭陈氏等、十二名口。五世同堂。山东等省、李瑞生等、三十六家。六世同堂、四川省、李张氏一家、均给银建坊如例。　　

○一产三男、蒙古密扎亻□咎等、二家。　　

○会计天下民数。谷数。除江苏、湖北、湖南、未经册报外。直隶等省。通共大小男妇二万九千七百六十二万六千五百五十六名口。存仓米谷、二千零六十八万三千七百九十七石五斗五升三合六勺。



大清文宗协天翊运执中垂谟懋德振武圣孝渊恭端仁宽敏显皇帝实录卷之一百十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢槁本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。春正月。辛丑朔。上诣奉先殿行礼。　　

○诣堂子行礼。　　

○遣官祭太庙后殿。　　

○诣寿康宫前殿拈香、后殿皇贵太妃前行礼。　　

○御太和殿受朝。作乐宣表如仪。诣大高殿寿皇殿行礼。　　

○陕西巡抚王庆云、奏报到任日期。得旨。汝外省情形。尚不甚熟。事事总要虚心。处处皆要留心。积诚相感。数月后自可贯通。　　

○福建巡抚王懿德奏、克复德化县城。得旨。出力各员弁。酌量保奏。林俊一犯。严拏务获。勿任兔脱。　　

○壬寅。谕内阁、前因舒兴阿救援庐州不力。又不拨兵交和春统带。以致郡城失守。降旨将舒兴阿革职。令其戴罪自效。因思此等畏葸无能之员。即留置军营。亦属无益。著和春、饬令舒兴阿、即行回旗。不准逗遛。该革员所带之兵。前已有旨。统归和春管带。著即督率各路将弁兵勇。迅图克复庐州。如有不遵调遣者。即著以军法从事。　　

○又谕、毓通奏、喀喇沙尔土尔扈特盟长、署理汗印、喀屯鄂克库济拉噶尔、情愿捐输银两、以备军需、呈请转奏请旨一摺。土尔扈特盟长、署理汗印、喀屯鄂克库济拉噶尔、以现在筹备军需。具呈情愿捐银五千两。衷悃出于至诚。深堪嘉尚。惟念该汗等、此项银两。藉资生计。著毋庸赏收。以示朕矜恤蒙古之至意。　　

○谕军机大臣等、胜保前奏十八日进仗时。连放神威炮。因下药太多。以致震裂。管炮章京黄周宾、即时阵亡各等情。朕即决其是日进仗。必系失炮无疑。批令据实明白回奏。本日据该大臣覆奏、裂炮三尊。炮兵因系废物。未及护回。是果有失炮情事。而该大臣仍未肯明言。支吾掩饰。显有不实不尽。著再据实覆奏。无稍含糊。至各路防兵。屡次谕令严密堵截。何以任令贼匪占踞于家庄等村。究系向何路窜出。著即查明带兵之员。据实严参。此股零匪。仅有数百人。官兵现已将贼匪围困。该大臣又派兵前往剿截。务即严饬各路将弁。赶紧将此股剿洗净尽。傥再有疏失。任令窜逸。惟胜保是问。据奏、进攻贼剿情形。屡云贼势穷蹙已极。粉饰铺张。敷衍塞责。而至今贼势。仍属凶悍。胜保督兵已逾三月。尚未能埽穴捦渠。自问于心。能无愧乎。总之朕惟以剿灭贼匪为凭。岂徒虚言所能了事耶。现在已届新□山戊不□。势难再宽时日。著即乘机进剿。迅殄贼氛。无得再事迁延。致干重罪。将此由六百里加紧谕令知之。　　

