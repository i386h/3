<!-- { "loadSidebar": true } -->
○又谕、胜保奏、粤逆窜踞庐州、军情紧急、恳将前调马队、迅赐催拨一摺。本日已谕令僧格林沁、饬催前往矣。庐州军营。兵勇本不为单。乃贼至即溃。以至省城失陷。是其平时漫无纪律。已可概见。本日复据翁同书奏、谍报贼众数万、欲扑梁园。店埠亦为贼踞。逆势猖獗已极。急应设法堵剿。胜保屡次奏报、总以事权不一为词。昨已授为钦差大臣。督办安徽全省军务。所有皖境各军。均归节制。胜保膺兹重任。责无旁贷。前谕俟袁甲三、驰抵怀远。或至凤阳后。胜保即进攻庐州。著飞咨袁甲三、迅速前进。接办三省会剿事宜。该大臣亦即调拨兵勇。分路布置。毋令蔓延北犯。胜保兵勇未到以前。翁同书、仍遵前旨。咨令李续宾、迅派兵勇。由舒桐一带赴援。并咨商德兴阿、先拨马步官兵。赴皖协剿。毋致延误。至李孟群业经革职留营。著胜保、翁同书、责令该革员、奋力攻剿。以赎前愆。其所带之勇。既系无业游民。不能得力。著即认真裁汰。若虑遣散后尽归于贼。试思此等乌合之众。不难即时击散。若留于军营。必致得力兵勇。为其牵累。著胜保、翁同书、力加整顿。分别撤留。以节糜费。将此由六百里各谕令知之。　　

○又谕、胜保奏、皖省军情吃紧、请催调马队官兵、前往助剿一摺。现在安徽庐州失守。皖北军情。万分紧急。必须添调马队、以资攻剿。著僧格林沁、遵照前后谕旨。迅即派往。并多备余马。交该官兵带往。毋稍迟误。将此谕令知之。　　

○又谕、翁同书奏、亟需干员、妥办粮台、请饬何桂清、派员前往等语。此次庐郡失守。店埠亦已被陷。庐营及附近各营。兵勇俱已溃散。现授胜保为钦差大臣。翁同书帮办军务。并饬部拨饷以充兵食。该省署藩司张光第、据该抚奏称、并无应变治剧之才。自应另派大员。前往经理。著何桂清、即于江苏司道中。遴派明干之员。迅即前往庐州。总理粮台事务。以专责成。将此由五百里谕令知之。　　

○又谕、胡兴仁奏、驰抵浙江、办理堵剿一摺。现在浙江军务。渐就肃清。闽省贼势蔓延。已谕曾国藩、以援浙之师。由江西铅山。直捣崇安。相机追剿。胡兴仁、业经补授巡抚。地方是其专责。著毋庸会办曾国藩军务。该抚惟当力求整顿。于收复各郡县、善后事宜。妥为布置。并调兵筹饷。援剿闽疆。毋负委任。将此由五百里谕令知之。　　

○命浙江巡抚晏端书来京。以甘肃布政使胡兴仁、为浙江巡抚。调陕西布政使林扬祖、为甘肃布政使。以前任浙江布政使庆廉、为陕西布政使。　　

○以剿捕直隶顺德、广平、匪徒出力。赏道员董醇、花翎。余升叙有差。　　

○以安徽庐州府城被贼窜陷。革知府马新贻职。仍留任。予阵亡总兵官萧开甲、知府伍成功、祭葬世职。　　

○辛丑。谕内阁、庆英、固庆奏、请饬陕甘速拨经费一摺。叶尔羌军饷银两。拨借支放官兵盐菜。现在所存无几。著陕甘总督、迅速拨解。其各省欠解之款。为数尚多。并著分别咨催。赶紧解运。以资接济。　　

○以江苏扬州办团出力。赏知府刘兆璜、花翎。州同张杏林等、蓝翎。余升叙有差。　　

○以安徽徽州防剿出力。复已革参将文芳职。　　

○予河南淮甯县遇贼被戕知县保淳、祭葬世职。并于遇害地方、建立专祠。　　

○壬寅。上诣大高殿行礼。　　

○还宫。　　

○以浙江全境肃清。赏候补三品京堂张芾、花翎。总兵官周天培、提督衔。余升叙有差。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百六十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。八月。癸卯朔。以举行仲秋经筵。遣官告祭奉先殿。上亲诣传心殿行礼。御文华殿经筵。直讲官肃顺、周祖培、进讲中庸凡为天下国家有九经。所以行之者一也。讲毕。上宣御论曰。天下事皆实理所充周。顾实理必宰以实心。然后无虚假。无闲断。而天下国家皆就理矣。此九经之实。必要于一诚也。夫九经之事。君人者、所当励于行而慎于中。苟行之不本于诚。则朝宁之恩意未孚。扩及万邦。而期其德施威制。有是理乎。是惟矢以一诚。斯真实无妄之意。合朝野宫府内外而靡不贯通。显诸仁者为九经。其藏诸用者皆诚也。夫临事而惧。亦诚之谓。然非积诚有素。焉能及物施人。故豫立之诚。即九经之诚也。进而论之。一诚之要。首重修身。若道不立。而欲表率万邦。是以自欺之心欺诸人。吾知其必不行。所令所好。皆视上为法则。有临民建极之责者。其可忽诸。直讲官双福、沈兆霖、进讲易经有亲则可久。有功则可大。可久则贤人之德。可大则贤人之业。讲毕。上宣御论曰、夫易。圣人所以崇德而广业也。言其体、实至要而不繁。推其用、又至溥而无际。孔子之系易传曰。有亲则可久。有功则可大。可久则贤人之德。可大则贤人之业。其示人以易＜闲＞也。旨深哉。夫参天地之谓人。人也者。所以通天地之心也。顾德不崇。无以立久道而成之体。业不广。无以扩大德曰生之用。非易＜闲＞之意也。惟因易知而有亲。则绵绵延延。万年之命基之。由易从而有功。则荡荡巍巍。天下之人仰之。可久可大。非贤者而能若是乎。于是通神明之德。而悠久法乎天。定天下之业。而广大象乎地。默而成之。不言而信。成乎德行。则鼓之舞之。莫神于此矣。举而措之天下之民。谓之事业。则形上形下。尽该于此矣。然则天地之盛德大业。即阴骘下民之理。而君子之进德修业。皆旦明上帝之心。所以然者。则以我之易＜闲＞。与乾坤同原故也。人可不穷理尽性以至命哉。礼成。上幸文渊阁、赐讲官及听讲诸臣茶。复赐宴于本仁殿。　　

○幸圆明园。　　

○遣官祭文昌帝君庙。　　

○颁朱谕。今岁秋仲朔。举行经筵之典。四书论题。凡为天下国家有九经。所以行之者一也。南斋翰林所拟御论。朱未发明奥旨爰亲加改定。以期验诸力行也。是日早在弘德殿理事。恭读案头高宗圣制经筵御论册。方知乾隆辛酉春。亦用是题。大圣人贯始贯终。至诚无闲。发乎文者。皆传心之要道也。予小子岂能窥测万一哉。虽此次御论。与圣制默相符合。方惕思肯构之无遑。又岂敢自诩哉。因命侍郎沈兆霖、恭录成帙。首书圣制文。次则朕之御论。南斋原稿并附录焉。　　

○谕内阁、前因载垣等奏、军营挑补炮手、恐有情弊。请旨饬查。当交西淩阿明白回奏。兹据该都统奏称、镶黄旗汉军副参领隆春、于呈请挑缺之时。率称宝荣熟习演炮。并未将甫经到营声明。迨经节次查询。始称出缺之后。指名调营挑补。实属有意蒙混。隆春、著交部严加议处。　　

○又谕。瑞麟奏、请将随同守城之监犯免罪、并将知县及道府等、分别议处一摺。本年四月。夷船驶入内河偪近天津府城。该县尹佩玱、将监犯六十七名。提交绅士管带。协同兵勇守城。均能出力。著照所请。所有未定罪名人犯刘凤鸣等五名。情节较重。著于获案后讯明、酌量减免。其余寻常人犯。均著免罪免缉。至撤任天津县知县尹佩玱、并不先将监犯安置妥协。遽行释放究属冒昧。著与失察之天津府知府石赞清、天津道英毓、一并交部分别议处。　　

○又谕、晏端书奏、请将带勇滋事之参将革职严讯等语。四川绥甯营尽先参将李培基、在徽州府调养伤病。辄敢带同勇丁。私入尼庵内、用刀行凶。生员江澳、监生吴孝先浙江委员赵永铨、均被殴戳受伤。实属大干法纪。李培基、著拔去花翎。撤销副将衔。先行革职。归案严行审办。张芾办理徽防。未能约束亦难辞咎。并著交部议处。　　

○谕军机大臣等、瑞麟奏、请复设水师、以重海防、并酌筹增饷各摺片。天津海口、原设水师。于道光元年六年。先后将水师总兵、及水师营裁撤。现值海氛未靖。自应亟筹复设。以重防务。本日已谕知黄宗汉、庆端等、于闽广两省。抽调大号战船艇船各二只。备齐器械。派员管带来津。以备操演。其瑞麟请设水师二千名。与马步官兵、共成三千名。除将原额抵补外。共添兵一千三百余名及添盖兵房等事。均著照议办理。惟直隶提督、移至大沽海口一节。从前立法。酌量通省形势。安设提镇。以资弹压。自有深意。今专为防夷起见。于形势有无窒碍。著僧格林沁、会同庆祺筹酌或将天津镇总兵、加提督衔。准其专摺奏事。而提督仍驻古北口。以符旧制。著妥议具奏。至添设水师以后。每年增饷十余万两。现在添建兵房营。署及署备器械等项。复需银十余万两。据瑞麟奏请将长芦盐引。每斤减价制钱二文。除京引照常减价外。余拟仍复旧价。并将缉私巡费。复归官办。及闽广商船。准其在大直沽地方起剥。每年捐交剥价钱数万串。并劝办抽厘等事。均为协济饷需起见。既称商情悦服。自可无碍施行。并著酌定章程具奏。将此谕令知之。　　

○又谕、瑞麟奏、筹办海防善后、请于闽广抽调战艇各船一摺。天津现筹复设水师。以备不虞。所需添调各船。自应及早筹备。著庆端、瑞瑸、黄宗汉、毕承昭、于各该省抽调大号战船艇船各二只。配带炮械。酌派熟谙海洋将弁各二员。精健水兵各四十名。管驾迅速赴津。以资调遣。将此由五百里各谕令知之。　　

○户部奏、清查五宇完欠帐目。分别催追。得旨。依议办理。虽未能彻底根究。但可作此完局。尚属可行。若必逐款清查该五宇私帐。徒兴大狱。无裨大局。惟以后豫筹民铺防制之法。务须慎益加慎。不可为后人作俑。他日艰于补救也。　　

○江南河道总督庚长奏、剿办东匪获胜。请将带勇各员。择尤汇奖。得旨。似此追剿微有斩获。即思保举。殊觉不值。俟一律肃清。根株尽净。方准择尤酌奖。　　

○以镶红旗蒙古副都统舒精阿、署泰甯镇总兵官。　　

○改铸浙江石门县知县印信。从前巡抚晏端书请也。　　

