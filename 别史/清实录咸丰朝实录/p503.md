<!-- { "loadSidebar": true } -->
○又谕、前因曾国藩奏参江西巡抚陈启迈滥保员弁。徇庇属吏各款迹。当经降旨、将陈启迈革职。令文俊于到任后。将曾国藩所参各情节。详查具奏。本日据陈启迈奏到、遵保南饶剿匪出力员弁。并革员功过相抵。斥革控案举人各摺片。南饶剿匪出力员弁兵勇此次单开。是否实系杀贼立功。著有劳绩。堪膺保奏者。著文俊按照原单详细查明。再行具奏。已革饶州府知府胡正仁、万安县知县王家棣、陈启迈称其收拾溃兵。克复城池。尚知愧奋。援案请功过相抵。该革员等、是否如摺内所称情节。亦著查明。至举人彭寿颐、控告万载县知县李峼一案。前曾国藩摺内。有陈启迈徇庇该县、陵虐举人等语。著文俊确切查明。该县是否有弃城逃走之事。彭寿颐有无冤抑。一并提集人证卷宗归案。秉公研讯确情。按律定拟具奏。陈启迈原摺单片。均著抄给阅看。将此由四百里谕令知之。　　

○又谕、崇恩奏、山东各州县、被水情形等语。本年豫省兰阳泛、黄水漫溢。直注东省。穿过运河。漫入大清河归海。菏泽濮州以下。寿张东阿以上。尽被淹没。他如东平等十数州县。亦均被波及。遍野哀鸿。实堪悯恻。前经谕令该抚、亟筹抚恤。并截留漕米五万石。先行赈济以期及早安辑。又令拣派干员。会同张亮基、查勘水势。设法疏导。使横流毋再旁趋。以保护民田庐舍。谅已次第筹办。其曹州一带捻匪。拼著严饬所委文武各员。实力巡防。毋稍疏懈。至东省前拨甘黔庐扬各处兵饷。均系刻不容缓。现在被灾处所。虽有十余州县。其完善之区。尚可催徵钱粮。以资支应。何得一筹莫展。概置饷项于不问。该抚岂不知部库支绌。各路待饷孔殷。苟有天良。应如何竭力筹画。共济时艰耶。所有欠解军饷。仍著设法拨解。毋误要需。将此谕令知之。　　

○命太常寺少卿张炜、为奉天府府丞。兼学政。翰林院编修吕序程、提督山东学政。岳世仁、提督山西学政。俞樾、提督河南学政。修撰孙如仅、提督陕甘学政。编修张金镛、提督湖南学政。詹事府詹事龚宝莲、提督广东学政。右中允沈炳垣、提督广西学政。翰林院侍讲吴存义、提督云南学政。国子监祭酒吴保泰、提督福建学政。顺天学政张祥河、江苏学政奎章、安徽学政沈祖懋、江西学政廉兆纶、浙江学政吴式芬、湖北学政冯誉骥、四川学政郑琼诏、贵州学政鲍源深、均留任。　　

○癸巳。上诣迎晖殿、大行皇太后几筵前供奠。　　

○遣官祭文昌帝君庙。　　

○谕内阁、大行皇太后梓宫前。自大祭礼后。著原派奠酒之恭亲王奕醇郡王奕譞、钟郡王奕詥、孚郡王奕譓、贝勒奕誴、怡亲王载垣、成郡王载锐、并值宿之豫亲王义道、肃亲王华丰、克勤郡王庆惠、贝子载容、公载茯、每日轮班奠酒。　　

○又谕、陈启迈奏革员因病告假、请令回籍等语。已革总兵赵如胜、前据曾国藩奏称、该革员在吴城镇闻贼先逃。并防堵不力。以致饶州郡城失陷。当降旨交文俊查办。赵如胜既有参款。著不准回籍。仍留江西听候查办。　　

○又谕、陈启迈奏、剿办义甯贼匪、大获胜仗、现拟分路进攻一摺。据称、义甯州城贼匪。屯聚南岸猪婆滩。及北岸州城、西门坑、凤凰山等处。约二万余人。七月初五日。甯绍台道罗泽南、带领湘勇。行抵梁口。知府林懋勋、进劄三都山。总兵刘开泰、移营黄沙桥。贼由梅岭、分三路来扑营盘。该道饬知府李续宾等、带领兵勇。分投迎击。计歼毙贼匪七八百名。溺毙数百名。其败逃浮江而过者。被林懋勋兵勇、杀毙七十余名。内有黄马褂贼目一名。南岸败匪。经罗泽南等、追逐二十余里。生捦贼匪三十余名。夺获军装器械无算。此次剿办尚为得手。仍著该镇道等。乘此声威。攻克州城。迅殄丑类。所有打仗出力员弁。著文俊查明保奏。候朕施恩。　　

○谕军机大臣等、向荣奏攻击芜湖贼垒、并连营进偪水陆合围一摺。我军攻克芜湖后。滨江贼垒、及小河南北两贼营。尚未攻破。芜湖之险。仍恐未能坚扼。自六月二十日后。将弁兵勇。皆能各出死力。艰险备尝。而贼垒仍未攻破。范罗山地方。转又添有炮台。贼守愈坚。则上下游贼党。皆能往来援应。我水陆两军。深入重地。甚为可虑。即长山五营。经二十余日之久。大小十余战。甫能劄定。据称已可扼断梁山之路。绝该逆逃窜之途。尤不可不加意慎重。以全力扼此关键。著向荣督饬该水陆提镇。并力合谋。先将宝塔根石垒埽平。俾芜湖险隘。不致得而复失。一面严饬水师各营。豫防上游贼船。乘隙下袭。我军据守险要。然后乘胜。上下剿洗。庶几肃清沿江。大局得有把握矣。将此由六百里加紧各谕令知之。　　

○又谕、英隆等奏、佃民抗租拒捕、派兵缉拏一摺。该犯霍义等、纠众抗租。经委员带兵往拏。辄敢踞险拒捕。实属暋不畏法。各社佃户。被霍义等煽惑。延不完租。若非慑以兵威。恐难解散。英隆等现经添派弁兵往剿。即著饬令该协领恒泰等、实力摉捕。务将该首犯霍义等拏获。从严惩办。仍设法解散胁从。晓谕各佃、照旧交租。无任再被纠胁。以期迅速蒇事。将此谕令知之。　　

○又谕、扎拉芬泰、图伽布奏、喀什噶尔、有贼进卡、已派兵迎击、豫筹应援一摺。本年六月间。喀什噶尔所属、阿斯图阿尔吐什庄回子。拏获潜入卡内贼匪玉散、霍卓依善等十三名。送城审讯。该贼首铁完库里、窝里罕等、竟敢率众入卡。窜至玉斯图阿尔吐什地方。且有布孜尔罕。随后亦来之语。业经倭什珲布、商令总兵穆特恩泰、带兵迎击。扎拉芬泰等并行知乌什。严密防堵。若能即时蒇事。固属妥善。傥贼数众多。兵力不敷。即留法福礼在城防守。著常清就近带兵。前往督剿。务当并力迎击。将夷众迅速殄灭。毋任故智复萌。滋蔓贻患。傥或贼众猖獗。有必须应援之处。即著图伽布、驰往办理。并著酌带领队大臣一员。随同前往。至该将军等、所筹先期布置一节。自可有备无患。惟须持以镇静。不可稍涉张皇。此股夷匪。总须迅速扑灭。叶城相去不远。调兵转饷。均属甚便。著责成常清等、严堵速剿。断不可稍有纵弛。以致重烦兵力。将此由五百里各谕令知之。　　

○缓徵江西安仁县近贼地方、上年额赋。　　

○甲午。谕内阁、英桂奏、剿办光州所属捻匪、捦获首要各犯一摺。河南捻首易添富等、窜踞光山等处。叠经官兵收复该匪复聚党分路窜匿。经邱联恩廖庆谋等、先后将逆首王党等、拏获正法。并捦斩捻首陈骡子等、共计四五百名。汝阳县知县金朝栋、复督同勇目喻洪安等、将逆首易添富捦获。并格杀夥匪净尽。嗣邱联恩等、复于黄家楼等处。拏获捻首黄五雷等多名。歼毙夥匪一千余名。该犯易添富、戕官踞城。罪不容诛。业已讯明正法。地方一律肃清。剿办尚属认真。所有在事出力员弁。著英桂择尤保奏。候朕施恩。　　

○谕军机大臣等、英桂奏、新乡解围、余匪未散、拟亲往督办一摺。新乡匪众。经崇安督兵进剿。立解城围。分派将弁。赴乡摉捕。复毙多名。虽近城一律肃清。而余贼退踞各乡庄。为数尚多。并敢在龙泉寺地方。挑濠抗拒。非痛加惩创。恐致句结蔓延。据探德安贼匪无多。所有信阳防堵事宜。著交邱联恩接办。该抚即亲赴卫辉。督饬总兵崇安署臬司周士镗、并直隶派往之总兵史荣椿、道员联捷等、合力剿捕。务获渠魁。尽法惩治。其胁从余党。并著妥筹解散。总宜恩威并用。戢暴安良。庶各属徵收钱粮。不致效尤贻误。谅该抚必能体察机宜。消除内患也。将此由五百里谕令知之。　　

○调盛京刑部侍郎书元、为户部侍郎。兼管奉天府府尹事。盛京工部侍郎善焘、为刑部侍郎。以光禄寺卿锡龄、为盛京工部侍郎。　　

○以大理寺卿联奎、为都察院左副都御史。　　

○乌噜木齐都统赓福、因病解任。以盛京户部侍郎恒毓。为乌噜木齐都统。　　

○补铸福建永安县知县、安砂湖口两巡检各印信。从巡抚吕佺孙请也。　　

○展缓浙江定海厅被水被旱地方节年减徵额赋。　　

○乙未。谕军机大臣等、扎拉芬泰、图伽布奏、喀什噶尔击贼获胜、并添兵分路堵剿一摺。此次贼首铁完库里、与窝里罕、同时率众进卡滋扰。业经官兵沿途击败。毙贼多名。办理尚属得手。惟该匪并未大受创惩。难保不复来入寇。或别扰他城。该处兵力尚单。若必待援于伊犁。恐一时有鞭长莫及之势。著常清遵照前旨。就近带兵前往督剿。设贼众猖獗。必须伊犁发兵援应。图伽布、亦即驰往督办。务当合力兜击。将该匪迅速扑灭。不致回民受其裹胁。方为妥善。至该匪入卡启衅根由。并著常清、倭什珲布、确切查明。据实具奏。仍一面知照乌什、严密防堵。毋令分窜。将此由五百里各谕令知之。　　

○钦差大臣西淩阿等奏、督兵分路前进。并约期夹攻德安。以图进取。得旨。西淩阿等、此次进兵。若不能迅复德安。国法岂能再宥耶。　　

○抚恤琉球国遭风难夷如例。　　

○丙申。上诣迎晖殿、大行皇太后几筵前行大祭礼。　　

○以大学士贾桢、为顺天乡试正考官。吏部尚书花沙纳、户部右侍郎何彤云、为副考官。　　

○以兵部尚书周祖培、署兼管顺天府府尹事。户部尚书文庆、兼署吏部尚书。礼部右侍郎杜＜乔羽＞、兼署户部右侍郎。兼管钱法堂事务。　　

○丁酉。祭先师孔子。遣兵部尚书周祖培行礼。　　

○谕军机大臣等、都兴阿等奏、驿路被淹、绕探赴楚一摺。此项官兵。赴楚攻剿。刻难迟缓。现因东昌一带赴豫之路。水势浩大。无可绕行。该副都统拟绕至德州等处。再行分起由直隶境界。赶程前进。所有军装口粮。东省尚未运送到营。著崇恩设法解送。俾得星速遄行。其经由直隶地面。并著桂良饬令地方官、备办车辆。接济军粮。毋令缺乏。致滋贻误。将此由五百里各谕令知之。　　

○又谕、本日据和春等奏称、前奉部续拨浙江盐课银七万四千两。协济皖饷。据何桂清咨称、无款动解。惟皖省待饷甚殷。自当力筹协济。著何桂清酌度情形。不拘何款。即行拨银数万两。派委妥员、解赴庐州军营。以应急需。将此由五百里谕令知之。　　

○江南提督和春等奏、已革副都统忠泰患病。请饬回旗。得旨。著即勒令回旗。不准留营效力。　　

○以吏部尚书翁心存、署翰林院掌院学士。　　

○以镶白旗蒙古都统德兴、署镶蓝旗汉军都统。正白旗满洲都统萨迎阿、署正红旗蒙古都统。　　

○改铸浙江瑞安县知县印信。从巡抚何桂清请也。　　

