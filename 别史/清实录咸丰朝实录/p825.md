<!-- { "loadSidebar": true } -->
○辛未。谕内阁、御史孙楫奏、各省奏留丁忧人员、请量为分别、以示限制一摺。自军兴以来。丁忧人员。或因管带兵勇。或因办团劝捐。经各路统兵大臣。及各督抚、奏留差委。原为一时乏员接替起见。惟近来纷纷奏留。恐未必皆军营及各省必不可少之人。甚至有奏留服阕后、就近起复。并不加籍补行守制者。殊非所以重伦常而敦风化。其应如何分别予以限制之处。著吏部议奏。　　

○又谕、瑛棨奏、请将道员暂留豫省、办理团防事宜等语。郑元善、前经简放湖南长宝道。嗣因该员在河南办理防堵。业经降旨开缺。仍留河南。遇有该省道员缺出。由军机处开单请简。该抚此时谅巳接奉前旨。著即令郑元善、督同现署光州知州张曜、办理募勇集团各事宜。俟有河南道员缺出。候旨简用。　　

○又谕、瑛棨、关保奏、回窜捻匪、扑扰鹿邑、经官军击败回巢、豫境肃清一摺。捻匪窜扰豫境。被剿东窜后。复扑周家口。经官军并力冲杀。歼毙多名。该匪穷蹙狂奔。欲乘虚扰扑鹿邑。经关保派令王凤祥等、扼要堵截。适后股援贼踵至。官军分两翼掩杀。马队直捣中坚。贼势奔溃。救出难民二千余口。生捦李黑儿等五名正法。二十三日。逆捻全股拥至。直扑我军。经官军分队抵御阵斩千余人。该匪愈聚愈多。分股直扑县城。经鹿邑县知县孙嘉臻等、内外夹击。贼势不支。尽向东北狂奔。副将博崇武等、跟踪追剿。至亳州枣子集地方。击毙马贼数十名。生捦捻匪单和尚等三名正法。豫省全境一律肃清。剿办尚属得手。所有在事出力员弁兵勇。著准其查明汇案酌保。　　

○谕军机大臣等、瑛棨等奏、捻匪溃窜回巢。豫境现巳肃清。惟本年两次窜扰。视为熟径不可不豫为设防。该省马队无多。不敷调拨。现闻天津暂时撤防。请饬僧格林沁、选派黑龙江马队一千名。派员管带。赴豫助剿。如津防难撤。即请饬令黑龙江将军、挑派精兵、或余丁一千名。迅赴军营等语。自系为需兵紧要起见。但现在天津尚未撤防。无兵可拨。而黑龙江马队余丁。屡次饬拨。早经该将军奏明。无可再调。河南如有缓急。需兵助剿。傅振邦一军。相距不远。著该抚等、即与该提督商酌。通融调遣。以资攻剿。将此由六百里谕令知之。　　

○又谕、前因节候严寒。海河冰冻。谕令僧格林沁、于布置防兵事宜。料理完竣。即带领京营官兵回京。以资休息。兹据何桂清陈奏各情。并钞录新闻纸探报呈览。据闻＜口英＞口□佛各调兵一万。印度一万赴津报复。为时在今冬明春。并不必等候开冻。其＜口英＞中兵头曼斯必、带兵六千。巳抵香港。粤海关监督恒祺、亦咨称有夷兵到粤各等语。所言调兵三万。或系恫喝之词。虽未必确实。而既有不待开冻之语。不可不豫为之防。所有应行酌撤之防兵。暂且毋庸议撤。并著僧格林沁、暂缓来京。仍在防所。以资镇定。本日已谕何桂清、再行详加侦探。随时驰奏俟其覆奏到时再行谕知该大臣可也。至此次夷船、如果前来。著恒福即派委妥员、前往探问。告以钦差大臣、现在上海。可往上海、与何桂清商办。如欲在津换约。须俟奏明办理。此间专主防剿。并非议和之地。看其如何答覆。迅速驰奏。傥仍不遵理谕。肆其狂悖。毁我防具。该大臣惟当激励兵勇。奋力攻击。挫其凶锋。惟在该大臣随时酌办。固不可坐失事机。任其猖獗。亦不可先行挑衅。致启兵端。使该夷有所藉口。何桂清原摺、并新闻纸探报。均著钞给阅看。将此密谕知之。　　

○又谕、何桂清奏、探闻＜口英＞口□佛夷兵、已到香港、并钞录新闻纸探报呈览一摺。＜口英＞口□佛称兵报复。事在意中天津防堵。未可稍弛。现已谕令僧格林沁、仍驻大沽。暂缓进京。海口防兵。亦令缓撤。仍著何桂清、随时侦探夷情。续行驰奏。再行斟酌办理。如果＜口英＞口□佛兵船。先到上海。著何桂清、督饬吴煦等前往。问其是否来此议和。于该国调兵等事。佯为不知。看其如何回答。或可迎机开导。俾就范围。亦可为弭兵之计。至新来兵头曼斯必、如果到沪。欲与该大臣会晤。更可面为理谕。傥何桂清因江南北军情紧急。未能远离常州。即著徐有壬、督同藩司王有龄前往上海。会商吴煦等、妥为办理。至该夷欲停关税。无非意存要挟。须知中国兵饷。固取资于关税。该夷兵费。亦岂不赖有贸易。如果夷商以停止贸易为忧。可告以＜口英＞口

□佛兴兵犯顺。本应绝其通商。因念天津滋事。罪在兵头。于该商等无干。是以不绝通商。傥该两国不知悔悟。再敢用兵。即难再与交易。不可露出我国虑其停市之意。或可杜其挟制。而笼络夷商。亦未始非暗制该夷之一法也。此后情形。仍著确探具奏。将此由六百里密谕知之。　　

○户部奏、铁钱局五厂。清查完竣。酌拟亏短各员。分别议处。勒限赔交。并分期裁炉撤厂。得旨。宝鋆、刘昆、改为察议。前管局务之惠亲王、恭亲王奕尚书文彩、一并交该部衙门。察议具奏。又奏、请饬直隶总督、报销铁钱局煤炭银项。批。著该督督饬藩司、迅速造报又奏、查出官票所司员换钞情弊。又批。景雯、崇贵、常禄、凤仪、均著即行革职。并书吏一并交刑部。著派原审之王大臣、会同严讯。忠麟等六员。均著暂行解任。听候传讯。　　

○闽浙总督庆端奏、整顿营伍情形。得旨。纸上谈兵。人人皆能。欲期其有成效。非亲历行阵者不能。训练固善。惟不可徒饰美观。又奏、请以已革水师提督钟宝三留闽。交护提督蔡润泽差委。允之。　　

○予河南鹿邑阵亡骁骑校春亮、守备傅致盈、祭葬世职加等。　　

○壬申。谕内阁、京察记名人员。将次简放完竣。著内阁部院各衙门、于京察一等未经记名各员内。遴选才具优长者。出具切实考语保送。由吏部带领引见。　　

○以巡洋不力。摘护福建海坛镇总兵官颜青云、顶带。勒限严缉。　　

○癸酉。谕内阁、庆端、瑞瑸奏、属员办事颟顸、请旨暂革提讯等语。福建代理晋江县知县钱冠瀛、试用同知章基、候补府经历张开勋、在泉州办理厘捐。民间啧有烦言。且有串通府幕丁役。藉端需索情事。亟宜彻底根究。钱冠瀛、章基、张开勋、均著暂行革职交该督抚、提省讯办。以惩贪劣而肃官方。　　

○调凉州副都统库克吉泰、为广州满洲副都统。　　

○予安徽阵亡把总沙殿魁、祭葬世职。　　

○甲戌。遣官祭先医之神。　　

○上御洞明堂。句到山西、直隶、热河、情实罪犯。停决山西绞犯一人。直隶斩犯一人。热河斩犯一人。余三十六人予句。　　

○谕内阁、耆龄奏、乡团误杀湘勇、请将缉犯不力之知县惩处一摺。江西新淦县乡勇。于上年八月堵御吉安窜匪之时。当湘勇追贼。路经该处。并不查问明确。辄以传闻贼冒官兵。擅行截杀至一百余名之多。情节惨忍。难保无另有衅端、及故杀情弊。必应悉获凶犯。彻底根究。从重惩办。以服军心。前代理新淦县事金溪县县丞蒋诚、撤任新淦县知县张鸣岐、事前既不能弹压。事后又获犯寥寥。并不上紧缉拏。实属玩泄著一并暂行革职。勒限两个月。责令协同代理知县陈本淳、严拏行凶团勇。按名务获。归案审办。如逾限不获。再行严参。以示惩儆。　　

○又谕、耆龄奏、请将玩视命案、延不获犯之知县、革职勒缉一摺。江西前任万。载县知县李恩长、于已革举人辛学乾、擅派练勇。致酿多命重案。事前既漫无觉察。事后又不将正凶拏获。实属玩泄。江西前任万载县知县调任彭泽县知县李恩长、著暂行革职。勒限两个月协同现任知县、严拏要犯邱世兴等、按名务获。解省审办。傥限满无获。即行严参惩办。　　

○又谕、耆龄奏、访闻关署幕友、私分公项银两一摺。江西已故升任吉南赣甯道周玉衡、于咸丰六年正月。在吉安殉难。兹据耆龄奏、访闻该故员署内幕友张焯烻等、有搬取赣关公项银两。私自瓜分情事。现在传集人证。讯有端倪。并据供称、张焯烻巳往湖北荆门州、找寻周玉衡之子周瀚等语。捐纳府经历张焯烻、著官文、胡林翼等、派员查传押解。并传四川候补知县周瀚、一并前赴江西备质。周瀚如已赴四川。即著四川总督、饬令该员前往候讯。以重帑项而惩贪蠹。　　

○谕军机大臣等、胜保奏、连日进攻临淮、并布置防剿机宜一摺。临淮地方。最为扼要。该逆必悉力拒守。张元龙首鼠两端。难保非阳为投诚。而暗助逆匪。该大臣惟当严密防范。不可堕其术中。傥逆迹显然。即痛加剿洗。以除后患。现在进攻临淮。万分吃紧。袁甲三尚未到营。胜保仍当饬各军。奋力攻剿。不可以交卸在即。稍存诿卸。将此由六百里谕令知之。　　

○又谕、傅振邦奏、兵勇饥寒交迫、请饬催欠解协饷一摺。傅振邦军营兵饷。每月需银九万两。方能敷衍。乃东豫晋陕四省月拨之款。欠解积累过多。截至十月止。统计山东共欠解银十万两。河南欠解银六万两。山西欠解银十八万一千两。陕西欠解银十三万两。此外如袁甲三奏请截漕案内、经部议由东豫两省拨银六万两。及山东应解部议改拨浙江协饷银一万九千两。均迟久未解。统计各该省共欠解银五十五万两之多。岁暮兵饥。非空言所能抚恤。著文煜、瑛棨、英桂、庆廉、各将月拨傅振邦饷银二万两。按月如数拨解。不得仍前短少蒂欠。致滋贻误。其山东、河南、并著于每月月初起解。十五以前解到徐州军营。河南除饷票外。仍须解足实银二万两。不得迟逾套搭。所有该二省本年新欠之饷。该抚等务饬藩司、于年内埽数解清。勿再迁延干咎。其余各该省旧欠银两。并著各该抚酌筹搭解。该提督现调苗沛霖团练。围攻袁徐两圩。需用粮石。前经胜保奏请。于山东河南两省漕米内拨用。原为分给李世忠苗沛霖各一半。嗣据文煜奏拨银五万两。以抵五万石。兹据胜保奏、尚未解到。著煜于应解胜保军营银五万两内、拨银一万两。解赴傅振邦军营。以济苗练兵需。其余迅解胜保军营。瑛棨应拨米石。并酌量分拨。毋使偏枯。将此由六百里各谕令知之。　　

○户部奏、各省欠解历年京饷。延不报解。请先将历任河南巡抚藩司、交部议处。并饬各省遵限报解。得旨。依议速办。若再有意迟延。于正腊以前。不能解齐。必将该督抚藩司一并严惩。　　

○都察院左副都御史张芾奏、请将兵部主事马联奎、随营效力。得旨。留营不过希将来保奖。况忠荩之后亦应护惜。著饬来京、销假供职。所请不准行。　　

○以捐修永陵草仓河工程告竣。赏府经历郝佩芬、蓝翎。并加衔升叙。　　

○缓徵奉天海城县、被淹旗民地亩本年额赋。　　

