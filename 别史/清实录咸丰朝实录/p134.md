<!-- { "loadSidebar": true } -->
○又谕、徐广缙奏、道州逆匪、势将南窜等语。据称逆匪于六月初八日。分夥二千余人。入湖南江华县境。该县与广东之连州、阳山、广西之富川、贺县、俱相毗连、先据该督、咨广东提督昆寿、在阳山、连州、一带防堵。并调集船只。严劄封川江口。遏匪下窜之路。是广东筹防、尚属周密、至广西之富川、贺县、距江华甚近。防堵尤关紧要。该督先经派委员弁、管带潮勇一千名。扼要驻守。现复飞饬高廉道沈棣辉、迅赴梧州。酌拨兵勇。前往严防。现在波山艇匪。虽已翦除。而土匪尚未净尽。且江华股匪。意图南窜。必须迅速堵剿。先其所急。著徐广缙、会同劳崇光、向荣、即饬令得胜将弁兵勇。前往富贺一带。遏贼回窜之路。或乘势直抵江华县境。与湖南将弁、腹背夹攻。歼除窜匪。则道州逆匪、亦必闻而胆落、想该督等、通筹全局。不致顾此失彼。其广西游匪、土匪、与散遣兵勇。沿途滋扰。均宜次第剿捕。著徐广缙等、饬令各府属。督同练勇。迅速埽除。总期边圉肃清。不留余孽。将此由六百里谕知徐广缙、劳崇光、并谕令向荣知之。　　

○又谕、徐广缙奏、道州逆匪、分窜江华县境等语。湖南道州西南各路。先经赛尚阿奏明、分派刘长清、王家琳、邓绍良等、各带重兵分扼要隘堵剿。而邓绍良、由甯远进劄水南。统带兵勇三千七百余名。兵力亦非单弱。应与和春合力围剿。俾该逆坐困孤城。克期授首。乃据徐广缙奏称、六月初八日。该逆分夥二千余人。已入江华县境。势将南窜。其如何突围出走情形未据该大臣等驰奏。朕心悬念实深江华与广西富川、贺县、接界。一经窜回。贼焰必见复炽。本日已谕知徐广缙、派员驰赴该处防堵第广西兵勇。多已调赴湖南。惟有截其南窜之路。分饬诸军。与粤省兵勇。合力夹击。令首尾不能相顾。或可得手。至该匪大队。是否尚踞道州。既有窜逸之众。难保其不四出冲突。窥伺衡湘。是东北各路。尤为紧要。孙应照、镇守甯远。如不得力。该大臣等、即随时酌度情形。密筹援应。万不可稍有疏虞。致衡永两郡。绎骚震惊也。前据该大臣奏、我军四面据河以守。该逆不能窜越。较永安地面、围守较易。何以该匪分窜江华。是否现在布置尚未周帀。著该大臣、与该督督饬各路带兵大员。严密围堵。设法攻剿。迅速筹办。慎勿裹粮坐甲。再失机宜。将此由六百里各谕令知之。　　

○以乌里雅苏台参赞大臣善焘、兼署将军。　　

○裁成都驻防额马四百匹。副都统以下例马五十匹。减马乾银六千四百八十两。从将军裕瑞等请也。　　

○予广西马平县剿击土匪阵亡知县李灿、千总舒曾谟、祭葬世职。　　

○壬子。上诣绮春园、问皇贵太妃安。　　

○谕内阁、昨据袁甲三奏参载铨、恒春、书元、各款。业经各自具摺回奏。科道各官例得风闻言事然事有确据。朕必严办。若以无据之谈。或暗受指使。任意污毁。其居心更不可问矣。即如所参书元于朝会之地。每见载铨。必疾趋请安。讷尔经额、于差次向载铨双膝请安。及书元在刑部负气争辩。并有带刀入署、保奏文秀等语。是否该给事中目见。抑系闻自何人。事关大员名节若非确实。查办。何以折服其心。著袁甲三、将传自何人。一一明白回奏。无论堂司官。俱应指实。不准稍有不实不尽。其余所陈各款。如果确有凭据。著一并回奏。　　

○又谕、本日书元明白回奏一摺。未将赴载铨府第与恒春相遇一节叙及。至召见奏对之言。何以向外人漏洩。著一并再行明白回奏。　　

○又谕、特克慎代奏、吐鲁番扎萨克郡王阿克拉伊都、呈请于本年秋成后瞻仰朕颜一摺。阿克拉伊都、世受国恩。其请于本年秋成后、率领伊侄苏布尔、来京瞻仰。实属出于至诚。著照所请。准其于本年率领伊侄苏布尔。与别城年班伯克等、来京陛见。著特克慎、转行晓谕阿克拉伊都遵行。　　

○裁贵州绿营逾额兵三千九百九十二名。从巡抚蒋霨远请也。　　

○癸丑。上幸万寿山。　　

○谕内阁、本日袁甲三明白回奏一摺。据称讷尔经额、于差次向载铨双膝请安一节。系闻之御史端昌、云其弟彦昌所目睹。又书元收受文秀银两一节。系闻自前署刑部侍郎曾国藩、前任刑部郎中吴廷栋、现任刑部郎中吴德清等语。著派大学士裕诚、会同军机大臣、传到该员等、查询具奏。除曾国藩现出试差外。著直隶总督饬令吴廷栋、迅即来京。听候查询。　　

○又谕、赛尚阿、程矞采奏、道州贼匪、分股句结土匪、窜入江华县城一摺。又片奏贼匪复扑永明、县城失守等语。该匪于旬日之闲。连陷两城。殊堪发指。地方文武。何以毫无准备。带兵大员何以不急筹援救。且江华失守后。刘长清、带兵已抵永明。正当乘势进攻。乃绕赴远处劄营。实出情理之外。已革总兵刘长清、著即拏问。永明县知县常连。系守土之官。辄以请兵为辞。擅离职守。著一并革职拏问。交赛尚阿程矞采。严讯定拟具奏。赛尚阿、程矞采、骆秉章、和春、著一并交部议处。该大臣等现已札调总兵马龙、带兵由恭城取道永明。并派副将明安泰等、带领川粤各兵。前赴江永一带进剿。著即严饬各镇将。奋勇攻击。迅图克复。勿令贼匪再有蔓延。　　

○谕军机大臣等、赛尚阿、程矞采奏、贼匪分股肆扰江华永明二县先后失守、摺片各一件。逆匪窜踞道州以来各处土匪。多为句结。现既分股扑入江华永明二县。势必四出冲突。其南窜广西之路固应严防。而北路衡永一带尤关紧要。傥稍有疏虞。致该匪乘闲窜越剿办更觉费手。著赛尚阿、程矞采、督饬带兵各员。于水陆要隘。沿途层层布置。严密堵截。毋稍大意。提督向荣、前已有旨、饬令任事。如永州一带、现在情形紧急。有须该提督带兵协剿之处。著赛尚阿、酌量札调。广西提督印务。即知会徐广缙派员署理。其潮勇与乡民互斗。致将委员李春华伤毙。并著会同骆秉章、严行查究。所有续调各省官兵。著即飞催来楚。军饷已饬部筹备。俟解饷过境时。仍遵前旨。遴派弁兵。妥慎防护。又据赛尚阿奏、粤西剿捕事宜。难以兼顾一摺。广西军务。前已谕令徐广缙、劳崇光会同商办。以专委任。所有赛尚阿经手未完各事。及历次保奏未经查覆者。均著徐广缙、劳崇光、详细确查。奏明分别办理。其有交涉楚粤两省事务。仍随时互相知照。以免歧误。将此由六百里谕令知之。　　

○予湖南江华县守城殉难知县刘兴桓、祭葬世职。　　

○调福建兵三千名。赴湖南军营剿贼。　　

○疏浚西陵河道沟渠。从泰甯镇总兵官德春请也。　　

○甲寅。谕内阁、内务府奏、请饬催山东欠交各款银两、并开单呈览一摺、山东盐运使、应交广储司库各款银两、系为供备各处领项。及修理营房、加演枪炮、酌赏兵丁之费。乃自道光四年以后。共积欠至一百二十余万两之多。似此节年递欠。任意拖延必致有误要需。著李僡、即饬该运司按照单开各款。迅速解交。毋再迟误。　　

○又谕、蒋霨远奏、请饬催协济兵饷银两一摺。贵州各营官兵俸饷银两。向由外省协拨。以资支放。兹据奏称、部拨本年夏秋冬三季兵饷。均未据咨起解。兵饷要需。岂容日久延玩。著浙江、广东、江西、各巡抚。即饬各该藩司、运司将协拨贵州省本年兵饷银两。迅速起解。其豫拨次年春季兵饷。务于本年九月以前解到。并先将起解日期。咨部查核。　　

○又谕、前据侩格林沁等奏、火器等营员。自广西军营、陆续回京、当因该员等、曾经打仗出力。姑免治罪。仍令回各处当差。因思军营告病人员。已有旨、令吏兵二部、照海疆告病之例。随时存记。俟该员病痊引见时。声明请旨。火器等营各员。前在广西军营。辄以水土不服。先行回京。与军营告病人员无异。所有火器营委翼长祥麟、营总乌兰都、空花翎莫尔根泰、保升空花翎鸟枪护军校佛尔庆额、蓝翎鸟枪护军贵成、巴彦倭什胡勒、蓝翎长连兴、蓝翎护军台广正白旗护军营保升参领副护军参领法克精阿、正黄旗前锋营保升前锋侍卫前锋校永恰布、健锐营委翼长海瑞。均著交兵部及该营存记。遇有应行升补之处。声明请旨。仍著该管王大臣等、留心察看。如有差使懒惰者。即行据实严参。　　

○以翰林院侍读克明、为河南乡试正考官。编修宋玉珂、为副考官。内阁学士许乃普、为山东乡试正考官。翰林院编修黄倬、为副考官。检讨袁泳锡、为山西乡试正考官。编修曹登庸、为副考官。　　

○乙卯。谕内阁、陆建瀛奏、请截留江广尾帮漕米备赈、并催趱帮船北上等语本年湖南省起运漕米十二万六千四百余石。尚未行抵江甯。著即照数截留。作为江南赈需。其不敷之数。著于江西尾帮内截留。山东赈米。著于江西最后各帮内。照数截留。应在何处交卸。著该督抚。转饬各该藩司酌定。交该粮道等遵办。现在江西省帮船。已经渡黄者六百九十九只。其在前各帮。并著严催跟接首进之江安湖北各帮。连樯北上。毋得藉口截留米石。及运道艰滞。任意耽延。致干重咎。至已经渡黄之铜铅船只。亦即催令插档随漕北上。以免起卸之烦。　　

○丙辰。谕内阁、椿寿奏、捦获鄞县枭徒首要各犯、地方安谧一摺。据称鄞县枭徒。以俞能贵为主谋首恶。与张潮清狼狈为奸。又有该犯族人俞武相为羽翼。经该署抚、督饬司道派令署甯波府知府毕承昭、署鄞县知县段光清等、先将张潮清拏获。俞能贵俞武相并夥党一百余犯。仍潜伏石山衖。经该府县委员营弁。督带兵勇。会合东乡绅民团练。驰往围拏。搜获俞武相及俞能贵张潮清等犯家属。起获器械六十八件六月十一日。探知俞能贵在奉化焦坑地方庙内潜匿。该府县立即会同委员营弁、带兵往拏。当将俞能贵捦获。地方一律安谧。办理尚为妥速。该枭匪等、纠众戕官。实属罪大恶极。著该署抚、即将首要各犯。提省严行审讯。尽法惩办。以伸国法而儆刁顽。在逃各犯。仍饬该府县督率绅民。悉数缉获。毋留余孽。　　

○谕军机大臣等、据给事中袁甲三奏、讷尔经额、本年二月于随扈差次行宫门口、趋见载铨、双膝请安等语。是否实有其事。著讷尔经额。据实明白回奏。将此谕令知之。　　

○以捦获浙江鄞县滋事枭徒。宽减调任巡抚常大淳等处分。知府毕承昭等、下部议叙。　　

○以福建疏纵官犯脱逃应奏不奏。革前任总督刘韵珂、巡抚徐继畬职。总督季芝昌等降级留任。　　

○旌表守正被戕直隶武强县民李存禄妻、潘氏。　　

○丁巳。上诣绮春园、问皇贵太妃安。　　

