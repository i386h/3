<!-- { "loadSidebar": true } -->
○谕军机大臣等、本日据赛尚阿驰奏、贼窜兴安、全州、催饬诸军进剿、并密陈情形各一摺。向荣身受厚恩。值此事机吃紧之际。岂坐观成败之时。该提督前次带兵驰救省垣。力筹守御。朕方念其勤劳。倚以破贼。乃当匪众全数北窜。亟须追剿。辄又称病不出。与巡抚株守省城。藉绅民恳留为辞。岂素号勇敢者、固如是耶。著该大臣、传知该提督。一俟病痊。即督兵驰往剿贼。朕以诚待人。功罪惟所自取。但看其天良何如耳。现在兴安、全州。被贼攻扑。而全州地方形势。为粤西门户。与湖南紧相接连。设使逆贼豕突狼奔。窜入楚境。贼焰愈张。惩创愈难。赛尚阿、业经分派镇将。督带兵勇。分投追剿。仍当通盘筹尽。谋出万全。趁贼仓皇未定之时。与邻境合力夹击。或可一鼓歼捦。毋令越境滋扰。是为至要。本日军机大臣等。会奏审拟逆匪洪大泉一案。已将该逆凌迟处死。并据该逆供出。盗营各匪姓名年貌。及湖南广东广西会匪各名单。著钞给赛尚阿阅看。并知照广东湖南。一体严密查拏。毋令窜逸。将此由六百里谕令知之。　　

○钦差大臣大学士赛尚阿奏、逆匪自省北窜。业经十日。现在已到全州。得旨。览奏、邹鸣鹤、力小任重。怯容可掬。惟向荣身受厚恩。不知感奋。天良灵尽矣。观汝此奏。亦觉手太软矣。此等事何用密奏。　　

○以广西布政使劳崇光为巡抚。　　

○以致仕大学士潘世恩、重宴鹿鸣。赏其子太常寺博士曾炜、员外郎。　　

○以剿办广西梧州艇匪获胜。赏参将崔大同、知府郭超凡、花翎。予阵亡知县王德辅、把总李永贵、外委刘嘉喜、祭葬世职。　　

○缓徵安徽无为州积歉灾区。本年额赋、暨压徵芦课银。　　

○广西逆匪洪大泉、伏法。　　

○丁未。上诣绮春园、问皇贵太妃安。　　

○谕内阁、奕兴奏、移居宗室、私自外出、审明定拟一摺。盛京移居宗室德克吉泰。前因回京诈财滋事。发往吉林圈禁。迨释回后。复私自外出。潜逃回京。实属不知改悔。德克吉泰、著仍发往吉林。交该将军、严加管束。傥再出外滋事。即行奏明圈禁。该管主事文恪等。自行查出声报。著免其置议。　　

○又谕、现在各省保举堪胜陆路总兵人员。将次用竣。著各该督抚、于副将内。即行遴选晓畅营务。堪胜总兵者。保奏数员。送部引见。候朕记名。以备简用。　　

○谕军机大臣等、御史张祥晋奏筹办滞漕、仍请改由海运一摺。本年除海运外。尚有应行河运漕米。本日据户部奏请、截留南粮五十万石。以备赈济。此外应行运京米石。是否仍可设法挽运。该御史请将滞漕仍由海运。是否尚能赶办。有无窒碍之处。著陆建瀛、杨文定、体察情形。通盘筹画。迅速定议具奏。原摺著钞给阅看。将此谕令知之。寻奏、海运多有窒碍。现已严催漕船前进。并截留南漕五十万石备赈报闻。　　

○以武备院卿存佑、为总管内务府大臣。　　

○以甘肃按察使吴鼎昌、为广西布政使、江苏苏松粮储道倪良耀、为甘肃按察使。　　

○戊申。谕内阁、邹鸣鹤奏、请将防守不力之知县革职一摺。广西署兴安县事、拣发知县商昌。于大股逆匪。冲入县城焚劫之时。该员虽在乡团练。究属防守不力。商昌、著先行革职。毋庸留办防堵。仍著劳崇光、确查贼匪窜扰实在情形。及同城文武。有无遇贼退避情事。据实具奏。　　

○己酉。孝慎成皇后忌辰。遣官祭慕陵。　　

○上诣绮春园问皇贵太妃安。　　

○谕内阁、上年丰北决口。山东江南各州县。被灾较广。叠经降旨、动拨银款。酌筹捐项。赈抚兼施。俾灾黎无虞失所。现在大工缓堵。时日方长。赈款所余。诚恐不敷支发。小民待哺嗷嗷。朕心时深轸念。昨已令户部筹议。截留漕米备赈。本日又据杜受田、怡良奏请派大员。督办赈务等语。所有山东赈务著派藩司刘源灏。江南赈务。著派藩司祁宿藻。率属查勘。专司督办。即著于江广各帮漕粮内。截留米六十万石。分拨江南三十万石。山东三十万石。以备赈济。其应如何拨运存储散放之处。即由各该藩司。酌定章程。妥为经理。仍随时报明钦派大臣杜受田等。核实查办该督抚、即刊刻誊黄遍行晓谕。务使僻壤穷民。均沾实惠。毋任官吏丁胥。营私渔利。傥有隐漏侵吞情弊。即著严参惩办。以示朕轸念灾区之至意。　　

○又谕、刘源灏奏、豫筹东省灾赈防捕各事宜一摺。江南省丰北河工。业经暂停堵筑。山东济甯等各州县。漫水未消。黎民不能复业。自应亟筹接赈。本日已降旨、拨给江广帮漕米三十万石。以备赈需。惟此项米石。运到东省。尚需时日。诚恐缓不济急。著该署抚、择其老弱不能佣作之人。酌动捐款。先为收恤。俟赈米运到时。再行广为散放。至本年漕船。挽运较难。恐值秋深水落之时。卫水浅阻。剥运耽延。该署抚、议修临清德州仓廒。以备中途截卸。著照所请、准其撙节估计。核实办理。其兖沂等属捻幅等匪。及运河一带无业游民。著严饬地方文武。实力巡查。扼要堵截。勿致藉端滋事。以靖地方。　　

○又谕、徐广缙、叶名琛奏参、捏报师船坏漏、畏葸推诿之参将、请革职拏问一摺。广东海门营参将黎志安、经该督等、派往协剿艇匪。托词推诿。已属畏葸无能。并查出该参将克扣兵粮。以致兵心不服。复敢捏词禀报。冀图掩饰。更属狡诈。黎志安、著即革职拏问。以肃营伍而儆官邪。　　

○谕军机大臣等、现因丰工未能合龙。山东下游各州县。被灾较广。本日已明降谕旨。令刘源灏专办赈务。李僡即赴山东巡抚新任。陆应谷署理河南巡抚矣。李僡接奉此旨。著将应办事件。速即料理。一俟陆应谷到任后。即行启程。迅赴山东巡抚之任。将此谕令知之。　　

○以刑部右侍郎陆应谷、署河南巡抚。　　

○以翰林院编修赵畇、为云南乡试正考官。黄经、为副考官。　　

○翰林院检讨张衍重、为贵州乡试正考官。编修许彭寿、为副考官。　　

○旌表守正被戕。江苏铜山县民、房根柱母徐氏。　　

○抚恤琉球国遭风难夷、如例。　　

○庚戌。上诣大高殿行礼。　　

○还宫。　　

○谕内阁、兆那苏图奏、遵查仓库久任无亏各员。请予鼓励一摺。同知衔山西沁水县知县潘兆桐、经徵十载全完。岚县知县福伦泰、经徵九载全完。浑源州知州王乃棫、大同府通判周厚基、均经徵六载全完。既据该抚查明该员等、正杂各项钱粮。埽数全完。清查案内。亦无蒂欠。催科尚属得力。除王乃棫、业经题升泽州府同知。毋庸再予议叙外。潘兆桐、著以直隶州知州升用。福伦泰、著以同知升用。先换顶带。周厚基、著赏加同知升衔。以示鼓励。　　

○又谕、前据乔用迁奏参、贵州卸署兴义县事候补同知徐鋐、兴义县训导姜封齐、滥保孝廉方正。降旨将该员等、革职提讯。兹据蒋霨远、讯明该员等。保举孝廉方正邓松青等三名。尚无徇情贿嘱情事。惟邓松青等。名实不能相副。该员等、未能详加采访。率行举报。究属不合。徐鋐、姜封齐、原参革职之案。均著准其开复。仍交部照例议处。民人刘国卿、并非身家不清。兴义县知县胡霖澍、未经查明。揭报失实。著一并交部议处。　　

○又谕、此案广东新安县沙市井村、会匪陈翘萃等。纠集多人。行强抢劫。早经有人陈奏。降旨饬查。何以该督抚等。延不究办。兹据民人钟喜全等。联名在都察院。呈控该匪等、叠次围劫。至杀毙钟姓七十八名之多。若不严拏惩办。何以儆凶顽而靖地方。著交叶名琛、督同臬司。亲提人证卷宗。秉公审讯。严缉凶犯。按律惩治。以雪沉冤。寻奏、陈翘萃等。建立义社。团练乡勇。并无拜会掳杀等事。钟喜全等、因与陈翘萃口角成嫌。捏词呈控。牵连陈蚬潆等各起命案。凶犯陈蚬濴等。分别问拟如律。下部议、从之。　　

○以吏部左侍郎邵灿、兼署刑部右侍郎。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之六十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。五月。辛亥朔。上诣奉先殿行礼。　　

○谕内阁、邹鸣鹤奏、查明守城击贼之出力文武绅士兵丁、请旨奖励、分别开单呈览一摺。本年惩西逆匪攻扑省城。曾经降旨令赛尚阿、邹鸣鹤、于贼匪解围后、将出力人等核实保奏。兹据邹鸣鹤具奏。朕详加披阅。人数太多。过于冒滥。且此次围城贼众。虽经叠次攻击。并未大受惩创。仍复全数北窜。岂得以郡城围解、视为奇功。邹鸣鹤所称、击退贼匪。殊属失实。惟念该文武员弁等、保守城池。一月之久。亦未可没其微劳。著赛尚阿、将单片内所开各员、逐一确查。核实酌奖。并著劳崇光、一体查核。不得任意滥保。致滋虚冒。至于在籍绅士。本无守土之责。该员等同心协力。登陴守护。自应量加奖励。著赛尚阿一并查明。覆核酌保。候朕施恩。　　

○又谕、奕山、布彦泰奏、库存回布、壅积过多、请暂停徵运一摺。伊犁库存回布、连起运在途、多至四十七万余匹。每年需用不过二万匹。若不及早变通。必至积久曹□少朽、著德龄、会同奕山等、查明叶尔羌、喀什噶尔、和阗等城、每年回户布匹正赋。应如何变通折徵。仍不至苦累回户。悉心筹议。奏明办理。其塔尔巴哈台分运布匹。著即暂行停运。　　

○正黄旗蒙古副都统德昌、缘事降调。以头等侍卫载堪、为正黄旗蒙古副都统。　　

○命翰林院编修吕倌孙、在上书房行走。　　

○改铸山西黎城县知县印信。从巡抚兆那苏图请也。　　

○上以夏至祭地于方泽、自是日始、斋戒三日。　　

○壬子。以恭奉宣宗成皇帝配地。前期遣官告祭天。地。太庙。社稷。　　

