<!-- { "loadSidebar": true } -->
○丙子。谕军机大臣等、僧格林沁奏、筹调官兵、扼要堵截一摺。西河一带情形甚重。该大臣令培成、移劄王庆坨扼截。惟培成所带、多系察哈尔之兵。是否能独当一面。逆贼搬运木植。恐未必专为作筏。或欲建立寨栅。或欲平垫泥淖。务须探听确实。以便攻剿。奕纪所带兵一千名。又添拨热河古北口兵八百五十名。均应帮同天津官兵进剿。不可但令守城。置之无用之地。达洪阿由捷径赴天津。系从何处行走。必须赶到协剿。万勿迟延。军情旦夕不同。总以相机布置。迅将逆匪兜剿净尽。勿令分窜为要。另片奏、该大臣亲往天津。筹商进剿机宜。留德勒克色楞暂驻大营。览奏甚不放心。仍著僧格林沁折回杨村。以资镇守。并可扼要调度。随时与胜保知照。毋失事机。旋据文谦奏报、初一日。胜保大获胜仗。初三日。奕纪已至天津。现在贼在静海之独流镇。运取木石。筑垒以守。又用马四出窥探。达洪阿必须赶紧到彼。方可无误。汝总应仍回杨村为是。恐德勒克色楞不能御贼北窜也。本日据顺天府奏、大兵聚在东路。涿州、良乡、一带空虚。应如何兼顾之处。著该大臣酌量情形。妥筹办理。将此由六百里加紧谕令知之。　　

○又谕、现在贼窜天津。各路大兵。会合围剿。无难立就歼灭。惟逆势剽疾。万一乘虚西窜。亦不可不豫为之防。若待官兵尾追。又落后著。叠经谕令该督、饬属举行团练。以助官兵之不逮。如饶阳练勇、集有万余。已命该督查明保奏。天津练勇、亦颇称得力。可见实力奉行。自有成效。著桂良严饬所属。随时随地。剀切劝谕各该绅民人等、设法练丁募勇。果能众志成城。自不至被贼扰累。其实在出力之官绅。即著核实保奏。朕必破格施恩。该督惟当相机筹办。总以妥速为要。省城情形。及贼踪所向。仍著确探飞报。以慰廑念。将此由六百里加紧谕令知之。　　

○又谕、翁心存、宗元醇奏、修城团练、酌调官兵一摺。据称、通州筑立甎墙。有需时日。拟先修敌楼门扇。并以浚濠之土。坚筑短墙。现在为时已迫。祇可照此办理。总要妥速坚固。足资守御。至通州现有重兵驻劄。所议抽拨西北各营官兵。如涿州、昌平、房山等营、均系近京要地。且兵数无多。现经檄调。如尚未启程。即著停止。毋庸拨赴通州。其东安等处回匪。即饬各该地方官严密稽查。镇静弹压。勿使与贼句结。将此谕令知之。　　

○又谕、据崇恩奏、贼窜天津、拟由德州驰往武定督防一摺。武定界连津南。固当分饬各地方、加意严防。惟德州系水陆通衢。尤为扼要。逆匪现虽扰及天津。然已抢有船只。一经大兵夹击。其溃匪必图南窜。德州实当其冲。该署抚将德州防兵。撤向武定。仅留三百名。与满营官兵堵御。设或该逆乘虚窜入。恐难抵御。即临清要地。亦宜拨兵防守。以为声援。该署抚当统筹全局。侦探贼情。先其所急。不可带兵辗转纡道。致有疏虞。将此由六百里谕令知之。　　

○又谕、昨因贼匪扰及蕲州。距省甚近。当经谕令台涌、迅调满洲兵二千名。带赴武昌救援。本日据江忠源等奏、省城危急情形。并探知黄州、汉阳、亦经失守。该抚设法先图收复汉阳等语。现在该省兵力单薄。当此防剿吃紧之际。著台涌迅将前调官兵。无分水陆。星速带往省城。相机截剿。该将军兼署提督。所有绿营未经徵调之兵。并著挑选劲旅。酌量飞调。派委得力将弁。一并管带前往。以资夹击。万勿稍涉迟延。致误事机。并先将启程日期。飞速由驿奏报。将此由六百里加紧谕令知之。　　

○又谕、湖北自田家镇兵溃以后。黄州、汉阳、均被贼陷。贼船上驶。省垣极为危急。凡川陕与湖北交界地方、均关紧要。必须一律严防。著裕瑞、舒伦保、桂明、张祥河、迅即各派官兵。于湖北接壤各要隘。严密防守。实力巡查。盘缉奸宄。万不可令贼匪阑入。本日舒伦保奏、挑备官兵。摺内已批示。如遇调拨。即令该将军统带。现既防备楚省。舒伦保未可远离陕境。如有旨调拨所备官兵。即派协领、并满洲镇将、统带启行可也。将此由六百里各谕令知之。　　

○又谕、昨因湖北军情紧急。谕令舒兴阿驰赴楚豫交界、扼贼北窜。本日据江忠源、唐树义等奏、逆匪已至黄冈。府城失守。贼船全泊汉水。复据青麟奏、探闻贼于九月二十三日。窜至孝感放火。德安人民逃徙。贼若由此北窜。偪近豫境。情形万分吃重。总兵柏山、及徐广缙所带兵勇。均属单薄。恐难抵御。舒兴阿接奉前旨。想已渡河而南。著即兼程前进。直赴楚境迎击。与江忠源等兵勇、并力堵剿。万不可任贼北窜。郝光甲所带之兵。昨已有旨、令该督调回备用矣。沿途侦探楚匪踪迹。并该督何时可抵楚境。随时奏闻。以慰悬念。将此由六百里加紧谕令知之。　　

○又谕、本日据青麟、江忠源、唐树义等、奏报武昌被围。黄州、汉阳、两府失守。孝感县亦有贼匪滋扰。览奏实深焦灼。吴文镕等前奏、有带兵勇于附城四面分驻之语。现在是否驻劄城外。抑已入城据守。未据奏报。倍深悬系。著即将近日情形。飞速入奏。该督抚等、务当激励绅民兵勇。竭力堵御。坚守待援。以冀转危为安。将此由六百里加紧谕令知之。　　

○又谕、江忠源等奏、武昌被围、会兵进剿、并青麟奏、贼势偪近德安、设法筹防各摺。览奏焦灼实深。贼船布满江路。进泊汉水。湖北武昌危急。而德安、襄阳、紧接河南。尤为吃重。江忠源既不能渡江赴省。祇有与唐树义合兵。先为收复汉阳之计。惟汉水贼船。瞬息可到襄阳。青麟所奏、贼踪已至孝感。所有江北各路。关系自楚入豫大局。江忠源等既在北路。即著扼要堵截。一面商同罗遵殿所募义勇。协力夹击。并号召各郡县绅衿民勇。赶紧团集。合力堵御。现已谕令舒兴阿、带兵由河南直赴楚境会剿。江忠源等、探知贼踪所向。何处紧急。即飞咨舒兴阿、由何路迎截。与该抚等官兵、前后夹攻。庶可得力。总不可令该逆再行扰及豫境为要。将此由六百里加紧谕令知之。　　

○又谕、昨因武昌兵单。不敷剿办。谕令曾国藩、即酌带练勇。驰赴湖北。并著骆秉章筹拨军饷。谅该抚等接奉谕旨。即遵照筹办矣。本日据江忠源、唐树义驰奏、田家镇兵溃之后。贼船上驶。武昌被围等语。武昌省垣情形。万分危急。江忠源尚须先赴汉阳。以图收复。未能即抵武昌。著曾国藩遵照前旨。赶紧督带兵勇船炮。驶赴下游会剿。以为武昌策应。所需军饷等项。著骆秉章即设法供支。以资接济。毋稍延误。将此由六百里加紧各谕令知之。　　

○参赞大臣僧格林沁、奏报亲往天津。筹商进剿。得旨。汝带多少兵去。为何不声明。若数骑前往。傥遇逆匪、奈何。　　

○长芦盐政文谦等、奏报胜保获胜。贼踞独流。并呈路程清单。得旨。逆匪在直省。若坚垒负嵎。实堪愤恨。路程清单留览。　　

○以直隶武清县办理团练有效。予知县胡启文、直隶州升用。　　

○以拏获奸匪出力。赏佐领图善、花翎。骁骑校扎纶达、蓝翎。　　

○丁丑。上诣奉先殿。寿皇殿。行礼。　　

○朱笔谕钦差大臣胜保等、本日据胜保奏、随营将士。于饥寒交迫、远道奔疲之际。犹能奋勇杀贼一千余名之多。皆由尔将士等同仇敌忾。素怀忠义。朕知贼匪必能迅就歼除。览奏实深欣慰。尤廑于怀。惟愿始终奋勇。大功早蒇一日。我将士早膺一日殊恩。尔等远离家乡。音信隔绝。朕非不知尔等之心也。著胜保将此朱谕与各大员看。并晓谕阖营将士知之。　　

○谕内阁、理藩院奏、旧土尔扈特扎萨克多罗贝勒达什车楞、因逆贼未靖、呈请捐输银两、以备军需一摺。旧土尔扈特扎萨克多罗贝勒达什车楞、自行捐银三百两。以备军需。足见悃诚。朕甚欣悦。惟该贝勒自必藉此银两。以备养赡。伊所捐银两。著毋庸赏收。以示朕嘉奖蒙古世仆体恤之至意。　　

○又谕、据胜保奏、九月二十七日。至静海县地方。追及大股逆匪。沿途斩获甚多。贼即遁入城中。二十八日。善禄、西淩阿、带兵赶到。由东南进攻。胜保由西南进攻。逆贼分股抗拒。西淩阿、善禄、督带马步各队迎击。胜保带兵由河西抄击。贼匪大败。我兵乘势斩杀。统计毙贼四百余名。夺获贼船十一只。枪炮器械百余件。初一日。逆匪由南门运河东岸。蜂拥而出。势甚凶猛。西淩河、善禄、列队堵击。胜保由西岸策马渡河。亲往督阵。该逆复由南门北门拥出。贼众约七八千人。我兵分投前进。奋力掩杀。歼毙甚多。逆匪复分数股扑来。胜保飞调德州西甯兵弁。渡河接应。鏖战两时之久。马步各队。四面抄杀。该逆纷纷倒地。长发红衣贼匪。死相枕藉。统计杀贼一千余名。逆匪复逃入城中。现饬官兵分布两岸。亟筹进剿等语。逆匪自窜入直境。虽屡经官兵追剿。总未大受惩创。此次倾巢而出。经我兵合力夹攻。大获胜仗。洵足寒贼胆而振军威。胜保亲历行间。督兵鏖战。实属勇敢可嘉。西淩阿、善禄、前因追贼落后。降旨摘去顶带。拔去花翎。此次督兵进剿。尚属奋勇。西淩阿、善禄、均著赏还顶带花翎。副都统维禄、明庆、均受枪伤。虽不甚重。可见临阵尚能争先。著各赏给大荷包一对。小刀一柄。交该员等祗领。现在参赞大臣僧格林沁、统带各路重兵。扼要调度。德勒克色楞、达洪阿、伊勒东阿、奕纪等、各带精兵。驰赴天津一带。会同胜保、西淩阿、善禄等、乘胜围攻。务将逆匪即日埽除净尽。毋令窜逸。　　

○谕军机大臣等、昨有旨、令僧格林沁折回杨村。以资镇守。兹据该大臣奏称、探闻逆匪夺有船只。恐其由上西河北驶。现在仍劄营杨村等语。与朕意符合。此时该逆盘踞静海。据称、饬令达洪阿赴津。与奕纪带兵。会同胜保南北夹击。布置甚合机宜。本日复据胜保奏、初一日大获胜仗。贼匪窜回静海城中。惟胜保所带兵力尚觉稍单。必须前后夹攻。迅图剿灭。万不可任贼筑垒立栅。又成死拒之势。达洪阿此次进兵。太觉迟缓。著即饬催带兵迅赴天津。与奕纪所带官兵。飞速向前。与胜保、西淩阿、善禄等、南北夹攻。毋再迟延。至德勒克色楞所带东三盟兵。并伊勒东阿、绷阔等所带之兵。及庆祺所带盛京官兵。应于何处分布之处。均著与胜保知照。察看贼情。妥筹调遣。切不可以有用之兵。置之无用之地。胜保所奏摺片。著钞给阅看。将此由六百里加紧谕令知之。　　

