<!-- { "loadSidebar": true } -->
咸丰二年。壬子。四月。辛丑。策试天下贡士孙庆咸等、二百三十九人于保和殿。制曰。朕寅绍丕基。抚绥寰宇。仰荷昊穹洪贶。祖考诒谋。兢业敕几。日慎一日。勉思检身治心之要。还淳反朴之原。诘戎讲武之猷。足食裕民之制。冀与中外臣庶。臻郅治之盛轨。致上理于大同。延揽人才。特开恩榜。兹值临轩发策之始。虚中博采。爰举胪询。尔多士其敬听之。圣学之要。在于主敬存诚。易文言于乾九三言诚。坤六二言敬。程子曰诚则无不敬。未至于诚。则必敬而后诚。而以乾坤分为圣贤之学。昔圣微言。曩哲粹语。其绎而切陈之。朱子谓格致诚正。以至修齐治平。始终不外乎敬中和位育。极之圣神功化。枢纽不外乎诚心法治法一以贯之者。大学中庸二书。实括其全。能申明其义欤。真德秀大学衍义。于诚意正心之要。立为二目。曰崇敬畏。曰戒逸欲盖云备矣。明邱浚复补以审几微一节。厥旨安在。朕披览前编。服膺圣学。近命儒臣。重缮朱子全书。用备观省。何以审端用力。辨危微而致精一欤。夫物力之盛衰。系乎民俗之奢俭。而欲民生之厚。尤在上之人有以开其源而节其流易曰。节以制度。不伤财。不害民书曰。慎乃俭德。惟怀永图。节俭之道。非帝王之要务欤。汉文帝以敦朴为天下先。景帝令二千石修职。以伤农事害女红为戒遂成富庶之业唐太宗戒盈崇俭。亦致四海丰盈。将上行而下自效欤。抑转移之道。亦在于承流宣化者欤。夫士大夫者。庶民之所则效也。乃习俗相沿。渐成侈靡。衣服舆马。竞为美观冠昏宾祭。动多踰制。果何由移风易俗。使天下回心向道欤。陆贽有言。生物之丰歉由天。用物之多少由人。裁制之术。厥道何由。古者文德诞敷。不忘武备。诘戎振旅。所以辅化安民也。边防之策。汉唐最详。贾谊鼌错陆贽之论。昭然具在至宋则有乡兵蕃兵。明则有边兵。其制若何。夫兵以训练为先。孙子所谓练士。吴子所谓治军。唐太宗与李靖问对中、所言手法足法。明王骥所论练兵之法。其目凡五。能备举欤。自来太平日久。武臣边帅。往往故事奉行。不能尽心简阅。役使兵丁。摊扣粮饷。流弊孔多。朕屡降明诏。严饬武备。鼓励戎行。直省督抚提镇。宜何如随时操演。加意稽察。选精锐。汰老瀛。简器械。协伍两。以期一兵得一兵之用乎。夫国以民为本。民以食为天。周礼旅师有春颁秋敛之法。廪人掌九谷以待匪颁。遗人掌委积以待施惠。其为储蓄甚备。管仲权有余不足。而轻重敛散之。李悝视岁之上中下。而贵贱籴粜之。其法亦有合于古欤。厥后耿寿昌之常平仓。长孙平之义仓。朱子之社仓。规制不一。而行之既久。均不能无弊。何欤。京仓为天庾正供。元史所载。河西务十四仓。京仓二十二仓。通州十三仓。即今制所由昉。自伯颜建海运之议。岁输三百余万石。史称其便。明初海陆兼运。其后运河成而海运罢。然昔人往往力陈其利。能详举其说欤。出纳之经。盖藏之道。转运之方。果何由而尽善欤。凡兹四事。慎修以端宸极。崇俭以维世风。肄武以饬边防。储粟以赡民食。敷施凝绩。莫切于斯。尔多士讲求有素。蕴蓄自深。其各摅见闻。毋泛毋隐。朕将亲览焉。　　

○谕内阁、孝德皇后升祔奉先殿典礼。著俟孝和睿皇后、奉安升祔礼成后。该部再行奏请。择吉举行。　　

○引见庚戌科散馆人员。得旨。许其光、谢增、业经授职、二甲庶吉士、李德仪、慎毓林、袁保恒、丁绍周、扬庆麟、杜联、黄统、徐桐、季念诒、崇实、沈史云、王敦敏、张大枬、朱文江、岳世仁、李羲钧、钱桂森、晋康、孙衣言、钱鋑、叶炳华、曾璧光、姚诗彦、戚士彦、杨书香、张云望、何福咸、梁骏观、俞樾、陈泰初、郑守诚、寇嘉相、邵亨豫、孙学駉、吕耀斗、王道墉、吴焯、李培祜、邹石麟、吴慰曾、俱著授为编修。三甲庶吉士。童秀春、马佩瑶、载肃、均著授为检讨、寿昌、储德灿、武廷珍、濮庆孙、杨彝珍、刘传祺、傅观海、李嗣元、叶毓祥、俱著以部属用。繙译庶吉士、清安、依奇哩、俱著授为编修、联兴、著以部属用。　　

○兵部尚书特登额、因病解任。以福州将军桂良、为兵部尚书。　　

○以前任闽浙总督怡良、为福州将军。　　

○命吏部右侍郎全庆、管国子监事。　　

○赏会试年老举人黄增庆等三十三人、编修检讨学正职有差。　　

○壬寅。上诣大高殿、恩慕寺、恩佑寺行礼。　　

○幸圆明园。诣安佑宫行礼。　　

○癸卯。上诣桃花春一溪、问皇贵太妃安。奉皇贵太妃、幸同乐园。进膳毕。跪送皇贵太妃、还绮春园。　　

○谕内阁、杜受田现在出差。恭纂实录稿本。著派翁心存。敬谨接办。　　

○谕军机大臣等、邹鸣鹤奏、逆匪逃窜、省城解围一摺。广西扑扰省城之贼。乘夜分窜。昨已据赛尚阿驰奏。与该抚现奏各情形。大略相同。续又据程矞采奏、逆匪于四月初五日。攻扑兴安县城。初六日进扑全州。并探贼分水陆两路。直扑湖南永州。业经叠次谕令赛尚阿等。迅饬将弁追剿矣。此时广西省城。既已解围。赛尚阿、已由阳朔回省。与该抚会商防守。自可无虞疏失。惟逆匪全数奔窜。楚粤交界。情形极为紧要。且湖南兵力单薄。全赖粤军大队追击。合力兜剿。现在刘长清等、带兵前往。余万清、亦折回楚境。仍恐贼股猖獗。我兵不敷策应。设有挫失。关系甚重。向荣现因胁痛。暂缓出省。该提督受恩深重。具有天良。想不肯藉词株守省城。坐失事机也。前此广西省城被围。湖南镇将。赶即带兵赴援。此时自以援剿楚界之贼为要。著赛尚阿、体察情形。随时调度。拨兵分路追剿。毋令逆匪窜越邻境。句结会匪。更滋蔓延。其守城出力文武员弁。并著赛尚阿、会同邹鸣鹤确查。酌量保奏。毋稍冒滥。将此由六百里谕令知之。　　

○命协办大学士杜受田、福州将军怡良、驰赴山东江南。查办事件。　　

○广东陆路提督陶煜文、因病解任以南韶连镇总兵官昆寿、为陆路提督。湖南永顺协副将多顺、为广东南韶连镇总兵官。　　

○命乌里雅苏台将军奕格来京。以乌里雅苏台参赞大臣车林多尔济、署将军。　　

○甲辰。上诣大高殿行礼。时应宫拈香。　　

○还宫。　　

○御弘德殿。召读卷官入。亲阅定进呈十卷甲第。　　

○调江南提督福珠洪阿、为陕西提督。以安徽寿春镇总兵官杨霖、为江南提督。　　

○予故陕西提督石生玉、祭葬。　　

○乙巳。上御太和殿传胪。赐一甲章鋆、杨泗孙、潘祖荫、三人。进士及第。二甲彭瑞毓等、一百八人。进士出身。三甲何桂芳等、一百二十八人。同进士出身。　　

○诣绮春园、问皇贵太妃安。　　

○幸圆明园。　　

○以广东惠州协副将张殿元、为江南徐州镇总兵官。　　

○丙午。谕内阁、五月初一日。朕恭诣奉先殿前殿。致祭行礼。御龙袍龙褂。　　

○又谕、赛尚阿奏、南邕官兵生捻首匪苏凝三。及其夥党歼捦殆尽等语。颜品瑶股匪。及其弟颜三歼毙后。惟首匪苏凝三在逃。经劳崇光。密商总兵惠庆。并饬通判李天钰等。设法购线。广东高廉道沈棣辉。亦派兵勇、会同驰赴那谷贼巢。合力攻击。毙贼七十余名。将苏凝三、并其兄苏凝二。一并拏获。兼获夥匪多名。起获炮械多件。此股匪徒。歼除殆尽。南邕一带地方。渐就肃清。所有在事出力之文武员弁兵壮等。著查明保奏。其投诚之潘其泰、叠次接应官兵。歼捦首匪。著以把总拔补。并赏戴蓝翎。以示鼓励。　　

○又谕、赛尚阿奏、贼匪窜逸、督饬诸军追剿一摺。广西省城解围后。贼匪窜扰兴安、全州、经刘长清、余万清等。分带各路兵勇追击。现在该大臣、已由阳朔进省。著即分饬带兵大员。迅速接应。与楚省文武。合力攻剿。毋令肆扰。致滋蔓延。向荣患病不能出省。诸军无所统率。湖南绥靖镇总兵和春、著赏加提督衔。带兵进剿。该大臣如须移营前进。即察看情形办理。广西巡抚邹鸣鹤、身任封疆。于贼匪攻扑省城之初。城外象鼻山、将军桥等处险隘。均无准备。致为贼踞。所办团练。亦无实效。叠次飞章入告。桂林一城之外。全未计及。朕即觉其张皇失措。一筹莫展。若非赛尚阿、豫调向荣。赴省守御。几误事机。此次贼匪北窜。又欲将猛将精兵。留以自卫。株守省城。实属怯懦无能。大负委任。邹鸣鹤、著即革职以示惩儆。　　

○又谕、大学士、军机大臣、会同刑部具奏、审明甘肃番案各员、分别定拟一摺。已革陕甘总督琦善、办理雍沙番族。并无抢劫确据。辄行调兵剿洗。已属谬妄。且并未先期奏明。尤属专擅。著发往吉林效力赎罪。其审办此案。并未研究确情。率行定拟斩枭重罪之已革甘肃布政使张集馨已革西甯道文桂、已革署兰州府知府步际桐、承审此案。始终其事之已革知州赵桂芳、已革知县尹泗、均著发往军台、效力赎罪。已革游击冷震东、非刑偪供。任性妄为。著发往新疆、效力赎罪。已革知府桂昌、已革知县姜熊、刘元绩、缑评、李志学、据供承审仅止数日。并未随同定案。著暂行交旗交坊。仍由陕甘总督、查明该革员等。曾否取供定案。是否先期出省。咨部分别核办。参将珠克登、都司石长兴、西甯府知府铃祥、讯问番案。曾取有认抢草供。并未定谳上详。著一并交部议处。番子群吉等十四名。既讯抚抢劫确据。著免其治罪。仍交陕甘总督。分拨不近番界之州县。严加管束。傥有不安本分。逞忿滋事等情。即行从重惩办。前署陕甘总督萨迎阿、于特派覆讯之案。并未录取各员供词。遽行拟罪。实属草率。伊子户部员外郎书绅、并无审案之责。辄与司员等同坐问供。实属不知检束。萨迎阿、书绅、著交部分别议处。其随同审案。漏未取供、之刑部郎中梁熙、员外郎觉罗奎栋、武汝清。亦属不合。均著交部议处。嗣后甘肃边界地方。遇有野番抢劫。并熟番及内地奸民、句引扰害之案。该督仍严饬该管文武。随时随地。实力查拏。尽法惩治。不得因琦善以错谬获罪。遂于应办之案。相率因循。致蹈废弛恶习。自干咎戾。　　

