<!-- { "loadSidebar": true } -->
○又谕、胜保袁甲三奏、剿匪连获胜仗、并攻破韩圩一摺。官军自攻毁姚邓二圩后。捻匪坚守韩圩贼巢。时出滋扰。总兵朱连泰一军。于余家集、耿皇寺灵台庙一带。斩获甚多。总兵史荣椿一军。移营韩圩西北之大陈家庄。击毙马步贼百余名。该匪复分路来扰。均被官兵击退。韩圩之贼。倾巢而出。经官军设法进攻。捦斩无算。追杀十余里。立将韩圩贼巢平毁。其捻首王允功等、先经正法。甚为得手。著胜保等饬令史荣椿等、将马贼埽除净尽。毋留余孽。　　

○又谕、蒋霨远、佟攀梅奏、剿办苗教各匪、叠获胜仗一摺。贵州下游苗教各匪。于七月初七等日。复来麻哈城外肆扰。经佟攀梅、派守备张元谟等进剿。毙贼数百名。贼匪分股来扑。又毙贼数百名。贼首五名。红袍苗匪三名。烧毁贼棚二十余间。余匪逃窜。又六月十五等日。黑苗窜扰都匀。经都司王万祥、歼毙贼二百数十名。闰五月二十六等日。苗匪来攻狮子岩营盘。蒋玉龙等、督兵迎剿。开放大炮。轰毙贼目一名。余贼数十名。贼仍抗拒。复毙贼目数名。贼匪数百名。余匪奔溃。此次各路剿匪尚为得手。著蒋霨远等、激励将弁。迅埽贼氛毋留余孽。　　

○谕军机大臣等、胜保等奏、军营需饷孔殷、请饬山东迅速筹拨等语。胜保自攻克正阳关后。兵勇虽经裁汰。惟河南藩库支绌。不能以时接济。胜保计日带兵南剿。必须兵饷充足。方免贻误。著崇恩、于山东藩运二库。迅速筹拨银五六万两。分起解赴胜保军营。以资接济。毋稍迟延。将此由五百里谕令知之。　　

○又谕、官文等奏请仍饬四川山陕等省、按月拨饷等语。湖北官军。已于九月初九日。克复湖口县城。夺毁梅家洲贼垒。水陆兵勇正可乘胜攻捣九江。而各营口粮。欠发甚多。当此事机顺利。亟应迅筹接济。以期士饱马腾为节节埽荡之计。著有凤、恒福、曾望颜、仍各遵前旨。按月筹拨银五万两。陆续解赴湖北军营。以济要需。将此由六百里各谕令知之。　　

○贵州巡抚蒋霨远奏、请以升任按察使福连、暂缓陛见。办理军务。允之。　　

○予贵州阵亡知县陈世镳、祭葬世职。如知州例。　　

○赏八旗及绿营兵丁、半月口粮。　　

○己酉。上幸圆明园。　　

○山西巡抚恒福奏、山西界连直隶河南。诚恐窜匪滋扰。已饬各州县、劝立民团分防隘口。并派员四出查探。与邻省道府州县会商总期声息相通。守望相助。得旨。所商办法尚妥。惟在行之以实。断不准一查为了事也。　　

○庚戌。上诣清夏斋、问如皇贵太妃安。　　

○谕内阁、端华、僧格林沁、会同刑部奏、大员被参案内、讯取供词、请旨定夺一摺已革理藩院尚书步军统领联顺、废弛营务。信任庆阳纳贿。纵容家人索赃。并失察属员侵蚀公项。及滥保营员各款。业经端华等逐款讯明。惟得受钱粮房钱文一节。据庆阳等供系面交。而联顺恃无见证。坚不承认。联顺身任大员。罔知自爱。被参赃款。研讯非虚。岂能任其狡展。以致案悬莫结。朕不为已甚免其刑讯。著端华等、即照众供确凿之例。定拟罪名具奏。所有案内各犯一并定拟奏结。　　

○又谕、英桂奏、官军追剿捻匪连获大胜、现饬□□穴□又□捕余匪一摺。河南捻匪。自红岭土山、被剿穷蹙翻山奔窜。至南召县界之曹集。纠合山内土匪。复有二千余人总管德楞额等、越山追剿。毙贼百数十名。余匪翻山。我兵追获八十余名。该匪由山后窜至黑骊沟、及马市坪等处盘踞。我军乘夜进兵。设伏诱击。枪炮齐进。忽见马市坪烟焰腾天。伏兵大至。前后抄杀。余匪抛械登山。复经龙泽厚等、伏兵齐起乘胜进追。连越五山三十余里。统计此次兜剿。共毙贼一千六百余名。捦斩贼目十余名其在逃残匪。复经鲁山县知县高天宠等督率勇团格杀、及落水死者数十名。此股败残余匪此拏彼窜。狡黠异常。英桂饬令德楞额等追杀数百里。办理尚属妥速现在裕州泌阳等山内。尚有零匪潜匿。仍著英桂严督带兵员弁。分路□□穴□又□剿。以除萌孽而安地方。　　

○谕军机大臣等、何桂清、赵德辙奏、俄罗斯夷船。于九月十四日驶至吴淞口。十八日。口□佛＜口兰＞哂繙译李梅带同该夷官明常、谒见苏松太道薛焕、声称该国大臣普提雅廷、现在船内。并呈出照会。经薛焕催令起碇该夷即于十九日出口等语。普提雅廷、于七月间驶至天津。投递文书。经直隶藩司钱炘和、代为呈递。已饬理藩院咨覆该夷。令其前赴黑龙江。会同钦派大臣、查勘乌特河地界。据该夷回称。尚须折回本国。至今并未驶至黑龙江。所有上海夷船。是否普提雅廷在内。尚难凭信。虽业经出口。无所要求。惟该船由黄浦江、径至上海城外。毫无阻挡。守口员弁。所司何事。该夷潜入海口。或私贩货物。或窥探地势。心存叵测。不可不防。如任令往来熟习。将来必有非分干求。嗣后应如何责令守口文武员弁、严密稽查、以杜后患之处。著何桂清、赵德辙妥筹办理。将此由五百里密谕知之。　　

○又谕前因倭里罕霍卓、逃出卡外。谕令法福礼、如该夷仍在附近地方。自应酌筹追剿。兹据该大臣奏称、移营七里河沿。相机句捕。拏获贼犯。知倭里罕尚在倭胡苏鲁尔游奕。现已派兵赴喀浪圭卡伦堵剿。并催锡拉那等、出卡兜捦。筹办尚合机宜。各庄回众。经该大臣等安抚开导。业已不肯从逆。倭里罕势孤力竭。自不敢复来窥伺。现在附近各卡。均拨兵□□穴□又□捕。如该逆尚在附近地方。不难捦获正法。以绝根株。傥畏威远窜。亦不必深入穷追。仍应责成守卡官兵。严密梭巡。杜其偷越以免后患法福礼等、现在筹办善后事宜。总须先清内匪以杜其句引。严定守卡官员处分。以固我藩篱使该逆无隙可乘。庶可为日久乂安之计布置既定。所有官兵亦可酌撤。以节劳费。将此由五百里谕令知之。　　

○以剿办河南方家集贼匪出力。赏知县高天宠、花翎。从九品杨启雄等、蓝翎。余升补开复有差。　　

○以河南南召县御贼不力。革知县符瀚职。仍留营效力。　　

○辛亥。上御洞明堂。句到四川情实罪犯。停决斩犯六人余四十九人予句。　　

○谕军机大臣等、胡林翼奏、请起复水师统将、以一事权、并密陈进剿机宜一摺。官军克复小池口、湖口县、两处。九江已成孤立之势。即日攻克。水陆大兵。即可相机东下。所奏不为无见。惟曾国藩丁忧后。奏派杨载福总统外江内湖水师。彭玉麟协同办理。业经允其所请。朕因该侍郎恳请终制。情词恳切。且江西军务渐有起色。是以令其暂守礼庐。杨载福等、统带水师。既已著有成效。自应仍归该总兵等、相机调度。以专责成。曾国藩离营日久。于现在进剿机宜。能否确有把握。尚未可知。若待其赴浔督办。恐需时日。转懈军心。胡林翼久历戎行。于军务尚为熟悉。著将省城公事。赶紧料理。即行驰赴九江。与都兴阿、杨载福等、会商妥办。务使各营将士同心戮力。以期迅殄逆氛。共膺懋赏。该抚奏称奇兵雕剿。在乎审机请饬带兵大员。觇贼所在。不拘成法。不为贼所牵缀等语。此系出奇制胜之法。现在若能抽出一军。即可照此办理。著该抚与官文、都兴阿、杨载福等商办。正不必待曾国藩到楚。方能定议也至受伤兵勇。调回休息。仍调精兵弥缝其阙。亦属可行。著与官文等、一并筹画办理。将此由六百里谕令知之。　　

○又谕、本日据福兴奏、逆匪合犯贵溪、督军扼剿、沥陈兵单情形、并耆龄奏、克复东乡、筹办省东防剿各一摺。官军攻克东乡县城。前经福兴奏到。已令该将军饬李定太乘胜进剿金溪。以孤抚州贼势。该抚现又抽调营勇三千余名。前赴东乡。归李定太调遣。兹据福兴奏称、皖省大股逆匪阑入江境。会合抚州匪众。南北来犯贵溪。统计股匪前后六起。数逾三四万人。贵溪孤城被扑。并恐由歧路分窜广信。该将军已拔队前赴该邑援剿。自应先就现有兵力。迅解贵溪之围。兼顾广信门户但随营兵数。不及千名。防剿两形不足。李定太一军。素称得力。加以此次由该抚抽调之勇。为数已多。即可饬令策应贵溪弋阳等处。其普承尧等所统湘宝各勇。如即将阜田贼匪埽荡。亦可驰赴东路协剿。此外有无可以抽拨。著福兴、耆龄会商办理。惟不可专顾一隅。致他处或有疏失。将此由六百里各谕令知之。　　

○江甯布政使办理江北粮台杨能格、奏报到任日期。得旨破除情面。为第一要务。　　

○以江西临江官军剿贼出力。赏道员刘长佑、巴图鲁名号。余加衔升叙有差。　　

○以和阗防堵回匪出力。赏章京图萨布、都林布、参将倭贺、守备董迁善、伯克阿布拉什、布拉特、土米尔、乌舒尔、库图鲁克等、花翎。笔帖式富升额等、蓝翎。余加衔升赏有差。　　

○以江西剿贼迁延。摘总兵官普承尧顶戴拔花翎。　　

○追予江西阵亡直隶州知州刘腾鸿、父母正四品封典知府李新华、知县靳丹书、祭葬世职。　　

○壬子。谕内阁、福济、郑魁士奏、粤匪捻匪、分路内窜、官军迎剿大获胜仗一摺。湖北窜回逆匪。纠合皖省贼捻。分股窜扰一由派河扑庐城。一由巢湖扑店埠。一由巢县夏阁扑柘皋。九月二十一日。扑庐城之贼。于二十铺筑垒七座。经郑魁士等、督兵分路进剿。将贼营全行踹毁。复将赴援之贼尽行冲击。约毙三千余名。生捦三十七名斩首六百余级。其窜扑柘皋之贼。经福济饬总兵吉顺等进剿。毙贼甚多。并将贼城四座踏毁。复夺获烧毁贼船七只夏阁贼垒。全行埽平其巢湖水师。迎剿贼船。先后叠获胜仗生捦伪指挥陈上林等多名。夺获烧毁逆船二十余只。丙子铺逆船。复经我军焚烧夺获十余只。此次水陆各军。分路大胜。斩馘数千出力员弁。准其并案择尤保奏。以示奖励。　　

○以安徽官军迎剿窜匪出力。赏还提督衔寿春镇总兵官郑魁士、顶带花翎。　　

○癸丑。上诣安佑宫行礼。　　

○谕内阁、刑部奏遵旨覆核秋审人犯一摺四川省秋审情实绞犯穆柜子、著仍照原拟毋庸留养。即行处决。　　

○蠲缓直隶开磁、安、深、晋、蓟、景、沧、固安、东安、东明、长垣、永清、甯河、高阳、永年、成安、广平、新河、武清、博野、蠡雄、朿鹿、河间、献、东光、天津、青、静海、南皮、盐山、赞皇、无极、邢台、唐山、平乡、广宗、钜鹿、内邱、任、邯郸、肥乡、曲周、鸡泽、元城、大名、南乐、清丰、丰润、玉田、南宫、枣强、武邑、衡水、柏乡、隆平、高邑、临城、甯晋、武强、饶阳、深泽、六十三州县。被水被雹歉收地亩额赋。并给赈有差。　　

