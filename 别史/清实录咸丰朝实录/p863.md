<!-- { "loadSidebar": true } -->
○又谕、本日据何桂清等奏、建平、东坝、溧阳、先后失守、苏常情形危急一摺。东坝、溧阳、为苏常门户。东坝固守数年。今因建平失守。遂于三月二十二三等日。相继失陷。贼氛已偪近苏常。何桂清等一闻此警。自必赶紧布置。力筹保全之策。据奏、和春等已调回援浙之向奎、罗熙贤二军。由湖州间道。驰回宜兴。其熊天喜一军。及曾秉忠之长龙船。亦均已调回阑剿。惟程途较远。一时尚无确信。且恐兵力尚单。不敷剿办。现在杭湖各邑。均经克复。杭城有张玉良一军驻守。加以米兴朝、李定太等军。足敷摉捕。所有饶廷选一军。由江西援浙。据报、已于二月二十八日启程。本日庆端奏、援浙之闽兵三千。为已启程。著何桂清等飞咨瑞昌、张玉良、如浙江已可无须添兵。即由何桂清分拨进剿。迅图克复东坝、溧阳。勿令阑入腹地。至金陵已合长围。攻剿正当吃紧。何桂清已飞咨和春、欲请张国梁带兵直援。仍著和春酌量情形。必有谋勇兼优之人。可代张国梁坐镇防剿。方可令张国梁、暂时离营布置。仍回金陵大营。以免困守逆匪。或有意外窜出之虞。所有派防东坝各员弁。著和春等查明参奏。其建平、溧阳等县城内、文武下落。并著何桂清等、查明具奏。将此由六百里加紧各谕令知之。　　

○又谕、庆端奏、派兵援浙、并请添调劲旅助剿一摺。浙江省城。于三月初三日克复。临安、及湖州、被陷各邑。亦已先后攻克。惟广德州、仍为贼踞。浙中防剿尚属吃紧。所有庆端派出援应之闽兵三千名。著即催令前进。于行抵浙境后。听候张玉良调遣。其余调拨之台湾等处兵勇。均可无庸派往。即著饬令归伍。广潮等勇、亦可无庸雇募。以免糜费。至浦城、及仙霞关等处。应如何酌留兵勇。严密设防。仍著该督察度情形。斟酌办理。所请添调江西官兵赴浙之处。著毋庸议。将此由六百里谕令知之。　　

○丁酉。上临故寿安固伦公主第、赐奠。　　

○诣觉生寺拈香。　　

○幸圆明园。如皇贵太妃薨。上临视非痛。酹奠。　　

○谕内阁、僧格林沁等奏、办理要工、动用各款、请免造报一摺。僧格林沁等、上年办理各处工程。除动用捐款外。其不敷银作万三千六百余两。准其陆续劝捐归补。此项经费。并著免其造册报销。　　

○谕军机大臣等、前据僧格林沁、以探有夷船。停泊驴驹河。裹去渔船。拘留米船各情。函致惠亲王等、经军机大臣陈奏。本日据僧格林沁等奏、夷船于上月三十日。牵带米船三只。一并驶至大沽海口。在拦江沙外停泊。后将米船放回。该夷船即向东驶去等语。该夷向船户探问祁口地势。甚为详细。其为窥探虚实诡计无疑。祁口地方。距大沽若干远近。有无防兵。该大臣自必密为布置。所有哨探弁兵。曾否放回。抑被夷船带去。本日复据载垣面奏、接端华由工次来书。知明善接上海私信。该夷在广东募湖勇三千。在该处操演。意欲于山东海口一带空旷处所。登陆抄袭。复据卞宝书云。北仓地方。系上年咪夷、换约所经之路。该处空虚无备。恐咪夷溷迹。导之使来各等语。著僧格林沁、详查地势。如有可以绕越炮台。直达京师之路。即著扼要防守。并即奏明添兵。以防抄袭。其防守炮台之兵。万不可轻易移动。致有疏虞。至山东沿海各口。防不胜防。惟利津地方。距津较近。仍著查明具奏。将此密谕知之。　　

○钦差大臣僧格林沁奏报、夷船停泊大沽海口半日。业经开驶。时时侦探。相机堵御。得旨。俟探有确情。即行奏报。此次夷船、如果驶进沙内。不递照会。竟行毁防开炮。必其处心积虑。别蓄诡谋。接仗时尤应慎益加慎。不可稍存轻易之心。朕惟有昕夕一诚。默吁天祖。加佑我清。战则必胜。和则必坚。海氛永靖。休息人民。实所望而不敢必者也。　　

○戊戌。上诣吉安所、如皇贵太妃金棺前酹奠。　　

○还宫。　　

○谕内阁、朕姊寿安固伦公主、淑慎持躬。性敦孝友。仰承皇考皇妣恩眷。优渥逾恒。昨闻薨逝。良深悼惜。当派醇郡王奕譞、带领侍卫十员。前往奠醊。朕复亲临祭奠。本月初五日。朕再行亲往赐奠。用伸眷念优加至意。　　

○谕军机大臣等、前因傅振邦军营。需饷甚亟。当谕令山东、河南、山西、陕西、拨解月饷。酌搭旧欠。以资接济。并著山东、河南、就近各筹银四五万两。先行拨往。兹据傅振邦奏、各路饷银。仍杳无音耗。开年已经三月。各营兵勇。尚未发足一月之饷。马匹大半倒毙。亟应筹款购补。且苗练大队。现已调齐。此数万之众。一经缺食。尤属不堪设想等语。现在傅振邦一军。直捣贼巢。甚为得手。方斯乘胜前进。迅埽贼氛。岂可因待饷停兵。坐误事机。著文煜、庆廉、英桂、谭廷襄、仍遵前旨。各将应解月饷。按月如数拨解。各将旧欠一并筹拨。并著文煜、庆廉、督饬藩司。先行筹拨银四五万两。就近迅解傅振邦军营。不准空言搪塞。傥再仍前玩泄。贻误军行。惟该抚及该藩司是问。决不宽贷。将此由六百里各谕令知之。　　

○以镶白旗蒙古都统瑞常、署镶黄旗满洲都统。理藩院尚书倭什珲布、署镶白旗满洲都统。　　

○以江南清淮等处剿匪出力。复已革副将胡元昌职。并总兵衔。　　

○以河南归德等处剿贼、并生捦捻首出力。赏协领恒龄、佐领扎克都力、防御齐克唐阿、守备王捷三等、花翎。把总宫春吉等、蓝翎。复已革副将博崇武职。并勇号。以总兵用。余升擢有差。　　

○以江南、山东、河南、三省、节次防剿出力。赏参将有福、守备程世德、邵广等、花翎。知县刘守曾等、蓝翎。余升擢加衔有差。　　

○以贵州贵定等处、剿贼出力。赏知州戴鹿芝、樊希棣、游击邓春华、都司贺万年等、花翎。外委陈恩禄等、蓝翎。余升擢有差。予阵亡知县江鉽、云骑尉张杰、李攀龙、祭葬世职。军功黄绍煜、生员陈文熙、赏恤加等。　　

○以贵州普安县城被贼窜陷。旋即收复。革疏防知县胡祖寅职。留营会剿。　　

○己亥。上临故寿安固伦公主第、赐奠。　　

○诣觉生寺拈香。　　

○幸圆明园。　　

○谕内阁、载华等奏、拜唐阿讦告本官、请交部审办一摺。孝陵拜唐阿豁勤布、控诉本管郎中铁朴、员外郎德明、无故捆打。并运夫顺瑞、偷卖回乾树梃。及同役口角各情。当经载华等、讯明该拜唐阿捆打之由。系面出言项撞。不服训责。与同役口角。系与幼丁岳庆、因辞差彼此争辩。至回乾木柴。向系用为成造官物。该员外郎德明、虽照旧例办理。惟不应运至私宅成做。郎中铁朴、亦不应任听擡运。其间恐有不实不尽。又供出本衙门添办钱粮、及办理户口册档等事。有差役饭食钱文。本管官知情不究各情。均应彻底根究。拜唐阿豁勤布、并幼丁顺瑞、约兴阿、岳庆、树户石广等、均著解交刑部审讯。按律惩办。郎中铁朴、员外郎德明、均著赴部听候质讯。　　

○又谕、前因贝子绵勋、在圆明园值班。不候交替。即自散归。迨经奏参。复具摺续请赏假。两次降旨交宗人府议处。兹据载垣等核议具奏。绵勋著革去宗人府左宗人、右翼前锋统领、正黄旗满洲副都统。仍留散秩大臣、管理圆明园、及右翼第三支族长。其余差使。均著革退。并著罚世爵俸六年。再折罚世职半俸九年。毋庸查级议抵。以示惩儆。　　

○谕军机大臣等、瑞昌等奏、浙境肃清、衢防吃紧、分兵援应、并截留兵勇一摺。官军克复长兴后。泗安镇贼匪。望风逃遁。我军跟踪追剿。直偪广德、距城三十里之界牌。浙境已就肃清。惟另有股匪。窜扰江西之南丰、新城。偪近贵溪。距广信祇百余里。赖有平江水师轰击。逆匪不能径渡。沿河南岸双港一路。进偪铅山县城。复由广丰、窜至江山县境。此股逆匪。蔓延各处。衢州防堵。固属吃紧。但昨据何桂清等奏、建平、东坝、溧阳、先后失守。苏常亦形危急。当谕令和春等飞咨瑞昌等、如浙江无须添兵。所有饶廷选一军、及援浙闽兵三千名。即由何桂清等、分拨进剿。今瑞昌等、已饬向奎一军。前赴高淳、东坝、其闽兵三千。拟留守江山。李定太所部兵勇。又经饬赴衢州。饶廷选现住衢州。其兵勇已拨往江西。周天孚等、已带兵回援甯国。所有攻剿广德州兵力、是否足敷。该处为由皖入苏浙要路。该将军等、仍当咨商和春、何桂清、察看贼势缓急。酌量调度。毋得顾此失彼。至克复杭州出力、满汉文武员弁兵丁及团勇等。业经降旨。令瑞昌等核实保奏。现在浙境肃清。所有追剿出力之将弁等、准其一并保奏。候朕施恩。将此由六百里谕令知之。　　

○又谕、本日据谭廷襄奏、探闻捻匪孙葵心、由郑州、荥阳、窜至巩洛。立意窥伺陕境。已入由豫至秦大路。所过贼数。蔓延十五里。势若燎原。现添派省兵三百名。驰往函谷关、扼要守御。兵力单薄。将西安备调之驻防营马队一千名。调往堵御。并飞咨提督经文岱、亲行督兵。前来办理防堵等语。此股捻匪。欲由河南地方。窜入陕境。势甚鸱张。胜保等督办河南剿匪事宜。何以豫省沿途不能堵截。任令窜扰邻境。著胜保等迅拨精兵。飞速截剿。毋令阑入陕境。如胜保督兵出省。即留关保、防守河南。关保督兵追剿。则胜保留住河南。所需粮饷。著庆廉源源接济。至山西与河南壤地毗连。该捻声言入陕。暗窥晋省。亦意中事。傥贼势北趋怀庆一带。亦著胜保等相机截剿。以保完善之区。设或迁延贻误。致捻匪蔓延山陕。胜保等不能当此重咎也。将此由六百里加紧谕令知之。　　

○又谕、寄谕山西巡抚英桂、据谭廷襄奏、探闻捻匪窥伺陕境。由郑州、荥阳、窜至巩洛。并孙葵心、已入由豫至秦大路。所过蔓延十五里。势若燎原。该署抚添兵防堵。本日复谕令胜保等、分兵追剿矣。惟声东击西。贼匪惯技。咸丰三年怀庆解围后。贼由济源、直趋垣曲。蹂跃晋境。兹捻踪已近怀庆。该处毗连晋省。亟应调兵防堵。所有前谕备调官兵二千名。业据该抚覆奏。照数挑齐。按日操练。派定守备清山等、分起管带。即著饬令原拣统带之副将穆腾额等、督兵驰赴泽潞一带。择要驻劄。一闻匪踪偪近。即行悉力遏截。勿令扰及完善之区。致蹈从前覆辙。将此由六百里谕令知之。　　

