<!-- { "loadSidebar": true } -->
○谕军机大臣等、英桂、胜保奏、进剿逆捻。获胜情形各摺片。捻匪大股。麕集柳沟集。经胜保督兵奋击。叠获胜仗。惟该匪死党尚多。兵力不能分拨。自应由西北节节进攻。以期渐次肃清。胜保现在先攻柳沟。俟柳沟一破。即进捣三河尖。目前贼势。自应如此办理。该逆奔突靡常。军情旦夕不同。必须相度机宜。统筹全局。英桂现由新蔡进劄阜阳县之驿口桥。如胜保剿办得手。仍须移营前进。总期声势联络。互相策应。方为妥善。寿州虽已解围。颍上一带。尚当吃紧。现在大同马队。吉林余丁。业已到营。俟直隶官兵到后。即可一面进攻。一面分兵应援颍上。袁甲三如不能前赴正阳。亦须拨兵策应。著英桂等、体察缓急情形。毋得顾此失彼。致有贻误。将此由六百里谕令知之。　　

○山西巡抚王庆云奏、邻氛未靖。密陈布置情形。得旨。均照所请行。惟须慎益加慎。不准稍涉张皇。　　

○以克复湖北黄州、武昌、大冶、兴国等城。并攻毁小池口贼垒。擢协领多隆阿、以副都统用。赏委参领都嘎尔、喀尔库、委防御温德勒克喜、双福、委骁骑校常兴阿、披甲西们克西克、巴图鲁名号。都司咸恒、委参领庆明、奇车布、明德等、花翎。军功张兆麟等、蓝翎。余加衔升擢有差。　　

○予河南阵亡已革佐领松志、骁骑校拉什旺丹、游击德禄、千总马腾蛟、陈钧庆、万寿庆、把总殷鹤龄、杨起山、外委王大魁、尹宝让、鲁占魁、府经历陈谟、祭葬世职。　　

○辛未。谕军机大臣等、据恒春奏、滇省回夷各匪滋扰。剿办正当吃紧。带兵将领乏员。现署郧阳镇总兵王国才、熟悉滇省情形。回民畏服。请饬该署总兵、迅速来滇协剿等语。楚北水陆各兵。均已乘胜东下。王国才、正在黄梅小池口一带剿贼。自系带兵得力之员。惟滇省剿办回夷各匪。尚未得手。较楚省尤为吃重。著官文、胡林翼、即饬该总兵前往滇省。交恒春调遣。藉资熟手。将此由四百里谕令知之。　　

○又谕、胡林翼奏、军饷缺乏。请饬山西等省。按月筹解等语。湖北水陆各军并力东下关系剿匪全局。襄郧等处征兵。亦须士饱马腾。以期速行蒇事。现在该省年岁荒歉。米价昂贵。官兵欠饷五六月不等。军中仅以糜粥度日。情形实属窘迫。该抚请饬山西、陕西、四川、广东、各按月筹银五万两。解往以资散放。自应亟筹协济。山西、陕西、四川三省。拨解楚饷。曾据该督抚等、陆续奏报。惟楚省需饷较钜。仍著吴振棫、王庆云、曾望颜、竭力筹措。源源接济。纵不能如按月五万两之数。亦须每月拨解数万两。俾供支放。至广东省于奉拨楚饷。并未将解过数目奏报。此次需饷甚急。著叶名琛、先行筹银数万两。派委妥员迅速起解。此后仍著按月筹拨。毋得稍涉推诿。致误要需。将此由五百里各谕令知之。　　

○以湖北剿贼出力。予候选同知李续宜等、加衔升用有差。　　

○予云南景东厅阵亡同知郑自燿、游击特通阿、祭葬世职。　　

○予江西九江阵亡外委龚学书、祭葬世职。　　

○壬申。谕内阁、兵部奏参遗弃马匹之带兵各官。并请追赔议处一摺。盛京官兵。于上年调赴直隶时。在本省领马一千余匹。乘骑行走。未及一月。辄称全行倒毙。实出情理之外。显有私卖捏报情弊。自应认真查办。著盛京将军、直隶总督、严饬各该带兵官。将前项马匹。勒限赔补。毋任延宕。其扶同捏饰各员。著直隶总督、就近查取职名。先行交部议处。以示惩儆。　　

○又谕、乐斌奏、请酌改提标官兵领饷章程一摺。陕西提标各营官兵俸饷。及提属西安城守等九营俸饷。向由陕西藩库支领。惟提属固原城守等十八营俸饷银两。系在甘肃藩库支领。两省支发章程。未能一律。以致领项多寡不同。办理未免两歧。所有陕西提属各营官兵、应领俸饷等银。著照所请。统归陕西藩库支放。以昭画一。　　

○谕军机大臣等、和春奏、军饷紧迫、请责成江苏督抚筹办、并请催各省拨款一摺。所有山东、河南、广东等省拨款。已降旨饬催。并谕怡良、赵德辙、无论地丁、关税、捐项、实力妥筹。源源接济矣。和春军营。每月需饷至四十余万之多。江苏虽财赋之区。现在止有苏松二府。尚属完善。上年又遇灾荒。正项钱粮。既多蠲缓。关税亦未能畅旺。力有不逮。亦系实情。上年经和春参奏。当即严谕筹款接济。旋据该督抚奏称、解银三十五万两。至大营粮台。其余十五万。分给镇江各营。年内得以敷衍。现又三月之久。自应续筹接济。惟一隅之地。势难责令供给全军。和春前在安徽。该营兵饷。皆由外省协拨。并非安徽一省所能支应。近日庐州缺饷。亦谕江苏督抚筹济。总因用兵处所。日多一日。饷需日少一日。为今之计。惟有早克一城。即可省一处兵勇。为撙节粮饷之上策。和春自到江南。句容、溧水、未见克复一城。而两次参劾督抚。恐其误信小人之言。以致文武不和。有误大局。朕既重任和春。不得不加之训谕。即如怡良久任封疆。老成历练。近因年衰多病。屡经该督自陈。赵德辙初任巡抚。尚少谙练。朕亦深知。何桂清实心任事。因病开缺。病痊后仍当畀以重任。督抚大吏。朕心自有权衡也。至于统兵征剿。乃和春专责。著与张国梁、协力同心。早克两城。使附近地方。渐臻安堵。则徵收捐输。皆易为力。至江苏劝捐各府。各有绅董。会同地方官承办。四年以来。民情尚属允协。和春前派常州绅士赵振祚等各员。前往苏松劝捐。恐本地绅董。转得藉口卸责。于事无益。总兵谷韫璨、籍隶山东。于苏省情形。更不相习。本日民谕知怡良、赵德辙、仍责成本处绅士。会同地方官。妥为劝谕。所有和春前派各员。即著毋庸前往。将此由六百里谕令知之。　　

○又谕、前因江南大营兵饷缺乏。谕令叶名琛等、将广东省月济江南饷银十万两。山东河南两省。应拨江南饷各五万两。迅即筹解。并令崇恩、于京饷项下。划解银十万两。未据该督抚等覆奏。本日据和春奏、大营兵饷。欠至四月有余。兵丁时有鼓噪。情形急迫。请饬催协饷以资接济等语。该营需饷较钜。本省解款。不敷支放。全赖各省协济。叶名琛等、于奉拨款项。未即报解。自因本省用款较多。一时未能兼顾。惟江南一军。关系东南大局。现在既有饷竭兵溃之虞。急应设法筹济。著叶名琛、将月济江南饷银。并上年欠款。迅速设法。陆续拨解。山东省应解银五万两。除去年解过一万两外。尚短银四万两。并京饷项下。划拨银十万两。河南省应解银五万两。著崇恩、英桂、遵照前旨。分别筹解。该督抚等、务当悉心筹画。毋得稍涉推诿。致滋贻误。将此由五百里各谕令知之。　　

○又谕、本日据和春奏、兵勇缺饷日多、请饬赶紧设法筹拨一摺。江南各营兵勇。每月需饷银四十余万两。前经谕令怡良、赵德辙、源源接济。嗣据奏称、年内凑拨大营粮台银三十五万两。其余十五万两。分给镇江等各营。仅得敷衍度岁。此后需饷尚多。不可不认真筹画。设法办理。除截留漕米粜价。尽数拨给外。所有地丁、及江海关税、并海运经费、抽厘各项。著该督抚一并凑解。无误要需。至苏省年岁荒歉。正款无多。不得不剀切劝捐。借次民力。该省劝捐。本系各府绅董承办。民情尚属相安。上年和春。另派谷韫璨等五人。往苏松二府劝捐。恐本处绅董。转得藉口卸肩。而伊等人地生疏。究属隔膜。已谕和春毋庸派办。以后仍著该督抚、责成该地方官、会同本处绅董。妥为劝谕。接济和春大营。江苏藩司何俊、是否年老。难胜繁剧之任。当此钱粮支绌之时。必须精明练达之员。方足以资筹画而裕经费。著怡良、赵德辙、查明该藩司。如不胜任。即一面具奏。一面撤任。毋至贻误。将此由六百里谕令知之。　　

○又谕、本日据文俊奏、江西军饷支绌、请饬四川协济一摺。江西剿贼。正当吃紧。四川现系完善之区。虽调拨军饷。不仅一处。自应竭力筹拨。以顾大局。著吴振棫、设法筹款。每月拨解江西饷银数万两。以资接济。毋误要需。又据乐斌奏、请饬川省变粜常平仓谷。解银赴部买米等语。据称该督前在四川任内。查明各厅州县常平仓谷。共有一百二十余万石。若按照例价每石粜银五钱五分。计可得银六十余万两。所粜价银。解部设局。收买米石。现在京师米价昂贵。仓储短绌。兵民粒食维艰。自应宽为筹备。惟此项米石。囤积日久。恐不免有霉变之虞。著即迅速查明。赶紧设法筹粜。傥为数不敷。并著于济社二仓内存谷粜变。凑足五六十万两之数。派员解赴京师。以资收买。将此由四百里谕令知之。　　

○命大学士桂良、管刑部事。　　

○补行咸丰六年直隶大计。卓异官十五员。浮躁官一员。才力不及官二员。年老官三员。分别议叙处分如例。　　

○以湖北襄阳防剿出力。复总兵官德恩顶带。　　

○以江西弋阳、铅山、县城被扰。旋经击退。革知县善普、陈汝桢、都司胡舟升、外委游得才职。仍留任。　　

○予江西景德镇阵亡都司毕金科、祭葬世职。如游击例。训导沈其秀、把总朱政平、外委王典太、毛继绪、唐福星、祭葬世职。革会剿不力之知县杨錞、守备张举文职。仍留任。予江西瑞州阵亡守备杨时和、吉安阵亡把总雷复隆、周子贵、祭葬世职。　　

○癸酉。谕内阁、都察院奏、河南职员戴尧天等、以匪僧改名蒙捐。倚势负债等词。赴该衙门呈控。据称现任直隶临城县知县戴泽远、系河南罗山县僧人庆月。于道光二十三年。改名蒙捐县丞。后又改发直隶。升补知县等语。僧人蒙捐职官。从前办有成案。戴泽远、著即革职。交谭廷襄、提省严审确情。按律定拟具奏。　　

