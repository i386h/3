<!-- { "loadSidebar": true } -->
○又谕、袁甲三奏、统筹全局、宜先克庐州一摺。详览所奏。大意以庐州、居江北腹地之中。一日不克。三城重兵、为所牵掣。江北防兵、不能遽撤。曾国藩等、带兵自南而北。不如塔齐布统兵数千。由六安一带、绕出庐舒以北。先攻庐州。以次收复舒桐。顺趋安庆。袁甲三所筹各情。自系为全局起见。但于现在情形。究未深悉。此时九江尚未克复。曾国藩、塔齐布、水陆两军。互相援应。攻剿正在吃紧。而安徽上窜之贼。又踞汉口。杨霈退守德安。曾国藩等、亟须分兵救援。岂能绕出庐州以北。此论不过徒虑将来。于现在军情。难裨实用。至克复庐州。原为皖省军务、第一要著。和春等、统领众兵。累月经年。尚未得手。若再迁延。师老力疲。剿办更难得力。该提督等、坐拥重兵。岂能屡邀宽宥。袁甲三既知北窜之路。处处可通。即当严密布置。总期于事确有把握。方为不负委任。若止知徒托空言。为他人虑。而于亲办之事。一味铺张。毫无实济。岂能以此为卸责地步耶。其庐舒等处。仍著和春、福济、督饬各路官兵。迅速攻剿。毋得再事迟延。致干重罪。将此由六百里加紧各谕令知之。　　

○都察院左副都御史袁甲三奏、请将亳州知州郭世亨等、开缺以知府用。留蒙亳剿办捻匪。得旨。著再与和春、福济、妥商。朕以为郭世亨、既在宿得力。何必多一番周折。调署牧令。亦非汝应干预。　　

○调山东兖州镇总兵官常英、为伊犁镇总兵官。以广西平乐协副将富新、为山东兖州镇总兵官。　　

○赏三等侍卫海朴、二等侍卫。为巴里坤领队大臣。　　

○以堵剿江南黄池、并轰击金陵逆匪获胜。赏已革提督邓绍良、三品顶带。并赏还花翎。　　

○壬午。上诣寿康宫、问皇贵太妃安。　　

○谕军机大臣等、僧格林沁等奏、近日连镇军营情形一摺。逆匪退出灶户陈庄。西连镇贼巢。已全行荡平。其势极为穷蹙。惟该逆尚有二千名。在东连镇、筑砌木城数重。为负嵎死守之计。我军沿河筑垒。并将大炮运进套堤。高筑炮台轰击。正可并力进攻。将此股逆匪全数殄除。大营兵勇。数倍于贼。若因该逆炮火难近。不思捣穴捦渠。逆匪虽粮绝势穷。而狡悍异常。恐致他变。该大臣等、务即督饬员弁兵勇。奋力攻剿。断不可专恃坐困。待其自毙。仍一面严防分窜之路。毋令乘闲逃逸。将此由六百里加紧谕知僧格林沁、并谕西淩阿知之。　　

○癸未。上御抚辰殿大幄次。赐蒙古王、贝勒、贝子、公、额驸、台吉、及外藩使臣等食。　　

○谕内阁、河南学政张之万奏、知县侵吞捐输、纵丁殴辱文生、请饬查办一摺。地方官办理捐输。宜如何洁己奉公。妥为劝导。该员既侵吞捐项。勒借银两。复纵门丁、殴辱文生。似此藐法营私。必应严行惩办。以儆官邪。汪曜奎、著即革职拏问。交英桂提同各案人证。严行审讯。按律定拟具奏。　　

○谕军机大臣等、张之万奏、请通查积弊。及裁汰杂派差钱各摺片。所奏均系切中时弊。现在豫省抗粮纠众之案。层见叠出。固由官吏侵渔。以致奸民有所藉口。而一切无名杂费。积习相沿。弊在书差门丁者。亦复不少。该学政所奏。但系大概情形。其应如何逐细清厘。自应由地方大吏、慎选贤员。通盘核算。务使州县不能多取于民。庶闾阎之困可苏。而正供不致贻误。地方亦臻安谧。著英桂、按照该学政所陈。拣派公正大员。将各州县一切杂费。逐款详查。分别裁革。妥议章程具奏。该学政原奏。尚有未备之处。亦著一并详查。列入章程。毋得稍有含混。其尉氏许州等处。从前滋事。究系因何起衅。嗣后如何酌定章程。始得官民相安。均著详晰奏闻。至差钱一项。原不能尽数裁除。而如原摺所指、铺堂棹椅。下乡供给等项。则皆不肖庸员。私立名目。岂能任其肆意踵行。著该抚即行严饬属员。各就地方情形。一一确查。留所必需。去其太甚。以期官民两便。并将各属徵银买钞之弊。严行查办。据实参奏。嗣后各该州县。傥再蹈从前积弊。必当从严惩治。毋稍瞻徇。另摺奏参侵吞捐项、殴辱文生之知县汪曜奎、已有旨革职拏问。著英桂秉公严审。按律定拟。不得因该员曾调首邑。意存回护。稍有不实不尽。原摺著钞给阅看。将此谕令知之。寻奏、尉氏许州。实因匪徒图缓钱粮。及增添车价起衅。并非地方官办理不善。其支应兵差车马。已严饬该州县、照例发价雇备。不准丝毫滥派。汪曜奎、在孟县任内。讯无侵吞捐项。在祥符县、亦无门丁殴衿情事。惟借捐银两。不催令各捐生开报职名。悉予议叙。究属率忽。业经革职。应毋庸议。下部议。从之。　　

○甲申。谕军机大臣等、托明阿等奏、逆匪纠党攻扑仪徵、截击获一摺。览连日接仗情形。尚属出力。仪徵逆匪。既经全数遁回瓜州。亟应严密防堵。近日克复各处城池。往往旋克旋陷。总因兵过之后。守御无人。处处必须留兵驻守。安得如许兵力。仪徵逆踪既退。即著严饬该地方文武。实力备御。毋任该逆再有窜扰。余万清专办镇江。不能迅速攻复郡城。又不能奋力进剿。致逆匪屡次纠夥渡江。会合瓜州贼党。四出窜扰。该革员所司何事。殊为可恨。焦山师船。所以不令上剿者。原为横截下游江面。以断瓜镇贼援。览该大臣等、另片所奏。周士法等、水师虽小有胜仗。并未督带大船。联络进攻。徒用巡哨快船。遇贼追击。以致两处逆贼往来。不能阻截。厥咎维均。该大臣、既经严饬进剿。傥该镇等、仍前疏懈。即著据实严参。至上海得胜兵勇。前经降旨、令将向荣所拨之兵。拨回金陵。并将浙兵移调徽甯。系为江南军营兵力较单。各处要隘。不敷分拨。但此项官兵。数几及万。即酌拨一二千名、驰赴江北。不致过形短少。著向荣、吉尔杭阿、照托明阿等所请。酌量分拨。江北江南。同办一事。不得稍存畛域。致误事机。吴全美等、所带师船。日久未能斩炼上驶。屡经降旨严催。总以风色不顺为词。实属迁延胆玩。现在上窜楚北之匪。又复占踞汉口。曾国藩等、兵阻九江。连日尚无奏报。若再不从下游迎击而上。则芜湖以上沿江贼船。何时始能埽荡。楚师腹背受敌。而江南师船从容观望。傥有疏失。咎将谁诿。著向荣等、再行加紧严催。务令克日上驶。其浦口师船。仍令择要堵扼。不准互相推诿。各图安逸。将此由六百里加紧各谕令知之。　　

○又谕、王懿德奏、浙江乐清县土匪滋事、县城失守一摺。浙江温州府乐清县土匪。聚众倡乱。将县城攻破。抢劫仓库。纵放狱囚。业经王懿德于福建省标官兵。酌调五百名。派员统带。前往剿办。何桂清谅已接到该镇道禀报。著即酌调浙省官兵。速赴乐清。会同剿捕。迅图克复。该县密迩府城。尤宜分投保护。毋稍疏虞。致令延蔓。乐清县城内文武各员。如何下落。并著该督抚、确查具奏。将此由五百里各谕令知之。　　

○以内阁学士廉兆纶、为工部右侍郎。兼管钱法堂事务。仍留江西学政任。未到任前。仍以左侍郎杜翰兼署。　　

○以服阕侍郎杜＜乔羽＞、署吏部左侍郎。　　

○命吏部左侍郎张祥河、提督顺天学政。　　

○以克复江西武甯县城。赏游击常海、副将衔。千总吴金鳌等、蓝翎。　　

○以克复江西建昌德安二县城。赏通判程迪昌等、蓝翎。余升擢有差。　　

○予江南阵亡都司姜魁元、守备李禄、梁成环、张喜、千总范玉秀、张福成、王大伦、杜永林、张毓桂、马建海、刘富贵、邱长福、王长泰、把总陈永禄、刘占鳌、王茂桂、刘元功、刘天保、李世滨、外委张其彪、赵祥、聂长清、王来凤、杨汝林、马喜、钱学魁、祭葬世职。　　

○乙酉。孝穆成皇后忌辰。遣官祭慕陵。上以参赞大臣科尔沁郡王僧格林沁等、红旗捷报。生捦逆首林＜氵凤＞详。诣寿康宫、问皇贵太妃安。贺喜。　　

○谕内阁、直隶地方。办理兵差。民间供亿繁多。实形拮据。朕不忍重劳民力。是以两年以来。未经祗谒山陵。而眷念松楸。时殷追慕。因思展谒大典。若久旷不行。朕心实有未安。兹于三月初三日。由京启銮。初六日祗谒西陵。礼成后。于初九日还宫。所有应行事宜。著各该衙门、照例敬谨豫备。　　

○又谕、本日据僧格林沁、西淩阿奏、克复连镇、生捦逆首、全股贼匪、埽数歼除一摺。览奏欣慰。此股逆匪。自上年窜踞东西连镇。并占踞附近村庄。节经僧格林沁等、督率各营将弁。痛加剿洗。自攻克西连镇后。该逆全数蚁聚东连镇。死守巢穴。僧格林沁等、令投诚义勇。分劄西连镇、及灶户陈庄。并将大炮运进。隔河轰击。逆首林＜氵凤＞详、薙去长发。意欲乘隙溃围逃窜。贼势万分穷蹙。十九日寅刻。西淩阿、瑞麟、经文岱、伊勒东阿、珠勒亨、达崇阿、督带马步队官兵。在北面进攻。庆祺、绵洵、穆腾阿、巴扬阿、在南面攻打。瑞昌、玉明、双成、萨炳阿、带兵在河西扼截。将士兵勇。无不踊跃用命。先将贼巢木城焚毁。火光烛天。毙贼无数。林＜氵凤＞详身受重伤。夥匪却退。我军攻破木城。兵刃相接。贼巢内屋宇墙垣。被火烧塌。压毙及投河死者。不计其数。奔逃余匪。歼殄罄尽。夺获大小炮十余尊。枪刀旗帜五百余件。林＜氵凤＞详、于地洞内污泥中潜藏。被我军摉获。并将伪总制、伪检点、伪将军等、一并生捦。实足以快人心而伸天讨。科尔沁郡王僧格林沁、经朕授为参赞大臣。督兵剿贼。叠著勋劳。此次攻克连镇。生捦首逆。调度有方。深堪嘉尚。著加恩封为博多勒噶台亲王。伊子乾清门二等侍卫布彦讷谟祜、著在御前行走。察哈尔都统西淩阿、襄赞军务。克奏厥功。著赏给伊精阿巴图鲁名号。并赏轻车都尉世职。现在畿辅地方。一律肃清。著僧格林沁等、即移得胜之师前往高唐。督办军务。迅速克复州城。尽歼丑类。以副朕望。　　

○又谕、载龄奏、发遣新疆官犯、捐请改发内地一摺。已革湖广总督程矞采、以带兵大员。毫无布置。以致贼匪连陷城池。革职后、派办粮台。又敢藉病告假。情节较重。是以将该革员发往新疆、充当苦差。前经张芾代奏、捐赀助饷。恳恩免其发遣。降旨不准。程矞采、著即行起解。所有伊子程福均、呈请捐赀改发内地之处。仍不准行。　　

