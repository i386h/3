<!-- { "loadSidebar": true } -->
○戊辰。谕内阁、前因曾国藩以假期将满恳请终制。当经谕令假满后即赴江西督办军务并仍署理兵部侍郎。以资统率原因该侍郎督剿有年。楚军正资调度。墨绖从戎。忠孝两全。兹据奏称、江西各营安谧如常毋庸亲往抚驭。并沥陈才难宏济心抱不安仍请开缺守制各等语。曾国藩以督兵大员。正当江西吃紧之际。原不应遽请息肩。惟据一再陈请。情词恳切。朕素知该侍郎并非畏难苟安之人。著照所请、准其先开兵部侍郎之缺。暂行在籍守制。江西如有缓急。即行前赴军营。以资督率。此外各路军营、设有需才之处。经朕特旨派出。该侍郎不得再行渎请。致辜委任。　　

○又谕、英桂奏、简放河南及部选分发人员、多未依限到省、请饬部照军务省分一律办理一摺。河南省现在剿捕捻匪、差委需员。著照所请。所有简放河南及部选分发各项人员。均照军务省分新章。不准捐升改捐、及另行指发他省。以杜规避。　　

○谕军机大臣等、德兴阿等奏、何桂清咨调水师船只、归和春等调遣、并据和春将何桂清原文咨会、请仍遵前旨办理、以专责成等语。德兴阿、和春等身膺统师重任。江南北剿贼事宜。应归该大臣等调度。何桂清本非专办军务。此次咨调泊承升等师船、归和春等调遣。原为速克镇江起见。既据和春咨会南北夹攻。不分畛域。德兴阿等、即可仍遵前旨办理。不致更形掣肘。现在筹攻镇江。非水师不能廓清江面。况闻贼篺众多。该逆恃为障庇。必得调集师船。先用火攻焚毁。方能直抵金山、及银蒜等山、攻其水营。夺获后不独镇江可克。即瓜州亦在掌握中矣。据德兴阿奏、张国梁已到镇江。和春亦即日移师前往南岸。大兵业经云集。德兴阿等、务当督饬各军。水陆并举。与和春等合力图功。速拔坚城。待膺懋赏。朕不胜盼望之至。将此由六百里各谕令知之。　　

○补行咸丰七年大计。江苏卓异官九员。才力不及官一员。年老官五员。浙江卓异官十二员。不谨官二员。年老官五员。有疾官二员。河南卓异官十一员。不谨官六员。才力不及官一员。年老官三员。分别议叙处分如例。　　

○己巳。以内阁学士徐树铭、为兵部右侍郎。　　

○庚午。谕内阁、宗人府奏、遵议贝子载钧、接班迟误处分一摺。紫禁城内接班迟误。定例甚严。本应照议革去贝子。惟念载钧患病属实。且业经病故。所有应得革爵处分。著加恩宽免。　　

○又谕、谭廷襄奏、地方枭贩充斥、请变通从严惩办一摺。直隶天津、河间、与山东毗连等属。向多盐枭出没。数百为群。每经商巡拦阻。拒捕抢劫。横行无忌。兵役追缉。亦复此拏彼窜。若不严行惩办。何以除凶暴而靖闾阎。嗣后该二府与山东毗连各属。商巡随同兵役缉匪。著准其携带鸟枪。如遇大夥枭贩。持仗拒捕。准其格杀勿论。其寻常自行缉私。仍照旧章办理。至地方官查挐枭贩。如遇大夥匪徒、数十人及百人以上。横行抢劫。即照挐办土匪之例。审明后先行就地正法。其寻常并非大夥枭贩、及偷扒滩坨等案。仍照定例办理。以示区别。该督即通饬各该州县、董率团练。加派兵役。无分畛域。合力兜拏。毋任著名枭贩、得以幸逃法网。　　

○辛未。伊犁将军扎拉芬泰奏、请飞催各路援兵、赴喀英、二城助剿。并力筹节省行粮。不敢泥照成案。致滋糜费得旨。今昔情势迥异。断不能动云成案可循。惟在汝维持大局。勿致后难为继也。　　

○壬申。遣官祭火神庙。　　

○谕内阁、海朴奏、阿克苏地方击退贼匪、请将伯克奖励一摺。阿克苏所属柯尔坪地方。突有贼匪五百余人、直扑卡伦。经该处伯克哈色木、带领回兵前往迎击。杀贼多名。该匪败回。复带兵追赶至赛林底卡伦、又毙匪十余名。贼众奔溃追杀十余里。夺获枪矛马匹多件。五品顶翎六品伯克哈色木、击退贼匪。不致蔓延。尚属奋勇可嘉。著加恩赏给四品顶带。以示鼓励。　　

○阿克苏办事大臣海朴奏、齐兰军台剿贼获胜。并派兵防守情形。得旨、此起贼匪。究系何处来者。因何并未探明。又奏、存城防兵为数过单。势难分拨。请将伊犁官兵一千余名、到境时全归领队大臣锡拉那、带往巴尔楚克相机进剿。批。办理甚妥。　　

○以江苏太湖协副将周希濂、为苏松镇总兵官。署京口水师协副将李德麟、为浙江定海镇总兵官。　　

○以山东临清剿匪出力。赏守备罗奉清等升衔有差。　　

○予故江苏苏松镇总兵官叶常春、浙江定海镇总兵官周士法、祭葬恤荫。　　

○癸酉。谕内阁、谭廷襄奏、遵旨招商运粮赴京、恳恩免税一摺。现在谭廷襄遴派道员、赴近京一带招商贩运米粮。由天津通州转运来京。接济民食。所有该商等沿途经过地方。著准其免税以广招徕。仍著谭廷襄严查各属。如有州县遏籴、及商贾把持等弊。即行严参惩办。　　

○又谕、麟魁等奏、审明滋事兵役、按律定拟一摺。此案八旗披甲文惠等。因恳求变通饷项章程。胆敢直入衙署。殴伤官长实属目无法纪。兹据麟魁等审明定拟。所有各该犯应得罪名著刑部覆核具奏。逸犯刘绪、缉获另结。东陵八旗礼部该管各官。于所属兵役。平日既失于约束。迨至载华等饬令查讯。又未能将滋事之人、迅速查出著吏兵二部、查取职名。分别照例议处。载华、端秀、绵森、并著交该衙门照例议处。　　

○又谕、王懿德奏、官军克复泰甯县城一摺。闰五月二十一等日。福建提督钟宝三、统带兵勇、进攻泰甯县贼匪。该逆胆敢出扑。我军枪炮齐施。毙贼一百七十余名。生捦张得仔等十一名正法。余匪尚敢抗拒。钟宝三督率各军。长驱直进。即于二十二日。将泰甯县城收复。此次钟宝三亲督各军进剿。办理尚为迅速著即乘胜进攻。并将建甯县城克复。所有在事出力员弁。著该督查明保奏。候朕施恩。　　

○谕军机大臣等、麟魁奏、请严催兵饷、变通章程一摺据称东陵旗营兵役一年钱粮。向由遵化等州县承领转解。往返咨催每多迟滞。嗣后请径由承办衙门派员赴藩库支领。以昭简易等语。陵寝重地。该兵役等应得钱粮。藉资当差。非他处兵饷可比。该尚书所请变通章程。有无窒碍。著谭廷襄妥议具奏。并著督饬藩司、此项钱粮、务须按季支发毋稍稽延。原摺著钞给阅看。将此谕令知之寻奏、遵议东陵兵饷。请与俸折等项。均赴司库支领报闻。　　

○又谕、本日据乌勒洪额、文谦、钱炘和奏、派员接见俄夷、据实密陈一摺。俄夷到津。声称有知照理藩院公文。来津投递。并就近等候覆信。业经乌勒洪额等、派员相机开导。而该夷坚欲投文。不肯说明来意。诡谲情形。已可概见。乌勒洪额等、以不难于拒之使去、而难于去后不再生枝节。所虑亦是。但此次委员、职分较卑。该夷恐未能深信。著派文谦、亲往夷船、谕以尔国公文、例由库伦咨照理藩院办理。天津并非该国应到之地。我等断不敢率行接递公文。自干冒昧之咎。惟念两国素称和好。尔等远涉重洋。来此已经数日。未便拘泥成例。所有此次来文。如果我等接收后。尔等即行回帆。听候理藩院行知萨纳特衙门办理。如此尚可勉强代为呈递理藩院查察。若欲在天津守候回文。我等既不知其中何事。实不敢接收代递。致开辨论之端。我等实当不起。尔国与中国和好多年。岂可因投文一事、有失和睦。如此晓谕。若该夷起碇回国。即将该夷文书进呈。仍谕以此次代为投递。已属违例。若再至天津。断不能照此通融办理。傥该夷坚欲在津守候回信即著文谦正词拒绝。不许代为投递。该夷虽中藏叵测。若能据理折辩。当不至遽启衅端也。　　

○以福建延平等处剿贼、并□□穴□又□捕土匪出力。赏参将梁翼之、同知王澍等、花翎。主簿方三典等、蓝翎。并在籍员外郎郭柏荫等、升叙有差。　　

○以福建汀州失守。革都司贾彭、守备杨凤元、千总陈玉铨严益彪职。并逮问。　　

○以失守城池即行克复。革福建清流县知县曹绍曾、归化县知县韦侃、游击张常经职。仍令帮同防堵。　　

○以直隶永定河漫溢。革道员崇厚、都司张浡、外委司际泰职。仍留任。同知李载苏、州同程志达、革职留工效力。署总督谭廷襄、下部议处。　　

○甲戌。上诣清夏斋、问如皇贵太妃安。　　

○谕内阁、现在记名水师总兵人员、将次用竣。著两江闽浙两广总督、于水师副将内、遴选堪胜水师总兵者。各保奏数员。迅速送部引见。候旨记名以备简用。不得以无员可保一奏塞责。其水师参将游击、都司守备各员。如有材艺出众、可备器使者。并著核实开单具奏。　　

○又谕、王懿德奏、官军克复建甯县城一摺。闰五月二十六等日。福建提督钟宝三、统带官兵、进攻建甯县贼匪。该逆纷扑抗拒。守备陈韶舞、手刃执旗贼目一名把总汪士忠、矛刺悍贼数名。各军枪炮齐施。歼毙逆匪数十名。该逆纷纷退逃。自相践踏。余匪奔窜入城。兵勇奋力围攻。轰毙城上贼匪多名。大军继进。毙贼一百余名。生捦李长奎等八名正法。夺获大炮火药器械甚多。当将县城收复。余匪由北门窜逃。经联甲壮丁穷追。斩馘不计其数。副将林策勋等、分路□□穴□又□捕。均有斩获。现在邵武府属各县、均已一律肃清。剿办尚为迅速。著钟宝三乘此声威。会攻甯化县城。克期收复。尽歼丑类。毋留余孽。其在事出力员弁兵勇。著该督查明汇案保奏。　　

○以福建顺昌剿贼出力。免已革守备李呈瑞治罪。　　

○乙亥。谕内阁、昨据御史毛昶熙、奏参步军统领联顺、徇私废法各款。当令左都御史肃顺、面传谕旨。令将所参劣迹据实详奏。本日复据该御史奏称、已革笔帖式庆阳、系联顺亲戚。今在步军统领衙门影射办事。揽权纳贿。广置房产。上年做寿演戏。五营将备齐往庆贺。营汛为之一空。其为联顺腹心。纵容舞弊已有实据。著派端华、僧格林沁、即将庆阳拏获。会同刑部审讯。庆阳家产。并著端华等严密查封。至所参联顺等受营规。堆拨兵役、每多缺额等款。著一并查明具奏。联顺、著先开步军统领之缺。听候查办。　　

○又谕、恒春、桑春荣奏、回匪窜至省垣、现筹剿办情形、自请严议一摺曲江回匪句结澂江等处回夷。窜至省垣城外。肆行焚杀。该督抚身膺疆寄。未能先事豫防。咎有应得。除恒春业经身故、加恩宽免外。云南巡抚桑春荣、及在省司道等、均著交部严加议处。　　

