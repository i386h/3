<!-- { "loadSidebar": true } -->
○壬申。谕内阁、昨因镶白旗满洲奏、胜保之母。在京病故。业经降旨。令胜保俟军务完竣。再行回京穿孝。并赏银四百两。交其家属经理丧事。以示优眷。兹据胜保奏称、家丁到营。述知母病垂危。吁恳赏假一月。回京省视。冀见伊母一面。即行旋营报效。情词恳切。具见孝思。惟此时伊母业经病故。有伊弟廉保、料理丧事。而胜保督师安徽正当剿办吃紧之际。未可暂离军营。古人墨绖从戎。尽忠即以尽孝。该大臣仍遵前旨。俟军务完竣。再行回京穿孝。该大臣惟当迅速图功。肃清皖境。庶几忠孝两全。朕实有厚望焉。　　

○谕军机大臣等、乐斌奏、边饷待用孔急、请饬陕西省、迅将欠解银两筹拨等语。前因甘肃口内口外。兵饷经费。需用孔殷。当谕令曾望颜、先行筹拨银十数万两。兹据乐斌奏称、仅报解银四万两。边疆重地。现在俸饷亟应支放。未便再事迟延。致有贻误。著该抚仍遵前旨。迅速筹解银十余万两。赶紧于九十两月内。如数解甘。以资分拨。其余银一百三十余万两。并著按月筹解银五万两。俾得源源接济。毋误要需。将此由五百里谕令知之。　　

○癸酉。谕内阁、裕瑞奏、遵旨覆讯已革游击收寄伯克衣物一摺。此案已革游击张耀林、受寄已革四品阿奇木伯克阿那雅特衣物。未即交还。讯系一时气忿。尚非有心图赖。兹经裕瑞审明。业将原物如数交清。张耀林著开复原官。惟该员到案时。不即供明。究属不合。仍著交部议处。　　

○又谕、多慧等奏、厅库被窃银两、请将厅员撤任、勒限严缉一摺。哈密厅库支发款项。经多慧等委员监放。查点银数。失去一千二百九十余两。该厅员恒龄、毫无知觉。非寻常疏忽可比。著先行撤任。勒限一个月。将赃贼全行缉获。如逾限无获。即行从严参办。此外该员有无经手未完款项。并著饬令接署之员。核算交代。分别办理。　　

○谕军机大臣等、裕瑞奏、回子应交额铜、请折交钱文一摺。据称叶尔羌库库雅尔、桑珠二庄地方。向系开设铜厂。令众回子刨穵交铜。将一切粮赋差徭豁免。库库雅尔庄、每月交铜一千二百斤。桑珠庄、每月交铜五百零七斤。兹据该二庄伯克等呈称、库库雅尔庄、离穵铜地方。路途遥远。耽延时日。其桑珠庄柴水缺乏。挽运维艰。请将应交之铜。每斤交当五钱二百五十文。按月清款。核计收铜鼓铸。搭放兵饷。有赢无绌。恳请愈允等语。该回子等采穵铜厂。交纳铜斤。历有年所。今请折交钱文。以省穵运。似系体恤回民。但轻改旧章。其中恐有别情。日后有无流弊。著扎拉芬泰、遴委妥员。前往该城。确切查明具奏。将此谕令知之。　　

○又谕、据裕瑞奏、浩罕遣使递禀、复差额尔沁随班进京、当经详为开导等语。浩罕伯克差额尔沁阿布都剀里木进京朝贡。经该参赞大臣详为开导。本年各城伯克年班。均已停止。该额尔沁应免进京。旋据呈称恳将浩罕伯克诚心代奏。现在暂寓回城候信。该浩罕伯克遣使入觐。呈进贡物。诚悃可嘉。既经开导。令将贡物携回。傥该伯克来信应允。即毋庸议。如必欲呈进贡物。吁恳代奏。自应准其纳款。所有原进贡物。著即赏收。由裕瑞代递至京。朕仍照例颁赏物件。并给与敕书。以奖其效顺之忱。用示怀柔远人至意。将此谕令知之。　　

○又谕、都察院奏、直隶开州廪生种世恩、在该衙门呈诉、赴京乡试。携带罗文。并盘费报捐银两。偕廪生马镜蓉等、由籍启程。于七月初三日午间。行至山东恩县途次。遇骑马贼三人。各持刀枪。抢去银两衣物。该生等赴县禀报。署知县殷嘉树、并不追究。反将该生等考罗文书扣存。勒令回家。其贼匪自称德非冯义、访系该州快头等语。恩县系近畿通衢。竟有骑马贼白昼抢夺。实属目无法纪。直隶廪生种世恩等、失去银物。该署知县殷嘉树、既不赶紧严缉赃贼。复扣留罗文。致该生不能应试。情节尤属可恶。此等劣员。纵盗殃民。著文煜严参惩办。并勒限缉拏赃盗以靖地方。盗首冯义、如系德州快役。著即密拏严办。毋令远扬。将此谕令知之。　　

○甲戌。命浙江巡抚胡兴仁来京。调福建巡抚罗遵殿、为浙江巡抚。以福建布政使瑞瑸、为巡抚赏已革布政使张集馨、三品顶带。署福建布政使。　　

○释发遣已革直隶总督谭廷襄、已革江苏布政使雷以諴罪。　　

○乙亥。谕内阁、胜保奏、击退窜扑盱眙粤捻大股匪众、并阵斩著名逆首一摺。八月二十五日。贼扑盱眙。经我兵击退。旋复扑至清水坝、高家凹地方。围裹营盘。张得胜、格洪额等、分路鏖战多时。毙贼无数。该逆蜂拥齐来。经水师迎头轰击。张得胜直前冲杀。旋用手枪。击中伪前军主将吴如哮、斩获首级。贼势披靡。向南遁走。我军追杀十余里。此次粤捻纠约大股。复窜盱眙。经胜保督饬张得胜等、会同水师炮船。并力截剿。全数击退。并阵斩著名逆首。歼厥渠魁。洵足以寒贼胆而快人心。著胜保等乘胜进攻。尽歼丑类。勿留余孽。　　

○谕军机大臣等、御史刘有铭奏、直隶沿海一带。与山东毗连地方。白昼骑马劫夺之案。层见叠出。自六年七月。至九年八月。沧州、静海、青县、献县、南皮、盐山、三河等县村庄。抢劫骡马银两衣服。约计已有十二案之多。曾经报出者。不过三五案。至今盗犯无一弋获。推原其故。总由州县规避处分。豫存讳盗之心。捕役逢迎把持。遇报盗之家。多方留难。因而强者托人关说。改盗为窃弱者抑不令报。甚至因报盗案。捕役多以他故中伤。事主莫敢谁何。遂致盗风日炽等语畿辅为根本重地。岂容不肖州县。养痈贻害况该御史所闻。不过十之二三。此外盗案地方官讳若不办者。谅必不少。著恒福即照所参各案。严行查办。将讳匿之州县。从重惩处。其骑马贼匪充斥横行。著饬属严拏。以安行旅而靖闾阎。原摺著钞给阅看。将此谕令知之。　　

○赏安徽军营病故已革漕运总督杨殿邦道衔。予祭葬。恤荫如道员例。　　

○丙子。谕内阁、前因浙江嘉兴协副将林策勋、驻劄福建归化剿匪。欠给兵勇口粮。辄离防所。代理汀州府知府雷瑞光、于应发饷糈。并不随时筹措。以致贻误。当经降旨。将该员等、一并暂行革职。嗣经归化绅民呈控。并署汀州府知府马寿祺、禀讦林策勋、有纵勇滋事、冒销口粮等情。复经王懿德奏参、将该副将革职讯办。兹据庆端等、查明林策勋、并无短数冒销、及纵勇滋扰情事。惟于所带潮勇。迫索捐户。不能严加约束。实属溺职。业已革职病故。著毋庸议。雷瑞光于林策勋赴郡请饷。设法那借。藉资急需。尚无坐视贻误情事。所有该员革职处分。著准其开复。以知府留于福建补用。仍补缴捐复银两。马寿祺禀讦各情。事出有因。且为慎重军需起见。并著免其置议。　　

○谕军机大臣等、德勒克多尔济等奏、请将从前咨行俄罗斯咨文、现由该国署理固毕尔那托尔拨回、可否照和约换定文案、由军机大臣行文一摺。览奏殊堪诧异。本年互相换约。原为海口通商而设。此次俄罗斯人。在三姓地方。滋生事端。若照所换文约办理。何可为据。该大臣奏称、此件文案。现由俄罗斯拨回。并无另行可通之路。显系居心推诿。著交德勒克多尔济等、仍须设法咨行该国。设该国再不接收。即告知伊等、尔国屡次遣人来京咨送文件。我国并无拨回。且尔国之人。在三姓地方。滋生事端。自当查办。设若屡次拨回不收。是何情理。如此晓谕。该夷自当收受矣。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百九十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。九月。丁丑。谕军机大臣等、本日据袁甲三等奏、大股逆匪扑扰三河、现筹竭力堵御一摺。贼匪于退出盱眙后。窜至三河南岸。又向衡阳一带。抢船争渡。虽经水陆各军击退。贼匪仍聚黎城金沟一带。与清淮相距甚近。情形危急。现派都司穆恒德等。并游击德兴。管带存城及所部各兵。分赴衡阳及三河。并于三河以南。收集张得胜等溃败兵勇。洪湖北面。添调团练二千名扼守。将沿湖南岸船只。悉数调归北岸。布置均尚周妥。胜保驻军五河。与该处相距较近。设使该夷抄出后路。清淮偶有疏虞。该大臣全军、亦必受困。著即严督张得胜等、将屯扑三河之匪。实力剿洗。其孙葵心一股。声称取道睢灵以扑清淮。袁甲三等。力难兼顾。并著胜保就近拨兵迎击。毋令东窜。袁甲三即咨和春等、攻剿天长。以牵制贼势。著先就现有兵勇、分投堵遏。会合胜保之兵、并力夹击。毋得稍有疏虞。将此由六百里各谕令知之。　　

○又谕、前因胜保、翁同书、两处军营、需饷甚急。叠经谕令瑛棨等、筹款分拨接济。兹据翁同书奏称、近接瑛棨来函。知胜保函会、已专弁前赴河南、截留山西陕西协拨翁同书军营饷银四万两等语。军营饷需。必须均匀分拨。方免贻误。前经胜保奏明、将山陕月饷。就近拨归翁同书军营。河南月饷。两营分拨。现在翁同书一营。缺饷已久。颍州一带。道路梗阻。专赖山陕河南源源接济。胜保何得将山陕协饷。全行截留。著瑛棨接奉此旨。将山陕协饷、应拨翁同书军营者。经过豫省时。不得截归胜保军营。以昭平允而顾大局。其豫省应解饷银。仍著均匀分拨。将此由五百里谕令知之。　　

