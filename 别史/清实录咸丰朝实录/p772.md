<!-- { "loadSidebar": true } -->
○又谕、恒福、瑛棨奏、官军击退北路捻匪回巢、并剿办南路大股匪徒获胜一摺。亳州捻匪。图窜河南边境。阑入鹿邑县属。旋经兵勇剿退该匪复扑柘城县城。经代理知县陈桂林、督勇守御。合力堵剿。贼众向东南败走。窜回皖境。其前次窜至杞县之贼。向考城边界奔窜。伊里绷阿等、督率兵勇兜击。贼即败窜。其前队马贼。扑至归德府城南关。知府孙鸣珂等、督军守御。各乡团勇。复出策应。匪众均向皖境窜回老巢。其南路窜扰舞阳等处之匪。经伊兴额驰往剿办。在商水县东南。遇贼接仗。马队四面抄击。自辰至申。鏖战五时之久。贼始纷纷溃散。官军乘势追杀。直至安徽太和县境。驰逐三昼夜。沿途击毙淹死者。不计其数。此股步匪。业已歼除殆尽。仍著瑛棨等、督饬将士。认真摉捕。勿留余孽。　　

○又谕、恩庆奏、查办里塘夷匪讎劫各案、审断完结一摺。此案格桑喇嘛彭错扎、巴洛珠二名。因查碌头人、耻本格喜谋争副堪布缺。挟讎互劫。辄敢屡次撤站。藉端挟制。实属刁狡。著照所请。拨往前藏、交地方官严加管束。查碌头人乍鲁祥秋等、以争缺微嫌。竟至纠众滋事。讎劫数年。亦属法无可贷。姑念其悔罪轮诚已将凶夷缚献。著从宽免其究处。夷目邓珠、拒伤土官。登时殒命。著即行正法。以儆凶顽。　　

○谕军机大臣等、前因豫省肃清。据曾望颜奏、请将商雒防兵。悉行裁撤。近据恒福叠次奏报、亳州捻匪。阑入豫疆。窜扰甯陵、睢州、蔓及西华等处。经官军截剿获胜。匪势已挫。难保不复行滋蔓。陕省商雒等地方、撤防以后。据曾望颜奏称、仍将保甲团练。加意整顿。各处村庄。有未设立寨堡者。饬令修筑。现在邻氛不靖。办团筑堡等事。必须实力经理。著曾望颜即行饬属认真筹办。如河南捻匪。有西窜消息。应行调兵堵剿。即著曾望颜、会同经文岱、豫筹布置。以期有备无患。将此由五百里谕令知之。　　

○豫拨吉林黑龙江马队官兵各二百名。备奉天防所调用。　　

○封禁热河铅硐沟铜矿。从都统常清请也。　　

○以剿办河南捻匪获胜开复副都统伊兴额、革职处分。赏还头品顶带。　　

○以查办四川里塘夷务出力。赏同知宣维礼、守备钟淮、孙廷槐、马仁杰等、花翎。通判庄裕崧等、蓝翎。余升叙有差。　　

○予河南睢州阵亡州判史存礼、吏目王庭兰、祭葬世职。　　

○辛巳。孝贤纯皇后忌辰。遣官祭裕陵。　　

○谕内阁、前因御史李培祜奏、河南候补知县张绍英、浮冒勇粮、误陷团练各情。当降旨、交瑛棨查明参办。兹据恒福奏、张绍英委赴舞阳。剿办捻匪。所带乡勇。除遣回外、仅留二十余名。并无浮冒数百名之事。所参欲攫团练经费。并欲焚烧民房。团长畏惧。多以贿免一节。访查并无其事。该员因角子山剿匪出力。开复原官。并非因诈冒拏获捻首得功。生员刘恕行、窝匪分赃。提审属实。在监病毙。并非张绍英受贿诬指。所有张绍英被参各款。既据恒福查明。委无实迹著免其置议。　　

○又谕、昨据恒福等奏、官军剿办南路大股匪徒获胜。兹据伊兴额奏称、督带马步各队。追贼至商水县属之老湖坡地方。该逆回头抗拒。官兵分路齐进。伊兴额绕出贼后。佐领穆克德布、富亮等、奋勇争先。匪势不支。纷纷败退。官军乘胜追杀。直至太和县之孙家圩。大获全胜。著即乘势进攻宿州西南各贼圩。务期净绝根株。毋留余孽。　　

○谕军机大臣等、本日据伊兴额奏、袁甲三军营委员、弊窦多端、请饬查办等语。据称、该副都统接任后。查点兵马钱粮。管理营务处委员徐晓峰等、日久并未造册禀覆。又不将底帐呈缴。并据委员孙洪金、面禀袁甲三粮台。有二万余金无著各情。伊兴额现派帮办剿匪事宜。袁甲三军营委员。自应将兵马钱粮数目。详细造册呈送。以凭查核。乃该委员等、并无一字禀覆。经该副都统严行札饬。又复含混具禀。似此任意延玩。难保无希图浮冒开销情弊。著胜保、翁同书、按照所奏。秉公查办。如有虚报勇数。冒销钱粮。即将委员徐晓峰等奏请革职拏问。以杜冒滥而饬戎行。将此由五百里谕令知之。　　

○又谕、伊兴额奏、马队不敷剿办、请饬拨吉林小枪马队五百名前往等语。吉林马队官兵。经各处徵调。叠据该将军奏称、实难再行抽拨。前因恒福奏、请拨马队。因吉林既无可拨。但拨黑龙江余丁二百五十名。前赴河南军营。已据奕山奏、如数挑选。派员管带。于二月初三日启程赴豫。系由蒙古草地、入山海关。就近遄行。此项马队。俱系挑选年力精壮。技艺娴熟之人。当可得力。现在伊兴额、督办河南防剿事宜。所有前调黑龙江兵。著归该副都统统带。即行迎提到营。迅埽捻匪。毋任蔓延。将此由六百里谕令知之。　　

○以浙江捐输军饷。永广海甯、归安、镇海三州县、学额各三名。乌程县二名。山阴、萧山、诸暨、上虞、鄞五县、各一名。　　

○予江西阵亡把总黄龙先、外委李先益、李楚文、刘文友。祭葬世职。　　

○壬午。谕军机大臣等。僧格林沁、文煜奏、遵旨酌拨官兵一摺。僧格林沁于海防抽拨昭乌达吉林黑龙江官兵、共二千名。派员统带。前往黄河北岸。文煜并拨官兵千名。交大名镇道择要防守。均著照所议办理。惟抽拨之后。海防兵力较单。本日已谕景淳、特普钦、奕山、将吉林黑龙江备调之兵各一千名。饬令迅速启程。仍于山海关截留各五百名。其余一千名。即屯劄天津海口。并照该大臣密咨。俟此项官兵到防后。再令常山、乐善等、统带所拨之兵。前往黄河北岸。以资防堵所需马匹。已谕庆昀挑选。迅速解津。并传知武备院制备弓箭等项。听候该大臣调取矣。另片奏、大沽海口。布置周密。不可令人窥伺等语。夷船如至海口。该大臣等、仍遵二月二十九日所寄谕旨。先行派员晓谕。如有旨准其进京换约。即令其在拦江沙外停泊。用内地船只。渡进内河。由北塘登陆到津。仍由水路至通。届时酌量办理可也。将此谕令知之。　　

○又谕、据倭仁奏、奉天海口情形。沿沟营防守若固。三叉河一带。自可无虞。增庆等现拟在黄土坎等处设防。实属无益。本日已据玉明等覆奏。均照僧格林沁所议办理矣。至所称增庆随带多员。驿马用至八九十匹。供应浩繁。沿途不无骚扰等语。著增庆明白回奏。如该副都统所带随员。果有骚扰情事。并著玉明、景霖、迅即查明据实参奏。将此谕令知之。　　

○以正蓝旗满洲印务参领双禄、署正红旗汉军副都统。　　

○调吉林、黑龙江、挑备官兵各一千名。分赴山海关、天津、防堵。　　

○调察哈尔牧群马二千匹。解往天津备用。　　

○予江南浦口阵亡把总张大瑞、祭葬世职。　　

○癸未。谕内阁、骆秉章奏、查明已革总兵各劣迹实据、并有侵亏营饷重情、请拏问提讯一摺。已革湖南永州镇总兵樊燮、有署内差役。冒领兵粮。摊派养廉。盖造房屋。并演戏赏耗。开销公项各劣迹。前经谕令骆秉章、查明参奏。兹据奏称、该革员种种劣迹。均有确据。且擅提廉俸数至盈千。悬款无著。署中一切使用复提用营中银钱至数千之多实属恣意侵亏。大干功令。亟应彻底研究。以儆官邪。樊变著即行拏问。交骆秉章、提同人证。严审究办。并著湖北巡抚、饬查该革员现在行抵何处。即日委员押解湖南。听候查办。　　

○谕军机大臣等、傅振邦、伊兴、额奏、进捣浍南贼巢、并叠次击退外援一摺。此次官军剿击捻匪。捦斩甚多。惟毕家集贼圩。尚未攻破。亟应科胜进剿。迅克贼巢。傅振邦现带马步兵勇。前赴浍南。著即会同苗沛霖等兵练。节节埽荡。伊兴额回抵濉口。亦著随时商酌。探明何路紧要。即向何路奋击。毋令该匪再行纷窜。将此由六百里各谕令知之。　　

○又谕、前因捻势猖獗。叠次谕令东豫两省官兵。出省会剿。本日据傅振邦等奏、进捣浍南贼巢。连次击退外援。捻匪屡受惩创。亟应乘胜进攻。以冀埽穴捦渠。尽殄丑类。著崇恩即饬黄良楷、富新等、速行会合傅振邦、移师进剿。毋稍迟延。河南官兵。已归伊兴额统带。所有豫省进剿机宜。即由该副都统、妥为调度。瑛棨仍饬本省带兵各员会同前进。不得株守一隅。致滋贻误。将此由六百里各谕令知之。　　

○又谕、前因宿州军营。需饷甚亟。当谕山东、河南、山西、各将欠饷。并每月应解饷银。赶紧筹解。嗣据河南、山西、各奏报解银数万两、及万余两不等。而山东并未报解。现在捻氛尚炽。傅振邦等一军。西援永亳。东控灵泗。以扼北窜。剿办正当吃紧。而每月发饷。不足十日之数。甚至兵饥逃散。营员自缢。情形甚为危急。著崇恩、英桂、瑛棨、各严饬藩司、将每月应解协饷二万两。依期如数解济。其从前积欠。若责令一时全解。恐力有未逮。著自本年三月为始。按月搭解一万两。毋再推延。并著曾望颜、每月协济银二万两。解赴徐州粮台应用。将此由五百里各谕令知之。　　

○以克复江西吉安府城。赏都司姜维扬、巴图鲁名号。同知吕绍奎、都司萧品元岁、吴开泰、姚得胜、李世颜、秦国胜、守备戴国泰、在籍二品封职黄赞禹等、花翎。把总冯有翼等、蓝翎。余加衔升叙有差。　　

○以安徽兵练叠次剿匪获胜。赏守备苗天庆、巴图鲁名号。军功张诚心、蓝翎。余升叙有差。　　

○予安徽护城阵亡知府颜怀忠、祭葬世职。护军孝顺、祭葬世职、如护军校例。武生迟乃光、祭葬世职。如把总例。　　

○甲申。上诣静明园龙神祠祈雨拈香。遣惠亲王绵愉、诣清漪园龙神祠。睿亲王仁寿、诣黑龙潭。恭亲王奕诣觉生寺拈香。　　

○谕内阁、倭什珲布奏、兵饷缺乏、请饬速为筹拨一摺。甘肃省应拨乌噜木齐满洲营兵饷近年短解甚多该营兵丁。需饷紧要。著乐斌先行筹拨银十数万两。以资散放。至山东、山西、河南、陕西应解甘饷。前经谕令该抚等、各拨银十万两。著户部饬催迅速筹解。此外各省欠解甘饷。并著该部查明。一并酌拨催解。以济要需。　　

○补铸广西平乐协副将、平乐府通判、经历、平乐县知县、各关防印信。从巡抚劳崇光请也。　　

