<!-- { "loadSidebar": true } -->
○阿克苏办事大臣倭什珲布奏谢赏议叙恩。得旨。阿克苏地方紧要。汝须振勉为之。不可自图安逸。致有废弛。　　

○辛酉。谕军机大臣等、前因逆匪北窜。叠经降旨、谕令沿河各督抚、派委员弁、于南北两岸实力巡防。现在贼扑怀庆。南岸之匪。既宜防其踵至。北岸之匪。亦当杜其回奔。该地方文武应如何严密稽查。加意防范。兹据讷尔经额奏、连获偷渡人犯。供系管渡夫役受贿卖放。且河南委员不知去向。但派一二名夫役。在河岸巡查等语。殊堪骇异。著陆应谷、查明南岸委员。严参惩办。现在河南贼匪。渐就肃清。陆应谷已于本月初八日折回汴梁。著即带兵出省。巡查河岸。于上下游严防偷渡。且可为河北声援。至河北道蒋启扬、本有地方之责。现在防河紧要。著即饬该员、速回本任。协同署河北镇总兵花里雅逊布、于河北一带口岸。会同直隶所派弁兵。合力守御。毋许意存推诿。并著长臻、严饬河标弁兵。协同地方文武。实力防守。王履谦、职司巡查。大河南北。均应兼顾。如有沿河员弁、防守疏懈者。即著指名参奏。讷尔经额、统领大兵。自当通筹全局。不分畛域。一体筹防。以副委任。将此由六百里各谕令知之。　　

○又谕、张亮基等奏、贼匪南窜楚境、叠获胜仗一摺。豫省贼匪。由罗山县、窜入湖北黄安、麻城、一带。经该署督等、派委文武兵勇。水陆夹击。叠获胜仗。除临阵捦斩外。其余股匪。不过二三百人。贼势穷蹙已极。剿办尚属迅速。该署督等、已饬各州县。晓谕各乡团。遇有零星贼匪窜入。即行捆献。并饬将各要路。多设陷阱。水路将船只提开。桥梁撤拆。布置亦合机宜。楚北当兵燹之余。岂堪再遭蹂躏。张亮基等、务当严饬各路带兵文武。趁此贼势溃散。四面兜剿。将此股逆匪。悉数歼除。万不可任其余烬复然。致滋蔓延。都司善保、临阵先退。著即查明参奏。其接仗出力之员弁兵勇并阵亡兵勇。斩捦贼匪名目。均著详细查明具奏。再前有旨、令该署督等、豫备船炮兵勇。驶赴下游。以助金陵攻剿。并可截断贼匪江面往来之路。此系紧要机宜。业经由部筹拨银二十万两。以作经费。张亮基等、即饬属迅速办理。该省无论何款先行筹拨。俟部拨到时归款。毋稍迟误。将此由六百里谕令知之。　　

○又谕、陆应谷奏、剿捕败窜零匪歼灭殆尽、出力人员、拟请恩施一摺。豫省逆匪南窜。惟柏山跟踪追剿。屡有斩捦。王家琳、此次带兵剿截。不过折回零匪。既经楚省知照无须前进。而本省边界余匪仍须实力摉捕。不可以逐贼出境。遂为了事。该抚所请查明在事出力人员。拟请恩施之处。务须认真核实保奏。毋许冒滥。将此由六百里谕令知之。　　

○又谕、吕贤基、李嘉端奏、贼匪分窜、筹办堵剿情形一摺。逆匪分窜肆扰。由黄安、麻城、攻陷罗田。扑入英山、窜至太湖。亟宜翦除净尽。著该侍郎等、即责令带兵各员。扼要堵截。合力剿洗。并饬各该地方官、及营汛员弁等、认真防守城垣。巡查江面。毋任匪党阑入。本日据周天爵奏、遵旨捕拏颍州等处捻匪。业经歼毙多名。并捦获匪首正法。拟即亲赴该处。统率兵勇剿除余党等语。周天爵、著即赶紧前往颖州一带。剿捕捻匪。并著李嘉端、饬令地方文武协力兜拏。吕贤基分饬乡团自相保卫。互为应援。总期及早廓清。毋任句结滋蔓。将此由六百里各谕令知之。　　

○又谕、怡良、许乃钊奏、遵筹江南大营粮台、请以徵收关税、作为兵饷等语。现在江南大营。需饷孔殷。该督等所奏、自系实在情形。著准其以上海道徵收关税银两。作为大营及镇江各营兵饷之用。除浒墅关所收税银。及催缴捐项外。并准其行咨浙省藩关运各库。如有可以协济之处。务令源源拨济。毋误要需。至于地丁徵银。为国家惟正之供。江苏本年上忙钱粮。虽经缓至秋后徵收。转瞬即届秋成。开徵不远。著即饬令该州县、严禁向来浮滥之习。以顺舆情。若能踊跃输将。较之关税徵银。奚啻数倍。当此军需孔亟之时、该督抚等具有天良、必当设法晓谕。并密加访察。如有奸胥墨吏图饱私橐。以致刁民藉口有误徵收者。即将办理不善之员。严行参处。以重帑项而济军需。将此由六百里谕令知之。　　

○署湖广总督张亮基等奏、查明河南等处贼情。并请饬行闲文武。各上平贼方略。得旨。所见甚是。现踞三城之贼未见有减于前而各处分窜。几于策应不及。不知已后之局若何。惟有恳祈天鉴。速赦民劫而已。掩败为胜。军营通病。每获小胜。极力铺张。不知胜报到来。朕必降旨。独不虑及为贼所笑耶。汝等既出此言。必应事事从实也。　　

○广西巡抚劳崇光奏、柳州、浔州、两府属等处捕蝗情形。得旨。地方捕蝗情形。随时查勘具奏。　　

○理藩院尚书恩华奏、军营地势情形并绘图贴说呈览。得旨。图留中。汝在清化无后路。势难前进。朕已洞知矣。又奏、六品顶带奕纪、捐铸炮位。请饬交文谦查明运送批。已有旨谕知文谦矣。奕纪系曾任大员。屡获重愆。著传旨与奕纪、令伊奋勉出力。无难再邀恩遇。此次捐炮。著先行毋庸加恩。　　

○署湖广总督张亮基奏、请以已革广东高州镇总兵官杨昌泗、留湖北差委允之。　　

○以守御河南许州、怀庆、两城出力。赏知府余炳焘、知州金梁、都司穆奇贤、穆特布等、花翎。并升叙有差。　　

○以河南剿捦贼目。赏外委徐春芳、蓝翎。以把总升用。　　

○予江南阵亡提督福珠洪河、祭葬世职。谥壮敏。　　

○壬戌。上诣寿康宫、问皇贵太妃安。　　

○谕内阁、讷尔经额、托明阿、胜保奏、续获胜仗一摺。怀庆城外贼匪。负嵎抗拒。本月十三日。经托明阿、善禄、胜保、分三路进攻。齐扑贼垒。先有巡哨贼匪数百人。直奔东南抵拒。托明阿、善禄、督兵分投迎击。枪毙百余人。该逆复由东面拥出数百人。我兵四路冲击。杀贼一百数十名。维时胜保、分兵于各贼垒放火喊杀。阻其救援。一面用土草填压濠沟。挥兵真入贼垒。杀毙逆匪二百数十名。多系长发贼目。贼遂大溃。此次进攻。托明阿、善禄、分路剿击。胜保复挥兵深入。奋勇可嘉。现在讷尔经额已抵清化镇。副都统松玉、前任总兵德坤、及游击吴璋、所带各路官兵。均可赶到托明阿等军营。著该大臣、督率各路大兵。四面围剿。埽荡贼氛。迅解怀庆之围。毋稍延缓。　　

○谕军机大臣等、讷尔经额等奏、续获胜仗一摺。逆匪于怀庆城外深沟高垒。负嵎抗拒。托明阿、胜保、接府县密禀知城中粮米渐匮。即商定日期。携带米粮百石。督兵分路进攻。直入土垒。歼毙长发老贼数百名。去南城门不及一箭之遥。乃以胜保后路无重兵接应。不能深入。以致功亏一篑。殊为可惜。怀郡一城。关系河北全局。叠经降旨、令该大臣迅往督率各路官兵。合力剿贼速解城围。现在城中米粮已匮。若再不迅图解围。则城内人民。势渐不支。难保不别滋他变。该大臣现已前往清化。先派松玉、德坤、带兵五百名。驰赴托明阿、胜保、军营。并令游击吴璋、速带天津兵三百名。赶赴胜保行营助剿。怀庆被围危急。正当攻剿吃紧之际。托明阿等、兵力较单。仅派兵八百名、前往协济。仍恐未能敷用。著该大臣再行添弁兵。迅速前往。以资调遣。再陕安镇总兵郝光甲、带兵二千。由泽州驰赴怀庆。此时谅已赶到。即著该大臣、飞饬前赴托明阿、善禄、军营。听候调遣。毋令株守远处。无济实用。逆匪屡被惩创。势已穷蹙。现当各路官兵云集。著即约期会剿。迅解城围。万不可再有延缓。致误事机。将此由六百里各谕令知之。　　

○又谕、昨因探闻直隶望都县地方。有土匪滋事、谕令桂良、查明迅速拏办。本日恭亲王奕由西陵回京。面奏、闻唐县地方有匪徒三四百名肆扰。省中已派兵拏获多名等语。何以未见奏报。唐县匪徒。是否即望都夥党。抑系另有一股。著桂良迅即查明据实具奏。并严饬带兵员弁。会同该地方官赶紧捕获。悉数歼除。毋得任听属员讳饰。致滋延蔓。将此谕令知之。　　

○钦差大臣大学士直隶总督讷尔经额等奏、续获胜仗。并催兵会剿。得旨。胜保挥兵深入。奋勇可嘉。怀庆府城。万不可稍有疏虞。讷尔经额统领诸军。若不能保此危城。咎固难辞。复何颜见朕。总以速速前进为要。　　

○命休致山西大同镇总兵官积庆、赴河北军营。交钦差大臣讷尔经额差委。　　

○癸亥。谕军机大臣等、文谦奏、天津地方紧要、请派大员暂行驻守一摺。天津为水陆冲要。拱卫京畿。所有稽查奸究。弹压地方。均关紧要。现在海运漕粮。将次兑竣。孙瑞珍、于验收完竣后。即著回京。庆祺著留于天津、专办巡防事宜。其现驻天津之盛京官兵。即归庆祺调度。文谦虽无地方之责。现当办理巡防之际。著该盐政、会同天津镇道。督率地方文武。一体认真查察。毋稍疏懈。至劝谕捐输军饷事宜。仍责成文谦、会同地方官绅。妥为筹办。将此谕知孙瑞珍、庆祺、并传谕文谦知之。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。七月。甲子。上御乾清门听政。　　

○谕内阁、自军兴以来。东南各省绅民练勇人等、或协同官兵剿捕。或自行保卫乡闾。均能深明大义。前有旨谕各督抚、凡在籍团练出力、与效命行间、同其赏赉。其有杀贼捐躯者。自应优加奖恤以慰忠魂而昭激劝。兹据御史黄经奏、上年广东股匪何名科等、扰及茂名之新垌。经电白县在籍候选知县李景新、亲带乡勇子弟悉力捍御。杀贼数十人。乡勇及子弟阵亡者亦十余人。该员旋以众寡不敌被害等语。李景新奋勇捐躯。岂宜久任湮没。著该督抚迅饬查明该员死事情节、奏明请恤。此外被贼滋扰各地方。如有绅士团练杀贼遇害者。并著统兵大员及各督抚查明具奏。候旨加恩。　　

