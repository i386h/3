<!-- { "loadSidebar": true } -->
○又谕、恩华奏、逆匪于曹河上游抢渡、现催各路官兵驰赴兖州防堵一摺。兖州水陆冲要。自应加意严防。而曹河一带。尤为北渡要路。著恩华统带已到官兵。迎贼堵剿。所需马匹。已谕令讷尔经额、协济三千匹。著即飞调应用。其未至各兵。仍著催令前进。托云保、容照、所带之兵。是否应一并折回。堵贼北窜之路。著恩华酌量办理。将扑过黄河之贼。痛加剿洗。俾不致阑入东境。是为至要。将此由六百里加紧谕令知之。　　

○又谕、周天爵等奏、探明贼窜归德、即日前往赴援一摺。此股贼匪。系由凤阳窜扰而西。当其由临淮入凤郡时。若能督饬兵勇。迅速堵截。何至任其奔窜。扰及豫省。乃于贼扰亳州之后。又成尾追之势。周天爵素称勇敢。所保臧纡青练勇。可当一面。独不能与贼决一死战、痛加剿洗耶。著即督带兵勇。兼程驰赴归德一带。并力攻剿。毋稍延缓。贼势甚属飘忽。然乌合之众。一经痛剿。势亦易散。若不乘其纷窜未定。及早扑灭。燎原之火。何所底止。该侍郎其何以慰朕耶。临淮作宿各路。已截留善禄所带兵五百名。以为声援。蒙城土匪。业已委员前往弹压。谅不致别生事端。仍知会李嘉端、吕贤基等、严防妥办。勿稍疏忽。将此由六百里加紧谕令知之。　　

○又谕、昨因逆匪由安徽窜入河南。谕令讷尔经额、酌调镇将。防守要隘。畿辅重地。防守最关紧要。本日又谕令舒兴阿、张祥河、调陕甘兵四五千名。由河南一路分起前进。会同攻剿。如山东直隶地方吃重。即著北行追击。复谕令哈芬、调山西兵三千名。迅赴直隶。交纳尔经额、派拨防剿矣。恩华行至东阿。即闻贼匪由曹河上游。抢船扑过北岸。现令与李僡会同防剿。所须马匹。著讷尔经额即行拨付。已谕令察哈尔都统。迅调马五千匹。解送直隶山西。以补缺额。长芦盐运使杨霈、著该督调往扼要处所。派令带兵协同防堵。将此由四百里谕令知之。　　

○又谕、据陆应谷、恩华等奏、逆匪窜入河南。欲扑汴梁。并分股由曹河上游渡河。入山东交界等语。现在贼势纷窜。各路大兵。多在淮徐一带。河南山东。兵力既形单弱。而直隶与该二省。处处毗连。防堵尤关紧要。陕甘兵徵调已多。但因附近河南。应援较便。著舒兴阿、张祥河、于各标营内。就近酌量抽拨精兵四五千名。配齐军装器械。拣派得力将弁。由河南一带。分起前进。探明贼踪。相机进剿。如山东直隶地方。情形吃重。即著北行追剿。毋稍迟误。其潼关等处、为入陕门户。并著实力严防。以杜贼匪窥伺。现在军饷最关紧要。不能不借资捐输。惟山陕两省。尚可济急。著该督抚速饬地方官、会同绅士等筹办。以备拨用。俟捐有成数。即行奏请优奖。想该士民等志切同仇。定必竭力输将。以期迅殄逆氛。共享乐利也。将此由六百里加紧谕令知之。　　

○又谕、前因逆匪窜扰江南。叠次谕令李僡、严防黄河渡口。将船只收入北岸。兹据恩华奏称、逆匪由皖窜豫、于曹河上游、掳船偷渡等语。若使该处防守严密。何至任贼偷渡。所谓防河者安在耶。现在东省兵力空虚。李僡闻得此信。谅必带兵择要堵截。兹已谕令恩华带兵前往迎剿。又命慧成由黄河北岸截击。勿令该匪深入东境。著李僡速即筹画机宜。严饬地方文武员弁。加意防范。并将各渡口船只。尽行收至北岸。毋得再资贼用。将此由六百里加紧谕令知之。　　

○又谕、据陆应谷奏、归德失守。进剿失利各情形。现在省城紧要。必须严防逆匪窜扰。前已谕令胜保、江忠源、各带赴皖之兵。驰赴河南进剿。谅已兼程前进。本日据周天爵奏、已带兵勇驰赴豫省援应。托明阿等、想亦赶到。该抚即会同迅速攻剿。所有现在河南官兵。均归托明阿调遣。并著严防黄河渡口。遏贼匪北窜之路。是为至要。将此由六百里加紧谕令知之。　　

○又谕、据陆应谷、恩华等奏、贼匪窜扰河南、山东、现在直隶防堵甚为吃紧。该省官兵调赴军营者。一时难以撤回。著哈芬、迅即拣选精兵三千名。酌带军装器械。派委得力将弁管带。驰赴直隶。交讷尔经额调遣。毋稍迟误。前调山西营马二千匹。赴徐州粮台备用。著即迅催前进。再前因军饷紧急。谕陕西山西等省、妥速劝捐。现在大兵云集。需饷孔亟。库款不敷筹拨。山西省前次捐输。颇称踊跃。虽系绅民出力。亦由该地方官劝谕。始能迅速集事。此次朕命京员保举绅士。原为帮同地方官办理。更可得力。并非令地方官藉词诿卸也。哈芬到任。办理尚属认真。著即速饬地方官、会同绅士等、设法劝导。如捐有成数。即行奏请从优奖励。务使输将踊跃。源源接济。以济急需。贼势由南而北。势虽蔓延。闻多系裹胁之徒。若能及早痛剿。不难扑灭。河南为北省扼要之区。肃清豫境。正所以保卫京畿。想各士民志切同仇。必能竭力捐赀助饷。殄此逆氛。共享乐利也。将此由六百里谕令知之。　　

○又谕、前有旨令叶名琛等雇募红单船。派南澳镇游击黄开广管领。由海入江。听向荣调遣。现在福建漳泉会匪滋事。厦门失陷。黄开广统带师船。必道经福建。如厦门海面有贼船游驶。即著协同该省水师。并力攻剿。仍行前赴江省。再朕闻署潮州府知府佛冈同知吴均。管带潮勇。素著恩威。前办惠州盗贼。已有成效。前任澄海鮀浦司巡检章坤。人颇强干。能驭枭桀。现寄籍广东。为吴均所识。潮州毗连漳泉。著叶名琛等、即饬吴均与章坤带领得力兵勇。驰往会剿。现在漳泉会匪初起。出其不意。迅速掩捕。尚可及早扑灭。否则滋蔓难图矣。将此由五百里谕令知之。　　

○署安徽庐凤颍道兵科给事中袁甲三、奏请回籍终养。得旨。览奏具见汝之衷。然多事需人之际。遽告归养。料汝亦不忍出此。　　

○以驻藏办事大臣文蔚、为奉天府府尹。　　

○实授长臻河东河道总督。　　

○以浙江布政使麟桂、署江甯布政使。　　

○调库车办事大臣赫特贺、为驻藏办事大臣。乌什帮办大臣常清、为库车办事大臣。赏二等侍卫德胜副统衔、为乌什帮办大臣。　　

○命江苏按察使查文经、帮办江苏防剿事宜。　　

○以河南归德府城被贼窜陷。革巡抚陆应谷职。仍留任。知府陈介眉、下部严议。　　

○调察哈尔马五千匹解赴直隶山西备用。　　

○己未。夏至。祭地于方泽。遣恭亲王奕恭代行礼。　　

○谕军机大臣等、本日据李嘉端奏、贼匪回窜。安庆失守。并查明分窜贼匪。系由扬州分股窜出。复据张芾奏、贼船上窜、九江筹防等语。贼匪分踞三城。叠经降旨、令琦善、向荣、督兵速剿。及早克复。并严防其纷窜各路。乃至今未能收复一城。又任贼匪分窜。自皖而豫。汴梁戒严。安庆复被窜入。贼兵四出。防堵愈难。现在贼船千余只。泝流上窜。闻向荣遣伊子向继雄、前往追击。复经败退。究竟此项贼船。是否即江南遣散之船。抑系被攻逃遁。贼船既多回窜。我军艇船师船。早经到齐。正当乘势冲击。著向荣、怡良、许乃钊、督饬麟桂、和春等、将江面贼船。尽行攻剿焚毁。不可再延时日。至各城逆匪。屡被歼捦。又多窜出。其党谅必不多。著该大臣等、设法赶紧进攻。傥三城以次收复。则北窜之贼。自必闻风胆落。分兵追剿。更易为功。现在贼匪又窜入安庆。于三城之外。又营窟穴。若水路不将贼船截断。但于陆路两岸。顿兵不进。甘堕贼匪牵制奸计。自问于心安乎。当此万分吃紧之时。筹饷既难。徵调亦复不易。朕每一念及。寝食俱废。该大臣等统领大兵。应如何迅图进取。以副朕望耶。将此由六百里加紧各谕令知之。　　

○又谕、张芾奏、贼船回窜、请饬江忠源速赴安庆下游迎剿。并请挑选湖广精兵来江会剿各等语。前据向荣奏、被胁贼船。乘风上驶。当降旨、令湖广、江西、各督抚。一体侦探防范。本日据张芾奏、有向荣之子向继雄、与贼打仗、败回九江之事。而李嘉端亦有贼船重窜安庆、焚烧房屋、该处文武退守集贤关之奏。是此项船只。不尽系胁从解散之船。沿江一带。自应合力攻剿。该抚业经飞调赣袁各处官兵来省。即著知照湖北张亮基等、会商堵击。一面认真举行团练。以定人心。傥江岸情形紧要。必须出省调度。即著酌量前往。勿徒株守南昌。张亮基等、亦当实力侦探。迅派精兵。出境应援。万不可专恃设防。徒分畛域。无济于事。江忠源昨已叠降谕旨、令其驰赴河南。此时归德失守。贼近黄河。北省军情。重于江路。势不能不先其所急。如该臬司未出江境。即著张芾催令兼程前进。毋误事机。将此由六百里各谕令知之。　　

○又谕、李嘉端奏、贼船重扰安庆一摺。该处疮痍未复。何堪再遭蹂躏。览奏实深焦灼。集贤关为通北要路。必应严密防守。该抚已饬粤兵折回。交臬司张印塘相机堵剿。并令李鸿章、带勇严守裕溪口。凤定怀寿等处土匪。均责令该地方官、认真缉拏。并派李登洲往来摉捕。俱著照所奏办理。现在豫省紧急。周天爵已带兵赴援。势不能兼顾南路。即各路赴豫之兵。亦难骤令折回。吕贤基系特派办理团练之员。当此时事多艰。惟当会同该抚、督饬帮办团练之署庐凤道给事中袁甲三、荆宜施道赵畇、并在籍之前任南河总督潘锡恩等、剀切宣布朕意。无论绅民人等。果能奋勇杀贼。严缉土匪。著有成效者。即著破格保奏。朕必立沛殊恩。此项义勇。别处不得徵调。以本地之勇。剿本地之贼。较客兵更为得力。且该绅民等各有身家。与其被难转徙。何如互相保卫。谅必能深明大义。志切同仇。以期共膺懋赏也。将此由六百里加紧各谕令知之。　　

○又谕、本日据李僡奏、请调直隶精兵二千名、来东操练等语。直隶为畿辅重地。与河南、山东、接壤处所。亟应严密布置。此时固不能再加徵调。以分兵力。然与其画地自守。不如出境协剿。即以自固藩篱。著该督选派精兵。于河南、山东、两省毗连处所。准备严防。确探贼踪所至。即行出境会剿。现在山东刘家口。已有股匪渡河。恩华带兵迎剿。如兵力尚单。即著讷尔经额、酌量拨兵援应。至畿疆重地。一切布置。朕惟讷尔经额是赖。其随时妥办。以慰朕怀。将此由四百里谕令知之。　　

