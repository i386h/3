<!-- { "loadSidebar": true } -->
○丁酉。以广东官军援解江西安远县城围出力。赏守备吴光亮、花翎。余升叙有差。予阵亡外委黄船、祭葬世职。　　

○予江苏常熟县殉难绅士、国子监助教曾彬文、中书丁云瑞、教谕江之升、祭葬世职。副贡蒋鹤龄等、旌恤如例。　　

○戊戌。谕内阁、御史高延祜奏、请将浙江团练、归并巡抚办理、以专责成一摺。前因邵灿督办浙江团练。未能妥协。谕令王有龄、酌保在籍公正大员接办。兹据该御史奏称、请照陕甘、四川章程。责成巡抚督办等语。所有浙江团练事宜。即著王有龄、督同该省绅士。认真经理。以收实效。其在籍大员。即著毋庸保奏。　　

○又谕、瑞昌、王有龄奏、逆匪扑犯省城、迎剿获胜一摺。逆匪窜陷富阳县城。经瑞昌等、派兵乘夜往攻。贼匪惊遁。复与临安股匪。合陷余杭县城。径扑省垣。瑞昌等、亲自督战。副都统杰纯、与副将吴再升等、均手刃执旗贼目数名。贼势退却。十月十四日。贼分三股来扑。复经副将文瑞、派队迎敌。西湖水勇、及文瑞炮船。登岸迎剿。贼匪败走。剿办尚属认真。著瑞昌等、即督饬将士。迅将此股逆匪歼除。毋任分窜。　　

○谕军机大臣等、崇实奏、官军乡团击匪获胜一摺。蓝逆大股。由丹棱窜至近省。官军虽屡获胜仗。地方已被蹂躏。李逆由五里浩、窜至薛家湾。经官军攻破营垒。而逆党尚在内江、隆昌、富顺等处奔窜。加以土匪到处响应。若不迅将逆焰扑灭。必致裹胁日多。现在湖南绥甯城步等处。被贼窜扰。军情吃紧。业已谕令骆秉章、暂缓入蜀。崇实身任岩疆。责无旁贷。著即督饬郭相忠、蒋玉龙、统带官兵。会合乡团。觇贼所向。认真围剿。务将蓝李两股逆匪。悉数歼除。毋留余孽。将此由六百里谕令知之。　　

○以候补副将布克坦、为直隶通永镇总兵官。　　

○以捦获湖广荆州、澧州、匪徒马怔等出力。赏守备曹立全、花翎。知县张建基等、蓝翎。余升叙有差。　　

○以捦获湖北蕲广匪徒何致祥等出力。赏员外郎阎敬铭、主事成山、佐领政通、花翎。余升叙有差。　　

○以四川官绅办团、并防剿滇匪出力。赏知州恒保、许培身、李德良、恩骑尉高驭富等、花翎。知县李光祖等蓝翎。余升叙有差。　　

○予浙江富阳阵亡总兵官刘季三、副将刘芳贵、都司张顺、守备王应选萧玉林、千总许凯勋、祭葬世职。　　

○予安徽桐城阵亡副将杨得武、游击许应城、张朋山、守备胡世明、千总杨开兴、把总杨炳照、外委秦均彦等、祭葬世职。　　

○予四川灌县阵亡在籍知县何汝源、训导郑嘉谟、祭葬世职。　　

○己亥。冬至。祀天于圜丘。遣克勤郡王庆惠、恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡宫。　　

○遣官祭端慧皇太子园寝。　　

○停次日朝贺。　　

○改铸山西平遥县知县印信。从巡抚英桂请也。　　

○以直隶知州瑞庆等、随同候补内阁学士桑春荣、分办京畿南北路团练。　　

○庚子。谕内阁、曾国藩奏、官军进攻休甯、叠获胜仗、并克复黟县城池一摺。总兵鲍超等、移营进偪休甯县城。贼由榔市来扑。张运兰派队迎剿。斩伪将军汪怀忠、并悍贼百余名。其由徽州来援之贼。麕聚东路万安街。官军前后夹击。毙匪二千余名。并攻毁东门贼垒二座斩馘殆尽。另股贼匪。由苏州芜湖上犯。阑入黟县。经副将宋国永、迎头痛击。毙贼千余。立将城池克复。剿办甚属得手。在事出力员弁兵勇。著曾国藩择尤保奏。候朕施恩。　　

○安徽学政邵亨豫、因病解任。命翰林院检讨马恩溥、提督安徽学政。　　

○休致云南临元镇总兵官福兆、贵州镇远镇总兵官金刚保、以云南抚标右营游击何自清、为临元镇总兵官。前任贵州平远协副将朱承先、为镇远镇总兵官。　　

○以四川省城防剿出力。赏协领庆云、二品顶带花翎。协领吉祥、托布冲武、固勒洪阿、防御特音、庆康、游击戴廷超、花翎。骁骑校恩旭等、蓝翎。余升叙有差。　　

○以克复安徽黟县城。赏总兵官鲍超、巴图鲁名号。副将张玉田、余大胜、参将娄云庆、总兵衔。道员张运兰、下部优叙。复游击杨镇魁职。　　

○以随剿皖鄂贼匪出力。予尽先副将宋国永、黄庆、陈由立、遇缺拔补。　　

○以云南元谋县城被匪窜陷。革同知陈庆椿职。并逮问。　　

○追予故按察使萧启江、谥壮果。并于湖南、江西省城。及湘乡原籍。建立专祠。　　

○辛丑。上诣文庙、城隍庙、关帝庙、拈香。　　

○谕军机大臣等、前因庆廉、贾臻、互相参奏。降旨将庆廉撤任。以严树森补授河南巡抚。并令将庆廉等互参各款。秉公查办。本日据庆廉奏、贾臻刚愎性成。遇事擅改旧章。以致上忙钱粮。徵解吃紧之际。群相裹足。于应解京饷协饷。及本省兵饷。均不能酌度缓急。候补知县张绍英、系该员至戚。例应回避。辄蒙混委署。并将该员请补鄢陵。前任宜阳县知县、河工同知周泩、例不准充幕友。该员先令告病。旋请充当钱谷。狼狈为奸。其由归德折回兵勇。应领口粮。掯延不发。裁撤各勇口粮。亦应找发。该员意存膜视。复藉病推诿。不顾大局各等语。藩司为钱粮总汇之区。各属升迁调补。亦系藩司专责。若如庆廉所奏、贾臻于应解各饷。不知缓急。应行回避人员。并不据实声明。且于幕友相倚为奸。与兵勇应发口粮。有心延掯。如果属实。殊出情理之外。著严树森于行抵河南后。将所参各情。并该抚等前次互参各款。一并严密访查。据实具奏。不准稍有徇隐。原摺片均著钞给阅看。将此由五百里谕令知之。　　

○又谕、本日据庆廉奏、藩司膜视军饷等语。据称归德大营粮饷。自毛昶熙接办以来。均经藩司贾臻、按月拨发。并不欠解分文。独庆廉所带兵勇口粮。司库掯延不发。庆廉业经撤任。毛昶熙接办军务。所有该前抚北援之兵勇。及已经裁撤之勇。所欠口粮。如果应行支领。即查明参奏。并饬令藩司边浴礼、分别发给。毋任缺乏。致有溃散。将此由五百里谕令知之。　　

○又谕、扬防事务。处处均关紧要。据都兴阿奏、统筹全局大概情形。所有水陆一切防剿事宜。尚属周妥。著即挑练兵勇。悉成劲旅。力保完善之区。以期渐复糜烂之地。李若珠业经开缺。并著该将军体察情形。如果帮办需人。即于军营提镇大员中。择其谋勇兼全。威望素著之员。酌量保奏。候朕简放。将此由六百里谕令知之。　　

○福建陆路提督李若珠、解任养亲。以汀州镇总兵官曾秉忠、为陆路提督。　　

○壬寅。圣祖仁皇帝忌辰。遣官祭景陵。　　

○谕内阁、直隶天津府知府石赞清、在任年久。深得民心。此次绥辑地方尚能妥协。著加恩交军机处记名。遇有直隶道员缺出。请旨简放。　　

○又谕、前据德楞额奏、请保山东剿捻出力人员。叠次谕令该副都统、会同文煜查明保奏。兹据文煜奏称、德楞额于该省地方出力官绅。并未会同查核列保等语。嗣后该省剿匪出力各案。如系德楞额军营、带领马队各员。准由该副都统单衔保奏。其地方文武绅团。仍著德楞额恪遵前旨。会同文煜确实查明。公同酌保。毋许单衔具奏。致滋冒滥。　　

○又谕、户部奏、请将欠解京饷等项之督抚藩司监督、分别议处一摺。山西等省、欠解京饷银两。直隶等省、欠解另案银两。各该督抚藩司监督等、延不报解。实属玩泄。山西巡抚英桂、布政使常绩、山东巡抚文煜、布政使清盛、前任河南巡抚庆廉、前任布政使贾臻、四川布政使祥奎、均著降为三品顶带。仍交部议处。署四川总督崇实、山西署布政使瑞昌、山东署布政使陈景亮、暨江海关监督、均著交部分别议处。仍著该督抚藩司监督等、将未解京饷。于接到部文之日起。限一月内埽数报解。若能迅速报解。即由该部提奏。候朕施恩。至各该省欠解另案银两。并著一并赶紧筹解。傥敢仍前玩误。即著该部指名严参。　　

○谕军机大臣等、前因＜口英＞口□佛夷酋。携带条约。前往通商各海口。并以奉天等处、新设埠口。尤关紧要。谕令倭仁等、于该酋到后。妥为驾驭。本日据御史徐启文奏称、各省通商处所。宜慎选委员。以免启衅损威等语。奉天牛庄、直隶天津、山东登州等海口通商、事属创始。该将军等、于各该夷到后。遇有交涉事件。自必斟酌妥善。惟地方州县。及差委各员。傥不能洁己奉公。必至为该夷轻视。甚或播弄是非。因而启衅。于抚局大有关系。著玉明、倭仁、景霖、恒福、文煜、于各该州县、及办理海口通商各委员。务择操守廉洁。明干有为之员。酌量调派。责令认真经理。不得令庸劣之员。办理夷务。以致启衅损威。是为至要。将此由五百里各谕令知之。　　

○钦差大臣僧格林沁奏报、驰抵济甯。俟军火办齐。即行前进。得旨。现在夷务虽平。而捻逆各匪。意图北犯。实在意中。傥汝军深入捻巢。渐次埽除。亦非一战即可成功。若旷日持久。致该逆侦知我无后劲。绕路北窜。彼时汝军反为贼所隔。欲回无路可绕。即使能绕出贼前。亦恐将为强弩之末。不能贯鲁缟。岂不有关天下全局。现在反覆熟思。汝仍应遵前旨。坐镇山东。以杜其窥伺之心。断难轻于一试。致误全局。　　

○江南道御史徐启文奏、请整顿大局。以饬吏治而固民心。得旨。惩逸乐、戒因循、固不外上行下效。然徒托空言。上下相蒙。朕不为也。饬官常一条。似是而非。现在官场风气。振励之不暇。焉有转开巧避之门。即京外学习试用候补之员。徒涉纷张。亦多窒碍。修武备、培利源二条。更多不中窾要。殊难措施。此摺并朱批。与行在留京王大臣等阅看。　　

○以候补总兵官沉俊德、为福建汀州镇总兵官。　　

○以江苏同知朱炘等、随同大理寺卿晏端书、办理江北团练事宜。　　

○以办理各国和约出力。赏武备院卿恒祺、头品顶带。候补京堂崇厚侍郎衔。复侍郎崇纶职。并下部议叙。　　

○以山东甯阳县城被贼窜陷。旋即收复。革知县董春卿、外委王懋修职。免其治罪。　　

○以抗违军令延不赴援。革副将冯日坤职。留镇江军营差委。　　

○以捻匪窜入山东。撤副将郝上庠记名总兵。仍与总兵官双龄、下部议处。　　

○予山东郓城县阵亡知县何允安、祭葬世职。　　

○命山东巡抚文煜、迅解银十万两、直隶布政使文谦、迅解银十七万两、赴钦差大臣僧格林沁军营。　　

