<!-- { "loadSidebar": true } -->
○谕内阁、前因各直省殉难官绅。忠义可嘉。深堪悯恻。特饬该部将应得恤典、分别从优定议。兹据吏部、礼部、兵部、遵旨覆奏各一摺。著照所请。除特旨追赠。并指项赐恤各员。毋庸再议外。所有优恤人员。限于定例。不能从优办理者。文职官员。均著各按官阶。给予赠衔。武职官员。均著照赠级之例。各按恤银从优之阶。赠给升衔。其都统、将军、提督、无阶可升者。著赠太子少保衔。额外外委、及乡勇中武生、武监生、指阶者、著照指阶办理。其余议恤各案。均著给外委赠衔。无庸给予世职。其革职续经阵亡各员。除恤银世职、减降议给外。均著赠还原衔。至文武官员。格于定例。不能请谥入祠者。亦著照礼部所拟。二品官员。著该部声明请谥。八旗及驻防三品官员。并汉文职三品官员。除例应入祀京师昭忠祠外。再入祀阵亡地方府城昭忠祠。文职四品。武职三品人员。著再入祀京师昭忠祠。文职五品。武职四品以下。著再入祀阵亡地方府城昭忠祠。额外外委、及贡监生童、有赠给职衔。及照官员例议恤者。均一体入祀阵亡地方府城昭忠祠。其减半议恤各员。各按原衔。照此次章程。分别入祀各昭忠祠。官绅殉难家属。著分别给银。建立总坊。在本邑忠义孝弟祠、及节孝祠内、设位致祭。以示优恤。至奉旨照例赐恤各员。仍著照例办理。无庸再行加赠。以昭区别。所有单开各员。无论已奏未奏。均著照此次新定章程办理。著为令。　　

○又谕、给事中彭久余奏、稽查运仓米豆情形一摺。大通桥运送旧太仓黑豆一百八十二石。粳米三百十二石。经该给事中赴仓查验。所运豆石。俱系潮湿成块。闲有霉变。粳米亦杂有灰土等物。并每石亏短各情弊。著仓场侍郎、迅速查明。据实参奏。　　

○又谕、裕瑞、伊琫额奏、遵审知县禀讦上司各款、定拟具奏一摺。四川撤任大竹县知县杨得质、盐源县知县盛朝辅、列款禀讦署藩司苏敬衡。旋据该员等、以怀疑冒昧妄禀、各据实检举。并经裕瑞等、审明所讦各款。悉属虚诬。杨得质、盛朝辅、怀疑禀讦上司。实属谬妄。均著勒令休致。苏敬衡于宝川局余铜。及地丁税契加平等事。具禀时未曾分晰声叙。虽经续禀。究属疏漏。著交部议处。即饬令回籍。听候部议。　　

○谕军机大臣等、前据向荣奏、请将粮台改设苏州等语。当即谕令怡良等、于苏州省城设立总局。并另派道府大员、及酌留江西熟手数员、接办支放事宜。兹据怡良奏称、该省道府各员。分驻各处。均有经手紧要事件。且当防堵吃紧之际。差委本属乏人。若再派令经管粮台。更属无员可委。所奏自系实在情形。现在向荣大营粮台。著毋庸远移苏州。仍责令原管粮台之彭玉雯、熊莪、潘筠基、并江西原派之佐贰等官、一手经理。以免轇轕。并著向荣等、咨明张芾遵办。将此由六百里各谕令知之。　　

○又谕、据舒兴阿奏、遵旨分拨官兵、并带兵驰往颍州一带筹防等语。舒兴阿业已革职。所带兵勇。昨已有旨、全归和春管带调遣。此时皖省情形。总以迅复庐州。严防北窜为要。现在兵勇。亦不为少。该提督自应迅筹进剿。若专顾堵御。俟琦善向荣拨兵到后。再图进攻。恐逆匪久占庐州。又成负嵎之势。舒兴阿应否仍赴颍州。抑须派往他处要隘防堵。著和春酌量调遣。需兵若干。即由该提督分派。仍归节制。以一事权。其自楚窜扰英山之贼。如何截其来路。使之不能连结。均著妥筹办理。将此由六百里加紧谕令知之。　　

○四川总督裕瑞奏、秋季合操省标水营官兵。分别赏罚。得旨。阵式本属虚文。既有教习。必期训练纯熟。又奏、现接向荣咨称、江南大营。川兵号衣。图片内均有清书记认。以防贼匪冒充。现已饬各营照式办理。批。法亦善。日久亦必有伪者。　　

○调工部左侍郎周祖培、为吏部左侍郎。以内阁学士杜翰、为工部左侍郎。　　

○以吏部左侍郎邵灿、为漕运总督。　　

○调浙江布政使毕承昭、为安徽布政使。　　

○以河南摉捕捻匪出力。赏协领柯克僧额、游击李伏殿、花翎。都司强谦等、蓝翎。余升摺有差。　　

○以四川疏失军装。革千总懋功、冯登第、把总陈发元职。　　

○予安徽庐州阵亡协领珂蒙额、祭葬世职。　　

○蠲缓直隶安、隆平、甯晋、新河、河闲、任、文安、天津、八州县被水村庄、本年额赋有差。　　

○丙申。谕军机大臣等、福济奏、请将扬州东路漕河两标兵、赴皖助剿一摺。现在皖省情形紧急。福济所带兵弁无多。扬州既经解围。东路已有重兵扼守。所有劄营该处之漕标兵三百名。河标兵二百八十名。向隶福济麾下调遣。较为得力。著琦善、迅即饬令段应元、吴庆孚、管带。驰赴安徽。交福济调拨。如现在拨防冲要处所。即可不必调动。至前降旨、令琦善于扬州军营内。飞速拨兵四千名。饬令萨炳阿统带。赶紧前赴安徽。归和春节制。此项兵丁。必须迅速派往。不得藉词请留。致误事机。将此由六百里加紧谕令知之。　　

○又谕、许乃钊奏、招抚未成、委员被害等语。前据该署抚奏、上海逆匪。穷蹙请降。其情已属支离。朕早知其必有诡计。今果事机中变。虽系谢继超、勇于图功。孟浪轻进。亦由该署抚、料事未周。轻为凭信。当逆匪修筑城堞。凿坍地道之时。岂不知投诚之说。万不可恃。而犹思迁就成功。任令谢继超进城说降。可谓无识。现在城已被贼修整。地道亦坏。城内接应之人。又被摉杀。贼匪又得印照。可以影射。种种情形。皆该署抚办理不善所致。尚云机会可乘。不过仍据侦探之词。冀其内溃。亦竟别无良策。似此迁延。何时蒇事。著许乃钊、即督饬在事镇将。乘此炮台添成。迅速并力进攻。断不准再听招降谬论。更滋贻误。朕总以克复上海。剿捦贼首为凭。该署抚若不赶紧督办。仅以空言塞责。恐不能当此重罪也。其投诚之李少卿、虽据审讯明确。惟与前此该署抚所奏副贼目李少轩、姓名相似。恐亦不尽可信。仍须密为防范。勿涉大意。怡良等另摺具奏、请留广东关税等银二十万两等语。著准其全数截留。先由浙江省筹垫。径解江苏。现在安徽需饷甚急。昨已谕黄宗汉、筹银六七万两。解交和春军营。此项广东饷银过浙时。仍当遵旨、迅速解往安徽。著怡良、许乃钊、飞咨黄宗汉照办。毋稍迟误。至口□佛＜口兰＞哂、俄罗斯船只。既据查明。并无情弊。亦无要求。仍著随时体察防范。勿使滋生事端。将此由六百里加紧各谕令知之。　　

○又谕、张芾奏、请刊刻邸钞。发交各省等语。识见错谬。不知政体。可笑之至。国家设官分职。各有专司。逐日所降明发谕旨、及应行发钞内外臣工摺件。例由内阁、传知各衙门通钞。即由各该管衙门、行知各直省。或由驿站。或交提塘分递。该衙门、自能斟酌缓急轻重。遵例妥办。岂有各省大吏。无从闻知之理。所有刊刻邸钞。乃民闲私设报房。转相递送。与内阁衙门无涉。内阁为丝纶重地。办事之侍读中书。从无封交兵部发递事件。若令其擅发钞报。与各督抚纷纷交涉。不但无此体制。且恐别滋弊端。近日被兵省分。闲有道途阻隔者。然如邻近江西之福建湖南广东等省。照例陈奏事件。依旧专弁赍京。并无稽滞。即江苏浙江摺差。亦俱绕越行走。江西省城。久已解围。道路已通。而张芾奏事。无论有无紧要事件。动用驿报。乾隆嘉庆年闲。叠奉谕旨申禁。定例、擅动驿马。处分綦严。若吝惜小费。辄因一二件关涉军饷、补查请恤各事。率由驿递。不特有违定例。亦令闻者诧异。张芾于陈奏事件。屡经严旨斥责。仍不知儆畏。复逞臆见。率行渎请。实属谬妄。著传旨严行申饬。将此由四百里谕令知之。　　

○直隶总督桂良奏、请将拏获放火抢夺人犯吕洛香等、即行正法。得旨。此系加重惩办。因是时巡防紧要。别省勿得援以为例。　　

○河南巡抚英桂奏、到任未及三月。各官年终密考。请展至次年办理。得旨。著展至明年夏初。即行具奏。　　

○江西巡抚张芾奏、请将被掳逃回之都司胡瑶林、革职拏问。被掳自尽之星子县知县罗云锦等、赐恤。得旨。胡瑶林不值再问。著即处斩。罗云锦亦不准率请恤典。俟恭安访察明确。获有该府县尸身。方准奏请。　　

○漕运总督福济奏、请调漕河两标兵、赴皖助剿。得旨。现在汝已调皖抚。各路兵勇。皆可调拨。又有和春统制诸军。或可力扼北窜。收复庐城。然漕标兵与汝熟悉。已有旨谕琦善矣。　　

○命刑部尚书许乃普、为实录馆总裁官。都察院左副都御史罗惇衍、为副总裁官。　　

○命工部左侍郎杜翰、在军机大臣上行走。　　

○以兵部左侍郎赵光、为工部尚书。调工部右侍郎彭蕴章、为兵部左侍郎。以都察院左副都御史龚文龄、为工部右侍郎。兼管钱法堂事务。仍留顺天学政任。未到任前。以吏部右侍郎潘曾莹兼署。转刑部右侍郎李钓、为左侍郎。以通政使司通政使李道生、署刑部右侍郎。　　

○以协办大学士吏部尚书贾桢、兼管顺天府府尹事。直隶布政使杨霈、以二品顶带。为顺天府府尹。　　

○以两淮盐运使庚长、为直隶布政使。　　

○以徇庇属员。革兼管顺天府府尹工部尚书翁心存、府尹宗元醇职。　　

○以江苏上海县城久未收复。署巡抚许乃钊、下部严议。总兵官虎嵩林、泊承升、下部议处。予入城被害知府谢继超、祭葬世职。　　

○上以□山戊不□暮祫祭太庙。自是日始。斋戒三日。　　

○丁酉。谕内阁、前据张芾奏、请留滇黔铜铅银两。朕因其不知缓急。任意截留。保举守城各员。太觉冗滥。于批摺内。严旨切责。正望其激励有为。兼筹全局。庶不负朕谆谆训诲之意。乃本日据奏筹拨军饷摺内。不知感愧。仍复哓哓置辩。张芾系内廷翰林。曾司部务。由学政特＜闲＞巡抚。值此军务方殷。筹饷孔亟之际。应如何酌度缓急。详慎举劾。于奉到谕旨时、虚心体会。为朕分忧。乃据所奏、但以庸愚引咎。转视训谕为多事。实属负气妄言。有负委任。张芾著交部议处。　　

○又谕、太仆寺少卿赵东昕奏、请饬王茂荫、回籍办理防剿事宜一摺。现在各省办理军务。皆系特＜闲＞大员、督兵攻剿。以一事权。岂能令在京供职人员。纷纷回籍筹办。户部侍郎王茂荫、职司度支。且又办理京城团防事宜。均关紧要。该少卿所请、令王茂荫驰赴安徽、会同防剿之处。著不准行。　　

