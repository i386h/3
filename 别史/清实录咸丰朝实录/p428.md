<!-- { "loadSidebar": true } -->
○又谕、本日据杨霈奏称、探闻南北省官兵。于二十二日。水陆并进。纠约商民。即日攻克汉阳汉口。二十三日。克复武昌省城。贼匪分路逃窜。约计尚有万余人等语。览奏稍慰朕怀。想塔齐布等、亦即有捷报在途矣。楚北贼匪。本恃武汉为老巢。现已破其巢穴。则下游余匪。自易剿除。惟据称分窜贼匪。尚有万余人。塔齐布、曾国藩等、水陆各军。如何剿办。此股余匪。究竟窜往何处。未据声叙明晰。该逆被剿穷蹙。豕突狼奔。踪迹靡定。且汉川黄陂一带。贼匪尚多。尤虑句结为患。杨霈驻劄杨店。现已谕令进攻黄州。赶紧克复。并严防逆匪北窜。塔齐布剿办崇阳一股。是否已就肃清。此时武汉收复后。即可会合曾国藩水师。并力东下。廓清江面。该提督等务当与杨霈妥商筹办。勿令东下之师。为楚省零匪所牵掣。将此由六百里加紧谕令知之。　　

○又谕、本日据杨霈奏、探闻克复武昌汉阳等语。该匪被剿紧急。难保不乘隙窜入邻省。现在江西武甯等处贼匪。未就肃清。九江尚为贼踞。若该逆豕突狼奔。句结蔓延。为患甚钜。著陈启迈于江西、湖北、毗连处所。迅即派委将弁。督率兵勇。扼要驻劄。加意严防。毋令贼匪窜入境内。致滋纷扰。将此由六百里加紧谕令知之。　　

○又谕、杨霈奏、各路剿贼获胜。收复蕲水等县城池。缮摺后复据报武昌汉阳。均已克复。由八百里加紧驰奏等语。据称、溃逃余匪。既有四散之势。即须筹分路追剿。并杜其北窜之计。虽汉川之贼。有常德堵剿。长江埠新沟一带。有赵鸿举、王国桢等防堵。该署督又已分饬布克慎、进驻滠口。桂明、分驻马溪河。刘富成、往劄孝感。杨世泽等、往劄黄陂。布置尚属周妥。而黄州郡城。久为贼踞。许赓藻所带。仅系乡勇。未必可恃以收复。杨霈即可调得胜之师。前往黄州一路。相机剿办。该处距孝感黄陂等处不远。即布克慎、桂明、刘富成等、四路截剿之师。均可就近扼击。该署督统领全军。务当通筹大局。将楚北余匪。悉数埽除。其武汉江面。应否酌留水师扼守之处。并著与曾国藩等、酌议布置。并将攻克武汉情形。迅速驰奏。至九江、安庆、尚为贼匪渊薮。已谕令和春、福济、陈启迈、加意严防。仍著杨霈不分畛域。互为声援。毋稍大意。此次八百里摺报。附有红旗。是否确系该署督所发。亦著附便奏闻。将此由六百里加紧谕令知之。　　

○又谕、寄谕直隶总督桂良、前因＜口英＞咪两国船只。驶抵大沽。谕令文谦等、妥为晓谕。不可轻有允许。兹据文谦、双锐奏称、二十七日。与该夷见面。该夷麦华陀、仅称通商事宜。有应行变通之处。仍未将意中之言。详细指出。并有傥不为代奏。惟有赶紧回本国销差。前立和约。竟成废纸之语。此时咆呤等、尚未到津。麦华陀等、不过通事之流。竟敢以虚词恫喝。狡诈之情。已可概见。文谦等、虽经反覆开导。并未能义正词严。使该夷帖然心服。辄请钦派大员。赴津晓谕。可见文谦胸中。尚少把握。从前条约。天津原非该夷应到之地。即各省督抚、亦惟五口通商之处。可与接见。惟现在情形紧要。该督应否亲往天津。抑或妥筹办理之法。即饬文谦等、遵照办理。该督更事较多。必能于大局有益。即或亲往天津。亦断勿轻与该夷接见。仍令文谦等、晓以利害。喻以情理。万毋示之以弱。致该夷肆意要求。并勿使该夷知该督在津。方为妥善。该夷所称、非欲在天津通商。实有万不得已之苦衷等语。究竟所求何事。必须令其明白指陈。奏明请旨。傥关系大局。即当正言拒绝。断不准先存畏葸。如吉尔杭阿之代为要求也。本日已将前任长芦盐政崇纶、交该督差委。并即令前赴天津。该督即可饬令该员、会同文谦等、妥速筹办。夷性虽极狡猾。果能坚持成约。折之以理。而又内严守御。使无可觊觎。该夷即扬帆南去。亦复何所藉口。本日复据吉尔杭阿奏称、该夷公使提督等、欲播弄是非。于中取利。旧欠商税。既不措缴。更虑衅端叠起。新税亦费周章等语。细阅该抚所奏。意在迁就了事。冀可徵收商税。所见甚小。该夷此次到津。恐别有诡谋。未必专为商税。如果因上海不靖。该夷等商税。致有赔累。原不妨令怡良等、查明核减。以示怀柔。惟必待咆呤等、出之于口。然后可明白晓谕。令该酋等驶回上海。听候怡良查办。此时该督不必告知文谦。仍就文谦所奏情形。先行悉心筹画。定议后即迅速密奏。文谦摺片、吉尔杭阿摺、均著钞给阅看。将此由六百里密谕知之。　　

○又谕、前因夷船抵津。谕令文谦等、将该夷来意询出。正言折服。本日据奏、已与该夷接见。虽经反覆开导。究未能正言阻止。并未将所商何事。一一询明。辄请钦派大员前往。或令桂良赴津晓谕。是文谦等接见该夷通事等、已词穷气馁。任其恫喝。至所称令江省督抚查办。未免意存推诿。希图迁就了事。恇怯无能。于此可见。该夷欲变通成约。究竟如何变通之处。何难令其详细指明。如关系大局。碍难允许者。正言拒绝。我直彼曲。虽扬帆南去。亦复何所藉口。傥事有可商。亦不妨据实陈明。候旨酌办。岂该盐政等、不能具奏。必待另派大员耶。况该夷狡猾异常。此次到津。若不将其意中之言。探问明确。妥筹办法。苟且将就。专顾目前。该夷势必日肆觊觎。无厌之求。何所底止。著文谦等、一面向该夷剀切晓谕。断勿示之以弱。一面听候桂良酌办。其防守事宜。仍应严密布置。毋稍疏懈。桂良是否到津。尚未可定。即该督赴津。亦不能轻与夷酋接见。文谦等毋令该夷知桂良前赴天津。更生要求之心为要。至咆呤是否到津。抑祇遣麦华陀、伯驾、前来探试。著文谦确切讯明密奏。本日已有旨、令崇纶赴津。著即与该员妥商办理。　　

○大学士祁寯藻、因病乞休。得旨。卿宣力有年。深资倚任。著不必开缺。仍在家安心调理。亦不必限定假期。总宜气和心平。勿生忿愤。自可速痊。过数月之后。再行酌量。　　

○以武备院卿文丰、为正蓝旗汉军副都统。　　

○以正蓝旗汉军副都统德胜、为归化城副都统。并署绥远城将军。　　

○缓徵山西曲沃县、被扰村庄旧欠额赋。蠲免临汾县、上年应徵额赋。　　

○丙寅。谕内阁、常清、法福礼奏、回子聚众滋事、拏获审办一摺。喀什噶尔罕爱里克庄回子沙木蒙、胆敢纠合回众。诈称玉素普霍卓后裔。在爱吉特虎军台等处。持械滋闹。烧毁房屋。戕害兵民。现经常清等、派员查办。立将该犯捦获。与听从使令之斯拉木等十八名。一并正法。办理尚属妥速。叶尔羌三品阿奇木伯克阿克拉依都、事前毫无觉察。本属咎有应得。惟派拨回兵。并令亲丁、帮同伯克摉拏贼匪多名。尚知奋勉。著免其议处。喀什噶尔三品阿奇木伯克迈玛特、设法拏获首要各犯。著交理藩院议叙。兵丁李致和、迎击被戕。著交部照阵亡例议恤。　　

○谕军机大臣等、昨因＜口英＞咪两国夷船。驶抵大沽。桂良应否前往。已谕令该督妥筹办理。并将崇纶、交该督差遣委用。夷酋不遵成约。肆意要求。该督如恐亲往天津。致启该夷觊觎之心。可以毋庸前往。即饬崇纶、速赴保定差委。傥体察情形。必须亲往。会同文谦商办。即飞饬崇纶、径赴天津。俟该督到津后。斟酌妥办。本日已面谕崇纶、听候该督饬知遵办矣。桂良务当仍遵前旨。如到津时。断勿轻与该夷接见。以符体制。仍令崇纶等、剀切晓谕。不得妄生枝节。将此由六百里密谕知之。　　

○河南巡抚英桂奏、探闻克复武汉。仍饬各要隘兵勇防堵。得旨。昨已据该署督奏、收复武汉。并未奏实在情形。朕总虑其全股逸出。尽力北扑。是豫省防堵。倍关紧要。加意慎重方好。　　

○以攻剿江南瓜州贼匪获胜。赏协领博奇、总管海全、副将鞠殿华、巴图鲁名号。协领隆强、佐领苏勒善、奇彻布、常升、斐兴阿、戛尔杭阿、参将安勇、游击陈升、都司富伦布、刘琮、乌勒洪阿、守备袁得名等、花翎。余升叙有差。　　

○以湖北襄阳办团防剿出力。予知府多山等、升叙有差。　　

○予福建阵亡署知县陆友仁、署守备李光生、祭葬世职。　　

○予湖北阵亡佐领添昌、防御善亮、祭葬世职。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百四十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。九月。丁卯朔。遣官祭历代帝王庙。　　

○谕军机大臣等、自前月十三日。接据僧格林沁奏报后。半月有余。未见进兵消息。乃本日奏报情形。仍系贼匪冲扑。被官兵击败。未容窜出等语。朕日盼捷音速奏。而每览奏摺。几成习见套语。毫无出奇制胜之处。实属不解。逆匪所掘大坑。我兵既能填垫。是逆匪所伏地方。我兵亦能前往。并非重濠之隔。遂成天堑。何以不令各路合力进攻。徒以加意防范为说。且阅摺内所叙。贼扑庆祺营盘。则庆祺营中官兵。自为抵御。贼扑僧格林沁营盘。则僧格林沁营中官兵。自为抵御。直是分段巡防。各不相顾。并不为联络进攻之计。转瞬天气渐寒。傥堤水冻结。该逆另起诡谋。又将作何防范。僧格林沁、既称该逆扑则不敢。守则无粮。即此岂非可乘之机。犹称有机可乘。即当进剿。究竟如何。始为进剿机会。虚词搪塞。至于此极。朕实为之愧恨。著僧格林沁、即行督饬各路官兵。设法进兵。克日攻破贼巢。不得再以徒折精锐为词。布置严密为解。任令该逆日久负嵎。至＜口英＞咪二夷船只。已于二十四日竟抵天津。经文谦、接见开导。尚未回帆。昨又谕桂良、酌量应否前往。密为调度。惟总督出省。地方不免讹言。此次夷酋之来。不过欲变通条约。并非用武之事。傥军中或有传闻疑惧之言。著僧格林沁、持以镇定。不可张皇。如有探闻情形。随时密奏。将此由六百里加紧密谕知之。　　

