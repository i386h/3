<!-- { "loadSidebar": true } -->
○谕军机大臣等、本日据云南学政张锡嵘驰递封奏。并将山西候选教职祁元辅所著破夷纪闻钞录呈览。朕详加披阅。现在避炮之方。亟宜讲求所陈各条。虽未必尽合机宜。然亦不无可取。著胜保详细体察采择备用。原片著发给阅看。将此谕令知之。　　

○又谕、据恒福奏请添派道员、分办粮台等语现在＜口英＞口□佛两夷。业经换约昨有旨谕令僧格林沁、瑞麟前来行在。所带察哈尔及蒙古三盟官兵。均令撤归游牧所余无多。统归胜保管带以备缓急。僧格林沁等大营粮台。自当即行裁撤。以节糜费著恒福、饬令天津道孙治、认真钩稽。核实报销不准稍有浮冒。至胜保一军。著即派候补道柏春、办理粮台。督率委员妥为支应。事竣即由该道造册报销可也将此谕令知之。　　

○又谕、现在用项浩繁。库存未裕前户部奏催各省应解京饷五百万迅速解部。业经解到者已有若干。已报启程者若干。其未到之款若干著户部堂官查明。一面分别严行咨催克期拨解。一面分晰具奏。将此谕令知之。　　

○又谕、据翁同书奏、粤逆大股围攻、情形紧急并都兴阿已抵寿州各摺片。前因夷氛偪近京都官文等、请令都兴阿统军北上。朕业已允其所请。现在夷人业经互换和约。彼此罢兵。该将军现经行抵寿州。即著协同翁同书将此股粤逆击退。毋庸赴京。苏常诸贼时思北窜。江北地方。更为吃紧著俟道路一通。即统带马步队、迅赴扬州一带。督同李若珠等严行防守。翁同书督率诸军连获小胜该逆尚未远扬著激励将士、实力防剿以保危城。本日袁甲三奏称凤阳已经解围。派参将许保清、管带炮船。驶赴怀远遥为寿州声援。该抚请催协饷之处。已严谕河南、及山陕两省。迅速拨解矣。将此由六百里加紧各谕令知之。　　

○又谕、本日据翁同书奏、粤逆围攻寿州、情形紧急、请饬催河南等省饷银一摺。著贾臻无论何款。先行筹拨数万两。解往翁同书大营。以拯险危。其山西、陕西二省应解寿州军饷。并著常绩、谭廷襄、迅即按月拨解以济要需将此由六百里加紧各谕令知之。　　

○署步军统领瑞常奏、互人复扰园庭请一并治罪得旨。前摺已批此次园庭被焚中营副参游、著免其再行惩处瑞常接印。在初次被抢之后著加恩降四级留任。文祥、庆英、均不必再行议处。其三山专汛都守等官。著查照前批惩处。　　

○以安徽凤阳府城解围。赏道员张学醇都司于殿甲、巴图鲁名号守备杨万林花翎把总方淮澄、蓝翎　　

○以随营出力。赏青海刚咱族番日拉麻拉夫坦四品顶带花翎。　　

○予广东英德县阵亡守备邓建勋、祭葬世职。　　

○予广东仁化县阵亡守备郭景山、县丞姚德峻、知县郑钫、典史张保昌、祭葬世职。　　

○予张家口捕匪被害千总胡上志、祭葬世职。　　

○戊申。谕军机大臣等、本日据景淳奏恳前来热河随同护驾一摺。前因夷氛偪近京城谕令玉明、传知吉林黑龙江将军派兵内援现据恭亲王等奏、＜口英＞口□佛两夷已于十一十二等日互换和约俟该夷兵退、不再反覆朕即可回銮。现在古北口驻劄西安密云黑龙江等处马步各队官兵为数不少亦足以资捍卫吉林边疆重地。诸事均关紧要景淳著无庸前来。所调阿拉楚喀、拉林各兵五百名。均著撤回归伍。以息兵力而资镇定。将此由六百里谕令知之。　　

○又谕、昨因用项浩繁。部库未裕。业经谕令户部、将各省应解京饷、迅行咨催。现在抚局定议。＜口英＞口□佛两酋。业已互换和约。惟尚有偿给兵勇。部库无款可筹。自应由各省迅速筹解。以济要需。著直隶、山东、河南、各解银二十万两。山西、陕西、各解银三十万两。湖北、湖南、四川、各解银十数万两。无论何款。赶紧著拨。委员星速兼程解京。赴库交纳。银两一日不到。即＜口英＞口□佛一日不能退兵。京师根本重地。事系安危。该督抚藩司等、共济时艰谅不能膜视也。将此由六百里密谕恒福、清盛、贾臻、常绩、谭廷襄、官文、胡林翼、翟诰崇实、并传谕文谦知之。　　

○又谕、本日据景淳等奏、挑派精兵、遴员管带赴京一摺。已有旨、谕令景淳毋庸前来。现在和约已换。古北口驻劄马步队官兵。足资捍卫此项官兵。无论行抵何处。著宝山飞速传旨。令其折回归伍。以息兵力。不必徒劳跋涉。将此由六百里谕令知之。　　

○又谕、据庆端、瑞瑸奏、苏常嘉兴尚未克复。江浙两省应运漕米。能否按额运津实难豫定京仓为积储重地。俸饷攸关自应豫筹接济。以免匮乏。现在筹办台米。明年解运京仓等语。该督抚等体国之忱。殊堪嘉尚江浙财赋之区。多遭蹂躏。本年新漕。断不能如数徵收。天庾正供。势必缺额。即著庆端、瑞瑸、督饬司道各员、通盘筹画。或分劝输将。或筹款采买务期多多益善。于明年春夏闲、雇备船只。分批解运。接济京仓是为至要。将此由五百里谕令知之。　　

○又谕、本日据李若珠奏江面水师、大获胜仗、并克复江阴各摺片。此次贼船千余号。由丹徒谏壁辛丰各口、欲图北窜经参将李新明等、督军大获胜仗其江阴逆匪复经黄彬、督令副将郭定猷等焚烧木篺。杜截归路。于九月初三日、将县城克复剿办。甚为得手。军务大有转机。惟江阴既已克复。而常熟、福山、常州等处。皆有贼匪。非有重兵驻劄。万难守御。据该提督奏、镇江业已解围。著巴栋阿、即于大营内抽出一军。饬令迅赴江阴屯守。既与镇城互为掎角。亦可为规复南岸地步。至吴全美、李德麟等师船一百八十余号。业经驶赴下游。兵力已厚。即著李若珠、督同黄彬、饬令择要分泊。务使与南岸镇江、江阴等处陆兵。互相联络。严密巡防。毋令贼船北窜。此项水师粮饷。著江清骥、乔松年、于南北两台中、会同筹款放给。不准互相推诿。致有缺乏。都兴阿一军。业已行抵寿州。昨谕令其统率马步队。驰赴江北。该将军一到。军威益振。巨寇不难荡平矣。将此由六百里谕知巴栋阿、李若珠、并传谕江清骥、乔松年知之。　　

○以疏防淀园被扰。署镶蓝旗汉军副都统恩龄革职留任。拔去花翎。仍当散秩大臣差使。　　

○己酉。谕军机大臣等、据总理行营王大臣仁寿等奏、请调派各衙门堂司各员、及侍卫各项官员、来赴行在并各省应解饷银、暂存直省一摺此次随扈各员。惟吏户礼兵四部、及理藩院、内务府、均有堂官。其余刑工两部、及大小各衙门。并无堂官前来各衙门司员。来者更属寥寥每日应办事件。若俟回銮后再行清理。必至积压太多除吏户礼兵等各衙门、均有堂官随扈、并派穆荫兼管行在内阁外著派刑部左侍郎灵桂、工部右侍郎宋晋、理藩院尚书伊勒东阿、都察院左副都御史联康、即日前赴行在随扈。并将行在印信带来。文武大小各衙门司员。经堂官派出。如有推诿等情。即著严参惩办。至各省解京饷银。著户部饬令解赴直隶省城藩库收存。按月奏报。听候指拨。即京内兵饷等款亦著奏明由行在拨给。另片奏、宝鋆等筹解银两不力请一并交部从重治罪等语。本日已据户部奏、解银八万两前来宝鋆、张祥河、董醇、均著加恩宽免。再昨日朕阅户部奏摺。九月内尚有放给巡守官兵口分。现在业经换约。所有城内巡守官兵。除应留防守地面若干名。其余著守城巡防王大臣等分别去留。核实支放。随时奏明以节糜费将此由六百里谕令知之。　　

○又谕、昨因＜口英＞口□佛已换和约谕令宝山飞速传旨。将景淳续拨吉林兵五百名。饬令折回归伍谅已接奉谕旨遵行。本日复据特普钦等奏挑选齐齐哈尔布特哈、呼伦贝尔、马队官兵五百余名。派呼兰城守尉清凯统带。于九月十八日启程。由草地取道进法库边门。现在抚议渐已就绪。此项官兵。已谕特普钦等赶紧撤回。著宝山即行派员迎探。无论行抵何处。令其折回毋庸前来将此由六百里谕令知之。　　

○又谕、户部奏、库款支绌、请饬催各省应解京饷、迅速起解一摺。据称、本年部拨京饷五百万两。除已解到银一百一万余两外尚有山西、地丁银一百十万两。山东地丁银五十万两。盐课银二十一万两。河南地丁银七十万两。陕西地丁银二十八万余两。浙江盐课银三十万两。四川银二十九万两。江海关银六十万两。均未解到。历年积欠陈饷。经户部奏准分年带解。本年已解到二十三万余两。尚有未解银五十四万余两请饬该督抚悉心筹解等语。现在库款无多。下月兵饷。即已不敷开放。傥有贻误。关系非轻。著赏绩、清盛、贾臻、谭廷襄王有龄崇实、薛焕、赶紧筹解一面将启程日期先行报部。毋得任意稽延。致干重咎将此由六百里各谕令知之。　　

○又谕、据乔松年奏、请驰赴畿辅带勇御敌一摺。据称传闻夷氛渐近通州。京师戒严。该运司久在营中自揣尚能带队。请派往军前差遣委用等语。现在抚局业经议定各省兵勇。均已陆续撤回且江北防剿正在吃紧乔松年专办粮台。责任綦重著毋庸前来。　　

○降级留任河东河道总督黄赞汤、奏报安澜。得旨本年抢险防渡出力各员。著暂行存记。俟明岁秋汛安澜后。再为察看　　

○以江苏镇江府城解围。复总兵官冯子材职。　　

○命直隶、河南山东、陕西、各督抚迅筹欠解各项军火兵械。运交江南军营、以应要需　　

○准湖北随州殉难知州杨嘉运、于直隶原籍建立专祠。　　

○庚戌。谕军机大臣等、寄谕内务府大臣宝鋆、恭顺皇贵妃金棺、永远奉安本年山向不宜著仍在崇格庄暂安。俟明春二月间、选择吉期。再行奉移奉安。将此谕令知之　　

○又谕、前因安徽庐凤道萧盛远、在江南大营内办理文案、声名平常当将该员撤任。谕令薛焕、查明实迹奏参。本日据薛焕奏、萧盛远性情稍傲。疏于交接营中来往员弁欲与识面者、投刺拜谒往往托故不见。自此每招物议。此外并无实在劣迹等语。朕闻萧盛远、前在和春军营。与已故提督王浚把持公事纳贿营私以致军心不服。金陵大营溃败实由于此。若如薛焕所奏未免意存开脱著曾国藩再行严密访查。据实具奏江苏布政使。本日已简放毛鸿宾。该藩司现在安徽、随同曾国藩办理军务。已谕令薛焕派员署理矣。镇江、上海、均已解围。贼势稍衰。左宗棠如已赶到。正宜乘此机会。会同浙军规复。苏常毋再延缓。八月间、胜保因夷氛偪近京师请调外援当经谕令曾国藩、挑选川楚精勇二三千名。令鲍超管带。克日赴京归胜保调遣至今未据该大臣覆奏。现在京师兵勇云集抚局渐已就绪。皖南正当吃紧鲍超一军。著毋庸前来即饬令该镇、与张运兰迅克甯郡力埽贼氛是为至要。将此由六百里谕令知之　　

○以哈密帮办大臣穆辂为哈密办事大臣　　

