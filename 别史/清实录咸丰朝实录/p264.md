<!-- { "loadSidebar": true } -->
○谕军机大臣等、王履谦、长臻奏、调拨上游河口防兵一摺。现在怀庆尚未解围。黄河上游孟津荥泽等口、距贼营较近。自应严密巡防。以杜窜越。既经王履谦等、添调河屯协兵二百名。移劄防守。著即照议办理。其木栾店地方、应如何添募壮勇、与官兵互相策应之处。仍著妥为筹办。王履谦系特命巡查东河渡口大员。无论河岸南北上下游、均宜亲身查看。凡地方厅汛文武、及派委各员收集船只。盘诘奸宄。何处认真。何处疏懈。自不难目睹周知。若但株守一处。仅凭禀报。难免被人蒙蔽。著即遵照前旨、亲历河干。上下巡察。如有奉行不力。或官吏人等有贿纵情弊。即著严参惩办。长臻职司河防。责无旁贷。并著督率沿河文武员弁、会同各该地方官将渡口船只概行撤收。严防偷越。毋得稍有疏失。致干重咎。至所陈怀郡情形。叠据各路奏报。已谕令统兵大臣迅速相机进剿。傥溃窜余匪。潜图偷渡。必须悉数拏获。毋任一名漏网。将此由六百里谕令知之。　　

○又谕、昨因恭亲王奕奏、闻唐县地方有匪徒肆扰。当降旨、令桂良迅即查明严饬捕获。兹据该尚书奏此案贼匪因景州捕役拏获捻首。该匪等挟嫌起衅。于七月初六日窜至唐县地方。已派员带兵缉拏。现据清苑等州县报获夥犯等语。唐县近接省垣。该匪等胆敢挟嫌逞杀叠抢滋事。已属暋不畏法。且窜越祁州、定州、沿途啸聚、至百十余人之多。何得照寻常盗案办理。现仅据各州县报获夥犯七名。而于首犯仍未拏获。地方官讳盗酿患。希图消弭。实堪痛恨。此股匪徒、现往何处。岂可任其远扬纠结。扰害闾阎。著桂良即饬带兵员弁、会同该地方官。迅速掩捕。毋令一名漏网。傥该地方官。不能摉除净尽。即著从严参办。如所拨官兵。不敷剿捕。即著酌量添调。总期悉数歼除。不留余孽。将此由四百里谕令知之。　　

○又谕、昨据毓书奏、开穵遍山线地方银矿、每砂百斤。得银二十余两等语。是该处矿苗颇形丰旺。若认真采办。多觅线道。广开矿硐。必能速见成效。第恐该商等以试办为名。稽延时日。先饱私橐。置课税于缓图。不可不防其弊。著毓书、督饬总办矿务之委员穆翰、会同该地方官、饬令商人广开矿硐。加工采办。毋得迟延日久、仍无实效。其锡蜡片牛圈子沟等处、亦著迅速开穵。并责成该道府委员等、随时确切详查。不致以多报少。开隐匿侵欺之弊。至户工两局铜斤、现当缺乏。所有铜矿三处、一并赶紧开采。以济要需。将此谕令知之。　　

○户部奏、推广钞法、以钱准银。凡地丁杂税、及一切解部之款。均请以钱钞二千抵银一两。从之。　　

○以山东盐运使司徒照、为四川按察使。　　

○赏江甯殉节将军祥厚子、乾清门二等侍卫恩全、一等轻车都尉世职。　　

○乙丑。上诣阐福寺拈香。　　

○谕内阁、讷尔经额、恩华奏、官兵续获胜仗一摺。据称、十五日。恩华同托云保、蕴秀等、督率马步队官兵至丹河排队。先令吉林马队过河。见西南一带有贼百余名。摇旗隐伏树林内。马队直趋向前。追至木栅濠沟外。枪毙贼匪过半。步队随亦过河。施放炸炮、火箭、大炮。击倒望楼一座。轰毙贼匪无数。本日又据哈芬奏陕安镇总兵郝光甲、于十五日带兵由东路丹河抵水北关绕。向西北进攻。山东巡抚李僡由北面进攻、与恩华三面会合。该镇直抵木栅。开放连环枪炮。并施放火箭将该逆望台烧毁。太原镇总兵乌勒欣泰亦同进兵接仗各等语。该大臣现已行抵修武。著即赶紧前进驻劄清化督饬各路官兵克期进攻。将丹沁二河贼匪、迅速埽除。早解怀庆之围以慰朕念。　　

○又谕、王懿德奏剿办闽省上下游两处贼匪获胜情形一摺。据称、六月初八日。尤溪县被贼窜扰。署知县金琳、力战受伤投水遇救。商同卸署知县萧作霖密图收复。十四日。适先经延建邵道胡应泰派委带兵策应之署都司顾飞熊等兵抵该处与贼接仗。毙贼二百余名。逆首林俊踞七口桥抗拒官兵。该县金琳等带勇前来会剿贼锋大挫。林俊被枪倒地贼众拥去。生捦伪将军萧虎及伪军师僧人阿金、二名。杀毙贼匪、并夺获枪械无算。余贼窜至黄新口地方。复被带兵接应之署参将李煌等、歼毙数百名。县城当即收复。金琳旋因伤殒命。其妻女家属均各骂贼遇害。逆首林俊窜伏二十四都一带。现仍派员摉捕。至下游各匪、前经饬令署总兵怀塔布商同已革提督李廷钰、副将吕大升、协同剿贼。六月十二日。该匪攻扑金门。水师提督施得高带兵救护。适陆路员弁。将匪击退。该匪由水路直犯师船。施得高会同护金门镇孙鼎鳌并盐法道瑞瑸护兴泉永道来锡蕃等所雇勇船堵截。轰沈贼船八只。夺获三只。杀贼三百余名。生捦七十九名。并获贼目林沙林桂二名。起获炮械药弹多件。此次上下游两路剿办业已得手。即著王懿德督饬带兵文武、实力进剿。悉数歼除。勿稍延缓。伤亡之署尤溪县知县金琳著照例赐恤。该员家属著查明旌表。以昭激劝。　　

○谕军机大臣等、张芾奏连日战守情形并筹办泰和县土匪各摺片。逆匪攻扑省城四十余日屡经该抚及陈孚恩江忠源等督同在事文武兵勇竭力守御。叠获胜仗办理均合机宜此次各路兵勇复毙贼百数十名贼之凶锋已挫谲计已穷惟湖南所派兵勇三千六百名并向荣所派音德布带兵一千二百名。何以至今尚未赶到。著该抚即行飞催前途。一俟援兵到齐。务即约会内外夹击。以为一鼓荡平之计。至续来贼船五六百只。到省停泊。旋即开赴上游。究竟现往何处。该抚已饬湖南未到各兵勇、迎头截击。并令地方文武设法守御。务当严饬各府县随时侦探贼踪。相机防剿。堵其分窜之路。其泰和县匪徒拥入县城。焚署劫狱。业经该抚飞饬周玉衡募勇驰往剿办。并饬带勇来省之吉安府知府王本梧、折回会剿。著即严饬上紧兜拏。无任与逆匪句结为患。致滋蔓延。至该县匪徒因何滋事。署泰和县知县郭椿龄、是否受伤。并该处文武员弁下落均著查明据实具奏。将此由六百里谕知张芾、并谕令陈孚恩、江忠源、知之。　　

○又谕、前因军需孔亟。叠经谕令山陕等省督抚、申谕劝捐。兹据哈芬片奏、体察现在情形。并巡防王大臣僧格林沁等奏函。致该抚妥速筹办。现接覆函。据称赶紧劝捐等语。刻下军务未竣。仍须借资民力。山西较之各省、尚称饶富。风俗淳朴。绅士商民中急公好义者、必不乏人。上次输将踊跃。于事不为无济。是以特降恩纶、推广学额中额以昭激劝。并令在籍绅士广宣德意。遍谕闾阎捐助军饷。以冀迅殄贼氛共享昇平之福。现在河北贼匪屡经大兵攻剿。即日可望埽除。惟接济军需晋省地属邻近必须赶紧筹办。方免贻误。哈芬业经出省。藩司郭梦龄、前次办理捐输章程具在自应迅速查照办理。著该抚即责成该司饬属实心经理。并著于属员中择其官声素著、为民悦服者。遴委数员。分赴各属、会同地方官绅。于该处殷实之户。剀切申劝。使民间咸知捐赀助饷。即以保卫乡闾并可渥邀恩奖。如此实力劝谕。谅皆乐于输将。其上次捐户数目此次除已捐输外。如有已得奖励不愿重邀优叙者、即著藩司给予印照暂行贷借。军务告竣。按数发还。徐继畬等现办团练。该司与就近商酌。总期及早集事。无误要需。该抚接奉此旨、即著刊刻宣示。俾该省绅民人等、咸喻朕意。将此由六百里谕知哈芬、并传谕郭梦龄、徐继畬等、知之。　　

○又谕、前因贼匪窜扰怀庆。曾经降旨谕令舒兴阿、速饬陕安镇总兵郝光甲、带兵迅赴怀庆城外托明阿、胜保等军营、协力攻剿。速解郡城之围。兹据哈芬奏称、该总兵于本月十五日。督同将弁、由东路丹河、直抵水北关。绕向西北。与恩华、李僡、会合进剿。现在胜保等军营。偪近怀庆城南。屡获胜仗。因兵力较单。未能迅解城围。朕心殊深焦急。若各路官兵、俱截留丹沁两河之北。遥作声势。于事何济。著该抚即传旨饬该总兵郝光甲、将所带之兵二千数百名。迅赴胜保军营、以资调拨。毋稍迟误。其乌勒欣泰、所带之兵。仍咨李僡酌量调拨会剿。至太行山南一带。该抚仍须严防要隘。毋稍疏懈。将此由六百里谕令知之。　　

○又谕、据王懿德奏、剿办闽省上下游两处贼匪情形一摺。尤溪县城已经收复。而逆首林俊、现尚窜伏该县二十四都一带。与永福、闽清、古田等附省县分毗连。难保该逆不潜图煽诱。再来肆扰。著该署督等、即督饬文武员弁等、管带兵勇认真摉捕。勿留余孽。下游金门一带。剿办现亦得手。著仍知会水师提督施得高、会督水陆两路带兵镇将合力堵拏。勿令稍存大意。现在有凤、计可抵任。兼署总督省城有大员驻劄。人心谅可藉以镇定。该抚王懿德、即可出省亲赴泉漳一带。督率文武员弁。迅将贼匪埽荡以靖地方。毋任厦门贼匪。日久盘踞句结为患。至台湾匪徒滋事。现在剿办若何该抚亦当设法侦探。派兵应援勿稍延缓。将此由六百里谕令知之。　　

○钦差大臣大学士直隶总督讷尔经额等奏、官兵续获胜仗情形。得旨。是时断不可稍松一步。总应攻破贼叠。直抵城下。若屡次进攻、仅能过河。使贼慢我劲旅不敢深入反致攻城愈急。此数千之师何为耶。况讷尔经额、为后路策应声援。恩华自应前进。无须朕谆谆饬催也。　　

○以江西省城击贼出力赏知县马永炽、花翎。　　

○以督兵不力。革贵州古州镇总兵官爱兴阿职、留营效力。署贵州威甯镇总兵官常存、革职留任。以云南永昌协副将桂林、为贵州古州镇总兵官。　　

○予福建殉节知县李文照、典史潘振烈、游击崇安、千总宋世超、把总杨鹏南、陈宗器、外委陈逢亨、柯元庆、陈福基祭葬世职。　　

○丙寅。上诣寿康宫、问皇贵太妃安。　　

○丁卯。以神灵显佑。颁福建台湾府天后庙御书扁额。曰德侔厚载。　　

○谕内阁、文瑞奏、州县审办命案罪名未协。请饬该抚按律定拟等语。山西崞县民人王长申强奸王刘氏未成。致令投崖身死一案。情节殊属凶残业经吓偪。拉手求奸。谓其尚未污辱其谁信之。难保非该县秦用宾有心开脱可恶之至。该管知州昌禄不行揭报。经前任臬司看出罪名未协。驳令复审该县仍执前议又逾数月始行解省。以有关名节之命案积压年余。始终坚执已见。显有徇私枉法情弊。该抚并未按因奸威偪致死本律驳正。辄照原拟具题。可见由州至省覆勘之处。全属虚应故事。现经刑部详核题驳。所议甚是。著哈芬覆查此案情节。秉公按律定拟具奏。并将该州县因何开脱延玩之处。即行奏参。其审转定谳之臬司一并查明具奏。　　

