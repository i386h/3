<!-- { "loadSidebar": true } -->
○蠲缓山东济甯、章邱、齐东、济阳、禹城、长清、平原、东平、平阴、惠民、青城、阳信、滕、峄、单、城武、曹、定陶、钜野、朝城、馆陶、夏津、金乡、嘉祥、鱼台、临清、历城、邹平、长山、陵乐陵、利津、蒲台、滋阳、甯阳、邹、聊城、堂邑、茌平、莘、冠、高唐、邱、海丰、蒙阴、沂水、益都、临淄、高苑、乐安、昌邑、临邑、德、德平、滨、曲阜、汶上、恩、武城、博兴、寿光、平度、安邱、潍、观城、沾化、濮、范、阳谷、寿张、菏泽、临胊、东阿、七十三州县。被水被扰庄屯。暨永利场灶地。新旧额赋有差。　　

○癸卯。谕内阁、恭亲王奕奏参玩误典礼各员、请旨严议一摺。本月初十日。冬至。祭奉先殿。供献帛爵之宗室侍卫、未到者竟有二十一员之多。实属不成事体。瑞昌、载俊、德昂、宽海、溥兰、福群、荣继、奕秀、彭寿、富淳、春瑞、贵徵、载结、奕桐、顺亮、载虎、溥丰、崇照、桂初、桂林、桂照、均著交宗人府严加议处。其未到之内务府监礼司员。并著该衙门查取职名。一并议处。　　

○又谕、瑞昌、王有龄奏、官军攻复严州府城一摺。贼匪窜踞浙江严州。纠约死党。意图抄袭我军后路。经张玉良督率将士。连战三昼夜。并派参将韩廷贵等、分攻各门。守备陈永椿等、复带炮船。对岸轰击。李定太奋勇先登。官兵踊跃而上。施放喷筒火箭。该匪惊惶逃窜。我军乘胜追剿。毙贼千余名。斩首百余级。夺获旗帜器械无算。于十月初八日。将严州府城攻复。剿办尚属认真。在事出力之文武员弁兵勇。准其择尤汇保候朕施恩。　　

○谕军机大臣等、本日据毛昶熙、奏参劣员滋扰粮台、并唆使主将、淩虐委员一摺。业经明降谕旨。将赵连标革职。并将关保撤去帮办。令俟病痊后、即回本任矣。归陈一带剿匪事宜。关系紧要。如须帮办之员。即著毛昶熙、于归德鹿邑两营镇将大员内。择其素有威望者。酌量保奏。候旨简用。至关保所带马队。并著遴派妥员统带助剿。以资得力将此由六百里谕令知之。　　

○又谕、浙省军情紧要。关系东南全局。现在饷源枯竭。兵勇哗溃堪虞。著官文、胡林翼、翟诰、劳崇光、庆端、瑞瑸、耆龄、毓科、速行筹画。务将各该省协济浙饷。按月如数筹解。其江西未解之三万五千两。及所欠援师之饷。并著毓科按数解交。毋得再事迁延。以安军心而维大局。将此由六百里各谕令知之。　　

○杭州将军瑞昌等奏、都司李飞龙不遵调度。军前正法。报闻。又奏、庆端等力保浙疆。请加优奖。得旨。不分畛域。皆尔大吏分内之事。况邻封督抚。甄叙酬庸。自应候旨。亦非汝所得擅请。　　

○以浙江省城解围。并克复余杭县城。赏将军瑞昌、一等轻车都尉世职。巡抚王有龄、头品顶带。副都统杰纯、道员麟趾、巴图鲁名号。知府孙士达、花翎。复副将杨金榜职。余升叙有差。　　

○以克复浙江寿昌县城。擢知府程兆纶、以道员用。并赏花翎。　　

○以克复浙江严州府城。复已革提督张玉良顶带。赏已革总兵官李定太、副将张威邦、三品顶带。余升叙有差。　　

○以玩误援浙军饷。江西布政使张集馨、下部议处。　　

○以河南军营委员藉端滋扰。革道员赵连标职。撤副都统关保、帮办剿匪事宜。　　

○赏古北口外防兵皮袄。　　

○缓徵山西徐沟县被旱地方。本年额赋。暨榆次汾阳二县。原借仓谷。　　

○甲辰。江苏巡抚薛焕、奏留新授福山镇总兵官王之敬、办理防剿事宜。从之。　　

○予故副将三等子陈汝霖、祭葬恤荫。如军营病故例。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之三百三十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。十一月。乙巳。绥远城将军成凯等奏、请将乌兰察布伊克昭两盟官兵、撤回原游牧处所操练。得旨。所奏是。著全行撤回。由各游牧随时习围操演。不准偷安。于蒙古生计。亦为有益。若遇徵调再行齐集。　　

○以剿除山东幅匪洪佃一等出力。赏营总德福、防御松龄、花翎。披甲何常等、蓝翎。余升叙有差。　　

○丁未。谕内阁、惇亲王奕誴之第八子、著命名载灏。　　

○又谕、本年直隶天津县被扰地方。业经降旨将节年地粮旗租。分别蠲豁。因思顺天府属之大兴、宛平、通州、武清等州县。亦有被扰地方。小民荡析离居。朕心实深悯恻。著顺天府府尹、直隶总督、饬属确查。分别被扰轻重。奏请蠲缓粮租。以纾民困。　　

○盛京刑部侍郎和润奏、盗案首犯监毙。无凭质讯。请饬缉逸犯。送部审办。得旨。试问汝四年之久。所办何案。于四把、是否即系于得水、无难向王涌和等、究问。况王涌和等、避重供轻。势所必至。亦断无因一犯偶脱。案悬莫结之理。所有此案应缉人犯。著玉明、倭仁、景霖、赶紧按名弋获。即派玉明、倭仁、景霖、提全案卷宗。迅即讯明定拟。不必会同和润。　　

○以福建陆路提督曾秉忠、署江南提督。　　

○改铸福建大田县知县印信、从巡抚瑞瑸请也。　　

○以江西安远县城解围。赏知县陈乔荣等、蓝翎。并升叙有差。予阵亡都司业普崇额、教谕邵廷选、训导范际春、外委林第、祭葬世职。　　

○蠲缓湖南新甯、邵阳、武冈、永明、安仁、五州县上年被扰地方。新旧额赋。　　

○戊申。谕军机大臣等、前因俄国续约内载。东西两边设立界牌。应由两国派出信任大员、秉公查勘。东界在乌苏里河口会齐。于咸丰十一年三月内办理。西界在塔尔巴哈台会齐商办。不必限定日期等情。东界会勘。已明降谕旨。令仓场侍郎成琦、前往会同吉林将军景淳办理。所有西界会勘大员。著景廉、于就近各城大臣中。择其熟悉情形。通达事体者。酌拟数员。开列清单。候旨简派。即由伊犁发给地图。前往塔尔巴哈台、会同俄国使臣。公同查勘。将此谕令知之。　　

○命仓场侍郎成琦、驰往吉林会同将军景淳、查勘俄国分界事宜。　　

○以贵州省城防剿出力。擢知府刘书年、沈西序、以道员升用。　　

○追予河南阵亡总兵官承惠、知府王荣烈、知县田玉梅等、于汝甯府及官庄地方、建立专祠。并附祀随同阵亡兵勇。　　

○命湖广总督官文、湖北巡抚胡林翼、两广总督劳崇光、广东巡抚耆龄、江西巡抚毓科、迅解贵州军饷。并命署四川总督崇实先拨重庆厘金银六万两解黔。仍按月解银三万两。以资接济。　　

○己酉。谕内阁、瑞昌、王有龄奏、贼扑湖州府城、兵团堵剿获胜一摺。十月间贼匪扑犯湖州府城。道员赵景贤、派团勇会合知府瑞春等、登城守御。都司吴业祥等水师。及千总李楚材、所带陆路各军。将金盖山等处贼匪击败。该逆复纠约平望大股七八万人。窜至郭西湾等处。赵景贤、派水路各勇会集民团。分投堵剿。以守为战。复于黑夜暗袭康山等处贼营。破贼卡十余座。东路平望之贼。扑扰大庙港等处。复经各营勇丁、及民团前往救援。贼尽败回。此次该道以寡敌众。屡挫凶锋。实属调度有方。赵景贤、著加恩交军机处记名。遇有道员缺出、请旨简放。以示鼓励并仍饬该道联络民团。实力进剿。务期净绝根株。毋留余孽。　　

○又谕、瑞昌、王有龄奏、带兵武员通贼等语。广东南雄协都司刘仁福、游击刘仁禄、以武职大员。胆敢句通逆贼。谋踞湖州。实属罪大恶极。现经该处兵勇击杀。洵足快人心而彰国法所有在事出力官绅。著瑞昌、王有龄、查明择尤保奏。　　

○谕军机大臣等、瑞昌、王有龄奏、请饬总兵道员、赴浙差委等语。浙江炮船。剿贼最为得力。现捣筹款添造。以资防剿。惟必须有大员统带。处州镇总兵刘培元、候选道金国琛、均于水师情形熟悉该两员系曾国藩旧部。著即迅饬驰赴浙江。交瑞昌等差遣委用。俾得统带炮船。进攻嘉兴逆匪。以为规复苏常之计。将此由六百里谕令知之。　　

○又谕、瑞昌等奏、探闻江西股匪、由河口镇分窜兴安、铅山、又徽甯贼匪下窜、将近威坪等语。浙省杭严两郡。甫得肃清湖州正在吃紧。江皖两省股匪。复行窥伺。实属面面受敌。兵力难于兼顾总兵曾玉明一军现驻衢州。所有江常一路。即责成督兵迎剿。力遏凶锋。其由闽调浙兵勇二千余名。现尚未到。著庆端、瑞瑸、催令星夜前进。毋稍迟延。此项官兵到衢后。统归曾玉明管带。以厚兵力。徽甯之贼。窜近威坪。并饬令该总兵与张玉良之军。互相联络。严密堵剿。毋任贼匪阑入。是为至要。将此由六百里谕令知之。　　

○闽浙总督庆端等奏、解浙饷银二万两。得旨。援浙兵勇口粮。并浙省军饷。仍应源源接济。　　

○以福建剿除艇匪出力。赏游击吴鸿源、巴图鲁名号。同知柯秉圭、守备刘兴邦、花翎。通判林针等、蓝翎。余升叙有差。　　

○以浙江捦获黄岩匪犯王国溁等出力。赏副将张清标、总兵衔。同知龚振麟、知县曾元澄、花翎。千总徐朝庆等、蓝翎。余升叙有差。　　

○庚戌。谕内阁、前据吏部奏、请举行京察。当经谕令各部院衙门。本年京察有劾无荐。核实办理。嗣据吏部奏、请仍饬在京各衙门。秉公保举。不必拘符定额。复谕令此次列荐章者、不得逾额之半。并将京师戒严期内在署办事。并曾否迁移各员。分别开单具奏。惟思京察为三载考绩大典。各部院堂官考核司员。必察其平素勤惰。始能分别举劾。若其人向来办事认真。而数日未能到署。遽行甄劾。似觉可惜。或本非出色之员。仅于戒严期内。照常到署。遂登荐牍。亦不足以昭平允。所有在京大小官员。应行辛酉年京察。著展缓一年。照例办理。其陵寝衙门、及盛京等处。仍著照旧举行。并著各该堂官。留心查核。如有贻误公事之员。随时参劾。毋许瞻徇。以副朕澄叙官方至意。　　

