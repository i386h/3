<!-- { "loadSidebar": true } -->
○又谕、前据御史宗稷辰奏、请饬川楚派兵。合攻黔省苗匪。当经谕令吴振棫、恒春、蒋霨远、骆秉章、体察形势筹议具奏。旋据骆秉章奏称、调派参将万年新等、统带军勇二千余名。由靖州赴黔会剿。并历陈山川形胜。今昔异宜。所奏极为明晰。吴振棫于未奉此旨之先。业已派署永甯营参将钟海、统带兵练一千名。前赴黔省听候调遣。并据声明各该省防堵需兵。不敷再调。自系实在情形。本日据蒋霨远奏、请川楚一省。各分两路进兵。每路需兵五六千名。并援雍正年间剿办苗匪之案。必须厚集兵力。实属不知时务。从前用兵一隅。自易徵调。现在各省纷纷滋扰。不独兵力不敷。抑且饷需支绌。断难照议办理。惟贵州匪焰方张。兵分见少。吴振棫、骆秉章、能否于前调兵勇外。再行拨兵各数百名。赴黔会剿。所需兵饷。川楚两省派员支应。毋令缺乏。著即酌量情形。一面调拨。一面奏闻。贵州产米无多。蒋霨远请令湖南采买米石运赴镇远。以资接济。并著骆秉章斟酌妥办。此时川楚前调兵勇。计可先后抵黔。著蒋霨远、会同孝顺、督率本省将士。协力进剿。奋勉图功。勿得藉口兵单。致滋贻误。将此由五百里各谕令知之。　　

○署直隶总督谭廷襄、奏谢署任恩。并请入觐。得旨。直隶距京甚近。汝可先赴省垣。接印视事。将一切办理就绪。即来京陛见。往返不过旬期。于公事不致有误。　　

○江西按察使邓仁堃、缘事降调。以前任江西按察使恽光宸、为江西按察使。　　

○以剿办广东番禺县属股匪出力。赏知州史朴等、花翎。千总王显等、蓝翎。余升叙有差。予阵亡千总昆芳、祭葬世职。　　

○予贵州御贼被戕从九品阎錞、祭葬世职。　　

○加赏五城煮赈米石。　　

○庚辰。谕内阁、怡良、赵德辙奏、请仍照前议、截漕济饷一摺。江苏海运漕粮。前经部议碍难截留。业已降旨依议。兹据该督等奏称、上年江苏省旱蝗成灾。徵收有限。米缺价昂。饷需无出。自系实在情形。所有江苏省起运交仓漕粮。著准其截留二十五万石。以充军饷。　　

○谕军机大臣等、本日据载增等奏、股匪张三彪等、句结四川游勇。裹胁贫民。在竹山县地方滋扰。官军攻剿获胜。余匪由房县、兴山、窜入宜昌府城等语。此股匪徒。本系乌合。何以常恩等、并不认真兜剿。致该匪肆行奔突。窜入府城。宜昌距荆州甚近。防剿不容稍疏。官文现派李光荣、卢又熊、分带川勇各千余名追剿。尚恐兵力不敷。著会同胡林翼、酌量抽拨官兵。与常恩等所带兵勇。并署松潘镇德恩等、合力迎击。务将府城迅即克复。并将此股匪徒悉数歼除。勿令再至蔓延。傥带兵各员、堵剿不力。即著严参惩办。绵洵现已抵任。即应带兵出城。择要驻劄。相机迎剿。载增、富森、督率兵勇。在城内严密稽查。以资镇定。宜昌文武各员。于贼匪攻扑时。毫无防范。致郡城失守。著官文、胡林翼、即查明该员等下落。据实参奏。将此由六百里各谕令知之。　　

○以湖北谷城光化剿贼出力。赏佐领乌勒西冲阿、花翎。云骑尉祥贵等、蓝翎。余升叙有差。　　

○以四川酉阳州防剿黔匪出力。予按察使徐之铭议叙。赏加州淩树棠等、花翎。余升叙有差。　　

○朝鲜国王李＜曰亠廾＞、遣使奉表谢恩。并贺万寿、冬至、元旦、三大节进贡方物。赏赉如例。　　

○辛巳。上诣大高殿行礼。　　

○还宫。　　

○壬午。孝仪纯皇后忌辰。遣官祭裕陵。　　

○谕内阁、德兴阿、奏参道员干预保举、请旨革职拟罪一摺。江苏留防六合之候补道温绍原、以总兵叶常春等、未与保奏。无以示表扬等语具禀。又请将浦口水军。六合防兵奖励。妄称曾见谕旨。经德兴阿查核不符。实属荒谬。本应治以应得之罪。姑念该员督带兵勇。防剿江北一带。著有微劳。著从宽革职免其治罪。仍留六合地方。责令带勇防堵。以观后效。傥再不知愧奋。著德兴阿、翁同书、会同该督抚严参惩治。　　

○御前大臣载垣等、会议给事中吴惠元、奏筹流通大钱。请饬长芦盐课。按三成搭收。从之。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰七年。丁巳。二月。癸未朔。谕内阁、前因恒春奏、遵旨审拟已革副将陈得功罪名。当经降旨、将陈得功发往新疆效力赎罪。并准其暂留云南。戴罪立功。本日据御史李培祜奏称、陈得功素习邪教。党与众多。弥勒县戕官匪犯。即其党与。该革员纵令逃逸。并为首匪夤缘赎罪。入黔以后。于郎岱地方将投诚苗民、围杀冒功。以致苗民痛恨。都匀等处城池失陷。革职以后。将其党与布散于开化邱北等处。深恐别滋事端等语。种种情节。殊属可恶。陈得功、著即行发往新疆。不准留于云南效力。并著恒春、派员克日起解。毋许逗遛。经过地方。并著妥为押解。傥有疏虞。惟该地方官是问。　　

○以正蓝旗汉军副都统文丰、为总管内务府大臣。　　

○甲申。以拏获私进开齐行劫贼犯。赏伊犁协领富克津泰、副都统衔。回子通事五品商伯克蟒里克、花翎。余升叙有差。　　

○以剿办福建延平瓯甯匪徒出力。予游击马玉元、以副将升用。　　

○以山东钜野捻匪入城劫狱。革知县李均、把总桑朝栋、职。　　

○予江苏镇江阵亡千总刘得清、祭葬世职。　　

○乙酉。遣官祭文昌帝君庙。　　

○谕内阁、胡林翼、奏请将大计展限等语。湖北省应行计典。前因办理军务。业经展缓。兹又届大计之期。考核攸关。若再展至下届举行。未免过缓。著于本年秋间具题。以昭详慎。　　

○又谕、曾国藩、文俊奏、官军克复建昌、武甯、并楚军收复瑞昌等县城一摺。江西自前年冬间。各府州县多被贼陷。经曾国藩等、派拨兵勇。分投剿办。上年十一月、及十二月。克复建昌、武甯、湖北李续宾一军。由大冶、兴国、追贼东下。将瑞昌、德安、二县收复。湖南刘长佑、赵焕联、两军。先后克复新喻、永甯、两县。江西大局。渐有转机。仍著曾国藩等、激励将弁。将九江等处、合力攻剿。赶紧收复。母稍延宕。其克复武甯、出力员弁兵勇。著准其酌保数人。以示奖励。　　

○谕军机大臣等、前因德勒格尔、以察哈尔马队倒毙过多。请饬购买补足。当经谕令崇恩、抽拨营马二百五十匹。解交史荣椿营。拨往备用。兹据崇恩覆奏、该省存营马匹无多。不能抽调。亦无可采买等语。军营马匹。最关紧要。山东既无可抽调。著邵灿、庚长、迅即筹款。于徐州附近各属。派员采买马二百五十匹。就近解交德勒格尔军营应用。将此由五百里谕令知之。　　

○又谕、前因察哈尔马队需用马匹。谕令崇恩、挑选营马二百五十匹。解赴徐州并将缺额之马、酌量买补。本日据该抚奏称、各标存马、通省核算、尚不足二百五十匹之数。览奏实堪诧异。兵丁差操。马匹最关紧要。山东为南北冲途。当此邻省多事之秋。早知营马缺乏。何不急筹买补。所需马价。能值几何。而斤斤以经费短绌为词。尤属藉端诿卸。除此次所调马匹。已谕由江苏购备外。所有山东缺额营马。即著崇恩、赶紧筹款。次第买补。嗣后遇有调拨。若再藉词推诿。惟该抚是问。将此由五百里谕令知之。　　

○又谕、前因襄樊余匪。句结游勇。窜陷宜昌。谕令官文、胡林翼、抽拨官兵。迅速进剿。并以荆州防剿吃紧。谕令绵洵、出城迎击。载增、富森、在城巡防。本日据载增等奏、官文所派之李光荣、因川勇猝变。殁于营中。卢又熊所带之勇。虽将另股窜荆之匪击退。而宜昌尚为贼踞。有船一百余只。匪众五千。欲图水陆窥伺荆州。该郡为楚省上游重镇。万不可稍有疏虞。载增等、已令都司宗维清、带兵一千。赴宜昌迎剿。又令德恩所带川兵。锡龄阿所带满洲营兵。与卢又熊所带之勇。分投策应。并将李光荣原带炮船。委员管带。会同水师都司周邦富、沿江防御。布置尚属周妥。惟兵分力单。尚恐不敷堵剿。现据胡林翼奏称、已由官文派拨水师都司左光培、并巴扬阿、张万禄、马步各军。前往荆宜。该抚复添派宝营、义营、兵一千二百人赴援。是否足资攻剿。仍著官文、胡林翼、酌量情形。或再于大营内抽拨官兵。迅将宜昌府城克复。力遏其下窜荆州之路。绵洵尚未列衔奏事。如未经抵任。即著兼程前进。仍遵前旨。在城外驻劄。相机迎剿。官文、胡林翼、虽相距较远。仍应勤加侦探。随时调度。常恩、德安、阿昌阿、追剿不力。业经摘顶示惩。若再不迅复宜昌。致令荆州有警。即著严参治罪。此股匪徒。句结川勇居多。且李光荣所带川勇。又已中变。大营遣散川勇。正在陆续过荆。若令再有句结。必致更肆狓猖。著载增等、一面妥为弹压。一面实力剿办。毋使顾此失彼。至所请筹拨邻饷。此时邻近省分。实已抚款可拨。著官文、胡林翼、即由武昌粮台、酌量拨给。毋令缺乏。将此由六百里各谕令知之。　　

○以克复安徽甯国府城。赏前任布政使韩椿、副将王邦庆、游击双寿、守备谢朝选、郑上驺、曹兴隆、谢长选、同知徐虑善、许烺等、花翎。千总韩镇邦等、蓝翎。余升叙有差。　　

○以直隶办团出力。赏知府毛永柏、知州丁学易、李同文、花翎。通判姚经陛等、蓝翎。余升叙有差。　　

○以克复江西奉新县城。予知府吴坤修等、升用有差。阵亡把总陈有才、外委余瑞林、祭葬世职加等。　　

○以浙江练勇出力。赏在籍已革江苏巡抚许乃钊、五品顶带。　　

○以湖北均州防剿土匪出力。赏知州吴嗣仲、花翎。知府衔。　　

○以湖北竹山保康兴山房县等城被匪窜陷。革同知金玉堂、知县汤一德、方兆科、孙宝田、参将佛尔国春、游击刘廷麟、文英、千总邓德仁、熊运泰、职。道员常恩、总兵官德恩、参将阿昌阿、均摘去顶带。　　

