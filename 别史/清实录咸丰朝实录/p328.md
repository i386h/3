<!-- { "loadSidebar": true } -->
监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。十二月。辛卯。谕内阁、前据宋晋奏、请饬各路粮台、力行撙节一摺。当交该部核议具奏。兹据户部奏称、军营文武官员。均有例支俸廉盐菜等项。该署侍郎所指薪水名目。本干例禁。并沥陈军营冒滥积弊各等语。薪水一项。既为例所本无。何以各路粮台。竟敢公然支领。甚者且至五六百两之多。总由办理粮台之员。不能破除情面。正己率属。于大营支领。虽明知违例。亦必强为支应。而随办文员。遂得因缘为奸。任意侵蚀。逮至军务告竣。辄行摊入例支例销款内。影射报销。锢习相沿。实堪痛恨。若不严行查禁。何以节糜费而儆侵贪。著通谕现在统兵大臣。及粮台各大员。于接奉此次谕旨后。如有仍以薪水为名。列款支领。及改换名目。徇私滥给者。一经发觉。与受同科。悉照冒滥军需律治罪。并各按所领所发之数。加倍赔缴。拨充军饷。此外凡系例不应支款项。傥带兵官员。违例支领。即著粮台大员、据实参奏。粮台官员、或有扶同应付等弊。亦即一体治罪追赔。如为数较多者。查实后、一律监追。查抄备抵。决不宽贷。其军营官员兵勇领项、以及各项支发总数。亦著照户部所议。每月开单具奏。交部备查。该部即将单式迅速通行。毋得迟延歧异。至征兵防兵。定例供支。本有区别。现在用兵省分。援引例案。颇不画一。若俟题销之时。逐款核减。再行著追。必至帑项虚悬。徒延时日。著各路军营粮台、并防堵省分督抚、及总局大员、于接奉谕旨之日起。勒限一个月。将应放数目章程。先行核定。声明例案。详晰开单奏报。并将粮台办事人员。开单具奏。以后续有更调。随时咨部。以备查核。无论何处含混迁延。均著户部指名严参。从重惩处。当此度支孔亟。筹饷维艰。苟非除害救民。朕何必频发帑金。重烦民力。尔在事大小官员。尚不思激发天良。仍复各染习气。于应拨他省之款。则动请截留。于他省解到之款。则徒供挥霍。不特无颜对朕。亦何以服行闲兵勇。及出赀士庶之心。若再不痛改前非。力求撙节。典章具在。国法难逃。如该侍郎所引胡齐仑之案。众所共知。毋谓朕言之不豫也。将此通谕知之。　　

○又谕、文瑞奏、遵旨查明捕役纠众肆抢、分别定拟罪名一案。著依议办理。所有承审此案之顺天府东路同知吴承祖、于该犯等现充捕役。辄于供内添写已革字样。复任令捏呈赌具。显系规避处分。有意消弭。著即革职。失察赌博、及私带白役滋事之署通州知州祁之鑅、吏目车德符、均著交部议处。历任失察窝窃刺面贼犯等、充当捕头白役之该州知州、著吏部查取职名议处。通永道海瑛、近在同城。亦有失察之咎。著一并交部议处。至兼管顺天府府尹翁心存、府尹宗元醇、并不将该道海瑛两次具禀、详细察核。仅据初禀含混入奏。竟作为已革捕役。又未奏及同知吴承祖、同审此案。显系徇庇属员。豫为开脱。且不候结案。先期辩白。希图卸责。实属有心取巧。翁心存、宗元醇、均著交部严加议处。　　

○长芦盐政文谦奏、军需紧要。请于内库借拨银五万两。得旨。户部速议具奏。无论实银与钞票。总以济急为要。似较催徵豫拨之款为善。　　

○钦差大臣琦善奏、六合浦口肃清。现分兵进攻瓜州情形。得旨。贼匪诡诈多端。所获逆书。不可尽信。瓜州逆匪情形。动静若何。速查驰奏。　　

○两江总督怡良等奏、本年计典届期。因军务未竣。请展限办理。从之。　　

○以办理天津海运出力。予知府钱炘和等、升擢有差。　　

○予江苏仪徵阵亡副都统哲克东阿、协领讷钦布、穆精额、柯克森布、花麟布、防御成安、伊克坦布、穆精阿、英喜、骁骑校达崇阿、富克金布、花良阿、前锋达哈苏、前锋校印明、景禄、参将张守仁、守备范守贞、把总孔泰、外委张建福、祭葬世职。　　

○壬辰。谕内阁、前因军需紧要。经户部奏请、于顺天府属旗租项下。提银五万两。解充天津兵饷。兹据顺天府奏称、各州县经徵旗租银两。现仅解到四千余两。已尽数委员解赴天津。其余各属报解。甚属寥寥。当此军务吃紧之际。岂容任意拖延。致误急需。著直隶总督、顺天府兼尹、府尹、严饬直隶藩司、迅饬所属、将徵存未解之款。尽数赶解。傥查有那移侵亏情弊。即行严参具奏。毋稍瞻徇。以儆疲玩而重军需。　　

○又谕、翁心存、宗元醇奏、遵查知州那亏银两、据实覆奏一摺。顺天府属、涿州知州郭宝勋、于节年及本年旗租银两。那用至九千四百八十余两之多。该管上司。何以并不详查。率请题升西路同知。均属咎无可辞。所有前任兼管顺天府府尹、现任顺天府府尹、并前任直隶藩司、均著交部查明议处。郭宝勋亏那公款。为数甚钜。著顺天府、会同直隶总督、从严参办。毋稍回护。　　

○又谕、步军统领衙门奏、拏获刊刻并未发钞奏章人犯、请交部审办一摺。罗祥、张义兴、王得均、王继远、均著交刑部审讯。所刊奏摺。既据罗祥等、供系吴廷溥交给刊刻。而凤宝等回奏摺内。并未据实指明。系何人发交。已属有心含混。且以报房前次漏刻谕旨等词。牵砌入奏。尤为意存饰辩。给事中吴廷溥、于并未发钞摺件。辄即擅行刊刻。实属任性妄为。著先行交部严加议处。给事中凤宝、陈枚、玉山、联福、御史彭庆钟、隆庆、蔡徵藩、孙鸣珂、志文、于回奏时。声叙模糊。显有瞻徇情弊。均著先行交部议处。　　

○谕军机大臣等、和春奏、兵力过单、请饬催前调官兵一摺。现在庐州城围未解。正当剿办吃紧之际。必应厚集兵力。以期迅殄逆氛。所有和春前在镇江原带之湖南官兵、七百余名。素称得力。且为该提督亲信之兵。著向荣、于接奉此旨后即饬已革副将郑魁士、统带启程。驰赴庐州。交和春调遣。以资攻剿。不准稍涉延误。其镇江官兵。是否足敷堵剿。仍著该大臣、就近筹拨。毋致顾此失彼。连日金陵进攻情形。及城中贼情若何。江面船只若干。未据奏报。扬州、仪徵、窜出贼匪。全股麕集瓜州江口。究系欲向何处窜逸。亦未据琦善等、探明入奏。该逆占踞长江。联络一气。而我兵南北两岸。声息不通。任令贼踪纷纷逃窜。统兵大帅。所司何事。本日慧成奏、据探称、金陵贼营。惟雨花台最大。初四日、贼至紫金山。与官兵相遇。杀贼甚多。伪王府被天火焚烧。初五日、官兵打仗。贼放火箭。反自烧其营。百姓乘势纵火。毙贼无数等语。如果属实。大有可乘之机。即著妥速筹办。据实奏报。将此由六百里加紧谕令知之。　　

○又谕、前经降旨、令舒兴阿拨兵三千名。交和春统带。会剿庐州逆匪。复明降谕旨、令和春总统各路援兵。迅解城围。兹据和春奏、行抵合肥梁园地方。察看西北面兵勇。约有万余。而庐州东南面逆匪最多。又为北路咽喉。必须厚集兵力。方能由店埠一带进剿。现在该提督带赴店埠之兵。仅止千余名。加以张印塘原带兵勇。亦止千余名。此外催调临淮、和州、徐州、镇江之兵。又恐缓不济急。若再稍有稽延。庐州城内。饷乏力疲。深为可虑。著舒兴阿、即遵前旨。迅将所带官兵。分拨二三千名。交和春统带。即由店埠赶紧赴剿。不得再有推诿。如有拨将弁。或有托故推诿者。即著和春查明。以军法从事。毋稍瞻徇。庐州赴援之任。朕已专责和春。傥该提督有意迁延。致误事机。自难逃朕洞鉴。若各路带兵官员。意存掣肘。亦不能曲为宽宥也。湖南各起官兵。已谕知向荣、飞催赴皖矣。将此由六百里加紧各谕令知之。　　

○又谕、前据王懿德奏、台湾道徐宗干、因与台湾镇总兵恒裕、办理土匪。意见不合。藉词称病。当降旨将该镇道、均交部议处。兹据徐宗干奏称、当逆匪蠢动时。实因旧病屡发。恐滋贻误。禀请开缺。并自请治罪等语。现在台湾噶玛兰厅属。尚有匪徒拒捕。通判董正官被戕情事。该镇道自当和衷商办。以靖地方。徐宗干所奏、是否系仍执前见。与恒裕龃龉。故为此过激之词。抑系因被参劾。饰词申辩。著有凤、王懿德、密行查察。并将该道有无患病情形。据实具奏。将此由五百里谕令知之。　　

○福建台湾道徐宗干奏、拏获叛逆首犯林恭、已就地正法。该犯供词。扳引绅士候选州判黄应清等、皆知逆情。现经先后捦获各犯。研讯尚无确据。仍饬府会同委员、再行严鞫核办。得旨。一切机宜。随时酌量办理。不可拘泥。此奏照所拟行。　　

○以光禄寺卿麟桂、署浙江布政使。四川川北道杨能格、署江甯布政使。　　

○以直隶剿贼出力。赏台吉伯奇立、巴哈拉吗、元敦、达古斯、巴伊立、桑底、们都巴伊尔、乌兰巴伊尔、克奇格图、们都、阿吗古拉、花翎。　　

○以江苏嘉定、南汇、川沙、上海、宝山、青浦、六厅县城被贼窜陷。革参将周震豫、守备樊定邦、千总顾奕椿、顾开泰、张攀凤、把总林祥、龚殿魁、外委李云龙、张葆淳、徐寅亮、宣廷扬、陈桂森职。并逮问。副将李广金、守备车万清、下部议处。　　

○命升任浙江布政使毕承昭、留安徽和春军营差委。　　

○补铸江南提督印信。从提督和春请也。　　

○癸巳。谕内阁、大常寺奏、遵议稽查章程一摺。坛庙重地。理宜严肃。自应随时稽察。以昭慎重。所请分拨官员。轮班值宿。并兵役坛户库夫人等、造具清册。佩带腰牌之处。均著照所议办理。并著该堂官等、常川亲往稽查。如有官役人等、偷安旷误。或纵令闲人出入者。即行严参惩办。不得仅委之坛官奉祀各员。致令日久生懈。至坛庙大典。虽派王大臣等稽查。该寺堂官、职守所在。岂能藉词推诿。嗣后斋宿祭祀期内。仍著该堂官等、一体认真稽查。以专责成。毋得视为具文。致干重咎。　　

○署闽浙总督有凤奏、本年计典届期。因到任未久。未能遍知属员贤否。请俟军务告竣。再行补办。从之。　　

