<!-- { "loadSidebar": true } -->
○又谕、吴振棫等奏、请停铸大钱一摺。鼓铸当十大钱。与制钱配成搭放。原冀省铜而利用滇省兵饷、厂本等项。既据该督抚体察情形。实形壅滞。自应随时变通。著准其收回大钱。改铸制钱。其请将制钱铜斤酌减之处。并照所议办理。另摺奏称、需饷紧急等语。除广东现难筹拨外。已谕令四川山陕各督抚、赶紧筹解。以资接济矣。将此谕令知之。　　

○以贵州永安协副将特克慎、为云南普洱镇总兵官。　　

○以拏获云南练匪、及办理回务出力。赏知县郑文修、花翎。武举马铭功、知县刘榘等、蓝翎。余升擢有差。　　

○以办理江南粮台出力。赏通判闵春涛、知府衔花翎。　　

○予云南阵亡殉难知州济尔哈椿、知县毛玉成、荆洵諴、金耀远府经历卢黻县丞周世簪、训导丁启昌、从九品汪汝骧、游击怀唐阿、千总黄长清、把总王开魁、外委张超等、祭葬世职。举人孟光、增生卜洲、及妇女丁黄氏等、旌恤如例。　　

○丙寅。谕军机大臣等、景淳奏、查办喀尔喀界址、详陈勘断情形、并请回避覆勘一摺。喀尔喀王旗界。与巴尔虎壤地相接。前因查办各员。有改图诸弊。致喀尔喀众心不服争控。本年春间。经景淳亲往履勘。因胡拉特山现有喀尔喀王祖茔。拟请将山之西南。介在疑似之封堆裁撤。另于山之东北。改设胡拉特卡伦一处。据奏与巴尔虎地界。并无亏损。业经各具甘结。自可永息争端。所有会勘之处。著景淳毋庸回避。即照前此勘断情形。先行会同奕山商办俟明春德勒克多尔济、派员到后。会同定议。该将军等、惟当秉公勘断。以杜争端为要。将此各谕令知之。　　

○又谕、前因李续宾援军到皖。连拔舒桐。方冀直捣庐州。俾皖省军情渐有起色。本日据都兴阿奏、该藩司深入失利。现尚未知下落。贼匪趋过舒城、桐城危急逆首陈玉成、欲抄绕楚军后路以解安庆城围。即该将军等、亦有腹背受敌之势。已截回唐训方等兵。先行赴援。并请饬定远各军进剿以图牵制贼势。李续宾一军所向无前不料遭此失挫闻之殊为愤懑胜保等方盼楚兵到庐会合进剿。今庐州贼势方张。恐骤难进兵。惟有杜其纷窜。俟唐训方等军到后再图会攻其六安一路。应如何防其窜越著胜保翁同书通筹布置。至五河被陷前据胜保奏、请饬令袁甲三、移师剿办。本日据袁甲三奏已派滕家胜、带兵前往攻剿该捻于初六日遁回怀凤。惟城厢内外。尽成焦土。官兵不能屯劄已饬滕家胜等扼要分劄联络乡团。以资防守所恐五河以下。直达清淮。袁甲三鞭长莫及著胜保、翁同书、筹商堵御之方。并知照河漕两督。分饬兵勇。协力防剿为要。将此由六百里谕令知之。　　

○又谕、本日据都兴阿奏、李续宾分军援庐失利、桐城危急、请饬各军进剿等语。逆匪大股由和州江浦上窜。欲解安庆城围。李续宾一军。被围失利。都兴阿现飞调各军。救援桐城。逆众麕聚于舒庐。与六合贼匪连为一气。此时速攻六合。可分贼势著德兴阿即饬成明等奋勇进攻。以赎前愆。毋再迁延观望。坐误事机。德兴阿以统兵大臣僻处邵伯。并不敢前往扬州。何论议徵六合。现在弹章纷至。若再毫无振作。朕惟执法从事。勿谓宽典可幸邀也。懔之。将此由六百里谕令知之。　　

○又谕、都兴阿奏、李续宾分军援庐。深入失利。现在办理情形、并请饬东北两路进剿各等语。览奏实深愤懑李续宾克复潜山桐城后由舒城直捣三河。力援庐州。不意援贼大至。官营全失贼众已过舒城。都兴阿现在围攻安庆官军腹背受敌。亟宜力筹攻剿以遏贼冲。该将军业经饬令粮道唐训方将赴援徐宿之兵。由英霍转回潜山力援桐城。并咨官文派舒保、带马队由武昌驰赴下游。调度尚属周妥。本日已寄谕官文照办矣。刻下贼势狓猖意在救援安庆。该将军务饬多隆阿、鲍超、围偪安庆。一面令赵克彰、扼守桐城。并迅饬李续宜、唐训方、克期往援毋令稍有疏失。杨载福水师。由枞阳绕进内湖即可联络声势。以固楚军全局。该逆大股。由和州江浦上窜。东路六合。北路定远各军。自应乘虚进剿。已谕令胜保、翁同书、德兴阿等、并力进攻矣。李续宾下落及失利情形。著即查明具奏。将此由六百里谕令知之。　　

○又谕、都兴阿奏、李续宾分军援庐深入失利、请截留兵勇、回援潜桐一摺。据称浙江布政使李续宾、克复潜桐后。由舒城直捣三河。旋据探报援贼大至。官营全失。李续宾不知下落。贼匪已过舒城。情形危迫请调道员唐训方一军回援桐城等语。览奏实堪愤懑。李续宾进攻三河。欲赴庐州。以期与北路官军会合。不意援贼大至。深入失利。桐城距三河、舒城、仅百余里。为官军后路。设有疏失。上接楚境。在在堪虞。湖北粮道唐训方兵勇。前据官文奏、业已调募齐全。分起绕赴袁甲三大营助剿。现在官兵失利。舒城复陷。偪近桐城自应先其所急。著官文、即飞饬唐训方兵勇。赶紧由英霍转回潜山。力援桐城。并饬候补道李续宜、赶赴桐城。统带各营。并催调各路援军。派副都统舒保、管带马队。由武昌驰赴下游援应以期军威复振。力拔坚城。该大臣惟当统筹大局。肃清皖逆。即以保固楚疆。将此由六百里谕令知之。　　

○以湖南捐输军饷。永广岳州府学额九名。平江县六名。　　

○以剿毁安徽浍北龙亢等处贼墟。并守蒙城出力。赏都司孙之友、知县张汝梅、巴图鲁名号。知府张学醇、知州俞澍、守备王清泰、邵徵祥等、花翎。外委苗景开、蓝翎。余升擢加衔有差。　　

○予江西玉山阵亡巡检安常、祭葬世职。　　

○丁卯。以办理喀喇沙尔粮台。出力赏夷回章京穆克德恩布等、蓝翎。余升叙有差。　　

○戊辰。上御洞明堂句到直隶热河情实罪犯停决直隶绞犯一人。热河斩犯一人。余四十三人予句。　　

○颁朱谕本年乡试主考同考各官荒谬已极。覆勘试卷应讯办查议者竟有五十本之多该考官等、朕闻其中亦尚有不敢昧良者除同考官有无情贿。逐案查讯外。其正考官柏葰、著先行革职。听候传讯。副考官朱凤标、程庭桂、均著暂行解任。听候查办至此案头绪纷繁。著钦派王大臣等、毋得含混了事认真研鞫。按例从严惩办。　　

○谕内阁克勤郡王庆惠等奏、恭请玉册回京尊藏事竣。并请将礼工二部随往司员恳恩准予保奏等语。前因庆惠等奏、恭送仁宗睿皇帝圣容宣宗成皇帝实录圣训前赴盛京尊藏礼成。并册宝玉牒。同时敬谨尊庋。业将护送执事各员、交部议叙。惟念此次四案并行。一切礼仪。俱臻妥协。该员等、沿途照料。倍著辛勤。所有礼工二部执事人员、著加恩再行交部议叙。　　

○又谕、崇恩奏、查明失守各县、监犯无存等语。山东城武、曹县县城。本年被匪窜陷。在监人犯。均查无下落。著该抚饬属严拏务获。其城武县新事情实人犯王大汉、业予免句此外已句、及缓决各犯著刑部查明。俟拏获后核议罪名具奏。　　

○谕军机大臣等、前据常清奏、驻劄热河哨内之哲里木、昭乌达、两盟官兵、援照成案、每日每盟、放米十仓石、面七百斤、其进口俸赏行装、于减半之中再行减半、马匹驼只、由该旗量力筹备等语。惟所称俸赏行装。若照全分放给。每名该银若干。减半该银若干。著即行查明分晰具奏。至马匹驼只。现当冬令草枯若久令该旗筹备。恐滋苦累。并著常清筹款折放乾银。俾资餧养。该都统前奏俸赏等项。已于道库矿课杂税等款内豫备。此项银两须调取时始行支给。此时能否先行移作马乾之用。并著酌核具奏。将此谕令知之。　　

○以克勤郡王庆惠、为正黄旗汉军都统。　　

○以协办大学士吏部尚书周祖培、兼署户部尚书。　　

○以直隶大沽协副将李志和、署通永镇总兵官。　　

○以疏防贼窜山东台韩二庄暂革都司闪福职。摘守备龚鉌顶带。责令戴罪自效。　　

○予山东城武县剿贼伤亡知县彭凤翙、祭葬世职。　　

○蠲缓山东济甯、章邱、邹平、禹城、长清、肥城、平阴、惠民、青城、阳信、蒲台、定陶、钜野、郓城、朝城、堂邑、博平、茌平、邱、夏津、金乡、嘉祥、鱼台、临清、历城、长山、齐河、济阳、德平、平原、滨利、津、汶上聊城、清平、莘冠、馆陶、高唐、恩、武城、海丰、临淄、博兴、高苑、潍、新城、临邑、陵、德、乐陵、商河、曲阜、甯阳、邹、泗水、滕、峄、观城、滋阳、沾化、莒、益都、乐安、临胊、菏泽濮、范、阳谷、寿张、齐东、东阿、东平、七十三州县。并德州、东昌、临清、济甯、东平、五卫。被水被旱被虫被雹被风被丹村庄。新旧额赋有差。　　

○己巳。上诣安佑宫行礼。　　

○谕军机大臣等、前据都兴阿奏、李续宾、进攻三河失利。当经谕令官文、饬令唐训方等、由英霍往援桐城。并派李续宜、舒保等、带马步队速赴下游援应。本日据官文奏、李续宾失利情形。与都兴阿所奏、大略相同。李续宜、舒保、唐训方等军。均已派令赴援。与前旨亦相符合。并拟将已到武昌之湖南兵一千五百名。留驻蕲州。四川兵一千名到鄂后。令赴六安暂驻。所筹均尚周妥。李续宾于失挫后。据称业已突出重围急应速筹援救。以冀重振军威。并著官文严饬李续宜、舒保等、探明李续宾实在驻劄何处。星速驰援。兼程前进。毋许迁延贻误。至胜保军营。自李世忠投诚后。虽滁全可无兼顾。而兵力实形单薄。所有湖南四川兵二千五百名。一俟西路军情稍松。即著全数驰赴胜保军营候调。至唐训方、阿达春兵勇。著照该大臣所拟。俟大局布置稍定。即令前赴袁甲三军营调遣。其普承尧、刘腾鹤、两军欠饷。已谕令耆龄、迅即筹给。俾得即赴浔城。将此由六百里谕令知之。　　

○又谕、前因吉安克复。据官文奏、请以普承尧、刘腾鹤、二军调赴九江。而以李续宾留防兵勇。撤回赴皖。本日据官文奏、李续宾克复潜桐后由舒城直捣三河。因援贼众多。全军失利。亟须添兵驰援各等语。普承尧、刘腾鹤二军。现在饷项欠缺。未能即赴九江。著耆龄将所欠饷项。无论多寡。设法筹措解往给发。俾得迅速启程。俟行抵九江。即可由官文、饬令李续宾所留兵勇。前赴桐城援应。毋稍延缓。将此由六百里谕令知之。　　

○以内阁学士毕道远、署礼部左侍郎。　　

○庚午。上诣大高殿、寿皇殿行礼。　　

○还宫。　　

