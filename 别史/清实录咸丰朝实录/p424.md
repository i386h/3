<!-- { "loadSidebar": true } -->
○癸丑。谕军机大臣等、叶名琛、柏贵奏、逆匪句结日众、郡县相继失守、请调兵会剿一摺。览奏曷胜焦急。江南逆匪。潜遣夥党回粤。句结丑类。同谋滋事。各路匪徒。乘机窃发。同时并起。以致高明、顺德、惠来等县被陷。肇庆府城失守。并敢攻扑省垣。现在贼势猖獗已极。该督抚等、平日所司何事。于逆贼句结肆扰。竟漫无觉察。殊堪痛恨。近省北路贼匪。众至四万。东路之燕塘墟等处贼众。亦有数千。虽官兵攻剿。屡获胜仗。而该逆以佛山为老巢。并欲纠众聚于省垣。此时省城情形。更为吃紧。闽楚官兵到粤。尚需时日。该督等、务当督率满汉官兵。多募练勇。迅将近省一带逆匪。剿除净尽。并设法力破贼巢。则各属匪党。自必闻风解散。该省绅士。素明大义。如果开诚布公。劝谕绅民。一体团练。较之征调客兵。尤能得力。海阳等县。贼匪蜂起。北炮台已被贼踞。潮州郡城。势极危险。该督等、务严饬该地方文武。实力防剿。一俟兵力可分。即当统筹兼顾。该匪事起仓卒。必多乌合之众。该督等、务于水陆两路。迅筹剿办。毋令日久蔓延为患。将此由六百里加紧谕令知之。　　

○广西巡抚劳崇光奏、义甯、武缘、融、北流、博白等县。均有蝗蝻。已飞饬严行摉捕。得旨。此事虽有成法可循。总应严饬督催办理。　　

○以热河协领哈福那、为京口副都统。予江南伤亡江甯将军苏布通阿、祭葬世职。如阵亡例。　　

○予江南军营病故京口副都统长安、祭葬恤荫。　　

○予广东阵亡千总屈超群、熊应飞、把总黎安澜、外委李芳春、佐领李廷英、防御王国聪、金茂扬、祭葬世职。额外外委严政朝等、赏恤如例。　　

○调湖南、福建兵、各一千名。赴广东剿贼。　　

○甲寅。谕内阁、理藩院奏、遵议谆龄奏已革诺们罕、可否准回西藏一摺。此案已革诺们罕、阿旺扎木巴勒楚勒齐木、前因贪婪营私。种种不法。有玷黄教。发往黑龙江。释回后。仍交地方官严加管束。现在虽已免罪。而所犯情节甚重。著照该衙门所议。不准仍回西藏。至该犯是否已回洮州。并有无在外逗遛、为匪不法情事。著易棠、查明具奏。　　

○又谕、骆秉章奏、叠次攻剿通城贼匪、克复县城等语。贼匪窜踞通城。屡被官兵攻剿。歼毙多名。七月二十九日。贼匪大股拥出。江忠淑等、督勇迎剿。枪炮齐施。歼毙贼匪二百余名。复出奇兵。从后抄出。毙贼百余名。并杀死伪军帅蔡姓、贼目廖四、廖六等。闰七月初七日夜。贼匪潜开城门。由北路逃窜。江忠淑等、侦知。带勇四路截击。毙贼三百余名。夺门直入。复毙贼百余名。生捦八十余名。夺获枪炮旗帜多件。米二千余石。立将县城克复。现在通城余匪。尚未净尽。著该抚、督饬兵勇。迅速摉捕。务当尽数歼除。毋留余孽。所有在事出力各绅勇。著查明酌保。毋许冒滥。　　

○又谕、上年因广西桂林、湖南长沙、及河南怀庆、开封、许州等处士民。深明大义。协同官兵击退贼匪。保全城邑。业经降旨。酌加学额。以示奖励。因思江西南昌府城。上年被围日久。省会绅民。婴城固守。至三月有余。秋间贼匪窜扰天津。该处绅士、捐饷集团。力捍凶焰。均属义勇可嘉。允宜破格施恩。用昭激劝。所有江西南昌府县、直隶天津府县学额。著该部查明。酌拟加增额数具奏。以作士气而励民心。　　

○谕军机大臣等、昨据叶名琛、柏贵奏、各路匪徒窃发。高明、顺德、惠来等县。并肇庆府城。相继失守。近省北路东路。匪党甚多。胆敢攻扑省城。广东情形。万分吃紧。据奏兵力不敷。系属实情。肇庆、与广西梧州一带接壤。现在郡城被陷。逆势猖獗。而省城又被贼扑。恐该督等、调兵援应肇庆。有鞭长莫及之势。广西虽土匪未绝根株。省城又少大员。惟广东军务、尤为紧急。不能不统筹兼顾。著劳崇光、体察情形。设广东因省城被围。不能顾及肇庆。即著惠庆、镇守省城。该抚亲带兵勇。出境剿办。或另行拣派大员。带兵前往会剿。该抚先于毗连肇庆地方。择要驻劄。相机前进。断不可稍分畛域。致该匪愈形滋蔓。至本省防剿事宜。即著该抚、会同惠庆、督同地方文武。严密布置。不至顾此失彼。方为妥善。叶名琛等、闰七月初二日所发摺件。系由海道递至浙省。由驿驰奏。驿路梗阻。文报迟延。朕心实深悬系。著劳崇光、设法疏通驿站。并探明广东近日贼情。随时驰奏。毋稍延缓。将此由六百里加紧各谕令知之。　　

○又谕、骆秉章奏、请饬升任湖北藩司夏廷樾、在川省督办劝捐等语。现在曾国藩等、统领水陆各军。东下剿贼。叠获胜仗。剿办正在得手。惟需饷浩繁。湖南阖省捐输。尚难久支供亿。湖北新遭蹂躏。亦恐筹画维艰。广东自七月以来。匪徒滋蔓。邻省军资。更难令其接济。四川省素称殷实。果能实力劝谕。捐输当可踊跃。著照骆秉章所请。即令夏廷樾、在川筹办劝捐。协济兵饷。裕瑞接奉此旨。即传谕该藩司、认真督办。惟夏廷樾。甫抵川省。于该省情形。未能熟悉。且各路劝谕。亦必需人助理。并著裕瑞、拣派公正贤员。帮同该藩司、妥为筹办。务须设法劝导。不可稍事扰累。一俟办有成效。仍饬夏廷樾、迅速回楚。不准在川逗遛。将此由六百里加紧谕令知之。　　

○又谕、本日据骆秉章奏、现筹南路防堵情形。并探知东省仁化、乐昌两县。盗踪蜂起。清远、英德、乳源各县。亦被贼扰。韶州府城。闻有围攻之信。连州三江营。并皆危急。虽与叶名琛等、昨日所奏。详略微有不同。而粤东贼匪猖获。势已蔓延。楚南所属。如郴州、宜章、桂阳、兴甯、临武一带。地皆犬牙相错。韶连以北。道路纷歧。诚有防不胜防之势。该抚所陈宜章一路。可以兼顾临武。桂阳一路。可以兼顾兴甯。即著照此办理。激励乡团。据险守御。现获奸细。既有由楚取道之言。即当实力防守。确探匪踪。毋令阑入。遇有可乘之机。尤当出境迎击。方操胜算。其永明、江华、蓝山各处。与粤西毗连。亦须兼筹堵御。楚南当两粤之冲。官军不足。必与绅团联络。剿办方能得手。粤东驿道梗阻。文报不通。此后侦明贼情。即速驰奏。以慰朕念。至通城已经收复。曾国藩水师。近驻嘉鱼。塔齐布亦往剿崇阳股匪。此路一通。当可直抵武汉。会合进剿。所有湖北粮台事务。或即令胡林翼办理。著飞咨曾国藩等、以免贻误军行。其从前湘阴失事之同城文武。著骆秉章、查明下落具奏。将此由六百里加紧谕令知之。　　

○又谕、向荣奏、攻剿上方桥贼营、续获胜仗、并上游师船不能下驶情形、各摺片。金陵逆匪。自七月下旬。叠被官兵痛剿。此次上方桥贼营。复经向荣派拨兵勇。攻剿获胜。逆匪屡受惩创。其势已蹙。现在红单船扼驻采石矶。截断江面。水路极为得手。惟东西梁山贼船。陆续驶回。已有二千余只。皖楚大帮。又将赶回。芜湖、太平、现尚无兵驻守。金陵上游。为逆贼所必争。吴全美红单船、仅二十五只。叶常春师船。尚未赶到。该大臣奏称、若调回攻剿。不特将来上攻非易。而贼船顺流直下。又将蚁聚金陵。万一北渡浦口。更属可虞。所虑情形。甚属周密。以现在而论。自应多拨船只。扼住上游。使贼船不能下驶。为最要机宜。著托明阿等、仍遵前旨。于陈国泰所带船内。分拨十只。或十五只。泝流而上。与吴全美师船。合力堵剿。至九洑洲地方贼营。距浦口甚近。陆路有武庆营盘。水路有周希濂艇船。皆去贼营不远。何以任其从容布置于前。又不能奋力攻剿于后。水师本极疲玩。自归琦善节制。稍有起色。乃未久又蹈故辙。因循积习。实堪痛恨。所有浦口洲地贼营。著即责成武庆、由北岸进剿。李德麟、现有船十九只。亦足敷围攻。著托明阿等、即严饬该员等、迅速攻毁。傥仍前怠玩。不知奋勉。即从严参办。至下游红单、拖罾、广艇等船。共有八九十只。又有新造多浆快船。如李德麟各船、不能得力。并可就近将周士法、陈世忠之船。分拨协剿。托明阿、现已驰抵军营。著即统筹全局。与向荣和衷商办。毋得稍分畛域。近日瓜州剿贼情形。并著托明阿等、速行具奏。昨据叶名琛等奏、广东匪徒。同时滋事。肇庆府城。及高明等县。均被贼陷。复敢攻扑省城。向荣前调之广东官兵。能否前来。殊难豫定。该大臣务就现有兵勇。水陆兼筹。迅埽贼氛。毋稍延缓。奸民接济贼营火药。必应严行禁绝。前已谕知陈金绶、雷以諴、著托明阿、向荣、严饬各营。并地方文武。明查暗访。一体摉拏。毋稍疏懈。将此由六百里加紧各谕令知之。　　

○礼部奏、殉难副将希郎阿、应否与谥。得旨。著毋庸与谥。入祠之处。亦不必行。该员系途中遇难。自应有所区别。以后似此者。应如何核减。著尔部会议具奏。　　

○江南河道总督杨以增奏、河北捻匪。业已击散。仍分投摉捕。得旨。究属余孽未清。仍应按名弋获。　　

○署山东布政使景霖奏、省城团练。一切经费。原系该绅民等、自行捐办。前任藩司刘源灏、意在沽名。有求必遂。遂使省门各团。悉皆变为练勇。现择其得力可靠。并要隘处所。酌留若干。不动声色。随时核减。务使民团渐归旧章。不至縻费。得旨。只可如此办理。此摺及两次朱批。均寄、与崇恩看。　　

○以湖南临湘县城被贼窜陷。署知县姚湘芝、革职审讯。　　

○以江苏清江浦团练剿匪出力。赏道员梁佐中、通判朱善张、花翎。运判许敦诗等、蓝翎。余加衔升赏有差。　　

○予湖北通城阵亡守备徐统绪、署千总杨文元、署把总王金福、署外委杨登岸、祭葬世职。　　

○乙卯。上幸西苑。　　

○丙辰。上诣寿康宫、问皇贵太妃安。　　

○钦差大臣江甯将军托明阿等奏、查看扬州浦口各营。并路过仪徵遇贼。水师总兵陈国泰、亲带将弁。齐驾红单船。直攻瓜州。并设伏获胜。得旨。水师向惟红单尚属得力。该镇人亦奋勇。其余艇师。皆疲玩日久。习气甚坏。前琦善耗尽心血。宽猛相济。才有可望。汝惟有仿照琦善驾驭之法。加严用之。不可稍松。懔之。　　

○以练勇筹饷出力。赏广东通判陈宝龄等、蓝翎。余升叙有差。　　

○旌表守正捐躯、河南永城县民夏桂忱女、沅姐。直隶玉田县魏永来妻、于氏。　　

○旌表偪嫁捐躯、直隶东明县民油廷祥女、凤姐。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之一百四十三　　

