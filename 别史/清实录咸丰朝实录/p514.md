<!-- { "loadSidebar": true } -->
○以湖北汉阳剿贼出力。赏军功刘得亮等、蓝翎。余升叙有差。　　

○追予安徽阵亡参将李成虎、于全椒县建立专祠。　　

○壬辰。上幸圆明园。　　

○谕军机大臣等、奕格等奏、俄罗斯船只、冻阻内江一摺。俄罗斯上下往还船只。于黑龙江城阻冻。不能行驶。该夷人请借马乘骑。由驿路分送伊国公文。据该将军等、以夷情诡诈。难保无窥探别情。若陆路程途。复令通晓。设有事端。更难两顾。所见甚是。所有俄罗斯夷人请借马由驿行走之处。著不准行。惟该夷人既因阻冻在江边居住。著奕格拣派干员、带领官兵、看守照料。所需口食帐房。妥为筹给。毋许该夷人擅离江岸。致有他虞。一俟春融冰泮。即今开驶启程。至内地江面。本不能听外国船只往来。前经谕令奕格、晓谕该夷。杜其行驶。此项夷船、于来年开行时。即著奕格、遵照前旨。剀切晓谕。该国上下船只。不得再由黑龙江往还。以符定制。将此谕令知之。　　

○以湖南常德协副将杨载福、为湖北郧阳镇总兵官。并署湖北提督。湖北竹山协副将王国才、署郧阳镇总兵官。　　

○以进剿湖北汉阳龙潭贼匪获胜。赏盐法道常恩、按察使衔。　　

○予河南阵亡参将达淩阿、祭葬世职。　　

○癸巳。谕军机大臣等、景淳奏、遵旨挑派闲散余丁一摺。据称、已于阿勒楚喀等八处。挑选熟习技艺余丁共五百名。并分派营员管领统带。其军械军装。均已豫为筹备。候旨调拨。即分二起前进等语。办理尚为周妥。著该将军、即饬管带各员、将挑选余丁。勤加操练。俟有谕旨调拨。再令该员等管带启程。赶赴湖北官文军营。听候分拨。至该余丁等、应给整装养赡银钱。并管带各员支借俸饷津贴等项。均著照所议办理。将此谕令知之。　　

○甲午。上诣迎晖殿孝静康慈皇后几筵前供奠。　　

○以翰林院侍读学士讷尔济、为光禄寺卿。　　

○乙未。谕军机大臣等、邵灿奏、请严扼北洋岛屿、并雇船捕盗护漕一摺。海船北驶。以佘山石岛为寄碇之所。以牛庄为装卸货物之地。盗艇伺劫。多在该三处口岸。必须严行扼守。始能保护新漕。前据何桂清奏、甯波上海商人。各雇用火轮船一只。以一只驻泊佘山。以一只在南洋梭织巡护。本日复据邵灿奏、由商捐雇网梢船二十只。与浙江商艇合力守驻佘山。是南洋盗艇。当可绝其来源。其北洋牛庄石岛等处。亦应豫筹扼堵。著英隆、书元、崇恩、严饬水师将弁、实力巡哨。认真剿捕。务使匪船无从窥伺。以利漕行。至海运沙船。自十滧放洋后。向派武职大员、长途押护。据该漕督奏称、徒滋糜费。实则虚应故事。自系实情。此次海运。即毋庸专派水师大员。著怡良、吉尔杭阿、何桂清、崇恩、责成沿海水师、逐程递护。何处见有盗＜舟宗＞。即将何处水师员弁参办。不得互相推诿。致有疏失。再浙江新漕。业于十月内开局。江苏漕务情形。尚未据该督抚奏报。前经催令赶办。于年内一律受兑。著怡良等、迅速遵办。并将开局日期。及起运米数。先行奏报。毋任再延。将此各谕令知之。　　

○又谕、寄谕安徽巡抚福济、河南巡抚英桂、张之万奏、永亳捻首猖獗。请饬皖豫两省、速行会剿一摺。据称、捻首苏添幅、张乐行等、逆焰甚炽。由归德。窜回雉河集、盘踞老巢。河南之兵。现集归德、而豫省已无贼踪。皖省之兵。渐集亳州。而城下已无贼踞。恐两省各分畛域。苟且了事。不思合力剿捕。歼厥渠魁。请特派大员、统领节制。并请饬皖豫各抚、令祝垲、陆希湜、整顿乡团。以助官军等语。前因三省会剿捻匪。已有旨令武隆额即赴亳州。所有三省会剿兵勇。悉归调度。该提督、不日即可抵皖。著该抚等、饬令带兵各员、齐集亳境。听候调遣。该抚等、即传旨武隆额、迅督三省兵勇、务将该匪老巢平毁。著名捻首。悉数捦获。以靖地方。傥带兵各员、有逗遛株守情事。即著严行参办。毋稍姑容。并著饬令祝垲、陆希湜、于归颍两府乡团、实力整顿。会同防剿兵勇、于两省交界地方、逐细严查。勿任零匪复行聚集。并著妥议章程、于每月定期会查。以为永安之计。再此次捻匪肆掠。归德亳州一带、惨遭荼毒。被害良民。恐一时未能安业。著各该抚等、确切查明。有应行蠲缓钱粮之处。即行具奏。候朕加恩。将此由五百里各谕令知之。　　

○以广东惠州剿匪失利。总兵官吕大升、庆寅、下部议处。予阵亡把总曾名标、王连辉、外委黄在中、祭葬世职。　　

○以广东开建县城被贼窜陷、旋即克复。免知县殷作梅等参处。　　

○丙申。上诣安佑宫行礼。　　

○以乌噜木齐都统恒毓、署正红旗蒙古都统。喀什噶尔办事大臣倭什珲布、为乌噜木齐都统。调阿克苏办事大臣谦亨、为喀什噶尔办事大臣。赏巴里坤领队大臣海朴、头等侍卫、为阿克苏办事大臣。三等侍卫萨淩德、二等侍卫、为巴里坤领队大臣。　　

○丁酉。上御洞明堂。句到四川情实罪犯。停决斩犯十七人。绞犯一人。余四十二人予句。　　

○谕内阁、和春、福济奏、克复庐州府城、将逆匪歼戮净尽一摺。庐州逆匪负嵎抗拒。叠次外援之贼。均经我军击退。该逆犹死拒待援。我军昼夜严攻。至本月初一日。和春等、派总兵珠克登等、各带兵勇。乘夜分攻各门。和春、福济、亲督攻剿。郑魁士、带同尽先守备马昇平、朱承先等、潜至城根。竖立云梯。都司熊天喜、余成蛟、带兵突上北门。首先登城。枪箭并发。贼匪惊乱。适都司于昌麟、亦由小东门登城。烧贼更棚。副将嵩瑞等、由东门翻城杀进。同时各门官兵。均各缘梯而上。砍杀守城贼匪。该逆东窜西逃。悉遇官军杀毙。适城中内应绅民王子顾等、亦在各门放火接应。我军乘势冲下。枪炮齐施。逆众塞路填衢。自相践踏。合肥被掳百姓。欢声动地。随同杀贼。庐州府城。当时克复。统计是日毙贼五千余人。割获首级二千余颗。其贼首伪指挥陈姓、伪丞相王姓、均在城中贼馆被焚。生捦三百零七名。内有伪师帅等十七名。均即讯明正法。夺获炮械等件。不计其数。庐州府城被陷。将及二年。和春等、带兵攻剿。虽迁延日久。此次督攻奋勇补过。俾坚城克复。丑类尽歼。调度有方。办理尚为妥协。仍著该提督等、督率将士。将舒巢各属贼匪。乘此声威。次第迅速埽荡。以靖逆氛。　　

○谕军机大臣等、和春、福济奏、督率兵勇、乘夜克复庐州一摺。逆匪窜踞庐城。将及二年。经和春等、督兵围偪。乘机克复。俾江北关键之区。不至久为贼踞。惟舒城、巢县、庐江等处、附近庐州。尚多贼踪。沿江一带逆匪、亦未剿除。必须乘此声威。次第进剿。如能再克安庆。则金陵之贼。其势已孤。我军水陆进攻。剿办自易为力。该提督等、所带兵勇。为数甚多。此时应即移师。进剿何处。著悉心筹画。迅图埽荡逆氛。庐城陷贼已久。居民惨遭蹂躏。一切善后事宜。著该抚妥为办理。该处绅民被贼裹胁。究能悔罪立功。为我军内应。著该提督等、确切查明。择其实在出力者。分别保奏。以励民心。将此由六百里谕令知之。　　

○又谕、前因向荣奏、潮勇在苏州滋扰。谕令怡良等、设法令其回籍。或分配各营、归武员管带。谅已遵照办理。兹据侍郎罗惇衍奏称苏州阊门外、岭南会馆左右。潮勇盘踞把持。居民行旅。受其鱼肉。惠潮无赖之徒。由海至苏。日聚日多。人心震动。赖已革闽浙总督颜伯焘、善为劝导。请饬镇抚等语。已明降谕旨。将颜伯焘、交怡良等差遣委用矣。该革员籍隶广东。现在流寓苏州。如果能劝导潮勇。使不为匪。著即饬令会同地方官妥为约束。设法办理。能令其由海道回籍。毋使日久盘踞。方为妥善。惟该勇犷悍性成。趋利如骛。尤不可有名无实。任其暂时避匿。去而复来。徒滋糜费。并著于沿海要口严密稽查。杜其来路。其分配各营之勇。务须严饬将弁、妥为钤束。以期消患未萌。将此谕令知之。　　

○又谕、杨以增奏、堵剿捻匪获胜、现筹会剿一摺。前因江苏、安徽、河南、三省会剿捻匪。急须大员统带兵勇。已谕知崇恩、传旨令新授湖南提督武隆额、由山东带兵。即赴亳州驻劄。各省兵勇。悉归该提督调度。并谕和春等、将杨以增所派兴庆带往之兵、一并归武隆额节制。兹据杨以增奏、该署镇兴庆、已于虞砀交界之处、叠次毙匪多名。探得该匪窜至商邱地方。并有率众攻亳州之信。飞饬该镇道、固守藩篱等语。现在颍亳一带捻匪、猖獗殊甚。必得赶紧会剿。方可一鼓歼除。著杨以增即饬兴庆、迅带兵勇赴皖。与容照所带吉林马队、会合前进。听候武隆额调遣。务将此股捻匪。迅速兜剿。毋稍迟延。将此谕令知之。　　

○江南提督和春等、奏报克复庐州府城。得旨。汝等虽迁延于前。尚能补过于后。俾坚城克复。尽歼丑类。当此兵劳饷乏之时。皆赖众将士戮力同心。迅奏厥功。欣慰之余。倍增悯念。　　

○以喀什噶尔办事大臣谦亨、为镶白旗汉军副都统。　　

○命已革闽浙总督颜伯焘、赴江苏军营。交两江总督怡良差委。　　

○以克复安徽庐州府城。赏提督和春、黄马褂。骑都尉世职。巡抚福济、太子少保。头品顶带。副都统麟瑞、常清、头品顶带。总兵官郑魁士、提督衔。副将嵩瑞、以总兵官用。参将陈智泉、都司熊天喜、江忠信、守备余成蛟、巴图鲁名号。总兵官珠克登、千总马昇平、花翎。免合肥县咸丰四五六年额赋。永广文武学额各三名。　　

○以直隶永定河防汛出力。予同知王仲兰等、升叙有差。　　

○戊戌。谕军机大臣等、前因曾国藩奏、江西举人彭寿颐、控告万载县知县李峼、弃城逃走。乡民彭才三等馈贼财物。陈启迈、徇庇不办。转将首告之举人彭寿颐、坐以诬告之罪。当降旨令文俊、查办具奏。本日据都察院奏、彭寿颐、遣抱告彭珠凤、以上年在籍办理团练、有莠民馈贼阻团、县官弃城避贼、诈赃倾陷各重情。并胪列巡抚失守不奏各款十四条。赴该衙门呈控。曾国藩前参陈启迈各款。均交文俊查办。彭寿颐所控。本在查办之列。著该抚于抵省后、即将陈启迈被参各款、与此案一并查讯。务须秉公研究。毋得稍有不实不尽。至文俊简任江西巡抚、已经数月。该省尚多应办之事。著即赶紧前进。迅速赴任。毋再稽延。将此谕令知之。　　

○引见翰林院保送考试御史人员。得旨。张桐、何桂芬、方浚颐、毛昶熙、李培祜、张云望、吴焯、朱文江、邵亨豫、均著记名以御史用。　　

