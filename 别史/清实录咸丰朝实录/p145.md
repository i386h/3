<!-- { "loadSidebar": true } -->
○又谕、前据罗绕典等奏、逆匪窜扑省城。当经降旨、令赛尚阿等、飞催官兵。星速救援。并令张亮基、迅速赴省相机痛剿。本日复据罗绕典、鲍起豹、骆秉章奏、连日进攻贼营。负固不出。现在碧湘街、鼓楼门、西湖桥、金溪桥、一带民房。均为贼踞。党与甚夥。老龙潭、白沙井、履升典各处。均建高台。若安设大炮。则城中殊为可虑。计惟先毁炮台。继焚民房。使贼失所凭依。攻剿更为得手。自应如此办理。惟该逆诡诈多端。现虽踞巢不出。难保非阳围省城。阴图他窜。以为声东击西之计。抑或候大夥匪众续到。再图攻扑。亦未可定。著罗绕典等、密派得力弁兵。详细侦探。应如何断其接应。防其逃窜。相机筹办。毋稍大意。赛尚阿等、所派援兵。惟邓绍良、已抵长沙。屡获胜仗。此外如副将瞿腾龙、所带土兵。河北镇王家琳、所带河南官兵。凤凰厅同知贾亨晋、所带留衡土兵。现在是否均经到齐。衡州距长沙三百余里。何以派出带兵各员。如此迁延。著赛尚阿等、确切查明。傥系畏贼退缩。藉词逗遛。即著一面奏闻。一面以军法从事。毋稍宽纵。张亮基、职任封疆。责无旁贷。不特镇筸辰沅等处官兵。可供调遣。即钦差军营兵勇。亦可咨调拨用。况衡州已派援兵。该抚自当前赴长沙。就近督率。若株守常德。又将调到各兵截留。省城设有疏虞。该抚岂能辞咎。著懔遵前旨。即带现调官兵。星速赴援。内外夹击。迅埽贼氛而靖疆圉。毋负委任。至总兵福诚。副将尹培立等、前于长沙城外。遇贼兵溃。该总兵等、何以尚无下落。是否临阵退避。该抚等、仍确查据实参办。将此由六百里谕令知之。　　

○戊戌。上奉皇贵太妃幸恭亲王奕第。侍膳。　　

○谕军机大臣等、据吏部代奏主事贺寿慈呈称、湖北沔阳州民人刘万青、留心经世之学。于练军、布阵、守卫等事。俱能讲求。且生长楚省。风土山川。更为熟悉等语。著常大淳、即饬该州、查明刘万青住址。速为延致。送省察看。如果名实相副。或留于湖北。备询防堵事宜。或咨送军营。交徐广缙、量材录用。该抚即斟酌奏明办理。原呈著钞给阅看。将此由四百里谕令知之。寻奏、察看民人刘万青、于星象占验。及行兵攻守成法。均能详悉。堪备军营咨询。已送交督臣徐广缙、量材录用。报闻。　　

○以正黄旗蒙古副都统载堪、为内阁学士。兼礼部侍郎衔。　　

○以剿办广东波山艇匪出力。赏参将崔大同、巴图鲁名号。同知沈保颐、沈映钤、游击潘庆、都司李仁安、守备杨雄超、黄荣亮、刘佑邦等、花翎。州判孙方增等、蓝翎。余加衔升叙有差。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之七十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。八月。己亥。谕内阁、此次病痊补行大考之前任詹事府右赞善徐玉丰、著附入二等末。仍以右赞善候补。照例带领引见。　　

○又谕、昨日兵部带领引见之推升福建陆路提标后营游击嵩梿、箭不到靶。著仍回宝坻营都司本任。原保之直隶总督讷尔经额、著交部照例议处。　　

○又谕、步军统领衙门奏、拏获形迹可疑人犯。并摉获书本呈览一摺。安徽民人傅岩、妄撰平天下传一本。来京意欲呈递。经步军统领衙门拏获进呈。书中虽无违悖字句。究属荒谬。不安本分。傅岩著交刑部讯明。照例办理。　　

○又谕、前据吴文镕、奏参前署云南他郎营游击候补都司常兴、旷职嗜酒。及亏短营中公项各款。当经降旨革职。交该督查办。兹据查明该革员会办土匪。擅离汛守。又将争厂游民。唤至署内。给予酒食。实属躁率。其所修衙署各项工程。购制操弓等件。尚无侵肥入己情事。并将那用营存公项。如数赔缴。业已革职。著毋庸议。仍留骑都尉世职。饬令回旗。　　

○庚子。上御洞明堂。句到四川上年情实罪犯。停决斩犯。二十人。绞犯二人。余七十四人予句。　　

○谕军机大臣等、舒伦保等奏、遵旨遴保协领佐领等员。并开单呈览。据称协领讷钦布、佐领穆精额、均经出兵。晓畅军务。堪以备用。并称该将军于到任后。即拣选官二十余员。精壮兵一千名。教演马队、枪、箭、擡枪、擡炮、常川操演。如遇调遣。可资得力等语。著将所练官兵。仍勤加演习。并将需用器械等件。制备齐全。听候谕旨。一奉调拨。即派讷钦布、穆精额二员、统带前往。将此谕令知之。　　

○辛丑。世宗宪皇帝忌辰。遣官祭泰陵。　　

○谕内阁、赛尚阿、程矞采奏、逆匪分窜长沙、省城内守外援、并督诸军分剿各匪一摺。据称逆匪分股窜偪长沙。其郴州、永兴、仍有贼首分踞。赛尚阿等、以省垣紧急。先后派委和春、及总兵王家琳、副将邓绍良、瞿腾龙、同知贾亨晋、侍卫开隆阿、副朕巴图等、各带官兵。星驰赴援。分踞抵省。与城内官兵合力攻剿。两次击败大股贼匪。省城居民商旅人等。均资镇定。其郴州贼匪。先经和春督率各镇将。连日攻击。歼捦无数。现移交总兵李瑞、督率进剿。永兴贼匪。经常禄带兵轰击。焚夺贼营两处。歼获甚多。现在仍饬进攻等语。长沙被围。节经降旨、令赛尚阿等赴援。昨又谕令张亮基、由常德驰赴省垣。当此大兵云集。急宜内外夹击。著赛尚阿即驰赴省城。督率各路官兵。与罗绕典、鲍起豹、骆秉章等、协同剿办。务期迅解省围。埽除群丑。向荣前因称病迁延。降旨革职发遣。兹据赛尚阿奏称、前经檄调向荣、由粤赴楚。现已驰抵衡州。饬令统兵即赴长沙应援。该革员此次遵调来楚。尚为迅速。著暂缓发遣。即令统带四川、河南、等处官兵。奋勉剿贼戴罪图功。以观后效。其郴州、永兴、等处贼匪仍严饬带兵镇将。分路攻剿。毋任窜逸。　　

○谕军机大臣等、赛尚阿、程矞采奏、逆匪窜扑省城、内守外援。并督兵分剿郴州、永兴、贼匪一摺。逆匪窜扑长沙。前据罗绕典等奏、约有万人。大股在后。自系约略侦探之词。兹据赛尚阿等奏、逆首洪秀泉、杨秀青等、均仍在郴州城内。并分踞永兴县城。其直扑省城之贼。系逆匪罗亚旺、带领长发贼七百余人。及土匪三千余人是大股逆匪。尚在郴州永兴。分股扑省。安知非牵率官兵大队。驰救省城。阴图窜扰他处。为声东击西之计。现在各路援兵。陆续到省。贼匪仅偪南门。并未四面围攻。张亮基何以行抵常德、辄将新调之兵。分拨截留。迁延不进。叠经降旨、严饬该抚带兵赴援。并令湖北提督博勒恭武、由岳州赴长沙援剿。向荣、和春等、现又先后抵省。是省城兵力厚集。数倍于贼。著罗绕典、张亮基、骆秉章、会同鲍起豹、博勒恭武、向荣、和春等、迅饬各路兵勇。分投布置。务将扑城股匪。全数歼除。毋得观望延缓。任令旁窜。以解围为塞责。至郴州、永兴之贼。前据赛尚阿等奏、已饬和春大军、移至陈家楼安营。可将郴州、永兴、大路截断。以尾追之兵。改为迎头截击等语。逆匪现在分踞别窜。自应从中路截断。使贼首尾不能救应。但何以郴州、永兴、两处俱报小有胜仗。仍称贼营声势、甚为联络。又称贼中人数。比前较多。是所报获胜情形。尚恐不实不尽。贼势仍向北窜。未见能迎头截击。此中调度布置。宜有把握。切勿仅据禀报饰词。又堕贼匪奸计。现在郴州、永兴、及长沙城外之贼。若能相机冲截。使其不至会合。剿办更可得手。逆匪入楚后。附从土匪虽多。皆系乌合之众。其原自粤来。惯能抵拒之悍贼。总计不过数千。如将大股逆匪痛剿。其余胁从。自然瓦解。衡州现有程矞采、督兵防守。赛尚阿、自应统兵赴省。就近调度。惟据称贼匪大股、尚踞郴州、永兴、两处。目下情形。亦难悬揣。仍著通盘筹画。勿误事机。至请将贵州新兵一千名。及四川军饷十万两。分别督催赴省解衡。及湖北官兵。毋庸撤回。江西官兵。酌量调回防堵之处。均著赛尚阿、酌量缓急。分别办理可也。将此由六百里各谕令知之。　　

○署江西巡抚陆元烺奏、楚氛不靖。派兵前赴吉安、袁州、二府防堵。得旨。严密防堵。勿许阑入。　　

○命四川提督苏布通阿、驰赴湖南军营、听候调遣。　　

○壬寅。上御洞明堂。句到福建、奉天、陕甘、上年情实罪犯。停决福建斩犯一人。奉天斩犯二人。绞犯一人。陕甘斩犯六人。绞犯二人。余一百四人予句。　　

○谕内阁、奕山、布彦泰、德龄、特克星额、桂龄奏、贼匪复入卡滋扰、经官兵击败逃遁各一摺。据称夷匪铁完库里霍卓、与倭里罕霍卓、在喀什噶尔卡外。阿克萨伊里方会合。并有贼目克奇克霍卓、卡提条列霍卓、依善罕等、由霍罕逃出。同聚一处。于七月十一日夜。窜至小阿尔吐什庄滋扰。经特克星额等、先期准备。并派阿奇木伯克迈玛特、抚谕回庄。桂龄带兵防剿。饬令委营长奇车布吉新布、游击勒丰额等、并力攻击。贼不能支。出卡逃窜拏获贼匪多名。夺获器械多件。现仍严防等语。夷匪屡次入卡滋扰。特克星额、区画得宜。并能抚绥回众。不至煽惑。桂龄、督率将弁奋勇击贼。调度有方。均堪嘉尚。特克星额、桂龄、著加恩各赏给白玉翎管一枝。白玉搬指一个。仍俱交部从优议叙。其在事出力之将弁兵丁、及伯克等、著查明据实保奏。候朕施恩。毋许□滥。所有拏获贼犯。著仍解交德龄、严行审讯。定拟具奏。　　

○浙江巡抚黄宗汉、奏报到任日期。得旨。事事奋勉为之。但勿操之太急。亦断不可从宽。二者酌中行之。　　

○癸卯。上幸万寿山。　　

○诣对鸥舫、问皇贵太妃安。奉皇贵太妃幸玉澜堂、涵虚堂、侍膳毕。跪送皇贵太妃还绮春园。　　

