<!-- { "loadSidebar": true } -->
○又谕、本日据胜保奏、乘夜攻剿独流、焚烧木垒、杀贼千余名。余匪奔窜。并占踞东河头地方。直通子牙镇。该处西通大城。南通青县。为王家口唇齿等语。现在逆匪意图奔突。贼踪靡定。已饬令胜保、督带各路官兵。前截后追。静海西南一路。最关紧要。著桂良速派得力将弁。于各处要隘。严加防守。并探明贼踪。扼要堵截。万不可令该逆再踞要隘地方。致成□嵎之势。剿办更难得手。该督务当熟筹缓急。严密布置。无误事机。将此由六百里加紧谕令知之。　　

○贵州学政黄统奏、访获私雕学政关防人犯。讯称夥犯未获。势必随棚招摇。污臣名节。得旨。著知照蒋霨远、从严惩办。又批。即使该犯撞骗得财。事后必能破获。于汝名节何干。汝以钦命官、与该犯较量锱铢。殊觉识见未广。朕以小事观之。汝祇知顾一己之名。亦属习气太重。嗣后务须存大识见。　　

○朝鲜国使臣尹致秀等三人。于午门外瞻觐。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之一百十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢槁本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。正月。辛亥。祈谷于上帝。上亲诣行礼。　　

○孝全成皇后忌辰。遣官祭慕陵。　　

○诣关帝庙拈香。　　

○谕内阁、前有旨、谕琦善饬令河南布政使郑敦谨、将粮台经手事务。移交接办之员。即回本任。现在英桂、驻劄汝阳。办理防堵事宜。河南省城。不可无大员镇抚。郑敦谨著即遵照前旨。迅速回任。毋稍迟延。　　

○又谕、王懿德奏、闽省营务废弛情形一摺。福建地处海疆。额设水陆各营。除每年赴台换防外。内地存兵。数逾四万有奇。如果统兵将领。平日认真练阅。严核虚伍。慎重操防。即偶遇地方有警。足资捍御。乃近日漳泉各属。竟有富家子弟。贿买名粮。一遇徵调。半系顶雇当差。积习相沿。殊堪痛恨。至水师巡洋捕盗。所修战舰。岂容不肖营员。偷减工料。现在该省土会各匪。经王懿德督兵剿办。渐就肃清。所有水陆各营。从前积弊。亟应力图整顿。著王懿德会同署总督有凤、督饬将弁各官。破除情面。实力整饬。如有前项弊端。一经查出。即将该管官从严参办。毋稍宽纵。　　

○又谕、王懿德奏、请将失守汛地之千总、免予治罪、并留营效力等语。福建已革千总陈吴、失守汛地。罪有应得。惟于厦门失守后。随同官军打仗克复。且念伊父陈胜元、上年在安徽芜湖阵亡。忠烈可悯。陈吴著免其治罪。仍留原营效力。　　

○谕军机大臣等、张之万奏、静海东南一带。南行经由盐山。直抵山东。北行则沿海仍抵天津。恐兵单未能堵御。拟自东路水边。西至运河堤岸。十数里内。穵为长沟。即以其土堆为土垒。我兵尽屯垒南。使贼无计可施。再由北路日夕攻之。可期指日殄灭。又称带兵大臣。行知山东。将运河筑坝堵截。并令河南将卫河上流。全行堵截。均属非计。所奏不为无见。惟现在逆匪窜向西南。与该学政所奏情形。是否相同。胜保昨奏、于西南北三面。皆有布置。独于东面。未经详细叙及。是否此路情形较轻。抑已防堵严密。著胜保悉心体察。分别办理。至堵截运河卫河一节。是否果有其事。此举极关紧要。未可轻为尝试。该大臣务须妥慎筹办。毋致别滋流弊。此时静海县城内、及东河头两处贼匪。是否仍行盘踞。抑或希图乘闲窜逸。我兵应如何分攻合剿。并著将办理情形。迅速具奏。张之万摺片、均著钞给阅看。将此由五百里谕令知之。　　

○又谕、前因琦善奏、贼船窜回金陵太多。苏常一带。甚为可虑。曾谕琦善拨兵协剿。并令将批谕之摺。寄与向荣阅看。本日又据慧成奏、探报金陵大帮贼船。陆续开往上游。恐其并赴庐州。或分赴江西、湖北、并东坝等处。著向荣迅即侦探明确。贼船究往何处。如我兵并力攻城。亦可牵制贼船。不敢远窜。或乘贼船驶往他处。设法攻取金陵。其东坝一带。并著严饬该处带兵员弁。实力防御。毋令贼踪阑入。原摺著钞给阅看。将此由六百里谕令知之。　　

○命前任河南布政使王简、赴直隶山东交界地方。办理防堵。　　

○以办理福建泉州团练。并随营出力。赏道员庄俊元、员外郎庄志谦、主事姚近宝、游击庆善、花翎。都司王连安等、蓝翎。余升叙有差。　　

○壬子。上诣寿康宫、问皇贵太妃安。　　

○谕内阁、吏部奏、遵旨议处一摺。江西巡抚张芾陈奏截留银两。滥保员弁。率多任意妄行。其守城兵饷。亦多冒滥。朕于摺内批示。加之训诲。原系成全造就之意。乃张芾负气逞词。哓哓置辩。并于另片奏称、疑尚书陈孚恩、有不合朕心之处。力陈该尚书小心谦谨。守城时积劳成疾。忽奉严旨。若非言官纠弹。即系大臣挟嫌攻讦等语。尤属可笑。赏罚之权。操之自上。朕奖功黜罪。一秉大公。无论言官纠劾。总须察有实据。分别示惩。从未尝以风闻影响之词。遽加罪戾。即左右大臣。如有挟嫌攻讦之事。亦岂能逃朕洞鉴。陈孚恩守城出力。业经赏戴花翎。伊子陈景谟、亦赏戴蓝翎。并未没其微劳。何至绅士等群情涣散。如张芾所云耶。张芾身任封圻。敢以私意揣测朕衷。实属胆大糊涂。不堪造就。著照部议即行革职。　　

○又谕、刑部奏、审拟偷窃米石人犯、现讯情形一摺。据称该犯王七、恃无质证。任意狡展。必须传到原拏兵役。及受伤之孙四、送部质讯。再行从重定拟。殊属非是。王七既系在仓被获。且带有单刀口袋等物。并将更夫孙四殴伤。其为行窃拒捕。已属显然。若必待提到原拏之兵役人等质讯。使兵役转成被告。必致迁就消弭。该部所奏。实属有意取巧。仍著迅提该犯。切实根究。毋任狡展。从重定拟。　　

○谕军机大臣等、据奉命大将军惠亲王、并恭亲王奕将胜保、德勒克色楞、瑞麟、信函二件呈览。知静海独流逆匪。全股西窜。僧格林沁、已驰抵大城。与贼接仗。胜保疾趋霸州。遏其北窜。该大臣等、奉旨剿贼。日久无功。致令乘虚奔突。即将该大臣等以军法从事。亦不足惜。惟畿辅近地。事机紧急。该大臣等、果稍有天良。必当趁该逆奔窜未定之时。尽力堵御。迅速剿除。以赎罪戾。现已谕知僧格林沁、即由文安大城一带。督兵截击。不得令该逆更向西南纷扰。尤不可任令北窜。胜保意在由北而南。迎头截剿。径赴霸州。但自大城而西北。尚隔保定、任邱等县。及东西淀、会同河。若令过河而西。将更不可收拾。本日已命大将军等、将东路三营。即日移劄东安、固安、涿州、为黄村前敌。著德勒克色楞、于奉到谕旨。即行拣带精锐官兵一千名。兼程驰往固安、驻劄防守。所有黄村、东安、固安、涿州、通州、卢沟桥等处官兵。统归德勒克色楞节制。其余该贝子所带各兵。统交瑞麟管带。随同胜保、前往迎剿。该大臣可以无须兼顾北路。即刻督兵向南扼贼窜路。极力截杀。与僧格林沁随时知照。为夹击之计。万不许令该逆、再有占踞地方。或竟敢窥伺保定省垣。该处为京师屏蔽。财物充阜。尤不可稍有疏虞。胜保当探明贼踪。迅督各路官军。层层布置。迎击兜剿。不得更以积冰积水为词。稍事迂缓。仍与僧格林沁、德勒克色楞、西淩阿、善禄、桂良、时相知照。密筹防御。该大臣等负罪已深。此次暂勿加谴。若再不将该逆悉数埽除。但有一处蔓延。必将该大臣等就地正法。勿谓宽典可冀幸邀也。仍将进兵机宜。及贼情如何。星速由驿驰奏。军情紧急。一切奏报。不必拘泥缮写楷书。总以据实迅奏为要。将此由六百里加紧谕知胜保、德勒克色楞、并谕西淩阿、善禄、瑞麟知之。　　

○又谕、前因僧格林沁、曾否已至王家口。未据奏报。特降谕旨、令其折回王庆坨。以防西北要隘。本日据奉命大将军惠亲王等奏、接到胜保等来函。并探报情形。僧格林沁、已在大城地方。与贼接仗。歼毙逆匪数百名。是该大臣已追贼南下。事机紧要。若仍拘泥谕旨。遽行折回。恐逆匪竟奔西南。保定一带。又被滋扰。著僧格林沁、即行追赶。不可使该逆稍留喘息之地。胜保因恐驱贼北上。已带兵驰赴霸州。为迎头邀截之计。本日亦谕令迅速由北而南。迎头截击。其北面各路。已于涿州、固安、东安、三处。及后路之黄村。节节布置。已有兵五六千名。并令德勒克色楞、暂回固安。调度北路诸军。该大臣等可无后顾之忧。总以尽力追杀为要。无恤其他。胜保不能严密防范。僧格林沁、屡次迟回不进。以致逆匪纷窜。若按军律治罪。该大臣等均无可辞。傥再不痛加剿洗。稍赎前愆。自问数月以来。老师糜饷。更有何面目对朕耶。直隶保定省城。为京师屏蔽。防守甚关紧要。昨据桂良奏、唐官屯、苑家口等处。皆止官兵百余名。胜保所奏、续派明庆、瑞昌、瑞麟、庆祺等、分堵之兵。未知到否。即使赶到。已落贼后。傥保定稍有疏失。朕惟僧格林沁、胜保是问。连日接仗。如何情形。即著迅速具奏。军情紧急。一切奏报。毋庸拘泥缮写楷书。总以迅速具奏为要。毋稍迟延贻误。将此由六百里加紧谕令知之。　　

○户部钱法堂、呈进当十、当五十、当百、当五百、当千大钱式样。请如式鼓铸。从之。　　

○以江苏布政使陈启迈、为江西巡抚。调浙江布政使麟桂、为江苏布政使。以福建按察使韩椿、为浙江布政使。　　

○癸丑。谕内阁、载龄奏、请饬修天坛墙基一摺。天坛重地。理宜严肃。自应一律修整。随时稽查。以昭慎重。所有西南墙角。内外沙土淤积。及东西北三面。墙基外露。并有积水淹浸。坍塌数处。著步军统领衙门。速派兵役。将沙土刨除净尽。并择坍塌较重处所。先为培护。其余酌量轻重情形。分别办理。　　

