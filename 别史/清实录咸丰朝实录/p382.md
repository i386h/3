<!-- { "loadSidebar": true } -->
○癸巳。谕内阁、袁甲三奏、革员带兵驻守、任贼窜逸等语。已革漕运总督李湘棻、统带兵勇。驻劄郝家集。当东境逆匪、经胜保等督兵追剿时。早应严密布置。遏贼窜路。若如所奏、此次败逃余匪。由丰县窜入萧县境内。经该县文武、督饬团练、两次接仗。而李湘棻驻兵南岸。并未击杀一贼。该革员本系获罪之人。经朕弃瑕录用。宜如何激发天良。力图报效。乃于防剿吃紧之际。任贼窜越。懦怯无能。实堪痛恨。即著袁甲三、查明该革员如何遇贼退避情形。据实严参。毋稍徇隐。　　

○谕军机大臣等、朕闻阜城逆匪窜出时。察哈尔官兵并未知觉。迨将防濠之炮、那向营盘轰击。始知贼出。兵已大乱。林＜氵凤＞祥爬越濠沟。平毁濠墙。贼众跟出。以致焚毁营盘。抢去帐房百余架、马匹驼只数百匹。伤亡兵丁数十人。前据僧格林沁奏称、逆匪于初六日子刻。扑出重濠。然烧帐房。仅请将培成摘去顶带。乌淩额、尚请因伤从宽免议。迨逆匪窜至连镇。始奏称培成营盘、阵亡官兵八十余名。并未将培成失事实在情形、有被贼抢去帐房驼马火药各情。详细入告。是该大臣前次奏参培成。显有不实不尽。逆匪窜踞阜城。叠据僧格林沁等奏称、穵筑濠墙。杜贼窜逸。乃初六日贼踞濠边。初九日全行南窜。此数日中。竟不能设法堵剿。以致该逆窜踞连镇。余烬复然。重烦兵力。可见该大臣平日布置。尽属空谈。毫无把握。至各营带兵大员。均归该大臣节制。有功则赏。有罪则惩。毫厘不容假借。傥有失事之员。即当据实严参。又岂可讳败为功。所有培成营盘、如何被烧。逆匪如何扑出。培成、及该营兵丁。是否在营。何以毫无知觉。帐房等件。被贼抢去若干。著该大臣、迅速详查。据实具奏。傥有一字虚捏。是僧格林沁自蹈欺罔之罪。断难逃朕洞鉴也。该大臣、于军营一切事宜。自当秉公酌办。方足以折服人心。不可稍有瞻徇回护。致负委任。朕又闻该大臣、延觅喇嘛。在营讽经设醮。此虽系蒙古素所崇奉。但当剿贼吃紧之时。恐兵丁等、专务此事。于防剿或有疏虞。岂此事所能补救也。该大臣、惟当力尽人事。不可以不急之务。致懈军心。将此由六百里谕令知之。寻奏、遵查该逆前扑出站墙。乘风纵火。将培成营盘帐房烧毁。失去驼马百余匹。培成及营兵等、当时俱在营盘。未能救护。得旨。培成著革职。留营效力赎罪。　　

○又谕、袁甲三奏、丰县余匪、渡河南窜、现饬各路兵勇堵剿一摺。逆匪由丰县窜出。经胜保等督兵追剿。斩捦殆尽。据称、徐州镇道、亦各督兵勇截杀。余匪渡河时。人马并不甚多。何以窜至萧县境内。尚能与兵勇两次接仗。且由萧永一路。沿途竟至裹胁二三千人。窜扰蒙城。前据百胜、王梦龄奏称、分劄丰工南北两岸。扼贼南窜。又有李湘棻、在南岸郝家集一带防堵。何竟任贼窜越。到处裹胁。所谓督兵截杀者安在。该给事中既派游击李成虎等、与臧纡青、统带兵勇。会同剿办。著即督饬带兵文武员弁、迅将此股逸匪。即在蒙城就地歼除。断不准再令他窜。致滋蔓延。前有旨、谕令秦定三、于抵正阳关后、督饬郝光甲、刘玉豹等、剿办六安、霍邱、一带贼匪。并谕和春、福济、于和州与江浦、接壤地方。防贼窥伺。原恐金陵及庐州逆贼。再行分股北来。续图援应。该提督等、务当于各处要隘。实力严防。毋得稍涉大意。李湘棻、在南岸郝家集驻劄。未能堵贼。已明降谕旨。令袁甲三查明参奏。该革员所带之兵一千余名。必须妥为安置。著交百胜、王梦龄、就近调拨。并著袁甲三、迅即拣派得力将弁。前往管带。以资防剿。胜保由临清追贼南下。除沿途击杀贼众。其余匪逃散偷渡者。为数亦必不少。且皖省逆贼闻风。亦难保不续来句结。为救援之计。此时总宜严遏南来之贼。并速将渡河回窜余匪、剿洗净尽。若稍迟延。令与逆匪纠结。又图北窜。惟该提督等是问。将此由六百里加紧、谕知和春、福济、袁甲三、秦定三、并传谕百胜、王梦龄知之。　　

○署西安将军扎拉芬等奏、查看潼关形势。以风陵渡、金陡关、为水陆锁钥。现在会筹扼要布置。得旨。布置一切俱是。惟有时加察看。酌度缓急。勿致顾此失彼。为至要也。　　

○甲午。谕军机大臣等、蒋霨远奏、剿办独山匪徒、连获胜仗一摺。此次独山州土匪陆阿溃等、句结粤匪杨元保等滋事。抗拒官兵。攻扑州城。业经护古州镇总兵彭长春、候补道承龄、督派副将彭寿、署守备王敦伦等、带领兵勇。驰往应援。叠获胜仗。并将首犯陆阿溃捦获。余匪散窜。势已穷蹙。惟播让等处。山硐丛杂。若不悉数歼除。仍恐广西及本地不逞之徒。互相句结。再滋蔓延。该抚务当督饬彭长春等、乘此声威。并力兜拏。务将首犯杨元保、捦获。尽法惩治。并将此股匪徒。迅速就地歼灭。勿留余孽。一面饬令绅士等、分赴各寨。安抚居民。整饬团练。以为官兵声援。所需军饷。准其于防堵经费内。拨银四万两。撙节动用。事竣核实造报。毋许浮冒。将此由六百里谕令知之。　　

○贵州巡抚蒋霨远奏、派员带兵、驰赴湖南援剿。请将图塔纳等留黔、以重地方。得旨。图塔纳、著仍饬令赴湖南军营。马清杰等、均著留于贵州。　　

○以御前侍卫肃顺、署正红旗满洲副都统。　　

○内阁学士盛桂、因病请开缺。允之。　　

○乙未。命再于大高殿、设坛祈雨。上亲诣行礼。诣时应宫、拈香。　　

○遣恭亲王奕诣觉生寺、惇郡王奕誴、诣黑龙潭、醇郡王奕譞、诣清漪园龙神庙、成郡王载锐、诣静明园龙神庙、惠亲王绵愉、诣宣仁庙、庄亲王奕仁、诣凝和庙、怡亲王载垣、诣昭显庙、拈香。　　

○谕内阁、端华、全庆奏、遵查总兵畏葸各情一摺。据称访查天津镇总兵特克慎、平日不能约束兵丁。声名平常。上年经胜保派赴得胜口、劄营堵御。迨逆匪退后。天津地方各官。均赶至胜保大营助剿。该总兵、并不赴独流静海等处。随同剿贼。仍株守得胜口地方。竟至三月之久。其畏葸无能。已可概见。特克慎、即留于天津。亦属无用。著即行来京。交部带领引见。新任天津镇总兵双锐、到任尚需时日。著桂良、迅即另委妥员署理。　　

○又谕、前据文谦奏、请酌借官票、发商生息。当经降旨、交端华、全庆、体察情形。据实具奏。兹据奏称、以承借之票。作为应交之款。名为奏销无绌。实则减课五成。不但借项归款无期。且恐有妨正课。该盐政所请、承借官票之处。著不准行。至芦商疲敝。亦系实在情形。嗣后应交各款。著照端华等所议。准其五成交银。五成以制钱二千、作银一两交纳。如此变通办理。恤商即以裕课。该盐政、务当督饬运司、于该商等应完课款。认真稽核。随时提解。毋得任令各商藉口疲敝。再有延误。　　

○谕军机大臣等、僧格林沁、胜保等奏、连日进攻连镇贼巢一摺。所奏毫无把握。逆匪起立木城。分踞村庄。如此容易。我兵但知挑穵长濠。又不能克期蒇功。及连日进攻杀贼。不过百余名数十名。而我兵伤亡。亦复不少。似此旷日持久。何时始能歼灭。兹阅该大臣等奏报、殊出情理之外。贼于初九日夜闲窜也。占踞连镇。我兵紧接跟追。何以迟至二十二日。尚任该逆从容占踞西岸村庄。且称另行择地穵濠。是此十日之内。所办之工。全归无用。傥逆匪愈占愈广。我兵濠堑。亦将愈穵愈远。自来困贼。有此下策否。若濠堑果有可恃。原不妨计日以待。阜城覆辙。已可概见。尚复沾沾必出此策。朕畀僧格林沁、以如此重任。不料其束手无计。一至于此。朕实为之深愧。胜保已抵该处。步队亦即日到齐。自当力筹进攻。与僧格林沁、和衷速办。此股逆匪。本系胜保专办。不得一味诿过于人。前此寄谕。业已详示。若胜保竟恃山东剿贼。为莫大之功。于连镇剿办事宜。辄视为有人分任。徒事迁延。断不能逃朕洞鉴。前此所谕、诱贼出巢、设伏出奇等事。能否遵办。即著相机妥筹。若任其负嵎死守。朕度该大臣等才力。亦必不能克日奏功也。绷阔、胸受枪伤。实属奋勇。著发去白玉四喜搬指一个。玉靶小刀一把。大荷包一对。小荷包四个。交该侍卫祗领。所需火药。已谕巡防王大臣如数拨解矣。将此由六百里加紧各谕令知之。　　

○二品顶带顺天府府尹杨霈奏报、抵豫日期。并筹办汝光等处防剿情形。得旨。布置皆是。迎剿实胜于防。分防难扼窜逸。自军兴以来。各省徒有防堵之名。并未见防其奔入。堵其倏来。反因兵分力单。启其觊觎。无异授贼以隙也。向后应如何酌量调度。及汝应否移驻之处。再行具奏。　　

○予直隶阜城县阵亡佐领达浑色楞拉什、护军校达哈布、郭伸、祭葬世职。　　

○丙申。上诣寿康宫、问皇贵太妃安。　　

○谕军机大臣等、官文等奏、击退攻扑荆州贼匪一摺。此股逆匪。由随州枣阳。直趋安陆荆门。进偪荆郡。经官文、贵升、分派游击王国才、协领功额讷等、督兵由东北二路、奋力迎击。连获胜仗。剿办尚为得手。惟安陆、荆门、系荆州前路屏障。何以任令逆踪、先后窜踞。尚未据台涌奏报。此时固以力保荆郡为要。仍须乘胜相机迎截。为前后扼剿之计。该将军等、务即严饬带兵员弁。迅图截杀。使该逆无由乘虚回窜。方为上策。其逃散余匪。亦应加意摉捕。免致蔓延句结。至潜江、沔阳、监利一带。肆扰土匪。既据奏称、派委员弁、分投进攻。亟须激励兵勇。次第歼除。庶荆州一郡。不致腹背受敌。而防剿均易于为力。江路现尚阻隔。湖南贼匪。亦难保不旁窜句结。青麟坐守省垣。恐有不能兼顾之势。台涌筹剿北路贼匪。现拟由应山进攻德安等处。所有荆郡一切剿办机宜。该将军等、务当随时知照。互为策应。岂得以驿路阻塞为词。遂不思设法疏通。为彼此援应之策耶。另片奏、请截留川饷、以济军需。即照所议办理。其余二万五千两。仍著赶紧委员、绕道解赴台涌军营应用。毋稍延误。将此由六百里加紧谕令知之。　　

○两江总督怡良奏、麦酋坚执求见。当于接见后。仍令赴粤。听候查办。得旨。随时妥为办理。固不必激其另生枝节。尤不准迁就了事。万不能示之以柔。露有羁縻之形。适足启该夷之要求也。　　

