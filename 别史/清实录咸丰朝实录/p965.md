<!-- { "loadSidebar": true } -->
○乙未。谕军机大臣等、本日据清盛奏、驰抵齐河、接仗获胜、并移营进剿一摺。此次捻逆窜至杜家庙地方。该署抚督带兵通迎剿。虽经小有斩捦。究未大受惩创。且捦获奸细。既有欲由济南一路。东窜青口之语。不可不严为之防。本日据杜＜乔羽＞奏称、贼于初二日、窜入历城境内段店地方。虽经败退。距省未远。难保不去而复来。该署抚现拟移营黄山店。著即督饬兵勇。并玉山所带马队。悉力防剿。勿令纷窜。仍须兼顾省城。毋稍疏忽。其前起窜赴东路捻股。盘踞安邱。著严饬明新、会同德楞额、实力剿洗。务须驱出东境。勿留余孽。齐河团练。既经约令会剿。何以临时退避。该处团练。系何员所带。著清盛查明参奏。并查明该处团练。如不得力。即饬令该地方官认真整顿。以收实效。另片奏、请将东省徵收漕米。全数变价等语。本年南粮未能照常起运。京仓需米甚殷。著清盛仍将徵收漕米。赶紧设法运京。毋庸变价。将此由六百里谕令知之。　　

○恭亲王奕等奏、请赴行在。祇问起居。得旨。朕与恭亲王奕。自去秋别后。倏经半载有余。时思握手而谈。稍慰廑念。惟朕近日身体违和。欬嗽未止。红痰尚有时而见。总宜静摄。庶期火不上炎。朕与汝棣萼情联。见面时迥思往事。岂能无感于怀。实于病体未宜。况诸事妥协。尚无面谕之处。统俟今岁回銮后。再行详细面陈。著不必赴行在。文祥亦不必前来。特谕。　　

○署直隶总督文煜奏、永定河凌汛安澜。报闻。　　

○督办山东团练大臣杜＜乔羽＞奏、捻匪窜近省垣。调团堵御。得旨。仍应严防回窜。勿稍疏忽。　　

○以克复安徽休甯县城。赏同知朱声隆花翎。予道员张运兰、以按察使用。记名总兵官朱品隆、唐义训、遇缺题补。余加衔升叙有差。　　

○丙申。内阁钦奉朱谕。大阿哥于四月初七日入学读书。著李鸿藻充大阿哥师傅。　　

○谕军机大臣等、前因翁同书奏、贾臻办理招抚。应驻颍州。当经谕令袁甲三、饬令该藩司迅赴该处。其泗州粮台。另行派员经理。本日据毛昶熙奏、颍州团练。向系苗沛霖办理。近来阜阳太和一带民团。因苗沛霖叛形渐露。练总牛允恭等、赴豫呈诉。不愿与之共事。查解散苗沛霖党与。莫若使阜太团练。与豫省合而为一。现派候补直隶州知州秦笃新、驰往皖豫两省毗连处所。办理团练。若令安徽藩司贾臻督办安徽全省团练。实于大局有裨等语。苗沛霖自与寿州团练构衅。颍州等处团练。恐流为逆党。各守堡寨。自保身家。亟应乘机将颍寿团练。归地方官办理。使人心有所系属。苗沛霖自不得托名办团。肆其诱胁。袁甲三于接奉前旨后。当已饬令贾臻赴颍。著即催令启程。所有安徽全省团练。即著该藩司督办。务与豫省淮鹿沈项新息一带堡寨。及光州各属民团。联络声势。互相援应。以散匪党而顺舆情。将此由六百里谕令知之。　　

○予河南唐县殉难知县彭必达、祭葬世职加等。并于死事地方。建立专祠。教谕张元祚、祭葬世职。并附祀。　　

○豁免四川调赴江南等省阵亡兵丁陈正德等、长支米折银两。　　

○戊戌。谕内阁、严树森奏、请将捕获匪犯之知府奖励等语。投诚捻匪刘中路即刘相清等、溷入汝甯府城。藏匿丁忧候补知州陈学仁家内。句通捻首陈大喜等、约期内应。经知府祁之铨等、带练□□穴□又□获。讯明正法。陈学仁容留匪犯。是否失于觉查。抑有通贼情弊。亟应彻底根究。著即革职拏问。交该抚严行审讯。速为严办以正军法。汝甯府知府祁之铨、将刘中路等、悉数捦获。办理尚属妥速。著以道员用。以示奖励。其余出力官绅。著该抚俟事竣后。择尤保奏。毋许冒滥。　　

○又谕、联捷奏、特参防河不力、贻误大局之邻省州县一摺。山东濮州知州范允中、当河东贼匪抢渡时。并不添勇助防。复申饬团长。以致团勇涣散。该匪乘间渡河。扰及观城。实属贻误地方。范允中著即革职。发往军台效力赎罪。范县知县彭锡龄、虽于羊儿庄地方。派勇驻防。究未能遏贼渡越。亦属疏于防范。著交部严加议处。至邱县、冠县、莘县、先后有匪徒入城焚劫。据联捷奏、系由求缓漕粮。该地方官抚驭无方。以致激生事端。著清盛确切查明。据实参奏。毋稍徇隐。　　

○谕军机大臣等、前据官文奏、逆首李秀成、由广信内犯。围攻建昌。援兵屡挫。抚州亦被贼围。江西省城。势甚震动。当经谕令骆秉章、迅即由荆州顺流而下。助剿楚北窜匪。分军由九江迅赴南昌。会同曾国藩等兵。合力剿办矣。本日据该大臣奏、建昌被围。大股贼匪。既入内地。南昌等府。不可不豫为之防。拟移兵东流建德。防堵下游股匪。抽出鲍超一军。作为游击之师等语。江西军务吃紧。该大臣前奏、飞调鲍超一军。由九江一带驰赴。现在逆匪上窜湖北。骆秉章能否分军驰援江西。尚未可定。所有鲍超一军。即作为游击之师。该大臣体查江西皖北情形。何路紧急。即为何路援应。至该大臣请移劄东流建德。兼顾皖北之处。现在张运兰一军。防剿徽州休甯之贼。是否足资抵御。著曾国藩悉心筹画。不至顾此失彼。方为妥善。将此由六百里谕令知之。　　

○又谕、胜保奏、捻匪渡河北窜。派兵驰赴景州堵剿等语。捻匪扰及山东一带。于本月初五日。扎筏渡河。后队贼众。蜂拥继至。该大臣现饬总兵伊绵阿。酌派官兵遴员管带。先行驰赴景州防剿。并饬天津道孙治、整齐各属团练。协助官兵。严防窜扰。惟贼势猖獗。所派兵力尚单。恐不足以资堵御。著该大臣速饬伊绵阿添派官兵。亲自统带。驰赴景州一带。联络乡团。严密堵截。以期力遏凶锋。毋稍迟缓。将此由五百里谕令知之。　　

○又谕、本日据都兴阿奏、防剿镇扬上下游红单拖罾等船。年久霉烂损坏过多。现当江防吃紧。原配艇船。不敷防剿等语。镇江扬州江面防剿船只。近多损坏。不敷配驾。自系实在情形。著劳崇光、迅调红单拖罾等船四十号。派员星速押解入江。以便将现存损坏船只。分别裁撤。将此由六百里谕令知之。　　

○又谕、前因太湖炮船。不敷防剿。谕令薛焕将京口炮艇六只。迅速拨赴太湖。听总兵王之敬调遣。以固苏浙门户。兹据王有龄奏称、此项炮艇。奉旨业经三月。尚未调到。正月二十九日。贼窜太湖。王之敬迎剿失利。不知下落。以致东山失守等语。太湖地跨苏常湖三府。苏省岂容膜视。现在东西两山。均为贼踞湖州十分吃紧。所有该抚前奏调京口炮船六只。著薛焕即行如数调拨。派委得力将弁管带。前往湖州。以备防剿。毋再迟延。将此由六百里谕令知之。　　

○又谕、严树森奏、请饬张芾选将练兵、并兼筹全局一摺。据称江淮捻贼。及各种土匪。日肆狓猖。豫省军务因循疲敝。请饬陕甘督抚、会同张芾、于提镇各营内、精选马步官兵。由张芾统带来豫。会办防剿。并募勇训练等语。豫省军营。积弊日深。该抚欲改弦更张。力求振作。实属勇于任事。惟陕甘各营兵丁。历年徵调频仍。存营兵数无多。该省与河南毗连处所。现在需兵防堵。若再调拨。必致完善地方。益形空虚。前已降旨。令该抚督办河南剿匪事宜。事权既一。责无旁贷。所有练兵选将事宜。著即破除积习。实力整顿。以期日有起色。并就河南现有兵力。妥筹防剿。以副委任。本日已降旨。令张芾帮办陕西团练事宜矣。将此由六百里谕令知之。　　

○又谕、联捷奏、勇粮不继。请将山西省解送僧格林沁大营、及江北粮台银各二万两。截留应用等语。山东江北军营需饷甚急。若率行截留。必致贻误。所有山西省解送僧格林沁军营、及江北粮台银各二万两。著不准截留。并著联捷加派弁兵。妥为护送。如道路梗阻。亦须绕越解往。至直省防河应发勇粮。仍著联捷自行筹画。不得以经费短绌藉口。稍涉玩误。将此由六百里谕令知之。　　

○命前任都察院左副都御史张芾帮办陕西团练事宜。　　

○以记名总兵官朱品隆、为浙江衢州镇总兵官。　　

○准新授江南徐州镇总兵官詹启纶、暂留扬州军营。　　

○补铸河南唐县知县印信。从巡抚严树森请也。　　

○以剿办河南教匪出力。赏通判张桐等、蓝翎。并各加衔升叙有差。　　

○以广西柳州水陆肃清。赏道员刘坤一、布政使衔。　　

○以贼窜太湖迎剿失利。浙江巡抚王有龄、下部议处。　　

○以江西饶九属境肃清。予总兵官鲍超、以提督用。阵亡守备唐有余、祭葬世职。　　

○予浙江杭嘉湖严、并江苏苏常等处、阵亡殉难县丞瞿绶章、教授蔡兆辂、教谕谢瀛贤、训导张泳、按察司照磨周家驹、巡检葛利普、典史华保和、从九品杨庆华、参将王鼎甲、游击沈光复、都司章龙、守备夏连玉、千总陈家修、把总胡元隆、外委陈天祺、骁骑校清海等六十员。祭葬世职。并绅民兵勇男妇等七千一百五十二名口。分别旌恤如例。　　

○予江苏常州阖门。殉难故詹事府詹事龚宝莲母恽氏、妻王氏等六名口。旌恤如例。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之三百四十六　　

咸丰十一年。辛酉。三月。己亥。孝贤纯皇后忌辰。遣官祭裕陵　　

○谕军机大臣等、奕等奏、布鲁西亚国通商事宜。奏派崇纶赴津办理。请由军机处恭拟上谕一道交崇纶赍往。给与该酋阅看以免歧误等语各国公使、于钦派大臣接见时。往往求看谕旨以为凭据奕等所请、拟给上谕。以免该公使生疑。或藉端希图入京。亦为先事防维起见。惟此次布鲁西亚国赴津通商一切事宜。仍应归该大臣等筹办。若另给崇纶谕旨。则必须有钦差字样。于总理各国事务衙门。转觉事权不一。且一国到津。即须派一钦差大臣。亦属不成事体。崇纶赴津。似无庸给与上谕。或由奕等妥拟照会。告以各国通商事宜。均由总理各国事务王大臣办理。现经奏派崇纶赴津。会同三口通商大臣崇厚办理如虑该酋以崇纶等非全权大臣。不肯商办。或桂良、文祥两人中、酌量一人。带同崇纶前赴天津。谅该酋亦无可藉口。将来换约盖用印信即用总理衙门关防。较为妥协。著奕等、将此两节斟酌妥善。奏明办理。迂爱伦布既不日抵津。崇纶即著无庸前来行在请训将此由五百里谕令知之。　　

