<!-- { "loadSidebar": true } -->
○又谕、前因李若珠奏、师船赴援上海。长江一带空虚。请饬杨载福、迅催上游师船。克期下驶。当经谕令杨载福、即饬吴全美等师船。驶赴下游。以资防剿。兹据李若珠奏称、逆众掳船。意图北窜。虽经艇船截击获胜。而兵力单薄。急待上游师船。迄今未到等语。先经李若珠、探闻金陵逆匪。在下关制造长龙船。欲伪用上游师船旗号下驶。密饬水师各军。严为防备。旋有丹阳等处逆匪。欲图偷渡。俱经击回。现在各起艇师。仅存有一百余号。分河支港。防不胜防。傥金陵逆船下窜。或丹徒谏壁等处、逆众横趋。则江防愈形吃重吴全美、李德麟、现在逗遛何处。江路有无梗阻。降旨叠催。未据杨载福覆奏。著该提督仍遵前旨。饬令呈全美等、统带全部师船。不分昼夜。驶赴下游。听候李若珠调遣。毋得再涉迁延。致干重咎。将此由六百里加紧谕令知之。　　

○又谕、本日据载垣、穆荫奏、夷情恣肆、万难允许一摺。该夷吧嗄口□礼等、已带四十余人抵通州。呈出照会。有互换和约时。须将该夷国书。亲呈御览之语。经载垣等、再三驳诘。坚执如故。此系该夷狡诈。故生枝节。国体所存。万难允许。该王大臣、可与约定。如欲亲递国书。必须按照中国礼节。拜跪如仪。方可允许。设或不能。祇宜按照咪俄两国之例。将国书赍至京师。交钦差大臣呈进。俟接收后。给与玺书。亦与亲递无异。现在抚局将有成说。不值因礼节而决裂。设该夷固执前说。不知悔悟。惟有与之决战。其队伍敢过张家湾以北。即著该王大臣、一面赶紧知照僧格林沁等、督兵剿办。该王大臣即一面回京。毋得泥于议抚。致误战局。至该夷劫去天津府知府石赞清一节。该王大臣、可即行文知照口□额酋。此系中国最得民心之官。猝被尔国羁留。士民愤恨异常。汹汹欲斗。中国亦断难禁止。现当两国互换和约之时。岂宜有此。务令孟姓夷酋。迅速以礼送还。以全和好而弭事变。该王大臣与夷人约定各条。务须于在通时。与之定准。切不可有俟到京后再行商酌之语。夷情狡执。言词务须斩截。以昭中国信义。勿得稍有游移。将此由六百里加紧密谕知之。　　

○又谕、载垣、穆荫奏称、＜口英＞夷所请各条。已皆允许。该夷吧嗄口□礼、复邀同口□佛吧吐哒＜口美＞哩噔来通。呈出照会。内有换约时。所有该国夷书。须亲呈御览之语。虽经载垣等、反复开导。而该逆坚执如故。此条万难允许。已知照僧格林沁等、严兵以待等语。似此夷情狡展。又复忽生枝节。殊属可恶。如载垣等再加开导。该夷能悔悟不执前说。自不值因此决裂。已谕令该大臣等、如果夷酋能遵天朝礼节拜跪。呈递国书。自属可行。否即仍应援照咪夷来京。呈递国书办理。诚恐夷情多生枝节。并无就抚之心。如因此条不允。仍带夷兵过张家湾。著僧格林沁等、即行痛剿。不必再为顾惜抚局。该大臣等、务严兵以待。毋致仓猝或失事机。本日据载垣等、呈递恒福咨文、内称该夷、因闻大兵欲抄其后路。将天津府知府石赞清、劫留营中不放。士民愤恨异常。汹汹欲斗。有不容并立之心。已谕载垣等、给与该夷照会。令其迅即放回。并谕恒福等、密为布置。党该夷始终桀骜。一闻张家湾开仗之信。即令民团进攻。该夷前后受敌。谅难脱逃。昨有旨。令胜保带兵劄定福庄、兹据载垣等奏、兵力不宜过分。请将胜保所带全军。饬令即赴僧格林沁大营等语。著僧格林沁等、体察情形。如尚需厚集兵力。即将胜保所带全军。饬赴僧格林沁大营。以备剿击。或于所带之兵。酌量分调若干前往。若前敌之兵。已敷阑剿。胜保一军。仍令劄定福庄、以为后路。该大臣等军营。现共有兵若干名。及所调各省官兵。已到营者共若干名。前经谕令查明数目具奏。务于即日遵查。迅速奏闻可也。将此由六百里加紧密谕知之。　　

○又谕、本日载垣等奏、＜口英＞夷孟姓、带兵将天津府知府石赞清劫去、当即询问吧嗄口

□礼、据称知有此事。惟不肯认错。言词桀骜。实属可恶。并据恒福咨载垣等文内、有士民愤恨异常。汹汹欲斗。有不欲并立之心等语。石赞清莅任四年。为士民所爱戴。今被该夷恃强劫去。实堪愤恨。已谕载垣等、给与该夷照会。令其迅即放还。以敦和好著恒福等、一面饬令该处士民。向该夷酋孟姓索取。务令以礼送还。傥该夷不服理论。仍将石赞清扣留不放。则众怒难犯。势必激而与战。现在＜口英＞酋吧嗄口□礼、口□佛酋吧吐哒＜口美＞哩噔等、在通与载垣等相见。又复另生枝节。欲求面递国书。载垣等再三开导。坚执如故。夷情恣肆。恐抚局终成决裂。本日复谕令僧格林沁等、严兵以待。傥该夷一过张家湾寸步。即督兵迎截。痛加剿戮矣。恒福等、乘此津民愤怒之时。应即速遵前谕。广集民团。多方激励。一闻张家湾开仗。即令津郡民团。截其后路。痛加剿洗。以洩众愤。并出示晓谕津民。有能斩馘兵头。诛其丑类者。即加以重赏。并许以破格优奖。如能夺其辎重。焚其船只者。所得赀财。悉准立功人自行运取外。仍予重赏。并设法招回被胁难民。以利饵诱潮勇来归。使该夷自相疑贰。俾党羽渐孤。于剿办事宜。自有裨益。其武清静海民团。务令跟踪追剿。牵制该夷北犯。俾该夷后路。有所顾忌。是为至要。该夷心怀叵测。傥抚局既不能成。朕惟有立意与之决战。恒福等宜豫办民团。整旅以待。毋得顾惜抚局。因循坐误。自失机宜。并著焦佑瀛等、将现在如何情形。即行驰奏。将此由六百里加紧密谕恒福、焦祐瀛、张之万、陈鸿翊、并传谕宽惠知之。　　

○又谕、据载垣、穆荫奏、吧嗄口□礼、坚欲撤退僧格林沁张家湾之兵。该王大臣、与之剖办。掉头不顾。骤马逃去。该王大臣因其狂悖已甚。立即知照僧格林沁、与之开仗。大兵获胜。吧嗄口□礼业已就捦各等语。吧酋系该夷谋主。善于用兵。现在就获。夷心必乱。若更以民团截其后路。可望一鼓歼除。著恒福即会同焦祐瀛等、乘此声威。激励团勇。一涌而前。痛加剿洗。其津通一带。沿途各民团。有能杀贼立功者。一体号召、协助官军。并悬重赏。鼓励众心。闻津郡绅士张锦文等、暗中早有布置。此时前路、业经得有胜仗。机不可失。著即饬令该绅士等、督率团勇。明攻暗袭。必可同膺懋赏。该夷兼顾后路。必不敢长驱而前。全在恒福等、迅即调度。勿误事机。是为至要。将此由六百里加紧密谕恒福、焦祐瀛、张之万、陈鸿翊、并传谕宽惠知之。　　

○又谕、僧格林沁等奏、夷队来扑、我军退至八里桥一摺。僧格林沁、现扼八里桥。截住夷兵前进之路。谅能振起军心。乘贼喘息未定之时。务须设法更番搦战。使其不得休息。恐该夷调齐大队。转来扑犯。致落后手。尤须防其抄袭后路。或由通州城内冲出。扑我八里桥之后取道北犯。胜保之兵。应令劄于家卫。以备截击来京要路。其所带仅止步队。现有察哈尔马队一千名。如老弱不堪冲突。即可将其兵丁守营。另选精兵。用其马匹。以利驰逐事机万紧。著僧格林沁、瑞麟、会同胜保、妥筹战胜机宜。务期一鼓作气。戮力同心。迅挫凶锋实殷厚望。该夷所恃火器猛烈。总须以奇兵抄袭。挫其前锋。能以鸟枪刀矛等、短兵相接。则可操胜算矣。将此由六百里加紧各密谕知之。　　

○以克复安徽广德州城。赏六品军功许国栋、五品顶翎。巡检徐安国、外委陈鹏、六品顶翎。革疏防在前知州高桢职。暂留任。　　

○丙寅。谕内阁、户部奏、在籍藩司劝捐军饷、未经报销请奖、请严查究办一摺。江苏在籍前任湖南布政使王藻、自咸丰三年。在本籍通泰一带。办理劝捐。声名狼藉。众怨沸腾。该员经手所收捐项、不下二百余万。作何动用。既未报销。又未呈报请奖等语。该部既查无奏咨给奖案据。即该员本身所捐银二万四千两。亦难保无将他人捐项。作为已赀。冒邀奖叙情弊。著王梦龄、会同乔松年、严密确查。并提随同该员劝捐各绅士。讯明通泰等处捐项数目。乾没若干实据。即行奏明请旨。并饬令该员王藻、先行交出银三十万两充饷。其余仍照数分限严追。如该员恃符狡赖。不即完缴。即行参革监追。查抄家产变抵。按律治罪。以为侵蚀捐项者戒。　　

○又谕、杜＜乔羽＞奏、查讯东省员弁、杀团冒功、诬勇为匪一摺。已革山东道员黄良楷、于三月初八日。派令团勇、在沂水县之垛庄。与贼接仗。因天晚追贼失路。行至蒙阴县东关外。经该署知县区士熊、指为贼匪。带至县署内、全行正法。署泰安府知府博文、先后会衔禀报。参将爱兴阿、虽未会衔。均难保无扶同隐饰情事。沂州府拏获团勇一案。经日照县知县张德霖、用非刑拷问。以致王新中、受刑毙命。赵应俭等七名。受刑成废。是否属实。亟应彻底究办。以儆官邪。区士熊、著革职拏问。博文、著即行革职。爱兴阿、张德霖、均著先行解任。一并交杜＜乔羽＞从严审办。　　

○谕军机大臣等、周天受奏、甯国续获胜仗、请饬催饷援一摺。甯国官军。自六月十七日以后。续获胜仗。力保郡北粮道。并攻克西南两路逆卡逆垒。现在败匪负嵎。邻疆不守。甯国孤城。困守五十余日。饷道益梗。兵势益孤。设有疏虞。关系皖南全局。前谕曾国藩救援甯国。该大臣以兵将未齐。须俟七八月间。李元度等、陆续到徽。方能进剿。目下带兵各员。谅已赶到。著即派拨兵勇。驰援甯郡。毋再迟误。周天受、仍著就现在兵力。固守待援。并联络地方绅团。相机击剿。勿稍疏懈。现在皖南军务归曾国藩办理。所有湖南等省协饷。并著该大臣自行严催。现在广德克复。士气奋兴。周天受、惟当激励士卒。力解城围。是为至要。将此由六百里各谕令知之。　　

○又谕、玉明奏、金州复到夷船多只、仍饬滨海严防一摺。我兵自撤退大沽炮台后。夷人以议和为名。由津至通。节节进偪。所请各条。已皆允许。该夷必欲将该国夷书亲呈御览。坚欲撤退僧格林沁张家湾之兵。狂悖殊甚。抚局已形决裂。业经僧格林沁开仗获胜。大营现劄八里桥。阻截夷兵前进。据该将军奏、金州复到夷船三十余只。夷情叵测。不可不防。且恐该夷不得逞志于通。必将扰及沿海地方。肆其骄横。所有金州续到夷船。如敢登岸肆扰藉端寻隙。即著玉明、督饬在防兵丁。相机堵剿傥该夷深伏不动。即密为防范。不必挑衅。并密拏奸匪。严断接济。以靖内患。至山东登州一带。夷船尚未尽撤。著文煜、饬令防守官弁。加意严防。如该夷敢于寻衅。亦即拨兵迎击。勿误事机。将此由六百里加紧各谕令知之。　　

