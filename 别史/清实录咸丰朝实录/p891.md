<!-- { "loadSidebar": true } -->
○谕军机大臣等、前因何桂清奏、已饬查文经、与曾秉忠、管带师船。往高宝、邵伯湖一带防剿。当以查文经、系专办粮台之员。陈欠新饷。岂能归于无著。非何桂清心已昏愦。即系该员自为脱身之计。谕令薛焕、迅速追回。饬该员清理江南粮台事务。并著该署督、设法筹款。并筹兵米。派委妥员、带赴江北粮台。或于泰州分设粮台。专放镇江一军、及大江水师饷糈。本日乔松年奏、查文经现已渡江。此时镇城暨水营兵勇。见粮台大员到此。仍置兵饷于不问。恐致涣散决裂。请饬查文经毋庸管带战船。仍办江南粮台。以专责成等事。著该署督、仍遵前旨。将该员追回。另拣妥员、于江甘一带。择地安设江南粮台。妥为办理。迅由上海筹画饷糈。源源接济。若令诸军饥溃。惟薛焕是问。查文经从前经手收支各款。并著薛焕饬令该员、逐款交代清楚。如有含混浮冒。即著严行参办。乔松年片奏、长龙船兵饷、请汇入水师艇船项下、由南台一并筹给等语。此项兵饷。即著由江南粮台支放。至江北粮台事务。已降旨、令王有龄、督同乔松年办理。本日复谕令山东、河南、各将部拨银十万两。迅速解往。既有督办大员。该运使不得以呼应不灵为词。仍当不分畛域。宽为筹济。再大理寺少卿潘祖荫、编修杨泗孙、奏称常熟县知县周沐润、督率沙勇。克复城池。但僻处海隅。遇有紧急要务。非禀知上海。即邮达江北。辗转迁延。机宜易失。请饬丁忧。在籍内阁学士庞钟璐、督同周沐润、攻剿附近未复州县。庞钟璐曾任大员。遇事准其专摺具奏等事。所奏不为无见。著薛焕即行传旨、谕知庞钟璐。并饬周沐润、如有紧要军务。即禀明庞钟璐就近驰奏。其江阴等县民团。前随周沐润出力者。并著该署督、饬令查明请奖。藉以鼓舞人心。此时江南逃兵充斥。著薛焕通饬各属州县。出示晓谕。如有逃散兵勇过境。扰害居民。即著格杀勿论。俾此辈奸徒。稍知敛迹。以靖地方。将此由六百里谕知薛焕、并传谕两淮盐运使乔松年知之。　　

○又谕、前因江北饷需益绌。当准部议、令文煜、庆廉、于山东、河南、二省各拨银十万两。以资接济。兹据乔桥年奏、江南贼氛遍地。淮南片引不行。淮北课银。悉充皖饷。刻下运库已空。所有应发各项饷银。无从筹给。情形甚为可虑。著文煜、庆廉、务将未解饷银。迅速接续拨解江北粮台。以济要需。毋稍延误。将此由六百里各谕令知之。　　

○帮办军务四品京堂许乃钊奏、金陵大营溃败情形。请将翼长王浚、恤典撤销。得旨。此等语朕闻之已久。然当时汝在军中。既确见王浚播弄威权。何不单衔密奏。于大局不无小裨。逮军溃地失。人已死而追论于后。不知者或被汝愚。朕岂能受汝之愚。此无他。身家之念重耳。至王浚恶劣声名。叠饬和春密查。伊总为可用。是以未撤。今若仍照提督例恤典。原未免过优。著饬部改为照参将例议恤。以昭平弁。此朕心自有权宜。初不因许乃钊之奏也。王浚以一武弁。从征十载。随向荣由楚至江。虽有劣迹。尚能致危授命。视仆仆奔走为何如耶。视自命书生、偷生海隅。又为何如耶。此摺并原批。著与本日值日奏事之各堂官、公同阅看。由阁发钞。俾共知悉。　　

○以江苏捐输军饷。永广苏州府学额十名。江阴县三名。娄县二名。华亭县一名。　　

○以江西乐安县捐输军饷。永广学额九名。　　

○以四川续捐军饷。永广安岳、眉、二州县学额各二名。简、德阳、巴、达、大竹、仁寿、南充、广安、岳池、三台、遂甯、蓬溪、富顺、邛、十四州县各一名。　　

○己未。谕军机大臣等、僧格林沁、恒福奏、遵调官兵到防、并俄夷船只停泊北塘、投递咪夷信函各等语。直隶备调官兵四千名。除分拨唐儿沽、及环濠炮台等处防守外。所余及新调之兵。共只有二千名。为数较单。青县一带。为山东等省、入京要道。亟宜驻劄重兵。以防奸宄溷迹。所有前项备调官兵二千名。著僧格林沁等、遵照前旨。拣派得力大员。迅饬前往该县驻劄。当由京营另调兵二千名。派克兴阿管带前往。一并驻劄青县。与直隶官兵分作两营。以厚兵力而资捍御。俄夷寄京信函。著恒福派员接收。转送京师。至咪夷转递信函。和约内并未载有咪国由天津海口呈递之条。是以碍难接收。如咪国钦差船只到来。可告以尔国既已换约。自应按照条约办理。另无再议。如欲给＜口英＞口□佛两国从中调处。亦须由上海办理五口通商钦差大臣处商议。方为信守和约之道。再本日文煜奏、海滨续到夷船。先后共有夷兵万名之多。并有炮车百数十辆。情形甚为猖獗。著僧格林沁等、豫筹防范。将此密谕知之。　　

○又谕、本日据文煜奏、近日夷务情形、拟即出省筹办一摺。所称夷人又续到轮船三只。夷兵夷官甚多。起出马二百数十匹。连前约共四百匹。炮车三十余辆。大小铜铁夷炮又小车一百余辆。孟酋亦已上岸。计共到夷兵一万。马四百余匹。夷氛如此猖獗。诚恐不免有由直隶径奔京师之事。文煜业已由省启程。驰赴青莱交界。密驻筹防。并先委派候补知府来秀、驰往烟台。确查夷务情形。兼派李德增等、分赴自登至直经过地方。及沂莒一带。查拏奸细。所筹均尚周密。著即饬令该委员等、详细访查余梠通夷重情、及地方官疏纵奸匪各节。一经查实。即著指名严参。毋得稍存讳饰。并一面饬令委员、开导夷人。一面严密防范。勿稍疏懈。再本日据僧格林沁等奏、俄夷船泊北塘、递寄信函、并为咪夷递信等事。俄国续定和约。本有准在北塘通信之条。而咪国不在此列。业经谕令恒福、将俄国信函接收。其咪国之信。则令告以须向总办五口通商钦差大臣递投递。现在烟台等处海口。想咪国之人。来者不少。难保不因天津拒绝。复向该处求递。该抚当密饬海口员弁。照此答覆。仍令其前往上海投递。勿得率行接收。将此由六百里密谕知之。　　

○又谕、本日据户部奏、变通奉天、山东、捐米并杂粮章程、以济京仓一摺。据称、本年新收、及存仓旧漕米石数目。约计甲米可放至十二年七月。俸米可放至十二年秋季。若来岁南漕不能接济。两年以后。恐有缺乏之虞。拟令奉天、山东、于向办捐米章程。量为推广。并准将旱稻白米、及各项杂粮。分别定价。一体交捐。运赴京仓。以资接济等语。京仓为根本重地。该将军等、自宜竭力图维。宽为筹备。著玉明、倭仁、景霖、文煜、迅速办理。不得视为具文。贻误放款。亦不得稍形冒滥。致碍各项捐输。其应如何推广变通之处。著各按地方情形。妥为筹画。先行具奏。毋稍迟延。至该部摺内所称、山东省历年捐米。除运京放赈外。尚余若干。请饬该省查明。限一个月报部。速运赴通。又黄河为患。已隔多年。滨水居民。想应得所。捐赈名目。应行裁除。并以后捐米。应按旧章将运脚折耗。均在捐生报捐内核算清楚。不得再行开销。以节浮费等语。著文煜、即按照该部所奏各条。核实办理。毋许稍涉含混。致滋浮冒。其奉天所捐米石。运脚折耗。即著照山东一律办理。将此各谕令知之。　　

○又谕、文煜奏、山东省城、查获匿名揭帖。封送呈览。内称文煜、清盛、卖缺得银。泰安府三千两。济南府四千两。章邱县五千两。历城县三千两。青州府六千两。肥城县二千两。并济南府卖给汪承镛。所得银两。暗差人送给张乐行。及半年口粮不发。众兵老少难度。登州兵口粮。止一百三十六文各等语。匿名揭帖。本干例禁。惟所称巡抚、藩司、卖缺通贼。及扣放兵饷之处。皆有关系。虚实均应查办。著杜＜乔羽＞、于行抵东省后。即将帖内所称各情。详细密访。据实具奏。毋稍徇隐。将此谕令知之。　　

○又谕、曾国藩奏、抽拨兵勇启程渡江。拟设三路水师。并筹画京仓米石。湖北官兵、不宜再调各摺片。苏州失陷以后。昆山、吴江。相继不守。贼踪蔓及浙省。遂陷嘉兴。新授巡抚薛焕、虽由上海督勇。克复太仓、嘉定。而地僻兵单。势难展布。杭州将军瑞昌、前曾命其统师赴苏。现因杭城危急。亦恐未能前进。曾国藩现已抽调兵勇万人。由宿松进驻祁门。俟鲍超、张运兰、李元度、到后。即由徽、甯、芜湖、广信、分路进兵。具见胸有成竹。谋定后战。惟苏省待援迫切。该署督惟当催令鲍超等、迅速来营。会筹进剿。但能援师早到一日。即早一日救民水火。实深殷盼。该署督进驻徽境后。拟即整顿皖南吏治。该处军务、亦应统筹。昨有人奏、张芾等任贼长驱。以致江浙大局决裂。现徽甯兵勇、尚有三万余名。若统归曾国藩节制。即可简其精锐。以资攻剿。不必专俟新募之勇等语。张芾督办皖南军务。于贼匪入浙。不能堵御。咎无可辞。徽甯等府。本曾国藩兼辖地方。该处军务。如并由该署督督办。自觉事权归一。惟地方辽阔。能否控驭得宜。著曾国藩于抵徽后。察度情形。奏明办理。该署督现统兵勇较单。未可轻率前进。宜加持重为要。至所称拟设淮扬水师。以保里下河之米。各场灶之盐。兼辅淮扬陆军。均属目前要务。应即兴办。至设甯国水师。以与大江水师夹攻金陵。设太湖水师。以规复苏常。所筹亦属周妥。惟旷日持久。势难坐待。只可一面照议办理。一面相机进剿。以速解倒悬之众。至京仓米石。久形短绌。苏常虽经沦陷。而产米之区。尚复不少。其本年漕米。应如何酌量催徵起运赴京。即著该署督咨商薛焕、熟筹办理。事关京师根本。该署督责无旁贷。谅能悉心策画。至鄂省官军。碍难抽调。自属实在情形。曾国藩所募之勇。人数较多。所有饷需。自应早为筹及。总须得力可用。方能饷不虚糜。将此由六百里谕令知之。　　

