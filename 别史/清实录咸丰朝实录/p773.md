<!-- { "loadSidebar": true } -->
○乙酉。谕内阁、端华等奏、请饬催各州县欠解租银一摺。直隶及顺天府所属各州县、地亩房间应收租银。系步军统领衙门岁修各工、及一切办公要需。乃各州县连年拖欠。竟积至六万五千四百余两之多。以致该衙门办理一切。倍形支绌。且所欠租银。不皆民欠。即如遵化州欠解各款。前据该督讯明。系该州梁宝书那用。勒限催追。何以迄今五年之久未据解到。此外各州县欠款。亦恐有侵那之弊。著直隶总督、顺天府府尹、按照该衙门单开各款。严行查追。务令照数批解。毋许延宕傥仍前拖欠。即著据实严参。以儆玩泄而重款项。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百七十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。三月。丙戍。谕内阁、何桂清奏、营员希图补缺、讦告挟制、请革职审讯一摺。拣发江苏参将台斐音。经何桂清派委接署江阴营游击。辄因地近海滨。擅将委牌呈缴。争论缺次。并牵控署镇江营参将常润、署抚标中军参将庆春、贿通书吏谋缺。希图挟制。业经该督查明。所禀各情。毫无实据。且该员系保举俟补缺后以副将升用。并无先换顶带字样。乃敢擅用二品顶带。种种谬妄。必当彻底查讯。台斐音著即革职。交徐有壬提同人证。审明办理常润、庆春、著一并解任。听候质讯。　　

○以江苏筹饷出力。布政使王有龄、下部优叙。　　

○以办理江苏粮台出力。赏州同李光熙、花翎。从九品吴尚勤、蓝翎。知府江清骥等、升叙有差。　　

○丁亥。谕内阁、前任安徽学政沈祖懋奏、交卸日期一摺沈祖懋、业经交卸学政关防。尚有经手石埭兵勇饷需。现在赶办清册。著俟报销完竣再行来京　　

○又谕、胜保等奏、官军击退护城大股逆匪、叠获胜仗一摺。护城东面贼垒。前经胜保督兵踏毁。并移营八斗岭等处。进逼贼营。本月初四五等日。该逆率众、分三路出扑八斗岭。胜保挥军迎击。马队由两翼包抄。伏兵齐起。贼众慌乱回奔。我兵奋勇追击十余里。其西路贼匪。扑近辛家冈。即经守备徐立壮等带领马步。迎头截剿斩捦甚多。初六日。穆腾阿等、督带马队。由东面趋赴梁园一路。行抵护城以东之葛家集。适遇该逆大股排队而来我兵撤上山梁。诱贼扑近。骤马回击。歼毙贼匪无算。贼向界牌一带逃遁。余匪摉杀殆尽并将贼营二十余座焚毁。护城肃清。仍著胜保等、督饬将士。扼要堵剿。将窜匪悉数歼除。毋令逃逸。　　

○以安徽怀远防剿出力。开复副将衔都司黄开榜顶带。　　

○以赴防安徽天长约兵不严。革都司蓝新恩职。　　

○戊子。礼部以宗室会试中额请。得旨。取中二名。　　

○以故奉恩将军绵洵子奕木□盐、袭爵。　　

○己丑。谕内阁、胡兴仁奏、已革知县查无下落、恐其在京藏匿请旨严拏等语。已革浙江丽水县知县顾泰、系先期出城逃避、应行正法之犯。必应严缉惩办。除由江苏原籍查拏外。著步军统领衙门、顺天府、五城、一体严拏务获。　　

○又谕、玉明奏、闽省解到战船、不堪驾驶、请饬补造一摺。福建成造奉天旅顺口水师营八号战船。据该将军验明。长宽尺丈。未能如式。且多有损坏。实系不堪驾驶。难保非该弁林飞生、有以旧抵新之弊。著王懿德、庆端、查明参办。并将此项战船、赶紧如式补造。派委妥员。解交旅顺口水师营。以资利用。　　

○谕军机大臣等、玉明奏、奉天省资风日炽、拟请暂回省城办理等语。现在田庄台一带。业经设防。尚属安堵。该省既有盗贼横行、与官兵拒捕情事。该将军自应亲往查拏。以靖地方。所有田庄台防务。著府尹景霖督办。如没沟营等处、探有夷船驶至之信。该将军仍当迅速前往。相机筹画办理。将此谕令知之。　　

○又谕、前谕胜保、将傅振邦、伊兴额、所带马队。均匀分拨。俾两路不至偏枯。兹据伊兴额奏称、现带马步兵勇不及傅振邦之多。再难拨留等语。伊兴额督办河南防剿事宜。究与傅振邦共办一事。现在移营永城县界。距贼圩甚近。既可扼贼北窜。且可援应鹿邑陈州一带。现在捻匪有窜扰陈州之说。该副都统自应探明贼踪。就近策应。傅振邦原带兵勇。为数本多。又有山东会剿兵勇四千名。足敷分布。所有伊兴额兵勇。自可无须拨留。一俟西路肃清。仍应与傅振邦合剿圩贼。不得以有用之兵。株守豫境。致有贻误。傅振邦系帮办胜保军务。伊兴额又系傅振邦帮办之员。或应分攻。或应合剿。均应统筹全局。同心剿贼。不得稍分畛域。致负委任。将此由六百里各谕令知之。　　

○以刑部右侍郎黄赞汤、兼署户部右侍郎、兼管钱法堂事务。　　

○免热河调防官兵应扣整装银。　　

○庚寅。谕内阁、朕御极以来。屡经特诏求言。内外臣工敷陈时事。凡有关国计民生者。无不随时采择。立见施行。本日据许彭寿、潘祖荫、杨泗孙奏、入春两泽稀少、请戒谕诸臣、胪陈得失等语。夫遇灾修省。原非博纳谏之虚名。况现在军务未平。民困未苏。朕祗承祖训。上迓天庥。宵旰焦劳。无时少释。在廷诸臣。自各部院堂官至科道等。原准其随时献纳。并未豫饬其缄默旁观。各大员等、群力匡襄。尚有能喻朕意者。至科道等、身列谏垣。遇事直言。方为不负职守。近来颇有不尽为公者。即如去岁科场案出。率皆诿为不知不独巧避怨讟。兼可瞻徇年谊。世道人心。若斯浇薄。诚堪浩叹。朕深愧训谕无方。继自今若不激发天良。敷陈要政。以补救时艰。国家安用此台谏为耶。将此详谕在廷诸臣知之。　　

○又谕、户部奏、请饬筹办淮南盐务、酌拟条款、开单呈览一摺。淮南盐课为拨解大宗。近年因长江梗阻。经户部议令就场收课。办理数年。稍有起色。尚未能复旧额。亟应设法筹办。以裕课款。著照该部所议。如通泰各场。于适中之地。驻劄武职大员。稽察出入。以杜偷漏。泰州总局、及分局、酌增税银。淮盐侵越浙岸。于京口等处地方。设卡抽收税银。抵补浙课。又事务较简各场盐官。酌量裁并。又川淮各私。由湖北阑入湖南者。必由岳州经过。于该府设局抽税。其余毗连川粤处所。各设税卡。以防偷越。江西饶州、吉安、建昌、九江等府。各于适中地方设局。仿照湖北章程。一律收税。所议均尚周妥。各该督抚果能认真筹办。于鹾务饷需。实有裨益。著两江总督、江西湖南各巡抚、悉心筹画。妥速办理。另片奏、淮北代纳协贴悬课、纲运积压、未据奏报等语。并著何桂清、庚长、迅饬运司运判等、实力督催。即将乙卯纲课额全完。奏报核销。并将临淮等处各卡、抽收盐厘。抵完协贴悬课数目。一并造报。丙辰纲各贩停积之盐。亦著饬令、设法营运完课。毋误要需。　　

○谕军机大臣等、惇郡王奕誴奏、有江苏民人陶徵钊、拦路递呈等情。据原呈内详陈江苏沭阳、宿迁、阜甯、桃源、山阳各县。俱有棍匪聚党枪掠。句通捻匪。并有贼首魏珍梁之子魏士洛等、发掘该民人茔墓等事。此等棍匪。扰害良民。该地方官隐忍不办。必至养痈贻患。著何桂清密饬各该县按照呈内所开贼匪姓名。访拏严办。无令愈聚愈众。不可收拾。至所称徐州道王梦龄、受贼首马从先馈遗。并侵吞捐项至数十万之多。如果属实。大干法纪。著该督详细访查。据实具奏。至该民人称、在山西崞县卖画。被秦知县门丁摉去金银、将伊递解等情。并著咨查办理。将此谕令知之。　　

○又谕、惇郡王奕誴奏、有江苏民人陶徵钊、拦路递呈等情。据原呈内称、江苏沭阳县属神仙庄地方。有棍匪何成五、何成华、何以贵、何以理、何黑小、何廷光、句通山东红山曹州等处匪徒二千余人。聚党作乱。又山东郯城县壮总刘福祥、原名允祥。快总倪彦玲、改名建。皂班张雨□曷云、改名安吉。并郯城县涝沟棍匪张明华、张均如、红花铺贼谢鹤立、冯可兴、管五又名成功、均与捻匪私通。又郯城县东南、地名山岱王庄有前恶棍谢庆升之侄谢惟恒、窝匪聚众又江苏沭阳县北植沟。有棍匪结连费县掖刀手萧英、山阳县贼匪郭端邦、郭于邦逃入山东。句通沂费兰曹等处匪类作乱等事。棍匪聚众扰害地方。若不随时拏办。必至养痈贻患。著崇恩密饬所属、按照该民人指控姓名。严拏惩办。将此谕令知之。　　

○辛卯。谕内阁、王懿德、庆端、徐树铭奏、举行恩科、并补行上年正科乡试一摺。福建省本年已未恩科、并上年戊午正科、文武乡试。著准其归并举行。其应中名数。即照两科定额取中。　　

○河东河道总督李钧、因病解任。以刑部右侍郎黄赞汤、为河东河道总督。　　

○以署吏部右侍郎钱宝青、署户部右侍郎。兼管钱法堂事务。礼部右侍郎杨式谷、暂署吏部右侍郎。　　

○以都察院左副都御史张锡庚、为刑部右侍郎。仍留浙江学政任。未到任前。以内阁学士袁希祖署理。　　

○调河南南阳镇总兵官双龄、为山东曹州镇总兵官。山东曹州镇总兵官多隆武、为河南南阳镇总兵官。　　

○壬辰。以京畿雨泽未沾。命于黑龙潭、觉生寺、设坛祈祷。上诣黑龙潭、拈香。遣恭亲王奕诣觉生寺、惠亲王绵愉、诣清漪园龙神祠、醇郡王奕譞、诣静明园龙神祠。怡亲王载垣、诣宣仁庙。凝和庙。成郡王载锐、诣昭显庙。时应宫。拈香。　　

○谕内阁、前因直隶各州县欠交广恩库租银。饬催未解。曾降旨令直隶总督、严饬各该州县埽数完纳。并转饬该藩司、将应解银两。赶紧筹拨。兹据继善等奏、该藩司并未解交银两。以致应发各项。概行停放。其各州县所欠租项。仅据保定县解交银九十五两。其余概未筹解。此项银两。系广恩库置地生息之款。据奏历年积存。为数甚多。且上年直隶各属。大半丰稔。何至概未徵收。任催罔应。著文煜转饬该署藩司。暨各该州县。将应解广恩库银两。赶紧全数解交。以重库款。不准再涉延宕。致误要需。　　

