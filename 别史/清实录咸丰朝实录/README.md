<!-- { "loadSidebar": true } -->
大清文宗协天翊运执中垂谟懋德振武圣孝渊恭端仁宽敏显皇帝实录卷之一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

文宗协天翊运执中垂谟懋德振武圣孝渊恭端仁宽敏显皇帝讳奕詝宣宗效天符运立中体正至文圣武智勇仁慈俭勤孝敏宽定成皇帝第四子也。母孝全慈敬宽仁端悫安惠符天笃圣成皇后钮祜禄氏、原任乾清门二等侍卫世袭二等男追封承恩公颐龄之女。淑慎安贞。仁慈恭俭。事宣宗成皇帝恪襄内治。懋著坤仪。毓圣延厘。以道光十一年辛卯。六月。初九日。丑时。诞上于御园之湛静斋。后更为基福堂者是也。上生有圣德。神智内充。发音铿洪。举步岳重。甲午。三月。宣宗成皇帝恭谒昌陵。随侍行礼。御制诗曰。初携幼子祈慈佑。并识语云。祥呈姬瓞。福衍孙枝。慈佑无疆。欣感曷其有极。盖恩勤鞠育。隐然祖武克绳。默祈诒翼。天章流播。已可知圣心之所属焉。六龄就傅。受书于洗马杜受田。聪明天亶。学问日新。经史淹通。圣藻炳蔚十余年间。与杜受田昕夕讲求。履信书屋诗文。积有卷帙。虽宸脩念典。不尚词章。而春苑行搜。则歌赓吉日。灵坛展祀。则句咏同云。援笔成吟。胥垂典则。陈经偶暇。练艺习劳。常制枪法二十八势。曰棣华协力。刀法十八势。曰宝锷宣威。皆宣宗所赐名。而上在潜邸时。与恭亲王奕所讲肄者。博慈颜之愉悦。勖同气以匡襄。惟孝惟友。乃武乃文。非甚盛德。其孰能与于斯。庚子。正月。当孝全成皇后大事。悲深罔极。擗踊哀伤。宣宗俯鉴肫诚。每值忌辰周年。必命躬亲行礼。用展孝思。上孺慕衔悲。屡形章什。二十余年如一日焉。丙午。六月。十六日。宣宗遵密建家法。亲书上名。缄置秘函。豫立储贰。元良慎简。胥寓深心。越戊申。祈谷大祀。特命恭代行礼。盖默示以神器攸归。豫祈昊贶。精禋对越。景福灵承。由是北郊礼神。则代陈琮币。东陵敷土。则代谒桥山。以至太庙荐新。奉先殿拜。寅承主鬯。圣眷日加隆矣。是年二月。辛未。赐成大婚礼。是为孝德显皇后。三月。宣宗恭谒西陵。至龙泉峪大殿。召上至御座旁。命读朱谕。藏诸东楹。盖圣意深远。默定陵名。而亦以付托得人。俾无忘先志。上恪遵遗训。恭镌诸慕陵石牌坊南。善继善述。不益见圣人之大孝乎。十月。癸卯。宣宗幸上所。进膳。上捧觞鞠＜月卺＞。怡色趋承。问视婉愉。欢心允惬。己酉。十二月。己亥。孝德显皇后升遐。适值孝和睿皇后大事。维时宣宗圣寿臻古稀矣。万几劳垂耄之躬。七秩抱靡依之痛。衔哀积慕。圣体违和。至庚戌正月。疾大渐。特召上至寝宫并召宗人府宗令、御前大臣、军机大臣、内务府大臣、继入。手宣朱谕。立上为皇太子。命诸臣同心辅政。总以国计民生为重。无恤其他。并亲赐御用冠服朝珠。为上加诸顶项。上辞逊再三。而圣意弥坚。即宣遗诏。命即皇帝位、以嗣大统。缅维高宗仁宗。授受一堂。禀承三载。论者谓开辟未有之隆上以出震乘乾。面荷宣宗付畀。仰视丙辰受玺。辉映后先。虽茂典崇仪。未遑备举。而亲承顾命。诞荷丕基。用是寰海归心。天人协应。贻万亿年无疆之庥。乃益叹道协揆一。而祖武之绳。信有徵也。夫摹天绘日。纵拟议而难工。撮壤酌蠡。于高深乎何补。谨就宣宗实录。暨御制诗文集。条次临御以前之事实。敬胪简端。　　

道光三十年。庚戌。春正月。甲午朔。　　

○丁未。宣宗成皇帝宾天。时宣宗居圆明园慎德堂孝和睿皇后苫次。卯刻。召宗人府宗令载铨、御前大臣载垣、端华、僧格林沁、军机大臣穆彰阿、赛尚阿、何汝霖、陈孚恩、季芝昌、内务府大臣文庆、宣示朱谕。立皇四子奕詝为皇太子。午刻。宣宗疾大渐。上哭诣慎德堂。少顷。宣宗升遐。上稽颡哀恸呼号。擗踊无算。扈从近臣等、遵奉朱笔遗旨。请上即正尊位。上恭视小殓毕。奉大行皇帝灵驾进城。戌刻。奉安乾清宫西次间。上翦发成服。亲王以下、有顶带官员以上、宗室、觉罗、及三旗内务府官员、俱成服。齐集举哀。亥刻。上敬视大殓毕。奉安梓宫于乾清宫正中。行殓奠礼。　　

○上呼号哭泣。哀伤笃至。竟日水浆不入口。群臣伏地环跪。恳上节哀。上悲恸不能自已。左右皆弗忍仰视。　　

○上以上书为倚庐。席地寝苫。每日诣几筵前、供奠三次。自是日至初祭以前。有常礼。哭必尽哀。　　

○谕内阁、朕受皇考大行皇帝鞠育训诲深恩。昊天罔极。圣寿年届七旬。精神强固。方谓期颐可卜。爱日弥长。上年入夏以来。偶尔违和。虽气体稍逊于前。犹复躬亲视事。内外奏牍。披览如常。嗣因皇祖妣大事。哀慕毁瘠。以致气血大亏。本日卯刻。力疾召见宗人府宗令、御前大臣、军机大臣、内务府大臣、亲降朱谕。立朕为皇太子。圣训周详。谆谆以国计民生为念。朕痛哭受命。哀迫战兢。方冀朝夕有所禀承。慈躬稍节劳勚。永保康和。讵意亲奉顾命后。病势增剧。遂致大渐。龙驭上宾。抢地呼天。攀号莫及。敬思皇考御宇三十年。宵旰忧勤。万几鲜暇。举凡敬天法祖。勤政爱民。文德武功。不可殚述。至于覃敷闿泽。轸念痌瘝。各直省偶遇偏灾。发帑蠲租。恩膏立沛。以及筹思积贮。廑念河防。无非为保卫苍生之计。深仁沦浃。凡有血气者。其悲哀自必出于至诚。朕泣血椎心。尚忍言乎。惟念付畀至重。凡所以勉绍前猷。仰承先志者。实藐躬之责。茕茕在疚。惶惧日深。朕忍痛抑哀。兢兢即位。尚赖内外文武大小臣工。共矢公忠。弼予郅治。至丧服之制。钦奉皇考遗诏。令依旧制、二十七日而除。朕心实所不忍。仍当恪遵古制、敬行三年之丧。庶几稍尽孺慕之诚。至于郊庙祭祀大典。自不应因大丧而稍略其礼。其应如何遣官恭代、及亲诣行礼之处。著各该衙门查照向例、集议以闻。其天下臣民应持服制。仍照定例行。将此通谕中外知之。　　

○命礼亲王全龄、定郡王载铨、吏部尚书文庆、工部尚书特登额、恭理丧仪。　　

○戊申。上诣弘德殿、问皇贵妃安。　　

○谕内阁、载铨、文庆、现已改派恭理大行皇帝丧仪。前经派令前往昌西陵备料兴工之处。著改派魏元烺、吉伦泰、会同灵桂、彭蕴章、前往敬慎将事。　　

○又谕、昨日已降旨特派礼亲王全龄、定郡王载铨、尚书文庆、特登额、恭理大行皇帝丧仪。惟详稽典礼。仪节繁多。著添派仁寿、奕志、阿灵阿、翁心存、会同敬谨办理。　　

○又谕、御前侍卫中山、巴清德、特兴额、西淩阿、德崇额、皆系充当皇考御前压马顶马之人。今仍令其在朕前充当压马顶马差使。朕心实有未安。中山、巴清德、特兴额、西淩阿、德崇额、皆毋庸充当御前压马顶马差使。仍在御前侍卫上行走。　　

○又谕、恭理丧仪之王大臣照例成服百日外。庄亲王奕仁、惠亲王绵愉、惇郡王奕誴、瑞郡王奕志、成郡王载锐、固山贝子绵岫、绵勋、奕缙、载鈖、御前大臣、军机大臣、内务府大臣、御前行走之喀尔喀扎萨克和硕亲王车登巴咱尔、柰曼扎萨克多罗郡王固伦额驸德木楚克扎布、固山贝子德勒克色楞、御前侍卫固伦额驸景寿、都统中山、前锋统领巴清德、护军统领特兴额、副都统德崇额、乾清门行走之和硕额驸恩醇等、俱著成服百日。其余王大臣官员等、俱于大祭后释服焚化。　　

○又谕、据郑祖琛奏、剿捕楚匪叠获胜仗、现仍严密防捕一摺。湖南余匪窜入楚粤之交。丛山峻岭。东突西冲。势甚猖獗。经该抚督饬文武员弁。叠次歼捦。屡获胜仗。该匪等无路可奔。逃回深峒。尚复路险以守。当此贼势穷蹙。正可乘机追剿。以期净绝根株。前有旨令裕泰带兵督办。不日当可抵界。著郑祖琛。仍严饬文武员弁。会同楚兵分路兜剿。其要隘处所。确探路径。奋力夹攻。不难一鼓成捦。克期奏捷。首匪李沅发、及紧要各犯。久稽显戮。务即设法摉捦。毋令漏网。所需经费。著准其借用濠租监银两项。事竣分别筹补。　　

○修湖北汉阳县堤坝。从总督裕泰请也。　　

○己酉。上诣弘德殿、问皇贵妃安。　　

○谕内阁、朕恭读朱谕遗命四条。内除无庸建立圣德神功碑、及斟酌各件供奉收贮、谨当遵行外。至谕令毋庸郊配庙祔二条。事关尊崇钜典。朕不忍遽从。不敢遽定。著王大臣会同九卿翰詹科道。敬谨详晰受议具奏。　　

○又谕、朕痛遭大行皇帝大故。遵例安奉梓宫于乾清宫。悲深罔极。惟奉移陵寝。尚需时日。稽诸旧典。理宜殡宫移奉。以展哀诚。因念圆明园为皇考多年听政之地。清华静穆。神御所安。况皇祖妣梓宫。现方暂奉绮春园。仰维皇考哀切肫诚。自以近依慈灵。乃克隐慰在天之孺慕。虽乾隆年间存记。有正大光明殿不可改换黄瓦之谕。然礼贵因时。孝先承志。谨即定于圆明园正大光明殿。敬设几筵。蠲吉二月初二日。举行奉移典礼。所有应行事宜。著各该衙门敬谨豫备。俟奉移后。朕即以圆明园之飞云轩为倚庐。以便朝夕侍奠。用申哀悃。　　

○庚戌。上诣弘德殿、问皇贵妃安。　　

