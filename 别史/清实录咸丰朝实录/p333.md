<!-- { "loadSidebar": true } -->
○又谕、据胜保奏、逆匪势欲西窜。现筹剿办各摺片。本日已谕知僧格林沁、统领官军。移营王家口。严密堵剿。该逆乘虚肆窜。是其惯技。既据奏称王家口、霸台一带。为遏贼西窜之冲。自应扼要堵截。僧格林沁、节经严旨。催令迅赴前敌会攻。想日内必应赶到。胜保与该大臣、共办一事。或应分堵。或须合击。应如何妥密布置。务须和衷商搉。互为应援。万不可稍存意见。致有贻误。至逆踪剽悍。若由西而北。固关紧要。即折而南奔。亦须筹备。所称青县以北。程官屯等处、抽拨马步队分布之处。是否足资拦截。并著严饬带兵各员。加意严防。西凌阿、善禄、防剿静海。是其专责。何以屡经贼众扑出。并不能实力抵御。如有迁延疏懈情事。即行据实严参惩办。所有现在占踞各村庄之贼。务即乘其壁垒未坚。迅速剿除。不得任令大股续至。又成□固之势。其独流逆党。仍著亟筹攻剿。务与僧格林沁、随时会商妥办。傥再迟延玩误。惟僧格林沁与胜保是问。将此由六百里加紧谕知胜保、并谕德勒克色楞、知之。　　

○又谕、贾桢奏、顺天承办粮台、应否移归天津支应一摺。现在僧格林沁移营王家口。该参赞随营粮台。向系顺天府承办。著贾桢等、仍饬令通永道海瑛、照旧供支。毋庸归天津粮台并办。庶分路支应。较为便利。该兼尹等、务当严饬该道、一手妥办。以专责成。不得因该参赞大臣、移营前进。稍有贻误。将此谕令知之。　　

○又谕、前因胜保军营。需饷孔亟。令山西巡抚、筹拨饷银三四十万两。已据恒春咨报。分起解赴直隶。转解军营接济。并准户部奏、将直隶捐输项下银三万余两。拨解胜保军营。以备支放。兹据胜保奏称、三月以来。仅收晋饷十七万两。余均屡催未到等语。现在胜保所统各路官兵。应给口食。竟有一二月未曾关支者。若再稽延。致令兵溃。直隶承办粮台各员。岂能当此重罪。著桂良严饬藩司、迅将山西解款。并应拨捐输款项。星飞委解。无再迟误。昨日据僧格林沁奏称、逆匪窜踞东河头梁头庄、孙家庄、刘木勺、周家庄、新庄、小米庄、李庄等处。本日胜保驰报、静海贼匪。续又窜扰于家庄等处。王家口、霸台一带。情形吃紧。是贼势被剿穷蹙。欲向西南窜逸。桂良办理防堵。业逾半载。谅已侦探明确。先期设防。其应如何巡缉堵御。勿令匪踪阑入。当必早有把握。著再督饬地方文武员弁。严密布置。以固藩篱。将此由六百里谕令知之。　　

○步军统领联顺等、覆奏营汛将弁。失察郭＜兴心＞出入天坛。奏参迟延。自请议处。得旨。所参李长清等、均照前摺所拟。联顺等、均著交该部院察议。今日回奏摺内。又漏叙李长清等处分。殊属疏忽。昨日朱批有候旨行三字。岂未看出。著再传旨申饬。　　

○参赞大臣僧格林沁奏、北路紧要。请仍驻劄王庆坨。扼截北犯。得旨。今日已另有寄谕。现在布彦泰因有疮疾。请假数日。汝若轻骑先往。不若酌带官兵。若由京再发重兵。前往接防。实无可再拨。若由别省赶调。更不能济急。本日寄谕接到。汝自明白。　　

○长芦盐政文谦奏、天津兵勇、需饷孔亟。奉拨山东饷银未到。请将应行解京各衙门办公银两。暂留运库支放。其各衙门需用。请照应解原数发给宝钞。以资办公。得旨。著户部查照一律发给。不可专待各该衙门自行奏请。　　

○革职留任湖北巡抚崇纶奏、防守省城兵力单弱。雇募壮丁。以张声势。得旨。兵勇不甚多。自应如是扼要布置。吴文镕出省。自拥多兵。署省垣重地于不问。殊昧大局。不知轻重。是视自己性命。有重于地方。著速传旨吴文镕、将伊所带之兵勇。酌量撤回。以固根本。并将此原摺朱批寄与阅看。朕岂为保一崇纶、实为鄂省民命计也。　　

○贵州巡抚蒋霨远奏、兵饷不继。请催各省奉拨饷银。迅速解黔。以应急需。得旨。著户部迅速催解。不准各处截留。　　

○命新授顺天府府尹杨霈、暂留钦差大臣胜保军营。以刑部左侍郎李钧、兼署顺天府府尹。　　

○以直隶静海截击余匪不力。摘总兵官经文岱、营总柏林、顶带。　　

○缓徵山东章邱、齐东、济阳、德平、阳信、乐陵、利津、沾化、邹、单、范、濮、朝城、聊城、堂邑、清平、馆陶、冠、恩、临清、邱、邹平、长山、齐河、临邑、陵、德、新城、平原、商河、滋阳、滕、峄、阳谷、寿张、钜野、乐安、寿光、潍、夏津、济甯、金乡、鱼台、嘉祥、四十四州县。被水被旱被风被雹村庄额赋。及各项银租有差。　　

○乙巳。谕军机大臣等、据胜保奏、攻剿窜出逆匪情形。逆匪盘踞独流、静海、三月有余。尚未扑灭净尽。现复由西南窜出。占踞各处村庄。虽经善禄等、督兵于初二日夺回于家庄等四处。并德坤等、带兵夺回梁头等村三处。而东河头一村。尚未夺回。难保该逆不另谋巢穴。分我兵力。昨已谕令僧格林沁、克日带兵赴王家口、霸台一带。尽力攻剿。遏贼西窜之冲。谅已移营前进。并谕胜保、于南路官屯等处。加意严防。毋稍贻误。现在已将贼踞村庄。夺回七处。正可乘此机会。将东河头一村。立即夺回。以杜贼匪纷窜之路。德勒克色楞、计已到营。著僧格林沁、即与胜保、赶紧会商进剿机宜。既已合为一军。该大臣等、自当统筹全局。合力同心。会筹进剿。傥仍各存意见。致令逆匪再有窜逸之处。朕惟该大臣等是问。将此由六百里加紧谕僧格林沁、胜保、并谕德勒克色楞、知之。　　

○又谕、福济奏、通筹庐凤大局、请就近拨兵、防贼北窜一摺。据称关山、形势险要。为自江入皖紧要门户。涧溪亦为东面直达临淮要隘。皆在庐州后路。尤宜豫防等语。自系实在情形。惟前因庐州失守。降旨令琦善拨兵四千名。向荣拨兵一二千名。均归和春调遣。此时谅已陆续启程。合计和春统带之兵。为数不少。所有琦善军营官兵。未便再行调拨。现在贼踞庐州。必须迅速殄灭。则江北一带。可期渐就肃清。福济著即星速前往。与和春合力进攻。兵贵神速。不得藉口雨雪阻滞。致误事机。并飞催琦善、向荣、严饬萨炳阿、秦定三、将所调各兵。迅速管带赴和春军营。不可稍有稽迟。该抚与和春、务当戮力同心。迅歼丑类。临淮关一带。前有旨。令刑部郎中李文安、督带乡勇。实力防剿。关山等处。著该抚酌量情形。拨兵堵截。以杜逆匪北窜之路。另片奏、经费支绌。请仿照成案。设局开捐。并请将安徽、江北、各州县钱粮。留抵军需等语。现在庐州待饷孔亟。著即照所议办理。该抚仍当督饬所属。撙节支发。毋得稍有冒滥。将此由六百里加紧谕令知之。　　

○以湖北官绅办理团练出力。予知府易容之等、升叙有差。　　

○拨内库银三十万两。解赴钦差大臣胜保军营。以备要需。　　

○贷江西建昌、德化、瑞昌、兴国、都昌、湖口、彭泽、七县。被贼难民籽种口粮。　　

○丙午。谕内阁、刑部奏遵旨审明刊刻并未发钞奏章人犯、并将案内职官传质明确、请旨遵行一摺。暂行革职之给事中吴廷溥、著即革职。交刑部定拟罪名具奏。给事中凤宝等、著该部仍遵前旨。照例议处。寻奏、遵议吴廷溥、发新疆效力赎罪。凤宝等、降一级留任。从之。　　

○丁未。世祖章皇帝忌辰。遣官祭孝陵。　　

○谕内阁、上年冬至圜丘大祀。朕以偶患骽疾。未能亲诣行礼。私衷正深乾惕。兹届祈谷大祀。自应敬谨举行。虔申忱悃。惟微疴尚未全除。登降犹虞陨越。若仍遣官恭代。则大礼久旷。朕心益觉难安。因命礼臣查照遣官分献礼节。及经由道路。先期具奏。原为暂省繁文。期于对越之时。倍昭诚敬。并非轻改旧章。著为成例。本日据宋晋奏、请停新议、仍遵成宪一摺。是于朕权宜申敬之衷。尚未深喻。所有此次亲行礼节。仍著照该衙门所议行。一俟朕躬步履如恒。即当照常将事。大小臣工。当知朕应天以实不以文之意也。　　

○参赞大臣僧格林沁奏、带兵赴王家口。调回多尔济那木凯、防王庆坨。得旨。著传旨与培成、严密防范。勿稍疏忽。现在东河头地方。尚为贼踞。确实情形。可即行奏来。　　

○钦差大臣琦善奏、查明瓜州等处大股贼船。全回金陵。拟酌拨马队渡江助剿。得旨。向荣已奏请调兵过江。朕因金陵余贼无多。故严批谓汝要江北之兵。可取汝首来。今观汝奏逆贼窜回太多。向荣营盘。无虞冲突。苏常一带。甚为可虑。所拨马队。若能设法渡江固好。究不若步兵为宜。可拨即拨。恐向荣奉有严批。不敢再调。此次批谕。著寄与向荣看。又奏、遵拨官兵三千名。交萨炳阿统带赴皖。并请饬部迅筹军饷。批。续观此奏。马队已改拨安徽。朕料汝营光景。步队尤不克再行分拨。既难顾彼失此。仍应严扼瓜州。杜其北窜。是时惟盼静海之贼速平。则江安之逆。无难消荡。所有军饷一节。已饬户部矣。又奏、溃勇伤害弁兵。咨行地方官严惩。又批。溃通逃兵。皆应严惩。著通行江省各属。遇有此项滋事者。一概准其格杀勿论。不徒弭患之益。兼可激发随营者上进之心。又奏、前因扬城勇溃。贼系东窜。慧成捏称由南门窜出。强颜诿过。又批。汝为统帅。咎无可辞。慧成不肯为汝下。亦是实情。至汝驳伊共分其咎一语。是汝疑虑过甚。总因从前汝未顾东路。东路诸臣、亦未筹及西面。朕平心而论。厥咎维均。此数语可洞鉴汝之肺腑。　　

○以湖北攻击黄州贼匪获胜。赏都司刘富成、花翎。百长宋屏翰、蓝翎。　　

○以江苏六合团练出力。予知县温绍原、以知府用。　　

○是日立春。顺天府进土牛春山宝座。　　

○戊申。谕内阁、工部右侍郎玉明、和硕额驸恩醇、每遇紧要差使。辄先期藉词请假。今日又均以旧疾复发。请假数日。殊属有意规避。玉明著革去工部右侍郎。恩醇著革去管理向导处事务。并无庸署理镶黄旗护军统领。以示薄惩。　　

