<!-- { "loadSidebar": true } -->
○又谕、前据怡良奏、在昆山城内、与亚美理驾国公使马沙利相见。并将该酋所递夷书进呈当降旨谕该督密饬上海道吴健彰、妥为开导。告以钦差大臣现在广东。令其静候查办。本日据叶名琛奏称、该酋前往上海祇为护货而行。并无他意。惟后因江南有借雇火轮船之说。遂觉中国倚为御侮。未免从而生心其所递文书。不过姑且尝试。如马沙利早日回粤。有所要求。该督必能坚持定约。相机控驭等语。现在该酋久处上海。难保无奸民从恿。匪徒句结情弊著怡良即饬吴健彰、谕令该酋速行回粤。往见钦差大臣。毋庸在上海久留。迨该酋到粤后叶名琛自能设法晓谕杜其妄念。不致别生枝节也。将此由五百里谕令知之。　　

○安徽巡抚李嘉端奏、请将刑部候补主事朱麟祺等、留省以直隶州差委。得旨。朱麟祺、刘存厚、俱准其留在安徽差委。不准请补地方官。又奏请将前任布政使李本仁、留皖差委。戴罪自效。批。又开侥幸之门。断不准行。　　

○予广东阵亡千总谢汝恭、祭葬世职。贡生谢玉良、从九品衔谢君兰。赏恤如例。　　

○壬申。谕内阁、自军兴以来。需饷浩繁。特发帑金数千万两。以冀为民除害。今逆贼困踞江城、已极穷蹙。河北之贼、旦夕亦可翦除。惟军需各款。不能不宽为筹备。叠经降旨谕令山西、陕西、四川、广东等省督抚、申谕劝捐。以资接济。并特颁恩旨加广中额学额。以昭激劝。通行各省、谅已周知。本日据僧格林沁奏请派山西、四川、广东、陕西京员、回籍劝捐。该郡王自系因需饷孔殷。亟筹集事起见。朕思各该省大吏。身任封疆。值此军需紧要之时。自无不督率所属、尽心筹办。即如各省在籍大小官绅。或经特旨简派、或由京员保奏。奉旨帮办捐输团练事宜。该员等桑梓情联。悃忱共抒。亦必能协同地方官剀切劝谕。踊跃输将。以申敌忾同仇之志。前此山陕等省、捐赀备饷。不下数百万两。即被兵省分及素称瘠苦之区。亦多竭诚报效。可见急公好义、人有同情。经理得人。易收成效。正不必再派京员纷纷四出。致令各省官绅。转生观望。著申谕山西、陕西、四川、广东各省督抚、督饬地方官及在籍绅士广宣德意。遍示乡闾。俾知捐助军饷。即与效力行间无异。所捐之款一有成数。即行奏明。候朕优加奖励。各该督抚即宣谕官绅士民、同心合力、以济军需。从此埽荡贼氛。绥靖疆圉。朕实有厚望焉。此旨并著通谕各省督抚知之。　　

○谕军机大臣等、昨以怀郡被围已久。连日未据奏报攻剿情形。殊深焦切。谕令讷尔经额等、迅速合力兜围。兹据该大臣、会同恩华、托明阿、胜保、具奏剿贼获胜各摺。又据胜保奏称、该匪受创穷蹙。现已移营进剿。并严断接济。添调精兵。以防西窜等语。此时贼众坚匿不出。郡城尚未解围。必应四面攻击。使贼首尾不能兼顾。方可聚而歼旃。讷尔经额、现已驻劄清化镇。恩华等即可渡河合剿。蠢兹丑类无难一鼓歼除。该大臣等、惟当懔遵叠次批谕。并力环攻。毋误事机。其西路七里屯、小官路等处。仍应迅速派兵防守。严断奸匪接济。并可杜贼西窜之路。至城中粮道、如何能通。亦须设法筹运。现在大兵云集。该大臣等、谅必能协力同心迅解城围。朕日盼捷音之至也。将此由六百里各谕令知之。　　

○又谕、胜保奏、请调兵合剿等语。怀庆贼匪、经托明阿、胜保等、屡剿获胜。势已穷蹙。现在我军紧偪贼垒。城围指日可解。惟西路兵力稍单。防剿均关紧要。著舒兴阿、于所带官兵内、遴选精兵一二千名。派委得力将弁管带。配足军装器械。由该督统领渡河。与托明阿胜保等、合力攻剿。断贼接济。迅解怀庆府城之围。并可杜贼西窜之路。其陕州一带、仍应派镇将带兵严防。毋稍疏懈。将此由六百里谕令知之。　　

○帮办军务内阁学士胜保奏、移营筹剿。设法通粮。并将劄营形势绘图呈览。得旨。图留中。竭力攻击。必能得手。南面攻剿愈紧。自可掣动北面之贼城北贼少。恩华等尤应渡河合剿。必可迅就歼灭。朕所料若是。汝等酌之。　　

○兵部尚书桂良奏、吏部主事夏家泰呈请于近畿筑堡、请饬试办。得旨。夏家泰、著交顺天府酌量试行。京畿非外省可比。毫无扰累方好。若稍有未妥。反不如实力奉行旧章为善也。　　

○钦差大臣大学士直隶总督讷尔经额等、奏报丹河获胜情形。得旨。本日胜保报到已有寄谕恩华后路无虞。自可放心前进。朕惟日盼捷音诚心吁天而已。　　

○革职留任河南巡抚陆应谷奏、各路捻匪肆扰。因无征兵未能出省督办。得旨。所奏自系实情。然归德一败大损军威。汝若再弗振奋。何以全朕用人之颜面。以封疆大吏。仆仆在道。罔所措手。独不虑及通省官民笑汝乎。　　

○以攻剿河南怀庆贼匪获胜予游击格洪额等升叙有差。　　

○予河南阵亡勇目钟占魁、祭葬世职。如把总例。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之一百二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修咸丰三年。癸丑。八月。癸酉朔。遣官祭文昌帝君庙。　　

○谕内阁、本年卢沟桥。演放八旗汉军炮位。并演放满洲火器营炮位之处。均著停止。　　

○谕军机大臣等、据查文经奏称、丰北西坝尾工程。系丰北厅营承办、徐州道验收之工。非大工各员承办之工。查文经离工次时。尚存银十九万余两。钱五万余串。正料八百堆。绳缆以数万计。草石木□夬木。堆积甚多。并非无银无料。惟因徐州道王梦龄、见好属员。擅将大工要款。那作他用。以致大汛时。抢险无资。河臣所称人力难施之处。亦有不实。至留坝文员。系候补通判章仪林、武弁即系丰北原案失事合龙后开复之游击阚兴邦、河臣未将阚兴邦附参。亦属遗漏等语。著杨以增秉公严查。王梦龄因何擅动大工要款。以致贻误。据实参办。游击阚兴邦、著一并查明参奏。毋得稍存回护。致干重咎。将此谕令知之。寻奏、徐州道王梦龄、支发各厅御水埽工。及募勇借用。并借给丰砀等县、办理兵差等项。尚非擅动。惟借给铜沛同知沈文藻、宿南通判金安清银两。虽系因公。究属不知缓急。请旨将前任徐州道王梦龄、交部议处。游击阚兴邦、续派守坝。该道初禀未经请参。亦属遗漏。应请将候补游击阚兴邦、一并交部议处。得旨。王梦龄、阚兴邦、著交部分别议处。　　

○河南学政张之万奏、请速饬催解怀庆之围。并拟剿防事宜八条。得旨。所奏俱系现在办理情形。军务八条。亦多要著。　　

○调任塔尔巴哈台参赞大臣丰绅奏、捐造塔尔巴哈台鸟枪长予完竣。得旨。勤加练习。务期有裨实用。切勿徒壮外观可也。　　

○免伊犁额鲁特被雪伤损应赔牲蓄。　　

○甲戌。上诣雍和宫行礼。　　

○谕内阁、琦善奏剿击浦口贼船、并进攻扬城连获胜仗一摺。据称七月十八日丑刻。金堂门外贼船数十只。陆续驶至。总兵武庆、带领大队兵丁前往分马步二队。更番叠进。施放枪炮火箭及火药口袋。逆船为风所阻。不能退回。立时延烧。尽成灰烬。获有伪总帅二名。副司马一名。二十一日。外委姚长青带勇赴徐凝钞关一带遇贼围裹。守备叶万春、参将师长镳、冯景尼率兵援应。毙贼多名。二十三日。西门迤南埽垢山边。有贼缒城而下。经官兵施放连环枪炮。毙贼六七十名。又有贼匪由仙鹤嗉地方缒下。经都司叶舒青、色普哲讷、乌勒宏阿、青州驻防佐领魁斌、带领弁兵攻击。陈金绶、复亲督参将那玛善、游击海明、驰往接应。开放枪炮毙贼七八十名等语。此次贼船。猝至浦口经总兵武庆等、督率弁兵。于昏夜之中。乘风纵击。痛加焚剿。尽数歼捦。实属奋勇出力。著传旨嘉奖。其扬州逆匪。亦经官军截剿。叠获胜仗。贼势已极穷蹙。著该大臣等、仍督饬各路兵勇。迅即克复扬城。毋任贼匪乘闲窜逸。　　

○又谕、沈兆霖奏、请饬各处团练、保卫城池等语。前因逆匪各处纷窜。句结土匪。扰害乡闾。叠经降旨、令各省仿行嘉庆年间坚壁清野之法或筑塞浚濠。或严守险隘。原期守望相助。互卫身家。所有团练壮丁。自不宜远行徵调。若本邑城池有警。则附近村堡团练。必应纠集壮勇。合力援应。使贼进无所据退无所掠。自不难一鼓歼除。著各路统兵大臣督抚等、剀切晓谕、办理团练各绅士。凡附近郡县乡村。一遇贼匪窜扰城池。即行会同官兵。并力攻击。慎勿株守一隅致有疏失。盖城池为一方保障。官民联为一气斯即众志成城之效。乡团中如有援城杀贼立功者。即行奏请优奖以示鼓励。其隔府州县。仍不得远行徵调以免扰累。将此通谕知之。　　

○谕军机大臣等、昨据张之万奏、请饬速解怀庆之围并拟军务八条。开单呈览。怀庆贼匪。被剿穷蹙。叠次谕令讷尔经额等乘执□力进攻克期殄灭。谅已遵旨筹办矣。兹据该学政奏、各路大兵已集。而围尚未解。实由我兵未能合力环攻。且未能断贼接济等语。所奏自系实在情形。著该大臣等、速饬各路带兵大员合力兜击严断接济。迅解城围。毋稍延缓。原摺单均钞给阅看。将此由六百里谕令知之。　　

