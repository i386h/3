<!-- { "loadSidebar": true } -->
○戊午。以升祔太庙礼成。颁诏天下。诏曰。朕惟礼重烝尝。世室与明堂并祀。诗歌将享。烈考与文母同尊。绍庭而敷绎思。升歆展悫。假庙而崇殷荐。豫顺扬庥。爰沛新纶。用彰茂矩。钦惟皇考宣宗成皇帝斟元锡羡。秉箓延洪。健顺同符。敷播声香之治。勋华合揆。懋昭继述之光。尊养备而圣孝难名。几康敕而皇猷丕显。执中立极。心传绍燕翼之诒。崇俭垂箴。手谕纪龙飞之始。披章夕殿。勖逸加勤。溥惠春畿。蠲租赉实。兴三正俗。考宪典于丹图。揆五遴官。肃班联于黄序。腾九霄之丽藻。炳若星辉。奋八表之。威棱。勇由天锡。曜灵合轨。既隆肸蚃于两郊。报德称功。宜媲崇闳于七室。缅休有烈我之盛。莫罄胪词。当肇称殷礼之初。永绥多祜。皇妣孝穆成皇后道隆矩地。德备伣天。端恪持躬。粹训早贻于彤史。温恭表度。芳猷聿焕夫黄裳。皇妣孝慎成皇后俪圣思齐。协维作则。哲惠佐虞廷之治。颂洽家邦。肃雝嗣姒幄之型。芬流宫壸。皇妣孝全成皇后徽音克绍。圣善弥彰。溯懿范于椒闱。宽仁赞化。荫慈晖于兰掖。昌炽徵符。仰寝殿以怀恩。望桥山而增肃。几筵在御。如亲僾见于羹墙。笾豆孔嘉。祗告明禋于黼构。谨率诸王贝勒文武诸臣。于咸丰二年三月初七日。恭奉宣宗效天符运立中体正至文圣武智勇仁慈俭勤孝敏成皇帝神位。孝穆温厚庄肃端诚孚天裕圣成皇后神位。孝慎敏肃哲顺和懿熙天诒圣成皇后神位。孝全慈敬宽仁端悫符天笃圣成皇后神位。合祔于太庙。镂琼熙号。三十年保艾允怀。鋗玉鸣虔。亿万禩嘉芗普洽。念本仁以陈教。宜锡类以推恩。所有事宜开列于后。一、内外大小各官。于从前恩诏后升职加衔补官者。悉照现在职衔给与封典。一、试职各官。俱准实授一、贡生监生。仍派大臣官员考定职衔。照旧例送吏部注册。一、各省儒学以正贡作恩贡。次贡作岁贡。一、贡生监生在监肄业者。免坐监一月。一、军民年七十以上者。许一丁侍养。免其杂派差使。一、穷民无力营葬。并无亲族收瘗者。该地方官、择隙地多设义冢。随时掩埋。毋使抛露。于戏。上仪具举。有声赓遹骏之章。继序无忌忘孔厚衍庞鸿之泽。崇九筵而介祉。申锡无疆。合万国以胪欢。寅承勿替。布告天下。咸使闻知。　　

○庚申。谕内阁、邹鸣鹤奏、克复永安州城、生捦逆首、先行驰报一摺。逆匪占踞永安州城。经官兵迭次攻剿。断其接济。贼势穷蹙。于二月十七日丑刻。冒雨突围。由东路奔窜。大兵跟踪追剿。歼毙贼匪数千名。并捦获逆首洪大泉一名。贼众现已分窜。邹鸣鹤闻信后。即饬臬司姚莹、驰入永安州城安抚百姓。现与赛尚阿筹议、添派员弁严守要路。并于近省各要隘。分派员弁。带领兵壮会合团练、节节防堵。自不致稍涉疏虞。惟该逆等豕突狼奔。意图窜扰。据称、探闻贼窜之路、总在东北一带。务当乘胜追截。悉数歼捦勿使凶焰复炽。谅赛尚阿等、必能妥速筹画、相机剿办也。　　

○又谕、固山贝子奕劻之父绵悌。母那拉氏。著加恩准其一并追封。其继母栋鄂氏照例毋庸给封。　　

○谕军机大臣等、据邹鸣鹤奏、克复永安州城、生捦逆首、先行驰报一摺。据称、二月十七日丑刻。贼匪冒雨突围。由东路奔逃。我兵跟踪追剿。歼毙数千人。捦获逆首洪大泉一名。因山径陡险。大雾迷漫。镇将遂致阵亡。贼众现已分窜等语。前据赛尚阿奏、东路之古束冲口等处。被贼屡次攻扑。此次逆匪是否即由此处窜越。昭平县之大洞龙寮。荔浦县之天平坳等处。现在是否均有贼匪。其大广地方。究系何县所辖。务须侦探明确。实力堵截。其前踞永安州时。因我军迁延、不能立时攻剿。致彼得以从容布置。深沟高垒。抗拒多时。现因围困日久。穷蹙奔逃。正可乘其仓皇涣散之时。分路截击。悉数兜捦断不可再有延缓。使该匪得以乘间掳掠。饱扬而去。若或复踞城邑。遂焰炽张。朕惟赛尚阿是问。该大臣亲督追剿。非前次远驻省城可比。现在驻劄何处。朕心实深系念。向荣驻守荔浦。自系择要防守。惟现当追捕吃紧之际。该提督驻守一隅。是否足资策应。此时平乐府城。最关紧要。该大臣所派镇将。是否得力。总期以有用之材。置之扼要之地。方为计出万全。贼匪四窜。踪迹靡常。省城重地。务须督率文武。激励兵练。加意防堵。该抚如须出省带兵接应。勿稍拘泥。致误事机。至波山艇匪。现在梧州一带沿江滋扰。恐与永安窜匪句结为患。已谕令徐广缙等、添派将弁。迅速会剿。此时劳崇光、计已自南太移兵驰赴该处。著该大臣等、严饬该藩司及在事文武。合力剿办。并饬令沿江地方各官。认真防堵。傥堵剿不严。致城池或有疏失。必将该地方官重治其罪。其余一切情形。俟赛尚阿驰报到日、再降谕旨。将此由六百里谕知赛尚阿、邹鸣鹤、并传谕劳崇光知之。　　

○又谕、本日据邹鸣鹤奏、克复永安州城、生捦逆首。先将办理情形驰报。现在探知大广地方、及昭平之大洞龙寮、荔浦之天平坳等处。均为贼匪逃窜之路。东西两省毗连处所。尤不可不豫为堵截。著徐广缙等、迅派文武员弁。严密巡防。不准稍有疏虞。致滋延蔓。其波山艇匪。尚在梧州一带。势颇猖獗。若与永安逆匪句结。凶焰益张。前已谕令劳崇光、由南大驰赴该处督兵攻剿。并著该督等、选派得力员弁。配带炮船。会同粤西将弁。合力兜截。迅速歼除。至淩十八股匪。围困日久。想不致再有窜逸。此时如已剿灭。该督即统率大兵、前往广西会剿。以期克日蒇功。将此由六百里谕令知之。　　

○又谕、本日据邹鸣鹤奏、永安逆匪、于二月十七日冒雨突围。由东路奔窜。湖南与粤西毗连处所。尤宜加意严防。著该督即饬地方文武员弁。于交界要隘、分投防堵。不得以逸匪距境稍远。遂形疏懈。至逆首洪大泉一犯。据称、二月二十五日解到广西省城。已加派弁兵护送过境。如系将该犯押送进京。路经湖南湖北。务须派员小心防护。仍察看情形。傥恐或有疏虞。即一面奏闻。一面就地正法。著程矞采酌量办理可也。将此由六百里谕令知之。　　

○镶蓝旗宗室总族长辅国公继昆、因病解任。赏食辅国公半俸。


大清文宗协天翊运执中垂谟懋德振武圣孝渊恭端仁宽敏显皇帝实录卷之五十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。三月。辛酉。孝贤纯皇后忌辰。遣官祭裕陵。　　

○谕内阁、赛尚阿奏、收复永安州城。生捦逆首、并现在剿办情形一摺。永安州城逆匪逃出分窜。我兵四面兜剿。叠有斩戮。现获之洪大泉、即逆首洪秀泉之谋主。现已派员槛送京师。此次统计杀贼不下二三千名。生捦百余名。惟因连日大雨。山险路滑。以致总兵长瑞等、同时阵亡。览奏实深悼惜。乌兰泰、向荣、督兵追剿。虽歼捦贼匪甚多。究因锐进失机。咎无可辞。著一并交部严加议处。赛尚阿、调度失宜。著交部议处。现在贼势涣散。省垣重地。自应严加防守。其平乐、梧州、两府地方。水陆要隘。均须并力堵截。该大臣现驻永安。著即严饬文武员弁。督带兵勇。分路截击。并著邹鸣鹤饬令各地方官。激励团练绅民。随地堵剿。勿令窜逸。　　

○又谕、直隶天津镇总兵长瑞、甘肃凉州镇总兵长寿、先后派往广西剿办逆匪。俱能奋勇出力。屡立战功。乃因匪众奔逃。跟踪追剿。同时遇害。实堪悯恻。因思伊父塔思哈、于道光年间。在喀什噶尔帮办大臣任内。打仗阵亡。今该镇兄弟。复能为国捐躯。洵属忠贞世笃。著俟军务告竣。即于殉节地方。建立专祠。同时阵亡各员。一并附祀。以慰忠魂。伊母现在闽省。著赏银三百两。由福建藩库发给。即著该督抚并沿途地方官妥为照料。护送回京。　　

