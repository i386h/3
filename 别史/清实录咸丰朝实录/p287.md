<!-- { "loadSidebar": true } -->
○又谕有人奏、请严门禁以防奸匪一摺。据称、内外各城门。每日清晨黎明。开门放行。负贩小民、以及闲杂人等。于城门未开之先。或聚数十人、一二百人不等。城门一开。纷纷拥进。良莠无从辨认。各门皆然。守门员弁。向不查问。当此贼氛不靖之时。傥有奸匪。一同溷入。潜相句结。所关非细等语。城门内外。均有官厅员弁。住宿巡查。是其专责。若如所奏。殊属玩泄废弛。著步军统领衙门、严饬各城门员弁、随时稽察。于城门启闭时。尤应细心察看。遇有形迹可疑之人。即行拏获。如官员疏懈。或门军得钱纵放。著即从严参处。惟不可藉词惊扰。别滋事端。庶奸匪无从溷入。而门禁自可肃清。将此谕令知之。　　

○又谕、给事中张祥晋奏、请多发探报、侦探贼踪、并饬附近顺天州县、各发日报一摺。逆匪窜入直境。奔突靡常。探报最关紧要。据该给事中奏称、由巡防王大臣。拨发探报。每路各派员弁五人。轮流侦探。飞速禀报。并饬令直隶、顺天、所属各州县。探明贼踪所至。由驿径报顺天府。或两日一报。或一日一报。或一日两报。由府尹颁给格式。俾按日照填印发等语。著巡防王大臣、顺天府府尹等、查照该给事中原奏。妥速筹办。总以侦探明确。禀报迅速为要。另片奏、军营器械。枪炮之外。以火药罐为最利。请饬制造备用。并著巡防王大臣、酌量豫备。将此各谕令知之。　　

○又谕、本日据胜保奏、贼由晋州纷窜。又据奏、贼匪分股、窜扰深州等情。逆匪奔突无定。若分股滋扰。又恐牵掣我师。西南两路。固应防备。而东路河间天津一带。尤关紧要。绵洵、桂龄、郝光甲、蕴秀等、究竟在何处耽延。著即严催星速前进。毋得再有延误。庆祺现在行抵何处。应于何路堵截贼匪。著胜保酌量调拨。胜保等、惟有并力进剿。迅殄丑类。以副委任。现在江西匪船。下窜安徽。庐州一带。势甚危急。若不及早殄灭此股贼匪。傥皖省匪徒北窜。更恐滋蔓难图矣。保定防守一切事宜。即责成桂良、严密布置。并与僧格林沁、商酌办理。讷尔经额、前由天津运赴清化镇炮位。现在是否带至军营。著查明酌调应用。将此由六百里加紧各谕令知之。　　

○又谕、据胜保奏、探闻逆匪欲由晋州、窜扰安平、祁州、蠡县、一带。该大臣已抵清风镇。即日由保定一路。向南击剿。顷又据胜保奏、逆贼分股滋扰。攻陷深州。蠡县告急等语。著僧格林沁、即日带兵驰赴保定。以防逆贼北窜。并防备东西两路。以便胜保专力进攻。并著飞催培成、多尔济那木凯、达洪阿等、即行管带现到官兵。迅速前进。知照胜保应由何路接应。即行调拨。毋稍延误。将此由六百里加紧谕令知之。　　

○又谕、前因贼窜安庆。庐巢一带危急。谕令琦善等、迅图克复扬城。分兵救援安徽。本日复据李嘉端奏、巢县力难支拄。势必直扑庐郡。请饬慧成、迅统重兵。由滁州、全椒、一路会剿等语。现在安庆已被贼踞。傥庐郡更被肆扰。则扬州大军。亦恐孤立。常清所带青州官兵八百余名。计已早到和州。而该处兵勇较单。仍恐未能得力。著该大臣等迅速添派弁兵。前往安徽。会同剿击。若顿兵扬城。任贼由皖省北窜。该大臣等、自问安乎否耶。将此由六百里加紧谕令知之。　　

○又谕、前因贼匪占踞安庆。窜入裕溪。已谕令周天爵派拨兵勇。前往堵御。现在庐州情形危急。若稍有疏失。大股贼匪。复将北窜。势更滋蔓难图。皖江为南北咽喉。李嘉端究系书生。不谙军旅。周天爵戆直勇敢。朕所素知。此时江北一带。惟该侍郎尚能办贼。当此军情紧急。地方待援甚迫。岂不能为朕分忧耶。臧纡青所募壮勇。亦可自成一队。用以击贼。现在山西余匪。窜入直隶。胜保等统兵截击。不暇南顾。该侍郎能保卫皖省。杜其北窜之路。朕所望也。将此由六百里加紧谕令知之。　　

○又谕、现在巢县情形。十分紧要。所有水陆各口隘。著李嘉端尽力扼守。庐州重地。尤为吃紧。务当设法保卫。该抚出城驻劄店埠。据称团练人数尚多著即妥为劝谕激励。以助兵力。吕贤基、袁甲三、赵畇等、所办团练。想有成效。亦可藉资捍卫。总兵玉山、剿贼是其专责。岂容遇贼辄退。著即严饬相机奋力堵截。毋任逸匪北窜。将此由六百里加紧谕知李嘉端、并谕吕贤基、玉山知之。　　

○又谕、现在安庆已被贼踞。傥巢县合肥一带。再令该匪窜至。势更蔓延。不可收拾。已谕令李嘉端、周天爵等、妥筹布置。相机剿办。惟兵力甚单。不敷分拨。情形十分危急。著江忠源、仍遵前旨。迅即驰赴皖省。无论水陆。总以力遏贼冲。杜其北窜为要。都司戴文兰、李辅朝等、是否已由九江乘船下驶。著一并飞催前进。攻复安庆。援应庐州。毋稍迟误。将此由六百里加紧谕令知之。　　

○又谕、有凤奏、闽省瘠困情形一摺。福建同安厦门贼匪。现经李廷钰、怀塔布等、相机剿办。已可得手。王懿德、现驻泉州。永春大田之匪。亦可次第进剿。惟各属兵力较单。不敷分拨。前调粤兵三千名。是否行抵闽省。著即飞催前进。并督饬文武员弁。迅将该逆林俊、黄有使等、按名悉获。首逆既捦。余党自易解散。至于军饷支绌。自系实在情形。惟部库既无可拨之款。而各省藩关各库。罗掘殆尽。所有该省应需饷银。仍著咨商浙江巡抚、及广东督抚、设法通融。以资接济。至以本地之团练。捕本地之盗贼。最为切要。虽各处人心不齐。要在经理得宜。自可渐臻实效。总之调兵筹饷之艰。不独福建为然。全在该督抚等、悉心筹画。不可畏难自阻也。将此由五百里谕令知之。　　

○命绥远城将军善禄、察哈尔都统西淩阿、在钦差大臣胜保军营。帮办军务。　　

○以四川督标中军副将瑞格、为山西太原镇总兵官。　　

○予山西平阳府守城殉难知府何维墀、同知郭升阿、通判颜莹组、知县周春阳、丁璜、教谕魏悬书、训导胡彭龄、典史洪忠连、游击扎克当阿、守备万顺、千总王登龙、把总秦学魁、在籍知府仇恩荣、祭葬世职。　　

○以山西洪洞县城被贼窜陷。革知县郑翰职。并逮问。　　

○以江苏川沙等厅县被贼窜陷。革署同知窦塾职。并逮问。予殉难知县袁祖德、章惠、祭葬世职。　　

○乙卯。上诣阐福寺拈香。　　

○谕军机大臣等、庆锡奏、东陵内围之外。天台山左右。设兵无多。现将守护各营弁兵。酌调驻守。并饬都司田茂、带兵暂驻段家岭一带巡防等语。该弁兵等、应给津贴。准其于永济库撙节归公运米脚价款内。动支银三千两。以备散放。至所称古北口等处。须派大员调度。已谕令桂良、派委副将、前往古北口。代办提督营务矣。将此谕令知之。　　

○又谕、昨因贼陷深州。蠡县告急。降旨、令僧格林沁等、进驻保定。与胜保等、合力攻剿。本日据僧格林沁奏、蠡县迤北。无险可恃。所统之兵总宜驻劄涿州。不可远离。所见极是。僧格林沁、统领京兵。现驻涿州。实为京师屏障。保定后路。且足为该大臣北路声援。朕命将之意。实在于此。并非令该王等、代替该大臣也。直隶军务一切。仍责成胜保、就现在统领之兵。酌量调度。以一事权。不必疑虑。昨又令西淩阿、善禄帮办军务。声势愈盛。贼胆必寒。该逆既扰晋州。复窜深州。奔突无定。兹据桂良奏、深州乡勇。聚集万余人。将城围困。专望枪炮接济。闻该大臣、拟由张登集。驰往进剿。并令佟鉴、带炮随往。著即乘此机会。迅速前进。其晋州贼匪分股。是否西淩阿、善禄等、追剿亦已得手。东路河间一带。必宜严防。庆祺绕由鄚州、驰赴河间。仍须该大臣派委得力大员、协力截击。尤须扼贼东窜天津之路。并随时知照崇恩、一体严防。若余匪穷蹙。窜至山东。必须迅速追击。东省兵单。皖省情形。亦复吃紧。想该大臣全局在胸也。胜保等、统带之兵。现有若干。催调未到之兵若干。讷尔经额所带之兵。现亦归胜保调遣。统计大营各路官兵。共有若干名。著即详悉奏闻。贼匪奔窜剽疾。其火药铅丸。虽沿途抢掠。亦岂能如许之多。著胜保密查。如有奸民暗中售卖。必须设法严拏。断其接济。且屡次击败贼匪、遗弃骡马器械等件。充塞道路。安知非诱我兵。夺拾耽延。藉得乘间逃逸。种种奸计。均须虑及。切勿大意。将此由六百里加紧谕知胜保、并谕西淩阿、善禄知之。　　

○又谕、庆锡奏、实任提镇无人、请派大员暂署等语。古北口为提督驻劄之所。现在署提督保恒、带兵远出。其本营一切操防事务。均关紧要。著桂良、选派谙练营伍之副将、前往古北口。代办提督事务。以资控制。将此由六百里谕令知之。　　

○又谕、前经叠降谕旨。令崇恩严防临清、东昌、德州等处。并将运河船只收集。杜贼纷窜。现在贼匪窜入直境。扰及深州。该逆被深州乡勇。围困在城。胜保已由保定、驰赴该处进剿。恐逆匪被剿紧急。势必穷而思窜。东省与直隶接壤。处处皆可阑入。著崇恩、懔遵前旨。督同镇道大员、严密设防。并将运河渡口船只。尽数收集。毋令逆匪偷渡。东省团练。闻尚认真办理。并著传谕各属官绅、合力守御。以助兵力昨据李嘉端奏、近有江西匪船。下窜安徽庐州一带。势甚危急。尤恐匪徒由皖北窜。并著该署抚、于江南交界处所。飞饬各该地方官、一并严密堵御。盘诘奸宄。毋稍疏懈。将此由六百里谕令知之。　　

○又谕、吕贤基奏、贼众拥船千余只。驶进东关。并由搁鼓山旱路分窜。我军退散。知州李登洲、在黄雒河接仗。因援兵不至。退守芙蓉岭。知县黄元吉、所带练勇。亦均逃散。总兵玉山、见势不能支。退赴含山等语。玉山以专阃大员。带兵扼守隘口。何以任令贼踪阑入。径行他往。著即革职。仍暂留本任。责令戴罪剿贼。李登洲、黄元吉、二员于贼船一至。未能力挫凶锋。以致乡勇四散。均属罪有应得。著李嘉端、查明参奏。皖省兵力尚单。他省亦难徵调。惟周天爵带领兵勇。可以移缓就急。江忠源自九江来援。计日当可赶到。本省练勇。亦可协助官兵。该侍郎及赵畇等、所办团练。已有成效。且人数尚多。务即妥为劝谕激励。令各该绅士等、随地堵截。严密扼守。总以保卫庐巢。遏贼北窜为要。将此由六百里加紧各谕令知之。　　

