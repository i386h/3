<!-- { "loadSidebar": true } -->
○壬寅。谕军机大臣等、官文奏、德安府城。于十月初四日克复。现在督饬兵勇。追剿逆匪。拟即振旅南下。该逆匪弃城逃逸。如果下窜武汉。则该大臣自应克日南下。跟踪追剿。俾武汉贼匪。不致更增凶焰。即可与胡林翼等、迅图克复两城。廓清楚境。惟昨据该大臣奏称、汉川复失。鄢家湾之军。相继溃挫。麦旺觜已为贼踞。中路情形。万分吃紧。傥此股逸贼。竟由府河上窜。为麦旺觜等处贼匪援应。则该大臣自不得遽行南下。以致顾此失彼。著官文确探贼踪。妥为斟酌。饬令常恩、魁玉、锡龄阿等、实力堵御。毋稍疏懈。并遵照前旨。严催李孟群迅速前进。将麦旺觜等处贼匪。设法埽除。毋令愈聚愈多。转难措手。至此次南北各路官军。进攻德安。何项兵勇。最为出力。并著查明具奏。再本日复据胡林翼奏、克复崇阳、并蒲圻官军、先胜后挫一摺。崇阳县城池。于九月十四日。经罗泽南带兵克复。本可即与该抚夹攻蒲圻。惟逆贼石达开、率众数万人上窜。悉踞武昌南岸。较罗泽南之军。多至十倍。以致与胡林翼阻隔。罗泽南所带各勇。虽仅五千余人。然皆精锐。自江西饶州、义甯、转战无前。遂能连克崇通。今以数万贼匪蜂拥相偪。深虞挫失。现在德安既经克复。著官文酌量派拨精兵。遴委得力将弁。统带前进。接应罗泽南之师。以壮军威。胡林翼进剿蒲圻。虽未得手。小挫之后。士气尚能振作。仍著胡林翼激励将士。速行进攻。以期与罗泽南一军。克期会合。庶不至彼此隔绝。致有疏虞。将此由六百里加紧各谕令知之。　　

○察哈尔都统西淩阿等奏、收复德安府城。派兵追剿情形。得旨。德郡并非攻破。实该逆有意窜逸。难保无另有诡谋。著即赶紧追剿。毋稍松劲。　　

○湖广总督官文奏、谢授钦差大臣恩。得旨。汝节钺督师。时时以迅图埽荡。毋负委任之专为念。军务贵速。不可过于拘泥。寓慎重于机变之中、方妥。今续阅汝报。知德安已复。但未详叙情形。料应奏报在途矣。　　

○以孝静康慈皇后梓宫奉移慕东陵。免所过宛平、良乡、涿、房山、涞水、五州县、本年额赋十分之五。易州、十分之七。　　

○癸卯。上诣迎晖殿孝静康慈皇后几筵前、供奠。　　

○谕内阁、户部奏、统筹节用事宜。并请饬各省、实行钞法钱法各等语。现值度支匮乏。军饷浩繁。开源节流。两无善策。自推行钞法。添铸大钱以来。京城官号。所存宝钞。及户工两局、铁钱局、所铸当十当五大钱。均已日见流通。藉资周转。而各直省于叠奉部文后。总未实力奉行。但以钞票大钱。难以适用为解。各路军饷。纷纷请拨现银。岂京外情形。遂如此悬绝。总由不肖官吏。有意延搁。非畏难苟安。即意图中饱。而督抚藩司。视为具文。听其玩误。于应设官号。因循不办。以致宝钞大钱。仍形壅滞。州县官徵银解钞。转得从中渔利。下无以取信于民。安能中外流通。推行无碍耶。著各省督抚。按照该部摺内所议。勒限三个月。将应立官号。一律开设。并将官号章程。于接到部文一月内。先行奏报。其附近京城各州县。应搭收当十大钱。著直隶总督出示晓谕。务与制钱一律完交。傥有强分轩轾。勒掯不收之官吏。由该督据实严参。藩司不行揭报。亦即一体参办。此外各省。并著照直隶办理。至州县收钞不力。应如何严定处分。行钞有效。应如何优与奖叙。并著吏部详议具奏。其余摺内所议各条。均著照所请。行知各该统兵大臣。及各省督抚。认真查办。其有应行奏明遵办者。并著迅速具奏。　　

○谕军机大臣等、李钧奏、查明直隶省三州县、被水情形一摺。河南祥符等六县被水地方。前经张亮基遍历查勘。酌拟保卫之法三条。并劝谕地方绅耆。于水落后妥为兴办。据李钧代奏后。当即谕令该河督、会同英桂、照拟办理。兹复据李钧会同桂良奏称、张亮基由豫入直。所有长垣、东明、开州、被水地方。均已分投遍历。逐细探量。其办法易地皆然。且涸退处所。已有乡民荷锸携筐。自筑小堰。以卫田庐。可见众心乐从等语。兰阳漫口。现拟缓堵。直隶被水地方情形。既与祥符等县相同。著桂良督饬各该地方官。即照张亮基前拟办法三条。劝谕各该州县绅耆。集赀办理。至顺河筑堰、遇湾切滩、堵截支流诸策。用力易而见效速。实为该民人等保卫室家至计。非如阻遏正流。难以程功。并著桂良饬令各该地方官。出示剀切劝导。乘此水落归槽之际。即令绅耆人等、估工集料。克期兴办。仍不得稍有抑勒。一切工料银钱。均由绅董经理。毋得假手吏胥。工竣验收后。所有出力出赀各官绅。均著该督分别保奏。候朕施恩。九月十三日李钧摺。并著钞给阅看。将此谕令知之。　　

○又谕、通政使司参议曾望颜奏、潮勇沿途截抢、请饬查办一摺。据称、江苏丹阳县属。自新丰至月河一路。有潮勇结党成群。或十数人一船。或二三十人一船。船上俱插潮勇旗号。往来游驶。遇有商民船只经过。辄假查船为名。过船摉翻。将行李银物。抢掠一空。甚有连船被抢者。即官绅亦不能免。该地方文武。畏葸不敢查拏。大为行旅之害各等语。此项潮勇。若系军营招募。自应约束严明。或系无赖游民。托名滋扰。亦当严行惩办。岂容任其肆行抢夺。贻害地方。著怡良、吉尔杭阿、查明此等匪徒。派员带兵拏获。即在犯事地方。正法枭示。以杜乱萌。至此项潮勇。如有人管带。并将该管员弁、严行参办。将此由四百里各谕令知之。　　

○安徽巡抚福济奏陈、税契新章。实多未便。请仍照旧办理。得旨。既属有碍。著仍照旧章办理。又奏请将欠饷给票。听其觅售报捐。批。依议办理。别处军营。可否一律照办。著户部迅速咨行。由各该大臣督抚等、酌量情形覆奏。　　

○以署吏部左侍郎朱嶟、为户部左侍郎。兼管三库事。礼部右侍郎杜＜乔羽＞、兼署吏部左侍郎。　　

○以户部尚书朱凤标、为顺天武乡试正考官。都察院左副都御史李清凤、为副考官。　　

○甲辰。上御洞明堂。句到福建、奉天、江西、情实罪犯。停决奉天斩犯一人。绞犯一人。江西斩犯三人。余五十三人予句。　　

○谕内阁、殷兆镛著授孚郡王读。　　

○谕军机大臣等、载增等奏、贼匪攻陷沔阳州城、旋经官兵克复一摺。沔阳为荆州门户。虽经我军收复。而仙桃镇、鄢家湾等处。均为贼踞。自应赶紧堵剿。毋任上窜。德安已无贼踪。该大臣即可由汉川一带。相机进剿。其夔巫防兵二千名。著即飞催赴荆。应即由荆至潜沔一带。会同攻剿。著官文酌量调度。得此生力之军。又有李孟群所带炮船八十余只。在长湖驻劄。兵力不为不厚。著官文、载增、即饬李孟群与魁玉等、合力夹击。先将仙桃镇等处贼匪。悉数歼除。该大臣即可统领全军。进攻武汉。罗泽南一军。为贼阻隔。谅已遵旨派兵前往接应。沔阳州知州萧荫恩、是否先期出城。招集团练。有无逃避情事。并著官文确查具奏。将此由六百里加紧谕令知之。　　

○命翰林院编修张桐、丁培镒、在上书房行走。　　

○乙巳。谕内阁、满庆奏、达赖喇嘛、闻大行皇太后升遐。齐集喇嘛僧众。唪经修斋。并欲专遣使臣堪布赴京。呈请代奏一摺。该达赖喇嘛、自闻大行皇太后大事。虔心唪经。并欲特遣使臣堪布等前来。可嘉之至。惟念西藏距京窎远。且后藏年班使臣堪布。就道方殷。若仍令前藏使臣堪布来京。则驿路往来。未免艰辛过甚。著满庆晓谕该达赖喇嘛等、毋庸特遣使臣堪布赴京。以示朕曲加体恤之至意。　　

○驻藏办事大臣满庆等奏、商办廓番夷务。并饬查土兵潜逃情形。得旨。土兵原不可靠。既有为首起意者。固应惩办。余可免其究办。以安夷心。　　

○予江西义甯阵亡把总李懋勋、祭葬世职。　　

○丙午。以孝静康慈皇后升祔奉先殿。前期三日。遣官告祭天。地。太庙后殿。社稷。　　

○谕军机大臣等、景淳奏、分界委员、会晤夷使、先行禀报情形一摺。吉林委员富尼扬阿等、与库伦黑龙江委员会合前行。途遇先遣迎探之委官台恒等回称。在阔吞屯地方。会见俄罗斯夷人木里斐岳幅。取出伊国图式。指称原定界址。自格尔毕齐河长起。至兴安岭阳面各河长止。俱系俄罗斯属界。欲将黑龙江、松花江左岸。以及海口。分给该国守护等语。黑龙松花两江。皆系中国地界。何得请给该国。显有窥伺侵占之意。至该夷使所称、自格尔毕齐河长起。至兴安岭阳面各河长止。俱系该国地界。有无确据。上年景淳奏、欲令该委员等、前往东海。将立碑分界处所查明。此时三省委员。会同前往。如果查明立碑处所。即可杜其狡赖。至黑龙江松花江左岸。其为中国地界。确然无疑。该夷胆敢欲求分给。居心叵测。恐犬羊之性。难与理论。著景淳作为已意。告以中国法制森严。守边大臣。于边界事宜。违例奏请。即应革职治罪。断不敢据尔国无理之言。冒昧入奏。自干罪戾。其阔吞屯所盖房屋。既以防堵＜口英＞夷为名。止可暂行借住。至费雅哈人等居住年久。断难令其移居。景淳俟会勘委员如何回覆。即一面剀切晓谕该国。一面将办理情形。密为驰奏。切不可告以业经入奏。请旨办理。以致该夷妄生觊觎之心。一旦有旨拒绝。转或滋生事端。此事关系重大。该将军务当遵照此谕、斟酌尽善。相机妥善。是为至要。将此由五百里谕令知之。　　

○添造山东战船二十只。从巡抚崇恩请也。　　

○缓徵狭西洋县被雹地方、本年出易仓谷。　　

○上以孝静康慈皇后升祔奉先殿。自是日始。斋戒三日。　　

○丁未。上诣迎晖殿孝静康慈皇后几筵前、行百日祭礼。并释服礼。　　

○戊申。以孝静康慈皇后升祔。前期遣官告祭奉先殿。　　

