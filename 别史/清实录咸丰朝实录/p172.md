<!-- { "loadSidebar": true } -->
○谕军机大臣等、裕瑞奏、贼匪窜扰湖北、川省应办防堵、请将前派赴楚之成都驻防官兵截留、与绿营兵丁、分布防范一摺。逆匪分窜湖北。汉阳、武昌、相继失守。四川夔州府属之巫山县。与楚省宜昌、荆州、毗连。亟应调集官兵、严密防堵。所有前派赴楚之成都驻防旗兵五百名。著准其截留在川。与建昌等绿营兵五百名。统交重庆镇总兵皂升管领。星速驰往巫山下游等处。分驻要隘。实力巡防。并多备器械。安设炮位。盘查奸细。侦探贼情。以固川省门户。即为楚北声援。至保甲团练。本属弭盗良法。刻下楚疆不靖。尤应认真编查。著裕瑞、通饬所属、及川东一带各地方文武。实力奉行。一体防范。毋得稍有疏虞。夔州所属城垣堡寨、应修处所。并饬地方官、督率绅民人等、赶紧筹画、次第兴修。务期有备无患。是为至要。将此由五百里谕令知之。　　

○浙江巡抚黄宗汉、奏报雨雪应时情形。得旨。获沾渥泽。庆幸实深。尔等地方大吏。克诚克敬。感格天恩。故若是之速。然而不可稍存自满之志。骄侈二字。我君臣当共勉力戒之。　　

○命内阁学士许乃钊、赴两江总督陆建瀛军营、听候差委。前山东按察使徐思庄、交署江西巡抚张芾差委。　　

○以甘肃追击番贼不力。游击忠泰、把总武定邦、下部议处。　　

○戊戌。上幸瀛台。　　

○御勤政殿。赐蒙古王、贝勒、贝子、公、等宴。并赏赉有差。　　

○谕军机大臣等、昨据江西探报、贼船数百、已至黄州掠粮。九江势甚急迫。又据陆应谷奏、附近河南信阳州之应山、黄陂等处。俱有贼匪等语。河南、安徽、江苏、皆与山东毗连。亦应早为防范。著李僡、侦探贼踪远近。察看地方情形。于交界扼要处所。带兵前往、驻劄调度。以资防守。将此谕令知之。　　

○又谕、裕瑞奏、乍丫夷务情形。并廓尔喀贡使启程来省一摺。据称、乍丫大小喇嘛。经委员朱长春、多方开导。业已照常供差。并将首犯彭错等拏获。其诺们罕已迁移王卡寺中。听候宝清顺道查办。所有应用赏需茶叶。亦经委员带往。自不难克期了结。惟该处僧俗。刁悍性成。仍须随时相机妥办。海枚、谆龄、到任尚需时日。仍著穆腾额、察看情形。如该喇嘛桀骜不遵。即遵前旨、慑以兵威。所需口粮。就近在藏饷项下。先行动支。以归简便。廓尔喀贡使到省。著裕瑞派员妥为护送。毋令耽延。将此谕令知之。　　

○署江西巡抚张芾奏、武昌失守。九江紧急情形。得旨。览奏、贼船已近道士洑。江西省十分吃紧。现虽饬向荣等、分兵截剿。只恐断难赶上。汝在九江。惟有竭力防堵。朕日夜悔恨无及。若江省再遭蹂躏。朕咎更深矣。　　

○赏阿拉善扎萨克亲王贡桑珠尔默特、黄缰。青海扎萨克贝勒罗布桑济木巴、鄂尔多斯扎萨克贝子达锡多尔济、在乾清门上行走。喀尔喀扎萨克辅国公济克济特多尔济、辅国公衔二等台吉车林桑噜布、喀尔喀扎萨克头等台吉齐达尔巴拉、喀尔喀扎萨克头等台吉喇布坦多尔济、杜尔伯特扎萨克头等台吉莽达勒扎布、霍硕特扎萨克头等台吉齐默特车林、阿拉善头等台吉济克默特松噜布、翁牛特辅国公克什克阿尔必济呼、归化城土默特辅国公格木丕勒多尔济、花翎。喀尔喀贝勒布彦巴达尔呼、扎噜特扎萨克贝勒赛音济尔噶勒、双眼花翎。　　

○吐鲁番扎萨克郡王回子阿克拉依都等二人、于西苑门外瞻觐。　　

○己亥。谕内阁、前据奕兴奏、奉天灾歉地方、旗丁出外谋生、请变通章程办理一摺。当交户部速议具奏。兹据奏称、该旗丁等、实因本年金州、复州、田禾灾歉。贫苦无资。暂往双城堡就食。与平日无故前往、希图占居者、情事不同等语。朕思该处旗丁、偶遭荒歉。若将其外出谋生之路、概行禁止。非所以示体恤。著照该将军等所请、将原定续往双城堡旗人、照逃旗办理章程。暂予宽免。仍著该将军等、转饬该管各员、挨户查明册报。俾有稽考。并著吉林将军、妥为劝谕。俟年岁丰收。仍各归本旗以安生业。傥查有流民、潜往影射。即著饬属认真驱禁。毋任别滋事端。　　

○谕军机大臣等、前据徐广缙、奏报武昌失守情形。未能详悉。数日又无续报。本日陆应谷奏、据李殿华等探禀、武昌城内、兵民数万人、尽遭贼匪惨害。朕览奏、悲悯之余。尤深愤懑。该大臣、屡次迁延。坐视贻误。是何肺腑。向荣等、虽于城外攻剿。亦未能力解省围。致数万生灵、罹此惨毒。若再不急图捕救。自问于心何安。现在荆州盘获奸细。有窥伺荆襄之信。而下游黄州一带。有贼船游奕。距道士洑甚近。贼情诡诈异常。声东击西。是其故智。陆建瀛泝流而上。九江等处。兵力太单。朕心甚为廑念。昨已有旨、谕令该大臣等、选派得力镇将、绕赴江西湖北交界、遏其东窜。此举万不可稍缓、再有贻误。并著向荣、确切侦探。何处紧急。即提兵亲往救援。并随时知照陆建瀛、张芾等、不分畛域。合力兜剿。如荆襄一带吃重。亦即先其所急。不可顾此失彼。贼情诡诈。惯为牵堕之计。向荣谅已深悉。有人奏、守城宜限以日期、并兵将赶紧赴援、各专责成等语。著钞给阅看。如可试行。即通饬遵办。汉阳、武昌、殉难文武官员。即速查明具奏。将此由六百里各谕令知之。　　

○又谕、现在贼船、游奕黄州、武昌县等处。距道士洑甚近。势将沿流东下。陆建瀛、自必遵奉节次谕旨、迅速驰抵九江。著即会同蒋文庆、张芾、互为掎角。相机防剿。木篺拒贼之说。已据该大臣覆奏。兹有人陈奏十二条。是否有可采择。原摺钞给阅看。江苏道员吴健彰、捐备连环马炮六百余尊。谅已酌量带赴军营。此项炮位、为行军利器。但须慎重调拨。不可聚于一处。付之庸懦弁兵。遇贼率行委弃。转为贼匪所得。贻害不浅。慎之慎之。又有人奏、守城章程一条。所称守土官、及赴援兵将、立限责成等语。一并钞给阅看。酌量办理。将此由六百里加紧各谕令知之。　　

○又谕、据台涌等奏、拏获奸细。有贼匪约于正月初闲、窜扰荆州之说。该城守兵、仅三千余名。不敷防剿。武汉迤西、无官兵驻守堵截等语。著琦善、陆应谷、迅将已到南阳之西安驻防兵一千名、即饬统领官员、星夜管带。驰赴荆州。交台涌、派拨守御。现计该大臣、早已行抵信阳。所有豫境防剿事宜。即与该抚陆应谷、将调到各兵、严密布置。陈金绶带兵。应于何路进攻。断不可以有用之兵。置之无用之地。自南阳至信阳一路。凡有邻楚州县、水陆要隘。如何设防。务须声势联络。相机进剿。为楚北援应。昨张芾奏、贼船已近道士洑。九江情形紧急。陆建瀛、所带兵力。亦甚单弱。必须该大臣等、选派精兵。驰往会剿。或派兵绕出安徽、迎头截击。不可专顾一面。致误事机。在守土官员。固当早谋捍御。而援兵观望不前。以致力竭失守。罪亦难宽。该大臣等、即传谕军营将弁。傥有派令援应、观望不前者。即行严办。至贼匪分布奸细。窥探军情。据荆州获犯、供有数十人。恐各路四散者甚多。并著严饬文武、随时密拏。勿堕奸计。所有郡县城濠、应行及早修浚之处。即行妥筹办理。将此由六百里各谕令知之。　　

○又谕、台涌、官文、贵升奏、荆州吃重、请添兵防剿一摺。武昌失守。荆州急宜严防。满营存城官兵、仅三千余名。实属单薄。现调陕西绿营兵一千名、饬令速赴荆州。又谕令琦善、陆应谷、将已抵南阳之西安驻防兵一千名。就近先行驰赴荆州。以备调遣。昨据罗绕典奏、由长沙挑带陕西营官兵五百名、并川勇、亳勇。前赴荆襄。刻下计可抵郡。著台涌等、会同熟筹。妥为布置。务期严密设防。以遏贼奔窜之路。仍宜严拏奸细。密设侦探。不可稍有疏懈。致误事机。将此由六百里加紧谕令知之。　　

○又谕、昨据张芾奏、贼船数百、已至黄州掠粮。是该匪已有东下之势。江甯省城。尤为紧要。现在陆建瀛、驰赴九江督剿。杨文定、行抵省垣。著会同该将军、副都统、督同藩司祁宿藻等、妥速筹商。遴派得力将弁。于江岸上游。扼要防守。遏贼东下之路。提督福珠洪阿、著即带兵前赴江甯。于城外要隘、密为布置。以卫省垣。至京口为江苏省城门户。并著会同该副都统、加意防范。毋稍疏忽。该匪攻城。惯用地雷。果能严密巡查。并于城外穵濠。何至堕其奸计。现在邹鸣鹤、计已到省。其在桂林守城。尚有微劳。贼情谅所深悉。著即帮同筹办。江甯城大兵单。守御必应严密。福珠洪阿、到省后。务当择要布置。以期水陆兜剿。不可稍有疏虞。将此由六百里加紧谕知祥厚。杨文定、霍隆武、文艺、福珠洪阿、并传谕祁宿藻知之。　　

○署河南巡抚陆应谷奏、据湖北孝感县知县李殿华、探禀武昌失守情形、钞录呈览。得旨。据李殿华等、详禀情形。阖城文武、兵丁、及百姓、不下数万。遭此惨毒。朕垂泪览之。犹自恨无德无才。不能感格上苍也。　　

○赏钦差大臣琦善、都统衔。专办军务。毋庸署河南巡抚。　　

○以户部尚书文庆、工部左侍郎哈芬、充经筵讲官。更部左侍郎邵灿、署经筵讲官。内阁学士许乃普、翰林院侍讲学士晋康、充文渊阁直阁事。　　

○实授叶名琛、两广总督。柏贵、广东巡抚。陆应谷、河南巡抚。张芾、江西巡抚、　　

○调山东绿营兵一千名、赴湖北荆州防剿。　　

○调山东青州驻防兵一千名、赴钦差大臣琦善军营剿贼。　　

○庚子。孝庄文皇后忌辰。遣官祭昭西陵。　　

○上诣慈宁宫。寿康宫前殿、行礼。后殿、问皇贵太妃安。　　

○谕内阁、徐广缙奏、遵查巡抚御贼被害一摺。览奏益增愤恨。调任山西巡抚、湖北巡抚常大淳、秉性忠贞。官声素著。前因粤匪窜扰湖南。即奏请严守岳州。并力筹武昌防守事宜。不料岳州文武、弃城失守。遂令逆贼长驱直入。径抵武昌。该抚督率文武官吏、婴城固守二十余日。竟被地雷轰发。省城失陷。该抚犹亲督守兵。登陴力战。誓死不退。为贼戕害。孤忠亮节。可悯可嘉。常大淳、加恩著晋赠总督衔。入祀昭忠祠。即照总督阵亡例赐恤。任内一切处分。悉予开复。应得恤典。该衙门察例具奏。寻奏上。予祭葬世职。谥文节。　　

