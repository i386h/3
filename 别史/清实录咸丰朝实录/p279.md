<!-- { "loadSidebar": true } -->
○谕军机大臣等、副都御史文瑞奏、逆贼东窜。偪近直隶。请饬防截要路各等语。直隶与山西接壤。路径分歧。叠经降旨令讷尔经额、于各关隘派兵防守。南路临洺关、及固关、井陉、获鹿等处。固须节节严防。其北路宣化一带。与易州、紫荆关等处。均为扼要之地。讷尔经额、想已分路设防。第恐偏僻路径。布置未能周密。所派将弁。不能得力。设有疏失。关系非轻。即如怀庆未解围以前。若西路豫设精兵。何至余匪奔扰晋境。况畿疆重地。密迩京师。尤宜加意设备。著该督查明与山西省毗连各要隘。共有若干处。派委各路防堵官兵。系何人统带。详细筹办。据实具奏。至侦探贼踪。不可株守关口。务须分派精细弁兵。于前途险要处所。密探确报。并昼夜巡查。缉拏奸宄。如有难民入境。即行截回邻省。设法遣送归籍。傥查有形迹可疑之人。立拏严讯惩办。以期周密而肃疆圉。将此由六百里谕令知之。　　

○盛京兵部侍郎耆瑞、因病解任。以盛京副都统富呢雅杭阿、为兵部侍郎。委散秩大臣承志、为盛京副都统。　　

○丁酉。谕内阁、讷尔经额奏、参领纵兵酿命、请旨革审一摺。吉林委参领德楞额、管带兵丁。行至大名县龙王庙地方。因跟役贵福、沽酒未得。辄令额外委官依林保、将铺民李天有、揪扭上船。加以板责。致令气忿投河。尸无下落。实属任性妄为。德楞额、著先行革职。交纳尔经额、严审惩办。跟役贵福、委官依林保等、并著归案严讯。失察之伯都讷副都统倭克精额、佐领委营总墨尔赓额、著交部分别议处。寻奏、审明定拟如律。查德楞额、于参革后阵亡。应无庸议。下部知之。　　

○谕军机大臣等、寄谕大学士直隶总督讷尔经额、本日据陆应谷奏、晋省与直隶毗连。东路则固关为要。北路则由代州出雁门为一路。由忻州出甯武为一路。皆汇于大同。惟由五台出龙泉关。路甚便捷。又有小道。由代州通紫荆关。直达易州。傥贼匪由此两路奔窜。关系匪轻等语。逆匪飘忽靡常。避实捣虚。是其惯技。易州一带。虽有泰甯镇驻劄。兵力实形单弱。该督务当派委得力镇将。统带精兵。驰赴紫荆、龙泉、两路。择要防守。万不可稍有疏忽。保恒已抵固关。则获鹿井陉一路。即饬令探明贼踪。迎头截剿。直隶与山西交界。要隘甚多。该督自应统筹全局。扼要调度。若统兵由获鹿入山。直赴晋省。傥贼从他处窜出。我军又恐落后。总当体察情形。密速侦探。何路紧急。即督饬官兵。由何路迎剿。仍随时与胜保等、互相知照。毋失事机。如兵力不敷分拨。所有驻劄南苑之察哈尔官兵四千名。驻劄天津之盛京官兵二千名。均可酌量奏明调遣。陆应谷摺著钞给阅看。将此由六百里加紧谕令知之。　　

○署山东巡抚崇恩、奏报到任日期。得旨。汝非不堪造就之人。第恐渐失因循。欲振不能。岂真不能耶。身家之念重。周旋之情深也。时刻铭心。戒之。　　

○乌噜木齐提督业布冲额、奏谢优叙恩。得旨。边外营务。最关紧要。著时加训练。总期均收实效。不可日久因循。　　

○命庄亲王奕仁、暂在御前大臣上行走。　　

○以克勤郡王庆惠、署正白旗蒙古都统。　　

○以河南睢、甯陵、二州县被贼窜陷。革知州梁协南、吏目张守清、知县蒋大森、典史周世裕职。予殉节通判章光熊、知县钱文伟、孙惠霖、吕赞扬、钱世瑞、县丞吕钟堉、通政司经历陈勋、祭葬世职。并建专祠。教授殷聚五、训导王吏三、府经历刘以检、道纪司潘合禄、典史汪镛庆、未入流萧敬舆、汪裕庆、沈贵春、从九品王凤池、参将范正伦、守备张运至、李师孔、把总吴连元、孙学连、外委阎金标、刘文鼎、祭葬世职。武举李登科等、及陈勋家属、旌恤如例。　　

○戊戌。谕军机大臣等、桂良奏、侦探严防、并拏获奸细审办一摺。逆匪由洪洞东窜。所有直隶毗连山西各处隘口。著迅筹布置。严饬文武员弁。实力堵截。随时侦探。盘缉奸宄。勿任偷越。东明县既经拏获奸细陈登心。即当严讯。究明贼匪东窜踪迹。豫为准备。此等奸徒。溷入直境。谅必不少。仍著严饬各地方官。密速查拏。毋稍疏纵。昨据陆应谷奏、山西省与直隶交界要隘。颇为详悉。原摺著钞给阅看。将此由四百里谕令知之。　　

○又谕、胜保奏、驰抵平遥、筹防各隘口情形一摺。并绘图贴说。披览均悉。逆匪由洪洞东窜后。该大臣即督兵由霍州、灵石、介休一带、驰抵平遥。绕出贼前。并于各处隘口。分拨严防。探明该逆、现在岳阳沁源县属地方。盘踞二日。欲图他窜。该大臣已咨催托明阿、督兵由东南路迎击。西淩阿、及郝光甲、由西南路跟追。调回之山西兵二千七百名。令在辽州一带驻劄。并飞调德坤、双成、带兵由泽州取道潞安一带。扼要截击。布置尚为周帀。惟贼势剽悍异常。该处隘口纷歧。山西兵丁。未经战阵。仍恐难资得力。托明阿由泽州取道潞安。著即督兵星速前进。一路探明贼踪迎剿。恩华统带马步各队。此时行抵何处。著即督催前进。沿途侦探。贼由何处分窜。即迅赴何处追剿。万不可稍事迁延。致误事机。胜保身为统帅。并颁给神雀刀。俾肃军令。该大臣一切赏罚。务须公正严明。以期人人用命。恩华、托明阿、帮办军务。均属责无旁贷。其各同心协力。迅埽贼氛。山西与直隶交界。要隘甚多。恐贼匪被剿穷蹙。又从山径乘虚窜出。必须四面兜截。聚而歼旃。万不可稍有延误。将此由六百里加紧谕令知之。　　

○又谕、寄谕大学士直隶总督讷尔经额、本日据胜保奏、该逆现在岳阳沁源县属之旧县府城镇等处。盘踞二日。欲图东窜。恐其由潞城、黎城、和顺、辽州一带窜入河南武安、涉县等处滋扰。不可不防等语。直隶与山西省毗连地方。此路亦最关紧要。必应派委得力将弁。扼要堵截。仍著该督、即飞催调回之山西兵丁二千七百名。迅速前行。即遵胜保札饬。在辽州一带驻劄。扼其东窜河南直隶之路。其获鹿、井陉、固关、龙泉等处要隘。并著该督选派妥员。带兵防守。仍随时将布置情形。飞速知会胜保。以期声息相通。迅殄群丑。将此由六百里加紧谕令知之。　　

○己亥。谕内阁、易棠奏、查勘秋禾被灾情形一摺。本年甘肃省甯朔、甯夏、灵州、平罗、中卫等州县。因夏秋暴雨。山水陡发。渠流泛溢。淹没田禾民房。并乡仓分储粮石。人畜均有淹毙。复有被雹之处。情形较重。殊堪悯恻。现经该署督委员驰往、会同该府县查勘。著即饬令宣洩积水。妥为抚恤。其应如何蠲缓之处。著即查明。据实具奏。其被旱被雹之皋兰等州县、被雹之洮州等厅州县、被旱之陇西等州县、及被雹被水被旱之安定县、或续得雨泽。或被灾较轻。并著该署督、一并迅速查明。分别核办。用副朕轸念民依至意。　　

○谕军机大臣等、慧成奏、行抵扬州、留兵协同防剿一摺。扬城东北一带。勇多兵少。慧成现已行至湾头。著将所带之宣化陕西兵九百五十名。驻劄该处。会同雷以諴、福济等、相机堵剿。其和州堵御。亦关紧要。既据慧成、饬令常清、管带青州官兵八百余名。先行驰往。扼要截剿。即飞催前进。毋令稍涉迁延。致有贻误。至城内贼粮将尽。穷蹙思窜。势所必至。该大臣等、亟宜妥筹协剿。合力进攻。万不可再事稽迟。致令乘虚窜逸。琦善身为总统。陈金绶、雷以諴、均系帮办。慧成、福济、督兵协剿。虽分路劄营。而所办共此一事。傥稍存畛域之见。不能戮力同心。灭此穷寇。无论该逆由何路窜出。该大臣等、均不能辞罪。半载以来。老师糜饷。蕞尔扬城。不能迅图克复。岂坐待贼匪全窜。又复滋蔓他处。乃以收复城池入奏。为谢责地步耶。将此由六百里谕令知之。　　

○又谕、据托明阿奏、剿贼获胜、因伤请假一摺。该将军由泽州翻山迎剿。于屯留县丰仪镇地方。遇贼接仗。击毙二百数十名。追杀五十六名。剿办甚为得手。该将军被枪子穿帽受伤。犹忍痛督兵。鏖战获胜。甚属可嘉。现在伤痕是否平复。朕心实深悬系。著将朕是日所佩之大荷包一对。小刀一把。由驿寄去。赏给托明阿。并颁赏五等薓八两。给假调养。该将军素性勇敢。老当益壮。惟盼医治速痊。以慰朕念。明庆打仗多次。奋勇出力。著即赏还副都统。所有该将军现带官兵。即令明庆暂行统带。赶紧进剿。不准稍有延缓。并著胜保、酌派熟悉军情之大员。饬往托明阿军营。帮同明庆相机调度。现在贼窜屯留。距潞安甚近。似有回窜东南之势。惟数止千余。又似分股旁窜。而大股尚在迤北。胜保既由平遥进兵。定能严扼北路。其南路追兵。万勿稍迟。恩华现抵何处。著胜保再行飞催。务令兼程前进。南北夹击。庶余孽得以全数歼捦。至翻山败窜之贼。现往何处。臂受枪伤之佐领巴扬阿、是否平复。均著查明具奏。将此由六百里加紧各谕令知之。　　

○以守御福建延平府城。并克复沙县出力。赏知府胡应泰、都司常福、花翎。余加衔升补有差。　　

○以福建厦门、永安、沙、德化、各厅县被贼窜陷。革同知王江、知县信和来、署知县邵荦、申逢吉职。均逮问。　　

○庚子。谕内阁、英隆奏、请将秋猎改为闲二年举行一次、以重操防一摺。黑龙江各城官兵。著准其循照旧例。每年按春秋二次。操演鸟枪马步骑射。仍间二年举行秋猎一次。由该将军、与副都统、轮流督率。俾资习练。　　

○又谕、给事中贾世行奏、各省实缺人员、无轻徵调、以杜规避一摺。前曾通谕各督抚。慎简贤员。凡抚驭有方。人地相宜者。准其奏请给予升衔。仍留本任。原因地方官吏。非久于其任。不能于地势民情。周知熟悉。因念军兴以来。府县之失守城池者。多藉词防堵他处。或调赴军营差委。虽事后照例分别治罪。而该员转得避重就轻。遂其取巧之计。即如归德府知府陈介眉。调离本任。该郡官绅。遂有开门逃避之事。怀庆府县。合力固守。而城池赖以保全。孰得孰失。昭然共著。现在被扰地方。举行团练。若将实缺人员。调赴他处。其暂行署事者。不能熟悉地方情形。防剿安能得力。嗣后著各直省督抚。于府厅州县实缺人员。随时察看。除人地不宜。例得酌调外。其有整饬地方。著有成效者。非他处情形紧要。人地实在相需。毋得轻为更调。以杜规避而专责成。将此通谕知之。　　

