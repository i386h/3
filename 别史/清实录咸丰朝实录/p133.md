<!-- { "loadSidebar": true } -->
○谕内阁、舒兴阿奏中卫县城地震。派员勘办一摺。甘肃中卫县城乡地方。于本年四月初八日起至二十三日。连次地震。经该督派员查明居民房舍、震倒二万余闲。压毙男女大小三百余口。受伤者四百余口。该县城垣衙署、及仓廒监狱等处。均多坍塌倾圯。居民粮食衣物牲畜。亦多被压没。糊口无资。深堪悯恻。著该督迅委贤员。前往妥为安抚并将同时被震各堡迅速查勘。应动支何项钱粮分别抚恤。及该县被灾处所。本年地丁钱粮。应行宽免之处。一并确核奏明。妥速办理。毋令一夫失所。以副朕惠爱黎元之至意。　　

○帮办军务前湖北巡抚罗绕典奏、行抵楚北探询湖南军务。并沿途面邀各官绅、给与团练防堵条款。谕令齐团以缉内奸。练勇以防外寇。坚壁清野。以绝剽掠而固藩篱。有能杀贼立功者。许邀奖叙。改匪归良者。准予自新。报闻。　　

○户部议准福建巡抚王懿德疏报、侯官、福安、二县。开垦田二百亩有奇。噶玛厅田园一千九百九十二甲。照例升科。从之。　　

○辛丑。谕军机大臣等、劳崇光奏、通筹防剿情形一摺。据称道州距桂林。平乐两府属之恭城、富川贺县、灌阳兴安、全州等州县。均祗一二百里。处处有径路可通省城。该抚自应通筹全局。加意防堵。所有分布兵勇团练各事宜。俱著照议妥办。至柳州、庆远、郁林、各属。游匪土匪。不时窃发。势难纷纷派兵防剿。即著密饬各该管道府州。随时侦缉仍令实力图练。以资捍卫。不可稍懈。其南太一带善后事宜。并著陆续妥为筹办。波山艇匪。经徐广缙亲督两省文武。合力摉捕。定可即日悉数歼捦。该督于竣事后。即行驰赴桂林、与劳崇光会筹一切。严堵要隘。毋令逆贼窜回。侦获奸细毋致余匪句结。赛尚阿现已移劄永州。所有广西军务。即由该督抚悉心会议商办。其有关涉楚省事务。随时咨明赛尚阿行营。庶可不致歧误。提督向荣、现在桂林。称病累月。竟将公事委之代理。殊属不成事体。著该督传旨饬令接印任事。毋得藉词观望。致干重咎。将此由五百里谕令知之。　　

○又谕、德勒克多尔济等密奏、请肃清边界卡伦一摺。著照所请办理。惟此事关系外国。自应遵照旧章。镇定办理。断不可纷纷起衅。将此谕令知之。　　

○以兵部左侍郎赵光、兼署吏部右侍郎。　　

○展缓山东濮、范、邱、莒滕、峄、兰山、东平、滋阳、曲阜、甯阳、邹、汶上、郯城、齐东、十五州县。并东昌卫、被旱被雹庄屯新旧额赋。　　

○壬寅。遣官祭火神庙。　　

○谕军机大臣等、徐泽醇奏、遵解粤西军饷、请饬湖南等省、妥慎护送一摺。四川省拨解广西军饷银二十万两。业已陆续委员管解启程。著湖北、湖南、广西、各督抚。于川省委解军饷到境。迅即添派武职带兵逐站防护。其各省拨解军饷。经由湖北、湖南、及广西地方。均著照此妥慎办理。毋稍疏忽。将此由四百里各谕令知之。　　

○驻藏办事大臣穆腾额因病解任。赏科布多帮办大臣海枚、二等侍卫。为驻藏办事大臣。已革阿克苏办事大臣辑瑞、三等侍卫。为科布多帮办大臣。　　

○癸卯。上诣绮春园、问皇贵太妃安。　　

○谕内阁、銮仪卫奏、本月二十七日还宫。应否照例豫备仪仗作乐、请旨遵行一摺。朕此次进宫。著毋庸豫备。嗣后自六月初六日至十二日。如遇还宫回园。著照例豫备八人红杆孔雀顶轿。引设骑驾作乐。其余还宫回园日期。在六月内者。俱著毋庸豫备。　　

○又谕、国子监祭酒彦昌奏、请将胜保发往广西军营。令其自效等语。胜保前因撤回封奏。有违定制。经部议降调。将来如何录用。朕心自有权衡。岂臣下所当妄拟。彦昌所奏。迹近党援。此风断不可长。著传旨申饬。　　

○甲辰。命升任福州将军桂良来京。以闽浙总督季芝昌、兼署福州将军。　　

○旌表守正被戕、山西归化厅民杨桃山妻、李氏、湖南城步县民陈友僖妻、李氏。　　

○乙巳。上诣绮春园、问皇贵太妃安。　　

○以捕获喀什噶尔贼匪。领队大臣特克星额等、下部议叙。赏兵丁一月盐菜银。　　

○赏喀尔喀扎萨克亲王达尔玛、三眼花翎。　　

○复故前任河东河道总督颜以燠职。予祭葬。　　

○免浙江仁和、钱塘、海甯、富阳、余杭、临安、新城、嘉兴、秀水、嘉善、海盐、平湖、石门、桐乡、安吉、归安、乌程、长兴、德清、武康、孝丰、慈溪、奉化、山阴、会稽、萧山、诸暨、余姚、上虞、嵊、临海、天台、金华、兰溪、东阳、义乌、永康、武义、汤溪、西安、龙游、建德、淳安、遂安、寿昌、桐庐、分水、缙云、四十八州县。并杭州、严州、台州、三卫。被灾缓徵银米。　　

○丙午。上诣大高殿行礼。　　

○还宫。　　

○以乌里雅苏台将军奕格、署镶蓝旗汉军都统。塔尔巴哈台参赞大臣扎拉芬泰、为乌里雅苏台将军。赏三等侍卫丰绅、副都统衔。为塔尔巴哈台参赞大臣头等侍卫英秀、副都统衔、为塔尔巴哈台领队大臣。　　

○旌表守正捐躯。直隶东明县民王修妻高氏。　　

○上以孟秋时享太庙。自是日始。斋戒三日。　　

○丁未。两广总督徐广缙奏、驰抵梧州、剿办波山艇匪获胜情形。得旨。卿居中调度。筹画尚妥。剿办艇匪。固为目前急务。而两粤军务大局攸关。尤应及早筹维。断不可顾此失彼各省奏摺。率云不分畛域。不可认作套语。心内仍存歧视耳。又奏。遵查提督向荣。新墟古束两战。捐兵折将之罪。固不容宽。而驰援桂林。捍卫保障之功。自不可掩。才力非不能办贼。惟更事过多。趋避过明。请旨严饬向荣激发天良。勉图报效批。已有旨令该提督出省援剿。应再行严饬之时。俟朕酌度。　　

○先是福建巡抚王懿德奏筹行钞法。以济急需。命军机大臣、会同户部议奏。至是奏称民闲行用铺户银钱各票。乃取银取钱之据。若用钞。则钞即为银。钞即为钱。与铺户各票之持以取银钱者不同。必致民情不信。滞碍难行。该抚所请改行钞法之说。应毋庸议。报闻。　　

○以天津办理海运出力。予知府钱炘和等、升叙有差。　　

○戊申。谕内阁、给事中袁甲三奏参定郡王载铨、刑部尚书恒春、侍郎书元各摺片。著载铨、恒春、书元、即日赴军机处阅看原奏各案所参情节。明白回奏。至该给事中所称载铨广收门生一节著即指实具奏。毋得稍有含混。　


大清文宗协天翊运执中垂谟懋德振武圣孝渊恭端仁宽敏显皇帝实录卷之六十五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。秋七月。己酉朔。享太庙。上亲诣行礼。　　

○诣绮春园、问皇贵太妃安。　　

○幸圆明园。　　

○谕内阁、给事中袁甲三覆奏、定郡王载铨、广收门生一摺。据称载铨、曾绘息肩图一卷。题咏甚多。凡属门生。皆系师生称谓。著载铨、将所绘息肩图、即行呈进。　　

○谕军机大臣等、前有旨。令桂良来京供职。季芝昌兼署福州将军。现在季芝昌患病赏假。所有将军印务。桂良著毋庸交卸。俟怡良抵闽后。再行交卸来京。如已启程。无论行抵何处。接奉此旨。即著折回。将此谕令知之。　　

○以福建巡抚王懿德、兼署闽浙总督。　　

○庚戌。改铸山东菏泽县知县印信。从署巡抚刘源灏请也。　　

○辛亥。谕内阁。朕于九月十一日。由圆明园启銮。十四日。祗谒东陵。礼成后。十五十六。驻跸隆福寺行宫。二十日。回圆明园。所有应行事宜。著各该衙门、照例敬谨豫备。　　

○又谕、刑部题驳河南息县民人叶蚂虾、纠殴叶玉章未遇、砍伤叶荒身死一案。所驳甚是。叶玛虾、与叶连双、平素结捻讹诈乡民。叶连双等、曾向叶玉章讹诈。得赃四次。叶玉章为人良懦。既经屡被讹诈。岂有复向叶蚂虾借用土坯、屡索不还之理。况该犯前往叶玉章家寻殴。叶玉章之子女侄等。均系幼孩。齐向推拥。该犯尽可用言吓唬。何遽持刀乱砍且砍伤一人亦当住手。乃竟连砍幼孩三人。多在致命处所。叶荒以伤重殒命。该犯尚不即时逃逸。又将叶玉章之妻刁氏砍伤。是该犯以结捻匪徒。讹诈不遂。逞凶故杀幼孩。情节显著。岂得任听狡展。遽依同谋共殴人致死律拟绞候。致滋轻纵。著交陆应谷、亲提犯证。按照部驳情节。逐层严讯。务得确情。按律定拟具奏。毋稍徇纵。寻奏、覆讯叶蚂虾、供词明确。遵驳更正。问拟斩监候。得旨。叶蚂虾、依拟应斩。著监候秋后处决。　　

○又谕、徐广缙奏、剿办波山艇匪、全股歼除一摺。波山艇匪。窜扰浔梧一带。人众船多。为日已久。兹经除广缙、督饬高廉道沈棣辉、参将刘开泰等、带领两省兵勇。于上下游合力夹攻。三次获胜。该匪驶至苍梧县属之戎墟江面。参将崔大同、候补知府郭超凡等、管带兵勇。乘风迎击。奋勇争先。生捦贼匪二百三十二名。击毙及淹死者。约计一千余名。此股艇匪。业已歼灭无遗该督徐广缙、调度有方。深堪嘉尚。著交部议叙。仍饬上下游各州县。搜查余匪。勿留遗孽。所有在事出力文武员弁。著查明据实保奏。候朕施恩。　　

○谕军机大臣等、前有旨、令陆建瀛、杨文定、督同臬司倪良燿、将浙省漕粮、设法催趱妥办。本日据椿寿奏、浙漕碍难海运、现拟筹办变价等语。本年浙江帮船。开兑已迟。且据称杭嘉湖三府。米多价贱。稍售恐形壅滞。如以贱价变粜。致使正供漕粮。竟同虚掷。办理亦未妥善。现在江安等帮。业已渡黄。催趱前进。浙省漕船。谅亦跟踪北上。仍著陆建瀛、杨文定、会同椿寿、督饬江苏臬司倪良燿、体察情形。如运河照常行走。即行迅速提催。不准逗遛观望。傥须变通办理。或行海运。或议变粜。均著通盘筹画。迅定章程。奏明妥办。总期漕粮不致折耗。毋得藉词推诿。再有贻误。将此谕知陆建瀛、杨文定、椿寿、并传谕倪良燿知之。　　

