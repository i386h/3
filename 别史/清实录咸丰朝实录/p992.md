<!-- { "loadSidebar": true } -->
○以江苏靖江绅董团练出力。赏候选刑部司狱盛襄、花翎。训导孙瞻洛等、蓝翎。余加衔升叙有差。　　

○以随剿出力。赏荆州将军都兴阿侄、三等侍卫色楞额、二等侍卫。　　

○以贵州桐梓县歼毙谋逆团首。赏训导赵旭等、蓝翎。知府樊希棣等、升叙有差。予阵亡知县陈世铦、知府衔。建立专祠。知县裴季勋、都司周启祥、守备曾佩麟、千总王化龙、把总唐兴发、康士富、萧必青、祭葬世职。　　

○以克复贵州荔波县城。赏守备穆双有、任大兴等、花翎。吏目马彦等、蓝翎。余升叙有差。　　

○丙戌。谕内阁、瑞昌、王有龄奏、克复长兴县城。及乌镇等处、接仗获胜情形等语。浙江贼匪。自窜陷长兴县城后。在南路虹星桥等处筑卡。出扰王障龙湾等处。图犯夹浦。经兵团叠次攻击。将贼搭浮桥拆毁。连日接仗。毙匪甚多。该逆遁回长兴城内。五月初九日。都司江振声等、水陆并进。毙贼数百名。追至小东门。一拥登城。当将长兴县城克复。并虹星桥贼卡。一律踏平。其盘踞乌镇练市一带之贼。亦经兵团攻击。将贼栅贼馆焚毁。扑犯南浔之贼。复经团练击败。办理尚属得手。所有此次出力员弁绅董团丁。及阵亡各员。著瑞昌等、查明奏请奖恤。　　

○又谕、薛焕奏、设立筹饷总局委员经理、并请饬大员督办一摺。江苏设立筹饷总局。著照薛焕所请。即委候补盐运使金安清、总办南北两台筹饷事务。仍著乔松年、江清骥、分管支放。并著王梦龄督同金安清认真经理。以济军需。该员有经手捐款不符之案。著俟江苏筹饷总局事务办有头绪。再令该员前赴胜保军营。清厘捐款。　　

○谕军机大臣等、前因浙江省饷需匮乏。谕令官文等、将部拨协饷。速行筹解。江西省应归浙省垫发援军饷银。并谕毓科即筹归款。兹据瑞昌、王有龄奏、贼踞金华、兰溪、寿昌、分扰淳安等处。甯绍杭严、均属吃紧。饷糈不继。各防兵勇。深虞哗溃。请饬湖北等省、将应解饷银。迅速拨解。以应急需等语。浙江嘉兴等属。贼氛未靖。金华等府县城池。复行失守。库储久竭。各省协饷。悉未解到。兵勇枵腹荷戈。即有哗溃之势。实属万分危急。自应速筹接济。著官文、胡林翼、毛鸿宾、庆端、瑞瑸、毓科、遵照前旨。将部拨浙省协饷。迅速如数筹拨。派委妥员。克日启程。间道解赴该省。毋再迟误。将此由六百里各谕令知之。　　

○又谕、有人奏、四川隆昌县知县魏元燮、任性贪婪。纵差私设卡房。富民李明儒、无故被其锁押。勒索银两。又私串差役诬薛仕品、李明玉、通贼。勒银罚钱。追缴入己。练勇劫李荣书家存谷。反将李荣书收卡。罚谷罚钱。勇目陈八仙之勇。劫罗瑞莲佃户财物。被民团格杀一名。反以罗瑞莲招佃不法。锁押枷责。勒索银两等语。魏元燮身任地方。辄敢婪赃虐民。纵勇行劫。实属大干法纪。著崇实按照所参各款。确切查明。从严参办。毋得稍事徇隐。原奏片著钞给阅看。将此谕令知之。　　

○以翰林院侍讲学士杨秉璋、为河南乡试正考官。江南道御史徐启文、为副考官。翰林院修撰孙家鼐、为山西乡试正考官。编修沈秉成、为副考官。　　

○以顺天通州官绅团练出力。予知县曹壬泰等、升叙有差。　　

○以随同克复浙江长兴县城。予知县陈徽章、暂留署任。仍带革职处分。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百五十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十一年。辛酉。秋七月。丁亥朔。享太庙。遣恭亲王奕恭代行礼。　　

○谕内阁、嗣后每年秋间。派往东陵西陵致祭之王公等、如遇山水涨发。道路阻隔。即著在途守候。届期、著守护陵寝之贝勒、贝子、公、内务府大臣等、敬谨代祭。其派出之王公等、俟道路通行。仍前往谒陵行礼。　　

○谕军机大臣等、此次派出秋祭各王公、如届致祭之期。未能赶到。即著纯堪等、敬谨代祭。俟道路通行。原派之王公、仍著前往谒陵行礼。本日明发谕旨。著先行钞给阅看。将此各谕令知之。　　

○戊子。谕军机大臣等、明谊等奏、俄国使臣未到、先派委员查勘界址、改定地图一摺。前据奕等奏、接淮俄国照会。约定于咸丰十二年四月十三日。在塔尔巴哈台、会商查办西界。业经知照明谊等、届期前往。著明谊等、即饬派出委员按照地图。详细履勘。并将旧案地图检查明白。如有疑似不清之处。查照更改。一俟地图改定。明谊即行回任。俟明年会办届期。再赴塔尔巴哈台、与明绪会同俄使查办可也。将此谕令知之。　　

○己丑。谕内阁、僧格林沁奏、剿办会匪棍匪获胜、并堵剿捻匪情形一摺。山东曹州府会匪分股盘踞。经僧格林沁派兵进剿。翼长舒通额、追贼至安陵集。捦获匪首李灿章、及其家属。翼长赵康侯破贼于田潭。生捦匪首陈怀五、并毙匪三百余名。营总富和等、败贼于赵家坝等处。毙匪数百名。舒通额复于于家楼地方。击贼获胜。毙匪数百名。适僧格林沁探知捻匪窜扰谷亭。调派侍卫舒明安等、马步兵勇。分路进攻。杀贼无数。其郯城县属芦塘圩等处匪徒。经副都统德楞额、督兵进剿。歼贼三百余名。生捦数十名。并经该县知县顾桢、将攻陷重坊匪犯徐应辉、拏获正法。色尔固善、在良王城毙贼二百余名。该匪争渡。官军追至。枪箭齐施。淹毙杀毙无数。剿办均尚得手。著僧格林沁督饬将弁。将各路贼匪迅速埽荡。毋任滋蔓。　　

○谕军机大臣等、僧格林沁沁奏、准拨长芦盐课、请饬先行徵解等语。僧格林沁军营兵饷。前经户部核议。准拨长芦辛酉年盐课十万两。以供支放。现因长芦盐课奏销展限。尚未启徵。未能拨解。该大臣军营兵饷。积欠口分两月有余。现当攻剿吃紧之际。岂容以停兵待饷。致有贻误。著文煜、转饬该运司、无论何款。先行照数拨解。俟盐课启徵。再行归款。以济要需。将此由五百里谕令知之。　　

○钦差大臣袁甲三奏报、苗练定日薙发撤兵。委博崇武、赴寿州办理善后。报闻。又奏、现饬苗沛霖驱逐霍邱土匪。并将林朗等练一齐撤退。李世忠亦撤勇二千人回滁。如所请行。　　

○予山东黄疃村等处阵亡知府孙瑞龄、知县王光绶、教谕陆厚堪、参领兴麟、都司张希孔等十七员、祭葬世职。文童殷之玺等、赏恤如例。　　

○庚寅。谕内阁、曾国藩奏、臬司统带水师。未能赴任。并请暂缓陛见等语。广东按察使彭玉麟、现在统带水师。防剿贼匪。一时未能赴任。所有广东按察使篆务。著劳崇光、耆龄、派员署理。彭玉麟俟军务稍平。再行奏请陛见。　　

○以闻警退避。革江西布政使张集馨职。　　

○江西按察使张敬修、因病休致。　　

○以克复安徽建德、黟、二县城。并保守江西湖口县城出力。赏副将刘光明、参将易开俊、巴图鲁名号。知府刘建德、同知吴修敱、知州何敦五、淩荫廷、参将叶明瑞、萧章开、喻方元、游击曾润学、杨鸣岐、胡文高、王端立、都司江远发、守备张添习等、花翎。知县舒翰等、蓝翎。并各加衔升叙有差。　　

○予江皖水陆各军阵亡参将廖定升、游击张顺、陈万朝、都司张德清、吴朝锡、危寿世、林大伸、唐炳奎、张遐龄、龚天吉、周贵发、陈宗贵、蒋光成、钟洪元等八十二员。祭葬世职。生员饶舒泽、赏恤如例。　　

○癸巳。谕军机大臣等、有人奏、河南商城县知县任正训、于该县额徵银、改徵制钱。粮票伪注银数。定价每亩一百七十余文。浮收制钱二万余贯。房田税契。价银一百两。应交税三两。该县定为钱一百贯。交税银三两。又加随封印水等名目。有加至数倍不止者。计浮收制钱二万余贯。行户向凭司帖。该县辄将司帖饬销。更换县照。行户潘灼、未及更换。罚制钱五百贯。计得三千贯有奇。复勒索盐规。向票商周常泰、索银五百两。此外或索数百贯、数十贯不等。以致盐价过昂。民多淡食。又雇募练勇二十名。捏报二百名。及上司委员查验。暗令差役充数。事过遣散。计侵吞粮钱七十余贯。至词讼无论生监职员。擅押班馆。许以钱文。方准取保。又倚总役李万福为心腹。交通舞弊。罗织良善等语。商城与楚皖接壤。贼踪往来无定。乃该县知县任正训、性情贪酷。纵役害民。亟应严行查办。以警官邪。著严树森、将该员先行撤任。按照所参各款。严密访查。如有贪污劣迹。即从严参奏。毋稍徇隐。原摺著钞给阅看。将此谕令知之。　　

○甲午。谕内阁、本年湖南辛酉科乡试、及补行己未科乡试。据毛鸿宾奏、该省邻氛偪近。驿路梗阻。请展缓举行。所有湖南正考官王浵、副考官胡家玉、无论行抵何处。著即驰驿回京。　　

○又谕、曾国藩奏、逆匪窜陷黟县、官军合力剿办、旋即克复、并乘胜收复徽州府城一摺。曾国藩大军移劄东流后。五月初二日。逆匪由羊栈岭蜂拥而入。经游击王金鼎等往援。贼始退去。初三日。贼匪分扑羊栈等岭。各军极力迎击。参将袁国祥等、受伤溃退。贼绕袭后路。潜陷黟县城池。各军退劄渔亭。贼窜至西武岭下筑垒。并分驻四都古竹等村。初五日。四路官军会合夹攻。贼弃垒而遁。各军乘胜进攻黟县。至石山桥。悍贼踞卡坚守。降补游击唐义训、派队助剿。立平贼垒四座。副将娄云庆、并力合击。将贼卡拆毁。并将附城二垒击破。分段攻城。贼弃城遁走。当将黟县克复。其岭外续至之贼。分踞羊栈、方干、及樟岭三处。初六日。唐义训等。分路进兵。将聚踞三都大股贼匪卡垒踏毁。初九日。分攻卢村十都贼垒。焚烧贼棚。将贼垒五座。以次悉平。生捦贼匪四百余名正法。余贼遁出岭外。各军跟追。埽荡诸岭。一律肃清。徽郡之贼。闻风逃遁。福建按察使张运兰、带队入城。□□穴□又□杀余贼。收复府县二城。办理甚属得手。在事出力人员。及阵亡员弁。著曾国藩查明奏请奖恤。　　

