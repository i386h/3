<!-- { "loadSidebar": true } -->
○谕军机大臣等、各省军营。需用马队。盛京、吉林、黑龙江等处。均已无可调拨。前据瑛棨奏、请于黑龙江添设余丁。已照部议。准其添设一千名。原以备缓急不时之用。朕闻各该处向多猎户。平日练习马上枪箭。专以打牲为业。其胆气素壮。若招募随征。必当可用。著玉明、景淳、奕山、各就地方情形。酌量察看。该猎户等、如果技艺娴熟。情愿充当兵丁。即著择其乘骑便捷、枪箭有准者。挑募若干。作为余丁。随时训练。既可以备本地边防。兼可以资他省调拨之用。若此项人等、专以打牲为业。生计攸关。不愿应募远行。并著据实具奏。毋庸勉强。将此各谕令知之。　　

○又谕、昨因扬州克复。德兴阿收集兵勇。已有万余。谕令邵灿、庚长、如兵力不敷。即于扬营分拨。并谕该漕督等、傥傅振邦带兵来浦。即暂留助剿。俟逆氛稍远。再回徐州。本日据袁甲三奏、徐营将领乏人。傅振邦未能抽身。现在扬州已复。江北军务。稍有转机。该总兵仍留徐宿。尚属可行。所有山东调赴清江之兵勇一千名。系定顺、桂林、管带。现据邵灿等奏、睢甯、宿迁、捻氛复炽。拟令此项兵勇。先往该处剿匪。自系移缓就急。即著邵灿等、妥为调度。傥西路匪踪已远。而清淮尚形吃紧。再行调赴清江。协同防剿。如两路均已稍松。则山东本省兵力。亦尚不敷。此项兵勇。仍著饬回本省。不得调往他处。袁甲三请调西甯镇兵。甘省现无可拨。已谕知官文、饬催前调唐训方、张万禄等、所带兵勇。迅赴宿州矣。将此由六百里各谕令知之。　　

○又谕、前据官文奏、遵旨派令游击张万禄带兵一千。粮道唐训方带勇三千。绕道驰赴袁甲三军营。协同剿办。本日据袁甲三奏、捻匪分路北扰。虽击败回窜。而各路吃紧。兵力甚单。不敷防剿。附近各省。又属无可抽调。需兵情形。实为紧迫。著官文迅即饬令张万禄、唐训方、统带前项兵勇。星驰前进。绕赴袁甲三军营。以资助剿。张万禄如现在他处。一时未能即往。即著将派令张万禄管带之郧阳镇兵一千名。并交唐训方管带。驰往该处。协同剿办。毋稍延缓。将此由六百里谕令知之。　　

○又谕、袁甲三奏、捻匪势益猖獗。恐其率众西趋。请饬豫省严密布置等语。前据瑛棨奏、亳东匪徒。与蒙、宿、怀、凤、各股联络。意图西窜。饬令弁兵认真堵剿。是豫省边防。业经该抚筹及。惟现据袁甲三奏称、山套地方。辎粮极多。自被焚掠以后。贼势益炽。凡附近徐宿居民。均有散给旗帜。偪胁入党之事。是匪势实形猖獗。袁甲三兵力、惟能严扼北路。设匪徒悉众西趋。则归陈均形吃重。著瑛棨即饬前经派出之赵书升、苏克金等、于东路各要隘。严密扼守。毋任完善之区。复遭蹂躏。仍须以剿为防。随时探明贼踪。相机进击。不得株守一隅。致贼匪肆行扑扰。至该抚前请饬总兵杨昌泗赴豫。已据曾望颜奏称、咨令该总兵酌带精兵一千名。或数百名。克日启程。惟到豫恐尚须时日。并著瑛棨、一面催提。一面仍就现有弁兵。妥为调拨。毋稍贻误。将此由五百里谕令知之。　　

○又谕、有人奏、山西署绛州知州李汝霦办理捐输。多方偪勒。并将上户高书升业师甯柱、斥革。后因高书升馈送寿礼。始行开复。又将毛履亨、锁押四月之久。串嘱接署知州戈济荣、掌责卫秀峰。又得受王思议等贿赂。或听其少捐。或免其捐输。复串嘱捐生文修柱、将伊捐项尽入私囊。又将捐生曹晋廷等、于州试时逐出。不准考试。拘传孀妇权重俊之妻。派差看押。勒令捐银各等语。办理劝捐。原非得已。似此抑勒贿纵。扰累地方。殊堪痛恨。著英桂按照所参各情。逐款认真确查。从严参办。毋稍徇隐。并查上年绛州捐输银数。该知州是否如数解司。有无侵蚀。一并据实具奏。原摺著钞给阅看。将此谕令知之。　　

○太仆寺卿袁甲三奏、通筹江北大局。请添派大员。督带重兵。扼要驻劄。以固北路藩篱。得旨。汝思此时有何大员可派。不过欲将东豫边防。尽归汝调遣。必致各抚臣纷纷请旨。朕总握大局。实不能为尔等排解也。汝自枢廷洊历京堂。军营数载。一切居心之处。朕已深悉。　　

○以克复贵州永从县城。并剿办镇远、铜仁等处、苗教各匪出力。赏知府黄培杰、同知周夔平、知州多文、都司张福震、朱占元、守备刘文明、花翎。知县饶以爵等、蓝翎。复参将闪云职。同知吴登甲等、升擢加衔有差。　　

○丁酉。谕内阁、德兴阿奏、官军收复仪徵县城一摺。提督张国梁、克复扬州后。即督率各军。拔营前进。成明、富明阿、毛三元、先后驰抵仪徵县属、茅家桥地方。该逆闻风惊惧。东北两门贼垒。全撤入城。张国梁饬令总兵李若珠等、率领兵勇。由东门北门直入。并亲督大队继进。该逆望见我军旗帜。纷纷逃窜。各军奋力疾追。乘胜拥入。毙贼数百名。轰毙淹毙贼匪甚多。夺获枪炮器械无算。救出难民千余名。遂于十七日将仪徵县城收复。张国梁援剿江北。所向克捷。实属奋勇可嘉。著即乘胜将六合等处贼匪。一律埽除。迅速奏功。待膺懋赏。　　

○谕军机大臣等、前因天长窜匪。直扑三河集。经胜保截剿。大获胜仗。曾谕该大臣乘胜进攻。速复县城。本日德兴阿奏、张国梁等、于十七日攻克仪徵。现图力解六合城围。及布置高邮湖面情形一摺。张国梁于十五日克复扬州。十七日即复仪徵。贼匪望风披靡。不难立解六合之围。惟天长一县。悍贼麕聚其中。胜保昨在三河获胜。幸有蒋坝防兵夹击。不令窜至清淮。今胜保自必遵旨进攻天长。惟兵力尚单。著通筹酌调。以期迅速奏功。至克复后、败窜之贼。如遁入洪泽湖中。则清淮以下。必受其害。邵灿、庚长等、所派兵勇。虽曾获胜。而为数不多。该大臣务当拨兵进剿。勿令天长逆匪。由湖东趋。是为要著。将此由六百里谕令知之。　　

○以防剿福建延平、顺昌、沙县等处、贼匪出力。赏道员揭垂奎、同知李鼐、游击郭什春、黄礼鉁、守备陈金台、曾涛、在籍员外郎杨叔怿等、花翎。同知广裕等、蓝翎。参将惠寿等、升叙加衔复官有差。　　

○予江南浦口阵亡参将陈昇、游击郑邦俊、守备瞿廷豹、同知孔继鑅、宣维祁、知县梁星煌、布政司经历瞿广善、从九品韩潮、王克仁、沈自新、祭葬世职。　　

○戊戌。谕军机大臣等、本日据胜保奏、据六合溃勇传说、县城失陷。温绍原尚无下落等语。览奏实深愤懑。张国梁于十七日收复仪徵。即可力解六合之围。乃据胜保传闻。该县于十八日、寅刻失守。其时大兵自尚未赶到。候补道温绍原、守城数载。保全甚大。兹以力竭被陷。著德兴阿等、即查明该员如何下落。并确查失守情形。详细具奏。仪扬虽经克复。而六合被陷。与天长江浦之贼。势成联络。于江北大局。颇有关系。张国梁谅已督兵进剿。著即乘贼踪未定。奋力攻击。迅拔坚城。本日据胡兴仁奏、周天培已赴延平。副将朱承先等、管带兵勇一千七百余名。径赴扬州。副将陶茂森等、所带湖南兵勇一千二百名。亦日内可到。著德兴阿等、俟此项兵勇到扬。即行饬赴张国梁军营。以厚兵力。德兴阿、鞠殿华、仍当严扼扬城、及邵伯要隘。毋令贼纵北窜。将此由六百里各谕令知之。　　

○又谕、胡兴仁奏、贼窜婺源、延扰祁门、石埭、攻剿叠胜一摺。此次窜贼。先由华埠、窥伺婺源。方经官军击退。遽有另股从德兴、扑陷县城。其窜踞景德镇之贼。分扰祁门。不能逞志。遂复合青阳悍贼。纠窜石埭。叠犯崇觉寺、黄土岭等处。赖张芾先期布置。江长贵策应迅速。不至内犯。祁门练勇。太平民团。复能用命助剿。俾祁石两防。得就肃清。惟婺源尚为贼踞。据胡兴仁奏、周天受现自闽浙率得胜之师。于本月初二日回徽。与张芾面商防剿机宜。于青阳、祁门、黟县、一带。均各添兵助防。周天受亦已督率亲军。由上溪口前进。著胡兴仁、张芾、迅饬各军。一面迅图克复婺城。毋令久踞。一面严防该匪回窜祁门、石埭等处。以期全境均臻静谧。将此由六百里各谕令知之。　　

○命大学士柏葰、稽察钦奉上谕事件处。　　

○以顺天府府尹吴鼎昌、充顺天武乡试监临。　　

○以江南提督和春、为江甯将军。调湖南提督张国梁、为江南提督。以福建漳州镇总兵官周天受、署湖南提督。前任浙江衢州镇总兵官富勒兴阿、为福建漳州镇总兵官。　　

○调江甯将军都兴阿、为荆州将军。未到任前。以荆州左翼副都统载增、署理。　　

○以山西辽州等处团防出力。予知府铃祥、陈兰第等、奖叙加衔有差。　　

○以托病规避。革湖北提督德安、巴图鲁名号。拔花翎。　　

○予故荆州将军绵洵、祭葬。谥庄武。赏银三百两治丧。　　

○己亥。孝慈高皇后忌辰。遣官祭福陵。　　

○谕军机大臣等、昨据胜保奏、六合失守。当谕张国梁督兵进攻。本日据德兴阿奏、接准张国梁函称、十九日带兵驰往陈板桥。十八日六合县城、已被地雷轰陷。并称溧水县城、亦于是日失守。已带兵渡江南去等语。张国梁援剿江北。连克仪扬。满拟迅解六合之围。而该城于大兵未到之先。业经被陷。该提督因溧水失守。折回南岸。自系先其所急。溧水偪近高淳。东坝及镇江一带。处处可虞。和春、张国梁、务当体察贼情。妥为布置。此时江南江北。贼势鸱张。情形俱属吃紧。张国梁留兵二三千名。协防北岸。尚恐不敷攻剿。胡兴仁前奏、副将朱承先等、管带之兵勇一千七百余名。副将陶茂森等、所带湖南兵勇一千二百名。曾谕德兴阿、饬赴张国梁军营。现在该提督已赴江南。此项兵勇。仍令驰赴扬州。由德兴阿派员管带。与张国梁留下之兵。同攻六合。毋庸截留。并已谕知德兴阿矣。将此由六百里加紧谕令知之。　　

