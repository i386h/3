<!-- { "loadSidebar": true } -->
○辛亥。谕军机大臣等、官文等奏襄阳樊城贼匪、被剿败退一摺。前因襄樊匪徒。窜扰新野。复陷邓州谕令官文于都兴阿等大员内、酌派一员统带官军进剿一俟襄樊得手。即与豫军会剿新邓。本日据官文等奏、襄阳解围。樊城贼亦败去。是贼势全注新邓。势将北窜虽经谕令谭廷襄于陕西拨兵会剿。并据英桂奏称、已派总兵邱联恩、带兵前赴南阳。惟该二省兵力尚单。现在襄樊兵勇为数不少。自应无分畛域。迅速进击所有统兵大员。官文当已遵旨酌派傥都兴阿、一时未能前往亦著拣派得力大员先行带兵赴邓州等处会剿。务将贼踪迅速埽除毋以驱贼出境。遂为了事致令蔓延邻省也将此由六百里谕令知之。　　

○改铸广西土思州印信从巡抚劳崇光请也。　　

○壬子。谕内阁、何桂清奏徽境肃清。并甯国叠胜情形一摺徽州府官军自克复休甯后。余匪分股窜踞黟县、及渔亭等处官军进攻渔亭。贼匪败遁。进剿黟县直偪东门逆匪纷向北门窜逸官军于收复县城后。将分窜祁门之贼追击至太平县境。沿途捦斩多名徽郡全境业已肃清其甯国贼匪。经提督邓绍良、督兵分路迎剿共计歼毙数百名连次进攻。将出城抗拒之贼。歼毙数百名著该提督、迅速克复城池毋令蔓延。在事出力人员著何桂清、与前次克复太平、祁门案内各员一并查明保奏地方文武应行议处各员著俟甯国军务完竣后核实查办。　　

○又谕。邵灿、庚长奏、官军击退徐州捻匪、城围已解一摺。捻匪攻扑徐州势甚猖獗总兵史荣椿、敛兵入城登陴固守经邵灿等、派拨兵勇前往援应。史荣椿派令千总张振西、把总滕加胜、分带兵勇。由南北两门出击。适有贼骑至西关放火。被张振西等歼斩殆尽。遂合队直入贼中。施放火箭然烧贼营。东南二门亦开放大炮接应。兵勇乘势奋击。贼众慌乱遁逃。城围立解。其攻围萧县之匪。亦经侍卫伊兴额等击退。余匪悉向西南遁去。此股捻匪窥伺徐州既经击退。尤应速行埽荡。著邵灿、庚长、严饬史荣椿、会同扬州大营所派带兵各员。并该漕督等所派带勇员弁。探明匪踪。迅速剿捕毋任蔓延此次出力人员并著邵灿等、择尤保奏。　　

○谕军机大臣等、前因捻匪窜扑徐州。谕令德兴阿等拨兵赴援。并谕邵灿、庚长、派兵驰往。以助声势。旋据德兴阿等奏、已派兵勇一千七百名。交蕴秀统带前往。本日复据邵灿等奏派勇一千二百名。分起赴援。已于十六日将捻匪击退。府城解围。此次窜围徐州、及萧县各匪虽经兵勇击退。而虞城夏邑、匪势尚炽丰县砀山亦未肃清。另股捻首张逢科、复近在萧宿接壤之东山套一带啸聚。其窥伺徐城之意。尚未尽绝。邵灿等、即饬派出各员探明进剿。即著传知史荣椿探明匪踪。迅速迎击。并饬知在城文武妥为布置毋稍疏懈德兴阿等派出兵勇前据奏称、一俟徐城围解即令折回扬营。此时徐州兵力甚单。邵灿等所派。有勇无兵。马队一项万不可少。著德兴阿等将派出兵勇。暂缓撤回即饬随同史荣椿分路进剿以厚兵力伊兴额原带马队业已派赴怀远。未便折回该处既有扬营派来马队足资剿办。著即拨归伊兴额统带。虞城夏邑等处匪踪。已谕知英桂迅速派兵会剿矣。将此由六百里各谕令知之。　　

○又谕、邵灿、庚长奏、徐州解围、夏邑虞城等处匪势猖獗一摺前据英桂奏、驰抵鹿邑派兵分路进剿旬日以来未据将进剿情形续报。现在徐州之匪。虽经邵灿等派拨兵勇。会同史荣椿击退而丰县砀山、均各告警至夏邑虞城等处匪势尤属纵横。该处为北窜要路。岂容任其蔓延为患。此时秦定三进攻桐城。正在吃紧恐未能即赴蒙亳。英桂自应迅速进兵。未可因待秦定三合兵。转致迟误。著该抚遵照前旨。速由鹿邑统兵前进。将涡河南岸匪巢克期埽荡。以便节节进攻。其夏邑虞城一带前据奏称、派莫尔赓阿带马队五百名前往。深恐兵力尚单。并著英桂悉心斟酌或令袁甲三带兵前赴该处。或另派得力大员、管带重兵前往。奋力剿击。傥不能严密堵剿致令北窜。朕惟英桂是问。将此由六百里谕令知之。　　

○浙江巡抚何桂清奏、遵旨筹办来岁新漕。除各州县灾歉田亩。分别轻重照例蠲缓外成熟乡庄。仍由司道督饬各府州县设法劝徵。得旨所拟办法。仍实漫无把握。　　

○以金州副都统增庆、为正白旗蒙古副都统。　　

○命伊犁将军扎拉芬泰、乌什帮办大臣德通、库车办事大臣乌勒兴阿、古城领队大臣贵文、来京。以叶尔羌参赞大臣常清为伊犁将军赏哈密办事大臣庆英提督衔、为叶尔羌参赞大臣。调哈密帮办大臣培成、为和阗办事大臣。赏头等侍卫豫祺副都统衔、为哈密帮办大臣内阁侍读学士达绶头等侍卫、为乌什帮办大臣已革吉林将军固庆蓝翎侍卫为库车办事大臣。三等侍卫何永安头等侍卫、为古城领队大臣。　　

○以援剿安徽徽州府逆匪克复休甯黟二县城。予副将周天受以总兵官用。　　

○以安徽剿匪出力。开复总兵官都隆阿等革职处分副将秦如虎降调处分仍以总兵官用。　　

○予安徽阵亡游击江忠信、千总程元宝、把总冯清标、外委徐岳林刘洪高胡鸿飞从九品方正刘德明祭葬世职。　　

○予河南阵亡游击马从龙守备吉尔库泰、马永禄、千总景殿魁云、骑尉吕澍祭葬世职。　　

○癸丑。上御洞明堂句到奉天、陕甘情实罪犯。停决奉天斩犯四人。绞犯二人。陕甘斩犯四人。绞犯二人。余五十七人予句。　　

○谕内阁、各省府州县官。均有守土之责。遇有贼匪窜扰。婴城固守。克保城池。朕不惜破格施恩。以昭激劝。其失守各员有能于事后夺勇杀贼。力赎前愆者。或准其免罪留营效力。原属法外之仁。岂容视为常例。近来各路统兵大臣、及各省督抚。往往于失守员弁。动以功过相抵为词。不但宽其罪名。甚至仍留原任。且有失守之时。并不奏参。直至克复后。径请免议者。似此曲为开脱。何以持刑法之平。著通谕各路统兵大臣、督抚所有失守后、随同克复各员。祇准酌减罪名。或从宽免罪。仍带降革处分。不准遽请开复。俟续有劳绩。方准酌量保奏。以杜冒滥。而示劝惩。将此通谕知之。　　

○西安将军福兴奏报驰赴江西。会筹军务。并交卸启程日期得旨汝抵江右。一切机宜、务须奋发有为以期次第克复。若稍有畏难之见。朕必治汝之罪。　　

○以镶红旗满洲副都统国瑞、署京营左翼总兵。　　

○甲寅。上诣安佑宫行礼。　　

○诣大高殿行礼。　　

○还宫。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之二百十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年。丙辰。十一月。乙卯朔。恭纂宣宗成皇帝实录圣训告成。　　

监修总裁大学士文庆等奉表恭进。上诣保和殿。行礼。御太和殿作乐宣表　　

监修总裁等行礼毕。王、贝勒、贝子、公、及文武各官等奏言、钦惟宣宗成皇帝。道法传心。治功运掌。诒谋翼燕。闿泽庞鸿。皇上寅念前徽笃思继序秉立政任人之训植绥猷锡福之规兹者恭进宣宗成皇帝实录圣训上仪懋举天地为昭于万斯年勿替敬典。臣等恭逢景运虔仰蕃厘。曷胜庆抃观欣之至。上传制曰朕惟皇考宣宗成皇帝抚辰建极基命凝厘郅治同风聿光区夏朕祗承眷命敬仰诒谟特命大学士等、恭辑实录圣训亹怀继序勤绎敷思。兹者纂修告成。上仪懋举俾朕监于成宪日就月将恭承丕丕基亦俾我子孙臣庶。克永观省实万世无疆之休。朕心欣悦。与卿等同之王以下文武各官、行庆驾礼派出奉书之贝子、公、及宗人府官、由保和殿、恭奉实录圣训至乾清宫安设。上诣香案前行礼。　　

○辛圆明园。　　

○谕内阁、钦惟我皇考宣宗成皇帝。体元立极。缵绪延庥临御三十年时几宥密。夙夜不敢康。敬天法祖勤政爱民圣德日新治功丕冒。斋心坛庙祗谒桥山莅陪都而摅追远之诚奉慈闱而谨问安之节。孝思不匮。家法永垂。洎乎戡定西陲。生捦巨憝。皇威震叠远届穷荒。武功既炳耀寰区。郅治更光昭日月。所其无逸。悉本宵衣旰食之深衷。焕乎有文。实该帝典王谟之大旨。普湛恩于陬澨。赋税频蠲。仰俭德于宫庭。珍奇弗御。式瞻遗训益知圣虑之谦冲。缅想隆规。莫罄史臣之扬厉。朕以凉德。仰荷恩慈。简畀元良。诞膺付托。伏见圣德神功。扇巍显翼。爰于嗣位之初。命大学士等、督率官员、敬谨纂修实录。编年纪事。一归简质。共成书四百七十六卷。又续经恭辑圣训一百三十卷。盛德大业。震古铄今。兹者全书告成。百僚共庆。显谟承烈。亿禩为昭。金匮尊藏。绍闻弥切馆臣等、六载以来。悉心编勘。妥速竣功。允宜优加甄叙。以彰钜典而奖勤劳。　　

监修总裁官、正副总裁官、暨提调、纂校、收掌、繙译等员、与执事人员、作何议叙之处。著该部查照旧例。斟酌妥议具奏。其筵宴赏赉。亦著该部察例具奏。　　

○又谕、本日皇考宣宗成皇帝圣训实录告成。朕于卯刻吉时御殿受书。祗肃礼成。百僚毕贺。维时卿云五色。瑞霭缤纷。吉事有祥。弥增欣庆。仰维皇考宣宗成皇帝。建极绥猷。持盈保泰。三十年之诒谋盛业。具载典章。朕志切绍闻。时深兢业。幸皆上邀眷佑。故当此全书告成之日。敬承慈贶明示庥嘉。实我国家亿万年景福所基。嘉与在廷大小臣工。同殷抃庆。允宜普锡恩施。用昭钜典。除降旨将　　

监修总裁以下各员、并在馆执事人等、分别加恩外。所有本日进书报事之亲王、郡王、均著加恩纪录四次。执事之贝勒以下、崇室文武官员、及执事之大臣官员、均著加恩纪录二次。其宣读表文致辞制答各员。均著加恩纪录二次。其余大小文武各员。均著概行施恩纪录一次。此外八旗兵丁。并著加恩各赏给半月钱粮。以示庆成锡福、闿泽覃敷至意。　　

○又谕、本日皇考宣宗成皇帝圣训实录告成。朕祗肃受书。实深欣庆。除现已降旨。将在馆各员、及执事人等、一并施恩、交部查照旧例、优叙锡赏外。溯思开馆以来。所有　　

