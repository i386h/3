<!-- { "loadSidebar": true } -->
○又谕、前因浙江需饷甚亟。谕令庆端等拨银十万两。解赴浙省。兹据该督等奏称、调派闽兵三千援浙。需用口粮以及俸赏等项。几及七万两。又因江右逆匪。偪近建甯邵武所属。兵勇防堵。需费不赀。所有浙省军饷。一时未能全解。现将库存兵饷银三万两。尽数解赴杭州等语。浙省防剿吃紧。待饷孔迫。闽省仅解银三万两。恐难敷用。前据户部奏、闽省拨给浙江银十万两。拟由茶税项下动用。除瑞昌截留闽海关解京饷银二万余两。其余七万余两。尽数拨给浙江。著庆端等、即照部议拨解。以资接济。毋得藉词延宕。致误要需。此次派兵三千名援浙。裹带三个月口粮、及俸赏行装夫脚等费。何以用银至七万两之多。当此经费支绌之时。即系照例办理。亦应时为核减。且恐带兵各员。藉此滥支滥应。本日已谕令户部查议具奏。并著庆端、瑞瑸、详查造报。毋任浮冒。将此由五百里谕令知之。　　

○以浙江省城闻警先逃。副将王邦庆、游击沈荣海、革职逮问。　　

○予河南阵亡参将桂喜、都司李振邦、护军奇布松武、从九品衔金均、祭葬世职。　　

○予安徽潜山阵亡通判徐贵馨、祭葬世职。文生汪春涛等二十四名。赏恤如例。并建总祠。　　

○予安徽定远、霍山等处。阵亡主事吴观澜、知州李承颍、州判姚震、知县王世溥、训导董澂镜、县丞王培荣、巡检袁鋆、从九品胡汝禧、未入流间揆、佐领成勇、都司李得胜、守备张邦杰、千总伍光宗、把总夏玺璋、外委康紫亭等、二十一员。祭葬世职。文生沙溥俊等、赏恤加等。　　

○蠲缓安徽宿、颍上、蒙城、霍邱、亳、寿、凤台、英山、宿松、阜阳、泗、太和、灵壁、泾、宣城、太平、广德、歙、休甯、黟、绩溪、旌德、建平、二十三州县。并屯坐各卫被灾被扰地方。新旧额赋。及杂课银。　　

○丁巳。谕内阁、吏部奏、遵议私罪降革分发人员、不准仍分原省、另议章程一摺。私罪降革捐复人员。均系弃瑕录用。若令其再赴原省。难保不仍蹈故习。贻误地方。著照所议、嗣后凡有私罪降调革职捐复之员。如系曾任实缺、应归部铨选者。遇到班时。毋许掣原省之缺。其从前未经得缺。例应回省人员。并一概不准仍赴原省。另以各省配签分发。如以上各员。加捐指省分发。为不准仍指原省。傥原省系军务省分。仍以军务省分改指改掣。以杜规避。其虽系公罪、情节较重者。并著一律办理。各该员等赴部报捐。如不声明降革缘由。径行指捐原省者。著即照蒙混捏饰例核办。所有从前业经指捐。尚未引见发往各员。即饬令于到部时。按照新章。呈明改指他省。再行带领引见。　　

○又谕、文煜奏、勇队恃众滋扰、请将不能约束之道员、革职查办一摺。山东济东泰武临道黄良楷、管带步勇二千名。防剿衮沂各属。经文煜奏明、令在红花埠一带屯劄。谆饬严加约束。乃该勇等屡有恃强抢掳情事。该道又自兰陵擅自移营。驻劄滕县。于奏明有数之勇。任意添募裁撤。本月初六日。该勇等在郯城县重坊地方。恣意焚掠。杀害团总绅民人等三十余名口。该道并不据实禀究。反称被该处民团截击杀伤。并归咎于缺粮所致。显系饰词袒护。非寻常玩误可比。运司衔济东泰武临道黄良楷、著即行革职。交文煜查办。其所部勇队。即著青州营参将梁恺管带。仍由署曹州镇总兵郝上庠统领。认真约束防剿。并将滋事各勇。严拏讯办。毋任疏脱。以肃军律。　　

○又谕、周天受奏、遵查驻守泾县防堵不力之副将等、及不能力守湾滩之各员弁、请分别办理等语。安徽驻守泾县援军。并不扼要严防。致令贼踪阑入。前经降旨令周天受查参。兹据该署提督、查明该副将等、或因应援不及。或系先胜后挫。尚非畏葸偾事。所有应援不及之记名总兵广东南雄协副将李嘉万、此次进剿寒亭竹塘。尤为奋勇。著免其置议。其屡胜后挫之尽先副将直隶提标左营游击黄金友、此次派援浙江。屡临大敌。现仍在浙剿贼。著拔去花翎。以示薄惩。至该署提督奏参之留浙尽先补用游击黄熊飞、于贼窜湾滩。不能力守。虽众寡不敌。究有应得之咎。著革职留营。守备高殿扬、临敌溃退。久不归队。著革职严拏务获。按律究办。　　

○谕军机大臣等、何桂清奏、夷人闯入定海厅城一摺。本月初一日。＜口英＞口□佛兵船。驶至定海衜头地方停泊。旋有夷官进城。分驻寺院。并遍贴夷示。该夷此次占踞定海。虽未肆扰。而以兵胁和。以地要和。情形殊堪痛恨。此时若调兵驱逐。是自开兵端。但何桂清系总理五口钦差。岂能付之不问。著即照会该酋等、责以定海并非通商之地。何以擅行居住。令其速即退出。免致开衅。看其如何回覆。再行奏明请旨。现在战抚之局未定。正当吃紧之际。若任听口□额口□尔唫等北驶。更难著手。著何桂清督饬薛焕、晓以桂良业经交卸钦差关防。花沙纳又病故。该酋贸然北来。无人讲话。该大臣系钦差办理各国通商事宜。若在止海商议。尚可代奏恳求。傥径至天津。恐徒启兵端。于事无益。并将本月十八日所寄谕旨。详加开导。使该夷得一退步。或可望其转圜。切不可意存推诿。激其决意北行。何桂清摺内、已详细批示。谅该大臣必能仰体朕意。悉心筹办也。将此由六百里密谕何桂清、并传谕薛焕知之。　　

○又谕、前据扎拉芬泰等奏、接裕瑞信函。知浩罕明巴什、派夷使递字。有未曾回知伯克之语。恐其笼络愚回。当谕裕瑞等、将额尔沁桀骜滋事之处。告知夷使。并安抚回众。勿令句结为患。兹据裕瑞等奏、业已寄信浩罕申说。该夷接信后。先派回子于二月中旬到喀。与该城阿奇木递字探问。并说与阿奇木仍然和好等情。旋即折回。察其词意尚属恭顺等语。夷情叵测。现虽安靖。难保不暗中句结。猝启衅端。又准固庆函称、浩罕派来额尔沁捏斯密顶等、将到叶城递字。著俟该额尔沁前来。察其情词。相机办理。并将额尔沁滋事各情。详细告知。使知其曲在彼。傥该夷输诚效顺。自应再加恩抚。如或意存狡赖。即当据理驳斥。以服其心。其本地回众。先当随时抚慰。以杜句结。各边卡严饬戒备。以绝其窥伺之心。并觅妥靠回子。能深入外夷爱曼者。密为探报。如浩罕有何举动。即飞速咨商扎拉芬泰妥筹办理。裕瑞著暂缓来京。俟办理此事得有定局。再行奏请。将此谕令知之。　　

○又谕、本日据何桂清奏、金陵逆援麕聚常州、兵力不敷援剿一摺。甯郡南陵贼匪大股。一由东坝径趋金陵。一由溧阳图窜常郡。句容逆匪。因闻防守丹阳。悉向淳化镇窜去。江北皖南之贼。并力犯金陵长围。势甚鸱张。和春欲调张玉良等、回营助剿。复饬熊天喜等、由丹阳镇江前进。马占葵所带兵勇。又经李若珠调回扬州。现在金陵长围。攻剿正当吃紧之际。自当兼顾大营后路。以通饷道。并严防贼匪抄袭。惟苏常为江南大局所关。亦应力筹堵剿。以遏贼匪分窜之路。现当贼氛环偪常州。兵力实形单薄。所有援常诸军。应如何调拨策应。以图万全。毋致顾此失彼。著和春、张国梁、何桂清等、和衷商搉。不可偏重一处。致误事机。金陵后路。固宜严防。而常州亦不可稍有失事。该将军等、务当力图兼顾。相机筹办。以保全东南大局。将此由六百里各谕令知之。　　

○引见己未科散馆及补行散馆人员。得旨。修撰翁同和、孙家鼎、编修孙念祖、李文田、业经授职。二甲庶吉士张丙炎、朱学笃、黄锡彤、宗室常珩、铭安、王师曾、英启、贾瑚、马传煦、李振家、胡毓筠、俱著授为编修。三甲庶吉士彭桂馨、著授为检讨。史崧秀、田国俊、特亮、左隽、周瑞清、周光祖、陈传奎、关耀南、吴增逵、曾椿寿、俱著以部属用。唐嘉德、王正玺、张璟槃、马文梦、张其蕙、田书年、李佩琳、龚易图、杜寿朋、俱著以知县即用。张丕烈、王寅亮、罗贤升、俱著归原班铨选。繙译庶吉士广寿、著授为检讨。齐克慎、著以部属用。　　

○两江总督何桂清奏、夷人闯入定海厅城。意在用兵。得旨。该夷以兵胁和。以地要和。若自我稍缓其辞。必启彼挟制之心。若一意决战。亦必激彼无一退步。再战不休。必致岁岁决战。终须归于抚局。此正当吃紧之际。朕心洞鉴。不致为所摇惑。即在京王大臣等、亦深资协赞之功。卿总理五口。责无旁贷。务其内外一心。不可稍涉推托。朕必不因偶失一隅之地。即治卿之罪也。　　

○命山东山西各巡抚。速筹火药一万五千斤。解赴皖南军营备用。　　

○以浙江续捐军饷。再永广钱塘、商学额二名。德清县二名。镇海、余姚、海甯、山阴、平湖、鄞、会稽、萧山、秀水、上虞、诸暨、嘉兴、嘉善、嵊、天台、义乌、十六州县各一名。　　

○以江南捐输军饷。永广汝阳县学额六名。叶县三名。中牟、商邱、河内、淮甯、襄城、光山、六县各二名。祥符、杞、通许、尉氏、鄢陵、睢、孟、巩、新安、南阳、邓、内乡、舞阳、上蔡、正阳、新蔡、罗山、西华、商水、项城、太康、扶沟、郾城、汝、郏、宝丰、卢氏、固始、二十八州县各一名。　　

○以皖省寒亭地方扼守不力。拔参将冯开得、花翎。已革副将熊廷芳、遣戍军台。革游击蒋锡光、职。均暂留营效力。　　

○追予安徽阵亡道员金光筯、于原籍天津县建立专祠。勇丁吕祥等、一并附祀。并予金光筯祖父母父母二品封典。　　

○戊午。谕内阁、曾望颜奏、赍送敕书赴藏司员、不克前进、请旨遵行一摺。达赖喇嘛系七月初三日坐床。兹据曾望颜奏称、理藩院司员英符等、于三月内甫经到川。计由打箭炉至前藏七千余里。夏令山水不时涨发。道路间有梗阻。诚恐有误坐床。援案通融办理。著照所请。即将敕书封固。先行驿递交驻藏大臣颁发。其赏项银物。暂存四川藩库。俟道路疏通。即著该署督派员赶紧解送。以昭慎重。理藩院司员英符等、即饬令回京。　　

○又谕、曾望颜奏、官军会剿猫猫山逆匪、连拔逆寨一摺。四川猫猫山逆匪郎官等、盘踞茶溪、红岩坪等处。筑寨负嵎。办理酉秀防务之绵州直隶州知州毛震寿、会同地方文武印委各员。分起进剿。三月十四等日。连将茶溪老巢、红岩坪险寨、攻克平毁。叠次斩获甚多。官军夺险扼要驻守。其狮子岩、苦竹坪、张家岩各贼寨。亦于十六日分路进剿。各有斩捦。即著该署督饬令带兵文武。乘此声威。速图进取。尽歼丑类。　　

