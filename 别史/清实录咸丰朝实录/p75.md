<!-- { "loadSidebar": true } -->
○谕内阁、本年八月初十日。恭值皇考宣宗成皇帝圣诞。朕御龙袍、龙褂。挂朝珠。虔诣寿皇殿行礼。随从人员。均著穿蟒袍补服。挂朝珠。是日慕陵飨殿殿门外。著派端华敬谨行礼。　　

○又谕、固庆、盛桂奏、请将发遣宗室、随同巡查禁荒等语。著照所请。宗室奕纪、准其随同协领等官。前往各处周查禁荒。事竣后、不准代为乞恩。　　

○两江总督陆建瀛、江南河道总督杨以增奏、节交大暑。河湖并涨。启放坝河。修防平稳。得旨。实力修防。不可徒托空言。查明蛰卸石工。速行具奏。以慰朕怀。卿等果能克勤克敬。则亿万生灵蒙福矣。勉之望之。　　

○乙未。谕内阁、户部钱法堂奏、滇铜运解迟延、己酉未到三运、或甫入东境、或甫抵清江、庚戌六运、均无确信、恐缓不济急等语。铜运攸关鼓铸。似此节节耽延。必致迟逾贻误。叠经降旨饬催。仍著沿途各督抚、及派出之藩臬各员、并河漕各总督、不分畛域。一体饬属严催。务令赶紧运京。以资鼓铸。毋任迟延。傥各该运员任意逗遛。或沿途地方官不能实力催趱。即著指名严参惩办。　　

○又谕、刑部奏、审讯漕粮到桥、潮湿发块一案。所有扬州二帮、现在收存号房米石。著仓场侍郎、饬令赶紧分别挑晾。免致霉变。并著会同抽查漕粮御史、将此项米石。详细查核。每经纪名下潮湿米若干石。结块米若干石。挑晾后。除尚堪食用外。每人实亏米若干石。分晰奏明报部。其未经到案之经纪二十一名。即著迅速解交刑部归案审办。　　

○又谕、程矞采、龚裕奏、省会城垣、现多坍塌臌裂、请责成承办之员赔修一摺。湖北武昌府城垣、于道光二十九年商捐兴修。三十年六月工竣。迄今未及一年。坍塌膨裂。竟至二百八十余丈之多。著饬令该藩司先行筹款赶办。暂资保卫。俟秋后再行勘估兴修。至此段城工。系已革同知劳光泰、与竹溪县告病知县马铨、承办。著责令该革员等、将工料银两照数赔缴。毋任延宕。　　

○又谕、程矞采、奏参约束不严之带兵各官一摺。湖北提标左营游击珠尔松阿、管带兵丁赴粤。自应认真弹压。乃先一日启行。致兵丁漫无纪律。行至澧州安乡县境内。辄敢于支给盐粮外。讹索各费。滋闹喧哗。该游击珠尔松阿、擅离队伍。实属胆玩。著摘去顶带。仍令带罪前赴军营效力。千总吴必海、于所带兵丁滋事。不行阻止。显系有心徇纵。著即革职解往湖南、交该省藩臬两司、提集该州县办差丁役、质讯惩办。此外带兵各弁。有无随同徇纵。并著查明惩处。其统领之宜昌镇总兵阿勒经阿、未能先事豫防。亦难辞咎。著俟定案时声明请旨。　　

○又谕、程矞采、龚裕奏、请将疏防盗案之文武员弁、摘去顶带、勒限严缉一摺。湖北江陵县沙市地方。盗匪多人。执持刀械。一夜连劫三家。并拒伤事主铺夥、及营弁兵丁、至十五人之多。实属目无法纪。该管文武员弁、平日捕务废弛。事后又未能获犯。自应分别示惩。湖北江陵县知县俞昌烈、署江陵县沙市巡检陈长春、专汛荆州城守营右哨千总丁达璋、协防外委常辉廷。著一并摘去顶带。勒限三个月。严拏赃贼务获。傥逾限无获。即著严参惩办。署荆州府通判施镗。系有督捕之责。疏于防范。著交部先行议处。　　

○丙申。孝德皇后殡宫月祭。遣官行礼。　　

○谕内阁、程矞采、龚裕奏、拏获聚众抗粮首要各犯、解省究办一摺。湖北通城县刁徒王尚志等、聚众抗粮。侮官殴差。经该督等派员往拏。犹敢负固不服。拒捕伤人。实属目无法纪。现在首犯王尚志、并要犯王风世等、均已就获。必应严行讯究。以儆刁顽。著交龚裕、提同现获各犯。严审确情。按律惩治。其未获夥犯。仍著严拏务获。归案审办。毋任一名漏网。　　

○湖广总督程矞采奏、密陈湖南会匪、并地方情形。得旨。随时密方妥办。　　

○两江总督陆建瀛等奏、请将苏松太道麟桂、调署盐道。得旨。朕看麟桂、貌有才而心实馁。著陆建瀛等、秉公查看。如于盐道缺相宜。即密行奏闻。候朕简调。若断难将就。即露章奏参。以为自顾身家者戒。又奏、严拒口□佛＜口兰＞哂求还天主堂。批。卿等处之。尽合机宜。俟办竣覆奏可也。　　

○缓徵山东曹、嘉祥二县、并济甯、临清二卫、被雹灾区新旧额赋。　　

○丁酉。上诣寿康宫、问皇贵太妃安。　　

○谕内阁、兵部奏、遵议联顺处分等语。联顺系屡经获咎、弃瑕录用之员。不知感激图报。任意懈弛。厥咎甚重。著将御前侍卫、正红旗护军统领、一并革去。在乾清门侍卫上行走。仍照部议罚俸一年。不准抵销。以为玩误公事者戒。　　

○以镶蓝旗汉军副都统哲尔经额、为正红旗护军统领、镶白旗汉军副都统多尔济那木凯、署正白旗护军统领。　　

○戊戌。谕内阁、龚裕奏、湖北黄陂等州县地方被淹、现饬查勘、分别核办等语。据称湖北黄陂、孝感、应城、沔阳、公安、江夏、汉阳、天门、江陵、蕲水、监利、武昌、枝江、京山、嘉鱼、石首、荆门、当阳、大冶、蒲圻、二十州县。因入夏后。五六月闲大雨连旬江汉湖河并涨。以致军民田地被淹。又公安、江陵、监利、石首四县。民堤亦多漫缺。业经该督抚等、委员往勘。著即严饬该管道府、及委员。认真查勘。被水人民。如何安辑。被淹田地。能否及早涸复。乘时补种。漫缺堤段。如何设法堵筑。迅即查明具奏。分别办理。以副朕轸念灾区至意。　　

○己亥。中元节。上诣奉先殿、寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝和睿皇后暂安寝殿。　　

○遣官祭宣宗成皇帝暂安寝殿。　　

○遣官祭孝穆成皇后孝慎成皇后孝全成皇后陵寝。　　

○遣官祭孝德皇后殡宫。　　

○遣官祭端慧皇太子园寝。　　

○改铸福建福清县知县印信。从总督裕泰请也。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰元年。辛亥。七月。庚子。上诣寿康宫、问皇贵太妃安。　　

○谕军机大臣等、据赛尚阿驰奏、进剿新墟大股贼匪、七获胜仗一摺。另片奏、会剿股匪、将逆犯刘八、曾亚倡、捦获。夥党歼除殆尽。又地方文武。由水路防剿贼匪各情形。览奏实深欣慰。此次东乡、新墟、大股会匪。经乌兰泰等、督带弁兵。分路进攻。一日之间。连获七胜。歼贼二三千人。贼锋大挫。该大臣调度有方。乌兰泰、督率在事文武。谋勇兼施。从此乘机痛剿。何难克日歼除乌兰泰于获胜回营后。次日当已进兵。向荣由后路攻入。达洪阿所带之兵。亦可驰到。谅已续获全胜。奏报在途矣。会匪韦正、系属渠魁。必当设法歼捦。勿令兔脱。至冯云山、为东乡贼首。现在窜入紫荆山。恐其翻越滋扰。尤当赶紧兜截。毋使逆焰复张。该逆匪等。诡诈性成。我军乘胜追击。万勿稍存大意。堕其奸谋。是为至要。其刘八曾亚倡二犯、业经广东捦获。惟淩十八一股。前据单开。逃至化州平定墟地方。两省文武。现在如何剿办。著即飞咨东省。合力会剿。此股亦系著名凶狡会匪。即当趁此歼捦。勿留余孽。将此由五百里谕知赛尚阿、并谕令巴清德、达洪阿、乌兰泰、向荣知之。　　

○又谕、朕闻河南捻匪劫掠肆行。州县因循讳饰。当经谕令潘铎、明白回奏。兹据奏称、捻匪抢劫拒捕、并掘墓各案。有已经获犯者。有未据禀报者。现俱委员确查等语。捻匪结党肆扰。最为闾阎之害。全在该大吏、平时加意访查。严拏惩办。庶可弭患于未形。若至酿成巨案。尚以未据属员禀报为辞。则不肖州县。规避处分。多方讳饰。何所忌惮。安民以察吏为先。岂民生疾苦。仅凭属吏一纸禀报。听其欺蒙耶。外官习气。沾染殊深。著潘铎遵照前旨。将各案匪犯。遴派干员。分路捕拏。严行究办。务使地方静谧。不致别滋事端。其该地方官有讳匿畏葸等情。查明据实严参。若官官相护。代为讳饰。潘铎之咎更重矣。懔之。将此谕令知之。　　

○淮安关监督兴业、奏报到任日期。得旨。尽心办理。莫负委任。双明在任数月。有何声名。据实具奏。不准回护。寻奏、查得双明、办理淮宿海三关税务。及大小口岸。均系循照旧章。舆情尚属相安。亦无不知检束之处。报闻。　　

○以攻剿广西新墟股匪获胜。赏副都统乌兰泰、花翎。并赏还总兵官秦定三、花翎。余升叙有差。　　

○以歼捦广西逆匪曾亚倡出力。赏已革道员林士傅、五品顶带。　　

○以剿歼广西逆首刘八出力。赏知府朱德璲、游长龄、花翎。余升赏有差。　　

○辛丑。谕内阁、御史宗稷辰奏、实行保甲事宜十条。保甲为弭盗良法。向例编查完竣。年终汇奏一次。原以昭核实而期经久。乃近来沿为具文。有名无实。节经降旨、通饬妥办。该御史所奏久任一条。古之郡守牧令。行一善政。动须数载。惟能始终其事。是以立法周详。今之州县。虽不能不因地量材。以时迁调。至于兴利除弊。实非旦夕可期。即如办理保甲。亦须宽其时日。俾得从容奏效。傥责之太急。势必草率从事。以为见长地步。上司不加查察。被其蒙混。致开滥保之端。非徒无益。又滋流弊。至所称填写门牌、宜详细核对。董事胥役。毋派费累民。及酌用丞簿等官、以资襄助。分编巨族小姓。以为联属。并可申明读□□廌去□之典。兼收团练社仓之益。所奏各条。如果实力举行。地方必臻安谧。著各直省督抚、各就该处情形。详加体察。参酌行之。但不得视为故事。徒托空言。其或循良之吏。规画于前。庸劣之员。废弛于后。则徒法不行。终归无济。惟在封疆大吏。知人善任。使良法美意。经久不渝。于吏治民风。庶有裨益也。将此通谕令知之。　　

