<!-- { "loadSidebar": true } -->
○壬申。上诣宣仁庙、凝和庙、普度寺、拈香。　　

○谕军机大臣等、寄谕钦差大臣署湖广总督徐广缙等、御史陈庆镛、条陈军务一摺。朕详加披览。所奏不为无见。昨因两载军兴。生民涂炭。深宫自省。寝馈难安。特降旨宣示朕意。并晓谕统兵大员、严明纪律。信赏必罚复令查明被贼处所、分别蠲缓抚恤。该御史现尚未睹明诏。而所请特沛纶音。刊刻誊黄。与昨降谕旨、实相吻合。其所陈各节、亦切中时弊。当此防剿吃紧、首重人和。如地方官能得民心。镇将等能得兵心。何患不众志成城。同仇敌忾。至所称宽胁从以散贼党。练精锐以遏贼锋。惟在统兵大员、体察民情。振作士气。俾贼势日孤。军威日壮庶可埽此妖氛。其有能捦斩逆首者、除赏银十万两外。即封爵之荣。世职之赏。朕亦不吝。该大臣等、即悬示赏格。俾人人晓喻。傥陷于贼营之人。有能杀贼效命。自拔来归者。亦可予以自新。加之重赏。其将弁兵勇。有不用命、及退避不前者。即分别严惩无稍姑息。该御史摺、钞给阅看。即著采择筹办前据陆建瀛奏。防江之法。以黄州府所属之蕲州广济等县为最要雷以諴、奏、沿江情形亦甚详核。兹发去武昌下游各要隘说帖一纸。其所称青山、阳逻镇、武矶头。道士洑等处。均可设防著该大臣督抚等体察情形严密防御。水路因属紧要。陆路尤不可忽。该匪驾船窜驶。必有陆路奸细、为之接引。若于陆路要隘处所暗伏兵勇。多备枪炮。则贼船经过。何难轰击歼捦。该大臣督抚等、务当不分畛域。全局筹画。勿稍疏虞。将此由六百里各谕令知之。　　

○又谕、前因贼匪北窜。降旨令舒兴阿、张祥河派员于楚省交界地方扼要严防。本日据御史陈庆镛奏、湖北闲道。自襄阳至郧阳。即可入陕西商州等语。著舒兴阿等、仍遵前旨。于楚陕毗连南山一带要隘。妥为布置。先事豫防。勿致临时失措。仍当镇静持重。毋稍惊扰为要。前调西安驻防官兵。此时想已行抵河南。舒伦保仍将存营官兵。加意操练。以资捍卫。毋稍疏懈。将此由五百里谕令知之。　　

○又谕、前因江防紧要。叠次降旨、令陆建瀛。酌度情形。如须亲往督办。即著驰赴上游、扼要调度。现已数日未接湖北续报。贼氛方炽。难保不顺流东下。扰及沿江一带。该督前奏、守御长江。惟有力争上游之法。所见极是。昨复奏江西省将有水陆受敌之势。若贼匪阑入九江。无隘可扼。安徽小孤山、亦仅于下游设防。本能力据上游。该督籍隶湖北。于长江形势险要。素为熟悉。此时武昌汉阳戒严。恐无暇顾及江防。江西兵力、又形单薄。朕再四思维。湖北黄州。蕲州、广济等处。沿江险隘、恐有疏虞。所关甚重。著陆建瀛、迅即驰往九江上游。扼长江之险。援应湖北。即为江西、安徽、自固藩篱之计。军事变迁。旦夕不一。必须筹之于先。庶免临时仓猝。朕闻黄州迤南百二十里、为道士洑。江面最窄。有山可据。地势极为险峻。应否于此地扼守。与徐广缙南路之兵。互为声援。一面与蒋文庆、张芾、熟筹布置贼情诡诈。必不专由水路前来。其陆路险要地方。亦恐该匪句结土匪。与水路船只互相牵掣。仍须水陆兼顾。毋致失险。即如昨谕该督等、收集木筏。藉作江防。亦须斟酌行之。不可拘泥。沿江船只、必须豫先收集。以备我用。毋为贼匪所得。丰工亦在吃紧之际。该督启程后。即责成杨以增、督同查文经、竭力妥办。并饬该镇道等、认真弹压稽查。务须趁此天气晴和。料物充足之时。催令进占。克期合龙。该河督系专管河务。查文经亦两次派办河工。责无旁贷。傥再因循误事。朕惟杨以增查文经、是问。青麟、于河工本。非所习因其任满回京。暂令在工帮同弹压。非特派督办者可比。杨以增等、不得藉词诿卸。青麟。亦不可另出己见。祇须按照陆建瀛等所定章程。迅速催办。合龙后。即行来京可也。浙江粮船、阻滞丹阳河道。此时是否全行折回。并著附报覆奏。以慰悬念。将此由六百里谕知陆建瀛、杨以增、青麟、并传谕查文经知之。　　

○改铸贵州贵筑县知县印信。儒学条记。天柱县知县印信。儒学条记。天柱营都司关防。从巡抚蒋霨远请也。　　

○癸酉。谕内阁、著派火器营官兵四十名。赍带火箭二千枝。并呼旗营火药二万斤。由驿前往河南。交琦善、差遣备用。　　

○又谕、本日据徐广缙驰奏、十一月十八日、行至湘阴途次、探明汉阳府城失守、并查明岳州文武先期逃散情形一摺。览奏曷胜愤懑。自贼匪攻窜岳州。叠经降旨、令徐广缙、统带大兵。分饬提镇。直抵武昌一带。绕出贼前迎头截击。兹据奏称、该大臣暂驻湘阴。并称向荣、于初七日带兵直偪岳州府城。赶紧进攻。贼匪纷纷逃窜。兵勇登时抢上。杀毙数十名。生捦二十七名。因该匪大队已去向荣率兵紧追。福兴玉山之兵。尚在向荣之后。苏布通阿等、又在福兴之后。叠次严催。总未迅速趱行。以致贼由水路顺流直下。岳州文武。当贼未至。先自逃散。并未闻有带兵迎击之事等语。不料该文武等、昧良丧心。一至于此。除已革提督博勒恭武、由该大臣迅速查奏外。岳州府知府廉昌、巴陵县知县胡方谷、岳州营参将阿克东阿、均著先行革职。交刑部按律速议罪名具奏。蒲圻县城、存兵仅四百名。贼众大至。以致失守。知县周和祥、骂贼不屈。被戕甚惨。不愧守土之官。嘉奖之余。实堪怜悯。周和祥、著赏加道衔、照道员例赐恤。并于蒲圻县、建立专祠。以慰忠魂。同时殉难之县丞、千总、及阵亡之带兵将备二员。均著查明请恤。并附于周和祥专祠、以昭旌奖。又据台涌奏、荆宜施道文辉、在白螺矶分防驻守。不能督兵堵剿。退离防所。著徐广缙、常大淳、查明参奏。其余退避各员弁。并著查明分别参奏。台涌著交部议处。向荣计抵武昌、福兴、玉山、苏布通阿等追剿之兵。计已到齐。徐广缙著毋庸株守湘阴。仍遵前旨。兼程驰赴武昌一带。督率兵勇。与常大淳前后夹攻。毋得再有迟误。岳州府城、著罗绕典、张亮基、鲍起豹等、酌量带兵前往收复。并抚绥难民。毋令失所。武昌下游。朕已谕令陆建瀛、统带大兵。泝流而上。信阳以北。复令琦善带兵兼程前进。会合兜剿。并调集东三省劲旅。前往接应。誓必灭此群丑。以彰天讨而快人心。汉阳失守情形。文武如何下落。并著该大臣等、查明速奏。伤亡兵丁、照例议恤。　　

○又谕、桂良奏、遵旨保举堪资军营差遣协领一摺。福州镶蓝旗满洲协领都尔逊、著发往军营。交徐广缙差遣委用。　　

○谕军机大臣等、据徐广缙、驰奏追剿贼匪情形、并汉阳失守一摺。岳州为南北咽喉。该匪既纷纷窜去。即应赶紧收复。著即由湖南酌调文武大员、来岳州驻劄分兵固守。堵贼回窜之路。万不可再有疏失。汉阳与武昌仅隔一江。逆匪既踞汉阳。则武昌更形危急。省垣重地。且为南北关键。四通八达之区。所关甚钜。著徐广缙、带领南省追兵。星速至汉阳武昌一带。合力攻剿。常大淳、双福、当督饬在城文武、竭力守御。并与城外救援各将密商。内外夹击。万勿株守城中。一筹莫展。致误事机土匪晏仲武、句结逆贼、围抢饷鞘。该大臣业经派委邓绍良等、带兵剿办。此股匪徒。谅不难克期殄灭。现在楚北军情。著徐广缙随时飞咨河南、江西安徽、江甯各督抚准备兜剿三面围击。不可任令窜逸复致滋蔓难图台涌驻劄荆州。据江上游。著一面择要防守。勿令股匪窜入。仍一面派委得力水师兵船。顺江直下。应援武昌。毋稍迟误廉昌等弃城而逃情节可恶。已命刑部按律治罪巴图解饷。如何被劫。著查明参奏通判郑德基、守备王福海、尚能保护十余万军饷送至省城。不致为贼所掠。著徐广缙酌量保奏。将此由六百里各谕令知之。　　

○又谕逆匪扑入汉阳。沿江下游地方。在在堪虞。情形十分紧要。已谕令徐广缙兼程前进。迅速兜剿矣。著陆建瀛酌带江南水陆官兵。即驰赴上游。与徐广缙、常大淳等、合力夹击。江防利用火攻。务将枪炮火箭火罐等件、配带齐全。以期应用尤须派带得力将弁。毋得以庸懦滥充。江苏、安徽、江西、一带。均当亟为设备。自固藩篱。著杨文定、蒋文庆、张芾、遵照叠次谕旨。妥筹布置。互相应援。至陆路各要隘。尤恐有土匪句结并著一体严防。毋致稍有疏失将此由六百里各谕令知之。　　

○又谕、本日据徐广缙奏、贼匪北窜。汉阳府城失守、督兵进剿等语。楚豫交界地方。最关紧要。急应严密防堵著陆应谷。即遵前旨。亲往要隘处所督饬文武员弁、实力严防。勿任贼匪阑入。并著琦善、兼程前进。陈金绶、亦即飞催所调各路官兵星速遄行。毋得稍有迟误。所有火器营官兵四十名。火箭二千枝。并各旗营火药二万斤。即著琦善酌量差遣应用。河南兵饷。前已先由户部筹拨矣将。此由六百里各谕令知之。　　

○浙江学政万青藜奏、藩司椿寿、留有遗嘱。实因公事棘手。遽行自尽。得旨。已有旨令黄宗汉、详查具奏。汝近在省垣。若有所闻。亦可据实具奏。　　

○抚恤琉球国遭风难夷。如例。　　

○甲戌。上幸瀛台。　　

○谕内阁、固庆奏、遵旨保举吉林各城堪资军营差遣人员一摺。拉林协领兼云骑尉台斐音保、乌拉镶红旗佐领奖赏蓝翎台禄、甯古塔镶白旗佐领常升、伯都讷镶白旗佐领辑顺、镶蓝旗佐领金山、吉林正蓝旗防御开奇哩、甯古塔正蓝旗防御忠春、三姓正红旗防御庆春、拉林正黄旗防御恩林、吉林蒙古镶白旗骁骑校哈勒洪阿、三姓正黄旗骁骑校巴图噜、正红旗骁骑校奖赏花翎苏隆阿、阿勒楚喀镶蓝旗骁骑校永祥、并降调之前任正黄旗副都统兼呼伦贝尔总管德昌、著该将军即派令管带前备吉林马队精兵二千名。配齐军装器械。候旨调拨。均无庸送部引见。　　

○又谕、慧成奏、帮船进牐、有碍挑工、恐误重运一摺。本年浙江帮船、回空已迟。自应催趱迅速南旋。据称运河挑工。关系明年运道。若筑坝过迟。恐误重运。浙江十三帮、能于十一月内赶至临清。尚可进牐催行。傥迟至十二月。即拟令在牐外守冻。自系实在情形。惟现在天气和暖。该河督仍当随时察看。会同李僡、熟筹妥办。俾帮船不致全行阻冻。挑工亦无贻误。方为妥善。　　

