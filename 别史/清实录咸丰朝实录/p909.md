<!-- { "loadSidebar": true } -->
○谕军机大臣等、恒福等奏、津郡夷务情形。并知照焦祐瀛等、在西乡安抚居民各摺片。夷情狡诡异常。既经该大臣等设法转圜。令将城上所竖旗帜、暂行撤去。并看守夷兵、亦暂撤退。民心得以稍定。俟桂良到津后、妥筹商办。或冀可渐就范围。不至骤形决裂。该大臣等移居城外。不特民心摇动。且恐该夷生疑。所奏不为无见。即著仍居城内。免致该夷疑惑。桂良于十五日。准可到津。该夷声称为期太远。日内恐其别生事端。该大臣等惟当妥为羁縻。力杜该夷北犯之心。是为至要。至焦祐瀛等、即在西乡一带驻劄。著恒福传谕该少卿等、仍当纠集团勇。备豫不虞。一面安抚居民。力求镇定。一面仍暗为设防。以资捍卫。不得因现在议抚。稍涉大意。将此由六百里密谕知之。　　

○又谕、前因苏常等处失守。当谕瑞昌、王有龄、将所调各军酌派赴援。兹据薛焕奏、青浦官军失利。松江府城复陷。上海情形危迫。请饬督师大臣兼程援救等语。松江复失。与青浦以上逆氛。联为一片。嘉定之贼。分窜罗店地方。势将扑犯宝山。上海为饷源所系。贼所注意。现在三面皆贼。存城兵勇无多。实属万分危迫。前谕曾国藩、自严州转战而东。目下将弁兵勇。是否调齐当此事机紧迫之余。该大臣务当设法探明道路。兼程前进。急攻苏松各城。使该逆回兵救援。以解上海之危。瑞昌因宜兴之贼、直犯余杭偪近省城。未能前进。现在沪城危急。著该将军即于马得昭、彭斯举、吴再升、饶廷选、四员中酌派一人。统带精锐四五千人。前往救应营中如尚有广勇。毋庸派往。并饬带兵之员。不得迁延观望。致误事机。本日复据张芾奏、逆匪环伺甯郡。援绝兵单。城围未解等语。贼围甯国。愈聚愈众。周天受激励饥军。誓以死守。情形亦甚紧迫。前经谕令曾国藩调派劲旅。间道前往应援。著仍遵前旨。分拨兵勇。派委得力将弁。迅速统带前进。以解甯国之围。将此由六百里加紧各谕令知之。　　

○又谕、薛焕奏、松江复陷、上海危急、请催兵将赴援一摺。逆匪潜赴昆山、苏州。纠约大股。复将松江府城攻陷。上海偪近凶锋。该署督调派兵勇。分筹堵御。尚属周妥。前饬瑞昌派兵赴援。本日复谕令曾国藩赶紧援剿。并催令瑞昌等、派员统带精锐、赴上海援应著薛焕迅速迎提。一面饬催曾秉忠长龙船、赴沪助剿。一面督率员弁、竭力固守。以待援兵。毋稍疏虞。前据巴栋阿奏、六月间。有夷船一只入江上驶。问系＜口英＞咭唎船。由上海前赴金陵传教。至今未回。复据王有龄奏、摉获逆目伪文。有洋人兄弟来降之语。本日薛焕摺内。亦称洋泾滨夷房墙壁。黏贴伪示。该逆与夷人。设或暗中句结。剿办尤难措手。著薛焕派员、设法密为离间。毋令联成一气。将此由六百里密谕知之。　　

○又谕、张芾奏、甯国郡城兵单援绝、剿办棘手情形一摺。自旌德太平败匪。纠合泾县芜湖贼党。进围甯国府城。增筑逆垒。偪攻甚力。周天受登陴誓守。饥踣之卒。蹶然奋兴。屡次袭毁贼营贼卡。并选精锐下城、奋力攻剿。叠有斩获。而贼围益坚。又谍闻红杨树踞匪、将复并力来犯。我军困守二十余日。虽屡战辄胜。恐兵疲饷竭。久将不支。各路官军。自应竭力赶紧赴援。虽据奏称、江长贵已催令江长泰所带三百人。会合张芾所派护饷前往之守备倪开试等四百人。绕道入城。兵力尚形单薄。曾国藩近在祁门。前已有旨、谕令调派劲旅。间道前往甯国。与周天受内外夹击。以解城围。本日复谕迅拨兵勇、就近赴援。其浙江报拨甯饷到徽。即著张芾加派弁兵。妥速转解前往。以固军心。其摺中所称、贼偪甯国北门。意将断我粮道。米兴朝甫离广德五十里。即顿兵不进。且师行十日。未出百里等语似此恇怯无能。自应严行指劾。并著张芾速将该革镇逗遛各情。据实严参。毋稍容隐。将此由六百里谕令知之。　　

○督办河南团练大臣顺天府府丞毛昶熙奏、统陈团练办法。并酌拟条规。一、添筑堡寨以扼要隘。一、讲求险要以便堵御。一、慎择首事以资统率。一、分选团丁练丁以备训练。一、摊捐练费以备公用。一、互为救援以资联络。一、申明号令以一众志。一、严定约束以禁顽暴。一、公赏罚以示劝惩。一、严察奸宄以防内应。一、旌忠义以作民气。一、事贵实力奉行。得旨。所议条规。均属周妥。照议办理。　　

○乙巳。谕军机大臣等、前因通州一带防堵吃紧。当谕令僧格林沁等于要隘处所、严密布置。并添调直隶等省官兵。归该大臣等调遣。尚恐不敷剿办。所有卓索图、哲里木、昭乌达、三盟兵丁。除已调赴军营外其余是否尚堪续调。著僧格林沁体察情形。或每盟各调一千。或各调二千。即行酌量具奏。并斟酌驻劄地方。现在通仓米石。本拟运至京仓。惟转运非易。赶办尤难。若即以此项米石。核算兵丁应得口粮。估计时值。于饷需内搭放数成。既可节省实银。且尤便于兵食。于经费较有裨益。著僧格林沁等悉心体察妥议具奏。至顺天粮台。现既归并孙治一手经理。无论银米及搭放款项。均应与天津粮台。一律支放。以昭平允。天津夷人。虽未扰害地方。恐其探听路径。意图内犯。著僧格林沁等、于由津至通各要路。多设巡卡。严密防范。遇有夷人潜行附近一带。立即阻止。勿令前进暗探消息。以杜其北犯之渐。来往行人。亦应认真盘诘。前由张家口解往之要犯关四、并由京解往之于七、及潘志和三犯。曾否审有端倪。该犯等现在羁禁何处。著一并覆奏。将此密谕知之。　　

○又谕、文煜奏、江浙漕船收进俚岛等语。江浙漕船三只。共装漕米四千七百三十石。因洋面未靖。暂行收泊山东俚岛口内。著文煜派员、确切查明此项漕米。如令在船停泊。是否不至霉变。抑或于附近地方。暂行露囤。俟海防事竣。再行运津兑收。该抚即体察情形。妥为办理。将此谕令知之。　　

○命户部续拨饷银十万两。解赴通州粮台。　　

○以通州办理防务。命直隶、河南、山西、各督抚。将备用军械。迅速解京。　　

○赏已革大学士赛尚阿五品顶带。交钦差大臣僧格林沁军营差委。　　

○予故工部尚书文彩祭葬。谥安恪。　　

○蠲缓山东邹平、阳信、滨、利津、沾化、莘、冠、馆陶、高唐、益都、惠民、海丰、朝城、邱、齐河、泗水、城武、定陶、钜野、费、沂水、金乡、乐陵、菏泽、郓城、临胊、临清、昌乐、高苑、峄、单、曹、三十二州县。及济甯、临清、各卫。被旱、被风、被虫、被雹、被扰、庄屯新旧额赋。　　

○丙午。朱谕惠亲王等、僧格林沁勤于王事。朕深廑念。况近京一切布置。更必日夕勤劬。著惠亲王等、前赴通州传旨。询咨僧格林沁防守情形。并著僧格林沁激励兵心。以期有备无患。　　

○谕内阁、周祖培等奏、筹议团防章程、酌拟条款呈览一摺。京师为首善之区。周祖培等办理团防。自应实力奉行。务使宵小潜踪。善良安堵。以期人心静谧。所拟章程各条。均尚妥协。著即照所议。会同五城御史悉心妥筹办理。不可有名无实。其设立公所等一切经费。著照所请。由该尚书等先行倡捐。如有情愿捐赀报效者。并准由该尚书等奏请奖叙。以昭激劝。　　

○又谕、刑部奏审明嘉量被窃、分别定拟一摺。午门前陈设嘉量。系工部制造库经管。每遇典礼完竣。应即撤回存库。咸丰元年。领催刘国庆等、以该库司员令其毋庸撤回。辄私雇步甲喜禄看守。接任各员。并未查出。以致被窃。均属不知慎重。除刘国庆等应得罪名。均照所拟办理外。所有应行存库嘉量、不即撤回之工部制造库司员及后任未经查出各司员。均著查取职名。交该部分别议处。仍责令照式赔修。　　

○谕军机大臣等、桂良奏、筹商议抚各节、请旨遵行一摺。桂良此次到津。大局所关。自当豫行筹画。以便与该夷晤商。如该夷照会内、所称在京居住一层。该夷与桂良在上海。既有择地居住之议。未便任其翻悔。且其照会内。尚有遵照天津所立和约第三款、或长行居住、或随时往来、候其国王谕旨等语。尚非坚意驻京。著桂良等极力挽转。但能消弭此事。方为妥善。如万难阻止。亦可允其驻京。但不得多带从人。致令居民惊扰。如但欲于海口随时往来。亦须先期知照中国。即可派员护送。至该夷称欲送还船只一层。可告以大沽炮台。工程钜万。今被尔国攻毁。较船只之费尤钜。足可相抵。且去年所沈之船。尚在水中。未尝为中国所有。如欲送还炮位。可告以炮位现时均在海口。应由贵国自行认收。其所称赔偿各项。虽未定有数目。难保不多方需索。谅桂良等必能随机应变。斟酌妥办。轻重之权衡。该大臣定能体会朕意也。将此由五百里密谕知之。　　

○又谕、乔松年奏、金坛被围日久、请将守城文武先行优奖等语。金坛文武。力守孤城。数月之久。深堪嘉尚。参将艾得胜、知县李淮、著巴栋阿先行查明。奏请优奖。其随同守城出力之官绅兵勇。一并查明。先行奏请优奖。以示鼓励。将此由六百里谕令知之。　　

○命给事中吴焯、薛书堂、御史杨荣绪、徐启文、郭祥瑞、刘有铭、朱潮、薛春黎、任兆坚、白恩佑、帮办五城团防。　　

○以误差糜饷。革江苏游击奎喜职。并遣戍。　　

○予山东阵亡团总千总袁熩、把总李中廷、祭葬世职。监生李奂若、生员倪凤来、六品军功刘真义、赏恤如例。　　

○丁未。中元节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡宫。　　

○遣官祭端慧皇太子园寝。　　

○朱谕军机大臣等、口□佛夷照会。词似近理。而处处要挟。心殊叵测。即如赔费一节。作为互敦和好。在此次兵费以外。显系暗伏战机。为将来多索地步。津郡通商。与＜口英＞夷同。长驻京师。与二月间照会中国如不允从凯送至京之语。亦隐连线索。现在实难豫为挽回。俟桂良报到。再为斟酌。　　

○谕内阁、曾国藩奏、平江县城捐建忠义祠、恳请列入祀典一摺。湖南平江一县。地当江鄂之冲。自粤匪滋事以来。四邻皆陷。一邑独完。计自守界御贼。出境荷戈。前后力战死事者。约二千六百余人。洵属忠义可嘉。允宜特予褒荣。用光祀典。该大臣请于该县捐建忠义祠。将赠太仆寺卿何忠骏等分别奉祀。遴派公正绅耆、经理祭田。均著准其照办。并著照各府昭忠祠、及湘乡县忠义祠之例、列入祀典。地方官春秋致祭。以妥忠魂而彰荩节。　　

