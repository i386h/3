<!-- { "loadSidebar": true } -->
监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰七年。八月。甲子。遣官祭贤良祠。　　

○谕内阁、王懿德、庆端奏、请宽免藩臬处分等语。福建布政使瑞瑸、按察使保泰、代理按察使赵印川、于该省失守府县城池。均有应得处分。惟念该员等、或筹济饷需。或督率防剿。现在失守郡县。全行收复。地方一律肃清。办理迅速。功过尚足相抵。所有应得处分。均著加恩宽免。　　

○谕军机大臣等、袁甲三奏、请撤回马队等语。察哈尔马队。前因英桂等、奏称不能得力。当谕令撤回。本日据袁甲三奏、该营四起马队。因马匹倒毙过多。不成队伍。著即撤回以示体恤。其管带之记名副都统总管约逊、带兵得力。著暂留袁甲三军营。并酌留随从官兵。以备差遣。遣回各兵。即交带队官公中佐领贡嘎德里克、管带。并著地方官酌备车辆。沿途递送。前有旨、谕令袁甲三、驰赴正阳。接办剿匪事宜。本日据奏、约在中秋前后启程。计此时当已前进。现在攻剿正阳。正当吃紧。胜保病尚未痊。袁甲三、著即星驰前往。帮同统带官兵。迅图克复。毋再延缓。将此由五百里谕令知之。　　

○以福建省城防御出力。赏在籍尚书衔致任太常寺卿廖鸿荃、主事杨和鸣、知府钟峻、蔡声修、庄焕文、同知李庆霖等花翎。同知丁嘉玮等、蓝翎。余升叙有差。　　

○乙丑。遣官祭关帝庙。　　

○谕军机大臣等、本日据都察院奏、山东费县民人宋德基、以幅匪劫杀等情具控。郯城等处、匪徒滋事。叠经谕令崇恩、派拨官兵会同徐州兵勇剿办。嗣据该抚奏称、郯邳等处肃清及兰山、费县一带。已派有兵勇驻劄防剿。匪徒当不至横行。兹阅该民人呈词。内称幅匪李希梦等、结党千余人。先在兰山、郯城、地方劫掠。因官兵挫败。突入费县。肆行焚杀分扰蒙阴、沂水。并闻宿迁之匪。窜入兰郯境内。将与费县贼匪合夥等语。此股匪徒势已蔓延。且宿迁、峄县等处。均有匪徒滋扰。业据邵灿等奏报。何以未据崇恩、将堵剿情形入奏。现据该民人宋德基、将幅匪头目姓名住阯开单呈控著钞给崇恩阅看。该抚接奉后。即饬兖沂曹济道达镛、并兖州镇将等迅速将各股匪首。严密查拏。按名弋获。毋令漏网并派拨兵勇。会同各该地方。将夥党□□穴□又□剿。务使一律肃清。傥意存掩饰。致酿巨患。该抚恐不能当此重咎也。将此谕令知之。　　

○理藩院尚书赓福、因病解任。以都察院左都御史肃顺、为理藩院尚书。吏部左侍郎瑞常、为都察院左都御史调礼部左侍郎文清、为吏部左侍郎。以正蓝旗满洲副都统玉明、为礼部左侍郎。　　

○补铸河南虞城县儒学条记从巡抚英桂请也。　　

○以克复广东清远县城赏同知衔教谕郭钟熙、花翎。举人向阳等蓝翎。余升叙有差。　　

○以克复广东德庆封川州县城予知县黄家仁、以同知直隶州用赏从九品陈森等蓝翎。余升叙有差。　　

○以剿办广东永安窜匪、出力赏知州吴赞诚花翎余升叙有差予阵亡外委黄凤章祭葬世职。　　

○丙寅。调正黄旗汉军副都统载鷟、为正蓝旗满洲副都统。以镶黄旗汉军印务参领文盛、为正黄旗汉军副都统。　　

○以江南徐州官兵攻剿捻匪出力赏参领果全防御穆克特布巴图鲁名号知州叶藩参领德英奇永伊昌阿防御富亮贵德恒泰游击马裕椿守备滕家胜等花翎。通判金庆澜等蓝翎余升叙有差　　

○丁卯。谕军机大臣等英桂奏朝阳县与奉天锦州府接壤之处有夷人溷迹并据庆祺咨称朝阳县界内松树觜子地方有西洋人建盖天主堂聚人念经等语。朝阳县界并非各夷通商之地岂容建立天主堂聚集多人致滋流弊所称西洋人究系何国夷人抑或内地奸民假托外夷希图煽惑乡愚英隆现已委员前往密查并著庆祺派员会同查明即将办理情形据实具奏将此各谕令知之。　　

○调江甯布政使文煜为江苏布政使办理江南军营粮台江苏布政使杨能格为江甯布政使办理江北军营粮台。　　

○戊辰。谕内阁、端华等奏、联顺呈递亲供并亲讯各情一摺联顺供词与众供不符之处。仍著端华等、详细研鞫以成信谳至八旗步甲查出空缺有一千五百余名之多。自应急筹挑补以重地方著步军统领衙门、再行确查按名挑补足额并妥议章程以杜虚报冒销之弊。　　

○山西巡抚恒福奏、辽州有河南匪徒句结饥民擅进黄泽关黎城县属偏城镇地方亦有河南匪徒阑入现派官兵前往相机办理兼资弹压得旨饬令迅速弹压驱逐勿令到处滋扰。　　

○以剿办广东洋匪出力赏水师提督吴元猷游击李銮彪、都司李懋元、花翎千总黄绍晋等蓝翎余升叙有差。　　

○己巳。谕内阁、前据御史那清阿奏署两淮盐运使郭沛霖徵收淮南税课日形短绌并信任泰州运判洪国柱冒领库银侵蚀税钱代为弥缝等语当交何桂清、赵德辙、查明具奏。兹据奏称泰州运判洪国柱声名本属平常咸丰三年、因办理防堵领过淮南总局垫发商人捐输银二万两事阅四年之久。既未将用项随时呈报又延不造册请销难保无侵蚀入已情弊洪国柱著即革职交署盐运使联英责令将所用银两赶紧逐款报销并确查分拨仪徵县银有无实在凭据傥有侵那等弊著即严审治罪郭沛霖因洪国柱那用税钱当将撤任勒追尚无代为弥缝情事著俟案结时另行具奏　　

○又谕、前据英桂等奏军营保举各员请准其开单请简、并在营候补等语。当经降旨令该部议奏兹据吏部遵议具奏。各路军营打仗出力人员原准保奏记名以道府用、遇缺请旨简放其办理粮台文案各员业经奏定章程不准保奏记名简放其从前记名各员著仍遵前旨、俟军务告竣送部引见再降谕旨英桂等援在营候选之例仍请开单简放之处。著毋庸议。其军营候补人员。本准按班序补惟投效军营旋即保奏另指他省各项文员例应赴部分发验看引见方准赴所指之省按班序补若于未经到省之先。即令其在营候补。不但员缺虚悬且开取巧之弊嗣后军营投效人员无论何项劳绩保奏另指他省者均著俟军务告竣给咨送部引见到省后再行按班序补该抚等所请在营候补之处。亦无庸议。　　

○谕军机大臣等、御史来仪奏、知县贪污不职请饬查办一摺据称奉天海城县知县鲍师钊贪名素著于县属没沟营地方设立私卡派家人私收商税每岁不下万金又因生辰两次演戏敛钱十万余千盛京办理陵工俱系官项该县私派地方按亩出钱不下二十万千因绅士恳求宽减辄将武生程殿扬等、锁拏刑责几至激变又擅移佛寺、万寿牌并私收船规强买民房挟仇刑虐得钱藉拏赌索赃买倡为妾。种种不法等语。似此贪婪卑鄙劣迹多端实为地方之害著庆祺富呢雅杭阿景霖按照所奏各款确切查访严参惩办毋稍徇隐。原摺著钞给阅看将此谕令知之。　　

○又谕奕山、等奏俄夷复于江右盖房及越卡驶行一摺前曾谕令奕山会同俄夷、使臣普提雅廷。勘定地界并先行晓谕海兰泡等处夷人该国现有大臣前来应即撤回人船静候查勘现在该夷复有在黑龙江在精奇哩、开垦种菜松花江右图勒密添盖房屋并有船只越卡西上之事其为图占地方欲谋久住已属显然。著奕山等仍遵前谕告以中国与该国和好有年。不应擅自盖房占地。现既派有大臣与尔国使臣分勘界址。不得任意违例。致启争端一面妥为驾驭。毋令开衅一面密禁沿海奸民。私通贸易断其接济。使彼粮食匮绝。当必废然思返。该将军等、勿因海滨地广难于稽查致令奸民句结。自贻后患将此谕令知之。　　

○又谕、本日据法福礼奏、后路官兵行抵叶尔羌即统带进剿一摺。喀什噶尔英吉沙尔两城被围已经三月亟应督兵救援现在所调官兵到叶尔羌者已足五千之数。谅已足敷剿办所有备调之乌噜木齐官兵一千五百名。著毋庸再调。以节糜费此次回匪滋事多系乌合之众。一经官兵剿击。即纷纷逃窜若能乘此声威。奋力迎击。当可克期殄灭、据称叶尔羌复有贼匪滋扰经官兵击败之后尚未远扬著法福礼等督饬官兵前进仍沿途□□穴□又□剿余匪并确探喀英两城情形迅速剿办毋误事机至该匪等一经剿败逃窜出卡难保不去而复来。如能设计抄袭。使其大受惩创方足以褫贼胆而固边疆著该大臣等妥筹办理。此次法福礼所保各员均属从优念其初次接仗。即获大胜是以悉照所请奖励嗣后保举出力人员不可失之过优以杜冒滥。将此由五百里各谕令知之。　　

○陕西巡抚曾望颜奏、陕省续有飞蝗至境。现经派员督捕幸蝗虫被雨沾濡□□穴□又□捕更易得旨虽被雨泽勿信为已绝。仍著督饬扑捕不致扰累为要。　　

○伊犁参赞大臣法福礼奏。叶尔羌境内复有贼匪滋扰。督兵截击毙贼无数余匪败退西窜得旨。此次不过小胜杀贼并无确数阵亡兵勇咨部照例办理出力人员。俟再获大胜方准酌保。　　

○以江苏山阳县捐输军饷永广文学额四名。　　

○以伊犁官兵剿贼出力赏协领伊勒哈布富珠哩防御德克吉春锡拉苏德格都巴图鲁名号副总管博勒果素副都统衔佐领塔拉奇讷莫库防御霍伽布富克吉善、都司杨成等、花翎。前锋校伊吉斯浑等蓝翎。余升叙有差　　

○庚午上御勤政殿听政。　　

○谕内阁前闻江苏在籍中允冯桂芬有徇庇捐户等情事当经谕令何桂清查明参奏兹据奏称访查冯桂芬、乡评毁誉参半其劝捐吴江县太湖厅两处均会同众绅公议尚无包庇情事惟绅士办理地方公事必须舆情推服该员既因劝捐致招物议、著勿庸办理省城局务。　　

○以詹事府詹事宜崇、为大理寺卿少詹事沈桂芬为内阁学士兼礼部侍郎衔辛未世宗宪皇帝忌辰遣官祭泰陵。　　

○谕内阁、何桂清晏端书奏提镇大员在营丁忧、请留办军务一摺浙江提督邓绍良、陕安镇总兵秦如虎先后俱丁母忧现当剿办吃紧之际未便遽令离营邓绍良、秦如虎、均著毋庸开缺即作为署任仍留皖南办理防剿事务邓绍良俟军务稍平再行奏请给假回籍治丧秦如虎届时著该督等酌量奏明办理。　　

