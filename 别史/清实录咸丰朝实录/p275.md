<!-- { "loadSidebar": true } -->
○又谕、胜保奏、查明道员知县被贼戕害、并请将督兵不力之都司、从重治罪等语。山西河东道张锡蕃、带兵在垣曲防剿。被贼戕害。垣曲县知县晏宗望、因防兵溃散。猝不及备。身受七伤殒命。深堪悯恻。张锡蕃、晏宗望、均著开复革职处分。交部照例议恤。其已革都司玉恒、署都司景亮、带领大同镇兵。在垣曲防守。贼至不敢接仗。先自溃逃。以致县城失守。逆焰鸱张。实堪痛恨。景亮著一并革职。即著胜保、查明玉恒、景亮、避匿何处。派员拏解到营。即于军前正法。以为临阵退缩者戒。　　

○又谕、容照奏、委官伤毙、请饬查办一摺。据称、骁骑校格绷额等、押送乘骑马匹。行抵临城驿地方。突有乡勇拥入店内。将委官隆常、戳伤殒命。并据滕县知县黄良楷禀称、隆常在利国郗山两驿、抢取驿马。有不法情事。并不服查究、刃伤乡勇邵魁兰等语。著署山东巡抚崇恩、亲提人证。秉公确讯。按律定拟具奏。容照自请议处之处。著俟定案时、再降谕旨。　　

○谕军机大臣等、本日据胜保驰奏、逆匪初十日。窜入平阳。府城失守。官兵跟踪追剿。斩获甚多。该逆复窜至洪洞。被我兵冲作两段。势甚穷蹙。沿途拏获长发贼。据供、该逆欲由山西直犯京师。胜保等、令郝光甲、与托云保等、堵剿平阳城内之贼。复令西淩阿、魁福等、在洪洞县北关大路拦截。胜保等督兵从东面两路夹击。斩捦甚众。今胜保已至赵城。绕出贼前。将该逆全行兜住。惟所带兵勇。尚恐不敷分拨。仍应添兵扼守前路。兹据讷尔经额奏、已派副将孔广顺、带兵由泽州一路前进。所有前调山西兵三千名。亦已饬令由获鹿井陉一带回省。又据托明阿奏、遵旨带兵赴援。已令其迅速前进。并令恩华带兵前往。与胜保会合攻剿矣。至直隶与山西交界地方。除固关正定等处。该大臣已拨兵驻守外。其余大小隘口。均著严饬地方文武。加意巡防。杜贼奔窜。将此由六百里谕令知之。　　

○又谕、胜保奏、逆匪窜扰平阳洪洞、督兵绕出贼前各一摺。览奏焦急之至。逆匪西窜晋省。该处防兵。望风先溃。以致后路追剿之兵。不能得手。殊堪痛恨。现在胜保带兵。备涉艰苦。已经绕出贼前。贼势既分。攻剿较易。前有旨、令各路官兵。统归胜保调遣。著即相度机宜。设法进剿。并严饬各路带兵将官。四面兜围。防其奔窜。本日据哈芬奏、令游击和昌、带兵八百名。驻劄韩侯岭一带。著即催提前进。扼要堵截。恩华、托明阿、所带之兵。计日亦可赶到。均著胜保咨商。妥为布置。赵城霍州等处。竟有馈贼骡马。豫备粮石之事。该处素有习教之人。难保不密为句结。胜保驻劄该处。务须加意慎重。严密调度。勿露风声。并晓谕绅耆、自相保卫。固结人心。勿为贼诱。至军饷一节。本日已谕令郭梦龄、迅即拨银二万两。解赴大营。如一时不能解到。所有各州县仓库钱粮。均准随时动用。再晋省素称富庶。急公报效者、谅不乏人。著即遍为晓谕。如有绅民人等、情殷助饷。或资送米食。接济军营者。均著胜保随时奖赏保奏。将此由六百里加紧谕令知之。　　

○又谕、托明阿奏、统兵驰赴晋省会剿一摺。前据恩华奏称、初九日。移营济源。当令其不可株守一县。遵旨前进。谅已星速跟追。该将军于十四日。始行裹粮进山。由泽州小路、侦探贼踪。迎头截击。已属落后。本日据胜保驰奏、平阳府城。于初十日失守。我兵跟踪追剿。贼复窜扰洪洞。现已将该逆冲作两段。胜保等已绕出贼前。遏其北窜。惟所带马步各队官兵。仅止四千余名。各处隘口。不敷分拨。北路韩侯岭、最为扼要之区。必须添兵驻守。防其奔窜。托明阿、著即由阳城一路前进。无分星夜。驰赴韩侯岭一带、扼要迎击。断不可稍有迟延。恩华著即由垣曲一路进兵。飞速遄行。直赴平阳洪洞。合力攻剿。所有赴晋各路官兵。并山西省官兵。已有旨、均归胜保调度。该尚书将军等、务须和衷共济。趁此贼匪喘息未定之时。一鼓歼除。不留余孽。万勿再令纷窜。将此由六百里加紧各谕令知之。　　

○又谕、本日据胜保奏、拏获长发贼讯供、意欲由山西乘虚而入、直犯京师等语。十三日。胜保等驰抵洪洞。探知该逆排队出城。即欲北窜。经胜保派令西淩阿等、绕出贼前。扼要截击。已将该逆全行兜住。即在该县城北之上纪落镇、劄营扼守。杜其东窜北窜之路。晋省与直隶毗连。交界处所甚多。固关等处、为北上通衢。尤关紧要。其余小口。亦尚不少。著桂良将若何布置情形。随时具奏。并派员实力巡查。相机防守。不可稍涉大意。懔之慎之。将此谕令知之。　　

○又谕、御史李宗焘奏、山陕要隘、急宜防堵一摺。据称、山西平阳迤西、处处与陕西连界、所隔仅一黄河、必须沿河一带、严密布置、并请饬陕甘总督移兵河干、扼守险要等语。平阳偪近陕境。黄河两岸。情形最为吃紧。著舒兴阿、选派得力员弁。管带兵勇。择要驻劄。饬令认真巡查。收藏船只。严防偷渡。该督驻劄陕州。原为防堵怀庆贼匪。刻下贼窜晋省。惟以防守陕境为要。或应移兵河岸截击。或应渡河前进攻剿。著即体察情形。赶紧筹办。毋稍延误。原摺钞给阅看。将此由六百里加紧谕令知之。　　

○又谕、本日据胜保奏、追剿逆贼一摺。据称、沿途斩获逆匪数百名。夺获枪炮器械火药等件。不计其数。惟粮台相距日远。山路难以如期转运。现已咨明直隶督臣。转咨山西巡抚。作速拨给银二万两。以济军需等语。逆匪本欲全股北窜。经我兵绕出贼前。使贼首尾不能相顾。本日复谕令托明阿、恩华、督率大兵。分路兜剿。自可迅就荡平。又据哈芬奏、已派游击和昌、带兵八百名。扼守霍州韩侯岭等处。该处为太原要隘。著郭梦龄、飞催该游击前往驻守。毋令贼匪窜越。其胜保军营所需粮饷。著该署抚迅即拨银二万两。以资接济。其余追剿各路官兵。据讷尔经额奏称、均应由山西粮台支应。谅该大臣已飞咨晋省。并著该署抚飞饬各属。所有过境官兵。一体接济。毋得贻误。将此由六百里加紧谕令知之。　　

○又谕、前据慧成奏、皖省情形吃紧、必须亲自带兵。前赴和州一带迎剿。当谕令督兵驰往。会筹剿办。兹据雷以諴、福济奏、请留慧成等驻兵扬州。会同攻剿等语。扬州东路。兵力较单。固须添兵协助。惟皖省贼踪肆扰。亦在防剿吃紧之际。著琦善、慧成、酌量情形。如扬州东路吃紧。应留慧成督兵防剿。所有皖省和州一带。应拨何项官兵、前往会剿。抑或慧成仍赴安徽。由琦善另拨兵勇。协防扬州东路。总当统筹全局。毋得顾此失彼。将此由六百里谕令知之。　　

○钦差大臣大学士直隶总督讷尔经额奏、余匪西窜晋省。毫无准备。以致各属被扰。现已遵旨、派兵扼守正定。得旨。贼窜晋省。直晋均难辞责。况讷尔经额统领诸军。责难旁贷。事后百口辩论。于事何济。怀庆解围。是汝之功。俾贼匪西窜。余烬复然。是汝之咎。功过自不相掩。目下平阳失守。幸胜保抄越贼前。设非上天默佑。竟达太原。直犯京师。汝等有何为耶。卿扬历中外多年。断不至昧于事机。视京阙为无关紧要。欲京师镇定。必筹阻晋省关隘。欲保直隶无扰。尤应以山西前路为咽喉。唇齿相依。犹非一家。直一身耳。再哈芬、已革职逮问。卿更须事欲速而见大。勿以常时常事观也。革去前赏之黄马褂。不过仅予薄惩也。懔之。又奏、胜保行营粮饷。请饬山西就近应付。批。已有旨、饬令郭梦龄妥筹接济。卿系钦差大臣。无论何路何事。皆应筹画调遣。若必待请旨而后行。岂不有误机宜。著申饬。　　

○予福建阵亡知县王廷干、祭葬世职。　　

○辛卯。上诣永安寺拈香。　　

○诣寿康宫、问皇贵太妃安。　　

○谕内阁、毓书奏、外藩蒙古人等、沾染汉人习气、渐失根本、请旨严行禁止一摺。蒙古地方。素性淳朴。不事浮饰。近来蒙古人起用汉名。又学习汉字文艺。殊失旧制。兹据毓书奏称、蒙古人词讼、亦用汉字。更属非是。若不严行禁止。断然不可。著理藩院通行晓谕内外各扎萨克部落。嗣后凡蒙古人。务当学习蒙文。不可任令学习汉字。以副朕敦厚蒙古淳朴风俗之至意。　　

○又谕、前据王懿德奏、福建海澄、同安、厦门、安溪等厅县、会匪滋扰、戕官劫犯、失守城池、自请治罪。有旨。令查明失事情节具奏后。再降谕旨。嗣据该署督先后奏报。所有失事地方。均经次第收复。惟厦门尚在攻剿。该署督未能先事豫防。咎有应得。王懿德、著交部照例议处。寻部议降二级留任。从之。　　

○又谕、王懿德奏、请将浮开乡勇名数之知县、革职严办一摺。福建同安县知县李湘洲、先因该处会匪攻城。不能固守。致有失事。迨收复后。禀报所雇乡勇。自一二千名、逐增至八千余名。其为虚报冒销。情弊显然。该员失守城池。本有应得之罪。兹复于雇勇任意浮冒。更属贪污。李湘洲、著革职拏问。交有凤、王懿德、查明冒滥情节。追赔严办。　　

○又谕、黄宗汉奏、温州府属、被水情形。现饬抚恤查办一摺。前以浙江台州府城。猝被水灾。降旨、令该抚专派道府大员。前往抚恤。并查明被淹田亩。分别蠲缓具奏。兹复据该抚奏称、温州府地方。于六月十八日起。狂风大雨。历八昼夜之久。山水涨发。江潮泛溢入城。低洼田庐。及城厢内外铺户。均遭淹浸。小民谋食维艰。现经该道府饬县、劝捐钱米。设局散放。并请于温处二府属、借拨常平仓谷。以资接济。著该抚即饬查明、迅速核办。其应如何分别蠲缓之处。著与被水之德清等二十三厅县。一并详查。据实具奏。　　

○又谕、王懿德奏、艇匪伺劫饷银、请将该管镇营、并督运护解之员、分别惩处一摺。福建委员押解台湾澎湖等处饷银。在海坛镇辖万安汛澳内、泊船候风。突遇艇匪。将雇备防护商船、行李货物摉劫。并殴胁知县县丞。不法已极。虽饷银并未疏失。该管营员、漫无觉察。督解护送各员。不能督率攻击。均难辞咎。护海坛镇总兵、现升金门镇总兵钟宝三、著先行交部议处。护海坛镇标左营游击、水师提标前营守备孙思庭、著革职留任。与钟宝三、均著勒限一个月。严拏艇匪。务获究办。限满无获。即著严参。督解官准升烽火门参将提标左营游击林朝瑞、护送官护海坛镇标右营游击闽安左营守备周向辰、署闽安左营都司提标右营守备苏起鳌、均著交部议处。　　

