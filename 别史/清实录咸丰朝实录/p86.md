<!-- { "loadSidebar": true } -->
○又谕、常大淳奏、海塘埽石各工冲缺、请将承修员弁革职留任、勒令赔修一摺。浙江海塘。因八月内、连日风潮猛烈。先后坍卸石塘。计驹字号二丈零。食字号二十丈。场字号四丈。其柴埽各工。亦俱坍塌。现在口门业经堵合。著即将石埽各工赶紧接续修复。以资抵御。该厅营各员、原办工程。未能坚固。实难辞咎。杭州府西塘海防同知马椿龄、海防营守备夏德风、均著革职留任。勒令赔修。现署西塘海防同知仲孙樊、未能先事筹御。杭嘉湖道舒化民、疏于防范。均著交部分别议处。　　

○又谕、端华等奏、查验军械、请饬认真经管等语。圆明园八旗所在弓箭撒袋长枪等项。照例十年修理一次。兹据查明损坏过多。究属收存不善。经此次修理后。著该管大臣、严饬各该旗章京等、妥为经管。傥每年查验军器时。再有损坏之处。即由查验大臣据实参奏。毋稍瞻徇。　　

○辛丑。上诣寿康宫、问皇贵太妃安。　　

○壬寅。谕军机大臣等、赛尚阿奏、新墟贼匪。窜入永安州城。我兵继至。且追且击。该匪逃入城中。闭门据守。现在巴清德、向荣、乌兰泰等、均已督带各路兵勇。先后追至。务当严密堵御。四面围攻。城中贼匪。是否有逆首在内。尤须探明设法歼捦。再据贼供、洪秀泉有乘小舟欲驶出蒙江口之信。蒙江偪近藤县。系东通梧州水路。该大臣已饬刘继祖、汤俊等、及防河各委员、严密堵截。此股逃匪七八百人。船炮俱备。且有逆首等在内。务须加意严防。设计捦剿。刘继祖等、是否可靠。所带兵勇。是否足恃。朕心实深悬念。至贼匪分窜各路。往往乘虚而逸。是该匪探知我兵情形甚熟。而贼中消息。我兵转未能得其确情。用兵之道。侦探为先。何得如是草率。现在首逆韦正等、如何分窜。某首匪在某处。亦未详细声叙。所谓知己知彼者安在耶。所调湖南兵一千名。现在是否赶到。足资防剿。其先调之楚兵。日久疲乏者。或即汰回。或换令防守。不可强使当先。反致误事。此一节务须慎密。断勿稍有漏洩、致滋解体。新墟一带贼巢。既已焚毁。其零匪是否剿净。闻逃匪有怨恨思散之言。若能设计诱将首逆缚献。则余党更易翦除。赛尚阿自抵军营以来。凡遇奏报胜仗。著有劳绩。朕无不优加赏赉。即巴清德、向荣等、亦均屡有恩施。现在贼匪仍肆猖獗。攻破城池。该大臣等、当如何知感知愧。力图报效。以赎前愆耶。将此由六百里谕令知之。　　

○钦差大臣大学士赛尚阿、奏报永安贼匪、击败被围。得旨。逆匪被困。正可聚而歼旃。勿令一名兔脱。至洪秀泉等、欲由水路潜逃。尤应严密防范。若首逆未能捦获。只杀余匪以赛责。朕惟知将赛尚阿重惩不贷。懔之。　　

○驻藏大臣穆腾额奏、达赖喇嘛、采买缎匹逾限、恳准赶行采办。得旨。著加恩准行。嗣后不得援以为例。　　

○改铸山东滕县知县印信。从巡抚陈庆偕请也。　　

○以广西永安州城被贼窜陷。钦差大臣大学士赛尚阿、下部议处。革提督向荣、都统巴清德翎顶。　　

○以攻剿广西新墟贼匪出力。赏知州冯玉衡、花翎。勇目张兴、蓝翎。余升叙有差。予阵亡侍卫文瑞、守备刘正江、张相桓、千总周接受、张文魁、把总定治、王鸿信、外委李升、李锐武、傅尚升、尹克选、蓝翎长伊精额、步军校龄山、祭葬世职。　　

○癸卯。上御乾清门听政。　　

○甲辰。上诣寿康宫、问皇贵太妃安。　　

○命翰林院编修赵畇、在上书房行走。　　

○乙巳。谕内阁、刑部等衙门、具题湖南衡山县民曾思义、划伤小功服兄曾叙伦身死一本。声明并非有心干犯。夹签请旨。该犯曾思义、与曾叙伦夥砍山柴。至晚清算担数。曾叙伦因被斥拢扭。仅止用柴向殴。曾思义何以尚带柴刀在身。遽行抵格。且一伤适在致命处所。恐不免以案关服制。相沿救生不救死之恶习。曲为开脱。著骆秉章、再将此案亲提。悉心研鞫。务得确情。据实定拟具奏。以成信谳。寻奏、覆审曾思义被殴情急。抵格适伤。委非有心干犯。请仍照原拟办理。得旨。改为斩监候。秋后处决。　　

○又谕、程矞采奏、粤东窜入股匪、经楚粤两省会剿、歼捦多名一摺。前扑宜章县边卡之粤匪。击退后、逃至乳源交界之容家洞。参将积拉明阿等、分路上山。腹背夹攻。毙贼不计其数。该匪逃至曲江陇归墟。复经南韶镇昆寿、先后歼捦百余名。该匪等经两省合力剿捕。余党无多。所有广东湖南毗连之处。仍著程矞采、饬令镇道。会同广东文武。探踪搜捕。务期歼除净尽。不留余孽。守备赵鸿宾、前攻思仁坳。身先士卒。奋勇被戕。情实可悯。著交部从优赐恤。阵亡兵勇。一并照例议恤。　　

○谕军机大臣等、前因广东股匪。窜扑湖南宜章县边卡。当降旨、饬令徐广缙、叶名琛、派兵兜捕。本日据程矞采奏、此股贼匪。经湖南官兵在容家洞地方攻剿。歼捦多名。余匪仍窜回粤东。又叠被粤省官兵剿捕。屡有捦获等语。仍著徐广缙等、督饬地方文武。将此股逸匪搜捕净尽。勿留余孽。前饬查拏沙包会匪杨得魁等、并著严拏务获。再粤西新墟会匪窜逸。逆首洪秀泉、有由水路东下之信。永定藤县。接连梧郡。为东西两省孔道。徐广缙远驻高州。叶名琛在省。务须添派弁兵。严守肇庆。傥匪徒窜近梧州。悉力堵御。勿令顺流东下。是为至要。将此由五百里谕令知之。　　

○又谕、程矞采奏、酌拨永州防兵一千名。驰赴广西省城。以资捍卫。并另调各营兵丁补防等语。湖南永明江华等处。与永安州相近。现在广西大兵。围攻永安。难保余匪不乘间逃窜楚境。且新甯城步。亦与广西壤地毗连。各该处派兵设防。是否不至单薄。该督移驻衡州。是否堪资策应。不至鞭长莫及。提镇带兵分驻之处。是否扼要。著与骆秉章悉心筹画。督饬文武。加意巡防。勿任邻省余匪窜入句结。将此由五百里谕令知之。　　

○湖广总督程矞采奏、遵查湖南斋匪、并获犯严惩。得旨。严行究办。毋稍轻纵。　　

○以礼部尚书奕湘、兼正红旗汉军都统。未到任前。以镶白旗满洲副都统华山泰署理。　　

○命成郡王载锐、带领侍卫十员。往奠故刑部尚书阿勒清阿茶酒。予祭葬。谥悫慎。　　

○丙午。上诣寿康宫、问皇贵太妃安。　　

○谕内阁、陆建瀛奏、六牐漫工堵合一摺。前因江运厅境、六牐内撑堤。漫溢溃塌。降旨责令厅营赔修。兹据奏称、购集料土。刻日兴工。经河督及该督。先后驻工督办。已于本月初四将漫口堵合。所有被淹灾民。仍著饬令该府县妥为抚恤。毋令一夫失所。　　

○谕军机大臣等、陆建瀛奏、丰北漫口情形一摺。并片陈徐属民情等语。此次全河北趋。由沛县之华山戚山、分注微山、昭阳等湖、挟清水外泛。运河牐坝纤堤。均已漫淹。现在回空军船。衔尾南下。不以片刻停留。如何急筹宣洩。俾运道纤堤涸出。回空可以无误。其丰、沛、铜山、砀山各县。及毗连山东境内灾黎。荡析离居。不堪设想。虽据该督奏称、酌提银两。分饬该管道府县抚恤。并捐廉倡率。以资接济。能否不致流离失所。俾逃亡者可以次第复业。著该督等、赶紧设法。饬属妥为办理。并移咨山东。一体实力。安抚。不得令庸劣属员。讳饰侵渔。致滋流弊。徐属民情强悍。尤当随时查察。有无匪徒乘机抢掠。或句结饥民。致酿事端。查文经到工。尚需时日。该督等、即行饬属勘估工需。将现在筹办情形。迅速具奏。以慰朕怀。至杨以增前奏、请拨来年岁料银两一摺。已交户部议奏矣。将此由四百里谕令知之。　　

○丁未。谕军机大臣等、据徐广缙、叶名琛奏、暹罗国王、先后奉到孝和睿皇后宣宗成皇帝遗诏。遣使进香。又赍递表文方物。庆贺登极。并因例贡届期。将贡物一并呈进等语。上年七月内。据郑祖琛奏、越南国王、遣使进香。当经降旨、以孝和睿皇后梓宫、已于三月内奉移山陵。宣宗成皇帝梓宫、亦择于九月内奉移慕陵。该国王遣使进香。已在奉移之后。不及恭荐。谕令不必遣使远来。其庆贺登极方物。亦无庸呈进。今暹罗国遣使进香。更在期年以后。著徐广缙等、即传知该国使臣。毋庸来京。所有呈进仪物方物。著该使臣赍回。至应进例贡。现当国制二十七月之内。不受朝贺。并停止筵宴。著俟该国嗣王、恭请敕封时。一并呈递。该督等即行文该国遵照可也。将此谕令知之。　　

○军机大臣大学士祁寯藻等、会议申明夺佃增租例禁。请饬直隶总督、顺天府府尹、将各属新编庄头。详查坐落州县。及旧系某庄头退交之每亩原租。并现在官租实数。一并分晰开造。咨报户部、内务府、以凭查核。其新庄头已领一钱以上之地者。租项永远照数徵收。与旧庄头数目相等。以免日后庄佃抗租之弊。其一钱以下之地。业已报明户部者。亦即令新庄头照现徵租数收取。内务府计亩收租。新旧佃户。俱毋得藉词妄希轻减。至尚未议租报明户部者。现已令该督、暨府尹、饬属一律详查。退交原租。并现徵租数。核实定议。不得擅行轻减。亦不得任意取盈。迅即造报。以便庄头照议收租交产。其佃户自二十九年、抗欠租项不交者。应檄饬各该地方官、查明如何抗欠。分别办理。嗣后遇有庄头误差被革。遵照内务府奏定章程。退交地方官。令该州县、按革退庄头原租徵收。待内务府派员牌取。以昭核实而重差项。如仍有佃户抗欠。庄头勒增。以及书吏句串等弊。或控告到部。或被内务府查出。一经审实。即照定例分别治罪。从之。　　

○甘肃巴里坤镇总兵官伊隆阿、因病解任。调山东兖州镇总兵官业布冲额、为甘肃巴里坤镇总兵官。以浙江嘉兴协副将百胜、为山东兖州镇总兵官。　　

○以攻剿广西新墟、及莫村贼匪出力。赏参将德安、巴图鲁名号。同知江忠源、参将李廷楷、白人鹏、游击瑞存、明安泰、孔广顺、守备程秀、马服襄、石长明、胡惟钊、穆大本、王溥、防御承惠、花翎。前锋海福等、蓝翎。余加衔升叙有差。　　

○以攻夺广西风门坳出力。赏参将樊燮、游击长明、刘永钧等、花翎。把总廖世荣等、蓝翎余加衔升叙有差。　　

○豁免湖南湘阴、益阳、巴陵、临湘、华容、武陵、桃源、龙阳、沅江、澧、安乡、十一州县。暨岳州卫积欠额赋。并武陵、龙阳、沅江、华容、益阳、五县未完修堤银。　　

○豁免江西省道光二十九年以前未完银米。　　

○戊申。遣官祭历代帝王庙。　　

