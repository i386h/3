<!-- { "loadSidebar": true } -->
○谕军机大臣等、本日据文俊等、奏称前由军机处拟定照会底稿。已照录送往。未接照覆等语。上次军机处所拟照会。系令该使臣来京面议。尚在大沽未经撤防之先。现在情形不同。已令桂良即日驰驿赴津。应令该使臣在津静候会同办理著恒福等、明晰知会。勿致稍有疑惑。本日复据恒福等奏、＜口英＞兵已入津城等语。该督接见吧酋。其意总以未经派有钦差。不能停止干戈为词。桂良候领钦差大臣关防。即日启程约十五日必可到津。已由桂良拟就照会。著恒福转交该使臣。俾知桂良克日可到。以免再有疑虑。恒福、恒祺、均著居住城外。以便与桂良面商一切。将此由六百里加紧密谕知之。　　

○又谕、本日据文俊等奏、＜口英＞口□佛兵众已入津城占劄、请派大员来津。并文俊前赴杨村暂驻各摺片。夷人既踞津城。往来文报。恐有拦截之事。文俊等毋庸回京。即在杨村驻劄。俾往来密寄事件。藉免疏虞。将此由六百里加紧密谕知之。　　

○又谕、瑞昌等奏、于潜大股贼匪迭陷临安、余杭、二县。并由余杭、窜偪省垣。虽经总兵刘季三一军击退。而省城兵勇能守而不能战。张玉良、攻剿嘉兴之军。正在得手。亦难撤调。福建江西之兵。虽经催调到尚须时待援情形。自属非常紧迫。著曾国藩仍遵前旨。迅速取道入徽。即由淳安、严州转战而东。先将此股逆匪扑灭。保全浙省。再图克复江苏诸郡。设或该大臣不能亲往。亦须先派得力之兵。前往救援。以冀挽回大局。再据王有龄片奏、连日探得苏省逆贼。纷纷北走。终日水陆不绝。且据团勇夺获贼匪伪文、内有贼目李世贤、尚在苏城盼望其党连往省垣之语。苏城贼势单薄。似乎可信。著曾国藩乘此机会。应由何路进兵。迅图规复地方仍遵前旨。体察情形。迅速办理将此由六百里谕令知之。　　

○又谕、恩夔奏、请将调防官兵撤回归伍等语。据称青州等营驻防官兵。前经调赴江南等处防所。本年金陵大营被陷后接据该带兵官倭绅等、禀称现在陆续收集官员十五员。甲兵一百四十余名可否撤回归伍。请旨办理。此项收集官兵。著准其撤回归伍。其德州官兵。即著仍归原营。并著于青州官员内、酌留数员。将收集兵丁。尽数带赴莱州。由该副都统管带。妥为布置。扼要驻劄。将此由五百里谕令知之。　　

○又谕、前有旨、令东纯兼署四川总督。一切剿匪事宜。均归节制矣。本日据全亮等奏、提督占泰、膜视军务致令大股逆匪。全数逸出。窜至邛、蒲、新津、等州县、窥伺省垣。办理军务之知府田良、由营潜自回省。占泰又称患病。以致百姓搬移。人心震动各等语。是川省情形。业已紧迫异常。曾望颜既经革职。全亮等所统满洲营官兵。为数不多。又恐呼应不灵。未足以资守御。著东纯迅速前进。驰抵成都。会同全亮等、筹商攻剿之策。该署督身膺疆寄。责无旁贷。务须整饬戎行。激励将士。迅埽贼氛。不得稍涉迟缓。致误事机。前因提督占泰、冒功糜饷业经撤任知府田良、被控纵贼殃民。业已革职拏问。均交东纯、会同崇实、严行查办。此次田良潜自回省。并占泰玩误捏病各情。著一并讯明具奏。毋稍徇隐。将此由六百里谕令知之。　　

○又谕、全亮等奏、贼匪上窜、省垣吃紧、筹派官兵相机防剿一摺。此时省城防守事宜十分紧要。全亮等务当督饬在省官兵严密布置。一面催提占泰所部兵勇。速赴省城。绕道攻击。扼要堵剿。毋令竟扑省垣。是为至要将此由六百里谕令知之。　　

○赏还已革广西提督张玉良、顶带。帮办杭州将军瑞昌军务。　　

○以正白旗领侍卫内大臣景寿、署镶蓝旗蒙古都统。　　

○以云南按察使邓尔恒、为布政使。粮储道花咏春、为按察使。　　

○以奉天岫岩城守尉廉至、为察哈尔副都统。杭州协领杰纯、为甯夏副都统。　　

○壬寅。孝懿仁皇后忌辰。遣官祭景陵。　　

○谕军机大臣等、据僧格林沁奏、遵旨将所带官兵、留于通州驻劄、先派员赍摺来京一摺。此次该夷占踞炮台。经该大臣将马步官兵撤退。驻劄通州。系遵奉谕旨。通筹大局起见。并非督剿不力。该大臣威望素著。能得兵心。自应仍领钦差大臣关防会同瑞麟、总统诸军。办理防务妥筹布置。以期保卫京师。现在通州一带。防堵吃紧、要隘处所。官兵恐不敷分布。所有瑞麟、伊勒东阿、统带前往之京营官兵一万四千名。著暂留通州、扼要设防。俟各处所调之防兵到齐后。再行体察情形。酌量抽拨回京。其所调防兵均归僧格林沁、瑞麟、统带。至通州洩水挑穵引河。务须赶紧筹办。是为至要正在寄谕间、据恒福奏、该夷马队意欲屯劄北仓恐该夷尚未知已有钦差。执意北犯。殊属可虑著僧格林沁、严饬前路地方各官。如见夷官。可告以已派钦差。不日抵津稍遏豕奔而免疏虞。将此由六百里加紧密谕知之。　　

○又谕、昨据文俊等奏、夷众占劄津城。往来文报。恐有拦截。当谕文俊毋庸回京。即在杨村驻劄。兹据载垣等、呈递文俊所寄信函。有由杨村河西务一路回京之语。夷人既占津城。文报到时。若被□□穴□又□获拆看。必致另生枝节。文俊著仍遵前旨。毋庸回京。即折回杨村驻劄。俾往来密寄事件。得以设法转递。以免疏虞。将此由六百里加紧谕令知之。　　

○又谕、据焦祐瀛、张之万奏、驰抵天津、查访情形危急一摺。据称该夷盘踞天津郡城。若遽出示时晓谕四乡居民同心杀贼。必至立起衅端。尤恐有误大局。现在该夷既踞城插旗。并有调兵二万来津之语。虽已派桂良、恒福、为钦差大臣。与该夷议抚。暂示羁縻。诚恐抚局不成。该夷分兵北犯。亟应豫为设防。昨已谕令恒福、于焦祐瀛等到津后。悉心会商。令在津城附近一带地方。择要驻劄。激励士民。务使人心固结。并于由津至京一带。要隘处所。妥为劝谕。实心筹办。即著该少卿等、驻劄两处。以便分办。焦祐瀛仍择地居住。毋庸偪近津城。张之万、于附近州县、召募壮勇。联络声势。俾该夷知所警惧。不敢图谋内犯。毋得以恐误抚局为词。致人心因之生懈也。如该夷有北犯情形。虽迎击不能得力。尚可跟踪追剿。不得以雇勇为名。临事无济。徒费帑项。将此由六百里加紧密谕知之。　　

○署漕运总督王梦龄奏、奉裁河缺、尚有未尽事宜。得旨。所谓未尽事宜。系专指奏准各条内、斟酌损益。并未饬另议。何又请留淮扬道。况酌留各厅尽敷办理。所请著不准行。　　

○江西巡抚毓科奏、防务紧要。请将升任福建按察使林福祥、缓赴新任。从之。　　

○命武备院卿恒祺、为抚夷帮办大臣。　　

○命直隶布政使文谦、将天津寄存藩库饷银二十余万两。迅解通州。撤顺天原设粮台。均归天津道孙治经理。并另拨银三万两。解交光禄寺少卿焦祐瀛等、办理团练。　　

○予江南阵亡都司李沛章、徐申、守备李若球、祭葬世职。　　

○予江西阵亡从九品魏溁清、祭葬世职。六品军功余仲鳌、生员刘必达、赏恤如例。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百二十五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。七月癸卯。谕军机大臣等、有人奏、河南灵宝县、于咸丰三四年间、合县捐输共实银七千两零。该署县曹吉麟、将银解省换钱。算交总局。从中取利。以致参差短数。总局不为具奏。迄今七载。各捐生仅执本县收票。不但未得部照亦并未有藩司实收。上年豫省汇奏捐输请加学额。灵宝一县。独不得与。以致民心疑惑。以为该署县曹吉麟、全行侵吞。以后捐输。难期踊跃等语。绅民捐输银两。自应将所捐实数、按照各该省章程合算、奏请奖叙。河南省现办团练经费。又须劝捐接济。似此州县官、于捐输银两、辄敢转换侵蚀。以致捐生不得奖叙。民情疑贰。殊属可恶。且于捐务大有妨碍。著庆廉会同该省督办团练大臣毛昶熙、即将灵宝县捐输银两。是否该署县曹吉麟侵吞。抑系总局别有勒索情弊。查明惩办。并将该县绅民所捐实银。速即按照章程核算具奏。给予奖叙又闻河南省各州县。历次捐输积弊。似此尚多。均著晓谕绅民。据实呈报。一并查办。以昭激劝。毋稍徇隐。将此谕令知之。　　

○予业经优恤并准建祠之浙江阵亡道员、萧翰庆、祭葬世职。如三品例。游击吴修考、都司邓茂先如副将例。　　

○予浙江阵亡通判杨再权、县丞龙翔、都司李斌彪、千总朱桂文、祭葬世职。　　

○赈湖北东湖、江陵、松滋、公安、石首、枝江、宜都、监利、沔阳、云梦、汉川、十一州县。并抚恤湖南华容、安乡、湘阴、澧、沅江、龙阳、益阳、巴陵、八州县被水灾民。　　

○甲辰。皇后千秋节。宫内行礼如仪。停止筵宴及在外公主福晋命妇进内行礼。　　

○谕内阁、曾望颜奏、赍送敕书赴藏司员、不克即时前进、请旨遵行一摺。班禅额尔德尼呼毕勒罕、于十月初二日坐床。兹据曾望颜奏称、理藩院司员庆徵等、于六月初三日甫经抵川。现在赴藏之路。尚未一律肃清。一时不克前进。且查打箭炉、距后藏路程窎远。即非道路阻梗。按日计程。亦恐有误坐床之期。请援案通融办理等语。著照所请。即将敕书封固、先行驿递交驻藏大臣颁发。其赏项银两。暂存四川藩库。俟道路疏通。即著东纯派员赶紧解送。以昭慎重。理藩院司员庆徵等、即饬令回京。　　

