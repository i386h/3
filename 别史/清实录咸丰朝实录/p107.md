<!-- { "loadSidebar": true } -->
○又谕、此案释回遣犯刘煜、前在浙江温州府任内。因案再三翻控、审明发往伊犁。释回后不知安分。辄敢设局包漕。种种妄为。叠次砌词呈控捏诬重情。经王植等讯明。降旨发往新疆充当苦差。复敢遣抱告在步军统领衙门、呈控钦差审办不公。请提全卷赴部详核。刘煜居官居乡。动辄挟制把持。逞弄刀笔。屡次京控。实属积惯讼棍。怙恶不悛。问拟发遣新疆。罪无可逭。若将伊解京提讯。反得遂其拖延诬陷之计。著王植仍遵前旨。即日派员将该犯押令起解。如敢逞刁逗遛。即行奏明从重惩治。至南丰县乡民孙添祥等、所控漕务各情。著交陆建瀛、会同王植、秉公再行查办。务期官民相安。不致藉端生事。傥查系刘煜从中指使。希图洩忿减罪。即著从重究办。　　

○以都察院左都御史朱凤标、为国史馆副总裁官。　　

○转吏部右侍郎张芾、为左侍郎。以内阁学士邵灿、为吏部右侍郎。调刑部左侍郎全庆、为吏部右侍郎。转刑部右侍郎书元、为左侍郎。调工部左侍郎奕经、为刑部右侍郎。以内阁学士锡龄、为工部左侍郎。　　

○调镶黄旗汉军副都统哈芬为镶红旗满洲副都统。以户部右侍郎麟魁、兼镶黄旗汉军副都统。　　

○派吏部左侍郎瑞常、通政使司通政使罗惇衍、知贡举。　　

○乙亥。谕内阁孝和睿皇后梓宫、奉安昌西陵。尚需时日。所有恭理丧仪事宜。著添派彭蕴章、基溥、敬谨将事。　　

○又谕、本年轮应查阅湖北、湖南、云南、贵州等省营伍之期。湖北、湖南、著即派程矞采、云南、贵州、著即派吴文镕、逐一查阅。认真简校如查有训练不精。军实不齐。即将废弛之将弁。据实劾参。毋得视为具文。　　

○肃亲王敬敏、因病解任。赏食全俸。　　

○命吏部右侍郎全庆为正使。正红旗汉军副都统隆庆为副使。驰往朝鲜国、册封王妃。　　

○命吏部左侍郎张芾、仍留江西学政任。以礼部右侍郎曾国藩、兼署吏部左侍郎。工部左侍郎吕贤基、兼署刑部左侍郎。　　

○以镶白旗蒙古副都统基溥、署刑部右侍郎。　　

○以户部尚书禧恩、兼署镶蓝旗蒙古都统。　　

○丙子。谕内阁、徐广缙、叶名琛、奏参徵收钱粮、延不完解之知县一摺。广东试用知县文焌、前署三水县任内。徵收钱粮一万六千余两。延不解缴。实属怠玩。文焌著摘去顶带。勒限三个月。埽数全完。如再玩延。或查有亏那情事。著从严参办。　　

○又谕、前据徐广缙、叶名琛奏、革职留营知府史朴等、于被参后。拏获要犯。打仗尚知愧奋。当降旨、准其酌量保奏。兹据该督等、查明分别奏恳恩施。著照所请。广东暂革知府史朴、著俟服阕后。留于广东以直隶州知州补用。暂革千总蒋朝刚著以把总补用。暂革外委黄雄泰、著以额外外委补用。暂革巡检顾侃、著以典史补用。　　

○刑部奏、审明仓场私造小斛田泳德等、定拟罪名。得旨。田泳德、著发往新疆。遇赦不赦。郁五、发极边烟瘴充军。遇赦不赦。凡仓场花户、杂役人等、有犯案充发者。均不准遇赦释回。嗣后刑部办理此等案件。务须加倍从重。若稍涉宽厚。恐尔部堂司各官。不能当此重咎也。　　

○热河都统赓福奏遵查盗犯六喇嘛。讯无下落。并饬咨协缉。得旨。该犯凶暴久著。焉肯远扬。止问该犯之兄。焉肯吐实。又会同蒙古。徒涉张皇。会同邻境协缉。断无不推诿之理。汝可密饬干员往拏。务期必获。若恐有碍蒙古。即传旨令伊交出亦可。慎之。　　

○丁丑。谕内阁、季芝昌等奏、台湾匪徒、聚众谋逆、业经捦获首夥各犯一摺。此案匪首洪纪等、在台湾嘉义交界之附近内山地方、歃血结盟。竖旗肆抢。纠约林漏等多人。伪称元帅先锋。分为四大股首。各用红布为记。辗转裹胁。先后在官佃等庄。及溪底各处屯聚。经台湾镇道叶绍春、徐宗干等、督饬文武员弁。并力攻剿。叠次歼毙贼匪名名。生捦伪副元帅李兆基、伪先锋林罩、顾耀、并将首逆洪纪、要犯林漏、伪军师胡枝拇、伪副元帅吴仰、一并拏获正法。该逆等、甫经蠢动。事起仓猝。该管文武各官。即能先行访闻。率兵分剿。未及一旬。已将首要各犯、悉数就捦。夥党亦获犯过半。办理尚为妥速。惟该犯等纠邀党与。究有若干。溃散余匪。未经全获。难保不潜相句结。更起事端。著季芝昌、王懿德、严饬该镇道等、督率所属。遍行摉捕。务期有犯必惩。毋任一名漏网。续办情形、及在事出力获犯最多各员。著该镇道等、查明据实具奏。　　

○引见京察三品以下京堂各官。得旨。顺天府府丞陈宝禾、才具平庸。光禄寺少卿郑家麟、年力衰迈。均著以原品休致。余著照旧供职。　　

○江南道御史隆庆奏、财用匮乏。请饬九卿科道督抚大臣、共陈理财长策。以收实效。得旨。所奏不为无见。汝非户部之员。言之甚易。使汝现为户部司员。恐未必言行相符。若如汝所奏、令原奏者会议。朕先曰窒碍难行。看汝并非真有见解。不过摭拾陈言。希图塞责。嗣后各大员、若真有前项弊端者。风宪官必应据实参奏。断不可因有此旨。相率缄默不言。将此通谕各部院衙门知之。　　

○甘肃西甯镇总兵官双锐、奏报到任日期得旨。认真操练不可沾染习气。边陲要地。文武尤须和衷。汝之才具虽非出人者。若悉心讲究。成就有余。慎勿自暴自弃也。　　

○朝鲜国王李昇、遣使奉表谢恩。并贡方物。命留抵正贡。赏赉如例。　　

○戊寅。上诣寿康宫、问皇贵太妃安。　　

○谕内阁、慕陵宝山上下一带东西砂石。及龙凤门、至元宝山等处、树株回乾者若干株。其虽未回乾、枝叶未能畅茂。或有乾枯情形者若干株。著德春、亲诣各处详细确查。分晰开单。据实明白覆奏。毋稍含混。　　

○添筑安徽无为州江坝堤工。从巡抚蒋文庆请也。　　

○己卯。谕内阁、三月初二日。宣宗成皇帝梓宫、永远奉安慕陵。所有御前行走之内扎萨克蒙古王公等渥受皇考厚恩。自应感念先恩。奏请同来叩谒。惟念各蒙古王公等、游牧处所。各有应办事件。且道途遥远。若令前来。不免往返。著加恩该蒙古王公等、均毋庸奏请。著理藩院、即咨会遵行。以示朕体恤蒙古臣仆之至意。　　

○又谕、季芝昌、王懿德奏、请将原参摘顶之署知县革职拏问一摺。福建前代理连江县候补府经历瞿墉、于应解丁耗银两。屡催未解。先经降旨、摘去顶带。兹据该督抚查出该员徵存未解银、共有一万六千余两之多。又粮米二百四十余石。显有侵那情弊。瞿墉著即革职拏问。交该督抚提集经手仓库丁胥案卷。严行审讯究追。按律惩办。该员寓所赀财。著即查抄。其江苏原籍家产。一并查封备抵。　　

○湖南按察使陈之骥、因病解往。以江苏盐巡道岳兴阿、为湖南按察使。　　

○庚辰。孝仪纯皇后忌辰。遣官祭裕陵。　　

○谕军机大臣等、刑部奏、现审贼犯王立功、究出夥党。请旨饬拏。并开单呈览。该犯等、多系籍隶顺天、直隶各属。且有在逃军徒。并设立下处。豢贼分赃。种种不法。必应按名弋获。尽法惩办。著卓秉恬、龚文龄、讷尔经额、按照单内所开。各派干员、迅速严密查拏。解交刑部归案审办。勿使一名漏网。原摺及各犯名单。均著钞给阅看。将此各谕令知之。　　

○修筑河南河内县沁河南北两岸民堤。从巡抚李僡请也。　　

○辛巳。春分。朝日于东郊。遣恭亲王奕。恭代行礼。　　

○谕内阁、广西军需。经户部陆续拨解。并由内库发给帑银。谅可源源接济。惟念此时兵勇云集。需用浩繁。赛尚阿已移营永安城外。督兵进剿。偪近贼巢。不难指日荡平。捦渠埽穴。正当围攻紧要之际。所需军饷。尤不可稍有延缓。致误事机。著户部再行迅速筹画。宽为储备。以济要需。其前次指拨各款。如查有尚未起解者。亦著户部迅即飞咨各省。催令速解广西。毋得迟误。　　

○又谕、御史伦惠奏、京西妙峰山庙宇、每于夏秋二季、烧香人众。有无赖之徒。装演杂剧。名曰走会。请饬严禁等语。乡民春秋报赛。诣庙烧香。原为例所不禁。若如所奏、匪徒以走会为名。装演杂剧。以致男女混淆。于风化殊有关系。著步军统领衙门、顺天府、及西北城各御史、先期出示晓谕。如有前项匪徒。即行拏究惩办。仍不准差役人等、藉端扰累。　　

○又谕、赛尚阿奏、进攻贼巢、连获胜仗一摺。永安逆匪。于上年十二月二十七、三十等日。叠次出巢窥伺。均经兵勇击退。本年正月初一日。向荣亲督镇将。攻城之西炮台。兵勇奋勇争先。并将东炮台之贼。击伤多名。初二日。向荣仍至西炮台。用大炮对岭轰击。东炮台之贼分股来扑。参将马龙、督兵追击。立将贼匪击败。次日向荣督率镇将。先将东炮台红庙等处。诱贼出巢。兵勇短兵冲杀。该匪窜回。乘势追入。立夺小炮台一处。乌兰泰与开隆阿、督带兵壮。攻西炮台之南。并攻开贼寨。兵勇拥入。该匪被擡枪火弹击毙甚多。许祥光、张敬修、于初二日击退贼匪。遂于松山立营。筑炮台于能六岭顶。又于独守庙。及古眉峡口等处、立三大营。十二日。红庙等处之贼。冒雨扑我新营。亦经兵勇击退。并据奏称贼之炮台、望楼、为风雷击毁两处。该逆等、罪大恶极。神人共愤。现在势益穷蹙。定可即日荡平。该大臣等、当激励将士。乘胜围剿。务使悉数歼除。勿留余孽。　　

