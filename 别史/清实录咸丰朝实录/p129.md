<!-- { "loadSidebar": true } -->
○又谕、毓书奏、吐鲁番地方回民互斗、伤毙多命、派委道员查办一摺。吐鲁番回民。与打花民人、口角争斗。聚众多人。互相斗殴。以致伤毙多命。情节较重。其因何起衅。是否约期械斗。均须彻底根究。著乐斌、即饬镇迪道和祥。驰往该处严拏凶犯。弹压地方。并查明起衅根由。提集应讯人证。解交乐斌、秉公审讯。按律定拟具奏。将此谕令知之。　　

○闽浙总督李芝昌奏、体孱力薄。力疾供职。得旨。加意调理。以慰朕念。　　

○以闽浙督标中军副将郭仁布、为福建漳州镇总兵官。　　

○添造福建水师战船炮位。从总督季芝昌请也。　　

○己巳。谕内阁、此次考试翰詹各员。经阅卷大臣等、校阅进呈。朕复详加披览。亲定等第。一等五员。二等六十五员。三等六十八员。四等一员。不列等一员。其考列一等之编修李联琇、龙元僖、俱著以侍讲学士升用。编修沈桂芬、庞钟璐、俱著以庶子升用。编修孙鼎臣、著以侍读升用。考列二等之编修胡焯、著以侍读升用。编修冯培元、周寿昌、袁希祖、俱著以侍讲升用。编修何廷谦。徐树铭、俱著以中允升用。侍讲学士王履谦、著以少詹事升用。编修何彤云、著以侍讲升用。编修沈炳垣、著以中允升用。编修郭骥远、著以赞善升用。以上各员。现在无缺或补者。俱著先换顶带。在任候缺。编修宜振、卓橒、侍读学士孙铭恩、编修陆东枢、洗马宋晋、编修陈浚、侍讲学士潘曾莹、侍读学士皂保、俱著记名。遇缺题奏。并各赏大卷缎袍料一疋。小卷缎袍褂料各一件。编修李载熙、唐壬森、钟启峋、侍讲汪振基、左庶子煜纶、编修林之望、检讨杨元白、编修李希彬、殷兆镛、张桐、张守岱、张晋祺、尹国珍、李鸿章、鲍源深、王景淳、吕序程、吕倌孙、俱著各赏大卷袍料一疋。考列三等之侍读学士殷寿彭、著以庶子降补。右中允史淳、著降为编修。侍读蔡宗茂、著以中允降补。侍讲宝珣、著以赞善降补。少詹事钮福保。著以庶子降补。仍在上书房行走。编修蔡徵藩、章嗣衡、检讨张修府、编修启文、李品三董似谷、著各罚俸半年、编修吴存义、黄廷绶、孙观、郑琼诏、检讨何其仁、编修方俊、刘有铭、著各罚俸一年。左赞善苏勒布、著降为编修。仍罚俸一年。检讨徐鼒、编修殷寿臻、著各罚俸一年。编修卢庆纶、许振□□乃、检讨徐嵩生、著各罚俸二年。洗马玉山、著以主事降补。仍罚俸二年。考列四等之编修蒋达、著罚俸三年。不列等之侍读学士保清。著即革职。其考试繙译。列入二等之编修广凤、著以侍讲升用。先换顶带。在任候缺。侍讲讷尔济、著记名遇缺题奏。并赏大卷缎袍料一件。小卷缎褂料一件。列入三等之侍读德瑛、著罚俸半年。右赞善万广、著降为编修。余著照旧供职。该员等、其各勤学砥行以副朕培养人材至意。　　

○又谕、僧格林沁等奏、火器等营。前赴广西营员。陆续回京等语火器营委翼长详麟等、经审尚阿等、带往广西。辄以不服水土。先行回京。本有应得之咎。姑念其前在军营打仗。著有微劳。著免其治罪。仍令回各处当差。　　

○谕军机大臣等、有人奏、顺天保定、冀州一带。有著名贼匪、句引沧州山东大夥贼匪。在邻境州县、肆行抢劫。以致文安、任邱、武邑、衡水等县。数月之间。抢案叠出。总因捕役豢贼分赃州县徇庇不究。请旨查办等语。州县设立捕役。原以弭盗安民。直隶各属。附近京畿。尤当力加整顿。若如所奏。盗贼藉捕役为窝巢。捕役以盗贼为利薮。地方官规避处分。徇庇讳饰。尚复成何事体。著顺天府府尹。直隶总督。各派员弁。严密查拏。务使按名弋获。尽法严惩。并查明各州县。有无消弭情事。据实严参。原摺单著钞给阅看。将此各谕令知之。　　

○又谕、寄谕湖广总督程矞采等御史周有簠奏、请饬速调各路兵勇、保护衡郡并扼要堵御一摺。该督现驻衡郡。因宜竭力保护。以固全省。其永州、郴州、所属水陆各路。亦宜分派员弁防堵。并另片奏请于衡州城外。水路安置炮位。陆路添筑堡墙。及附省州县、团练保卫各事宜。均著该督等、体察情形。相机筹办。其所称教匪易老牛。为永宝两郡著名匪徒。党与甚众。尤当设法捕拏。并解散其党。以防内应。至该处绅民团练乡勇。杀贼卫家。原为玩在急务。惟须查明乡勇来历。勿令贼党溷迹其间。致堕奸计。原摺片均著钞给阅看。将此由四百里各谕令知之。　　

○庚午。上诣绮春园、问皇贵太妃安。　　

○谕内阁、此次大考三等之翰林院侍读蔡宗茂、业经降补中允。著仍准记名以道府用。其京察一等加一级。著毋庸随带　　

○浙江衢州镇总兵官富勒兴阿、覆奏地方情形。得旨。办理尚可。然亦不过照例查验。朕看于行伍无所裨益。汝断不可一奏塞责。俟汝履任日久。于一切情形。朕仍欲查询。先谕汝知。　　

○辛未。上诣绮春园、问皇贵太妃安。　　

○谕内阁、西淩阿、盛桂奏、查出家人听许银两、请旨讯办各一摺。此案牛羊群总管等官、许给都统家人徐九、副都统家人张四银两。业经该都统讯有端倪。无难彻底根究。何得率请派员交部。纷纷渎奏。著仍交西淩阿、盛桂、会同提集人证。秉公研讯确情。按律定拟具奏。毋得稍有不实不尽。其未经取供之左翼副总管扎克都尔、著一并调传归案质讯。　　

○壬申。上诣绮春园、问皇贵太妃安。　　

○御勤政殿听政。　　

○谕内阁、庆锡奏、行宫库房、毡毯被火烧损。请将办理迟延乖谬。致酿命案之弁兵等、解部审办一摺。隆福寺六品千总李国泰、著即革退。并业经革退之委署千总李超、兵丁尹八十儿、恩溁、赵连升、常胜喜成安李伶、周溁、周幅、周汶玉、幼丁王得、均著解交刑部、严行讯究。并幼丁周富、因可自戕。身死之处。研讯明确。按律定拟具奏。庆锡、及盘山总管富升、均著先行交部议处。　　

○又谕、刑部奏、审明贩运铜斤人犯、尚无影射情弊、请饬钱法堂、另议煎铜章程一摺。现当铜斤短绌之时。若将此项铅燥、官为煎练。于局铸不无裨益。著户工两部钱法堂、体察情形。嗣后铅燥。应如可官为煎炼之处。妥议章程。奏明办理。　　

○谕军机大臣等、台涌奏、驰往荆州等处、择要设防一摺。粤西逆匪窜扰湖南边界。前据程矞采、奏报道州失守之后。尚未据续报贼匪情形。湖北与湖南连境。前已谕令龚裕、随时与台涌会商。妥为布置。兹据该将军奏称、即日驰往荆州所属石首监利、两县。将所带满营官兵一千六十余员名。择要设防。所有该处各紧要隘口。即责成该将军、严密防守。毋得稍有疏虞。所称派兵作为水探。豫防江陵、公安、交界处所。并酌量抽调满汉官兵等情。均著照所议办理。仍随时知照督抚提镇。一体妥筹。勿致顾此失彼。并剀谕居民。断勿惊惶迁徙。于抚绥弹压之中。尤当示以镇静。将此由五百里谕令知之。　　

○直隶宣化镇总兵官赵毓桂、奏报回任日期得旨。时时振作。勉力为之。不可自甘暴弃。　　

○以已革吏部尚书文庆、光禄寺卿许乃普、为内阁学士、兼礼部侍郎衔。　　

○癸酉。孝恭仁皇后忌辰。遣官祭景陵。　　

○上诣绮春园、问皇贵太妃安。　　

○谕内阁、程矞采奏参、弃城失守文武各员。并查明道州被陷情形。前任湖南提督余万清、经程矞采、派令带兵防守道州。乃于逆匪窜入境内。辄先弃城而逃。又复捏词支饰。游击瞿我谦。亦系驻守州城之员。何以不知去向。余万清、瞿我谦、均著革职拏问。仍于查拏瞿我谦到案时。严讯逃避情形。据实具奏。道州知州王揆一、有守土之责。据奏、受伤踰城、投河遇救各情节。殊属支离。著一并革职拏问。另片奏、请将该员留营效力。著不准行。现在赛尚阿、尚未到楚。此案即交程矞采、秉公严审确情。按律定拟具奏。余万清、系程矞采、骆秉章、奏请留楚之员。该督等保举不实。著交部分别议处。　　

○又谕、程矞采奏、剿办粤匪。并分剿土匪获胜一摺。据称粤西逆匪。窜入湖南道州后。经赛尚阿、派委总兵和春、升任藩司劳崇光、会督总兵常禄、秦定三、李瑞、经文岱、王锦绣、副将邓绍良、参将德亮、委员江忠源、及张国梁、带领兵勇。先后赶到。并经程矞采、咨会提督鲍起豹、派令游击傅振邦、带兵会剿。毙匪多名。其甯远县土匪。句同粤匪、持械扑城。经署守备向东昇、带兵剿捕。贼即分窜。又东安县地方、有会匪余党纠众扑城。该县会同文武守御。署守备周禄、署千总彭三元、出城迎剿。毙贼一百余名。又经署守备陈进榜等、在白牙市地方、轰毙贼匪多名。各匪纷逃。势已穷蹙。逆贼窜踞道州。负嵎抗拒。现在邻近土匪。叠经痛剿。贼势已成孤立。劳崇光、已移劄永州。策应较近。和春等、又带到兵勇一万五千余名。足资会剿。著程矞采、督饬文武员弁。激励绅民。与劳崇光、合力围攻。务期一鼓荡平。以靖妖氛而绥疆圉。　　

○又谕、骆秉章、奏请乡试展期一摺现在粤西匪徒。窜扰湖南边境。各属士子团练保卫。未能如期应试。自应量加体恤。所有湖南省本年壬子科文武乡试。著改于明年举行　　

○谕军机大臣等、程矞采奏、粤匪窜踞州城、并附近甯远、东安两县土匪窃发。现在剿办情形一摺。粤匪窜越楚界。盘踞孤城。我军兵勇。共有一万五千余名。和春向称奋勇。劳崇光前在广西、办理南太一带匪徒。调度尚合机宜。提督鲍起豹、现亦督兵会剿。务当乘贼营未定之际。并力进攻。兵贵神速。断不可稍涉迁延。且闻道州绅民。激于义愤。团练剿贼正可设计约会。作为内应。聚而歼旃。万勿失此事机。致贻后悔。道州处楚粤之交。贼匪北窜可扑永州。南窜即回粤境。劳崇光、系广西巡抚。越境剿贼。尤当兼顾粤疆。以防逆匪回窜之路。至地方土匪、乘间窃发。既有冒称会匪情事。即难保不暗相句引。现在甯远、东安两县匪徒。务即迅行扑灭。毋致蔓延。其余附近州县。亦当严饬地方文武。先事豫防。节次谕令程矞采、饬属举行团练。谅已办有端倪。赛尚阿、到楚尚需时日。所有现在防剿事宜。即责成程矞采、劳崇光会商妥办。该督等、其同心戮力。迅埽贼氛。以慰廑望。湖南湖北两省。舆地驿路形势。著详细绘图贴说呈览。将此由六百里谕令知之。　　

