<!-- { "loadSidebar": true } -->
○谕军机大臣等、前因逆匪占踞东关。势将直扑庐州。谕令江忠源、驰赴皖省。力遏贼冲。并谕周天爵督兵会剿。本日据周天爵奏、赴颍之日。仅带兵二百名。奕经带兵一千。驻守徐州。兼护宿迁粮台。若扬城贼匪溃围而出。徐宿又当贼冲。所领兵千余名。实难分拨等语。朕因李嘉端到任以来。毫无布置。已将该员革职。并授江忠源为安徽巡抚。驰驿前赴新任矣。现在庐州情形。万分紧急。江忠源由江西追贼。谅已行抵皖境。接奉此旨后。即探明贼踪所向。相机剿办。贼踞安庆。筑城穵濠。复分扰巢县等处。欲扑庐州。难保非意图北窜。该抚屡次剿贼著绩。深悉贼匪情形。畀以封疆。责无旁贷。务当统筹全局。迅殄贼氛。毋负委任。又据周天爵奏。贼船先至运漕镇。将积粮十六万石。插旗封住。不许居民轻动。该知州林兰、亦即不敢运动禀明抚臣。及大夥再至。将粮米全行运往江甯。如果属实。尚复成何事体。著江忠源、查明迅速具奏。都司戴文兰、李辅朝、先已抵皖。仍著飞催前进。毋误事机。又据周天爵奏、署亳州知州童和丰、少年纨裤。行止有亏。且玩视军务民瘼。经周天爵札饬。延不禀覆。以致各匪大股。均窜亳州等语。业经降旨、将该员革职。著江忠源、仍查明该员劣迹。据实参奏。原摺片摘钞发给阅看。将此由六百里加紧谕令知之。　　

○又谕、据周天爵奏、遵筹防御皖省、并徐宿布置情形一摺。颍州一带。土匪狓猖。该侍郎督带兵勇。分投剿捕。自当渐次廓清。惟因徐宿中路紧要。与奕经分防扬城窜匪。兵力难以分拨。而贼匪现窜巢县。窥伺庐郡。情形亦甚紧要。若庐郡稍有疏失。贼势益炽。该侍郎应如何派拨兵勇应援。仍须移缓就急。妥筹保卫之策。以慰朕念。将此由六百里谕令知之。　　

○又谕、昨据桂良奏称、接准山西咨报。贼匪至平山县西雄德店地方。旋又探称已踞五台县属之陈家庄。本日恒春由六百里奏事。何以并未提及贼情。究竟五台县属一带。曾否有贼窜入。其占踞陈家庄。是否道路讹传。抑或系逆匪伪作谣言。意图分我兵力。以为他窜之计。当此进剿吃紧之际。各路探报。最关紧要。岂容稍有舛错。致误事机。著该抚迅即查明。据实具奏。昨据胜保奏、逆匪困踞深州。粮药俱尽。难保不复图溃窜。该抚仍须督饬地方文武。及各属绅民团练。严密防范。毋稍疏虞。胜保军营需饷紧要。据奏、先后拨银十万两。尚恐不敷支用。部库万难分拨。该抚亦所深知。山西平阳以南。虽经贼匪蹂躏。其霍州以北地方。绅民捐输款项。应如何妥速劝谕。以济军需。想该抚统筹全局。自必迅速筹办也。将此由六百里谕令知之。　　

○命翰林院编修刘熙载、在上书房行走。廉兆纶、金鹤清、在南书房行走。　　

○以湖北按察使江忠源、为安徽巡抚。未到任前。以安徽布政使刘裕鉁、暂署。　　

○盛京将军奕兴、因病赏假。以盛京刑部侍郎书元、暂署将军。　　

○壬戌。上诣寿康宫、问皇贵太妃安。　　

○谕内阁、何彤云奏、请派御史巡查各门一摺。前因京师地方紧要。特于五城添派御史。稽查防范。如能实力奉行。立法已极周密。著都察院堂官。督同五城、及添派各御史、于内外城各门。随时认真巡查。毋稍疏懈。如守门官弁。有旷误贿纵等弊。即行据实严参。如此互相稽察。不至过涉烦苛。正无庸多派人员。转致推诿也。　　

○又谕、前经叠降谕旨。令各直省办理团练。该督抚等、谅已督饬所属。各就地方情形。妥筹办理。朕闻江南附近金陵各村庄。及扬州迤东各属。均能练勇自卫。江西兴安县壮勇。亦能将窜扰贼匪。尽数歼毙。可见办理认真。自有实效。昨据胜保奏称、饶阳乡勇。集有万人。复据巡防王大臣等、访闻该县督办甚属认真。似此实力奉行。自可为民御灾捍患。著顺天府府尹、直隶总督、严饬所属各州县。迅将团练事宜。妥速遵办。并著派委大员、核实查勘。如果办理周密。舆论允洽。即著据实保奏。候朕施恩。若因循藐玩。或致滋生弊端。并著严参惩办。至近畿一带各村镇。距城遥远。难保无土匪窃发。奸细潜踪。著即饬令地方官、出示晓谕。如遇有本地匪徒。及外来贼夥。乘间抢掠者。准该绅民人等格杀勿论。有能捦杀贼目、及长发贼党者。均著报明地方官。详请优加奖励。以昭激劝。　　

○又谕、自粤匪窜扰以来。地方文武官员。或守城殉节。或临阵捐躯。及绅士人等。志切同仇。尽忠效死者。业经立沛恩施。交部分别议恤。并将被害较烈各员。命于各该处建立专祠。以昭忠节。该官绅等忠义之气。允堪振起懦顽。褒恤之典。仍宜特从优厚。著该部详细查明。已经给与恤典者。再行分别酌议。加增予谥。或入祀昭忠祠。其家属殉难者。应如何优恤之处。一并酌核具奏。至未经奏报各员。著各该省督抚、迅即饬查被害情节。奏请奖恤。勿稍疏漏。用示朕励节劝忠之至意。　　

○谕军机大臣等、现在逆匪困踞深州。粮药将尽。正可乘此机会。一鼓歼除。但恐胜保军营。兵力尚单。不能四面兜围。傥致溃围而出。又须费手。此股贼匪。一日不灭。则涿州大兵。一日不能撤防。朕与惠亲王等商酌。仍须添派精兵。速往助剿。著僧格林沁、于所带兵内。迅即派拨京营官兵二千名。察哈尔马队一千名。克日派委大员管带。前赴胜保军营。听候调遣。并据惠亲王等奏、酌拨哲哩木盟马队一千名。热河兵五百名。古北口兵四百名。派令速赴涿州。以资防剿。僧格林沁、接奉此旨。著即遵照办理。无稍迟延。将此由六百里加紧谕令知之。　　

○又谕、寄谕钦差大臣胜保。昨据该大臣奏军营兵力尚单。不能四面兜围。东南一带。甚觉空虚。本日已谕令僧格林沁、派拨京营官兵二千名。察哈尔马队一千名。迅速前赴深州军营。听候调拨。此项官兵。三两日内即可赶到。著即择要布置。乘机围攻。痛加剿洗。万不可任贼分窜。张集馨、由庙工带兵折回。亦谕令在深州以南。督率团练。弹压抚绥。此时郝光甲、及明庆、蕴秀等、所带之兵。谅可赶到。再加以添派三千劲旅。兵力不为不厚。该大臣务当乘此机会。与西淩阿、善禄等、迅图围剿。一鼓荡平。毋稍延缓。将此由六百里加紧谕令知之。　　

○又谕、张集馨奏、遵旨回省、协同办理防剿一摺。逆匪窜入深州。现经胜保等、督兵围剿。僧格林沁、驻劄涿州策应。本日复谕令添派精兵。迅赴深州协剿矣。张集馨带兵五百名。练勇一千五百名。由庙工驰回。正可并力夹击。著即驰抵深州迤南一带。扼要严密堵截。毋任逆党偷窜。昨据胜保奏、深州东路饶阳县。团集乡勇万余人。堪资堵御。可见地方百姓。志切同仇。洵足补兵力所不逮。并著该藩司、于沿途经过各处。剀切晓谕。实力团练。俾皆奋勇杀贼。尽歼丑类。以靖畿疆。将此由六百里谕令知之。　　

○又谕、自逆匪窜踞金陵。已逾半载。向荣统带大兵。虽屡挫贼锋。未能克期收复。朕宵旰焦劳。无时或释。因念向荣带兵以来。将弁中奋勇打仗者。颇不乏人。即如湖北红山之役。一日破贼十三垒。到金陵后。连破贼垒。七桥瓮一仗。尤为出力。在该大臣以贼匪未平。金陵未复。不敢遽行保奏。然从征将弁。日久勤劳。若不量加奖叙。何以激励戎行。该大臣前保之副将德安、瑞格、明安泰、均经朕简放总兵。此外军营各员。叠次打仗杀贼、尤为出力者。著向荣、许乃钊、秉公酌核保奏。候朕施恩。总期无滥无遗。以作士气。此旨、著宣示军营。俾咸知感奋。仍著该大臣等、激励将弁。迅图克复。埽穴捦渠。以副朕望。将此由六百里谕令知之。　　

○又谕、庆锡奏、查明遵化等营、炮位演放一摺。据称、镶黄旗汉军都统。派委副参领刘鏸、带领炮甲。到马兰镇演放各炮。其用药用子轻重高低远近。悉经讲解。该兵丁俱能领悟。并派妥弁、随该参领等、前往遵化营。将各项炮位堪用者。拣选逐一演放。均堪适用。并于鲇鱼关、马兰峪城等处炮位。亦查明开单存记。当饬该参领等回京。道经蓟州。会同将弁。将该营炮位。逐加演放。俾得传习。以资防守等语。以上炮位。均著留于该营。如法演习。毋得日久生懈。并著挑选二百斤上下炮位四十尊。由蓟州营、解赴通州。以备分拨应用。将此谕令知之。　　

○又谕、有凤奏、县城失守、贼势猖獗、请添兵拨饷一摺。福建贼匪。攻陷仙游县城。兴化去仙游数十里。且偪近省垣。土匪四处句结。尤宜严密设防。该署督已飞咨提督炳文、饬令总兵钟宝三、带兵赶赴兴化一带。实力攻剿。并派文武各员分防江口。及永福县等处地方。复经王懿德、由泉州、派令署游击耿元兴等、带兵迎剿。合力围攻。当可不致蔓延。江西贼匪。已顺流东窜。所有防堵该省之兵。亦可分别调回应用。现在徵调纷繁。经费支绌。该署督等、亦所深悉。前次漳州府、及沙县等城。被匪攻陷。该处绅民。激于公忿。旋即收复。可见士民忠义。守御堪资。为今之计。仍当拣派贤员。劝谕团练。保卫地方。协助兵力。至于需用饷银。著仍遵前旨。即就本省地方。酌量情形。妥为筹画。或劝谕捐输。或试行钞票。搭放大钱。惟在经理得人。自可试行有效。该署督等、谅能统筹全局。仰体朕意也。将此由六百里谕令知之。　　

○又谕、寄谕两广总督叶名琛。广东巡抚柏贵。有人奏、舟师之锐。莫如红单船。而欲红单船之得用。必由广东绅士雇觅。候选道伍崇曜。素为该处民勇人等信服。应即令该员办理等语。此事前已有旨。谕令该督等筹办。著再传谕伍崇曜、按照所奏各情。悉心筹画。即责成该员专办。傥江面贼船。一律廓清。即爵赏之荣。亦所不吝。该员身受国恩。自当力图报效也。将此由六百里谕令知之。　　

○添派户部尚书孙瑞珍、刑部左侍郎罗惇衍、办理巡防事宜。　　

○命前任湖北布政使唐树义、以二品顶带为湖北按察使。　　

○调广东兵一千五百名。赴福建剿贼。　　

○拨广东司库银十万两。解往福建。以备军需。


大清文宗协天翊运执中垂谟懋德振武圣孝渊恭端仁宽敏显皇帝实录卷之一百七　　

