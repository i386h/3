<!-- { "loadSidebar": true } -->
○以谕、蒋霨远等奏、匪徒窜陷城汛、旋即收复一摺。贵州教匪徐廷杰等、于上年十一月窜扑铜仁府属之正大营。署分防县丞赵世钦、署守备宋兴邦等、管带兵练。出城抵御。因众寡不敌。被匪拥入。宋兴邦等、密约城内兵民。乘夜放火开门。内外夹攻。毙匪多名。该匪即行奔逃。其自思南分扑印江之贼。经署印江县知县何维炘、率勇迎杀十数名。又有另股匪徒扑来。众寡不敌。贼窜入城。何维炘带领练勇。杀死红巾骑马伪将军一人。夥贼二百余人。复密派团民入城内应。砍开南门。遂将印江县城收复。□□穴□又□杀窜匿余匪百数十名。署铜仁协守备宋兴邦、署印江县事候补府经历何维炘、于所守城汛。被贼窜入。咎有应得。惟数日内即能设法收复。尚知愧奋。该员等失守处分。均著免其置议。署正大营分防县丞试用从九品赵世钦、被贼冲散。著蒋霨远、查明该员下落。如有逃避情事。即著从严参办。　　

○谕军机大臣等、蒋霨远奏、铜仁匪徒连陷府县、请饬催川楚两省官兵会剿一摺。前已有旨、谕令黄宗汉、饬令蒋玉龙、傅昆等、带兵相机进捣。与黔兵协力夹击。并令万福扼守川省门户。为蒋玉龙等后援。又谕骆秉章、酌量情形。令文安、督兵由楚入黔。藉资堵剿。兹据蒋霨远奏称、该匪等奔窜思南、石阡后。又有窥伺思州之信。贼氛猖獗。急需催兵会剿。自系实在情形。现在傅昆巳经到黔。其蒋玉龙之兵。因秀山一带、松桃余匪未尽。以致赴黔稍迟。文安所统各兵。亦恐因道途不靖。晃沅等处阻梗。未能出境。业经屡次降旨饬催。著将霨远探明川楚官兵、现抵何处。派员迎提。以资协击。并先就现有兵力。分拨进剿。毋得专待客兵。至思南、石阡、是否旋失旋复。并著蒋霨远确查具奏。思州被扰。已据文安奏报、该抚亦探有匪徒窜往。应即严饬带兵员弁。赶紧迎剿。毋令蔓延。将此由六百里谕令知之。　　

○浙江巡抚何桂清奏、匪犯悔罪投诚。援案奏乞恩施。得旨。林作霖等、准其免罪。傥若滋事。从严惩办。　　

○以募勇杀贼、并防护贵州省城出力。授在籍翰林院庶吉士丁宝桢、为编修。并赏花翎。　　

○以剿办贵州安顺府狆匪出力。赏马兵崔柄等、蓝翎。余升叙有差。　　

○以剿办贵州归化厅狆匪出力。赏外委张尔惠等、蓝翎。余升叙有差。　　

○予贵州丹江厅殉难署通判严锡珍、署参将乌尔滚珠、守备计维富、千总周开广、祭葬世职。　　

○予贵州平越州遇贼被戕典史陆滋秀、祭葬世职。额外外委周士雄、赏恤如例。　　

○戊辰。以镶白旗满洲副都统熙拉布为镶黄旗护军统领。　　

○上以次辛祈谷于上帝。自是日始。斋戒三日。　　

○己巳。孝全成皇后忌辰。遣官祭慕陵。　　

○谕内阁、曾国藩奏、水陆兵勇克复樟树镇、并收复新淦县城一摺。上年十二月初四日。官军克复樟树镇。业经陆元烺奏报、兹据曾国藩奏、副将周凤山、于克复该镇后。闻新淦县城有贼盘踞。于初九日约同水师。星夜进攻。该逆闻风逃窜。官军跟踪追击。毙贼多名。登岸之贼。亦各远遁。当将县城收复。此次周凤山、与在籍南河候补知府刘于淳、督同水陆各军。叠获胜仗。收复樟树镇、及新淦县城。办理尚属得手。所有在事出力文武员弁兵勇。著曾国藩择尤保奏。候朕施恩。　　

○以攻剿江西湖口贼匪出力。赏候选同知直隶州黄冕、左宗棠、花翎。从九品彭斯举等、蓝翎。余加衔升叙有差。　　

○庚午。上诣南郊斋宫斋宿。　　

○谕内阁、劳崇光奏、请饬催实任、拣发、及大挑各员、迅速赴粤、并查明改捐员数、补行拣发一摺。广西省部选及拣发人员。到省者甚属寥寥。该省军务未竣。差委需人岂容任意迁延。著吏部查明单开各员。催令迅速依限赴粤。如有无故逗遛者。即照例参处。其上届拣发广西各员。著查明改捐指省员数。在于候选人员内。另行如数照例拣选。带领引见。候旨发往。至所称铨选拣发后。改捐归选指省人员。请饬酌议章程。定以限制之处。并著该部核议具奏。单并发。寻奏、用兵各省拣发等员。不准捐离省、及改捐他省。月选各员。不准改捐降捐。捐升者、到省后方准办理。从之。　　

○辛未。祈谷于上帝。上亲诣行礼　　

○诣关帝庙拈香。　　

○幸圆明园。　　

○诣安佑宫行礼。　　

○御制书事示廷臣曰。予蒙天恩。承考命。临御天下。六年于兹。四海无一日安静。万姓罹兵燹之灾。返躬自问。天恩未报。祖考之恩未报。若稍自暇逸是诚何心哉予不敢。亦不忍也。每逢亲诣郊坛。无不心增愧恧。今年新正幸园敬循成宪。次日即恭值皇考忌辰。地犹斯地。言犹在耳。兴念及此。真堪一痛哭也。昕夕常思。何以使兵戢民安。仰答天祖之恩。惟有永励斯志。倍加敬勤。不愿徒托空言。务期躬行实践。尔诸臣或曾膺顾命。或＜闲＞在贤良。既为国之大臣。当思共济时艰。即使天下既安。更防恬嬉之渐。书曰慎终如始。我君臣其共勉之。　　

○谕内阁、英桂奏、请饬拨马匹、以资剿匪等语。著上驷院、于牧放蒙古捐输马匹内。挑选膘壮马五百匹。著管理火器营王大臣、即派该营章京。分起管带。前往河南。交英桂军营听候拨用。沿途经过地方。著顺天府、直隶总督、派员接递护送。妥为照料。　　

○以祈谷大祀礼节娴熟。赏赞引官明康、五品顶翎。　　

○壬申。宣宗成皇帝忌辰。遣官祭慕陵。　　

○上诣安佑宫行礼。　　

○谕内阁、麟兴、本日因伊母病故恳请赏假。自行具摺。实属与例不符。麟兴、著交部议处。　　

○又谕、骆秉章奏、官军剿击黔匪获胜、并克复厅县城池一摺。贵州苗匪。攻扑镇筸城垣。经护辰沅永靖道翟诰、派委屯弁梁友芳、及苗守备麻学道等、各带兵勇进剿。毙匪八十名。该逆分路窜犯晃州。复分扑沅州府城。知府方传穆、与在城文武督率兵民。婴城固守。署都司黄文灿、率兵亲开大炮。各城兵勇。枪炮齐施毙贼数百名。贼遂败退。由大路奔窜。方传穆等、督兵跟踪追杀。毙贼四百余名。生捦一百五十余名。其分股贼匪。窜入麻阳县城。翟诰即饬守备张万书等、统带兵勇。分路前进。击斩贼首七百余级。凫水溺毙者不计其数。贼败入城。张万书率兵入城。生捦贼目二名。贼党三十余名。斩首三百七十余级。即将县城克复。其晃州厅。亦经地方文武团练。自行收复。署绥靖镇总兵荣山等、督兵剿办永绥厅股匪。兵练奋勇下城杀贼。生捦执旗贼二名。毙贼二百余名。同知长惠、选派绅士出示晓谕。诱捦贼首。各苗寨纷纷投诚。捆献匪党。黔省苗匪。窜扰湖南晃州等处。经地方员弁兵勇。合力进攻。收复城池。办理甚为得手。所有在事文武兵勇。著骆秉章择其尤为出力者。酌量保奏。　　

○又谕、骆秉章奏、粤贼窜踞郴州、官军会剿、收复州城、并穷追叠胜、阵斩首逆、郴桂一律肃清一摺。前据骆秉章奏、湖南桂阳、茶陵、两城同日克复之后。茶陵之贼。奔窜江西。桂阳之贼。奔回郴州。经骆秉章饬令选用道王鑫等、兵勇会剿。上年十月闲。在瓦窰坪等处。连次获胜。杀贼千数百名、及数百余名不等。节次移营。进偪郴城。大举环攻。贼之出城扑营、及分投掠食者。均经击杀殆尽。至十月二十六日。王鑫率同已革参将李辅朝、江西补用知府刘长佑、及署知州戚天保等、兵团分路进攻。齐偪州城。该匪纷纷惊窜。各路纵击。杀贼三千余人。当将州城收复。余贼窜逃各路。并经我军追剿。及郴桂各属团练。截杀贼匪一二千名。或数百十名。□□穴□又□戮殆尽。地方一律肃清。逆首何禄、自郴城破后。带伤逃窜。经官军捦斩。当将首级、及生捦贼目朱显辉等、一并解省。淩迟枭示。所办尚为妥速。出力官绅、及阵亡绅勇。著查明奏请奖恤。其余失事文武。一并查参。　　

○谕军机大臣等、骆秉章奏、湖南军饷不支、请仍饬川省筹银迅解等语。据称该省用兵日久。罗掘已空。积欠各路口粮。已十余万两。现因江西情形吃紧。遵旨派兵援剿。饷需无可再筹。必得将前请借拨川饷十二万两。仍饬川督筹解。所奏自系实情。现在湖南剿匪。屡获大胜。郴桂一带。一律肃清。该抚即分兵往援江西。实能不分畛域。但兵饷支绌。邻省中惟四川为完善之区。虽近年协拨已多。情形亦非充裕。著黄宗汉悉心筹画。或分起拨解。以资接济。不得以无款可筹。致有贻误。将此由六百里谕令知之。　　

○又谕、骆秉章奏、派员带兵会剿黔匪等语。据称镇筸镇总兵文安、足疾未愈。不宜鞍马。拟派守备田宗蕃、熊兴柏、张万书等、督带兵勇。由大兴场边界。追剿铜仁窜匪。乘胜蹑踪前进等语。即著该抚饬令该守备、赶紧剿办。会合贵州官兵。以期痛歼匪类。而欲绥靖黔边。尤必先清楚境。永绥、凤凰、两厅属。尚有苗民未尽帖服。亦应迅速妥办。庶无后顾之虑。其楚黔交界地方。仍饬文安、及护道翟诰、严扼门户。毋令匪踪窥伺。将此由五百里谕令知之。　　

○以都察院左副都御史双福、署工部左侍郎。　　

○调正黄旗汉军副都统侍顺、为正红旗满洲副都统。以内阁学士载鷟、为正黄旗汉军副都统。　　

○以湖南晃州、麻阳、二厅县城。被贼窜陷。革通判杨泰来、知县杨以宝职。并逮问。　　

○以湖南郴、桂阳、宜章、兴甯、茶陵、五州县城。被贼窜陷。革署知州戚天保、王宏谟、梅震荣、署知县陈秀芝、陆费棻、参将积拉明阿、职。　　

○以湖南永兴、酃、二县城。被贼窜陷。革署知县梁作霖、王双福职。永不叙用。　　

○以攻复湖南郴州城。赏主事陈士杰、花翎。署知县李逢春、蓝翎。道员王鑫、父母四品封典。余升叙有差。　　

○予湖南阵亡前贵州知县魏承祝、祭葬世职。　　

○癸酉。上诣安佑宫行礼。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之一百八十九　　

