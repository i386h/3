<!-- { "loadSidebar": true } -->
○谕军机大臣等、本日据特普钦等奏、俄夷乘隙烧毁卡房、已派员修竣一摺。并绘图贴说呈览。乌鲁苏牡丹卡房。虽在许借俄夷界址之内。而设立自康熙年间。且系要隘处所。岂容任外夷占踞。此次该夷因船只行驶不便。催令迁移。又未允许。乃转谓此卡为占其左岸借居之地。突令密奇达、将卡房烧毁。经特普钦派佐领鄂尔精阿、前往海兰泡查讯。据该夷通事石沙木勒幅、直认不讳。并云木哩斐岳幅嗔怒。故令烧毁。如欲重修。可移在右岸等语。情词实为猖獗。特普钦现经派员在黑龙江城修妥木房。由冰道拉运至该处。照旧修盖。业已一律工竣。所办尚属周妥。惟该夷蓄心侵占。已非一日。此卡既于该夷行船不便。虽经修理。难保不复来滋扰。特普钦拟派官兵常川驻守。尚恐难资抵御。黑龙江之鄂伦春、赫哲费雅哈等部落。其人最为勇悍。务当收罗为我所用。不可使受夷人笼络。如果该夷再来肆扰。即可密调该数处之人。与之抵御。此外团练。亦当联为一气。使该夷稍知畏惧。不致得步进步。方为妥善。将此谕令知之。　　

○又谕、翁同书奏、兵练击贼、叠次获胜、粤捻现谋西窜、寿州情形吃紧一摺。寿州东南两路官军。虽于庄木桥等处、叠次获胜。不过因贼已溃窜。削平逆垒。并未令其大受惩创。至逆首陈玉成一股。昨据和春奏报、该逆因被张国梁击败窜去。兹复据翁同书奏称、该逆因闻楚师势盛。遂由江浦六合带领二十余军。意图西窜六安。以拒楚师。北犯寿州。以牵掣皖军。现在庐舒等处。逆踪麕聚等语。是该逆陈玉成、窜突情形。极为猖獗。西扰六安。北扑寿州。均属可虑。现在翁同书兵力较单。著袁甲三力筹兼顾。探有贼匪大股窜至。星速派拨兵勇。前往助剿。如能派马队往援。更为得力。并著酌量办理。翁同书仍当激励兵勇。力扼贼冲。不得以饷缺兵少等词藉口。致有疏失。将此由六百里各谕令知之。　　

○浙江巡抚罗遵殿奏、本届海运。提前赶办。并筹变通之法。得旨。所奏殊无把握。层层折耗。实非计之得也。著户部速议具奏。　　

○安徽巡抚翁同书奏、署怀远县知县邹笥、前因失守参革。现办抚恤防堵各事宜。尚知愧奋。得旨。该员失守革职。已经开缺。即使续著勤劳。开复则可。回任则不可。又奏、派防六安副将卢又熊禀称、拏获形迹可疑之毛青云、据都司白凤鸣、认系湖北奸细。被获脱逃。现已讯明正法。批。白凤鸣、觑破逆谋。著存记。俟续有劳绩、酌保。　　

○以安徽盱眙县剿匪出力。赏知县洪贞颐、花翎。张钧等、蓝翎。余升选有差。　　

○甲寅。颁朱笔。谕大学士、六部、理藩院尚书侍郎、都察院堂官等、国家设官分职。在部院衙门司员御史。原欲其谙练政体。详求例意。今日为储材之渊薮。异日出为方面。自能才识出众。茂著循声。意至深。典至钜也。今则不然。进身之始。即百计营求。豫为保举地步。非入署帮印帮稿即档房学习。日日奔走仆仆。勤则勤矣。于部务何益。于例案之轻重分别、以及清弊之源、更不必问矣。试问如此无耻之辈。昏夜乞怜之徒。在内即无立身之品。一日滥膺荐牍。焉望其奉公守法。不过到省后。先计其缺分之肥瘠。量一岁之所入。为奉承老师上官地步。不数年。病呈又入告矣。满载而归。徒饱私橐。为子孙置产之资。胥吾民之脂膏也。为堂官者。率不察其人品办事若何。只就目前所见。应对明晰。即许其部务熟谙。甚至暗受嘱托。瞻徇情面。视保举为市恩。无怪乎司员视一等为美具也。朕痛恨此习。深赖诸卿善体朕意。为朕惜才。勿视朱谕为赘言也。况满汉堂司。本无歧视。原应一体办公。近见各部司员。汉员尚有讲求例案者。居心公正。固不乏人。而把持不许满员入手者。亦属不少。满员复甘认颓唐。不敢过问。把持者既为将来渔利之张本。颓唐者更幸一等记名。早离部署。今日之藏垢纳污。豫博美誉。为将来贪婪肥己之具而已。嗣后各部。无论满汉司员。初到部者。概不许帮印帮稿。笔帖式初到部者。亦不许档房学习。总期试以实事。观其成功。杜奔竞之风。为国家收得人之效。尔诸卿其共勉之。　　

○谕军机大臣等、袁甲三、傅振邦奏、督兵接出濉口全军、复分路兜剿、将贼偪退一摺。据称、捻匪围攻濉营。傅振邦督兵由仓里进劄。于二十八日。亲督大队。由东南两面齐进。并饬博崇武等、带马队赴赵墟伏伺。贼见我军进攻。齐出迎拒。经胡元昌等、内外夹攻。袭破贼垒。濉军乘势撤出。袁甲三复抽拨兵勇。至宿援剿。初八日。傅振邦饬令各军、由歇马山进剿。滚营而进。三战三捷。直偪濉口。该匪计穷。尽弃濉口巢穴等语。此次濉军被围。旋即设法接出。复将濉口之贼。全行偪退。惟贼势众多。并未大受惩创。此时田在田已到军营。著傅振邦会同该总兵、督饬兵勇。迅将此股贼匪。尽数殄除。富新、龚耀伦、既冲出重围。即饬令跟踪追剿。毋令蔓延。将此由六百里谕令知之。　　

○浙江巡抚罗遵殿奏、本年杭嘉湖三府属、应徵起运漕白等粮、七十二万余石。请准授案红白兼收。籼粳并纳。得旨。所请红白兼收籼粳并纳之处。著不准行。　　

○准福建前翰林院编修林春溥、山东前浙江衢州府同知陈述经、浙江前衢州府学教授陶庆麒、温州府学教授金衍宗、重赴鹿鸣宴。　　

○以安徽仓里营盘失陷。革都司王斌等职。留营效力。　　

○予江南阵亡知县沈节之、骁骑校常禄、全升、都司胡建功、把总徐成华、祭葬世职。　　

○予故河南鲁山县知县郑銮、山东曹州府同知周壬福、湖南衡州府知府高人鉴、入祀名宦祠。从巡抚瑛棨、崇恩、骆秉章请也。　　

○予四川故徵士许儒龙、浙江故兵部郎中姚学塽、江西故岁贡生熊道曾、陕西雒南县知县马疏、入祀乡贤祠。从总督王庆云、巡抚胡兴仁、恽光宸请也。　　

○蠲缓浙江仁和、钱塘、海甯、富阳、余杭、临安、新城、于潜、昌化、嘉兴、秀水、嘉善、海盐、平湖、石门、桐乡、乌程、归安、长兴、德清、武康、安吉、孝丰、慈溪、奉化、山阴、会稽、萧山、诸暨、余姚、上虞、新昌、嵊、临海、黄岩、太平、甯海、天台、仙居、金华、兰溪、东阳、义乌、永康、武义、浦江、汤溪、西安、龙游、江山、常山、开化、建德、淳安、遂安、寿昌、桐庐、分水、丽水、缙云、青田、遂昌、云和、庆元、景甯、六十五州县、并杭严、嘉湖、台州三卫、暨杜渎、海沙、黄岩、下砂头四场、被风被雹地亩、新旧钱漕额赋有差。　　

○乙卯。谕内阁、罗遵殿奏、请将玩误漕项之知县等、革职撤任等语。浙江黄岩县知县黄维同、孝丰县知县赵廷彩、署杭严卫守备任铨、于额徵本年漕项余租等项银两。至今全未徵收。黄维同尚有短解咸丰八年漕项银两。孝丰县、杭严卫、亦均有缓欠未解。实属玩误。黄维同、赵廷彩、任铨、著一并革职撤任。勒限追缴。如查有侵那亏短情弊。再行严参惩办。　　

○又谕、张芾奏、候补知府难胜文职。请改武职等语。著照所请。安徽候补知府李恒淞、准其改为武职。以游击用。仍留军营。交张芾差遣。　　

○谕军机大臣等、张芾奏皖南大概情形。并请饬筹徽甯饷银等语。徽甯二府。偪近贼氛。自上年浙饷停解数次。两营俱欠饷数月。兹据张芾请由浙江按月解徽饷八万两。甯饷十二万两。如有不敷。再由本地设法筹办。自系为通筹大局起见。惟浙省因江南大营措资募勇。甫由许及钊劝捐五十万。前据罗遵殿奏、拟通饬各属捐借并行。能否踊跃输将。集成钜款。似亦尚无把握。江西与徽州府地界毗连。唇齿相依。现在该省匪徒。业已肃静。钱漕等项当可协拨。何桂清统辖江西。著与恽光宸通盘筹画。可否按月筹解徽饷八万两。其甯饷十二万。仍由浙江协济。则事以分任而易成。最为妥善。傥江西因防兵尚未尽撤。不能如数拨解。亦须设法筹措。不分畛域。以顾大局。罗遵殿仍当力筹劝捐。以资接济。著与何桂清、恽光宸、会同商酌。妥为办理。至张芾既督办皖南军务。现虽驻劄徽州。如遇有防务吃紧之处。著仍遵前旨。酌量情形。往来督办。毋误事机。以副委任。将此由五百里各谕令知之。　　

○予浙江阵亡外委田敬仪、宋得贵、典史沈元英、祭葬世职。监生张鸿翮、赏恤如例。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。十二月。丙辰。上诣大高殿祈雪坛行礼。时应宫拈香。　　

○遣恭亲王奕诣天神坛。醇郡王奕譞、诣地祇坛。豫亲王义道、诣太岁坛。惠亲王绵愉、诣宣仁庙。郑亲王端华、诣凝和庙。怡亲王载垣、诣昭显庙拈香。　　

○谕内阁、载华等奏、查明要工情形、请饬部勘估一摺。孝陵西琉璃花门。续经查出。有过木曹□少朽情形。此项工程。即著载华等、核实估修。并准其俟来岁春融。遵照另案工程。开工吉期。敬谨承修。　　

○又谕、前因谭廷襄参奏、直隶新城县知县杨咏春、疏防抢劫过客一案。当将该员、先行交部议处。勒限严缉赃贼。兹据恒福奏称、该员谚被参后。并不上紧严拏。以致日久赃贼无获。捕务实属废弛。杨咏春、再行交部议处。仍饬严缉赃贼。傥再无获。即行严参惩办。　　

○予江西阵亡守备李之春、李进元、黄江杭、千总周荣升、把总江得胜、柳三保、外委汪长青、胡名实、祭葬世职。　　

○青海扎萨克郡王乌尔津扎布等四人。喀尔喀扎萨克镇国公巴勒达尔多尔济等十人。伊克明安辅国公乌尔图那逊、土尔扈特头等协理台吉索诺木多布济、察哈尔三等台吉索诺木达尔济等五人。于神武门外瞻觐。　　

