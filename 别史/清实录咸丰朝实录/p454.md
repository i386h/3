<!-- { "loadSidebar": true } -->
○新授四川总督黄宗汉、奏报谢恩。得旨。汝非不能振作者。不料汝此次有意耽延、积压奏牍。虽降顶带示惩。朕尚望汝痛加悛改。若抵川后、故态复作。是汝无福。不能仰副委任也。　　

○调福建兵一千名。赴广东剿贼。　　

○准浙江台处等帮、缓交赔欠耗米。　　

○蠲缓山东滕、峄、鱼台邹、嘉祥、金乡、章邱、齐东、济阳、陵、十县。暨济甯、临清、德州、三卫被水被风被兵灾区、新旧额赋。　　

○蠲缓浙江仁和、钱塘、富阳、余杭、新城、归安、乌程、长兴、德清、武康、安吉、海甯、嘉兴、秀水、嘉善、海盐、平湖、石门、桐乡、临安、于潜、诸暨、临海、黄岩、太平、兰溪、汤溪、龙游、建德、淳安、遂安、桐庐、分水、孝丰、慈溪、萧山、余姚、上虞、甯海、天台、仙居、金华、东阳、义乌、永康、武义、浦江、西安、江山、常山、开化、寿昌、丽水、缙云、青田、松阳、遂昌、云和、景甯、会稽、新昌、嵊、六十二州县。并杭严、嘉湖、台州、三卫被水灾区、新旧额赋。　　

○蠲缓浙江仁和、黄岩、杜渎、芦沥、四场被水灶地、新旧额赋。　　

○蠲缓江苏横浦、浦东、袁浦、青村、下砂头、下砂二三、六场被扰灶户新旧额赋。　　

○甲辰。谕内阁、前据御史伍辅祥、奏参四川道员、知县、夤缘贪鄙各款。当交载龄等确查参奏、兹据查明建昌道俞文诏、需索陋规。得受赃贿。虽无实据。惟于首府任内。时常演戏会。又为总督裕瑞所信任。遇有酌委等事、不免物议。以致声名狼籍。宜宾县知县徐继镛、与俞文诏交结甚密。历调大缺。不协公论。万县知县万年清、随同俞文诏办理盐务。遽请调剂繁要。署理德阳县事。业经撤任。该二员性情卑鄙。难膺民社。俞文诏、徐继镛、业经革职。无庸另议万年清、著即革职。　　

○以福建汀州镇总兵官张广信、署陆路提督。　　

○调山东兖州镇总兵官德坤、为云南临元镇总兵官。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之一百五十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。十二月。乙巳。孝和睿皇后忌辰。遣官祭昌西陵。　　

○谕内阁、刑部题驳窃犯拒捕、致事主失跌落河一案。此案江西广丰县贼犯俞庭学、因行窃族叔俞宝之家。经俞宝之惊觉起捕。追至村内河边。将该犯扭获。俞庭学情急。用力挣脱。俞宝之松手。跌落溪河。尸身漂淌无踪。时逾半载。如果遇救得生。断无不归之理。该抚拟以斩监候。自系照例办理。惟俞宝之尸身未获。是否实系溺毙。必应确切查明。以成信谳。俞庭学、著照该抚所拟斩监候。秋后处决。仍著陈启迈、督饬司道、及该地方官等、查明俞宝之尸身下落。详晰报部。毋稍含混。　　

○谕军机大臣等、吴振棫奏、密陈赵万春畏葸迁延情形。并请撤回滇黔调出征兵各一摺。该署督、因近日两湖贼匪肃清。欲将频年奉调出征、未经归伍之兵丁一千数百名。先行撤回。自为防剿起见。现在江皖等处。剿贼正当吃紧。此项征兵。无论势难遽撤。即使饬令撤回。而跋涉道途。耽延时日。亦有缓不济急之势。本日据乐斌奏、川省官兵。攻剿黔匪。叠获胜仗。署臬司曹澍钟、总兵皂升、拟由石壕等处。分三路进兵。为夹攻桐梓、克复仁怀之计。现又严饬万福、迅速前进。加以滇黔两省。前后所调兵数。遵义一带。足敷剿办。惟安南、普安、虽均收复。兴义贼氛未退。平彝罗平各要隘。该署督务当劝集乡练。择地设防。毋令匪踪阑入滇境。王国才、现经杨霈派令带兵。取道黄梅。驰赴曾国藩等军营。协同剿贼。此时亦未能即令回滇。吴振棫兼署总督。统辖两省。著另选得力将领带兵出剿。毋稍贻误。将此由五百里谕令知之。　　

○又谕、前因剿办仁怀桐梓贼匪。谕令乐斌、即饬万福等、□□江、合江、等处防兵。统带前进。合力夹攻。兹据吴振棫奏、提督赵万春、畏葸迁延。现在□台山虽小有斩获。并未得手等语。提督统辖全军。现当剿贼吃紧之际。若临事畏缩。何以使将士争先用命。况该抚等、先后所调官兵。为数不少。各省筹饷。亦数逾钜万。若该提督一味退缩。糜饷老师。咎将谁执。著蒋霨远、即严查该提督、现在带兵剿贼。布置能否周妥。如有畏缩情弊。即著据实严参。不准稍有徇隐。仍一面飞催万福、统带川兵。至黔合剿。其前调湖南官兵。并著一体飞催。毋稍延误。将此由六百里谕令知之。　　

○以故辅国将军奕綍子载嵉、袭奉国将军。　　

○丙午。孝德皇后忌辰。遣官祭殡宫。　　

○谕内阁、恭亲王奕等奏、遵旨会议载龄等奏、请查办州县侵吞捐项一摺。各直省劝谕捐输。原因军饷浩繁。藉资民力。上年曾谕令各督抚、查有墨吏奸胥。藉端扰累苛派侵吞者。严参惩办。乃近来山西、陕西、四川等省。不肖州县。竟敢侵吞冒蚀。累万盈千。甚至小民捐输银钱。并不详报。辄作地方公举。以为开销地步。各该督抚、或壅于见闻。或惮于举发。不肖官吏。愈肆贪婪。而小民急公好义之心。亦无由上达。蠹国病民。深堪痛恨。自应严定章程。以昭核实。著照所拟。嗣后各直省劝谕捐输。仍责成帮办团练之绅耆。会同地方官。妥为劝导。各该督抚随时稽查。如有买嘱偪勒等弊。即亲提审办。有犯必惩。所捐银两。按照户部例定限期。造册专案报部。并照广东现办章程。分别奏报。其有应加中额学额之处。并著该督抚、迅速奏请恩施。应领执照。著该部速行发给。俾各捐生等、早邀甄叙。庶几踊跃输将。并可严杜侵吞之弊。经此次部定章程之后。如地方官有动用捐款。藉词修庙、及地方公事开销者。照赃私例治罪。仍责令照数赔缴。各督抚遇有侵吞捐项之员。自行查明参奏。即免其议处傥或扶同徇隐。别经发觉。其应得处分。即以私罪论。决不宽贷。各该督抚等、即将此旨、刊刻誊黄。遍行晓谕。俾比户皆知。以杜侵渔而资激劝。　　

○又谕、景寿、基溥奏、值班疏忽、致令不知姓名人犯、溷入宫禁、自请从重治罪一摺昨日申刻。据总管太监等奏、拏获外间不知姓名人犯一名。当有旨、交巡防王大臣审讯。供系正白旗蒙古马甲富升。宫内重地。门禁森严。岂容闲杂人等溷入。景寿、基溥、昨日在景运门、隆宗门值班。未能督率该班之章京护军等、认真稽察。所司何事。可见平时值班。漫不经心。形同聋聩。实非寻常疏忽可比。景寿、著先行革去御前侍卫。散秩大臣。正蓝旗蒙古副都统。基溥、著先行革去刑部右侍郎。总管内务府大臣。正蓝旗护军统领。正白旗满州副都统。景寿、基溥、一切差使。并著全行革退。俟定案时、再降谕旨。　　

○钦差大臣胜保奏、高唐贼情穷蹙。足可就此殄灭。现拟日内挑选兵勇。乘夜进攻。得旨。仍是希图搪塞。可恶之至。至较量连镇高唐贼踞先后。是自掩其失。尤属可笑。　　

○浙江巡抚何桂清、奏报到任日期。及浙省情形。得旨。汝之才力精神。不患不能整顿。惟有循序办理。自有成效。应速者、固不可迟。应讲求者、亦不可操之太急。　　

○陕甘总督易棠奏、遵查已革诺们罕阿旺扎木巴勒齐木、在籍安静。得旨。仍著严加管束。　　

○丁未。谕内阁、仁筹、奏参失察溷入宫禁人犯之值班章京侍卫、并自请严议议处一摺。该犯富升、擅入宫禁。据供系由内右门潜行溷入。该章京侍卫等、未能及时查拏。实非寻常疏忽可比。所有是日内右门值班之正黄旗章京文恒、侍卫额尔格春、文瑞、彦淩、文善、德恒、英祥、额勒和讷、承忠、孙清刚、穆玉成、均著先行革职。乾清门内左门值班之镶黄旗章京惠增、侍卫恩绶、奕枫、溥庄、溥兰、德昂、笃庆、文瑞、广福、苏克东阿、常林、正白旗章京寿善、侍卫讷苏肯、特保、祥玉、桂林、伊铿额、和义、海全、庆祥、张应登、会英、均著先行交部议处。惇郡王奕誴、怡亲王载垣、均著先行交部严加议处。睿亲王仁寿、郑亲王端华、恭亲王奕德木楚克扎布、均著先行交部议处。补进领侍卫内大臣班之理藩院尚书公奕湘、并著先行交部严加议处。是日进班之贝子载华、散秩大臣松岫、副都统都尔通阿、太仆寺卿八十二、著一并交部议处。　　

○调工部右侍郎载龄、为刑部右侍郎。未到任前。以工部左侍郎国瑞兼署。调工部左侍郎国瑞、为右侍郎。兼管钱法堂事务。以镶蓝旗汉军副都统麟兴、为工部左侍郎。　　

○以礼部左侍郎肃顺、署镶白旗护军统领。工部右侍郎国瑞、兼正蓝旗护军统领。镶蓝旗护军统领托云、为正蓝旗蒙古副都统。调正红旗蒙古副都统阿彦达、为正白旗满州副都统。以镶红旗蒙古印务参领双龄、为正红旗蒙古副都统。　　

○调浙江温州镇总兵官陈世忠、为黄岩镇总兵官。福建水师总兵官吴全美、为浙江温州镇总兵官。以福建澎湖协副将韩嘉谟、为南澳镇总兵官。实授周士法、浙江定海镇总兵官。　　

○以缉捕懈弛。革署浙江温州镇总兵官乍浦协副将池建功职。仍留洋缉盗。　　

○以湖南平江县绅民办团出力。永广学额三名。　　

○戊申。以京畿雪泽未沾。上诣天神坛行礼。　　

○诣关帝庙、菩萨庙拈香。　　

○遣恭亲王奕诣地祗坛、郑亲王端华、诣太岁坛行礼。遣醇郡王奕譞、诣宣仁庙、凝和庙、克勤郡王庆惠、诣昭显庙、时应宫拈香。　　

○诣寿康宫、问皇贵太妃安。　　

