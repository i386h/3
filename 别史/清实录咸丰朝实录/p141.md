<!-- { "loadSidebar": true } -->
○又谕、常大淳奏、贼情紧急、请拨回前调官兵、并请饬催各省官兵一摺。粤匪自窜踞道州后。连陷数城。兹复句结土匪。窜入安仁、攸县、岳州戒严。该郡及所属之巴陵、临湘、平江各县。均与湖北连界。自应不分畛域。协力堵御。该抚请将调赴湖南官兵。就近拨回。自系为贼情紧急起见。惟湖南剿匪。正须厚集兵力。前调湖北各兵。能否拨回。势难遥制。著该抚、随时咨会钦差大臣等、应如何移缓就急之处。酌量办理。至所调安徽兵一千名。河南兵二千名。前已有旨、令各该抚、选备候调。本日复有旨、饬令迅速前往。以备调遣。谅可不日抵楚。该抚即会同将军台涌、提督博勒恭武、妥为布置。于毗连各要隘。严密设防。断不可稍有疏虞。致贼乘闲而入。尤须抚绥弹压。密拏奸细。示以镇静。毋致人心惶惑。将此由六百里谕令知之。　　

○又谕、前因湖南逆匪。窜踞郴州。当有旨令徐广缙赴楚。祗领钦差大臣关防。督办军务。并令叶名琛。署理两广总督。柏贵、暂署巡抚。兹据叶名琛奏、办理罗镜善后事竣闻逆匪偪近广东交界。回省筹防。逆匪由道州纷窜。未及一旬。连陷数城。所有广东毗连各属。先经叶名琛、移咨提督昆寿、统率兵勇。移营连州。扼要防堵。旋因韶、连、各属。均与江华、蓝山、临武、宜章、桂阳、各州县。互相毗连。复委副将通安、带领兵勇。驰往防剿。是该省筹防。尚为周妥。所奏探听湖南贼情。亦甚明晰。自郴州失守之后。现尚未据赛尚阿等奏报。本日复据常大淳奏、贼复窜入安仁、攸县、东奔西突。触处堪虞。楚粤毗连各要隘。急应严密巡防。以杜其奔窜之路。柏贵启程北上。已有旨、仍令折回。署理巡抚著叶名琛、即酌带将弁兵勇。前赴连州一带、楚粤扼要地方。驻劄调度。且可与广西近楚边界。声息相通。随时咨会劳崇光、筹办一切。徐广缙抵楚后。如剿匪得手。仍须两省夹击。该署督、即带领弁兵。出其不意。越境协剿。使该匪腹背受敌。则歼灭更可迅速。叶名琛、与徐广缙共事一方。向能同心协力。想必不分畛域。计出万全。以副朕望也将此由六百里谕令知之。　　

○又谕、前有旨、令叶名琛署理两广总督。并令柏贵署理广东巡抚。兹据叶名琛奏称、柏贵、现已由粤启程来京。柏贵、著仍遵前旨。署理广东巡抚。无论行抵何处。接奉此旨。迅即折回。将此由六百里谕令知之。　　

○以工部尚书麟魁、为顺天乡试正考官。都察院左都御史朱凤标、工部左侍郎吕贤基、为副考官。　　

○命太常寺少卿张鑅、为奉天府府丞兼学政。大理寺卿龚文龄、提督顺天学政。户部右侍郎何桂清、提督江苏学政。工部右侍郎锡龄、提督安徽学政。内阁学士沈兆霖、提督江西学政。礼部右侍郎万青藜、提督浙江学政。翰林院修撰张之万、提督河南学政。编修徐树铭、提督山东学政。检讨孙晋墀、提督山西学政。右春坊右庶子沈桂芬、提督陕甘学政。翰林院编修何绍基、提督四川学政。侍讲吴保泰、提督广东学政。侍读明焯、提督广西学政。编修黄统提督贵州学政。调浙江学政吴钟骏、提督福建学政。湖北学政冯培元、湖南学政刘昆、云南学政杨式谷、俱留任。　　

○以户部尚书禧恩、兼署工部尚书。工部尚书翁心存、兼署都察院左都御史。通政使罗惇衍、署吏部左侍郎。兵部左侍郎赵光、兼署户部右侍郎。兼管钱法堂事务。内阁学士陶梁、署礼部右侍郎。朱兰、署工部左侍郎。　　

○以前任湖北巡抚罗绕典、署江西巡抚。　　

○调安徽兵一千名。河南兵二千名。赴湖北剿贼。　　

○乙酉。上诣大高殿行礼。　　

○还宫。　　

○谕内阁、步军统领衙门奏、请将疏防劫案之守备等惩处一摺。据称海淀老虎洞地方、通盛钱铺。本月初三日、被贼夤夜持械。撞门入室。劫去银四百两。又天福钱铺。同时被贼劫银一百五十余两。并将事主郭献璋、殴伤等情。园汛重地。理宜严肃。该员弁等、专司缉捕。如果认真巡查。何至有一夜连劫二家之案。实非寻常疏防可比中营畅春园汛守备福来、千总庆泰、把总德禄、均著摘去顶带。先行交部严加议处。副将高鉴、参将苗遇春、署游击贾士珍、均有管辖之责。著一并交部分别议处。仍勒限饬令严缉赃贼。傥限满无获。即著严参。并著顺天府、五城、一体严拏务获。奏交刑部从严惩办。　　

○又谕、舒兴阿奏、凉州镇属之镇羌卡外番贼、复行窜入滋扰。现派官兵剿捕一摺。甘肃近年以来。沿边番贼。每伺官兵进退以为出没。前值提镇会哨之期。胆敢窜入永昌一带滋扰。甫经击退。复于七月闲。由镇羌卡外。窜入松山宽沟等处。肆行劫掠。甚至阻截道路。拒伤官兵。如果该营官、平日侦探的确严拏内地奸匪。杜绝句引。何至任其纷窜抢掠。毫无顾忌。现经该督派委署凉州镇总兵崇保、署督标中军副将双来、庄浪协副将松龄、署右营参将乐善等、分带官兵。遏守要隘。在烟墩沟、炭窰沟等处。两次击贼。歼毙甚多。并殪红衣番僧数名该番等窜入黑茨沟藏匿。并有甘州兵在察汉俄博金羊岭一带。西甯兵在永安大通等处。遏其归路。趁此番匪腹背受敌之时亟应痛加剿洗。以儆凶顽而靖边卡。著即责成该镇将等、赶紧追捕。奋力夹攻。如卡外沿边。尚有潜伏零股。即著随地歼除。并饬提督索文、西甯镇总兵双锐等、一体侦探严防。总期有犯必获。毋得稍有疏纵。另片奏署沙州营参将忠泰、藉口兵单待援。并不及时亲往堵击致贼饱扬。实属恇怯无能。安西协副将连英、经该镇派令带兵往援。六日之久。尚未启程。显系有意迁延。均著舒兴阿确查。严行参办伤亡弁兵。查明照例请恤。　　

○河东河道总督慧成、奏报到任日期。得旨。事事实心经理。不准因循。河员习气固深。有犯必惩。勿稍宽假。若无事时。断不可自负清高。常加诟詈。既不能得其力。又不服其心。徒于事无益。亦于汝无益也。志之。上以祭社稷坛。自是日始。斋戒三日。　　

○丙戌。谕内阁、昨据步军统领衙门奏参、园汛守备福来等、疏防一夜连劫重案。降旨摘去顶带。交部严议。并将管辖之副将高鉴等、交部分别议处。兹据巡视北城御史张铭谦、奏参该城副指挥。有专辖之责。亦难辞咎。北城副指挥任正训、著摘去顶带。先行交部议处。仍勒限严缉赃贼务获究办。逾限无获。即行严参。　　

○谕军机大臣等、罗绕典等奏、粤匪窜偪省城、现筹防剿一摺。道州逆匪纷窜。自攻陷郴州后。安仁、攸县、相继失守。兹复由醴陵、猝至长沙省城。偪近南门外妙高峰。分扰近城各处。似此猖獗。殊堪发指。大军现劄衡州。乃任听贼从闲道、直偪长沙。并不派兵邀击。亦未据报近日攻剿情形。岂坐拥重兵。待贼自毙耶。现在罗绕典等、督饬四川、江西、各营兵勇。登陴开放枪炮。轰击贼营。虽贼势稍退、并毙贼多名。而大西门、小西门、及东南鳌山庙等处。尚有贼匪分扰。省垣重地。岂可稍有疏虞。如衡郡刻下尚未被围。赛尚阿即带领大兵。迅赴长沙一带督饬镇将员弁。于城外水陆各要隘。分路攻击。城内城外。合力兜剿。使贼匪腹背受敌。有进退维谷之势。何难聚而歼旃。更宜严拏奸细。多设侦探。不惟知彼知己。且内外声息相通。互资策应。则剿灭更易得手。惟贼情诡谲。难保不声东击西。明攻省垣。暗遣夥党。分股窜扰。或径窥岳郡。或转掠衡州。亦不可不侦探的确。豫为布置。并著程矞采。督饬文武员弁。分路堵御。以绝其纷窜之路。毋但坐拥郡城。一筹莫展。郴州失守后叠陷各城。文武下落。均未据实尚阿等奏报。是否道路梗塞。文报不通。朕心甚为焦灼。著即查明。据实具奏。毋稍延宕。将此由六百里加紧谕令知之。　　

○又谕、前已叠次降旨、令徐广缙驰往湖南。接受钦差大臣关防。督办军务。该大臣定已带兵兼程前往。本日复据罗绕典、鲍起豹、骆秉章驰奏。贼匪于七月二十八日。由醴陵猝至省城。偪近南门。占踞妙高峰。经罗绕典等、督率官兵。登陴轰击。贼势稍却。复由大小西门至东南鳌山庙一带、潜行分扰。虽省垣防守尚为严密。而兵力未免单弱。现已有旨。令赛尚阿、统领大兵赴援。而衡州是否被贼围扑。亦尚未据奏报。朕南望焦灼。寝馈难安。该大臣何日由粤带兵启程。抵楚后。应于何处要隘劄营。何处分兵截击。总期迅速援剿。万毋稍误事机。且贼自郴州北趋。越衡郡而径扑长沙。不顾我军之袭其后。若带兵大员。调度得宜。贼之冒险深入。亦有孤注之势。大兵前后夹击。何难一鼓歼捦。但恐师老力疲。将士骄玩畏葸。致令贼氛日炽。坐失事机。军情变幻。旦夕不同。亦难遥度。想该大臣、与朕同此焦思。定能权衡缓急。计出万全也。其两粤防堵事务。该大臣随时与叶名琛、劳崇光、互相知照。并将楚中剿贼情形。与确探贼踪所向随时知会广东、广西、或严守边界。或越界痛剿。妥筹办理为要。罗绕典等摺、钞给阅看将此由六百里加紧谕令知之。　　

○又谕、罗绕典、鲍起豹、骆秉章奏、粤匪窜偪省城、现筹防剿一摺。长沙为楚南根本重地。逆贼既由闲道疾趋而来。并有大股匪徒在后。何以衡州大营官军。先期并无侦探。沿途又未邀击。岂衡州刻下亦被贼围扑耶且恐贼计诡谲。阳扑省城。而阴遣夥党。窜扰岳州。湖北防兵。亦仅能自顾。无暇越境攻击。朕心实深焦灼。提督鲍起豹、幸已先至省城。该抚等檄调陕西官兵。屯劄城边。并招募浏阳壮勇。迎头截击。布置均尚妥协。惟贼踞高凭险。复分扑近城各处。我兵必须于城外要隘。掎角环攻。令贼进有坚城之阻。退无奔窜之路。内外夹击。方可大挫贼锋。现已飞饬赛尚阿等、速派镇将、督带大兵前来援应该抚等、惟当激励将士。安抚居民毋令张皇迁徙。督率地方绅士。劝募勇壮分守各门侦拏奸细。盘诘贼情虚实。一面密遣得力文武官弁。设奇出剿。勿徒株守城中。专待外援。致令贼势更炽。且贼越衡州而径扑长沙。不顾大营之袭其后。亦有冒险孤注之势。如果长衡两处。合力兜剿。使贼腹背受敌。安知不转败为功。罗绕典。昨已有旨令署江西巡抚。此时防守紧要。自未便分身前往。俟张亮基抵任。省围解后。再行奏明请旨。湖南防剿情形。并著随时知照常大淳、一体严防。毋稍疏懈。将此由六百里加紧谕令知之。　　

