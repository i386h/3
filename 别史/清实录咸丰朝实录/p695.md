<!-- { "loadSidebar": true } -->
○又谕、胜保、袁甲三奏、攻剿六安逆匪、屡次克捷、请饬英桂、迅即派兵助剿一摺。前因六安兵力尚单。谕令英桂、将前调陕甘兵二千名内、酌拨一千名。赴徐宿协剿。尚余一千名。即著胜保、催赴六安。嗣据英桂奏、陕甘后起官兵一千名。尚未到齐。因六安紧急。拟即派赴胜保军营。是此项官兵。日内计可驰抵六安。胜保等即可以资攻剿。其拨往徐宿之陕甘兵一千名。是否堪以调归六安。著英桂等酌量情形办理。现在六安剿匪。叠次获胜。功在垂成。自应厚集官兵。迅图克复。本日已谕知官文、即令李续宾、统领九江得胜之师。先赴六安。胜保等得此劲旅。兵力已厚。务当迅克州城。所奏山西兵一千名。可留交朱连泰。会合豫省官兵。办理太和一带余捻。自可保固豫疆。英桂等仍当遵照前旨。如归陈情形吃紧。瑛棨即出省督剿。毋任捻匪分窜。至袁甲三前已谕令驰赴徐宿一带。临淮等处、已谕胜保添兵前往。并著严饬黄元吉等、竭力防剿。由临淮兼顾清流。毋稍疏虞。将此由六百里各谕令知之。　　

○又谕、福济奏、沥陈苦衷、自请严议、并片请饬德兴阿等速拨马队、及李孟群全军赴庐援应等语。本日复据德兴阿奏、皖营拨兵未到、请饬该抚催令速赴全滁等语。福济株守庐州。不能出奇制胜。牵制贼势。致令全滁等处、相继失陷。虽因地处当冲。兵单贼众。而一筹莫展。咎实难辞。乃累次陈奏军情。总以各路统兵大臣、未肯协助为词。如果他处兵力有余。自宜分拨应援。即如六安被陷。胜保、李孟群等、越境进攻。和全告急。翁同书、鞠殿华、移师往剿。以及都兴阿之进取宿太。皆系皖省地方。并不稍分畛域。该抚但知责备他人。自问岂无愧耶。前因该抚奏请、已谕李孟群、迅赴庐州军营。昨因官文等奏、楚军克复九江府城。复谕李续宾等、即日东征。先同胜保、克复六安。再往庐州等处、相度情形。先其所急。次第攻剿。本日复据德兴阿奏、翁同书攻克来安县城。胜保等奏、围攻六安。大获胜仗。福济果能与德安、郑魁士、李孟群、同心戮力。勿徒专顾一隅。可期渐有起色。至来安克复后。鞠殿华等、复于初四日。在滁州、以少胜多。现在塔思哈攻剿全椒。亦获胜仗。著飞饬该员、会同江北之兵。两省合剿。以杜北窜。勿再延玩干咎。将此由六百里谕令知之。　　

○又谕、官文等奏、九江克复。已谕令杨载福、李续宾等、统领得胜之师。分道东征。应先往何处。即行妥速筹办。本日据胜保等奏、现在攻取六安。屡次克捷。功已垂成。惟官兵仅有二千余名。不敷攻剿。附近贼船。尚有数百。窜突堪虞。所调豫省官兵。又因归陈防堵。不能即时前往。须厚集兵力。方可迅复州城。福济亦以庐州兵力不敷。奏请添兵。著李续宾即带九江得胜之师。先行驰赴六安。会同胜保、奋力围攻。俟六安克复。再赴庐州一带、相度情形。先其所急。次第攻剿。该藩司奋勇过人。乘此声威。谅必能所向成功。其宿太一路贼匪。并著都兴阿迅速埽除。毋令蔓延。将此由六百里各谕令知之。　　

○广东巡抚柏贵奏、军务未平。贡院号舍。尚须修造。本年文武乡试。俟善后完竣。奏请开科。从之。　　

○以刑部尚书麟魁、兼署礼部尚书。　　

○以惇郡王奕誴、署镶白旗满洲都统。正白旗领侍卫内大臣德木楚克扎布、署镶蓝旗汉军都统。　　

○以江苏绅士郎中衔郁松年、捐输上海善后经费。永广松江府文武学额各十名。上海县文学十名。武学九名。并赏郁松年盐运使衔。　　

○以河南固始解围。赏防御常海、卓立布、委防御乌章阿、巴图鲁名号。参将恒德、双兴、斌升、防御春喜等、花翎。七品军功马起兰等蓝翎。余加衔升叙有差。　　

○以克复安徽来安县城。候补侍郎翁同书、下部优叙。赏副都统富明阿、头品顶带。协领常寿、巴图鲁名号。守备王家干、花翎。余加衔升叙有差。　　

○以天津马队退散。革正黄旗护军统领珠勒亨职。仍留任。　　

○甲子。谕内阁、前据御史来仪、奏参奉天海城县知县鲍师钊、贪污不职各情。当交庆祺严参惩办。兹据该将军等访查、鲍师钊在典史任内、赴庙行礼。至下马牌、未曾下马。失察家人私受商船饭钱。且于本城绅商、为其母祝寿、馈送礼物。辄行收受。实属不知检束。鲍师钊著即革职。以示惩儆。　　

○谕军机大臣等、昨据谭廷襄奏、＜口英＞夷小火轮船、至北河王家庄。即被浅阻。渐渐退回。是该夷此时不敢遽行北驶。仍应于水陆两路。节节设备。以免疏虞。据军机章京焦佑瀛呈称、北运河岸杨村、有坝一道。南运河岸静海县以上、亦有坝一道。若启放洩水。则天津海河、来源已断。可使夷船阁浅等语。北运河一带。瑞麟已前往查看。其南运河是否可以照办。著僧格林沁即派妥员、会同该地方官、查明办理。原呈著钞给阅看。将此谕令知之。　　

○又谕、伊兴额、史荣椿奏、捻逆分窜徐境、请饬催援兵添调劲旅一摺。并请令傅振邦来徐等语。徐州为北路门户。捻匪分扰萧砀。阑入丰沛。势甚猖獗。恐由旧黄河北岸、直趋徐城。伊兴额、史荣椿、兵力不敷。自应酌拨会剿。前谕袁甲三带兵赴徐宿一带。当此军务吃紧。著即迅速前往。勿稍迟延。傅振邦前在徐州。屡著战功。现在江南驻守湾沚。著和春、张国梁、饬令该总兵、酌带兵勇千名、迅赴徐州应援。其湾沚要地。另派得力大员驻守。毋少疏忽。至伊兴额等、请调吉林、黑龙江、马队。现在各路军营。皆无可分拨。其四川川北、建昌、官兵。道途窎远。更恐缓不济急。均毋庸议。惟前谕英桂、拨陕甘兵一千名。又令在河南各营内、酌拨一二千名。前往徐宿。何以至今尚未前往。昨据胜保奏调陕甘兵。当谕英桂等酌办。现在徐州贼势鸱张。著英桂、瑛棨、即饬此项陕甘兵一千名。仍赴徐州。毋庸调往胜保军营。此外豫省尚有可拨之兵。并著就近酌量调往。以资协剿。至山东与徐州接壤。前据崇恩奏、峄县、郯城等处。添派防兵。自千名至六七百名不等。著崇恩酌抽此项防兵。即饬得力将弁管带出境。交伊兴额调遣。以厚兵力。伊兴额、史荣椿、先就现有兵力。妥筹布置。袁甲三及河南山东援兵、到徐谅必迅速也。将此由六百里各谕令知之。　　

○又谕、前因扎拉芬泰奏、请于伊犁等处、举行茶税、豫为华商贴补夷圈货物地步。已谕令照议办理。准其分年贴补。兹据该将军奏称、上年督徵茶税。著有成效。每年贴补之资。业已稍有著落。惟该夷来文。意存要挟。以营务处前给匡苏勒官回文。已允其赔偿。并有派出兵队之语。微寓恐吓。扎拉芬泰现已妥为咨覆。俟该夷官入卡会议时。再以情理开导。所筹甚为妥协。著该将军即行相机办理。将来以茶税为华商贴补。或不致另生枝节。一面仍饬卡伦弁兵、严密防范。毋稍疏虞。至所呈该夷来咨、及咨覆文件。已饬理藩院、行知该国萨纳特衙门查照矣。将此谕令知之。　　

○又谕、据倭什珲布奏、躧获铅矿、现筹招商试穵。请饬传谕蒙古人等、不得拦阻、致误采穵一摺。据称、都兰哈喇地方。查有矿鎨。系前任都统赓福等、曾经试采。后因工本不敷。奏请封禁。现在铅苗旺盛。经该都统委员招商、带同民夫前往。试行采穵。设厂镕炼。惟该处与乌里雅苏台、及科布多、蒙古地界毗连。山中小路分歧。难保不滋生事端。著庆如、麟翔、传谕该蒙古人等、不得拦阻。致误开采。并著倭什珲布严饬该委员等、妥为弹压。毋令夫匠人等、溷入蒙古境内。致滋扰累。将此各谕令知之。　　

○予河南剿匪阵亡外委王青山、祭葬世职。建立专祠。武生马永清优恤。同时被害知县胡燕清妻常氏、暨子女、并幕友潘芷香、分别旌恤如例。　　

○调察哈尔续拨官兵一千名。赴科尔沁亲王僧格林沁军营。听候调遣。　　

○乙丑。谕军机大臣等、前因夷船驶抵津关。复图窥伺北河。节经谕令谭廷襄等、将决口洩水等事。迅筹妥办。并谕僧格林沁等、悉心体察。于运河两岸。节节设防。以资堵截。本日复据修撰张之万奏、北运河自津郡而上为西沽。再上为桃花口。蒲口。杨村。而杨村市镇较大。为剥船停泊之所。易启夷情窥伺。请饬带兵大臣、统筹形势。先据要隘。即于杨村以下。择河流曲折处所。或下木桩。或用囊沙。层层堵塞。即以我精锐之师、列营屯守。该夷断不敢舍舟登陆各等语。夷船现欲泝流北驶。以为挟制。虽其小火轮船、于王家庄阻浅退回。而当此夏令雨多。河流恐其复旺。必得层层阻隔。使不得乘潮而上。方免意外之虞。著僧格林沁、瑞麟、体察情形。妥筹办理。至前谕于王家务、筐儿港、两处引河洩水。闻居民恐田地被淹。多不乐从。该处河流、本有入海故道。即昨日焦佑瀛所呈各河口、皆系减水引河。原于民田无碍。但恐任意开放。浸及民田。转致民间惶惑。著僧格林沁等、妥筹启放。毋拂舆情。将此密谕知之。　　

○又谕、本日据谭廷襄等奏、夷船退回三岔河待抚。惟探闻该夷船内暗带潮勇。且有步队。近日海外又有续到之船。该夷复因望海楼有空屋数间。坚欲暂住。禁阻不听。情形实为叵测。请严防陆路北窜。兹复据谭廷襄等奏称、四国夷酋、投递公文。以现闻钦差来津。如果有全权。便宜行事。或准或驳。皆可定议。否则伊等仍须进京。水路难行。以改陆路。傥有人拦阻。必行抵御各等语。现在谕令桂良等、接见该夷后。如非不情之请。即可量为斟酌办理。惟逆夷要求多款。势难悉如所请。一有不遂其欲。竟恐豕突狼奔。由陆来犯。现派伊勒东阿、统领京兵九百名。前赴通州。著僧格林沁等、速即查明、何处为天津赴通、水陆必由之路。俟伊勒东阿到营。即饬带兵驻劄。作为前敌。至僧格林沁营盘。似宜酌量移至后路八里桥一带。相度要隘驻守。该夷设竟来犯。即著督饬将士截击。该亲王在后调度。仍宜格外慎重。不可轻于一试。致损国威。现在京中已派惠亲王、怡亲王载垣、郑亲王端华、办理城内一切防堵事宜。僧格林沁如有紧要情形。即可飞咨商办。将此密谕知之。　　

