<!-- { "loadSidebar": true } -->
○又谕、景淳奏、烧商无力交纳票钱、现均关闭、请旨遵办一摺。吉林烧商。交纳票钱。自停薓以来。藉以抵充俸饷。近年铺家较少。票钱转增。以致商力拮据。难以交纳。若竟听其关闭。则应支俸饷。既恐无著。而粮食以停烧壅滞。于农民生计。亦有妨碍。自不若将票钱减归原额。于官民均有裨益。惟该商户日形寥落。减收之后。能否无误输将。著景淳督饬厅员。体察情形。如果谕令复业。于原额十万八千吊之数。不致再有短缺。即先行晓谕该商。仍行复业。嗣后应如何酌收票钱。以纾商力之处。著景淳妥议章程具奏。将此谕令知之。　　

○又谕、英桂胜保奏、柳沟集剿贼获胜、并调邱联恩、回防光息一摺。捻匪大股。现聚柳沟老巢。胜保赴援颍上之路。为其中阻。自应急筹攻克。以通南北声援光息一带焚抢之匪。据称系李兆受一股。则其中难保无粤匪在内。该抚等所调邱联恩官兵。及蒯贺荪之勇。是否足资堵御。尤不可不妥筹兼顾。至察哈尔官兵。既不得力。无论有马无马。著全行撤遣。饬令归伍。其调赴庐州之五百名。亦著全数遣回。此项官兵启程毋庸令其乘骑马匹。即由地方官酌备车辆。沿途递送其现存马匹。概留军营。以资攻剿。黑龙江官兵徵调已多。无可再调。本日已谕德兴阿等。将前此拨赴扬州之黑龙江余丁五百名。饬令赴豫。著英桂等即行催提。并将邵灿等派赴颍州吉林余丁二百名。一并催提到营以符该抚等请调之数。可期得力将此由六百里谕令知之。　　

○又谕、前据德兴阿等奏、营总佛尔恭阿、所带黑龙江余丁五百名。派令驻劄仪徵朴树湾。归参领富明阿管领。本日据英桂、胜保奏、现在偪攻柳沟贼巢。察哈尔马队不能得力。请分别撤回归伍。添调黑龙江余丁六百名来营助剿等语。察哈尔马队。既不得力。业已谕令全数撤回。惟黑龙江余丁。屡据该将军覆称、无可再调。且程途窎远。现在剿捻正当吃紧。岂能久待。著德兴阿等即将驻劄朴树湾之黑龙江余丁五百名。派员管带。迅速前赴胜保军营。以资调遣。其朴树湾一带防堵紧要。并著德兴阿等、酌量妥筹布置。派兵前往扼守。毋稍疏懈。将此由六百里谕令知之。　　

○浙江巡抚晏端书奏、江右股匪窜扰闽省。浙东一带。防剿吃紧。请将署衢州镇总兵官饶廷选、仍留署任。办理防堵。得旨。近有寄谕令汝酌度。今观此奏。饶廷选实难赴闽。著仍留防所。　　

○以都察院左都御史肃顺、署兵部尚书。　　

○以攻破安徽亳州贼巢。赏黑龙江委参领法克告布、巴图鲁名号。　　

○以剿办安徽亳州捻匪出力。赏黑龙江总管格绷额、头品项带。德楞额、以副都统用。加协领库克吉泰、副都统衔。赏委防御伊淩阿、喜兰保、色普清额参领色克通额等、花翎。前锋校恒毓等、蓝翎。余升擢有差。　　

○蠲免福建顺昌、建阳、瓯甯、邵武、光泽、建安六县。及仁寿、岚下、迪口、县丞所属被扰地方。上年额赋有差。展缓将乐、崇安、建甯、秦甯、尤溪、永安、沙、南平、平和、龙溪、南靖、十一县。及麻沙、峡阳、县丞所属被水被扰地方。应徵新旧额赋。　　

○辛卯。上诣时应宫、福佑寺、昭显庙拈香。　　

○还宫。　　

○以常雩祀天于圜丘。自是日始。斋戒三日。　　

○壬辰。谕内阁、国瑞等奏、查勘工程、续有应修情形。并请选择合龙吉期一摺。盛京福陵应修各工。既据国瑞等查明。拆卸后。续有情形。自应一律兴修。著国瑞、宋晋、会同麟兴、一并敬谨承修。以昭慎重。至隆恩殿大脊合龙吉期。著钦天监于五月十五日以后。闰五月十五日以前。敬谨选择两日具奏。并即行知该侍郎等、以期无误要工。　　

○又谕、麟兴奏、岁修工程银两、为数较多、请撙节办理一摺。盛京工部上年应办岁修工程。著照所请。将已派未修各工。暂行停止。其甫经领银。尚未兴办各工。即饬承办之员。将原项缴还银库。嗣后应办岁修工程。著各该处先期查明呈报。统归春秋二季核明兴工。如遇有紧要工程。方准随时修办。以归核实。另片奏、请于采买黑铅工价银两内、拨办本年春季要工等语。著准其尽数拨解。俟五年分报销完竣。即行归款。　　

○谕军机大臣等、国瑞、宋晋等奏、遵旨体察铺税厘捐情形、并附陈管见一摺。据称奉天等处、办理铺税厘捐。业已举行。惟铺税应造鱼鳞册。以免铺首任意增减。小铺应与大铺一体捐输。厘捐应酌中定额。以归简易。牛庄等处海口、南船货物。为山海关税钜款。若于各口抽厘。恐致有碍关税。至铺税厘捐。均宜责成旗民地方官经理。以免纷扰等语。奉天等处。办理铺税厘捐。事属创始。自应立法周详。方足顺商情而免弊窦。国瑞等所奏各条。著承志、倭仁、和润、富呢雅杭阿、景霖、按照该侍郎等原摺所陈。斟酌情形具奏。原摺著钞给阅看将此谕令知之。　　

○又谕、有人奏、湖南省各厅州县、捐助军饷。自数万至数十万不等。未经按照定章。奏请加广学额中额。民间几疑捐输奖叙之典为虚文。请饬核实汇奏等语。各该省捐助军饷。其按照定章。经督抚请加中额学额者。无不立沛恩施。湖南以一省。防剿数省并筹应兵饷。五载以来民门捐输不少自应及早查明。汇奏请奖。著骆秉章、即将该省各厅州县捐银。并合省共捐银数自。已未收银若干。查明核奏。将此由四百里谕令知之。　　

○癸巳。上诣南郊斋宫斋宿。　　

○谕内阁、胡林翼奏、特参私那仓库钱粮捐款之知县、请革职拏问一摺。湖北候补同知直隶州署孝感县知县李殿华、假托团练为名。私那地丁钱粮等项。又私收捐输。另立亩费名目。为数甚钜。李殿华、著即革职拏问。交胡林翼亲提严讯。查追该员寓所。及陕西原籍财产。著一并查封备抵。　　

○谕军机大臣等、文俊奏、江西军饷不继、请饬四川道员张思镗、劝谕在川贸易之江西商人。捐输接济一摺。江西军务需饷浩繁。经费不继。自系实在情形。惟江西商人既托业川省。所有川省捐输。该商等自必在列。势难因原籍需饷。重令出赀从前派员赴邻省劝捐。亦经办有成案。惟以有余省分。协济不足之区。原不拘定因何省需饷。专劝该省商人。致分畛域。即如张思镗原籍江西。自必情殷桑梓。四川总督、原可委令办捐。江西巡抚、亦可择公正绅士。或明干委员。前往会办著吴振棫、耆龄、体察情形。会商办理不必专劝江西在川贸易之人。指捐本省军饷。转涉苛细也。将此由五百里各谕令知之。　　

○两江总督怡良、因病解任。命前任浙江巡抚何桂清、以二品顶带、署两江总督。未到任前。以江苏巡抚赵德辙、暂行兼署。　　

○以克复江西广信府城。弋阳、兴安、宜黄、崇仁、四县城。赏六品军功钟守琪等、蓝翎。余升擢有差。　　

○琉球国使臣向有恒等二人、于午门见瞻觐。　　

○甲午。常雩。祀天于圜丘。上亲诣行礼。　　

○诣关帝庙拈香。　　

○以尊藏宣宗成皇帝实录圣训于皇史宬。上亲诣行礼。　　

○幸圆明园。　　

○乙未。以恭悬慕东陵御书扁额。前期遣官告祭孝静康慈皇后暂安寝殿。　　

○谕内阁、本月二十日。孝静康慈皇后梓宫。永远奉安。慕东陵。所有执事之王公大臣。及各衙门文武官员人等。著恭理王大臣载垣等、详细查明。分晰开单。于奉安礼成后。即行具奏。其陵寝执事官员。及兵丁人等。著载容、载茯、载龄、查明成案。一并开单具奏。候朕加恩。　　

○谕军机大臣等、蒋霨远奏、黎平府属之永从县城、锦屏汛城、先后失守请饬催湖南兵勇。进援等语。湖南援剿贵州兵勇。前据骆秉章奏、调二千二百余名。派万年新等统带。于上年十一月下旬。先后行抵靖州。何以迟未到黔。现在永从县城、锦屏汛城、先后失守。该省距黎平窎远。鞭长莫及。自应迅催此项兵勇。赶紧赴援。著骆秉章速饬万年新等、克日由靖州进剿。并饬兆琛所带之勇。迅速启程。毋得迁延贻误。将此由五百里谕令知之。　　

○以剿抚云南海口回务出力。加道员邓尔恒、按察使衔。赏经历周行钊等、蓝翎。余升赏有差。　　

○以剿办贵州苗匪出力。赏同知吴登甲、游击富隆阿等、花翎。云骑尉袁尔忠等、蓝翎。余升擢有差。　　

○以叶尔羌开垦地亩试种有效。予出力员弁升叙有差。　　

○以贵州永从县城、锦屏乡泛、被贼窜陷。革代理县事府经历萧赓、守备殷兆锡职。仍责令剿贼自效。予阵亡游击何观元、都司玉文、清廉、守备刘世勋、萧名扬、千总赵坤、麻正兴、杨万清、把总冯际龙等五人、外委闵林孙等三人、祭葬世职。　　

○予贵州台拱清江二厅、列节同知邵鸿儒通、判余宗惇、按察司照磨胡秉元、从九品衔申禧、游击富忠、传权、守备郭鹏彪、千总张连升、把总刘胜邦、胡占元、外委彭国安、邓廷赞、王治能、张友林、云骑尉张延祚、恩骑尉张发兴、祭葬世职。生员陆作砺等十六人、童生罗洪栋等六人、六品军功温顺泰、练目王灿南等三人、祭葬世职。如外委例。　　

○贷湖南凤凰、乾州、永绥、古丈坪、保靖、五厅县丁佃耔种口粮。　　

○丙申。谕内阁、德兴阿、翁同书奏、保举出力将备、并参劾参将等语。据称、游击赵树棠、有勇有谋。守备哈连升、尽先守备王富来、遇仗勇敢。均为军营中出色之员。山东德州营参将吴奉龙于军务重事。漫不经心。自宜分别劝惩。以励戎行。吴奉龙、著降为都司候补。以观后效。其所遗山东德州营参将员缺。著即以赵树棠升补。并赏加副将衔。哈连升、著以都司升用。并赏换花翎。王富来、著赏换花翎。以示鼓励。　　

