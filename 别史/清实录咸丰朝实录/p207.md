<!-- { "loadSidebar": true } -->
○又谕、载铨密奏、据钦天监五官司书王朝柱、密禀该监中有贾方孙王四姓各员、并子侄等、奉习天主教。求为转奏等语。著载铨不动声色。严密确查。该员贾洵等、是否习教。并有别项可疑情节。王朝柱所禀。有无确据。抑或另有别情。一并查明据实具奏。原禀仍发给备查。将此谕令知之。　　

○湖北巡抚崇纶、奏报到任日期。得旨。应行整饬事宜。较难易于常时。何啻倍蓰。汝须实力撙节办理。不可好誉避怨。现今大吏。能节省一分。即有一分之益。并非故为苛刻之论。亦势使然耳。汝惟有一实字。行与朕看。　　

○山东巡抚李僡、奏请调陕西陕安镇总兵官郝光甲等、前赴山东差委。允之。　　

○加赈山东济甯、嘉祥、金乡、鱼台、滕、峄、兰山、郯城、八州县被水灾民一月口粮。　　

○庚申。谕内阁、向荣奏、袭破贼营、大获胜仗一摺。逆匪自上月被剿后。坚守不出。为负嵎抗拒之计。该大臣与许乃钊、彭玉雯等、筹商攻剿。于三月初六日夜。两路进兵。别选精兵。从中路直袭通济门外贼营。派令苏布通阿、邓绍良、和春、马龙、秦定三、刘开泰、福兴等、各领一军。开放枪炮。该逆伏营不出。五品顶带李连升、带领捷勇。绕出贼营之后。将防哨数贼砍毙。伏于山麓。秦如虎、李若珠、从前面。杨瑞乾、朱占鳌、郑魁士、从左山梁。虎嵩林、明安泰、从右山梁。三路攻剿。立将贼营三座。同时攻破。其长发真贼。焚杀殆尽。逸出者复被伏兵捦杀。贼见三营已破。于通济门内。拥出二三千人来救。我兵直前冲杀。该逆势不能敌。即时退回。该逆叠陷城池。神人共愤。经此大加惩创。自不难势如破竹。向荣调度有方。深堪嘉尚。发去白玉诗意搬指一个。白玉翎管一支。绿玉烟壶一个。著即祗领。又发去翎管十一支。搬指三十六个。荷包一百四十四个。火镰十三个。小刀四十九把。著向荣择其奋勇出力之提镇、将弁、及兵丁等。传旨分别给赏。前奏所称都司张国梁、首先扑至贼墙。被炮打断左手中指。此时是否伤痊。游击朱占鳌、乳傍亦被枪伤。此次复于左山梁剿匪。均属奋勉出力。著一并酌量赏给。阵亡兵四名。照例议恤。又据奏称、江甯士民。深知大义。向荣入境。所过村镇。莫不箪食壶浆。争迎恐后。并有输粟来营者。谒见向荣。莫不流涕感奋。各村逃徙难民。陆续复归故土。被胁逃出者甚多。均已酌给口粮。妥为安抚。似此人心效顺。志切同仇。急宜协力进攻。殄此群丑。该大臣等、必能通筹大局。计出万全。迅奏肤功。以副朕望也。　　

○又谕、本日据向荣奏、大获胜仗。袭破贼营。已降旨、赏向荣翎管、搬指、烟壶、等件。并另发去各赏件。令其酌赏军营出力员弁兵丁矣。现在贼匪分窜扬州。陈金绶、胜保、统兵进剿。定可大挫贼锋。迅殄群丑。并著发去翎管十二支。搬指三十五个。荷包一百四十二个。火镰十五个。小刀四十九把。交琦善、陈金绶、胜保等祗领。如有奋勇出力员弁兵丁。著即传旨随时酌量给赏。以示激励。　　

○又谕、步军统领衙门奏、江甯驻防前锋校松柏等、呈诉省城失守、旗营殉难情形等语。览奏实深悯恻。前据向荣、琦善、先后探报。江甯被贼攻陷。驻防官兵。竭力巷战。杀贼数千人。兹阅该前锋校等所呈。贼匪初陷仪凤门时。该将军等。饬令八旗满洲官兵。悉力护守内城。即妇女亦多登城防堵。迨将军、副都统、受伤阵亡。内城失陷。所有官兵妇女。或奋勇捐躯。或临难自决。无一偷生。大义凛然。洵不愧我满洲世仆。如果守城文武。戮力同心。皆能似此。又何至旬日之间。坚城遽破耶。著向荣、杨文定、许乃钊、查明将军、副都统、总督、提督、及省城文武大小各员。阵亡殉难情形。迅速奏闻。候旨加恩优恤。来京具呈之前锋校松柏、副前锋普定、步甲吉升、即著暂留京营本旗当差。以示体恤。　　

○又谕、许乃钊等奏、请于安徽省设局、转运军需一摺。现在向荣大营。驻劄金陵。所需粮饷等项。自应就近取给。免致贻误。著照所请。于安徽太平府城、暂设转运局。以资应付。所有江西省、原派管理粮台之盐法道熊莪。著张芾、饬令该员迅速督解粮银。驰赴该处。并著李嘉端、于安徽省遴派明干道员。前往会同筹办。彭玉雯、仍著总司粮台事务。一切核实支放。毋稍浮冒。　　

○谕军机大臣等、载铨核奏、访查贾洵等、习教情形。仍请饬交刑部查办等语。朕思现在京师、正当严密稽查之际。自应核实查验。俾习教者知所敛迹。惟遽交刑部。恐外间传闻失实。转启浮言。载铨现管钦天监。著即传集各该员等。令其跨越十字。出具甘结。其人是否习教。无难立辨。傥有坚执不肯跨越者。即传王朝柱面质。有无别项可疑情节。再行奏明办理。将此谕令知之。　　

○又谕、贼匪窜踞金陵。坚拒不出。向荣与许乃钊等筹商。分兵设伏。攻剿贼营。官兵人人用命。生捦歼毙贼匪甚多。办理甚合机宜。军威大振。贼胆已寒。该大臣、即督率带兵大员。激励将土。设法围攻。务将城外贼营。悉数烧毁。夺据钟山。乘胜克复省垣。该逆被创不支。势必豕突狼奔。其东南各路。既经该大臣派兵扼守常州。仍宜严密布置。不可令该匪乘间南窜。所调上海各兵船。计已可抵京口。添造船炮。共有若干。该大臣务须分饬骁勇将弁。水陆两路夹击。先将北固山贼踪。与双牐、上新河、北河口、下关、等处贼船木篺。设计焚烧。俾不得与北岸瓜仪一带贼匪联络。即可肃清江面。收复镇江。其东坝一路。仍不得以该匪无暇顾及。稍涉松懈。著与杨文定、许乃钊、严饬密防。惟该逆狡谲异常。即其占踞金陵。拒守抗拒。未必非有意牵掣我师。令该大臣不及北顾。本日有人奏、贼匪窥伺江北。而北岸防堵。漫无把握。黄河左右。地势宽衍。更无隘口可守。设该逆长驱而北。彼时我兵始议尾追。又复落后等语。是江南江北。原应兼顾。陈金绶等带兵北路。已抵扬州。虽系生力劲军。惟初次与该匪接仗。贼情诡诈。未必深知。该大臣转战经年。逆贼伎俩。早已洞悉。著将贼营中一切动作诡谋。随时侦探。飞咨琦善、陈金绶、胜保等、严密豫备。如该逆竟退出金陵。急须扼守北渡江路。或分兵与江北官军会合堵剿。断不可使贼踪蔓延北窜。致误大局。将此由六百里谕令知之。　　

○又谕、有人奏、直隶各属、多有教匪等语。据称安肃县境内、有万余天竺教匪。景州西南、有秘密还乡教匪。沧州小梁山南北赵伙地方、有回匪。畿辅重地。岂容奸宄潜藏。前次屡有人奏、均经降旨饬拏。总未闻有破获之案。岂陈奏之人。皆系风闻无据耶。著讷尔经额、密饬各该州县、候探确踪。设法掩捕。毋得养痈贻患。致令匪类横行。傥地方官有弥缝讳饰情弊。该督不行参奏。经朕别有访闻。惟讷尔经额是问。将此谕令知之。　　

○署直隶提督保恒、奏报得雨日期。得旨。汝提标之兵。训练若何。有无废弛。并未见奏来。著即行据实覆奏。若稍有粉饰。朕何难派员往查也。　　

○直隶布政使张集馨奏、谢恩请觐。得旨。著不必前来。朕看德顺、人尚勇往。汝之才、断不致为伊所欺。　　

○以巡洋不力。已革福建水师提督郑高祥革任。并革海坛镇总兵官沉河清职。　　

○以福建金门镇总兵官施得高、为水师提督。　　

○拨山东司库银五十万两。备本省军需。　　

○辛酉。谕军机大臣等、有人奏、贼匪现踞江甯。势必窥伺苏松。上海地方。为沙船聚集之区。傥该匪窜至。防其掠船入海为患。沙船每艇必有三人。一掌罗盘。一掌梢柁。一辨风色。测量浅深。其余水手。皆无能为。若将沙船上掌管紧要之三人、俱行传集调开。贼虽掠船。无人驾驭。自可无虞等语。现在麟桂、想已早抵上海。著即与吴健彰密商。傥贼匪窜近海口。该处沙船掌管之人。如何设法可以调开。酌量办理。前谕令雇备上海船炮。迅赴镇江攻击贼船。现据向荣、奏报叠获胜仗。专盼海船应援。水陆夹攻。肃清江面。埽荡群凶。在此一举。万勿稍有迟缓。致误事机。将此由六百里传谕麟桂、吴健彰知之。　　

○又谕、有人奏、江南上海地方。为天津、奉天、商贩沙船聚集之区。逆匪现踞江甯。若分窜上海。掠船出海。数日可达天津奉天。亟应豫为防范等语。前经谕令奕兴、将水陆各兵操练。豫防金州等处海口。并谕讷尔经额、密防天津。谅已遵照筹办。贼情诡谲。难保不假冒商贩。掳掠沙船。潜踪窜渡。著该将军、该督、派委干员。会同该地方官文武。于要隘各口岸。认真巡防。并密拏奸细。毋任溷迹。仍须持以镇静。不可惊扰居民。将此各谕令知之。　　

○又谕、前据琦善奏、河南粮台。应改由归德取道徐州、径赴天长六合。较为近便。当谕令该抚、体察筹办。本日据李嘉端奏、豫省与安徽六安州连界。应运粮饷。请由光州固始、入六安州境内。仍由豫省原办粮台各员办理。复据陆应谷奏、现将粮台改设归德。惟取道宿州、前赴江浦。及由徐州径赴天长、六合、两路。究系何处便捷。现饬总局司道查议各等语。此时琦善统带大兵。驻劄浦口。陈金绶、胜保、复带兵前赴扬州。现驻甘泉山一带。所有应运粮饷。必须两处兼顾。著陆应谷悉心体察。应由何路转运。以期源源接济。不至贻误。并著迅速定议具奏。将此由六百里谕令知之。　　

○安徽巡抚李嘉端、奏报接到关防日期。得旨。汝初膺外任。一切事宜。惟有从实办理。断不可好名。尤须胸有定见。勿为浮言所惑。则事事无不妥协。　　

○以管带密云官兵前往山东。赏刑部右侍郎奕经银一百五十两。　　

○改安徽庐州府为省城。从前任巡抚周天爵请也。　　

○壬戌。上诣寿皇殿行礼。　　

○诣寿康宫、问皇贵太妃安。　　

○谕内阁、周天爵驰奏、剿办土匪、斩获头目殆尽一摺。该匪等于定远一带朱家湾、张桥等处。抢掠典铺。裹胁饥民四千余人。沿街焚掠。抢夺驿马。至九子集地方。民遭屠戮。实属罪大恶极。经周天爵、统领将弁。督带兵勇。四次剿捕。三路进攻。先后杀贼数百余人。逃散者不计其数。生捦逆首陆遐龄、及其子陆聚奎、陆连元、三名。淩迟处死。并获李邦治等十二名。骈首枭示。办理尚为妥速。著发去白玉搬指一个。大荷包一对。小荷包二个。交周天爵祗领。　　

