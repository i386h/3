<!-- { "loadSidebar": true } -->
○是年旌表孝子。江苏等省、谭文甯等、五十名。孝友。浙江等省、毛蕃八等、四十六名。义士。浙江、黄槐一名。义夫。安徽等省、明子从等、二名。孝女。江苏等省、黄双喜女安顺等、三十九口。烈女。江苏等省、王氏等、三十口。烈妇。顺天等省、范云霄妻张氏等、一百六十六口。贞烈妇。浙江、张氏一口。孝妇。江苏等省、陈杏林妻徐氏等、三十九口。贞妇。江苏等省、徐曾三聘妻张氏等、四口。孝烈女。江苏、许氏一口。孝贞烈妇女。江苏、金顾氏等、十六口。江苏志载。贞孝节烈妇女魏氏等、二千三百二十二口。守节合例。宗室奕俊妻那拉氏等、二十三口。满洲希勒蒙阿妻富察氏等、一百六十口。蒙古奇世泰妻赵氏等、六十五口。汉军焦文龙妻王氏等、四十七口。内务府长祥妻杨氏等、十六口。各省驻防、明顺妻邱氏等、一百七十五口。奉天等省、曲维藩妻刘氏等、六千二百三十三口。夫亡殉节。江苏等省、刘开文聘妻吴氏等、二十六口。未婚守志。顺天等省、张见龙聘妻张氏等、一百五口。百岁寿民妇。四川等省、傅世贵等、十八名口。五世同堂。安徽等省、职员金章文等、十六家。均给银建坊如例。　　

○一产三男。山东等省、魏兴等四家。　　

○会计天下民数。除直隶、江苏、安徽、福建、广西、云南、未经册报。谷数。除直隶、江苏、安徽、福建、湖北、湖南、广东、广西、云南、贵州、未经册报外。奉天等省、通共大小男妇、二万九千三百八十八万七千五百二名口。存仓米谷、一千一百四十一万五千一百四十八石二斗八升四合九勺。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之二百七十三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。春正月。壬申朔。上诣奉先殿行礼。　　

○诣堂子行礼。　　

○遣官祭太庙后殿。　　

○御太和殿受朝。作乐宣表如仪。诣寿皇殿行礼。　　

○御乾清宫、赐近支亲藩等宴。　　

○谕军机大臣等、前因桂良等奏、广东有伪造廷寄谕旨。致该夷疑虑。当明降谕旨、令黄宗汉严拏伪造之人。并将钦差大臣关防、移交何桂清祗领接办。原冀该夷见此谕旨。知海口通商事宜。已与黄宗汉无涉可以释其疑虑。乃本日据桂良等奏、广东夷民互斗。致碍和局。该夷必欲回粤措置。定于日内起身。自系未见前旨。故坚欲驶回香港。桂良等既不能阻止该夷。仍应将前旨钞录。设法迅速知照该夷。并告以自议和之后。黄宗汉办理本地土匪。绅士罗惇衍等、裁撤练勇。均未与＜口英＞国构衅。该夷照会内所称、管带壮勇之官绅、错立见解各勇屡已胡为等语究竟何时何事。并未明言。恐系传闻不确。又恐＜口英＞口□佛之兵。出城扰害百姓。以致互相争斗。其曲亦不在广东百姓。现在钦差大臣关防。已交何桂清接办。黄宗汉、既不能干涉通商事宜。＜口英＞国到粤。亦无可商议。若如照会内所言。恐伤和议。劝其折回上海。该大臣等、仍可设法挽回各事。傥该夷业已先到广东。肆行攻击。是该夷等背约动兵。自起衅端。并非中国失信。将来该夷再赴上海。桂良等言明在先。即加拒绝。亦觉理直气壮。至上海地方。城外东北两面江岸全系夷人。形势危险桂良等于夷酋赴粤后。即可暂驻苏州。俟该夷回沪时。再与计议。若事已决裂。难以理谕。即迅速驰奏。听候谕旨。将此由六百里加紧密谕桂良、花沙纳、何桂清、并传谕段承实知之。　　

○又谕、黄宗汉、自上年九月间、奏陈夷务情形后。迄今数月。未据续奏。罗惇衍等、因天津和议已成。两次奏到、改刻办团关防。及裁撤壮勇。派防土匪各情。广东办法。固未抑民义忿。亦未有官员兵勇肇衅之事。至夷人踞城未退。时或出扰。致有居民与之斗殴。其曲亦不在我。昨＜口英＞酋在沪投递照会。忽有伪造谕旨一事。叙述广东官绅。尚在联络团练。纵民为仇等语。已明降谕旨、著该督查拏伪造之人、以释其疑。并谕将广东钦差大臣关防、移交上海。由何桂清就近接办。以冀该夷就我范围。讵＜口英＞酋未得见此旨。声言广东官绅、谋害彼国。有民夷互斗之事。即欲驶回广东。将省城官员出之于外。伊即自收粤海关税。以为兵费。业已整备军装船只。即日起身回粤。究竟因何互斗。并何时何事。照会内并未叙明。恐有广东不得志之人。从中播弄。以激夷人之怒。著黄宗汉、查明该省有无民人与彼为难致令该夷藉口生变。迅速详细驰奏。一面照会＜口英＞夷、辨明此事。至钦差大臣关防。已移交何桂清接办。黄宗汉不管夷务。而身任总督地方是其专责。该夷回粤。傥肆鸱张。该督以联络绅民。保卫地方为要务。彼既回粤称兵。即是先行背约。断难再与议和。毋庸顾忌设或该夷到粤后。自知理曲。尚堪驾驭即令回至上海。与钦差大臣桂良等、妥为定议。总之该省捍御事宜。亦非易办。必当加意筹备毋失民心为要。将此由六百里加紧密谕知之。　　

○又谕、罗惇衍等、自十月间、奏称裁并壮勇。并将办理夷务关防、改为团练名目后。祇将捐输人员奏请奖叙。并未将广东民人与该夷互斗情形具奏。前据桂良等驰奏、有＜口英＞夷传闻寄信谕旨一道。查系伪造。已命黄宗汉将伪造之人拏办。并因夷人在上海议事。复将钦差关防、移交两江总督接受。乃桂良等尚未奉到此旨。又奏称、＜口英＞夷因广东民夷互斗。欲整备军装。即行回粤。并称夷人之意。非撤去黄宗汉、乃罗惇衍等团练之局。总不能将广东省城退还等语。览奏深为诧异罗惇衍等、自裁并壮勇后。已不复攻剿。黄宗汉亦未禁止开舱。前览该侍郎等奏报。如攻打新安。互有杀伤亦因夷兵先来滋扰。并非粤民侵侮夷人。此时据桂良等所奏。恐有奸人从中构煽。然该夷既欲回广东亲自措处。难保不即行赴粤。与官绅为难。黄宗汉既不管通商而保护地方是其专责。罗惇衍等、仍当妥办团练以保梓桑。不可因此惶惑。傥有民夷互斗情事。是否民人起衅。抑系夷人滋事并著罗惇衍等查明驰奏。现在该夷既欲回粤并有逐出省城官员、及收粤海关税之语果有此等情形。是该夷先行背约断难再与议和。业已谕知黄宗汉、联络绅民以资捍卫该侍郎等务当与该督联为一气。固结民心保全地方为要。将此由六百里加紧密谕知之。　　

○癸酉。上御乾清宫。户部尚书管理藩院事肃顺等、引堪布罗布藏朗结囊素阿旺呢玛呼图克图等十二人、递丹书克。赐茶。　　

○谕内阁、朕自御极之初。特开恩榜。迄今已阅数年缅惟皇考宣宗成皇帝五旬六旬万寿均降旨特开乡会试恩科。仰见宏敷教泽。行庆作人有加无已兹于咸丰十年。届朕三旬万寿。允宜特开庆榜。嘉惠士林。著于本年八月。举行恩科乡试。明年三月。举行恩科会试。以副朕简拔人材至意。　　

○缓徵山东临清、章邱、邹平、齐东、齐河、禹城、长清、德平、东阿、平阴、惠民、阳信、滋阳、峄、汶上、阳谷、单、濮、朝城、堂邑、茌平、馆陶、高唐、益都、博兴、邱、金乡、嘉祥、鱼台、济甯、历城、济阳、青城、海丰、利津、定陶、钜野、郓城、莒、高苑、潍、东平、寿张、菏泽、范、城武、四十六州县、并德州、东昌、临清、济甯、东平、五卫、被水被旱灾区额赋有差。　　

○赈安徽滁、霍邱、二州县被灾被扰贫民一月口粮。　　

○是日立春。顺天府进土牛春山宝座。　　

○甲戌。高宗纯皇帝忌辰。遣官祭裕陵。　　

○乙亥。上御抚辰殿大幄次。赐蒙古王贝勒、及外藩使臣等宴。并赏赉有差。　　

○谕军机大臣等、胜保翁同书奏、请饬将部拨要款、迅速拨解等语。皖省自颍州告警。逆捻纷扰。胜保等军饷道。均已梗塞。山陕河南各省饷银。无从解运。著何桂清于江苏藩库内、无论何款。迅即拨银四五万两。解赴胜保等军营。又前经户部于淮北盐课协贴项下、奏准每月拨解银二万两。复经胜保与袁甲三商定。每处拨银一万两。迄今三月之久。未据解到。现在该营各项要需。均无所出。并著何桂清、会同庚长、即将前项银两。如数迅速筹拨。派员解往。以济急需。毋得往返函商。致稽时日。并不得以应解皖省他款作抵。致涉牵混。将此由五百里各谕令知之。　　

○又谕、翁同书奏、各省协饷不到。请旨饬催一摺。皖省军营饷需。前据翁同书、请于山东山西陕西、月各拨银二万两。河南月拨银六万两。并以捻氛日炽。饷道不通。业经该抚知照山西陕西两省。此后解饷务由泰安沂州一带行走。河南省亦由东路绕越。以免耽延。惟各该省总未源源解到。而皖营待饷情形。实属万分急切。自应速筹接济。著崇恩、英桂、曾望颜、各将月拨银二万两。恒福、将月拨银六万两。按月如数筹解。除山东本由泰安沂州解往外。山西陕西两省。并著由泰安沂州行走。取道清江、盱贻豫省亦即由东路绕道。以期迅速。毋得稍存玩视。致滋贻误。又另片奏、浙省应解皖饷五万两。久未解到。请饬速解等语。部拨浙江省皖饷五万两。前据胡兴仁、奏请将河南应解浙江军饷银五万两。就近抵解安徽。此项划解银两。并著恒福一并拨解。以应急需将此由五百里各谕令知之。　　

○命太仆寺卿袁甲三来京。以江南徐州镇总兵官傅振邦、督办三省剿匪事宜。革职留营副都统伊兴额、帮同办理。　　

○以安徽和、全椒、二州县城被贼窜陷。革知州陈麒昌职。知县胡鉴、革职逮问。　　

○免贵州都匀、镇远、黎平、思南、四府、独山、麻哈、都匀、清平、黄平、镇远、施秉、印江、永从、开泰、安化、婺川、平越、余庆、瓮安、龙泉、龙里、贵定、荔波、桐梓、清江、二十一厅州县、并锦屏县丞所属、被扰地方额赋。　　

○丁丑。以江苏捐输军饷。永广长洲、元和、吴、三县学额各三名。　　

○戊寅。世祖章皇帝忌辰。遣官祭孝陵。　　

