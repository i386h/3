<!-- { "loadSidebar": true } -->
○以内阁学士万青藜、署礼部右侍郎。载龄、署工部右侍郎兼管钱法堂事务。　　

○壬辰。上诣绮春园、问皇贵太妃安。　　

○谕内阁、僧格林沁奏、端华于大考翰詹时。为已革学士保清修补试卷等语。著端华明白回奏。是日监试王大臣载垣等、何以不行阻止。并著据实明白回奏。　　

○又谕、赛尚阿奏、驰抵永州督办军务一摺。逆匪窜踞道州经和春叠次移营进剿。于五里亭地方。伤毙贼匪百数十名。生捦五名。贼众仍踞城筑墙。意图抗拒。现在赛尚阿已于六月初一日。驰抵永州府城。分派各路官兵。四面进偪。和春劄营道州城北。与东面声势联络刘长清、王家琳、邓绍良等、各带重兵。分扼西南布置尚属妥协。著即会同程矞采。督饬统兵各员。乘此兵勇云集之时。合力兜剿。务将屯聚逆匪。悉数歼除。毋任窜逸。复滋扰害。　　

○癸巳。上幸万寿山。　　

○谕内阁、本日据端华、载垣等、遵旨回奏各一摺。殿廷考试功令綦严。端华经朕特派监试。辄为已革侍讲学士保清修补试卷。实属违例著退出。御前大臣。交宗人府议处载垣未能阻止。著一并交宗人府议处珠勒亨、特兴额、多尔济那木凯、明庆穆克登额、德木齐扎布、继善恩醇、联顺、安兴阿、托精阿、索布多尔扎布、均著传旨申饬。　　

○谕军机大臣等、御史彭庆钟奏、粤匪盘踞道州、请饬江西省实力防堵一摺。江西吉安府属之龙泉永新。及袁州府属之宜春萍乡等处。均与湖南接壤。现在粤西逆匪盘踞道州。经官兵四面攻剿。难保不溃围奔窜。扰及邻境。著陆建瀛、陆元烺、体察情形。于各属要隘添派得力将弁。密为布置。实力巡防。勿任窜入。但不可稍涉张皇。致令居民纷纷迁徙。原摺著钞给阅看。将此各谕令知之。　　

○甲午。谕内阁舒兴阿奏、遵旨筹议番务章程一摺。并开单呈览。朕详加披阅。所称分别地界、以杜推诿。不分畛域、以严堵击。徵调营汛。发给令旗裁撤零卡。统归总隘。以及添派马探。增筑壕垒。各营会哨。随地摉查。番族岁赏。仍复旧例各条。筹画均属周妥。著即照所议办理。该督惟当督饬边卡文武员弁。实力奉行。勿得日久生懈。其各条内尚有未尽事宜。著再行详晰酌核。分别奏咨办理。　　

○福建台湾镇总兵官恒裕、台湾道徐宗干、奏谢议叙恩。得旨。汝二人事事和衷办理方好。海疆重地。尤为紧要。不可见小而忘大。勉之慎之。　　

○以剿办甘肃黑城子撒回出力。赏千总温积桂等、蓝翎。守备杨正才等、升叙有差。　　

○以派办甘肃蒙古番族事件出力。予知县吴春焕等、升叙有差。


大清文宗协天翊运执中垂谟懋德振武圣孝渊恭端仁宽敏显皇帝实录卷之六十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。六月。乙未。谕内阁、陆建瀛奏出省督。催帮船。请旨饬催在后各帮。迅速趱行一摺。本年江安、江广各帮河运漕米。除截留备赈外。其应行运赴通州之米为数尚多。事关京仓储备。该漕河诸臣。宜如何竭力筹维。悉心赶办。兹据该督奏称、现在渡黄之船。仅止三百七十余只。其首先渡黄之大河前帮尚未行入山东境内。湖北、江西、湖南各帮亦皆阻压不前。转瞬即交秋汛。似此任意迟延。必致贻误该漕河总督及地方大吏、所司何事。现在陆建瀛业已督押江西尾帮。提上清江牐。并即驰往韩庄、济甯、一带督催。所有在后各帮船。著杨殿邦、杨以增、颜以燠督饬严催毋许片刻稽留。傥意存诿卸。任听帮丁人等、藉端迁延。以致误漕误赈该督等岂能当此重咎耶。至浙江漕船。现在首帮。尚未行过苏州。在后各帮。复不能跟踪前进。该粮道惟知藉口水浅。一味耽延。更属不成事体。著陆建瀛仍遵前旨、会同浙江巡抚、体察情形。妥筹办理。并将贻误各员。查明参奏。　　

○谕军机大臣等、奕山、布彦泰奏、叶尔羌阿奇木伯克回子郡王爱玛特。呈控该城大臣。请旨查办。并将原呈呈览。著即派布彦泰前往叶尔羌、按照呈内所控情节。秉公确查。据实具奏受玛特本年应归年班来京。著布彦泰传旨饬令毋庸来京。听候审办。将此由四百里谕令知之。　　

○浙江巡抚黄宗汉奏谢调任恩。得旨。到任后。应行整饬者、缓缓办理。　　

○以通坝收兑海运漕粮出力。予监督汪润等开复议叙有差。　　

○丙申。谕内阁、台涌奏、将军印信。应否带往行营等语。台涌现办防堵事宜。荆州将军印信。著即带往行营。毋庸派员署理。所有该衙门日行事件。著副都统官文、贵升、暂行代理。至该将军现届陛见之期。著暂缓来京。俟防堵事竣。再行具奏。　　

○又谕、程矞采奏、请将前参弃城失守各员、交赛尚阿审办一摺。革职拏问之前任湖南提督余万清。游击瞿我谦、道州知州王揆一。著交赛尚阿、会同程矞采、将该革员等严行审讯。按律定拟具奏。　　

○谕军机大臣等、程矞采奏、现筹围剿逆匪情形、并粮饷不致迟误、土匪业经扑灭一摺。贼匪占踞道州。于附城要隘。竖栅立营虽据称察看情形。尚无他窜之意。而贼情诡谲。难保不分遣匪徒。潜赴各属句结。伺隙窜扰。若不及早攻剿。恐又蹈永安故辙。赛尚阿现已驰抵永州。扼要调度。与该督声势联络。务当严饬带兵大员、及地方文武、合力进攻。仍饬各属密拏奸细。确探贼情。并激励绅民。摉缉匪党。互相保护。或约为内应。乘其不备。一鼓歼捦。全在该大臣等、随机应变。方能出奇制胜。不致堕其奸计。道州地势平坦。四面皆河。米粮亦少。果能于水陆要隘。严断接济。贼势岂能持久。火药一项。尤关紧要。前已有旨饬令严防透漏私售。此等奸徒。必当尽法惩办。近来军营破获之案。甚属寥寥。可见查拏并不认真也。道州南路空虚。现已调拨各兵三千七百余名。进劄水南。并委总兵孙应照、带领兵勇一千二百名。镇守甯远。兵力亦不为单弱。惟孙应照能否得力。堪为南路屏蔽。仍须随时察看。勿致贻误。至粮饷为行军要务。督办须专责成。据奏广西臬司姚莹。盐法道许祥光、禀称已派员接办粮台。即照所请。现赴道州攻剿之兵勇。无论是楚是粤。一切盐粮。仍由粤局供支。其在楚原防兵勇。暨续调官兵。即由楚局支应。以归画一而免混淆。其甯远东安两处土匪。虽已歼捦。蒋瑸一犯。现尚漏网。务须设法侦拏。各属地方。仍当随时查察。勿稍大意。将此由六百里谕令知之。　　

○湖广总督程矞采奏、接奉谕旨、与帮办军务罗绕典商办筑堡事宜。得旨。罗绕典人尚可用。择紧要处所试行之。　　

○改湖北黄州府武黄同知为繁疲难要缺。在外调补。潜江县知县为难简缺。归部铨选。从总督程矞采请也。　　

○丁酉。谕军机大臣等、前据德勒克多尔济奏、黑龙江边外了见有俄罗斯兵往东边一带行走。降旨谕令英隆留心探访。暗地防范。不许稍事张皇。兹据英隆等奏称业已派委员弁带兵于各要隘防守。并请将本年军政展限。殊属不晓事体。前降谕旨、不过令该将军等留心探听。暗地设防。何得纷纷派员防守要隘。若令俄罗斯闻之。岂不转生疑惧。所有本年军政。仍著照例举行。不准率请展限。将此谕令知之。　　

○广东巡抚叶名琛、奏报驰抵罗定筹剿浚十八股匪情形。得旨。筹画尚为周妥。　　

○广西巡抚劳崇光、奏报到任日期得旨。汝之才具。任事有余。更须实行虚心。勿自以为是。方好。　　

○戊戌。上诣绮春园、问皇贵太妃安。　　

○谕内阁、本年浙江漕船开行太迟。现在甫入江境。势恐贻误。倪良燿于漕务尚能熟悉。著两江总督、江苏巡抚、督同该臬司速即设法妥筹办理。毋任迟误。　　

○又谕、颜以燠奏、患病增剧。势难赴工一摺。本年丰北口门。未经合龙运河漫水未退。南粮北上。已形艰滞。现在大汛经临。黄河水长。济运修防。诸关紧要。该河督受恩深重。正当力图报效。据称手足麻木。系属积劳旧疾。何以不早请开缺。当此吃紧之时。辄请将河督印信。交河南巡抚兼署。显系畏难苟安。诿过他人。实属取巧。颜以燠著即开缺。仍留东河。俟病痊后。以道员降补。河东河道总督、著慧成补授。即著驰驿前往。慧成未到任以前。著陆应谷暂行兼署。　　

○河东河道总督颜以燠奏、黄运河湖。水势加长。设法催趱漕运。得旨。无论何帮抵境。即迅速催趱。若仍有意逗遛。即将该漕督一并参奏。　　

○调甘肃按察使倪良燿为江苏按察使。江苏按察使查文经、为甘肃按察使。　　

○己亥。谕内阁、御史肇麟奏、请实行积谷以除弊混一摺。上年陆建瀛奏、劝捐乡谷。上元、江甯、二县。各捐谷二三万余石。办理已有成效。当经降旨令该督转饬各属、按照章程。广为劝导。并著各省督抚一体妥办。原以义仓之设。最为便民善政。封疆大吏。果能饬属实力奉行。图匮于丰。自能有备无患。现在江苏省续捐乡谷。共有若干。及各直省如何举行。均未据详细奏闻。著再行申谕各督抚、体察地方情形。年岁丰歉。饬属劝谕绅民、妥为筹办。据实具奏。至该御史风闻外省私将积谷改为积钱。不肖州县。往往任意侵那。藉肥私橐。种种流弊。难保必无。著各该督抚严行稽察。如有前项弊端。即行参奏惩办。总期于民生实有裨益。方不负朕谆谆诰诫之至意。将此通谕知之。　　

○又谕、西淩阿、盛桂奏、讯明家人求索银两、分别定拟一摺。此案牛羊群总管。布林特古斯车林丕勒、于请领俸饷时。许给都统家人徐九、副都统家人张四、茶资银两、该都统等失于觉察。各有应得之咎。仅予察议。不足示惩。西淩阿、盛桂、布林特古斯车林丕勒、著一并交部分别议处。　　

○以吏部右侍郎沈兆霖、为江南乡试正考官。翰林院编修葛景莱为副考官。编修苏仲山、为陕甘乡试正考官。礼科给事中梁同新、为副考官　　

○庚子。上幸静明园、诣龙神庙拈香。　　

