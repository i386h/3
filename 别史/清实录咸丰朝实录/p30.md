<!-- { "loadSidebar": true } -->
○又谕、有人奏、广西巡抚郑祖琛、酿乱欺饰、请严核功罪一摺。据称广西盗匪充斥。该抚专务弥缝。迨经参奏查问。覆奏尚涉含混。至失守二城以后。又复将偾事员弁。奏请革职随营。其八府绅民。航海叩阍。前此岂无见闻。何以不据实陈奏。种种迹近欺罔。著徐广缙、按照所参各款。秉公查核。据实奏参。前有旨、令该督确查提督闵正凤、纵贼养寇。畏葸无能等情。著即将该提督如何玩误之处。一并查明严参。毋稍瞻徇。原摺著钞给阅看。将此由四百里谕令知之。　　

○调湖南贵州兵各二千名。赴广西剿贼。　　

○缓大通桥车户应扣本年豆价。并二十八年逾额掣欠银。　　

○丁酉。上诣正大光明殿几筵前、供奠。　　

○诣永春室、问皇贵太妃安。　　

○谕内阁、杨殿邦奏、豫筹剥运情刑一摺。本年南粮北来较晚。前已降旨、令仓场侍郎、直隶总督、飞饬将杨村官剥船、二千五百只。迅速调赴临清。挨次剥运。该督务须相度情形。察看水势。督率在事各员。迅速筹办。将运到剥船。分别先后。轮转济运。毋得再有贻误。至临德等仓。暂行卸囤之处。事涉纷繁。著杨殿邦。行抵临清后。察看情形。与陈庆偕、会商妥办具奏。不可豫存成见。致催趱疏懈。转费周章也。　　

○又谕、吴文镕奏、大雨水涨。田庐被淹。塘工亦续有冲坍。现饬查勘、并抢堵一摺。浙省上年甫被灾歉。民鲜盖藏。兹复于八月中旬、大雨两昼夜。低乡田庐。悉被淹浸。灾黎难免流离。殊堪悯恻。著吴文镕、遴委贤员。迅赴各属。确实查勘。设法疏消。即将现办情形。核实具奏。其云腾二号石塘。续有冲塌十余丈。并著吴文镕、严饬工员。多备料物。赶紧将土塘口门堵筑。勿致潮水内灌。该抚身膺疆寄。值此灾患频仍。宜如何尽心经理。以副委任。勉之慎之。　　

○又谕、前据程矞采等奏称、滇省办运京铜因长途磕损。錾字不全。并无搀换等语。饬该部议奏。兹据户部奏称现在该局所收铜斤。破碎者甚少。而整圆大块。并未錾凿厂名。数十万斤中。凿字不过数块。并据询问运员。率以迫于程限。未候錾凿厂名具结。皆与该督等原奏悬殊。著该督抚查明。认真核办。据实具奏。毋稍含混。　　

○又谕、毓书奏、禀诉道员之知县、现经身故、提案严讯一摺。乌噜木齐所属阜康县知县、兼摄济木萨县丞廉九皋、因镇迪道和祥、催缴欠解银粮。具禀诉辩。并牵涉历任清查。及交代各款。该县廉九皋、现已身故。著毓书严饬委员。将该故员任内经手钱粮。有无亏短。认真盘查。仍提集丁胥人等、严讯该故员原接交代。及清查款项。有无轇轕。并将禀讦该道之处。严讯明确。按律定拟具奏。　　

○云南道御史朱应元奏、请买补各省常平仓谷。并严禁州县侵冒勒派。及丁书需索。经纪把持诸弊。下部议行。　　

○杭州将军奕湘等奏、乍浦满营壮丁乏人。遇缺不敷挑补。请援案陆续暂停大甲改补养育兵、以资养赡。下部议行。　　

○命陕甘总督琦善、拨银六万七千九百两有奇。解赴乌噜木齐。备咸丰二年经费。　　

○命五城于冬春二季设厂煮赈。　　

○抚恤琉球国遭风难夷如例。　　

○戊戌。上诣永春室、问皇贵太妃安。　　

○谕内阁、向例文武各衙门。均于圆明园轮班值日奏事。宫内惟武职衙门轮班。嘉庆二十五年。皇考于二十七月内。令文职部院各衙门、及三品以下京堂各官。与武职衙门。一体轮班值日。朕九月二十七日还宫后。著自二十八日为始。文武各衙门。均照圆明园之例。轮班值日奏事。俟二十七月后。仍照旧例行。　　

○以前任金州副都统贵升、为荆州右翼副都统。　　

○科尔沁扎萨克图谢图亲王色登端噜布等、六人。乌珠穆沁扎萨克车臣亲王彭苏克那木济勒、巴林扎萨克郡王那木济勒旺楚克等、二人。喀喇沁扎萨克都楞郡王色伯克多尔济、敖汉郡王布彦德勒格哷固鲁克齐、阿巴噶扎萨克郡王阿尔他什迪、扎赉特扎萨克贝勒额外侍郎拉木棍布扎布、于勤政殿瞻觐。　　

○己亥。上诣永春室、问皇贵太妃安。　　

○谕内阁、兵部议奏、万贡珍条陈练兵弭盗事宜一摺。练兵以火器为重。弭盗以禁火器为先。私造私藏。例禁至为周密。惟地方官平日疏于稽察。浸至编号立册。视为具文。即非滨海近山。亦多擅制。甚至不逞之徒。收藏日众。转滋事端。于绥辑地方。大有关系。著各省督抚、严饬所属。认真查禁。如有私藏私铸。即照例惩办。毋得日久生懈。将此通谕知之。　　

○又谕、刘韵珂奏、查明水陆各营、并无空粮夥粮等弊一摺。国家设立营制。必须一兵得一兵之用。岂容影射捏冒。虚糜粮饷。闽浙两省水陆各营。据称并无空粮夥粮等弊。该督仍当严饬各营。随时认真挑补。毋得疏懈。至各营坐支提塘、及渡兵粮饷。著即照议一律裁汰。因思此等情弊。他省亦所不免。并著各直省督抚。一体严行查察。如有粮饷虚占。兵数缺额等弊。即严行禁革。力加整顿。其衰庸员弁。尤须随时甄别。不准稍事姑容。经此次饬谕之后。该督抚等、傥不能激发天良。湔除积习。仍复容隐欺蒙。致营务日就废弛。一经访闻。定即重惩不贷。毋谓言之不豫也。懔之慎之。将此通谕知之。　　

○以兵部左侍郎孙葆元、知武举。工部尚书王广荫、为武会试正考官。翰林院侍读学士万青藜、为副考官。　　

○予江苏因公淹毙典史黄鹤年、祭葬恤荫。　　

○修江苏华亭县沿海塘工。从总督陆建瀛请也。　　

○庚子。孝德皇后殡宫月祭。遣官行礼。　　

○上诣永春室、问皇贵太妃安。　　

○命密云副都统德顺、前往西陵、查看红桩。　　

○添建东陵王平石拨房。派员带兵驻守。从马兰镇总兵官庆锡请也。　　

○辛丑。上诣正大光明殿几筵前、供奠。　　

○诣永春室、问皇贵太妃安。　　

○谕内阁、广西各属盗匪充斥。前经窜扰修仁荔浦两县。其另股匪徒。复又阑入迁江县城。各地方被其蹂躏。民不聊生。朕甚悯焉。业经降旨、令徐广缙带兵驰赴广西。并起张必禄于四川。调向荣为广西提督。会同该抚郑祖琛、迅筹剿办。并谕知湖广贵州各督抚、拣派精兵协剿。惟广东亦有游匪滋扰。现经扰督臬司、前往剿办。傥令该督久驻粤西。恐有顾此失彼之虞。朕眷怀南服。民生一日不安。朕心一日不释。前任云贵总督林则徐、先经叠次宣召。尚未来京。著即作为钦差大臣。颁给关防。驰驿迅赴广西。会同郑祖琛、向荣、张必禄、督率藩司劳崇光、悉心剿抚。徐广缙俟林则徐到后。会筹周妥。再回广东。专办该省游匪。其未到以前。仍著徐广缙等、认真堵剿。协力筹办。不得以特派有人。稍存推卸之见。　　

○林则徐受皇考简任重恩。前在云南办理汉回军务。迅速蒇事。朕所夙知。著即星驰就道。荡平群丑。绥靖岩疆。毋违朕命。　　

○谕军机大臣等、有人奏、广西匪徒滋扰情形一摺。剿贼之法。以保民固本为要。必先抚恤流离。解散胁从。使贼势日孤。则渠魁易获。其平时地方官。因何肇衅。必应确切查明惩办。庶群情翕服。志切同仇。办理贼匪。可期迅速蒇事。著徐广缙、按照摺内所指各条。悉心体察。有无可采之处。斟酌妥办。又有人奏、广东盗风素炽。近来尤甚。围城勒索。设厂收税。贼目有陆和、李和、李法善、黎东狗、单眼德、大鲤鱼、大头羊等名号。为八千子弟。与广西贼匪句通一气。皆由提镇卖缺肥己。参游等扣饷虐兵。府厅州县纵盗殃民等语。著徐广缙、迅速添兵勇。克期剿捕。并严饬所属文武、激发天良。为民除害。务期尽数捦拏。不准一名漏网。以儆凶顽而安良善。并查明文武各官。养痈贻患实据。严行参办。毋稍徇庇。各摺片均著钞给阅看。将此由四百里谕令知之。　　

○又谕、前据齐承彦奏、请饬究洋盗巢穴。当经降旨、令陈庆偕于审办东省现获洋盗案内。严究沿海窝顿地方。兹据覆奏、提讯盗犯等、供称浙江渔山、东窰、南矶、北矶、普陀山、东头山等处。皆为盗匪历年窝顿之所。渔山经官兵捣毁。而东窰等处。不免乘隙出没。该犯等籍隶闽浙。以捕鱼为名。潜匿该处等语。洋盗恃有岛屿窝藏。肆出劫掳。大为商旅之害。著刘韵珂、徐继畬、吴文镕、照该抚咨开未获各犯。按名严拏。并督饬水师弁兵。于东窰、南矶、北矶、普陀山、东头山各处。严密摉查盗窝纵迹。立即埽荡平毁。其渔山一处捣毁以后。是否有余匪藏匿。并著核实查明。务令一律肃清。以清盗原而安行旅。原片著钞给阅看。将此谕令知之。　　

○吏科给事中赵东昕、疏请严禁冒籍跨考等弊。命礼部议奏。寻奏。原拟章程五条。一寓籍中式之举人、贡士、未经覆试者。应如所请。概不准其改籍。至未经殿试朝考。系在取结覆试之后。仍准其呈改原籍。一冒籍跨考之人。两籍均不准其应试。嗣后凡因跨考斥革者。并不准其捐复。一起送冒考之州县教官。本有应得处分。仍照旧例办理。一冒籍童生犯案。先将廪保斥革审讯。有无受贿。分别治罪。永远不准捐考。并将审音御史、照例议处。至改籍之进士、举人、贡士、生员、请照监生例。只准顶带荣身。不得以原资捐考一条。核与例意未符。应毋庸议。从之。　　

○以甘肃甯夏镇总兵官索文、为提督。直隶督标中军副将双锐、为甘肃甯夏镇总兵官。　　

○以山东登州海防出力。赏道员英桂、花翎。余升叙有差。　　

○以军台缉捕出力。予副参领达米林扎布等、升用有差。　　

○予故甘肃提督罗应鳌、祭葬。谥简恪。　　

○壬寅。上诣正大光明殿几筵前、行月祭礼。　　

○诣永春室、问皇贵太妃安。　　

○向夕。复诣几筵前供奠。　　

○谕内阁、本月十八日。奉移皇考宣宗成皇帝梓宫。经行道路。理宜加倍整肃。著传谕管道大臣。督率官兵。各在该管段落驻守。敬谨稽查。概不准随扈执事员役车马践踏。如有疏纵。或经人参奏。或由朕查知。惟该管道大臣是问。并著直隶总督讷尔经额、饬知地方官。一体管束。以昭严肃。　　

○又谕、兵部奏、查明武会试文批、擅用驿递、请饬查办等语。江苏铜山县知县、将武举张天常等会试文移、擅写五百里飞递兵部字样。实与定例不符。著江苏巡抚查明。该县因何滥用驿递。照例核办。　　

