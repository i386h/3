<!-- { "loadSidebar": true } -->
○又谕、寄谕钦差大臣胜保。直隶总督桂良。该逆盘踞深州。分股北扰安平、蠡县等处。何以遽行窜至平山县西雄德店地方。复有占踞五台县陈家庄之事。是否晋州贼匪。分股西窜。抑系各该处土匪窃发。地方官急望官兵来援。仓卒具报。此股逆匪。原甚剽疾。亦难保非乘虚奔突。为牵缀我师之计。胜保现由保定统兵。赴深州攻剿。善禄、西淩阿、亦并力迎击。并绵洵、桂龄、郝光甲、蕴秀、所带之兵。均从西南一路前来。何以未与贼遇接仗。正定等处地方官。何以并无禀报。殊不可解。侦探最关紧要。设有舛错。贻误事机。所关非细。该大臣与该督。惟当相机布置。应于何路分兵扼截。总须严饬各路、探明兜剿。不可堕贼奸计。致令我兵疲于奔命。现在贼踞深州。约有若干。其西窜之贼。是否即系晋州分股。仍著确切探明。随时驰奏。近来各路文报迟延。该督务须严饬地方官。安设驿站马匹。妥速邮递。万勿疏忽。将此由六百里加紧各谕令知之。　　

○又谕、寄谕山西巡抚恒春。该逆自窜扰晋州。分股攻陷深州以后。未据直隶奏探现在复窜何处。如已由平山潜入五台。何以两省防兵。绝无准备。该抚已派尚阿太、和昌、带兵一千五百名。并练勇三百名。交徐继畬、在紫荆关一带。扼要防守。徐继畬籍隶五台。且自省而东北。沿途必已得信。曾否先往五台堵御。窜入贼数。约有若干。尤须防其觊觎紫荆。为扰及易州之计。其固关以南。辽州、泽潞、各隘口均著饬令潘铎、督同地方文武。节节严防。并剀切劝谕各属绅民。合力团练。互卫乡闾。趁该逆甫经回窜。匪众无多。奋勇截击。仍查明系由何路窜入。所报是否确实。即行驰奏。舒兴阿、由蒲州前进。现抵何处。著即咨催。迅速督兵接应。胜保大营军需银两。及解京饷银。并著严饬沿途地方。妥速护解。将此由六百里加紧谕令知之。　　

○又谕、据有凤、王懿德奏、剿匪事宜、并捐输团练各情形一摺。现在徵调纷繁。库款支绌。闽省会匪滋事。若不借助于捐输团练。势必兵饷两绌。更将何从措手。该督等既经选派绅士。协同委员。分别劝谕。即著实力妥办。不得徒以棘手为词。听其涣散。前据御史陈庆镛、奏保绅士林国华等。办理捐输团练事宜。现在若何设法劝谕。即著迅速办理。至会匪踪迹。详阅所奏。以厦门为最要。同安次之。其九龙山、及邵武、汀州、防堵。又当俟同安、厦门、剿办蒇事之后。再行筹及。自系通筹全局。著即照所议。次第剿办。不可稍有迁延。广东红单船。系专为江南协剿之用。该抚奏请暂留十五日。刻期合剿。依限收复。自系为剿办得手起见。惟自该省发报之日。至今已越两旬。此项船只。必已及早开行。著将何时开出闽洋之处。据实奏闻。不准再请截留。致误江南军务。将此由六百里谕令知之。　　

○命伊犁参赞大臣布彦泰、来京。调叶尔羌帮办大臣图伽布、为伊犁参赞大臣。和阗办事大臣法福礼、为叶尔羌帮办大臣。赏头等侍卫麟翔、副都统衔。为和阗办事大臣。　　

○命乌什帮办大臣德胜、来京。赏已革山东登州镇总兵官德通、蓝翎侍卫。为乌什帮办大臣。　　

○以詹事府右赞善清安、右中允沈炳垣、充日讲起居注官。　　

○命陕西道御史陈庆镛、回福建本籍。办理围练各事宜。　　

○拨广东银二十万两。解赴福建。以备军需。　　

○庚申。遣官祭历代帝王庙。　　

○谕内阁、惠亲王等会奏、请颁行银钱钞法一摺。据称、银票以便出纳。钱钞以利流通。请令京师、及各直省。均由户部、颁行银票钱钞。任听民间日用行使。并完纳地丁钱粮、盐关税课、及一切交官等项。俾文武官员军民人等。咸知银票即是实银。钱钞即是制钱。核定成数。搭放搭收。以期上下一律流通等语。自来制用常经。银钱并重。用楮作币。历代通行。现在银价昂贵。需用浩繁。民间生计维艰。必须与时通变。使钞票与银钱、兼权并用。以冀裒多益寡。日见充盈。兹据巡防王大臣、大学士、军机大臣、户部、合词吁请。实已询谋佥同。著即照所议。由户部制造钱钞。颁发中外。与现行银票。相辅通行。其应如何搭收搭放。酌定成数。以昭限制。总期官民两便。出纳均平。所有一切应办事宜。著户部详细酌核。妥议章程具奏。　　

○谕军机大臣等、各省地丁徵银。乃国家惟正之供。岂容任意拖欠。以致帑藏日亏。现在逆匪滋扰。凡被兵各州县。以及被灾各区。业经叠沛恩施。分别蠲缓。其未经被兵被灾地方。自应照旧输将。以充国课。乃自加恩豁免积欠之后。至今各省复有民欠钱粮。即如山东省。昨据户部奏、应徵未解之款。尚有一百五六十万两之多。此外如河南等省。及江浙财赋之区。未完积欠。均复不少。推原其故。总由不肖州县。任意浮加。不恤民瘼。以致催科虽迫。裹足不前。又或胥吏隐匿侵吞。以完作欠。州县官但以所收分数核计。得免处分。即为了事。求其厘奸剔弊。为国为民者。或难其人。是以每逢恩诏豁免之数。动以千万计。而每遇清查。无著摊赔之款。又以千万计。国家经费有常。何堪此层层虚耗。日积月累。几成习惯。嗣后著各督抚等、严饬所属。除应行蠲缓之区。均已刊刻誊黄。遍行晓谕。此外各州县徵收钱粮。毋许仍前浮滥。并严惩吏胥侵渔积弊。小民具有天良。苛政蠲除。自必输将踊跃。当此军需孔亟。惟赖各省完善之区。所纳钱粮。以资供亿。若地方官仍前玩泄。不思洁己奉公。敛怨于民。致亏正赋。著该督抚、即行从严参办。并著将现在徵收积欠。及上下忙如何实力督徵。积有成数。随时奏明。一面咨部备拨。毋稍延误。将此各谕令知之。　　

○又谕、据全庆等奏、请将通州白粮。以放为运。较为妥速。著照所请。即将天津西中两仓白粮。除现在提放春俸米石外。其余米五万余石。即著于九月内。赶紧接续开放。来年秋俸。务期十月中旬以前。提放完竣。以省转运。至寄囤太平仓米八万余石并著准其暂行改拨城内七仓收储。所有圆明园各旗营甲米。稄粟二色。照旧由本裕丰益、二仓开放。其粳米一项。即暂由京仓支领。仍著该侍郎等、于明岁春融。将城内暂存米石。仍运赴本裕、丰益、二仓。以备就近支放。将此谕令知之。　　

○又谕、胜保奏、驰抵深州、连获胜仗、并催兵围剿情形各摺片。逆贼困踞深州。粮药俱尽。正可乘此聚而歼旃。该大臣现由北面进剿。西淩阿、善禄等、扼其迤西一带。巴扬阿、分扼武强等处小路。系在该州迤东。惟正南一面。细阅所奏。竟似恃大水为险。固因催兵未齐。一时不能分拨扼守。然逆贼舍命冲扑。焉知不窥我北路兵多。又图南窜。该大臣、仍当密探严防。或豫为设伏。或多设疑兵。使之无隙可乘。方臻完备。绵洵、桂龄、蕴秀、所带之兵。既抵正定。距深州不过两日之程。计期当可赶到。郝光甲之兵。并明庆所带绥远城、土默特、落后之兵。均著飞催前进。若令全数到齐。尽可分扼南面。此股逆贼。即责成胜保、西淩阿、善禄等、迅速围剿。一切布置。切勿延缓。各路未到之兵。如有藉词逗遛不进者。即著严参。讷尔经额、无庸留办团练。仍遵前旨解京。伊子蕴秀、并饬令随同回京。所带之兵。统归该大臣等调拨。其各处团练事宜。藩司张集馨、此时计已由兰仪、折回省南一带。已谕令桂良、饬知该藩司、抚绥弹压。该大臣等、其激励将士。晓谕绅民。速殄凶氛。以靖畿辅。将此由六百里加紧各谕令知之。　　

○又谕、向荣奏、通筹水陆攻剿全局一摺。览奏俱系悬拟布置情形。于实在打仗攻克事宜。尚未确有把握。金陵、镇江、被贼占踞。半年有余。虽叠次剿办。获有胜仗。而该逆负嵎如故。老师糜饷。朕心焦虑时深。现在贼匪、由山西窜入直隶。经胜保悉力穷追。正在吃紧之际。断难分兵南向。至朕特命大将军惠亲王、参赞大臣僧格林沁、总统重兵。保卫畿疆。并非令其远行攻剿。前因安徽贼踞安庆。进偪庐州。屡饬江忠源、赶紧赴援。须俟皖省剿办就绪。方能移兵协剿。此时江南军务。该大臣责无旁贷。惟有设法肃清江面。断贼接济。尤为急务。前命广东督抚、雇备拖罟船百只。快蟹船数十只。驶赴江南。并令购备夷炮。解至武昌。配船运往。会合夹击。复经张亮基奏、买船改造战舰。兼备中船小船、共四百只。驶往下游。此项船只。曾有旨、谕令先尽所有。交江忠源、飞催赴皖协剿。但为数较多。其续行改造成就者。该大臣亦可咨调应用。其红单船只。该大臣亦可飞札迎提。与镇江艇船。并新铸大炮。即分布江路。断贼往来接应。与陆路兵勇夹击。计上海土匪。指日埽除。想许乃钊于事竣之后。仍可进剿沿江逆匪。督率虎嵩林等、先复镇城。则金陵巨憝。援绝势孤。可以克期授首。该大臣当迅筹克复两城。毋再因循株守。徒糜饷需。将此由六百里谕知向荣、并传谕彭玉雯知之。　　

○参赞大臣科尔沁郡王僧格林沁奏、紫荆关一带。密迩陵寝。现派培成、带兵驰往。择要驻劄。得旨。汝能妥为布置。不致漫无主见。甚好。直隶西北两路空虚。固应豫先筹画。然大兵万不可轻动。若疲于奔命。必致南西北三路皆误。所关甚重。　　

○广西提督惠庆奏、粤西逆匪远窜。伏莽未清。剿抚均难为力。惟有激励团练。以御外侮。讲求保甲。以清内奸。或可渐就清厘。得旨。所奏甚是。汝好为之。朕拭目以待。须要还朕一实字。　　

○以云南曲寻协副将明安泰、为甘肃凉州镇总兵官。　　

○予江南军营病故甘肃凉州镇总兵官马龙、祭葬世职。如阵亡例。　　

○辛酉。谕内阁、龚宝莲著授孚郡王读。　　

○又谕、安徽巡抚李嘉端。自到任以来。毫无布置。致逆匪窜踞安庆。无为州、巢县等处。均被蹂躏。实属调度乖方。有负委任。李嘉端、著即革职。　　

