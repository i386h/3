<!-- { "loadSidebar": true } -->
○又谕、前因湖北逆贼攻陷德安。特授察哈尔都统西淩阿、为钦差大臣。并命荆州将军绵洵、帮办军务。统率各路精兵。前往督剿。如果布置得宜。蕞尔郡城。何难克复。七月初二日。因逆匪攻扑营盘。损失军装器械。朕仅将西淩阿、绵洵、革职留任。稍示薄惩。冀知愧奋。乃本日据奏攻剿情形。虽马队获胜。而步兵屡次溃散。调度乖方。毫无纪律。实属大□委任。西淩阿、绵洵、均著即行革任。仍留军营。交官文差遣。以观后效。已革提督孔广顺、革职留营后。不知激发天良。奋勉图报。藉词受伤患病。出队时并不亲自督带。以致兵勇溃散。著即拏问。交官文严讯确情。据实具奏。　　

○又谕、骆秉章奏、请留回籍知府差委等语。前因陈启迈奏请饬催候补知府刘长佑、赴江西差遣。当降旨饬该员迅速前往江西。交文俊差遣委用。兹据骆秉章奏称、该员现在带勇。赴衡州听调。所带楚勇。俱能得力。未便饬令遣散。刘长佑著准其仍留湖南剿贼。毋庸调赴江西。　　

○谕军机大臣等、本日据西淩阿等奏、马队官兵、杀贼获胜、步队兵勇、失利溃散一摺。并片奏、孔广顺、有意退却等语。西淩阿、绵洵、总统诸军。剿办楚北逆匪。兵勇屡次溃散。调度乖方。毫无纪律。已将西淩阿、绵洵、革任留营。并授官文为钦差大臣。督办军务矣。官文接奉此旨。著即驰抵德安。妥筹攻剿事宜。西淩阿等所带马队。尚属奋勇可用。或仍令该革员等督带。以赎前愆。至步队募勇。遇贼即逃。懦怯已极。投诚义勇一项。本有三千。今已止存六百。余皆逃入贼营。此等情形。几于不可收拾。官文接统全军。应如何力加整顿。号令严明。信赏必罚。以期挽回恶习。转败为功。著即妥筹办理。以副委任。都兴阿、即日可到。所带皆系劲旅。堪以制胜。本日据奏、颜朝斌一军。在德安城南驻劄。屡挫贼锋。现复添派兵勇助剿。至窜扑江家集之贼。虽经常恩击退。究未能剿除净尽。官文已檄饬李孟群、与常恩、会合。力图蔡店。扼守要隘。布置均属周密。罗泽南克复通城。即由崇阳一带。乘胜前进。与胡林翼合攻金口。再图武昌。所有南路军务。谅可渐有起色。该大臣即驰往德安。先筹克复。然后统兵南下。迅扫逆气。速奏肤功。以慰殷望。将此由六百里加紧谕令知之。　　

○命湖广总督官文、为钦差大臣。督办湖北军务。　　

○以直隶天津办理军务出力。赏同知衔知县朱溥、花翎。知州于恒吉、蓝翎。余升赏有差。　　

○以克复安徽休甯、石埭、二县城。浙江巡抚何桂清、下部优叙。赏已革巡抚张芾、六品顶带。游击马永清、巴图鲁名号。翰林院编修吕锦文、知府程葆、守备王梦麟、贵廷芳、余永椿、吴伟奇、马怀珍等、花翎。从九品廖士彦等、蓝翎。余升擢有差。　　

○丙戌。上诣迎晖殿、孝静康慈皇后几筵前、供奠。　　

○御洞明堂。句到新疆、云南、贵州、广西、情实罪犯。停决新疆绞犯一人。云南绞犯二人。贵州斩犯七人。广西斩犯二人。余四十二人予句。　　

○谕内阁、曾国藩奏、师久无功、自请严议。并保劳绩较多人员等语。兵部侍郎曾国藩、督带水师。屡著战功。自到九江后。虽未能迅即克复。而鄱湖贼匪。已就肃清。所有自请严议之处。著加恩宽免。　　

○谕军机大臣等、据曾国藩奏、罗泽南带兵援鄂。距该侍郎军营甚远。请令该道、自行奏报军情。并据李孟群奏称、驰赴中路、力图整顿各等语。自蔡店失利。府河后路空虚。常恩等兵勇。遇贼欲退。武汉贼势。愈肆狓猖。官文前赴德安。中路各军。必应有所统属。李孟群已于本月十六日。督同参将赵鸿举等、由沙湖至仙桃镇。所有中路各军。著官文、即饬李孟群、就近调度。所需军饷。并著饬令庄受祺、由粮台筹款拨解。罗泽南移师援鄂。业已克复通城。即日当与胡林翼会合。嗣后罗泽南剿办情形。即著胡林翼奏报。毋庸交曾国藩转奏。以省往返耽延。将此由六百里各谕令知之。　　

○又谕、曾国藩一军。需饷刻不容缓。著陆元烺、在江西漕项银两内。每月筹拨银三万两。就近暂行接济数月。毋误急需。将此由五百里谕令知之。　　

○又谕、赫特贺奏、廓番妄事要求、请饬四川官兵进剿一摺。前因廓尔喀、占踞济咙等五处地方。谕令乐斌、带兵驰赴前藏防剿。嗣据乐斌、黄宗汉奏称、豫备屯兵一千名。营兵二千名。惟该省兵力不敷。饷需不继。且藏地寒冷。进剿非时。复谕令该将军暂缓启程。现在都司戴廷超、从阳布转回。并该国噶箕呈递夷禀。情词愈加狂悖。自应示以兵威。杜其要挟。但四川与楚北接壤。办理防剿。正在紧要之际。若复派兵前往后藏。诚恐转饷维艰。诸多窒碍。且节近冬令。天气严寒。我兵断难深入。藏属番土各兵。既有万余。挑选精壮堪用者。扼要防堵。不可擅启兵端。亦不可不豫为防范。该大臣仍当据理檄谕该夷。一切示以镇静。不必遽烦兵力。使该夷转得有所藉口。其扼要地方。即就现有之兵。暗地设防。毋任肆行窜扰。仍随时察看情形。奏明办理。将此谕令知之。　　

○以江西督办军饷无误。赏在籍侍郎黄赞汤、花翎。　　

○以克复江西广信府城。鄱阳湖匪肃清。赏同知萧启江、都司金世莲、花翎。县丞潘家馥等、蓝翎。余升擢有差。　　

○丁亥。孝慈高皇后忌辰。遣官祭福陵。　　

○谕军机大臣等、前因廓尔喀、藉端滋扰占踞地方。当饬黄宗汉、酌调川兵三千名。令乐斌统带赴藏。以备攻剿。昨据赫特贺奏、该夷所递禀词。肆意要求。情词愈加狂悖。请速饬川兵。前往攻剿。惟前因湖北需兵。曾谕该督调拨。又渐届严寒。揆之天时人事。尚难遽议兴兵。是以仍谕赫特贺、严加防备。俟该夷奉到第二次檄谕后。情形如何。再行具奏。傥该夷仍肆无厌之求。甚至深入藏地。所有藏属番土各兵。能否堵御。川省与藏地毗连。平时多交涉事件。乐斌、黄宗汉、亦须豫筹布置。乐斌曾至西藏。于该处情形。较为熟悉。且川省必有素谙夷务之员。堪资探访。著该将军等、悉心筹议。除需拨川兵。前往攻剿。此外有无他策。足以控制廓夷。迅速具奏。赫特贺摺片。并檄谕稿底。及廓夷原禀。均著钞给阅看。将此由五百里谕令知之。　　

○戊子。上诣大高殿行礼。　　

○还宫。　　

○调江南提督邓绍良、为陕西提督。　　

○以江苏扬州府绅民办团杀贼出力。予知府吴云等、加衔升赏有差。　　

○上以孟冬时享太庙。自是日始。斋戒三日。　　

○己丑。孝敬宪皇后忌辰。遣官祭泰陵。　　

○谕内阁、恒春奏、黔省驿报迟延、请将督查不力之员、先行议处等语。贵州各州县紧要公文。限行两日。竟有迟至十余日始到者。殊属玩误。署贵州按察使承志、著先行交部议处。所有迟延各州县。并著查取职名。一并参办。　　

○谕军机大臣等、前据蒋霨远奏、黔省剿办苗匪、请饬调川兵等语。当谕令黄宗汉酌量抽拨。交参将蒋玉龙、统带前往。兹据恒春奏、滇省回民滋事。并有土匪滋扰。滇兵难以骤调。恳调川兵二三千名。赴黔剿办。惟湖北贼势猖獗。防剿吃紧。曾谕黄宗汉。派兵助剿。尚未据该督覆奏。至黔省所需川兵。虽经谕令该督酌调。其能否分拨。尚未可知。现在蜜蜂＜屯土＞苗匪。经提督孝顺等、督兵剿杀殆尽。此路可期指日荡平。若上游地方。已就肃清。该提督等、即可驰赴下游剿办。其前调川兵。著恒春等、即飞咨黄宗汉、毋庸调拨。云南东川、曲靖、各属。及蒙化、景东、等厅。回民土匪。纷纷滋扰。著该督严饬各该文武。多派兵练。上紧缉拏。及早肃清。蒋霨远仍会同孝顺、督饬承龄等、剿办贵州上下游苗匪。迅速蒇事。毋得日事耽延。致干咎戾。将此由五百里各谕令知之。　　

○命学习御前大臣奕山、在紫禁城骑马。　　

○以堵剿湖北德安逆匪出力。赏参将颜朝斌、都司张万禄、巴图鲁名号。　　

○以陕西访获奸匪。拔兵丁马振江、为千总。参将施鹏等、下部议叙。　　

○庚寅。抚恤朝鲜国遭风难夷如例。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之一百七十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。冬十月。辛卯朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。　　

○遣官祭孝德皇后殡宫。　　

○遣官祭端慧皇太子园寝。　　

○颁咸丰六年时宪书。　　

○谕军机大臣等、和春、福济奏、三省会剿捻匪、必得大员带兵、请饬新授湖南提督武隆额、带兵前赴亳州等语。现在归德捻匪、窜回皖境。在亳州河北一带、窥伺州城。业经官军杀毙多名。惟陆希湜、朱连泰、均在城外劄营。以兵力单弱。禀请拨兵接应。自应赶紧合力会剿。据奏河南、江苏、安徽、三省兵勇、不下七八千人。急需大员统带。著崇恩即行传旨、今武隆额、由山东酌带得力兵弁。迅即赴亳州驻劄。所有三省会剿兵勇、悉归调度。以专责成。如山东兵勇、不能多拨。即著该抚酌拨数百名。交该提督统带前往。至托明阿所派侍卫容照、带兵赴豫。前已谕知该大臣、饬令径往颍亳一带会剿。不得在徐州驻劄。其杨以增派往之代理徐州镇总兵兴庆等。并英桂所派张维翰等。及和春等派往之游击武全、所带兵勇。著统归武隆额节制。武隆额赴皖后。曹州防河事宜。著崇恩另派妥员接管。毋稍疏懈。仍著和春等、严饬朱连泰等、就现有兵勇。上紧攻击。毋得专待各路兵勇。转致迁延贻误。将此由五百里各谕令知之。　　

○江南提督和春等奏、遵查宋培之、并无开门迎贼情事。胡元炜、尚无下落。得旨。该犯隐忍偷生。无耻已极。姑念其身已毙。著毋庸议。胡元炜实在下落。仍著确查。　　

