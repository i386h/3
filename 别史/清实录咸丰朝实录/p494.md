<!-- { "loadSidebar": true } -->
○谕内阁、永康等奏、请将兵役应支米石、仍给本色一摺。东陵兵役。向支一半本色米石。节经部议折银散放。兹据永康等奏称、该处商贩稀少。兵役籴食维艰。自系实在情形。所有该处兵役、应支一半本色米石、著自咸丰六年起。仍由东豫漕粮内。截拨给放。毋庸改发折色。　　

○又谕、蒋启扬奏、下北兰阳、汛三堡漫溢请将疏防各员、分别惩处一摺。本年黄河水势异涨。下北厅兰阳汛铜瓦厢三堡堤工危险。六月十八日以后。水势复长。南风暴发。巨浪掀腾。以致十九日、漫溢过水。二十日、全行夺溜。刷宽口门至七八十丈。迤下正河业已断流。下游居民。罹此凶灾。流离失所。朕心实深悯恻。著桂良、崇恩、英桂、赶紧派员筹款前往。确查黄水经由之处。将被水灾黎。妥为抚恤。无令一夫失所。并著该署河督严饬道厅赶集料物。裹做盘头。毋使再行坍宽。以致工程愈大。糜帑愈多。所有疏防专管之署下北河同知王熙文、署下北守备梁美、汛官兰阳主簿林际泰、兰阳千总诸葛元兰阳汛额外外委司文端、均著即行革职枷号河干。以示惩儆。兼辖之代办河北道事务、黄沁同知王绪昆、著交部议处。蒋启扬以该管道员。署理河督。未能先事豫防。实难辞咎。著摘去顶带。革职留任。仍责成赶紧督办。以赎前愆。　　

○谕军机大臣等、蒋启扬奏、下北厅属兰阳三堡、河工漫溢一摺。览奏实堪痛恨。当此军务未竣。帑项支绌。民间兵燹流离。已堪悯恻。该文武员弁。不知慎重修防。以致河堤漫溢七八十丈之宽。沿河一带。小民荡析离居。虽已将该署河督等分别惩处。尚不足以蔽辜。傥不能赶紧兴筑。及早堵合。伏秋大汛。水势正长漫溢各处。该河督等、自问当得何罪。兰阳北岸。为黄河上游。较丰北之距海较近者。迥不相同。据奏、漫水微向西趋复折往东北。是已直注直隶山东境内。该河督等、现议如何宣洩。由何处导令入海。即著迅速筹办其漫口处所。亟应赶紧裹筑盘头。庶不致再有刷宽。现在核计兴工。约需用项若干。著李钧等、督率熟悉员弁。相度情形。先行驰奏。朕意须赶于年内合龙。俾被灾小民。得早复业。至工程需用浩繁。当此经费支绌之时。岂能任贻误各员。殃民糜帑。应如何分别罚赔。及设法劝捐协济之处。著该河督等、迅即悉心妥议具奏。并著查明此次漫口。是否实系无工处所。不得藉词掩饰。将此由五百里各谕令知之。　　

○又谕、王履谦奏、黄河漫口。下流渐涸。无险可扼。请饬直隶、河南、山东、各督抚。拨兵防守等语。楚北逆氛未靖河防极关紧要。现以铜瓦厢漫口。下游渐成涸辙。前派防河之山西朔州官兵。及曹县练勇。不敷分拨。自应添派官兵。藉资堵御。著桂良、英桂、崇恩、将滨河各属。现经断流处所。迅速查明。各就情形轻重。酌拨官兵、前往防守。与王履谦联络声势严密稽查。无许疏忽贻误。漫口地属河南。英桂责无旁贷。直隶、山东、均有备调兵丁。自可足资分拨。至决口大溜。现向何处旁趋。被灾系何州县。应如何亟筹抚恤。俾小民不至失所并著桂良等、妥速筹办。毋稍迟缓。将此由五百里各谕令知之。　　

○又谕、现在黄河漫口。下游一带。无险可恃。已谕知直隶、山东、河南、各督抚。分拨弁兵。各饬所属。扼要严防。其上游一带。仍应严加防范。不可稍涉大意。著王履谦、于河口现有之兵。体察情形。分布屯劄。严密扼守。并饬沿河文武员弁。实力盘查。勿令南路奸匪。乘隙偷渡。将此由五百里谕令知之。　　

○湖广总督官文奏、由襄阳督师启程。会同南北两军。布置进剿。得旨。汝既与西淩阿会攻德安。务期迅速克复。勿令旁窜为要。布置以后。进剿机宜。尚属妥慎。　　

○以已革山东巡抚张亮基、发往东河。交河道总督李钧差委。　　

○丁巳。谕军机大臣等、托明阿等奏筑围添勇、偪近堵剿一摺。瓜州贼垒。既无城郭之固。即应力筹攻剿。乃分围则藉口于地势沮洳。进攻则又苦于枪炮难近。经年累月。徒以无计不施、及坚匿不出等词。搪塞入奏。迁延至今。又欲广筑长围。为坐困之计。行军要著。总在因地制宜。瓜州滨临大江。非若高唐、连镇、地势平坦。可以专恃筑围。虽该大臣等、业于新桥等处。建筑长围并挑选善泅水勇。分营驻劄。又欲于东岸施工。一律兴筑。但地方既极辽阔。未必能杜其窜越。若不力图进取。徒恃坐防。则长江一面。处处可通。终难断其接济。恐糜饷徒劳。于事无益。著托明阿等一面设访。一面激励各营。齐心戮力。鼓勇进攻。当此夏秋之交。江乡天气。风雨均所不免。岂得以江涨汪洋。遂至束手无策。现计该营兵勇。较前已有加增。若复顿兵不战。迁延贻误该大臣等、岂能当此重咎耶。将此由六百里谕令知之。　　

○又谕、昨因兰阳汛三堡漫溢谕令李钧等、赶紧堵合。设法协济。并谕令桂良、英桂、崇恩、查明被水灾黎。妥为抚恤。因思河工漫口。向来暂开捐例。以济要工现在军务未竣。部库支绌。无从筹拨。朕夙夜焦劳。念及小民荡析离居。难安寝馈该河督等、具有天良。于堵筑漫口抚恤灾民一切事宜。更应早为筹及。断不能以无款可筹。遂至束手无策。著李钧、与英桂、崇恩、悉心妥议。于河南、山东、两省。设立捐局。无论银钱、米面、及土方秸料皆准报捐。米面可备赈需。土秸可供工用。并著遴委妥员。分路劝谕绅商。捐办口粮。接济灾民。此外所属各州县。如有可拨之仓谷。亦可酌量动用。总期被水灾民不至流离失所。方为妥善。至办工需用钱文。即可劝谕民间。捐输铜斤。设局鼓铸。以资支发。该河督等、接奉此旨后。即将现在如何筹办情形。迅速覆奏。以慰廑念。并著蒋启扬、将兰阳汛三堡漫溢处所。绘图贴说奏闻。将此由五百里各谕令知之。　　

○又谕、南河丰北决口。堵后复蛰至今未议堵合。现当东河漫口上游夺溜。下游业已断流。丰北口门。亦成陆地。若趁此机会。及时堵筑。必能事半功倍。于经费大可节省。著杨以增、详细履勘。核计兴工购料。约需用项若干。先行驰奏。至此次东河漫口。据称直注直隶、山东、境内未知是否灌入运河。仍入江南境地。并著查明具奏。将此由五百里各谕令知之。　　

○戊午正蓝旗蒙古副都统巴雅尔、因病解任。以哈密办事大臣色克通额、为正蓝旗蒙古副都统。镶黄旗满洲副都统载堪、署镶白旗蒙古副都统。　　

○己未。上诣寿康宫、问皇贵太妃安。　　

○谕内阁、军机大臣、大学士、会同吏部、兵部议覆侍郎沈兆霖奏、请暂设皖南巡抚一摺。安徽徽甯池太广五属。介在江南。当此军务繁多。恐该抚鞭长莫及自应专责文武大员。俾资督率该侍郎原请暂设巡抚。既属窒碍难行。著即照军机大臣等所议。将安徽甯池太广道。暂改为徽甯池太广道。加按察使衔。并添设皖南镇总兵一员。暂照台湾镇道之例。准其会衔专摺奏事。所有该四府一州、地方军务紧要机宜均著责成专办。俟军务告竣道员仍归旧制。总兵即作为额缺。以重地方而符定例。至该处距两江总督、安徽巡抚、驻劄处所较远。所有现在协防筹饷事宜。仍著浙江巡抚、不分畛域。暂行督办。其余应办事宜。著该督抚、分别妥议。迅速具奏。　　

○又谕、恒春、蒋霨远等奏、官军进剿夷匪、连获胜仗一摺。贵州郎岱镇甯夷匪。以与汉民构衅。遂假复讐为名。肆行滋扰。虽经攻击获胜。现尚恃险负嵎。自应痛加惩创。著恒春等、严饬在事文武。统带兵勇。迅速进剿。务期埽穴捦渠。毋留余孽。　　

○谕军机大臣等、侍郎王茂荫奏、徽郡急务、请饬浙皖两巡抚查办一摺。据称徽郡自三年以后。捐款至钜。隐存甚多。前任歙县知县刘毓敏携带捐册。逃归山东原籍。祁门存米。未知作何用项。并义练局之勒捐自收自用兼有置产寄顿者。学政之收捐。存银甚多。以及练首潘炳照等、乘乱攫取公项库款。朋分逃散者不少各邑徵存应解庐州大营之项。有数万两。亦未起解。以上六款。历历可查。又称已故徽州府知府达秀、误以花会招作练勇。糜饷殃民。廪生潘炳照、句结门丁李作塘狼狈为奸。并学政沈祖懋、信任潘炳照等、纵容练勇。听其冒滥纵恣、而不加禁。甚至抽扣茶厘。拜认门生。至有学政一日不去。徽祸一日不除之语。著何桂清、密饬妥员。按照该侍郎所指各款。严密查办。毋任稍有隐匿。并将不法之李作塘等、查明重惩。傥该学政果有任听花会为害地方。并侵项纳贿情事。即著据实严参。福济虽远在庐州。亦不难于察访。并著派员密查具奏。另片奏、前署歙县知县博铭、前任休甯县知县唐宝昌、都司江长贵、三员。声名甚好。为民之望等语。并著该抚等、查明与所奏是否相符。其博铭一员。是否回至庐州。并著福济、查明具奏。原摺片著钞给阅看。将此由五百里各谕令知之。　　

○又谕、蒋霨远奏、军需待用孔亟、请饬催各省迅速拨解一摺。据称、黔省桐梓军务已竣。善后急需筹款。独山、荔波、界连粤西。均应留兵堵御。近日上下游苗匪不靖。调集滇黔官兵剿办。军需待用万分紧急。而库款因连年筹垫。罗掘一空。无可筹画。广东、山东、江西、粤海关、等处。尚有部拨未解银一百四十五万九千余两。四川、陕西、山西、三省。尚有请拨未解银二十七万两。著黄宗汉、叶名琛、柏贵、陈启迈、崇恩、王庆云、载龄等。将前项部拨及请拨未解各饷银。迅速筹款。饬委干员起解。沿途如有阻碍。亦即改道遄行。解至黔省。以济要需。将此由五百里谕令各该督抚、并传谕粤海关监督恒祺知之。　　

○又谕、景淳奏、会勘交界、请俟明春再办一摺。此次会勘俄罗斯交界。往返更改。为时已久。今该夷使、既在松花江口等候。且吉林黑龙江委员。均已自格尔必齐河折回。其库伦委员。据称七月中旬以后。亦可赶到。是八月初三日以前。各委员必可在黑龙江口会齐。若再行改期。诚恐该夷有所藉口。转不能依期前来。此时原不必竟到东海。勘立界牌。尽可先饬该委员等、在黑龙江口会晤。将应议事宜。详细筹商。一面由黑龙江将军知照俄罗斯。在松花江等候。即可饬令该委员等、迅速前往会晤。以便定议安立界牌所有该将军请俟明春再办。及先由理藩院豫咨该国之处。著毋庸议。景淳接奉此旨。著即知照奕格遵办可也。将此谕令知之。　　

○贵州按察使孔庆鍸、因病解任。以云南迤南道桑春荣为贵州按察使。　　

○予贵州阵亡外委方澍元、祭葬世职。　　

○上以孟秋时享太庙。自是日始。斋戒三日。　　

