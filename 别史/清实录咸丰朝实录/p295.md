<!-- { "loadSidebar": true } -->
○予江西剿匪被戕知县谢方润、巡检黄文楷、把总吴宝麟、祭葬世职。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。冬十月。壬申朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。　　

○遣官祭孝德皇后殡宫。　　

○遣官祭端慧皇太子园寝。　　

○诣寿康宫、问皇贵太妃安。　　

○颁咸丰四年时宪书。　　

○谕军机大臣等、前经叠降谕旨、令琦善等合力攻击。迅图克复扬城。乃每逾旬日。仅以一奏塞责。自双来失事以后。攻城之举。徒托空言。扬州一城。关系江北大局。若能及早克复。则瓜州京口、攻剿皆易得手。且移此得胜重兵。翦除皖省余匪。势如破竹。朕眷怀南顾。寝馈难安。该大臣系江北总统。陈金绶、雷以諴等、皆系特派帮办。慧成、福济、统兵合剿。均应协力同心。迅图克复。琦善乃屡次获罪、弃瑕录用之人。更当如何感奋图报。朕叠次批示。于责备之中。仍有成全之意。若竟不知愧励。坐拥重兵。虚糜拏饷。朕惟有执法从事。不必谆谆训谕矣。炮台当已筑就。该大臣等即并力进攻。毋再延误。致干重罪。将此由六百里加紧各谕令知之。　　

○又谕、朕闻扬州贼匪。日渐穷蹙。屡次缒城。冀图逃窜。自双来失事以后。未闻有攻城之举。而安庆又被贼踞。江西匪船。分扰楚皖江北一带。若不赶紧肃清。贼势蔓延。何所底止。朕思移缓就急。必以先克扬城为要。著向荣于和春、苏布通阿二员内。酌量拣派一员。管带精兵。驰往江北。与琦善大兵协力攻剿。当可破其壁垒。迅图收复。至和春现在防堵镇江。该郡为苏常屏蔽。亦关紧要。若派和春赴扬。则镇江要地。必当另派得力镇将。以资防剿。不可稍存大意。至扬州既复。镇江贼势自孤。当不难次第克复。其金陵巢窟。现仅防其陆路。其水路贼船纷布。前令湖北改造战船。顺流。助剿。今湖北因贼船欲扑武昌。已奏明无暇制造。著向荣先行设法、将下游已到红单各船。并原备艇船。酌量缓急。调拨应用。许乃钊带兵赴上海剿匪。若能迅速蒇事。即可乘胜图复镇江。与向荣合力筹办也。将此由六百里加紧谕令知之。　　

○又谕、前因西淩阿、善禄、于河南山西剿贼出力。加恩派令帮办军务。冀与胜保同心合力。迅速奏功。是三人共办一事。犹如一人。朕所倚赖。方欲悬拟重赏、以待功成。乃贼氛日近。而该都统、将军、经胜保催命先进。扼贼北窜。转落胜保之后。若谓途中阻滞。何以胜保又能跟追向前。天津情形急迫。虽胜保赶到。与文谦等防守兵勇。先行攻击。而运河东西两岸。路径分歧。若非分路兜截。何以尽歼丑类。天津距京师甚近。该大臣等、何人奋勇迅速。何人迟缓贻误。断难掩朕耳目。罚罪赏功。皆由自取。此旨著胜保阅后。即传示西淩阿、善禄懔遵。迅速合力兜剿。朕将拭目以俟捷音之至也。再运河现泊黔运铅船。必须保护。或起运收藏。著该大臣即饬地方文武。赶紧妥办。逆匪奔突剽疾。其火药、铅丸、粮米、均须设法断其接济。将此由六百里加紧各谕令知之。　　

○又谕、昨因逆匪窜及天津。已谕僧格林沁、迅催多尔济那木凯、达洪阿、前往迎击。贼势如此剽疾。后有追兵。前无堵截。岂不著著落后。傥胜保赶到天津。而逆匪犹复纷窜。该护军统领等、仅往来于近京一带。何时得与贼遇。前据僧格林沁奏、车辆骡马。均已拨往应用。岂尚不能迅速行走。即使地方供应不齐。亦当设法前进。多尔济那木凯、虽未经出征带队。达洪阿则久历行阵。素称勇敢。果能迅速直前。与胜保合力截剿。必可一鼓荡平。天津距京师甚近。关系万分紧要。若再失此机会。又致贼匪纷窜。该护军统领等、何以当此重罪即。懔之勉之。将此由六百里加紧谕令知之。　　

○直隶总督桂良奏、贼窜沧州青县一带。距天津甚近。飞催各路官兵剿办。得旨。以后情形。谅汝亦必知矣。逆匪虽至天津。犹不可不防其西窜。　　

○河东河道总督长臻奏、东省防堵紧要。拟即驰赴济城。择要设防。得旨。前已有旨令汝毋庸回济。是时楚匪恐由河南北扰。汝自应仍驻河南。稽查黄河偷渡为最要。山东固难保无事。然汝又非地方官。即或东省有事。汝无考成。若黄河再有过来大股逆匪。朕能治汝。轻则逮问。重则正法。岂有舍本职而他顾。又岂能恃有王履谦在彼。可以诿过。著即行酌量情形。折回河南为是。朕惟持功罪之平。汝亦不必拘泥谕旨。有所藉口。　　

○赠直隶交河县殉节知县孔庆銈知府。予祭葬世职。并建专祠。子举人繁渥、议恤如例。　　

○癸酉。谕军机大臣等、昨有旨、将热河围场总管那敷德、交僧格林沁差遣委用。本日复传谕该总管、将现带东三盟末起官兵、前往该大臣军营听候差遣。此项三盟官兵。本系劲旅。但未经战阵。必须挑选精锐。以备攻剿。万不可以疲弱充数。将此由六百里谕令知之。　　

○又谕、前有旨、将臧纡青以通判留于安徽补用。并谕知奕经、仍令该员带领练勇。与张清元、武全等、剿捕土匪。兼遏南来贼匪纷窜之路。并非去其团练。专归地方差遣也。该员带本籍练勇协剿。既属得力。若但责以一官一邑。转恐不足以尽其长。著奕经、吕贤基、刘裕鉁、察看地方情形。何处紧要。饬令该员带勇剿捕。如能倍加奋勉。著有劳绩。即著随时保奏。朕必破格擢用。将此由六百里各谕令知之。　　

○又谕、僧格林沁奏、现已驰抵东安、拟即移营杨村、并布置情形。杨村地方、为由津北上水陆要冲。该大臣驻劄该处。正可迎头截击。本日据文谦等奏、贼匪被剿、奔回梁王庄一带地方等语。贼情朝夕变幻靡常。一切布置。杂以豫度。该大臣总须时时侦探。必应尽知贼之真情。并与胜保、文谦等、随时知照。何路紧要。即向何路堵截。机宜相关。闲不容发。桂良未便遽离保定。庆祺、松玉、奕纪、并多尔济那木凯、达洪阿等、所带各兵。应由何路扼要截剿。均著该大臣飞催前进。妥速布置。无稍延误。天津至京水旱各路。及抄近道路。可详细具图奏来。文谦等摺著钞给阅看。将此由六百里加紧谕令知之。　　

○又谕、寄谕钦差大臣胜保、本日据文谦等奏、贼匪被剿回窜梁王庄一带地方。又据僧格林沁奏、现抵东安布置情形。已谕令与该大臣知照办理矣。贼踪剽疾。亟应趁其喘息未定。合力兜剿。西淩阿、善禄等兵。是否均已赶到。奕纪及多尔济那木凯、达洪阿、所带官兵。计亦可先后抵津。此股贼匪。必须于天津一带、剿戮净尽。万不可令其北窜。复致蔓延。水陆各要隘。均应严密筹防。其应如何派拨分布。并遏贼回窜之路。著该大臣随时知照僧格林沁、及文谦等、妥速办理。连日未接奏报。沿途有无接仗。实深悬系。是时朕心甚定。朕体亦安。汝不必挂念。急力剿办。无恤其他。朕为天下臣民主。若君心先自慌张。苍生何所赖也。谅汝亦必明此理。桂良未便离省。庆祺、松玉、所带之兵。应由何路截剿。著即飞催遄进。毋稍迟误。僧格林沁摺著钞给阅看。将此由六百里加紧谕令知之。　　

○又谕、传谕长芦盐政文谦等、逆匪奔回梁王庄一带地方。此时胜保是否已至天津。或沿途获有胜仗。朕心实深殷盼。该盐政等、务即激励兵勇。相机攻剿。即日各路官兵赶到。合力兜围。定当殄此群丑。天津至京水陆程途。及偏僻捷径。著绘图填明里数。迅速具奏。并将贼情、及大兵到津、布置情形。随时奏闻。以慰朕念。将此由六百里加紧谕令知之。　　

○署直隶布政使张集馨、奏报贼窜献县。赶赴南宫枣强一带。侦探贼踪。得旨。随时酌度进剿。兼可横击。　　

○长芦盐政文谦等、奏报贼匪被剿回窜。并防御情形。得旨。此次小有获胜。仍系二十八日夜之事。贼虽回窜。有隙必仍回天津滋扰。或胜保这几日打了胜仗。亦未可定。然情形甚急。恐其由小路至京。僧格林沁又无报来。朕甚悬系。著惠亲王等、迅差可靠侦探为最要。　　

○以惇郡王奕誴、署正黄旗领侍卫内大臣。　　

○以正红旗蒙古副都统灵桂、署正蓝旗汉军副都统。　　

○以察哈尔副都统盛桂、为内阁学士兼礼部侍郎衔。　　

○甲戌。谕内阁、本年丰工漫口。叠次谕令该督抚等、筹备银米。抚恤灾民。其被贼之湖南、湖北、江西、安徽、江苏、河南等处、亦经谕令各督抚、查明蠲缓。乃逆匪由怀庆窜入山西。复扰及直隶近畿一带。所过州县。均被蹂躏。今秋雨水较多。永定河决口地方。复被水灾。赤子何辜。遭此涂炭。朕廑怀民瘼。寝食难安。本年秋赋钱粮。若照常徵收。民力不无拮据。著各该督抚、即将被水被贼地方。应徵本年下忙钱粮。分别应蠲应缓。迅速具奏。江南、山东、被灾饥民、应如何赈恤之处。著杨以增、崇恩、妥速筹办。其各省被灾被贼地方。业经谕令各督抚、将来春应否接济、查明具奏。如有应行蠲缓之处。仍遵前旨迅即查办。奏请恩施。并将此旨刊刻宣示。咸使闻知。　　

