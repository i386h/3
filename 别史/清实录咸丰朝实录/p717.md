<!-- { "loadSidebar": true } -->
○又谕、本日据袁甲三奏、兵勇不敷分布、请饬调陕兵一千名迅赴该营协剿一摺此项陕西官兵屡经胜保、袁甲三奏调据英桂覆称、分驻亳鹿防剿归陈。不能分拨现在袁甲三已进兵宿南自宿州至怀远。道路已通。即可与胜保会合。惟自浍河以南五百余里。贼踪分窜。兵勇不敷分布。自应亟筹添调著瑛棨酌量情形如鹿邑等处贼情亦紧即于本省防兵内挑选一千名前往该处接替所有陕西兵一千名。著即饬令迅赴袁甲三军营。以资攻剿至鹿亳一带。防堵需人该署抚即饬邱联恩、酌带本镇官兵驰往以剿为防如邱联恩另有防剿之处不能前往朱连泰、现在亳州堪资防守并饬与袁甲三联络声势。俾得迅速前进埽荡捻氛。毋稍延缓。将此由六百里谕令知之。　　

○命兵部右侍郎徐树铭、提督福建学政。　　

○以翰林院侍讲许彭寿、为湖北乡试正考官。编修俞奎垣、为副考官。　　

○丙戌。谕内阁、惠亲王等会同刑部奏、遵旨讯明天津海口失事各员。分别按律定拟一摺。已革直隶提督张殿元、署天津镇总兵达年护理大沽协副将游击德魁、经谭廷襄派令分守大沽南北岸炮台。已革副都统富勒敦泰于于家堡安营为张殿元等后路援应。当夷人开炮之时虽均极力抵御击伤夷船四只。轰毙夷兵多名惟炮位炮台。均经失陷实属咎无可辞。富勒敦泰、张殿元达年德魁均依拟应斩著监候秋后处决。已革直隶总督谭廷襄、讯无畏葸退避情事。惟调度无方。亦难辞咎著发往军台效力赎罪。另片奏、署直隶总督瑞麟单开随营文员。应否议处。请饬吏部办理等语。海口在事武职各员。均已参办。所有随营文职永定河道崇厚等、著吏部分别议处。　　

○又谕、前据花沙纳等、会同刑部奏、审明已革顺天府府尹张起鹓、承办粮台。滥支各款。当经降旨。俟户部工部将原封文册。及续交帐目。查核明确。有无浮冒侵蚀再行定拟罪名。兹据花沙纳等、会同刑部奏称、据户工二部。将该革员经手粮台正杂各款。会算完结。尚无侵蚀入己情弊。惟穵补帐目。情节较重应加等科罪等语。此案革员张起鹓、办理粮台。于通判龚国瑞捐输铸炮。并未声叙钱数粮台余存军物。并不奏明作抵又违例滥支盐粮马乾。及各员行住车价。并车马津贴银两。均未照定例办理。已有应得之咎。且呈出帐目因有违例之处。逐款改补。意存规避。实属有心蒙混。张起鹓、著即照所拟发往军台效力赎罪。仍暂行监禁勒限两个月将应赔款项完缴清结。再行起解其查封完县房产著准其作抵。　　

○又谕、吏部奏、遵议山西巡抚恒福等、请停增附捐教一摺。据称捐例变通。原属权宜之计。请俟军务告竣。再行停止等语。教职有考课士子之责。增附生捐教前经停止。嗣因户部奏请暂为变通。究不足以示矜式。所有增贡附贡报捐教职一条。仍著停止以重学校而励真才。　　

○又谕吏部奏、道府处分、与例不符、声明请旨一摺浙江道府各员。失守所属州县城池。前经晏端书奏请分别革留免议。降旨。将该员等一并革职留任兹据该部查明。与例尚不相符声明请旨。所有浙江温处道俞树风、金衢严道缪梓、均著仍遵前旨。革职留任署金华府事嘉兴府知府李祥麟、衢州府知府讷勒恒额严州府知府恩福均著革职。仍留军营效力。　　

○又谕、都察院奏江苏文生耿尚友。以知县那用赈款挟嫌擅责等词。赴该衙门呈控据称江苏沭阳县于上年春间。劝捐赈钱一万一千余串郝知县听信门丁田庆、库书邱文若尽行那用。复纵令蠹书胡开泰。差役张学等各处勒捐钱。四五千串。俱饱私囊。经耿尚友控发复将该生簇拥到县。滥责洩忿等情如果属实。侵吞赈款法所难容亟应从严惩办以儆官邪著交何桂清、亲提人证卷宗秉公严讯确情按律定拟具奏。　　

○谕军机大臣等本日据胜保奏、军务紧要。马队得力。请饬于绥远城、察哈尔各挑选四五百名来营等语。绥远城兵、在通州者已有一千。恐难再调。其所需察哈尔马队尚可酌量分拨著僧格林沁于现存通州之一千名内分拨五百名派员管带前赴胜保军营。以资得力。至伊兴额、前请拨察哈尔马五百匹。据僧格林沁覆奏可以匀拨四百匹因天气炎暑暂停起解。现在胜保军营。亦尚缺马。此项马匹著即随同此起马队一并解交胜保。俾与伊额均匀拨用津郡防务紧要。如果存兵尚形单弱。并著僧格林沁酌量情形。飞咨察哈尔都统再行挑选马队五百名。赴通补足原数。将此谕令知之。　　

○又谕、胜保奏、亲赴凤临、扼贼东窜并请饬袁甲三进扼淮河北岸一摺。昨据袁甲三奏称由宿州至怀远。道路已通已有旨谕令迅速前进会攻怀凤矣胜保因怀远贼势渐蹙。恐其被偪东窜。欲亲赴凤临一带督率布置并就近将李兆受一股相机招抚自系为全淮大局起见。除招抚李兆受一节已于另片内批示其由凤阳东窜之路即著胜保前往布置临淮水路既有贼船下驶尤应实力堵御以固清江门户袁甲三接奉前旨谅亦克日进兵著即与胜保合兵会剿务由淮河北岸节节进攻使该匪不至南趋定远。东扰盱眙以免日久延蔓。将此由六百里各谕令知之　　

○镶黄旗蒙古都统胜保奏、招降李兆受输诚纳款。得旨招降李兆受一事。固应示以坦白尤须倍加防范。　　

○予安徽阵亡千总刘正富、赵易升、嵩林、把总金云升、外委周万发祭葬世职附贡生程希贤等赏恤如例。　　

○丁亥。谕军机大臣等、扎拉芬泰奏、派员前赴塔城与俄夷会议。并录该夷原咨呈览一摺。俄夷货圈一事。本年四月间。已由理藩院行文萨纳特衙门。此时当必递到嗣于六月二十三日。复寄谕该将军、即行派员与议。毋庸过于辩驳。想亦经奉到矣。俄夷此次来咨。虽仍以勘领存货为辞。而要求赔偿。固属意中之事。扎拉芬泰、业已派令协领哈布齐贤等、前往会议。自应将此案速为完结著即知照明谊、并饬该协领等、于会晤该夷使时务须情谕理晓妥为开导。其现存夷货值价若干。即与公同估计。此外被焚货物。傥该夷必欲赔偿。著即照所议。饬商分年赔补以示羁糜而免枝节。该夷因五口通商等事。尚知感激。或不致有过分要求。难于措手。至此后通商。有无另议及修理夷圈等事。均著一并妥议。随时奏明办理。将此谕令知之。　　

○以刑部尚书麟魁、兼署吏部尚书。以克勤郡王庆惠、署正白旗满洲都统。郑亲王端华、署镶蓝旗汉军都统。　　

○以候补三品京堂王庭兰、为贵州按察使。　　

○以攻剿贵州平越等处贼匪出力。赏孝廉方正王崇植、花翎。守备龙云化等、蓝翎。余升叙有差。　　

○予贵州军营病故按察使福建、祭葬恤荫。　　

○戊子。中元节。上诣安佑宫。行礼　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡宫。　　

○遣官祭端慧皇太子园寝。　　

○谕军机大臣等、庚长奏、防剿经费不敷。请饬于盐课项下、拨解银两等语。临淮贼船。势将下窜。该河督现于洪湖上游。添派兵勇以防为剿。月需口粮军火约一万数千两除淮北每月可以提银五千两外。尚未及半。亟应再为筹拨。著何桂清、饬令两淮运司、再于淮南北盐课项下每月拨解银五千两。以充军饷将此由五百里谕令知之。　　

○又谕、前有旨。谕知瑛棨、令将留防鹿邑之陕西兵一千名。派赴袁甲三军营另调本省防兵一千名往鹿邑接替。并令酌派邱联恩、前赴鹿亳一带协剿仍令朱连泰、与袁甲三互相联络本日据英桂瑛棨奏归亳等处剿匪情形。据称已派游击承惠、带兵勇千名。前往会同朱连泰防剿鹿亳两营军威已壮。其永城等处。复有山西官兵协同防剿。是豫境虽间有贼踪多系零星小股现在凤临怀宿。匪势狓猖。几欲沿淮下窜其情形倍形吃紧。著瑛棨、仍遵前旨速将陕西兵一千名派赴袁甲三军营。毋再截留。致误清淮全局。仍再抽拨本省防兵一千名。前往以补陕兵之数至邱联恩、前在光商等处防堵此时楚豫边界业已肃清该总兵是否尚在该处若令移赴归亳交界。堪资得力。并著瑛棨、饬令酌带本镇官兵。即行前往该总兵到后朱连泰即可接应袁甲三俾得迅速前进即邱联恩不克分身。亦当饬知朱连泰、与淮北各军。声势联络毋任隔绝将此由六百里谕令知之。　　

○以浙江处州等处防剿出力。复道员俞树风职。免副将福昇处分。　　

○以剿办安徽阜阳教匪出力。赏游击巴扬阿、巴图鲁名号。道员陆嵰、游击惠芳、罗仲保、都司杜芸、守备王万年、罗景焘、窦万禄、佐领那苏巴图等、花翎。马甲德隆阿等、蓝翎。余升叙有差。　　




大清文宗协天翊运执中垂谟懋德振武圣孝渊恭端仁宽敏显皇帝实录卷之二百五十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。七月。己丑。月食。　　

○谕内阁、杭州织造庆连奏、关税不敷抵拨、请旨办理等语。现在运务紧要。所有该关新季税银。著俟赶办七年运务完竣后。再行拨济筹防局。　　

