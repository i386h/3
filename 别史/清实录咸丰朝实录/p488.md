<!-- { "loadSidebar": true } -->
○又谕、赫特贺奏、接据禀报、宗喀失守、并廓番遵派噶箕、至边界听候剖断一摺。廓尔喀国。前次拥兵数千。占踞济咙。并夺去聂拉木地方。狂悖之迹。渐已显露。现又攻陷宗喀。其势益张。经该大臣檄谕之后。虽据该夷拣派噶箕藏格巴都尔、至宗喀听候剖断。但其桀骜诡诈之情。恐未能理谕。俟该噶箕到协噶尔。该大臣即将该国王上年及此次所禀被唐古忒欺陵各案。逐件秉公查办。并查明该夷与唐古忒因何起衅根由。务当准情酌理。折服其心。并晓以大义使赶紧退出宗喀、济咙等处地方。设该国仍要唐古忒算给银两。让给地方。该大臣务当据实驳斥。至此次情愿备兵助剿。尚未有旨允准。何得云使费一切。已致无著。显系藉端要挟。该大臣亦当与彼剖析明言。使该夷不致再存妄想。仍知照达赖喇嘛色哷本、诺们罕朗结曲丕等。妥为开导。傥恃众抗违。不知悛悔。亦不能不慑以兵威。该大臣驰抵协噶尔后。与该噶箕会晤。如该国感悔撤兵。自毋庸轻议征剿。傥肆行猖獗。即一面奏闻。一面知照乐斌、相机前进。该大臣务当体察情形。妥为办理。满庆当已到藏。著即留住前藏。调度一切。另片奏札调土兵。屡催罔应。殊属不成事体。现调川兵为数无多。仍须藏属兵丁会剿。著该大臣查明所调各兵。如果有意抗延。即行分别惩办。将此各谕令知之。　　

○又谕。陈启迈奏、湖北崇通股匪、围攻义甯州城、抽调兵勇援剿一摺。自武昌失守之后。崇通等县。复为贼踞。裹胁日多。现有大股逆匪。由古石岭杭口、窜入义甯州境。围困州城。湖北大军。现在攻剿武汉之贼。崇通一带逆匪。其势不能兼顾。以致贼势蔓延。扰及江境。该抚先后派拨兵勇。前往堵剿。现复札饬吴锡光带勇千名。驰往援应。并飞饬知府林懋勋等、统带兵勇。倍道前进。即著严饬该员等、迅速进剿。以解州城之围。如兵力不敷。仍当酌量添兵助剿。饶州业经克复。耆龄、遮克敦布、所带练勇。亦可察看缓急。相机调拨。如剿办得手。即当不分畛域。越境追击。以助湖北兵力之不及。务将此股逆匪。尽数剿除。勿留余孽。其德兴等处余匪。仍饬罗泽南等、极力摉捕。毋令余烬复然。将此由六百里谕令知之。　　

○又谕、昨据英桂奏、信阳防堵紧要、并光州所属剿匪情形、本日据张之万奏、光州一带捻匪、恐有粤匪句结、请旨分兵速剿一摺。据称、息县、及正阳、新蔡等处。均有捻匪聚抢。并州判典史被戕等事。业经英桂入奏。惟所称地方官若加意剿捕。原可即时扑灭。乃迁延月余。以致愈聚愈多等语。著英桂查明该州县等、何员迁延贻误。据实严参惩办。邱联恩现在光山驻劄。著即严催该镇。督饬兵勇。迅图克复县城。毋稍迟误。并将此股捻匪。悉数剿除。免致与逆匪内外句结。至赴楚之兵。断难再分。所有西淩阿过豫酌留官兵。谅已催提到防。并杨霈拨回马队。均可分派择要扼守。该抚总当通筹兼顾。先将光息等处捻匪剿除。以靖内患。方可专力防堵。不致牵掣。将此由五百里谕令知之。　　

○直隶宣化镇总兵官赵毓桂、因病解任。以江西南昌协副将罗玉斌、为直隶宣化镇总兵官。　　

○以造办铜轮火药出力。予福建道员英朴等、议叙。　　

○以援剿广东贼匪。韶州府城解围。予江西知县周汝筠、知府补用。　　

○戊寅。上幸瀛台。　　

○御勤政殿。赐奉命大将军惠亲王、参赞大臣科尔沁博多勒噶台亲王僧格林沁、并从征将士、王、贝勒、贝子、公、文武大臣等宴。赏赉有差。　　

○谕内阁、杨霈奏、剿贼获胜、进攻德安一摺。前据杨霈奏、游击常德等、协同署知州严澍森等、进剿随州。叠次获胜。适提督孔广顺督兵赶到。遂于四月二十九日克复州城。兹据奏称该匪败窜后。于应山县属马平港、长林冈、一带掳掠。复被官军袭杀。初八日。有贼三四千人上窜。刘富成带兵迎剿。严澍森督团策应。官军与贼遇于中途。刘富成手刃贼目数人。兵勇鏖战。复杀百余名。乘胜追至河边。山水暴发。该匪被偪淹没。不计其数。我军过河追杀四十余里。计共歼毙千数百名。生捦四十六名。夺获马匹器械多件。贼锋已挫。著官文督饬孔广顺等、迅速进攻德安。毋稍迟延。　　

○谕军机大臣等、崇恩奏步队官兵。无可再调等语。西淩阿前奏调山东步队。系交英桂调遣之兵。现在该大臣剿办湖北逆匪。而豫省防剿。尤为紧要。著崇恩即于备调官兵一千五百名内。挑选精锐步队五百名。派委得力将弁管带。驰赴河南一带。交英桂调遣。毋稍迟误。将此由五百里谕令知之。　　

○己卯。上诣寿康宫、问皇贵太妃安。　　

○谕军机大臣等、理藩院奏、遣犯纠众抗租、请饬严办一摺。据该台吉等呈称、道光三十年间。王柏龄等纠众霸租。吴保太煽惑动众。经钦差及盛京将军带兵查办。众佃始行交租。嗣经侍郎书元、为吴保太奏请赎罪未准。不知刑部何故、于四年二月间放令回家。并不起解。以致前案逸犯霍义等、复纠合匪佃孟玉龄等、结盟抗租。自上年秋间开徵。至今所收租项。不及十分之三。蒙古日形苦累等语。吴保太既系拟遣之犯。何以刑部于上年二月间放令回家。并未起解。著英隆迅速查明具奏。并将吴保太即日起解。毋许逗遛。所有纠众抗租之霍义等、著迅速查拏。严行惩办。以儆刁风。原摺著钞给阅看。将此谕令知之。寻奏、据奉天府府尹咨称、咸丰二年二月。盛京刑部咨送流犯吴保太。当将该犯递回原籍开原县收禁。令其详请定地发配。嗣因直隶办理军务。所有递解人犯。行令一体截留。并非无故迟延。亦无放令回家情事。现已由省差押起解。报闻。　　

○湖广总督官文奏、探闻贼窜府河。调盐道常恩、带勇赴潜江。以为沔阳、德安、应援。并现与荆州左翼副都统载增、商筹防守。得旨。著饬令载增会同地方文武、仍须妥慎防范。　　

○杭州将军瑞昌奏、乍浦军政。请俟军务告竣举行。从之。　　

○庚辰。以剿办湖北襄河贼匪获胜。赏协领恩夔、全亮、佐领依西布、春昌、防御胜魁、庆吉、乌尔恭额、都司苏升、同知恩喜等、花翎。武举松鹤等、蓝翎。余升叙有差。　　

○蠲缓直隶吴桥、东光、景、阜城、永年、沙河、任、邢台、南和、唐山、隆平、柏乡、河间、献、青、南皮、静海、十七州县被贼村庄、应徵额赋。赈吴桥、东光、景、三州县被贼灾民。　　

○辛巳。谕军机大臣等、西淩阿奏、督兵驰抵汴梁。分起前进。并筹拨军需一摺。前据杨霈奏、四月二十九日。收复随州。派兵进攻德安。官文奏于五月十一日。督兵启程。驰赴枣阳。并探闻随州德安之贼。已陆续下窜。出府河而至襄河。逆匪奔窜无常。总未大受惩创。官文所带川兵。及该大臣所带兵勇。均系精锐之师。必须赶紧会合。探明贼踪。痛加剿洗。力挫凶锋。兵贵神速。断不可稍涉观望。致误事机。僧格林沁前奏派勇目詹起纶等、赴楚侦探贼情。该勇目等如探明逆匪情形。该大臣查勘确实。即可相机布置。并将所探情形。随时附报具奏。现派绵洵帮办该大臣军务。业经启程。并带银四万两前往。该大臣驰抵楚省。所需军饷。可先与官文通融办理也。将此由六百里加紧谕令知之。　　

○又谕、西淩阿奏、驰抵汴梁筹拨军需一摺。该大臣此次所带兵勇约数千名。据奏由冯官屯启程。仅带银一万七千两。若不豫为筹备。稍有支绌。所关非细。现在河南藩司郑敦谨、已派候选同知陈南金、随往行营。办理粮台支应。著英桂督饬该藩司、无论何项。迅速筹拨数万两。解赴该大臣军营。以备接济。不得藉口于无款可筹。致滋贻误。英桂现驻信阳。距楚较近。所有楚北近日贼情。务即侦探明确。飞咨该大臣。以便相机进剿。该大臣已留马队兵七百五十名。步队兵五百名。饬令副都统麟瑞等带赴信阳。听候该抚调遣。即著英桂妥为布置。毋稍松懈。至各省解项。行过豫境。并著严饬该藩司、不得任意截留。以至顾此失彼。将此由六百里加紧谕令知之。　　

○予湖北阵亡荆州驻防文武举人、及兵丁等七百七十名。赏恤如例。　　

○壬午。谕内阁、怡良等奏请展缓乡试一摺。本年江南省应举行乙卯科文武乡试。据称该省军务未竣。现在试期已近。体察情形。不能依限举行。所有本年江南省乙卯科文武乡试。著照所请。准其展至戊午科归并举行。按照两科定额取中。以昭慎重。　　

○谕军机大臣等、托明阿等奏、续攻瓜州、并水陆兵勇剿贼获胜一摺。此次东西陆路官兵。续攻瓜州逆匪。虽歼毙多名。究未能直捣贼巢。克期收复。且该逆坚匿不出。我军仍无从著手。必须设法进攻。或诱贼离巢。痛加剿洗。断不可再事迁延。至上下游江面。贼船往来无定。复闻江陵逆匪。多造船篺。欲顺流冲突。为下援瓜镇之计。此时急务。必应严饬水师各船。合力堵剿。使瓜镇之贼。不能互相援应。一面督饬陆路诸军。奋力进攻。红单拖罾各船。分防各隘。既属过单。续调拖罾五只。即飞调来江。以资攻剿。其仪徵、六合、浦口、江浦等处。均属北岸扼要之区。著该大臣等严饬带兵文武各员。实力防范。毋令逆匪乘间窜越。托明阿自到扬州督兵以来。打仗未尝不力。然往往胜负参半。蕞尔瓜州。并无城池可守。何至被贼久踞。攻剿费力。竟与坚城相等。恐调度或未尽善。抑带兵诸将。恃勇而不济以谋耶。著托明阿、会同陈金绶、雷以諴、悉心筹画。谋定后动。务操必胜之算。以慰殷盼。毋得以小有斩捦。数日一奏。视若奉行故事也。将此由六百里谕令知之。　　

○命河南布政使郑敦谨来京。以长芦盐运使瑛棨、为河南布政使。　　

○以江苏瓜州剿贼出力。赏都司陈显铭、花翎。　　

○癸未。谕内阁、英桂奏、剿办光山捻匪、收复县城一摺。河南捻首易添富等、窜踞光山。经邱联恩统带兵勇。督同候补知县廖庆谋等、合力进攻。廖庆谋首先登陴。杀贼多名。余匪夺门而逸。立将县城收复。署参将成景等、跟追窜匪。至何家畈地方。与该处团勇合击。复追至陈家寨。计共毙匪四五百名。生捦数十名。该匪复由罗官店等处狂奔。经署罗山县知县郑元善、兼理息县知县耿潜修、率领乡团。沿途截杀殆尽。此次捻匪初陷息县。经官兵收复后。旋复窜踞光山。叠被兵勇追剿。旬日之间。即将县城收复。办理尚属迅速。著英桂仍饬邱联恩等、将窜匿余匪。摉捕净尽。以靖地方。　　

