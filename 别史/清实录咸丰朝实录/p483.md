<!-- { "loadSidebar": true } -->
○谕军机大臣等、曾国藩奏、湖北兵勇、不可复用一摺。据称湖北督抚两标之兵。习于淫侈。偷惰已久。自粤匪窜扰该省。全军屡次溃败。习以为常。请于襄阳、郧阳等处。招选山民。编入兵籍。加以训练。使向来溃散兵勇。不得混入。然后可得劲旅等语。武汉等处。屡遭蹂躏。可见该省兵勇。毫不足恃。曾国藩等克复武汉后。杨霈收集溃兵。并招募楚豫之勇。为数不为不多。乃广济一败。几不复振。此时必应简练士卒。力挽从前积习。惟该督所带楚北兵勇甚多。一时恐未能概行裁撤。另募新兵。全在该督等、严饬带兵将弁。挑选精锐。裁汰疲羸。申明纪律。信赏必罚。庶可转弱为强。其首先奔溃之卒。即应处以军法。不得少存姑息。据该侍郎奏称、襄阳、郧阳、民风朴拙。招募该处乡勇。自可得力。其宜昌、荆州等处。当亦可招募。以资攻剿。前经谕令该督、督同常亮等、先复德安。节节进剿。此时孔广顺、所带步队官兵。谅已抵楚。此项劲旅。尚属可恃。著即懔遵前旨。迅速进剿。毋再迁延。胡林翼前奏、添募水陆兵勇。分布南北两岸进剿。所募各勇。能否得力。著加意察看。分别淘汰。现在武汉等处。如何攻剿情形。并著随时奏报。以慰廑念。原摺著钞给阅看。将此由六百里各谕令知之。　　

○成都将军乐斌奏、游击钟琦等、拏获伪军师吴三省正法。得旨。该犯罪大恶极。似此明正典刑。实足以快人心。钟琦等著存记。俟有应升缺出。酌量补用。　　

○以防剿贵州匪徒出力。赏四川总兵官文祥、都司钟海、花翎。守备吴定邦等、蓝翎。余加衔升补有差。　　

○乙卯。上诣寿康宫、问皇贵太妃安。　　

○谕军机大臣等、僧格林沁奏、冯官屯现存京旗、吉林、黑龙江、绿营官兵。六千余名。均交西淩阿统带。暂在该处。听候谕旨等语。该处官兵。除裁撤归伍外。尚存京旗兵若干名。吉林兵若干名。黑龙江兵若干名。绿营兵若干名。系何省何营。统计马队若干。步队若干。著西淩阿分晰开单。详细具奏。现在冯官屯军务告竣。直隶粮台。著即裁撤。其现存官兵。著暂留顺天粮台通永道觉罗海瑛、会同山东粮台兖州府知府叶圭书、办理支应将此谕令知之。　　

○浙江巡抚何桂清、奏报贼扰常山、开化、经官兵击退。窜往徽境。现饬堵剿情形。得旨。该镇是否退缩无能。该道府等、有无扶同捏饰。著一并确查。迅速覆奏。勿任贻误地方。　　

○赏已革工部左侍郎培成、三等侍卫在大门上行走。　　

○湖南绥靖镇总兵官福炘、因病休致。以甘肃庄浪营副将松龄、为湖南绥靖镇总兵官。　　

○以剿办山东冯官屯逆匪出力。赏副都统托云保、那福德、庆瑞、佐领德春、乌尔棍仓、巴达啷贵、他清阿、鄂特色尔、委参领佟格、员外郎扎克丹、头等塔布囊赛音巴雅尔、四等台吉巴图尔等、花翎。佐领德容等、蓝翎。余加衔升叙有差。　　

○以挑穵冯官屯引河出力。赏员外郎德克津泰、知府刘衡、通判沈康保、花翎。知府曹大绶等、蓝翎。已革布政使张集馨、五品顶带。余升叙有差。以守御河南怀庆府城出力。赏协领鹤龄、穆精阿、佐领哈禄堪、参领苏珠克图、达尔济、防御卓淩阿、萨明阿、三音布、花翎。骁骑校奎耀等、蓝翎。余升叙有差。　　

○以四川川东官绅办理团练出力。赏游击颜朝斌、花翎。余升叙有差。　　

○以贵州黎平府官绅办理团练出力。赏参将庆瑞、花翎。千总王世章等、蓝翎。余加衔升补有差。　　

○丙辰。上诣寿康宫、问皇贵太妃安。　　

○京口副都统哈富那、因病解任。以头等侍卫都兴阿、为京口副都统。　　

○命翰林院侍讲殷兆镛、编修孙衣言、李鸿藻、在上书房行走。　　

○以剿办安徽高资黄池贼匪出力。赏都司黄天伟、巴鲁图名号。花翎。总兵官都隆阿、副将王懋、佐领伊精阿、都司刘瀛、王凯、张威邦、守备陈万景等、花翎。都司杜照瑞等、蓝翎。余加衔升叙有差。　　

○以办理江南粮台出力。赏知州铭岳、花翎。余升补有差。　　

○丁巳。上诣寿康宫、问皇贵太妃安。　　

○谕内阁、劳崇光奏、请展缓乡试一摺。本年广西省。应举行乙卯科文武乡试。据称该省现办剿捕。仍难依限举行。所有本年广西省、乙卯及辛亥两科归并文武乡试。准其暂缓举行。著该抚于来春体察情形。如果地方安靖。即行奏请。于咸丰六年特开一科。将乙卯及辛亥两科归并举行。并按照定额广额取中。以昭慎重。　　

○谕军机大臣等、扎拉芬、杨霈奏、武汉贼匪。上窜德安。我军进攻。并常亮失利退回。扎拉芬、被围冲出受伤各摺片。览奏实深焦急。此次贼匪大股、分扑平林市长林冈。杨昌泗等迎剿。先胜后挫。常亮所带马队退回时。反将步队冲乱。扎拉芬营盘被围。该将军受伤。溃围而出。现在逆势猖獗已极。襄阳一带情形。甚属吃重。前据乐斌等奏称。先后调派兵勇数千名。归颜朝斌统带赴楚。又据僧格林沁、奏派刘衡等、带投诚义勇。前往助剿。此项兵勇。谅已陆续抵楚。著该督等迅速催提。奋力攻剿。扎拉芬、现在是否由南路赴襄阳。该郡系粮台重地。且尚有后起步队。该将军到彼。一面严密布置。一面仍赶紧整顿。与杨霈诸军、合力进剿。杨霈屡次挫失。若再不知奋勉。致逆匪肆扰襄樊一带。自问当得何罪。现在茌平县、冯官屯贼匪悉数殄灭。投诚两湖义勇。僧格林沁已派员管带回籍。交该督等调遣。并据该大臣现派勇目詹起纶等八名。于到楚后、暗探贼营。设法解散。该督即当随时察看情形。剿抚兼施。妥为办理。将此由六百里加紧各谕令知之。　　

○又谕、现在楚北贼势狓猖。亟宜派兵策应。著西淩河、于冯官屯驻劄官兵内。挑选绿营步队精兵二千名。配齐军装器械。拣派得力将弁管带。即日启程。前赴湖北杨霈军营。听候调遣。并将该官兵启程日期。先行具奏。毋稍迟延。将此由六百里谕令知之。　　

○又谕、本日据英桂奏、探闻贼窜随州一摺。此次逆匪分股陆续上窜德安。据河南所获逆犯、讯有欲由随州、枣阳、窜往襄樊之供。南阳一带。亟应加意严防、现在扎拉芬、于五里墩营盘被扑后。是否赴襄整旅。尚无确信。杨霈、常亮、均退去唐县镇驻劄。贼势逾张。我兵更形单弱。若襄阳有警。豫省边防吃重。该抚已知会孔广顺、即由关外拔营。向应山进发。急宜迅催该提督、径赴随州会剿。遏楚北贼锋。即以保护豫省边界。至常亮挫失。半由所带马队、于地势不宜。不如饬令常亮、将马队退劄三关。以防豫境。将此由六百里加紧谕令知之。　　

○又谕、英桂奏、牛鉴在正阳关防堵。现因患病。请派员驰往接办等语。正阳关地方紧要。牛鉴年衰患病。恐致贻误。自应派员接办。惟据称豫省镇道大员。俱分驻要地防堵。一时无员可委。自系实在情形。著和春、福济、迅即就近派委妥员。驰赴正阳关接办防堵事宜。并饬牛鉴、俟接手有人。再行交卸。以重防守。将此由五百里谕令知之。　　

○以剿办山东冯官屯贼匪出力。赏四品台吉伯彦都古拉喜、蓝翎护卫玛勒洪阿、奇苏阿勒腾桑、鄂奇尔额普图、花翎。予阵亡三等护卫巴萨拉、祭葬世职。　　

○以湖北剿贼不力。拔西安副都统常亮花翎。　　

○戊午。上诣寿安宫西所、问如皇贵太妃安。　　

○诣寿康宫、问皇贵太妃安。　　

○谕内阁、和春、福济奏、庐州连日围剿、并外贼复至、大加斩馘一摺。庐州逆匪。屡有外贼来援。均经随时击退。四月初七八九等日。将水西门城墙。攻陷丈余。我兵奋力进击。用连环枪炮。佐以喷筒火箭。毙贼甚多。因值大雨。城河水涨。未能越过。连攻至五昼夜。该逆仍复死守。十四日复有贼匪二千余人。在烟墩集之西萃庙地方。劄营三座。欲来接应。和春等、统兵驰往迎击。毙贼无算并歼骑马贼二名。余贼奔逃。官兵追杀。一面将贼营围打。营内贼匪。越墙逃窜。兵勇拥入。尽力砍杀。将贼营毁为平地。赶杀十余里。约毙贼三四百名。夺获炮位军械甚多。庐城贼匪。外援叠至。均被官兵剿退。城中余匪情形已极穷蹙。著和春、福济、督率兵勇。迅速合围。力图克复。毋再玩延。　　

○又谕、前据福济奏、已革安徽庐州府知府护庐凤道立诚、呈控被参各款、袁甲三审讯时、有偪供等情。当降旨交福济、督同署臬司恩锡秉公研鞫。兹据该抚奏称、现在督兵剿贼、请改派大员审办等语。所有立诚控案。著交怡良、亲提人证卷宗。秉公研讯确情。按律定拟具奏承审官、侯补同知李安中、候补知州朱维屏、署凤阳县知县姚德宾、一并归案质讯。　　

○己未。上诣寿康宫、问皇贵太妃安。　　

○谕内阁、湖广总督杨霈、前因武昌失守。降旨革职。仍暂留本任。责令戴罪自效。迨逆贼上窜德安。该革督以防守襄樊为名。由随州以至枣阳。节节退守。屡经严旨。催令进剿。复以兵勇未集。迁延观望。迨西安将军扎拉芬。由陕带兵。行抵随州。于五里墩地方。与贼接仗被围。该革督坐拥重兵。近在数里之间。并不实力救援。反催调相去较远之拣发知府崔兰馨等、前往接应。以致该将军力竭阵亡。实属懦怯无能。有心延误。该革督自广济兵溃以后。湖北逆匪。复肆狓猖。其贻误之罪。何堪悉数。朕仅予薄惩。方冀其振刷精神。力赎前愆。乃数月以来。亳无布置。辜恩溺职。实堪痛恨。杨霈著即革任。仍交官文差遣。傥再不知奋勉。即行从重治罪。西安副都统常亮、昨因救援不力。降旨摘去顶带。兹据杨霈查明。该副都统、于奉调往援时。已远赴唐县镇地方。临阵退避。可恶已极。常亮著即革职。仍留营效力。以观后效。　　

