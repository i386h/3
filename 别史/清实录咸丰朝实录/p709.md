<!-- { "loadSidebar": true } -->
○戊申。谕内阁、刑部奏、审明刃伤庶母之职官、可否纳赎一摺。此案已革御史联泰。因持刀恐吓继子熙常、致将上前劝阻之庶母皮氏刃伤。该部拟以发往新疆、充当苦差。并声明年逾七十。律得纳赎。惟系已革御史。请旨遵行。联泰著准其照例纳赎。仍交该旗严行管束。毋令滋事。　　

○又谕、张祥河等奏、审明革职知县讳盗滥刑各情、按律定拟一摺。此案已革固安县知县席伊炳、于境内铺户被劫。辄敢任听典史王彦彬、把总赵起、商明改报窃案。经事主李世德具控。辗转邀人说合。已属藐法。迨李世德以宿娼犯案。复令因案在押之捕役。前往捕拏。笞责毙命。藉端洩忿。种种乖谬。业经审讯明确。席伊炳、著从重发往新疆效力赎罪。王彦彬、赵起、业巳革职。著毋庸议。其听从说合之已革河营把总刘济堂、并非兼辖。准其开复把总。仍交兵部察议。　　

○又谕、曾望颜奏、知县被参后、仍复不知振作、请革任拏问一摺。陕西蓝田县知县李梦荷、昨因吏部奏、原参处分、与定例不符。业经降旨革职拏问。兹据曾望颜奏称、该革员于被参后。并不将境内蝗蝻认真扑捕。且将邻境卖蝗民人。遽行枷责。并扣留委员查核禀件。代为捏词禀报。种种荒谬。殊出情理之外。李梦荷、著交曾望颜亲提严讯。将该革员应得罪名。加等定拟具奏。　　

○谕军机大臣等、玉明奏、前次调取保定驻防擡枪四十杆。并枪兵八十名。旗帜兵二十名。防御一员。骁骑校二员。委骁骑校四员。前赴山海关。迄今半月之久。尚未据该城守尉覆报启程日期。请旨饬催等语。该城守尉郭勒敏、于玉明调取擡抢及官兵等、何以日久未报启程。著谭廷襄查明具奏。至山海关原驻官兵。及近调盛京官兵。为数不少。无须另调。著谭廷襄、即饬郭勒敏、将玉明调取之擡枪等件。酌拨官兵。解往山海关。交副都统定福收存备用。该官兵等、仍回保定驻防。毋庸留于山海关。将此由六百里各谕令知之。　　

○命礼部尚书瑞麟、驰往天津查办事件。　　

○己酉。谕内阁、御史李希郊奏、请饬查江西省被贼州县、恳恩蠲免钱粮一摺。各直省偶遇偏灾。一经该督抚奏到。朕必立沛恩施。其被兵滋扰地方。亦属次加恩。将应徵钱粮等项蠲免。以恤民艰。江西各府州县。被贼窜扰。已阅数年。小民荡析离居。深堪悯恻。现在九江、抚州、建昌等府、先后克复。地方渐次肃清。惟念兵燹之后。民困未苏。著该抚迅速查明被扰各州县应徵钱粮。奏请分别蠲免。用副朕轸念民依至意。　　

○谕军机大臣等、前因逆匪窜扰浙江。特命和春兼办江浙两省军务。后因和春患病。未能即日赴浙。降旨令曾国藩、驰往浙江办理军务矣。兹据骆秉章奏、拟分拨楚军援浙。并请饬曾国藩统率前往。与前降谕旨。适相符合。据奏现在援江各军。多系曾国藩旧部。如该侍郎统带赴浙。必能将士一心。并虑及勇饷一项。江西既不能筹。浙江能否供应。尚难豫揣。拟由湖南每月筹解银二万两。作为援浙勇饷。实能统筹大局。不分畛域。著即照办。惟湖南一省。既能兼顾浙江。湖北省亦当竭力筹画。著官文、胡林翼、按月筹解饷银二万两。专供曾国藩一军之用。该侍郎兵力既精。饷需又足。必当迅速奏功。已定何日启程。即著骆秉章传旨。令该侍郎即行驰奏。将此由六百里各谕令知之。　　

○又谕、现在各夷通商条约巳定。夷船均已起碇出天津海口。据桂良等奏、＜口英＞夷条约内开、立约之后。请钦派户部大员、赴上海。会同＜口英＞员商定税则后。该夷复遣李泰国来求商定税则。可否即派江苏巡抚赵德辙、督同臬司现署上海道薛焕查办等语。因思此次夷务章程。系桂良等与该夷面定。自应一手经理。本日巳明降谕旨、令桂良、花沙纳、基溥、明善、驰驿前往江苏。会同何桂清、妥议通商税则事宜矣。该督接奉此旨。即拣派熟悉夷务之员。届时前赴上海。听候桂良等差遣。该夷如先到江苏。该督即先行照会。俟桂良等到后。会议可也。会议明发旨一道。钞录附寄。以便宣示该夷。俾静候钦差。勿致另生枝节。再此次商定税则。系夷务一大转关。何桂清务须倍加慎密。不但严缉暗递消息之汉奸为要。即京员或有信函。尤不可稍为摇惑。议论多而实际少。惟静候内定办法。方能于大局有益也。将此由六百里密谕知之。　　

○户部奏、两江总督何桂清、请将上海洋货义捐、给予议叙。恐有违禁物件在内。未便核准。得旨。往返驳查。必致以后报捐之人。心怀观望。著准其照海疆章程。给予奖叙。况既据奏称系洋货。自无违禁之物。尤不值一查。　　

○命大学士桂良、吏部尚书花沙纳、工部右侍郎基溥、武备院卿明善、驰往江苏。会议通商税则事宜。　　

○命盛京将军庆祺来京。以礼部侍郎玉明、署盛京将军。以山海关副都统定福、统带山海关防堵官兵。　　

○改铸甘肃洮州厅土司指挥佥事印信。从总督乐斌请也。　　

○以克复江西抚州、临江二府城。赏道员刘于淳布政使衔。同知康国器、守备黄忠、梁万贵、彭维玉等、花翎。把总丁应龙等、蓝翎。余升叙有差。　　

○以湖南援军克复江西抚州、建昌二府。暨南丰等县城。赏同知胡兼善、都司刘松山、王开佶、朱绍辉等、花翎。余升叙有差。予阵亡守备彭家斌、把总舒进堂、外委何启耀、罗逢春、祭葬世职。　　

○以湖南援军克复江西临江府城。赏都司邓在富、杨虎臣、萧孚泗、守备王高来、黄仁遗、萧庆高、毛治祺、朱桂秋、杨岩宝、彭定胜、李忠楷等、花翎。把总李荣忠等、蓝翎。余升叙有差。予阵亡守备黄鹏飞、千总田兴科、把总楚玉林、外委陈大运、县丞贾启祺、从九品赵敦廙等、祭葬世职。增生周守愚、附生邓从愚、监生陈经明等、祭葬世职。如从九品例。军功李显仁、武生刘耀南等、祭葬世职。如外委例。　　

○庚戌。谕军机大臣等、昨因各夷和约已成。降旨令桂良、花沙纳、基溥、明善、携带钦差关防。驰驿前往江苏。会同何桂清、妥议通商税则事宜。著黄宗汉、饬令广东绅士布政使衔伍崇曜、前任盐运使潘仕成、即日前赴上海。听候桂良等、差遣委用。将此由六百里密谕黄宗汉、并传谕粤海关监督恒祺知之。　　

○以剿办福建台湾匪徒出力。赏副将曾玉明、巴图鲁名号。副将黄进平、参将夏汝贤、游击王国忠、守备韩锦标、同知丁曰健、郑元杰、花翎。把总游绍芳等、蓝翎。余升叙有差。　　

○予直隶天津阵亡千总刘英魁、把总李镛、蓝翎长富广、祭葬世职。　　

○辛亥。谕军机大臣等、前据官文奏、楚军水陆东征、进剿皖豫、先清江北。兹据福济奏称、探闻李兆受大股窜并滁州、攻扑清流关、请饬李续宾迅速来皖等语。捻首李兆受。曾据胜保奏称、有投诚之意。何以复攻清流关。欲与临淮凤阳巨捻、名结北窜。福济所派参将尹善廷一军。现在被围甚急。总兵嵩瑞等、带兵援剿。尚恐不敷分布。袁甲三因徐州吃紧。未能前赴临淮。若令该逆句结凤阳等处捻匪。则胜保一军。亦形单弱。此时皖北情形。万分紧急。著李续宾、迅速前进。即由舒城、庐江、围绕而南。使捻匪粤逆、不能句结。并著官文、胡林翼、饬令舒保、督带马队。随同进剿。仍随时查看皖豫两省情形。相机策应。总期节节南偪。毋令北窜。将此由六百里谕令知之。　　

○又谕、据福济奏、探闻捻逆李兆受大股、窜并滁州、攻扑清流关、欲与临淮凤阳巨捻、句结北窜等语。该逆李兆受、前经胜保等奏、业已递禀乞降。曾谕令设法笼络。俾得效用。兹福济探闻之说。未知是否讹传。抑系确实。此辈狼子野心。反覆原在意中。胜保如能相机驾驭。俾仍悔悟投诚。更属妥善。特不可堕其术中。至清流关一带。参将尹善廷带兵扼守。现在被围甚急。虽经福济饬令总兵嵩瑞、副将惠成、带兵前往。会合塔思哈等援剿。兵力尚形单薄。袁甲三现因徐州紧要。未能即赴临淮。著胜保察看情形。力筹策应。以杜该逆北窜之路。本日已谕令李续宾、由舒城、庐江、围绕而南。以期合力剿办。胜保现驻怀远。著即悉心调度。并遵照前旨。将凤阳怀远两城。迅速攻克。袁甲三由徐州自北而南。与胜保会合。毋令匪众更肆蔓延。将此由六百里各谕令知之。　　

○又谕、蒋蔚远奏、饷项支绌、恳请添拨一摺。贵州都匀思南等处。贼氛未靖。带兵各员。分路进剿。镇远黎平两府。及独山荔波各州县。处处防剿。需饷甚钜。虽山陕四川等省。尚有未解银二十一万余两。但积欠过多。解到后亦不敷分拨。著王庆云、恒福、曾望颜、再行各筹银五万两。同前未解之项。陆续分起。解往贵州。其湖南欠解贵州协饷。亦著骆秉章速筹银三万两。就近解交镇远黎平两府。以济急需。将此由六百里各谕令知之。　　

○予贵州阵亡知州钱元善、祭葬世职。　　

○蠲免贵州都匀、镇远、黎平、安顺、四府、平越、独山、麻哈、黄平、都匀、清平、镇远、施秉、永从、开泰、余庆、荔波、龙里、贵定、永甯、普定、十六州县、及清江、下江、归化、三通判、锦屏乡县丞所属、被扰地方额赋有差。　　

○壬子。上幸同乐园。赐王以下文武大臣、蒙古王、贝勒等食。　　

○命陕甘总督乐斌、拨银二万四千七百九十二两。解往塔尔巴哈台。备咸丰九年经费。　　

○癸丑。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡宫。　　

○遣官祭显佑宫。东岳庙。城隍庙。　　

○上诣安佑宫行礼。　　

○御正大光明殿。王以下文武大臣官员、蒙古王贝勒等、行庆贺礼。　　

○幸同乐园。赐王以下文武大臣、蒙古王贝勒等食。　　

○谕内阁、王懿德等奏、请将纪律不严之提督、并退缩纵勇之守备、分别革讯一摺。福建土匪。由归化窜扰沙县。守备胡廷升、力阻武弁翁汉章等、开放枪炮。以致翁汉章等阵亡。胡廷升当即退走。所带各勇。并未开枪击贼。且有与贼匪饮酒情事。暂革提督钟宝三、当贼匪窜扰。不允发兵。并任令兵勇缒城逃避。实属玩误。钟宝三、前因剿匪迁延。业经降旨革职。胡廷升、著一并革职。均交王懿德等、严行审讯。按律惩办。胡廷升、如有通贼情事。著即行正法。以肃军令。代理沙县知县黄开先、未能妥为抚辑。并于土匪窜入之时。辄行避匿。殊为荒谬。著一并提省质讯。按律定拟具奏。　　

