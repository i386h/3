<!-- { "loadSidebar": true } -->
○又谕、耆龄奏、官军截击大股逆匪、收复安仁、并先胜后挫情形一摺。九月间李定太等、进剿安仁贼匪。于马家墟、新路铺、连有斩捦。行距东乡五六里。逆贼窜至。我军追杀至磨盘山。至十月初四等日。复将扑营之贼。击毙数百人。及百余人不等。其由何坊、安仁、分犯贵溪、余干、各匪。均被李元度等击败。进攻安仁。全股窜往邓家埠、经邢万升等、炮毙百余人。溺毙甚多。当将县城收复。而各路贼众。悉窜东乡。帅远燡、周凤山、带勇赶到劄营。李定太、分路直扑贼垒。连踏五座。杀贼三百余人。正在得手。忽另股数千人。扑周凤山等营盘。愈聚愈多。帅远燡亲督弁勇堵御。因众寡不敌。手刃二贼。与其侄帅畴、廪生万泰、同时被害。李定太徐将队伍撤回。而该逆已袭破周凤山等营盘。初九日。贼分股来扑锦字等营。火起勇溃。李定太驰往截剿。被枪击断手指。犹复督队力战。贼来愈众。游击麟春等、力战阵亡。此次署九江镇总兵李定太、剿贼失利。实因众寡不敌。且已力战受伤。情尚可原。著加恩免其议处。另片奏、署饶州府知州冯询、会同已革道员石景芬、督率兵勇。克复景德镇等语。所有抚建逆匪。即著福兴相机进剿。其逃回祁门之贼。并著张芾、督同周天受等、悉力截击。毋令再行纷窜。　　

○以江西东乡营盘被袭。革副将周凤山职。留营效力。予亡道员帅远燡、通判陈徽言、知县庄丙熊、理问帅畴、从九品巨丕勋、游击麟春、长德、恩尉骑刘朝栋、把总柳逢源、外委黎为贵等、十九员。祭葬世职。额外外委阮得胜等、赏恤如例。　　

○乙酉。谕内阁、福济等奏、派兵进剿和州贼匪、叠获胜仗一摺。逆匪由含山窜扑和州。总兵音德布等、叠次接仗。杀贼二百余名。因粮饷不继。退守官渡。副将塔思哈等、带兵赴援。会合知州陈麒昌等兵勇。由绰庙集等处。分三路进击。踏毁贼营五座。余贼向石桥一带奔窜。官军追杀十余里。生捦五十余名。斩首七百余级。伤毙贼捻、及夺获军械无数。其由新甸庙窜扑乌衣之贼。因塔思哈等、驰往援剿。即向江浦遁去。和州城垣坍塌。无可凭守。此次贼捻攻扑。音德布因兵单粮缺。突围退守。仍能协同援军。力保全滁。功过尚足相抵。总兵音德布、知州陈麒昌、均著免其置议。仍责令进捣和州。以观后效。　　

○又谕、骆秉章奏、官军赴援广西、叠获大胜、进围平乐府城一摺。湖南赴援广西官军。自克复兴安后。乘胜追剿。直捣平乐。先于太平铺、高上田西岭等处。毙贼各数百名。该逆屯聚沙子街、二塘墟、两处。恃险抗拒。即选道蒋益澧等、商令江忠浚进攻街前。蒋益澧亲率兵勇。间道绕攻街后。焚烧贼船五十余只。毙贼约五千余。生捦长发悍贼三百余名。沙子街贼巢既破二塘之贼。亦闻风遁入平乐城中。蒋益澧一军。遂由二塘进攻府城之南。江忠浚一军。沿江进攻府城之北。现在分驻城外、大小校场。四面围攻。统计叠次杀毙之贼。不下一万数千。贼技已穷。城池即可克复。著骆秉章、仍饬蒋益澧、江忠浚等、实力围攻。迅图蒇事。　　

○又谕、前据叶名琛奏、广西梧州府城失守。当将署知府陈瑞芝、革职拏问。并将其子陈登仕、一并革职。兹据劳崇光奏报、梧州府城、被匪围攻。已越十旬。在城兵勇。且战且守。时有斩获。嗣因粮绝兵饥。该匪悉力来攻。以致失陷等语。陈瑞芝、如果查无弃城逃避情事。业经革职。著免其拏问。留营戴罪效力。劳崇光自请严议之处。著加恩改为交部议处。　　

○谕军机大臣等、前因和州失守。滁州清流关吃紧。谕令胜保、袁甲三、迅速拨兵。前赴该处堵剿。本日据福济等奏、和州贼匪。经官军进剿。叠次获胜。现派兵勇、驻劄乌衣。防守滁州门户。并令音德布等、分扼官渡要隘。塔思哈等、往来策应。全滁业已化险为平等语。清流关地方。既有福济等派兵扼守。胜保等、著毋庸拨兵前往。惟李孟群因霍山失守。驻劄麻埠。兵力甚单。自应亟筹援应。胜保等、前派总兵乐善、进劄洪家集。距六安州祇数十里。恐尚不敷援剿。著即酌量添派。前往攻剿六安。俟李孟群克复霍山。即可与胜保等所派兵勇会合。为次第廓清之计。毋误事机。将此由六百里谕令知之。　　

○又谕、福济奏、请饬胜保等进图六安、并由湖北派兵堵扼英霍。令李孟群带兵、速赴庐州等语。李孟群一军。自鄂援皖。原以疏通庐州西境。现在霍山复陷。该司正当力图克复。与胜保等所派兵勇。会克六安。始能统兵前进。此时断不能令其即赴庐州。致成株守。前闻和州失守。已命胜保等、派兵扼守清流关。以杜该匪北窜之路。今既据福济等奏、和州获胜、全滁可保无虞。本日已谕令胜保等、毋庸派兵前赴和州。专拨兵勇驰往六安。与李孟群合力进剿。至湖北官军。沿江攻剿。正当吃紧。前经官文等奏明、实系不能分拨。已饬进剿宿太之军。为李孟群援应。现在皖境贼匪充斥。皆由桐城退败之后。该抚辄以饷缺为词。坐守庐州。置失陷之区于不问。以致贼势愈张。舒城复失。含山、和州、相继失事。福济身任封疆。竟以用兵之事。诿之邻省。既称郑魁士难于兼顾。又欲李孟群并入庐州。似此情形。直是以兵自卫。所谓居中调度者。其谋画安在耶。李孟群素有谋勇。虽偶然失挫。得胜保拨兵相助。必有转机。郑魁士久历戎行。战功屡著。当此贼氛猖獗。应如何力图攻剿。将舒巢等失守各城。次第收复。以翦除该逆羽翼。自固藩篱。不当束手无策至此也。音德布等、已降旨免其置议。塔思哈等奖励。亦照所请加恩。傥和州不能即克。贼踪窜入清流。惟福济、郑魁士、是问。请调马匹。已谕上驷院挑选五百匹。解赴庐州矣。将此由六百里谕令知之。　　

○又谕、前因四川省、有协济广西经费银十万两。未经报解。当谕令迅即如数拨往应用。本日据劳崇光奏、广西省贼氛猖獗。情形危殆。兵饷逋欠日多。往往因饷需无措。以致坐失事机。请饬川省迅速济饷等语。所奏自系实在情形。著王庆云、即将前项部拨广西经费银十万两。迅即如数派员解赴粤西。以济要需。傥因为数较多。未能一起总解。亦著赶紧陆续拨往。毋再迟延。将此由五百里谕令知之。　　

○以盛京户部侍郎富呢雅杭阿、为内阁学士、兼礼部侍郎衔。调盛京礼部侍郎倭仁、为户部侍郎。兼管奉天府府尹事。以前任江西巡抚文俊、为盛京礼部侍郎。　　

○命左春坊左赞善李载熙、提督广西学政。　　

○以湖南辰沅永靖道翟诰、为广西按察使。　　

○以楚军援剿粤匪出力。赏千总陈友胜等、花翎。把总彭连发等、蓝翎。守备鲍得扬等、加衔升选有差。　　

○以广西南甯等处防剿不力。革都司吕泰、图伦、千总焦连玉职。留营效力。巡抚劳崇光下部议处。　　

○予安徽桐城等城阵亡同知余之达、守备冯继武、祭葬世职。额外外委殷致祥、赏恤如例。　　

○予广西梧州等城阵亡知州倪涛、巡检王锡惠、从九品刁槐远、把总黄良彪、外委叶祥发、荣升额、唐廷治、李三喜、祭葬世职。军功谢心田、宋祥二、陈得胜、彭国佐、赏恤如例。　　

○蠲缓山东济甯、历城、邹平、长山、新城、齐河、济阳、临邑、长清、莱芜、惠民、阳信、滨、利津、蒲台、单、城武、曹、朝城、聊城、堂邑、博平、茌平、清平、莘、馆陶、冠、恩、邱、夏津、武城、商河、平原、泰安、曲阜、甯阳、泗水、滕、汶上、高唐、临清、观城、新泰、海丰、沾化、兰山、费、日照、益都、乐安、潍、陵、德、德平、乐陵、滋阳、峄、鱼台、莒、郯城、蒙阴、沂水、平度、昌邑、高密、临胊、濮、范、阳谷、寿张、菏泽、郓城、齐东、肥城、东平、东阿、平阴、青城、定陶、金乡、嘉祥、钜野、禹城、博兴、高苑、章邱、八十六州县。及德州、东昌、临清、济甯、四卫被灾地亩、新旧额赋有差。　　

○丙戌。谕内阁、吏部奏、查明保举人员、与例不符一摺。盐提举衔候选通判孙洪金、因剿捕李月案内出力。经邵灿、庚长、保奏。业经降旨。准其俟选缺后以知州用。兹吏部以该员系徐州道王梦龄幕友。向例不准保奏。请将所得奖叙撤销。孙洪金虽曾充幕友。后已投效伊兴额军营。办理文案出力。即与幕友不同。所得奖叙。著毋庸撤销。邵灿、庚长、均著加恩免其议处。伊兴额、王梦龄、一并免议。其现在幕中襄理文案。并未赴军营效力者。仍不得滥行保荐。以符定例。　　

○又谕、和春奏、贼匪图援镇江、官军击剿获胜一摺。金陵逆匪。因镇江之贼被围穷蹙。率党来援。并句结江北捻匪。麕集江滨。参将马得昭等、先于句容红子桥地方。毙贼数百名。该逆复于十月二十六日。来扑高资西路营盘。副将张玉良等、分路抄击。斩杀甚多。张国梁复亲督大军。迎击柴圩出援之贼。两路毙贼各数百名。至二十九日。官军水陆进攻。火器齐施。贼众大溃。副将冯子材、首先冲入贼垒。各路官军。一齐拥入。当将南岸贼营。全行夺获。和春亲督将弁。会合张国梁、乘胜长驱。直过北岸。水师都司赖镇海等、以艇船扼住炭渚。各路同时并进。复夺贼营六座。由高资至下蜀街。二十余里。贼垒贼卡。四十余座。悉数踏平。计毙匪五千余人。生捦三百余人。其下蜀街南路贼营十七座。复于次日、经张国梁、督同虎坤元、一律踏毁。复毙贼二三千人。高资以上。直至龙潭迤西。援贼净尽。此次该逆大受惩创。谅不敢再图窜并镇江贼匪。已坐困无援。著和春等、严断接济。迅督诸军。克期攻复。毋任窜逸。　　

○命山西大同镇总兵官鞠殿华、帮办江北军务。　　

○以克复广东英德县城。并韶惠各城。剿办出力。赏提督昆寿、太子少保。副将龄山、守备李际昌、李森、陈凤仪、任士魁等、花翎。巡检邹恩培等、蓝翎。余加衔升叙有差。　　

○以天津海运收米出力。予监督祝如濂等、加衔升叙有差。　　

○予江南高资等处阵亡从九品王策、云骑尉杨三元、千总孙锦堂、祭葬世职。　　

○予故福建陆路提督秦定三子县丞台、以知县用。　　

○丁亥。命广西布政使胡兴仁留京。以四川按察使曹澍钟、为广西布政使。四川盐茶道张思镗、为按察使。　　

○以江苏捐输军饷永广东台县学额四名。兴化县一名。　　

○予福建汀州殉难知府延英、朱式璟、祭葬世职。朱式璟子及孙、优恤如例。建甯殉难知县杨士箴、祭葬加等。世职如例。并于死事地方、及原籍、建立专祠子继贤、一并议恤附祀。　　

○予福建伤亡副将毕定邦、祭葬世职。如总兵例。　　

