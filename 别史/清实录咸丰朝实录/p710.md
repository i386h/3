<!-- { "loadSidebar": true } -->
○谕军机大臣等、王懿德等奏、福建军情紧急、请饬调兵援剿一摺。据称浦城、松溪、政和等县、被贼踞守。邵武逆匪。句结土匪。时图下窜。建甯县城失守。贼援踵至。情形万分吃紧。江西、浙江、毗连该省。自应不分畛域。实力兜剿。张运兰、萧启江各军。前巳谕令赴浙助剿。现在另无可调之兵。福兴由玉山至衢州。屡失事机。本日已有旨、令其来京另候简用。所有该将军带往玉山兵勇。著即交耆龄、会同周天受、酌派得力将领统带。驰赴浦城等处援剿。将失守各属。力图攻克。不可稍有迟延。致误事机。将此由六百里各谕令知之。　　

○又谕、本日据杨能格奏、江北粮台、用款支绌、请饬催各省欠解协饷、以济急需等语。现在江北一带。贼氛尚炽。一切调兵募勇。军装器械。需费甚多。全赖外省协济之款。以资应用。著瑛棨、崇恩、曾望颜、各将应解江北协饷。按月设法宽为筹济。毋误要需。至山西近日拨解京饷。以及各省协饷。为数巳属不少。惟江北需饷甚急。仍著恒福督饬藩司、酌量拨解。将此由五百里各谕令知之。　　

○又谕、前经谕令文彩等、探明夷船尽数开行。即咨明庆祺等、仍令海运原船。前赴天津交米。由文彩等验收。委员即可毋庸前赴牛庄。以归简易。本日据谭廷襄奏、江苏省沙船一只。于六月初三日进口。余船自可陆续驶至。并据倭仁奏、查验漕粮现在情形。拟令漕船暂行停泊。并请饬江浙粮道、赴奉天核议章程各等语。现在天津夷船。业已埽数回帆。该侍郎所称、拟在没沟营等地方起卸露囤。并饬令粮道赴奉天之处。可毋庸议。著庆祺、倭仁、饬令停泊牛庄米船、迅速驶赴天津。并著崇恩、查明山东各海岛。如有停泊漕船。一并饬令驶赴天津。知照文彩、崇纶、验收。以省起卸而节糜费。将此由五百里各谕令知之。　　

○命西安将军福兴来京。　　

○命云南巡抚桑春荣来京。以五品顶带已革山东巡抚张亮基、为云南巡抚。　　

○调福建陆路提督杨载福、为水师提督。以汀州镇总兵官张广信、为陆路提督。前任哈密帮办大臣豫祺、署福建汀州镇总兵官。　　

○以云南回匪围扑省城防剿出力。赏参将福兆、巴图鲁名号。知府三寿、同知王同春、提举缪阗、游击德瑞、守备车国才、刘国乾等、花翎。知县丁逢吉等、蓝翎。余升叙有差。　　

○甲寅。谕内阁、劳崇光奏、绅士集团克复州城等语。广西象州。于咸丰六年四月间。被浔州艇匪阑入。经该抚饬令办团绅士候补知县韦任元等、集团攻剿。本年四月。该绅等、先将城外贼巢攻破。以孤其势。随复督练进剿。杀贼数百名。生捦五十六名。夺获炮械无算。当将州城克复。该绅等义勇可嘉。著该抚择其尤为出力者。奏请奖叙。以示鼓励。　　

○以直隶提督托明阿、为西安将军。未到任前。仍以镶红旗汉军都统刘钲置理。直隶大名镇总兵官史荣椿为提督。未到任前。以西安将军托明阿署理。直隶大沽协副将毛三元、为大名镇总兵官。　　

○以剿办广西北流土匪出力。予知县邹德淳、以同知直隶州升补。　　

○以克复广西柳州府城。赏道员蒋益澧、布政使衔。守备刘树元、花翎。余升叙有差。　　

○予阵亡守备张维德、张洪胜、祭葬世职加等。　　

○乙卯。谕内阁、惠亲王等奏、乐部官员、迟误差使、请分别惩处一摺。本月初九日。告祭奉先殿。协律郎王真铨、署丞李永锐、均各到迟。以致亚献之时。始行作乐。实属玩误。王真铨、李永锐、均著交部严加议处。兼管之司员庆升、富勒洪阿、明康、春祥、均著交部察议。至是日致祭。系派惇郡王奕誴行礼。曾于召见时问及。何以未将迟误之处面奏。著交宗人府议处。　　

○又谕、工部奏、捐修各工、请饬遵例报销一摺。各直省修办工程。例应造具工料银两细数清册。报部核销。近年以来。地方劝捐修理、及借垫库项、再令民间摊徵归款各工。或请造册报销。或请免其造报。办理未能画一。且所捐银钱。有经各该督抚奏请给予奖叙者。即与动用正款无异。岂可漫无稽察。致滋冒滥。嗣后除银数在五百两以下、工程无关紧要。及数在五百两以上。而系民间捐修。并不邀请议叙。亦未借用官项者。均免其造报。其余士民出赀捐修。奏请奖叙。地方官劝办请奖。并给予实在官阶。以及例应民修之河道堤岸桥座等工。有关田庐保障。先行借动官项。仍由民间摊徵还款。或商民灶户借动官项。分年摊捐归款者。均著一体造册报部核销。予以保固限期。以符定例。如各该督抚、有违例奏请者。即著该部奏请议处。　　

○改铸湖北抚标右营游击关防。从总督官文请也。　　

○以剿办安徽太湖贼匪出力。赏守备唐启虞、李德彦、夏全胜、花翎。余升叙有差。　　

○赏湖北剿贼受伤都司胡友亮全俸。　　

○丙辰。谕军机大臣等、前于四月二十九日。有旨谕知福兴、令其俟衢州解围后。即带所部兵二千五百名。驰赴浦城一带。进剿闽省之贼。迄今月余。何以尚未接到。昨复寄谕该将军、令其来京另候简用。其所带兵勇。即交周天受、会同耆龄、酌派得力将弁统带。驰赴闽省援剿。该将军本日奏报。既未遵旨赴闽。又复督战受伤。著即启程回京。不必再留衢郡。周天受接奉昨降谕旨。应派何员带兵赴闽。或听耆龄酌派。或就近与晏端书商派。以期迅速。并著妥议具奏。寿昌贼匪。已退窜上方。李定太带兵素称得力。今福兴所带兵勇。既派赴闽省。恐衢城兵力稍单。著晏端书、即饬该总兵、俟寿昌匪徒剿除后。酌量情形。先其所急。或驰赴衢州。与饶廷选等、歼除城外贼垒。再图克复失陷各县。使贼踪不致续来。则下游剿办。亦易得手。晏端书、周天受等、当通筹缓急。分投剿办。毋致顾此失彼。贻误事机。将此由六百里各谕令知之。　　

○丁巳。谕内阁、奕誴等奏、参领私扣兵饷、请旨惩办一摺。正红旗蒙古印务参领瑞森、私扣兵饷。共二千八百余吊之多。迨经该署都统等、先后查询。始行呈出帐目。声称垫款办公。开销诸多浮冒。呈出旗库底帐。亦有不应作正开销之处。且有嘱托参领德英额、向奕誴跪求情愿休致等情。实属藉端弊混。任意妄为。瑞森、著即革职。交惠亲王、郑亲王端华、提同应讯人证。按照单开各款。逐数查讯明确。定拟具奏。其同办团防、未能拦阻之副参领瑞明、代为嘱托之德英额、并失察之历任都统、副都统、均著俟定案时。声明请旨。　　

○又谕、巡防王大臣奏、请将粮台用过银钱款目、饬部核销一摺。巡防粮台支发各项。业经分款造册。著照惠亲王等所议。咨部查核。并著将用賸银钱。派员照数缴还部库。以清款项。所有巡防粮台。著即裁撤。各旗营巡防、及五城团防。著一并裁撤。　　

○又谕、晏端书奏、总兵统师攻复寿昌县城、现赴衢州会剿一摺。寿昌逆匪。窜入兰溪之界子岭。总兵李定太、自遂安驰抵汤溪。将沿路贼卡尽行烧毁。进偪寿昌东门外七里亭。五月二十八日。调派兵勇分路夹击。直抵贼巢。沿途斩获无数。当将县城克复。李定太现巳就近驰赴衢州会剿。著即乘此声威。痛加剿洗。迅解城围。毋稍迟误。衢州镇总兵饶廷选、所辖地方。连失三城。不能进图规复。实属因循贻误。著即革职。仍戴罪留营。以观后效。　　

○谕军机大臣等、德兴阿奏、福济办理安徽军务、不事攻剿、恐致贻误、请饬翁同书前往安徽剿办、并钞录德安信函呈览一摺。福济徒知株守。日久无功。巳降旨令其来京另候简用。并授翁同书为安徽巡抚。督办军务矣。翁同书接奉此旨。即酌带官兵驰赴新任。务须力图整顿。俾皖省军务。日有起色。方为不负委任。德兴阿军营。办理文案需人。著即拣选妥实可靠之员。接手办理为要。此时金陵尚未克复。江北之防、不容稍懈。若克复九洑洲后。该大臣移营赴皖。恐该逆乘虚北窜。实于大局有关。现在李续宾、已由楚赴皖。埽荡皖北贼匪。都兴阿、亦由宿太前来庐州一带、攻剿可期得力。德兴阿、请带兵前往安徽之处。著毋庸议。此次鞠殿华攻剿全椒。身受重伤。实属奋勇可嘉。著发去如意拔毒散四料。交该总兵祗领。将此由六百里谕令知之。　　

○钦差大臣德兴阿奏、鞠殿华进剿全椒贼匪。受伤甚重。得旨。具见伊之奋勇。轸念殊深。然为大将者。身先士卒之中。尤应加以慎重。以副朕委用之恩。　　

○以镶黄旗满洲副都统载堪、署镶白旗汉军副都统。　　

○革安徽巡抚福济头品顶带太子少保。命来京。以候补侍郎翁同书、为安徽巡抚。督办军务。　　

○调江西九江镇总兵官李定太、为浙江衢州镇总兵官。以湖北竹山协副将普承尧、为江西九江镇总兵官。　　

○改铸河南荥阳县知县印信。从巡抚英桂请也。　　

○加给八旗赈米三月。　　

○戊午。谕内阁、曾望颜奏、遵查知县才具官声、据实保奏一摺。前因王茂荫、奏保陕西华阴县知县倪印垣等、循声素著。谕令该抚确查保奏。兹据奏称、同知衔现任临潼县知县倪印垣。前任华阴县时。保甲团练。著有成效。咸丰三年。山西河南警报频闻。该县士民恃以无恐。现在临潼县力求整顿。亲为劝导。该县士民、渐还淳朴。并将华阴士民开具实在政绩。缮单呈览。实属洁巳爱民。实心任事。倪印垣、著送部引见。　　

○又谕、曾望颜奏、参捕蝗不力之知州、请先行摘去顶带等语。陕西华州知州陈煦、于所属地方。蝻子萌生。一月之久。扑穵尚未净尽。以致长翅飞腾。仅予摘顶。不足蔽辜。陈煦、著即革职拏问。以为玩视民瘼者戒。　　

○又谕、骆秉章奏、参庸劣不职之州县、请分别惩办一摺。湖南准补善化县知县李昌瑞、才欠开展。准补湘潭县知县张嗣康、办事迟缓。均著开缺。俟有湖南简缺知县。酌量改补。茶陵州知州李光第、心粗气莽。事多妄为。著即革职。宝庆府通判喜英、庸碌无能。不胜外任。著饬令回旗。交吏部带领引见。湘阴县知县袁慧业、性耽安逸。办事疏慵。候补知县褚汝梅、人本平庸。兼有习气。升用知县黄宗哲、居心猥鄙。不堪造就。均著勒令休致。以肃吏治。　　

