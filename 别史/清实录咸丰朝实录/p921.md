<!-- { "loadSidebar": true } -->
○署陕西巡抚谭廷襄奏、盘获传教夷人。得旨。著由豫楚解回广东。　　

○署四川总督崇实奏、遵办川省军务。并筹拨黔饷。得旨。汝初膺外任。尚能不分畛域。兼顾邻封。深为不负委任。　　

○命浙江在籍翰林院编修沈祖谏等、听候督办团练大臣邵灿差委。　　

○以玩视团务。河南署项城县知县张其昆、下部严议。　　

○予江苏解饷被戕参将张朝纲、祭葬世职。　　

○丁丑。上至热河。诣绥成殿行礼。　　

○谕内阁、朕现在驻跸避暑山庄。天气渐寒。所有随扈侍卫官员章京等、每员著赏给银五两。兵丁每名著赏给银三两。以示体恤。至每日应给口分若干。著总理行营王大臣妥速具奏。　　

○又谕、前因淮安府知府恒廉、山阳县知县顾思尧、随同庚长观戏。照部议降三级调用。兹据袁甲三奏、本年春间。捻逆窜陷清江后。直扑淮城。该府等督率士民。登陴固守。竭八昼夜之力。克保危城。尚属著有微劳。请从宽免其降调等语。顾思尧、著改为降四级留任。恒廉、另有失守属县之案。著改为革职留任。　　

○谕军机大臣等、袁甲三奏、北路军务紧要。请饬带兵大员回京等语。逆夷自攻夺大沾炮台后。占踞天津。命桂良等前往议抚。迄无成说。现已带兵直偪京城。僧格林沁等兵屡挫之后。不能振作。昨已有旨。调张得胜带得力练勇前来。归胜保调遣。谅已迅速启程。穆腾阿帮办军务。现在督攻定远。正当得手之际。若再行他调。诚恐该匪乘虚窜出。又费周章。该都统著毋庸前来。惟当督率兵勇。迅克坚城。擒斩渠首。以慰朕怀。将此由六百里谕令知之。　　

○又谕、本日据恭亲王奕等奏、办理夷务紧急情形各摺片。并往来照会五件。该夷既有在通州议和之语。似有转机。恭亲王等给与照会措词均尚得体。现在事机紧迫。闲不容发朕亦不为遥制。即著恭亲王等、相机办理。总期抚局速成。和约已换。国书已递。朕即可及早回銮。镇定人心。并保全亿万生灵之命。回銮后不致再生枝节。方为妥善。文祥奏、胜保伤已渐愈。请将西安马步队。交胜保统带等语。西安马队。前有旨、令僧格林沁、饬乌兰都、带赴热河。现在黑龙江马队二千。不日即可前来。此项西安马队二千三百名。即著留交胜保调遣。毋庸令其前赴热河。所有西安步队。并著归胜保统带。以资攻剿。将此由六百里密谕知之。　　

○直隶总督恒福、奏请随扈。得旨。著毋庸前来。俟夷务定局。回銮时赴口接驾。道路亦不必照例豫备。　　

○钦差大臣袁甲三奏、剿办定远逆匪获胜。得旨。张龚二逆。罪不容诛。务期一并歼除。或暗伏内应。斩馘以献。万不准又令兔脱。　　

○以直隶河间协副将黄翼升、为江苏淮扬镇总兵官。　　

○以皖北擒获逆首薛成良等、擢总兵官李世忠、为江南提督。参将李显发等、加衔升叙有差。　　

○喀喇扎萨克多罗都楞郡王色伯克多尔济、于喀拉河屯宫门外瞻觐。　　

○戊寅。谕内阁、江南提督张国梁、由广西自率所部。随同向荣。转战数省。所向无敌。朕见其谋勇兼优。功勋卓著。由偏裨擢至提镇大员。并令帮办江南军务。殊恩异宠。屡赐褒嘉。复因其克复城池。赏给世职。该提督感激图报。誓志灭贼。数载以来。东南半壁。倚为长城。讵意本年夏间。金陵大营溃败。和春退守丹阳。张国梁自镇江往援。出城击贼。身受重伤。策骑渡河。人马俱没于水。先后据薛焕等奏报。朕犹以为传闻之讹。未即开缺。谕令详细确查。并命其弟寻觅骸骨尚冀该提督不死。出为国家宣劳。乃距今数月。终无确耗。其为业经捐躯。已无疑义。若使张国梁尚在。苏常一带。何至糜烂若此。追念荩臣。益深怆恻。张国梁著追赠太子太保衔。照提督阵亡例。从优赐恤。所有任内一切处分。悉予开复。入祀昭忠祠。并著于死事地方。及该提督原籍。建立专祠。以慰忠魂。该提督子孙几人。著广东督抚查明。俟服阕后送部引见。候朕施恩。用示朕眷念勋劳。优加褒恤之至意。寻予祭葬世职。谥忠武。　　

○谕军机大臣等、本日据义道等联衔具奏、权济艰危以维大局一摺。据称、恭亲王奕办理抚局。渐有端绪。惟恐心不坚定。或有迁避之意。则抚局又裂。该夷势必带兵直趋木兰。请饬奕仍驻城外。妥办抚局等语。恭亲王奕经朕特派办理抚局。责无旁贷。前有朱谕。令其专心妥办。如或不成。即督兵剿击。昨复谕令相机办理。朕亦不为遥制。总期抚局速成。朕即可及早回銮。镇定人心。并保全亿万生灵之命。谅恭亲王必能领会朕意。竭力图维。不至轻为迁避。至该王大臣等、办事守城。是其专责。现在京师夷氛偪近。总须严密布置。同心协力。保守城池。不得观望抚局。致生疏懈。再热河随扈兵丁口分不给。所有外省解京饷银。著留京王大臣等、传知户部、饬令该委员暂行解赴行在。以济要需。将此由六百里密谕知之。　　

○又谕、前有旨、谕知僧格林沁、饬令乌兰都、统带西安马队。星夜前赴热河随扈。现在胜保在京防剿。兵力较单。该副都统无论行抵何处。即带领全队。迅行折回。直赴京师。归胜保调遣。以资堵剿。毋得稍有耽延。将此由六百里谕令知之。　　

○又谕、据王有龄奏苏常各属团练。望兵甚殷。请饬统兵大臣。两面会剿。并嘉兴军营失利各摺片。苏常失陷以来。不见官兵。已逾三月。吴县各镇、举办民团。均尚安静。其无锡、金匮武进、阳湖江阴各县。亦行团练。杀贼甚多。惟日久支持。筋疲力尽。若大兵迟到。恐难久存。曾国藩本有八月进兵之议。现在左宗棠、张运兰、李元度等、当已赶到。著即派令该员等、督率兵勇。或从太湖进攻苏州。无锡。或从广德进攻溧阳、宜兴。以分贼势而慰民心。其嘉兴一军营盘。如何失守。著瑞昌、王有龄等、查明首先溃退之员。严参惩办。一面饬令张玉良等、奋勉图功。整军前进。一面布置城守事宜。严密防堵。毋令该逆扰近省城。是为至要。将此由六百里加紧各谕令知之。　　

○又谕、朕现在驻跸避暑山庄。随扈官兵。口分不敷支放。所有各省解京兵饷。路经直隶。著文谦、即传知该委员、暂行解赴热河。以资要需。　　

○钦差大臣僧格林沁奏、夷情紧急。请饬赶办抚局。得旨。力挽抚局。已屡谕恭亲王矣。至管带蒙古兵之侍卫。著毋庸由军营派来。　　

○己卯。谕军机大臣等、本日据恭亲王等奏、抚局难成。现仍竭力挽回一摺。夷人运送大炮、云梯、显系欲为攻城之举。城内外兵力疲馁。战守皆无足恃。京师为根本重地。傥有疏虞。大局何堪设想。据该夷等照会。无非欲送还吧嗄口□礼等、始肯罢兵。转圜之机。在此一线。该夷如肯遵照恭亲王等所给照会。退至张家湾一带。酌定适中之地。定期各派委员。将在津续定条约。盖印画押。再将吧嗄口□礼等送回。固属甚善。如必不肯遵行。或并无照覆前来。不必待其进攻城池。莫若即将所获吧酋等送还。以示大方。尚可冀其从此罢兵换约。不值为此数十夷丑。致令亿万生灵。俱遭涂炭。至亲递国书一节。该夷照会。有不尽此礼。则国书不便呈上。及向未列入准此动兵之议等语。似该夷不至为亲递国书所议不合。再致决裂。一切相机行事之处。即著恭亲王等斟酌办理。无待朕详为指示也。将此由六百里加紧密谕知之。　　

○又谕、本日据官文等奏、探闻夷人窜扰天津、拟派都兴阿统带马队入援一摺。＜口英＞口

□佛两夷。自占踞天津之后。朕命大学士桂良等、议抚未成。现已带兵直犯京师。劄营城外。势甚猖獗。朕于八月初八日举行秋狝。驻跸热河。京中虽有多兵。俱系未经战阵。该大臣等、既请派都兴阿来京。即著统带马队四百名。星夜前来。归僧格林沁大营。以备攻剿。湖北营中练勇。向称骁健善关。并著官文等、挑选一二千名。另派得力将领管带。迅速赴京。听候调遣。所有军火、兵械、饷需、均著一律备齐。毋得迟误。将此由六百里加紧谕令知之。　　

○又谕、前据骆秉章奏、请令左宗棠带勇入川。随同助剿。当因苏常一带吃紧。谕令左宗棠、仍赴曾国藩大营。襄办军务。本日据曾国藩奏、嘉兴军营溃退。浙江省城危急。必须左宗棠新军抵徽。乃可赴杭援剿。现在骆秉章督办四川军务。抽调湖南防兵。本省空虚。左宗棠迟迟未能成行。请饬骆秉章暂缓入蜀。俾左宗棠兼程来皖等语。四川贼势鸱张。若再旷日持久。诚恐滋蔓难图。且萧启江所部楚勇。甚为得力。惟王沐官职较卑。未能驾驭。亟须大员统带。著骆秉章仍遵前旨。带领得力员弁兵丁。迅速赴川。以期力保完善之区。并著催令左宗棠、赶赴曾国藩大营。毋再稽延。将此由六百里谕令知之。　　

○伊犁参赞大臣景廉奏、变通伊犁兵饷章程。得旨。所虑尚属妥协。著俟常清到任后。会同彻底查究。惟该将军抵任以前。汝应随处留心。亦不可过于拘执。　　

○赏湖南按察使翟诰、二品顶带。署巡抚。　　

○以＜口英＞口□佛逆夷入犯京师。命绥远城将军成凯、盛京将军玉明、陕甘总督乐斌、山东巡抚文煜、河南巡抚庆廉、山西巡抚英桂、赴京合剿。以库伦办事大臣德勒克多尔济、署绥远城将军。盛京户部侍郎倭仁、署盛京将军。甘肃布政使林扬祖、署陕甘总督。山东布政使清盛、署山东巡抚。河南布政使贾臻、署河南巡抚。山西布政使常绩、署山西巡抚。　　

○庚辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、本年庚申恩科武会试。著展至壬戌科一并举行。加倍取中。　　

○又谕、晏端书奏、请派道员劝捐军饷一摺。候选道吴文锡、著办理扬州各属劝捐事宜。仍随同晏端书等、分办团练。　　

