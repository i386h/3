<!-- { "loadSidebar": true } -->
○又谕、前据给事中曹履泰奏、请复根窝旧制。又御史周炳鉴、奏称淮南改票未可轻行各一摺。当交陆建瀛体察情形。悉心妥议具奏。兹据奏称淮鹾旧纲。疲累已极。若不变法。万难支持并将该给事中等、原奏各条。逐层辨驳。又片奏、现在杨州开局。商民踊跃。己酉纲上半奏销。可以赶办无误等语。淮南盐课。帑项攸关。该督综理盐务。实力讲求。既经屏绝众议。必系确有把握。即著责成陆建瀛、统筹全局。除弊兴利。总期于国计民生。均有裨益。不致赶办一二次奏销后。又形竭蹶。方为不负委任。　　

○谕军机大臣等、据陆建瀛、先后驰奏、＜口英＞酋求递公文。循案咨送。并该酋不肯守候。欲赴天津各一摺。＜口英＞夷以进城一事。复来哓渎。且动称欲赴天津。虚声恫喝。乃其故智。原可置之不理。惟该酋擅递穆彰阿、耆英、咨文。意在以后渎请之件。竟不向广东等省督抚投递。若非剀切晓谕。于妄念初萌之际。示以限制。势必以无厌之词。向在京各衙门、纷纷呈投。成何事体。中外大臣。非派令兼办夷务。本无外交之义。除饬穆彰阿、耆英、将不能咨覆该夷之处。咨明陆建瀛转告该酋外。仍著陆建瀛、查照穆彰阿等咨文内、各种情节。逐层详加开导。俾该酋恍然于前说之不容坚执。文件之毋得妄投。俛首无词。挂帆南驶。方为妥善。谅该督必能仰体朕意。动以利害。晓以情理。使之废然而返也。勉之慎之。将此由五百里谕令知之。　　

○又谕、寄谕两广总督徐广缙等、＜口英＞夷进城之说。上年经该督等尽心筹画。联官民为一气。故能消春桀骜。俾就范围。年余以来。颇觉安静。兹据陆建瀛奏、呅酋以该国呈投大学士穆彰阿、耆英、及该酋自投耆英公文二角。并钞录前次照会该督等底稿。求为代递。复称转递日久。不能等候。须遣人赴天津呈递候覆等语。已谕知陆建瀛详细开导。据理回覆矣。该督等、办理海疆诸务颇有定见。此次该夷潜赴上海。呈递公文。恐有反间之计。经陆建瀛遵旨晓谕后。自必驶回粤东。著该督等仍与该酋坚明约束。如有商办之件。即由该督等、相机妥办。不得于成约之外。潜往他处。致滋疑扰。总须折其虚憍。破其要挟。俾华夷共享安平。朕实有厚望焉。陆建瀛原摺二件。及该国公文二角。并本日所发穆彰阿、耆英、致陆建瀛底稿。均著钞给阅看。将此由四百里谕令知之。　　

○又谕、据陆建瀛奏、＜口英＞酋呅口□安、以该国呈投大学士穆彰阿耆英、及该酋自投耆英公文二角。求为代递。并以转递日久。不能等候。须遣繙译麦华陀等、赴天津呈递候覆等语。已谕知陆建瀛。详细开导。据理回覆该酋遣人赴津之处。当可中止。惟夷性反覆无常。著讷尔经额、迅饬天津镇道。如果夷船前来。妥为驾驭。告以此事办理缘由。令其驶回上海。听候覆谕。并晓谕居民。毋稍惊扰本日所发穆彰阿、耆英、知照陆建瀛底稿。著钞给讷尔经额阅看。将此谕令知之。　　

○又谕、据陆建瀛奏、＜口英＞酋呅口□安、以该国呈投大学士穆彰阿、耆英及该酋自投耆英公文二角。求为代递并以转递日久。不能等候。须遣繙译麦华陀等、赴天津呈递候覆等语。已谕知陆建瀛详细开导。据理回覆。该酋遣人赴津之处当可中止。惟夷性反覆无常。或潜往登郡游奕。著陈庆偕、密饬沿海文武员弁如果前来。只可不动声色随时探访。妥为防范。是为至要。将此谕令知之。　　

○又谕、据裕泰驰奏楚省赴粤官兵、得获胜仗、并新任提督、驰赴边界堵剿情形一摺。逆匪自黔省击败后。复又翻山遁入粤西。经裕泰派副将博春、游击李英等、分途追剿。并续派文武员弁。至粤境会合兜截。于三月下旬。在修仁县属之上思村各山内。焚杀贼匪。生捦贼目李恭照等十四名。该逆等窜赴永福县之草鞋塘。现令各路跟追围剿。提督向荣已抵军营。现赴楚粤边界、驻劄调遣等语。惟所称怀远至修仁一带。山险路歧。居民多被胁掠。狼奔豕突。不实力会剿。安能即为驱除。著裕泰、向荣、会同郑祖琛、激励将士。奋勇争先。探明贼踪必窜之途。设伏计诱。并力兜剿。至首逆日久稽诛。必应购线捕获。使余逆可以立平。万勿坐甲裹粮。徒延时日。以致逆党流散。益不可制。该督等其能当此重咎耶。将此各谕令知之。　　

○礼部以繙译会试中额请。得旨京旗取中二名。各省驻防取中八名。　　

○湖广总督裕泰奏、拏获逆匪李沅发案内夥党李沅字等多名。讯明正法。并续行解到各犯。另行审拟。得旨。严行审办。　　

○辛巳。上诣正大光明殿几筵前。行百日大祭礼。礼成。释缟素。　　

○诣永春室、问皇贵太妃安。　　

○自是日始。上居保合太和养心室。　　

○以捐修英吉沙尔城濠台卡。予伯克阿布都哈里克等、奖叙有差。　　

○壬午。上诣永春室、问皇贵太妃安。　　

○谕内阁、户部遵议杨殿邦奏、官剥油艌钱文。请照旧例等语。剥船修费。向于旗丁例给剥价内、扣存制钱。作为岁修之用。如再将不敷银两责令摊出。丁力未免拮据。且修艌银两改发制钱。所发外尚有赢余。尽可充添补不敷之费。著照该漕督所奏。仍遵旧例妥为办理。毋庸另议更张。至天津道库、每年收各省油艌银两。除动支外。实存若干。著讷尔经额、速饬分晰查明。造册报部。以凭查核。毋任延宕。　　

○谕军机大臣等、寄谕直隶总督讷尔经额。有人奏、直隶省盗贼公行。捕役包庇。据称景州邻境。皆盗贼盘踞之区。如饶阳、献县、武强等处。皆有著名贼匪。扰害良民且有蠹役窝家。豢贼分赃情事。著该督按照摺内所指姓名住址。选派妥员。严密查拏。毋任一名漏网。傥该州县等官。实有纵容讳饰各情。即著指名严参。以肃吏治而靖闾阎。原摺著钞给阅看。将此谕令知之。　　

○定郡王载铨等、会议现办各省清查案内、一切追赔银款。请将著追各项。凡在道光三十年正月二十六日颁诏以前。本员业经病故。应于子孙名下著追。而其子孙又无官职。力不能完。查明实系家产尽绝。无可著追者。由各籍旗出具切实印结。咨报到部。准予豁免。如本员尚在。无论升任、现任、候补、候选、以及降革、离任、并续经病故各员。其将来按限追交、及著落分赔代赔之处。悉令查照各该省奏定清查章程暨册造各员银数。核实办理。均不在此次应豁之例。至本案内、如有由通省各官按缺摊廉、及酌提州县坐支等项。分年归补者。亦无庸查办请豁。以清界限而重帑项。从之。　　

○以协办大学士户部尚书祁寯藻、吏部尚书贾桢、礼部尚书孙瑞珍、兵部尚书柏葰、工部尚书杜受田、刑部左侍郎周祖培、工部右侍郎灵桂、内阁学士车克慎、为殿试读卷官。　　

○癸未。上诣永春室、问皇贵太妃安。　　

○策试天下贡士邹石麟等、二百九名于保和殿。制曰。朕诞膺洪祚。寅绍丕基。荷穹昊之佑申。缅祖考之彝训。孜孜求治。日昃不遑。恒思任贤去邪之道。典学稽古之谟。立政宜民之方。敦本善俗之则。冀与中外臣庶。致上理于大同。兹值临轩发策之初。虚衷博采。尔多士其敬听之。人君之职在于用人。登选之途宽。则贤愚并进。荐剡之路辟。则真伪相淆。知人善任。厥维艰哉。唐李绛谓循其名。验以事。所得十七。可取法欤。至如夹袋之储。材馆之录。荐拔既多。能无滥欤。书曰任贤勿贰。去邪勿疑。贤奸之显然者。固易办也。其或貌似朴诚。而中藏险诈。外示正直。而内蓄诐邪。何以洞烛情伪。俾无所售其欺欤。君子小人。各从其类。若李泌之荐窦参。司马光之举蔡京。又何说也。朕寤寐旁求。命中外大臣。各举所知。期得贤能、以康庶事。将使野无遗贤。朝无幸位。程子所云。知言穷理。则能察人。斯为浚源之论欤。唐虞授受。不外一中。所以辨危微而致其精一者。本于圣性之自然欤。抑亦有存心养性之圣学欤。禹之告舜。曰安汝止。周公之称文王。曰克厥宅心。与执中之旨同否。书说命言逊敏。而推其效于道积厥躬。诗敬之篇言就将。而课其实于缉熙光明。固未有不切于身心。而可以言学者也。三代以还。史所载留意经术。好学右文之君。代有人矣乃考其行事。或显与古训相违。岂非舍本逐末。所学未得其要欤。朕惟典谟奥义。孔孟微言。以之修已治人。若规矩准绳之不可易。欲身体力行。以为正位凝命之本。审端致力。宜何从欤。道揆法守。制治保邦之要务也。宋朱子有言。为治之本。在正心术以立纪纲。夫纪纲不立。而能治安者。未之有也。欲振肃而整齐之。厥道何由。礼乐刑政。号为治具。其所以行之者。命令而已。乃淑世牖民之道。兴利除弊之方。诰诫屡颁。而奉行不力。是涣号仅为空言。播告祗循故事何由振颓风而收实效欤。易曰穷则变。变则通通则久。今承平日久。法非不大备也。而怠玩从事。奸弊潜滋。或偏废而不举。或积重而难反。若盐漕河工诸大端。利弊所在。何以策出万全。俾国计民生。两受其益欤。民风之淳漓。系乎政教。周书武成篇曰。重民五教。君牙之命。亦以敷五典和民则告其臣。盖开创之君守成之主。未有不以人纪成俗为先务者。夫孝弟忠信、礼义廉耻。固有之良。尽人同具。而转移化导之权。则操之自上。仁让之风何以兴。嚣淩之习何以靖。侈靡相高。何以防其渐。奇衺相扇。何以破其迷。欲使海内之民。还淳返朴。臻道一风同之盛。将何道之从欤。史称韩延寿守颍川。教民略依古礼。不得过法。黄坝班行条教。劝以为善防奸之意。民皆信从。今之守宰。岂遂无其人欤。抑大吏视教化为末务。美绩无由上闻。遂相率而趋于刀笔筐箧欤。多士通经致用。学古入官。且来自民间。见闻亲切。其推之往古。验之当今。悉心敷陈。毋泛毋隐。朕将亲览焉。　　

○引见丁未科散馆人员。得旨。此次散馆之修撰张之万、编修庞钟璐、业经授职。二甲庶吉士许彭寿、徐树铭、鲍源深、陆秉枢、陈元鼎、李鹤年、帅远燡、曹登庸、黄彭年、何璟、刘其年、沈桂芬、沈葆贞桢陈浚、李鸿章、袁希祖、郭椿寿、苏仲山、潘斯濂、陈毓麒、胡寿椿、周德荣、粟增熉、林之望、李品三、唐壬森、周士炳、张炳堃、孙观、蒋兆鲲、华祝三、伍肇龄、尹国珍、刘有铭、俱著授为编修。三甲庶吉士毛昶熙、张修府、彦昌、俱著授为检讨。周悦让、周道治、文启、白恩佑、丁寿昌、萧铭卣、朱梦元、宗室载铿、俱著以部属用。繙译庶吉士伍忠阿、广凤、俱著授为编修。桂丰、勒尔精阿、俱著以部属用。　　

○赏会试年老举人刘玮等、二十五人、编修、检讨、学正衔有差。　　

