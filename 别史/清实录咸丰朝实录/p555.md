<!-- { "loadSidebar": true } -->
○又谕、蒋霨远奏、剿平清水江匪徒、生捦首犯一摺。贵州清水江地方。时有奸徒句结苗匪。屡出肆扰。上年被官兵击散后。本年二月间。复有教匪宋神保、施士典等、暗约江内匪徒龙起＜氵凤＞、纠党焚掠。蒋霨远饬委即用知府徐河清、署参将张才、会同贵东道承龄等、督带兵练。分路进剿。杀贼二百余名。余匪遁入江外老阴洞。鼠伏不出。三月初六至初八等日。兵勇连日环攻。破毁石墙。冲至洞口。当将龙起＜氵凤＞、及著名匪犯拏解省城。首匪宋神保等、尚在高处山洞。负险待援。十二日。张文标等、攀援登山。兵练鱼贯而上。生捦首匪宋神保等百余名。烧毙及投水死者无数。救释被胁难民。将各山洞填封。江岸一律肃清。此次剿办清水江匪徒。旬日之间。全股就灭。办理尚属迅速。所有出力员弁绅勇。均著蒋霨远择尤保奏。毋许冒滥。　　

○命新授贵州布政使沈棣辉、开缺。暂署广东按察使。以长芦盐政文谦、为贵州布政使。　　

○以访获贵州清水江教匪出力。赏知州贾致恂、花翎。　　

○以剿办浙江杭嘉湖台四府匪徒出力。予参将和致等。加衔升叙有差。　　

○以阿克苏采办铜厂出力。赏回子郡王爱玛特等、各一级。　　

○以贵州下江厅城被匪窜陷。革代理通判张淑度、护游击陈源职。并逮问。　　

○予安徽军营淹毙游击王定宇、祭葬恤荫。伤亡外委曹荣禄、祭葬世职。　　

○癸丑。谕内阁、廉兆纶奏、请将克复金溪县城之绅士、择尤保奏等语。江西金溪县城。被匪窜陷。经该学政饬令带勇之上饶县廪生郭守谦等、由贵溪移营渔塘。相机进剿。于本月初九日。由北门攻入。逆众惊溃。夺门奔逃。各勇分路追杀。歼毙逆匪多名。立将县城克复。该绅士等前次防堵贵溪。颇称得力。现复督勇克复金溪县城。著有微劳。所有该二案中出力绅士。著廉光纶择尤酌保三四员。候朕施恩。　　

○谕军机大臣等、前因江西贼势猖獗。谕令叶名琛、拨兵五六千名往援。续复谕令将所拨官兵。交提督昆寿统带。由赣州一路进剿。本日据廉兆纶奏、九江兵勇撤赴抚州等处后。南康郡城。随复失陷。现在石逆虽已下窜。而八郡悉为贼踞。逆氛甚炽。大势难支。请于闽广两督臣中。简派一人。或另简大员。驰赴江西。统领各路援兵剿办。庶失守各城。可期以次克复等语。江西毗连六省。形势极关紧要。现在贼踪延蔓。非迅速剿除。则东南均难安枕。惟闽广督臣。均膺海疆重寄。未便远离职守。自应将各路援兵催集剿办。昨据叶名琛奏、永安股匪窜入海丰。提督昆寿、因攻剿和平匪徒。正在得手。未便移师前往。此时江西情形危迫。自应移缓就急。叶名琛于接奉谕旨后。定已将所调精兵五六千名。挑派齐全。著即遵照前旨。交昆寿统带。克日启程。由赣州一路进剿。其和平剿匪。即著叶名琛派员接办。毋稍延缓。昆寿启程日期。并著先行驰奏。其余各路援兵。据王懿德奏、派拨漳州兵勇三千名。交副将张从龙、陈上国等统带。业已启程。胡林翼奏、派拨湘营等勇四千一百名。交曾国藩之弟曾国华统带。亦已由鄂启程赴援。湖南刘长佑一军。已克萍乡。进攻万载。昨复谕骆秉章、饬令王鑫、带兵为刘长佑等后路援应。是各省大兵。不日云集。失守各城。当无难次第收复。至广饶两郡。未遭蹂躏。守御尤为紧要。仍著廉兆纶督同地方官、将劝捐办团等事。实心经理。以资保障。将此由六百里各谕令知之。　　

○又谕、英桂奏、豫省剿匪获胜。并皖省另股捻匪。窜扰颍上一带。窥伺颍州。亟须严防扼剿等语。豫省捻匪。经邱联恩、史荣椿等、叠次进剿。已挫凶锋。而分路堵拒。诡诈百出。捻首祝帼安、复纠聚数千人。在颍上县之韩摆渡等处。过河焚掠。直偪县城。捻首龚得、又分遣夥党在颍上县东十八里铺盘踞。意图窥伺郡城。现在豫省兵勇。既由北路进攻。则皖省南路。尤不可稍形松懈。必须分兵策应。南北兜剿。方可悉数歼除。不致分途窜扰。珠克登、郝光甲等、业已带兵二千。行抵怀远。该处百里以内。查无贼踪。正可饬令前进。会同堵剿。著和春、福济、督饬该镇等、会同郑魁士、由怀远前进。将颍上颍州一带贼匪。次第埽除。并著和春等、酌量派兵。扼其南窜。为埽穴捦渠之计。英桂身膺统帅。固宜防贼北窜。亦不得托词株守。自顾疆圉。著严饬邱联恩等、节节进剿。期与皖省南路之兵会合。直捣雉河贼巢。该抚亦即拔营前进。躬亲调度。以副委任。将此由六百里各谕令知之。　　

○以镶红旗汉军都统刘钲、署镶黄旗蒙古都统。正蓝旗汉军都统华丰、署正白旗蒙古都统。　　

○甲寅。谕内阁、入夏以来。京畿得雨。尚未深透。降旨于本月二十九日。在黑龙潭、觉生寺。设坛祈祷。朕亲诣黑龙潭拈香。昨日午刻。浓云密布。澍雨优渥。仰荷昊慈垂佑。从此续沛甘霖。农田益资沾润。寅感之下。冀盼尤深。著暂停开坛。朕于二十九日。仍亲诣黑龙潭。先行拈香报谢。　　

○又谕、吴振棫奏、请将陕西摊徵盐课、变通办理一摺。据称陕省盐课。改归地丁并徵。诸形窒碍。请仿照河南盐课。改行河东招贩。先课后盐之法。变通办理等语。著王庆云将前办章程。悉心参酌。通盘筹画。其有应行变通之处。即咨行吴振棫会商妥办。以裕国课而便民食。　　

○钦差大臣德兴阿等奏、剿平西北山贼巢。并筹攻三汊河贼垒情形。得旨。现在既能专力攻三汊河贼垒。自应赶紧进剿平毁。断不可再任其负嵎日久。致生他变。　　

○以陕西防堵团练出力。子道员常瀚等、升叙有差。　　

○予江南阵亡骁骑校康安、把总王忠、祭葬世职。　　

○乙卯。孝慎成皇后忌辰。遣官祭慕陵。　　

○上诣黑龙潭拈香谢雨。　　

○遣惠亲王绵愉、诣觉生寺。恭亲王奕诣清漪园龙神庙。醇郡王奕譞、诣静明园龙神庙拈香报谢。　　

○丙辰。谕内阁、劳崇光奏、请补行广西文武乡试一摺。前因广西省办理军务。暂将文武乡试展缓。谕令该抚察看情形。如地方安靖。即行奏请于咸丰六年。特开一科。将乙卯及辛亥两科。归并举行。现在地方渐就肃清。该省文武乡试。著即遵照前旨补行。所有该省正副考官。著礼部先期具题。应如何改道赴粤之处。并著兵部查明具奏。　　

○又谕、劳崇光奏、越南国正贡届期。据情代奏一摺。越南国王阮福时、以丁巳年正贡届期。咨呈劳崇光奏请恭进方物等情。具见该国王诚悃可嘉。惟现在用兵省分。尚未能一律肃清。若令绕程跋涉。转非所以示体恤。所有越南国此次例贡。著缓至下届两贡并进。用副朕怀柔远方至意。　　

○又谕、前因御史伍辅祥奏参、张起鹓侵渔帑项。降旨交花沙纳、全庆、秉公查办。兹据花沙纳等奏、按款查核。虽无欠发口粮。及克扣赏恤情事。惟通判龚国瑞、捐输钱文。并报部请奖。已属含混。又于在营各员。滥行支应。并将粮台余存军装器械。移交接管之员。作银一万一千余两。虽非私卖入已。惟以官物作价。亦属不合。该员被参各款。已有确证。且收支帐目。迟至十余日之久。复行补送。更难保无增减情事。前顺天府府尹张起鹓、著即革职。交花沙纳、全庆、会同刑部审讯。　　

○又谕、业布冲额奏、试炼铅矿、设局鼓铸一摺。甘肃迪化州福寿山地方。经访获铅矿。煎练得银。著即准其设立筹裕局。运铅分铸。仍督饬该委员等、悉心筹办。所有在事出力、及捐备口粮人员。著业布冲额核实请奖。毋许冒滥。　　

○谕军机大臣等、德兴阿等奏、紧攻三汊河、削平贼营一摺。扬仪两城克复后。逆党尚在三汊河死踞。本为牵制官军追攻瓜州之路。现已踏平贼营。夺其所恃。贼胆已寒。即可乘此士卒用命之时。进拔瓜州贼垒。惟逆踪诡秘。或坚匿不出。故老我师。或抵隙乘瑕。恣其奔突。务须谋勇兼施。力图攻克。方足以固江北大局。前此托明阿等顿兵日久。与贼相持。致官兵虚实。皆被所窥。得逞其走险突围之计。前鉴不远。谅德兴阿等必能振刷精神。妥筹尽善。该大臣督师以来。尚能连摧凶锋。瓜州虽蕞尔一隅。水陆皆能窜突。进攻之法。必须会约舟师。同时并举。使该逆应接不暇。庶剿办易于得手。勿得久事迁延。徒糜军饷。将此由六百里加紧谕令知之。　　

○又谕、容照奏、宿城兵单、请饬豫省南河拨兵防剿等语。捻匪久踞宿境。经官军节次击退。现在捻首夏白、业经容照等设计诱杀。其余党难保不句结大股匪徒。再行肆扰。该州为南北要冲。据奏城中兵勇。现止三百余名。设有疏虞。所关匪细。著英桂接奉此旨。即酌拨兵一千名。或数百名。迅派得力将备管带。驰赴宿州。会同容照等剿除捻匪。如该处情形吃紧。并著邵灿、庚长、分拨精兵前往应援。务当会合兜剿。毋得稍分畛域。将此由五百里各谕令知之。　　

○又谕、前因御史伍辅祥、奏参张起鹓、总理粮台。侵渔帑项。当交花沙纳、全庆、乘公查办。本日据花沙纳等、将查出各款具奏。已降旨将张起鹓革职。交花沙纳、全庆、会同刑部审讯。至伍辅祥奏参张起鹓那移置产一条。内称该员于五年五月告病。置买完县城内帐局一所。铺号德生长。药铺一所。铺号永和堂。完县中下邑帐局一所。铺号德生厚。又完县乡下堆积贩卖粮食若干万石。此外存银处所。有京中城外臧家桥源义和钱铺。保定府生源银号等语。张起鹓在完县地方。是否置有田产。及开设帐局药铺。并贩卖粮食。寄存银两。著贾桢、蒋琦淳、桂良、严密确查。据实具奏。将此各谕令知之。　　

○钦差大臣德兴阿等奏、裁汰扬州官兵。以节糜费。得旨。所见甚是。照拟行。　　

○以诱捦安徽捻首夏白出力。赏参将恩临等、蓝翎。余升擢有差。　　

○予广西武宣县殉难知府黄辅相、阵亡游击福格、外委吴锦兰、祭葬世职。　　

○予浙江阵亡从九品王大川、祭葬世职。　

大清文宗协天翊运执中垂谟懋德振武圣孝渊恭端仁宽敏显皇帝实录卷之一百九十七　　

