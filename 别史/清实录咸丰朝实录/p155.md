<!-- { "loadSidebar": true } -->
○谕军机大臣等、张芾覆奏、江西防堵情形一摺。据奏袁州、吉安、南安、赣州、各郡。分派镇道大员及绅士、协同相度道里远近。分布防守。尚属周密。至九江一郡、为吴楚咽喉。先事豫防。固当筹及。第贼匪现在长沙。经大兵攻剿。若窜江西地界。自以袁州、吉安、为最要关键。九江距湖南尚远。较之萍乡等处。紧接贼匪地方者有间。该署抚惟当酌量缓急。妥筹办理。兵分则单。设非紧要之区。派拨较多。恐于应行严防处所。转致疏忽。战船废弛已久。经费当支绌之时。仓猝筹办。不但购料修造。缓不济急。且徒糜饷需。无济实用。其江苏幋舢板船只。果否足资巡缉。抑可就本地商渔船内、酌度情形。豫备应用。该署抚务须不动声色。严密筹维。于寻常稽查保甲之时。加意侦缉。遇有奸细窥伺。立即捦捕。严饬营员。督兵防御。总期处以镇静。勿使安堵居民。转因此而致惊扰。并当严饬在事文武员弁、于一切经费。力求撙节。毋得藉词□滥。为将来开销地步。另片奏、与陈孚恩商派各员、前赴各府、会同该地方官、劝谕绅富乐输等语。著照所议。妥为筹办。仍当严饬委员、及地方官、毋得抑勒苛派。致滋弊端。将此谕知张芾、并谕陈孚恩知之。　　

○乙巳。上诣寿康宫、问皇贵太妃安。　　

○御懋勤殿、句到山东、直隶、热河、本年情实罪犯。停决山东斩犯四人。绞犯一人。直隶斩犯三人。绞犯一人。余六十人予句。　　

○谕内阁、赓福奏、命案供情伤痕、与原审不符一摺。蒙古溁鲁布、殴伤业师庄培元。身死一案。经该都统覆审。溁鲁布供称、庄培元系自缢身死。并非殴毙。讯据原验仵作所供伤痕、亦与原验伤单不符。所有原审原验之前任朝阳县知县富明阿、前任建昌县知县明秀、前任三座塔理事司员双麟。著正红旗、镶白旗、满洲都统。理藩院堂官。饬令该员等迅赴热河。交赓福督同各该员详加研鞫。以成信谳。　　

○谕军机大臣等、御史福昌奏、请严缉奸宄一摺。京城地面辽阔。五方杂处。匪徒易于溷迹。全在该管各员。认真稽查。庶免滋生事端。若如该御史所奏。外省释回各犯。窝留在京。不安本分。以致各城窃盗之案。层见叠出。现当湖南贼氛未靖。难保无奸细暗中溷入。著都察院堂官、饬令五城御史、并著步军统领衙门、顺天府于严查保甲之外。密派员弁兵役、实力巡缉。凡九城内外。隐僻处所。时时留心明查暗访。遇有形迹可疑之人。设法盘诘。如系奸匪。即行拏获。解交该衙门讯究。至禁城左近。尤关紧要。著一体严密稽查。务当处以镇静。毋得稍涉张皇。转致平民惊扰。仍严饬该员弁等、妥慎办理。将此各谕令知之。　　

○定郡王载铨等奏、酌拟宽筹军饷章程。一、王公文武京外各官、及致仕。休致降革。丁忧。告病。大小官员。一体量力捐输。一、八旗己未出仕之宗室、量力捐输。应如何奖励之处。请旨定夺。一、翰詹科道。准捐外任。一、京察一等记名道府各员。准捐分发。一、京外各官。已补缺者、试俸历俸年限。准全行捐免。一、内阁中书、准捐免试俸。一、各项回原衙门行走之员。准报捐外任。一、告假、告病、及丁忧服满、在恩诏以前各员。准仍照原官捐请封典。并准加级请封。一、捐封不限服制、并准照例定应封品级。酌加推广。一、准推广外姻尊长捐封。一、休致人员。准照原衔捐封。一、降革不准捐复人员、除实犯赃私外、其余准加倍半捐复。一、举人、及恩拔岁副优贡生、准报捐国子监助教。学正学录。一、文武各官、分别京外、准各按品级报捐花翎。一、降革一品以下文武官员、向不在捐复之列者、准捐复原官顶带。一、军台效力官犯、准先缴台费、分别释回免遣。一、发遣新疆等处官犯、分别己未到戍。酌定赎罪银数。准释回免遣。一、军营官员兵勇、所得领项、及商贾汇兑银两。暂行交官充饷。给与印单。酌定限期给领。一、用广储司旧存金牌、以抵军营赏需。一、照浙江、夷务案内。用赏银执照。一、京外置买房田未税契者、于文到日、限三月内补税。一、招商开采热河、及新疆各城、并各直省、所属金银矿。得旨。览所议各条。各项回原衙门行走之员。报捐外任。仍应归吏部带领引见。候朕钦定。京外文武一二品降革人员。如有愿捐复原衔者、亦须奏明请旨以示限制而惩恶劣。新疆等处官犯赎罪一条。著暂不必行。余依议。　　

○丙午。上诣寿皇殿行礼。关帝庙拈香。　　

○谕内阁、昨据工部奏、请派员查勘东西两陵工程。当派出侍郎哈芬、敬谨查勘。哈芬著赴西陵查估岁修另案。并验收各工。所有东陵岁修另案各工。业经缓办。其应行验收各工、及前经专案奏请应修工程。即著彭蕴章敬谨查勘。　　

○安徽巡抚蒋文庆、奏陈召募练勇事宜。得旨。安省所募之勇。因兵力较单。为不得已之举。然此事可少则少。不过藉兹声势而已。至通省营兵。岂能尽不可靠。惟在将领有出色之人。尚可得力。　　

○调盛京工部侍郎培成、为理藩院右侍郎。盛京兵部侍郎广林、为工部侍郎。盛京礼部侍郎耆瑞、为兵部侍郎。理藩院右侍郎和色本、为盛京礼部侍郎。　　

○以黑龙江军政。年逾六十官四十员。精力未衰。命留任。　　

○缓徵山东范县、被水村庄、新旧额赋。　　

○抚恤朝鲜国遭风难夷如例。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之七十五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。十一月。丁未朔。日食。　　

○两江总督陆建瀛、江南河道总督杨以增奏称、前次丰工未能合龙。人咸以为过于节省。群相煽惑。以冀多请钱粮。惟有坚持定见。认真妥办。得旨。办此钜工。首重核实。朕知卿等、断不为浮言所惑。益当不避嫌怨。慎重为之。以苏民困。以慰朕怀。　　

○以内阁学士穆荫、兼正蓝旗汉军副都统。　　

○戊申。谕内阁、陆建瀛奏、遵旨保举营员。请将办理洋匪出力之勇头、以守备补用等语。江苏勇头方翔、办理浙洋盗匪。尚属出力。兹据该督奏称、方翔于外海内江风水、并枪炮等技。俱能讲求。著准其遇有江南外海水师守备缺出。即行补用。现在江西筹办防堵事宜。著即饬令该员、前赴江西、交张芾差遣委用。　　

○又谕、陆建瀛、杨文定奏、江苏赈济漕米、一律截卸完竣、陆续散放一摺。江苏丰沛等州县、被水灾民。前经降旨、截留南粮三十万石赈济。并派布政使祁宿藻、专司查办。现据奏称、应行截留之湖南、江西、各帮漕米。业已截卸完竣。由该藩司查照奏定章程。陆续设厂开放。统计丰沛、铜山、砀山、邳州等、五州县。派拨米数。于应赈户口、通融拨补尚余米七千余石。著即妥为收存。留作明春接济之用。其宿迁等六州县。派拨米石。并著该藩司、督饬赶紧散放。实力稽查。现在丰北开工各属灾民。除按月给赈外。兼可赴工谋生据奏民情安帖灾黎无虞失所。稍纾朕念所有江广帮船。除在江南卸载者。已由该督派员押令回空外。至截卸山东赈米各船。及接剥运通之江安、湖北、江西等帮。昨已有旨严催。一俟剥船起卸、即著漕运总督、沿途各督抚、迅即督押回空南下。不准片刻停留。以期无误新漕。毋得藉词延宕。致干咎戾。懔之。　　

○又谕、陆建瀛、杨以增、奏参挑穵引河、希图垫厓之工员一摺。南河委员、宿南营守备刘元、外北营守备石荣、邳北通判丁承钧、于委挑引河工段。胆敢将岸路河身。一并垫高。并改从滩上挑穵。豫为垫厓地步。似此侵帑舞弊。巧为尝试。无怪上年引河不畅。贻误大工现当办工吃紧之时。该员等故智复萌。实属可恶。仅予革职。不足蔽辜。刘元、石荣、丁承钧、均著革职。枷示河干。并责令将垫高之土、尽数起除。按照原估丈尺。如式挑穵。依限报竣。傥再草率弊混。即行从重治罪。仍著该督等、严查此外工段。如有前项情弊。即将该工员严参重惩。毋稍瞻徇。　　

○拨江南漕标左营都司、守备、千总、各一员。把总三员。外委四员额外外委三员。兵丁二百六十四名。移驻邳州。并将原隶河标右营之邳汛千总、把总、外委、各一员。额外外委三员。兵丁九十三名。一并划归该营。作为邳州营。归徐州镇统辖。从两江总督陆建瀛请也。　　

○己酉。上诣寿康宫、问皇贵太妃安。　　

○谕内阁、通政使罗惇衍奏、一月之中。日月并食。请严饬廷臣、实力修省。以回天变。并请停止冬至庆贺等语。日月薄蚀。躔度固有定数。然自古帝王。皆因此而深戒惧。我朝列圣。每因灾异。特降谕旨。戒饬群臣。共图修省。盖以上苍垂象。必当君臣交儆。克谨天戒。并非博侧身修行之名。载之史册也。现在盗贼未平。河决未堵。国用未足。民困未苏。总由朕用人行政。多有缺失。适见于天。敢不自省。所有本年冬至、升殿受贺典礼。著即停止。至内外大小臣工、各有职守。近来因循推诿。积习颇深。叠经降旨申诫。其感奋有为者。固不乏人。而阳奉阴违甚至揣摩迎合者。亦复不少。是以朕于秋仲经筵。以有言逆于汝心。必求诸道。有言逊于汝志。必求诸非道。命题。特宣御论。昭示臣工。朕兢业寸衷。几康自敕。原不求中外共喻。而诸臣事上之心。为实为名。亦难逃朕鉴。嗣后惟期共矢公忠。力除积习。洗心涤虑。以佐朕躬。斯即应天以实不以文之意也。将此通谕知之。　　

