<!-- { "loadSidebar": true } -->
○又谕、陈启迈、郑敦谨奏、分派委员随营支应、并请催续拨饷银一摺。现在各路官兵。分道进剿。距宿迁粮台。远近不一。既经该藩司等、分派委员。随营支应。即著照所拟办理。昨据托明阿等、奏报情形。贼踪渐向西北。各路征兵。跟踪追剿。势不能按一定道路行走。奕经已留驻徐州。瑞昌已暂留山东。会同李僡筹防。本日据慧成奏、折回河北。行营粮台。暂归李僡处支发。又据琦善奏、胜保探贼迎剿。距扬较远。请行抵何处。即由何处粮台支应。恩华兵饷。前经奏明由兖州粮台支放。今既催赴河北。将来与托明阿等会合。其粮饷仍应一律办理。该藩司等、务当通盘筹计。俾随时随地。均能应手。方免贻误。清江分局支应各项。既据陈启迈查明。多有例外名目。即著据实参奏。托明阿所需饷银。先由河南借拨。自较便捷。已谕知陆应谷等、如数支给。该处粮台。如尚未将此项银两起解。即毋庸还款。亦无不可。各清各款。固为核实之法。亦必须通融接济。方免此盈彼绌。总期各路粮台。时相知照。自不至有重支互抵之弊。至山东省应拨陈启迈粮台银三十万两。已饬户部速议矣。将此由六百里传谕知之。　　

○山西巡抚哈芬、奏谢实授恩。得旨。朕闻汝至晋省。操守甚好。若能始终如一。地方何患不治。属员亦断不能挟制。时加砥厉。勉为之。　　

○钦差大臣都统衔琦善等奏、进攻扬州贼匪。并严防北窜情形。得旨。虽获小胜。总未克复郡城。实深焦急。仍著迅速进攻。豫省之贼。现已有渡黄者。幸开封未失。　　

○署四川总督慧成奏、遵赴河北防剿。并沥陈贼情。得旨。此时贼已有渡黄者。汝惟有迅速进发。不可片刻迟延。　　

○山东巡抚李僡奏、贼窜刘家口岸。请将曹州镇总兵官三星保等革职。得旨。邵懿辰何不查参。或因该员系河工差委。抑系因由军机章京出去。碍难参办。汝若止于拘泥。犹可。若别有掩饰弥缝之处。则大不可。若素知邵懿辰才长可用。而迁就模棱。则亦不可。况该员外似有才。内实诡谲。心地平常。似可不必代为弥缝也。总之各省大吏。断不可豫存揣度之心。李僡非好交结者。尚且有不到之处。若庸劣之辈。不知何等揣摩也。李僡、著传旨严行申饬。速将邵懿辰退缩情形。查明参奏。并著该部将此朱谕。遍行晓谕各直省督抚知之。　　

○以正白旗蒙古副都统定福、署锦州副都统。　　

○以山东沂州协副将多隆武、为曹州镇总兵官。　　

○调盛京兵四千名。赴直隶防堵。　　

○拨河南司库银七千两。解赴江甯将军托明阿军营。以济要需。　　

○丑。谕内阁、有人奏、山西五台县知县张舒翰、赋性贪惏。遇案需索。又于兵差过境。藉口协济骡头。纵役敛钱。徇庇不究。且吸食鸦片。捕务废弛。其同城教谕黄四如、亦以诈索生员为事。又稷山县知县王治成、贪暴朋淫。纵令门丁霸占民妇。并为其子娶民人之女。前办捐输。抑勒比追。必得贿而后已。此等贪污不职之员。若不从严惩办。何以肃吏治而安民心。张舒翰、王治成、黄四如、均著革职。交哈芬亲提严讯。如果属实。即行按律惩办。毋稍徇隐。　　

○兵部尚书桂良、奏报驰赴直隶督办巡防。得旨。应如何筹办。即速行奏来。是时军务吃紧。不可仍似常时之事事照例咨商也。　　

○大学士直隶总督讷尔经额奏、豫省咨报贼窜情形不同。得旨。王履谦奏报、五月二十六日。温县失守。已有寄谕、令相机进剿。现在渡黄逆匪。料不甚多。然不可稍涉轻忽。卿外任年久。莅任直督又十余年。于地方一切情形。无不熟悉。第恐慎重有余。应变时稍有疑惑。即贻误非浅。事事妥速振作为之。　　

○以镶红旗蒙古副都统都尔通阿、署正白旗蒙古副都统。　　

○戊寅。谕内阁、托明阿、西淩阿、善禄奏、攻剿贼匪、续获胜仗一摺。据称逆匪盘踞汜水县。于城内安设枪炮。抵死守御。该将军等、于二十八日。督兵进剿。分满汉官兵四路围攻。该逆见我兵枪炮紧急。欲由东门逃窜。经密云满洲兵。斜放连环枪炮。随打随堵。毙贼多名。该逆复退回城内。维时绥远城满洲兵。攻开北门。黑龙江马队。随同入城剿杀。东南城角。亦有我兵上城施放枪炮。该逆见我兵勇气百倍。由西门逃窜。二十九日。复由南岸用炮轰毙贼百余名。摉捦长发贼十余名。西北山沟。已无藏匿等语。逆匪由开封窜扰汜水。经该将军等、督兵追剿。叠获胜仗。带队官员。及满汉兵丁。无不勇往直前。一可当百。览奏实深欣慰。托明阿、追贼迅速。连次接仗。大挫凶锋。洵属调度有方。著加恩赏戴花翎。并赏给白玉翎管一枝。白玉四喜搬指一个。西凌阿、系获罪之员。此次击贼。尚属奋勉。若能赶紧追剿。续获全胜。当与善禄同邀恩赏也。该将军等、务当乘此声威。渡河追剿。谅此溃散余匪。不难一鼓歼除。此次出力将弁兵丁。著托明阿查明。据实酌保。候朕施恩。毋许冒滥。　　

○谕军机大臣等、前因河南逆匪抢船北渡。温县失守。谕令讷尔经额、选派将弁。星驰迎剿。本日据托明阿等奏、该匪数千。盘踞汜水县城。我兵于二十八九两日。连次攻剿。叠获胜仗。克复县城。惟北岸有贼营盘踞。虚实尚未探确等语。此股贼匪。半多裹胁。不过数千人。经托明阿等、先后斩捦不少。其势渐衰。惟贼众业已渡河。怀卫一带。甚属空虚。现在南岸别无船只。托明阿等所带马步队。恐一时不能全渡。若任令贼匪过河。肆行裹胁。比及直隶境界。其势又炽。该督现派花里雅逊布驰往。亦只带兵五百名。仍恐不敷攻剿之用。河北密迩直隶。若不赶紧派兵前往接应。乘贼奔窜未定。痛加剿洗。岂竟坐待境上。又蹈各省覆辙耶。著该督迅派得力镇将。统带精兵。前赴河北。与花里雅逊布。并力迎击。本日已谕令托明阿等、渡河追剿。正可会合前后夹击。贼匪本系乌合之众。若我兵奋勇直前。不难克期殄灭。该督务当不分畛域。督饬镇将。越境剿贼。怀卫一带肃清。则直隶篱自固。此系万分紧要关键。勿仍视为寻常防堵也。将此由六百里谕令知之。　　

○又谕、本日正在寄谕闲。据讷尔经额奏报、接得豫省急报。总兵董占元即率领将弁。带兵一千三百名。驰赴温县一带迎剿。该督仍饬总兵花里雅逊布、为后路声援。所办甚合机宜。并据称遵查天津地方情形。请将盛京步队兵二千名。吉林马队兵二千名。改劄临洺关。留盛京步队兵二千名。在天津弹压。著照所议。分别屯劄。该督即飞咨盛京吉林。并饬沿途地方。妥为豫备。仍严饬赴豫援剿之镇将等、迅速前进。奋力攻剿。毋稍延误。将此由六百里谕令知之。　　

○又谕、据户部代奏、郎中易文浚、呈请建立碉座。遏贼纷窜。并绘具图说呈览。著讷尔经额、舒兴阿、张祥河、哈芬、查照原呈、及图说所称。各就地方情形。是否可以仿照办理。督饬各该地方官、悉心筹画。以资保卫。原呈并图说著钞绘发给阅看。将此由五百里各谕令知之。　　

○又谕、据周祖培奏、请饬各该督抚、详察殷实之家。剀切晓谕。暂时那借。以助国用等语。现值军饷浩繁。借资民力。实亦万不得已之计。陕西、广东、山西等省。素称殷实。近来踊跃输将者。亦复不少。仍著各该督抚。妥为劝谕。并将此旨宣示绅民。俾知此举。实为军需紧要。暂时那借。以期速殄凶氛。与吾民同享乐利。军务告竣。即当如数发还。仍先行给予优奖。所有藩司印照。即饬令地方官。面为付给。不假胥吏之手。以杜流弊。各该督抚、其善体朕意。仍遵前旨。妥速遵行。将此由五百里各谕令知之。　　

○又谕、据托明阿等驰奏、剿办窜入汜水贼匪。续获胜仗。将县城收回。汜水地方业已肃清。惟北岸有贼营盘踞。虚实尚未探确。南岸无船。我军不能全渡等语。已谕令托明阿等、设法渡河追剿。并谕讷尔经额、派兵出境迎击矣。各省形势。均应扼守险要。不宜尽分畛域。现在南岸贼匪。已经托明阿等歼除殆尽。北岸贼数多寡。尚未深知。若乘其奔突未定。裹胁未众之时。一鼓歼除。较易为力。豫省与山西、陕西、山东、水陆毗连要隘。必须邻省派兵前赴豫省。据守北岸。会合协剿。使贼匪无暇喘息。方不致再有延蔓。舒兴阿现已出省。李僡、哈芬、均派兵防堵。著即探明贼踪。或迎头剿击。或从旁追截。不可因未入本境。观望迟延。致误事机。将此由六百里各谕令知之。　　

○又谕、本日因贼已渡河。曾谕令舒兴阿、哈芬、派兵防堵。迎头剿击矣。顷据陆应谷奏、贼匪大股渡河。已由温县窜入怀庆。意欲奔往山西等语。山西与怀庆一带地方毗连。必须扼要堵截。杜其西窜之路。屡次谕令该抚豫为筹防。现在究竟如何布置。著即督饬带兵将弁。迅赴怀庆一带迎剿。舒兴阿统带官兵。计已出省。著即侦探贼踪所在。前往会剿。山西兵力较单。该督当派兵直至怀庆一带。互相应援为要。将此由六百里各谕令知之。　　

○又谕、本日据托明阿等奏、连日攻剿获胜。夺回汜水县城。地方现尚肃清。惟北岸有贼营盘踞。现在南岸别无船只。马步队一时不能全渡等语。该将军等、正当追剿得手之际。若因船只不便。阻隔南岸。岂不有误事机。著陆应谷、迅即派员于黄河上下游。调拨船只。以便大兵北渡。该抚不能先期调度。将船收泊净尽。致贼抢渡。既已贻误于前。若再不设法。使我兵渡河剿捕。任贼纷扰。则贻误之罪。更无可逭。该抚前派柏山、经文岱、带兵剿贼。现在行抵何处。托明阿等屡次与贼接仗。何以未见该总兵接应。现在托明阿等过河剿贼。所有黄河以南未净余匪。即责成柏山、经文岱等、赶紧摉捕净尽。勿留余孽。一俟南岸肃清后。仍饬令该总兵等、渡河会击。现在怀卫一带。甚属空虚。该抚现已出省。著即酌量缓急。随时策应。无稍迁延观望。将此由六百里加紧谕令知之。　　

○又谕、陆应谷奏、贼匪抢船渡河。窜至北岸。复有船在河面游奕。现在带兵赶至郑州进剿。又片奏、经文岱、柏山、欲往汝州。经该抚飞催折回。均未据咨覆各等语。览奏殊深愤懑。陆应谷身任封疆。镇将以下。皆归节制。似此疲玩不职之员。何不即行参奏。以肃军律。著该抚传旨经文岱、柏山、该镇等避近就远。有意迁延。若再不遵调度。折回稍迟。贻误事机。定以军法从事。所称贼匪窜入怀庆。欲往山西等语。现在怀庆府城如何守御。抑系被贼窜踞。所奏殊未明晰。山西邻境。仍当随时知照。一体严防。毋稍疏虞。将此由六百里加紧谕令知之。　　

