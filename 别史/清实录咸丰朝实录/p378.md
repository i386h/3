<!-- { "loadSidebar": true } -->
○谕军机大臣等、据王庆云奏、出省筹防、并请添调官兵一摺。现在楚北贼氛方炽。所有陕西潼关迤南、商雒一带、毗连壤地。自应严密堵御、以资扼截。本日已谕知扎拉芬、于潼关防务。尽心督办。并谕令丰伸、迅即驰赴商雒一带。办理防堵事宜。惟该处防兵、本形单弱。舒伦保新调之二千名。并王庆云续调之五百名。除分拨舒伦保行营一千外。其余一千五百名。拨防潼关商南等处。实属不敷分布。前经奏请甘肃备调之官兵一千名。著易棠迅速拣派得力将弁管带、及早启程、驰赴西安省城。听候王庆云等酌量调拨。毋稍迟误。王庆云现已行赴潼关。一切防守机宜。即与扎拉芬妥为筹办。其商南等处、应如何择要布置。并著与丰伸会商、慎密设防。总须多设侦探。严拏奸细。俾匪踪无由阑入为要。省垣现无大员驻守。王庆云于察看要隘后、应否即行回省。仍当权衡缓急。通筹兼顾。与扎拉芬丰伸等、随时知照。互为策应。毋致少有疏失。将此由六百里加紧各谕令知之。　　

○又谕、本日据王庆云奏、探闻楚北贼匪、渐近枣阳。请饬丰伸驰往商雒一带、督办防务等语。是陕省现在情形。商雒等处、甚关紧要。前据扎拉芬奏、已于本月初三日。驰抵潼关。筹办防堵。并咨王庆云迅催续调之兵、赴关协防。惟商雒等处各要隘。尚无武职大员督防。不足以壮声援。丰伸接奉此旨、著即带兵驰赴商雒一带、扼要驻劄。督饬地方官严密设防。毋稍疏懈。其潼关防务。即责成扎拉芬悉心办理。妥筹布置。本日复谕知易棠、将备调官兵一千名。迅速饬令赴陕。并谕王庆云、俟此项兵到。即与扎拉芬、丰伸、随时知照。商酌拨防。该将军等、务当体察各该处防堵情形。妥为筹办。总期内练兵勇。外绝奸萌。于关津要地。一律加意严查。毋令奸匪乘间溷入。仍著丰伸于到防后、迅即奏报。毋稍迟延。将此由六百里加紧各谕令知之。　　

○又谕、前据恒春奏、由绥远城调赴紫荆关官兵。需用口粮。应由何处给发。请旨遵办。当交户部速议具奏。兹据奏称、请由直隶供应。现在直隶省局。供应大营、及大名等处军饷。需款浩繁。若将此路官兵口粮。责令供应。深恐无款可筹。或致贻误。山西省距紫荆关较近。此项官兵每月口粮、约须数千两。为数亦非甚钜。所有调赴紫荆关之绥远城官兵一千名。每月应需口粮等银。著恒春于各项杂款应解银两内。酌拨支应。无许推诿迟误。仍著查明该官兵等、每月实需口粮银两若干。核实撙节发给。先行专案报部备核。将此由六百里谕令知之。　　

○又谕、奕絪等奏、山西绥远城官兵到防一摺。前调山西绥远城官兵赴紫荆关。据带兵官协领鹤龄、择在塔崖驿地方屯劄。所需经费、已谕令恒春迅筹应付矣。此项防兵。不过为豫备不虞之计。既有带兵员弁查看弹压。自不致别滋事端。奕絪等、拟请轮班前往弹压。该处距官署百里有余。若仆仆道途。似涉张皇。于公事仍无实际。转多周折。奕絪等、不必亲往。仍著严饬鹤龄、妥为管辖。随时认真察看。毋得疏懈。另片奏、筹拟搭放宝钞等语。著照所拟办理。将此谕令知之。　　

○黑龙江将军英隆奏、挑选黑龙江官兵一千名、咨令副都统清安统领启程。得旨。清安现时精神若何。能得力否。著察看速奏。　　

○陕西巡抚王庆云奏、盘获奸匪文维漋、讯明正法。匪夥杨士淋等、饬缉另办。得旨。杨士淋等、务期速获。陕省现虽安静如常。恐该逆分遣侦探。断不止此数人。亦非由一路潜窥。稍涉大意。贻患不小。著严密认真缉拏。豫消内患。断不准事涉张皇。即由汝处寄谕扎拉芬知之。　　

○钦差大臣琦善奏报、浦口官兵获胜情形。得旨。武庆屡次出力。实属奋勇。著传旨嘉奖。　　

○甲申。月食。　　

○谕内阁、本年近畿一带、春泽未沾。自入夏以来、望雨尤切。朕眷念民依。行当虔祷。所有本月二十日升殿。著即停止。　　

○谕军机大臣等、僧格林沁奏、马队官兵、攻贼退缩一摺。逆匪窜扰连镇。跨河营巢。若待其布置已定。势必至如独流故事。攻剿难以得手。该大臣与西淩阿、托明阿、分劄东西两岸。并密防该逆回窜西北之路。复将天津船只停泊下游。使贼众不得扰及津郡。逆匪自阜城窜出。并非穷蹙奔逃。一到连镇、即死守抗拒。该大臣于东南两面。挑濠筑垒。诚恐兜围严密。益坚该逆□嵎固守之心。此次马步官兵、虽极奋勇。而贼巢仍未攻破。且致伊勒东阿臂受枪伤。是其明证。不如诱令离巢。设伏以待。一俟该逆扑出。迅即合围兜击。俾该逆不得回奔入巢。再以奇兵将贼队冲断。剿洗更易得力。著该大臣等、酌量办理。万不可专恃胜保兵到、致延时日。前据桂良奏、张殿元、达年、驻守大名之兵。移营南乐。原以防东境冠县、朝城、诸处窜匪。现在该处情形。无关紧要。已谕令桂良、将该署提督等所带官兵。移向景州、交河一带。著该大臣察看何处紧急、派令协防。藉资堵剿。前此因德勒克色楞接仗受伤。特派乾清门侍卫恩全、前往看视。本日已谕令胜保、迅饬恩全驰赴连镇。察看军营情形。回京覆奏。该大臣务将现在贼情。及一切布置。告知恩全。即饬令回京、以慰朕念。将此由六百里加紧谕令知之。　　

○又谕、阜城逆匪、窜踞连镇。僧格林沁督兵进剿。仅获小胜。想胜保沿途已有探报。本日已谕知僧格林沁、如逆匪死拒、难于得手。即设法偪令出巢。以便南北夹击。胜保当亦豫计及此。该大臣所留曹州步队官兵三千余名、原为备办军装。听候南征之用。此时皖省军务。节经朕指示机宜。分派袁甲三、秦定三、严防临淮、正阳、两路。和春等、进攻庐州、兵力亦不为单薄。惟楚豫交界、自应山、德安、先后失守。贼又北扑随州。西扰安陆。台涌原带之兵、复叠次溃失。几不成军。河南武胜等关、防兵甚少。著胜保即将留驻曹州之陕甘官兵、酌拨一千名、或一千五百名。交桂明统带、星速驰往武胜关。或防或剿。随时酌度办理。该提督与舒伦保所带之兵。均系陕甘劲旅。自可联络得力。其余官兵、仍留曹州以备调遣。现在楚豫交界。较之皖豫交界。尤为吃重。胜保统筹大局。定能熟审机宜也。张殿元、达年、所带官兵、现驻南乐。原以防临清逆匪西窜大名。今东境肃清。而阜城逆匪。剿办吃紧。即应饬令该署提督等、移兵进偪。以为兜剿之计。著胜保飞催前进。不准耽延。前次派往看视德勒克色楞之侍卫恩全、当已早抵军营。著胜保即将该侍卫带赴连镇军营。或即令该侍卫先行驰往。速将该处形势军情。详细查勘。于回京时、据实覆奏。总以迅速为要。朕日盼畿疆绥靖、早奠民生。该大臣等、务当合力同心。殄兹穷寇。无□朕之厚望也。将此由六百里加紧谕令知之。　　

○又谕、前据桂良奏、张殿元等、带领官兵、移营南乐。原为临清贼匪、窜至冠县、朝城而设。现在东境肃清。大名一带、毋须重兵驻守。阜城匪众窜踞连镇。又已数日。设令相持日久。恐该逆拒守益坚。耗我兵力。著该督即行飞饬张殿元、达年等、将此项官兵。迅速统带北行。向景州交河一带探明贼踪。就近偪攻。仍飞咨僧格林沁、酌量何处紧要。即将此项官兵。派拨防剿。毋稍迟延。将此由六百里加紧谕令知之。　　

○又谕、台涌奏、应山贼情、并催调官兵助剿一摺。所称贼众心怀疑惧。不敢冒险北窜。现因兵力单薄。恐一战弗克。启贼轻视之见。自系实在情形。因思提督桂明、前带陕甘官兵二千余名。随同胜保剿办北窜临清逆匪、追至丰县。业将此股全数剿除。经胜保派令暂驻曹县以备调遣。本日已谕令胜保、迅即饬令桂明、将此项得胜之师。调拨一千名、或一千五百名。即由该提督克日统带启程。闲道驰赴武胜关、协同台涌并力进攻。为移缓就急之计。舒伦保前奏、于初七日由汜水督兵前往。计日亦可赶到。英桂挑拨之河南精兵二千名、尚未据报启程。恐一时未能凑集。其江西罗玉斌赴援之兵、著该督飞檄迎提。即由麻城、黄安、一带。直趋进剿。庶兵力渐集。办理可期得手。至曾国藩所领水师、现为重窜岳州贼匪牵制。四川松潘等处援兵、亦恐缓不济急。台涌惟当就现有兵勇。防剿兼筹。一面慑以声威。使该逆无从窥我虚实。肆行窜逸。西路安陆、荆州、紧接襄阳与豫省毗连处所。路径纷歧。不独东路信阳、桐柏一带、应防其偷越北窜。该督尤须妥筹兼顾。总兵柏山、前赴桐柏、唐县防守。现在该处是否适当贼冲。并著台涌、严饬该总兵相机出境迎截。毋许株守一隅。致误事机。将此由六百里加紧谕令知之。　　

○以马队官兵剿贼退缩。革营总佛恩、恩禄职。枷号示众。　　

○予直隶阵亡台吉屯赖札木苏、祭葬世职。　　

○旌表守正捐躯四川卭州民陈遇隆妻石氏。　　

○乙酉。孝端文皇后忌辰。遣官祭昭陵。　　

○谕内阁、德龄奏、奉旨会议事件迟延、自请议处一摺。叶尔羌、喀什噶尔、和阗、回布变通折徵。前经降旨、交德龄、会同奕山等、查明议奏。自应迅速妥议奏闻。兹据奏称、该将军等、往返咨商。迟至一载有余、迄无定议。奕山与德龄会办此事、均属玩延。奕山、德龄、著交部分别议处。叶尔羌等三城、每年回布、应如何变通折徵之处。著现任叶尔羌参赞大臣常清、会同奕山、妥速筹议。由奕山奏明办理。毋再推诿延宕。致干重咎。　　

○又谕、德龄奏、遵旨明白回奏一摺。前闻叶尔羌有建立德龄生祠、旋被兵民毁像等事。批令德龄明白回奏。兹据奏称、咸丰二年、叶尔羌商民捐赀立祠。实不知情。访明后即将原像拆毁等语。部民为本官建立生祠。例干严禁。德龄既未能先行禁止。迨访明拆毁后、彼时又不据实具奏。实难辞咎。德龄著交部严加议处。　　

○又谕、已革湖北巡抚龚裕、前因藉病回籍。饰词巧避。当降旨发往新疆、效力赎罪。兹据杨以增奏称、该革员因病未能起解。捐饷赎罪、恳请免戍等语。龚裕系曾任巡抚大员。特旨发遣。情节较重。杨以增冒昧渎请。殊属非是。龚裕著不准捐输。仍遵前旨、即行发遣。　　

