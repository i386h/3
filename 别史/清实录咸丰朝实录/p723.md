<!-- { "loadSidebar": true } -->
○又谕、前因张芾、奏参周天受等、迁延袒护各款。当谕令和春、何桂清、查办。兹据查明覆奏。除总兵周天受、业经赏还提督衔。游击杨国正、已革职拏问外。所有浙江提标前营游击田应科、平阳右营都司萧传科、于派委开化马金街防堵。遇贼冲溃。仅予摘去顶带。不足示惩。田应科、萧传科、均著革职。留营效力。以肃军律。　　

○又谕、官文奏、领款无从核销。请饬原领之员。自行造报等语。已革西安副都统常亮、前在湖北粮台支领盐粮等银、一万九千两。至今未据造报。既据官文奏称、无案可查。即著该旗、传讯该革员、在湖北领款。作何支销。并前在山东省、曾否支过银两。有无短欠。据实呈明。即由该旗代奏。再降谕旨。　　

○又谕、官文奏、湖南省垫发兵饷、请即作正开销免由湖北筹还等语。湖南省、历次垫发湖北凯撤官兵。并李孟群广勇。欠找银两。本应由湖北、筹解归还。惟因水陆大军东下。需饷较钜。且曾国藩军营饷糈。尚须湖北协济。一时难于归款。所有垫发兵勇饷银、七千三百九十余两。著照所请。即由湖南省、作正开销。无庸湖北筹还。以清款项。　　

○谕军机大臣等、御史来仪奏、请饬严查盐务积弊一摺。据称长芦积欠。向系按引摊交。每年应徵银十数万两。风闻该商等、任意拖欠。皆由商人张日高、同夥谢鹭湄、把持射利。以致众商效尤。张日高、承办蓟州遵化等处盐课。既不呈交积省余利。又不包交全课。亏交库款。不下三十余万之多。张日高、业已身故。谢鹭湄、影射充商。仍行接办。现已限满。经户部饬催额课。竟敢抗违。且各报捐职官。难保无亏那情弊等语。长芦盐务。疲玩日久。如有商人、舞弊营私。欠交课款。亟应彻底根究。以清鹾政。著庆祺松龄、按照所参各情。确切查明。据实具奏。原摺著钞给阅看。将此谕知庆祺、并传谕松龄知之。　　

○又谕、袁甲三奏、贼匪图窜北路、请添兵助剿等语。据称怀远等处。贼匪大半回窜。盘踞濉溪口一带。竟图北窜胜保全军。现须南援庐州。北路步队。仅止五千马队亦止百余而贼众至三四万。贼马至二三千匹之多。请于湖北留防各兵。或都兴阿、李续宾两军分拨马步四五千人。北来助剿。此时徐宿一路。贼众兵单。设有疏虞。则该逆长驱北犯。所关非浅。著官文、即行酌量情形。能否于防兵内、分拨若干。派员管带。驰往袁甲三军营。协同剿办。至李续宾一军。前令由舒桐一路。赴援庐州。原为南北夹攻起见。今逆匪大股回窜北路藩篱。尤为吃重。能否分拨马步队。以一军绕道北上。一军仍攻南路。并著官文、酌度调派。务宜南北兼筹。先其所急。毋误事机。将此由六百里谕令知之。　　

○又谕、本日据袁甲三奏、贼图北犯、官军先胜后挫、请调各兵应援。并庚长奏、拟派傅振邦、赴浮山堵剿。瑛棨奏、请由皖省接办胜保粮台、各摺片。此次捻匪。纠约各路贼援。倾巢出扑。经副都统伊兴额、于铁佛寺等处。极力堵剿。先胜后挫。退守萧县。自因众寡不敌。非由该副都统、畏葸所致。著照袁甲三所请。免其惩处。惟贼众聚至数万。濉溪口营盘。复为贼踞。北路情形万分吃紧。袁甲三现已将陕西兵。拨交伊兴额调遣。著即饬令该副都统、相机堵截务须痛加剿洗。严遏北窜。勿任再有延蔓。庚长所请、派令傅振邦、驰赴浮山合剿。该处系通清江要路。惟距徐州较远。傅振邦能否带兵前往驻劄。著袁甲三斟酌情形。妥为调度。并知照庚长可也。至袁甲三请调马队官兵吉林等处马队未便再拨。前拨绥远城、马队五百名。往胜保军营。现在胜保专办南路军务。据袁甲三奏、淮南田塍交错。马队难于施展。此项马队。自可分赴北路。以期得力。其如何分拨之处。即著胜保、袁甲三、会同商办。务以布置得宜先其所急为要。至瑛棨所称、胜保行营粮台。请由皖省派员接办其饷项仍由豫省协济等语。此时胜保军营虽距豫省较远。而粮饷仍由豫协济是否必须另派承办之员著胜保、翁同书、酌量情形咨照瑛棨知悉。至现在胜保、虽已与翁同书谋面。而仍即回去。相距尚在百里之外。袁甲三为徐贼牵掣。一时未能赴凤阳怀远等处。恐南北两路。未能兼顾。甚为可虑前命胜保袁甲三、遴选武职大员。帮同袁甲三统兵剿捕尚未据奏拟派何人。著即商定具奏。俾北路剿匪事宜。得有把握。胜保即可前往南路与翁同书援剿庐州。渐图进取。毋得日久迁延。致负委任将此由六百里各谕令知之。　　

○又谕、袁甲三奏、请调兰山剿匪原起官兵。回徐协剿等语。山东兰山、匪徒滋事。曾由徐州、调派曹兖两镇官兵由署副将郝上庠管带前往剿捕甚为得力。现在伊兴额、先胜后败退。守萧县据探大股匪徒。均在岳家集、声言即日由临涣、至灰古堆渡河。恐其直犯宿城。张逆亦仍在盘踞。是北路甚为吃重。而东匪业已肃清。亟应移缓就急。派兵出境。兼以自固藩篱。著崇恩即将兰山剿匪原起官兵。派赴徐州。交袁甲三调遣。藉资堵剿。一俟徐州情形稍松即可酌量撤回。将此由五百里谕令知之。　　

○又谕、翁同书奏请饬催山西、陕西、按期拨解饷银等语。山西、陕西二省。协拨安徽军饷。向系每月各二万两。兹据该抚奏称、七月中。陕西并未报解。山西仅解一万二千两。皖省自庐州失守之后。粮台一空。军情万分吃紧。著恒福、曾望颜、仍各按月筹拨银二万两。派委妥员。如期解赴翁同书军营。以应急需。将此由五百里各谕令知之。　　

○钦差大臣江南提督和春奏、金陵穷寇外扑。剿办获胜。得旨。现在逆援未绝。尤应严防旁窜。能不使其逸出再分剿援贼自不难埽穴捦渠矣。　　

○帮办军务安徽巡抚翁同书奏、逆匪注意定远。现在劝行团练。防护分堵情形。得旨。乡团非募勇可比以助官军之威。恐其临时一溃受累不浅总应饬乡团居前以御官兵接应抄袭。以壮其胆庶有把握。朕看汝大败之后。布置或有未周。殊为可虑。　　

○署河南巡抚瑛棨奏、湖北枣阳土匪。窜扰豫境。拨兵剿办。得旨。不准专顾豫境。以邻为壑。迅即出境迎击。赶紧扑灭。勿使啸聚愈多。剿办愈难。　　

○予安徽阵亡参将胡会龙、游击余应彪、都司闪云泰、祭葬世职。　　

○甲寅。予江西阵亡把总易金榜、外委董茂盛、祭葬世职。　　

○乙卯。上诣安佑宫、行礼。　　

○谕军机大臣等、翁同书奏、贼扑藕塘、马队失利、池河及定远县城危急一摺。前因贼偪定远。当即谕令胜保、统领各军。迅速前进。妥筹堵剿。现在贼众数万。由界牌直扑藕塘。穆腾阿带领马队迎击。已获胜仗。卒因众寡不敌。失利退却。该大臣曾于初四日。派马步八百余名接应。何以复行折回。仅留马队百余名。亦折回红心驿。所寄翁同书函信云。初五日必到定远。复竟日不到。何以迁延若此。粤匪与捻匪。意在句结一气。现在愈偪愈近。惟恃定远一城。为之间隔。设有疏虞。则贼势益张。剿办更形棘手。胜保现为钦差大臣。剿办皖匪。是其专责。既距翁同书军营。仅四五十里。著即亲率各军。驰往截剿。毋得再事延误。致干咎戾。李孟群、系革职留营之员。应责令简练兵勇。由六安进援定远。冀可稍赎前愆。翁同书仍督同现有兵勇。实力防剿。其池河以北。明光镇、为饷道文报要路。关系尤重。著胜保、翁同书、迅筹布置遏贼北窜。毋许疏懈。将此由六百里加紧各谕令知之。　　

○以克复广西庆远府城、道员蒋益澧、以按察使简用。赏知府潘家馥、巴图鲁名号。游击刘文彬、都司贺常林、守备熊建益、花翎。余升叙有差。　　

○追赠广西梧州殉难学政沈炳垣、内阁学士兼礼部侍郎衔、予祭葬世职。谥文节。县丞丁瑞书、巡检王世镛、典史王锡惠、祭葬世职。出城遇害县丞杨湘、巡检王协和、典史张象吉赏恤有差　　

○予广西宾州、上林、北流、殉难知州萧煊、知县杨培堃、翟景禧、在籍知县梁宗敏、训导梁缙禧、都司叶上雄、祭葬世职。生员张家玉等、赏恤如例。　　

○予广西融县阵亡守备刘茂盛、把总周光普、县丞吴守清、祭葬世职加等。文童冯望龄、祭葬世职、如从九品例。　　

○丙辰。谕军机大臣等、昨因翁同书奏、贼扑藕塘、马队失利。谕令胜保亲率各军。驰往截剿本日据胜保奏、先拨马步精兵。驰援定远。俟布置北路妥协。再赴庐州等语。现在贼踞藕塘、定远万分危急。该大臣所派官兵。何以甫至辄回。翁同书所带兵勇。挫败之余。军火器械。一切不全。定远若失。即胜保一军。亦有两面受敌之势。自应先其所急。该大臣纵未能移营前进。亦应派得力援兵。前往协剿。毋许延误。现在凤怀贼匪。屡经受创。其势渐衰。著袁甲三迅速前进接办凤怀剿匪事务。以便胜保交卸启程。其徐州剿捻事宜。应否交伊兴额统率之处。即由袁甲三酌量办理。将此由六百里各谕令知之。　　

○又谕、和春、晏端书奏、周天受、援师克复浦城一摺。闽省松溪、政和等处。现无贼踪。周天受一军。又经克复浦城。自应确探所往绕出贼前。遏其深入闽中之路。惟玉山败匪前已窜往德兴、婺源。近又退至七都球。取道华埠。扑我营盘。李定太、业已亲赴常山督剿著胡兴仁、即饬该总兵于常开一带。迅珍逆氛。其遂安、寿昌、各路。亦应堵其窥伺。并知照张芾、饬令徽防文武。严密防剿。毋许窜入。周天受亦须兼顾浙江。至崇安之贼。窜出岑阳关、现在铅山河口。处处戒严。石逆又有窜往建甯。为回窜抚建之计。是江西军情。亦形吃重。曾国藩已于七月二十一日行抵江西省城。其前部萧启江之兵。已至广信。著耆龄、飞咨曾国藩、饬令该道、亟筹堵剿该侍郎迅即前进。探明贼势。趋向何处。即往策应。是为至要。将此由六百里各谕令知之。　　

○又谕、胜保奏、皖省军情紧要。请饬拨四川、湖南、官兵等语。安徽自庐州再失后。店埠、梁园等处相继告陷。定远危急。该处勇多兵少。亟应裁勇添兵。以资得力。四川、湖南、两省兵力素健。著王庆云、骆秉章、悉心筹画。如存营兵力。尚敷调遣。即著各挑选精锐一千五百名。配带军装粮饷。拨赴凤阳一带。交胜保、翁同书、调遣。即使该省兵力不敷。亦应酌量调拨。勿得稍存膜视。将此由六百里各谕令知之。　　

