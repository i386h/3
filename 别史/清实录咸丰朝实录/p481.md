<!-- { "loadSidebar": true } -->
○予江南阵亡守备张金灿、把总李凤林、外委金殿邦、布政司理问职衔韦楠辉、祭葬世职。　　

○乙巳。以本年乡试。考试应开列试差人员于保和殿。　　

○成都将军乐斌等奏、请催前调兵勇赴楚。并派员侦探贼踪。得旨。所筹俱合机宜。　　

○四川总督黄宗汉、奏报到任日期。得旨。汝在浙、尚恐汝过于急速。今在蜀、不患失之于严。惟患失之于缓。汝之才力。朕保汝实称川督。更望汝驱使群材。自易睹效。又奏、经过河南地方情形。批。览奏均悉。河南一省。实深为可虑。　　

○丙午。上诣寿康宫、问皇贵太妃安。　　

○谕内阁、前因王茂荫奏请、暂缓临幸御园。朕因其以无据之词。率行入奏。降旨交部议处。乃本日据御史薛鸣皋奏、因见圆明园奏修围墙工程。以为临幸已有明徵。并以在宫在园。为敬肆之所分。安危之当辨。所奏殊属非是。圆明园办事。本系列圣成宪。原应遵循勿替。随时修理补葺。亦所常有。况未传旨于何日临幸。乃该御史辄谓众议沸腾。至今未已。是欲沽敢谏之名。而故以危言尝试也。朕思敬肆视乎一心。如果意在便安。即燕处宫中。亦可自耽逸乐。何必临幸御园。始萌怠荒之念耶。当此逆氛未靖。朕宵旰焦劳无时或释。无论在宫在园。同一敬畏同一忧勤。即如咸丰二年。在园半载。无非办理军务。召对臣工。何尝一日废弛政事。该御史竟以在园为伴奂优游。不期肆而自肆。所见亦属浅陋。敬思我皇祖当莅政之初。适值川陕楚教匪滋事。彼时幸圆明园。秋狝木兰。一如常时。圣心敬畏。朕岂能仰测高深。设使当时有一无知者。妄行阻谏。亦必从重惩处。朕岂忍徒博虚誉。任台谏淆惑众听。置是非于不顾。该御史本应治以应得之咎。姑念其才懦性庸。所见甚小。薛鸣皋、著撤去掌福建道。仍留监察御史。并著交部议处。　　

○谕军机大臣等、曾国藩等、奏陈水陆军情一摺。行兵之道。合则力厚。分则力薄。自师船陷入鄱湖。贼匪再扰武汉。广饶一带。复有贼踪窜突。该侍郎等、水陆两军。实有不能不分之势。现在金口一军。相隔虽远。昨据胡林翼奏、由湖南添船募勇。兵威复振。曾国藩、若竟回剿楚北。恐九江湖口小池口之贼势。必内犯江西。而塔齐布陆军。亦无声援。至株守鄱湖。徒糜军饷。自应乘此春涨。由湖冲出。惟出江后。既未能遽合金口水军。复不能速剿安庆贼艇。不如仍与塔齐布、陆军会合。先行攻克浔郡。再图进取。惟前此曾国藩师船。遇风败挫。漂失多只。现在金陵即有此等战船。必为贼匪所得。愈以增其凶焰。此时鄱湖师船。出泊九江。能否保护。使无意外之虞。惟在该侍郎、酌度情形。妥为筹画。设或九江难以停泊。而武汉情形。更为吃紧。即分兵应援武汉。曾国藩、仍带兵船。居中策应。江面得此一军。亦足断贼匪往来之路。该侍郎所谓千里驰逐。不如坚扼中叚。所奏亦不为无见。当此上下皆贼。总宜计出万全。勿以浪战失机。勿以迟回误事。一切机宜。朕亦不为遥制。该侍郎不可因挫失之余。遂至束手无策。仍当激励军士。踊跃用命。谋定后动。勿负初心。以副委任。塔齐布攻剿九江。近日情形。未据奏及。岂为贼氛阻隔。竟不能声息相通耶。并著随时奏报。以纾悬系。将此由六百里加紧谕令知之。　　

○又谕、前因曾国藩等奏、军饷不支。当谕令王懿德、何桂清、于闽浙两省。每月各筹银二万两解赴曾国藩等军营应用。嗣据何桂清奏、四月分起。每月藩库筹银一万两。运司粮道库、合筹银一万两。已委员领解启程。本日据曾国藩等奏称、水陆弁勇。有月余未给饷者。有两三月未给饷者。金口一军。口粮不继。即有溃散之虞。现在该侍郎、统兵出剿。需饷愈殷。必当力筹接济毋误事机。著何桂清、再照每月二万两之数。筹济两三月饷需。先行拨解江西曾国藩军营。以供支放。俟彼处军饷。足资接济。再行按月坐扣。至闽省应解每月二万两。尚未据王懿德覆奏。并著迅速先筹一月饷银。解至江西曾国藩军营。毋稍延缓。将此由六百里加紧各谕令知之。　　

○命翰林院侍读郑琼诏、提督四川学政。　　

○以陕西办理团练出力。予道员孙治等、升补有差。　　

○丁未浙江巡抚何桂清奏报、江西广信、玉山、郡县失守。衢州防剿情形。并调福建金陵官兵。得旨。罗泽南、已抵广信。自可追剿。免致蔓延。至省城一切、暨拨兵筹饷。汝之责无旁贷。尤当迅速妥办。　　

○以山东办理团练出力。予在籍给事中毛鸿宾等、升叙有差。　　

○以山东防堵出力。赏布政使厉恩官花翎。知县魏振魁等蓝翎。余升叙有差。　　

○戊申。谕内阁、朱凤标等奏、请推广世职捐例一摺。据称八旗满洲、蒙古汉军世职及内务府世职人员。情殷报效。请援照宗室之例。一并议给侍卫等语。世职人员仕途。本与宗室不同。且挑选侍卫。必须弓马娴熟。才堪造就者。方能称职。若因捐输经费。即令一体当差。势必不能得力。且与各项侍卫。漫无区别。所奏著不准行。　　

○谕军机大臣等、杨霈奏、北路官兵、尚留信阳、恳请饬催一摺。据称贼匪复窜德安。现会集各路兵勇。分道攻剿。惟孔广顺、统带之步队二千五百名。因途中阻雨。于四月初二日。始抵信阳。复经英桂暂留。并因兵丁口粮等、尚未豫备。以致未能前进。请饬迅速来楚等语。此项步队官兵。前经英桂奏称、于行抵信阳后。暂屯关外。与邱联恩、互为声援。现在杨霈、拟令常亮等、由马平港、进攻德安。其汉阳一路。派孔广顺步队兵为头队。扎拉芬马步兵为二队。由汉川取道进攻。已谕令照拟办理。豫省边防。固属紧要。惟坐守不如迎剿。且山东续调之兵一千名。即日抵豫。足敷防堵。所有孔广顺兵二千五百名。著英桂饬令该总兵统带。即日启程。前赴汉川一带。会合进剿。并将口粮等项。克期豫备。毋得稍涉迟误。该官兵启程日期。并著即行驰奏。前因张之万、奏参徐广缙不能得力。并武生李景瑞、控告该革员畏葸退避各情。谕令英桂严行查办。昨复据黄宗汉奏称、徐广缙在归德督捕。既有病容。又与地方官不甚和协等语。徐广缙系戴罪效力人员。既因病不能得力。又与地方官不能和衷。著英桂即将该革员撤回。毋庸办理剿匪事务。至徐广缙被控畏葸退避情节。仍著查明参奏。毋稍瞻徇。将此由六百里加紧谕令知之。　　

○又谕、杨霈奏、贼匪复窜德安、统兵分道攻剿一摺。逆贼窜踞德安。驱逐民人修垒筑台。显系意图久踞。以为乘间北犯之计。该督请以常亮、讷钦、杨昌泗等、所带兵勇。由应山进攻德安。而令孔广顺、扎拉芬、与该督现带兵勇。沿河进剿汉川。意在先复武汉。以为攻贼之所必救。固应如此分道进攻。惟讷钦、在德安曾经失利。致贼入城。未可深恃。扎拉芬、孔广顺、多系生力官军。以之进剿汉川。尽可得力。若该督再同往汉川。则德安盘踞之贼。又生诡计。非上犯荆襄。即袭我汉川官军之后。殊非善策。杨霈著毋庸前赴汉川。即由随州星速进兵。督同常亮等、先复德安。将内河之贼。节节埽除。再行进偪汉阳。其汉川一路。即责成扎拉芬、督同孔广顺等进剿。未到之川勇。即作为扎拉芬之第三队。兵力亦不虞单薄。杨霈自正月以来。节节退守。从未得一胜仗。逗遛随州、枣阳。又复经旬帀月。现在德安贼势渐坚。该督转拟率兵南下。岂该逆盘踞坚城。后路之忧未靖。该督遂能克复汉阳。不虑腹背受敌耶。常亮已抵南阳。该督令其赴德安。则须绕道而东。孔广顺现在信阳。该督令其赴汉川。则又须绕道而西。取路未免不顺。惟马队不宜于水路。不能不为此调拨。仍著催令赶紧趱行。或可以其迅速。补其纡折。本日已有旨、谕知英桂、令孔广顺、即日出关前进。想不日定可驰抵京山一带。如果尚未到齐。即著扎拉芬、严催前进。该督现带之兵。合之原派常亮等之兵。不下八九千人务将德安逆贼。克日剿尽。不准再事迁延。该督何日驰抵德安。并著迅速驰奏。至所需饷银。现在川陕等省。均有续报启程之款。前经谕知官文。专弁催提。与杨霈通融分用。著该督一体严催。遵旨分拨。嗣后再有续解之款。亦著照此办理。将此由六百里加紧谕令知之。　　

○己酉。孝端文皇后忌辰。遣官祭昭陵。　　

○上诣寿康宫、问皇贵太妃安。　　

○庚戌。上诣寿康宫、问皇贵太妃安。　　

○谕内阁、僧格林沁、德勒克□楞、西淩阿奏、冯官屯军务告蒇、首逆就捦、余匪尽歼一摺。览奏欣慰。此股逆匪。由高唐窜踞冯官屯。经僧格林沁等、叠次歼剿。引水围困。连日用炮轰倒贼巢房屋。该逆计无所施。于十三日巳刻。遣夥匪百余名。溷入难民内拥出凫水投降。并有逆首李开方心腹伪先锋黄大汉、一同投出。我军将逆众全行渡出。除茬平、高唐难民外。将贼匪一百四十余名。尽数伏诛。我军遂偪近土捻。烧毁贼窟数处。捦获贼匪十名。十四十五等日。兵勇奋攻。用大炮轰击。该逆万分穷蹙。我军奋勇向前。枪炮齐施。轰毙贼匪无数。生捦逆首李开方、及授有伪职之黄懿端、谢金生、并李添佑、谭有溎、韦名传、曹得相、刘志漋等八名。余逆百余名。尽行正法。其前次投入贼巢之伪土将军刘子明一犯。同时捦获。凌迟处死。穷摉余匪。并无一名漏网。实足以伸国法而快人心。科尔沁博多勒噶台亲王僧格林沁、自授为参赞大臣后。督师剿贼。均合机宜。忠勇之诚。深堪嘉尚。前次歼灭连镇贼匪。即迅速移兵。围剿高唐。迨逆匪窜踞冯官屯。坚匿不出。复多方设法。将逆党首要各犯。悉数歼捦。北路一律肃清。厥功甚伟。前经赏给亲王。著加恩世袭罔替。并赏坐肩舆。伊兄二品顶带台吉琅布林沁、著赏给辅国公。伊弟四等台吉崇格林沁、著赏给二品顶带。并赏戴花翎。贝子德勒克色楞、前在胜保军营。未能迅速奏功。本有应得之咎。自随同僧格林沁帮办军务后。极知奋勉。克成厥功。著赏给贝勒衔。并赏戴三眼花翎。察哈尔都统世袭轻车都尉西淩阿、帮办军务。叠著战功。著赏给三等男爵。所有在事出力文武各员。并著僧格林沁等、查明保奏。候朕施恩。现在冯官屯逆匪。全数荡平。著僧格林沁、挑选精锐官兵。分起南下。该大臣、即驰驿来京陛见。以慰廑怀。　　

