<!-- { "loadSidebar": true } -->
○癸未。谕内阁、御史曹登庸奏、天象垂警、请恐惧修省、以召祥和一摺。比年以来。粤匪窜扰。河工屡决。兵燹水旱。民困未苏。朕念天人相感之理。惟有勤求治术。拯救吾民。以冀仰邀昊眷。断不敢以罪已虚文。空言警畏。即筹画军务。宵旰忧勤。亦祇自懔渊衷。不求臣民共喻。兹据该御史以星见雷鸣。灾祲叠见。请诏臣工。亟言阙失。以召祥和。拨之古人遇灾而惧之意。何敢不益励慎修。惟应天以实不以文。大小臣工。遇事敷陈。果能裨补时政。朕必虚衷采纳。见之施行。其或喜事纷更。徒滋烦扰。迂疏寡效。不切事情。亦难博纳谏之虚名。而不计推行之窒碍。感召之机。岂专在是。朕日理万几。当此时事孔棘之秋。虎尾春冰。常存敬畏。曷敢萌怠荒之志。悦谄佞之言。更望内外臣工。勤思补衮。于国计民生。实求裨益。以仰副朕侧身修行之苦衷。庶几君臣交勉。宏济艰难。不徒以下诏求言。虚循故事。遂可上迓天庥也。将此通谕知之。　　

○又谕、王懿德奏、闽省吏治败坏。参员不知自愧。转若妄遭屈抑。往往捏造谣言。毁谤上司。若不严加惩办。势必挟嫌反噬等语。所奏似有所指。而又称得自风闻。尚须确查。方能核办。隐约其词。未知是何意见。近来参员挟制上司之案。叠经惩办。该上司果能正己率属。举劾秉公。何必计及若辈之捏造谣言。挟嫌反噬乎。此等劣员。各省俱有。该督既有所见。何妨指名参处。若云尚未查明。何必先行陈奏。豫为将来参劾地步。王懿德著传旨申饬。　　

○谕军机大臣等、前因安徽亳州土匪。窜扰夏邑县城。当谕令托明阿、酌拨官兵。赴归德一带。会同皖豫兵勇。合力夹击。兹据该大臣、奏拨吉林马队官兵五百余员名。派头等侍卫容照、管带启程。由清江取道徐州。前往归德。惟昨据英桂奏、该匪张乐行等、知兵勇云集。于本月初六日。闻风南窜。是归德一带。现无贼踪。著托明阿、转饬容照、即由徐州带兵。径赴皖境。探明捻匪。现窜何处。会同该省兵勇。奋力合剿。毋得株守一隅。致误事机。此项马队。现既改赴皖省。所需军饷。豫省难以越境接济。安徽军营。更觉支绌。殊难兼顾。著仍归托明阿军营粮台。由文煜委员前往供支。将此由六百里谕令知之。　　

○又谕、和春、福济奏称、皖省兵勇众多、饷需专恃协济、各省报解者寥寥、粮台支放已竭等语。怡良节制两江。皖省系其兼辖。设使饷竭兵饥。大局掣肘。亦岂能置身事外。目前无论是何款项。可以移缓就急。著怡良迅速筹商。于现在三四个月内。按月拨银二三万两。派员解赴庐州军营。交和春分拨应用。并著杨以增、于盐课经费赢余。及淮北协贴淮南项下。就现在两三个月内。按月拨银二三万两。解赴庐州。以资接济。务各按期如数。无误饷糈。将此由六百里各谕令知之。　　

○又谕、现在归德捻匪。窜回皖境。已谕知托明阿、饬令侍卫容照、径往安徽颍亳一带会剿。所需兵饷。仍由扬州粮台支应。此项劲旅。添调赴皖。即可留于该省。专办捻匪。不分畛域。往来摉捕。著和春、福济、择一扼要地方。令该侍卫带兵驻劄。或驻颍亳宿州。或驻临淮正阳等处。与多慧互相联络。酌定后。即一面饬知容照、移兵前往。一面具奏。至和春等、请于浙江按月协济饷银。此时金陵军饷。专赖浙江接济。断难分拨。前已谕令怡良、酌拨银数万两。以济皖省军饷。兹复谕知该督、于此数月内。每月筹银二三万两。并谕杨以增、在于盐课经费。及协贴淮南盐课项下。亦于此数月内。每月筹银二三万两。解赴庐州。该提督等、即遵旨催提。以应要需。该提督等、既目睹支绌情形。尚不思谋勇兼施。力图补救。惟知以兵饥饷匮为忧。于事何益。著即饬令各营。迅图克复庐州。秦定三等、克复舒城。庶可节次埽除。不致日久相持。筹饷愈难为继也。将此由六百里谕令知之。　　

○闽浙总督王懿德等奏、捕拏仙游首逆林俊、仍无实在下落。现饬该管营县、认真购拏。得旨。林逆一犯。于一月限内、务期必获。若仍前懈弛。著即严参。　　

○以山东冯官屯军务告竣。赏知府董步云、花翎。知县范承祜等、蓝翎。余升赏有差。　　

○以安徽庐州节次剿贼出力。赏协领保德、佐领常寿、金山、庆恩、防御乌勒兴阿、广霖、都司施溥、尹善廷、守备熊天喜、李笃胜、王一枝、邓善珍、陈周典、李璋、庆禄、阿克敦、穆恒德、花翎。在籍员外郎鲍桂生等、蓝翎。余升赏有差。　　

○予安徽阵亡参将刘玉豹、刘鹤翔、祭葬世职。　　

○改铸福建闽县知县印信。从巡抚吕佺孙请也。　　

○缓徵山东高唐、德、茌平、博平、四州县被贼屯庄、新旧额赋。并给一月口粮。　　

○甲申。谕内阁、何桂清奏、请将经徵不力之知县、饬部免议等语。浙江淳安县知县陶云升、经徽咸丰四年地丁。未完六分以上。例应革职。虽据该抚奏称、该员支应兵差。筹办防堵。均属认真。徵解钱粮。未能足数。实系迫于时势。非寻常惰误者可比。惟催科不力。究有应得之咎。未便竟予宽免。所有陶云升革职处分。著改为革职留任。仍饬该员设法陆续徵解。以重国课。嗣后不得援以为例。　　

○又谕、前因何桂清奏、已革安徽甯池太广道兼署徽州府印务恩禧、废弛防务。贻误地方。并扣留捐项。积欠勇粮各情。降旨将恩禧革职拏问。交何桂清严行审讯。兹据该抚奏称、贼窜休甯。该革员力战受伤。迨府城失陷。往绩溪向邓绍良求援。中途伤发耽延。并非弃城逃避。其经手兵饷勇粮。核明数目相符。所欠勇粮。由于府库无款可垫。亦无扣留情弊。恩禧业经革职。著毋庸议。　　

○又谕、劳崇光奏、请将丁忧副将革职等语。丁忧浔州协副将和勒赓额、当艇匪攻围府城。并不禀报上司。且不候交卸。胆敢带印潜行出城。似此谬妄庸懦之员。若不从严惩办。何以肃营伍而儆效尤。该抚仅请将该员革职。不足蔽辜。和勒赓额、著即革职。发往军台、效力赎罪。　　

○谕军机大臣等、向荣奏、潮勇不易遣散。请饬广东督抚、严禁出境等语。潮勇性多犷悍。招募太多。易滋扰累。去年往投向荣军营者。虽皆拒而不收。而接踵而来。为数不少。本年五六月。又有盈千累百。至自乍浦、上海等处。虽经地方官随时资遣。惟潮人趋利若鹜。诚恐去而复来。虽有资遣之名而无其实。除谕令广东督抚设法禁止出境外。所有苏省未曾遣散之广勇。愈聚愈多。恐贻后患。著该督抚设法。令其由海船回籍。或分配各营。使归武员管束。不令滋事。并于沿海要口。严密稽查。杜其入境。使现在者其势渐分。后来者无从溷迹。方为妥善。将此由五百里谕令知之。　　

○又谕、劳崇光奏、艇匪攻陷浔州、力筹克复一摺。艇匪由梧上窜。攻扑浔郡。既经广东省、两次派拨舟师。交张敬修赴援。即应激励士气。迅速前进。与守城文武。内外夹击。以解重围。该臬司迟延一月。始抵大黄江。又不实力攻剿。一战而退。致令浔城被陷。览奏实堪愤恨。该抚已调果勇一千名。由惠庆带往武宣。与黄辅相、筹商办理。张敬修、业经革职。尹达章、所带师船。及谢效庄、协剿陆勇。亟应严加整顿。力图克复。土匪胡金受、招抚后。即能与团总陈玉华、杀贼自赎。著即饬令该团总等。帮同堵击。其平南、横州等处。惟有厚集团练。藉遏贼踪。毋令窜突为患。该抚仍当飞商叶名琛、添派兵勇。前来会剿。庶可以生力之军。歼方张之寇。刘体舒等、如何下落。并著查明具奏。将此由五百里谕令知之。　　

○又谕、本日据何桂清奏、江浙海运船商、禀陈来年护漕事宜一摺。本年盗匪。啸聚北洋。劫掠漕船。沿海村庄。并多扰累。叠经谕令各督抚、认真兜剿。兹据何桂清奏称、浙省甯商。购买火轮船。节次在洋捕盗。实为得力。现在上海商人。亦买火轮船一只。请与甯商火轮船。来年在东南洋面巡缉。一以截南来盗艇。一以护北运漕艘。此项火轮船只。与夷船相似。是以不令驶至北洋。既据称买自粤东。并非买自西洋。又系商捐商办。与夷人毫无牵涉。且在东南洋面缉护。并不向北洋开驶。著即照所议办理。来年漕船北上时。以一火轮船。带同勇船。驻泊江南佘山。以一火轮船。在南洋梭织巡护。以清洋面而利漕行。并著照江海师船式样。书写记号。不与夷船相混。是为至要。浙江新漕。已定于十月开局。江苏省亦应赶紧趱办。著怡良、邵灿、吉尔杭阿、严饬局员。迅速封雇沙卫各船。务于十月内一律齐全。以期年内赶紧受兑。俟东南风至。即可开行。毋稍迟误。将此由五百里各谕令知之。　　

○钦差大臣向荣奏、请饬已革布政使张集馨、来营差遣。允之。　　

○命镶白旗汉军都统奕山、在御前大臣上学习行走。　　

○以广东雷琼道黄钟音、为广西按察使。　　

○予休致陕西游击高殿鳌、重赴鹰扬宴。赏副将衔。　　

○以歼捦广西武宣会匪出力。赏县丞张凤翔、蓝翎。　　

○以广西浔州府城被贼窜陷。革按察使张敬修职。　　

○予广西被戕知县翟登峨、祭葬世职。　　

○乙酉。谕内阁、德勒克多尔济等奏、哲布尊丹巴呼图克图呼毕勒罕、接受金印。叩谢天恩。呈进哈达。并欲特派喇嘛、赍呈丹书克等情。乞为转奏一摺。哲布尊丹巴呼图克图呼毕勒罕坐床。感戴厚恩。捐银四千两。聚集喇嘛班第等、将及万众。虔唪皇经。实属诚悃可嘉。著赏给哲布尊丹巴呼图克图呼毕勒罕、大哈达一块。大荷包一对。小荷包四个。黄缎二匹。蟒缎二匹。交德勒克多尔济等、晓谕哲布尊丹巴呼图克图呼毕勒罕祇领。　　

○又谕、骆秉章奏、官军会剿湖北通城逆匪、克复县城一摺。湖北通城等县。为贼首钟姓纠党屯聚。意图抗拒。骆秉章札饬浙江甯绍台道罗泽南、带勇进攻。纵火焚烧贼垒。该逆夺门狂奔。当将县城收复。其奔窜贼匪。复为罗泽南伏勇截杀殆尽。罗泽南带领兵勇。屡著战功。此次攻克通城。尤属奋勇可嘉。著发去白玉翎管一枝。绿玉四喜搬指一个。荷包八个。火镰一把。交罗泽南祇领。仍饬会攻武汉。迅殄寇气。所有罗泽南一军、在事出力人员。著曾国藩核明保奏。其平江四营各绅勇。并著骆秉章、饬令罗泽南查明。由该抚据实保奏。以示奖励。　　

