<!-- { "loadSidebar": true } -->
○命山西巡抚英桂、署陕西巡抚谭廷襄、每月各协济豫省火药二万斤。　　

○己未。命直隶总督恒福、严催遵化、蓟、玉田、三河、保安、丰润、六州县。应解永济筹备库银。　　

○命署河南巡抚黄赞汤、山西巡抚英桂、署陕西巡抚谭廷襄、迅解安徽巡抚翁同书军营协饷。并积欠饷项。　　

○赏移劄古北口盛京官兵五百名、皮袄。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百三十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。十二月。庚申朔。以大理寺卿晏端书、为都察院左副都御史。　　

○辛酉。谕军机大臣等、前据曾国藩、袁甲三、薛焕等覆陈夷酋拨兵。助剿江南逆匪。及咪商等领运台米洋米运津二事。当经谕令恭亲王奕等、悉心体察。酌议具奏。本日复据瑞昌、王有龄奏称、江浙两省兵力。不敷剿办。借资外国之兵。有无格外要求。虽难豫料。但彼由京陈请。亦足徵同仇敌忾之诚。如果照议举行。可期迅速应手。并称由外国领价买米。恐银先入手。随意开销。或藉此把持渔利。将来南漕海运转多掣肘。请令其自行贩运。官为收买等语。著奕等、将曾国藩、袁甲三、薛焕等、覆奏各摺一并妥议章程具奏。瑞昌等摺。著钞给阅看将此由五百里密谕知之。　　

○又谕、僧格林沁奏、捻匪渐次回窜、拟俟续到官兵、再行进剿一摺。据称捻匪自被击退之后。向西南窜至张古集地方。该大臣分饬官兵。在济甯汶上所属之长沟、袁口等处驻劄。以防运河堤岸仍传饬各处乡团。协同防守该捻在郓城一带游弈奔窜。并由赵王河堤岸。随处抢粮。至曹州府迤东新集地方。深恐官兵从后兜击不敢遽行狂窜。该大臣现将东省布置稳固拟俟续调官兵到齐。再当移营徐宿。节节进剿等语。僧格林沁、兵力尚单。不敷进剿。更恐该逆被剿。情急北窜官兵转落贼后。剿办更难得手。归化城官兵五百名。即由该大臣咨调一俟各路官兵到齐。先将东省布置稳固。再行相机进剿。不可遽行深入。文煜前奏钜野被围。现在情形若何。该抚谅已派兵剿办著该大臣、随时策应。沿河各州县、修筑长堤。横互三百余里。金乡、鱼台、尚未竣工。黄河堤岸。虽可为东省屏障。必须防守得人。捻匪始不能阑入。并著该大臣、饬令各地方赶紧修筑坚固。鼓舞民团。分段防守。并令官兵互相联络。以杜北犯。将此由五百里谕令知之。　　

○钦差大臣胜保奏、遵议训练京兵章程。得旨。现在抚局初定。贵求实利而不著迹。况逐条批示更应密识在心。汝若罔顾大局。任意宣布是自取祸端也。　　

○命镶蓝旗蒙古都统西淩阿、工部右侍郎国瑞、帮办钦差大臣僧格林沁军务。　　

○以湖南武冈州新甯县城解围并克复绥甯、东安等城。赏参将权光灿、巴图鲁名号。并总兵衔。道员江忠义、按察使衔予参将刘光文、黄仁遗、以副将用。余升叙有差。　　

○以贵州攻毁黄金＜屯土＞等处贼巢出力。赏副将郭启元、巴图鲁名号。以总兵官用。云骑尉朱淩汉、守备刘鹤龄等、花翎。训导何翼为等、蓝翎。余升叙有差。予阵亡副将吕得科、都司杨兴来、祭葬世职。　　

○以疏防淀园被扰。怡亲王载垣等、下部议处。革散秩大臣恩龄任、仍留侯爵。免治罪。　　

○以山东羊山督队不力。革瑞麟侍郎衔。饬令回旗。委营总法淩阿、革职。仍留营效力。　　

○予湖南绥甯守城殉难知县安和、吴熊、赵荣祺、典史马景恒、训导萧风煦从九品衔胡玉林等八员。祭葬世职。　　

○壬戌。谕军机大臣等、据恭亲王奕等奏称、山东等处海口、各夷情形、全无闻见。探询亦多不实。深恐办理歧误。易生事端。请饬将各省奏报夷情。并寄信谕旨。钞录知照等语。现在抚局初定。各路奏报夷情。自应令该王大臣等周知以期办理妥协。所有八月初八日以后。山东、江南、广东等省夷务摺报。并寄信谕旨。已谕令军机大臣、速饬钞录齐全。即行知照。并嗣后关涉夷务各摺报。随时知会。至八月初八日以前摺包。均未带赴行在。如有应查摺件。即著文祥饬在京之章京。由方略馆查明钞录可也。将此谕令知之。　　

○又谕、恭亲王奕等奏、通判潘国荣、愿捐炮位、请旨饬办等语。据称前任浙江运司潘仕成之子。分发湖北试用通判潘国荣呈称、情愿回粤倡办捐铸炮位一万斤。共二十尊。每尊自三五百斤、至一千斤不等。合膛炮子五千斤。另炸炮十尊。炮子一百枚。力木炮架三十座。足敷配用。或按洋式铸造。或购自洋船。并称回粤后、愿推广劝捐。每捐炮十尊。带炸炮三尊。俟有成数。呈缴广东督抚验收由海船运至上海。或山东天津等处。听候拨用等语。炮位为军行利用。而炸炮尤为迅烈。以之攻剿发捻等匪洵属利器。本日已寄谕劳崇光、耆龄、饬令潘仕成、同伊子潘国荣、妥为办理。著僧格林沁豫为筹度。此项炮位捐齐。或续行捐铸。再有成数应由海船解至何处。转解该大臣军营。即自行咨明广东督抚查照办理可也。将此由五百里谕令知之。　　

○恭亲王奕等奏、山东金山失利请饬僧格林沁、慎重严扼得旨。所虑实与历次寄谕相符现在只以力扼北犯为要著未可轻进而转致疏虞。又奏、通筹夷务全局酌拟章程批惠亲王、总理行营王大臣、御前大臣军机大臣、妥速议奏单并发。　　

○山西巡抚英桂奏、遵议西巡事宜。得旨现在西巡之举不过姑存此说。尖宿处所。暂不必踏勘以免扰累。　　

○癸亥。谕军机大臣等本日据巴栋阿奏酌调师船严防江面、并＜口英＞船入江密筹办理一摺据称＜口英＞船准其入江通商。必由下游而上。现在下游各口。防堵吃紧。该处原泊师船虽多。并无大员驾驭。请饬黄彬带船下驶居中调度。不独使＜口英＞国官商见我水寨军容之盛即南岸各处港口。亦可杜贼北窜至金陵观音门浦口九洑洲等处贼船。较前更多镇城孤悬南岸。全仗江面通行。万一该匪并力下驶镇郡恐难支持。请饬李德麟、带领全帮炮船赴镇、巡防等语。松江逆焰鸱张。江阴复陷。下游防堵吃紧。著即饬黄彬、统带师船下驶居中调度。往来拨巡严密防守。如见＜口英＞船入江。即派委干弁兵。拨船护送至李德麟全帮炮船。调赴镇江。能否兼顾北岸。著都兴阿酌度形势。妥筹办理。务令上下游声势联络。兼顾南北两岸。毋得顾此失彼。又据王梦龄奏、镇营军饷。向归南台供支。现在北台来源日绌。用款日增若再将通州等五厅州县。亩捐改归镇营筹办。北台饷需。愈形竭蹙请将海门靖江亩捐。拨归镇防。并仍归南台劝办等语。巴栋阿、前请分拨通海等五厅州县亩捐之处业经降旨允准惟江南粮台。尚有专拨月解之款。江北粮台。支绌更甚。通海各处亩捐自未便悉归江南粮台。所有海门一厅及原隶常州之靖江一县。著改归江南粮台。督同地方官筹办。其通州、如皋、泰兴亩捐。著仍归王梦龄、与乔松年办理。以资接济。将此由六百里各谕令知之。　　

○署漕运总督王梦龄奏、邵伯镇迤南、漫口合龙日期。报闻。　　

○予山东郯城阵亡把总杨隆祺、戴国杉、祭葬世职。　　

○甲子。谕内阁、京师应放八旗、及各营兵饷。前经户部奏定新章。按月支放实银五成。现在天气严寒。兵丁生计维艰。所有本年十二月内。应行豫放明年正月分兵饷。著加恩添放实银二成。以示体恤自二月以后。仍照新章办理　　

○河东河道总督黄赞汤奏、各厅防护凌汛、并严催岁料得旨。京协各饷。尤关紧要。况现在汝兼署豫抚。不准稍涉成见。　　

○以翰林院侍读学士吴存义、为太仆寺卿。　　

○予山东济甯阵亡千总傅朝立、把总李德宗、陆克勤、刘善杰、石贞、祭葬世职。　　

○乙丑。孝惠章皇后忌辰。遣官祭孝东陵。　　

○谕军机大臣等、薛焕奏、请饬奕等、发给＜口英＞人李泰国札谕、令其帮办各口通商事务等语。新定通商税则。既有外国人帮办税务一条。该＜口英＞人李泰国、系总司税务。所有新设通商各口。自可令其一体经理。著奕等、即行发给执照。交李泰国收执。责令帮同各口管理通商官员筹办。并著恭亲王等、咨行通商各省将军、督抚、府尹等、一体查照。其置买巡船等件。及辛工经费。亦著一并咨饬各口。与李泰国会议妥办。毋任冒滥。原片著钞给阅看。将此由五百里谕令知之。　　

○江苏巡抚薛焕奏、各国开办新章、上海税厘两碍情形。得旨。现在各省厘捐。军食攸赖。应如何严定稽核章程。著户部议奏。　　

○以攻克江苏松江府城。赏知府孙士达、游击俞奎等、花翎。光禄寺署正艾德堃等、蓝翎。余加衔升叙有差。　　

○以江苏上海守城出力。赏道员席裕宽、守备王步云等、花翎。知县刘照青等、蓝翎。余升叙有差　　

○补铸江西吉安府通判印信。从总督曾国藩请也。　　

○丙寅。谕内阁、给事中何桂芬奏、请严查革员、赶紧解京等语。已革两江总督何桂清、已革江南河道总督庚长、日久尚未到京。著直隶、山东、各督抚。查明该革员等、逗遛何处。赶紧解京。听候审办。　　

○又谕、徐之铭奏、现饬回务掌教、办理抚回事宜等语。云南回务掌教马德新、副掌教徐元吉、武生马如龙、办事公正。素为回人所服。既据禀请情愿安抚回众。实属深明大义。著即饬令马德新等、妥为办理。　　

