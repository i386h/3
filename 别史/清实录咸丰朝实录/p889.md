<!-- { "loadSidebar": true } -->
○又谕、前据李若珠奏、薛成良一军八千余人。因欠发口粮。遣散回藉。兹据乔松年奏、薛成良现在全队逗遛邵伯湖中。其心叵测。本日复据王梦龄奏、薛成良因与粮台细故。带领所部、及眷属赀财。竟赴高邮。声称欲赴袁甲三营。又称往依李世忠各等语。薛成良献地归诚。业已优加赏赉。何至因偶欠口粮。遽萌异志。复统全队泊于高邮湖中。四出窥伺。若如王梦龄所奏。因粮台细故。即带领所部、并纠合溃勇。直赴高邮。是其带队而行。出于负气。并非心存反覆。足见办理粮台各员。调处失宜。致令激而他去。所有实在情形。及因何与该员不合之处。著乔松年查明回奏。至薛成良纠众北行。经詹启纶劝回不允。竟将副将王万清拘留船中。心多叵测。不可不防。惟江南大营溃散。势成糜烂。江北亦时防窜突。且捻匪肆扰。在在堪虞。更不可操之过蹙。致激而为匪。另起一股。又属滋蔓难图。著密为侦探。如果往投袁甲三营。或往李世忠营。即飞咨袁甲三、妥为抚绥。以消反侧之心。傥查有滋事实迹。著李若珠等、密为设法。即照抗违军令之案。歼其渠魁。余众分别解散。若如该运司所奏。李若珠分调水陆大队。尾追其后。不独使其生疑。且以有用之兵。被其牵制。总非善策。该署督等惟当妥筹办法。毋致抚驭失宜。又肇衅端。是为至要。将此由六百里谕知王梦龄、李若珠、并传谕乔松年知之。　　

○以通政使司通政使朱凤标、为都察院左副都御史。　　

○以陕西按察使瑛棨、为布政使。潼商道吴春焕、为按察使。　　

○命翰林院编修郭梦惠等、往山东。听候团练大臣杜＜乔羽＞、差委。　　

○以剿平安徽枞阳伪城。赏参将丁泗滨、巴图鲁名号。守备祝广元等、蓝翎。余加衔升叙有差。予阵亡参将刘德亮、祭葬世职如总兵例。　　

○予安徽蟂矶等处阵亡千总张汉友、把总喻春和、任富贵、柳心田、外委何锦标、谢洪才、祭葬世职。　　

○乙卯。谕内阁、礼部奏、前任侍卫暨耆民等、呈请随班祝嘏、援案请旨一摺。本年朕三旬万寿。所有前任二等侍卫庆志等、暨耆民情殷叩祝者。俱准其附于百官之末。另班行礼。　　

○又谕、前谕河南山东等省办理团练。并已令顺天府府丞毛昶熙、前任户部侍郎杜＜乔羽＞等、回籍督办。因念顺天、直隶、为畿辅重地。尤属紧要。自应一律办理。所有应办事宜。即著籍隶顺天、直隶、在京大小官员。就地方情形。各抒所见。该省官绅中、有名望素著。练达事务者。并著各举所知。候旨派往。该官绅等必知共体时艰。尽心筹办。用副朕绥靖畿疆之至意。　　

○又谕、英桂奏、查明铜矿不堪开采、请旨封禁一摺。前因都察院奏、山西民人马敦五呈称、该省绛县南山。铜苗甚旺。请试行开采。复据御史富稼奏、该民人情词闪烁。显系假公济私。请官为经理等语。均经谕令英桂、严密查奏。兹据奏称、派员履勘开穵。并无矿砂。实属不堪开采。著英桂仍饬该地方、官严行封禁。以杜纷扰。该御史所请官为经理之处。著毋庸议。　　

○谕军机大臣等、前有旨、令安徽等省举行团练。已令在京官员各举所知。皖省被兵数年。郡邑沦陷。即偶尔攻克一二州县。贼至复失。终未能一律肃清。其团练杀贼。随同官兵出力者。所在多有。惟未能全行举办。以致人心不固。平日漫无准备。闻警相率潜逃。地方官虚报募勇。实招致无业游民充数。藉以侵蚀口粮。贼匪一至。民无斗心。勇亦溃散。遂至弃城不守。糜饷劳师。伊于胡底。朕思该省虽大半糜烂。若就完善之处。先为办理。多一良民。即可少一贼匪。未必非釜底抽薪之计。并令绅士督办。使互相联络。众志成城。且可免百姓无所依从。及藉端滋事之弊。如能办理得力。即可化莠为良。悉臻平靖。现在凤阳、怀远、全椒等处。次第收复。各处贼圩。亦多攻克。正宜实力举行。以辅兵力之不足。著袁甲三、翁同书、查明未被贼陷、及业已收复各府州县。已办者几处。未办者几处。如何办理。始能有利无害。会同妥商详细具奏。皖省绅士、如苗沛霖、徐立壮等、随营助剿。固能懋著战功。即保卫乡闾、如桐城绅士疏长庚等、亦能带练得力。屡却贼匪。可见认真举行。具有成效。该大臣等、谅必悉心筹画。不至空言搪塞也。将此由六百里谕令知之。　　

○丙辰。孝恭仁皇后忌辰。遣官祭景陵。　　

○谕军机大臣等、文煜委署青州府知府董步云等、接见口□佛酋。该酋言词狡诈。意在寻衅。当谕文煜再令委员开导。并令烟台赶办团练。严密防御。兹复据文煜奏、该夷火轮船四只。先后驶赴威海。叠次拉抢商船二十余只。复谕文煜赶紧出省。前往登莱青一带。择要驻劄。筹办防堵。本日复据薛焕奏、口□额口□尔唫、既抵吴淞口。口□佛酋噶罗、计可先后到沪。有即日北驶之说。夷人在奉天、山东、洋面。抢掠船只。恐其探海口水浅之处。欲乘小船前来。情殊叵测。口□额口

□尔唫等、既将即日北驶。恐其竟扑大沽。或用小船登岸。或搭造浮桥。或将所掠商船、先来探试。均不可不防。著僧格林沁等、豫为布置。严密防备。毋使该夷得行诡计。方为妥善。至该夷于拦江沙外游驶。固不可先行议抚。如有可乘之机。亦不可因我有备。致失议和机会。其间操纵。该大臣等临时酌夺。迅速具奏。本日文煜摺著钞给阅看。将此谕令知之。　　

○又谕、薛焕奏、探闻夷船北驶。及口□额口□尔唫已抵吴淞口。并克复嘉定等城各摺片。夷人在奉天、山东、洋面掠船。叠据玉明、文煜奏、口□佛夷由烟台驶入刘公岛。将口内商船。全行拉去。并在平畅河口一带外洋拉去船只。桀骜情形。实堪痛恨。＜口英＞酋口□额口□尔唫、已抵吴淞口。口□佛酋噶罗、当亦随后可到。此时不便官为晓谕。可密谕华商向夷商开导。告以夷人在山东等处。强拉海船。抛弃货物。从此海道不通。不独中国商船受害。即夷商亦无可贸易。况＜口英＞口□佛与中国构兵。汝等须出兵费。若不竭力阻止。彼此均无裨益。该夷商皆为利而来。自必向口□额酋等劝阻。如此办理。方为釜底抽薪之计。如可挽回。仍在上海定议换给和约。方为正办。该署大臣谅能竭力妥办。不至意存推诿也。此次克复嘉定太仓。内有吕宋夷人一百名助剿。虽非＜口英＞口□佛一类。究不必藉资夷人之力。著薛焕、即将此项夷勇裁撤。给予募费。作为商雇并非官雇。以免将来有所藉口。其大西洋夷酋。并著设法驾驭。毋令附和＜口英＞口□佛为要。将此由六百里加紧密谕知之。　　

○又谕、庆端奏、＜口英＞口□佛二夷、现居定海厅城、操演巡查、强索徵册等语。据称、该夷在定海约有三四千人。轮流入城操演。分段巡查。强索徵册。意图徵收钱粮。经该署同知甘炳、密饬绅民。前向开导。即有口□佛夷美理登、赴厅。声称拨兵巡街。按月须贴巡费银两。并偪令开写钱粮数目。夷情诡谲异常。现在定海肆意要求。无非为胁和地步。其操演巡查。不过意存挟制。虚声恫愒。是其惯技。所有该厅徵册。帑项攸关。断不可任该夷强索。致启觊觎钱粮之渐。著庆端、王有龄、即饬该地方官、会同委员。妥为防范。仍与华商绅民等、设法开导。当告以该厅钱粮数目。无从开写。不可为该夷所偪勒。致堕其奸计。亦不可因夷人强偪为词。豫为将来各项钱粮报亏地步。仍当激励民团。与之为难。若得百姓齐心。该夷必不敢肆无忌惮。一面即确探情形。相机筹办。毋令得步进步。多方要挟。以期就我范围。是为至要。将此由六百里各密谕知之。　　

○又谕、文煜奏、口□佛夷由烟台驶赴威海。叠次谕令文煜、驰往登莱青一带。筹办防堵。兹阅该抚所奏。不过仅报夷情。而于现在办法、并未筹及。设再迁延。致该夷由陆路窥伺天津。或径欲赴京。山东一路、毫无准备。贻误之罪。又将谁诿。昨有旨、命杜＜乔羽＞督办山东团练。此时以防夷为第一要务。该侍郎未经抵省之前。即著文煜、先行饬属认真举行团练。使该夷知到处人心固结。无可裹胁。无从接济。自可不战而屈。并著该抚迅即出省。妥为筹办。随时驰奏。以慰悬系。将此由五百里密谕知之。　　

○又谕、前据裕瑞等奏、浩罕递字仍求和好。当谕暗加防范。以杜衅端。兹据裕瑞等奏、浩罕额尔沁、递字情词恭顺。并称已由住站安集延人众出具联名结。数前次额尔沁之非。与此次额尔沁信函。专人送回浩罕。仍求和好等语。该夷等既称其曲在彼。立意求和。倍常逊顺。或可不致再启衅端。惟详阅浩罕明巴什所递怕尔希字。不但于额尔沁之不法。大有疑词。即将该额尔沁殴毙。亦大以为非是。种种不平。尚未释然于心。须俟此次额尔沁信函到时。看其是否诚信无疑。方可无虑。更恐该夷伪为恭顺。以懈人心。乘我不备。暗图报复。夷情叵测。不可不防。裕瑞等、仍当恪遵前旨。明示羁縻。暗为戒备。并深入侦探。以绝其窥伺之心。不可因其言词恭顺。遂涉大意。裕瑞著暂缓来京。俟夷务办结。各卡安静。再行奏明请旨。将此谕令知之。　　

○又谕、前因王梦龄奏、薛成良因与粮台细故。带领所部、竟赴高邮。当谕令乔松年、将实在情形。查明回奏。兹据李若珠奏、薛成良恃众索饷。擅劫副将。现调官军四面合围等语。薛成良纠众北行。逗遛邵伯。经粮台解到饷银。辄欲尽索从前积欠之饷。副将王万清、当向开导。竟拘留船中。扬帆遁去。所过露筋一带。颇为滋扰。薛成良索饷劫官。任意妄为。自应大加惩创。惟现当贼势猖狂之际。若操之过蹙。必致激生事端。并恐以后贼匪藉口。将来未必肯再作投诚之计。其已经自拔来归者。亦恐心存疑虑。反侧不安。于办理招抚解散胁从之法。未免窒碍。况薛成良既授职官。即查明有滋事实迹。亦应照军法、治以应得之罪。其部下勇丁。宜将首先滋扰之人。严加惩办。余众分别解散。方为妥善。著李若珠、趁此围攻得手之时。饬令该勇丁等、将薛成良并首先滋事之人。一并交出。讯明后定拟具奏请旨。傥有意致死灭口。惟李若珠是问。其余善为安抚。分别遣留。勿得激成事变。以弭衅端。将此由六百里谕令知之。　　

