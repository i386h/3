<!-- { "loadSidebar": true } -->
○又谕、前因江浙海运米船。在东省洋面被劫。曾谕令直隶、江苏、山东、各督抚。严密防护。本日据全庆、文彩奏、续到米船。安稳抵津。并据押运绅董禀报。佘山一带。有破艇船三四只、游驶洋面。石岛地方。有艇船五六只、停泊岛外。并有官商各船、被截岛内。又闻石岛船匪。于勒银后扬帆南下等语。又据怡良、邵灿奏、江浙海运新漕。接续放洋。并追捕佘山洋面盗艇各摺片。现在海运米船。源源北上。其石岛艇匪。虽经远扬。难保不沿途为害。破艇三四只。据称、尚在洋面游驶。是佘山一带盗船。仍恐未能净尽。著两江、漕运、江苏、浙江、各督抚。饬令承办各员。谆谕放洋各船。务须同帮行走。彼此声势联络。俾免疏失。至本年苏省水师。大半调赴攻剿。其巡洋护漕兵船。不及往年十分之三。势难分赴山东洋面。协同防护。著崇恩仍遵前旨。严饬田浩然、并巡洋员弁、实力防范。不得因艇匪远扬。稍形疏懈。其石岛地方艇匪。截劫官商各船。并著一体严拏。以安行旅。将此由六百里各谕令知之。　　

○浙江巡抚何桂清奏、请留前任学政万青藜、办理浙江协防局事宜。允之。　　

○以克复安徽婺源县城。赏知府石景芬、巴图鲁名号。复邓绍良提督衔。余升叙有差。　　

○丙申。谕军机大臣等、向荣奏、师船进剿、叠获胜仗一摺。览连日进仗情形。各师船甚为得力。大军沿江上剿。必须两岸陆兵接应。该大臣已饬邓绍良出剿。江甯镇、三山营、一带。复令张光第、进劄石碛桥。以图进扼乌江。是南北两岸官兵。均可渐偪江岸。与水军声势联络。此项师船。自回攻九洑洲后。总未遇有顺风。现在正值风利。业已打过三山江口。祇宜有进无退。如果因船少无援。则两岸调拨陆兵。或从下游并力急攻。均可分贼猖獗之势。著向荣、吉尔杭阿、妥筹接应、务使师船节节上驶。突过梁山以上。方能逐渐进剿。但师船愈上愈远。三山两岸屯聚贼船。转在我船之下。必须痛加剿洗。庶免腹背受敌。贼中所有江西遗失战艇。最为利器。傥该逆渐谙驾使。不特为红单各船后路之患。即内河亦防其冲突。总须设法埽除。其余贼船虽多。便无足虑。谅该大臣等、亦所深悉也。将此由六百里加紧各谕令知之。　　

○又谕、据向荣奏、前次调到山陕等省、火药铅子等件。所存现已无几。除就近由江苏、筹造接济外。请饬直隶、河南、及江南河标、各调火药三万斤。陕西、调火药五万斤。山西省、调铁群子一两至三两重、共十万斤。遴员解送军营。以资接济等语。现在江甯等处、攻剿贼船。万分吃紧。红单等船。需用火药。又属至多。必须源源接济。方足以资轰击。著该督抚等、即各照向荣奏请拨调之数。赶紧筹办。遴委妥员。陆续兼程解送江甯军营。以备应用。不可稍令缺乏。致误事机。将此由六百里各谕令知之。　　

○又谕、前因叶名琛奏、请派总兵谢焜、赴普甯剿匪。当以该总兵、系带船赴江南助剿之员。著该督仍令统带师船赴江。或另派得力将弁统带之处。并著斟酌办理。未据叶名琛、将开行日期奏报。本日据向荣奏、师船自三月初七日。斩断下关贼炼上驶后。复叠获胜仗。我船亦损伤数只。现在三山江面。贼船甚多。并极坚利。意欲于石碛桥一带。截我粮运。势甚猖獗。我船为数较少。请催续调之广东省红单等船。迅速来江助剿等语。江南师船。剿办贼匪。正属得手。惟贼匪船只极多。且船炮甚为坚利。自应厚集兵力。以期并力攻剿。著叶名琛、将前次奏明续雇之红单船二十四只。并拖风等船只。克日配齐弁兵器械。并将兵勇口粮等、措备齐全。仍派令谢焜统带。迅速前赴江南助剿。毋许再延。傥谢焜以剿捕本省贼匪。不能分身。即著遵照前旨。另派得力将弁管带。总期即日开行。毋误剿办。并著将开行日期。速行驰奏。将此由六百里加紧谕令知之。　　

○又谕、四川学政何绍基奏、川省词讼拖延。折辱士子等语。原片内所指合江县廪生李暄、通贼一案。又南溪县廪生万时恬、被控谋叛一案。是否实无左证。抑或并无冤抑。何以辗转耽延。日久未结。著黄宗汉、确切访查。亲提研讯。据实具奏。该学政所称、上司袒护属员。以致士风激成刁健等情。是否实有此种风气。亦著查明具奏。原片著钞给阅看。将此谕令知之。　　

○赏前任河南河北镇总兵官花里雅逊布、二等侍卫。在大门上行走。　　

○以克复福建漳州、云霄、府厅各城。并剿办漳浦匪徒出力。赏参将禄魁、游击马玉元、知州王肇谦等、花翎。千总赖高翔等、蓝翎。余免罪开复升叙有差。予殉节县丞李彦清、章谦、祭葬世职。　　

○丁酉。谕内阁、何绍基奏、缕陈管见一摺。所陈十二条。杂出不伦。或本有成例。或妄议更张。窒碍居多。未能按切时务。惟皇史宬应洒埽洁清一条。该处尊藏列圣实录。金匮庄严。所称数年前、见有尘土堆积之处。著该管衙门查看。随时拂拭。以昭敬谨。至国史臣工列传。虽乾隆年间、曾奉上谕。列传体例。以人不以官。而以后仍限以官阶。原以大臣列传之外。尚有儒林、文苑、循吏等传。苟其人事功品学。卓卓可称。官秩虽卑。亦无虞湮没。若如所奏、三品以下补行立传。无论二百年来、人数浩繁。搜罗难遍。且必至凭史官之好恶。以为去取。非所以昭传信。其请遏奔竞一条。人品不齐。卑谄夤缘。久干例禁。若谓两书房、清袐堂、及各衙门、京察优等人员。多由昏暮营求。信口讥评。殊不足以昭公论。至丁忧人员。乾隆年间。既有谕旨不准主讲书院。自应永远遵循。若官员服阕。尚未葬亲。即不准其服官。我朝并无此例。该员欲以魏晋之制。施之今日。尤属泥古鲜通。学政无论官阶。悉与督抚平行。惟年终有学政声名之奏。原系互相纠察。并非遂为统属。学政苟稍知自爱。何至卑污要结。何绍基身任学政。而以此言入奏。尤属非是。况钦差查办事件。理应慎密。该学政以奏参各件。閟不使知。必怀不平。亦属私见。又嘉庆年间谕旨。准令道员奏事。系为勤求民隐起见。现在亦并未不准道员奏事。而该员等既无可敷陈。亦不能强之陈奏。至捐纳知府州县、考试文童。向来皆延幕友阅校。将来去取仍归学政。无关得失。其府县兼管武营。前经有人陈奏。经部议驳。著毋庸议。各省驻防改试繙译。原系皇考崇实黜浮、造就旗仆之意。该驻防人等、果能弓马娴熟。清文通顺。不患无登进之路。又添设繙译翰林一途。不为不优。何至指为向隅。并牵涉倭仁、瑞常、直似八旗驻防。除此二人之外。遂无人才。实属肆意妄言。不知大体。况当科场年分。陈奏考试事宜。尤属违例。何绍基著交部议处。此外各条。皆非学政分内之事。亦非今日救时急务。均著毋庸置议。　　

○命御前侍卫景寿、在御前大臣上学习行走。　　

○以散秩大臣载崇、为乾清门侍卫。　　

○戊戌。谕军机大臣等、前因海运米船。在东省洋面被劫。并石岛地方艇匪。截劫官商各船。叠经谕令崇恩、严饬巡洋将弁。实力查拏。本日据匡源奏、三月十二日。有匪船五只、约三四百人。在即墨县之金口、掳去商船五只。勒银回赎。又于胶州地面。开放大炮。掳船二只。复驶至青岛地方。开炮击毁官民房数。掳去水手数名。截劫货船一只等语。现在海运米船。源源北上。东省沿海各处、水师员弁。不知认真巡哨。致匪船行劫。层见叠出。实属不成事体。著崇恩迅将该处将弁。确切查明。从严参办。又据片奏、登州营游击罗朝辅、于匪船误陷浅沙之时。托病推诿。不即带兵轰击。使匪船得以远扬。尤属庸懦无能。并著该抚一并查明。据实参办。无稍徇隐。原摺片均著钞给阅看。将此由五百里谕令知之。　　

○补铸广西象州学正条记。从巡抚劳崇光请也。　　

○己亥。谕内阁、劳崇光、惠庆奏、知县遇贼被戕、现在查办等语。代理广西永福县知县洪运昌、因堵剿贼匪。在所属四季岭地方。猝被戕毙。据永福县绅士指称为临桂团练所害。而临桂西乡团总、则称贼匪假冒团练。突将该县冲杀。各执一词。自应确切查明。以凭拏办。著劳崇光、即饬该二县文武。迅将该员被害原委。切实查报。无任推诿。其戕官正犯。即著赶紧查拏务获。尽法惩治。以儆凶顽。　　

○又谕、劳崇光、惠庆奏、游匪戕官踞城、经兵练会同楚省兵勇击退一摺。广西恭城县匪徒。于正月十七日窜扑富川县城。署知县济昌、登陴守御。因贼匪人众。致被阑入。济昌骂贼不屈。被匪戕害。旋经各路官兵团练。合力围剿。并湖南候补同知王鑫等、带兵会剿。至二月二十九日。该匪潜行溃出。经兵勇截杀多名。堵回恭城。复被恭城团练。歼毙五百余名。余匪向灌阳逃窜。广西署富川县事知州衔临桂县知县济昌、平日能得民心。因兵单力竭遇害。殊堪悯恻。著交部从优议恤。阵亡之富贺营千总秦德种、并著交部议恤。富川城守营把总毛色馨、著先行革职。其是否先期出城。抑系临时逃避。著与不知下落之署典史宋履元、训导蒋晨藻、一并交劳崇光严查核办。所有逃窜余匪。并著督饬兵勇。实力摉剿。毋任延蔓。　　

