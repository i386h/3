<!-- { "loadSidebar": true } -->
○谕军机大臣等、罗绕典等奏、防堵紧要、仍请暂留署任总兵等语。升授广西左江镇总兵色克精阿、前因接替无人。暂准留署镇远镇篆务。兹新任镇远镇总兵金刚保、业已到黔。应即交卸。况现在广西伏莽未清。土匪不时出没。该省又无实缺总兵。正在需员督剿。著罗绕典、蒋霨远、即饬色克精阿、速赴广西新任。毋许再留黔省。镇远下游一带。即饬金刚保严为防范。该总兵于贵州情形。尚未熟悉。并著随时察看。如其人地不宜。即著该督等、酌量拣员调署。总期营务边防。实有裨益。将此由四百里各谕令知之。　　

○又谕、昨据向荣奏、闰七月闲。据黄宗汉以贼窜祁门。将抵徽郡。浙省危急。乞师救援。当经调拨四川兵一千名前往。嗣因贼匪退出。拟将川兵移拨太平芜湖。乃为徽甯官民苦留等语。已谕令向荣、将详细情形。知会黄宗汉妥筹办理。但未据黄宗汉奏闻。不知徽州境内匪踪。果否全行击退。抑有未能净尽。尚烦兵力之处。江面屡获大胜。不能不虑及该逆旁窜。徽甯腹地。固须防堵。而芜湖为进口扼要之区。尤为吃紧。著黄宗汉与向荣、熟筹兼顾。总以不令贼船驶入内河为要。数月内。浙省摺报。并未到京。是否在途耽误。抑该抚竟未暇拜发。殊深系念。且粤东全省骚动。各路文报不通。前此叶名琛等奏报。即由浙江驰递。此时浙江既久无摺到。粤东消息。更不知若何。著黄宗汉、查明前此具奏事件。有无遗失。并探明广东。如有由浙驰递之件。饬属赶紧转递。不得稍有迟延。仍将两月来浙省布置事宜。迅速具奏。将此由五百里谕令知之。　　

○漕运总督邵灿、奏陈审拟已革中书丁晏被参各情。得旨。若皆似此等讯结。朕任尔大员何为。不但该革员避重就轻。邵灿亦代为避就。似此劣顽之徒。尚如是回护。不知邵灿尚有何颜立于天地之闲耶。　　

○贵州镇远镇总兵官金刚保、奏报到任日期。得旨。一切训练操防。固应勤加讲习。惟汝性情稍觉迟缓。不可堕于因循方好。　　

○补铸江苏娄县知县印信。从巡抚吉尔杭阿请也。　　

○辛巳。月食。　　

○谕军机大臣等、崇纶等奏、咪＜口英＞二国夷酋、进口见面、询出来意、并酌办情形一摺。十三日。崇纶等、与夷酋麦莲咆呤接见。措词尚属得体。另片所陈各情。亦颇周密。至该夷呈出变通清摺。所开各条。均属荒谬已极。必须逐层指驳。以杜其无厌之求。即如与中国地方官交往一节。本有议定体制。地方大吏。各有职任。岂能于该夷所到之处。轻于会晤。至赁买房屋地基。运卖货物。亦应遵照旧约。断难任其随地建造。任意往来。况扬子江本非夷船应到之地。而海岸捕鱼采矿等事。更于通商无涉。是直欲于五口之外。另生窥伺侵占之意。向来纳税。或用纹银。或以洋银折交。历久奉行。从无用金之说。即中国钱粮。亦未有用金交课。又所称货物暂存官栈。由该商与中国税关看守。更无此理。京师为辇毂重地。天津与畿辅毗连。该酋欲派夷人驻劄贸易。尤为狂妄。咆呤所称鸦片纳税。及欲进粤东省城。尤为反覆可恶。其余各条。较之味酋。更属关碍大局。务当按款正言驳斥。杜其妄求。至民夷相争。原有成约可稽。近来地方官有无审断不公。准其行查该督抚秉公办理。上海匪徒滋事。贸易维艰。如果夷商因此赔累。欲免欠税。朕抚驭中外。柔远为怀。原不难稍从减免。但应如何核减之处。亦须由该省督抚查明酌办。至广东茶税。据称滥抽每担二钱。天津亦无成案可考。必须由两广总督办理。以上三款。尚可允其查办。此外各款。概行指驳。崇纶等即作为己意。据理晓谕。一面允其代奏。一面饬令回粤。如该夷执意不肯折回。亦可许其赴上海。由怡良等酌核办理。但不得轻率允许。总以饬回广东。方为妥善。并可云天津本非五口可比。此次该夷跋涉风涛。是以姑允代奏。傥再反覆不遵。嗣后复至天津。断不能如此次以礼相待。并将该夷所递节略。即行掷还。崇纶等、指驳夷酋后如何情形。迅速驰奏。并严密防范。以备不虞。　　

○以福建盐法道瑞瑸、署按察使。　　

○命浙江按察使黄乐之来京。以甯绍台道晏端书、为按察使。　　

○壬午。谕内阁、劳崇光奏、匪徒窜扰县城、叠经剿洗殆尽一摺。广西宣化县匪徒梁大等、胆敢窜至武缘县境。肆行抢掠。并入城滋扰。经该县知县彭昌集、署思恩营游击李成瑞、派兵集团。叠加痛剿。并攻破贼巢。将首匪捦戮。匪党歼除殆尽。该地方文武。于贼匪入城肆扰。虽经设法击退。并叠次痛剿。究属疏于防范。彭昌集、李成端、著即革职。暂行留任。以观后效。所有出力员弁绅团人等、著劳崇光择尤保奏。毋许冒滥。仍著督饬文武。将在逃首匪陆九成等、严拏务获。尽法惩治。毋留余孽。　　

○谕军机大臣等、杨霈奏、驰抵省城、查看情形、会筹追剿、并收复黄州府武昌县城池各等语。现在曾国藩、塔齐布、水陆之师。均已分起东下。杨霈业饬魁玉、杨昌泗、福炘、双保、与桂明、会合同往。并咨江西、安徽、一律堵剿。所筹尚合机宜。前降旨、赏给曾国藩兵部侍郎衔。办理军务。毋庸署理抚篆。诚以楚北兵威大振。曾国藩即可与塔齐布同出长江。以次埽荡九江等处贼艘。顺流收复安庆各城。不能复拘以职守。即该督等所议以战为守。一劳永逸之计。惟精锐俱出。内地空虚。夏廷樾已抵长沙。即著饬赴新任。无庸前往四川。武汉既复。岳州防务较缓。并可饬令胡林翼速来楚北。以资弹压抚绥。曾国藩等专意东下。得杨霈后队之师。既可互相策应。如杨霈督兵会剿。有夏廷樾等、驻劄近省要隘。亦可后顾无虞。层层布置。总宜计出万全。惟汉川应沔一带。湖泽既渐肃清。襄阳即非吃紧之地。丰伸前此所驻各兵。应移何处截扼。杨霈务即咨商王庆云、速饬丰伸、择要移防。以便该督等出境剿贼。崇阳县城。复被贼陷。官文曾咨商杨霈、与塔齐布、拨兵往剿。该督务当战守互资。内外兼顾。所称省垣残破。善后事宜。以造船铸炮练兵储粮为要务。自应次第举行。该督责无旁贷。务当择要驻兵。妥筹布置。总期沿江痛加剿洗。使该逆窥伺之心绝。则楚北之民安。至兵饷一节。已饬四川、山陕各督抚拨解。并饬部迅发执照。以便劝捐。惟曾国藩、塔齐布、各营军饷。向来取给于湖南。现在相距路远。转运更难。该督须随时接济。毋令匮乏。襄阳等处。尚属完善。仍当设法劝捐。不得专恃邻省。杨霈以总督兼署巡抚。封疆应办之事。当饬藩臬道府等、妥为经理。剿贼机宜。仍须与曾国藩等、熟思审处。江皖毗连楚鄂。以后追剿情形。迅速奏报。以慰悬系。将此由六百里加紧谕令知之。　　

○又谕、本日据杨霈奏、黄州府、武昌县、均已收复、曾国藩、塔齐布、水陆之师、已分起下行等语。前此摉剿襄河贼匪。曾国藩奏称、细察大局。尚有三端可虑。当即谕令乘此机会。谋定后战。诚以克复沿江诸城。在此一举。必当计出万全。断不可稍有挫衄。现在黄州、武昌、次第收复。我兵水陆并进。其行抵何处、及如何布置情形。谅曾国藩等、必有奏报在途。黄州贼匪、水陆奔窜。大冶、蕲州、兴国一带。江面贼船、聚泊尚多。我兵乘胜追剿。自必势如破竹。惟黄州而下。即系九江。该郡久为贼踞。前据陈启迈奏、官军进剿失利。湖口彭泽一带。探有匪船多只。扬言上窜。该抚虽已派臬司恽光宸、及赵如胜等、水路防剿。其能否克复九江。殊难豫定。若上游追剿得手。难保贼船不窜入鄱湖。设再蔓延江省。牵缀我师。不能顺流直下。则剿办又费周章。曾国藩等、务当统筹全局。一面迅速进兵浔江。一面知会陈启迈、前后夹击。以期一鼓歼除。毋留后患。至皖省久遭蹂躏。安庆府城。贼已踞为巢穴。势必负嵎死守。况庐州尚未克复。江北一带。如无为和含等处。江南一带。如池太所属。多为贼踞。太平、芜湖、虽经克复。兵力尚单。逆匪屯聚东西梁山、及金柱关等处。每欲乘闲窥伺徽甯。以现在情形而论。向荣派赴太平之兵。仅有二千余名。滁州关山、及全椒等处之兵。亦仅有一千七百余名。南北两岸。兵力究嫌单薄。曾国藩前已赏给兵部侍郎衔。毋庸署理湖北巡抚。既无地方之责。即可专力进剿。但必须统筹全局。毋令逆匪南北分窜。方为妥善。并随时知照江皖各抚、及托明阿、向荣等、四路兜击。以期直捣金陵。固不可迁延观望。坐失事机。亦不可锐进贪功。致有贻误。谅曾国藩等、必能兼权熟计。迅奏肤功也。将此由六百里加紧谕令知之。　　

○又谕、劳崇光奏、请饬催四川、广东、原拨兵饷、速解广西、以济急需一摺。粤西兵丁。待饷孔殷。专望川广拨解。藉资接济。著裕瑞、迅将原拨银十万两。委员星夜趱解。叶名琛、柏贵、亦将该省应解本年饷银十万两。迅速批解。毋再迟误。以重军糈。至广东省土匪滋事。是否渐就扑灭。何以日久未据续报。并著叶名琛等、随时速奏。以慰廑念。正在寄谕闲。复据杨霈奏、黄州府、武昌县、次第收复。军营饷需。仅敷月内支发。请饬四川等省协拨等语。现在下游追剿。甚为吃紧。鄂省蹂躏已久。无款可筹。若因军糈稍有缺乏。致失剿匪机宜。所关匪细。著裕瑞、于该省无论何款内、筹银十万两。即日委员解赴杨霈军营。以济急需。勿稍延误。夏廷樾现抵长沙。已据杨霈催赴藩司本任。所有前次谕令赴川办理捐输、及筹办战船各事宜。著裕瑞另委妥员、督同办理。其拨饷起解日期。并著裕瑞、叶名琛等、赶紧咨明劳崇光、杨霈、以便派员迎提。将此由六百里加紧各谕令知之。　　

○补铸广西按察使印信。从巡抚劳崇光请也。　　

○以广西怀远县城被贼窜陷。革知县孙志铭、参将福谦、典史孙畬职。　　

○以广西象州守御不力。革知州庐承薰、把总郭岐、吏目俞承锡职。予殉难学正白杰、祭葬世职。贡生林岳培、生员罗禹扬、赏恤加等。　　

○予湖北殉难布政使岳兴阿谥刚介。赠署按察使李卿谷、布政使衔。谥愍肃。均予祭葬世职。于武昌省城建立专祠。知县俞恒淳、祭葬世职。附祀。李卿谷家丁樊升、一并予恤附祀。　　

○旌表守正捐躯广东新会县孀妇邓周氏、并嫡媳邓欧阳氏。　　

○命山西巡抚恒春、陕西巡抚王庆云、各拨银五万两。解赴湖北。以备军需。　　

