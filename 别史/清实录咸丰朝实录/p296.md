<!-- { "loadSidebar": true } -->
○谕军机大臣等、据向荣奏、遵筹攻守事宜。并镇江水陆击贼情形。前因三城久未克复。降旨令该大臣于和春、苏布通阿二员内。拣派一员。带兵过江北。协同琦善等、先克扬城。次第收复镇江金陵。现在该大臣因镇城贼势、渐形穷蹙。催令署提督和春、管带师艇各镇将。水陆夹攻。亦系为急筹克复起见。惟两日胜仗。均不过小有斩获。总未大挫贼锋。似此日延一日。师老饷匮。实属不堪设想。现在贼匪由山西窜出。扰及直隶近畿一带。经胜保追击、屡获胜仗。江省若不趁此迅筹进取。傥皖楚贼匪。乘闲又复北窜。该大臣等、但拥重兵。为贼牵掣。坐视北省警急。不思赴援。于心何安。向荣接奉前旨。应派何员带兵赴扬。协同攻克。著即密筹全局。先其所急。毋误事机。至该逆有南窜苏杭之信。许乃钊剿办上海余匪。如已蒇事。即著督兵由苏赴镇。以遏贼匪南窜之路。将此由六百里加紧谕令知之。　　

○又谕、据宋晋奏、外城各门、稽查尤关紧要等语。外城各门门禁。自应严密、以防奸匪溷迹。若如该光禄寺卿所奏。近来门军等狃于积习。惟知需索饭食等费。而于诡秘奸踪、盘诘转多疏漏。甚至入城车辆。索费自三四千、至七八千文不等。实于门禁大有关系。著步军统领衙门、严饬所属。随时稽查。如有前项情弊。即著严行惩办。仍著认真查缉。毋使匪徒潜溷。以重巡防而安行旅。将此谕令知之。　　

○又谕、宋晋奏、请饬查官厂存磺、运赴京营等语。现在军务紧要。火药一项。自应宽为筹备。所有昌平州官厂、积存磺斤、共有若干。著翁心存、宗元醇、即饬查明。迅速运赴京营。以资配造。其官商等、有在火器营捐输磺斤者。并著按照捐数。全行运交京营。以备军储。毋稍延误。将此谕令知之。　　

○又谕、前因江西贼匪。窜扰湖北。偪近武昌省垣。当经谕令骆秉章、曾国藩、派拨兵勇船炮。驶赴下游会剿。谅已遵照筹办矣。现在台涌所带官兵、及咨调江西官兵、未知何日赶到。武昌兵单。实恐不敷剿捕。曾国藩团练乡勇。甚为得力。剿平土匪。业经著有成效。著即酌带练勇。驰赴湖北。合力围攻。以助兵力之不足。所需军饷等项。著骆秉章筹拨供支。两湖唇齿相依。汉黄一带、尤为豫省门户。该抚等自应不分畛域。一体统筹也。将此由六百里谕令知之。　　

○又谕、庆锡奏、拣择精壮弁兵、并筹募余丁、分练合操、加意严防等语。逆匪窜至天津。现经文谦等带领兵练。接仗获胜。歼贼多名。该匪被剿。复窜回梁王庄一带。胜保等督兵即日可到。僧格林沁亦已拨兵应援。合力夹攻。当可迅殄群丑。惟贼势飘忽靡常。尤应严防溃窜。著庆锡督率所练兵丁。相机扼要防守。至蓟州西南一带。此时兵力未能遽分。仍著随时侦探贼情。酌量筹办。将此谕令知之。　　

○又谕、玉明奏、请饬严防天津大沽海口一摺。并绘图贴说呈览。天津一带水路。直通海口。逆匪被剿穷蹙。难保不由水路希图入海。亦须豫筹防范。著文谦会同天津镇总兵特克慎、天津道张起鹓、督率文武员弁。严密防守。毋令该匪抢船入海。又据罗惇衍奏、津门十三行人等、素称勇悍。请饬招募等语。现在该盐政等、所募练勇。谅即有此项人等在内。现当剿贼之际。即著设法广为招募。以助防剿。原摺二件。均著钞给阅看。图一件并发。将此传谕知之。　　

○马兰镇总兵官庆锡奏、津门潞河、须重兵防守。并浮桥暂缓支搭。得旨。所筹甚是。然逆匪已抢了船只。　　

○钦差大臣向荣奏、遵筹攻守事宜。得旨。汝之议论筹画。尚皆当时急务。然金陵久踞之元恶逆首。终未歼除。汝尚藉词搪塞。何无耻之甚。朕既用汝。惟冀汝速蒇伟绩。克膺懋赏。汝竟以难办入奏。岂能任其猖獗耶。汝之心地才力、及汝之用心过人处、朕无不知。威望人言、皆不可恃。总以真仗真胜为确据。汝虽至愚。朕料汝断不肯以自己身家性命。博众人之誉。及至国法临身。方悟为众人所误也。自己功业自己挣。无需他人之力。方为国家之干城。世间之奇男子。　　

○以杜尔伯特镇国公诺尔布子、阿玉尔扎那袭爵。　　

○以杜尔伯特正盟长棍布扎布、为副将军。　　

○以正红旗蒙古副都统灵桂、为内阁学士兼礼部侍郎衔。　　

○予江南阵亡六品军功县丞衔刘守正、祭葬世职。　　

○旌表守正捐躯、四川江北厅民王应民妻汪氏。　　

○乙亥。谕内阁、太常寺少卿张炜奏、各省捐输、奏报无几、请饬查办一摺。自军兴以来。叠经内外臣工。议请办理捐输。以助饷需。降旨准行。并令各直省在籍绅士。协同地方官劝谕。现已集有成数。各该督抚、自应迅速提解。奏请恩施。若如该少卿所奏。现在各省劝捐。或已经输纳者、不即解司。或书捐未缴者、并不催缴。甚至借别项公用为名。扣留捐款。似此玩泄。殊非核实急公之道。著各直省督抚、严饬所属。凡有捐项。总应随交随解。核实请奖。并著明白示谕。各属绅士先将捐生姓名银数、呈报藩司。即由司饬令地方官、率同绅士、催缴完数。由该督抚奏请奖励。庶几绅民报效之忱。得以随时上达。而于军饷要需。亦不致迟延贻误。将此通谕知之。　　

○谕军机大臣等、有人奏、江南河道陋规。向有垫办一款。上下分肥。现因库存短绌。不敷冒领。即以此充作捐项等语。河工经费。例应核实支销。岂容不肖河员、任意侵蚀。至捐输以资军饷。若因冒销之款、未能入手。即借以充捐项。是假捐输之名。以遂其侵渔之计。而所捐仍属子虚。尚复成何事体。著奕经于南河各厅员内、就近留心查访。如有前项情弊。即著指名参办。以杜浮冒而济要需。原片钞给阅看。将此谕令知之。　　

○又谕、寄谕湖广总督吴文镕等、本日据青麟奏、该逆大股。扑到汉阳。于九月十八日入城。汉口一带梗塞等语。前据骆秉章、曾国藩、酌派兵勇船炮。迅赴湖北协剿。并著台涌带兵赴省。以资援应。未知何日可到。该督等只可就现有官兵。妥为守御。以待援兵之至。并将现在情形。迅速奏报。以慰朕怀。又青麟奏称、贼至田家镇。已革同知劳光泰、所带潮勇。倒戈相向。以致官兵伤溃。如果属实。亟应从严惩办。著该督等、查明劳光泰已通贼。即行淩迟处死。再行奏闻。如尚未通贼。亦应科以军律。从重惩治。至汉阳被陷。文报驿站。务宜设法绕道行走。勿致疏失。将此由六百里加紧谕令知之。　　

○又谕、寄谕陕甘总督舒兴阿、本日据青麟奏、探闻逆匪已窜入汉阳府城。前次吴文镕等、亦有武昌城空市绝。势难凭城固守之奏。是其情形甚属危急。皖省逆匪。虽据李嘉端奏、业已退出裕溪口。而沿江一带。贼＜舟宗＞甚夥。颍亳等处。捻匪尚未尽除。归德一带。现有徐广缙、协同地方防剿。而楚北贼势猖獗。恐复窜入豫省。该督虽现在河北。以目下情形缓急而论。自应仍赴楚豫交界。杜贼北窜为要。即直境剿败余匪。回窜豫境。亦可随时摉捕。如因兵力尚单。前据胜保奏请将郝光甲所带之兵。仍归该督统带。此项官兵。现甫由晋入直。跟剿业已落后。该督即可酌量调回。以资进剿。其黄河渡口、并著严饬地方官、认真收集船只。盘查奸细。傥有奉行不力者。即行从严参办。将此由六百里加紧谕令知之。　　

○又谕、据青麟奏、考试德安。闻贼匪已扰及汉阳。现在督率地方官、招募壮勇。并传谕绅士人等、协力保卫等语。该学政虽无地方之责。值此贼氛偪近。著即暂驻德安。督饬地方文武。严密防堵。贼匪已入汉阳府城。不知武昌省城情形如何。著即迅速探明具奏。所称拏获逃勇。据供田镇之败。系已革同知劳光泰、带领潮勇倒戈所致。实堪痛恨。劳光泰如已通贼。即由汝处将该犯解到、淩迟处死。再行奏闻。如尚未通贼。自有该督抚遵旨严办。此时江面、是否为贼所踞。南北驿递文报。应如何绕越行走。俾免稽迟贻误之处。并著该学政、酌量妥速办理。仍与吴文镕、崇纶等、随时互相知照。毋失事机。将此由六百里加紧谕令知之。　　

○又谕、吕贤基等、奏报集贤关失守一摺。贼匪窜扰安庆。经张熙宇扼守集贤关。自应布置周妥。何以逆匪自皖城分道扑出。遽将该关失守。是张熙宇等、前次守御之方。毫无把握。殊堪愤懑。该逆既向北趋。而前此退出裕溪口股匪、又有不久复来之语。设令纠合来扰。庐郡益形吃重。奕经所带官兵。能否酌拨策应。或臧纡青所募之勇。可以前往协剿。即令该员带领赴皖。吕贤基拟赴庐郡扼守。其桐舒一带、亦须布置妥协。再往庐州。与刘裕鉁竭力守御。常清所带官兵。计已到皖。并著酌量调拨。玉山现在何处。未据吕贤基等奏报。著即饬令带兵会剿。毋稍迟缓。总以收复集贤关。不令贼踪乘虚北窜为要。袁甲三现署庐凤道。其所带之勇、可否一并调来。以冀兵力厚集。均著相机妥办。将此由六百里加紧谕知奕经、吕贤基、刘裕鉁、并传谕玉山、袁甲三知之。　　

○又谕、前因贼近庐州。授江忠源为安徽巡抚。谕令迅赴新任。嗣据吴文镕等奏报、并未提及。该抚是否已抵武昌。甚为悬系。本日据吕贤基奏、逆匪分股由安庆径扑集贤关。兵勇尽力鏖战。因众寡不敌。败退至练潭地方。已谕令奕经、吕贤基、刘裕鉁、筹拨兵勇。前往攻剿。集贤关为扼要重地。必须及早克复。该抚接奉此旨。著即星夜启程。不分水陆。赶紧赴任。万不可稍有延缓。所带练勇、现在何处。务令设法渡江。以资攻剿。和州一带。前由慧成拨兵、令副都统常清、带往驻劄。本日复有旨、催总兵瞿腾龙、带兵前赴皖省协剿。仍著该抚相机筹办。总以力遏贼匪北窜为要。将此由六百里加紧谕令知之。　　

○又谕、前有旨令琦善等、迅饬瞿腾龙、将原带官兵二千名。赴皖协剿。谅已遵旨传谕矣。本日据吕贤基等奏、贼匪于九月二十三日。攻扑集贤关。经张熙宇等、督率兵勇。鏖战多时。因众寡不敌。竟至败衄。已谕知奕经等、设法筹补兵勇。相机赴关进剿。迅图克复。惟皖省兵力较单。恐贼匪乘虚北窜。著瞿腾龙遵照前旨、带兵星夜启程。驰赴皖省。合力攻剿。务将此股贼匪。悉数歼捦。毋稍延误。并著将启程日期。先行驰奏。将此由六百里加紧谕令知之。　　

○以安徽集贤关防守不力。革前任按察使张熙宇五品顶带。陕西汉中镇总兵官恒兴、革职仍留任。予阵亡游击赓音泰、伍登庸、祭葬世职。　　

