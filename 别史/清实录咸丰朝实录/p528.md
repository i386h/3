<!-- { "loadSidebar": true } -->
○以广西全州、浔州等处。防剿出力。准已革按察使张敬修、留营效力。赏知县杨恩绂、李载文、都司唐文灿花翎。千总方源蓝翎。余复官升擢有差。予浔州殉难知府刘体舒、同知舒桦、府经历宣元烺、典史沈廉、从九品冯镕、伤亡未入流周涛、全州等处阵亡府经历杨之申、从九品易有辉、千总刘润新、外委苏胜、职员刘山、祭葬世职。举人易焕图等、赏恤如例。　　

○予故福建台湾县知县高鸿飞、云南嵩明州知州边鸣珂、浙江汤溪县学教谕沈宝麟、入祀名宦祠。从巡抚吕佺孙、舒兴阿、何桂清请也。　　

○予云南故举人解宾王、贵州故武举刘奇扬、福建故泉州府学教授张冕、四川故通判熊建邦、入祀乡贤祠。从总督黄宗汉、巡抚吕佺孙、舒兴阿、蒋霨远请也。　　

○蠲缓广西兴安、义甯、全、灌阳、平乐、贺、藤、桂平、平南、贵、武宣、象、小镇安、十三厅州县。及都康土州被扰村庄。新旧额赋有差。　　

○甲辰。谕军机大臣等、陆元烺奏、查明临江府城被扰情形、并催集兵勇分路进剿一摺。所称防堵抚州、建昌两处要隘。及派遮克敦布、赴樟树镇协剿各情。布置均属周妥。惟周汝筠一军。自吉安兜剿而下。迟速尚未可定。闻该员所带练勇。多已遣散。尚须重募。恐一时未能即到临江。臬司周玉衡、著俟吉安布置妥协。责令该地方文武、克期剿洗。该臬司即回临江。会督各军。奋力进剿。曾国藩派往瑞州兵勇四千余人。加以周玉衡先派之勇一千一百余名。为数尚不甚少。乘此逆匪初到。守御未坚。奋力攻击。先挫凶锋。则克复城池。较易为力。石逆贼党虽多。一经罗泽南痛剿。即连次挫败。可见兵力不在多寡。全在统领得人。著曾国藩激励在事文武。奋力图功。殄此巨寇。至九江一路。陆元烺已咨商曾国藩、酌拨一军。协同居隆阿、扼要守御。究竟该侍郎军营陆勇。除周凤山所带外。尚有若干。能否足资堵截。傥有疏懈。不特江西内地堪虞。并碍长江大局。该侍郎等、不可顾此失彼。另片奏、请责成恽光宸、李桓、办理省城防守等语。文俊现未到任。恽光宸既无应办公事。即著准其办理巡缉事宜。俟文俊到后。再行归案查讯。其守城兵勇。即著署道李桓、总理钤束。以专责成。将此由六百里加紧各谕令知之。　　

○添设山西抚标左右两营千总各一员。把总各一员。外委各四员。额外外委各四员。兵一千名。从巡抚王庆云请也。　　

○改铸江苏青浦县新泾司巡检印信。从巡抚吉尔杭阿请也。　　

○以江西临江府城被贼窜陷。革知府史麟书、知县金汉、都司韩荣铨职。　　

○拨淮安关税银一万六千两。赈给江苏丰、沛、邳、三州县、并徐州卫、被水灾民口粮。　　

○蠲缓直隶安、隆平、甯晋、河间、任、文安、天津、东安、八州县、积涝地亩。新旧额赋有差。　　

○乙巳。谕军机大臣等、寄谕大学士兼管顺天府府尹贾桢、协办大学士直隶总督桂良等、有人奏、署直隶三河县知县王启疆、贪黩营私。废弛公事。开徵钱粮。一概不收钞票。有搭交者。于绅士则严押之。于平民则重责之。任意勒索。绅民同愤。并废弛缉捕。致盗贼横行。旬日间、该县所属黄家庄、有抢劫盐店之案。夏垫村、有抢劫客店之案。马起乏村、又有夥盗抢劫官差银两重案。其余贪玩各款。更难枚举等语。州县为亲民之官。必须洁己奉公。绥靖地方。始称厥职。似此贪污废弛之员。实为地方之害。著顺天府、直隶总督、按照所奏各款。严密访查。从严参办。以肃官方。毋稍徇隐。原摺著钞给阅看。将此各谕令知之。　　

○又谕、前因湖南镇筸镇总兵文安、请拨军饷。当交户部速议具奏。本日该部奏、请于闽海关徵存夷税项下拨给。并筹拨广西军饷等语。贵州铜仁府匪徒。分投窜扑湖南。经文安派兵堵剿。需饷甚急。广西贼匪未平。需饷久缺。均应速筹接济。著有凤、王懿德、于闽海关徵存夷税项下。拨银十万两。委员解往广东。并著叶名琛、柏贵、于该省无论何款项下。先筹银十万两。即派妥员解往湖南银五万两。广西银五万两。迅速启程。并设法绕道行走。毋稍迟误。统俟闽海关银两解到时归款。镇筸镇情形紧急。骆秉章于此项饷银解到后。务即派员接解。交该总兵应用。仍遵前旨。设法源源接济。并著骆秉章、劳崇光、派员分投迎提。藉供支放。将此由六百里各谕令知之。　　

○命大学士贾桢、管工部事。　　

○命协办大学士文庆、为大学士。管户部事。协办大学士两广总督叶名琛、为大学士。仍留总督任。　　

○命桂良、为直隶总督协办大学士。彭蕴章、为工部尚书协办大学士。　　

○以热河都统柏葰、为户部尚书。未到任前。以工部尚书全庆兼署。　　

○以理藩院左侍郎爱仁、兼镶红旗满洲副都统。　　

○调乌里鸦苏台将军奕湘、为盛京将军。盛京将军英隆、为热河都统。　　

○补铸江苏昆山县知县印信。广西富川县儒学条记。从巡抚吉尔杭阿、劳崇光请也。　　

○丙午。谕内阁、前据侍郎王茂荫奏、前任安徽歙县知县刘毓敏、携带捐册。逃归山东原籍。练首潘炳照等、乘乱攫取库款。句结已故徽州府知府达秀门丁李作塘、狼狈为奸。并学政沈祖懋、信任潘炳照等、纵容练勇。冒滥纵恣。甚至抽扣茶厘。拜认门生各情。当降旨交何桂清、福济、严密查办。兹据何桂清奏称、查明徽州府捐输各款。俱有文册可稽。府库被劫之银。系书院经费、及赃罚银两。为数无多。廪生潘炳照、奉札赴库提银。委非乘乱攫取。该学政暂管茶照。并未沾染。亦无执贽拜认门生情事等语。徽州府军需防费。一切钱粮公项捐输。著该抚严饬地方官、督率绅董、核实造册报销。如查有侵渔等弊。即从严参办。前任歙县知县刘毓敏、携带捐册。逃回山东原籍。实属胆玩。著先行革职。并著山东巡抚、派员解赴安徽。交福济饬属确查。该员如有侵吞情弊。严行参办。已革廪生潘炳照、著查拏务获。归案审讯。教谕江新祖、举人徐廷鉴、浮支捐款。即著先行斥革。以示惩儆。　　

○谕军机大臣等、蒋霨远奏、下游各匪日炽、请饬川楚两省、带饷会剿一摺。贵州下游斋匪。与夷苗各匪。势日鸱张。兵力不敷分派。川楚地界毗连。自应以剿为防。庶贼匪不至蔓延为患。现在蒋玉龙、傅昆、剿办黔边窜匪。如已得有头绪。著黄宗汉、饬令该副将等、相机进捣。与黔省官兵协力夹击。毋得区分畛域。专顾本境。并饬提督万福、扼守川省门户。以为蒋玉龙等后路声援。至窥伺楚境之贼。虽经文安击败。惟该总兵探有思南、石阡思州三府、先后失守之信。晃州、沅州、相距切近。是否可令文安、督兵由楚入黔。藉资堵剿。并著骆秉章、妥筹调派。其思南等三府。是否已被贼扰。此次蒋霨远奏报。未据提及。该抚身任封圻。令各匪日肆猖獗。咎已难辞。岂能专恃客兵。但以办理竭蹷等词入奏。著蒋霨远、严饬各属文武。就现有兵力。迅图扑灭。至广东筹备银二十万两。四川筹备银十万两。前已谕令该督抚等、迅速拨解。谅已遵照办理。其山东未解银八万两。已谕户部即行改拨矣。将此由六百里各谕令知之。　　

○调正蓝旗满洲都统僧格林沁、为镶蓝旗满洲都统。正黄旗汉军都统端华、为正蓝旗满洲都统。以户部尚书柏葰、兼正黄旗汉军都统。　　

○赏一等公恒山、三等公瑞兴、委散秩大臣。　　

○以西安副都统双成、署甯夏将军。归化城副都统德胜、署绥远城将军。　　

○以山西筹办军需。及潞泽防堵出力。予知府保龄等、加衔升叙有差。　　

○以贵州苗匪窜入定番州境。革州判王问政、守备李应发职。予阵亡知县吴瑞生、蒋嘉谷、从九品刘山、外委吴邦瑞、祭葬世职。练目宋贵、刘升、祭葬世职。如外委例。　　

○准浙江杭嘉湖等府属、被灾州县漕粮、红白籼粳各色兼收。　　

○蠲缓山西永和县、被水被雹、本年额赋有差。　　

○免琉球遭风夷船进口货税。　　

○丁未。谕内阁、礼部奏、查议湖北巡抚胡林翼、奏请生监准充牙行一摺。生监人等。例不准开设牙埠。胡林翼所奏、自因接济军需起见。惟生监既充牙行。若仍准其应试。漫无限制。与例不符。著照部议。所有捐充牙行之生监。均不准复行考试。如有情愿报考者。先将牙帖呈明地方官注销。咨部查核。俟军务告竣。生监仍不准续行捐充。以符定制。　　

○又谕、怡良、吉尔杭阿奏、皖豫捻匪滋扰、请饬革员袁甲三、办理徐州防务一摺。江南徐州一带。现有署总兵傅振邦等、带兵防剿。至已革左副都御史袁甲三、被参各款。虽据怡良查明。尚无赃私劣迹。惟该革员前在临淮防堵。办理不善。致招物议。若再派赴徐州。亦恐未能得力。所请著不准行。　　

○又谕、前据和春、福济、奏参已革副都御史袁甲三、擅截饷银。冒销肥己。并有油篓藏银寄回原籍等情。当交和春、福济、查明具奏。嗣经袁甲三、在都察院呈诉、被参冤抑。并控和春等、将参摺捏改他人各情。复降旨交怡良、秉公查办。兹据该督奏称、查明袁甲三前驻临淮。所发勇粮。照各路军营奏定章程支给。其节省之项。亦充公拨用。并无冒销肥己。亦无油篓藏银、寄回原籍之事。所参强勒捐输。民间冤恨。亦查无确据等语。此案业经和春等、查明覆奏。复据怡良、派员逐款确核。实无赃私劣迹。袁甲三业经革职。著毋庸议。候选同知李安中、委销盐斤。虽讯无强派勒售之事。惟奉行不善。致五河绅民。啧有烦言。著先行交部议处。委员朱维屏、杨春华、陈鹏等、暂行革职之处。著福济、督同藩司、将各项捐册。核明具奏。袁甲三所控和春、福济、捏改参摺人名等款。仍著怡良、秉公确查。再行具奏。寻奏、和春等参奏袁甲三之后。经福济劄委多慧密查。并无捏改参摺人名情事。报闻。　　

○谕军机大臣等前据常清等奏、审拟喀什尔入卡贼犯一摺。当交刑部速议具奏。兹据该部定拟罪名。已明降谕旨。依议行矣。惟玉散霍卓依善一犯。究系听从煽惑之犯。如浩罕伯克胡达雅尔、果将倭里罕霍卓、并铁完库里二犯送出。明正其罪。著常清等、即遵照前次谕旨。从宽将玉散霍卓依善、奏明释放。傥胡达雅尔、不将要犯送出。或别滋事端。该大臣等即照部议。将该犯即行处绞。以儆凶顽。将此谕令知之。　　

○盛京将军英隆奏、派员保护永陵明堂前、堤岸工程。得旨。是关祖陵发祥之地。每年认真查勘。不可视为例事也。　　

