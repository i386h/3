<!-- { "loadSidebar": true } -->
○戊戌。上御懋勤殿、句到湖广、江西、本年情实罪犯。停决湖广轩犯五人。绞犯二人。江西斩犯五人。绞犯一人。余五十人予句。　　

○谕内阁、前据培成奏、参员多隆阿、禀揭主事广正、私扣库款等情。当经先后降旨、交奕兴、景淳、会同查讯。兹据查明派修工程银两。均经承修各员照数关领。广正尚无扣留情事。惟与郎中富廉、查办核减豁免款项。恐二十九年各款。不准查豁。辄商允各员。将应领俸银。扣存备抵。已属不合。复因采买秫秸。将扣存银两。私行动用。迨禀揭后。始如数归还。尤属谬妄。广正、著即革职。富廉、及随同商办之员外郎福聚、五品官侯廷弼、六品官袁国信、讷钦布、均著交部分别议处。已革笔帖式多隆阿、所禀虽未尽实。尚属有因。业经革职。著毋庸议。侍郎培成、失于觉察。著交部议处。　　

○又谕、御史张沣翰奏、军流徒犯、动辄脱逃、逞凶肆扰、请严加管束一摺。据称各省州县、安置军流徒犯。往往由配脱逃。潜往他处滋事。或在配所结党联盟。肆行不法。商民辄受其害。此等人犯。大率凶恶性成。如果地方官严加管束。无难消其桀骜化为善良。无如近来该管官积习相沿。漫不经心。或听其散处。或任其远扬。及至别滋事端。又复意存回护。巧为开脱。即如兵部前奏、乌噜木齐脱逃遣犯。竟至六百七十八名之多。其未经查出者。尚不知凡几。著各该将军、都统、督抚、府尹、暨新疆大臣等。严饬所属。于各处安置人犯。严密防范。勿任潜逃。如有在配所滋事逞凶者。即行从重惩治。至发遣人犯经过地方。尤当妥为护解。不得稍有松懈。其遇赦释回人犯。责令地方官严行约束。认真稽查。用副朕除莠安良至意。将此通谕知之。　　

○谕军机大臣等、御史张沣翰奏、陕西宝鸡县有遣犯孙三、张二、田四、卖烟聚赌。并恃强向铺户居民赊借。稍不遂意。即持械寻殴。又安徽歙县遣犯。多发各乡镇居住。藉开小押。广收贼赃。诱人赌博。重利盘剥。平时句通差役。纠集亡命。横行无忌。平民多受其害。绅耆呈请撤归城中管束。地方官率不准行等语。此等遣犯凶恶性成。若不严加管束。必致别生事端。何以戢强暴而安良善。著张祥河、饬属查明宝鸡县遣犯孙三、张二、田四等、不法情事。按律惩办。并著蒋文庆。饬属查明歙县各乡镇遣犯。如有收赃诱赌。及句通差役。毒害平民重情。从严究治。至遣犯散处城外。查察难周。应如何严加管束之处。并著酌定章程办理。将此各谕令知之。　　

○己亥。上御懋勤殿。句到浙江、安徽、江苏、本年情实罪犯。停决浙江斩犯四人。余六十六人予句。　　

○谕内阁、黄宗汉、奏参不协舆情之署知州、请旨革职一摺。浙江署海甯州知州江山县知县吴春棠、于该州田禾被旱。并不及早勘办。以致乡民赴署滋闹。平时既不协舆情。又不能将滋事人犯、上紧拏获。实属不职。吴春棠、著即革职。交该抚提同现获各犯。严切讯明起衅根由。按律惩办。并查明该员经手仓库钱粮。如有亏短。即行据实严参。以肃吏治。至该州被旱情形。并著该抚、迅速委员查勘。分别办理。　　

○又谕、礼部奏、据朝鲜国王咨称、近年以来。内地船只。前往该处沿海各岛捕鱼。每次渔船。或八九十只。或数百只。船载多人。并有鸟铳器械等件。其船号俱是登州、莱州、甯海、荣城、奉天、江南、苏州各等处船只。未便擅行驱逐等语。沿海居民。越界渔采。例禁綦严。康熙五十一年。曾奉谕旨。朝鲜海洋渔采船。曾经申饬严缉。今尚有船至朝鲜边界捕渔。是即海寇。嗣后许该国即行追剿。如有生捦者。即速解送等因。钦此。圣谕煌煌。中外均应恪守。乃近来复有内地船只。前往该处渔采。实属有违定例。著盛京将军、奉天府府尹、并沿海各督抚、饬属一体严禁。认真编查。如有前项船只。越境渔采。即行照例惩办。将该管官查参议处。并著该部行知该国王、遵照康熙年间谕旨。严查办理。以肃边防而申禁令。　　

○旌表守正捐躯、直隶磁州民柳奉山女狗女。　　

○庚子。上奉皇贵太妃、幸恭亲王奕第。　　

○谕内阁、季芝昌、王懿德奏、遵旨查取前任刑部郎中、现调补福建道员文秀亲供、据实覆奏一摺。文秀前在刑部郎中任内。尚无馈送堂官书元银两情事。惟于书元告知当差勤慎、召见时面保之语。辄向同官谈及。亦有不合。著交部议处。　　

○又谕、庆祺、朱嶟奏、河水冻合、亟筹截卸事宜一摺。本年南漕行走迟滞。现在北运河业已冻合。所有在后之江安重运剥船。势难径抵通坝。著准其照道光三十年办过成案。暂行截卸天津北仓。俟明春冰泮。即行运通。并著派朱嶟、带同坐粮厅监督一员。迅往天津验收。一切经费。均查照上届成案办理。其浙省杭严三等七帮。已入东境。现派剥船接运。著山东巡抚、直隶总督严饬迅速迎剥催趱、设法打冰前进。务期克日挽抵津关。一并截卸北仓。毋任藉词延宕。其尚未报入东境之嘉白等帮。是否尚可趱行。抑须就近截卸之处。著漕运总督山东巡抚酌量情形。妥速筹办。　　

○署四川总督裕瑞奏、屏山、绵州、三台、遂甯、筠连、岳池、广安、大甯等州县、沿河近山居民。猝遭水患。及被山塌压。均经筹款赈抚。得旨。认真查勘。妥为抚恤。　　

○以剿获福建台湾匪徒洪纪、赏台湾道徐宗干、参将常存、花翎。余升叙有差。　　

○以成都驻防军政。年逾六十官一员。察哈尔军政。年逾六十官六十四员。精力未衰。均命留任。　　

○蠲缓湖北公安、天门、江夏、嘉鱼、汉阳、广济、石首、监利、咸甯、黄陂、孝感、沔阳、黄梅、潜江、云梦、应城、江陵、松滋、荆门、蒲圻、钟祥、汉川、京山、武昌、大冶、蕲水、黄冈、枝江、二十八州县。暨武昌、武左、沔阳、黄州、蕲州、德安、荆州、荆左、荆右、九卫。被旱被水民屯新旧额赋。赈钟祥、公安、汉川、天门、灾民口粮有差。　　

○辛丑。上诣寿康宫、问皇贵太妃安。　　

○御懋勤殿、句到河南、山西、本年情实罪犯。停决河南斩犯四人。绞犯一人。山西斩犯七人。绞犯一人。余五十一人予句。　　

○谕内阁、漕粮为天庾正供。近来重运漕船。不能如期抵坝。以致回空归次。兑受新漕。节节耽延。本年帮船北上。开行已迟。沿途又不实力催趱。直至运河渐已冻合。尚未全数抵通。现将在后之江安重运剥船。截卸天津北仓。浙省杭严三等七帮。由山东打冰剥运。并有嘉白等帮。尚未报入东境。似此任意延玩。实从来所未有。刻下节近大雪。水势日消。若不赶紧趱令归次。来年新漕受兑。必致贻误。关系匪轻。除浙江各帮、该抚请改海运、江苏各帮、明年仍分别海运外。其余各省帮船。著漕运总督、严饬起卸各帮。即日连樯南下。衔尾遄行。不准片刻停留。并著东河、南河总督、及有漕各督抚。分饬各地方严切催提。及早归次。来年新漕。尤当迅速办理。按期兑开。统于四月初十日以前。催抵清江。克期渡黄。毋得因本年回空较晚。又复藉口耽延。傥将节次谕旨视为具文。仍致临时周章。有逾例限。定将该漕督、及有漕各省督抚、严行惩处。决不宽贷。懔之慎之。将此通谕知之。　　

○又谕、叶名琛奏、请将文闱舞弊之举贡等、及巡绰不力之委员、分别惩办一摺。本年广东乡试。经监试官惠州府知府苏学健、查出东文场水沟内。有传递文字纸包。并拏获舞弊号军马亚幅一名。究出监生刘韵琼等、雇倩副贡生黄子森、代作文字、传递入场等情。科场舞弊。大干例禁。必应严行惩办。香山县监生加捐同知衔刘韵琼、鹤山县附生张存礼、顺德县监生加捐翰林院孔目衔冯赞熙、清远县附生郭昭祖、监生加捐知州郭寿增、均著即行斥革、其在逃未获之枪手、副贡生黄子森、举人关鸾飞、吴宝杰、著一并斥革、与已革举人杨懋建、及包揽传递之高亚腾、简亚满等、均著按名严拏务获。归案讯究。按律惩办。其巡绰不力之委员、兴甯县巡检潘成林、琼州府经历余金生、广州协右营效力武举徐雄斌、均著交部议处。寻奏、讯结刘韵琼、郭寿增、冯赞熙、郭昭祖、张存礼、马亚幅、照例拟军、逸犯黄子森等、俟续获究办。下部议。从之。　　

○以伊犁军政。年逾六十官二十九员。精力未衰。命留任。　　

○壬寅。上诣时应宫拈香。　　

○免江西抚州帮漕船、遭风漂失米一千一十三名有奇。淹毙旗丁赏恤如例。　　

○癸卯。谕内阁、陆应谷覆奏、平安峪、成子峪、两处地形一摺。所有原派相度之王大臣。除载铨现告病假外。著裕诚、奕湘、彭蕴章、基溥、各带堪舆。前往该二处。再行公同相度。其平安峪穴旁地面。此时可否先行开看土色。抑俟来春再行开视。著裕诚等悉心酌度办理。成子峪如立辛山乙向。前面准对何山。一并阅看。详细覆奏。所有载铨、陆应谷、前带堪舆各员。著裕诚等、一并随带前往。　　

○又谕、李僡奏、援案请展减引年限。又片奏、商捐厘头等银、仍请暂停催徵各等语。山东盐纲减引十万道。前经奏准推展、自道光二十八年、至咸丰二年、展限已满、兹据该抚查明、商累未能复原。本年场灶又被潮灾。若将新引遽复旧额。商力实有未逮。加恩著照所请。所有山东盐课。原减引十万道。准其援照成案。自咸丰三年为始。照旧减运。俟五年限满。再行酌复旧额。其应徵商捐厘头。及不敷公费银两。亦著准其暂停。俟咸丰四年。即行催徵归款该抚仍当督饬运司、催办课额。毋稍延宕。　　

○山东巡抚李僡奏、藩司刘源灏、前赴济甯、督办截漕放赈事宜。均无迟误。得旨。刘源灏办理赈务。尚属认真。著传谕该司。事事益当加勉。　　

○以荆州驻防军政。年逾六十官七员。精力未衰。命留任。　　

○甲辰。上诣永安寺拈香。奉皇贵太妃幸浴兰轩、侍膳。　　

○谕内阁、徐广缙奏、遵旨查明赛尚阿随带文武员弁兵丁、饬令回京、开单呈览。副都统衔头等侍卫开隆阿。系朕特命赛尚阿带往军营之员。著仍留湖南军营。交徐广缙差遣委用。其余士魁等文武各员、及兵丁等、均著饬令回京当差。　　

