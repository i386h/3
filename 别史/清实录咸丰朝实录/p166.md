<!-- { "loadSidebar": true } -->
○己卯。谕内阁、昨据徐广缙奏、军营近日情形一摺。据称、十月十九日。贼自长沙城外西窜时。防堵东路之和春、秦定三、李瑞、经文岱、王锦绣、常禄等、未奉檄调。忽于二十一日。带兵齐赴湘潭。当即申饬。令其拔队紧追。随又札饬和春、秦定三、李瑞、瞿腾龙、由小路驰往大荆。堵贼窜往岳州之路。计程不过二百里。该总兵等、于二十八日接札。初三日始抵大荆。贼已于初二日窜过。实属有意迁延。其大队追剿之兵。惟向荣尚知愧奋。绕道前行。余皆迟延观望。提督福兴、统带广东官兵。一味推诿不前。现在派往堵剿之各镇将。除向荣外。其余并无禀报等语。览奏各情形。实出情理之外。不料军营将弁。以及地方文武。胆玩至于此极。徐广缙身为统帅。节次谕令、如有抗违军令者。即将朕赐遏必隆刀。以军法从事。乃以人数较多。碍难概行参奏。自认昏瞆糊涂。于事何济。此等将弁。丧心昧良。可恶可恨。即尽予斥革治罪。亦属咎由自取。惟现值派委追剿贼匪之时。若令置身事外。转得遂其贪生畏死之私。除王锦绣、常禄、带兵救援武昌。现已驰入省城守御。姑从宽贳外。福兴有心推诿。厥咎尤重。著先行革职。留于军营。交向荣差遣委用。戴罪自效。和春、秦定三、李瑞、经文岱、瞿腾龙、均著先行革职留任。仍责令剿贼。以观后效。朕思军营积玩恶习。皆由该大臣等含忍姑容。又复代为弥缝。以致号令不行。毫无忌惮。现在贼氛肆扰两楚地方。吾民颠沛流离。死者不知凡几。即将弁兵丁、出力打仗者。亦伤亡相继。而若辈仍复逍遥观望。自便身图。纵寇殃民。实堪痛恨。若不按律惩办。何以除锢习而振军威。嗣后该大臣等、均当申严纪律。如再有延误军令。不遵调遣。及带兵藉词迁延。纵贼窜扰。或守土文武。遇贼弃城逃散者。即一面奏闻。一面先行正法。昨刑部议奏、失守岳州文武罪名。已降旨、将知县胡方谷、参将阿克东阿、即行处斩。知府廉昌、亦定为斩监候矣。该大臣等、即传谕军营将士。及地方文武等、力洗前愆。共图振作。傥仍因循不悟。阿克东阿等、即其前车之鉴。勿谓国典可幸逃也。将此通谕知之。　　

○又谕、前命徐广缙、由湖南闲道。疾趋武昌。以解省城之围。并命陆建瀛、泝流直上。扼守九江上游。琦善统带重兵。兼程前赴楚豫交界。三面合剿。连日据各路奏报、向荣已抵江夏地方。与贼接仗获胜。其余镇将。统带大兵。已由南路次第赴援。惟北路及大江迤东。尚恐未能兼顾。陆建瀛、琦善、以邻省督抚。分路赴楚会剿。不免限于疆域。未能号召诸军。会筹夹击。著颁发钦差大臣关防两颗。分交陆建瀛、琦善、祗领。陆建瀛即督率水陆官兵。驰赴大江上游。饬属将各险要、妥为防守。即可直抵楚省。应援武昌。琦善计已早过保定。所有前调官兵。迅即催赴河南。将南汝光等处要隘。布置防守。仍即统兵出境进攻。与湖北向荣等、所带大兵。合力剿贼。徐广缙、即当亲赴武昌一带。与陆建瀛、琦善、水陆兜围。万不可各存意见。致误事机。现在兵力不为不厚。军饷不为不充。该大臣等、经朕特简。务期同心戮力。迅奏肤功。毋负委任。　　

○谕军机大臣等、昨据徐广缙奏、军营将弁、及地方文武、胆玩情形、已有旨、令择尤惩办。本日复明降谕旨。将福兴革职。和春等、革职留任矣。逆匪猖獗。叠陷城池。朕以徐广缙总制两粤。素有威望。特命为钦差大臣。并署理湖广总督。督剿贼匪。是朕之倚畀甚重。乃因镇将不遵调度。辄请另简重臣。岂身任兼圻。统制军务。尚不得为重臣耶。当此防剿吃紧之际。军情旦夕变迁。又何能遽易生手。更致呼应不灵。顷命向荣帮办军务。仍补授广西提督。不特向荣当知感奋。力图报效。即该大臣亦得指臂之助。但须同心合力。严申纪律。督率诸军。迅剿群丑。又何必迟疑退诿。另请简员耶。所有湖南北两路剿贼事宜即责成徐广缙、向荣、二人专办。本日复明降谕旨。颁给陆建瀛、琦善、钦差大臣关防。所有江苏、安徽、江西、毗连湖北各要隘。责成陆建瀛妥为布置。仍令于上游扼要堵剿。其河南各要路。即责成琦善带兵进攻。琦善昨已启程。著仍遵前旨。兼程前进。勿稍延缓。朕所以命陆建瀛、琦善、为钦差大臣者。以湖北贼势猖獗。当其下游。则江西等省。最为吃重。防其北窜。则河南信阳、新野一带。亦甚紧要。不但自固藩篱。必当出境合剿。该大臣等、膺此重任。务宜度地相机。互为声援。或密行札商。约期会剿。三路并进。贼纵猖狓。亦有应接不暇之势。前之被贼牵掣者。今即以之制贼。徐广缙等、虽各分各路。所办实一事。断不可稍存疆界之见。总期戮力同心。声势联络。若何路致贼窜逸。朕惟何路大臣是问。果能出奇制胜。迅奏肤功。朕必加以懋赏。克膺殊眷。若但知设防。不图进攻。邻省设或有疏虞。本境亦岂能自固。老师糜饷。伊于胡底。该大臣等、接奉此旨。其各仰体朕意。和衷共济。懔之。勉之。将此由六百里加紧各谕令知之。　　

○以提督衔帮办军务向荣、为广西提督。　　

○庚辰。上诣寿康宫、问皇贵太妃安。　　

○谕内阁、载垣等奏、请饬催两淮应解生息银两一摺。两淮应交圆明园八旗。内务府三旗、生息利银。自道光七年。至咸丰二年。共欠解银十六万二千两之多。此项银两。系充官兵口食、及枪营公费要需。岂容任意延宕。著两江总督、即饬两淮盐运使、将前项欠解利银。赶紧加数解交。毋任再有迟延。　　

○署河南巡抚陆应谷奏、豫省人心惊惶。拟暂驻省城。俟大兵到后。再驰赴南阳相机调度。得旨。南阳等处。更属紧要。该处若有巡抚驻劄。藉可稍定民心。免致相率迁徙。料汝欲往彼去时。琦善已可到省矣。朕所见如是。特谕汝知。　　

○以察哈尔副都统盛桂、署察哈尔都统。镶蓝旗汉军副都统常志、署正白旗汉军副都统。　　

○以浙江平阳协副将都隆阿、为云南开化镇总兵官。　　

○命双城堡副都统衔总管西昌阿、甯古塔副都统巴栋阿、三姓副都统伊勒东阿、管带吉林兵赴河南、并准前任黑龙江副都统富春、前任乾清门三等侍卫依兴额、随赴河南军营效力。　　

○命正黄旗蒙古副都统明庆、正白旗汉军副都统德崇额、镶红旗蒙古副都统忠泰、御前头等侍卫穆克登额、乾清门头等侍卫德兴阿、察哈尔都统西淩阿、带领吉林、黑龙江、官兵。前赴河南军营。听候琦善调遣。　　

○辛巳。孝惠章皇后忌辰。遣官祭孝东陵。　　

○上诣福佑寺、昭显庙、拈香。　　

○以重运回空。加山东临清州金龙四大王封号。曰普运。漳神封号。曰助顺。　　

○以海运平稳。加山东登州海口天后封号。曰导流衍庆。风神封号。曰扬仁佐治。海神封号。曰助顺安澜。　　

○以四川总督徐泽醇、为礼部尚书。　　

○以河东河道总督慧成、署四川总督。奉天府府尹福济、为河东河道总督。降调刑部左侍郎书元、为奉天府府尹。　　

○以镶蓝旗护军统领珠勒亨、署正蓝旗汉军副都统。　　

○命恭亲王奕带领侍卫十员。往奠故礼部尚书何汝霖、茶酒。赠太子太保衔。予祭葬。谥恪慎。并赏、其长孙承禧、举人。一体会试。　　

○缓徵河南祥符、临漳、安阳、尉氏、陈留、阳武、汤阴、通许、睢、孟、中牟、原武、武陟、内黄、扶沟、十五州县、节年积欠银米。　　

○壬午。谕内阁、给事中金肇洛奏、兵差骚扰过甚、请饬严查一摺。近年贼氛不靖。叠次命将出师。原期除暴安良。屡经降旨、令带兵各员、严加约束。不准兵丁、沿途滋扰。若如该给事中所奏。官兵需索车马酒食。千把总以上等官。酒席之外。又有程仪。及另折车价、船价、各名目。沿途讹索。有增无减。稍不如意。则百般陵辱。甚至任意逗遛。不肯出境。偪令该省督抚、参办州县。以致地方苦累。民不聊生。此等恶习。总由带兵各员、不能身为表率。兵丁效尤。益无忌惮。若不严行约束。何以整饬戎行著统兵大员、严饬将弁、遍行晓谕兵丁。经过地方。于例外丝毫不准骚扰。并著各督抚、饬令该州县、按例支应。催令前进。如有前项弊端。立即将滋事官兵、指名禀报。由该督抚奏闻扣留讯究。即照军律严行惩办。至所称此次古北口兵。行至良乡。即将该县所备食器摔碎。桌凳烧毁。几至延烧房屋一节。著讷尔经额、迅即查明具奏。毋稍徇隐。将此通谕知之。　　

○谕军机大臣等、有人奏、江苏青浦县。夏间因催收缓徵银两。乡民聚众。将署知县余龙光、咬伤耳鼻。九月初、调苏松兵勇一千余名赴县。与乡民对垒相持。官兵将附近村房烧毁。拏获数人。现在村民尚未尽散。首犯亦未拏获。案情重大。何以隐匿不奏。是否该抚与余龙光、系属同乡。意存消弭等语。此案该抚杨文定、业经入奏。尚未结案。是否因余龙光徵收贪酷。以致激成事端。抑或刁民抗欠。暋不畏法。该抚有无回护情事。著何桂清、确切访查。据实具奏。不准代人受过也。原摺著钞给阅看。将此谕令知之。　　

○又谕、寄谕山东巡抚李僡、步军统领衙门奏、拏获扶鸾画符、传徒人犯一摺。已将该犯孙芝亭等、交部审办矣。据称、孙芝亭供。系山东肥城县人。有本县教读之赵姓、并开药铺之谢姓、教伊扶鸾。上年二月间。有曹荣桂。拜伊为师。本年二月。又收一徒。系本县皂役孙胜林。取名明成。仍在本县当差等语。此案孙芝亭等、传徒学习扶鸾画符。大干例禁。所供教读之赵姓。并开药铺之谢姓、及肥城县皂役孙胜林等、著山东巡抚、迅速派委妥员。严密访拏。按名弋获。解交刑部。归案审办。原摺著钞给阅看。将此谕令知之。　　

○直隶总督讷尔经额等奏、现调直隶各兵。由琦善督催前行。续到官兵。即由陈金绶管带。得旨。琦善。现已授为钦差大臣。军中有所统率。自可相机调度。一切应缓应急。朕断不遥制。陈金绶、忠诚素著。勇敢无敌战阵之事。可与商酌。现在营员中、经战者甚少。大半皆怯懦之人。陈金绶、虽精力未衰。究不宜仗仗在前。朕不放心。歼兹群丑。在此一举。朕惟有竭诚吁天。以消民劫也。此旨、著寄与琦善、陈金绶看。　　

○改铸山东聊城县知县印信。从巡抚李僡请也。　　

○癸未。上诣大高殿、行礼。　　

