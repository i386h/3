<!-- { "loadSidebar": true } -->
○广东巡抚耆龄奏报、粤军收复福建武平。得旨。出力员弁兵勇。查明汇入克复平远案内请奖。　　

○命在籍都察院左副都御史张芾、会同陕西巡抚瑛棨、办理省城防堵。　　

○命候补三品京堂左宗棠、帮办两江总督曾国藩军务。　　

○以克复安徽黟县等城。赏副将娄云庆、陈得胜、易昌焕、游击熊铁生、守备唐仁廉、巴图鲁名号。副将宋国永、黄庆、陈由立、郑阳和、以总兵官用。佐领明兴、委参领淩德、那勒丰阿、精林、都司萧长茂、守备高启等、花翎。知县康明哲等、蓝翎。余升叙有差。　　

○以克复安徽婺源、江西德兴、等县城。赏参将丁长胜、游击邓达荣、都司钟南英、守备杨和贵、喻可宗、何德邵、陈训华等、花翎。千总胡定昭等、蓝翎。余升叙有差。　　

○以克复湖北孝感县城。赏委营总安图、桂廉、巴图鲁名号。予黄冈阵亡防御德海、委参领苏英阿、祭葬世职。　　

○予江西乐平等处阵亡副将罗近秋、游击史聿舟、祭葬世职。入祀湖南昭忠祠。都司聂常本、守备张致和等八员、祭葬世职。　　

○予河南楚旺镇阵亡通判郑履成、祭葬世职。　　

○予山东滕县阵亡委营总奇普通阿、从九品王树勋、祭葬世职。　　

○丙子。谕内阁、前因各省军务未蒇。特派督办团练大臣。劝办民团。以辅兵力。原以该员等、于本省地利民情。较为熟悉。督抚大吏。若能与之虚衷商搉。共济时艰。于军务不无裨益。乃近日如王有龄、王履谦、文煜、清盛、杜＜乔羽＞、联捷等、无不各存意见。彼此猜嫌。殊失人臣和衷之义。本日严树森奏、毛昶熙、于南阳捻匪回巢。并不会查虚实。辄据军营饰报。单衔入告等语。毛昶熙系帮办之员。此次单衔奏事。本属非是。如果虚报胜仗。为所部员弁冒功地步。严树森亦应据实参奏乃不肯明言撤去毛昶熙。而以事权不一等词。空言动听。其器量褊浅。意在独断独行。岂能逃朕洞鉴。严树森、毛昶熙、同办一事。惟当共矢公忠。同心戮力。不得意存畛域。以小节微嫌。率行渎奏。其各路督兵大员、及团练大臣、各督抚等、于防剿事宜。均宜开诚布公。会同筹办。以副委任。傥仍前各挟私意。是已非人。以致贻误地方。则是自取罪戾。不能以事多掣肘。藉词推诿也。将此通谕知之。　　

○谕军机大臣等、据胜保奏、进剿威县贼匪获胜。并请添调马队、及饬催军饷各等语。官军收复曲周县城。并威县解围。已据联捷奏报。此次胜保派去官兵。复获胜仗。正可乘此声威。跟踪进击。著该大臣即饬带兵各员、迅速剿办。毋任蔓延。范县教匪。围攻大名。虽经官军击退。并未大受惩创。亟宜督饬各军。奋力埽荡。以固畿南门户。惟山东邱县、馆陶、莘县、朝城、等处。贼匪麕集。更当兼顾东路。以免疏虞。前谕胜保酌量分三路进兵。此时仍当确探贼势趋向。相机前进。不可专顾大名一路。致东路空虚。黑龙江官兵五百名。已谕令克兴阿、催令迅速前进。所请添派马队数百名。俟朝阳官兵撤回后。再行酌量。将此由六百里谕令知之。　　

○又谕、据严树森奏、亲带兵勇、前赴陈州一摺。据称、苗沛霖近受粤逆伪封。句引发逆。盘踞颍上之杨村。及霍邱江口集。欲赴光州打粮。图犯汴梁。汝甯捻首陈大喜、句结平舆大股。扰及新蔡、上蔡、将及沈邱、项城。又有另股徐四万等、在新兴集滋扰。土匪蜂起。亲带兵勇。前赴陈州。居中调度等语。陈州距汴省甚近。苗练既句引粤逆。在颍上盘踞。图由光州北犯汴梁。而捻首陈大喜等、又在汝甯等处肆扰。自应严扼陈州。以杜其北窜之路。惟归德兵勇。半多杂凑。前谕令严树森、亲赴该处军营。严加裁汰。现在该抚虽已派员前往。汰除疲勇。并裁撤冗员。尚须另募精壮。认真训练。陈州距归德、不过二百余里。著严树森于行抵陈州后。将各要隘布置定妥。迅即前赴归德。与毛昶熙会筹防剿事宜。务须力除积习。认真整顿。俾兵勇悉成劲旅。饷不虚糜。毋得稍有瞻徇。如苗练肆扰陈州一带。情形吃紧。该抚再回陈州。相机防剿。以遏逆氛。将此由六百里谕令知之。　　

○以攻剿热河朝阳匪徒出力。赏总兵官成明、黄马褂。副都统克兴阿、巴图鲁名号。护军参领文哲珲、副都统衔。协领巴呢泰、营总博崇阿、二品衔。委防御荣禄、喜庆、营总依勒兴阿等、花翎。前锋倭什楞额等、蓝翎。余升叙有差。　　

○丁丑。谕内阁、刘长佑奏、请补行文武乡试一摺。著照所请。广西省己未恩科。并壬子正科。文武乡试。准其于本年归并补行。所有本年辛酉科。及戊午科乡试。著于明年特开一科。归并举行。　　

○谕军机大臣等、本日据薛焕奏、官军自埽除枫泾贼卡后。逆众遁回嘉善等处。惟嘉定青浦逆匪。窥犯松江。冀窜金山。虽屡经官兵击退。凶焰仍张。又闻苏州逆目。调集贼党数万。欲为嘉善、平湖、乍浦、各路援助。逆氛四面环偪。兵力不敷。惟望浙省迅拨劲旅。前来夹攻等语。前因浙省平湖、乍浦、等处失守。曾谕令瑞昌等、迅拨劲旅。会合江苏援师夹击。旋据奏称饬张威邦等、分军由海甯进攻。并调袁君荣等艇师。水陆会剿。复谕令飞催前进。迅克各城。现在苏城逆贼。又有添党援助之信。亟宜督饬官兵。两路夹攻。以冀迅殄贼氛。著瑞昌、王有龄、迅催张威邦等、水陆进剿。会合江苏兵勇。克日夹击。如兵力不敷。即酌量添拨劲旅。乘贼势败退之际。即可规复平湖各城。以为进攻嘉兴之计。将此由六百里谕令知之。　　

○以江苏江阴等处民团杀贼出力。赏道衔徐佩瑗、二品顶带。花翎。郎中徐佩瓀、员外郎徐佩璋、同知杨靖和、五品衔马观澜、花翎。知县华承皋等、蓝翎。余升叙有差。　　

○以广西罗城县团练出力。予州同李国贤等、奖叙有差。　　

○予广西节年阵亡伤亡已革知州恩锡、知县何俊等十五员、祭葬世职。　　

○戊寅。谕内阁、据德兴阿奏、均齐闲散、请旨办理等语。古北口八旗闲散。多寡不一。遇有挑补甲缺。不无壅滞迁就等弊。自应查照成案办理。所有古北口左翼四旗。右翼四旗闲散。著准其一律均齐。挑补甲缺。　　

○又谕、据劳崇光等奏、请将闻警先逃之知县、革职拏问一摺。广东知州衔大埔县知县陈庆麟、因传言福建连城失守。不察虚实。携眷带印。避赴潮州府城。恳求交卸。竟置地方于不顾。实属糊涂荒谬。陈庆麟、著即革职拏问。交劳崇光等、从严定拟。　　

○又谕、据劳崇光奏、请将平远等县失守案内各营弁、分别革拏严办等语。上年广东平远县城失守。候补守备刘敬业、捏报赴兴富营、点验军装。复称带勇获胜。随同克复城池。实属任意欺罔。把总利辅勋、于该县失守时。并无下落。克复后靦然回营。殊出情理之外。署平镇营都司世袭云骑尉候补守备刘敬业、署平镇营右哨二司把总承袭云骑尉借补千总利辅勋、均著革职拏问。仁化城汛把总温连高、于仁化失守时。是否先期在城外堵剿。所称募勇克复。显系饰词避就。著即斥革。交劳崇光提省研讯确情。从严惩办。其余文武下落。仍著查明分别办理。　　

○谕军机大臣等、据瑛棨奏、川省军务。督臣专顾川东。逆匪李短搭搭等、乘虚分窜川北。探闻自梓潼至广元一带。全无兵练防守。陕西汉中府。与蜀界毗连。虽调派官兵。出境严防。惟贼众兵单。恐川兵追剿北窜。偪入陕境。请饬福济酌带官兵。由剑州梓潼。驰往迎剿等语。前因粤逆窜入黔省毕节县境。距川省甚近。曾谕令崇实、严饬地方文武。实力堵剿。并谕骆秉章抵川后。或亲往南路。或分兵助剿。现在李逆又扰及川北梓潼广元一带。必须严密设防。以遏北窜。福济著暂缓来京。即由剑州梓潼。驰往防剿。该将军并未带有兵勇。著崇实迅拨官兵。交福济统带。骆秉章计已入川。如兵勇可以分拨。并著酌量调派。以防川北一路。福济到防后。著即督饬官军。迎头截击。将李逆一股。迅速埽除。毋任窜入陕境。将此由六百里各谕令知之。　　

○又谕、据瑛棨奏、四川贼匪、窜陷江油之中坝场。派兵防堵阳平关、大安镇、并已饬署汉中镇、出境堵御等语。四川贼匪李短搭搭、窜扑梓潼。据瑛棨另摺奏称、已令署汉中镇总兵万福、挑兵一千名。酌量情形。前赴朝天关扼劄。并咨会经文岱、派兵一千名候调。现在该匪既窜至中坝场。去阳平关、大安镇较近。汉中情形吃紧。所派防堵之凉州等营兵五百名。是否足敷分布。著瑛棨、张芾、妥为筹酌。并饬令万福、统带官兵。克日前往朝天关。会合川省兵勇。实力堵剿。其川陕毗连各要隘。亦即严饬该地方文武。督率兵练。实力防守。毋令匪踪阑入。并著经文岱、将备调官兵一千名。配齐军装器械。认真操练。如果情形比前较紧。即行派委妥员管带。驰往堵剿。河南捻匪。时图西窜。潼关商雒一带。仍须认真防堵。毋得顾此失彼。将此由六百里各谕令知之。　　

○予广东信宜县阵亡把总彭良佐、祭葬世职。武举胡应魁、武生叶茂彰、赏恤加等。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百五十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十一年。辛酉。四月。己卯。谕内阁、前任闽浙总督王懿德、由部曹外任道府。洊擢总督。咸丰八年。力疾剿办贼匪。绥靖岩疆。嗣因病重。赏假开缺回籍。上年该员来京。以旧疾未痊。复降旨令其回籍调理。方冀速就痊愈。更资倚畀。兹闻溘逝。悼惜殊深。王懿德、著加恩照总督例赐恤。任内一切处分。悉予开复。应得恤典。该衙门察例具奏。伊长孙候选郎中王守愚、著俟服阕后以郎中遇缺即选。以示朕眷念荩臣至意。寻予祭葬。谥靖毅。　　

