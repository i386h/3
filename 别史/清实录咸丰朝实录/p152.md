<!-- { "loadSidebar": true } -->
○又谕、李僡奏、筹款剥运南漕等语。现在山东省、剥运南漕。所需剥费。准其在司库存储杂款内。暂行借动银一万五千两。事竣、照案归款。并著撙节动用。核实办理。其剥运事宜。著仍遵前旨。与直隶总督、仓场侍郎、一体严饬所属。迅速赶办。总期不分畛域。接剥抵通。毋稍迟误。　　

○谕军机大臣等、常大淳奏、土匪纠党图劫。派兵堵御进剿一摺。据称湖南临湘县土匪土万里等、纠集多人。欲行抢掠。经提督博勒恭武、盐法道王东槐、派兵会拏。该匪先已闻风逃窜。现派臬司、副将、于湖北交界堵御等语。此股土匪。既竖有伪号旗帜。难保无粤匪奸细、在内句结。且已由岳州南窜。势将奔投粤匪大夥。若不及早歼除。恐致煽结为患。其毗连临湘之蒲圻。已据常大淳、派委臬司瑞元、副将春荣、拨带兵勇。驰往堵剿。但恐博勒恭武、王东槐、防御兵力尚单。著徐广缙、于长沙大营。酌拨精兵。派委员弁在南北接壤水陆各要隘合力防剿。或迎头截击或两面夹攻俾贼进退无路。自不难一鼓成捦尤宜严拏奸细。毋令与粤匪会合。致剿办更难措手。且恐他处土匪。假托伪号。肆行抢掠尤不可不严密摉捕。台涌、现驻沙市。其水路毗连处所。更宜昼夜巡防。毋令窜逸。至沿途饷鞘。尤关紧要。务令妥为护送。毋稍疏虞。将此由六百里谕知徐广缙、台涌、常大淳、罗绕典、张亮基、骆秉章、并谕博勒恭武、双福、鲍起豹知之。　　

○山东巡抚李僡奏、遵查各属村庄。尚有续淹处所。得旨。所奏尚无粉饰。殊属可嘉。又奏、丰工未合。济甯等处被淹户口。将截留南漕三十万石。分四个月赈济。报闻。　　

○命贝子奕格、在御前大臣上学习行走。　　

○甲申。谕内阁、黄宗汉奏、筹议新漕、恳请试行海运一摺。本年浙江漕船。开兑过迟。最后各帮。延至九月下旬。甫经挽运出境。即使截剥回空。断难如期归次受兑。所有来岁新漕。亟应变通办理。以免贻误。著照该抚所请。改由海运。以期迅速。并准将原办河运各费。并归海运支销。一切章程。即由该抚督饬司道、慎重筹议。妥速奏办。　　

○又谕、黄宗汉、奏参贻误漕运之前任粮道一摺。前任浙江粮道胡元博、于回空漕船。迎提已迟。迨新漕监兑之后。并不迅速催趱。复屡次回省。节节耽延。以致在后各帮。至霜降后尚未具报开行。并访闻未开各帮。尚有银米短绌情事。实属玩误。胡元博、著即革职。由漕运总督、委员押令回浙。将未报开行之在后四帮银米。勒限清厘。傥查有别项情弊。著即严参。　　

○又谕、郑亲王端华、毋庸在后扈大臣上行走。著派御前大臣上学习行走之固山贝子奕格、在后扈大臣上补替行走。　　

○以热河围场二处军政年逾六十官十七员、精力未衰。命留任。　　

○乙酉。上诣绮春园、问皇贵太妃安。　　

○谕内阁、博勒恭武奏、剿办土匪、请将出力之弁兵鼓励一摺。湖南临湘县土匪。聚众滋事。经提督博勒恭武、盐法道王东槐、调派员弁。带领兵勇。前往桃林会拏。当将贼巢焚毁。拏获逆匪杨胜兆等即行正法。此股土匪。虽歼毙多名。尚未捦获首犯。惟念该员弁等、盘查奸细。摉出纠会逆帖。拏办尚有微劳。著徐广缙、常大淳、悉心查核。会同博勒恭武、酌保数员。毋许□滥。其未获首犯王万里等、仍著该提督等、严饬缉拏。毋任远扬。　　

○丙戌。上御洞明堂、句到新疆、云南、贵州、广东、福建、本年情实罪犯。停决云南斩犯一人。绞犯一人。贵州斩犯九人。广东斩犯一人。福建斩犯一人。余六十一人、予句。　　

○谕军机大臣等、张芾、密陈江西界连楚粤地方办理防堵。及团练乡勇。均不能不借资民力。又兵差过境。尤不免有扰累。请特降谕旨。详细查明情形。分别蠲缓等语。该署抚所奏。自系体察地方情形。为弭患未然起见。朕原不难明降谕旨。立沛德音。惟楚粤毗连地方甚多。云南贵州、湖北等省。均办防堵。且有至一二年之久者。至兵差过境地方。尤难计数。若止降旨加恩江西一省。则他省不免向隅。若各省概行查办。谕旨一到。人人冀望恩泽。不特借资民力。势恐有所藉口。即请蠲请缓。地方官分别轻重情形。亦难家谕户晓。且恐无知愚民。以恩旨为名。纷纷呈请。封疆大吏。不能不核实酌办。稍加裁抑。即难保不以恩为怨。甚至聚众违抗。别滋事端。是弭变而适以滋变。朕再四筹思。诸多窒碍。民可使由。不可使知。凡事慎之于始。庶免流弊。所有江西界连楚粤、办理防堵团练等处地方。仍著该署抚详细查明。如有实在苦累之区中。即由该署抚分别轻重。酌量奏请恩施。正不必奉到谕旨。始行查办也。另片奏、设立军需总局一节。向来用兵地方。例准设立军需专局。如粮台前设广西。迨贼匪由粤窜楚。又复移至湖南。原系兵行粮随之义。江西界连楚省。派兵堵御。支乃款目。自应派员专司其事。以慎出纳。惟与湖南军营、情形不同。若设立军需专局。转易启委员等铺张侵□之弊。著即责成藩臬两司。经理其事。查照则例。派委妥员详细句稽。撙节办理。无庸设立军需总局名目。该署抚甫膺疆寄。所有外省地方情形。尚未深悉。经此次密谕之后。谅必能仰体朕意。酌量重轻。于一切应办事宜。悉臻妥善也。将此密谕知之。　　

○又谕、有人奏、请筹安徽防堵事宜。据称皖省设防。不在省城。而在安庆府属之宿松县。此地与湖北黄梅、江西彭泽。各县交界。大江中流。有小孤山为门户。于此善为防堵。贼自无从飞越。至于陆路。独太湖县、界连湖北。余如望江、婺源、祁门、建德、东流、皆界江西。率有崇山峻岭可守。惟当令府县各官、劝谕绅民。互相保卫。并立法以拏土匪。悬赏以缉游匪。无庸官办防堵。招集无赖。徒滋扰害等语。著蒋文庆、按照所陈各节。详细体察。不动声色。妥为筹办。其应行严防之处。仍遵前旨。慎密守御。不可徒事张皇。转滋流弊。将此谕令知之。　　

○以盛京军政年逾六十官三十员、精力未衰。命留任。　　

○蠲缓奉天金、复、辽阳、岫岩、熊岳、牛庄、海城、承德、新民、九厅州县被水旗地本年租赋。贷辽阳、牛庄、旗户一月口粮。　　

○丁亥。上幸万寿山。　　

○泰甯镇总兵官德春奏、遵旨敬诣昌西陵、查勘补种树株。添换黄土。得旨。妥慎栽种。不可草率。　　

○山东巡抚李僡奏、遵查东省海防。未便添用渔船。报闻。　　

○命奉天府府尹文俊来京。以山东按察使福济、为奉天府府尹。调山西按察使英桂、为山东按察使。以浙江盐运使麟桂、为山西按察使。　　

○缓徵山东历城、章邱、邹平、齐河、禹城、德平、长山、新城、齐东、济阳、东平、临邑、德、平原、东阿、惠民、阳信、乐陵、商河、滨、利津、蒲台、滋阳、甯阳、邹、汶上、阳谷、寿张、菏泽、单、城武、曹、定陶、钜野、郓城、濮、观城、聊城、朝城、堂邑、茌平、莘、冠、馆陶、邱、海丰、四十六州县、及德州、东昌、临清、济甯、四卫、被水被风被雹被虫民屯。新旧额赋。　　

○戊子。上御洞明堂、句到四川本年情实罪犯。停决斩犯十四人。余五十七人、子句。　　

○谕内阁、讷尔经额奏、筹办迎剥南漕、并动用解归原借海税银款、发给放空口粮一摺。本年南漕入东过迟。前经降旨、饬拨杨村船只。迅往剥运。兹据奏称、遵调杨村官剥一千只。赴临清州供剥。另调官剥一百只。赴安陵一带迎剥。所需放空口粮。著准其在海税解部项下。动拨银八千二百五十两。以济要需。事竣、照例扣还归款。至所称剥船在途守冻。议给口粮。临时体察一节。仍著该督严饬领剥各员。星速迎剥。即使河水稍冻。亦须设法打冰剥运。总期多到一船。即多收一船之米。傥因节候过迟。竟不能全数抵通。天津北仓、尚可截卸。断不可以守冻为名。迟延观望。徒致虚糜剥费。仍无益于仓储也。　　

○两江总督陆建瀛奏、江苏、安徽、江西、三省兵丁。皆有徵调。未能裁复旧额。请俟军务告蒇再办。得旨。著暂缓办理。俟何时可以议裁。即行奏办。　　

○以署吏部右侍郎罗惇衍、为顺天武乡试正考官。翰林院侍讲学士宋晋、为副考官。　　

○以直隶永定河伏秋防汛出力。予同知毛永柏等、升叙有差。　　

○己丑。上诣广仁宫拈香。　　

○至田村孝德皇后殡宫奠酒。　　

○谕内阁、徐广缙奏、十月初一日。驰抵湖南衡州。饬令福兴、督带兵勇。驰往长沙城外。会同向荣、攻剿河西一带贼匪。并派随营熟谙船炮之员弁杨雄昭等、随同高廉道沈棣辉、高州镇玉山、分队前进。徐广缙、亦即驰往湘潭。就近督办。所有福建兵三千名。业据饬令由萍乡一带堵截。其各省续调之兵。著即分劄岳州防堵。该大臣务当严申纪律。督率镇将等、同心协力。直捣城南贼匪。毋令纷窜。如有迁延观望。畏葸不前。甚至贼至即溃。贼出不追。贻误事机者。即将带兵之员。用朕赐遏必隆刀。军法从事。以振积玩而肃戎行。　　

○又谕、徐广缙、叶名琛奏、查明未能认真捕匪、并日久废弛之文武各员、请交部严议一摺。广东前署高州府知府胡美彦、前署茂名县知县胡宗政、于匪首凌十八、在平南拜会后。初次回至信宜。并未实力严拏。以致复窜郁林。升任梧州协副将前钦州营参将恒山、在任五年。捕务是其专责。乃任令各匪猖獗。营伍实属废弛。胡美彦、胡宗政、恒山、均著交部严加议处。　　

○谕军机大臣等、徐广缙奏、长沙城外。河西之贼。多于河东。并于江面搭造浮桥。见家河口、筑有炮台。意在牵掣我兵。且为他窜之计。该大臣务将河西股匪。先行剿灭。并将长沙城南贼巢。并力围攻。毋任逆首乘间窜逸。本日据苏布通阿奏、遵旨由四川驰赴湖南军营。著俟该提督到后。即拨给四川兵三四千名。令其督带。俾兵将相习。可收指臂之效。其所带员弁兵丁十二名。并会盐营游击姚鹏程、马边营守备张正伦、千总陈泽、王梦熊、及得力弁兵五十员名。著即归该提督统带。并由该大臣察看。酌量差遣可也。将此由五百里谕令知之。　　

○庚寅。上诣安佑宫行礼。　　

○诣绮春园、问皇贵太妃安。　　

