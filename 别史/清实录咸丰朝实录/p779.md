<!-- { "loadSidebar": true } -->
○赏喀什噶尔被戕五品伯克雅和普等子爱伊普等、五品顶带花翎。并豁免应交粮赋。　　

○己未。上诣清夏斋、问如皇贵太妃安。　　

○谕军机大臣等、本日已有旨、著劳崇光、调补广东巡抚。兼署两广总督。曹澍钟、补授广西巡抚矣。新任两广总督王庆云、到任尚需时日。现在广东办理夷务。正当吃紧之时。劳崇光、于接奉谕旨后。即行交卸。迅速前赴新任。以便黄宗汉交卸、启程来京。毋稍迟延。将此由六百里谕令知之。　　

○又谕、庚长奏、江北贼氛愈炽、筹遏北窜一摺。逆匪围扑扬州。经和春派安勇、马得昭等、带兵赶到。击退贼匪。立解城围。而天长突于十一日失陷。该处接壤仪扬。东通甘泉高宝。北达蒋坝。庚长已咨商傅振邦、派兵由固镇渡湖东援。并于高涧募勇集团。为蒋坝后路策应。复经邵灿派令鹤龄、酌带兵勇。赴衡阳以固淮安门户。布置尚臻周妥。本日因邵灿患病开缺。令袁甲三以三品顶带。署理漕运总督。到任尚需时日。已降谕旨、令庚长兼署漕督篆务。此时贼氛愈炽。该河督务须督饬所属、加意堵剿。胜保前派张得胜、由天长南路进捣。是否赶到。该大臣本从池河赴汊涧调度。应即酌度缓急。探贼所向。迎头截击。勿使北犯清淮。并迅图克复天长。勿令久踞。其天长连界之滁州等处。如何兼顾。妥为办理。傅振邦、现当攻剿捻匪吃紧之际。庚长咨调之官兵二千名。著即体察情形。如能分拨。迅速派赴蒋坝。毋稍迟缓。将此由六百里各谕令知之。　　

○漕运总督邵灿、因病解任。以太仆寺卿袁甲三、署漕运总督。未至任前。以江南河道总督庚长兼署。　　

○调广西巡抚劳崇光、为广东巡抚。兼署两广总督。未到任前。以广东布政使毕承照署理。以广西布政使曹澍钟、为巡抚。按察使李承恩、为布政使。署按察使补用道蒋益澧、为按察使。　　

○赏会试年老举人马森等十九人司业、编修、检讨、学正、职衔有差。　　

○予故广东巡抚柏贵、祭葬如例。　　

○赈山东单、城武、钜野、金乡、鱼台、嘉祥、六县。及济甯卫、被扰被水地方贫民一月口粮。　　

○庚申。命协办大学士户部尚书周祖培、大学士衔吏部尚书贾桢、礼部尚书麟魁、朱嶟、刑部尚书瑞常、署吏部右侍郎梁瀚、工部左侍郎潘曾莹、内阁学士载肃、为殿试读卷官。　　

○以豫亲王义道、兼正黄旗蒙古都统。　　

○辛酉。上御含辉楼、阅侍卫马步射。至癸亥皆如之。　　

○策试天下贡士马传煦等一百八十人于保和殿。制曰。朕寅绍丕基。诞膺洪祚。荷上苍之申佑。承列圣之诒谋。劼毖深宫。日慎一日。勉思传心典学之谟。课吏训诚之治。励品崇儒之要。诘戎讲武之经。冀与中外臣工。致上理于大同。登斯民于衽席。兹当临轩发策。博采周咨。尔多士其敬听之。圣学之原。在于存诚主敬。唐虞传心、尚矣。所谓危微者何辨。精一者何解。执中者何在。禹曰安止几康。汤曰圣敬日跻。而即继之曰丕应徯志。曰式于九围。能申明其义欤。文王克厥宅心。武王不泄不忘。其道本无异同。见诸诗书者孰切。成康以后。历汉唐宋。迄于元明。英君谊辟。岂无一言一行。与唐虞三代相符合。能指其实欤。朱子谓格致诚正。以至修齐治平。始终不外乎敬。中和位育。极之圣神功化。枢纽不外乎诚。直德秀大学衍义。于诚意正心之要。立为二目。明邱浚复补以审几微一节。心法即治法之原也。昔圣微言。曩哲粹语。有可与经传相发明者。其绎而细陈之。唐虞官人。首言载采。成周分职。重戎惟勤。八灋八成六叙六计。载在周官。能晰言之欤。汉史言综核名实。吏称其职。然上求实效。而下务虚名。徒以拘守绳墨为慎。以奉行条律为勤。岂董正治官之本意欤。夫询在事。考在言。而克知三有宅。灼见三有俊。则皆课之于心。意者事与言固必矢以一诚。而后足称忠荩欤。汉扬雄著二十五官箴。马融著忠经。宋真德秀著政经。其言亦有可采者欤。朕权衡黜陟。一秉至公。上以诚待下。则下当以诚事上。内外大小臣工。岂徒以奉令承教。遂为无忝厥职欤。士也者民之坊也。董仲舒曰。正其谊不谋其利。明其道不计其功。列士林省。非以砥厉廉隅为本务乎。古者宾兴贤能。郑注、谓兴贤若今举孝廉。兴能若今举茂才。汉法取士。犹为近古。故其时吏有循良之目。民鲜媮薄之风。至唐乃有明经进士等科。禄利之途既开。徼幸之心斯起。宋太宗谓科级之设。以待士流。岂容走吏冒进。窃取功名。言之何笃切欤。夫为士而尚有亏儒行。他日服官。其能恪守官箴乎。察行既起别居之谣。考文又蹈虚车之诮。果何术而能使士行克敦。人材蔚起乎。兵所以威天下。实所以安天下。整军经武。所以保大定功也。三代以后。兵民初分。汉置材官于郡国。而京师有南北军屯。唐初设府兵。一变而为彍骑。再变而为方镇。宋兵有禁厢蕃乡之目。元立五卫。明设京兵边兵。其制孰为尽善。至于训练之法。汉有都肄。唐有讲武。宋有大阅。明戚继光练兵实纪一书。为切于实用。所称一练伍法。二练胆气。三练耳目。四练手足。五练营阵。六练将者。能阐其义欤。夫一兵必期得一兵之用。其何以选精锐。汰老弱。简器械。申纪律。使三军之士。皆足以备干城之选。而迅奏肤功哉。凡兹四事。迪德以端宸极。课绩以励官箴。植品以正儒修。整师以肃戎政。经邦要道。莫切于斯。尔多士拜献先资。毋泛毋隐。朕将亲览焉。　　

○谕内阁、玉明等奏、遵查讯办盗案。诸多疑窦。并片奏、续获盗犯。究出贿纵各情。请将承讯司员。及署任知县。分别撤任归案查讯等语。前因给事中李鹤年、奏参盛京刑部司员。承讯盗案。有得赃卖放情事。当经降旨交玉明等查奏。兹据该将军等奏称、查出咸丰六年九月间。据土默特旗、咨送盗犯戴维邦等十一名。旋据新民厅乡约潘永照等、呈请释放。刑部迟至次年四月。始行札查。文内与该乡约等具呈年月不符。并于该旗来文内应讯重情。未经译出。已属有心蒙混。现据续获要犯。供出前次犯案时。有戴维邦用贿串通释放各情。所有承讯此案之前任盛京刑部员外郎调京礼部员外郎福克精阿、主事松英、委主事通义布、纪安、与释放各犯之前署新民厅同知降补知县博通、均著即行革职。交玉明等彻底根究。从严惩办。以儆官邪。福克精阿现已来京。即著兵部解赴盛京。归案质讯。　　

○谕军机大臣等、前因乌苏里江等处。距兴安岭遥远。并不与俄国连界。谕知奕山、饬令吉拉明阿、如遇夷船下驶。设法阻止。本日据奕山等奏、俄夷船只、于黑龙江往来。已成习惯。若遽行拒绝。恐该夷有所籍口等语。黑龙江左岸地方。既经奕山借与该夷居住。其船只往来于黑龙江松花江中。自难再行拒绝。至绥芬河、乌苏里江两处。系吉林地方。不在借给之内。若听其纷纷驶往。势将何所底止。奕山等并不体会前次谕旨。遽以难于拒绝等词覆奏。殊涉蒙混。著奕山仍遵前谕。严饬吉拉明阿、晓谕该夷。除由黑龙江入松花江往东入海口外。余如绥芬河、乌苏里江、及三姓等处。该夷船只。均不得擅自驶往。务当实力劝阻。毋许意存推诿。并著特普钦派委妥员。于黑龙江交界地方。严密侦探。设有俄夷船只驶至。即行正言拒绝。以该处地方。本不在前次许借之内。亦无与俄国毗连地界。无可查看。阻其下驶。毋得任令肆行无忌。侵占地方。将此由五百里各谕令知之。　　

○又谕、据胜保等奏、天长失守情形。并现筹布置各节。贼匪窜踞天长。意欲由天盱一路。北窜清淮。直犯扬仪。然后纠合浦六匪踪。为援金陵之计。胜保现在驻劄旧铺地方。以扼该逆北窜盱眙之路。并拨兵于马家坝劄营。以联蒋坝声势。所筹均尚周妥。著俟淮北调拨之马队一到。该大臣即亲督调度。探贼所向。迎头截击。迅图克复天长。勿令久踞。并一面飞咨庚长等、分饬严防蒋坝、及高宝各湖。勿令贼踪阑入。袁甲三被参案内之约逊。已令该旗饬赴胜保军营。听候查办矣。将此由六百里谕令知之。　　

○命恭亲王奕带领侍卫十员。往奠故成郡王载锐、茶酒。并赏银五百两。谥曰恭。　　

○以福建漳州防堵出力。免总兵官梁翼之处分。　　

○以克复江西安仁县城。赏把总方裕华等、蓝翎。同知康国器等、加衔升叙有差。　　

○以疏防窜匪。革福建永定县知县黄文奎职。　　

○赏还安徽天长阵亡提督德安、花翎勇号。并予祭葬世职。谥威毅。　　

○予江西吉安等府阵亡殉节把总张文春等、八十三员祭葬世职。生员朱芬等、旌恤如例。　　

○壬戌。谕内阁、本年入春以来。两泽稀少。米粮腾贵。加以银价日增。钱法壅滞。兵丁生计维艰。朕心实深轸念。著自五月为始。所有在京八旗、及巡捕各营兵丁月饷。应放钞票、折银三十五万一千两零内。加恩搭放实银三成。应由何款项下发给。著户部核办。其八旗应放粟米折色。旧例每石折给京钱二千四百文。并著加倍放给。用示朕体恤兵丁至意。　　

○又谕、胜保、傅振邦奏、收复渝南贼圩、并官军攻克介沟贼圩、大获全胜一摺。浍南一带附近圩贼。经胜保等分派马步、分投出队。将蒙城县境之王家圩、吴家圩、戴家圩、张家圩、次第收复。圩众悔罪投诚。其凤阳县东北之胡家圩、杨家集圩、黄墩集圩、亦经参将滕家胜等、带队前往。同时收复。饬令一律薙发。四月初六日。副将博崇武、带领马队。进偪蒙城西南贼圩。将戴家窰贼圩收复。救出老幼男妇一万七千余人。壮丁六千四百余名。其宿州迤西介沟贼圩。经知府苗沛霖、带领练勇。于十四日四更出队。先将仗路卡贼歼毙。直抵圩边。抢入重濠。兵练缘墙直上。与贼短兵相接。毙匪甚多。生捦一百四十七名。立时正法。余众伏地乞降。捻匪经此次痛剿。贼胆已寒。仍著胜保、傅振邦、督饬将士。进克板桥贼圩。以清余孽。　　

○谕军机大臣等、傅振邦奏、北路军情紧要、请添拨马队助剿等语。粤逆现由六合、纷窜蒋坝。盱眙吃重。清淮亦在戒严。该提督因马队不敷调遣。请于天津防堵官兵内、添拨得力马队一千名。前往助剿。惟天津续调吉林、黑龙江兵二千名。原为慎重海防起见。是否可酌拨五百名、前往傅振邦军营之处。著僧格林沁、酌量办理。如此项官兵、不能抽拨。即著该大臣、于备调之绥远、归化、二城官兵内、调拨五百名。饬令驰赴安徽蒙城一带。交傅振邦调遣。并著一面奏闻。一面咨调。毋稍延缓。将此谕令知之。　　

