<!-- { "loadSidebar": true } -->
○又谕、本日据崇恩奏报、逆匪由丰县、阑入山东。单县被围。金乡、鱼台、匪踪遍地。是该匪北趋之势。已等燎原。不能不先其所急。速筹堵遏。所有节次调往徐州之山东。官兵一千一百五十名。已谕知袁甲三、悉数拨回。直隶提督史荣椿、本应北上。即将此项官兵。令其统带。绕出贼前。迎头截击。仍恐兵力不敷。复将天津派赴浦口之吉林马队二百五十名直隶提标兵二百名一并截留山东。现在直隶官兵陆续可入东境。如吉林马队。已经出境即著崇恩飞饬截回。统交该抚调遣。俟史荣椿到后。即并归该提督统带。以资攻剿又谕、庆祺挑选直隶精兵一千名。交田在田管带。驰往东省协剿。该总兵籍隶曹州。曾在本省剿匪。当可得力。该抚现已出闱。著即亲往督剿总宜向南迎击。万不可成尾追之势。驱令北趋。其毗连河南之考城等处。并著飞咨瑛棨派兵堵击。能将该匪截回徐州。然后徐图埽荡。方于北路大局。不致有碍。至元城土匪聚众劫官。已谕庆祺、饬属严拏。并著崇恩饬知交界各属一体兜捕。兰山余匪亦著迅速□□穴□又□剿净尽以免句结为患。其截留调往浦口官兵。内有备用余马二百五十匹。著该抚派员先行解往德兴阿军营。俟山东剿办事竣。再将截留官兵。饬令前往可也。将此由六百里谕令知之。　　

○又谕、本日据崇恩奏、皖逆窜扰东境、请将节次调往徐州之山东官兵、撤回一摺。徐州节次调去山东官兵一千一百五十名。系属赴援邻境。以剿为防。今该匪阑入东境。亟应移缓就急。以遏其北犯之势。著袁甲三迅将前项官兵。即交史荣椿管带、启程。驰往东省。绕出贼前。迎头截击。不可成尾追之势。驱贼北来。袁甲三现已驰赴北路布置。或分兵绕出贼前。遏其北犯。或派令傅振邦等速克丰县。捣其巢穴。总须通筹缓急。相机办理。毋得专顾徐州一隅。贻误大局。现在袁甲三须防北路。即可将怀凤剿匪事宜。暂交徐广缙办理。并与胜保筹商一切也。将此由六百里谕令知之。　　

○赏已革两广总督徐广缙、四品卿衔。随同太仆寺卿袁甲三、办理安徽剿匪事宜。　　

○赏乾清门行走翁牛特扎萨克都楞郡王布尔那巴达喇、三眼花翎。　　

○以安徽定远剿贼获胜。赏副都统穆腾阿、头品顶带。佐领善庆、骁骑校花尚阿、巴图鲁名号。　　

○以办理库车军需出力。赏章京讷勒亨额、花翎。都司何朝贵等、蓝翎。余升叙有差。　　

○壬戌。谕内阁、前据官文奏、已革副都统常亮、在湖北支领饷银无凭造销。当令该旗、传讯该革员、据实呈报。兹据惠亲王等奏、常亮前在湖北、河南、陆续领银一万九千两。皆由营总分领。其在直隶山东、有无欠找之项。均不知情等语。此项官兵。现既改归麟瑞统带。所有该革员呈开之委营总萨淩阿、台斐音阿、富和关福托克通阿、那尔胡善、色尔古善七员。是否均在该副都统营内。著胜保、翁同书、就近饬知麟瑞、传询各该员、将所领银数。分晰收支数目。呈明具奏。　　

○调河南巡抚英桂、为山西巡抚。山西巡抚恒福、为河南巡抚。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百六十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。八月。癸亥。谕内阁、翁同书奏、皖北筹饷维艰、请分拨皖南州县钱粮等语。现在皖北饷糈紧要。著准其将广德州、并建平县地漕正杂款项。尽数解归皖北。以资接济。其甯池徽太四府地漕。仍照旧归皖南军营动用。　　

○又谕、翁同书奏、举行团练、请旨鼓励一摺。安徽省被贼窜扰。为日已久。受祸最深。总由地方官不能实力举行团练所致。兹据该抚奏称、委员督办寿州、定远、合肥等属团练。旬日之间。远近响应。庐州、和州、窃据之贼。累出焚掠。多被团勇击回。其由界牌窜至藕塘池河地方者。亦畏民团协力守护。未敢进偪定远县城。并据各乡团练与贼接仗。斩获长发首级。及生捦贼党。夺获鸟枪旗帜器械。解送军营者不少。实属深明大义。踊跃同仇。殊堪嘉尚。著翁同书、认真督办。协同官军出力堵剿。所有该地方官委员董事。以及练总人等。如果始终奋勉。杀贼立功。准由该抚择尤保奏。候朕施恩。以示鼓励。　　

○谕军机大臣等、前因山东单县被围紧急。谕令僧格林沁等、将前次调赴江北官兵截留。交山东省调遣。本日据崇恩奏、叠次剿匪获胜。单县业已解围。又据德兴阿奏、近有皖逆数万。扑及江浦。势甚危急等语。所有吉林马队。及直隶提标官兵。著毋庸截留山东。仍著飞咨饬令迅赴德兴阿军营。以资攻剿。至前谕庆祺、托明阿、于直隶各镇协内。挑选官兵一千名。或千余名。前赴山东之处。现在已可无需。著于挑选后。即令在本汛听候备调。毋庸即赴山东。并著饬知田在田、仍遵前旨来京陛见。将此由五百里谕令知之。　　

○又谕、德兴阿奏、皖逆扑及浦营、后路危急情形一摺。水师逼攻九洑州贼垒。续获胜仗。乃滁州之贼。占踞三界。窜至来安。李秀成、陈玉成、各贼。全股东犯。粤捻句结。众各数万。珠龙桥失守。该逆由乌衣直扑浦口。占踞东西葛地方。贼势猖獗。鞠殿华督兵深入。身受矛伤。朕心殊为系念。亟宜整顿各军。严密堵截。该大臣现调安勇。由石碛桥带官兵二千余名。回守小店。尚恐兵力不敷。和春所拨援兵。计已渡江。贼党虽多。其中裹胁不少。如能连挫凶锋。其势亦易解散。一面督水师认真防剿。毋令水口之贼。窥伺东路。至李兆受投诚。尚难深信。该大臣俟江南援兵到日。仍可分兵扼守来安。防贼诡计。是为至要。将此由六百里谕令知之。　　

○又谕、崇恩奏、剿匪获胜、单县解围一摺。此次贼匪围扑单县。该地方文武。率同团练。以少胜多。立解城围。其窜扰金乡、鱼台、各匪。亦经兵勇民团击退。东境军情稍松。所有直隶调兵赴援之处。业经谕令停止。其由天津派赴浦口之吉林、及直隶提标、马队兵丁。亦著崇恩毋庸截留。即饬迅赴德兴阿军营可也。现在大股贼党。尚在丰沛一带。崇恩前调本省各兵。仍应派往防守。俟徐州调回官兵入境后。方可将他处调兵酌撤。此次单县等处剿退贼匪。乡团之力居多。著该抚先行择尤保奏。以资鼓励。黄良楷素得民心。著留于单县金乡一带。督率乡团。随时防剿。毋稍疏懈。至徐州调回各兵。入境后仍当以剿为防。贼至则出境邀击。以遏其北趋之势。不可株守边界。置之无用之地。将此由五百里谕令知之。　　

○予安徽庐州殉难知州王应奎、祭葬世职。　　

○乙丑。世宗宪皇帝忌辰。遣官祭泰陵。　　

○上诣安佑宫行礼。　　

○谕内阁、胡兴仁奏、请举行浙江乡试一摺。前因浙江省、衢州府等处地方被贼窜扰。经晏端书、奏请将该省本年乡试。展限一年办理。兹据该抚胡兴仁奏称、全境肃清。多士志切观光。所有浙江省本年戊午科乡试。著准其于十月举行。　　

○又谕、文彩、崇纶奏、江浙两省海运米石。验收完竣一摺。文彩、崇纶、著即回京。此后抵津之尾船米石。即著责成天津道、认真验收报部。　　

○谕军机大臣等、本日据明善、段承实奏、行抵常州。筹议办理情形。所有全免税课一节。俟开导之后。看该夷光景若何。再作转圜等语。所筹尚未妥协。此次桂良等、前赴上海。应照原定办法。俾各夷感服。若仅能消弭一二事。则该夷仍要赔偿兵费。广东省城。必不即时退出。况待该夷坚执不允。然后再以免税为转圜。则该夷必以我为背约。愈多藉口。此时须将全免税课一层。明白宣示。使知中国待以宽大之恩。此后该夷获利无穷。无须再赴天津伸诉冤抑。所许各项。自可全行罢议。此为一劳永逸之计。若如明善等所拟办法。即使该夷目前应允。日后必来饶舌。终无了局。至既全免夷税。则广东兵费。自不应再向中国索赔。占踞省城。亦应即时退出。其查办短收税课一节。因从前徵多报少。以致夷人藉口诉冤。令既免其税课。亦无虑该夷闻知。如查有冒收中饱之弊。并未入于国帑。无从索还。桂良等、总应恪遵原议。妥为办理。前经谕知何桂清、如于地方情形有碍。亦只可稍为变通。而大局不可更改。仍当遵办为要。将此由六百里密谕桂良、花沙纳、何桂清、并传谕明善、段承实知之。　　

○又谕、袁甲三奏、收复丰县、追剿余贼、并请饬东豫各抚、严防边界等语。丰县虽已收复。贼匪仍窜曹单一带。前据崇恩奏、单县解围。本日又据瑛棨奏、探闻曹县、于十五日失守。逆踪西窜。豫境睢兰考虞等处。情形吃紧。山东河南毗连江皖处所。均须择要设防。已谕崇恩、亲自出省。督饬地方文武堵剿。并谕瑛棨、加意防范矣。所有徐州节次调去山东兵一千一百五十名。仍著袁甲三、交史荣椿管带。驰赴东省助剿。袁甲三现拟将北路赶紧布置。即亲督诸军。并力南剿。虽有未遑兼顾之势。其西北一路。势太空虚。仍须与傅振邦。妥筹督办。以期面面扼截。不至窜越肆扰。其毗连豫境之区。现有博崇武等、跟踪追击。惟河南兵力甚单。著饬令联络乡团。悉力截剿。勿令再向北窜。将此由六百里谕令知之。　　

○又谕、本日据瑛棨奏、探闻山东曹县、已于本月十五日失守。贼势甚属狓猖。如果确实。东省仍形吃紧。崇恩应即带兵出境攻剿。并严饬各路防兵。认真追击。遏贼北趋。断不可株守本境。稍形疏懈。其徐州调回之山东官兵一千一百五十名。入境后即可会同本地兵团。将曹单一带贼捻。悉数歼除。毋令蔓延。至吉林等马队。本日又据德兴阿奏催。该抚仍当遵照前旨。饬令迅赴浦口军营可也。将此由六百里谕令知之。　　

