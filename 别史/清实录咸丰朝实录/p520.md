<!-- { "loadSidebar": true } -->
○谕内阁、本年各直省办理秋审人犯。经刑部由缓决改情实者。奉天五起。四川七起。盛京刑部侍郎兼尹府尹、及四川总督臬司等、于秋谳重案。未能详慎核拟。著交部查明分别议处。嗣后各将军府尹督抚等、务当督同所属、遵照定例酌核案情。悉心究拟。固不可失之刻核亦不可惑于救生不救死之说。意存宽厚。故从轻减。总期执法持平。无枉无纵。用副朕明慎用刑至意。将此通谕知之。　　

○以克复湖北德安府城。赏知府潘祥新、知州王潞、崔兰馨、游击定安、都司双庆、佐领联广、定成、宝瑞、贵顺西穆讷布、骑都尉恩寿等、花翎。府经历张锡远等、蓝翎。余升擢有差。　　

○改铸浙江诸暨县知县印信。从巡抚何桂清请也。　　

○甲子。上诣永安寺拈香。　　

○遣官祭先医之神。　　

○谕内阁、怡良、吉尔杭阿奏遵查已革道员被参各款、严审定拟一摺。已革江苏苏松太道吴健彰、被参各款。经怡良等遵旨严鞫。虽讯无通夷养贼、侵吞关税各实据。惟以现任职官。与本管地方夷行商夥。往来酬酢。不知引嫌。至贼匪攻陷上海。该革员既不能堵御。复避居夷行。捏报公出。情节较重。吴健彰、著从重发往新疆。效力赎罪。　　

○又谕、胡林翼奏、羊楼洞官军剿贼大胜一摺。罗泽南分剿崇阳余匪。乘胜进驻羊楼洞。十月初三日。逆首韦俊、石达开、合悍贼二万余人。自蒲圻分途来扑。罗泽南派令李续宾等、分投迎击。各路兵勇。无不争先用命。奋力截杀。共毙贼二千余人。贼众大败。官兵追杀十余里。复生捦百余名。现在胡林翼、已统军与罗泽南会合。著即并力进攻。尽歼丑类。所有杀贼出力员弁兵勇。著胡林翼汇案请奖。候朕施恩。　　

○谕军机大臣等、胡林翼奏、请饬购运洋炮等语。据称现在外江水师。船多炮少。取给湖南炮局。暂可供用。而模范较小。不如粤东所购之洋炮。上年曾经曾国藩奏请。因道梗未经运竣。请饬购运以资利用。著叶名琛、柏贵、赶即购运五百斤以上、千斤以下、洋炮六百尊。派委兵弁、妥为护送。由湖南舟运、解赴湖北胡林翼军营。俾资应用。无误要需。将此由六百里谕令知之。　　

○以孝静康慈皇后梓宫、奉移慕东陵暂安礼成。赏恭理丧仪、并恭送梓宫之王公大臣文武官员各一级。　　

○展缓江苏丹阳、金坛、溧阳、三县被兵邻近地方、上年未完额赋。　　

○乙丑。谕内阁、英桂奏、河南省缺额马匹、业已就近买齐、请免赴口购买等语。该省缺额马匹。自应照例委员出口买补。惟据奏称、现办防堵。差遣乏人。且业经买齐。势难变价。自系实在情形。所有河南省缺额马匹。既已就近买补。著免其变价另买。俟下届再行照例委员赴口购买。　　

○又谕、书元奏、米豆运通较迟、请缓期起运、并将承办之员、交部议处一摺。奉天牛庄运通米豆。向系八月间起运。九十月抵通交纳。近因洋面不靖。直隶船到较迟。冬寒冰结难行。此项米豆。著准其缓至来□山戊不□春融。催令赶紧赴通交纳。以昭慎重。运员六品官恒光、虽因船只到迟。究属办理不善。著交部议处。　　

○又谕、奕格等奏、废员呈请捐输、奏明请旨等语。已革御史文光、已革员外郎舒鼎、均系案情较重、发往黑龙江、充当苦差。遇赦不赦之员。前据该将军等、以文光督办团练出力。奏请恩施。已降旨准其俟咸丰七年奏明请旨。该废员等、如果当差出力。原可据情入奏。何得以报效微赀。遽为乞恩。所奏著不准行。　　

○云贵总督恒春奏、黔省苗匪猖獗。请饬催兵饷。并自请议处。得旨。催调川兵。已有旨谕黄宗汉矣。饬拨饷银。著户部再行严催。恒春著交部照例议处。　　

○蠲缓山东菏泽、濮、范、阳谷、寿张、单、城武、定陶、钜野、郓城、金乡、肥城、东阿、东平、平阴、齐东、临邑、利津、沾化、嘉祥、禹城、滨、曹、高唐、惠民、商河、济阳、齐河、海丰、二十九州县。暨东昌、临清、济甯、三卫。东平所永阜场。被水灾区新旧额赋有差。加赈贫民一月口粮。　　

○丙寅。谕内阁、前因河南省正额钱粮之外、有河工加价一款。重为民累。降旨加恩豁免。兹据英桂奏、河北三府。自解散联庄、除暴安良、剀切晓谕后。地方一律肃清。闾阎皆已乐业。交纳钱粮。亦日有起色。可见小民具有天良。如果各州县勤恤民隐。原不难革薄从忠。转移风气。现在抗粮首要各犯。业经按律惩治。著该抚督饬所属、晓谕愚民。所有从前被胁之人。今既悔罪安分。概行从宽免究。如尚有暋不畏法、阳奉阴违者。亦不得不严行查办。其或不肖官吏。浮收勒派。罔恤民艰。并著该抚严参惩处。以副朕察吏安民之至意。　　

○又谕、英桂奏、教职不能约束士子、酿成巨案、请旨分别惩办一摺。河南杞县教谕左鹏程、署获嘉县教谕段承宣、原武县训导王骧衢、于该管士子联庄结会。聚众抗粮。不能约束禁止。以致酿成抗官巨案。实非寻常疏忽可比。左鹏程、段承宣、均著革职拏问。王骧衢、著先行撤任。一并交英桂严讯确情。分别究办。　　

○谕军机大臣等、前因都司衔义勇头目施绍恒、差勇目彭继辉、张洪发、来京投递僧格林沁禀呈。当将该勇目等交步军统领衙门审讯。本日据该衙门讯明供词具奏。勇目彭继辉、张洪发、系僧格林沁派同詹启纶等、前赴湖北探听贼情。行至楚境。因查验护牌系功牌改写。经营弁拏获看押。旋即查明释放。其同行之陈洪亮等四人。业经胡林翼营员弁拏获正法。此项义勇。既已投诚。自应妥为安置。胡林翼因该勇目等护牌、查验不符。疑为奸细。尚属有因。惟据供称、西淩阿、绵洵、因义勇被贼裹去多人、便不给口粮。出队时亦不为接应。迨贼匪下压。马队开弓向义勇放射。似此情形。是统兵大臣不能善为抚驭。恐将驱之从贼。该义勇等桀骜性成。本难驾驭。全在调度得宜。尚可收搏噬之用。著官文按照所禀各情、确切查明。并令带勇员弁。务当示以恩威。勿令有所藉口。别滋事端。原禀著钞给阅看。将此由五百里谕令知之。　　

○又谕、本日据英桂奏、请饬和春仍派前项官兵、赴亳会剿捻匪等语。捻首李兆受、张乐行等、在英山亳州等处肆扰。前经和春派总兵郑魁士、带兵一千五百名、赴蒙城助剿。嗣因武隆额、由山东带兵赴皖。复咨明英桂、将前项官兵停止前往。惟该提督所带东省官兵、仅止二百名。豫省及徐州之兵、均在西北两路。亳州以南、亦须重兵堵御。以为四面兜剿之计。著和春等、仍饬郑魁士、管带前项官兵、赴亳州一带。归武隆额调遣。以期厚集兵力。迅速蒇事。著英桂即传谕史荣椿、俟郑魁士带兵到亳后。史荣椿即回本任。并将所带直隶官兵二千名。撤回归伍。至所称捻首李兆受、经王庭兰兵勇平毁贼巢。办理正在得手。复经已革道员何桂珍、谕令招抚。以致乡团不敢追剿。该匪居心反覆。罪不容诛。必须认真剿办。何以何桂珍、率行招抚。致该逆逃窜英山。著英桂查明该革员、如有办理不善之处。即行参奏。毋稍徇隐。将此由五百里各谕令知之。　　

○又谕、许乃普奏、请饬山东在籍大员、会同绅士办理赈务一摺。据称历来办赈。皆由委员不能深悉地方情形。致受蒙蔽。若以本地绅民办赈。可杜影射之弊。今山东办赈。请责成该省在籍侍郎车克慎等。会同公正绅士妥办等语。现在山东省被灾之区甚广。地方官苟稍有天良。断不至侵蚀中饱。惟佐杂胥吏。从中染指。实难保其必无。著崇恩严饬道府州县等、详细履勘。核实散放。不准假手吏胥。致滋弊窦。傥或有名无实。致赈者未必贫。贫者未必赈。即著该抚严参惩办。至山东绅士。除毛鸿宾应赴湖北外。其余各员。亦未必皆能办事。著崇恩查明车克慎等、何人能实心任事。不避劳怨。即奏请责成该员等、会同地方官办理赈务。原摺著钞给阅看。将此谕令知之。　　

○又谕、前据景淳、奕格等、先后奏报俄夷欲分地界情形。谕令该将军等、作为己意。公具文移。知照该国。听候勘定。不可将入奏一层、令该夷闻知。致碍办理。兹据奕格等奏、该夷阻冰登陆。已由陆路回国等语。夷情狡诈。虽现在经过江面、尚无滋事。而声言明年仍有船只前来。居心叵测。仍须密加防范。其留存养病各夷人、著妥为照料。毋致有所藉口。至俄夷呈递伊国字迹七纸。并咨报理藩院公文一角。姑暂存留。俟该将军等、作为己意。行文晓谕后。再由理藩院给予回文。亦祇可正言理谕。令其遵照旧章。如有非理之言。理藩院衙门、亦不敢据以入奏也。至现在该夷由陆路回国。恐其为侦探路径起见。抑或另有诡谋。著奕格会同景淳、德勒克多尔济、暗地设访。一面将界碑原文。勘定从前分界处所。妥商办理。将此谕令知之。　　

○前任甯夏副都统伊勒当阿、因病乞休。允之。　　

○丁卯。以詹事府詹事杨式谷、为内阁学士、兼礼部侍郎衔。　　

○戊辰。谕内阁、福济奏、讯明署知州参案一摺。已革署安徽亳州知州绣纶、前经袁甲三奏参该员贪鄙害民、为巡检胡裕烈胪款禀揭。当经降旨暂革。交福济提讯。兹据讯明、该革员劝办捐输。恐有弊端。将局撤归署内办理。迨经调查捐簿。又不检送齐全。以致物议沸腾。属员绅士列款禀控。又于家丁买娶民妇。漫无觉察。虽讯无侵吞讹索情事。而粗率疏漏。咎无可辞。绣纶著开复原官。仍交部议处。以示惩儆。义门巡检胡裕烈、并未查明确据。率行禀揭。实属糊涂。著即革职。仍留于亳州差委。　　

○江南提督和春等、奏报攻剿三河、舒城、巢县、贼匪情形。得旨。进攻并未得手。殊深愤闷。若不赶紧痛剿。何日方有转机。　　

○以河北剿贼出力。赏四等台吉特固克济尔噶勒、花翎。　　

○以克复安徽庐州府城出力。赏都司于昌麟、巴图鲁名号。协领图桑阿、佐领连臣、格图肯、白淩阿、富僧额、祥安、保清、呢柯布、彭龄、云骑尉托精阿、访御德克德布、保明、多升额、瑞志、伊克唐阿、参将锡昌、喜瀛、游击舒亮、成桂、都司王定宇、李家齐、守备鲁占魁等、花翎。佐领俸昌等、蓝翎。余升擢有差。　　

○以办理安徽庐州粮台出力。赏布政使毕承昭、知府全善、同知李宗羲、知州马新贻、花翎。武生张邦杰等、蓝翎。余升擢有差。　　

○以办理安徽团练出力。予升用道员陆希湜等、升叙有差。　　

○己巳。谕内阁、八公主、著封为寿禧公主。九公主、著封为寿庄公主。　　

