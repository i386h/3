<!-- { "loadSidebar": true } -->
○丁酉。谕军机大臣等、昨据僧格林沁、胜保等奏、令张殿元带兵前赴大名。并据桂良奏、武邑吃重。未可撤防。另派副将达年。驰往堵御。朕详加披阅。武邑偪近阜城。防堵固属紧要。但统筹全局。权衡轻重。兼顾南北。自以大名为扼要之地。现在皖贼、由砀山偷渡黄河。扰及单县。虽有善禄等驰往迎剿。似可遏其北窜之路。傥该逆沿河西窜。从东明开州等处。乘虚窥伺。则大名系入直门户。亟应添拨重兵驻守。以资堵御。张殿元原带官兵。并僧格林沁等调换之通永宣化步队各兵。著桂良飞饬该署提督迅往大名扼截。至阜城逆匪。困守一隅。我军四面兜围。当可指日歼除。然亦难保不因被剿情急。突围逃窜。桂良职任封圻。责无可贷。务当统筹大局。督饬文武员弁兵勇。勤加侦探。实力防剿。不得稍有疏失。军情变幻靡常。难以臆定。该督仍当与僧格林沁、胜保、善禄等、随时知照。酌量缓急。妥为布置。不得稍涉大意。致误事机。将此由六百里加紧谕令知之。　　

○又谕、前因归德吃重。谕令恒春、将泽潞防兵抽拨一千名。赴黄河以南。归桂明调遣。现在阜城窜匪。尚未殄灭净尽。而南来之贼。如由单县沿河西窜。则曹州、濮州、即与直隶大名接壤。本日已谕令桂良、即令署提督张殿元、带兵赴大名一路扼要驻守。尚恐兵力单弱。永城夏邑等处。闻系土匪乘机窜扰。较之单县一带。情形稍缓。所有前次谕令抽拨之泽潞防兵一千名。著直赴大名。归张殿元统带。以资防剿。将此由六百里加紧谕令知之。　　

○又谕、昨据桂良奏、武邑未可撤防。另派副将达年、赴大名防剿。已谕令僧格林沁等、酌度办理。直隶东明开州。均与东境毗连。本日已谕令桂良、饬署提督张殿元、驰往大名。扼要严防。其武邑一带。距阜城甚近。仍著该大臣等实力堵御。毋令逆匪乘闲窜逸。以目前情形而论。阜城现为贼踞。武邑自未便撤防。若统筹全局。则南来贼众。已至单县。是大名一带。尤不可不早为布置。总之阜城逆匪。急当克期剿灭。万不可缓。若再事迁延。致令垂毙之贼。牵掣我师。而南来贼匪。阑入直境。该大臣等贻误之罪。岂能稍宽耶。将此由六百里加紧谕令知之。　　

○又谕、琦善奏称、艇船火药铅丸。现已用尽。不能上驶。京口粮台。暨苏局两处。辗转延挨。迄今尚未运到。并据叶常春等禀请由附近军营拨解。该大臣营中。所存无多。未能分拨各等语。现在瓜州剿贼。正当吃紧之时。而水师艇船火药铅丸。未能应手。何以为水陆夹攻之计。贻误大局。关系匪轻。著怡良、许乃钊、仍遵前旨。飞饬苏州总局委员。将应用火药铅丸。赶紧运赴京口粮台。以济急需。若再藉词推诿。朕必将该督抚等从重治罪。至上海蕞尔孤城。许乃钊带兵围攻数月。始以误听议抚。堕贼诡计。既又以夷人持械拦阻。藉口迁延。似此任意玩误。何日方能蒇事。糜帑失机。罪将谁诿。怡良近在苏州。亦不能上紧督催。致县城日久未复。亦难辞咎。著该督抚督饬水陆将弁。即日克复上海。将逆匪悉数歼除。毋得再有延误。致干重罪。将此由六百里加紧谕令知之。　　

○又谕、前因逆贼由黄家口、包家楼、窜渡黄河。并有直扑徐州。由荆山桥北窜之意。当经谕令百胜、王梦龄、于口岸紧要处所。分布扼守。想已遵照办理矣。昨据僧格林沁、胜保、奏称贼由砀山渡河。现踞单县。善禄已督兵驰赴茌平。探明迎剿。是渡河贼匪。已窜至单县。其屯聚包家楼之贼。现又窜往何处。是否尚在该处占踞。近日有无贼匪。续行偷渡。百胜等作何布置。连日未接奏报。实深悬系。前此袁甲三奏报、该逆自十六日至十八日。由包家楼扎筏渡河。现在黄家口包家楼两处。仍有土匪占踞。且据奏贼匪系分三起陆续北窜。其盘踞河岸之土匪。既将前股贼众。导送渡河。安知续来逆匪。又不藉为向导。著百胜等、即就现在所带兵勇。一面保守郡城。一面竭力堵剿。将此股盘踞贼匪。剿灭净尽。不得专以保护郡城为词。任令南来贼匪。陆续偷渡。致滋蔓延。至南路军情。仍著随时奏报。毋稍延缓。将此由六百里加紧传谕知之。　　

○又谕、前有旨令桂明带兵驰赴河南。相机剿贼。并谕恒春、将泽潞防兵。酌拨一千名。交桂明管带。昨据僧格林沁等奏、贼自砀山渡河。有现据单县村镇之说。善禄、张亮基、此时已带兵驰往剿办。但恐该匪由曹单西窜。直隶大名等处。甚觉空虚。本日已谕令桂良、饬令张殿元、带兵驰赴该处防剿。并谕恒春、将前调山西防兵。派赴大名一带。并交张殿元管带矣。桂明仍遵前旨。督带官兵。星速径赴河南归德一带。探明贼踪。何路紧急。即由何路迎剿。毋得迟延。致误事机。将此由六百里加紧谕令知之。　　

○钦差大臣琦善、奏陈军营并带兵官实在情形。得旨。所论陈金绶、诚为公当。鞠殿华、在二年夏闲。推升山西参将。引见时朕见其汉仗好。箭射有准。特旨仍留直隶。不料该员能如是出力。虽有逃兵。亦难吹毛求疵。　　

○直隶总督桂良奏陈军需紧要。请饬部另行筹拨。得旨。著户部迅速变通筹画。本年上忙。尽可先供军需。虽各营需饷。尤应以征兵为重。以本省之钱粮。作为本省之军需。其余亦可续筹。惟开徵以前。作何接济。尤须赶紧豫筹。桂良身任直督。责无旁贷。岂能专待别省协拨。　　

○改铸湖南澧州知州印信。从巡抚骆秉章请也。　　

○戊戌。谕军机大臣等、张亮基奏称贼匪渡河后。攻陷丰县。窜近单县。经该营县等、督率兵勇。两次截击获胜。该匪复于二十一日。窜入金乡县城。该抚现由山路。径赴济甯。善禄由湖路东昌一带。驰赴曹州迎剿各等语。现在阜城之贼。尚未殄灭净尽。剿办正在吃紧。胜保已暂缓分兵。前赴德州。僧格林沁等、先饬魁福统带马队五百名。直赴山东。刻下贼匪已窜至金乡。善禄自应督兵。迎探贼踪所向。扼要截击。万不可堕奸匪声东击西之计。致落贼后。张亮基亦当探贼所至。迎头截剿。与善禄两路夹攻。方可得手。若因已派善禄带兵进剿。该抚即纡道迁延。意存观望。贻误之罪。更将谁诿。其附近要隘。若有须分兵扼堵之处。或令魁福带兵前往。著善禄、张亮基、酌量布置。总须并力兜剿。万不可令贼匪北窜。与阜城之贼句结。再致蔓延。臬司厉恩官、带兵驻劄宿迁。此时贼窜山东。徐州亦尚有贼匪踵至。或饬令该臬司就近赴援徐州。或折回山东防剿。著张亮基酌度情形。相机调度。并著严饬地方文武员弁。一体严密防范。毋得再有疏虞。将此由六百里加紧各谕令知之。　　

○又谕、百胜等奏、贼匪于二十日。全窜东省。而窜回永城之贼。距徐甚近。该处存城兵勇。仅止千余。兵力尚形单弱。著和春、福济、即饬令秦定三、迅速统带官兵。驰往徐州。相机进剿。毋稍延误。其所调贵州官兵一千名。已谕令向荣迅速派拨。惟此项兵丁到皖需时。尚恐缓不济急。现在黄河南北情形紧急。无论何项官兵。皆可交秦定三带领。星速赴徐州一带。剿办逆匪。并遏南来之贼。与颍亳永城等处。声势亦可联络。断不准任令贼匪。再行偷渡河北。致滋蔓延。所请山西、陕西、协解庐州军饷银各八万两一节。此时京饷、及各处军营饷银。均赖山陕两省接济。庐州每月需银十七万余两。为数甚钜。岂能全数取给于山陕。本日已谕恒春、王庆云、酌量拨解。仍著和春等、设法筹办。并严核兵勇确数。力加撙节。不可稍有浮滥。皖省应徵钱粮。及淮北盐课。仍当实力督催。以期有裨要需。不得专待他省协拨。致有贻误。将此由六百里加紧谕令知之。　　

○又谕、和春前派参将吉连等、带陕甘官兵一千名。参将刘玉豹、带山东官兵一千二百名。统归袁甲三调遣。此时该给事中折回宿州。而徐州情形。更为紧要。徐州为南北要冲。既已疏防于前。致贼偷渡。若再不力遏南来贼匪。任令陆续北窜。该给事中所谓筹画全局者安在。现已有旨。派秦定三前赴徐州一带会剿。吉连、刘玉豹、所带之兵皆系劲旅。著袁甲三即将所调各兵。交秦定三星速驰赴徐州。会同百胜等、合力堵剿。毋稍延误。厉恩官带兵一千余名。驻劄宿迁。亦可就近饬令前往。将此由六百里加紧谕令知之。　　

○又谕、台涌奏、分派官兵三路剿贼。大获胜仗。克复黄陂县城。现筹速剿孝感一带股匪。进攻汉阳等语。前据崇纶等奏、汉阳逆匪。半系乌合。长发老贼。为数无多。自不难克日埽除。若稍事迁延。致贼势鸱张。更难歼灭。该督节制两省。务当统筹全局。乘此声威。督率官兵。将孝感一带贼匪。迅速歼除。一面督兵收复汉阳。保卫武昌。一面与骆秉章、曾国藩、迅筹剿办。务将岳州湘阴等处逆匪。次第殄除。毋得株守德安。仅派弁兵。摉捕零匪。致误大局。荆襄一带。是否有贼上窜。仍须督饬文武员弁。实力防守。本日据英桂奏、四川铜斤。前经户部奏明。由湖北转运陆路至河南运京。现在尚未行抵豫境等语。京局需铜甚急。著台涌速饬所属。查明该运员等铜船。现抵何处。催令星速运至江北陆路。由河南转运。万不可稍有延误。将此由六百里加紧谕令知之。　　

○又谕、据和春、福济奏、统带各路兵勇。共二万四千余名。每月盐菜口粮马乾等项。需银十七万两。请由山陕按月各协解银八万两等语。现在庐州情形紧急。兵勇需饷甚殷。扬州军营。停兵待饷。更甚于安徽。尤应急行筹画。惟现在部库告匮。京饷尤关紧要。山陕两省。捐输银两。及地丁盐务各款。必须迅速解京。源源接济。而琦善、和春等、两营军饷。亦断难置之不顾。著该抚等、通盘筹画。每月协济两处军饷若干万两。迅即奏明。由该省径解扬州、庐州、两处粮台。勿稍迟缓。前经户部奏、由山西盐商捐款内。拨解琦善营十五万两。和春营五万两。并著恒春迅速派委妥员解往。无误要需。将此由六百里加紧各谕令知之。　　

