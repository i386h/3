<!-- { "loadSidebar": true } -->
○又谕、据江忠源奏、请制战船、以清江面一摺。贼匪自攻陷金陵、扬、镇三城以来。掳掠民船。数已逾万。我军攻剿未能得手。皆由战舰无多。致令长江天堑。无所控扼。近又攻扑江西省城。分扰瑞州、丰城、饶州各府县。逆氛猖獗。亟宜设法先清江面。前有旨、令张亮基等购募船炮。酌派兵勇。顺流而下。与下游师船。两路夹攻。想已遵办。惟江路绵长。必须广为制造。著裕瑞、张亮基、崇纶、骆秉章等、于四川湖广等处。仿照广东拖罟船式。速即雇觅工匠。共制战船百余只。每船约载兵五十名。均著克期三月。一律齐备。以资调遣。本日已令叶名琛等、迅将船只式样。咨行各该督抚、查照办理。并备五百斤、三百斤、炮位千余尊应用矣。川省应造船只。或在该省。或在湖北宜昌一带制造。即由裕瑞酌量办理。所需经费。亦著该督筹款赶办。又据奏、四川嘉定府知府俞文诏、熟悉工程。著即饬该员监造。总期妥速坚固为要。至此项船只。成造尚需时日。前谕湖北湖南两省。购募船只。仍著张亮基等、遵照赶办。傥能与下游艇船。并力肃清江面。金陵扬州。先经收复。所有新造战船。尚可为他日江面水师之用。原摺著钞给阅看。将此由五百里各谕令知之。　　

○又谕、前经叠降谕旨、令叶名琛等雇备红单船只。载炮驶赴江南助剿。业已前后开行。兹据江忠源奏、制造战船。以广东拖罟船为式。著叶名琛等、速将此号船式。咨明各该督抚、仿照制造。即选派熟习工匠数名。令赴两湖南北。俾资制造。并著叶名琛等、购备夷炮五百斤三百斤重者。合千余尊。克期三月。解至武昌。以便配搭船只。分布水师各营。为水陆夹击之计。又广西右江道张敬修、籍隶广东。购备炮位。雇募水勇。均所熟悉。著叶名琛、飞咨劳崇光。如该员能前往督率办理。当可得力也。将此由五百里各谕令知之。　　

○又谕、张芾奏、省城堵御接仗情形一摺。七月十八日至二十七日。江西守城官兵。叠次破贼地道。并经湘勇、楚勇、与滇兵、楚兵、川勇、贵勇、分路进攻。乘胜追杀。贼匪从后左右抄出。兵勇支持不住。致阵亡百余名之多。幸武生杨虎臣、带领湘勇。横截贼前。得以转败为胜。其余各路。先后出队诱战。均未得手。是南昌城外、贼众尚多。并无溃散之势。该省拒守两月有余。而饶州、瑞州、又叠次失事。吉安、赣州、一带土匪。复肆行滋扰。著张芾、与陈孚恩、江忠源、督率在事文武员弁。迅筹堵剿。毋稍疏懈。另片奏、七月十三日、饶州失守、该府以下各官、均无下落等语。著即查明具奏。其鄱阳县知县沈衍庆、乐平县知县李仁元、力尽捐躯。著与被戕之万安县典史。及被匪杀毙之县署眷属。均即查明奏请议恤。署高安县知县。如何下落。著一并查明具奏。该抚自请从重治罪之处。著暂行存记。其保奏守城出力之粮道邓仁堃、知府林福祥、署盐道王训、虽有微劳。惟于所辖府县。均有失事。该员等未便即行免议。著一并存记。均俟军务告竣。再降谕旨。现在吉安府城。被匪攻扑。总兵阿隆阿、带兵六百名。前往剿捕。兵力尚单。该抚已派令湖南道员夏廷樾、知州朱孙诒等、带领楚勇、湘勇、驰往援应。著即督饬该员等、合力攻剿。迅速扑灭。江忠源奏、请制造战船、购备炮位一摺。本日已分别谕知四川、两湖、广东、各督抚办理。其保奏各员。除已革同知劳光泰、毋庸派办外。知府俞文诏、道员张敬修、已谕令裕瑞、叶名琛、饬知该员等、一体遵照。其夏廷樾、林福祥二员。现在江西。应于何时饬往何处。监督船工、购炮募勇之处。著张芾、江忠源、酌量妥办。将此由六百里加紧谕知张芾、并传谕陈孚恩、江忠源知之。　　

○陕甘总督舒兴阿奏、遵查都司曹鹏彪、被兵戕害情形。得旨。如果业普崇额、有逃避情事。必应严办示惩。若曹鹤彪、怀疑妄控。事关军务。亦不准以痛兄情切。代为解脱。　　

○以江西省城防剿出力。赏都司戴文兰、守备李辅朝、巴图鲁名号。知府耆龄、参将柏英、游击祥麟、常海、守备蓝瑢等、花翎。从九品汪宝树等、蓝翎。已革按察使徐思庄、五品顶带。余升补开复有差。　　

○以江西丰城县被贼窜陷。知县陈继思、革职逮问。并革知府卢琳、都司高彬职。均暂留任。　　

○予江西阵亡千总蔡文源、照磨汤恩钊、县丞汪普庆、祭葬世职。　　

○以江西剿贼带兵挫衄。革总兵官音德布等职。仍留任。予阵亡千总杨受春、训导谢邦翰、从九品易良干、罗信东、罗镇南、祭葬世职。　　

○乙酉。上诣寿皇殿行礼。　　

○诣寿康宫、问皇贵太妃安。　　

○谕军机大臣等、本日据哈芬奏、盘获逆贼伪军师张维藩、贼犯任学体、及河南孟县带路民人许完偏等三犯。严加拷讯。据供、系张维藩带贼八百名。令许完偏带路、陆续入山西境。定于八月初九日。袭取长子县。如有准备。即回大名等语。此等奸细。所供虽未尽确。亦不可不严密防备。且直隶与山西接壤。当此贼踪肆扰。难保无土匪乘闲窃发。潜相句结。即如七月闲、唐县等处。匪徒抢掠。啸聚至百数十人。叠经寄谕桂良、仅据奏称、各县捕获夥犯七名。首匪在逃未获。若不实力查拏。必至酿成巨患。著讷尔经额、督饬各该地方官。不动声色。密速摉捕。毋任窜逸。其大名府属。如有山西窜回匪党。并著严缉惩治以杜奸萌。将此由六百里谕令知之。　　

○又谕、陆应谷奏、派兵严防河岸情形一摺。逆匪由怀庆窜入晋境。沿河一带地方。自应严密防范。所有汜水等处各渡口。该抚已添派兵勇防守。并著严饬各地方文武。昼夜巡查。无任偷渡。豫省现获奸细。讯有贼欲分股、前来汴梁之说。虽不必遽信为真。亦不可不豫为防备。该抚现拟折回省城。务当镇定人心。无令惊惶迁徙。归德捻匪。自徐广缙到后。渐次解散。该抚现派都司常启云、带领壮勇。前往随同徐广缙摉捕。不难一律肃清。王家琳等、所带各兵。准其裁汰疲弱。选择精锐千名。派往永城驻劄。以堵贼匪北窜之路。该抚仍当随时密加侦探。何路紧急。即应亲往督办。切勿株守省垣。致误事机。经文岱、本交讷尔经额、差遣委用。今已剿匪回省。著即饬令该总兵、前赴讷尔经额行营。听候差委可也。将此由五百里谕令知之。　　

○又谕、哈芬奏、探闻垣曲失守、现已拨兵追剿一摺。此时胜保善禄追剿之兵。谅已赶到。讷尔经额、先后派令副都统托云保、总兵郝光甲、乌勒欣泰、及副将孔广顺、带领马步各队。约六千余名。跟踪前进。并舒兴阿、将观音堂驻劄之凉庄满兵五百名。派副都统绵洵统带。由茅津口渡河前进。兵力已足资剿办。该抚谅亦驰抵平阳。著即督饬总兵乌勒欣泰、扼要堵剿。并飞催各路官兵。四面兜围。以为一鼓歼除之计。该抚前派张锡蕃等、防守要隘。何以贼至并未接仗。遽尔失守。即讯因贼匪假作难民内应。何以该员等、平时漫无侦察。临时又任听该县晏宗望、误认释放。显系事后捏词。掩饰其畏葸逃避之罪。此等庸劣贻误员弁。必应按律严惩。著该抚迅即查明。据实定拟。不准稍有回护。至监掣同知鲁鸿畴、前据藩司奏称、垣曲失守。系接该员禀报。何以该抚处并未禀知。著一并确查具奏。将此由六百里加紧谕令知之。　　

○又谕、前因江北防守紧要。叠经降旨、谕令慧成折回清江。与琦善咨商、扼要设防。兹据慧成奏、据琦善咨称、东路添兵、尚可从缓、皖省情形吃紧、拟亲自督兵、前往和州一带、相机迎剿等语。贼匪窜至庐州运漕镇。并有贼船、欲由巢湖等处、攻扑庐州。皖省兵单。不可不严加防堵。慧成著即带兵驰赴和州一带。会同李嘉端、迅筹进剿。以遏贼北窜之路。其扬州东北一带。叠据雷以諴、福济、以勇多兵少为虑。奏请添兵。亦系实在情形。著琦善统筹全局。于奕经容照所带官兵内、酌量调拨。前往协剿。毋令贼匪乘虚窜逸。将此由五百里各谕令知之。　　

○山西巡抚哈芬奏、防堵曲沃县境、并陈山西民情。得旨。所奏山西民情懦弱。自系真情。然亦不可自恃无恐。汝正摺所陈、防其回窜。是亦太拙。此时贼往北窜。其得在速。岂肯前无巢穴。又行回窜。官兵追剿。惟虞稍缓。若能赶上痛剿后。使贼匪在晋省。无利可图。则须严防回窜。汝之料事。曷弗了然也。　　

○命署户部尚书左都御史朱凤标、刑部左侍郎恒春、驰往山西。查办河东盐务。　　

○以礼部尚书徐泽醇、兼署户部尚书。户部左侍郎德兴、兼署刑部左侍郎。　　

○以山西垣曲县城被贼窜陷。革巡抚哈芬职。仍留任。　　

○丙戌。谕内阁、京师自七月以来。雨水过多。虽连日天气晴明。而秋收未免歉薄。粮价稍昂。贫民度日维艰。向例京师每年十月初一日。开设饭厂。著加恩先期于九月初一日。各该城照旧设厂。煮饭散放。俾资接济。　　

○谕军机大臣等、本日据郭梦龄奏、贼匪于初十日巳刻、已在平阳府东西南三门、放火攻城、各路援兵、尚未赶到、请于附近防兵、饬调二三千名、星夜来晋等语。览奏实深焦灼。平阳为太原南路保障。若有疏虞。不但太原等处。被其滋扰。即畿辅亦恐震动。著讷尔经额、遵照前旨。即拨正定官兵数千名。星速入山赴援。并著拣派曾经行阵、得力将弁、管带前进。直趋太原以南。至霍州灵石韩侯岭一带、险要地方驻劄。堵贼北窜太原之路。并可沿途侦探贼踪。迎头截击。其获鹿井陉一带。为山西直隶交界要路。山径险峻。著即调拨重兵。移远就近。扼要防守。现在怀庆附近地方。仍应严密扼守。其临洺关等处防兵。及盛京吉林各兵。均可酌量移拨正定一带。以资守御。晋省贼匪、一日不除。近畿各处、一日不能安堵。讷尔经额、身为统帅。责无旁贷。畛域之见。不可稍存。尤不可以残贼视之。率曰不至于。夫不至于一语。误人甚多。尤可笑是彼昏愚者。至不可为。犹曰断不至于。卿其戒之。将此由六百里加紧谕令知之。　　

