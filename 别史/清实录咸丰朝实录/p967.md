<!-- { "loadSidebar": true } -->
○谕军机大臣等、清盛奏、教匪窜入阳谷、观城并馆陶县被匪阑入。旋即克复。现饬济东道明新等、带兵□□穴□又□捕并据杜＜乔羽＞奏、捻匪南窜省垣附近已就肃清。请筹办修筑寨圩。并邱县、莘县、冠县、馆陶、阳谷等县。被匪滋扰。请饬派兵剿办并查参失事及带兵迁延。不进各员各等语山东教匪句结盐匪土匪于阳谷等处。滋扰叠陷县城业经清盛派令济东道明新带兵五百名由东路赶赴东昌会合参将成志、及土默特。马兵剿击。谭廷襄此时谅已到省。著即催令明新等、迅速前进。并酌量添派得力将弁兵勇合力□□穴□又□剿。尽歼丑类。毋任滋蔓。署馆陶县知县周曙东是否闻警先逃贼退后捏称克复。并此外失守文武各员均应严行查参以示惩儆。参将成志带兵剿办如有迟延畏葸情事并著该抚查明参办邱县冠县莘县匪徒入城。前据联捷奏系由求缓漕粮该地方官抚驭无方激生事端当令清盛查参尚未覆奏著该抚一并查明参奏。其肥城、东平一带捻匪及沂州府属幅匪应如何派兵堵击并著妥为筹办至捻匪叠次窜入、东境肆行焚掠。毫无堵御。以致百姓惨遭蹂躏。杜＜乔羽＞请于省城关厢及各州县地方。一律修筑土圩。共图保护意在坚壁清野惟办理不善易滋流弊必须素得民心州县。督率公正绅士善为经理始不至有聚众抗粮等事著谭廷襄体察情形妥筹办理清盛另片奏安邱失守。知县陈用衡、把总石万魁、不知下落贼向东南窜去。德楞额、李麟遇先后尾追等语著该抚查明失守情形。及文武下落。并此股捻匪是否回巢。抑另有被扰地方详细具奏。将此由六百里谕令知之。　　

○恭亲王奕等奏参将长善等请留通商衙门得旨均免其迥避此系因事属创始尚可权宜办理嗣后应迥避者仍照例迥避又奏请将长善改用京职批总理衙门办理俱系外国事务。自与别衙门不同。然格于成例若所请必允。则各衙门必将效尤。长善既熟悉情形。所请改就京职尚属可行长善著仍留二品顶带。以本旗参领遇缺即补若再行渎请断难。格外恩施。　　

○吏部奏考试试差事宜得旨试题于前三日发下试卷于考试日交齐后、即于当晚封固交留京王大臣于次日随报发送至行在。此次考差人员均毋庸带领引见。试卷即派随扈人员校阅。　　

○命署仓场侍郎崇纶武备院卿恒祺、为总理各国事务衙门帮办大臣。　　

○予山东淄川潍县等处阵亡佐领多伸保、恒善、防御恒昌、廉善、骁骑校荣善、知府陈介眉、训导陈威凤、把总王荣绶、祭葬世职。武举谭占元、暨马步甲一百三十一名。赏恤如例。　　

○乙巳。谕内阁、义道等奏、遵旨审拟已革大员罪名一摺。已革江南河道总督庚长于捻匪窜扑清江辄退入淮城、以致清江失陷该王大臣等拟以斩监候秋后处决。实属罪有应得惟念庚长于清江失陷后尚能会同克复。著从宽发往新疆效力赎罪。　　

○谕军机大臣等、前据绵性奏请将私徵钱文改充公用等情当交常清等、查明有无流弊据实具奏兹据常清等奏遵旨拟将改徵回赋事宜。拣员赴阿克苏查访明确。再行核议等语绵性私设盐课并向安集延外夷收要盐钱经英蕴奏参曾谕令常清等查明参奏。该将军等以绵性所奏碍难悬揣派贵文前往会商。不知国家抚驭回疆轻徭薄赋。裁禁陋规所以安回众之心。若以军饷不足。辄欲更张成法将私徵。改为公用实不足以示大方。常清等于此事未能确有把握。何得派员与绵性会商。致有迁就含混之弊著仍遵前旨将私徵改为公用、有无流弊。据实奏闻并将英蕴所参绵性各款逐一详查具奏不得稍有徇隐。将此谕令知之。　　

○又谕、僧格林沁等奏、请饬直隶等省筹解饷银等语。各省应解僧格林沁军营兵饷直隶省尚欠二月分协饷三万两。河南省自上年冬季仅解过银二万两现在积欠银十三万两山西省自上年冬季至今、应解协饷银十万两均未解到。现在该营兵饷。积欠过多。当此防剿吃紧之际。亟应赶紧筹解著文煜、严树森、常绩、迅将应解。僧格林沁军营协饷。速为筹解毋得再事。迁延并著谭廷襄于该省无论何款先行垫拨银七八万两以资接济将此由五百里各谕令知之。　　

○命翰林院编修黄钰仍在南书房行走。　　

○以拏获山东巨匪李金鳌。予知县洪调笙等升擢有差。　　

○蠲缓山东滋阳、泗水、峄阳谷菏泽定陶嘉祥济甯曲阜、寿张、钜野、金乡、鱼台、泰安、甯阳、郓城、蒙阴、沂水、新泰、东平、濮曹、兰山、莒、莱芜城武范乐安二十八州县东昌、临清、济甯、东平四卫所、被扰被旱被风被水被虫新旧额赋并杂项银。　　

○丙午。署山西巡抚常绩奏、贼扰豫东派兵分防潞辽。得旨。晋省兵丁。强壮者甚少。此次派防之师。不过藉壮声势。著派员实力办团练不准。视为具文。　　

○丁未。谕军机大臣等、克兴阿等奏剿匪获胜并生捦匪首正法各摺片匪首李＜氵凤＞氵□奎、被获正法。并据供匪首刘猪、业于桃花图接仗时受伤身死其余党与当不难即时扑减惟既据供称有与义州官军接仗伤过官兵数十名之语。深恐其意图窜逸。复致蔓延著克兴阿成明、督率将士迅攻凤凰山老巢。务将要路堵截。尽歼丑类。并知照盛京官兵、于山东面一带。合力夹击。勿令乘间逃窜。其蒙古地方。并著克兴阿等知照该盟长、一体严密堵剿。□□穴□又□捕余匪。毋令一名漏网。另片奏、兵饷不敷。请饬拨解等语。已谕知春佑、于热河道库内拨银二万两。派员解往应用矣。官军连获胜仗。生捦首匪。贼势已蹙。该副都统等、亟宜乘胜进攻。迅速蒇事。以节经费。将此由六百里谕令知之。　　

○镶黄旗满洲副都统克兴阿等、奏报捦获朝阳滋事匪首李＜氵凤＞氵□奎伏法。得旨。在事出力员弁。准归克复朝阳案内。核实保奏。　　

○戊申。谕军机大臣等、克兴阿等奏、进攻贼巢并追剿情形一摺。官兵进攻凤凰山贼巢。该匪已由南天门山口逃窜。贼众尚有五六百人。若不赶紧兜捕。恐其四路逃散致留余孽。况贼首李＜氵凤＞氵□奎虽已拏获。尚有才宝善刘名得未经就捦尤恐乘间逃往锦州一带复图啸聚著克兴阿成明督兵迅速追捕。并知会奉天官兵、协同截剿。务将匪徒悉数歼捦。毋令逃逸。将此由六百里谕令知之。　　

○又谕、前因逆匪窜扰楚北。分犯抚建。谕令骆秉章、由荆州下援江鄂或分兵数千先赴重庆。俟江西贼势稍平。再行入蜀。本日据骆秉章奏接据官文函称、江西抚建被围援兵屡挫湖北贼势扰及黄陂孝感云梦德安等府县令分兵数千。驻劄重庆。以一军援江一军援鄂。惟所部不满万人。断不能分拨三处现已拨刘岳昭一军四千六百余人。前往湖北或鄂或江听候胡林翼等调遣该抚仍率黄淳熙等营。即日赴川等语。四川军务吃紧。且为楚省饷源。骆秉章现分两军。一援江西。一赴四川。所筹甚属妥协。著即督率黄淳熙等兵。迅速前进。会合萧启江旧旅将川省逆匪认真剿办勿令再肆蔓延。其刘岳昭一军。著官文、胡林翼酌度江鄂情形相机调遣。傥贼势稍松仍饬令前往四川。以厚兵力。至匪众窜扰德安、黄州等处。现在曾否击退并著官文等随时奏报。以慰廑念。将此由六百里各谕令知之。　　

○又谕、本日降旨、令候补总兵李定太、帮办徐宿剿匪事宜。徐州地方、为南北要冲。现在偪近贼氛。田在田势难兼顾浙江带兵之员。尚有饶廷选张玉良等足资统率著瑞昌、王有龄、饬令李定太迅速绕道前赴徐州毋许稍涉迟延。致有贻误。将此由六百里谕令知之。　　

○又谕、前据联捷奏匪徒扰及清丰。当派兵勇往援。匪众解围西窜仍饬游击吉忠阿等穷追。并据常绩奏、捻匪偪近晋省。派兵分防潞辽等处。当以派防之师。不过藉壮声势谕令该署抚派员实力劝办团练本日据严树森奏、冠莘等县、土匪已由濮州过河开州清丰南乐均有匪踪并有图窜大名山西之说请速筹剿办等语防河为联捷专责。乃东省匪徒。辄由濮州杨家集等处渡河迨由清丰西窜复未将窜往何处、续行奏报傥任令西窜豫境扰及山西。或竟至北窜大名。则完善之区势将悉被蹂躏。联捷前派游击吉忠阿等、带兵追击。著即饬令确探贼踪。实力剿击。傥兵力不敷。并著添派兵勇。前往会剿。毋任蔓延开州、清丰、南乐、既有匪踪。尤应赶紧殄除。著文煜严饬该地方文武迅速剿捕。并著遵照前旨。饬令正定镇、及大名镇道、酌带官兵与东省官兵合力防剿。至晋省夙称殷富。久为匪众窥伺。该署抚前派防兵深虞单薄。第恐该省兵丁。强壮者少。自应办理团练以资捍卫。著常绩派委贤员。实力劝导。以收众志成城之效。其大同镇备调官兵。应否即令前往各要隘防守之处。并著妥为酌办。务期先事绸缪。勿致临时贻误。将此由六百里各谕令知之。　　

○又谕田在田奏徐城布置已定、仍回宿州妥筹剿办一摺逆匪王玉科等、句结西捻东扰。宿州情形吃重。田在田自应仍回宿城藉资。镇抚惟邳州幅匪复起。睢甯土匪。亦欲句结浍南捻匪。合窜东路。萧县则新起股匪。冀断饷道。窥伺郡城。沛县与滕峄毗连。亦恐教匪窜扰。各州县防剿。均关紧要。著田在田、即将各处匪徒。痛加剿洗并督饬游击欧玉标等、将盘踞虞姬墓之贼一律埽荡。并著吴棠、将徐境团练。赶紧整饬务令与各路官兵联络以壮声势另片奏请饬催总兵詹启纶、速到徐州本任等语。詹启纶前经都兴阿奏留扬州军营。该处防剿正当吃紧。未便令其赴任。本日已降旨、令李定太帮办徐宿剿匪事宜。并谕令瑞昌等、即饬该员星速绕道赴徐矣。将此由六百里谕令知之。　　

○河南巡抚严树森、奏谢督办剿匪事宜恩。并现筹东南各路情形。得旨。著照所拟布置。宋郡兵勇。固宜裁汰老弱亦宜赶紧训练。至各营诸将应参则参。断不可先存俱不可用之心免致合营解体。　　

○以广东按察使伊霖、为布政使。惠潮嘉道彭玉麟、为按察使。　　

○命总兵官李定太、帮办徐宿剿匪事宜。　　

○以山东长清历城边界剿匪出力。赏游击绪纶、花翎。知州李铭丹等、蓝翎。余加衔升叙有差。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百四十七　　

咸丰十一年辛酉三月己酉谕内阁恭亲王奕等二子著命名载滢。　　

