<!-- { "loadSidebar": true } -->
○癸未。以举行仲秋经筵。遣官告祭奉先殿上诣传心殿行礼。御文华殿经筵。直讲官柏葰翁心存进讲论语、道之以德。齐之以礼。有耻且格。讲毕上宣御论曰。自古帝王御宇。以德为基。以礼为范。诚以德不修。则根本无以立礼不行则法度无以明。德礼不先。则下之观感亦无由而致夫子知政刑之不足道齐也。故于德礼求之知德礼之必有实效也。故以有耻且格徵之要非强民以难为实因民之所固有也。夫朝乾夕惕。德之大原。三纲五常。礼之大体。其端肇于一人。而效见诸万姓。虽夙夜宥密。非草野所能窥。品节威仪。非愚贱所能喻。而秉彝之良民所同具。尊卑之序。民所共知。使任其汩没。听其纵恣。则风俗人心。将不可问矣。大圣人作。思其致此之由。复其本然之性。既以身为表率。而劝诱检束。又使之自悟其非。由是愧悔日深。梗顽日化。遵道遵路。革面革心。当斯时也。懋勉在宸衷天下咸知孝弟忠信之不容缓也。维持在名教。天下咸知规矩准绳之不可踰也。嗜欲之源灭。兼耻之心生。蒸蒸然共底于无为之治者。胥是道也。直讲官恩华、何桂清、进讲书经、有言逆于汝心。必求诸道。有言逊于汝志。必求诸非道。讲毕。上宣御论曰。从来人君。未有不以拒谏为非。纳谏为美者也。而究之謇谔之士。不克尽其忠。佥壬之徒转得行其智。是非失实。趋舍乖方。为治之患莫大乎是。此伊尹既告太甲以听德惟聪。而复斤斤致谨于听言也。夫以言之不可一端尽也。法语之言。而激切出之。未有不逆于心。巽语之言。而委婉将之。未有不逊于志然道与非道分焉矣。使非精以求之。则为直言者。反蒙不韪之名。为谀言者。且获将顺之美。古来社稷之臣。有惮其戆而远斥之。侧媚之辈。有知其佞而优容之者。其弊未有不由于此。然则听言之道可知已。欲办其是非。必虚心以待之。虚则能明。欲定其趋舍。必平心以察之。平则能公。既明且公则如水如镜。而妍媸莫能遁焉。如衡如石。而锱铢无或爽焉。于此进嘉谟。屏谗说。上下交泰。以成一德之休不难矣。礼成。上幸文渊阁。赐讲官及听讲诸臣茶。复赐宴于本仁殿。　　

○幸圆明园。诣绮春园、问皇贵太妃安。　　

○谕军机大臣等、有人奏参、湖北荆州府知府达昌阿、性耽安逸。公务废弛。不理词讼。同城官、旬月不见一面。所管万城堤工。冬闲估工派土既不亲诣估勘。夏令防险。又不到工督催。所属各县堤工。并不督率修防。及水涨溃漫。即捏报无工处所。希图规避。又黄州府岐亭同知邵纶、不到本任专住武昌省城。谋干差事。遇乡试之年。营求监试。招摇士子、拜伊门下。上年乡试榜后。即有邵半榜之谣等语。著常大淳、按照所参情节。确切访查。如果属实。即行严参具奏。毋稍瞻徇原奏片查钞给阅看。将此由四百里谕令知之。寻奏、达昌阿、勉力供职。修防堤工。无失事江陵各县。失防堤溃。例无处分。无所庸其规避邵纶查无乡试舞弊实据。亦未委派差事。现饬速回本任。报闻。　　

○又谕、有人奏、湖南湖北筹办防堵、请招募水勇一摺。据称湖南之洞庭湖。湖北之大江。均有捕鱼小船不下数千百只大江口岸水手、惯习打捞。名曰水摸。以水摸驾使渔船。可佐水师等语。渔户熟谙水性若用之得宜。亦可以备缓急。前据常大淳奏称、洞庭一带。已豫为布置。其余两省水路要隘。著该督抚等、饬属各就地方情形。详加体察。咨访绅民。如渔船可用。即行妥为豫备。一遇警急。该渔户等、既可自保生业。亦可协助水师剿捕。勿任令贼匪句结。致贻他患。原摺著钞给阅看。因思楚省。当此防剿吃紧之时府厅州县稽察弹压。尤贵得人。其循声卓著素得民心者。必应重以委任。俾尽所长。若才力不及。平时既不能振作。又安望其为民御侮捍患。该督抚等、务须严加甄汰。另择人地相宜之员。随时酌调。断不可稍存迁就。致误事机。将此由四百里各谕令知之。　　

○江南河道总督杨以增奏、节交白露。湖河水势。宣防平稳。得旨。仍应加意防护。勿稍疏虞。　　

○以恭送宣宗成皇帝圣容至盛京供奉。赏加正黄旗护军统领绵勋等一级。　　

○甲申。上幸万寿山。　　

○谕军机大臣等、陆建瀛奏、江西防堵紧要。拟即亲赴会商办理。又奏浙漕迟缓情形各一摺。另片奏堵筑丰工。请派大员督办等语。逆匪窜踞湖南郴州。东与江西接界。前已饬令陆元烺、派兵防堵。本日又降旨令罗绕典。署理江西巡抚。就近由湖南驰往办理防堵事宜。该督所请驰赴扬州、赶办盐务奏销。即回省清厘积案后。以阅兵为名。亲赴江西商办防堵。自系为军务紧要起见。惟现在江南省河工、漕务盐务皆属刻不可缓。且皆该督经手专责之事。岂可暂离。更易生手所请亲往江西察看防堵。著毋庸议。有应行咨会罗绕典之处。随时酌办。亦尚不至鞭长莫及。其安徽备调官兵一千名。本日已寄谕蒋文庆。仍即调赴湖北。傥江西兵力不敷。著该督酌量。另筹调遣。至丰工缺口。陆建瀛。杨以增、原系失事之人。自请戴罪于秋闲堵筑。朕以使功不如使过。且该督办事。素能任劳任怨。仍令与杨以增、一手办理。以期于事有济。节降谕旨甚明。何以此时忽请另派大员。临工督办。若因原派委员。有被人指摘者。姑为此请无论委员人数众多。断不能保其尽能核实无弊。且既无瑕可指。亦何恤乎人言。而该督现在办工。即尽用原派委员。但期善补过以赎前愆。亦不难再邀恩奖。所有筹备江海关税银。及海运节省项下银两。如有不敷。在藩关各库。及应解南河工需款内。催提凑用后。俟捐项收齐归款。均照所议办理。该督即会同杨以增、悉心筹办。无恤其他。至本年浙江漕粮。开兑过迟。前此海运变价等议。众论纷纭。几于茫无头绪。今江安等帮。业已催出东境。可知各省藉词观望逗遛。深为可恨现在节逾白露。浙船渡江。仅百余只。所论恐误回空。种种窒碍。亦属实在情形。事已延缓至此。即交部速议。尚恐辗转贻误。所有浙江重运帮船。无论行抵何处。即著陆建瀛体察情形。或尚可催趱北上。或应如何变通办理。该督即行酌定办法。一面奏闻。一面知照漕河地方各督抚、赶紧照办总期有益于公。一切不为遥制。毋得再有异议。更致贻误。其江南赈务。该督抚等、仍督饬藩司祁宿藻、认真经理。以专责成。总之该督平素办事才具。朕所深悉。两江地大事殷。且河漕诸多棘手。朕亦深谅其难。惟当黾勉报称。一以国事为重。想该督必能力任艰剧。不负朕倚任成全之苦心也。将此谕令知之。　　

○又谕、陆建瀛奏、近年黄河淤垫日高。洪泽湖水、不能入黄。高堰各坝。连年启放。致将坝底刷通拟酌量改筑滚坝两三座。俾上下游得以节宣。且可省按年启堵之费等语。著怡良于查办各务完竣后。就近前诣该处。确切查勘。据实覆奏。以凭核办。原片著钞给阅看将此谕令知之。　　

○又谕、本日据常大淳奏、接据湖南禀报。贼匪句结土匪。窜入安仁攸县。恐由浏阳小路、窜至平江、浏阳、醴陵、情形已极危急。并据叶名琛奏、自六月初八日、贼匪占踞江华以后。至七月初三日、攻陷郴州。中闲尚有六月二十八日、攻陷蓝山之事。贼匪窜出道州以后叠陷数城。叶名琛所奏月日。历历如绘该大臣等、于贼陷郴州以后。如何剿办情形贼踪有无分扰他处。迄今旬日。未据奏闻朕心实深焦灼。如常大淳所奏各情。贼匪掉臂游行。何所底止。势将越过衡州直犯长沙、岳阳该处近接湖北。有无准备。想湖南前调湖北各兵。此时势难挽回。已饬续调安徽河南精兵。前往湖北备用。现在衡州、长沙、岳州各属。既已均有贼匪窜扰。官军祗知尾追。从未迎头截击。且侦探贼情。并无的信。如广东现获奸细四十余名。皆道州、江华、零陵、永明等处人。为贼探路。起获货单等物。自系假扮客商。希图溷迹。若湖南亦能确探贼踪。先时防备。何至被其句结。连城失守。我军布置机宜。既不能慎密。而贼匪转得窥伺官军消息。恣意横行。所谓知己知彼者安在耶。现在徐广缙是否已抵湖南。赛尚阿移营衡州以后。与程矞采、如何布置两楚交界。如何设防。并贼匪窜扰各处情形。著即迅速据实奏闻。毋再延宕。常大淳摺、著钞给阅看。将此由六百里谕令知之。　　

○又谕、前有旨。令徐广缙驰往湖南。接受钦差大臣关防。督办军务。屡经寄谕。谅已接奉启程矣。本日据常大淳驰奏、贼情紧急。已有粤匪句结土匪。窜入安仁攸县。探知醴陵、浏阳、情势俱极危急等语。是逆匪窜出道州以后。势更猖獗。江华、永明、桂阳、嘉禾、郴州之陷迭经赛尚阿等奏到。于声叙月日。亦未明晰。兹据叶名琛奏、自六月初八日、贼匪先踞江华、至七月初二日、攻破郴州。中闲尚有二十八日。攻破蓝山之事。似此情形。不但衡州可以超越。长沙、岳州、亦万分吃重。傥再延时日。事有不可问者。该大臣、既经奉旨接受关防。则湖南剿捕事宜。已有专属。朕所以尚未明降谕旨者。恐该大臣未到楚境。而营中先有所闻。号令愈不能行耳。该大臣抵楚后。即将前奉谕旨宣示赛尚阿。接受钦差大臣关防。统领全军。计贼匪现虽肆扰。尚在奔突未定之际。且官军勇练数万人。若得人调遣。何至任贼横行。总由赛尚阿督师日久无功。兵与贼均不免心生玩视。贼玩我而益骄。兵玩贼而益懈。该大臣当严定赏罚。申明纪律。为一鼓成捦之计。士气既振。贼胆自寒。定可转败为功。纾朕南顾之忧也。所以湖南前调湖北省官兵。谅此时分布各处。难以调回。已谕知常大淳、并飞调河南、安徽、兵三千名。前往湖北、听候调遣。该大臣到后。察看情形。如岳州势当孔急。则两省交界处所。尤当力筹堵御万不可再令蔓延。湖北兵力较单。豫皖征调。恐到亦需时。如何计出万全。俾居民不致惊扰之处。著与常大淳、妥商办理。柏贵现已启程。已谕令折回广东、署理巡抚。以便叶名琛驰赴连州一带防堵。并谕令叶名琛、如楚省剿办得手。有须夹击之处。即可越境围攻。两粤文武。皆该大臣统辖。一切调度。与叶名琛随时酌办。定能迅埽妖氛。克期奏捷。其广西防剿各事宜。著责成劳崇光经理。该大臣仍与叶名琛、随时互相知照。亦可声息相通。无虞暌隔。常大淳摺、著钞给阅看。将此由六百里谕知徐广缙、并谕劳崇光知之。　　

