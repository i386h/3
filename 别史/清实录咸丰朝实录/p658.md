<!-- { "loadSidebar": true } -->
○以筹防不力。革江西知县杨錞、都司张举文职。　　

○予江西阵亡千总蔡雄略、把总易允成、向普昭、蒋运锳、李大勋、何煌恩、张佑厚、李肇基、雷福喜、王斯昭、陈忠信、李学富、周葆恬、外委钟献桃、从九品胡光前等、祭葬世职。　　

○壬申。谕内阁、何桂清等奏、刁劣官幕、盘踞句串、滋闹粮台、侵吞军饷、遵旨按照军法从事一摺。江南丹阳分局粮台。有候选从九品王联甲、即王先谧、及幕友曹金声、于委员散放兵饷时。胆敢怂恿游棍。从旁滋闹。乘机侵吞饷银。至一千三百余两之多。该督于讯明后。即将该二犯处斩枭示。所办甚是。刁劣官幕。视粮台为利薮。把持舞弊。藐法已极现在江南已将王联甲等二名惩办。此外各路粮台如有此等匪类。随营滋扰。著统兵大员、及各督抚。即行照此办理。以儆刁顽。其在逃各犯。仍著何桂清等、查拏务获。按律严惩将此通谕知之。　　

○谕军机大臣等、福济等奏、贼匪分扰和含、现筹布置、并音德布、因粮尽退守各等语。贼匪分股窜扰和含。音德布营盘被陷。退往赤镇地方。贼势已极狓猖。必当以重兵扼剿。惟镇江瓜州。尚未克复。围攻正在吃紧。和春、德兴阿、断不能拨兵先往皖北援应。傥瓜镇攻克。自当谕令分兵前往。现在福济等、已于庐城调派兵勇二千余名。又加调千余名。并调寿州驻防参将吴秀、带兵勇一千名。会合赴援。其音德布所带兵勇。本有四千。现虽接仗溃散。不难招集。合计兵力。已不为单弱。著福济、郑魁士、督饬前项兵勇。赶紧追剿。毋令蔓延。至皖北江面。亦关紧要。并著福济等设法严防。毋令贼匪再有北窜。将此由六百里谕令知之。　　

○转刑部右侍郎国瑞、为左侍郎。调理藩院右侍郎孟保、为刑部右侍郎。以内阁学士灵桂、为理藩院右侍郎。　　

○以御前侍卫穆腾阿、为镶蓝旗汉军副都统。　　

○以盛京刑部侍郎和润、兼署奉天府府尹。　　

○准截留两淮起解甘饷银三万两。备安徽军营需饷。　　

○改铸安徽舒城县知县印信。儒学条记。从巡抚福济请也。　　

○予安徽军营病故副都统容照、祭葬恤荫。　　

○予安徽阵亡殉难官绅。国子监典籍唐长龄、知府胡希周、知县欧阳藜照、州同衔李肇榜、吴诰曾、学正赵维清、教谕吴诵芬、训导王杖朝、孝廉方正方昭文、五品顶带周得朋、六品职员周锡龄、六品顶带程懋恩、叶际昌、周百朋、项抡魁、七品职员周秀廷、八品衔汪必珙、千总韩殿安等祭葬世职。举人王国桢、生员汪铭恩等、赏恤如例　　

○予湖北阵亡殉难文武员弁绅民妇女胡起太等、六千六百三十二名口。分别旌恤如例。　　

○蠲缓河南考城、固始、息、淮甯、邓、新野、淅川、内乡、舞阳、虞城、祥符、陈留、十二厅州县被灾被扰庄屯、新旧额赋。并给难民一月口粮。　　

○缓两淮富安、安丰、梁垛、东台、何垛、丁溪、草堰、刘庄、伍祐、新兴、庙湾、板浦、中正、临兴十四场灶被水灾区、赋课有差。　　

○癸酉。谕内阁、曾望颜奏、贼匪窜入武关、直扑商南县城、现在击退、并追剿情形一摺。陕西试用同知张兆蓉、候补知县施作霖、督带勇练。在商南防堵。探闻贼将下窜。当即督勇迎击。次日驰抵清油河。该匪偷由天桥河小路、窜入武关该员等。驰至头条岭截击。有马步贼百余人先来扑营。击退后。贼又率众拥至。施作霖首先下山。张兆蓉整队齐进。贼遂回关固守。施作霖身先士卒。偪进关前。贼匪三面来扑。施作霖手刃数贼。力竭遇害。张兆蓉亦受矛伤。贼遂由清油河、直扑商南县城。该县知县赵继芬、游击常有、督率兵勇。轰毙骑马贼目数名。始行退走。由富水关一带窜去。此股贼匪。由河南境奔窜商南。又由富水关逃逸。虽经商南击退。尚未悉数歼除。著英桂曾望颜不分畛域。前后兜剿。并饬龙泽厚一军合力追捕。勿留余孽。　　

○以防堵不力。革陕西商州知州刘良驷职。仍留任。摘道员常瀚、游击赵济常有、顶带。　　

○予陕西阵亡知县施作霖、祭葬世职。如知府例。并建专祠。家丁练勇等、一并附祀。　　

○展八旗兵丁应扣借支库银限期两月。　　

○甲戌。谕内阁、僧格林沁、会同刑部等衙门奏、遵旨定拟大员被参各款。及案内各犯罪名。并端华奏、联顺等家产不应请抵各一摺。此案已革理藩院尚书步军统领联顺、身任一品大员。不知自爱。于所属钱粮。有监临之责。竟敢得受换银余钱。及办公钱文。至三万四千余串之多。并有废弛营务、及信任庆阳纳贿。纵容家人索赃。失察属员侵蚀官项。滥保营员各款。实属辜恩昧良。联顺著照所拟斩监候。勒限一年完赃后。从重发往新疆。所抄家产。不准作抵。已革笔帖式兰森、廉保恩锦、恩霈、穆克登额、已革员外郎毓量、已革主事德清、已革司务伊奇立、均照拟斩监候。勒限一年完赃后、从重发往新疆。已革郎中椿龄、已革主事常顺、均著照拟杖流。限内完赃。发往军台。如逾限不完。即著发往新疆。以上各员。查封家产一并入官。均不准作抵。已革笔帖式庆阳、著从重发往黑龙江。充当苦差。遇赦不赦。著落该革员家属。勒限追赃亦不准以家产相抵、已革书吏章安澜、著照拟斩监候。并即查抄家产入官。亦不准作抵。吏部主事恩辉、著交都察院照例议处。解任中营副将李英、著即革职。参将李万年、马溎游击苏恩绶、马服襄李炳业、都司王全山、肇春守备程秀纯贵特通阿周光恒、张海、笔帖式奎斌、均著分别交部议处。世袭云骑尉苏联芳著交部照例议处笔帖式庆春、著交部察议。　　

○广州将军穆克德讷等奏、官兵防守不能撤回本年军政。请展限办理允之。　　

○以湖北郧阳镇总兵官杨载福、为福建陆路提督。　　

○予安徽军营病故提督秦定三、祭葬恤荫谥恭武。　　

○予广东骂贼被害外委黄大鹏、祭葬世职妻李氏、旌恤如例。　　

○乙亥。上御洞明堂。句到直隶、热河情实罪犯。停决直隶斩犯一人。绞犯一人。余四十人予句。　　

○谕内阁前据刑部侍郎国瑞奏朝审案内、胡大诱拐蕣儿、吓偪成奸一案。拟罪未协。请旨更正当交军机大臣速议具奏。兹据彭蕴章等奏称、胡大罪名。并无出入。蕣儿亦应科以杖枷之罪。刑部原拟并无不合等语。惟国瑞原奏内有调查该犯等原供、亦多疑窦。恐尚有不实不尽之语。彭蕴章等面奏、以该侍郎未曾指出何处可疑。是以祇就胡大蕣儿所得罪名。核议具奏。若另有别情。实缓攸关。刑部原审未传质证。遗漏殊多。胡大蕣儿罪名。实难成信谳。著派翁心存、瑞常、将此案情节秉公查核。应传干证。面面环质。务期无枉无纵。不可稍有迁就。若云朝审已过。有碍覆看大臣等颜面。则属谬甚。况今年翁心存曾驳哈达朗阿一案。足徵留心民命。此案谅亦能认真研究。懔之。　　

○以已革总兵官讷钦、为湖北郧阳镇总兵官。　　

○丙子。上御洞明堂。句到朝审情实罪犯。停决斩犯一人。绞犯三人。余六人予句。　　

○谕内阁、本年各直省办理秋审人犯。经刑部由缓决改情实者。四川六起。该督并该臬司、于秋谳重犯。未能详慎核拟。著交部查明分别议处。嗣后各将军府尹督抚等、务当督同所属。遵照定例。酌核案情悉心究拟。固不可失之刻核。亦不可惑于救生不救死之说。意存宽厚。故从轻减。总期执法持平。无枉无纵。用副朕明慎用刑至意。将此通谕知之。　　

○谕军机大臣等、法福礼奏、凯撤官兵、并请留带兵大员、及筹办各情一摺。官兵自出卡追击获胜后。匪踪远窜。边圉肃清。民回复业。所有土尔扈特、霍硕特、蒙古兵。及喀喇沙尔绿营兵。自应分别凯撤。至一切善后事宜。业已有旨、令法福礼会同裕瑞、并函商庆英、固庆、会同扎拉芬泰、酌量办理。并未另派大员。著该大臣仍遵前旨。悉心核办。常清即遵旨来京。毋庸暂留军营。至首逆倭里罕在逃。前据庆英、固庆奏、已饬阿奇木伯克阿克拉依都、函致浩罕伯克胡达雅尔、令将贼目拏送。许以恕罪通商。并谕知卡外各爱曼布鲁特、一体捦拏。若能歼厥渠魁。自可消弭后患。傥浩罕伯克、抗不遵照。即如庆英等所议。不准安集延等通商。以示惩儆。仍无庸深入穷追。致有挫失。将此谕令知之。　　

○伊犁将军扎拉芬泰奏、已遇三次军政之协领哈普齐贤、恳请卓异。年逾六旬各营员。分别留任休致。允之。　　

○改铸甘肃布政使印信。从总督乐斌请也。　　

○丁丑。谕内阁、云南各属、汉回讐杀、几遍三迤。一载有余。兵连祸结。朕以启衅根由。总因地方官办理不得其平。是以特授吴振棫为云贵总督。统带四川官兵前往。复命前任山东巡抚张亮基、带兵随后继进。谕令该督等、但分良莠。不分汉回。秉公查办。以息争端而绥边圉。本日据吴振棫奏、行抵曲靖。沿途查访情形。此次回民滋事。半由汉民倡议灭回。以致回民疑畏。愤激而成。该督入境停兵。单车晓谕。悔悟者颇多。试思汉回皆朕赤子。本不应有所偏袒。若使启衅之初。地方官即从公判断。以服人心。何至报复相寻。重烦兵力。今吴振棫既查知回民有负冤之处。而汉民中乘机抢掠。可诛者亦复不少。则从前办理错谬。已可概见。所有散贴告示。倡议杀回之。前任侍郎黄琮、前任御史窦垿、业经降旨革职治罪。并将办理不善之大员。交吴振棫查明参奏。朕大公无我之心。虽在愚民。亦当共喻。著吴振棫宣播朕旨。晓谕各属回民。果系止图报复。并无叛逆之心。准其悔罪输诚。各安生业。大兵所至。毋许妄戮一人。其能解散胁从、縳献凶渠、实在出力者。不特宽其既往之罪。仍准该督等据实保奏。给予奖叙。其汉民有藉团练为名。肆行杀掠者。即以军法从事。经此次剀切晓谕之后。汉回皆知悔祸。该督等即可持平办理。慎选良吏妥为安抚。曲直分明。人心自定。傥仍敢负嵎抗拒。则是自外生成。甘心叛逆。即著该督等统兵进剿。该回民咎由自取。并非朕不施宽大之恩也。该督即刊刻誊黄。遍行晓谕。使各属汉回人等、咸知朕除莠安良之至意。　　

