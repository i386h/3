<!-- { "loadSidebar": true } -->
○又谕、前因武昌失守。特授杨霈为湖北巡抚。谕令统带台涌所领之兵。径赴武昌。复以皂市一带。尚有贼匪恐布克慎不能分身。令桂明作为后路。替回布克慎、随赴武昌。原期迅速进攻。力图克复。本日据台涌奏、皂市盘踞之贼。一律肃清长江埠续来贼船。亦已击散。布克慎、督兵折赴应城。该处距江口较近。正可催令赶紧前进为该抚先声舒伦保、桂明、抵德安后。迁延不进。前有旨、令舒伦保来京陛见。并令台涌察看桂明、如不得力。即行参奏本日台涌摺内。并未遵办。但称舒伦保、于十一日拔营。十六日始抵卢官店。距双庙驿尚有七十五里桂明于十七日启程。十九日始抵四里庙。距滠口尚有一百四里。现在飞催等语。湖北军情急于星火。若皆似此耽延。岂非有心贻误杨霈、既由德安一带赴任。应如何布置。即著节节妥筹。以速为妙。舒伦保、桂明、果系有意逗遛。即著查明据实严参。台涌、请奖皂市等处剿匪出力人员。并著该抚查明酌保。毋许冒滥。武昌省城文武下落。仍著确查具奏。将此由六百里加紧谕令知之。　　

○又谕、台涌奏、皂市贼匪剿尽、并催兵前进一摺。贼陷武昌。已经帀月。此时自以渡江速剿为妙。乃台涌、仍复按兵不动。舒伦保、桂明、亦复节节耽延。览奏实堪痛恨。台涌以获罪之员。经朕法外施恩。责令杀贼自效。原冀其感愤图报。藉赎前愆。若仍株守德安。直待杨霈到后。始图随同进攻。岂不更致贻误。应城早经收复。皂市一股。现已剿灭。是由湖达江之路。已就疏通台涌、及布克慎、现统之兵。为数不少。尽可督同迅速进攻。著台涌、于接奉此旨后。迅即督兵直达武昌。以图克复。仍一面飞催舒伦保、桂明之兵。由东南一路。星速遄行。以为杨霈先路之导。傥再有迁延贻误情事。军法具在。岂能幸逃。另摺批示严明。台涌宜如何倍加愧惧。力筹剿办耶。将此由六百里传谕知之。　　

○又谕、恒春奏、劝捐情形一摺。据称晋省富户。均经佥商。现在办理捐免充商。其捐赀尚未交清。所有发给官票。约借归还之举。应请缓行等语。尚属实在情形。惟南北军务。未能蒇事。筹饷之难。日甚一日。势不能不借资民力。晋省素称饶富。虽已捐者不少。而情殷报效者自必尚不乏人且该省民风淳朴。地方官果能谕以大义。定可踊跃从事。著恒春、悉心体察情形。除捐免充商银两。予限呈交候拨外仍督饬所属。竭力设法妥为劝谕。其有好义急公者。务即随时奏请恩施。俾该绅民等闻风兴起。该抚具有天良定能顾及大局不致意存推诿至属员中有办理不能妥善者。并著严行参奏不准稍涉瞻徇致滋扰累。将此由四百里谕令知之。　　

○已革湖广总督台涌、奏谢革职仍留差遣恩得旨。汝之辜恩溺职。至矣尽矣。此次寄谕。并未看明。亦未令舒伦保来京。昏愦若是。无怪乎昧机失宜。以后如果能力刷精神。奋勉出力。尚不难再承恩眷。若一味拥兵自卫。从旁掣肘。是真一老废物也。朕必将汝军法从事。无待于杨霈参劾汝曾历戎行。效力多年。若末路不能自保。如博勒恭武之贻笑天下。朕甚为汝惜。　　

○补铸山西太原镇标中军游击关防。从巡抚恒春请也。　　

○以办理直隶通州团练出力。予翰林院庶吉士汪承元等、升叙有差。　　

○予直隶阵亡委参领伊郎阿、祭葬世职。　　

○庚子。上幸西苑。　　

○户部议准署闽浙总督有凤、疏报福建古田县、开垦荒田一顷五亩有奇。照例升科。从之。　　

○以山东馆陶县守城出力。予知县陈显彝、同知直隶州升用。　　

○辛丑。上诣寿康宫、问皇贵太妃安。　　

○谕内阁、向荣奏、请饬各直省严缉逃兵等语。据称募补新兵。间有远去无踪。经该大臣咨行通缉。日久犯无一获。军营兵丁岂容擅离营盘。甚至私行逃脱于行军纪律。大有关系。著各直省将军、督抚府尹、遇有各路军营咨拏逃兵。即照单开年貌。赶紧缉拏务获。就地即行正法。毋任漏网。以肃戎行。　　

○又谕、刑部等衙门具题、审拟伤死大功兄罪名一案。陕西醴泉县民人曹金旦、因索讨木椽殴伤大功兄曹金居身死该部拟以斩立决声明尚非有心干犯夹签请旨自系照例办理。惟详核案情。该犯被曹金居扑殴避至墙角。顺取铁锄往上抵格。已难保非有心回殴且原验伤痕深至骨损。显系情急逞凶。所称曹金居持棒下打该犯举锄上格。势猛力重不期锄刃适值曹金居右胳肘。是以伤痕深重等语。情节支离。殊难凭信服制重案。罪名出入攸关。非详加根究不足以成信谳。著王庆云督同臬司文俊、再行悉心研鞫。务得确情。毋枉毋纵。　　

○军机大臣等、有人奏、广东江面土匪充斥。来往船只。尤多奸徒假充缉私差役乘空抢掠。其自省城至韶州府一带沿江村镇。半系乡市无赖之徒。聚为盗贼请择公正绅耆。就近稽察。并令州县官、于报劫各案。勒限拏缉。营员带兵分段扼守等语缉捕盗贼。地方官应办之事。如果平日认真查拏。何至江面上下游等处、均有匪踪。三五成群扰民为害。应如何严立躧缉章程。并考核功过、抽办团练之处。著叶名琛等、按照摺内所陈。体察地方情形。饬属妥为办理。原摺著钞给阅看。将此谕令知之。　　

○又谕、向荣奏、管带川兵乏员、请饬选派镇将赴营等语。前次调往江南军营、四川官兵五千余名。据称现归江甯将军苏布通阿统带其帮同分带之虎嵩林、业经调往上海。瑞格、亦饬赴太原镇升任。仅有明安泰一人。分领川东官兵一千名。其镇江军营川兵、亦仅有游击各员管带。自应豫筹统领之员。以资攻剿。著裕瑞、即于该省实缺镇将内、拣选明练得力之总兵副将二三员。驰往向荣军营。听候调遣。毋稍延误。将此由五百里谕令知之。　　

○又谕、前因武昌失守。当经谕令骆秉章、迅催塔齐布等、飞速带兵东下。以资援救。嗣据该抚奏称、湖北贼匪。窜陷华容、龙阳等县。常德一路紧要已饬胡林翼、统带各路兵勇。取道益阳。驰赴龙阳。相机进剿本日复据奏称、贼船由沧港、白沙市驶进。五月十六日。攻陷常德府城。览奏愤懑之至。常德与岳州对峙重湖。贼势狓猖。亟宜迅图克复。胡林翼、既由益阳取道黄土店。自桃源、武陵、绕道前进。著即催令统领周凤山、李朝辅闪云、所带各兵勇。迅速进剿图复郡城。毋得再有延误湖北自省城失陷后援兵甚少。贼势方张。尤为吃紧著塔齐布飞速统兵前进。为收复武昌之计。杨霈此时未知曾否渡江。该提督由湖南东下较为便捷著即与杨霈知照两路夹攻。勿稍延缓。致干咎戾。曾国藩所带战船既以修造竣事。李孟群所募水勇。业经到省。著即催令曾国藩、迅带头起师船进援常德。与陆路兵勇合力夹击。傥能将岳常两郡收复。即可乘势进攻武汉。其澧州一路文报不通并著确探情形檄饬地方文武。加意防守常德府与湖北、贵州、毗连州县。并著一体严防。毋稍疏懈。将此由六百里加紧谕令知之。　　

○以故三等伯李长庚子、已革提督廷钰、袭爵。　　

○以广西荔浦、阳朔、二县城被贼窜陷。革知县王康济、申详、典史吴金彦、蒋志儒、千总阎凤章、把总唐元吉职。　　

○以剿匪迁延。革福建台湾镇总兵官吕大升、巴图鲁名号、花翎。都司陈上国、花翎顶带。　　

○以拏获广西修仁县首匪古三胜出力。赏勇目黄清、蓝翎。　　

○予湖南常德府殉节知府景星、副将富勒敦、祭葬世职。　　

○予广西阵亡把总谢忠、县丞洪锡恭、典史陈勖之、祭葬世职。　　

○准湖南平江县动支漕米一千石。接济勇粮。　　

○蠲缓广西永福、永甯、荔浦、修仁、象、融、柳城、来宾、宜山、武缘、迁江、桂平、平南、贵、武宣、宣化、横、崇善、养利、左、永康、甯明、二十二州县。暨万承、龙英、都结、结安、佶伦、全茗、茗盈、镇远、下石、上龙、凭祥、江、罗白、罗阳、十四土州县。被贼被蝗灾区。新旧额赋。　　

○癸卯。谕内阁、前据户部奏、请停铸当千、当五百大钱。并庆惠等奏、请停铸当二百、三百、四百大钱。均经降旨允行。原以折当稍重。恐于民间日用不无妨碍。是以斟酌时宜。准其停铸。至当百以下大钱子母相权。整散互易。通行远近。尤为便民。乃据户部奏称、访闻近日当百大钱。又有奸商折算等弊。请饬严禁等语。钱法损益。朝廷自有权衡。如果于民生稍有不便。不难随时变通。若法本尽善。而廛市小民。妄肆阻挠任意折算。实属目无法纪。此风断不可长。著户部、步军统领衙门、顺天府、五城、一体出示严禁。嗣后商民行使当百以下大钱。傥敢不遵钱面数目字样。妄行折减使用。甚至造言煽诱。抗不收使。以致愚民相率猜疑。即行拏交刑部。从重治罪。此等奸商。阻挠钱法。必应从严加等惩治。著刑部迅速定拟罪名具奏。至私铸大钱人犯。业经刑部奏定加重罪名。此后私铸当百以下大钱者。并著刑部再行严拟罪名具奏。仍著步军统领等衙门、认真查拏。交部按律惩办。总之法在必行。断不能任令市侩把持妄冀变更成法也。　　

○甲辰。湖北学政冯誉骥奏、行抵信阳。知武昌失守。拟暂驻外府。得旨。驻劄处所。随时斟酌。现在德安无事。汝可暂驻德安。以后应再为移驻之时。再行奏闻。又奏、请将湖北省城移设襄阳。控制全楚。批。所筹分路进剿之策。尚不尽非。惟移省襄阳。则断不可行。朕并非豫为逆亿。汝之此奏。明系自便身图。又奏、逆贼踞有长江。必不轻弃。克复恐难克期。又批。岂可待其自弃。虽克复后抚辑不易。岂能畏难不办。自顾一隅。任其狓猖。全楚尚可问乎。　　

○以江苏官绅办理团练出力。赏前任大理寺卿万贡珍、布政使衔。余升赏有差。　　

