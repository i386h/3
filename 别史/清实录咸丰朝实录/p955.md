<!-- { "loadSidebar": true } -->
○丁巳。谕军机大臣等、前因苗练与寿州团练。寻仇滋事。叠经谕令袁甲三等、严密访查防范。并谕令田在田往宿州镇抚后。仍即折回徐州一带。以固北路之防。本日复据翁同书奏、沥陈苗练横行。兵饷已绝。势不能支。请降旨慰勉各摺片。并钞录苗沛霖。致伪总统禀稿呈览。寿州饷需。不至者已五十日。哗溃堪虞。袁甲三昨奏、请于皖省协饷内。明定章程。业经谕令各该省如数拨解。寿营待饷孔亟。该大臣自当不分畛域。著由临淮军饷内。无论多寡。先行通融匀拨。以冀保全大局。至苗沛霖偪胁绅富领旗。并密禀内、有欲句结发逆。抢掠寿州以南一带。并欲攻取两淮、山东、河南、地方。合肥练总褚开泰、所呈苗沛霖禀稿。是否实有其事。或系寿州团练伪造。希图构衅。均未可知。著袁甲三严密访查。如果苗沛霖有句通发逆之事。亦宜不动声色。妥为防范。不可稍涉大意。并严催张学醇、才宇和、将团练仇杀一案迅速秉公查办。毋稍延误。苗练现在过淮筑营。偪胁民圩归服。并著田在田、伊兴额、确查该练动静。密为防备。切不可稍涉张皇。以致激而生变。翁同书密片一件。苗沛霖禀稿。并钞录摺片二件均著钞给袁甲三阅看。将此由六百里密谕袁甲三、田在田并传谕伊兴额知之。　　

○又谕、胜保奏、练兵筹费、添置器械一摺。据称、圆明园八旗包衣三旗兵丁。入枪营操演者向祇二千四百名现拟于八旗护军内。挑出精壮兵一千四百名。统共三千八百名。并添置擡枪、鸟枪、排枪、刀、矛、马枪、号衣等件。共需银六千三百六十余两。请于厘捐盐价罚赔各项银两内提用。或由部筹款一万两。或八千两。发交该营等语。已交户部核议具奏矣。京营训练兵丁。添置器械。除擡枪照数添置外。其余鸟枪等件。著该大臣再行核减。以节经旨而务实际并核实估计究竟统需银两若干。详细确查具奏。毋得稍有浮滥。将此谕令知之。　　

○赏已革大学士瑞麟四品顶带办理吉地工程。　　

○以甘肃哈密协副将黄鸣铎、署安徽寿春镇总兵官。　　

○以防守安徽寿州出力。赏参将吴峻基、巴图鲁名号。游击朱佩芬、守备滕传述、委参领阿克敦、同知言南金、知州任春和等、花翎。知县熊英等、蓝翎。余升叙加衔有差。　　

○以防护直隶永定河上年伏秋。大汛出力。予知府王茂勋等、升叙有差。　　

○戊午。孝仪纯皇后忌辰遣官祭裕陵。　　

○谕内阁、本届京察吏部将盛京五部侍郎开单题请盛京侍郎倭仁等著照旧供职。　　

○又谕、本日义道等、奏参擅撤、摺件之中书。请交部议处。并据肃顺另摺奏参该中书等、请分别严议议处一摺。内阁中书文林、于户部郎中吕赓南、私撤摺件。既无该部文书。又未告知内阁侍读。辄擅自拆封。撤交该员。实属荒谬文林、著即革职。侍读文纲、及委署侍读等于私撤摺件。未能觉察。亦难辞咎。均著查取职名。一并交部议处。　　

○又谕、户部奏、请饬催运米船只等语。奉天额运米石。上年因直隶船只迟延。以致未能起运。实属延玩。著直隶总督严饬押船委员。刻即押催船只。赴奉天领运毋得再有迟误。至本年应需船只。并著该督严饬天津甯河二县克期雇备务于四月内齐抵奉天口岸守候装运并著该将军等严饬经徵各员。认真经理。一俟津船到口。再行赶紧装兑。于六七月间、赴通交纳傥再迟延逾限。即著严参惩办。以肃运务而儆玩泄。　　

○谕军机大臣等、毛昶熙奏、兵勇马队过单。现拟每寨挑选壮丁一名。骑马一匹。于到营后。按照马勇给发口粮。事竣各回原寨等语。捻匪马匹甚多。我军马队过单。仅恃步队追剿。势难得力。自应多添马队。以资攻击。前因马队不能再调。谕令毛昶熙招募马勇。该大臣现于每寨中、派选一人一骑轻而易举。并于投效之人。责令寨长保送。约归陈两属中、可得马队三四百名。办理尚属妥协。惟贼势剽疾异常。恐现集马队。尚不敷攻剿。著于归陈两属之外。再行设法选派马勇。务期多多益善。俾成大队。庶可随贼所向。驰往攻击。另片奏、办理招抚捻首事宜等语。孙葵心在六安境内。既为该逆等拘囚。投诚之意。自必更坚。正宜乘此机会。迅速入手。以免致滋他变。贾臻业已调任安徽。著即饬令该藩司设法办理。毋再稽延。将此由六百里谕令知之。　　

○又谕、户部奏、请饬催寄囤漕粮赴津一摺。上年江浙两省。海运漕粮船只。因天津戒严。在奉天、山东、各口岸。分别暂停寄囤。共漕米一万五千余石。现在春融。海洋安静。著玉明、倭仁、景霖、清盛、即饬各属。将上年寄囤之江浙尾漕克期运赴天津交纳。仍将转运船米数目先行咨报户部以凭查核毋稍稽延将此由五百里各谕令知之。　　

○以直隶天津等处拏办枭匪出力。赏知县毛庆麟、花翎。余升叙有差。　　

○以四川马边等处剿贼出力。赏知县黄汉章、蒋道轸等、花翎。把总何玉春等、蓝翎。余升叙有差。　　

○以河南确山等处剿匪出力。予都司余万明等、升叙加衔有差。阵亡把总谷有富、祭葬世职。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之三百四十二　　

咸丰十一年。辛酉。二月。己未朔。谕内阁、徐之铭奏、回匪袭踞晋甯州城、旋即克复、并江川甯州等处解围一摺。上年十一月闲。云南迤西回匪分股袭踞晋甯州城。经知州熊梦昌等、调集练勇。分队进攻。外委李和、首先登城。外委蒋连璧等、先经改装进城。放火接应。兵勇乘势齐登。毙贼数百名。逃出之贼。复经兵练截杀五六百名。夺获枪炮器械无算。立将州城克复。另股匪首马勇、即马双恩、攻扑江川县城。署知州讷谟谨等、分路剿击。武生周钧等、杀贼三四百名。武生李必汤、矛戳马勇毙命。贼始纷纷败溃出城。追杀三十余里。其攻扑甯州之贼。经知州文廷铣等、分督兵练。竭力守御。并乘夜围攻贼营。枪炮齐施。毙贼无算。复追杀十余里。贼尸遍野。江川甯州两属。均已一律肃清。剿办尚属出力。在事出力员弁。著徐之铭择尤保奏。候朕施恩。　　

○又谕、徐之铭奏、请将前署道员革职提问等语。前署云南迤东道汪之旭、官声平常。前经降旨、送部引见。乃时逾两年。辄敢抗不遵依。复藉图差委。任意延宕。实属目无法纪。汪之旭、著即革职。交徐之铭提问。并查明铜务历年交代。如有亏短情弊。即著从严惩办。　　

○谕军机大臣等、舒精阿奏、筹画安设隔断丈尺、接搭平台、绘图呈览、并请免报销一摺。恭顺皇贵妃金棺。至和裕皇贵妃园寝飨殿。著仍安设东次闲。原设酒桌。著移安西次间。戗桥平台、俱无庸添设。发去朱笔一件。著舒精阿、遵照敬谨办理。所需银两。由广恩库支领。事竣后仍著报部核销。以重款项。将此谕令知之。　　

○又谕、前据僧格林沁等奏、请裁减察哈尔兵额。当经谕令庆昀、查明该处兵额。酌量裁减。以节糜费。兹据庆昀等奏、遵查该处各项兵额。共八千一百六十八名。饷数例祇京兵之半。分守之地。东西计千里以外。南北亦八九百里。与扎萨克游牧。共卫北边。难议裁减。拟将现在甲兵空缺六十三名。暂行停拨。并已拨到旗之二百二十四名。及各旗出征兵内遇有出缺。无丁可补。一并暂行停拨等语。察哈尔各项官兵、控制北面。地方辽阔。近日缉盗防边。更为紧要。且俸饷定额。本较京旗数减。穷困者多。既据该都统等、查明情形。自未便遽议裁减。著仍循旧章办理。所有甲兵等空缺。并著无庸停拨。以重边防。惟该处兵丁从前徵调时。临阵多不得力。该都统等、务宜汰除老弱。简补精壮。随时讲明纪律。认真操演。以备徵调。庶几兵归实用。饷不虚糜。将此谕令知之。　　

○又谕、徐之铭上年十月闲奏、请令张亮基在任调理摺内、有七月二十四日护提督褚克昌阵亡之语。未见专摺奏报。是否摺件遗失。著该抚查明该总兵阵亡情形。详细具奏。其回务副掌教徐元吉、武生马如龙、前据该抚奏请、令其办理应抚事宜。此次窜踞呈贡。经总兵何自清、督兵剿击。克复县城。详细情形。摺内亦未据声叙。至楚雄府城被陷时。迤西道宋延春、如何回省。有无逃避情事。均著徐之铭、确切查明。据实详晰具奏。将此由六百里谕令知之。　　

○杭州织造恒起、奏报到任日期。得旨。随时整饬。勿得藉口商贩不通。致亏税项。　　

○以克复云南晋甯州等城。赏知州文廷铣、外委李和、花翎。军功李之凤等、蓝翎。余加衔升叙有差。　　

○补铸云南迤西道关防。楚雄府知府印信。从巡抚徐之铭请也。　　

○予云南江川县阵亡典史罗宗洲祭葬世职。　　

○辛酉。谕军机大臣等、前据僧格林沁等奏、黑蓝二旗捻匪、复窜菏泽。拟亲督乡团、前往会剿。当经谕令该大臣等、宜严扼边濠。不可经临前敌。致令再有挫失。本日据僧格林沁等奏、捻匪五旗并出。分股在定陶、曹县、菏泽等处滋扰。该大臣行抵大义集。各州县乡团。因贼势过众。胆怯不能协剿。现在仍回唐家口。激励官兵。防守河岸等语。此股捻匪既号称十余万。凶悍异常。各属乡团。未能协助官兵。但各守村寨。必须互相联络。方能杜贼窜扑。该大臣等、仍当激励赵康侯等、令其分饬乡团。遇贼即击。毋令贼踪北窜。现在裁汰陕甘官兵二千余名。兵力更单。惟有将牛头河、及运河等处各要隘。严密防守。以固北路藩篱。俟袁甲三、会同田在田、伊兴额等、分兵剿办。将捻匪后路牵制。该大臣再当酌度机宜。督兵策应。此时宜仍遵前旨。不可锐意轻进。再蹈从前覆辙。将此由六百里谕令知之。　　

○又谕、前因绵性奏、变通私徵改充公用一摺。复据奏派令回子郡王爱玛特、查明户口。并有伯克勒索钱文情弊等语。先后谕令常清等、严密访查。并将变通私徵有无流弊之处。迅速据实具奏。本日据英蕴、奏参绵性私设盐课。并未与各城商办。于上年三月开徵。每月每人收普尔钱二文。三品伯克至七品伯克。按品级每月交钱五十文、三十文不等。收至三四个月停止。并向安集延外夷。每月挨名收要吃饭盐钱。以致安集延夷人递禀申诉。至该大臣具奏变通私徵。转为公用。应俟奉旨允准。再为举行。辄即咨调已革阿奇木伯克阿密特、并擅留爱玛特、办理清查户口事件等语。绵性私设盐课。并向安集延外夷一律徵收。似此任性妄为。深恐激变地方。著常清、景廉、查明绵性所收钱文若干。作何用项。并查明爱玛特、如有勒索回众情事。即一并据实参奏。勿稍徇隐。将此谕令知之。　　

