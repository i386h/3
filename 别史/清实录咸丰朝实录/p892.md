<!-- { "loadSidebar": true } -->
○又谕、前据张芾奏、普承尧一军。僻守一隅。无济于事。当谕毓科、饬令该总兵、统率所部。移劄马田、或洋湖陂等处。以资堵剿。兹据该抚等奏称、九江为江楚咽喉。关系两省全局。普承尧一军。坐镇浔防。万不可少。该总兵从前分军援剿建德。兼扼彭湖。已属跋前疐后。现在江省调兵援苏援浙。九江、饶州等府。处处空虚。若移营他处。则距浔愈远。转置两省门户于不顾。设有疏虞。所关非浅等语。皖南自克复泾旌石太后。建德防守稍松。所有普承尧所部兵勇。自未便令其深入皖境。致有顾此失彼之虞。著毓科即饬普承尧、统率全部。择要扼守。以顾江楚门户。与彭玉麟水师、互相策应。兼为曾国藩所统一军、后路声援。至该总兵现驻运下隅坡地方。僻处一隅。势难兼顾。并著饬令相度地势。另行移劄。专顾浔防。并控建德。以遏贼氛而固疆圉。并著毓科、知会张芾、遵照。将此由六百里谕令知之。　　

○军机大臣等奏、咪夷信件。可否令恒福接收。得旨。俄夷寄京信函。著恒福派员接收。持送京师。至咪夷信函。碍难接收。可告以俄国现有驻京学生。尚可递送。若事涉通商。总在五口钦差方能办理。咪国于去岁已换和约。无可再议。实不能代为递送。即使咪国钦差到此。递有信函。亦必咨照上海钦差办理。　　

○补铸江西吉安府照磨印信。从巡抚毓科请也。　　

○命湖南道员李瀚章、改归江西补用。办理厘务。安徽丁忧知县叶兆兰、署安庆府知府。办理团练。　　

○以擅加军饷。革江西道员冯席珍职。　　

○以不遵调遣。革江西游击刘胜祥职。拔去蓝翎。留营效力。　　

○庚申。谕军机大臣等、前据胜保、翁同书、先后奏称、捻首孙葵心乞降。当经谕知胜保、必须杀贼自赎。真心来归。再当酌办。不可轻率从事。兹据胜保奏、该捻首极知感畏。情愿自拔迷津。率众薙发。拟先派员前往料理。再行择日定地受降。并将翁同书致胜保信函。及孙葵心投诚禀词。一并呈览。孙葵心系著名捻首。人数众多。若能抚之归来。群捻亦易于慑制。其机自不可失。惟此辈狼子野心。难保不因人多乏食。穷蹙来归。以投诚为领饷之计。设或受降以后。其部下人众。因所欲不遂。仍复四出掳掠。扰害地方。是以有用之经费。豢养盗贼。其弊何可胜言。胜保前已有旨、令其来京以三品京堂候补。著翁同书、察看此事。有无把握。如果真心投诚。即著该抚接办。其应如何驾驭。及受降以后。部下人众、如何分别遣散、妥为安插之处。均著该抚通筹大局。悉心经理。毋得稍涉大意。致贻后患。将此由六百里谕令知之。　　

○又谕、胜保、庆廉奏、进剿亳州捻匪、攻克贼圩一摺。李河溜及黄庄贼圩。为捻匪入豫要路。现经官军攻毁殆尽。自应乘此声威。速行进攻。将亳州境内各贼圩。一律剿除。著庆廉、即行督饬带兵各员。与关保协力防剿。一应团练剿抚事宜。并著妥为布置。该抚身任地方。责无旁贷。务须尽心筹画。毋得迁延贻误。致负委任。将此由六百里谕令知之。　　

○又谕、刘长佑奏、越南正贡届期、据呈请旨、并可否饬令于来岁年底到京各等语。越南国上届应进例贡。因内地军务未竣。谕令缓至下次两贡并进。来年复届贡期。既经该国王沥诚恳请。若再行展缓。转不足以示怀柔。所有越南贡使。著准其于来年六月以前到京。呈进贡物。不必俟至岁底。惟广西军务未平。尚须绕道行走。应如何早行开关。俾该贡使等得以如期抵京。即著刘长佑、酌度情形办理。将此谕令知之。　　

○以内阁学袁希祖、署户部右侍郎。兼管钱法常事务。都察院左副都御史朱凤标、署刑部右侍郎。　　

○以攻克亳州李河溜捻圩。赏知县田玉梅、都司赵喜义、巴图鲁名号。余加衔有差。　　

○以缉捕勤能。赏奉天佐领崇禧、花翎。防御庆恒等、蓝翎。余升叙有差。　　

○以攻克安徽枞阳地方。赏知州疏长庚、花翎。　　

○辛酉。谕内阁、前因户部宇号月支经费。议请加增。未经奏明。该司员等混入奏销案内。汇总开销。谕令管理宇号奏销。及标画存稿之户部各堂官明白回奏。兹据翁心存、全庆、沈兆霖、基溥、宝鋆、先后回奏。据称该司员办理五宇奏销时。逾限数月。催令赶紧清算。因宇商添支经费。曾经翁心存等、驳核议减。并未奏明。该司员已将此款列入奏销清单。并奏销后始补画存稿。均未查出。自请严议议处各等语。宇号月支经费。系奏明定数。即使不敷。酌议加增。亦应奏明办理。乃该堂官等、于酌添经费。未能专摺陈奏。递任该司员等、列入奏销清单。并当时未立存稿。事后始行补画。种种错误。咎有应得。翁心存、沈兆霖、基溥、宝鋆、均著分别交吏部、都察院、严加议处。全庆于办理五宇奏销时。尚未到任。惟随同补画存稿。亦有不合。著交都察院议处。　　

○谕军机大臣等、文煜奏、近日夷情一摺。据称、该夷日在洋面抢船。本有欲游蓬莱之说。近又闻无暇往游。孟酋已到。问巡检严国祁、由烟台赴天津有大河否。该酋带来兵千余人。马三四百匹。马高大者约有五尺。炮车三十余架。听其口气。似欲于过暑后。放船至海丰县属之大山地方。再行水陆并进。直赴天津。所抢船只。问作何用。据云用搭浮桥、装草料。请饬僧格林沁、调派马队。前赴盐山扼截。至所到烟台海口。夷人及广东人。约共一万数千人。小车共二百五六十辆。马共八百余匹。牛共一百六七十只。粮食军械不计其数等语。夷人于烟台海口。愈聚愈多。并探有欲由海丰水陆赴津之信。实属居心险诈。现已谕知文煜、派委司道大员。克日前往该处。筹办防堵。盐山等处。为海丰赴津必由之路。应如何派拨官兵。前往该处择要驻劄。以资扼截。即著僧格林沁等、熟筹妥办。至夷人如果由山东陆路深入。官军与之接仗。务须步队在前。随后以马队继进。藉收抄截之效。马队断不可远迎。傥以马队为前敌。恐一挫不可复振。步队更难为力。并著该大臣等、妥为调派。再昨令僧格林沁等、将备调官兵二千名。交派出得力大员管带。与克兴阿所带之京营官兵二千名。分作两营。一并驻劄青县。谅已遵照办理。前谕令乐善带领马队。必须探明该夷、或由山东陆路直奔京师。抑或抄袭大沽后路。该大臣务当相机截剿。勿堕该夷分我兵力之诡计。本日复谕春佑、玻崇武、各将备调热河、密云兵、各五百名。并谕庆昀、挑选察哈尔马队一千名。一并前往青县驻劄。均交克兴阿管带。以上各项兵丁、所需口粮。著恒福。宽为筹备。于该处附近一带。另设粮台。以供支放。或即由天津粮台支放。毋令缺乏。将此由五百里密谕知之。　　

○又谕、本日据文煜奏、续探夷情欲由大山赴津、请饬由津酌拨马队迎截、并夷人又续到人马一摺。夷人陆续到烟台者。约共一万数千人。炮车马匹。亦复不少。探闻过暑后。放船至海丰县之大山地方。再行水陆兼进。直赴天津等语。本日已谕知僧格林沁等矣。盐山等处。为海丰赴津必由之路。应如何派拨马步官兵。前往该处驻劄。令该大臣等熟筹妥办矣。至文煜所拟、俟添募之勇齐备后。即以一千名驻劄该处密防。所筹均属周妥。然募勇不知团练得力。著即行遴派司道大员。前往相度地势。择要布置。以期有备无患。至福山城内、及烟台等处地方民人。因该夷滋扰。多有迁移。足见该处百姓。深知大义。该抚惟当听其自然。以期无拂舆情。不可强行禁止。致令该民人等、为所掳胁。更可诇知内地虚实。昨据玉明奏、该夷轮船。驶入奉天之旅顺口、羊头洼等处。登岸抢掠食物。该二处乡民。聚集二三千人。持械喊逐。该夷惊窜回船。驶出口外。不敢停留。可见该夷尚有畏惧百姓之心。文煜当于民间接济分物、私相交易、严切禁止外。仍须将团练事宜。迅速举行。使该夷知众怒难犯。不敢肆行滋扰。即不必因兵不敷调、另请增勇也。将此由六百里密谕知之。　　

○又谕、前因各路军务未竣。谕令托明阿、于西安驻防兵内挑选一千名。以备调遣。惟西安驻防余丁尚多。若挑选训练。足备缓急之用。著托明阿、保庆、乌兰都、认真选择。勤加操演。所需口粮。并著与谭廷襄、商筹间款。作为该余丁、操演经费。该将军等、务当随时训练。毋致有名无实。其挑选若干名。并著先行具奏。将此谕令知之。　　

○又谕、有人奏、四川提督占泰、当贼在自贡两井时。驻兵丁游。并不出战。屡次虚报胜仗。二月初八日。在马踏井大营。庆贺生辰。令将弁拜寿。收受礼物。贼窜五通桥、牛华溪等处。该提督仍驻兵荣县。半月之久。迁延不进。致贼连陷眉州、青神、彭山、蒲江、邛州等处。三月十九日。贼窜名山。仍不追剿。以致名山又陷。且以克复冒功。并有殴打知县刘棣威、需索供给。民人徐恒顺等、在建昌道鄂惠处。禀告有案等语。又有人奏、占泰怯懦无能。拥兵自卫。且忌功妒能。不许人打仗。井研县知县刘棣威、因禀其逃避。该提督喝令随从捶击几殆。所过州县。恶其扰害。闭门不纳。甚致开炮轰逐。总兵虎嵩林、亦有贼至按兵不动之说。四川臬司蒋徵蒲、由捐纳道员、坐升臬司。督办军务。怯懦无能。又四川近来办事。大权全归于成锦龙茂道濮贻孙。其人由佐杂捐升道员。无孔不钻。无恶不作。通省以其贪而忘祸。或呼为扑灯蛾。曾望颜初到四川。声望颇重。传闻该道有馈送该督黄金三百两之事。后遂遇事挟制。肆无忌惮。该道又借军饷为名。按亩歛钱。每日二文。十日一收。差役四出骚扰。大半皆饱该道私橐。候补令武姓、欲揭其劣迹。该道饵以即补好缺。久而食言。武知县厉声相向。该道惭沮无辞等语。事关吏治隳坏。军务废弛。虚实均应彻底根究。著崇实、会同东纯、确切查明。据实参奏。毋得稍有不实不尽。自干咎戾。将此由五百里谕令知之。　　

○江苏学政孙葆元、奏江阴等处情形。得旨。时事艰难。汝虽任学政。自应振刷精神。不可豫存退志。　　

○以内阁学士清安、署工部左侍郎。　　

○以正黄旗满洲副都统察杭阿、署右翼前锋统领。兵部右侍郎载崇、正黄旗蒙古副都统富明、署正白旗蒙古副都统。统管内务府大臣明善、署正蓝旗满洲副都统。　　

○调热河、密云、官兵各五百名。察哈尔马队官兵一千名。赴直隶青县驻劄。命护军统领克兴阿、统带。　　

○以山东兰山剿匪出力。赏知县沈沅、花翎。五品军功刘志和等、蓝翎。协领富尔荪、以副都统用。　　

