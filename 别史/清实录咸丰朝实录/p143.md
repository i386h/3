<!-- { "loadSidebar": true } -->
○又谕、罗绕典等驰奏、逆匪攻偪省城。于妙高峰上、挑土肩石。欲建炮台。经鲍起豹。督饬将备。用大炮击毙数十人。鬨然四散。又踞鳌山庙、及马姓高屋。于墙隙开放枪炮。我兵一面阳与接仗。一面密遣兵壮。分投放火。将鳌山庙。及马姓高屋烧毁。俾该匪不能藏身。布置尚合机宜。惟金盆岭之沅州协副将朱瀚、及石马铺之陕西各营盘。均先后失利。兵勇四散。现在该匪麕集南门外之金鸡桥。并浏阳门外之较场。时复游奕小乌门等处。人数甚众。昼夜环攻。该抚等、惟当设法守御。力保危城。以待救援。再该匪现聚南门等处。其北路一带。谅不至于阻隔。所有城内应需等物。务须设法转运。源源接济。毋致有匮乏之虞。方可持久。仍须时出奇兵。以挠贼势。赛尚阿、统领大兵此时谅已行抵长沙湖北提督博勒恭武劄营岳州。去长沙甚近。计不日亦可带兵赶到徐广缙、自广西督带精兵。计已行抵楚境。该抚等、惟当激励守城兵民绅勇。竭力固守。无稍疏懈。并安抚居民。密察奸细。示以镇静。勿令惊惶。各路援兵一到。即饬城内兵勇、与城外各兵。并力夹击。俾贼进退无路。庶不难转败为功也。陕西陕安镇总兵福诚、潼关协副将尹培立、并沅州协副将朱瀚、现在城外何处。溃兵如何收集。有无退避情事。查明具奏。将此由六百里加紧谕令知之。　　

○又谕、据罗绕典等奏、湖南省城、情形危急一摺。该大臣等、统领重兵。防剿贼匪。保卫地方。是其专赋乃任听贼众猖獗。进偪省城。漫无应援。且省城被围情形。已两据驰奏。何以该大臣等、并未具报。即使驿路梗塞。亦当设法绕越。一面迅速奏闻。一面派兵赴援。现据罗绕典等奏称已叠次飞咨该大臣等、派兵救应。是文报犹未阻绝。岂奏报转难驰递耶。著将现在贼势。及剿办情形。迅即据实具奏。并著赛尚阿、统带各路将弁兵勇。赶赴长沙。合力援剿。目下省垣十分危急。傥有疏虞。更难措手。徐广缙、此时想已带兵抵楚。湖北防堵之兵。已谕令相机赴援。该大臣、务当振刷精神。策励将士。毋再玩延。致干重罪。将此由六百里加紧谕令知之。　　

○湖南巡抚骆秉章奏、粤匪窜扰楚疆。各属防剿吃紧。请将上年钱粮奏销。再行展缓。得旨。著俟军务完竣。即行造册报销。毋任延宕而归核实。　　

○赏土默特贝子德勒克色楞、紫缰。　　

○庚寅。孝德皇后殡宫月祭。遣官行礼。　　

○谕内阁、现在军务未竣。所有续拨军饷。自应宽为筹备。著宗人府、御前大臣、大学士、军机大臣、会同户部。详议具奏。　　

○又谕、昨因逆匪猝至长沙城外分扰。赛尚阿、程矞采未能迅速派兵。应援截击。降旨将该大臣等、摘去顶带。拔去花翎。本日据实尚阿等驰奏、贼匪仍踞郴州。分踞永兴。派兵分投堵剿。并派催将弁兵勇。星驰赴省应援各等情。该匪自踞郴州后。经该大臣、严饬诸军。分投合击。虽屡获胜仗。毙贼多名。而夥匪仍分窜永兴。安仁攸县。醴陵等处。复敢由闲道、直扑长沙省垣、该大臣、现已飞催邓绍良、所带楚兵一千名、及委员贾亨晋、副将瞿腾龙、所带苗兵各一千名。总兵王家琳、所带河南兵一千名。星驰赴援。并飞饬攻剿郴州永兴之总兵和春、常禄等、分兵星速赴省策应。此时想已到齐。即著该大臣、督饬带兵大员。与长沙城内外兵勇。合力夹击。贼夥虽多。大抵煽惑土匪。裹胁穷民。谅此乌合之众。一经痛剿。即当溃散。不但省围可解。并可尽埽贼氛。傥带兵各员。迁延观望。畏葸不前。即莉立正典刑。毋稍姑息。　　

○谕军机大臣等、本日据赛尚阿、程矞采驰奏、逆匪仍踞郴州。分窜永兴。安仁攸县醴陵现在逐日进攻。分投堵剿各摺片。赛尚阿等、近日办理事务。诸多迟缓。该大臣等、历次奏报。或称调兵未齐。或称临敌遇雨皆系据各路禀报。藉词搪塞。现在贼踞郴州。分扰各县。直偪省城。势甚剽忽。而我兵迁延散涣。即尾追亦不能尽力。所陈合力进剿。分路堵截之处亦恐全无把握。昨已降旨、摘去翎顶。稍示薄惩。该大臣等、务当振刷精神。激励将弁奋勇图功。以赎前罪。断不可任听各营饰词禀报再误事机。据称云南兵勇。临阵怯懦。已将统兵之总兵经文岱。游击吕盛元。白人鹏摘顶示惩。仍著严查该镇将等、如系有心退避。即行严参。已革湖南提督余万清。前于五月二十三日。降旨革职拏问。交程矞采严审定拟。复于六月十七日。令赛尚阿会同审办。迄今日久。并未奏到。此等情节。一经查讯何难定谳。乃亦如此延缓。军律何由整顿耶。著即将此案迅速定拟。并将革职拏问之总兵刘长清、一并讯拟具奏。将此由六百里各谕令知之。　　

○又谕、赛尚阿程矞采奏、桂阳县禀报。广东韶州府属仁化县。七月初闲突有匪徒千余声言欲由乐昌九峰等处窜赴湖南桂阳州一带。已飞咨广东严防等语。前据叶名琛奏称、湖南道州逆匪。窜出分扰。偪近广东交界。当经谕令酌带将弁兵勇。赴连州一带。扼要防剿。计柏贵奉到前旨。亦即驰回广东矣。现复据赛尚阿等称有粤匪欲窜桂阳之信。恐与道州窜出逆匪。句结为患。著叶名琛、仍遵前旨。迅速带兵。驰赴楚粤交界地方。扼要堵剿。务将粤匪余孽。悉数殄灭。以期全境肃清。并严防楚匪纷窜。且与广西声息相通。随时咨会劳崇光、妥为布置。徐广缙不日到楚。剿办谅能得手。如须夹攻。该署督、即督兵越境协击。军营情形。旦夕不同。势难遥度。惟在相机筹办。合力同心。不分畛域。速荡贼氛。以慰廑念。将此由六百里。谕令知之。　　

○两广总督徐广缙奏、广东广西军务未竣。请将本年军政展限举行。从之。　　

○以援剿湖南郴州等处贼匪出力。赏千总黄天伟等、蓝翎。予殉难知州李启诏、孙恩保、教谕欧阳复、祭葬世职。并任所原籍祠祀。　　

○予湖南阵亡把总田庆丰、江学海、外委钟照祖、王文藻、祭葬世职。并撤销误报阵亡把总韩天兴、恤典。　　

○辛卯。上诣安佑宫行礼。　　

○谕内阁、御史范承典、奏请严查京师保甲、以弭盗贼一摺。前因园汛地方。有一夜连劫重案。当经降旨将该管营汛等官。摘去顶带。严加议处。京师园汛重地。理应肃清。该员弁等、如果认真巡缉。何至匪徒纠夥连劫。拒捕伤人。且当朕还宫。已传三筹之后。街道官兵。星罗棋布。竟至任贼远扬。殊出情理之外。著步军统领衙门顺天府、五城、一体迅速严拏务获。尽法惩办。毋使一名漏网。仍将现在管理地面。应如何稽查巡缉、分别劝惩之处。会同妥议章程。详细具奏。至畿南各省。近日连劫拒捕之案。层见叠出。地方官、以缉捕为具文。该督抚、亦仅以一参了事。所谓联庄会哨。其效安在耶。编查保甲。实为弭盗良法。上年曾经通谕各省。一律奉行。著各该督抚、严饬所属、平时于贼匪往来、及窝藏处所。务当实力访拏。一遇抢劫重案。迅速掩捕。毋得藉词报勘。迁延时日致贼远逸。经此次谆谕之后。若再视为具文。缉捕不力。惟该地方大吏是问。懔之。将此通谕知之。　　

○又谕、各省保送水师人员。固应以枪炮为重。箭射亦当兼习。昨日兵部带领引见之广东保送水师守备曾长龄、箭射无准。著发回本省。以外海水师守备补用。仍罚俸四个月。所有原保之两广总督徐广缙、著交部照例议处。　　

○又谕、张亮基奏、行抵湖南常德府、筹办堵剿一摺。逆匪窜扑长沙省垣。经罗绕典、鲍起豹、骆秉章等协力防守。并经赛尚阿等、督饬带兵镇将。迅速赴援。昨复令湖北提督博勒恭武、由岳州带兵接应。现在张亮基、业已行抵常德府城。复调辰沅道所属土兵一千名。镇筸镇兵八百名。并前调之贵州兵一千名。合力进剿。著该抚即亲督将弁。与省城派出兵勇。内外夹击。痛加剿洗。此时徐广缙、计可抵楚。续调各省劲兵。均可陆续驰到。足资攻剿。该抚等、惟当同心戮力。迅殄妖氛。以绥疆圉。　　

○又谕、张亮基奏、请调道府各员。赴湖南差遣等语。云南粮储道崔光笏、贵州黎平府知府胡林翼、湖北黄州府知府徐丰玉、均著准其调赴湖南。以资差委。俟军务告竣。再行饬令回任。　　

○谕军机大臣等、张亮基奏、途次闻警、赶调兵练、设法堵剿一摺。逆匪窜偪省城。情形危急。据赛尚阿奏称、飞饬将弁兵勇。前往应援。昨又谕令湖北提督博勒恭武、由岳州就近带兵接应。此时谅俱赶到。该抚现抵常德。去省较近。自应赶调官兵。及前调贵州之兵。亲督将弁。驰赴长沙。会同各路援兵。与城中合力夹击。迅解省城之围。万不可株守一隅。致误事机逆匪自入楚境后煽结土匪。窜扰各处。冀以牵掣我师。而其大股。及著名首逆。仍踞郴州永兴一带。该抚俟省城解围后。督带精兵。或扼要堵剿。截其来往窜扰之路。或径赴郴州。相机围攻。为捣穴捦渠之计。前已谕令徐广缙、统带广东得胜官兵。驰赴湖南。督办军务。计不日即可抵楚。该抚统辖全省。责无旁贷务当和衷商搉。统筹全局。并力进剿。以期迅埽贼氛。勿负委任将此由六百里谕令知之。　　

○以广州满洲副都统有凤、为杭州将军。銮仪卫冠军、使麟瑞、为广州满洲副都统。　　

○予故杭州将军倭什讷。祭葬。　　

○壬辰。上诣绮春园。问皇贵太妃安。　　

○遣官祭黑龙潭。昭灵沛泽龙王之神。玉泉山。惠济慈佑灵濩龙王之神。昆明湖安佑普济沛泽广生龙王之神。密云县白龙潭、昭灵广济普泽龙王之神。　　

○遣官祭圆明园惠济祠。河神庙。　　

○谕内阁、户部奏、广西兵勇到营。并截支军饷、员弁兵勇数目日期。请饬迅速咨报一摺。著两广总督、广西巡抚、即饬承办各员。按照该部前后指询情节。迅即查明。分别奏咨报部。以备稽核。毋再延宕。其湖南军营。及邻省防堵。一切支销款目。均著各督抚、随时报部。以期核实而杜冒滥。　　

