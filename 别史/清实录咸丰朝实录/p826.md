<!-- { "loadSidebar": true } -->
○乙亥。谕军机大臣等、前据玉明等奏、会议没沟营设防事宜。当谕令僧格林沁、酌量情形具奏。兹据奏称、没沟营毋须设防。添筑炮台营垒。诸多窒碍。莫若在田庄台地方。严密布置。较为得力等语。所奏情形。较为详晰。应即照所议办理。至田庄台营垒炮台。尚嫌卑薄。著玉明等豫先备办木植。一俟来春。即将营墙里外各竖木桩。用土培厚原筑炮台。丈尺较低。亦著加高。以资抵御。由津运往之炮位。及原有炮位。如不敷用。即咨明僧格林沁、再拨二三十位解往。如需大炮。须俟明年添铸后。方能拨运。铁戗不雷。既于田庄台河底、不甚相宜。自无须安设。余著该将军等、按照所奏。妥为布置。毋稍大意。原摺著钞给阅看。将此由五百里密谕知之。　　

○又谕、御史普安奏、访闻良乡县属黄土坡。系水路通衢。商贩所聚。该县贡生郑吉祥、句串户书杨斌、申配、土棍郑吉承、郑二、刘三、刘四等私设瑞兴顺牙行。勒价收买。苦害商贾。囤积居奇。并各有绰号著步军统领衙门、顺天府、各派妥员。前往访查。如果实有居奇囤积情事。即行严拏审讯。按律惩办。傥系各乡户收获存粮。有人挟嫌诬陷。亦不可不详细查察。毋令胥役藉端扰累。原摺著钞给阅看。将此各谕令知之。　　

○又谕、曾望颜奏、请调邻省精兵赴川助剿一摺。该署督接有凤来函。以滇匪数千围扑叙州府城。请调陕西兵一千名赴川助剿。并欲调湖南兵二千名。湖北兵一千名。选派得力之将。统带赴川。会同剿办。固为保靖蜀疆起见。惟滇匪入川。其始不过数百人缘带兵提督万福、畏缩不前。致裹胁众多业经降旨将万福革职。命皂升补授四川提督。马天贵署重庆镇总兵。即由该署镇统兵由富顺进剿。皂升亦统带渝城兵勇。会同前永甯道陈枚进攻。该带兵等官。傥能振作士气则区区小丑。不难立就殄除。岂得谓川兵尽属无用。必待借资他省耶。湖南北兵数虽多防剿吃紧。未能遽调。所请著暂无庸议其陕西兵一千名。并清军厅火药一万斤。均著准其调往川省。以备征剿。曾望颜到川后。惟当严申军律。督饬进剿。随时体察情形。再行奏闻。将此由六百里谕令知之。　　

○钦差大臣科尔沁亲王僧格林沁等奏、严防海口情形。得旨。前谕不可先行挑衅。实为要语。若该夷轮船冲击。毁具开炮。或登陆抄袭。亦断不可致失机宜。慎之。　　

○署四川总督曾望颜奏、前接翰林院编修徐昌绪信。罗陈川省形势具徵学识。请饬令回籍。帮办团防事宜。得旨。所言颇可采择。皆汝任封圻者。应留心紧要之事所请之处。著不准行。　　

○江苏巡抚徐有壬奏报江海关一年期满徵收内地商税数目。得旨。所奏殊属含混。欲将此循例奏报之件隐为药税定则。可恶之至。　　

○拨陕西司库银十万两。解赴直隶天津军营。以备军饷。　　

○蠲减江苏上元、江甯、溧水、高淳、江浦、六合、仪徵、江都、句容、甘泉、铜山、邳、砀山、丹阳、金坛、溧阳、长洲、元和、吴、吴江、震泽、常熟、昭文、昆山、新阳、太湖、华亭、奉贤、娄、金山、上海、南汇、青浦、川沙、武进、阳湖、无锡、金匮、江阴、宜兴、荆溪、靖江、太仓、镇洋、嘉定、宝山、崇明、宿迁、四十八厅州县及苏州、太仓、镇海、金山、镇江、扬州、徐州、七卫被兵庄屯、本年额赋及各项徵银有差。　　



清文宗协天翊运执中垂谟懋德振武圣孝渊恭端仁宽敏显皇帝实录卷之三百　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。十一月。丙子。谕内阁、高德林、陈焘、张艺达、王金榜、均著交刑部、会同原派审之王大臣、归案严审。商人朱楦、民人章正仁、均著听候传质。已革户部司员荣溥等、有无通同舞弊。一并讯究。陈焘、张艺达、并已故之章竣川、在京寓所财产。著步军统领衙门、查封备抵。　　

○谕军机大臣等、有人奏川省匪徒滋事。系地方官激变等语。据称、本年九月闲。有川省本地民人数起。自云南购贩烟土。至叙州府属筠连县地方。因该县徵收税银较多。未能如数应付。议留二人为质。余往措银交纳。该县以报获奸细解府。该府将二人驳诛。遂至纠众踞城。分陷高县庆符二邑。如果属实。是该府县扰民激变。及至叠陷县城。遂以滇匪阑入为词。重烦兵力。曾望颜甫经署任。无所用其回护。著即查明据实严参。如系本省匪徒藉端滋事。即可设法解散。至该地方文武各员。并著查明下落。一并具奏。原摺著钞给阅看。将此由五百里谕令知之。　　

○追予故湖北提督向荣、入祀江苏名宦祠。从两江总督何桂清等请也。　　

○丁丑。谕内阁、都察院奏、浙江民人章启丰等、遣抱告张启山以官吏通同舞弊等词。赴该衙门具控。据称、会稽县蠹书朱克振、郦光奎、樊希成等、于该县钱粮。加收浮勒。每年可收十余万两。官吏朋吞。捏报灾歉。拖延不解。并重徵米石。每年可得一万八千余石。复将大户分作零户。累年不解。希图豁免。又藉修塘为名。按亩勒派。侵吞塘捐。挟该民人上控之嫌。私押班馆。陵虐殴打。莫县主、刘县主、均得受陋规。不肯究办。并府尊袒护各等情。此等蠹书。通官舞弊。于该县诀口钱粮。胆敢任意勒折浮收。侵吞肥己。至十余万两之多。实属大干法纪。知县莫姓、于丁忧后。仍在库书丽姓家居住。知县刘姓、庇护书吏。均难保无串通舞弊情事。著罗遵殿按照所控各情。亲提人证卷宗。秉公严讯确情。按律定拟具奏。　　

○又谕、瑛棨奏、审拟营兵唆闹厘局一案。并请开复署副将等官顶带一摺。河南署荆子关营副将文志、署淅川厅同知萧厚均、前因兵丁唆令妇女、赴荆子关厘局藉端滋闹。该员等未能约束弹压。当经降旨。一并撤任。摘去顶带。兹据奏称、该员等被参后。即会同将首从各犯拏获。尚知奋勉。文志、萧厚均、均著准其开复顶带。萧厚均仍留河南补用。文志于营务未能谙练。著注销记名参将。仍回佐领本任。　　

○又谕、和春奏、浦口逆援、攻陷官兵营垒、现在严扼江浦、自请议处一摺。皖北粤逆。纠集死党。屡扑浦口大营。提督周天培派兵迎击。并经张国梁派拨兵勇。前往援应。讵以贼势过重。官兵众寡不敌。致周天培力竭阵亡。营盘失陷。现经张国梁亲自驰赴江浦截击。著即督饬将士。实力扼剿。务将下窜逆匪。悉数歼除。钦差大臣江甯将军和春、帮办军务江南提督张国梁、于逆贼窜扰。未能先事豫防。实有应得之咎。均著交部议处。　　

○谕军机大臣等、本日据和春奏、浦口逆援、攻陷官军营垒、现在严扼江浦一摺。江浦九里山一带。逆营绵亘。三面环伺。偪我县城。情形自属万分紧急。张国梁业已督同张玉良等、渡江驰援。颇有斩馘。并经和春派冯子材带兵三千驰往。听候张国梁调遣。现拟分据要害。堵截兼施。所筹均尚周妥。著和春等、激励将士。先将九里山一带逆营。层层埽荡。以次攻复浦口。免致贼氛延蔓。另片奏贼目韦志俊、投诚效顺。献出池州。其所部之众。已由李成谋、带赴杨载福水营。听候安插各等语。该义勇自拔来归。志堪嘉尚。惟所部之众。人数自必不少。其如何妥为安插。及筹计口粮等事。该大臣务当与官文等、妥商办理。不可稍涉大意。将此由六百里谕令知之。　　

○以陕西陕安镇总兵官王浚、为湖北提督。湖南岳州城守营参将黄靖、为陕西陕安镇总兵官。　　

○予江南浦口阵亡湖北提督周天培、祭葬世职。谥武壮。　　

○予江南六合阵亡参将邓联科、都司陈安泰、守备马占彪、陶秉贤、防御根林、千总赵连、潘怀珍、刘子意、把总全庆、崔万昇、何志芳、外委彭仲、张文梓、刘殿魁、祭葬世职。　　

○戊寅。圣祖仁皇帝忌辰。遣官祭景陵。　　

○谕内阁、诚明奏税课被劫、请饬严拏一摺。据称、奉天牛庄解往山海关税银二万九千余两。行至甯远州二台子屯地方。路遇骑马强盗多人。劫去盈余银一万六千一百八十余两。耗羡银一千二十余两。请饬严拏等语。税课为国帑所关。所有经过地方。该文武宜如何小心防护。兹据奏称、被劫银两。竟至一万七千余两之多。实非寻常疏忽可比。盛京将军玉明、兼管奉天府府尹倭仁、奉天府府尹景霖、均著交部议处。并著该将军等遴选委员。并饬地方官。一体严拏。赃盗务获。从重惩办。其经过地方之疏防文武各员。均著查明严参。以重帑项。　　

○谕军机大臣等、现在德勒克多尔济启程来京。库伦掌印办事大臣。业已简放色克通额。所有印房文案各件。著色克通额即带同妥员。亲往严密检查。毋任该章京等有隐匿短少等弊。并著于查明后。即行具奏。将此谕令知之。　　

○以正红旗蒙古副都统克兴阿、兼正红旗护军统领。　　

○己卯。上御洞明堂、句到朝审情实罪犯。停决绞犯一人。余三人予句。　　

○谕内阁、户部奏、各省欠解奉天等省俸饷。请旨饬催等语。奉天等省兵丁饷需。全赖各省拨款接济。兹据该部奏称、节年欠解。为数甚钜。屡经奏咨严催。未据报解。殊属疲玩。著直隶、山东、山西、河南、陕西、各督抚。并长芦盐政。迅即查照欠解各款。如数解至奉天省交纳。毋再迟延。其吉林长春二厅烧锅。应交初限带徵市钱四万吊。并著该将军照数催齐。以充俸饷之用。　　

○又谕、成琦等奏、商运米石、验收完竣一摺。江苏省商运漕米八万九千六百九十四石零。除应晒晾之三百石。由该仓场侍郎另行办理外。余已验收完竣。惟据奏称、米质柔嫩。不堪久存。著户部于开放俸米甲米时。先行搭放。至此后江苏省起运米石。著该督抚等督饬所属州县。拣选乾洁好米备运。并不得籼粳并收。以重仓储。　　

