<!-- { "loadSidebar": true } -->
○谕军机大臣等、张芾奏、逆匪攻扑省城。连发地雷、经兵勇抢护获胜一摺。据称六月二十三日寅刻。该逆于前次轰塌城垣缺口之西。复用地雷轰塌城身四丈有余。贼众蜂拥而至。江忠济与已革九江镇总兵清保、督同楚勇将贼击退、右边复轰塌五丈有余。江忠济拌死持刀。督令兵勇向前。贼目手执黄旗。乘势上城。江忠济、与把总何正杬、奋力迎杀。将贼目歼毙。众勇枪炮齐。施贼始败退。该逆于缺口之东。又用地雷轰塌城身六丈。守备李辅朝等、站住缺口。已革游击长春等、督令兵勇抵御。粮道邓仁堃等、复带领练勇。将贼杀退。张芾派令总兵马济美等、自永和等门分路击贼。都司戴文兰、奋不顾身。追杀贼二十余名。前后毙贼二百余名。夺获器械多件等语。逆匪围扑南昌。连次用地雷轰陷城墙。经该省文武合力堵御。俾得化险为平。所有轰陷城垣。业已筑复。在事各员。均属奋勉可嘉。著张芾择其尤为出力者。随时保奏。以昭激劝。将此由六百里谕知张芾、并谕陈孚恩、江忠源知之。　　

○又谕、本日据张芾奏、逆匪连发地雷、经兵勇抢护获胜、请饬催大营所派云南官兵、及湖南所派镇筸镇兵、星速赴援等语。逆匪攻扑南昌、连次用地雷轰塌城墙。经张芾等、督率文武绅民。协力堵御。俾得化险为平。惟省城被围日久。而逆焰方张。援兵不至。势甚可危。向荣前派总兵音德布带兵一千二百名。驰往援剿。镇筸镇标官兵。亦经该督抚派员带赴江西。现在该省情形万分紧急。著该大臣等、迅即飞催带兵各员星夜驰往。合力会剿。以解南昌之围。毋稍迟误。又据张芾奏、沿江尚有匪船。或数十只、或数只、驶往上游。恐为江西接应。著向荣派拨兵船。沿途截剿。勿使连墙西上。将此由六百里各谕令知之。　　

○调广东布政使郑敦谨、为河南布政使。河南布政使严正基、为广东布政使。江甯布政使陈启迈、为江苏布政使。以四川按察使文煜、为江甯布政使。陕西陕安道周鸣鸾、为四川按察使。　　

○命降调江苏布政使倪良燿、仍留江苏差遣。并办理海运事宜。　　

○以查拏江北土匪出力。赏知州郭世亨、游击刘玉豹等、花翎。都司李成虎等、蓝翎。余升叙有差。　　

○缓徵两浙、横浦、浦东、袁浦、青村、下砂头、下砂二三六场。被贼灶户新旧额赋。　　

○抚恤日本国遭风难夷如例。　　

○乙卯。皇后千秋节。宫内行礼如仪。停止筵宴、及在外公主、福晋、命妇、进内行礼。　　

○谕内阁、怡良、许乃钊奏参、捏病规避之委署知县一摺。江苏试用知县王庆嵩、委署吴江县事。该县有应行筹补前任欠解海运米石。系紧要款项。辄敢托病告假。实属有心规避。王庆嵩、著即行革职。以示惩儆。江苏为财赋重地。如果地方官办理得宜。小民具有天良。断无不踊跃输将之理。何至州县视徵漕为畏途。临委捏病。总由向来浮勒过甚。以致民力凋敝。追呼愈迫。抗欠愈多。后任无从著手。病国病民。莫此为甚。江苏如此。他省可知。嗣后著有漕各督抚、严饬所属徵收漕米。当视向办章程。力求撙节有减无增。俾民知爱戴。自无不感激输将。庶正供不致有亏。而官民亦不致交困。其有仍前浮滥。刻剥民膏。下拂舆情。上亏国课者。即著严参惩办。勿稍姑容。　　

○河南巡抚陆应谷奏、拏办桐柏县捻匪歼除殆尽。得旨。摉拏逸匪。务期净尽。不可再任句结。又奏、请饬部拨饷银二三十万两解赴徐州粮台。批。户部速行妥议。江南河北各粮台应行接济之处。著酌量缓急筹办。　　

○丙辰。上诣寿康宫、问皇贵太妃安。　　

○谕内阁、胜保奏连日续获胜仗、现在内外夹攻一摺。怀庆贼匪。经大兵节次进仗。斩捦甚多。初六日。托明阿、胜保、善禄、会同分路进攻。逆匪分股抗拒。托明阿、善禄、将东北正东二股贼匪击毙二百余名。其南股贼匪甚众。胜保督率将士。挥兵迎击。先用枪炮击毙一百余名。逆匪纷逃。我兵乘势掩杀。复毙数百名。该逆复由东北拥出。直扑胜保阵前。我兵俟其扑入。奋勇迎剿。击杀数百名。其西南一股。经西安马队副都统双成、及黑龙江马队。分抄截杀。枪毙百余名。中箭而逃者无数。自辰至酉。统计杀贼八九百名。其摇旗领队之长发贼。均被杀死。逆匪围城。屡经官兵痛剿。贼胆已寒。无难殄灭。现在恩华等、各带官兵。移营前进。著即会同托明阿、胜保、善禄等、分路夹击。迅解怀庆之围。并严杜贼匪窜逸之路。务将逆党歼除净尽。肃清河北。以慰朕怀。　　

○谕军机大臣等、花沙纳等奏、编查保甲、请设巷长总甲一摺。并酌拟章程呈览。京城巡防章程。前经降旨、著步军统领衙门。分饬五营、及城内八旗地面各官。于所属铺户居民。详细查察。兹据花沙纳等奏称、九城以内。拟立十家总牌。联名互保。添设巷长。按册稽查。所奏各条。是否可行。有无窒碍之处。著载铨、体察情形。核议具奏。原摺单均著钞给阅看将此谕令知之。　　

○又谕、胜保奏、连日续获胜仗一摺。并令西安马队随同进剿等语。昨以恩华、董占元、等劄营均在丹沁两河之北。距贼太远。特谕令拔营前进。偪近贼巢。方能与怀庆城外胜保、托明阿、善禄、西淩阿等兵。声势联络。若但于河北遥为声援。即使小有斩获。仍不能解郡城之围。且胜保等、兵力较单。傥无人接应。怀庆致有疏失。各路统兵大员。岂能置身事外。现在柳园口、防河之天津兵三百名。已由胜保札调赴营。文冲劝谕团练。缓不济急。著讷尔经额、仍遵前旨。迅即饬令松玉、德坤、带兵驰赴胜保军营。并令由武陟渡河。较为迅速。不可赴丹河以北。致延时日。并严饬董占元、移营前进。不得因前次轻进失利。又复观望。前有旨、令将托云保所带官兵。留于河北。著即拨给马匹。饬令迅赴胜保军营。听候调度。恩华统带重兵。著即会同托明阿、胜保、督饬各路将弁。相机进剿。速解怀庆之围。将贼匪歼除净尽。毋令复有窜逸。至严防河口。已有旨、令该督抚暨河督妥办。并叠谕哈芬、严防太行要隘矣。恩华、托明阿、胜保等军营。均与讷尔经额、相距尚远。若必待往返咨报。联衔具奏。转恐稽延时日。嗣后何人接仗。即由何人奏报。如会同进兵。即联衔具奏。以慰朕念。将此由六百里各谕令知之。　　

○又谕、张芾奏、贼匪扑营、总兵阵亡、经兵勇截击、转败为胜一摺。逆贼围攻南昌。我兵防守甚严。复有马济美、戴文兰、两军。分扼东西两面。该逆前无可乘。旁有牵制。铤而走险。为此扑营之举。其意实图扰我营盘。进占地势。现在马济美。既已阵亡。所带官兵。必须统领得人。阿隆阿、虽兼署镇篆。其进贤永和两门营盘。能否兼顾。亟须妥筹布置。广东援兵。到尚需时。未可株待。音德布、此时想已带兵赶到。湖南兵勇。已于六月十八等日。先后启程。计亦陆续可抵南昌。该抚仍当会同陈孚恩、江忠源、妥为调度。以战为守。此次转败为胜。该抚等均能亲身督战。其带勇各员。分门出队。亦皆踊跃效命。果能始终不懈。逆匪必可歼除。该抚务当激励士气。相机进兵。不可因小有挫折。致形畏阻。江面贼船续至。后路既无追兵。湖口又无重镇。惟有于附近河干。设法堵御。近城居民。若能自相团练。如金陵之四十八社。扬州之虹桥。皆可稍助官兵之力。随同马济美出队之将弁。何以于该总兵遇伏之时。不能竭力救护。是否接应不及。抑系退缩落后。并著该抚查明具奏。将此由六百里谕知张芾、并谕令陈孚恩、江忠源、知之。　　

○又谕、本日据孙瑞珍奏、堵剿之策。必先扼守黄河。撤收船只。并将紧要渡口。处处扼定。南北岸船只。悉数撤收。去其桅舵。或牵置岸上。或凿沉水中。该逆无船可获。自不能任意往来。凡各该省收船之事。专责沿河各州县文武、各就本境赶紧妥办。计旬日闲即可撤收净尽。至文报往来。可留渡船数只备用。并派诚实员弁、严密看守等语。黄河为南北天险。扼守要隘。必应如此办理。但恐奉行不力。又有疏懈。所关非细。著直隶、东河、南河、江苏、河南、山东、山西、陕西、各督抚。迅饬沿河各地方文武。并河道厅员弁。各就本境。不拘何项船只。悉数撤收。不特清江、孟津、兰仪等处渡口。最关紧要。即偏僻港汊。亦当严防偷越。该督抚等、仍遴委妥员。沿河往来察看。遇有玩泄员弁。即严参惩办。断不可任贼匪再有抢船偷渡之事。至丰北既有漫口。微山昭阳等湖。与运河联为一片。河流既广。形势散漫。防守更属非易。并著各该督抚、饬属相度地势。设法堵截。前次北窜之匪。系抢夺煤船渡河。虽经官兵叠次焚毁。未能净尽。其船现泊何处。是否曾为贼踞。著长臻、陆应谷、迅饬查明焚毁。杜贼奔窜之路。傥经此次严谕之后。仍有贼匪偷渡。惟该督抚是问。懔之。将此由五百里各谕令知之。　　

○又谕、昨因江西省城被围日久。叠经谕令张亮基等、飞催带兵各员。迅速驰往会剿。本日复据张芾奏称、该逆于六月二十四日。率众数千。突由得胜门外。向东南直扑永和门外官兵营盘。虽经兵勇邀击。转败为胜。连日续到贼船。又有数百号。贼众已逾二万。我兵十分单弱。急待援兵早到。方可解围。湖南距该省。一水直达。前调之镇筸等镇官兵、并所募湘乡等县练勇。著张亮基、骆秉章、并曾国藩、于接奉此旨后。迅即饬催管带各员。星夜驰赴南昌。会合剿贼。万勿迟延。致误事机。将此由六百里谕知张亮基、骆秉章、并谕令曾国藩知之。　　

○户部尚书孙瑞珍奏、请严饬撤收黄河船只。防贼北窜。得旨。卿此奏甚是。但外省玩误习气。由来已久。非重法示儆。不能挽回。非独此一事为然也。　　

○钦差大臣大学士直隶总督讷尔经额等奏、续获胜仗。并催调官兵会剿。得旨。是时惟以速解城围。尽歼逆党为要。屡次催令前进谕旨。谅已陆续接阅矣。　　

○以浙江湖州协副将佛隆、为江西九江镇总兵官。　　

○予江西阵亡总兵官马济美、祭葬世职。武举马丙南、祭葬世职。如千总例。　　

○调广东兵二千名。赴江西剿贼。　　

○丁巳。上幸瀛台。　　

