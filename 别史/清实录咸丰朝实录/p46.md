<!-- { "loadSidebar": true } -->
○又谕、陆建瀛奏、请崇正学以黜邪教等语。近来邪教流传。蔓延各省。始不过烧香敛钱。煽惑愚民。渐至聚众滋事。总因地讨官平日化导无方。民间父兄师长、又不能随时训迪。俾颛蒙服教畏刑。不致为邪说所惑。我皇考曾命儒臣、恭阐圣谕广训黜异端以崇正学一条编撰四言韵文。颁行各省。启发愚氓。朕思性理诸书。均为导民正轨。著各直省督抚、会同各该学政。转饬地方官、及各学教官、于书院家塾教授生徒。均令以御纂性理精义。圣谕广训为课读讲习之要。使之家喻户晓。礼义廉耻油然自生斯邪教不禁而自化经正民兴。庶收实效。各该督等、务当实力奉行。毋得视为迂阔具文。日久生懈则风俗人心。蒸蒸日上朕实有厚望焉将此通谕知之。　　

○又谕、孝德皇后之母家。著擡入镶黄旗。　　

○又谕、前据刑部具题、湖南民郑添朗、殴死小功服叔郑正焕一案。内阁照例票拟双签。朕详加披阅。该犯之小功服叔郑正焕、行窃虽在昏夜。而被殴不止一伤。岂有负痛不言。绝无声闻相知之理。是该犯罔知伦纪。肆意叠殴。断难幸逃法网。昨已将该犯依律斩决矣。因思内外问刑衙门。办理服制命案。往往避重就轻。此等积习。实堪痛恨。在寻常斗殴案内、情伤稍重。秋审时尚且酌量加严。拟以情实予句。惟服制之案。伦纪攸关。转得以并非有心干犯一语。为救生不救死之计。岂国家明刑弼教之道乎。嗣后刑部、及各省督抚。于服制命案。务须悉心研鞫。不可意存开脱。转令乡曲愚氓。得启干名犯义之渐。亦不得因有此旨。刻意周内。于实在可原情节。不为研究声叙。致滋冤抑。总期毋枉毋纵。情法两平。用昭明慎用刑之意。将此通谕知之。　　

○又谕、前因御史吴廷溥、奏参直隶县令各款。当降旨、交讷尔经额查办。兹据审拟覆奏。卢龙县知县蔡五辰、虽无徵收缓免钱粮加徵新赋。及控案酿命。官亲门丁诈赃各情事。惟因起解钱粮。提出柜书应得银两。作为解费。致柜书生心。欲向各花户加纳。复以面价居奇。饬差邀集公议定价。实属鄙吝取巧。蔡五辰、著交部严加议处。抚甯县知县徐天秩、承审盐巡头目枪毙人命一案。讯明正犯。并非顶凶。即案内串嘱代认各情。亦经该县审明检举。惟于事后栽赃。未能审明几致罪名失出咎实难辞。徐天秩、著交部议处。　　

○谕军机大臣等、前因俄罗斯国、恳请于伊犁等处通商令该将军等筹议后、由理藩院核定咨覆该国兹据该国萨纳特衙门来咨、称遵照派员、于明春启程来赴伊犁、会同定议等语。此事曾由萨迎阿、会同奕山拟议。现在萨迎阿来京。奕山接任将军。于原议曲折。自能深悉。著将现在该国来咨。钞给阅看。事关边疆贸易。奕山务必先事筹度周详。所有伊犁、塔尔巴哈台二处。添设贸易一切事宜。前据奏称、碍难照恰克图事例。所见甚是。如进卡出卡人数。与牲畜货物多寡。拨兵接护。并此外有无应行筹及之处。著奕山等、查照前奉谕旨。并广咨博采。逐细斟酌妥善。临时公同商搉。定立规条。以期垂之久远。彼此相安。有利无弊。至喀什噶尔毋庸通商一层。前次理藩院咨文。业将种种窒碍、并无利益情形。委曲开导。今该国来文、仍欲于此处添设。喀什噶尔距内地窎远。商贩稀少不敷易换本系实在情形。但恐该国官员。于到伊犁会议时。仍复申请无已。奕山等务必曲为譬说。使其心折服。自不致再有哓渎。此次理藩院咨覆该国文底。亦著钞给阅看。此事关系綦重。奕山等加意慎重。于国体边防。必须面面顾到。断不可草率定议。致贻后患也。慎之。将此谕令知之。　　

○又谕、有人奏、广东高州土贼肆扰、委员弥缝一摺。据称广东信宜县、有匪淩十八、聚党。二三千人。肆行劫掠。该县知县宫步霄、率同绅勇。捕得贼弟淩廿四。署知府胡姓、委茂名县知县胡宗政查办。闻有如将伊弟送还即不攻城劫官之说。该委员畏惧讲和捏称贼为良民。旋将淩廿四送回。并给淩十八银四百两。该府据所禀伪词通详。以致贼势猖獗。纷纷效尤。又据片称、钦州平山堡、亦有汛兵通贼之事等语。广东匪徒蔓延。该管各官。宜如何认真查办。若如摺内所指贿贼偷安养痈贻患。尚复成何事体。著徐广缙、叶名琛、按照所奏各情。秉公访查严行惩办。毋得稍事姑容。将就了事。原摺片均著钞给阅看。将此谕令知之。寻奏、信宜钦州等处。尚无贿贼情事得旨。密行察访。　　

○又谕、有人奏、广西现调兵丁、宜加防范有四可虑等语。国家用兵。所以卫民。第恐驾驭无方。则卫民之兵。适以害民。摉捕贼匪。出入民舍。藉端抢夺。患与贼等。乡勇在前。固称得力。官兵在后。宜筹策应。至于楚兵之骄悍。土贼之句连。尤赖统兵大员、随时训练。逐处稽查。方能有备无患。著李星沅等、按照摺内所指各情。悉心体察。总期兵与民安。勇与兵睦。同心戮力。绥靖边疆。方为不负委任。原片著钞给阅看。将此谕令知之。　　

○两江总督陆建瀛奏、现办缉捕盗贼章程。及查无淮安府吃俸名目。并核实保甲以清邪教之萌。得旨。严禁于已成之后。曷若暗消于未肆之初。全在地方大吏。认真稽核。平素于属员、某为何等才。于何缺相宜。心存默识。方能收指臂之效。尤在身为表率。务贵诚实。勿蹈欺伪。于奸徒小犯必惩。于良吏微功必录。则上行下效。返本还淳。庶几消患于未萌。又奏、淮南盐务。仿照淮北章程。于仪徵设立栈房。令商人请运一引、即纳一引正杂额课。并将钱粮责成两淮。缉私责成各岸。下部知之。　　

○改铸浙江按察使印信。从巡抚吴文镕请也。　　

○以迎提漕船出力。予直隶道员谭廷襄等议叙。　　

○以拏获邻境叠劫捻匪。予山东知州董振铎升叙。　　

○庚午。上诣寿康宫、问皇贵太妃安。　　

○谕内阁、陆建瀛、傅绳勋奏、请将白粮照案海运一摺。江苏苏州、松江、常州三府、及太仓州应徵道光三十年白粮正耗米、七万二千石零。著准其援照二十六年成案。由海运。赴天津。以期迅速其天津剥船等费、及沙船水脚耗米运费。仍照成案。由各津贴款内支用。　　

○调河南河北镇总兵官双福、为贵州古州镇总兵官。以浙江平阳协副将李渐磐、为河南河北镇总兵官。　　

○以翰林院侍读克明、充日讲起居注官。　　

○以办赈出力。予江苏知府吴葆晋等、加衔升叙有差。　　

○赏慕陵值班官员兵丁银。　　

○予故贵州古州镇总兵官崇福祭葬。　　

○辛未。谕内阁、朕于明年正月十五日启行。祗谒西陵。并恭诣皇考慕陵几筵前、补行初周年祭礼。著派肃亲王敬敏、定郡王载铨、协办大学士尚书杜受田、尚书伯葰、阿勒清阿、留京办事。　　

○又谕、前因江西巡抚陈阡、有被参款迹。谕学政张芾密查。兹据覆奏、查明陈阡、在吉安府任内。并无勒增布税之事。其因闹漕枪毙匪徒一案。亦尚无消弭情事。惟与升任参将穆齐贤、通判古连魁、庐陵县知县陈俊、曾唤女优进署演唱。非寻常燕会可比。实属有玷官箴。陈阡著即革职听候查办。穆齐贤、古连魁、陈俊、著一并解任。交新任巡抚陆应谷分别咨提。据实查办。此外尚有何项劣迹。从严参办。毋稍瞻徇。　　

○又谕、徐泽醇奏、办理西昌等州县灾务情形一摺。四川西昌县、及会理州属披沙汛等处。地震被灾。经该地方官绅捐办工赈。俾灾民得以复业。城工等项。亦次第兴修。署会理州知州乔用遴、先行捐廉。散给口食修费。尚知急公。所有西昌会理两处捐输经费。及在事出力官绅人等。著该督酌保请奖。毋许冒滥。　　

○又谕、徐泽醇、苏布通阿奏、夷匪出巢抢扰、叠经官兵轰击遁回一摺。四川马边屏山等厅县。近有夷匪滋扰。经该督等、严饬文武员弁。带兵追捕。先后轰毙、并生捦夷匪多名。均经讯明就地正法。现在夷匪业已遁回。仍筹酌抽兵练。分队巡逻。办理尚属周妥。惟夷性靡常。难保不复出滋事。现值冬春之际。该督等、仍当严饬地方文武随时密防。毋稍疏懈。　　

○谕军机大臣等、前因有人奏、江西巡抚陈阡、任福建知县时。遇事营求。荒于饮博。并与卖珠翠之民妇。同赌饮酒其胞兄陈四、干预公事。结交钱铺丁二等语。当密谕刘韵珂、查访具奏。现在刘韵珂业已开缺。裕泰甫经到任。无所用回护。著按照原奏所指各情。确切访查。据实具奏。毋得稍有不实不尽。以致代人受过。懔之。原片著钞给阅看。将此谕令知之。　　

○又谕、有人奏、陕西白水县知县徐良槐、叠次向部民刘家瑞借银。因未满意。辄藉刘家瑞之族人自缢身死一案。将该民人父子、拘押班房。刑吓多赃。均有银号、及经手丁役人等可据。并蠹役马升等、勒索得财。该县始行消案。又候补知县江开、曾经被参有案。现在陕西候补。常入抚署、与该抚张祥河饮酒。上年乡试。江开充同考官。以文理荒谬之卷。强呈考官求中未允。以致物议沸腾。该抚徇庇不问等语。著琦善按照所奏各情。逐款详查。据实具奏。毋许稍有不实不尽。原摺片均著钞给阅看。将此谕令知之。　　

○又谕、有人奏、天津府属静海县。为滹沱清河诸水、入海必经之地。而莲花淀、尤为洩水要区。乾隆年间、置木桥涵洞。复挑引河、加护堤以时节宣。近年有奸民希图垦地。于莲花淀下游、违禁擅筑私堤。并穵横沟。偪水倒灌。引河受淤。上游遂多水患。漕河西岸。屡致冲开。于运道农田。均有关系。著讷尔经额、遴委明晰水利之员。认真查勘。即将私堤横沟。应否平毁。以复旧制之处。悉心妥议具奏。原片著钞给阅看。将此谕令知之。　　

○又谕、据向荣驰奏、敬陈管见一摺。广西土匪滋扰。所陈现在办理情形。不为无见。该提督自抵粤后。身先士卒。屡立战功殊堪嘉尚。至请将现任陕甘总督琦善。饬赴粤西。会同商办等语。行军命将。朕心自有权衡。岂容妄参末议所请著不准行。李星沅、周天爵等、均经朕特派前往广西、会同剿办。计该提督现已接奉谕旨。务当同心协力。荡涤贼氛。果能认真剿捕。克期蒇事。朕必立加恩奖。傥始勤终怠。致贼匪日就蔓延。该提督亦难辞重咎。懔之。勉之此旨并著李星沅、周天爵、劳崇光等、公同阅看。将此谕令知之。　　

○以江南督粮道邹鸣鹤、为顺天府府尹。　　

○以顺天府府尹陆应谷、为江西巡抚。未到任前。以布政使陆元烺暂署。　　

○以剿办广西庆远贼厝获胜。提督向荣。得旨嘉奖。并予阵亡把总马遥、祭葬世职。　　

○予击匪被戕四川千总康占彪、祭葬世职。　　

