<!-- { "loadSidebar": true } -->
○庚戌。谕军机大臣等、胜保等奏、逆匪屡扑各营、兵勇奋力击回、并力疾督办一摺。览奏曷胜焦急。逆匪窜踞高唐、数本无多。该大臣等、如能赶紧进攻。何至蕞尔孤城。日久未能克复。叠次严旨饬催。不啻至再至三。而该大臣于攻剿事宜。仍毫无把握。本日据奏各情。竟至该逆乘夜屡次扑我营盘。虽经我兵击退。亦间有斩捦。而弁兵伤亡颇多。玉秀营盘。甚至为贼乘乱扑进。尤出情理之外。总由该大臣等、顿兵日久。师老力疲。该逆窥我虚实。因而潜出肆扰。胜保统领全军。既不能迅殄贼氛。复不能严饬各营将弁、实力防范。数月以来。所谓布置者安在。我兵株守城外。仍不免于伤亡。何如及早进攻之为得计也。据称贼粮将绝。我兵营盘俱已那近。现在保衡所带官兵二千名。计已驰抵高唐、该大臣务当设法进攻。将逆匪就地歼除。毋得藉病推诿。傥再事迁延。致贼势复张。或窜扰他处。该大臣贻误之罪。岂能屡邀宽典。山东候补游击玉秀、带队出哨。致逆匪入营。伤亡弁兵。遗失枪炮。虽经夺回营盘。究属防范不力。玉秀著即革职。仍责令戴罪自效。傥再不知奋勉。即著从严参办。将此由六百里加紧谕知胜保、并谕德勒克色楞、善禄、崇恩知之。　　

○辛亥。上御懋勤殿、句到浙江、江西、山西、热河、情实罪犯。停决浙江斩犯三人。江西斩犯三人。绞犯一人。山西斩犯三人。绞犯一人。热河斩犯一人。余二十八人予句。　　

○谕内阁、载垣等奏、遵旨查讯拣选错误、请将都统等、严议、议处一摺。此案、镶白旗蒙古都统、副都统、拣选族袭佐领。并不遵照例案、家谱、房分。任意拟定正陪。实属错谬。镶白旗蒙古都统柏葰、署副都统爱仁、副都统乌尔棍泰、著交部严加议处。印务参领赓良、虽讯无蒙蔽情事。惟既知该堂官拣选错误。并不禀明更正。亦属非是。著交部议处。至该佐领、及云骑尉世职。著该旗另行秉公拣选。又据载垣奏、柏葰曾向载垣声称此事。难凭一面之词。或令出具亲供。或令明白回奏等语。柏葰于未经具奏之案。自应听候查办。辄向载垣负气辨论。尤属不合。柏葰、著再行交都察院议处。　　

○又谕、曾国藩、塔齐布奏、水陆两军大获胜仗一摺。曾国藩等、自克复兴国大冶后。水陆并进。罗泽南等、于初一日。进劄马领坳。距半壁山贼营不远。逆匪突出万余人纷纷来扑。我军从左右两堤分队冲出。血战三时之久。适升用直隶州知州李续宾、带勇踵至。两路齐进。军威益振。乘胜直偪贼营。从木桩竹签中、踰沟而入。纵火焚烧。烟焰蔽空。焚毙贼匪以数百计。游击彭三元、都司普承尧、分途截杀。围住贼营。贼众情急登舟。我军抢入舟中。杀毙千人。覆舟溺毙者、浮尸蔽江。歼毙伪丞相林绍璋、伪将军陈姓、伪指挥彭姓、及伪官多名。生捦四十余名。夺获黄旗马匹军械无算。其水路一军。先经营官白人虎等、管带战船。驶近蕲城。该逆猝出船百余号。乘东风大作。并力上犯。经彭玉麟、杨载福等、各率快蟹、长龙大船。逆风开戗。排轰而下。哨官任星元等、复抄出蕲州以下之钓鱼台地方。逆击而上。将贼船裹入中段。该逆仓卒不能退转。遂各弃船登岸。我军一面攒轰登岸之贼。一面纵火将上犯贼船。悉数焚夺。计延烧贼船约八十只。夺获四十六只。并获巨炮六十三尊。各项军械不计其数。此次水陆两军。均获大胜将半壁山贼巢立时踏毁。我军已占形势。著曾国藩、塔齐布、督饬各军。迅速克复蕲州。顺流东下。将浔皖各处贼匪。悉数埽除。所有在事出力员弁兵勇。著该侍郎等、查明据实保奏。候朕施恩。　　

○谕军机大臣等、托明阿等奏、水师攻剿贼篺贼船、均获大胜各情。此次金陵贼篺、续行下驶。经陈国泰、陈世忠等、各项师船。奋力迎击。斩获甚众。其由北固山进攻瓜镇、击毁金山木篺。并江浦兵勇、击退上游贼船。剿办尚属得力。可见逆众虽联为一气。我兵果能无分南北。协力环攻。该逆即有应接不暇之势。若乘此机会。上下夹击。成功更易。该大臣等、惟当并力攻剿瓜州。或用声东击西之计。先将金山夺回。去其掎角。即可扼截镇江。断其应援。何得任令该逆坚匿不出。不思力图进攻。其浦口洲地贼营。负嵎日久。陆路既有武庆独当一面。水师复有李德麟等艇船。若不严饬该总兵等、实力剿办。仍前迁延贻误。托明阿亦断难辞咎。现在上游师船。节节下偪皖江。贼众势必纷赴下游。即金陵大股。亦必亟图旁窜。昨据向荣奏称、已将内窜秣陵关股匪。歼灭净尽。而江面自浦口以下、尤应严密拦截。以杜该逆奔突之路。著托明阿等迅即攻克瓜州。并飞饬武庆等、疾捣浦口贼巢。仍随时与向荣、会筹扼剿之策。一面就近饬令余万清、围攻镇城。严防逆众潜窜常苏。并与江北官军。联络声势。互相策应。该大臣等、务须通盘筹画。俾江路及早肃清。以副朕望。将此由六百里加紧谕令知之。　　

○又谕、曾国藩、塔齐布奏、水陆官军续获大胜一摺。此次陆路官军。踏破半壁山贼巢。虽已占据险隘。而蕲州未复。田镇未破。两岸贼众、尚有四万余人。傥江西战船。一时未能出湖。湖北后路官军。相距又远。曾国藩等、以孤军转战。即屡次获胜。亦尚可虞。前次杨霈奏、请亲督后队。会合下击。至今未见启程。现在夏廷樾、是否到省。武汉等处、布置事宜。当已渐次就绪。北路桂明一军。总未会合。非杨霈亲督后军。前往接应。恐此路软弱。则塔齐布、以一路兼顾南北两岸。愈形支绌。著杨霈迅督官军妥筹进剿。以为曾国藩等后路声援。下游九江一带。昨据陈启迈奏、已令赵如胜等、各带战船堵截湖口。豫备攻剿。并饬居隆阿等、先攻郡城。傥该省战船能出湖口。泝流而上。迎头拦击。亦可为曾国藩等前路接应。著即妥筹联络。不可各防各境。致湖南官军前后无援。是为至要。另片奏、请饬江西制造火药、铁子、铅弹、由湖口运解出江、以资接济等语。著陈启迈、即行筹款制备。赶运出江。毋稍延误。昨据陈启迈奏、匀出大小炮位一百五十尊。咨商湖南、拨船前来就近配驾。能否即由江西本省战船、带解出湖。径交曾国藩等军营应用之处。亦著妥筹办理。将此由六百里加紧各谕令知之。　　

○又谕、裕瑞奏、行抵泸州日期、并续调官兵筹办堵剿一摺。前以裕瑞有应询事件。谕令载龄等、咨令折回省城。如泸州等处、情形吃紧。或另派大员、前往督办。兹阅裕瑞奏报、黔匪攻扑石濠营盘。业经都司邹鸾章、督兵击退。前调兵勇。均陆续到齐。提督万福、臬司曹澍钟、复由渝、前赴綦江边界防堵。督办有人。似无须裕瑞亲身在彼。乐斌现署总督。该省堵剿事宜。责无旁贷。著与载龄、崇实、斟酌缓急。如裕瑞应令回省听候查办。即遵前旨、咨令速回省城。无许藉词逗遛。其所调之平安、万全、峨边、维州等营、兵丁八百名。仍著飞催守备武联升、王伟庭、分带。星夜前赴泸州候调。至叙永厅合江一带。与黔省仅隔一河。道路纷歧。情形吃重。现在蒋霨远出省剿办。应即催万福、订期分路前进。以剿为堵。著乐斌、与戴龄、崇实、悉心筹酌妥办。其各厅州县团练。并饬地方官实心劝谕。以助声势。有能杀贼立功者、奏请奖励。毋使黔匪阑入川境。致有蔓延。并将办理情形。随时驰奏。将此由六百里谕令知之。　　

○钦差大臣江甯将军托明阿等奏、轰毁九洑洲贼营、大获胜仗。得旨。览奏获胜轰毁贼营情形均悉。惟愿该镇等、不遗余力。自可尽埽逆类。　　

○予湖北武昌府殉节已革道员刘若圭、祭葬世职。如同知例。　　

○予湖北阵亡巡检石炽然、祭葬世职。营官白人虎、千总何如海、祭葬世职。如守备例。监生徐国本、祭葬世职。如从九品例。　　

○壬子。谕军机大臣等、恒春奏、续提筹防经费一摺。山西省筹办防堵。业经提用军饷七十万两之多。现在又须续拨。当此经费支绌之时。自应权其缓急。以归节省。著恒春、将调防固关官兵。即行裁撤归伍。其泽潞等处防兵。并著体察情形。酌量裁减。所请续提饷银。准其于司库收存各属捐输项内。提银五万两。以备支放。该抚仍饬经手各员、撙节动用。毋许稍有虚糜。将此由四百里谕令知之。　　

○癸丑。上御懋勤殿、句到朝审情实罪犯。停决斩犯四人。绞犯一人。余三十三人予句。　　

○谕内阁、京城内外各门、设立营汛等官。原应实力巡查。使奸宄无从溷迹。本日据御史杨重雅奏、每遇夜闲进城时。并未见有兵役在街巡缉。仅在厅内击柝。似此疏懈。各处营汛几同虚设。著步军统领衙门、严饬值班官兵。务当认真巡查。不准稍涉松懈。如查有懒惰偷安。仍前玩忽者。即著从严参办。毋稍姑容。　　

○谕军机大臣等、广东自会匪滋事以来。仅接叶名琛等、两次奏报。现在已踰三月。肇庆府城、并高明、顺德、惠来等县。是否收复。攻扑省垣之贼。如何击退。海阳自北炮台被占后。作何剿办。其花县等十四州县。有无另被贼踞。文报迟延。尚未据该督抚等续奏。本日侍郎罗惇衍奏、大股贼匪。仍在广州北门外、三元里地方屯聚。英德已陷。肇庆所属、已失去十一州县。广州属之顺德、清远、花县、增城、亦皆沦没等语。朕心实深焦灼。该侍郎请用剿抚兼施之策。欲慎选贤令。使之收复各城。并令绅士团练乡勇。所奏不为无见。惟该省群盗如毛。虽剿之不可胜剿。然非先慑以兵威。而遽议安抚。恐此等藐法之徒。未必帖然心服。至所谓离散党与。以贼攻贼。或亦剿捕之一法。闽楚援兵。前据骆秉章奏、已调辰沅兵丁一千名。王懿德亦派福建省标、并漳泉各营精兵五百名。添雇漳勇二百名。委令总兵庆寅、统带前往。此两项兵勇。计已陆续抵粤。其续谕王懿德、再选闽浙兵二三千名。由海道赴援。谅亦不日可到。援师云集。加以本省兵团壮勇。足敷攻剿。著叶名琛等、迅将近省贼氛。尽数埽荡。并严饬各路统兵文武、克复城池。勿再迁延。致令滋蔓。该侍郎所奏、并著察看情形。斟酌办理。原摺钞给阅看。再、前据陈启迈奏、监生周庆榕等、管带练勇。会同南雄营兵。深入粤境。杀贼千余。已解韶郡之围。并闻仁化、乐昌等处匪徒。亦经湖南官军剿灭。叶名琛等、务剿贼情形。迅速入奏。以慰殷盼。将此由六百里谕令知之。　　

