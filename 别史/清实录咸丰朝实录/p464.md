<!-- { "loadSidebar": true } -->
○又谕、吴振棫、蒋霨远奏、剿办黔西贼匪、州城解围。并蒋霨远奏、遵查被参情节各一摺。此次王成璐、白人鹏等、沿途进剿。叠获全胜。黔西南北两路股匪。势已穷蹙。近城一带、已无贼踪。剿办尚属得手。惟首逆杨＜氵凤＞、王三扎巴等、尚未就捦。大定平远交界处所。犹有余匪啸聚。亟应乘胜歼除。河北大小二关。虽已夺回。而鸭池沿河各隘。固当防其窜扰。亦须痛加剿洗。以靖边隅。蒋霨远所奏、桐梓匪徒起衅。及贼偪郡城。并赵万春等、回守乌江各情。尚无畏葸不前等事。赵万春、前已降旨革职。现在会同王成璐等、统领滇黔各兵。随后进剿。力解黔西之围。著蒋霨远、万福、严饬该革员、务将首夥各要犯。悉数捦获。毋使渠魁漏网。余匪脱逃。致酿后患。若再不知奋勉自效。即著蒋霨远等、从严参办。黔境现已渐就肃清。蒋霨远自请治罪之处。并著加恩宽免。该抚务当督率带兵文武。克期蒇事。以赎前愆。将此由六百里谕令知之。　　

○以剿杀黔西贼匪出力。赏参将申有谋、巴图鲁名号。道员王成璐、副将特克慎、参将庆连、守备刘攀桂、花翎。　　

○庚寅。谕内阁、胜保剿办高唐逆匪。日久无功。前经拔去花翎。并降旨革职。责令督率将弁。迅图克复。原冀其感奋立功。以赎前愆。乃数月以来。仍复迁延观望。以致数百余匪。日久稽诛。糜饷劳师。厥罪甚重。前经密谕僧格林沁、传旨将胜保拏问。著即解交刑部。按律治罪。现在僧格林沁、已驰抵高唐。著督饬各路兵勇。克日进攻。迅将此股余匪。悉数歼捦。毋留遗孽。德勒克色楞、在胜保军营。帮办军务。未能迅速蒇功。亦难辞咎。姑念总统全军。责在胜保。从宽暂免置议。仍著随同僧格林沁、帮办军务。以观后效。傥再不知奋勉。惟有执法惩治。决不宽贷。所有高唐军营、领兵大员。自德勒克色楞以下。均归僧格林沁节制。该大臣其申明纪律。速奏肤功。以慰朕望。　　

○又谕、现在连镇军务告蒇。所有凯撤归伍官兵。经过地方。著统兵大员、饬令带兵员弁。严加约束。毋得稍有滋扰。并著直隶总督、顺天府府尹、派委妥员。沿途查察。傥有办理不善。应付迟延。以致官兵过境、藉口滋扰者。即将该地方官、从严参办。　　

○又谕、骆秉章奏、官军剿贼获胜、并土匪滋扰、均经击退一摺。湖南南路。界连两广。贼党窜扰。土匪复乘机句结。攻扑常甯等处城垣。经各路兵勇。随时击斩。叠次获胜。著骆秉章、督饬带兵员弁。迅将甯远嘉禾两县土匪。埽数歼除。毋留余孽。　　

○谕军机大臣等、僧格林沁奏、遵旨密查胜保劣迹、并现筹攻剿情形一摺。高唐贼匪。负嵎固守。总因将骄兵惰。纪律不严。以致数百小丑。日久稽诛。现在该大臣统领得胜官兵。接办军务。逆匪必已闻风胆落。正可乘此声威。一鼓歼捦。至申明约束。整饬戎行。尤为行军要务。傥各营将弁、有不遵调度者。即著从严惩办。毋稍姑容。德勒克色楞、与胜保共办一事。日久无功。亦属咎有应得。现既宽其既往。仍命帮办军务。尤当知感知惧。力赎前愆。傥再不知奋勉。即著严参治罪。该大臣务即激励将士。力破贼巢。尽歼丑类。并严杜纷窜之路。无令逃逸。迅奏肤功。以慰廑念。胜保别项劣迹。仍著查明参奏。将此由六百里加紧谕知僧格林沁、并谕德勒克色楞、西淩阿、崇恩知之。　　

○引见京察三品以下京堂各官。得旨。太仆寺卿八十二、身弱有疾。内阁侍读学士德英、年力就衰。均著原品休致。余俱照旧供职。　　

○湖南巡抚骆秉章奏、永顺奸匪啸聚。攻扑府城。经官兵击退。首逆自尽。现筹摉剿。得旨。剿办情形。续行奏闻。　　

○朝鲜国王李昇、遣使奉表谢恩。并贺万寿、冬至、元旦、三大节。进贡方物。赏赉筵宴如例。　　

○以肃亲王华丰、为正蓝旗汉军都统。　　

○命头等侍卫都兴阿、在乾清门行走。　　

○以帮办直隶连镇军营出力。赏侍郎瑞麟、总兵官庆祺、巴图鲁名号。副都统绵洵、黄马褂。均加都统衔。扎赉特贝勒、拉木棍布扎布、郡王衔。三眼花翎。公、棍楚克淋沁、双眼花翎。在乾清门行走。　　

○以攻克连镇。生捦首逆。予宗人府理事官增庆、以副都统升用。副将史荣椿、以总兵官升用。赏总管珠尔格讷、格绷额、协领奎星保、奇淩阿、营总富泰、乌兰都、副都统衔。员外郎瑞禧、恩承、李祜、道员海瑛、总管德楞额、协领集尔哈布、花翎。余升擢有差。　　

○以剿办湖南蓝山临武宜章边界贼匪。并击退甯远嘉禾土匪出力。予游击李辅朝等、升擢有差。阵亡外委刘康道、把总唐荣光、李德试、郑占元、赵世逵、祭葬世职。文生滕高阁、谢廷玉、赏恤如例。　　

○辛卯。谕内阁、罗惇衍奏、近畿百姓。疲于供亿。请饬直隶总督、顺天府府尹、察看情形。将谒陵大典。暂缓举行一摺。前经降旨、于三月初三日。由京启銮。恭谒西陵。诚以两载以来。未经展谒。朕心依慕实深。用特择日举行。稍申诚悃。至畿辅地方。兵差络绎。民力未纾。无日不在朕廑念之中。上年被灾被扰地方。蠲缓钱粮。恩施叠沛。若藉口民力。而致谒陵大典。久旷不举。非独朕心不安。于政体亦有未协。罗惇衍所奏。著毋庸议。　　

○又谕、刑部奏、黑龙江办理在配逃犯杨六一案、与例不符等语。此等免死发遣盗犯。多系新疆改发。情节较重。又复在配脱逃。实属怙恶不悛。嗣后遇有发遣吉林黑龙江免死盗犯。在配脱逃。一经拏获。著该将军等、于审明后即行正法。毋庸候部核覆。以儆凶顽。　　

○谕军机大臣等、贾桢、谭廷襄奏、凯撤官兵。应由何路行走。请旨遵办一摺。连镇凯撤官兵。现皆由南运河、行抵通州。除察哈尔官兵、由通州取道昌平。必须路过京城外。其东三省、密云、并哲里木、昭乌达、热河、各官兵。若令一并来京。转多纡折。著照贾桢等所请。东三省官兵、即由通州等处出山海关。密云官兵、即由通州顺义至密云县。哲里木、昭乌达各盟官兵、并热河官兵、即由通州顺义出古北口。即著咨会伊勒东阿等、就近分路撤遣。毋庸到京。其路过京城之察哈尔官兵。著贾桢等照例办理。将此谕令知之。　　

○又谕、曾国藩、塔齐布、先后奏报、陆军渡江剿贼。并迎剿九江城中扑营逆匪。及筹办情形各摺。览奏殊深悬系。所称办理错误之处。如水师冲入内河。以致声势隔绝。诚不免锐进贪功。至武汉收复后。未留后路声援一节。则其势本有不及。水陆两军。全数进剿。犹恐兵力单弱。若彼时即分防武汉。兵数愈少。刻下更不知如何棘手。以现在情形而论。上窜汉口之贼。现有杨霈督兵江北。李孟群等师船。亦已驶抵武昌。统计杨霈收集、及续调之汉川官兵。沔阳等处练勇。不下六七千名。李孟群战船可用者。亦尚有四五十号。胡林翼等回援之兵。复有三千余名。尽可相机夹击。曾国藩等、既定直捣金陵之计。即著迅速设法、攻克九江。合军东下。毋得再存顾虑。该侍郎等、营中粮饷军资。上赖湖南。下赖江西接济。此时若轻舍九江。回顾武汉。不但江西之贼。全行窜出。即汉口之贼。亦必愈偪愈上。两路饷道皆梗。孤军尤属可虞。自以力攻九江、为扼要之策。萧捷三等、冲入内河之船。虽屡经获胜。而轻舟散泊。不能成军。殊非深算。亟应设法接应出湖。以为陆军掎角。外江大船。现已全令上驶。添船添勇。自系紧要机宜。但制造尚须时日。而陆军锐气正盛。览所奏、塔齐布独当贼队情形。亦属过于冒险。曾国藩既拟亲至吴城。即著一面与陈启迈、商酌制船事宜。一面谆属塔齐布加意慎重。总须内河师船驶回。与城外陆军、会合进攻。方有把握。曾国藩抵吴城后。能将前项船只。即行带出。固为应手。若一时未能全数出湖。亦须察看军情。仍回大营。免致与塔齐布内外睽隔。居隆阿、恽光宸、恩龄等、现攻九江。赵如胜、吴锡光等、现攻都昌。亦系内外分办。总宜速筹会合。攻破湖口贼卡。以通援应之路。本日陈启迈奏、省城现造长龙三板。而水营所需。乃在大船。著该抚即行赶紧添造。毋得迟误。李孟群、彭玉麟等、武昌水营。需用粮饷铅药。及修整船只经费。著杨霈迅筹接济。并知会骆秉章、一体筹款拨解。不得推诿。杨霈自抵德安后。未据续有奏报。现由何路进剿汉镇。续调兵勇。已到若干。荆州官兵。是否即能下击。均著迅速奏闻。该督节节退守。已属咎无可辞。若再株守德安。致逆贼负嵎久踞。试问能当此重咎否耶。将此由六百里加紧各谕令知之。　　

○壬辰。谕军机大臣等、官文奏、汉镇逆匪、突入襄河、现在派兵防剿一摺。前因逆贼回窜汉口。扬霈退驻德安。叠经谕令官文、酌派精兵。速往会剿。并将能否亲往之处。速筹驰奏。兹阅所奏情形。该逆现已窜入襄河。扰及沔阳。是其意图上窜。仍系上年故计。惟究系分股。抑或全数西窜。摺内未经声叙。官文所派兵勇。既须先剿仙桃镇。即不能遽抵德安。径攻汉镇。杨霈前调之陕西宜昌官兵。皆近在汉川。自应早已到营。何以自正月十一日发报后。至今竟无续报。此股回窜逆匪。虽不尽由北岸而来。究其所以得入楚境之由。实因广济一军。不能堵御所致。此次上窜沔阳。又从汉川阑入襄河。该督岂竟毫无闻见。现在无论该逆全股分股。杨霈总不能株守德安。待援邻境。傥该逆悉数奔突襄河。杨霈即应督兵上剿。傥汉镇尚有大股盘踞。杨霈即应赶紧进攻。掣回贼势。使不得上窥荆襄。旁犯武昌。若竟一筹莫展。徒以扼贼北窜为名。独不思沿襄河而上。安陆、荆门、处处皆可上窜耶。官文所派兵勇。不下四千余名。如仙桃镇贼匪击退。亟应沿河东下。若因荆州紧要。即于载增、贵升、二人中。酌派一人、带兵前往。该将军能亲自督兵进剿。更足以壮声威。至德安、武昌、两处兵饷。前已有旨、饬催四川前拨银十万两。陕西前拨银五万两。此项银两。均由荆襄一路行走。所有官文一军。需用款项。即著于此款内通融动用。将此由六百里加紧各谕令知之。　　

○又谕、本日据官文等奏、汉镇逆匪。突入襄河。已谕令官文、杨霈等、督兵堵剿矣。该逆现由汉镇分股。至襄河抢船。意图上窜。是豫省西路各要隘。防堵最关紧要。英桂前奏、已于信阳州三关等处。层层设备。光商一带、责成邱联恩、严密防堵。现在西路情形吃紧。著英桂妥为布置。严防逆匪乘虚北窜。所有添兵募勇各事宜。务须确探贼踪。体察事机。迅速筹办。毋稍疏虞。将此由六百里加紧谕令知之。　　

