<!-- { "loadSidebar": true } -->
监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。十月。壬午。上御懋勤殿。句到四川情实罪犯。停决斩犯七人。绞犯一人。余五十四人予句。　　

○谕内阁、恭亲王奕孙瑞珍等、遵旨会审已革山西巡抚哈芬、呈递该革员亲供一摺。哈芬身任大员。当贼匪窜入晋省。不能豫防。已有应得之罪。况军务正在吃紧之际。尚负气争能、与郭梦龄互参。亦属见小忘大。意见鄙狭。至供称该藩司有意诬陷。更不成话。一巡抚呼应属吏不灵。可见平日整饬无方。伊觉非伊之咎。正不知是伊之大负委任处也。余款哓哓置辩。不足与较。著毋庸议。哈芬系地方大吏失守城池。罪止革职。但该员不知承受朕恩。种种纰缪。实属糊涂之至。哈芬著发往军台效力赎罪。　　

○又谕、前有旨、将举人臧纡青、以通判补用。兹据奕经奏称、该举人愿赴会试。不敢骤邀官职。臧纡青、著赏给同知衔。仍令管带壮勇以资防剿。所有前次赏给通判留于安徽补用之处。著即注销。　　

○谕军机大臣等、寄谕参赞大臣僧格林沁、本日据胜保奏、现筹围剿逆匪情形。并绘图呈览。布置尚属周妥。惟据称达洪阿、于初九日带兵七百余名来营等语。该逆分踞静海独流二处。意欲分我兵力。必须大兵云集。四面合攻。方可一鼓歼除。著该大臣将达洪阿未到之兵一千余名。饬令赶赴胜保军营、以备调拨。毋再迟误。此时自以速殄逆匪为要。若前路进剿得手。则后路防守自可无虞。僧格林沁专为屏障京师、酌留兵将。所见亦是。第胜保大营、若能多兵迅集。此股逆匪。无难殄灭。前路获胜。后路自安。汝必能见到及此。况汝之忠忱。朕素深悉。总以国事为重。断不致稍有龃龉。本日览胜保摺、多有谓汝不能与伊和衷。朕知汝之心无他也。该大臣与胜保共办一事。务须仰体朕心。合力同心。肃清畿辅。以副委任。勉之望之。将此由六百里加紧谕令知之。　　

○又谕、胜保奏、军营宜和衷共济等语。所见极是。逆匪占踞静海独流二处。现经胜保派拨官兵募备船炮、严密布置。克日围攻。惟在带兵各员听候调遣。合力兜击。自不难殄灭贼氛。迅速蒇事。侍郎庆祺、副都统达洪阿、均系归胜保调度之员。庆祺初七日击贼情形。何以并未咨报。著该大臣严饬该侍郎、务当协力同心。毋得任意藐玩。自干罪戾。达洪阿、叠次降旨、催令赴胜保军营。至今始带兵七百余名到营。实属迟延。此次姑免深究。其未到之兵千余名。已谕僧格林沁严催前进。仍著胜保飞速调拨。毋任藉词逗遛。至多尔济那木凯之兵。应如何分拨催调。著该大臣斟酌办理。此股贼匪。既责成该大臣剿办。一切调度。朕断不为遥制。若诸将观望迁延。任意迟误。必致又蹈怀庆故辙。畿辅重地。岂容再有贻误。傥有不遵调度。致失期会者。该大臣一面奏闻。一面即以军法从事。此旨著传示军中将士、俾各懔遵。将此由六百里加紧谕令知之。　　

○又谕、据有凤奏、贼匪围攻兴化。仍退踞仙游枫亭等处。请拨兵筹饷一摺。贼匪盘踞枫亭仙游。尚未收复。攻扑兴化府城之贼。经提督炳文、总兵钟宝三等、会同守城兵勇夹击败退。该将军复调郭仁布等、前往合剿。谅可得手。惟该处距省甚近。且该逆又欲来永福窥伺省垣。亟宜设法派兵防御。毋稍疏虞。江西省城虽已解围。而湖北安徽、贼踪纷扰。仍须防其北窜。本日已谕令张芾酌量情形。抽拨援应闽省。但恐江西兵力未能兼顾。该署督等、惟有督饬所属、认真劝谕团练、保卫地方。并严饬官兵、相机剿办。不可坐待援兵、致失机会。至另片奏、据王懿德咨称、进剿仙游。阵亡受伤兵弁不少等语。乡勇句通贼匪。情节可恶。必当痛加剿办。已革游击周兆麟、是否阵亡。并著该抚查明具奏。将此由六百里谕令知之。　　

○又谕、本日据有凤奏、贼匪窜扰兴化。盘踞仙游。请添兵筹饷等语。前因福建会匪滋扰。先后谕令叶名琛等、调拨精兵二三千名。并筹拨兵饷三十万两、解赴闽省以资接济。谅已遵照办理矣。兹据有凤奏称、广东仅拨兵五百名。粤饷亦仅解到二万两等语。闽省攻剿。正当吃紧之际。兵饷在所急需。现在邻近省分、无兵可拨。著叶名琛、柏贵、迅速挑选精兵二千名。派委得力将弁、赴闽协剿。仍著该督等、先行筹拨饷银十余万两。委员速解闽省以济要需。将此由六百里谕令知之。　　

○又谕、寄谕江西巡抚张芾、据有凤奏、贼匪盘踞仙游。省垣吃重。请将江西裁撤之兵、酌拨协剿一摺。福建厦门等处。既未收复。而枫亭仙游一带。复有匪徒窜踞。闽省兵力、不敷分拨。情形危急。自应添兵救援、以资接应。现在湖北贼匪纷扰。急须江西拨兵援应。而闽省与江西毗连。亦不能不兼顾。著该抚酌量情形、如有可分之兵。迅即选派得力将弁、管带赴闽。会同协剿。将此由六百里谕令知之。　　

○又谕、据奕经奏、皖北紧要。请饬河南巡抚转饬徐广缙、进驻蒙亳一带、惩办土匪。并遏南贼分窜等语。归德土匪。经徐广缙追剿。多窜蒙亳境内。该处与归德所属之商邱永城鹿邑连界。现在安徽省城、暨集贤关。尚未收复。皖豫毗连处所。最关紧要。著英桂即饬徐广缙督带兵勇、进驻蒙亳、剿办土匪。设有粤匪北来。亦足以遏其冲。舒兴阿、现已带兵由河南赴楚。并著随时知照何路紧急。即由何路会剿。毋误事机。将此由六百里谕令知之。　　

○又谕、奕经奏、皖北缉匪防逆。均关紧要一摺。颍州土匪。经袁甲三督率游击武全等、痛加剿洗。余党逃匿雉河集。该侍郎已饬游击李成虎、带领臧纡青、驰往剿办。著即饬带兵各员、迅将土匪全数殄灭。勿令日久蔓延为患。袁甲三现署安徽藩司。地方事宜。是其专责。该侍郎即与该员随时商办。扼要驻劄。总期迅剿土匪。并严防逆贼纷窜。是为至要。奕经现在患病。著赏假二十日、安心调理。徐州防剿事宜。暂交百胜、王梦龄、恩锡等、代办。遇有紧要事件。仍须亲身经理。不可诿卸。臧纡青已赏加同知衔。仍著传旨、饬令该员督率练勇、协同官兵认真剿办。如果始终奋勉。不难再邀恩叙也。将此由六百里谕令知之。　　

○钦差大臣胜保奏报、筹办围剿逆贼情形、并绘图呈览。得旨。布置尚属周妥。汝之军令、不可不严。若稍顾情面、必无了局。图留中。　　

○河南巡抚英桂、奏报谢恩。得旨。著速赴豫省。一切情形。详细具陈。汝事事只有还朕一实字。不可稍涉粉饰。　　

○以河南城守尉哲克东阿、为西安左翼副都统。　　

○以浙江盐运使韩椿、为福建按察使。　　

○以湖南道州、江华、永明、嘉禾、桂阳、郴州、永兴、七州县城被贼窜陷。革布政使恒福、署按察使周颚、道员张其仁、知府徐嘉瑞职。前布政使潘铎、道员张琴、降调有差。　　

○以办理俄罗斯通商事宜出力。赏章京萨毕屯、花翎。　　

○癸未。谕内阁、富兴阿奏、请定正阳门启闭时刻一摺。京城各门。稽查理宜严密。全在值班人等实心任事。正不必更改旧章。转致窒碍。富兴阿所奏。著毋庸议。仍著步军统领严饬值班各官兵、无分昼夜。认真稽查。毋得稍有疏忽。　　

○镶白旗满洲副都统达洪阿、奏报往返稽滞缘由。及现筹会剿情形。得旨。往返奔驰。致稽时日。原属有因。现在汝已抵军营。朕总以汝能杀贼为凭。事后置辩。徒无益也。胜保屡立战功。人甚忠诚。与汝相似。必能与汝和衷。汝若视胜保与赛尚阿等。则是汝自误也。　　

○马兰镇总兵官庆锡奏、贼踞杨柳青独流镇等处。我兵约众数万。不可全数进攻。须战者攻围。守者防窜。节节设伏出奇、以备不虞。得旨。所见尚是。现在胜保大营所筹办者、正如是也。　　

○四川总督裕瑞、奏报谢恩。得旨。朕闻汝在川。于地方一切事情。未免涉于宽缓。殊少果断。并有二语。谓汝严明不如琦善。廉介不如徐泽醇。朕料汝未必真敢过于因循。第朕闻若是。特谕汝知。嗣后倍加感激。有则速改。无则加勉。懔之。　　

○陕甘总督舒兴阿奏、遵旨改赴河南、并调原派官兵来豫、以资酌拨。得旨。绵洵等所带之兵、势难撤回。现在胜保已饬郝光甲归汝大营。可速速催趱。抵开封后、再行相机进止。英桂尚不能即日到豫。一切机宜不可缓。断不可候伊商量。又奏、驿站迟延。咨行查参。批。打越过站。地方官因何不即行参办。汝等外官分别疆域之见。总未除尽。　　

○山西巡抚恒春奏、平阳一带。被贼蹂躏、本年盐课奏销。难望埽数全完。请将候补知府张思镗、署监掣同知、以资得力。得旨。诸多推托缓办。乃向来积习。岂可专俟直省凯撤后、再从新料理耶。　　

○调山东兖州镇总兵官花里雅逊布、为河南河北镇总兵官。以骑都尉德坤、为山东兖州镇总兵官。　　

