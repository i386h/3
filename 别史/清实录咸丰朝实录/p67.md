<!-- { "loadSidebar": true } -->
○辛卯。谕内阁、载垣等奏、镶红旗满洲副参领丰盛额、呈称本月初一日夜间。被贼匪十余人。持械威偪银两。掷打受伤。请饬查拏一摺。辇毂重地。理宜肃清。该匪等胆敢纠众。夤夜踹门入户。持刀吓偪银两。并将职官夫妇掷打成伤。实属目无法纪。著步军统领、顺天府、五城一体严拏。务将首夥合犯。悉数弋获。从重究办。毋稍延玩。柏葰、瑞常、舒兴阿、均著传旨申饬。　　

○福建陆路提督炳文、奏报到任日期。得旨。训练操防。实心实力。勿徒托空言而无济于事。尤须清洁自持。身为表率。励士气而易浇俗。勉之。朕知汝办事认真。闽省行伍。欲资汝整饬。如渐次有何应办之处。须斟酌尽善。徐徐奏闻请旨。莫欲速。亦莫因循。慎记勿忘。　　

○改铸湖北江陵县知县印信。从巡抚龚裕请也。　　

○壬辰。上诣寿康宫、问皇贵太妃安。　　

○谕内阁、徐广缙、奏参畏贼玩捕之总兵、及追捕被掳之护都司把总、请旨一并革职严审一摺。广东护都司诸文标、身任营员。不能奋勇捕贼。致被贼掳。复差被掳之把总刘尚高持信回营。为贼乞恩免罪。庸懦无耻。实堪痛恨。该管碣石镇总兵王鹏年、以专阃大员。于此等重案。并不上紧缉拏。迁延畏葸。犯无一获。复敢钞呈诸文标寄回信稿。希图将就了事。居心实属狡诈。王鹏年、诸文标、刘尚高、俱著先行革职。交该督严切根究。从重治罪。以肃军政。　　

○以福建澎湖协水师副将谢焜、为广东碣石镇总兵官。　　

○命广西桂平梧郁道许祥光。前赴广西军营。听候钦差大臣赛尚阿差委。　　

○免西藏换防兵丁原借置装银。　　

○癸巳。谕内阁、本月十一日。恭逢康慈皇贵太妃四旬慈寿。是日在京之王公文武各官。著穿蟒袍补褂一日。其前三日。后三日。均著常服戴朝珠。俟二十七月后。每年五月自初八至十四等日。在京之王公文武各官。均著穿蟒袍补褂。该部即遵谕行。　　

○又谕、周天爵、向荣奏、遵旨审明堵御不力之将备、请严行惩办一摺。广西已革浔州协副将李殿元、署提标游击事都司宋煜、署柳州城守营都司事守备陶玉德、前因防堵要隘。任贼冲突。经李星沅等参奏。降旨革职拏问。兹据周天爵等、审明定拟具奏。虽讯无遇贼逃避情事。惟当贼匪拥至之时。既不能奋勇击贼。又不能极力堵御。实属庸懦溺职。李殿元、宋煜、陶玉德、均著发往新疆效力赎罪。以示惩儆。　　

○又谕、周天爵奏、据控查参浔州府县等官、请分别革职拏问一摺。广西武宣县生员王作新、前经呈控冯云山等、在桂平习教结盟一案。已革浔州府知府顾元凯、丁忧桂平县知县王烈、事前既毫无觉察。迨经控告到案。又不赴乡亲查。严行究办。江口司巡检调补广东省巡检王基、专司缉捕。乃既疏于查拏。又复任听贿嘱。吏治废弛。至此已极。必应彻底根究。王烈、王基、均著革职。同已革知府顾元凯、一并拏问。交邹鸣鹤提同府县幕友人等、严讯确情。按律惩办。　　

○又谕、周天爵、劳崇光奏、请将性眈安逸、声名狼籍之署参将、革职拏问等语。广西署郁林营参将事桂林营游击吉祥、当贼匪窜扰该州。从未出城剿捕。迨会匪淩十八等、围攻州城月余。该员不能极力守御。又不能出城夹击。实属昏懦溺职。吉祥著革职拏问。交邹鸣鹤严审究办。以肃军令。　　

○谕军机大臣等、据大学士卓秉恬奏、请仿坚壁清野之法、以平盗贼抚难民一摺。并将原任知府龚景瀚所著议三篇。钞录进呈。览其所议。与此时事势。颇多可采之处。著钞给赛尚阿阅看。并行知邹鸣鹤、察看地方情形。妥为筹办。并知照广东督抚、一体酌行。又据新选桂平梧郁道许祥光面奏、接到家信。闻广西贼匪。有窥伺粮台之意。并看守粮台不宜专用募勇等语。行军以转饷为先务。军饬所储积。重在粮台。经理固贵得人。保卫尤须严密。安设粮台之处。当审地形可守者。选派弁兵。谨慎巡防。始可有备无患。其地宜分置而不宜合储。使供给易周而转输亦便。其守护之处。更宜慎派弁兵。严密稽察。勿稍轻忽。前已降旨叠饬军营在事大员。兹特再寄该大臣先事务筹。并即行知邹鸣鹤、督率粮台各员。加意慎重为要。将此由五百里谕令知之。　　

○乌噜木齐都统毓书奏、力行保甲、拘管遣犯章程。得旨。著照所奏行。认真办理。严行查察。不可稍滋扰累。又奏请捐修绥来县城垣关墙。从之。　　

○考试应开列试差满汉二品以下京堂各官于上书房。　　

○改铸浙江平湖县知县印信。从巡抚常大淳请也。　　

○以攻剿广西大黄江贼匪获胜。赏都司李登魁、吕盛元、白人鹏、守备余开春等、花翎。守备申有谋等、蓝翎。余升叙有差。　　

○修山东至圣先师庙、书院。从巡抚陈庆偕请也。　　

○展绥广东佛冈、英德、翁源、三厅县、及肇庆、高州、廉州、三府所属州县、被贼滋扰、上年未完额赋。　　

○甲午。上诣寿康宫、问皇贵太妃安。　　

○谕内阁、周天爵、劳崇光、向荣奏、兵壮剿灭西林县股匪、并追剿博白县股匪、大获胜仗一摺。据称该匪陈三等、窜往西林县阳万渌冲地方。经百色厅同知孙蒙、督率兵练。将首匪陈三、麦亚富、用炮轰毙。其逃逸者。旋被泗城府团练杀尽。又称刘八等、由陆川窜回博白。经知县游长龄、前任黎平府知府朱德璲、督饬壮练击贼。屡挫其锋。并谕示胁从解散者几二千人。四月初十日。贼目黄锦泗、冯子材等、九百五十人。复请投诚自赎。该员等择留精锐。随同打仗。刘八闻风潜逃。该府县等追杀至马尾岭。歼毙贼将军头余四、并贼先锋十二人。贼匪三百五十六人。堕崖落涧者甚众。现在乘胜追入广东合浦境内。势已穷蹙。著广东交界处所文武各员、即速合剿。以净根株。百色厅同知孙蒙、著先行交部议叙。西林博白出力之官绅壮练。查明酌保。候朕施恩。贼匪到处掳掠。良民被其裹胁。此次经博白等县出示晓谕。弃械来投者不下二千人。可见流离转徙陷于贼中者。不知凡几。大兵一到。向化回心。皆吾亦子。即如黄锦泗、冯子材等、亦知悔罪投诚。杀贼自效。如果始终出力。不难与张钊等同宽既往。悉予自新。统兵大员、务当仰体朕心。翦灭凶顽。保卫良善。勿使吾民久困于锋镝也。　　

○谕军机大臣等、周天爵、乌兰泰、向荣奏、贼匪现在窜距情形、绘图呈览、并参堵御不力之镇将一摺。东乡逃窜之贼。据探现踞象州之百丈新寨中坪等村。皆是苦乡。势难久踞。难保不窥伺省垣。所有三处入省之路。已经饬委文武分带兵勇扼要堵塞。周天爵现计已回省城。办理防堵事宜。仍当于近省各县险要处所。层层设防。勿令北窜。其四排七排八排等处。民多富足。断不可任贼扰掠。致赍盗粮。且与猺民毗连。地势绝险。尤当择要严防。勿致蔓延句结。贼匪逃出东乡之后。该处贼巢。正可乘机平毁。抚恤难民。此事最关紧要。何以摺内总未议及。廑望实深。现在东乡罗渌洞等处贼巢。是否贼匪全数逃去。抑尚有贼占踞。著乌兰泰、向荣、迅即分饬文武员弁、并力摉缉、以杜窜匪归巢之路。所请暂行革职之楚黔两省领兵将官。未免太无区别。此次署贵州古州镇总兵李瑞等、据称接仗尚勇。失于筹画。著与前次追堵不力之镇将周凤岐等、一并责令戴罪自赎。该镇将等、果能激发天良。奋勇堵剿。权衡功罪。尚可量从末减。傥仍不知感知惧。致误事机。断不能再为宽宥也。乌兰泰、向荣、专办剿捕。责无旁贷。贼匪现当奔窜未定之时。较之东乡等处。更易得手。正可督率将士绅勇、合力兜剿。勿使再有窜逸。其贺县一带剿办情形若何。并即随时奏闻。以慰廑注。将此由五百里各谕令知之。　　

○以玩视军务。广西知州彭作檀、革职逮问。　　

○以遇贼逃避。革广西守备夏文龙、苏春华职。均逮问。　　

○乙未。谕军机大臣等、前据徐广缙等奏、南海东莞两县、因公项命案之嫌、声言罢考。请分别停其考试。已降旨饬令暂为停考。查明惩办。其被累之同学、察实奏明。仍即许其考试。该督等谅已确查办理。现尚未据续奏。朕心殊深悬念。此事一由书院公费之改移。一由生员抗粮而自尽。固缘一二人怀嫌耸动。亦安知非有激而然。其间附和。想亦无多。南海一书院中。与东莞一邑生徒。皆为所累。若不分晰是非。明白劝惩。致使良莠同科。转非所以策励士习。至义仓经费。始而断入书院。既而断还义仓。何以前后两歧。东莞抗粮一案。生员黎子骅、何以在县署自戕。有无屈抑。以致众心不平。士风刁玩。固宜重惩。吏治乖方。亦应严儆。著徐广缙、叶名琛、体察群情。务期平允。玩法者不可无所董戒。被累者亦不可过事苛求。即将现在办理情形。据实具奏。以慰廑念。将此谕知徐广缙、叶名琛、并许乃钊知之。　　

○丙申。上诣寿康宫、问皇贵太妃安。侍午膳。　　

○谕军机大臣等、张亮基奏、滇省铜务现办情形一摺。据称近年矿少质劣。＜石曹＞硐愈深。窝路愈远。且附近炭山。砍伐殆尽。工费益繁。以致额铜不能依期到店。往往停脚待运。厂员店员、均极疲累。厂店交疲。则运员之迟逾。铜质之低潮。皆所难免。所奏自系目前实在情形。惟地不爱宝。亦赖人力相机筹办。该抚现已遴选妥员、设法攻采。丽江、东川、所管各厂。或据报获矿。或觅得子厂。较上年渐有起色。现在京局鼓铸。需铜孔亟。著吴文镕到任后。会同张亮基。督率藩臬两司、严饬厂店各员、认真经理。务于循守旧章之中。寓力求整顿之意。即使量为变通。亦应斟酌尽善。慎勿轻议纷更。总之厂员须善躧引苗。严督砂丁。不得听其以硐老山空、一报塞责。而店员之承运迟滞。运员之沿途逗遛。甚至恣意偷窃。捏报遭风。均应节节严防。以杜积弊。庶期于铜务渐有裨益。谅吴文镕等、必能勉力筹办。不待谆谆告诫为也。将此谕令知之。　　

○署云贵总督张亮基、请以调任提督荣玉材、暂缓交卸。防堵粤匪。从之。　　

○以翰林院侍读学士万青藜、为广东乡试正考官。编修吕倌孙、为副考官。编修刘昆、为广西乡试正考官。吏科给事中汪元方、为副考官。通政使司通政使罗惇衍、为福建乡试正考官。翰林院编修徐士谷、为副考官。　　

○丁酉。皇贵太妃四旬慈寿节。上诣寿康宫、皇贵太妃前行礼。侍午膳。　　

