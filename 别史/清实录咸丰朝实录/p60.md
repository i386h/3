<!-- { "loadSidebar": true } -->
○谕军机大臣等、李星沅等奏、分剿贼匪情形各摺片。周天爵于进剿武宣东乡逆匪时。手刃退走闽勇二人。亲督东勇前进。歼毙贼匪数十人。看其精神矍铄。并非老不能军。现既亲历戎行。著即专办军务。带兵督剿。俾得殚竭血诚。捷音迅奏。惟逆匪自牛排岭溃窜之后。直走武宣一带。距桂林不远。省垣重地。尤宜加意防守。著该大臣等、体察情形。一面兜捕。一面严防。断不可稍有疏虞。致匪徒乘闲而入。昨有旨、命赛尚阿等、带领官兵。前往湖南广西之交防堵。并添调四川兵三千名。饬部另筹军饷一百万两。有此声援。贼必闻而胆落。攻剿更易得手。所有续调楚皖滇黔官兵四千名。本日又由四百里分饬迅速赴粤。大兵云集。并力夹攻。自不难迅埽搀枪。肃清各郡。该大臣居中调度。周天爵、向荣、谋勇兼施。务当同心戮力。计出万全。早纾宵旰焦思。方不负此重任也。再自军兴以来。该省舆地。并未绘图贴说呈览。著即详细绘一全图。将水陆道里远近、山川险隘。与邻省何处毗连。各股贼匪。窜踞何处。逐一注明。迅速呈奏。将此由四百里各谕令知之。　　

○以广西布政使劳崇光、暂署巡抚。　　

○以剿办广西武宣贼匪获胜。赏都司郑魁士、花翎。余升叙有差。并予阵亡游击谢升恩、祭葬世职如副将例。把总曾朝玉、袁国璘、外委李元吉、州同苏勒芳阿、州判李懋华、从九品吴贻书。祭葬世职。　　

○调四川兵二千名。赴广西湖南交界处所防堵。　　

○乙巳。上诣寿皇殿行礼。　　

○丙午。上御抚辰殿、陈帟帐步射。并阅王大臣侍卫等射。　　

○谕内阁、庆祺、朱嶟奏、请饬催南粮起运帮船等语。近年各省帮船。受兑开行。总未能赶符定限。以致迎帮剥运。殊费周章。上年甚至将剥船冻阻河干。打冰行走。又复截卸北仓。实属不成事体。本年办理新漕。自应提前赶办。现在江苏、浙江、首帮军船。已报先后开行。如各省帮船到淮。在江浙等帮之先。应否不拘次序。随即盘验放行。著杨殿邦、相机办理。总期跟接北上。毋许一帮脱空。稍形迟滞。并著沿河各督抚、仍遵前旨。饬属催提。并遴委妥员。督同地方文武。实力趱催。以速漕行而符定限。　　

○谕军机大臣等、步军统领奏、拏获携带经卷、形迹可疑之贵州民人刘泳寿、请交部审办。并讯据该犯供称、普安州龙土司之子龙冬、系广西土匪头目。现带土匪数千。在广西滋事。龙土司与其表弟张满千岁结交土匪。抢夺财物。送往广西贼匪等语。著乔用迁、饬即严查该土司父子、有无通匪滋事实迹。确切提究。一面先行覆奏。原摺著钞给阅看。将此谕令知之。寻奏、遵查龙冬并非土司之子。实无句通土匪情事。下部知之。　　

○丁未。上诣寿康宫、问皇贵太妃安。　　

○谕军机大臣等、寄谕两广总督徐广缙等、前因江西南赣各属。多与粤省毗连。饬令该省地方官、严密防堵。兹据陆应谷奏称、广东巡抚、以首要各犯就捦、咨行江西、将防堵弁兵撤回各等语。该督等剿办清远英德匪徒。如已蒇事。自应将现在情形。先行奏报。此次捦获首要各犯。业已咨令江西撤防。何以该督等、尚未奏到。现在该处匪徒。是否全就肃清。邻省接壤之区。防堵各兵。果否应撤。著该督等、迅将现办情形详细奏闻。以慰朕念。并著悉心体察。如尚有余党窜扰他处。即行飞咨邻省。一体严防。无稍疏虞。将此由四百里谕令知之。　　

○又谕、陆应谷奏、粤东匪徒、次第就捦、现撤防兵归伍一摺。江西南赣一带。前因堵御粤匪。节经击退。兹据称、该匪屡挫。余党逃窜。边境肃清。并据广东巡抚、以首要各犯就捦。咨行江西。将防堵弁兵撤回各等语。现在广东清远英德一带。军务尚未奏报完竣。该省接壤之处。恐尚有逃匪隐伏。尚须加意巡防。著陆应谷、察看情形。饬属认真查缉。勿使余匪乘闲再有窜扰。至该省防御出力之文武员弁。著俟广东奏报完竣。再行奏请。将此由四百里谕令知之。　　

○又谕、据琦善奏、遵旨历陈番夷、及内地实在情形。豫筹立法一摺。并将分别查询各事宜、开单呈览。该处善后事宜。即著该督、悉心体察。酌定章程具奏。总期蒙番杂处之区。经此次筹画防维。可以久安无事。是为至要。将此谕令知之。　　

○两江总督陆建瀛奏、遵查沿江水道阻遏情形。因沮洳之处。种柳种芦。致令水停沙聚。拟于每年春夏之闲。委员查勘。如有垦种。立予严办。得旨。种洲必应严禁。每年查勘。不可视为具文。　　

○戊申。命热河都统赓福、在紫禁城骑马。　　

○己酉。闽浙总督裕泰奏、漳泉会匪。已获要犯多名。现在提省审办。并密派委员。赴台查禁私磺。得旨。现获各犯。严行审讯。从重定拟。断不可因有＜口英＞夷照会。稍有迁就。亦不可滥及穷黎。致生枝节。朕调汝闽督。欲资整饬。勿效刘韵珂之消弭。亦不必过为见好。沽虚誉而无济于实。总之公事以公心办。毋存一已之私。志之。　　

○以怡亲王载垣、克勤郡王庆惠、兼十五善射大臣。　　

○命福建巡抚徐继畬、来京陛见。以闽浙总督裕泰、兼署福建巡抚。　　

○庚戌。上诣寿康宫、问皇贵太妃安。　　

○谕内阁、前署乌什办事大臣文兴、于期年之内。鼓吹放炮。实属违制。著照部议革职。　　

○辛亥。谕内阁、李星沅、周天爵奏、遵查知县自尽情形、请将堵剿不力之营员惩办一摺。广西已革署富贺营都司李庆什、于匪徒窜入贺县之时。但以守城为词。并未下乡堵捕。至贼匪窜扰里松。李庆什督率把总刘大纲、外委劳玉荣等、带兵抵御。复有损伤。迨该县鹤年、情急自缢。又不能穷追贼踪。奋力剿洗。实属庸懦无能。李庆什、著发往新疆充当苦差。刘大纲、劳玉荣、均著革职。发往军台效力赎罪。前署平乐协副将伊淩阿、虽查无畏葸纵贼各情。惟身膺专阃。于贼匪窜扰。未能迅速扑灭。实难辞咨。著交部议处。　　

○谕军机大臣等、李星沅、周天爵、向荣驰奏、进剿武宣逆匪未能得手情形。并周天爵沥陈病状、与向荣会筹剿办事宜各摺片。贼匪滋蔓日久。股数既多。势不能旦夕埽殄。自宜妥筹战守。以冀奏功。前此向荣、屡获胜仗。朕固日盼捷书。此次进剿武宣贼匪。互有胜负。秦定三所带黔兵。能将身穿黄衣之大头目、用枪击毙。亦属奋勇得力。该大臣等、仍当和衷共济。尽力筹画。务须计出万全。不可再有挫失。固不必遽请议处也。周天爵、身历行闲。朕素嘉其勇往。是以前旨令其专办军务。所有巡抚篆务。已命劳崇光暂署。周天爵旧疾复作。朕深以为念。著即在营善为调理。祇须调度有方。正不在亲自冲锋御侮。前命赛尚阿等、驰往楚粤之交。正为广西用兵。熟筹此举。已饬调四川精兵三千名。先后驰往协剿。其余邻近各省官兵。有可酌调之处。该大臣等察看情形。径行檄调。朕亦不为遥制。其湖南总兵李伏、游击成林、四川副将刘长清、均已谕令带兵前往。并谕徐广缙、拣选精兵五百名。饬往备用。赛尚阿等、未到广西之前。该大臣等、总当恪遵前旨。迅速筹剿。不可稍事迁延观望。其应如何筹守筹战。先堵后剿。并度地势设伏抄击之处。该大臣与周天爵、向荣、熟思审处。协力妥办。庶慰朕怀。其大黄江贼营。摉获逆书。已由军机大臣呈览矣。将此由五百里各谕令知之。　　

○又谕、前有旨、令广州满洲副都统乌兰泰、驰驿前往广西帮办军务。现在正当剿捕吃紧之时。著该督等、拣选绿营精兵五百名。备带适用器械。如乌兰泰业已启行。即遴派得力将弁管带。兼程赴粤西军营。听候调遣。昨因陆应谷奏称、接据叶名琛、咨会撤防。该督等何以至今尚未奏到。现在清远英德一带情形。究竟如何。著即详细驰奏。以慰朕怀。其高廉一带匪徒。剿办是否得手。著一并奏闻。广西需兵孔亟。现已添调滇黔楚蜀等兵前往。广东清远军营。如已凯撤。兵勇似可移往粤西协剿。至军饷一节。虽已饬部宽为拨解。尚恐缓不济急。徐广缙统辖两省。自必通筹兼顾。无待朕再三谆谕也。将此由五百里各谕令知之。　　

○又谕、前饬湖南省续调精兵一千名。现在广西需兵孔亟。著骆秉章迅即选派。星速前进。听候钦差大臣李星沅等调遣。并著派绥靖镇总兵李伏、提标左营游击成林、统带兼程前往。毋稍延缓。将此由五百里谕令知之。　　

○又谕、前有旨、饬调四川精兵三千名。驰赴湖南广西交界。候赛尚阿到日调用。兹据李星沅等奏、飞咨四川挑兵一千名。遴委总兵管带。并请派督标副将刘长清、一同赴粤等语。著徐泽醇、即将初次所调川兵一千名。饬令刘长清、带往广西军营。听候李星沅等调遣。其二次续调川兵二千名。即遵前旨、选派得力将弁。星速驰往楚粤交界处所。候赛尚阿调遣。该督并将带兵员名、及何日启程、何日出境之处。一面由驿奏明。一面飞咨钦差大臣赛尚阿、及广西军营查照。毋得稍有迟误。将此由五百里谕令知之。　　

○又谕、广西剿办贼匪。前已添调各省官兵。并饬云贵各续调精兵一千名。谅已选派迅速前往。朕闻云南土守备义勇巴图鲁左大雄、前在军营出力。极为勇往。所辖土练。亦甚精锐。著张亮基、察看情形。该土弁是否可以远赴徵调。其所管地方。是否必须该土弁弹压。如无窒碍之处。即一面奏闻。一面飞札。饬令酌带得力土练数百名。星速驰赴广西。听候钦差大臣调遣可也。将此由五百里谕令知之。　　

○赏印务参领谦亨、副都统衔。为伊犁领队大臣。　　

○壬子。上诣寿康宫、问皇贵太妃安。　　

○谕内阁、前据御史王之斌、奏参陕西白水县知县徐良槐、候补知县江开各款。当交琦善、详查具奏。其徐良槐刑押诈赃一案。先据张祥河奏参革职。嗣据王懿德审结。已交刑部议奏矣。候补知县江开、在抚署阅看课卷。校对本章。虽无与该抚饮酒之事。惟于己酉科派充同考官。将别房荐而未中之卷。代呈主司求中。实属故违功令。临潼县知县钟锡瑞、将主司未中之卷。用蓝笔加以密圈密点。亦属不合。江开、钟锡瑞、均著交部分别议处。至御史张廷瑞前参该抚张祥河、诗酒风流。不理公事一节。亦经琦善查明。张祥河供京职时。诗酒在所时有。现在陕抚于一切公事。并无延误。张祥河著毋庸置议。惟封疆大吏。身膺简畀。自宜整躬率属。本不得有所偏好。致属员得以摩揣逢迎。即文墨唱和。结习未除。亦恐有误公事。清谈废务。浮文妨要。古所戒也。各省大吏。其各励精图治。专意从公。无负朕谆谆训诫至意。　　

