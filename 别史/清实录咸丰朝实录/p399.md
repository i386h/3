<!-- { "loadSidebar": true } -->
○又谕、台涌奏、武昌失守一摺。武昌一郡。关系东南数省大局。若不亟筹攻克。必致日肆鸱张。势更不可收拾。杨霈在信阳一带。防堵豫楚要隘。本日已谕令该抚、迅即启程南下。将台涌所领各路官军。全数统带。探贼所向。速筹剿办。目下皖省贼匪。尚复纷纷上窜。楚南逆踪。亦全行下驶。尤非上下游会合夹击。不能图功。曾国藩前奏、添募兵勇。修造战船。约六月初即可集事。并称塔齐布、先已驰赴岳州。一俟料理完竣。即会同率师前进。该提督等、著于接奉此旨后。即日督带水陆各军。乘势东趋。或合力进攻。或分投截击。总须随剿随进。直达武昌。迅复坚城。灭此狂寇。其应由何路进剿。并如何豫为布置。冀可计出万全。务即妥速筹画。随时奏闻。所有官文等派赴下游助剿之四川官兵。由襄河一路前往。并著塔齐布、曾国藩、互为知照。以期联络声势。一面随时照会骆秉章、在楚鄂交界处所。妥筹防堵。毋稍疏懈。将此由六百里加紧谕知塔齐布、并谕曾国藩知之。　　

○又谕、现在武昌既失。贼势愈形猖獗。非厚集兵力。难期收复。前调四川松潘、建昌、两镇官兵。据官文奏称、已于五月十八二十等日。先后抵荆。并饬该镇双保等、由汉阳过江赴省。此时武昌需兵。万分紧急。著官文、再行严饬该镇双保、福炘、统带官兵。星夜前进。听候杨霈调拨。毋许停留。其所需粮饷铅药。即著官文、妥筹应付。毋致迟误。至守备宗维清等、前经该将军、派令分路觅船。由洪湖一带相机赴省。此外有无可调将领。并著官文、酌量派往武昌。以资攻剿。至贵升所带兵勇。前据奏称、撤回虎渡口等处防守。可否即由贵升统带前进。以为杨霈应援之处。并著官文、就目下情形。熟筹商办。迅速驰奏。荆州固属紧要。而武汉之贼一日不尽。则荆州一日不能安枕。该将军、定能通筹全局。先其所急也。将此由六百里加紧谕令知之。　　

○又谕、现在武昌已失。贼势大炽。难保不复图北窜。豫省南境。万分紧要。著英桂、即行出省。驰赴信阳州一带。往来调度。其黄土、平靖、武胜、各关。布置是否严密。光山商城等处。应否添兵扼守。著通筹全局。迅速由驿驰奏。有须应行亲往督防之处。毋得株守一隅。坐视贻误。所有河南省城一切事宜。著郑敦谨、小心防守。妥为筹画。将此由六百里加紧谕知英桂、并谕郑敦谨知之。　　

○直隶天津镇总兵官双锐、奏报到任日期。得旨。天津地方紧要。一切营务。尤应时加整顿。汝曾署是缺。自能熟习情形。无待朕谆谆训饬也。　　

○调镶蓝旗汉军副都统爱仁、为镶白旗满洲副都统。以委散秩大臣麟兴、为镶蓝旗汉军副都统。　　

○以礼部左侍郎穆荫、为京营右翼总兵。　　

○以山东按察使谭廷襄、为顺天府府尹。未到任前。仍以刑部左侍郎李钧兼署。顺天府府尹杨霈、为湖北巡抚。兼署湖广总督。四川按察使夏廷樾、为湖北布政使。陕西潼商道徐之铭、为湖北按察使。广西左江道文发、为四川按察使。山东登莱青道昇福、署山东按察使。　　

○命河南河北镇总兵官花里雅逊布来京。以河南荆子关副将崇安、为河北镇总兵官。　　

○命陕西巡抚王庆云、拨银五万两。解赴湖北巡抚杨霈军营应用。　　

○赠直隶连镇军营伤亡副都统达洪阿、都统衔。予祭葬世职如阵亡例。谥武壮。　　

○甲申。谕军机大臣等、有人奏、江苏苏松太道吴健彰、有侵吞关税银两。由海船带回广东。并接济海匪刘丽川等事。本日已将吴健彰革职拏问。该革员原籍赀财家产。著叶名琛、柏贵、迅即派员严密查封。听候谕旨。毋得洩漏。致有隐匿寄顿之弊。至吴健彰有无由海船带回银两。数至累万之多。并著查明具奏。将此由六百里谕令知之。　　

○又谕、有人奏、苏松太道吴健彰、通夷养贼一摺。据称贼首刘丽川、曾为该道管理帐目。匪党皆该道练勇。初起事时。该道首先得信。将眷属寄居夷船。所有道库存银三四十万。悉以遗贼。所雇拖罾船只。名为捐赀。实取偿于关税。并有旧识广东货船到沪。免其纳税。以致夷商不服。复将关税银两隐匿。由海道运回原籍。又与人夥开旗昌行。贼匪粮食药弹。即由此行接济。且与贼匪屡次在船会晤等语。上海逆匪。日久未灭。＜口英＞夷又复遇事阻挠。若非吴健彰句通要挟。何至蕞尔沪城。不能收复。原奏所称赃私各款。已属罪无可逭。而通夷养贼。情罪重大。尤堪痛恨。吴健彰、著即革职拏问。交怡良、吉尔杭阿、按照摺内所参情节。逐一严审。定拟罪名具奏。怡良、于上海军务。本非原办。吉尔杭阿拒绝＜口英＞夷。尚能持正。必不致为吴健彰蒙蔽。毋得稍有回护开脱。原摺著钞给阅看。将此由六百里谕令知之。　　

○又谕、有人奏、江苏上海道吴健彰、与贼首刘丽川同乡。近日贼匪每至船上。与该道会晤等语。如果属实。大干法纪。著黄宗汉迅派明干大员。藉别项公事。驰赴上海。不动声色。按照摺内所参各情节。逐一访查明确。据实由驿驰奏。毋许稍有不实不尽。并严饬该委员等不得稍有洩漏。致干重咎。原摺著钞给阅看。此由六百里谕令知之。　　

○又谕、昨据台涌奏报、汉阳大股逆众。于六月初二日。攻扑武昌。省垣失守等语。汉阳本为贼踞。此次武昌再陷。贼匪跨江拒守。其势益张。若不亟将此股歼灭。则大局更不可问。昨已谕令塔齐布等、速即统领全军。星驰进剿。以期直达武昌。克复城池。谅必遵旨迅速前进。著骆秉章、再行酌拨官兵。以为接应。既可作后路声援。即以防逆贼回窜之路。其需用兵饷。亦须饬委贤员妥筹应付。毋稍延误。杨霈、由河南驰抵湖北。统带官军前进。惟自北而南。中隔汉阳江面。尚须绕道。方抵武昌。不若湖南兵勇。可以直达。该抚谅必能通筹全局。一面飞催塔齐布、曾国藩等、速带兵船东下。一面再行酌调官兵。以资策应。与杨霈等两路夹攻。以期迅埽群逆也。将此由六百里加紧谕令知之。　　

○裁江南河库道库大使员缺。从总督怡良请也。　　

○以江苏丰县城被贼窜陷。革知县闵延亨、千总姬怀清、典史蔡湘职。　　

○乙酉。上诣永安寺拈香。　　

○丙戌。谕内阁、都察院奏、候补道员条陈军务、呈请代奏一摺。江苏候补道阳金城、所呈行军末议八条。均属空言。无裨实济。惟尚无违悖字句。阳金城、著仍回江苏。交怡良、吉尔杭阿察看。该员年逾六十。如精力就衰。难期振作。即著随时具奏。　　

○谕军机大臣等、前据袁甲三奏、请就滞销盐引、筹运济饷一摺。当交户部速议具奏。兹据该部覆奏。交怡良、袁甲三、会同妥办。著袁甲三、一面将现拟章程。委员妥办。一面将该部摺内所指各条。是否确有把握。迅速具奏。并会同怡良、通盘筹画。饬属认真办理。所收课银。分解江皖各营。接济军需。仍分别纲数、银数、由该运司造册。详报两江总督、报部查核。以免混淆。袁甲三另片奏、请将湖淮大小船只。分别编号。官雇载盐。兵勇往来。皆可搭坐等语。著亦与怡良会商妥议。户部摺著钞给阅看。袁甲三原片二件。并著发还。将此由五百里各谕令知之。寻左副都御史袁甲三奏、遵查部覆各条。均徵详慎核实。惟商以畅销为利。但使皖豫两省肃清。自能确有把握。现计一年可销六七十万包。已委员恪遵新章妥办。下部议。从之。　　

○盛京将军英隆、奏报到任日期。得旨。盛京地方紧要。所有缉捕理刑等事。俱当加倍严肃。断不可从宽办理。毋忘。　　

○丁亥。谕军机大臣等、官文奏、武昌失守、速筹剿办一摺。并另摺奏称、调拨川兵、防剿湖南股匪等语。据奏贼众由岳州旁窜常德。现派福炘、即带川兵五百名渡江。在公安、澧州、交界处所。相机剿截。杜贼北窜。而监利潜江一带。仍有土匪句结滋扰。沔阳亦尚未复。是荆郡防守情形。不可稍涉松劲。惟武昌一郡。为根本重地。黄州、汉阳、仍有大股盘踞。该逆跨江拒守。益肆狓猖。此时自以迅攻武昌为急。所有双保原带之川兵一千五百名。既由襄河一路前进。仍著该将军、饬令疾趋进剿。即将天门、沔阳、一带道路。设法疏通。以期径达汉阳。为迅速进攻之计。惟兵力尚单。所有劄营了角驿之佐领锡龄阿等、所领兵勇。能否分派赴省。并此外有无官兵可拨。著官文等、相机调度。速筹进剿。至上游防剿岳州窜匪。亦关紧要。四川练丁一千余员名。既行抵宜昌。即毋庸令其折回。正可择要布置。以助兵力。惟专待川省派员接管。亦恐缓不济急。该将军、如有得力将领。堪以统带之员。即著先行酌派。督率前进。中途如遇杨霈、即可归该抚统带。设或此项官兵。可先抵武昌。亦不必因杨霈未到。逗遛守候。致误事机。官文等、惟当统筹全局。方为不负委任。台涌业经革职留营。其巡抚以下各官。前据台涌奏、探系缒城而去。傥或逃至荆州即著由驿具奏。将此由六百里加紧谕知官文、并谕贵升知之。　　

○又谕、前据台涌奏、武昌省城失守。本日据官文等奏、亟筹派兵随剿随进。以图攻复。而湖南岳州。又有大股贼匪。旁窜常德。攻扑府城。荆江一水可通。已派兵赴公安、澧州、地方防剿。需饷孔殷等语。裕瑞、前经动拨津贻项下银三万两。解往楚省。现在道路梗阻。著饬知委员、径解荆州。交官文截收。设法转运。免致疏失。并著裕瑞、于川省藩道各库项下。无论何款。迅速筹拨银数万两。赶紧续派委员、即日启程。解交官文军营。以应急需此外如有可筹之款。仍著源源接济。其练丁一千一百余名。据官文奏、已抵宜昌。该将军因兵力不敷。已飞咨该督、另派大员赴楚统带。即著照议办理。毋庸拘泥前次谕旨。再令折回川省。将此由六百里加紧谕令知之。　　

○参赞大臣僧格林沁、奏请添调蒙古马队官兵。防贼北窜。得旨。巡防王大臣密议速奏。该大臣所调之兵。有不敷再调者。亦有难期得力者。可斟酌妥筹。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之一百三十四　　

