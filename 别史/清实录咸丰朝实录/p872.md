<!-- { "loadSidebar": true } -->
○又谕、瑞昌、王有龄奏、东坝溧阳逆匪、仍图回窜广德、建平、拨兵驰援、并请徽甯济师一摺。广德建平。虽相继克复。而东坝溧阳等处。均有贼踪。总兵熊天喜一军。已调往丹阳一路防堵。仅有米兴朝之军。驻守广德。兵力甚单。兹据瑞昌等奏称、东坝溧阳之贼。分股窜出。有回扰广德建平之意。距建平十余里之蔡村一带。又聚贼数千。逆踪密迩等语。现在金陵大营。被贼扑扰。退守镇江。苏常正当吃紧。广德为江浙门户。设被逆贼再行窜踞。全局又将震动。前张芾派去援浙之副将王梦麟等两队。已经调回。现在旌太石埭等县。相继克复。军情稍松。著即派拨得力官军。前往会同米兴朝协守。瑞昌等商调之副将陈大富等各军。并著周天受酌量抽拨。前赴广德助剿。勿稍迟误。至萧翰庆一军。据张芾奏、饬令乘胜规取池州。与水师互相联络。办理正当得手之际。恐未能再行他调。俟攻克池州后。再令取道前往广德。与浙兵合力剿击。杜贼回窜之路。即知照官文无庸调往豫省。所请浙江江西协饷之处。浙江甫经被扰。恐难兼顾。已谕毓科于月拨三万两之外。酌加数万两。迅速拨解徽营矣。将此由六百里各谕令知之。　　

○又谕、张芾、奏请饬驻守建德之军、择要驻劄等语。总兵普承尧一军。前经谕知前江西巡抚恽光宸、饬令驻守建德。以资堵剿。兹据张芾奏称、该总兵驻军下隅坂地方。在建德西南四十余里。中隔峻岭。虽可扼彭泽湖口一路。而于建德县城。仍难保其无虞。贼如上犯。可由建德之东北马田洋湖陂等处。长驱直入。于江西之鄱阳浮梁、徽州之祁门黟县、均有鞭长莫及之患。且亦可窜扰彭湖。该镇之军。临时堵截。均难兼顾。是此军以五六千众僻守一隅。于江皖大局、未能全顾。于事无益。著毓科即饬总兵普承尧、统率所部。移营马田、或洋湖陂、择要屯劄。深沟高垒。西可与东流水师、遥为声援。东可与石埭陆军、互相策应。不独为规复池州地步。即江西之鄱浮、徽属之祁黟、防兵皆在其后。亦可随时抽调。不致为贼所牵。庶于江皖全局。均有裨益。另片奏、徽防缺饷、请饬措解等语。徽防军饷。本属缺乏。现在旌太告克。分军进取泾县。驰援甯郡。必须设法筹放饷银。俾免饥溃。浙省又甫经被扰。库藏空虚。恐不能筹及徽饷。并著毓科于认解徽饷三万两之外。每月再行筹拨银数万两。尽力措解。以济急需。毋稍诿延。将此由六百里谕令知之。　　

○热河都统春佑奏、甫经到任。热河文职大计。请展限举行。从之。　　

○以甘肃灵州营参将滕家胜、为四川川北镇总兵官。　　

○以克复安徽太平、旌德、石埭、三县城。赏道员萧翰庆、盐运使衔。义勇韦志俊、花翎。副将余永椿、以总兵官用。知府苏式敬等、奖叙有差。革疏防知县杨裕仁、李焜、职。　　

○予安徽亳州、泾县、等处阵亡总兵官王凤翔、游击王庆长、守备孟永椿、千总何忠祥、把总王三胜、外委余大鹏、县丞林锦等、五十四员。祭葬世职。生员江涛、赏恤加等。　　

○赏会试年老举人孙中田等、十六人。编修检讨学正职衔有差。　　

○甲子。谕军机大臣等、据何桂清奏、金陵大营退守镇江、现在筹办情形一摺。金陵逆援攻扑长围。我军退保镇江。和春进劄丹阳。居中调度。各路军情、及防剿事宜。自应仍责成和春、张国梁、统筹督办。所有陆续招集之兵勇。应需锅帐军械等项。一时殊难猝办。自系实在情形。现据何桂清饬令署藩司蔡映斗等、将锅帐枪炮铅丸火药军械。赶造解往。并筹拨银米。采买铁锅。先行委解。以济急需。现当库项支绌之时。若不力求撙节。于东南大局。不堪设想。著和春严饬王浚、按实在收集人数。酌给口粮。仍于月饷内扣还归款。务须遴派妥员。逐名点验给领。不得以带兵官虚报为凭。致滋浮冒。其老弱伤病兵丁。即著严加裁汰。毋许滥竽充数。至江北兵勇应需月饷。罗掘尤难。并著一体清厘。嗣后傥有虚报兵勇名数。希图肥已。沾染营中恶习者。另经发觉。无论大小将弁。必当执法严惩。不能宽贷。和春等奉命督师。日久无功。前因退扼镇江。仅予薄惩。未加严谴。若再不知愧奋。力求整顿。以图进取。保全东南大局。自问当得何罪耶。有人奏、周天受贪色好杀。物议沸腾。近以争夺妓女。擅杀都司。各营解体。不战而兵溃等语。周天受现任统兵大员。连次失陷各城。是否能胜重任。至其平日声名何如。有无前项劣迹。著和春、何桂清、密查具奏。毋稍徇隐。又有人奏、苏州省城添办义团。长州县知县李翰文、元和县知县冯树勋等、招募广勇。以致广潮匪类踵至。滋生事端。州县曲加袒护。民情惶惧等语。广潮匪类。前在苏省盘踞滋事。经薛焕等查拏惩办。始得安靖。现在偪近贼氛。尤应豫为严防。即如杭郡之变。系李定太、缪梓、所带之勇。句结开城。前车可鉴。著何桂清、会同徐有壬、查明此项广勇。严禁招募。设法遣散。傥有滋扰。即著按律严办。以安民心而弭后患。将此由六百里各谕令知之。　　

○以贵州遵义、永甯、等处剿匪出力。赏守备涂应泰、包兴等、花翎。知县朱文香等、蓝翎。知府周夔等、加衔升叙有差。　　

○予江西贵溪、铅山、等处阵亡千总谢义香、把总樊淳松、外委程连发等、五员。祭葬世职。军功曾桂林等、赏恤加等。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百十五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。夏四月。乙丑朔。享太庙。遣恭亲王奕恭代行礼。　　

○谕内阁、宝鋆、廉兆纶奏、查出船户偷米、请交部审办一摺。天津剥船户胡淀沅、胆敢偷窃漕粮。移装刘晌船内。虽据刘宋氏供称、刘晌并未在船。难保无夥窃情弊。船户张兴舟、李发、于严定新章之始。竟敢偷米至二三十石之多。先期逃匿。尤属藐法。胡淀沅、著交刑部严讯。即照新章治罪。在逃之船户刘晌、张兴舟、李发、著直隶总督、饬属严拏务获。一并交刑部治罪。嗣后再有搀和亏短、及经剥通同舞弊各案。即由仓场侍郎等、随时咨交刑部。汇案附奏。　　

○又谕、曾望颜奏、克复名山县城、攻夺金鸡关要隘、并雅州解围、嘉定击贼获胜一摺。云南逆匪蓝大顺等、窜踞四川名山县城。并分党据守金鸡关。分扑雅州府城。我兵将百丈场一带之贼击退后。随即分道、由新店子、白土坎、酒冈子等处。踏平贼叠。偪攻名山县城。经提督占泰等、饬参将马旭林、及守备唐友耕等各军。复由后山子、进攻文昌宫、奎阁、山梁之贼。将贼营寨、尽行平毁。马旭林等军、攻至东南两门。城内贼营火起。官军乘势登城。踰墙涌进。将名山县城克复。占泰一面派饬都司柏昌怀等军。分路围攻金鸡关。叠经痛剿。复探明路径。奋力进攻。逆众分股来拒。唐友耕、率领敢死兵勇。一拥而上。马旭林等、复在关之左右山顶。开放大炮。毙匪多名。当将金鸡关夺获。并连踏关前后贼营七座。逆匪弃营而逃。占泰挥兵穿关追剿。直至姚桥等处。土地坎绕出贼援。亦经击走马旭林等兵勇。取道平羌渡、及姚桥进击。适署重庆镇总兵傅昆、剿办车林余贼事竣。率领官兵。进剿水津关、及大兴场之贼。时雅州城内文武、与贼坚持。叠加剿创。已解城围。闻各军援至。复由东西北三门出击。该匪四路狂奔。其嘉定之贼。经甘肃提督郭相忠等、分拨官兵。进捣牛华溪等贼巢。行抵银窝寺地方。贼出抗拒。郭相忠之子县丞郭定疆、坠马被贼戳伤。其孙郭廷选、将贼立毙。大队继至。痛加剿杀。将四方坝等贼营。焚毁净尽。计杀贼千余名。似此节节进剿。克城夺隘。所办尚为得手。务即乘此声威。力图进取。　　

○谕军机大臣等、前因金陵大营、官军不支。退守镇江。当谕令曾国藩等传旨。令都兴阿驰赴江北。将如何进取之处。悉心筹酌。兹据瑞昌、王有龄奏、上游悍贼麕集。金陵镇常、处处吃紧。请饬曾国藩、会同杨载福、分剿芜湖、并入甯境、以分贼势等语。金陵大营退守镇江。逆贼分踞句容溧水等处。图犯苏常。江浙安危。在于呼吸。曾国藩现劄安庆。若与杨载福、率领所部水陆各军。迅由东流建德一带、分剿芜湖、并入甯境、以分贼势而顾苏常。于东南大局。实有裨益。惟安庆贼势颇众。曾国藩能否舍安庆而东下。著酌度情形。相机办理。如兵力不敷。未能前进。即饬杨载福、统领水师。进攻芜湖。扼贼之吭。并与李德麟等梭巡。亦足以牵制贼势。是为至要。有人奏、左宗棠熟悉形势。运筹决策。所向克敌。惟秉性刚直。嫉恶如仇。以至谣诼沸腾。官文亦惑于浮言。未免有指摘瑕疵之处。左宗棠奉身而退。现在贼势狓猖。东南蹂躏。请酌量任用等语。左宗棠熟悉湖南形势。战胜攻取。调度有方。目下贼氛甚炽。应否令左宗棠、仍在湖南本地。襄办团练等事。抑或调赴该侍郎军营。并著曾国藩酌量办理。将此由六百里谕令知之。　　

○以攻克四川名山县城。赏都司柏昌怀、琦克坦泰、花翎。外委张占鳌等、蓝翎。守备唐友耕、巴图鲁名号。余加衔升叙有差。　　

○丙寅。谕军机大臣等、据庚长等奏、西捻复出、现筹分路防剿一摺。既据探有由浦东窜之说。自应早为准备。力遏凶锋。庚长现在募勇集团。派员分路堵御。著即照所议妥办。江甯藩司王梦龄、现已派署漕运总督。著与庚长会同调度。毋令该逆东窜。以保完善之区。将此由六百里各谕令知之。　　

