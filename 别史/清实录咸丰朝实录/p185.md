<!-- { "loadSidebar": true } -->
○又谕、向荣奏、贼船下窜、现在雇办船只、以利追剿一摺。逆船顺流下行。我兵陆路奔驰。势有难及。自系实在情形。现在安徽省城。迁徙一空。粮饷移至庐州。我军船只。傥不应手。亦难飞渡。琦善、陈金绶、已于本月十九日。自信阳驰往安徽。而陆建瀛仓皇折回江甯。城大兵单。亟望援兵相助。向荣著即督带大兵。由陆路驰抵江甯。与祥厚、陆建瀛、杨文定等、会筹守御。其江口上下。并与文艺、杨殿邦等、扼险设防。毋令占踞要口。致遏南北之路。如上游所调船炮赶到。即可水陆夹击。与琦善、陈金绶、亦可声势联络。互为掎角。至所需银饷。已谕令张芾、迅速提银十万两。委员管解大营。并谕令张亮基等、将粮台银米。迅解江西。交张芾派员接办。仍谕令筹画。源源接济。至九江以下。所过江安两省州县。如有漕粮。及库存银两。仓储谷石。均著该大臣提用。以济急需。已另谕陆建瀛、杨文定等遵办矣。将此由六百里加紧谕令知之。　　

○又谕、本日据向荣奏、追剿贼匪、急须接济军食等语。向荣现已驰抵九江应援。离楚省粮台较远。军营需饷。刻不容缓。著张芾于该省无论何款。迅速筹备银十万两。飞解该大臣营中应用。并派委司道大员。督办粮台。随营接济。傥因银款不敷。或将邻近州县。现徵漕粮、及常平仓谷各项动拨。总期移缓就急。无误军需。将此由六百里加紧谕知张芾、并谕陈孚恩、传谕陆元烺知之。　　

○又谕、前据向荣奏、请调广东水师战船。已有旨饬令飞咨叶名琛等、调拨应用。现在贼匪东窜。江防万分吃紧。已命向荣驰赴江甯。迎头截击。著叶名琛、柏贵、即将该省外海水师拖罟战船。并快蟹大扒等项。凑足百只。多备子药。遴委水师勇干镇将大员统带。星速由海道驶抵江甯。听候该大臣拨用。并一面飞咨向荣等、一面奏闻。万勿稍有迟误。将此由六百里加紧各谕令知之。　　

○又谕、前有旨令张亮基等、将广西派往湖南军营粮员撤回。无论何省兵勇。概由楚省支应。并谕令张亮基、设法筹画。源源接济。俾向荣大军。不至停兵待饷。本日据向荣奏、官兵追剿。已在江西境内。移咨张芾、拣派大员。设立粮台。随营支发。嗣后拨解饷银。请均归江西截收等语。现在贼匪东窜。江甯吃重。已谕令向荣赶往应援。沿途既无粮台支放。诚虞不继。著张亮基即将粮台现存银米。迅速转运江西。交张芾派员截收支发。一面仍遵前旨筹画。陆续解往。万勿刻延。其楚省承办之员。或应派往交算。或应酌量裁撤。均由该署督等妥筹办理。军情紧要。断不可稍分畛域。推诿贻误。将此由六百里加紧谕令知之。　　

○又谕、祥厚等奏、贼氛渐近、战守兵单一摺。已谕令向荣、径由陆路。驰赴江甯应援矣。陆建瀛自九江折回。尚望其沿途布置。省城恃以无忧。乃将芜湖、荻港、板子矶等处防兵。全行撤归东西梁山。岂皖境安危。与该大臣无涉。而江省上游险要。惟梁山可以扼守。余皆不必设防耶。所有江省防守机宜。经杨文定与该将军等、设法妥筹。仍著陆建瀛、遵照前旨。一面援应安庆。一面与该将军等、和衷商搉。计出万全。既将防兵全行撤归梁山。即当竭力扼守。毋令贼＜舟宗＞阑入。至向荣大军。由陆路遄行。裹粮已竭。若不即为接济。恐误军需。著该大臣等、迅饬沿途各属府州县。无论截留漕米。及常平义仓谷石。速为碾动。所拨军需银两。亦应通融济用。运赴向荣大营。无稍贻误。其扬子江口。经杨文定先行调集官兵师船。此时杨殿邦想已赶到。一切派拨镇守。均著该漕督速筹妥办。毋误为要。至芜湖由东坝。可达苏常二府。今芜湖业已撤防。应饬江苏藩司联英等、就近设备。以固藩篱。将此由六百里加紧谕知陆建瀛等、并谕邹鸣鹤、祁宿藻知之。　　

○江南提督福珠洪阿奏、驰抵江甯。商办防堵。得旨。汝等既为兵丁统率。必须示以镇静。不可惊惶。庶可同心奋勇。以少胜多。　　

○以刑部右侍郎李嘉端、署工部左侍郎。　　

○琉球国王世子尚泰、遣使表贡方物。赏赉如例。　　

○己巳。谕内阁、朕于本年仲春上丁。亲诣先师孔子庙行礼。其临雍释奠之典。著于二月初八日举行。所有应行事宜。著各该衙门敬谨豫备。　　

○又谕、张芾奏、九江失守、拟回省守御、并自请治罪一摺。本月初十日。贼船下窜。张芾在瑞昌督兵堵御。十一日赶回九江。行至中途。探闻府城失守。昨据向荣奏报、九江城内居民。先已迁徙一空。是贼匪乘虚窜入。旋即退出。不知该处文武。所谓婴城固守者安在。该抚虽在瑞昌防堵。督率不力。咎实难辞。张芾著即革职留任。戴罪自效。现在、贼窜下游。该抚即株守空城。亦属无益。著即回省。与陈孚恩等、于沿江一带。密为防范。查拏土匪。镇定人心。并委干员。接济向荣大营军饷。其九江城内。即饬令臬司恽光宸等、招集流亡。妥为安抚。　　

○谕军机大臣等、张亮基奏、驰赴湖北省城、筹办抚绥各事宜一摺。逆匪全股东下。武昌、汉阳两城。现经收复。所有招集流亡。严查土匪。在在均关紧要。骆秉章已由岳州驰赴武昌。张亮基亦经接受湖广总督关防。并于湖南总局装米五千石。制钱五干缗。由水路运赴北省。著即兼程前往。安抚招徕。与骆秉章熟商筹办。至所称两城收复。需用孔繁。苦于无可设措等语。虽系实在情形。惟部拨款项。均系极力摉括。以供大军急需。犹恐不给。若贼退之后。纷纷请帑。办理善后。该署督试思现在各省。何处更能接济。前据骆秉章请拨银三十万两。已交户部速议。本日该署督、又请于附近各省。先行借给。一并饬部核议。惟此时筹画情形。支绌万难。即河南川陕。亦均有请拨请留之款。该署督等身任封疆。岂不计及全局耶。抑明知拨款之艰。而姑为此请耶。现在该省漕粮。业经展缓。或于丰收地方。劝令富绅大贾。量捐银米。或于各该州县内。酌量碾动仓谷。以为赈恤难民之用。当此帑项万分艰难之时。惟在该署督等权其轻重缓急。设法筹办。期于库款地方。两有裨益。若如所云力图整理。与从新创造无殊。则凡一切缮修。均须请帑。何所底止耶。向荣大营。现在待饷甚急。该署督务当仍遵前旨。赶紧筹解。源源接济。断不准将各省解饷。藉口截留。致有贻误。至向荣军营各省兵丁。除裁汰伤亡外。现有若干名。留于湖南湖北之各省兵丁若干名。并所募勇、除遣散外仍有若干名。著即将约略名数。查明具奏。武昌、汉阳、黄州等属、文武各员。著即查明如何殉难、及是否逃避各情。分别详细具奏。毋再延缓。将此由六百里谕知张亮基、并谕骆秉章知之。　　

○又谕、前据向荣奏、逆匪东窜。叠经寄谕杨殿邦等、于镇江瓜州等处江口。派兵防守。计已接奉谕旨。迅速前往。扼要驻劄。筹办一切矣。所需经费。若一一俱候部拨。势必缓不济急。著仍遵前旨。或截留漕粮抵用。或于盐务地方绅商。设法捐贷。如两江总督、江苏巡抚、会商不及。该漕督即督同但明伦、刘良驹、及各道府等、设法办理。刻下贼船已过九江下游。江防尤关紧要。因思回空漕船。现已渡黄南下。且有一千三百余只之多。江甯安徽两处漕粮。亦有旨令其截留。此次军船。是否可以作为堵截江口之用。各帮水手。可否饬令帮同防堵。著杨殿邦悉心体察。妥为布置。总期相机防剿。毋令贼匪占踞镇江瓜州二口。是为至要。将此由五百里谕知杨殿邦、并传谕但明伦、刘良驹知之。　　

○江甯将军祥厚等奏、江甯城大兵单。请饬向荣等迎剿。得旨。已有旨令向荣赶赴金陵。今阅尔等所奏情形。城上多设炮位。固因防守起见。若兵少不能护炮。适足资寇而助逆焰也。批回摺与抚臣同看。　　

○命恭亲王奕管中正殿、武英殿事。　　

○命惇郡王奕誴、管乐部事。　　

○庚午。谕内阁、吕贤基奏、请带员前往安徽一摺。翰林院编修李鸿章、刑部员外郎孙家泰、候补主事朱麟祺、五品衔武生张瑞庆、均著准其随带前往。现在军报络绎。沿途差务纷繁。该员等毋庸驰驿。其在籍前任东河通判徐启山、并著蒋文庆、饬令随同吕贤基、帮办一切事宜。俟军务告竣时。各该员如著有劳绩。著该侍郎酌量保奏。又另片奏、所过地方。如查有堪备教习团练之人。即咨明各该督抚。遣赴安徽军营。以资差委之处。著照所请行。　　

○江苏巡抚杨文定奏、移驻镇江。赶办防堵。得旨。汝既出省。有事可单衔具奏。筹办稍有头绪。自应仍回省垣为是。朕见到及此。汝可斟酌。汝与陆建瀛、难期和衷。第所办一事。断难分别。朕日夜焦思。汝既为大吏。犹不知耶。朕知祁宿藻、事事尽心。断非自顾身家者。该员能否出省。汝可酌量。　　

○辛未。谕内阁、吏部奏参已革巡抚、藉病回籍一摺。前有旨、将已革湖北巡抚龚裕、仍交常大淳差遣委用。乃该革员于回籍奉到谕旨后。迟之又久。始行启程。及行至中途。又以旧疾复发。呈请回籍调理。实属藉词巧避。始终不知奋勉。深负朕恩。龚裕著即交刑部按律治罪。江西巡抚张芾、仅据该革员呈词咨部。并不奏明请旨。亦属不合。著交部议处。　　

○又谕、琦善奏参玩误兵差之州县、请分别革职议处一摺。河南署信阳州知州候补通判宣维祁、于兵丁启程。运送军械之民夫。并不遵照雇觅足数。以致运行迟缓。咎无可辞。确山县知县吴鹤书、于兵差紧急之际。具禀告病。尤属规避取巧。宣维祁著即撤任停委。仍交部议处。吴鹤书著即革职以示惩儆。　　

○谕军机大臣等、前因吉林、黑龙江、马队官兵。陆续到京。次第前进。已谕令琦善、陈金绶、将此项官兵。应由何路赶赴皖境。酌度迎催。毋任纡道。致延时日。现在琦善、陈金绶、已由河南带兵赴皖。此项马队劲旅。于安徽陆路。亦属相宜。傥俟行抵信阳一带。再令折赴安徽。不特迁延时日。即供支亦多冗费。著讷尔经额、陆应谷、查明应由何处改道赴皖。即一面奏闻。并知照琦善、陈金绶、一面飞饬前途经过各地方官。迅即筹备应付。毋稍迟误。并著琦善、陈金绶、遵照前旨。催令该官兵迅速驰赴皖省。毋任纡折。致误事机。其前次带往之火药火箭。乃冲锋陷阵要需。著琦善分拨解交陈金绶军营。以便先期进剿。需用应手。将此由六百里加紧各谕令知之。　　

