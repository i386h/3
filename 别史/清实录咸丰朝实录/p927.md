<!-- { "loadSidebar": true } -->
○又谕、本日据巴栋阿奏、苏常大股逆匪、攻扑镇江、请饬曾国藩迅速统师来南、会合进攻挽回大局等语。据称逆首李世贤、纠合悍贼四万于八月二十六日。围扑镇江府城。经巴栋阿、督率冯子材等、出城奋击。毙贼多名。江面艇船亦开炮协同助剿相持三昼夜之久。贼势仍不少退等语。江苏自常昭失守以后。惟有镇江一府孤悬江岸、必须竭力保全以为进觊苏常之地。虽经巴栋阿等勉力支持。无如饷绌兵单。十分危急。且金陵之贼。亦有下窜之信甚属可虑前阅曾国藩奏摺、知该大臣刻刻以苏常、为念镇江傥有疏虞。则江南贼势联成一片。异日进兵更为费手。著该大臣统筹兼顾。迅拨劲旅。驰往援救。务须设法保全。是为至要。将此由六百里加紧谕令知之。　　

○又谕、据巴栋阿驰奏苏常逆匪复犯镇江、官军接仗情形、并添调兵勇协剿一摺据称贼首李世贤、抽调苏常悍贼、于八月二十六日。由辛丰丹徒而至。昼夜环攻镇江府城。经巴栋阿、与冯子材、选派队伍督令出击。连日毙贼不少。水师船只亦协同助剿。该逆仍不肯退、现在固守待援等语。著巴栋阿督率冯子材等严密防守。以维大局李若珠派援之忠勇二千当已到齐。并著设计进剿。力却贼氛。至谏壁镇等处贼船出港。虽经参将李新明等击退。据巴栋阿片奏、据闻金陵之贼。尚有炮船多只。意图下窜并下关一带、贼造长龙船伪用吴全美旗号等语。逆情诡谲。尤须加意严防著李若珠严饬黄彬、陈国泰等统率师船。并力防剿。江北一带。亦须严为布置毋令纷窜吴全美、李德麟所带各船。据杨载福奏、业于八月下旬起碇并著李若珠飞催该镇等迅赴下游。以厚兵力巴栋阿、请催曾国藩统师来南之处。已谕令拨军赴援矣。将此由六百里加紧各谕令知之。　　

○大学士彭蕴章、奏谢开缺调理恩。得旨。卿久在枢垣。备悉时事现在夷务军务傥有见及之处。并采访舆论民情仍应随时具陈。交附近地方大吏代递。　　

○以攻破安徽池州一带贼巢。赏都司张文彪、曹芳凤、守备刘照志等、花翎。外委李昌和等、蓝翎。　　

○甲辰。谕军机大臣等、据官文、胡林翼奏、征皖各军饷需支绌、请饬各省筹济一摺据称湖北军务孔亟。向赖山西、陕西、四川等省、每月各协饷五万两。晋省早行停解。秦蜀二省亦经年累月报解无期。请饬各该省督抚、仍照前案按月接济。其山东广东二省。请每月协解鄂饷各三万两等语。著崇实常绩谭廷襄、仍按从前月济该省五万两之数接续委解并著劳崇光、耆龄清盛每月各协解三万两。以资接济。该督抚等务须不分畛域。如期筹拨毋得藉口耽延。将此由六百里各谕令知之　　

○又谕、据托明阿奏、抽拨马队带赴围场、或赴京师、请旨遵行一摺。前调西安马队官兵二千三百余名。业经陆续到齐。分拨胜保、恒福等统带。该营存兵无多现当川豫各省贼氛未熄。陕省毗连地方紧要托明阿著无庸前来。以资坐镇。将此由六百里谕令知之。　　

○又谕、据王有龄奏浙省寇氛日偪、民困日深请饬派大员督师进剿一摺据称浙省三次震动。幸保孤城。现在湖州吃紧安吉、孝丰、于潜岌岌可虑张玉良屡经挫衄、锐气全无瑞昌来存久患暑疟。调理需时浙省并无统兵得力大员曾国藩经营江皖、有不能援浙之势请饬左宗棠。前来办理江浙援剿事宜等语。浙中诸将。如道员彭斯举、总兵吴再升、副将刘芳贵等、尚属敢战。必须得人统率。方能相连一气。前据瑞昌奏请留张芾帮办军务。昨张芾已奏明不能赴援。计左宗棠此时当抵祁门。著曾国藩酌量情形。如徽甯一带无须此军。即令左宗棠统带所部。迅由广德前往督军进剿。于江浙两省军务。均有裨益。将此由六百里谕令知之。　　

○命江西吉南赣甯道李瀚章、帮办团练事宜。　　

○以江西南昌城守营副将文奎为湖北郧阳镇总兵官。　　

○改丁忧湖北郧阳镇总兵官讷钦为署任。　　

○以剿贼奋勇。予山东沂州协副将郝上庠以总兵官用。　　

○乙巳谕内阁恭亲王奕奏、＜口英＞口□佛两国互换和约一摺。＜口英＞口□佛两国。业经朕派恭亲王奕于本月十一十二等日与换和约从此永息干戈共敦和好所有和约内应行各事宜。即著通行各省督抚大吏。一体按照办理。　　

○又谕、裕瑞、英蕴、奏参滥刑毙命之伯克并扶同徇隐之章京请撤任讯办一摺阿克苏三品阿奇木伯克阿密特、因七品明伯克伊萨克、七品密喇普伯克木萨、督修渠坝不力辄行重责伊萨克因伤毙命后。复命章京、向其家属、强取手印甘结。实属任性妄为。该章京亦难保无扶同徇隐等弊。亟应彻底根究。三品阿奇本伯克阿密特、印房回务章京伯英额、均著先行撤任交该大臣等提同全案人证。严行讯办。以成信谳。　　

○谕军机大臣等、本日据恭亲王奕等奏、办理＜口英＞口□佛两夷换约情形、并自请议处各一摺。据称＜口英＞口□佛两酋业已于本月十一十二等日。互换和约朕阅两国和约内、虽摺内有增减。大致尚无出入所请明降谕旨一条。自系慎重之意。朕思和约已换。似不如示之以信。使之不疑本日明降谕旨一道。著恭亲王等宣示该夷。并交内阁发钞。令中外不逞之徒。知和议已成不敢乘机滋事。亦可定人心而杜奸谋。至换和约以后。夷兵退至津城。回銮后能否不至再有要求。及任意来往。必须与之议定。以免再生枝节。其亲递国书一节。虽经吧酋、与恒祺言及、作为罢论。照会中究未提及。亦须得有确据。所议现银一百万两、为期甚近。著即于宗人府所存工程银内、拨给四十万其余六十万、即饬户部迅令附近省分凑拨。如限内不能赶到。著由内库先行垫拨。各省解到再行归还等语。恭亲王办理抚局。本属不易。朕亦深谅苦衷。自请处分之处著无庸议。另片奏俄夷照会、请派大员商酌等语。该夷要求。本在意中。所称未了之事。若待其明言。转恐又多需索。著即令瑞常等、告以绥芬乌苏里等处、均照奇吉阔屯之例。借与该夷居住。此外俱不必提及。以杜其得步进步。再恭亲王等密奏一件、朕已留览。事关重大。必须计出万全。方为妥善。尤不可先露风声。本日英桂亦有密摺、所见相同。已令该抚至京、与恭亲王等面议。著与该抚密商妥协。再行具奏。将此由六百里加紧密谕知之。　　

○又谕、据胜保奏、僧格林沁等所统各队、请饬分别撤留等语。本日已有旨。令僧格林沁、瑞麟驰赴行在。并将所统察哈尔、及蒙古三盟官兵带回遣撤。其余吉林黑龙江等处各军。均著归并胜保军营。即交该大臣统带并著留心察看。其不得力者。即行撤回。该夷和约已换。各省续调兵勇、纷纷前来。未免虚糜粮饷著胜保先将河南所调之勇。饬令折回此外兵勇酌量情形具奏。再降谕旨停其赴京将此由六百里密谕知之。　　

○又谕、本日据恭亲王奕等奏、＜口英＞口□佛两夷、已于本月十一十二等日互换和约。虽现在俱未退兵。城外尚有胜保一军以备缓急。僧格林沁、瑞麟、著即赴行在该大臣等军营、所调察哈尔蒙古三盟官兵。即著全数带回遣撤。其余各军、均著交胜保统带。将此由六百里密谕知之。　　

○又谕、前因英桂奏、督兵赴京。当经谕令该抚一入直境即可劄住。听候胜保札调。再行前进其庆德一军。仍著由宣化一路赴京此际谅已接奉谕旨现在恭亲王等、已于本月十一十二等日与该夷互换和约。该抚所带官兵。著仍遵前旨办理。至英桂密陈一摺业经刘览。事关重大。必须从长计议。始能万全无患。著该抚即日亲赴京师。与恭亲王等当面密商条款。再行具奏。将此由六百里加紧谕令知之。　　

○恭亲王奕奏、请暂还董醇顶带。得旨。张祥河、董醇、均著赏还顶带。傥抚局诸务摒挡未妥仍应严惩勿贷。　　

○伊犁参赞大臣景廉奏、清查回庄、尚能驯服回众。得旨所办尚属妥速。　　

○叶尔羌参赞大臣裕瑞等奏、爱玛特私交外夷、请拏要证审办。得旨。该阿奇木身膺显爵。乃不知检束。实属有玷厥职。惟只可就案严办。不准吹毛求疵。以抚回众仍饬拏雅雅阿浑归案。钦差大臣胜保奏、密探夷情及布置情形。得旨。该夷之勉就抚局未必非因饱其所欲之故。岂慑汝之数千兵耶。　　

○以故扎萨克镇国公阿玉尔扎那子多诺罗布袭爵。　　

○蠲缓河南陈留、杞、尉氏洧川、鄢陵中牟、兰仪、郑、禹、密、新郑、商邱、甯陵、鹿邑、柘城、淮甯、沈邱、太康、扶沟、临頴、襄城、长葛、舞阳、叶汝、阳上蔡、遂平、确山、通许、项城、许、睢、三十二州县被扰村庄新旧额赋有差。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百三十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。九月。丙午。谕内阁、和润、奏参旗员违例听断、请革职审办一摺。奉天缉捕委员。正黄旗防御富科精阿于拏获地方棍徒。并不送交地方文武办理擅自收审。已属有违定例。复妄拟加满杖责发落其为平日私设刑具。干预民词。显然可据。富科精阿著即行革职归案审办。原告张谦呈控后即行逃避恐有别情。并著勒限严缉以凭质讯。　　

○丁未。谕内阁、锡霖等奏、遵旨按款。查讯分别定拟。一摺前因蒙古笔帖式托体挟办事大臣色克通额参奏之嫌。列款控告当经派令锡霖、驰赴库伦会同多尔济那木凯、秉公审讯。兹据该大臣等审明定拟具奏。此案库伦印房蒙古笔帖式托体呈控色克通额各款均无实据。且所控俱系不干己事实属任意妄为。仅予革职。不足蔽辜。托体著革去五品顶翎蒙古笔帖式再加枷号一个月。以示惩儆。色克通额、尚无收受银两及私给顶带、多用柴炭情事惟收受恰克图八甲首贺礼。其甎茶二百箱虽经给价偿还。究有不合。色克通额、著交部议处。　　

