<!-- { "loadSidebar": true } -->
○又谕、本日据郭梦龄奏、曲沃失守、贼围平阳一摺。览奏曷胜焦急。前因贼窜山西。胜保等跟踪追击。谕令迅速剿灭。现在平阳府城被围。守兵仅二百余名。极为单弱。总兵乌勒欣泰、自泽州拦车镇、前赴平阳。至今未到。哈芬带兵无多。赴援亦甚迂缓。恐系闻贼势剽急。迁延不进。若平阳稍有疏失。关系非轻。且平阳迤北、霍州韩侯岭一带险隘。现俱无兵扼守。踰岭而北。则太原省城。正当其冲。若任贼突过霍州。由太原直下井陉。踞险内窜。势将何所底止。贼匪冒险深入。利在速奔。乘我不备。胜保、善禄、西淩阿等、务须带兵疾驰。使贼无暇喘息。剿办方可得手。讷尔经额、所派各路援兵。并著飞催前进。尤须设法绕出贼前。此系最要机关。不可稍缓。泽潞山径、可通太原之路。胜保等谅已探明。即派奇兵绕道闲出。扼定霍岭、前后夹击。此股逃匪。当不难迅速殄灭也。前有旨、各路进剿官兵。均准胜保调遣。务当统筹全局。相机督剿。如有不遵调遣、畏葸贻误者。即著严参以军法惩办。并将剿贼情形。随时奏报。以慰廑念。将此由六百里加紧谕令知之。　　

○又谕、寄谕陕甘总督舒兴阿、本日据郭梦龄奏、曲沃失守、贼围平阳、请添兵迎剿一摺。著该督仍飞催前派之兵。星夜遄行。毋稍迟滞。山陕交界地方。尤宜严防。即酌量缓急。妥筹办理。凤邠道文海、已调补山西河东盐法道。著即饬令速赴新任。贼虽窜入晋省。幸河东盐池一带地方。现尚未遭蹂躏。该员及早到任。并可督率团练。综核经费。为我军追贼后路接济。于山陕交界地方。亦可联络。至陕西应解部款。均已启程。现在道路梗塞。务即设法运解。改道前进。勿致迟误。将此由六百里谕令知之。　　

○又谕、寄谕山西巡抚哈芬、本日据郭梦龄奏、初十日贼匪已在平阳府东西南三门、放火攻城、洪洞相距六十里、百姓均皆逃散等语。览奏实深焦灼。已谕令胜保、善禄等、督兵前进。星速赴援矣。平阳府城。存兵仅二百余名。当此贼势狓猖。兵力实形单弱。该抚于初六日。始由泽州启程。取道潞安。绕赴平遥。再往韩侯岭迎剿。乌勒欣泰、于初三日。自泽州拦车镇起身。距平阳仅四百余里。尚未赶到。似此行走迂缓。必致贻误事机。平阳为省城屏障。设有疏失。则汾霍一带。在在堪虞。该抚身任封疆。自问当得何罪。乌勒欣泰、现在行抵何处。该抚即传旨该镇。傥再延误。军法具在。决不姑宽。平阳以南。道路阻隔。一切文报军饷。务须设法绕道行走。毋致迟误。将此由六百里加紧谕令知之。　　

○又谕、郭梦龄奏、贼匪已在平阳府、放火攻城一摺。览奏实深愤懑。胜保、善禄、西淩阿等、带兵追剿。计此时已可赶到。讷尔经额、先后派托云保等、领马步各队官兵六千余名。分路追击。又谕令派兵由正定入井陉山口、为太原后路应援。即可向前路迎剿。本日复谕令胜保等、及哈芬、乌勒欣泰、星速驰赴平阳。指日大兵云集。合力攻剿。此股贼匪。无难速就歼除。省城防守。关系紧要。该藩司惟当督率文武员弁、及绅民人等、严密巡缉。总以镇定人心为要。其霍州要隘。仍须设法、饬令地方文武绅民。厚集练勇。力扼贼冲。万不可闻警纷纷逃散。转遭抢掠。洪洞赵城一带。情形如何。随时具奏。　　

○又谕、本日据许乃普奏、闻广东内河外海各厅县。均有捐造缉捕快蟹船。道光年闲。办理夷务时。土匪蜂起。添造此船。为数不少。沿江沿海。缉捕盗匪。悉藉其力。＜口英＞夷之火轮船。驶入河内。惟此船可以制胜。蟹船形如蜈蚣。上无篷窗。利于用武。船头暗藏大炮。旁列子母炮。护以鱼网。枪炮不能击中。船勇皆系各厅县雇募练习之人。技艺娴熟。洵为水战第一器械。均由该厅县捐办现成。无须另行筹办各等语。现在江南剿办贼匪。此等船只。是否能由大洋入江。著叶名琛、柏贵、体察情形。如果此船可期得力。著即派委得力员弁。管带快蟹船二三十只。迅由海道驰赴江南。驶入长江。合力围剿。并著派军功五品顶带梁恩升、千总王耀吉、已革千总陈高、守备卫佐邦、随同水师。乘驾快船。前往江南。听候调遣。将此由五百里谕令知之。　　

○帮办军务理藩院尚书恩华奏、贼匪溃窜。沿途续有斩获。得旨。已有旨、令汝前进。岂可株守一县。置贼窜于不问也。　　

○以前任库伦办事大臣玉明、署正黄旗汉军副都统。　　

○以筹办江南浙江海运事竣。赏户部尚书孙瑞珍、仓场侍郎庆祺、花翎。出力员弁。加衔升叙有差。　　

○以广西行营粮台册报无误。并攻剿新墟等处贼匪出力。赏知县凤贵、花翎。余开复升叙有差。　　

○以拏获安徽定远县土匪。赏知州李登洲、花翎。　　

○旌表守正捐躯、河南河内县民刘可秀妻朱氏。　　

○展缓湖南被贼各州县、咸丰二年未完额赋。　　

○丁亥。谕内阁、慧成杨以增等奏、察看已革知县、官声才具、据实声明一摺。江苏署邳州知州溧阳县知县焦肇瀛、前因迟误兵差。由慧成参奏革职。嗣经周天爵、以查拏捻匪出力保奏。当交杨以增差委。并著周天爵会同察看。兹据慧成、杨以增、会同周天爵奏、查明该革员官声尚好。缉匪认真。焦肇瀛前参革职处分。著改为革职留任。仍饬令署理邳州印务。　　

○又谕、杨以增奏、遵查专办丰北西坝尾工程之员、据实参奏一摺。此次丰北西坝尾、漫溢处所。系邳北守备徐成宗、承办工段。实属咎有应得。徐成宗、著交部严加议处。　　

○命前任湖南布政使潘铎、驰赴山西省城。会办防剿事宜。　　

○戊子。谕内阁、刑部奏、核议妄著私书人犯罪名一摺。陕西郃阳县民人吕益谦、编著无瑕玉私书。嘱伊表侄王向离、携带来京。希图呈献。实属谬妄。著照部议、杖六十。徒一年。仍著该管地方官严加管束。随时察看。如再不安本分。即著从严惩办。其王向离一犯。著照例杖一百。折责发落。递回原籍。交地方官严加管束。　　

○又谕、前因贼扰怀庆。密迩山西。叠次谕令哈芬、严密防堵。该抚前奏、布置隘口情形。据称已属周密。乃贼匪突陷垣曲。扰及绛县曲沃。直扑平阳。叠据藩司郭梦龄驰奏、而哈芬近在省南。奏报转迟。且由阳城亲带官兵进剿。自应迅赴平阳迎击。何以迁延旬日。至今尚逗遛潞郡。本日始据奏到、绛县曲沃失守。于贼扰平阳府城情形。茫无闻知。该抚统辖全省。不知所司何事。即如同知鲁鸿畴、禀探垣曲贼情。郭梦龄据以入告。哈芬并未接阅。是文员之不遵调度可知。乌勒欣泰、系本省总兵。例归巡抚节制。何至屡催罔应。尚须请旨飞调。是武职之不遵调度可知。至请以所带兵百名、守护入京要隘等语。直是束手无策。似此调度乖方。畏葸无能。若仍令待罪封疆。必致更滋贻误。哈芬、著即革职拏问。由郭梦龄派员解京。交刑部按律治罪。河东道张锡蕃、垣曲县知县晏宗望、监掣同知鲁鸿畴、署参将玉恒、著与绛县知县潘名魁、曲沃县知县丁璜、一并革职拏问。交郭梦龄严行审讯。如系避贼先逃。弃城不守。即于讯明后、奏请按律正法。以肃军令。现在进剿之各路官兵。前已有旨、俱准胜保调度。著即申明纪律。严定赏罚。迅埽贼氛。以副委任。　　

○又谕、前以贼窜豫省。大兵会剿。特命讷尔经额、为钦差大臣。各路官兵。统归节制。迨贼围怀庆。朕以该郡与晋省接壤。屡经降旨、令该大臣派兵分路严防。杜其西窜。谆谆训示。至再至三。讷尔经额、身为统帅。自应通筹全局。严密堵截。乃怀庆之围甫解。而贼匪竟由西路窜入晋境。由垣曲、绛县、曲沃、扰及平阳。虽经胜保等跟踪追剿。讷尔经额派拨官兵。先后援应。而该大臣调度布置。未能周密。实难辞咎。现已将山西巡抚哈芬、革职拏问治罪。讷尔经额、著即褫去黄马褂。以示薄惩。仍著懔遵前旨。严饬援兵。迅速前进。并饬绕出贼前。扼要攻剿。痛加剿洗。务将贼匪歼灭无遗。傥再延缓。致令纷窜滋蔓。惟该大臣是问。恐不能当此重咎也。　　

○又谕、哈芬奏、贻误军行之知县等语。山西阳城县知县孙培金、于陕安镇总兵郝光甲、带兵行抵该县。并未将所需骡头。先为豫备。咎实难辞。孙培金、著摘去顶带。仍交部议处。惟军行首贵迅速。该地方官、如有应付不齐者。原应治以迟误之罪。而近来带兵各员。往往心存畏葸。迁延不进。率以守候军装骡马为词。以遂其躲避取巧之计。此等恶习。尤堪痛恨。郝光甲、经讷尔经额等、饬令带兵进剿。乃迟之又久。始由凤台、行抵阳城交界地方。犹复藉词逗遛。著胜保查明该总兵、如系畏葸巧避。即著一并严参治罪。　　

○谕军机大臣等、昨闻曲沃失守。贼围平阳。已谕令胜保等、带兵疾驰赴援。谅已星速前进。惟连日未据奏报。不知行抵何处。是否与贼接仗。实深悬系。平阳关系晋省大局。岂可稍有疏失。现在各路进剿官兵。俱准胜保调度。著即统筹全局。飞催各路带兵员弁前进。有紧追贼后者。更须有抄出贼前者。必使该逆腹背受敌。方可悉数歼捦。其霍州要隘。系由平阳通太原之路。必须设法派兵绕道扼守。方为上策。想胜保定能酌量调度也。将此由六百里加紧谕令知之。　　

○又谕、昨据郭梦龄奏、贼匪围攻平阳一摺。晋省为神京右臂。固关等处。皆与畿辅毗连。关系甚重。昨有旨、令讷尔经额、拨兵由获鹿一带进剿。以为太原应援。惟直隶与山西、错壤处所甚多。不可不豫为防备。讷尔经额、远在清化镇。诚恐未能兼顾。桂良驻劄保定。著即于交界地方、妥筹堵御。督饬文武官弁、严密布置。总以查拏奸细。镇定人心为要。前此唐县匪徒。现在拏获若干。未见续报。是否摉捕净尽。并著桂良查明具奏。将此谕令知之。　　

○又谕、昨因曲沃失守。贼扰平阳。谕令舒兴阿、严防山陕交界地方。并飞催前派之兵。星夜遄行、以援晋省。本日据桂明奏、陕省防剿紧急。兵力单薄。不能带兵前往山西一摺。所奏自系实在情形。现在贼围平阳。该处距陕不远。潼关大庆关等处、以及沿河一带。均关紧要。业经该提督、于各要隘。分驻官兵。务当严密防守。实力巡查。至所称撤收沿河船只、以免抢船偷越等语。著即严饬地方、认真办理。勿稍疏懈。目下晋省、情形吃重。傥山陕交界处所。贼踪已远。该督等、仍当酌度缓急。以为邻省援应。毋失事机。将此由六百里各谕令知之。　　

