<!-- { "loadSidebar": true } -->
○又谕、成善奏、请饬催积欠生息银两等语。永平府属各州县。应解山海关盐当生息银两。积欠至一万四千三十余两之多。经历任监督、屡次行催。延不清解。实属玩误。著桂良即行督饬该地方官。赶紧清解。务令埽数全完。毋得再事延宕。　　

○谕军机大臣等、惠亲王奏、筹备军粮一摺。现在军务未竣。南漕缺额。近畿粮价昂贵。自应设法筹补。以实仓储。盛京地方。连年丰稔。上年僧格林沁、曾经派员前往劝捐。除提用外。尚有赢余。著承志等、先将现存捐款。就近购买谷石杂粮。并遴委廉干人员。劝导本地绅民。无论银钱谷米。均可一律报捐。所有收买及捐输各项粮石。著陆续由海运津起剥。解交京仓存积。该署将军等、务须悉心体察。妥为办理。毋误储峙。将此谕令知之。　　

○又谕、热河一带地方。连年丰稔。粮价平减。著柏葰体察情形。实力劝谕绅民。捐买粮米。所收粮石。著陆续运解京仓。毋误储峙。将此谕令知之。　　

○又谕、近畿粮价腾贵。南漕缺额。军储所系綦重。亟应设法筹备。直隶各属。固有偏灾。其完善之区。连年尚属丰稔。著桂良督同所属、体察情形。除被黄水浸灌。及曾经被扰地方。毋庸劝办外。余著实力劝导绅民。捐输米谷。所收粮石。著于河间府一带地方。量择严密处所。妥为囤积。以备应用。将此谕令知之。　　

○又谕、惠亲王奏、黄河险要、请饬派大员勘查等语。现在瑞麟、庆祺、于简调新任之后。均应来京陛见。即可取道沿河履勘。著瑞麟由黄河南岸。庆祺由黄河北岸。分路绕行。均自潼关起。至黄河决口止。亲历河干。详细察看形势。将两岸扼险对渡。以及附近镇市集场。逐一绘缮明晰图说。于到京之日呈览。将此各谕令知之。　　

○又谕、翁同书奏、驻兵邵伯。严扼北路。文煜奏、督饬练勇、扼堵沙头各摺片。此时扬州西北一路。据托明阿奏报、溃兵归队者。已及过半。浦口等处暂调之兵。亦已赶到。西北一带。兵力稍集。著德兴阿即督饬带兵各员。实力截剿。务将该逆悉数击回。勿使分窜之贼。再过大营以北。然后力图攻克扬城。方有把握。至东北一带。兵勇过单。六牐留兵。仅止七百余名。沙头练勇。又止四百余名。虽经翁同书、文煜、多方激励。诚恐难期得力。昨经叠降谕旨。令怡良、吉尔杭阿、派兵由通泰一路。间道赴援。此项官兵、由东岸绕赴北面时。著德兴阿、翁同书、相机分拨。应剿应堵。妥为布置。至翁同书、所称量力防堵。不敢遽行分兵。所见甚是。但究系文员。恐未能带队接仗。著德兴阿酌派得力将领一二员。前赴六牐。交翁同书调遣。至此次逆匪、越墙窜出。究系何人营盘先失。土桥一带各营。是否陈金绶、雷以諴、驻兵之地。西岸官兵接仗。何以东岸并无一兵接应。雷以諴既退沙头。又赴艇船。并将所撤之勇。拨往仙女镇。陈金绶甚至杳无确耗。其退避情状。实堪痛恨。著德兴阿、翁同书、确切查明。据实参奏。本日又据英桂奏、伊兴额、德昌、所带马队。仍请由江北粮台支应等语。此项马队。昨已谕令由宿州驰回清江。交邵灿调遣。所需饷银。自应仍归文煜粮台接济。其豫省欠解银六万五千两。并著文煜、行催该省。赶紧筹解。毋致延误。将此由六百里谕德兴阿、翁同书、并传谕文煜知之。　　

○又谕、邵灿奏、扬营兵溃、请饬山东拨兵助剿一摺。前因瓜州逆匪。越围扑扰运河两岸。谕令崇恩、酌拨劲旅。驰赴清淮一带候调。兹据邵灿奏称、清淮防御。极为吃紧。现在兵勇无多。不敷堵剿。著崇恩仍遵前旨。于该省前调各路官兵内。迅速挑选精壮兵丁一千名。派委得力将弁统带。克日驰赴清江。听候邵灿调遣。毋许迟延贻误。并将该官兵启程日期。即行驰奏。将此由六百里谕令知之。　　

○以前任吏部左侍郎张祥河、署刑部左侍郎。　　

○调陕西汉中镇总兵官伊绵阿、为喀什噶尔换防总兵官。　　

○以办理甘肃官钱局官票有效。予知州李怀庚升衔。　　

○予江西捕匪被戕县丞赵泳、把总杨凯、祭葬世职。　　

○丁卯。谕军机大臣等、昨因惠亲王奏、黄河险要。请派大员勘查。谕令瑞麟、庆祺、分路自潼关起。至黄河决口止。亲历查勘。复思现在情形。兰阳决口以下。最为紧要。著瑞麟、庆祺、改由兰阳漫流处所。至山东境内。分路绕行。详细履勘。凡由江南山路、湖路、至山东必经之所。何处扼险。以及附近镇市场集。逐一绘缮明晰图说。于到京之日呈览。所有前谕由潼关查至黄河决口之处。著毋庸议。将此由五百里各谕令知之。　　

○又谕、前据德胜奏、遵调满洲土默特官兵启程赴东一摺。据称、土默特蒙古官兵五百名。既系屯田操练。并无拴养官马。该署将军、自应备齐马匹。令其遄行赴东。著德胜于绥远城一带。如数采买。所需银两。饬令归绥道钟秀、先行筹款。将马匹陆续解往山东。勿误要需。将此谕德胜、并传谕钟秀知之。　　

○释遣戍军台已革总督讷尔经额罪。交直隶总督桂良、差遣委用。　　

○以江苏扬州府等处团练募勇出力。予知县徐畅达、李辉德等、升叙补用有差。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之一百九十三　　

监修总裁官经筵日讲起居注官太子太保尚书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年。丙辰。三月。戊辰。孝贤纯皇后忌辰。遣官祭裕陵。　　

○谕内阁、向荣奏、节次埽除顾家坝、下蜀街等处、贼垒净尽、连获大胜一摺。金陵逆匪大股外窜。蔓延炭渚桥头一带。经向荣、饬总兵张国梁等、带兵会剿。连日破贼七垒。焚斩溺毙贼众共四千余名。获械数千。现在下蜀街、桥头、炭渚、一带肃清。总兵吴全美、江长贵等、合攻芜湖贼垒。连日均有斩获。副将李德麟、带领师船。上剿大通之贼。焚毁贼船数十余只。击毙淹溺贼匪无算。沿江一带贼党埽除。现已驶回芜湖扼剿。仍著向荣、督饬张国梁等、乘胜速将黄泥洲余贼巢垒埽荡。会剿高资一带。务须扼断该逆内窜各路。并饬总兵吴全美等水陆各军。迅将芜湖贼股殄除。毋再迟延。　　

○又谕、向荣等奏、请将提督各员分别议处革职等语。前因金陵贼匪外窜。经向荣、派令陕西提督邓绍良、总统诸军。会同余万清、通筹剿办。该提督偏执已见。调度乖方。复不能力图截击。以致贼踪上下合并。迨该逆争垒扑营。辄以兵单为词。毫无布置。邓绍良、著拔去花翎。并交部议处。湖南守备刘加祥、于邓绍良调回龙潭时。任听兵勇夤夜撤退。营盘被贼窜踞。虽经张国梁、虎嵩林、督兵即时夺回。而该守备不遵调度。罪有应得。刘加祥、著先行革职。责令戴罪剿贼。如再不知奋勉。即著严参治罪。　　

○山西巡抚王庆云、奏查阅太原镇属营伍。得旨。迩岁军营。晋兵颇不得力。汝此次尤应认真巡阅。勿得视为具文。　　

○补铸江南京口右司关防。右翼协领图记。从钦差大臣向荣等请也。　　

○予江南阵亡守备徐镇海、把总虎振岗、祭葬世职。　　

○己巳。祭先蚕之神。皇后亲诣行礼　　

○谕军机大臣等、本日据文煜奏、扬城逆匪。窜扑万福桥西岸。窥伺里下河。督勇堵截获胜。又据托明阿奏、剿败西北两路分窜贼匪。并中途接仗获胜各一摺。逆匪窜踞扬城。由便益门外扎篺东渡。在万福桥西岸焚掠。虽经练勇击退。而扬城迤东之霍家桥、严家桥、新马头等处。在在堪虞。存勇祗四百名。沙头、万福桥、两营。势极危险。薛家楼司徒庙、七里甸等处。又为西北要道。并有逆贼数万。豫备北窜。打通仪徵六合之说。托明阿等、虽获有胜仗。而逆势狓猖。西北两路及东路一带。均应严密设防。杜其纷窜。托明阿请调庐州舒城官兵二千、赴扬协剿。现在皖省剿匪正在吃紧。恐难分拨。已谕令和春等、饬催伊兴额、德昌、迅带马队千名。驰回清江。其直隶官兵一千八百名。陕西调赴豫省之驻防官兵一千名。山东官兵一千名。均赴清江。著德兴阿等、选派统兵得力大员。驻劄清江。会同邵灿、以为扬州后路声援。如扬城一带情形紧要。必需马队方能得力。即可飞咨邵灿、就近将伊兴额、德昌等、所带之兵调拨。现据向荣奏、江北情形吃紧。派邓绍良、抽带湖南乾镇河兵七百五十名。凯勇五百名。由龙潭取道高资渡江。会合温绍原之勇。由仪徵一带进剿。并据吉尔杭阿奏、调派广东官兵八百名。虎勇三百名。由焦山渡江疾趋扬州。又据翁同书奏、防堵邵伯之兵。仅有七百余名。扬营溃兵。仅截回四百余名。不敷分布。近复盘获奸细。至邵伯探路。有欲攻陷高邮之说。西路大军阻于西南。东路兵勇数千、及镇江援师。除拨勇数百驻劄湾头外。余皆以防里下河为名。距通北大路甚远。并片奏、请简重臣会剿、或命邵灿带兵扼守等语。已详细批示。万福桥为粮台重地。邵伯为北路要冲。设有疏虞。关系非细。德兴阿节制全军。翁同书亦系帮办大员。此时逆匪纷窜。固当赶紧攻剿扬州。而万福桥、邵伯、两路兵力既单。尤应分兵往助。翁同书究系文员。该大臣务拣派得力武职大员。前往协同防剿。仙女镇兵勇、为数尚多。该处距北路甚远。即当飞速调派扼要堵截。万不可以有用之兵。置之无用之地。沙头东岸各勇营盘。据雷以諴等奏称、约有三千余名。是否足资防堵。该大臣等、总当统筹大局。严密分布。毋再疏虞。陈金绶、雷以諴、所奏各情。显有捏饰。已于摺片内严切批示。著德兴阿等、仍遵前旨。查明参办。毋稍徇隐。此次托明阿奏、副都统富春、总管西昌阿、协领富明阿、参将成明等、连日扼剿。身先士卒。斩捦极多。著该大臣等、查明据实保奏。将此由六百里加紧谕知德兴阿、翁同书、并传谕文煜知之。　　

