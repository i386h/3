<!-- { "loadSidebar": true } -->
○又谕、这所参清查案内。那款数逾五万两之前任浙江永嘉县降调回籍知县赵汝和、即著革职。著直隶总督、派员押解前赴浙江。交该抚严行勒追毋任延宕。其原籍及任所赀财分别查封备抵　　

○盛京将军奕兴等奏遵查奉天新民厅等处抢劫各案。饬属严缉务获。得旨。尽心办理。不可大意。　　

○浙江巡抚常大淳奏、杭州各属。得雨深透。得旨。朕欣慰览焉。皆由汝等大吏诚心办事。感召天和。嗣后尤应加慎加勉。实力为之。　　

○以剿捦广西博白县匪首刘八出力。赏署知府沈棣辉花翎。予提督陶煜文等优叙。　　

○予甘肃阵亡把总杜彦春祭葬世职。　　

○戊午。祭大社。大稷。上亲诣行礼。　　

○诣寿康宫、问皇贵太妃安。　　

○谕内阁、前据邹鸣鹤奏参、广西署永福县等新甯州知州庆祺、短少载兵船只。请将该员摘去顶带。兹据吏部奏称、大兵需用船只。解船短少者。例有降调处分。该员备船不敷。虽水陆并进。不误行程。究属玩忽。邹鸣鹤、并未照例查参。亦有应得之咎。庆祺。仍著交部照例议处。邹鸣鹤一并交部议处。　　

○又谕、陈庆偕奏、疏防劫案文武各员一摺。山东前署德平县事候补知县陈橒、该县专汛把总朱起麟、协防经制外委汪殿魁、于该管地方盗匪入城。连劫多赃重案。业经疏防于前。又不能迅速究获赃证。非寻常疏忽可比。陈橒、朱起麟、汪殿魁、均著交部严加议处。以示惩儆。　　

○己未。谕内阁、仁寿等奏、昨日于社稷坛内。豹尾枪后。拏获官役家人二名。请交刑部治罪等语。刘兴、梁玉、著交刑部审明。按律治罪。失察官役家人之给事中金肇洛、御史史策先、均著交部议处。仁寿、禄普、特登额、绵勋、系自行查出。均著免其察议。仍传旨申饬。　　

○又谕、前据庄浪城守尉怀成奏、马厂地界。又被番民侵占耕种。恳请查办。并据称、凉州副都统兴泰给札。有遽行陈奏、显系文职寝阁等语。当经降旨、著琦善派员查勘。并将兴泰因何不肯会衔之处一并查奏。旋经琦善奏派兴泰、并甘凉道等、亲往查勘。其不肯会衔一节。再行确查。兴泰、自应静候查办。兹据奏参怀成不遵体制。任意率奏。摺内既称事隶地方。亟应认真查办。何以与前札所称有碍文员。语意相背。著萨迎阿、将前后所奏各情。秉公确查。据实具奏兴泰摺内所称、敕书内载庄浪满营官兵系伊统辖向来遇有事件。由城守尉咨呈该副都统转行咨奏等语。著萨迎阿、一并查明具奏。　　

○庚申。上诣寿康宫、问皇贵太妃安。　　

○谕内阁、礼部奏、敬拟恭送皇考宣宗成皇帝圣容、供奉盛京凤凰楼礼节。开单呈览。著照恭送实录圣训典礼。敬谨豫备。朕于是日亲诣彩棚拈香行礼。　　

○以协办大学士杜受田、为顺天乡试正考官。吏部尚书柏葰、户部左侍郎舒兴阿、右侍郎翁心存、为副考官。　　

○以镶白旗满洲都统桂良、署吏部尚书。兵部尚书特登额、署管户部三库事。刑部左侍郎全庆、兼署户部左侍郎。兼管三库事。兵部左侍郎恩华、署吏部左侍郎。以正蓝旗满洲都统僧格林沁、署镶白旗蒙古都统。宗人府左宗正仁寿、署正蓝旗汉军都充。正黄旗满洲副都统绵勋、署京营右翼总兵。　　

○辛酉。以督修安徽沿江堤坝出力。赏道员奎绶等、升叙有差。　　

○抚恤越南国遭风难夷如例。　　

○壬戌。上诣寿康宫前殿宣宗成皇帝圣容前行礼。　　

○诣寿康宫、问皇贵太妃安。　　

○以兵部尚书特登额、兼署礼部尚书。　　

○改铸江苏宝应、金坛、二县知县印信。从巡抚杨文定请也。　　

○癸亥。太宗文皇帝忌辰。遣官祭昭陵。　　

○谕内阁、特登额等奏、据大兴县监生孙启盛等呈称、首隶京官刘岱骏等、把持印结。阻挠考试。恳请查办。复据刘岱骏等、以该贡监等籍贯。于例均有违碍。连名申办等语。著顺天府会同直隶总督查明核议。据实具奏。　　

○又谕、兴业奏、回空漕船。挂欠淮宿关税、开单请旨饬催等语。所有各帮欠解正耗银九千五百四十五两零。屡经该关监督催缴。延不解交。实属任意延宕。著遭运总督。两江总督、江苏、安徽、江西、湖南、各巡抚。查照各帮欠解银数。转饬粮道。严督各该帮弁勒限两个月。埽数追缴。傥再逾延。即著查明参办。　　

○又谕、前据邹鸣鹤奏、请将广西乡试展期举行。当经降旨令该抚察看情形于八月初奏到。兹据邹鸣鹤、孙锵鸣奏称、该省士子现多派令董理团练。保卫乡里。该省文武各官。因军务未竣。各有应办要务。碍难于本年十月举行乡试。自系实在情形。广西自军兴以来。各属士子等、均能敌忾同仇。随同地方文武各员。剿贼立功。自应俯顺群情。曲加体恤。所有广西省本年辛亥恩科文武乡试。著准其展至来年与壬子正科一并举行倍额取中。仍遵照恩诏条款。准予广额至所请癸丑科会试恩加中额之处。著礼部届期奏明请旨。　　

○补行引见刑部保送京察一等郎中文秀。得旨。记名以道府用。　　

○河南布政使蒋霨远。奏报到任日期。得旨。满招损。谦受益。尔其戒之。　　

○河南巡抚潘铎、缘事降调。以甘肃布政使李僡、为河南巡抚。浙江按察使黄宗汉。为甘肃布政使。调山西按察使孙毓溎、为浙江按察使。以降调河南巡抚潘铎、为山西按察使。　　

○改铸山东安邱县知县印信。从巡抚陈庆偕请也。　　

○豁免广西临桂、灵川、全、平乐、富川、昭平、藤、桂平、贵、横、雒容、武缘、宾、十三州县、暨兴隆等土司所属旧欠额赋。　　

○豁免山东历城、章邱、邹平、长山、新城、齐东、齐河、济阳、禹城、临邑、长清、陵、德、德平、平原、泰安、莱芜、东平、东阿、惠民、阳信、海丰、乐陵、商河、滨、利津、沾化、蒲台、滋阳、曲阜、甯阳、邹、泗水、滕、峄、汶上、阳谷、寿张、菏泽、单、曹、定陶、钜野、郓城、濮、范、观城、朝城、兰山、郯城、费、莒、沂水、蒙阴、日照、聊城、堂邑、博平、茌平、清平、莘、冠、馆陶、高唐、恩、益都、博兴、临淄、高苑、乐安、寿光、昌乐、临胊、安邱、平度、昌邑、潍、高密、福山、招远、莱阳、临清、邱、夏津、武城、济甯、金乡、鱼台、嘉祥、八十九州县暨德州、济甯东昌、临清四卫、道光二十九年以前民欠银米。　　

○甲子上诣寿皇殿行礼。　　

○诣寿康宫、问皇贵太妃安。　　

○谕内阁、前因已革江西巡抚陈阡、有被参款迹当交陆建瀛陆应谷秉公确查兹据陆建瀛等分别查明覆奏陈阡、古连魁、各唤女优至署演唱陈俊在省寓所亦曾唤唱一次。实属有玷官箴并先据裕泰覆查。陈阡前在侯官县任内有与卖珠翠民妇同赌之事。更属不自检束陈阡古连魁。陈俊业经革职姑免置议穆齐贤讯无听过女戏。惟系地方武职大员。并不照例驱逐。亦有应得之咎。所有革职之案。著准其开复。仍交部议处。至陈阡奏、学政收受规费一节。现据查明孙葆元、张芾、考试各府。均系循照旧章办理。并无格外需索情事。著毋庸议。此案陈阡被参各款。朕特命学政查办。乃陈阡奏学政陋规。即在张芾查参之后。并因前充提调时。与学政孙葆元、结有嫌隙。一并牵砌具奏。名为因公起见。实则有心挟制。陈俊又复具禀申诉。与陈阡所奏。如出一辙。难保非受其指使。巧为诋讦。似此特交查办事件。被参各员。藉端挟制。欲使查案大臣。先存避谤之心。相率为伪。扶同隐饰。致朕耳目壅蔽。于政体大有关系。此风断不可长。至各省学政。经朕特简。为士子表率。亦各宜砥厉廉隅。恪守清操。虽延请幕友。出棚按试。费用较繁。向资棚规津贴。但各省均有旧章岂容踵而加厉。嗣后各学政。如有不知自爱任意需索者。著各督抚随时查察。据实参奏。毋稍徇隐。　　

○以河南布政使蒋霨远署巡抚。　　

○命署陕甘总督萨迎阿。拨银一千三百两有奇解赴库车备咸丰三年经费。　　

○乙丑。太祖高皇帝忌辰。遣官祭福陵。　　

○谕内阁、载垣等奏、銮仪卫豫备玉辇、金辇、查例请旨等语。明年四月后。遇朕亲行天坛大祀。诣坛日。著照例豫备玉辇。地坛大祀。豫备礼轿。　　

○又谕、明训等奏、遵旨严讯官弁贿纵盗伐树株、分别定拟一摺。此案永陵管山防御庆谦花什布、管理山界。稽察树株。是其专责。乃漫不经心。以致树株屡被盗砍。迨拏获人犯。复听嘱纵放。收受馈送食物。实属卑鄙不职庆谦、花什布、俱著革职。发往新疆充当苦差前任总管全喜、系统辖之员。于官树屡被盗砍。漫无觉察。并失察防御受贿故纵等情著即革职以肃功令。至案内疏防之管山翼长及失察之该旗民地方各官。并率行详报各员。均著查取职名送部分别议处将军奕兴、亦有失察之咎。著一并交部议处。　　

○谕军机大臣等、王懿德奏、士民呈控番贼扰害。请饬查办、并节原禀呈览一摺。本年五月以来。西甯一带野番。时出抢劫。节经萨迎阿奏、官兵追捕情形。并将遇贼怯懦之都司焦士忠、奏参革职。先后降旨、谕令该署督、分饬各镇营实力操防。严守要隘。兹据王懿德奏称、西甯绅士平番耆民等、于金县途次具禀。并称曾在署总督处喊禀多次。不为查办。是否该署督前奏情形尚未详尽。抑或另有别情。现在贼番果否敛迹。地方文武如何办理。廪生李国栋等业由王懿德递交甘省。著萨迎阿、确切讯明妥为查办。据实覆奏。番匪屡出抢劫。事关边防民瘼。必应严饬剿捕。大加惩创方足以卫民生而肃边圉。谅萨迎阿自能懔遵节次谕旨。认真整饬。不因暂时署事稍形宽懈亦断不以琦善因剿办番案获咎遂任镇将等姑息偷安转贻后患也原摺并呈禀二件均著钞给阅看将此谕令知之　　

○丙寅上诣寿安宫西所、问如皇贵太妃安　　

○诣寿康宫问皇贵太妃安。　　

○孝德皇后殡宫月祭遣官行礼。　　

○谕内阁、总管内务府奏、援案请将永远枷示之逃走太监改为发往黑龙江就远监禁一摺向来逃走太监。永远枷号均在慎刑司羁禁。原以该太监等愚顽性成。就近枷示以昭惩儆。若改发黑龙江监禁。恐稽察难周。或仍致在配脱逃。转不足以示儆其如何变通之处著总管内务府大臣等再行妥议具奏寻奏近来太监纷纷报逃暋不畏法应遵谕就近枷示查番役衙门距慎刑司衙门较近嗣后永远枷号之太监。若积聚较多拟即在番役衙门分禁枷示。责令管辖番役司员等。妥为稽察。从之。　　

