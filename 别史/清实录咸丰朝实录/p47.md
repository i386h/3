<!-- { "loadSidebar": true } -->
○命协办大学士陕甘总督琦善、拨银四万七千五百两有奇。解赴伊犁。备咸丰元年经费。　　

○壬申。上诣雍和宫行礼。　　

○诣寿康宫、问皇贵太妃安。　　

○谕内阁、本日召见安徽芜采营游击萨龄阿、朕观其人虽粗率。询之于营伍事务。尚属去得。惟伊谢恩时、并未奏清语。迨问及眼前清语亦茫然不知。且奏称自幼并未学习。殊堪诧异。我朝根本。以清语骑射为首务。萨龄阿实属旗人中之败类。伊本由健锐营出身著仍回健锐营当差赏给四品顶带。令伊专心学习清语骑射。毋仍蹈外省恶习。著载铨等、留心察看。如果自知奋勉。俟有何项章京缺出。酌量补用。　　

○又谕、前据御史文光、奏参易州有纵容书吏胡人梿、包揽租粮等弊。降旨令酌尔经额查究。兹据奏称、查明该州历年经官设柜。并非户书私设。额徵粮租。亦无浮收滥折。蠲免道旁二三里界内粮租。均系照部文扣蠲。易州知州朱家学、讯无任听书吏包揽情事等语。该御史所奏。应毋庸议。惟此案系九月交查。何以至今始行奏覆。实属迟延。讷尔经额、著传旨申饬。此后跸路所经遇有蠲免钱粮。该督务当严饬所属、实力奉行。毋任吏胥蒙混滋弊。　　

○以詹事府詹事王庆云、署顺天府府尹。　　

○以云南巡抚张亮基、兼署云贵总督。　　

○赏昌陵值班官员兵丁银。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

道光三十年。庚戌。十二月。癸酉。以祈祷灵应。颁东河金龙四大王庙。御书扁额。曰利济东南。漳神祠。御书扁额。曰安流济运。　　

○谕内阁、御史汤云松奏、江西水利情形一摺。著陆应谷到任后。按照所奏各情。谆饬该管各官。相度地势。博采舆论。傥事属可行。即著广为劝谕。俾小民共图久远。以息水患而卫田庐。　　

○谕军机大臣等、御史汤云松奏、筹议盐斤加价一摺。淮南改票新章。浮费尽裁。在该督为恤商便民。通筹立法。自未便先设公费名目。开滥觞之渐。惟据称捆盐口岸。以及经过关津引地。在在皆须实力稽查。现在巡缉员弁。自必酌给薪水。其款究何从支发。该督等必有成算。应否如该御史所奏。另议于盐斤加价。以资公费。著陆建瀛、悉心体察。并严定分年巡缉。核计功过章程。一并妥议具奏。原摺著钞给阅看。将此谕令知之。寻奏、缉私本有公费。盐斤未便加价。报闻。　　

○又谕、前因福建省城。夷人强占神光寺。勒买民房。起造楼屋。甚至钉塞大炮数尊。向商船索洋银护送。并用枪打伤幼孩各等情。先后谕令刘韵珂等、详查具奏。兹据奏称、神光寺二夷。业已搬迁。实无勒买民房。起造楼屋。及钉塞炮眼之事。并委员劝谕各商。不准再租夷船护送。查明幼孩。并非夷人枪伤各等语。著裕奏到任后。按照节次寄谕。并刘韵珂覆奏各情。逐一访查是否确实。该省夷情果否安静。地方官办理夷务。是否一味迁就。有无专事消弭。办理不善之处。著裕泰、一并详细确查具奏。毋得稍有不实不尽。刘韵珂原摺、著钞给阅看。将此谕令知之。　　

○又谕、有人奏、江西德化、湖北黄梅、二县。有游民结伴。同往郑境庄村。横索钱米。攘窃财物。经过村庄。时被扰累。游民倚为生计其中实在乡愚。依附同行。转不免中道流离等语。各省偶遇偏灾。朕无不立加赈恤。该地方官果能妥为经理。小民自不至失所。何肯轻去其乡。转致借端生事。著陆应谷、龚裕、按照所奏各情。确切查访。并饬地方官、遇有此等灾民。必须分别良莠。弹压抚绥。俾令及早复业。毋致转徙道路。别滋事端。原片著钞给阅看。将此各谕令知之。　　

○热河都统惟勤奏、遵拏朝阳县匪徒江陇潭等审讯。得旨。严行究办。不可俾凶徒漏网。尔到任时日尚浅。断不准回护。亦不准稍示宽柔。若罔知认真根究。朕必立加重谴矣。　　

○以山东十字河运道、疏浚深通。予同知查保安、升衔。　　

○予故直隶定州知州。张孔源、河南延津县知县罗耆勋、四川川北道黎学锦、彰明县知县张宏轩、乐至县知县窦端、入祀名宦祠。从总督讷尔经额、裕诚、徐泽醇、巡抚潘铎请也。　　

○予江苏故吏部员外郎任基振、浙江故湖北德安府同知茹敦和、福建故翰林院编修陈寿祺、山东故工部郎中丁廷模、陕甘故四川乐山县知县茹金、陕西鄜州学正范芝、云南故陕西华阴县知县张履程、四川新甯县知县吴协、贵州故云南沅江州知州郑火□葱、入祀乡贤祠。从总督布彦泰、琦善、巡抚傅绳勋、吴文镕、徐继畬、陈庆偕、张日晸、乔用迁请也。　　

○甲戌月食。　　

○上诣寿康宫、问皇贵太妃安。　　

○谕内阁、前据御史吴廷溥奏、请训练侍卫等语。当经降旨交领侍卫内大臣、妥议具奏。兹据仁寿等奏称、侍卫各有差使。与演艺各营专司操练者有别。其挑补时、向系考验马步射。并无试验刀矛之例。如有差懒技疏者。均即立予参革。至五年一次考验。例归军政。立法本属周详。且值班禁门。责令讲习兵书恐于守卫稽查。转致疏忽。自系实在情形。该御史所奏著毋庸议惟该侍卫等、守卫宫禁。稽查出入。是其专责。该大臣等、务当留心督察俾令各勤职守。如有旷班误公情事。即著随时参惩。毋稍容隐。　　

○又谕、讷尔经额奏、遵旨审拟知县典史被参各款。请将知县革职。典史发往军台一摺。直隶丰润县知县宋复新、虽讯无吸食鸦片。及任听门丁把持各情事。惟于乡民帮差银两。长支两季。复于毕广平刃伤毕嗣发一案。不为迅速审办。以致毕嗣发愁忿自缢。并失察门丁因事诈赃。实属昏庸荒谬。典史归淦。身任职官。曾经吸食鸦片。且时至县署。与长随孙罄坐谈。致物议沸腾。实属品行卑污。此等劣员。必应严行惩儆。宋复新、著从重发往军台效力赎罪。归淦、著从重发往新疆效力赎罪。　　

○谕军机大臣等、裕泰、龚裕奏、楚岸办理盐务情形等语。已谕令陆建瀛、酌量时地所宜。悉心筹计。并令严饬稽查夹带矣。现当整饬盐纲之时。该署督饬当破除成见。力祛积习。与陆建瀛同心合力。认真办理。俾纲地日有起色。傥有不肖属员。因循怠玩。訾议阻挠。即著从严参办。将此谕令知之。　　

○又谕、裕泰、龚裕奏、楚岸办理盐务情形等语。淮鹾引地以两湖为最广。惟湖北之宜昌、襄郧、湖南之衡、永、宝庆、向因淮盐成本过重。积不能销。遂为邻私浸灌之地。自须设法分销。据称江省现拟将盐包交盐道转发。已据该道议详。宜昌衡州二府。仍令通判赴省领运。襄阳则拟令樊城商栈认运各商。照前办理。或照运宜章程。改为官运各情。著陆建瀛、量其时地所宜。乘此盐价平减。应如何使官盐源源接济。不致私盐仍前侵占引地。官吏人等又添浮费。立法之初。必期周密。毋令日久更蹈积习。至所称江省应严查夹带一节。自属吃紧要务。该督自必防制周详。其悉心筹计。妥议具奏。原片著钞给阅看。将此谕令知之。　　

○江西巡抚陈阡奏、请将本年大计。俟新任巡抚陆应谷到任。展限三月举行。从之。　　

○以故一等男惠隆子普祥、三等男喜和弟喜志、各袭爵。　　

○乙亥。谕内阁、前据御史张廷瑞参奏、陕西郃阳县知县沈寿曾、赃私各款。当交张祥河、严行查办。兹据审明定拟。沈寿曾、以现任知县。先则听许郭茂才等银两。继而事后得受雷务桐财物。且因案擅罚车步月等银钱。并失察丁役等得赃。种种妄为。肆行无忌。著从重发往新疆充当苦差。已革训导王聘、叠次说情。听许财物。实属卑鄙无耻。著杖一百徒三年。已革教谕王步元、挟制分肥。情同诓骗。著杖一百。流三千里。均不准援免收赎。大荔县知县熊兆麟、于发交管押人犯。病毙多名。并不通详。实属任意草率。著与承审不实之同州府知府李恩继、潼关厅同知淩树棠、据详照转之前署潼商道万保、遽准销案之前任臬司严良训、一并交部分别议处。　　

○又谕、奕格等奏参、任意办公之盟长、并克扣钱粮巧诈妄为之协理台吉、一摺。图谢图汗部落之盟长、扎萨克和硕亲王额淋沁多尔济、因上年春间。所属扎萨克多罗郡王拉苏伦巴扎尔等、四旗地方。偶遇偏灾。其应当之差。遽令所属扎萨克公党苏伦多尔济。由该旗雇觅代替。既未与该副将军等、咨行商办。事前亦未禀报。办公实属任意。公党苏伦多尔济、该旗帮办台吉琫楚克多尔济等、于该旗出派守卡官兵之际。任意将赤贫台吉等出派。又于该旗官贮牲畜项下、借给台吉蒙克等十四人。将该台吉等钱粮银两坐扣。以抵该旗公帐。实属轻视边要重差。著照所请。盟长额淋沁多尔济交部议处。协理台吉琫楚克多尔济、车布德音达什、及甲喇那逊瓦齐尔等、一并交部严加议处。以示惩儆。　　

○谕军机大臣等、有人奏、知县贪鄙不职一摺。据称顺天府属怀柔县知县姚培基。需索税契使费。任用家丁于二。押责庄户。勒出门牌钱文。将密云县已经结案之道士。传令家丁于姓、郭姓、杨姓、吓诈银两。并传询卖奸民妇。供出该县丁胥。即行枷责。得赃后准其卖奸。又传开店之民人。交银后准其开店等语。似此卑鄙贪污。岂容滥司民牧。著卓秉恬、王庆云、会同讷尔经额、迅即查明。据实参办。毋许稍有隐饰。并确查此外尚有何项劣迹。一并严参。原摺著钞给阅看。将此各谕令知之。　　

