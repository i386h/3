<!-- { "loadSidebar": true } -->
○谕军机大臣等、前因江山等城失陷。谕令庆端派兵赴援。旋据该督叠次奏称、饬派藩司林福祥、记名道张启煊、统兵赴浙助剿。兹据瑞昌等奏、贼陷处州等城。军情危急。探闻汀州业已克复。请调总兵曾玉明等、速行赴援各等语。贼匪由江山、常山、窜陷寿昌、金华、兰溪、等城后。处州、遂昌、松阳、永康、各府县城池。复行失守。贼势实形猖獗。甯绍温台等属。处处堪虞。庆端统辖该省。自应速筹援救。昨据该督奏报、汀州克复以后。即派曾玉明等、带兵屯劄。以防贼由瑞金回窜。惟浙省危急万分。既据瑞昌等奏、曾玉明等、上次克复江山、常山、声威颇著。果使调往。必能得力。即著庆端、瑞瑸、饬令总兵曾玉明、副将林文察、统带所部兵勇。克日启程。驰赴浙江。相机援剿。毋许迟误。所需粮饷。并著宽为筹备。以利遄征。其林福祥一军。仍著飞催前进。张启煊剿办沙县土匪。如已得手。并著催令驰赴浦城。将该处防兵。一并统带进剿。汀州府城。应否另调兵勇驻劄。并著庆端等、斟酌办理。将此由六百里谕令知之。　　

○又谕、前因贼匪窜陷金华等城。叠经谕知瑞昌等、派令提督饶廷选、带兵出省督剿。兹据瑞昌等奏、处州等府县城池。复致失守。请调闽兵助剿。并请将总兵李定太、暂留浙省各等语。本日已明降谕旨。令该将军等、将各该城文武下落。查明具奏。并寄谕庆端等、速饬总兵曾玉明等、统兵入浙。并将前派援浙之藩司林福祥、记名道张启煊、两军。催令迅速前进矣。贼匪由衢属纷窜。叠陷城池。张玉良虽带兵堵剿。而逆氛日炽。断难望其得力。叠次谕令瑞昌等、令饶廷选统带官军。相机督剿。日久未据覆奏。此时浙省军务。益形吃紧。著仍遵前旨。令该提督统带各军。以专责成。并飞催曾玉明等援兵。合力剿办。次第收复各城。处州等城。于贼匪窜至时。何以并未接仗。即致失守。知府李希郊、前往遂昌募勇。是否先期逃避。署温处道志勋、统兵前赴处州。当该城失守之时。已否到防。有无畏葸不进情事。著与各城文武下落。一并查参。严行惩办。以儆其余。毋许稍涉宽纵。徐宿剿匪事宜。关系紧要。仍著迅饬总兵李定太、绕道前往徐州。毋再延缓。其衢州防务。著该将军等、另行派员经理。以免贻误。将此由六百里谕令知之。　　

○予甘肃阵亡千总陈治猷、把总王德、祭葬世职。　　

○乙亥。谕内阁、前因王履谦、先后奏参王有龄创立捐缺名目。并任用私人等情。叠经谕令张锡庚访查具奏。兹据张锡庚奏、王有龄因军饷支绌。曾有捐缺之议。并未举行。山阴县知县臧均之等、撤任后。接任之员。查无调剂实据。会稽县知县刘履泰、因派捐致令金涌自尽一案。现未讯结。此外尚无赃私案件。幕友门丁。亦无为州县谋缺情弊。署甯绍台道张景渠、与该抚结拜师生一节。并无实据。委员孙士达、孙淳溥、甘应槐、亦无实在劣迹。惟一月间。更换州县二十余员。实有其事。并开具委署知县各缺清单呈览等语。王有龄被参捐缺、及属员结拜师生、任用私人等款。既据张锡庚查明。或议而未行。或查无实据。惟一月之内。调署知县各缺。至二十余员之多。实属任意纷更。有乖政体。浙江巡抚王有龄、著交部议处。至文案委员候选知府孙淳溥、前据王有龄奏、该员被控舞弊。业经降旨革职。交瑞昌、会同张锡庚、提讯。仍著该将军等、秉公严审确情。据实具奏。　　

○谕军机大臣等、巴栋阿、冯子材奏、逆匪踞扰沙洲、请专派大员、总统下游师船一摺。据称、五月三十日。江阴、常熟、逆匪。窜至江心寿星沙。现在制造木篺。外驾桨船。意图窜扰北岸。业经飞咨都兴阿、派拨陆军。沿江堵遏。并咨黄彬、迅拨师船。驶赴下游。会同各师船。并力兜剿。请饬吴全美赴下游总统水军等语。逆匪盘踞寿星沙。意图北渡。下游江防。倍形吃紧。黄彬总统水师。驻劄瓜口。距江阴较远。且有帮办之责。北岸亦须兼顾。下游水师。总统无人。恐事权不一。堵剿未能得力。著都兴阿、黄彬、即饬总兵吴全美、速赴下游。总统镇江至江阴一带师船。就近防剿。以专责成。务将寿星沙贼匪。迅速殄除。毋任久踞。都兴阿等、亦当分饬水陆各军。严扼江岸。以防逆匪北窜。是为至要。将此由六百里谕令知之。　　

○补铸湖南绥甯县知县印信。从署巡抚毛鸿宾请也。　　

○丙子。谕军机大臣等、前因绵性于私收盐钱。不候查办。哓哓置辩。降旨将该员撤任。派令景廉前往阿克苏。将有无私设盐课情事。查明具奏。并因奎英等奏、喀什噶尔、有贼匪入卡滋事。谕令常清等、将该城换班官兵。催令前进。兹据绵性奏称、喀什噶尔回城。被匪滋扰。阿克苏库内。并无闲款。如由伊犁、乌噜木齐、咨调援兵。供支一切。必须早为豫备。已派回子郡王爱玛特、伯克斯、玛伊尔等、将供支应用各项。设法豫备。并将城垣修筑。濠沟挑穵。建修栅门。添盖堆铺。以资捍卫等语。阿克苏为南路咽喉。防堵事宜。自应豫为筹备。惟绵性遽派爱玛特等、筹备支用各项。及修建城栅等事。深恐任用非人。藉端苛敛。于防务并无裨益。而回众受其扰累。恐生意外之虞。殊为可虑。著常清、景廉、严密访查。如绵性现办诸务。未能妥协。即著据实参奏。所有防堵事宜。即著景廉于驰抵该城后。妥为经理。将此谕令知之。　　

○以四川定远县城解围。赏游击熊英豪等、花翎。余加衔升叙有差。　　

○以克复湖南桂阳宜章二县城。赏都司曾志友、彭英祥、守备谭日胜、花翎。千总谢清和等、蓝翎。余加衔升叙有差。　　

○丁丑。谕内阁、贾桢等奏、请留办事翰林官。以资熟手等语。记名御史翰林院编修吴凤藻、著准其暂留该衙门办事。俟经手事竣。再行咨部带领引见。　　

○谕军机大臣等、昨因巴栋阿等奏、请专派大员。总统下游师船。当谕都兴阿等、饬总兵吴全美、赴下游总统师船。就近防剿。本日阅巴栋阿、冯子材、初三日奏报。逆匪造成船只。有出江北窜之信。江防紧要。请饬派驻劄北岸之总兵。驻泊镇江等语。逆匪赶造炮划。并封掳民船。纠集大股。意图出江北窜。镇江以上。南岸仅泊师船四十余只。北岸计有九十余号。停泊各口。自金山以达甘露寺。江面辽阔。仅有赖镇海所部师船分布。实属不敷防守。设遇警急。虽有北岸各处防船。终难立时援救。巴栋阿屡次函商都兴阿等、分拨船只。扼守南岸。何以黄彬总以不妨为词。屡催罔应。设南岸有失。贼势北趋。师船散漫。深恐贻误大局。著都兴阿、黄彬、仍遵前旨。迅饬吴全美赴下游总统镇江至江阴一带师船。并于驻泊北岸之总兵陈国泰、周希濂、李德麟、三员内酌量添派。分拨师船。前赴镇江驻泊。归巴栋阿等调遣。随时上下梭巡。以期肃清江面。都兴阿督办江北军务。水师亦归其调度。黄彬统带水师。尤属责无旁贷。现在江防紧要。捍南即以卫北。务当妥为布置。毋得意存推诿。致误事机。将此由六百里谕令知之。　　

○又谕、骆秉章奏、请饬刘岳昭赴蜀援剿等语。据称、蓝逆巨股。窜踞川北绵州龙安、一带。李逆巨股。蔓延川南眉州、嘉定、一带。各号十余万。零匪所在啸聚。黄淳熙现已阵亡。请饬刘岳昭兵勇。仍行赴川等语。川省匪势鸱张。兵力未厚。官军统领乏人。刘岳昭现带兵勇。围攻随州。著官文等、体察情形。如楚北兵力。足敷调遣。即饬令刘岳昭管带所部兵勇。迅速启程赴川。听候骆秉章调遣。毋稍迟缓。将此由六百里谕令知之。　　

○以江西湖口县绅民捐输军饷。永广学额七名。　　

○予四川二郎场地方阵亡按察使衔湖南道员黄淳熙、布政使衔。祭葬世职。谥忠壮。建立专祠。给伊母李氏二品封典。知县蔡鸿章、邓立心、参将邹上元、都司左春坊、游击彭克昌、守备周必文、千总陶春林等、三十二员。祭葬加等。世职如例。并附祀黄淳熙专祠。　　

○戊寅。谕内阁、户部奏、银价日贵。设法办理。并据翰林院侍读学士绵宜奏、请严禁蠹商把持。并访拏私销各等语。京师银价腾贵。于旗民生计。大有关系。总由各官号商人。始以户部官号为名。畅开私票。继以官款长开为口实。意在挟持。因之奸商从中渔利。实堪痛恨。著照户部所议。所有该部长开官号票存。按上年十月奏准钱随市价之日。统扣三成。作为该商罚款。并变通捐铜局章程。收回该部长开官号票存。俟官款收清。将四乾字号。撤去官号字样。作为民铺。交顺天府管理。傥各官号未能将私票存、及三成罚款。全数清理。以致贻累民间。或任意抑勒。及有心搅乱。激成事端。即将该商人等、送交刑部。奏明正法。原保之恒利等号商人。著先交五城看管。如任令官号商人。携赀潜逃。即将该保人一并治罪。其五天字号。并著总管内务府大臣、妥为办理。至民闲钱铺。现不出票。显有与官号通同把持之弊。即著顺天府、五城、步军统领衙门、一体出示晓谕。限于一月内。各开各票。傥敢抗违。即将该铺商从严惩办。除以前官号钱票。仍照户部现定数目发给外。自奉此旨后。各钱铺均照票之多寡发钱。不得仍前抑勒短少。至私销钱文。大干例禁。并著顺天府、五城、步军统领衙门、一体查拏。于获案后。加等治罪。仍严禁贩钱出城。并查拏私设钱摊之人。以重圜法而利民用。　　

○谕军机大臣等、有人奏、直隶景州知州高锡康、于上年徵收地丁银两时。商同吏目钱智良、捏词上禀。以团练紧要为词。那作练勇经费。其实并未团练一人。该员等、辄将地丁银二万余两。侵吞分肥。今又下乡劝捐。饱肥私橐。无论绅民。不量家产。限数勒捐。稍不遂意。即严刑拷掠。举贡生监。一概锁押羁禁。物议沸腾等语。劝谕捐输。原属不得已之举。地方官若藉此科敛军民。必致激成事端。景州知州高锡康、前因经徵钱粮未完。经文煜奏参。摘顶议处。若如所奏。该知州以欠解地丁。侵吞入己。复以勒捐滥刑拷掠。尽饱私囊。似此贪婪不职之员。若不亟行严惩。何以肃吏治而靖民生。著文煜按照所参各情。严密访查。该知州等、如有侵蚀苛敛情事。即行严参惩办。原摺著钞给阅看。将此谕令知之。　　

