<!-- { "loadSidebar": true } -->
○谕军机大臣等、前因金陵上游红单船较少。特允向荣所请、令于陈国泰所带船内。分拨十只。或十五只。赴上游协剿。原以金陵以上。江面辽阔。师船二十余只。不敷剿洗。下游红单、拖罾、广艇等船。共有八九十只。又有新造多桨快船。是以准其酌拨。嗣因逆匪于九洑洲地方、占劄贼营。李德麟延不进剿。复谕向荣、酌调吴全美、带船回驶。亦为先其所急。现在洲地贼营。是否业已攻毁。向荣本日所奏、调集师船。与浦口、六合、练勇四五千人。会齐夹击。即著陈金绶等、传知武庆、迅速进攻。不可再有延缓。至此次江面师船。续获胜仗。已近东西梁山。缘该处逆船甚多。又有夹洲遮隔。未便深入重地。固因船数较少。不得不加意慎重。但此项师船上驶之后。贼援已渐断绝。若竟以船少势孤。坐守采石。不能泝太平而上。进扼梁山。则江面要截之策。仍系有名无实。若因下游船只较多。添调助剿。固足以壮声威。而浦口地方、现在又万分吃紧。权其轻重。自以各就各船。分投进剿为要策。前次既有准调陈国泰师船十只十五只之旨。即著向荣、与陈金绶等、遵旨妥办。一俟兵力稍厚。即可由太平上驶。竟达东西两梁山。埽净贼＜舟宗＞。以图次第攻剿。至上方桥贼营。万不可任其久占。秣陵关通贼棚民。尤应迅速剿捕。该处关系苏常要隘。怡艮是否已抵常州。著向荣知会该督、于溧阳金坛一带。加意严防。不准稍有疏失。将此由六百里加紧各谕令知之。　　

○甲辰。上御乾清门听政。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠、河神庙。　　

○谕内阁、王懿德奏、匪徒拒捕戕官、现饬剿办一摺。福建漳浦县古竹社地方。有匪徒蔡姓、聚族逞凶。先因大兵克复漳州。该匪四散逃匿。撤兵后、仍复啸聚掳劫。经署漳浦县知县陆友仁、会同署左营游击黄文郁、署守备李光生、管带兵勇。驰往剿捕。该匪等竟敢抗拒。李光生手刃三贼。致被贼众砍伤。并将陆友仁戕害。李光生因伤殒命。黄文郁亦身受多伤。土匪拒捕戕官。罪大恶极。亟应速行剿灭。以伸国宪。著王懿德、即饬该镇道等、迅速统兵驰往剿办。务将首要各犯歼捦。明正典刑。以昭炯戒。　　

○又谕、刑部等衙门奏、遵议阿奇木伯克、占地匿粮等罪名一摺。伊犁阿奇木伯克、头等台吉哈里杂特、以管辖耕种官地之员。辄敢挟势占种官地。勒派属下代完粮赋。实属肆意妄为。哈里杂特、著即照该部院所议。退出乾清门。革去散秩大臣衔。并阿奇木伯克、降为三等台吉。交吐噜番大臣、严加管束。以示惩儆。其三等台吉、著准其世袭。　　

○谕军机大臣等、陈金绶等奏、瓜州逆匪、纠党分突、官兵奋击获胜一摺。江路逆匪。自艇船上驶后。援应渐断。惟镇江瓜州两岸。逆匪声气尚通。此次纠合死党。过江攻扑。虽经我兵大加歼戮。特恐该逆受创之后。伏匿愈坚。必须迅速设法。破其巢穴。镇江与瓜州江口对渡。瞬息可达。果能乘此声威。克日进攻。并饬余万清、同时并举。该逆自必急不相顾。至江面师艇上驶者、已至瓜仪以上。停泊者、尚在焦山以下。虽云声势联络。而瓜镇两口。仍复任贼来去自由。剿办终难得力。焦山迤上之象山、北固山。暨对岸之顺江洲。上下均有炮堤。自被贼占踞后。总未议及设法夺回。金山、贼筑炮台。又复梗塞江路。我兵战船、即有驶至甘露寺之时。往往接仗即退。不敢停泊。是水军终未占据胜势。无怪该逆日久负嵎。著陈金绶等、督饬将弁。一面速攻瓜州。一面约会余万清、各派奇兵。由间道暗袭炮堤。使两岸贼势隔绝。更属易于得手。浦口洲地贼营。万不可任其久占。前此叠降谕旨。均系紧要机宜。著陈金绶等、传知武庆、严饬李德麟、水陆并进。务期平毁净尽。不准稍有迁延。陈金绶等、前奏洲地贼营。仅有一座。据袁甲三奏、有逆匪于附近北岸之新滩等处、劄营三座之语。是否续被占劄。抑系分占各洲。总宜悉力进攻。若再事耽延。必至更难攻克。陈金绶等、不可视同泛常也。奸民接济火药。亟应严行断绝。前次陈国泰所获运米资贼小船。即有火药枪子等件在内。恐此外尚复不少。著严饬水陆各营。并附近地方文武。明查暗访。一体摉拏。毋任稍有漏网。将此由六百里加紧谕令知之。　　

○以镶黄旗蒙古副都统国瑞、为内阁学士、兼礼部侍郎衔。　　

○命前任福建按察使徐宗干、来京引见。　　

○命前任正红旗汉军副都统托云保、前往山东军营。交钦差大臣胜保差委。　　

○以剿办福建台湾匪徒出力。赏道员裕铎、总兵官邵连科、花翎。都司淩敬先、蓝翎。余加衔升叙有差。　　

○赏江西广昌县被水灾民、一月口粮。　　

○乙巳。太宗文皇帝忌辰。遣官祭昭陵。　　

○予福建殉难典史亢家騄、把总吴邦翰、外委王明辉、许朝阳、祭葬世职。廪生刘玉华、赏恤如例。　　

○丙午。上诣奉先殿、寿皇殿行礼。　　

○谕内阁、福济奏、革员具词申辩、请将被揭知府、解任质审等语。安徽已革署贵池县知县李沛苍、前因擅离职守。经福济参奏。当降旨革职。交刑部定罪。兹据福济奏称、该革员于被参后。复以署池州府龚培元、不知振作。本年正月、该革员通报公出。赴金陵请兵。经护理道员潘筠基、留办防堵。龚培元、并未代为声明。遽以擅离职守揭报。以致被参革职。禀请查讯等词。哓哓置辩。虚实均应彻底根究。署池州府知府龚培元、著暂行解任。交福济提同李沛苍、讯究确情。傥有被参诬揭情事。即著加等拟罪。　　

○又谕、和春、福济奏、昼夜环击庐州贼匪、连次获胜、并克复英山县城各一摺。自逆匪窜踞庐州。屡被斩捦。闰七月十八日。经和春等、督饬官兵。扎筏过渡。用大炮向城内轰击。该逆由南门突出二三千人来扑。吉顺等、带领兵勇奋力攻击。斩馘多名。常清等、亦由大西、水西、各门赶至。三路夹攻。毙贼不计其数。二十二日。贼匪由南门突出千余人。程智泉等、带勇迎击。并会合嵩瑞、常清等、督兵攻剿。毙贼二三百名。其由巢湖驶入之贼。经和春等、亲督官兵。率同练勇。奋力围攻。约毙贼匪二百余名。生捦伪军帅周鸿江、并著名贼目十二名。八月初一日。常清等、带领兵勇。进攻西门、得胜门。由城内突出贼匪千余人。常清等、三面夹击。毙贼二百余名。余匪败入城中。伏匿不出。此股贼匪、屡被痛剿。势甚穷蹙。著和春等、督饬兵勇。奋力进攻。迅图克复郡城。无稍松懈。其窜踞英山之贼。经和春等、派委六安州候选知州李元华、候补知州博勒霍布、六安州知州茅念劬等、相机筹办。二十一日。博勒霍布等、督同绅勇。直抵城北之竹丝岭。前队祝澂鉴等、奋勇。进剿。贼众纷纷惊溃。生捦长发贼九名。二十二日。徐振清、樊文铎等、由北路越山。直扑城下。将附郭民房烧毁。贼匪见北路火起。越城逃走。练勇追剿。杀贼二十余人。江继陶等、由西南城垣、蚁附而上。杀毙守垛贼匪六人。樊文铎等、砍伐树株。梯城而入。杀毙守城贼目四名。我军一拥入城。将余匪摉杀净尽。并将逆首张和尚杀毙。立将县城克复。该逆自上年冬间、窜入英山。盘踞蹂躏。经官绅团勇等、奋力攻剿。歼毙逆首。克复县城。办理尚合机宜。所有在事出力官绅、并阵亡义勇、著一并查明。分别奏请恩施。以昭激劝。　　

○谕军机大臣等、本日和春、福济奏、贼于草鞵夹、放船百余只。又在浦口北岸中路、与八字沟、各劄营盘。夹新滩亦添设炮位。其和州针鱼嘴地方。并有贼船三百余只游驶。该提督等、因夹江已有贼营。虑其由乌江一带窜扰。复踞和含。接应庐贼。请饬雷以諴、于扬州军营。抽拨兵勇一千名。从仪徵、六合、驰赴和州。督率严防等语。现在金陵上游。水军屡获胜仗。南岸陆路。经向荣分兵驻劄。江浦情形。较前吃重。和春等、所称和州、含山、亟须堵御。原系实情。惟昨据陈金绶等奏、攻剿瓜州贼匪。东西两岸。甫经得手。正当迅速督率水陆各军。破其巢穴。托明阿、启程已久。计当抵扬。著通盘筹画。雷以諴、是否能亲赴和州。瓜州攻剿、当吃紧之际。或于仪徵六合等处防兵内、酌拨兵勇。前往堵防之处。务须妥筹办理。并将能否分兵之处。飞咨和春等、以免贻误。不得顾此失彼。将此由六百里加紧谕令知之。　　

○又谕、和春、福济奏、昼夜环击、连次获胜情形、并克复英山县城各一摺。逆匪占踞庐州。恃为巢穴。我兵攻剿。虽屡获胜仗。捦斩甚多。究未能埽穴捦渠。克期收复。据称、城内米粮尚足。该逆势必愚死守。此时总当出奇制胜。力破坚城。断不可再延时日。英山既已克复。其舒城逆匪。仍著严饬秦定三、迅速进剿。桐城、庐江等县绅民。既愿为大兵导引。即当乘机鼓舞。与官兵合力进剿。傥能将该逆分踞之处。次第收复。则贼势日孤。剿办自易为力。另摺奏、军需紧急、饷不能减、兵无可裁等语。前谕各路军营。查照旧章、支放银米。原因现在军饷浩繁。若专待银两支放。势必贻误要需。故思变通之法。银米并放。该提督等、何得遽谓议减兵粮。安省为有漕省分。其未被兵州县。全在地方官设法、固结民心。徵收供饷。何得颟顸了事。总以漕粮仓谷、不能抵饷为词。至现在劝捐、已收米一万数千石。正阳关、亦收至三千余石。可见筹饷之法。全在经理得人。自可源源接济。著和春、福济、督饬藩司、于地丁漕粮。设法催提。其阘茸牧令、速加淘汰。更换能事之人。并劝谕捐输、银米并收。断不可畏难苟安。束手无策。所有各处防兵。此时堵剿吃紧。自未便遽撤。仍著察看缓急。随时酌办。至劳师糜饷。皆由旷日持久所致。该提督等、统领重兵。惟当将皖省逆匪、迅就歼除。则军饷自可渐归撙节。至奸民接济贼营火药。必应严行断绝。著严饬各营、并地方文武、明察暗访。一体摉拏。毋任稍有漏网。将此由六百里加紧谕令知之。　　

○以塔尔巴哈台参赞大臣色克通额、署西安副都统。　　

○予安徽阵亡游击吉兰泰、恩骑尉汤霖、祭葬世职。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百四十二　　

