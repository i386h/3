<!-- { "loadSidebar": true } -->
○又谕、据陆元烺奏、义甯州、武甯县匪徒、句结长发贼匪、攻扑城池、经官兵击退一摺。义甯州等处。毗连楚省。此时崇阳、通山一带、逆贼聚众。肆出滋扰。该匪等被创逃回。难保不复行句结。再图窜扰。陆元烺办理此股贼匪。尚为妥速。陈启迈到任后、著即督率文武员弁。不分畛域。实力进剿。将崇通贼匪、尽数歼除。既可固江省之藩篱。即可为楚省之应援。至赴楚援剿之带兵官罗玉斌、现在行抵何处。并著飞催前进。傥查有畏葸情弊。即行严参治罪。毋稍姑容。至应拨部款、并江南、湖南、军饷各款。据另片奏、分别筹解。惟江西上年地丁等款。据户部奏称、未完银两、竟有一百四十余万。其中即有蠲缓。亦何至延欠如此之多。且漕米变价、及漕项等银、为数亦钜。何以部拨铜本、铅本、银两。概未起解。陈启迈甫经到任。著严饬藩司、按款分年。实力催提。以济要需。傥查有亏那情弊。即著严参究办。将此由六百里加紧谕令知之。　　

○以太常寺卿王履谦、为都察院左副都御史。广西布政使吴鼎昌、为太常寺卿。　　

○以每年进贡貂皮无误。赏乌梁海总管奇察罕、花翎。　　

○予江西阵亡府经历汤道增、祭葬世职。武举黄得雨、勇目谭锦福、张得官、赏恤如例。　　

○予直隶阵亡委参领恭讷楚克、委护军参领和连、祭葬世职。　　

○壬午。上诣寿康宫、问皇贵太妃安。　　

○谕内阁、本日胜保等、由八百里驰奏、官兵剿办贼匪、殄灭净尽、首逆伏诛一摺。逆匪占踞丰县。偪胁居民。起筑木城。意图拒守。初九日。胜保督饬兵勇、分攻四门。抛施火罐喷筒。木城之内、西南北三面、同时延烧。贼众大乱。避匿入城。胜保知该逆势难久踞。饬令带领马队各员。分路布置。该逆果乘夜向西南窜出。见我兵列队甚严。折而东窜。我兵追及。毙贼数百名。贼势不支。抛弃枪械。向前奔窜。我兵追杀。已抵漫口支河。河水陡涨。湍流甚急。骑马贼众千余名、均陷于泥淖。我兵枪箭齐施。歼毙无数。逆众百余围绕逆首旋转河岸。因我兵连放枪箭。毙贼数十人。无可幸逃。全数跃马入水。所有伪丞相曾立玱、许宗阳、均已淹毙。广西老贼。悉数歼除。并无一名漏网。逆匪由丰北渡河。窜入东境。势甚猖獗。经胜保等、督兵迎剿。克复临清州城。屡获胜仗。该逆势穷力竭。亡命狂奔。复经该大臣督率马步官兵、昼夜穷追。驰行数百余里。于丰县漫口支河、将溃窜余匪二千余名、全数殄灭。办理甚为迅速。深堪嘉尚。胜保、著加恩赏加太子少保衔。并赏还花翎。开复降级留任处分。并颁赏御用冠一顶。巡幸褂一件。御用钮带一分。大荷包一对。小荷包四个。珊瑚帽顶一个。白玉巴图鲁翎管一枝。德勒克色楞、善禄、均著赏穿黄马褂。并颁赏黄马褂各一件。大荷包各一对。小荷包各二个。白玉巴图鲁翎管各一枝。以示优奖。所有在事出力之文武员弁兵勇、著该大臣等、查明保奏。候朕施恩。现在阜城贼匪、窜踞连镇。经僧格林沁督兵攻剿。屡有斩捦。著胜保酌带马步兵勇、迅速会剿。埽荡妖氛。肃清畿辅。以慰朕望。　　

○谕军机大臣等、昨因胜保追贼遄行。马队多有疲乏。不数攻剿。复催令僧格林沁、迅饬明庆、督带马队官兵助剿。本日据胜保驰奏、剿办临清窜匪。于初九日。在丰县黄河北岸殄灭净尽。因闻阜城逆匪、全股扑出。拟酌带马步各队官兵。分两岸前进。确探贼踪。相机迎截等语。此时明庆所带马队、著毋庸再行前进。仍留营中以资攻剿。该大臣惟当懔遵叠次严旨。速将连镇盘踞贼匪。就地歼除。无留余孽。不得因胜保督师折回。稍存观望。致失事机。刻下大江南北。尚未荡平。皖楚贼氛甚炽。朕眷怀南服。深切隐忧。而阜城之贼、围攻两月。尚未能悉数歼捦。又令他窜。尔等带兵大臣、当如何愧愤焦急。迅图蒇事。胜保剿办临清窜匪。能将全股殄除。办理甚属迅速。本日已降旨嘉奖。以励各省军营。惟遽称河北一律肃清。竟以红旗报捷。迹涉矜张。殊失朕望。此时连镇余匪。再加以胜保得胜之兵。自无难克期殄灭。僧格林沁、秉心诚朴。不尚虚文。朕所素知。即日连镇全股贼匪殄灭。亦不必以红旗报捷。致涉铺张。该大臣务当与胜保合力同心。迅奏肤功。共膺懋赏也。将此由六百里加紧谕令知之。　　

○又谕、胜保奏、追剿逆匪、殄灭净尽、并恳请陛见各摺。复片奏、安置步队、亲督马队各兵、迎剿阜城窜匪等语。该大臣转战经年。力挫凶锋。兹复从临清追贼、直至丰县。将此股逆匪悉数埽除。自宜渥沛恩施。以酬劳勚。并令各省军营将士知所感奋。迅奏荡平。惟焚皖逆氛方炽。大江南北、首恶稽诛。东南民生颠连困苦之状。朕每一思之。难安寝馈。即阜城穷寇。现复南窜连镇。思为困兽之斗。未能即时廓清。肘腋之患未除。宵旰之忧弥切。乃胜保遽以红旗驰报河北肃清。不知朕所期望于该大臣者、至大至远。似此铺扬过甚。殊觉迹涉矜张。该大臣承受朕恩。益当加以敬畏。军士从征劳苦。致器械衣履不齐。即饬赶紧备办。仍一面加意拊循。至步队各官兵、著照拟暂令驻劄曹州。派善禄统带、摉捕余孽。弹压土匪。就近与百胜等、连络声势。严防南匪续行北窜。并可为豫楚一带援应。该大臣既令马队官兵缓赴大名。亲自统带。分两岸前进。迎剿阜城窜匪。即当与德勒克色楞、兼程北行。会同攻剿。此时断难来京陛见。昨据僧格林沁奏、该匪于初九日夜。全股南窜连镇。此股不即殄除。恐蹈独流故辙。著胜保于沿途确探贼踪所在。迎头兜击。与僧格林沁合力夹攻。不准该逆蔓延他处。并不得令久踞连镇。重烦兵力。务期迅速剿除。朕方拭目以待该大臣等肃清河北。同膺懋赏也。朕于叠次谕饬胜保之旨。训勉之中。恩眷备至。该大臣果能时刻懔遵。与面承方略无异。亦何必亟请入觐。始能禀受机宜。且朕既信任该大臣、畀以统师重任。该大臣既知无不言。朕亦悉如所请、不为遥制。尚何虞有所隔阂。总以群丑悉就歼灭。寰宇均获乂安。为该大臣之不□朕望耳。将此由六百里加紧谕知胜保、并谕德勒克色楞、善禄知之。　　

○又谕、袁甲三奏、临淮布置情形、并筹办土匪一摺。前据和春等奏、令秦定三、统领郝光甲、刘玉豹、官兵。赴正阳关扼截。并兼顾寿州、霍邱、等处。以固西北门户。现在秦定三已抵凤阳。袁甲三亦进驻临淮。正可联络声威。杜逆匪续窜之路。其临淮以南地势。既以总铺为定远北路要冲。且可通凤阳五河。即著饬令吉连等、择要劄营。藉壮声援。和春等、在庐州已连毁贼营。直偪城下。计日当可克复。惟攻克后、溃匪奔突。不可不扼要截击。毋令远窜又扰他处。凤台捻匪、扰至该县西乡。业经袁甲三拨派兵勇、赶往堵击。仍须严饬附近州县、一体歼捕。庶免蔓延。至解散胁从。固为办贼要著。但欲化莠为良。必当察其情伪。真能悔悟。方可免罪入团。断不可令匪类潜踪。致堕奸计。临淮为大营运饷必由之路。著多派兵勇、随时防范。永亳一带。素多积匪。刻下义门集等处。匪徒虽已击散。尚恐余烬复然。徐广缙现在归陈各属办团。著令该革员就近梭巡。不时出哨。为防患未萌之计。将此由六百里加紧谕令知之。　　

○又谕、据袁甲三奏、临淮地方。有小船蜂聚。以贵价购米。所买米石。探系运入洪泽湖、归并大船。驾船人多系湖北口音等语。洪泽湖、周围广阔。交通江河。贼踪最易潜藏。若如所奏、有小船运米入湖。显系接济逆匪。该地方官何以毫无觉察。现在淮扬等处、偪近贼氛。奸细潜踪。在所不免。必当严加摉捕。勿令窝藏。著杨以增、迅即密派妥员、于洪泽湖上下、及紧临湖岸之盱眙县一带。严密稽查。如有此等形迹可疑船只。著即查拏究办。本日胜保奏、丰县贼匪。业已追至河边。歼除净尽。该县民人重被蹂躏。深堪悯恻。著杨以增、就近妥为抚绥。俾无业穷民、不致流而为匪。此股逆贼。虽经大兵剿洗。尚恐有逃散余匪。与土匪乘间滋事。且恐南来匪徒。续行偷渡。并著该河督严饬百胜、王梦龄、及地方河工文武员弁、实力巡查防堵。不得稍有疏懈。致干重罪。将此由六百里加紧谕令知之。　　

○钦差大臣胜保等奏、剿办北犯大股贼匪。歼除净尽。得旨。览奏全胜各情。稍符素望。感懔交萦。岂能欣慰。然胜保等、迅将此股逆匪全数歼除。厥功甚伟。实军兴以来所未有。朕即有恩旨、酬汝等之绩。以励各省军营。　　

○以四川按察使胡兴仁、为广西布政使。四川盐茶道夏廷樾、为按察使。　　

○以江南丰县报捷。赏奏事官郎中保成、员外郎文恒、花翎。主事寿龄、蓝翎。　　

○以剿捦睢甯匪首李三闹、赏都司群寿、花翎。外委李万仁等、蓝翎。余升叙有差。　　

○予山东阵亡守备刘承翼、把总王宝庆、空花翎定福、祭葬世职。　　

○癸未。谕内阁、昨日新授国子监满洲司业苏勒布具摺谢恩。因缮写伊名、不成清语。当令军机大臣传旨询问。该员于本人之名、既不知讲解。即摺内字句、亦均不能认识。司业为课士之官。有考试清文之责。且该衙门摺奏文案。应用清文之处、亦复不少。若一字不识。凭何核办。苏勒布身系旗人。竟忘本业。可恶之至。著仍降为编修、以示薄惩。八旗人员、骑射清文。是其本务。即使于清文义理不能精通。亦岂有不晓清语。不识清字。遂得自命为旗人之理。道光年间特奉谕旨。停止驻防文试。专考繙译。原期返朴还淳。俾我八旗子弟咸知本业。乃近日八旗人员。仍有专习汉文、于清语清字。全不讲求。沾染习气。徒骛虚文。实堪痛恨。嗣后无论何项出身人员。均宜练习清文。通晓讲解。即由文乡会试入仕之员。及兵丁子弟、亦应一体练习。不准怠惰偷安。以务根本。经朕此次训谕之后。若再蹈从前恶习。或于文字之间、经朕看出。或遇有询问、奏对茫然。朕必将该员从重惩处。不止如苏勒布之从宽降调也。八旗大臣、务当仰体朕意。认真训迪。毋得视为具文。仍前玩泄。将此通谕知之。　　

