<!-- { "loadSidebar": true } -->
○谕内阁、理藩院代奏、敏珠尔呼图克图之商尼呢尔巴济克默特巴勒丹等、呈请自备资斧。由西甯迎接伊师敏珠尔呼图克图之呼毕勒罕、来京瞻觐等语。该呼毕勒罕、年十四岁。业经出痘。伊徒等、呈请愿自备资斧。迎接来京瞻觐。具见伊等诚悃。即著照所请。于本年秋间。来京瞻觐后。再令退回勤习经艺。　　

○两江总督陆建瀛等、奏报海运漕粮。全数兑竣。计兑漕粮正耗米一百七万八千石有奇。白粮正耗米八万一千三百石有奇。委员查明各船。随带器械。跟帮开行。并飞咨沿海各镇营。带兵巡护。以联声势。报闻。　　

○赏前任吐鲁番领队大臣海枚、蓝翎侍卫。为科布多帮办大臣。　　

○丙寅。上诣大高殿行礼。时应宫拈香。　　

○浙江衢州镇总兵官富勒兴阿、奏报到任日期。得旨。浙江营伍废弛。汝须振作有为。不准因循。汝所属地方情形。续行具奏。朕觇汝之才识。　　

○户部议准江苏巡抚杨文定、疏报靖江县新涨平田二十顷一十二亩有奇。照例升科。从之。　　

○改铸浙江归安县儒学条记。从巡抚常大淳请也。　　

○除江苏靖江县坍田二十二亩有奇额赋。　　

○丁卯。谕军机大臣等、据邹鸣鹤驰奏、连日抵御攻城逆匪、叠经获胜一摺。并片陈各情形。逆匪窜至城下。在各门屡次攻扑。经该巡抚提督等、激励兵勇壮练。并官绅人等。协同设法抵御。该逆大受惩创。纷纷退去。不敢近趋城下。夜间又令壮勇缒城暗劫贼巢。办理尚为得手。现在总兵王绵绣等、知府李孟群、各带兵勇赶到。均令劄营城外。与城内相为掎角。布置亦合机宜。惟此地攻城之贼。据云约有二三千人。是否有逆首在内。该逆自永安窜出后。未必全赴省城。究竟共分几股。屯聚何处。均未据该大臣、与该抚、详细奏到。贼匪扬言有六七千人。随后踵至。亦须时加侦探。饬令各路团练。严密豫防。傥能出奇制胜。内外夹击。正可转败为功。赛尚阿是否尚在永安。数日未据奏到。朕心甚为悬念。该大臣驻劄处所。与省城必须声息相通。设为贼兵梗阻。以致彼此不相联络。甚为可虑。至荔浦为粮饷重地。前据赛尚阿奏、乌兰泰带兵三千。赴荔浦追截贼匪。今贼已至省城。尚未知乌兰泰现在何处。荔浦傥有疏失。关系非轻。乌兰泰岂尚按部徐行耶。著赛尚阿、查明迅速驰奏。前次四镇阵亡。兵勇共伤亡若干名。并现在平乐、梧州、等处。如何防剿之处。亦著查明具奏。至该抚请拨饷银。已饬户部速议。各省筹款之艰。该抚既能缕晰陈之。岂内帑支绌。独不知耶。军需河工各款。筹画必须兼顾。该抚总司军饷。亦应通盘核计也。将此由六百里谕知赛尚阿、邹鸣鹤、并谕向荣、刘长清知之。　　

○又谕、逆匪攻扑广西省城。经邹鸣鹤等、协力剿击。连次获胜。守御尚属严固。惟该逆等、既不得肆志。难保不纷逸滋扰。楚省边界地方。倍形吃重。程矞采、现又续获习教传徒匪犯。业经审明。按律惩办。仍著督饬各州县、加意严防。毋稍疏懈。前任提督余万清、现已统带官兵一千名。驰赴桂林援应。甚为迅速。其续调兵一千名。仍酌量缓急。以备调用。邹鸣鹤咨商程矞采、由衡州移劄零陵。以期就近策应之处。谅该督先已筹及矣。将此由六百里谕令知之。　　

○命绥远城将军托明阿、在紫禁城骑马。　　

○命礼部尚书何汝霖、无庸在军机大臣上行走。　　

○予广西阵亡参将长明、祭葬世职。　　

○旌表守正捐躯江苏丰县民常方来妻李氏。　　

○戊辰。上诣寿皇殿行礼。　　

○诣寿康宫、问皇贵太妃安。　　

○谕内阁、刑部等衙门具题、江西彭泽县民周琼洸、捆缚杨许氏身死一案。即照该抚原拟。依威力制缚人、因而致死者律。问拟绞监候。秋后处决。此案周琼洸、因杨许氏吵闹气忿。既用绳捆缚其两手。复用布幅缠绕其颈项。拴系窗档。以致杨许氏站久力乏。身往下坠。勒住咽喉。气闭身死。且有周广才等、帮同捆缚。及装溺掩饰等情。谓非有心欲杀。殊难凭信。难保无避重就轻。故为开脱情弊。著王植、再将此案人犯。亲提细心研鞫。务得确情。定拟具奏。毋枉毋纵。寻署江西巡抚张芾奏、复讯尸子杨林枝供。伊母委被周琼洸捆缚适伤身死。检核原验情形属实。周琼洸、合依威力制缚人因而致死者律。拟绞监候。秋后处决。曹会蒙、讯止随同捆缚。照律拟杖一百。周广才已病故。应无庸议。下部议。从之。　　

○又谕、赛尚阿奏、逆匪窜扰省城、派兵防剿、现在移营阳朔、督办情形一摺。昨据邹鸣鹤驰奏、省城防守严固。并连日出城截剿各情。业经降旨、饬令赛尚阿等、分扼要隘。严防窜匪。兹据奏称、窜扰省城之贼。叠受惩创。现在内守既严。外援续至。该大臣已由荔浦移营阳朔。该处切近桂林。督兵攻剿。声势联络。兼可杜贼匪回窜之路。著赛尚阿、仍遵前旨。相机剿办。与邹鸣鹤、向荣等、内外夹击。务将分窜之匪。迅速扑灭。以卫省垣。毋稍延玩。　　

○谕军机大臣等、赛尚阿奏称、逆匪围扑。及我兵抵御各情。逆匪全数北窜。直扑省垣。幸向荣带领兵勇。间道先抵桂林。人心得以安定。连日复激励在城兵练绅民。设法抵御。叠获胜仗。布置一切。尚合机宜。惟乌兰泰带兵追贼。已至省城南门外将军桥地方。甫经接仗获胜。又因身受炮。退回良丰。复由良丰回至六塘。以致将军桥险隘。被贼占踞。修立寨栅。失此机会。殊为可惜。乌兰泰素有谋略。何以前次永安追贼堕涧。与秦定三带兵退回。此次又因受伤退回六塘。其调度布置。何以漫无把握。现在受伤轻重若何。有无迁延情事。即行查明具奏。秦定三暂领乌兰泰军。由南路进攻。是否足恃。此时贼势。前有坚城之阻。后有援兵追击。乘其散涣。内外夹攻。不但城围立解。且可大挫贼锋。若委任非人。再有疏失。或迟延时日。使贼占踞要地。又成巢穴。剿办更难得手。该大臣亲督兵勇。并带同总兵经文岱等、拔营前进。以为后路声援。兵力既壮。人心益固。正可趁此声势。出奇制胜。以期一鼓歼除。该省北门。倚山为城。尤当豫为严防。万不可为贼所踞。余万清、想已带兵由湖南驰到。一切情形。仍当随时知照程矞采、驿路文报。勿致梗阻。张国梁所带壮勇。现亦催调来省。其波山艇匪。如何剿击。劳崇光是否已抵梧州。该大臣务须通盘筹画。酌量缓急。毋再贻误。将此由六百里谕知赛尚阿、并谕令邹鸣鹤知之。　　

○又谕、现在永安逆匪。窜偪桂林省城。经赛尚阿、调拨各路兵勇赴援堵击。其劳崇光带赴梧州之兵勇二千余名。亦经调赴桂林。梧州兵力较单。恐艇匪乘机句结。愈肆滋扰。著徐广缙迅即督带兵勇。前往剿办。毋误事机。至淩十八股匪。或交叶名琛、或交陶煜文、专司堵剿。仍遵前旨。酌量办理可也。将此由六百里谕令知之。　　

○钦差大臣大学士赛尚阿奏报、逆匪偪近桂林省城。并弁兵守御情形。得旨。向荣布置尚好。开隆阿、亦属可用之人。派该侍卫进攻西路。不致挫折。上次奏报。已亲览矣。　　

○户部尚书孙瑞珍等奏、天津验收海运米石。计漕白粮米十三万三千石有奇。分起拨运。此后续到船只。即饬随验随收。以期迅速蒇事。报闻。　　

○以镶黄旗蒙古都统奕缙、为正白旗领侍卫内大臣。塔尔巴哈台参赞大臣扎拉芬泰、为正红旗蒙古都统。仍留参赞大臣任。　　

○改铸江西莲花厅同知关防。从署巡抚王植请也。　　

○予宋臣韩琦从祀文庙。从河南巡抚李僡请也。　　

○命惇郡王奕誴、带领侍卫十员。往奠故喀尔喀扎萨克亲王车登巴咱尔茶酒。赏银一千两治丧。予祭葬。以其子达尔玛袭爵。　　

○免浙江甯波无徵洋商税银。　　

○己巳。谕内阁、李芝昌奏、遵旨察看现署总兵一摺。署浙江定海镇总兵提标右营游击周士法、前经降旨、交季芝昌察看该员于操防事宜。能否得力。兹据该督奏称、该员署理总兵。已越两年。平日操防办事。俱属认真。署理定海镇一缺。尚堪胜任。周士法即著留署定海镇总兵之任。仍带革职留任处分。以观后效。　　

○以镶蓝旗满洲都统花沙纳、署正红旗蒙古都统。珲春协领德昌、为正黄旗蒙古副都统。　　

○以广西剿贼失律。降大学士赛尚阿四级。革广西提督向荣、广州副都统乌兰泰职。均留任。拔乌兰泰花翎。　　

○庚午。礼部以宗室会试中额请。得旨。取中二名。　　

○叶尔羌参赞大臣德龄奏、遵旨密考各城大臣。得旨。朕教汝实心任事。并非问汝履历。汝所奏、全系遁辞。不堪之至。又摭拾前奏三事。以图掩饰。不独居心巧伪。更属胆大。　　

○改铸江苏阜甯县知县印信。从巡抚杨文定请也。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之五十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。三月。辛未。上诣寿康宫、问皇贵太妃安。　　

○谕内阁、京师自二月以来。雨泽稀少。朕于宫内、斋心默吁。尚未渥沛甘霖。现在已交立夏。农田望泽孔殷。朕心弥深焦切。因思时雨愆期。恐刑罚不中所致。近闻刑部系囚甚多。亟应迅速清理。以冀感召和甘。著该部堂官、督饬承审各司员。将现审各案。认真细心推鞫。当罪者即行拟结。无辜者亦免久羁。其有问徒以下轻罪人犯。及干连待质。例应取保候审者。立予清厘省释。毋稍稽滞。以示矜恤而迓祥和。　　

○又谕、朕于四月初六日启銮后。著派睿亲王仁寿、定郡王载铨、大学士裕城、协办大学士杜受田、尚书柏葰、留京办事。　　

