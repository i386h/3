<!-- { "loadSidebar": true } -->
○以贼匪窜出湖南道州。总兵官常禄、下部议处。　　

○壬戌。上诣绮春园、问皇贵太妃安。　　

○谕内阁、前据陆建瀛奏、请截留湖南、及江西尾帮等漕米。作为江南山东贼需当经降旨准行。并饬严催渡黄各帮。跟接北上兹据李僡奏称、山东湖河盛涨。漕船难以趱运。若俟秋后水落再行纤挽北上。必误回空请将已入东境之漕船。概行截留。以备东省赈米之用其在后渡黄各帮。行至江南。就近截卸除留备两省赈米外。余米均在沿河散囤俟丰工合龙。雇船起剥运通等语。截漕备赈。事关紧要。岂容稍有延缓。著户部查核该督抚等、前后陈奏各情形。究应截留何帮漕米。以济急需。迅速定议。奏请遵行。毋任两省各执己见。致有贻误。至沿河散囤。及雇船起剥各事宜。有无窒碍之处。著该部一并速议具奏。　　

○拨山东海疆经费银。给广艇水勇工食。　　

○抚恤琉球国遭风难夷、如例。　　

○癸亥。中元节上诣安佑宫行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。慕陵。　　

○遣官祭孝和睿皇后暂安寝殿。　　

○遣官祭孝德皇后殡宫。　　

○遣官祭端慧皇太子园寝。　　

○谕内阁、陆建瀛奏、湖北督运道员等、耽延阻滞。请饬漕运总督、速催趱行等语。本年丰工未合。运道未能疏畅。自与往年情形不同。然漕船果能依限开行。该漕督及粮道等、于盛涨以前。实力督催。设法挽运。何难跟接北上。乃自有截漕变价之议。朕观诸臣会奏。即有藉词观望之意。是以叠降谕旨。令该督抚等、赶紧催趱。不得以截留漕米。运道艰滞。藉口迁延。兹据陆建瀛奏称、湖北粮道龚绶、及押运同知诚意、自四月行抵瓜口。沿途耽延两月。经该督严饬。始肯渡河。犹复节节逗遛。以致江西全帮阻压。似此任意延玩。不知是何居心。岂视天庾正供。竟可虚掷河干。诿过他人耶。龚绶、诚意、均著先行交部严加议处。仍著杨殿邦、饬令该员等、督押帮船。飞挽前进。如再延误。惟该漕督及该粮道等是问。　　

○谕军机大臣等、徐广缙奏、办理广西剿堵各事宜、并量裁省局各摺片。前因广东罗镜逆匪荡平。谕令徐广缙、叶名琛、选派得力将弁。管带获胜兵勇。驰往湖南军营。协同围剿。并谕令酌派总兵福兴、统兵前往。兹据该督奏称、已饬福兴统带精兵二三千名。前来广西。就近将郁林一带土匪。迅速剿灭等语。自系为先除本境匪徒。兼资防堵起见。惟湖南道州。及窜扰江华永明贼匪。昨据赛尚阿等奏、全股东窜。径由水打铺、窜至下灌地方屯劄。正在郴桂一带剿办吃紧之际。且恐各省续调之兵。未能到齐。衡永两郡。情形甚为紧要。该督仍当悉心体察。随时侦探。如楚省急须援应。即酌派福兴统兵。迅由间道驰往协剿。务须先其所急。速殄群丑。无误事机。另片奏、量行裁减省局支应一节。所见甚是。即著照所议核实办理。仍移咨劳崇光、确切查核。从前办理粮台官吏绅民等、有克扣冒领等弊。即著从严参办。至湖南军饷。近又请拨三百万两。已由户部筹拨一百五十万。其余另行筹款。陆续拨给。现在两粤地方。渐就廓清。惟此股逆匪。势尚猖獗。不得不厚集兵力。以期一鼓歼除。而筹款维艰。且虑缓不济急。朕心实为焦切。著徐广缙、叶名琛、于广东省设法筹画。无论关税钱粮。及正杂各款。或于商栈暂行通融。如湖南待用甚急。即迅速酌拨。以济要需。谅该督等、必能统筹全局。以纾朕念。将此由六百里谕知徐广缙、并谕令叶名琛、劳崇光知之。　　

○又谕、前据奕山、布彦泰奏、叶尔羌三品阿奇木伯克回子郡王爱玛特、呈控该大臣各情。并德龄、倭仁奏、该伯克讹索回庄各款。及春熙奏、夷匪铁完库里霍卓、窜扰乌什毕底尔卡伦、经官兵击退一摺。叠经谕令布彦泰、前往叶尔羌查办。兹据奕山等奏、爱玛特二次遣人投递呈词。钞录呈览。著布彦泰、仍遵前旨。迅即驰赴叶尔羌。将德龄等所参、及该伯克历控各情节。秉公确查。逐款研讯。是否该大臣等、参办不公。抑系该伯克、藉词挟制。据实核办。毋稍迁就。至夷匪铁完库里、先扰喀什噶尔。旋即窜至乌什。虽经官兵击退。现在尚未远遁。事关控制外夷。抚辑回众。布彦泰、及历边疆。一切情形熟悉。谅能妥筹办理。操纵得宜也。将此由四百里谕令知之。　　

○钦差协办大学士杜受田等、奏陈办理江南赈务情形。并呈江甯布政使祁宿藻、所拟章程。得旨。该藩司所拟章程。甚属周妥。卿等督办赈务。未能深悉地方情形。务须责成该藩司、尽心筹画。至应截留何帮米石。已饬户部速议。著候部议行。此旨著传谕祁宿藻知之。　　

○以贵州古州镇总兵官双福、为江南提督。仍署湖北提督。云南顺云协副将爱兴阿、为贵州古州镇总兵官。　　

○予故江南提督杨霖、祭葬。　　

○甲子。谕内阁、现在湖南军务未竣。贼踪窜扰靡定。各路带兵攻剿。需材孔亟。因思满汉各营中。岂乏材技出众、足备干城之选者。或因官职较卑。限于资格。无由及时自效。殊为可惜。著各该将军都统督抚等、留心简练。随时考察。自镇将以下。无论官职大小。有谋勇兼裕。或材力堪任折冲御侮者。即行据实保奏。候朕简用。其邻近湖南省分。如保奏之员。可资军营差遣。即奏明请旨。饬令该员前赴军营。听候钦差大臣等酌量委用。该将军等、其慎加遴选。毋滥毋遗。用副朕整军经武之至意。　　

○又谕、各省设立城垣。所以保卫生民。盘查奸宄。自应一律修葺完整。方能有备无患。近闻各直省府厅州县城墙。每因创建日久。坍塌甚多。地方官或将存公修筑银两。私自侵用。或以经费不敷。相率因循。一旦有事。遂至守御无资。即如广西、湖南、贼匪窜扰各州县。若城垣坚固。防守更可得力。何至一经贼窜。遽尔失守。且闻各省门禁废弛。漫无稽查。启闭并不依时。竟有终夜不禁出入者。殊失诘奸御暴之道。著直省各督抚、转饬所属。凡有应行修理各城。务须随时设法筹办。以资保障。其有官民捐资修理者。著即核实奏请奖励。并严饬地方文武员弁、认真查察。慎司启闭。毋任宵小溷迹。致滋事端。将此通谕知之。　　

○以户部尚书禧恩、右侍郎麟魁、何桂清、充经筵讲官。工部左侍郎哈芬、署经筵讲官。　　

○贷闽粤南澳镇铜山营兵丁谷价银两。　　

○乙丑。谕内阁、椿寿奏、省城及各属、田禾受旱情形等语浙江杭州省城。及附近各州县地方。自五月以后。两泽稀少。田禾受旱。间得阵雨。未能普遍深透。著该署抚体察情形。所有被旱各地方。本年应徵钱粮。有应行缓徵之处。即迅速查明具奏。以慰廑念。　　

○先是湖广总督程矞采覆奏、湖北宜昌府、为四川入楚门户。堵巡私盐应将向设陇旺冲等卡、略为改移。并添派宜昌府。协同宜昌镇督缉。以专责成核其功过。奏请议叙议处。下户部议。至是奏、应如所议办理从之。　　

○以右春坊右庶子沈桂芬署日讲起居注官。　　

○准浙江定海厅减徵额赋。加展三年。　　

○丙寅。上诣绮春园、问皇贵太妃安。　　

○谕内阁、协办大学士杜受田、秉躬端正。励节直清。经术渊醇。体用兼备。蒙皇考宣宗成皇帝特达之知。由词臣视学山西。特召还朝。旋入直上书房。为朕讲习讨论。十余年中。日承启迪。获益良多。嗣经洊历正卿。忠勤益懋。朕亲政后。加太子太傅衔。以刑部尚书协办大学士。特命管理礼部事务。每召见时。于用人行政。国计民生。造膝敷陈。深资匡弼。前因丰工尚未堵合。江南山东两省穷黎。急需赈恤。宵旰焦劳。难安寝馈。特派前往查办。叠据途次驰报。东南赈务。均已布置周妥。念其触暑遄征。心力交瘁。正切惓怀。而前后奏摺中。从未自陈病状。乃本日怡良等驰奏、杜受田竟以感受暑湿。触发旧患肝证。于本月初九日。遽至不起。披览遗章。不觉声泪俱下。悲痛实深。回忆书斋景况。如在目前。奉使陛辞。情尤眷恋。方冀赞襄帷幄。谠论常闻。讵料相暌两月。晤对无期耶。著赏给陀罗经被。由驿发往。加恩晋赠太师大学士。入祀贤良祠。即照大学士例赐恤。任内一切处分。悉予开复。应得恤典。该衙门察例具奏。并赏给广储司银五千两。经理丧事。灵柩回京。沿途地方官、妥为照料护送。准其入城治丧。届时朕当亲临奠醊。用伸悲悃。伊父头品顶带、前任礼部侍郎杜堮、年届九旬。猝闻此信。定深悼痛。著派恩华、即日前往看视。并赏给人薓十两。以资调养。伊子杜翰、著俟服阕后。加恩以庶子补用。伊孙三人。均著加恩赏给举人准其一体会试。以示朕怆怀旧学。恩眷优加之至意。　　

○又谕、朕念杜受田之父杜堮、年近九旬。在京就养。猝闻伊子差次病逝。自必伤感逾常。伊孙杜翰、现任湖北学政。惟伊次孙杜＜乔羽＞一人在京。若前往清江奔丧。则伊祖杜堮、膝前乏人侍奉。朕心实深廑念。著传旨令杜翰即由湖北驰赴清江浦。扶柩回京。所有学政关防。暂交巡抚兼署。杜＜乔羽＞即在京侍奉、毋庸前往。以示体恤。　　

○谕军机大臣等、据怡良、杨以增奏、钦差协办大学士杜受田、因病出缺一摺。所有应行查办事件。即著怡良、按照叠次发交各摺件。督饬随带司员。认真核办。据实覆奏。即在清江浦听候谕旨。再赴福州将军之任。将此谕令知之。　　

○钦差福州将军怡良等、奏递钦差协办大学士杜受田遗摺。得旨。忆昔在书斋。日承清诲。铭切五中。自前岁春懔承大宝。方冀赞襄帷幄。谠论常闻。讵料永无晤对之期。十七年情怀。付与逝水。鸣呼。卿之不幸。实朕之不幸也。　　

○命翰林院编修冯培元、提督湖北学政。　　

