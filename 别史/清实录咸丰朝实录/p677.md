<!-- { "loadSidebar": true } -->
○乙丑。谕内阁、胜保、袁甲三奏、力援固始、叠获大胜、移营进偪贼垒一摺。逆匪围攻固始。叠经官军痛剿。本月初二日。胜保督兵由北面进攻。毙匪数百名。各军乘胜追杀。将东西两路败贼。击退回巢。初六日。胜保督饬各军。进偪贼垒。东冈又扑出大股贼二三千名。经明庆等马队抄入。生捦执旗悍贼。并毙贼三百余名。初八日。李孟群等各军。进剿固始西路。歼贼无数。逆众败退回巢。时胜保由北路进攻贼垒。并令广勇川勇等、并力轰击。生捦伪检点指挥陈得彬、伪将军刘聚德等多名。其固始城中官兵。亦缒城下击。毙匪二百数十名。生捦伪师帅一名。此次官军叠挫凶锋。斩馘解散。已及万余。剿办尚属得手。仍著胜保、督同李孟群等、并力攻剿。迅解固始城围。其马队出力官弁。仍著胜保等存记。汇案保奏。　　

○谕军机大臣等、胜保等奏、固始续获大胜。并片陈商固贼势紧急。请饬催援兵等语。昨据英桂奏、逆匪分窜商城。当谕英桂、若固始已解重围。即以赴援商城为急。现在胜保五战皆捷。兵威大振。兼有李孟群在宋集助剿。城围不难立解。但捻逆分窜商境。胜保已无兵分拨。著英桂即行带兵赴援商城。毋令贼势蔓延。至舒保已抵麻城。何以叠经胜保札催。尚未赶到。楚豫唇齿相依。岂宜稍分畛域。著官文严饬舒保、仍遵前旨。统带马步队。迅即出境。由光商进发。以便沿途协剿。阜阳教匪。业经斩馘数千。并有德楞额追捕。不难即日蒇事。现在安徽兵勇。在豫境者居多。胜保军营。缺饷已久。李孟群援兵。亦属需饷。并著英桂督饬藩司瑛棨、筹拨饷需。源源接济。以期迅速奏功。毋得贻误。将此由六百里各谕令知之。　　

○补行咸丰六年南河大计卓异官一员。才力不及官一员。年老官一员。分别议叙处分如例。　　

○以河南固始剿贼出力。赏副都统明庆、巴图鲁名号。　　

○以拏获江西临江窜贼、及守御永丰出力。赏知县冒溶、花翎。文童柯申等、蓝翎。知县章澂等、加衔升叙有差。予吉安进贤等处阵亡千总彭景维、李义胜、刘凤山、萧有贞、外委谢华学、胡献廷、沈余有、罗金山、谢锦益、祭葬世职。　　

○丙寅。谕内阁、前有人奏、山西夏县知县赵彭寿、讳盗为窃。获贼纵放。榆次县知县陈曜图、纵容丁书。索诈事主。当经谕令恒福、按照所奏各情。据实查参。兹据该抚查明覆奏。赵彭寿被参窃劫各案。虽无讳盗纵贼情事。惟详报迟延。逸犯尚多未获。究属玩延。陈曜图、亦无纵容丁书索诈等情。惟逸盗日久未获。实属疏懈。赵彭寿、陈曜图、均著交部议处。仍著该抚严饬该员等、将各案逸犯。赶紧缉拏。务获究办。如仍前延玩。即行严参。　　

○复引见京察一等人员。得旨。此次京察一等。复带领引见各员内。除董似谷、奎昌、黄安绶、文衡、王继庭、暹福、德林、高镇、衡龄、振兴、治昌、张兆栋、勒方锜、琦成额、崇筠、哈丰阿、毓通、颜培瑚、李培祜、毋庸记名外。文麟、清安、刘长绂、李德仪、孙衣言、张桐、徐嵩生、彭瑞毓、邓兆熊、曾璧光、宗室明益、贵肇、恽世临、哈兴阿、成琦、恭钊、卢定勋、王正谊、光泰、裕安、康锡龄、宗室灵杰、章倬标、张澐卿、恭錱、书绅、高倬、觉罗常筠、陈立、程祖诰、沈丙莹、蒋锡绶、瑞琇、李德莪、铨儒、清恩、英桂、松寿、博麟、吴惠元、英汇、扎克丹布、刘子城、方浚颐、德克津泰、夏家泰、俱著交军机处记名以道府用。文恒、著记名以关差道府用。　　

○丁卯。上诣清夏斋、问如皇贵太妃安。　　

○谕内阁、僧格林沁、文彩奏、查讯副都统挑缺不公。供词互异。请分别暂行解任革职等语。此案据副都统伦恭供称、向来挑缺。并不信任参领等保举。而据副参领松明供称。阿淩阿系伊姻侄。挑缺时曾向伦恭回明。阿淩阿在印房当差效力。供词互异。显有请托情事。必应严切根究。伦恭、著暂行解任。松明、著即革职。一并交僧格林沁等、讯明具奏。　　

○又谕、杨能格奏、军需紧急、请将本省钱粮、照旧充饷一摺。江苏省江北各属地丁等项钱粮。自咸丰四年起。历经准其拨充江北军营兵饷。现在德兴阿等、进攻江浦。饷需极关紧要。所有淮扬等各属、咸丰七年未完、及八年分应徵地丁等款。著准其援照前案。仍归江北粮台。提充军饷。其江甯等处各标营、常年兵饷。著户部另行筹拨。　　

○谕军机大臣等、前因蒋玉龙、已授贵州提督。谕令王庆云、于川省将弁内、遴员前赴贵州。接管该提督原带川兵。嗣因思南府城。被匪阑入。复允王庆云所请。令该提督即由镇远、绕出思南之北。相机进剿。本日复据王庆云奏、黔省桐梓等处。匪徒复炽。应否即由蒋玉龙一手剿办等语。蒋玉龙、既经简放贵州提督。全省军务。皆归调度。现在下游麻哈等处。正当剿办吃紧之际。佟攀梅、既以贻误革职。恐该处统兵乏之。傥王庆云所派接替之员。能即日前往。则桐梓匪徒。即可责成该员剿办。俾蒋玉龙得以回顾下游。若由思南再至桐梓。恐与麻哈、都匀、相去渐远。著王庆云、酌量情形。应如何分投援剿之处。即行知照该提督。由何路进兵。免致两歧。至协济饷需。据称已解银一万两。此后仍著源源接济。黔省饷项无出。该督当已稔知。即蒋玉龙一军。不在桐梓一路。亦当设法筹解。无使缺乏。将此由五百里谕令知之。　　

○复引见内务府三院等处京察一等人员。得旨。此次内务府三院等处京察一等。复带引见各员内。除鹤昶、晋英、松瑔、祥庆、恩连、文明、毋庸记名外。经文图、毓桂、文勋、文熊、师曾、铭海、中福、恩麟、祥恒、福瑞、宽惠、毓泰、恒起、贵宝、俱著交军机处记名。　　

○予江西南康等处阵亡外委萧万辉、赖相球、祭葬世职。　　

○以督救顺贞门内火。予王大臣、暨各衙门值差官员、加级有差。弁兵等五百三名、赏给银两。　　

○戊辰。清明节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡宫。　　

○遣官祭端慧皇太子园寝。　　

○谕内阁、载容等奏、修理公主飨堂、应行礼节一摺。此次修理慧安和硕公主、慧愍固伦公主飨堂。一切礼节。著即援照道光二十五年。修理纯懿皇贵妃园寝成案办理。嗣后应如何酌定章程之处。著礼部妥议具奏。　　

○谕军机大臣等、福兴奏、缕陈浙江吃紧情形、请饬迅筹重兵堵扼一摺。据称洪逆以金陵危急。数次求援于石逆。石逆遂率抚建新淦之匪。倾巢而出。该逆自统大队。号称十余万。拟先据广信。直犯苏杭。以分金陵之势。现在逆匪已越广丰而北。窜至大南桥。饶廷选、已退劄玉山。福兴所有之兵。只能专顾信郡。其旁窜浙疆之路。在在空虚。恐误大局各等语。逆贼因金陵围攻甚紧。率其大股。旁窜浙疆。意图分我兵力。设一旦令其阑入。不独金陵功败垂成。东南大局。岂堪设想。著和春等、即调拨劲兵二三千名。选派得力大员管带。星驰前往常山玉山一带。扼要截击。并与饶廷选会商进剿机宜。并力堵御。保全浙境。即所以截断金陵援贼。自顾藩篱。该大臣等、当以大局为重。毋稍延缓。致误事机。将此由六百里加紧谕令知之。　　

○又谕、前因江西贼匪图犯广信。并分窜铅山等处。谕令王懿德、于闽省派兵一二千名。或由邵武进剿建昌。或由崇安前进。与江西兵勇会剿。以分贼势。本日据福兴奏、贼匪自窜踞河口镇后。复沿河东上。去广信府城十余里。据拏获贼党供称、石逆因金陵逆贼。叠次求援。欲由江西东路。直犯苏杭。以掣金陵大兵之肘。贼众倾巢而出。分作六起。号称十余万。如攻扑广信。不能得手。即由广丰窜扑江山等处。以图直入浙境。现在贼已窜过广丰。饶廷选一军。退至玉山。情形危急。请饬拨兵援救等语。本日已谕令和春、于江南军营。酌拨兵二三千名。前往常玉山等处会剿。惟贼势极为狓猖。江南正在围攻金陵。所拨兵能否即到。尚未可知。福兴一军。断难兼顾玉山等处。王懿德接奉前旨后。谅已酌派兵勇出境。第此时贼既专注浙省。则进攻抚建。转非要策。自以堵贼犯浙之路为急。粮道赵印川、带兵素称得力。此时尚在邵武一路。著王懿德、速于闽省各标营内、抽拨劲旅数千名。或即交赵印川统带。由崇安前进。绕出贼前。相机堵剿。一切粮饷军装。均著迅为筹备。贼势剽悍。非重兵不能堵御。该督务当注以全力。并不得稍涉迟缓。以致贻误大局。又上年曾调广东兵二千名。据叶名琛奏称、九月间已令启程。由福建汀州取道、赴抚建救援。迄今未见报到。著王懿德、迎探广东潮州镇总兵寿山、曾否带兵行抵抚建等处。或在何处逗遛。并著催提赴援常玉山等处。是为至要。将此由六百里加紧谕令知之。　　

○又谕、前因各夷酋投递照会。欲来上海。当经谕知何桂清等、设法令其回粤。再由黄宗汉与之理论。本日据何桂清奏、黄宗汉、已于二月初三日、由苏州启程赴浙。并称上海续到火轮船三只。又有＜口英＞夷兵船二只。俄夷兵船一只。寄舶吴淞外洋。尚无动静。与本日柏贵等所奏、夷船陆续开行之语相符。现在柏贵等在粤。已与该夷开市通商。并据奏称各夷酋等、均已欢悦而去。现只夷兵数百人。尚在城中。惟不肯搬移出城。必欲俟大局议定。始肯退出等语。上海地方。不便与之理论。止能谕令回帆。已密谕何桂清、妥为筹办。而广东业与通商。已非上年情形可比。前此谕令罗惇衍等、集团驱逐。日久未见覆奏。想系柏贵等、恐开衅端。不令遽行举动。或该夷酋闻有此举。虑其受亏。故舍广东而趋上海。柏贵等遂信为民夷相安。总须黄宗汉迅速抵粤。方能相机筹办。著将柏贵等本日摺件。钞给黄宗汉阅看。务须将前次谕示机宜。及该省现办情形。参酌办理。朕亦不为遥制。现在中原多事。兵饷两亏。上海正行海运。固以息事为宜。但国体攸关。岂可遂其要求之志。致令他国复起效尤之念。黄宗汉到后。仍未可轻易入城。伍崇曜、既为该夷说合通商。即可令其探夷酋之意。如仍有需索兵费之事。当告以焚烧商民房屋货物。先须赔补。借绅民之力。以杜其讹索之端。然后相机筹办。刚柔并用。操纵在我。不可一味迁就。致失国体而启戎心。水师提督吴元猷、疏防夷船阑入省河。已降旨革职。暂行留任。该督到后。即饬令严防海口。以固藩篱。将此由六百里密谕知之。　　

