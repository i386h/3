<!-- { "loadSidebar": true } -->
○遣官祭孝德皇后殡宫。　　

○遣官祭端慧皇太子园寝。　　

○遣官祭太□山戊不□之神。　　

○诣寿康宫、问皇贵太妃安。　　

○谕军机大臣等、僧格林沁等奏、焚毁西连镇贼巢。逆势益形穷蹙一摺。览此次进攻情形。尚为得手。西面贼营止存一座。想不日即可埽荡。我兵全占河西地面。以全力并注河东。办理较易为力。林逆既将东面枪炮。移置河西。则东连镇贼巢愈形空虚。我兵若能分路齐攻。使该逆彼此不能相顾。尤为妥善。各营官兵。站墙巡濠。固为以逸侍劳。当此事机顺利。人心鼓舞之时。亟应饬令叠战环攻。速行进击。不可专恃投诚人等之力。该大臣等、务即督饬带兵各员。乘胜进剿。克日殄除。以副朕望。将此由六百里加紧谕知僧格林沁、并谕西淩阿知之。　　

○又谕、僧格林沁等奏、军饷不敷。请饬天津盐政。再行筹拨等语。现在僧格林沁等、攻破西连镇贼巢。正在得手之际。需饷甚殷。前此拨解银两。仍属不敷支发。著文谦于盐关道库内再行筹拨银五六万两。迅即派委妥员。解赴僧格林沁军营。以济要需。毋稍贻误　　

○以剿办直隶连镇贼匪出力。赏佐领德贵等蓝翎。余加衔赏叙有差。予阵亡护军参领松林、祭葬世职。　　

○朝鲜国使臣金鍏等三人、于午门外瞻觐。　　

○甲子。以办理陕西商南县团练出力。予道员陈景亮等、升叙有差。　　

○是年旌表孝子。直隶等省、温熙之等、八十五名。孝友。河南等省、王荣怀等、七名。顺孙。江苏省顾宗甲、一名。义士。山东省千总成思泰、一名。孝妇。江苏等省、吴唐氏等、十一口。孝女。江苏等省、汪氏等、五十二口。烈女。江苏等省、张氏等、十七口。守节合例。宗室庆福妻马佳氏等、二十九口。满洲马甲伊林布妻张佳氏等、一百三十五口。蒙古马甲福珠隆阿妻李氏等、四十口。汉军马甲丁玉妻任氏等、四十四口。内务府主事恒祥妻关氏等、五口。各省驻防闲散王绍禄妻刘氏等、一百六十一口。奉天等省、王修妻曲氏等、四千五十七口。夫亡殉节。湖南等省、夏世验妻贺氏等、四十八口。未婚守志。内务府披甲伊章阿妻王氏、一口。江苏等省陈兰生妻须氏等、四十七口。百□山戊不□寿民妇。山东等省、曲孝思等、十三名口。五世同堂。直隶等省、监生孙鉴等、十三家。七世同居。浙江等省、监生韩煜等、三家。捐金好义。四川省武生张鹏飞、一名。均给银建坊如例。　　

○一产三男。河南省赵一林一家。　　

○会计天下民数。谷数。除江苏、安徽、湖南、湖北、福建、广东、广西等省、未经造报外。直隶等省、通共大小男妇二万九千八百一十五万二千五百三名口。存仓米谷、一千八百一十万三千五百六十六石一斗八升三合九勺。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百五十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。春正月。乙丑朔。上诣奉先殿行礼。　　

○诣堂子行礼。　　

○遣官祭太庙后殿。　　

○诣寿康宫前殿拈香。后殿皇贵太妃前行礼。　　

○御太和殿受朝。作乐宣表如仪。　　

○诣大高殿寿皇殿行礼。　　

○御乾清宫、赐近支亲藩等宴。　　

○钦差大臣向荣奏、据各路探报。九江府城克复。曾国藩舟师、已抵小孤山。得旨。若果九江克复。曾国藩之奏报在途矣。彼时令江南接应筹剿。再谕汝知。　　

○丙寅。谕内阁、托明阿、杨以增奏、筹济淮河盐船、拟劝捐堵坝一摺。现在淮河水浅。盐船行走维艰。必须蓄高洪泽湖水。顶托淮流。方能济运。业经杨以增筹款。堵筑山盱礼字河越坝、三百余丈。尚有一百余丈。未曾堵合。著准其先行借拨盐款项下银两。赶紧购料办理。并饬已革臬司查文经、督同海州运判杜文澜、劝谕捐输。俟有成数。提还归款。　　

○以贵州剿贼出力。赏千总胡现龙等、蓝翎。余升擢有差。　　

○缓徵直隶保定、东光、宝坻、安、景、天津、磁、武清、蓟、甯河、霸、大城、东安、蠡、雄、束鹿、高阳、故城、青、南皮、盐山、庆云、永年、鸡泽、元城、大名、南乐、清丰、蔚、玉田、涞水、武邑、衡水、武强、平乡、邯郸、南宫、任邱献、阜城、静海、沧、晋、任、隆平、深、文安、吴桥、河间、四十九州县。灾歉村庄、新旧额赋有差。加赏保定、东光、民旗一月口粮。　　

○丁卯。高宗纯皇帝忌辰。遣官祭裕陵。　　

○上诣寿皇殿行礼。　　

○诣关帝庙拈香。　　

○以礼部右侍郎文清、兼正红旗汉军副都统。　　

○戊辰。以工部尚书全庆、充经筵讲官。　　

○缓徵山东临清、冠、历城、章邱、齐东、济阳、长清、德平、惠民、阳信、乐陵、滨、沾化、邹、汶上、单、濮、聊城、堂邑、茌平、清平、莘、馆陶、博兴、邱、邹平、长山、新城、齐河、禹城、临邑、莱芜、海丰、商河、利津、滋阳、阳谷、寿张、钜野、郓城、朝城、高苑、乐安、寿光、平度、昌邑、潍、高密、济甯、滕、峄、嘉祥、鱼台、金乡、五十四州县。被灾被扰村庄、本年上忙额赋。及河漕摊徵各项。并德州、东昌、临清、济甯、四卫。东平所屯庄永阜、永利、官台、三场灶地钱粮。　　

○上以上辛祈谷于上帝。自是日始。斋戒三日　　

○己巳。谕内阁、乐斌奏、川省官兵、克复桐梓县城一摺。四川提督万福。督带川兵抵黔。即能攻克桐梓。剿办尚属得力。即可乘胜进取仁怀。著蒋霨远、万福、督饬川黔两省官兵。协力攻剿。尽歼丑类。勿留余孽。所有在事出力官绅兵勇。著乐斌等、择尤保奏。候朕施恩。　　

○谕军机大臣等、本日据乐斌奏、川省官兵。克复桐梓县城。并请饬贵州派员驻劄弹压等语。川省官兵。自得温水之后。旋即克复桐梓县城。办理尚属妥速。此时我兵锐气正盛。自宜乘胜攻剿仁怀。以期迅埽贼氛。其业经克复之温水松坎等处地方。均应拣派文武、妥为抚绥。及摉拏余匪。据奏节次飞咨蒋霨远、尚无一官到彼。黔省匪徒肆扰。该抚既不能迅即剿除。迨川兵克复地方。又未派员前往驻守。殊属懈弛。现在川黔官兵。均归万福统带。著即督饬将弁。迅速攻剿仁怀县城。其桐梓等处善后事宜。著蒋霨远、刻即派员前往经理。毋再迟缓。川兵入黔。剿办正在吃紧。应需饷银。必须宽为筹备。云南欠解银两。前经降旨饬催。现尚未据奏拨。所有官兵需用饷项。蒋霨远、务当设法筹拨。毋使缺乏。乐斌亦应不分畛域。源源接济。其兴义府属巴陵一带贼匪。及新城贞丰等处余匪。仍著严饬金刚保等、赶紧剿除。毋任蔓延。将此由六百里加紧各谕令知之。　　

○缓徵山西临汾、洪洞、二县。应补还仓谷。并贷汾阳、临、归化、三厅县。仓谷耔种。　　

○庚午。上诣南郊斋宫斋宿。　　

○谕军机大臣等、胜保奏、攻城数次未下、并筹办地道情形一摺。据奏连日督带兵勇。进攻西南两门。直抵城濠。该逆一味死拒。势难力攻。复在城头死守。诱之不出。详览各情。是我兵攻剿。总未得手。该大臣等、剿办此股败窜余匪。累月经时。仍属毫无把握。似此贻误迁延。殊堪痛恨。至筹办地道。穵至一百数十余丈。何以尚未成功。且恐该逆知觉。豫先防备。则此举又将徒劳无益。现在贼粮将尽。携带火药。欲乘夜窜逃。若任其溃围而出。再扰他处。则胜保等纵寇殃民。厥罪愈重。此时惟当乘其穷蹙。激励弁兵。迅将贼匪就地歼除。断不准令其兔脱。傥藉口于贼守甚严。但以筹剿情形。敷衍入告。老师糜饷之罪。亦断难屡邀宽宥也。将此由六百里加紧谕知胜保、并谕德勒克色楞、崇恩、知之。　　

○又谕、陈启迈奏、南康、湖口、九江、剿贼获胜情形一摺。此股窜匪。自曾国藩等、进攻浔郡以后。尽将贼船偪入湖口。该逆下游之路已断。势必由南康一带上窜。阻我江西协剿之兵。兼以牵掣九江军营后路。虽经吴锡光等、四战四胜。其奔扰潴溪之贼。亦经击退。姑塘等处船篺。并被胡林翼等、焚烧殆尽。办理尚属得手。但湖口贼匪尚众。南康未可弛防。吴锡光所带兵勇虽单。而楚省派来都司萧捷三战船。已抵南康城下。亟须水陆并集。以剿为防。江西所賸小船。既难得力。务即严饬邓仁堃、赶紧仿照湖南船式。克期添造。以助攻剿。其都昌通达饶州路径。现已派游击马福寿、带勇往劄。是否足资堵御。尚应随时防范。曾国藩、塔齐布、虽屡挫贼锋。而该逆尚于九江门外。加筑土城。穵濠注水。为负嵎抗拒之计。若吴锡光等、能一面设防。一面沿途剿洗。则江省保障益坚。即九江贼势益孤。陈启迈身任地方。即不得以剿贼委之曾国藩等、致令该逆往来肆窜。曾国藩等军营、所需炮位药铅。亦著设法运送出江。并著该抚饬令居隆阿、恽光宸等、会合楚省兵勇。悉力围攻。尽歼群丑。毋再迁延干咎。将此由五百里谕令知之。　　

○署江甯将军福兴、丁母忧。命仍留军营、署将军事务。　　

○以江西武甯、星子、都昌、建昌、德化、德安、瑞昌、湖口、彭泽、广昌、十县。被水被扰。酌量平粜仓谷。　　

○上以孟春时享太庙。自是日始。斋戒三日。　　

○辛未。祈谷于上帝。上亲诣行礼。　　

○诣关帝庙拈香。　　

○世祖章皇帝忌辰。遣官祭孝陵。　　

○壬申。谕内阁、蒋霨远等奏、分督兵练。连日进攻雷台山。匪众溃逃。生捦贼首陈良模等多名。各处贼巢。概行焚洗。遵义府城、现已解围。此次川省官兵、攻克桐梓。滇黔官兵、攻破雷台山。同在十二月中旬。数日之间。各路获胜。剿办尚属得手。现在进剿官兵。已有旨均归万福统带。即著该提督、迅督三省兵勇。克复仁怀。生捦逆首。以期一律肃清。并著蒋霨远、速派文武员弁。分赴被扰各地方。抚辑难民。严摉余匪。毋得再存玩泄。　　

