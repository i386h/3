<!-- { "loadSidebar": true } -->
○以固伦额驸德木楚克扎布、为御前大臣。　　

○命户部尚书协办大学士赛尚阿、为大学士。管户部事。　　

○命大学士卓秉恬、管兵部事。祁寯藻、管工部事。　　

○调兵部尚书裕诚、为户部尚书。工部尚书特登额、为兵部尚书。以户部左侍郎阿灵阿、为工部尚书。署叶尔羌帮办大臣舒兴阿、为户部左侍郎。兼管三库事。　　

○己丑。上诣寿康宫、问皇贵太妃安。　　

○谕内阁、都察院及纠仪科道等、奏参吏部侍郎明训、元旦朝贺。错入班次。明训著交都察院照例议处。惟昨日行礼后。一人由西向东。趋过班末。纠仪御史未阻。著查取职名。送吏部议处。　　

○调正白旗满洲都统惠亲王、为镶黄旗满洲都统。正白旗汉军都统萨迎阿、为正白旗满洲都统。以户部尚书裕诚、兼正白旗汉军都统。调镶红旗汉军都统桂良、为镶白旗满洲都统。以正白旗满洲副都统阿灵阿、为镶红旗汉军都统。调锦州副都弘德兴、为正白旗满洲副都统。镶蓝旗汉军副都统惟禄、为锦州副都统。以头等侍卫哲尔经额、为镶蓝旗汉军副都统。　　

○给安徽凤阳、五河、二县灾民一月口粮。　　

○庚寅。高宗纯皇帝忌辰。遣官祭裕陵。　　

○上诣寿皇殿行礼。　　

○诣关帝庙拈香。　　

○以顺承郡王春山、署正白旗满洲都统。銮仪卫銮仪使联顺、署镶红旗蒙古副都统。　　

○辛卯。谕内阁、军机大臣、南书房翰林、合词奏请将朕履信书屋全集。刊刻颁行一摺。从前皇曾祖皇祖皇考御极之初。俱允大臣所请。刊刻圣制诗文全集。颁行海内。天章炳耀。懋典昭垂。朕自惟冲龄就傅以来。典学之功。仅十余载。篇章未富。曷敢仰媲前徽。惟诸臣吁恳甚殷。自应勉俞所请。因思我皇祖刊圣制味余书室全编。因朱圭、向曾侍学经帷。特命详细勘订。朕在书房。经协办大学士杜受田、昕夕讲求。诗文积有稿本。其中可存之作。即交杜受田、重为校勘、编次进呈。俟朕阅定。再行发交缮刻。　　

○又谕、惇郡王奕誴、因寿皇殿随从行礼到迟。自请议处一摺。惇郡王奕誴、虽随从行礼未误。究属到迟。著即照所请。交宗人府议处。　　

○命正黄旗蒙古副都统朝庆、兵部右侍郎春佑、二等侍卫西拉布、恭诣西陵。查看红桩。　　

○署广西巡抚劳崇光、奏请本年大计。俟国军务告竣。展限举行。从之。　　

○缓徵山东济甯、惠民、阳信、乐陵、沾化、邹、单、朝城、聊城、清平、金乡、邹平、齐河、临邑、海丰、商河、滋阳、嘉祥、鱼台、十九州县。并德州、东昌、临清、济甯四卫。被水被旱被雹灾区、本年额赋。　　

○是日立春。顺天府进土牛春山宝座。　　

○壬辰。谕内阁、李星沅等奏、请将堵御不力之副将等、革职拏问等语。广西浔州协副将李殿元、署提标游击事都司宋煜、署柳州城守营都司事守备陶玉德、前因贼匪窜踞思旺墟。堵御不力。经劳崇光向荣奏参。降旨摘去顶带。责令戴罪自效。兹据该大臣等奏称、该员等防堵要隘。所带兵练不少。乃任贼匪冲突。致巡检张镛、御贼被戕。实属胆玩。李殿元、宋煜、陶玉德、均著先行革职拏问。仍确查如有遇贼逃避等情。即行按律严惩。以昭儆戒。　　

○谕军机大臣等、徐广缙驰奏、广西剿匪、屡获胜仗、及弁兵团练、助剿情形一摺。现在广西兵勇云集。经费倍增。亟应续筹接济。俾得支发应手。著徐广缙、于关税等款内、筹拨饷银二三十万两。派委妥员迅速解往广西。以资支应。毋稍延缓。将此由五百里谕令知之。　　

○又谕、据李星沅等奏、恳拨军饷一摺。已谕户部速议具奏矣。又据奏总兵李能臣、带领滇兵、遇贼获胜。现在合兵进剿。并请简调提镇大员、分任领兵一摺。又覆奏接到叠次寄信、通筹全局等语。广西浔州府属之金田村。贼首韦正。洪秀泉等。恃众抗拒。水陆鸱张。自应聚集精兵。全力攻剿。庶期埽穴擒渠。余匪闻而胆落。该大臣所陈择急剿办。自应操有成算。与巡抚提督随时审度机宜。同心协力。会筹迅剿。朕亦不为遥制。惟贼情狡谲。难保不扬言大夥所在。而分遣夥匪、袭我之所不备。江河分汊。山径丛杂。尤须堵截周帀。邻省毗连扼要处所。均须声息相通。勿令窜逸。所请简调大员。贵州总兵秦定三、甫于冬间陛见出京。即著该大臣飞咨沿途。无论该员行抵何处。即饬迅赴广西。协同向荣、督兵分剿。所奏张家祥、带勇杀贼。未必暗与贼通。现值用人之际。若果可资得力。自当用其所长。俾得立功自效。若察看情形。反覆无常。难于驾驭。则翦除奸匪内应。庶不堕其术中。总宜随时体察。勿稍游移。致有漏洩为要。至徐广缙叠次奏报广西剿贼情形。均在广西驰奏之后。自因相距较远。得信较迟。第恐两省奏报。前后参差。易致重复。著该大臣等于具奏广西军务摺件。随时知照广东。以归画一而免分歧。将此由五百里各谕令知之。　　

○又谕、广西匪徒滋扰。前经降旨、调贵州官兵二千名。业已抵粤。现在军务未竣。尚须添兵进剿。著乔用迁、再选精锐官兵一千名。拣派将弁带领星驰赴粤。朕闻定广协副将李瑞、人尚勇往。著乔用迁、悉心斟酌。如李瑞堪以任使。即著带领此次官兵。前往军营。傥另有得力之员。该抚即一面酌派。一面奏闻。刻下秦定三、计当回黔。著该抚迅即咨行该总兵、无论行抵何处。即饬驰赴广西。毋稍迟延。将此由五百里谕令知之。　　

○署正白旗满洲副都统敬徵、因病乞休。命毋庸开缺。仍赏假调理。　　

○以镶黄旗满洲副都统德全、署正白旗满洲副都统。　　

○贷江西德化、湖口二县。被水灾民耔种。　　

○给湖南澧、安乡、二州县。被水灾民一月口粮。并贷武陵县农民耔种。　　

○癸巳。上诣寿康宫。问皇贵太妃安。　　

○谕内阁、赛尚阿等奏、会同审讯解任都统等、供词支饰、请旨革职一摺。解任察哈尔都统双德、密云事署统德顺、均著革职。交军机大臣、会同刑部严讯究办。　　

○朝鲜国王李昇、遣使奉表谢恩。恭贺上宣宗成皇帝尊谥。并进贡方物。命留抵下次正贡。赏赉如例。　　

○琉球国世子尚泰、遣使奉表谢恩。并贺登极。进贡方物。命留抵下次正贡。赏赉如例。　　

○甲午。世祖章皇帝忌辰。遣官祭孝陵。　　

○遣官祭太岁之神。　　

○谕内阁、龚裕奏、请开复县卫等官顶戴一摺。湖北潜江县知县龚焕枝、黄州卫守备王吉昌、前因经徵钱粮。完解不力。降旨摘去顶带。兹据奏称该员弁、于被参后。赶紧如数全完。尚知愧奋。龚焕枝、王吉昌、均著开复顶带。　　

○乙未。谕内阁、朕启銮后、内繙书房印钥、著阿勒清阿佩带。　　

○以镶黄旗蒙古都统巴淫德、署行在正黄旗领侍卫内大臣、　　

○丙申。上诣寿安宫西所。问如皇贵太妃安。　　

○诣寿康宫、问皇贵太妃安。　　

○湖南巡抚骆秉章奏、请将调任云南按察使春熙、留署湖南藩司。得旨。春熙著俟陈之骥到任后、接署藩篆。即令伊启程来京。　　

○贷湖南提标常德等营兵丁一月饷银。　　

○丁酉。享太庙。遣惇郡王奕誴、恭代行礼。　　

○谕内阁、汪本铨奏、请将徵漕短绌之知县、摘去顶带一摺浙江归安县知县张铣、于该县应徵米数。短绌甚多。著即摘去顶带。勒限如数徵足。赶紧兑运。傥有贻误即著严参。该护抚、仍饬查明欠数最多之户。提讯惩办。　　

○戊戌。孝全成皇后忌辰。遣官祭陵寝。　　

○谕内阁、陆建瀛奏、因案究出雇充商夥之职官、请旨革职等语。江苏仪徵县六品衔候选知县徐芝起、即徐秀崖、以职官为淮南盐商公雇作夥。盘踞多年。实属卑鄙无耻。徐芝起、著即行革职。以示惩儆。　　

○又谕、张祥河奏、请将被控之知县革讯等语。陕西白水县知县徐良槐、被该县民人刘家瑞、呈控刑押诈赃等情。经该抚撤任调省诘讯。该员概不承认。案关讦告赃私。必应彻底根究。徐良槐著即革职。交该抚提同全案人证。研审确情。按律定拟具奏。并饬署任之员。查明该县仓库钱粮。如有亏短情弊。据实参办。　　

○又谕、张祥河奏、请将县丞知县、一并解任质讯等语。陕西富平县县丞李世钦、禀揭该县知县沈功枚、延案不结。押累多人。经该抚委员前往、查明在押各犯。与原禀数目不符。自应撤提到省。确切讯究。沈功枚、李世钦、均著解任。交该抚质讯明确。照例参办。　　

○又谕、陆建瀛、傅绳勋奏、修复东坝情形一摺。江苏高淳县境之东坝。为下游苏松等府保卫。经该督等、饬委官绅、确勘高下。酌量丈尺。估需银一万八千两。均由该处下游各官绅民、分别捐办。洵堪嘉尚。此项银两、著免其造册报销。再东坝本系官筑。并非民产。高淳县民、自不得藉口世业。图建房屋。即著严行申禁。嗣后永远不准在勘定坝基南北十二丈之内。盖屋搭棚。如实有完粮凭据。即由高淳县查明、详请豁免。其应行建复庙祠。均饬于岸上、购觅隙地盖造。该督等、务当严申禁令。妥为保护。以息水患而杜争端。　　

○湖广总督裕泰等覆奏、宜昌、襄阳、衡州、均系淮盐引地。应照原议。由运司按其所需引数。委员解交南北盐道分销。从之。　　

○以修筑江苏东坝出力。予知府陈延恩等、升叙开复有差。　　

○上以次辛、祈谷于上帝。自是日始。斋戒三日。　　

○己亥。孝德皇后殡宫月祭。遣官行礼。　　

○谕内阁、礼部奏、琉球国使臣、呈称该国世子。此次恭进方物。恳照嘉庆六年、十四年、道光二年、准予赏收。免其留抵等语。该国世子。因庆贺登极。专遣使臣。呈进方物前经降旨、准其留抵正贡。原以昭体恤而示怀柔。今据该使臣等、呈称伊等临行时、该国世子。再三谆嘱。恳请准予赏收。免抵下次正贡。具见抒忱效悃。诚恳可嘉。著照所请。此次所进方物。准予赏收。下次正贡届期。该国遣使来京时。再当优加赏赉。用昭柔惠远藩至意。该部传谕该使臣。令于回国时、转告该国世子知之。　　

