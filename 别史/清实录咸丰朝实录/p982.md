<!-- { "loadSidebar": true } -->
○又谕、本日据严树森奏、毛昶熙派令在籍知县张时中、带同李占标等、往卫辉募勇。李占标等、遂于获嘉县忠和镇地方。竖旗聚众。肆行抢劫。并有牛有金等、在新乡县小冀镇、敛钱纠人。与忠和镇掎角。现已派兵剿办等语。李占标等、以联庄会在逃人犯。何以毛昶熙辄行赏给功牌。留营差遣。复派令随同募勇。以致聚众滋事。已降旨将知县张时中革职。并将毛昶熙交部议处矣。该犯李占标等、现已聚众千余。有起事攻城图报前仇之说。并有小冀镇匪徒。与为响应。设竟酿成巨患。恐蹈联庄会覆辙。严树森已派河北道王荣第、带兵前往查拏。即著飞催前进。务将首犯李占标等、按名拏获。尽法惩办。该犯等、系在毛昶熙军营之人。并著刻即遴派得力大员。酌带官兵。前赴获嘉一带。会同王荣第迅速办理。务须设法解散胁从之众。以孤匪势。使首要各犯。得以迅速就捦。毋令延蔓。将此由六百里各谕令知之。　　

○河南巡抚严树森奏、驰抵陈州布置情形。得旨。告示已览。汝自县令出身。于民间情形经练已久。然州县为亲民之官。于一切示谕。不妨词语俚鄙。以期家喻户晓。至封疆大吏。自有体制。若遇事皆似此四言韵语。殊属不成事体。此则成事不说。嗣后宜恪守向章。以崇体制。又奏、河北捐输。统归豫省委员办理。批。前既有旨。甚为明晰。原应归河南委员一手经理。朕之谕旨。非为汝等排解之具也。　　

○实授瑛棨陕西巡抚。以按察使吴春焕、为布政使。督粮道王承基、为按察使。　　

○乙未。谕内阁、严树森奏、特参性情残忍、及才不称职之守令各员、请分别惩办一摺。道员用河南补用知府廖庆谋、性情残忍。多疑好杀。著即革职。永不叙用。汝甯府知府祁之铨、庸懦轻听。遇事茫无主见。著以同知降补。道员用候补知府德林、躁妄险诈。声名狼藉。候补直隶州知州邓国梁、人本平庸。性浮自用。署夏邑县知县陈桂林、品行卑污。候补知县沈宣昭、在汝甯听差。轻躁妄为。民怨沸腾。均著即行革职。试用同知桂德均、不自检束。署新野县事候补知县胡以忠、刻薄任性。不洽舆情。均著以府经历县丞降补。归部选用。武安县知县昭文、才具平庸。大挑知县刘名英、居心巧猾。人亦平庸。均著以教职归部选用。中牟县知县鲁奉垚、精神委顿。难期振作。偃师县教谕阎逢辰、训导黄锦凤、训迪无方。士论不惬。均著勒令休致。以肃官箴。　　

○又谕、仁寿等奏、遵旨定拟已革知县罪名一摺。此案已革热河朝阳县知县富昌、失守地方。复捏禀冒功。希图末减。仁寿等拟以斩监候。实属罪有应得。惟该县并无城池可守。情节尚属可原。富昌著改为发往新疆效力赎罪。　　

○谕军机大臣等、都兴阿奏、江北军营支放勇粮数目、接奉部议、请变通办理一摺。江北练勇口粮。前经部议。以都兴阿等原拟银数。与例未符。令与南台旧定之忠勇、楚良勇、两项口粮。一并饬台酌减。兹据该将军奏称、江苏地方。筹饷较难。是以勇粮未敢悉照、楚军章程定拟。计每营每月。较湖北减去银一千余两。其正勇仍照江北旧章。每名三两。仅于队长等项酌加。约计每营每月仅增一百二十余两。至营官薪水。每员月支银五十两。以每营五百十五人为额。随时修补军装器械。贴补公费之不足。较之零星分报。尚有节省。所带楚勇。只一千一百余名。在湖北军营。月饷较优。远调来扬。且称劲旅。与扬营各勇。势有不同。若饷项转不如前。恐锐气立形消阻。请照原定酌加银数。抵各勇营积年欠饷应找之数等语。江北防剿。正当吃紧。该将军既查明各勇营皆有欠饷。拟酌加原定银数。每月不过二千余两。以例外酌加之银。抵为积年应找之款。尚非格外添饷。著都兴阿、黄彬、即照前议章程办理。以示鼓励。此系因江北军营。照湖北营制办理。是以允其所请。此外不得援以为例。将此由六百里谕令知之。　　

○又谕、前据刘源灏奏、恳赴京请训。当经谕令不必来见。赶紧前往云南。本日据徐之铭奏、调任巡抚邓尔恒、行至曲靖府被贼戕害一摺。并将曲靖文武原禀钞录呈览。邓尔恒自滇赴陕。经徐之铭派拨兵练护送。行抵曲靖。在府署偏院居住。署知府唐简等、既知府署不甚严密。欲派兵练巡查。何以辄复中止。窃盗拒捕伤人。固属常有之事。惟邓尔恒系属大员。又自称行李无多。何至轻身堵门喊捕。即谓该犯李宝、系因怀恨。故将该抚杀害。然昏夜之中。何以知堵门喊捉之人。即系该抚。且知李宝之杀该抚。实为挟仇起见。在场各犯。既已就获。该府等自应迅速解省。听候审办。何以遽将各该犯正法。以致无可质对。邓尔恒既留两仆在内伺候。则被害情形。均应目击。何以并未取有供词。细阅曲靖文武原禀。情节种种支离。殊多疑窦。徐之铭并未驳斥。辄行据禀入奏。以大员被戕之案。并不彻底严究。辄草率了事。实堪诧异。刘源灏于接奉谕旨后。著即将邓尔恒被害情形。密速访查。据实详晰具奏。务期水落石出。不准稍存徇隐消弭之见。再徐之铭奏、遵查迤西道宋延春、由楚雄回省情形一摺。仅据该道宋延春禀称、因楚雄府城被陷。例有处分。回省听候查参。并无逃避情事。具奏亦属含混。并著刘源灏、将宋延春于楚雄被陷后。如何回省。有无逃避情事。确切查明。严行参办。以儆官邪。徐之铭摺二件。并曲靖文武原禀。均著钞给阅看。将此由六百里谕令知之。　　

○以江苏扬州剿贼出力。赏游击刁经明、巴图鲁名号。千总胡世英、花翎。总兵官詹启纶、提督衔。协领杜嘎尔、以副都统用。余升叙有差。予阵亡知州吴梁、祭葬世职。团董陈常、赏恤如例。　　

○以协同攻克云南富民县城。复已革知县年占职。　　

○予江苏苏常等处阵亡殉难都司邓应櫆等十九员、祭葬世职。生员王叔钊等、暨绅民男妇三百四十员名口。旌恤如例。并于死事地方。建立总祠。　　

○丙申。免湖南沅江水冲沙压地亩新旧芦课。　　

○丁酉。谕军机大臣等、巴栋阿等奏、镇江水陆各营。需用军火。为数甚钜。现在局存无多。且经费支绌。采办维艰。请饬陕西省赶解火药十万斤。配齐枪炮子火绳。并请饬直隶河南。将欠解军火。如数筹解等语。镇江军情吃紧。急需军火应用。且无款采办。自应速为筹拨。著瑛棨即行筹备火药十万斤。并按照火药斤数。配齐擡枪子、鸟枪子、火绳各七成。分起派员星夜解往江南粮台应用。其直隶河南欠解江南军火。并著文煜、严树森、克日赶解。务期埽数全清。毋稍迟误。将此由六百里各谕令知之。　　

○又谕、张亮基奏、请饬发捐照、作为募练经费一摺。据称、近日滇省回练。俱形猖獗。拟在川楚募练数千名。带赴云南。请颁发捐照五千张。作为募勇经费。并将官职虚衔各数。开单咨部等语。本日已谕令户部将捐照如数颁发。并解往鹤峰州。交张亮基收领矣。此项捐照。一经解到。著即于楚蜀一带。照云南省奏定捐米新章。办理捐务。即将捐项作为募勇经费。俟练勇募齐。即日统带启程。前往云南。遵照前旨。帮同刘源灏、将回务妥为办理。并将澂江等处滋事之练。分别剿抚。毋任延蔓。将此由六百里谕令知之。　　

○以湖南通道县城被贼窜陷。革疏防知县赵恩缙职。予阵亡把总冯作名、祭葬世职。　　

○予江苏镇江阵亡把总黄裕进、外委邱大洪、祭葬世职。



大清文宗协天翊运执中垂谟懋德振武圣孝渊恭端仁宽敏显皇帝实录卷之三百五十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十一年。辛酉。五月。戊戌。谕内阁、御史朱潮奏、请申严军律一摺。用兵以来。时逾十载。耗竭帑项。供应军糈。而逆贼未平。且益延蔓。总由地方大吏。不知固结民心。统兵将帅。拥兵观望。不以剿贼为事。如该御史所陈玩泄情形。均属切中时弊。实堪痛恨。朕兢兢业业。宵旰不遑。岂忍斯民久罹水火。各路统兵大臣、及督抚等、既已贻误于前。此后务当激发天良。克振军威埽除贼匪。傥再迁延贻误。致令贼匪攻陷城池。肆扰地方。朕惟执法从事。不能再邀宽典。至军营将弁。或带兵剿贼。或派往应援。往往有心玩误。此等畏葸无能之员。即应立予正法。以儆其余。乃该统兵大臣、不过将该员等参革留营。希图开脱。并未从严惩办。以致纷纷效尤。军令何由而肃。嗣后若敢徇情见好。不行据实严参。一经查出。定将该大臣等一并治罪。决不宽贷。其失守地方人员。如已革浙江嘉兴府知府张玉藻、久经奉旨正法。乃瑞昌等以潜逃无踪。一奏了事。虽经严行饬缉。并未报获。尚复成何事体。著瑞昌、王有龄、及各直省督抚、仍遵前旨。将张玉藻、严拏务获。即行就地正法。毋任漏网。并著各该督抚等、督饬各该地方官、于守卫事宜。实力讲求。以期有备无患。傥贼至辄行逃避。惟当按律定拟罪名。以伸国法。不得以革职随营效力。或随同收复城池等词。奏请免罪。经此次严谕之后。各路统兵大臣等如仍前玩泄。不思振作。则是自贻伊戚。朕亦不能为之曲宥也。将此通谕知之。　　

○又谕、文煜奏、遵查接递军报迟延各员、请分别严议议处、并开单呈览一摺。直隶定州、接递贵州提督田兴恕、六百里加紧摺报。迟至三刻有零。非寻常延误可比。定州直隶州知州汪鸣和、著交部严加议处。河间县递送山东巡抚谭廷襄等、五百里等摺报。与下站任邱县、交收不符。著文煜查明究由何处迟误。从重参办。河间县知县淡春晖、前署任邱县事卢龙县知县黄宗敬、著一并先行交部议处。　　

