<!-- { "loadSidebar": true } -->
咸丰八年。戊午。十二月。丁巳。谕内阁、前因户部奏请盘查通济库款。当派沈兆霖、会同仓场侍郎等、认真清查。兹据沈兆霖等奏、查明通济库银数动缺、请设法追陪弥补、开单呈览一摺。通州通济库。自咸丰三年清查之后。甫及五年。何以又动缺银二十五万余两之多。虽因近年粮数减少。领项无多。经纪人等。长支豫借。未能坐扣。以致动缺。现经查明。尚无侵蚀蒙混等弊。惟该监督、及历任监督、经理不善。咎无可辞。坐粮厅监督柏寿、夏家泰、及前任监督汪润等八员。均著先行交部照例议处。仍责令分赔。勒限完交。历任仓场侍郎均著交部议处。现任侍郎崇纶、廉兆纶、会同查出。著改为交部察议。所有单开动缺银数。并历任监督、应分赔银两。及追缴经纪车户书吏商人等赔项。又另摺奏、筹议补救章程四条。著户部一并详细核议具奏。　　

○又谕、给事中凤宝等奏、张家口应添季簿、藉端推诿、请旨惩办一摺。张家口新增货税。系部议奏准。纂入则例之案。自应照例另请季簿。以凭核对。经凤宝等、屡次移催。该监督竟以并无疏漏。亦无牵混。无须另请季簿等词。藉端推诿。殊非慎重课税之道。前任张家口监督崇连、著交部照例议处。并著新任监督崇筠。遵照各关之例。另请季簿。与户部商填簿。一律办理。毋许再有稽延。　　

○谕军机大臣等、本日据都兴阿奏、移营进规太湖、分路布置情形一摺。复据奏称、现患骽疾。请赏假调理。已降旨赏假一个月矣。莲花塘、枫香驿余贼。退至太湖等处。分茅岭之贼。退至石牌。增垒抗拒。另股复由潜山、趋天堂五河、皆可上犯英霍。该将军现派各军。责成记名副都统多隆阿统带。移营前进。并由官文、檄调九江防兵。移劄黄梅。饬令李续宜、添调四营。前往下游。兵力亦不为单簿。惟都兴阿告假在营调理。虽有多隆阿为前敌。而后路尚无大员总统调度。胡林翼到省后。已驰往黄州。著即申明纪律。调度各军。仍以多隆阿为前敌。督饬李续宜等、体察情形。节节进剿。胡林翼应否督兵前进。著与官文会商办理。傥因兵力不敷。即著官文酌量调派。为进兵图皖之计。不致迟误事机。是为至要。将此由六百里各谕令知之。　　

○以故三等公禄丰子和瑞、二等子庚音布孙志和、二等男瑞麟子德志、袭爵。　　

○以刑部尚书麟魁、充翰林院掌院学士。　　

○予故山西大甯县知县王格正、浙江常山县知县李盘、四川巴县知县区拔熙、湖北武昌府知府多山、湖南道州知州叶桂、江苏宝应县主簿孔传坤、入祀名宦祠。从总督王庆云、巡抚恒福、晏端书、胡林翼、骆秉章、赵德辙、请也。　　

○予江苏故举人潘德舆、入祀乡贤祠。从巡抚赵德辙请也。　　

○旌表守正捐躯、河南许州民女李五妮。　　

○缓甘肃河、甯夏、甯朔、狄道、渭原、靖远、陇西、静甯、隆德、甯、正甯、灵、中卫、平罗、泾、崇信、灵台、镇原、十八厅州县。新旧钱粮草束。　　

○戊午。谕军机大臣等、王庆云奏、四川省拨解京外各饷、为数甚钜、请续办按粮津贴、以资接济一摺。川省历年筹解京外各饷。数至六百余万两。节经该督、奏请办理按粮津贴。源源接济。闾阎踊跃输将。实堪嘉尚。现值各路军务未平。该省密迩滇黔。防剿经费。所需甚钜。据王庆云奏、请于咸丰九年。再行劝谕绅民。续办按粮津贴。实属万不得已之举。第恐不肖吏胥。藉端扰累。著该督严饬所属。查明旧章。遴选公正绅耆。妥为经理。不准假手胥吏。致滋弊端。其上中下户之分。傥该地方官、高下其手。蒙混侵蚀。及有徵多报少等弊。即著从严参办。毋稍姑容。庶于借资民力之中。仍寓体恤民艰之意。将此由四百里谕令知之。　　

○又谕、前因天津海防周密。恐明岁春融。夷船由上海北驶。或扰及牛庄。并沿海各口。当经谕令玉明等、体察各海口情形。妥筹具奏。现已将及一月。尚未据该将军等覆奏。副都统增庆、熟悉该处海口情形。业经降旨、派令前往。惟增庆到尚需时。而该将军接奉前旨已久。所有牛庄没沟营等处、及金州、锦州、各海口。应如何严密设防。以杜该夷窥伺之处。自应得有端绪。即著先行驰奏。以便豫筹布置。俟增庆到时。再加履勘可也。将此谕令知之。　　

○又谕、现在天津海口。业经僧格林沁、添筑炮台营垒。以资守御。其沿海各口岸。何处应行设防。尚须周历履勘。方能布置周密。著庆祺传旨谕知史荣椿、会同格绷额、即由天津驰赴山海关。将沿海一带口岸。及扼要地方。详加覆勘。查明后。史荣椿即折回大沽海口。格绷额即在山海关驻劄。俟防兵到关。归其统带。并派署天津镇总兵汤苏、大沽协副将龙汝元、将由天津至山东海丰一带、沿途海口各要隘。一体详查明确。所有两路查勘情形。均由庆祺绘图贴说。详细具奏。将此谕知庆祺、并谕史荣椿、格绷额、传谕汤苏等知之。　　

○命正红旗汉军副都统增庆、驰往奉天、查办事件。　　

○以浙师援救江西广丰出力。赏把总杨正有等、蓝翎。余加衔升叙有差。　　

○以安徽军营防剿得力。复已革陕西河州镇总兵官吉顺职。　　

○以讯办西藏番案出力。赏游击沐恩、花翎。以副将升用。　　

○以剿匪迁延。革江西南赣镇总兵官饶廷选职。　　

○缓徵直隶元城、深、武强、三州县。被水、被旱、被雹、村庄。新旧粮租仓谷。　　

○扎赉特扎萨克郡王衔贝勒拉木棍布扎布、于养心门内瞻觐。　　

○己未。谕内阁、前因德兴阿、奏参江甯布政使杨能格、遇事慌张畏葸。信任委员候补直隶州知州于昌遂、把持诸务。遗弃粮台军火。淮扬道郭沛霖、逃避出城。妄禀军情。当将杨能格革职。暂行留任。郭沛霖、先行革职。所参各情。交邵灿、庚长、确查奏参。兹据邵灿等、遵旨详查。据实覆奏。杨能格于浦营兵溃。仪徵、扬州、相继失守。节次将粮台移赴五台山等处。致与大营、时或不能相顾。虽为保护饷糈军火起见。举动未免轻率。其兵勇所获火箭喷筒。查系工匠制造。尚未呈交之物。硝磺铁屑。亦本系留存西寺、供应万福桥募勇支用。并非粮台遗弃。惟以军火要需。辄因仓卒之中。不能兼顾。亦难辞咎。杨能格、著即革任。以示惩儆。郭沛霖、于贼至扬州。登陴守御。旋被练勇拥护出城。复将回扬官兵。误为溃退。以致禀报失实。该员系专办扬州善后。与寻常兼辖地方者不同。业已革职。其应得罪名。著刑部核拟具奏。至委员于昌遂、黄文涵、及此外各委员。有无把持贻误。并声名狼籍等情。仍著德兴阿、查明据实具奏。　　

○又谕、官文等奏、查明统兵藩司、阵亡实迹、恳请优恤一摺。览奏不觉陨涕。巡抚衔浙江布政使李续宾、当贼匪围扑长沙之时。首倡团练。屡建奇功。嗣后赴援江西。调回湖南。旋随曾国藩东下。克复武汉。凡江西、湖北、湖南等省。攻克巨垒坚城。该藩司无不亲历行闲。身先将士。通计七年之闲。先后克复四十余城。大小六百余战。以少胜众。所向无前。一时诸将之中。无与伦比。本年七月。赴援安徽。甫逾帀月。连克潜太舒桐。朕以其谋勇素优。威望众著。特命帮办安徽军务。方冀其肃清皖北。净埽狂氛。特膺懋赏。乃因进图庐郡。先剿三河。苦战旬余。杀贼逾万。江浦、六合、庐江、逆党。大股来援。以五千兵勇。当十余万之贼。将士伤亡。从容赴义。其忠勇义烈之气。虽死犹生。实深悼惜。李续宾、著加恩追赠总督。即照总督阵亡例赐恤。入祀昭忠祠。任内一切处分。悉予开复。应得恤典。该衙门察例具奏。伊父李登胜、著赏给光禄大夫封典。并赏银五百两。由湖南藩库给发。伊子李光久、李光令、均著赏给举人。一体会试。仍于服阕后。交吏部带领引见。并著于湖北、江西、安徽、及湖南湘乡本籍。各建专祠。以示朕裦恤荩臣至意。寻予祭葬世职。谥忠武。　　

○谕军机大臣等、有人奏、张家口总税书王式如、税书阎琇森、段培鲁、任吉安、杜昭淑、及税役王玉田等、通同舞弊。勒增税银。凡由口纳税过关者。仍照口票。重徵税银。名曰调剂。并捏称军需浩繁。出有告示。一切货物。例应税钱者。改收实银。例应税银者。额外多增一二钱不等。稍有不遂。即看守强偪。无钱交纳者。勒将货物作质放行。以致布匹米粮牲畜。及一切杂货。堆积关外。南北商贾。裹足不前各等语。蠹吏把持税务。扰累商民。实属大干法纪。张家口、地近京畿。于税课亦甚有关系。著庆祺迅派妥员。前往该处。将王式如等、及税役王玉田等、按名查拏到案审讯。从严惩办。此外如有包揽纳税。及侵渔肥己之人。并著详悉根究严办。该监督崇筠、是否知情故纵。何以毫无觉察。并著查明参奏。以除积蠹而重税则。将此谕令知之。　　

○赏江苏淮海道梁佐中、三品顶带。为江甯布政使。　　

○以浙江按察使徐宗干、为布政使。甯绍台道段光清、为按察使。　　

○以记名陆路总兵官张得胜、为湖北宜昌镇总兵官。　　

○以安徽三河等处军营失事。革湖北宜昌镇总兵官李续焘等职。并逮问。　　

○予安徽阵亡道员孙守信、副将李存汉、雷风云、李集贤、参将彭志德、彭友胜、萧意文、周福高、赵友村、游击朱恢三等、十三员。都司王继龙等、二十员。守备王启兴等、三十八员。同知何忠骏等、六员。知县以下、王揆一等二十二员。千总以下、萧长青等、二百四十二员名。赠衔祭葬世职加等。分别入祀本籍忠义祠。附祀李续宾专祠。　　

○蠲缓浙江杜渎、海沙、钱清、黄岩、横浦、浦东、六场。被风被潮灶地。新旧额赋有差。　　

○庚申。上诣大高殿祈雪坛、行礼。　　

○遣恭亲王奕诣宣仁庙。醇郡王奕譞、诣凝和庙。郑亲王端华、诣昭显庙。惠亲王绵愉、诣时应宫、拈香。　　

○谕内阁、前因庆昀奏、察哈尔牛羊群总管等被讦。牵涉历任都统等、家人得赃。并因奏稿已定。原告等呈请息讼。显有情弊。特派灵桂、成琦、前往查办。兹据灵桂等奏、现讯大概情形。该原告委固山达鞥克济尔噶勒等、所供该总管扎克都尔、副总管贡格呢玛、始不承认。及起获帐簿。与铺夥陈万荣质对。始据供认。送给都统副都统家人银两。及攒扣乌拉等价。并布施等项银两属实。察哈尔牛羊群总管扎克都尔、副总管贡格呢玛、均著先行解任。交灵桂、成琦、彻底根究。务得确情。按律惩办。以成信谳。现署马兰镇总兵穆隆阿、据扎克都尔、供有收受皮袄银两等语。著穆隆阿、明白回奏。　　

