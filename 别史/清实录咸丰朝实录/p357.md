<!-- { "loadSidebar": true } -->
○又谕、前因袁甲三、追贼不及。折回宿州。当谕令严防南来窜匪。连日以来。并未据该给事中奏报军情。究竟回窜永城之贼。踪迹若何。该给事中、曾否向前迎剿。本日据百胜等奏、永城贼匪。在颍州回溜集地方。被民勇截击。不能窜回六安。并有袁甲三带兵驰往之语。现在庐州迤北。逆匪、土匪、充斥纷扰。秦定三在西北一带堵截。未能专顾徐州。百胜等又不能离城远出。该处带兵大员。仅止袁甲三一人。袁甲三所带兵勇。为数不少。岂可株守宿州。不为进剿之计。且永城虽经收复。据百胜等所奏、尚有陈家集、兖家集、等处。捻匪李月、宋万、逆党数千人。肆行焚劫。正阳关一带。虽有刘玉豹拨兵驻守。其六安迤北之霍邱县。亦为南贼北窜要路。袁甲三、及和春等、叠次奏报。均未筹及。和春等、但知围一庐州。固难辞咎。然北路不能兼顾。亦系实情。该给事中、若仍专驻宿州。则颍亳归陈一带。将听匪党横行。置之不问耶。著袁甲三、即督现带兵勇。赶紧剿办。务将庐州北路贼匪。悉数埽除。并严杜逆贼、自六安一带续来之路。与河南防剿兵勇。合力兜截。傥再有疏失。惟袁甲三是问。寿州、临淮、两处防兵。应如何移缓就急。以剿为防之处。即与和春、福济、妥筹酌拨。将此由六百里加紧谕令知之。　　

○又谕、百胜、王梦龄奏、徐郡绅士、团练民勇。设防劝捐。并保卫萧砀县城。请将该绅民给予奖励等语。此次逆匪窜入徐境。郡城兵力甚单。该绅士等、挑选民勇。竭力扼防。并随同官员。堵御追剿。俾萧砀县城。得以保卫。尚属奋勉急公。著百胜、王梦龄、择其尤为出力者。酌请奖叙。候朕施恩。毋许冒滥。至该地方文武员弁。本有守御之责。业已任贼偷渡黄河。不能堵截。已属罪有应得。惟念守御县城。尚无疏虞。姑免置议。著百胜等、懔遵叠次谕旨。督率兵勇绅民。将南来逆匪。实力防剿。毋令续有偷渡。致干重罪。将此由六百里传谕知之。　　

○成都将军乐斌、奏报到任日期。得旨。川省地方紧要。宜严不宜宽。与裕瑞和衷共济。方能有益于地方。凡事奏牍。皆应字字从实。若稍染习气。半句不实。不独深负朕恩。于汝亦大无益也。　　

○山东巡抚张亮基奏、驰抵临清东关。拟与将军善禄、会商剿办。得旨。该逆分股过河。仍复占踞临清。意图牵掣我兵。逞其逆焰。昨有旨催善禄往北紧追。今观汝奏、欲与伊会商。朕恐汝留下善禄。或善禄亦藉词不进。则断不可。汝所带练勇。既可自信。则足敷剿办。李湘棻能否得力。著随便奏闻。断不准因系本省大绅。稍有回护。又批。贼情变幻靡常。此数日又不知若何情形。若临清势缓。汝仍应迅往北来夹击为是。不可托故观望。　　

○三品卿衔给事中袁甲三奏、贼窜正阳关。请派大员带兵移驻。并拟即回宿州。得旨。门户已开。尚堪补救。岂能任其奔突。置若罔闻。汝因何又要折回宿州。又奏、宿州、临淮、均须守御。请指派驻劄处所。批。朕岂能指汝一定之处。是时总以严防续来北窜之贼为要。又岂能专顾宿州。朕若指示一处。将来正可藉口。　　

○以江苏六合县绅民守城出力。永广学额二名。　　

○戊申。上幸瀛台。　　

○谕内阁、王茂荫、宋晋奏、清查保甲完竣一摺。五城保甲事宜。本应时加查察。现当巡防吃紧之际。尤不可稍有疏忽。既据王茂荫等奏称、现已逐户清查。编造户册完竣。嗣后著即责成巡视五城、及稽察各御史、督饬所属。实力稽查。毋许松懈。　　

○谕军机大臣等、据僧格林沁奏、请驻兵易州、并胜保奏称、驰赴临清迎剿各摺片。现在南来逆匪。大股盘踞临清州城外。众已数万。复又扎垒筑城。意图抗拒。该州为南北水陆要冲。虽经善禄、崇恩、竭力守御。深恐兵力单薄。不敷剿办。已谕令胜保、星速统兵前进。合力兜剿。以期及早歼除。免致南北句结。惟胜保所带马队。仅止二千余名。且运河两岸。道路纷歧。一经被剿穷窜。四路突出。在在堪虞。德勒克色楞、本系帮办胜保军务。著僧格林沁、迅由阜城大营内、挑拨马队一千名。即日交该贝子统领。前往胜保军营。以资剿办。毋少迟延。至所请移兵易州、紫荆关之处。原为择要驻守起见。但以现在军情而论。阜城余寇。未能歼灭。而东境逆势方张。自应扼守来路。可期以防为剿。所有双禧、穆辂、原带官兵二千名。著仍遵前旨。于保定迤南一带。扼要布置。既可固守省垣根本。兼可为胜保后路声援。但能于前路堵截。则西北易州一路。自可无虞。该大臣剿办此股逆贼。究竟何日可以蒇事。应如何设法智取。为埽穴捦渠之计。著即赶紧筹策。毋再迁延玩误。仍著随时与胜保、载龄、桂良、互相知照。并勤加侦探。联络声势为要。将此由六百里加紧谕令知之。　　

○又谕、昨据善禄奏、临清州城。危在呼吸。本日据胜保奏、由油坊镇督兵前进一摺。该匪攻扰临清州城。扎立木垒。三面围扑。虽经善禄、崇恩等、先后击退。惟兵力甚单。贼势猖獗。该州南门月城。已被地雷轰陷。暂用木栅拦护。情形甚属危急。据胜保奏称、桂龄于初六日赶到。与善禄会攻贼巢。歼毙多名。该逆仍坚匿不出。州城尚未解围。殊深焦灼。计该大臣刻下亦必驰抵临清。即著与善禄等、设法分路剿办。并与张亮基、崇恩、妥筹内外夹击。务将此股逆匪。赶早歼捦。万勿令其窥伺西岸空虚。或致奔突大名等处。更滋蔓延。仍随时与僧格林沁、载龄、桂良、互相知照。联络声势。断不准耽延时日。致干重罪。将此由六百里加紧谕令知之。　　

○又谕、现在颍亳一带。土匪蜂起。永城逆匪。虽由正阳关夺船回窜六安等处。难保其不去而复来。和春等围攻庐州。固应迅图克复。但逆匪西绕六安。乘机纷窜。处处可以北犯。大兵全力。专注庐州。而正阳关门户洞开。仅恃刘玉豹千余兵勇。岂能堵遏。况和春等、连日奏报。并无围攻之策。不过贼出与之接仗。贼归即计无所施。逆匪负嵎死守。牵掣大兵。无论郡城尚未攻克。即使克日攻破。而六安、霍邱、颍上、蒙城一带。任贼来往自如。大军全驻东南。于大局仍难收拾。和春等统领全军。岂不知时势缓急。但顾目前。以重兵攻城。而不计正阳关一路。任贼往来。纷纷北窜。总不肯遽为抽拨。贻误之罪。其何能辞。朕以皖省全局。委之和春等。并非专令株守庐州也。本日已谕袁甲三、由宿州进驻临淮。扼庐州东北之冲。如贼由该处北窜。惟袁甲三是问。其西北一带。寿州、霍邱、正阳关等处。即著和春等、添拨兵勇。饬令秦定三管带。扼要防剿。乘此逆贼回窜之时。迅速前往。妥为布置。不准稍有延缓。秦定三抵正阳关后。或应进攻六安。或应沿河迎剿。以分庐州贼势。并杜逆匪北窜之路。均著随时审度机宜。向前截击。亦非令其专事防堵。避难就易。颍亳等处村集。距正阳关均不甚远。所有剿办土匪。亦可随时联络河南兵勇。就近夹击。袁甲三前在宿州。自与蒙亳较近。今既进劄临淮。声息稍远。而宿州乡兵。素与袁甲三相习。仍可随时知照。互为声援。若逆匪再由西面绕越北来。秦定三不能以剿为防。朕必重治其罪。谅该提督久历戎行。必不敢自存大意。致蹈严刑也。将此由六百里加紧谕知和春、福济、并谕令秦定三知之。　　

○又谕、昨据袁甲三奏、请派大员带兵、驻劄正阳关等语。本日已谕知和春、福济、令秦定三迅带精兵。即日前往正阳关。断贼南北往来之路。现在永城败窜贼匪。已由正阳关南窜六安。该给事中追剿不及。又因所带乡勇。系宿州士民。难以强之远行。仍欲折回宿州。该州为徐亳适中之地。而临淮为前路要隘。必须兼顾。今正阳关一带。有秦定三扼守。可以杜贼窜突颍亳之路。惟临淮要隘。仅有吉连、李文安、臧纡青等、在彼防堵。兵力尚觉单薄。著袁甲三、即带得力兵勇。迅速前往。扼守临淮。督同该处防兵。遏贼北窜。傥有土匪句结滋扰。仍随时派兵剿办。并可与秦定三、刘玉豹、联络声势。俾庐州贼匪。不敢北窥。如贼由凤阳左右。分股渡河。或扰及定远。均惟袁甲三是问。至宿州壮勇。应否撤回防守本处。或留若干名。即著袁甲三酌量布置。毋稍疏虞。该给事中仍须统筹全局。不得株守临淮。幸贼踪尚未及关。谓可塞责也。将此由六百里加紧谕令知之。　　

○参赞大臣僧格林沁等奏、连日进剿获胜情形。得旨。不过仍是小胜。何日方能蒇事。殊深焦急。屡降严谕。实无可再加。若有心迟延。朕即将正月半以后严旨。汇齐阅看。次第治汝应得之罪。　　

○直隶总督桂良奏、遵查永平府被抢各案。饬属实力查拏。得旨。缉捕一事。为地方官之首务。汝为总督。尤应认真讲求。为属吏表率。　　

○代办江西巡抚陆元烺奏、拨兵赴楚援剿。并筹发口粮。会同在籍尚书陈孚恩、附片陈明。得旨。陈孚恩、从前有旨、办理省城防守。嗣后别省及本省军务。不必与伊会衔。陈孚恩亦不准干预。　　

○改铸江西鄱阳县石门镇巡检印信。从代办巡抚陆元烺请也。　　

○己酉。谕军机大臣等、前因台涌奏、统筹两省全局。当经谕令体察机宜。与巡抚青麟、互相知照。以期声势联络。本日据青麟奏、连日击贼获胜。惟因援兵不至。省城兵勇无多。未能分拨进剿一摺。现在贼氛肆扰。各路官兵。业已无可徵调。且恐缓不济急。台涌现在剿办云梦、应城、孝感等处余匪。务须赶紧歼除。统兵全力南注。将汉阳屯踞贼匪剿洗。则江面自无虞梗塞。青麟职任巡抚。防守省城。是其专责。据称连日击贼获胜。兵勇尚能齐心。惟有激励将士。竭力固守。昨据陆元烺奏、抽拨江西防兵五百名。练勇五百名。派委南昌协副将罗玉斌、管带赴楚援剿。著青麟即行派员迎提。以资协剿。将此由六百里加紧各谕令知之。　　

○又谕、载龄奏、带兵移劄涿州、并拟派兵防守易州一摺。昨据僧格林沁奏、请移兵紫荆关一带。扼守山路。自系为慎重地方起见。惟现在阜城余匪未净。而临清贼势方张。不得以有用之兵。置之无用之地。致我兵多所牵掣。该侍郎、请令珠勒亨驻劄易州之处。著即无庸前往。良乡一路。又添都尔通阿之兵。亦可与固安互相策应。严饬该员等、加意防范。不准稍有疏懈。本日复谕令恒春、将绥远城备调驻防官兵一千名。调赴紫荆关一带驻劄。如该处情形吃紧。亦可就近调遣。将此由六百里加紧谕令知之。　　

