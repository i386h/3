<!-- { "loadSidebar": true } -->
○又谕、傅振邦奏、督剿北路窜匪、迎击叠胜、将贼尽偪回巢一摺。张家大屯、唐家寨等处地方。为山东、江南、河南、三省交界。股匪时思窜突。经傅振邦分饬记名总兵博崇武、道员黄良楷等、马步各队兵勇。前后夹攻。互相掎角。马队旋由张家大屯、进至砀山县境。贼已闻风远扬。黄良楷等东勇。先已驰往北路堵截。并经乡团于黄河大堤、修筑濠墙。该匪不能绕越。折而西窜。直趋虞城夏邑交界。东勇折回。至夏邑之李家洼。正及贼之大股。我军分队迎击。贼众败回。复有大股蜂拥而前。黑龙江前锋委骁骑校博克布、奋勇当先。直冲贼队。砍翻执旗贼目数名。佐领委营总恒龄、同时冲入重围。纵横驰突。鏖战自午至申三时之久。贼向西南奔窜。我军追杀十余里。全股北窜。博崇武等、驰往遏截。贼又北折而东。我兵并力东追。沿途截杀。至薛家湖地方。贼复散漫。由东而南。我军由王家楼一带。追至大回村。适傅振邦由濉口、驰往接应。各军勇气倍前。贼队惊乱。纷纷南窜。我军追杀过车家集。贼众穷蹙。泅水归巢。是日由西折北。又折东南。追奔一百三十余里。毙贼三百余名。生捦二十一名。夺获贼马四十余匹。枪炮器械无算。仍著傅振邦督饬各军。直捣贼巢。并确探各路。分投堵截。勿令再行窜扰。　　

○谕军机大臣等、据翁同书奏、攻剿捻逆情形吃重。请饬陕西月解协饷。勿再短绌等语。现在颍亳一带。捻逆鸱张。意图攻扑寿州。亟应力图剿洗。惟需饷孔殷。陕西协饷。每月止解银一万两。实不敷用。著曾望颜、每月解银二万两。务须如数筹拨。以济要需。将此由五百里谕令知之。　　

○又谕、景霖奏、河口封冻较早、拟请十月初间撤防、以节经费一摺。本年田庄台设防。经将军玉明、派拨防兵一千名。分驻两岸。防守内河。现在奉天洋面。并无夷船踪迹。河口封冻。船只不能行驶。防兵自宜裁撤。著玉明于十月初间。将田庄台防兵一千名撤回归伍。以节经费。将此谕令知之。　　

○以河南商邱等处剿匪获胜。赏总兵官朱连泰、头品顶带。副将王凤祥、巴图鲁名号。余升叙有差。　　

○予安徽阵亡同知陈采伦、知州杜兰、通判周锡璜、王鹤龄、知县邓元镐、王九皋、德俊、庆泰、萨剑南、朱为霖、张永保、骁骑校博克布、都司恩兴、守备王锡培、府经历朱含章、县丞周诗、教谕汪承基、训导殷鳦、从九品陈师盛、典史纪煐振、千总朱佩芝、把总甘全、外委李光斗等、祭葬世职。　　

○庚寅。谕内阁、裕瑞奏、请将专擅自用之伯克。改调简缺。另行拣补一摺。喀什噶尔三品阿奇木伯克阿里、于布鲁特案件。并不呈堂审办。辄自监押。实属颟顸。不胜边要之任。著照所请。准其改补简缺。阿里著调补喀喇沙尔所属布古尔三品阿奇木伯克。所遗喀什噶尔三品阿奇木伯克员缺。准其以阿克苏赛里木三品阿奇木伯克库图鲁调补。所遗员缺。另行拣员奏补。其布鲁特爱依岱克等原案。并著查明办结。以昭平允。　　

○谕军机大臣等、据文艺奏、甘肃司库节年欠解乌什经费银两、请饬迅速拨解等语。甘肃司库欠解乌什节年经费银两。前经谕令乐斌、迅速筹拨。新旧积欠银一万二千四百余两。其欠解八年经费银二万一千八百余两。并应解九年经费银两。一并筹款陆续接济。兹据该帮办大臣奏称、甘肃拨解各城经费。仅分拨乌什银三千两。早经散放无存。现届冬令。该官兵月支盐菜等项。无款可资接济。著乐斌即将欠解乌什七八两年经费银两。无论何款。迅速筹拨起解。勿再迟延。其应解九年经费银两。并著该督陆续筹拨。毋误要需。将此由五百里谕令知之。　　

○赏河南等省戊午科乡试年老诸生关镇西等十九人。举人副榜有差。　　

○改铸河南南汝光道、添铸归德镇总兵官、归德营参将、各关防。从前任巡抚恒福请也。　　

○辛卯。谕军机大臣等、朕闻奉天没沟营田庄台等处。为商贾辐辏之地。船只来往。向有规费。著玉明、倭仁、景霖、察看情形。将没沟营、田庄台、船规酌量归公。应如何留为该处防兵经费之处。妥筹办理。并著劝谕该商捐输米豆。自行运赴天津。以资防兵口食。此项米豆、既由商捐商运。著该将军等、妥议章程。核明捐数。随时奏请奖励。将此谕令知之。　　

○又谕、前因江苏萧县民人郑立本、在步军统领衙门、呈诉贼势鸱张。恳令伊兴额驻守濉溪。降旨令胜保俟该副都统病痊后。饬令仍往濉溪一带、督兵剿捕。本日复据德楞额奏、行次铜山。有徐州士民杨介臣等、呈称伊兴额、现住徐城养病。傥令就近办理军务。必能灭贼奏功等语。伊兴额前此带兵剿贼。尚能得力。现当徐宿等处。贼势蔓延。既据该士民等、称其威声素著。自宜俯顺舆情。著傅振邦就近查询。如该副都统病体渐痊。即饬随同该提督进剿徐州一带贼匪。以收指臂之助。将此由五百里谕令知之。　　

○壬辰。上诣清夏斋、问如皇贵太妃安。　　

○谕内阁、曾望颜奏、请将纵庇革书致酿事端之知县、革职提讯一摺。陕西宜君县书吏孟继周等、前因蒙官勒派。业经斥革。该署知县张奎、又令复充兵书。孟继周并为其子弟等、营充县吏。以致乡民情急。将孟继周等房屋拆毁。该署知县并不据实禀报。是既徇庇于前。复敢捏饰于后。现在孟继周先行逃逸。难免无纵容指使情弊。张奎、著即行革职。交曾望颜、提集人证卷宗。研讯确情。从严惩办。并勒令该革员会同该地方官。迅将要犯弋获。归案审讯。　　

○以正红旗蒙古副都统克兴阿、署镶蓝旗护军统领。散秩大臣恩龄、署镶蓝旗汉军副都统。　　

○以宗人府右宗人载岱、管健锐营事。　　

○调乌里雅苏台参赞大臣玉通、为科布多参赞大臣。　　

○以奉天捐输军饷。永广满洲蒙古学额三名。汉军四名。海城县二名。承德盖平辽阳铁岭义广甯六州县各一名。　　

○以江西捐输军饷。再永广乡试中额三名。　　

○以甘肃捐输军饷。永广皋兰县学额四名。靖远县一名。　　

○癸巳。孝慈高皇后忌辰。遣官祭福陵。　　

○谕内阁、瑛棨奏、短缺滇铜、循案赔补一摺。河南接运滇省壬子年加运京铜。据新乡县查报短铜一万九千五百二十六斤。应合赔价运脚杂费银二千四百五十两零。准其查照成案。由运员及经过州县分别赔补。以照核实。　　

○谕军机大臣等、僧格林沁、恒福奏、俄夷得有回信、该船现已开行一摺。该大臣等、将伊格那提业幅回信。发给俄夷。该船即已开行。其留存寄京信件。即著递送军机处、转交理藩院。以便发交伊酋收领。所称俄船时至海口。难于办认。拟由恒福咨行理藩院、传知该夷。嗣后毋到海口。俟撤防后。再照前约一节。自为慎重防务起见。惟俄夷书信。准由北塘投递。既经立有专条。该夷据此争辩。不肯遵依。转难驳诘。况该夷往来书信。若悉由库伦转递。更觉骚扰驿站。至各国船只。有到大沽海口。毁我防具者。不论何国。一体开炮轰击。前经剀切谕知。谅该夷亦不敢干犯。傥仅到北塘停泊递书。必不至于滋事。以后俄夷如有船只再到北塘、求递书信。著僧格林沁等、仍将书信接收。许其转递京中。所请由恒福咨行理藩院之处。著毋庸议。将此由四百里谕令知之。　　

○又谕、有凤奏、滇匪窜扰筠连等县地方、调派官兵剿办一摺。云南大关盐井渡匪徒聚众数千。由毋猪岩等处。分股窜扰四川筠连高县庆符等处地方。偪近筠邑。经叙州府知府英汇、亲带兵勇往堵。该署督飞饬参将祥符、永甯道陈枚、带兵募勇。前往堵击。复商提臣万福、并饬臬司蒋徵蒲、驰赴叙州。相机驻劄调度。先后调拨官兵三千名。派参将高克谦、顺福等、统带前往。总归万福调遣。并咨滇省派兵。合力夹击。布置尚属周妥。惟筠连等处。虽俱系山径小路。而该匪分股窜入。堵御较难。设有疏虞。办理更形棘手。著有凤、万福、严饬带兵各官。迎头截击。迅歼丑类。毋令该匪阑入叙州府城。将此由五百里谕令知之。　　

○前任山东巡抚崇恩奏、遵查烟台海口。试办抽厘。得旨。该前抚所奏。尚有不实不尽之处。如该县等平日不免抽收。尚畏功令。不敢形诸禀牍。今既奉明文。诚恐入官无几。徒饱私橐。朕闻烟台一处。每船有七百金之多。此项非为通省陋规。即该处自然之利。若不认真查办。尚复成何事体。此时海防非吃紧之时。著派郭嵩焘、轻骑减从。速往各处严密访查。仍会同文煜、破除情面。核实具奏。务期有禆经费。杜侵渔而有限制。方为妥善。并著僧格林沁、于营中拣派妥员。令郭嵩焘带往查办。　　

○甲午。上诣大高殿行礼。时应宫拈香。　　

○还宫。　　

○谕内阁、曹澍钟奏、省城解围、败匪溃逃、跟踪追剿一摺。逆匪石达开、自湖南击败后。窜入广西。围偪桂林省城。曹澍钟督率在城文武。挑选精锐。或轻师出袭。或在右环攻。夜乘大风。抛掷火箭喷筒。延烧贼巢。水陆均设伏兵。以备夹击。又出示宣谕。悬重赏以购逆首。萧启江、苏凤文等、督勇长驱直进。分途围杀。列营北门。逼近贼屯之后。参将萧荣方等、自柳州管带火□赤勇来剿。在石门峝大破贼兵。九月初四日。萧启江派所部由南门文昌门分投进剿。与蒋益澧等、水陆兜击。捦杀无数。贼众遁回西路。初十日。全由南路溃散。城围已解。首逆石达开、拥众溷逃。釜底游魂。难稽显戮。著曹澍钟、仍饬各军分途追剿。务将败匪全数歼除。以安疆圉。　　

○谕军机大臣等、据曹澍钟奏、逆匪围偪省城。经官军击散分逃。现在跟踪追剿。并请将萧启江暂行留粤各摺片。此次逆匪未受大创。石逆复自义甯折回。拥众溷逃。必须探明贼踪。奋力追剿。广东江西湖南三省。均与粤西接壤。为该匪往来熟径。尤应实力截剿。毋令窜入。著劳崇光、恽光宸、骆秉章、饬令沿边文武。各于交界要隘。严密防堵。傥该匪窜至。即迎头截击。不使入境。并著曹澍钟、督饬各军分路跟踪。将此股逆匪悉数歼除。萧启江一军。剿贼最为得力。著即探贼所向。迅速追击。傥石逆遁往他省。亦著督兵出境穷追。毋令兔脱。刘长佑现已补授广西臬司。该员所带之兵。并可酌量留于该省。以资剿办。将此由六百里各谕令知之。　　

○免山西绥远城官兵应扣整装银。　　

○上以孟冬时享太庙。自是日始。斋戒三日。　　

○乙未。孝敬宪皇后忌辰。遣官祭泰陵。　　

○以兼管顺天府府尹事工部尚书张祥河、为顺天武乡试监临。　　

