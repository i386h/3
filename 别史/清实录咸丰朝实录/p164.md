<!-- { "loadSidebar": true } -->
○谕军机大臣等、张芾奏、崇仁等县会匪滋事。委员驰往会拏一摺。现在楚省逆匪未靖。江西界连各处。叠次谕令严密防堵。稽察奸细。此种会匪、纠众滋事。经官兵缉拏。胆敢持械抗拒。且起有旗帜伪示等件。难保不与楚匪句结。亟宜严拏惩治。以免贻害。现经张芾商同陈孚恩、选拨兵勇。派委文武各员。前往剿捕。办理尚合机宜。著即严饬各委员等、督率兵勇。迅速扑灭。毋任延蔓务将首从各犯、悉数弋获。解省严行讯究。从重惩办。将此谕令知之。　　

○改铸四川建武营都司改设平安新营守备条记。从总督徐泽醇请也。　　

○以派赴河南军营。赏火器营营总德克金布等银两有差。　　

○缓徵吉林三姓被水地亩、应完上年银谷。　　

○缓徵江西南昌、新建、进贤、玉山、余干、五县被水被旱地亩、本年额赋。并展缓南昌、新建、丰城、建昌、安义、德化、德安、瑞昌、湖口、彭泽、进贤、十一县节年缓徵正杂额赋。　　

○抚恤朝鲜国遭风难夷、如例。　　

○乙亥。上诣寿安宫西所、问如皇贵太妃安。　　

○诣寿康宫、问皇贵太妃安。　　

○谕内阁、已革广西提督向荣、自抵广西军营。节次剿贼获胜。虽闲有挫衄。而每遇接仗。尚能身先士卒本年桂林、长沙、省城。先后被围向荣均有守御之劳。现在逆匪攻扑武昌。亦经向荣先派常禄、王锦绣、带兵赴援。并亲督兵勇。追至蒲圻、福兴、玉山、苏布通阿等、皆出其后。是向荣督兵剿贼。虽未见成效。究属老于行阵。临事尚知机警。该员前因规避获咎。因念将材难得。朕旋即加恩停其发遣。命赴湖南军前。戴罪立功。经徐广缙派令总统诸军昨又降旨、剀切训谕。令会同苏布通阿、共筹剿贼事宜并谕徐广缙、将此旨宣示。该员具有天良。谅必知感知奋。朕复博稽众论。皆以向荣屡保危城。缓急可恃。宜专委任。以重责成。与朕所见。适相符合。向荣、即著免其发遣。并赏还提督衔。帮办军务。提镇以下。悉听节制。迅即统带大兵、驰赴武昌。解省城之围。并杜贼奔窜之路。凡湖南军营得力将弁并准酌量檄调来营以备差遣。向荣、经此次破格任用。宜如何感恩图报。果能迅埽妖氛。即可懋邀恩赏。傥始终不知奋勉。朕惟有执法从事决不姑容懔之勉之。　　

○谕军机大臣等、陆应谷奏、请饬分守要隘等语。南阳、信阳、相距六百余里自应分路筹防。郑敦谨、著即遵前旨。赴信阳州一带防堵。其南阳一带。即著柏山专办琦善未到任以前。所有筹防应办事宜。著陆应谷妥速办理。琦善、陈金绶、现已启程。到河南后、应如何扼要驻劄。及分拨调度进剿之处。著琦善等、体察情形。相机筹办。总期内资保卫。防剿兼施。方为不负委任。将此由五百里各谕令知之。　　

○又谕、贼匪肆扰。自粤而楚。已逾两载现复窜入岳州、汉阳扰及武昌叠经降旨令徐广缙、统率大兵。绕出贼前会同毗连各省之督抚、三路兜剿。因思贼起粤西。沿途裹胁固多。而首要各匪。总以粤西为巢穴。大股出巢。其老弱必不能悉数远出。且难保无渠魁踞巢。为党与归窜地步。前据劳崇光奏、郁林贼匪。剿除殆尽。南太一带。亦渐就肃清。而伏莽尚多。若不及早摉捕。恐贻后患。著叶名琛、劳崇光、会同密查贼巢所在及贼匪余党。合力摉捕。毋令一名漏网。其有缚献贼党者免罪其亲族家属缚献者、免连坐、缚献首要者、予重赏。或杂伏良民之中、绅士义勇、及平民缚献。或密行报官者、分别优奖。并谕令地方官严查保甲。勿因贼匪远窜。稍涉大意。缉获各犯。严行审究首逆及著名贼目姓名。有无伪托。并饬属密访孽种坟墓。现在何处。尽行掘发。以消逆焰而除戾气。将此由五百里各谕令知之。　　

○又谕、昨据徐广缙、查奏岳州失守情形。与汉阳相继失守。常有旨令该大臣迅赴武昌一带、与常大淳内外夹攻。并令台涌一体设法应援兵。细阅徐广缙摺、称向荣出队、偪近岳州。城内贼匪纷纷逃窜。追赶二十余里。而岳州府县如何下落。仍未据探确实。该大臣近在湘阴。于逆匪突入岳州。有无头目在内。其大队系何匪督领。窜出之后、是否尚有余贼在城占踞。向荣一路追剿。在后之福兴、玉山、苏布通阿等、何以不将岳州收复。贼既远窜。则文武员弁存亡、应有确信。何以仍无禀报。且称该匪大队去远。何以又称赶调弁兵、前赴岳州督剿。是岳州之应否攻剿。抑已收复。该大臣尚无闻见。奏报均未明晰。至汉阳相机失陷。并无月日及详细情形。究竟现在逆匪分为几股。其陆路由蒲圻、咸甯、与水路沿江而下之贼。作何分合。系何头目统带。武昌省城、系十二日被攻。十九日报到。至今旬余、未得续报。朕心焦灼难言。逆首洪秀泉、杨秀青、冯云山、萧潮溃、罗亚旺等、是否确在贼营。何贼分扑武昌汉阳。现在贼众多寡。汉阳城守文武、如何下落。该匪陷汉阳后、是否又窜他处。该大臣统率全军。兼辖两省。自应通筹兼顾。勿再迟缓失机。著即确查、一一具奏。仍亲督大兵、由闲道绕赴武昌下游险隘。扼定该匪去路。必须水陆并剿。勿令该匪再行夺险占踞。仍与向荣渡江之军。并力攻击汉阳之贼。琦善已驰赴河南。陆建瀛亦泝江迎击。该大臣等三面攻剿。定可立殄群凶。湖南贼匪、与各县小股土匪。著责成张亮基、鲍起豹、尽数摉捕并确探岳州贼匪如未尽窜。即严饬将弁、趁其攻扰湖北之时。赶紧兜围。迅速收复。此举最为紧要。湖北荆州一带。虽有台涌防堵。尚觉空虚。著罗绕典、拣带得力文武员弁兵勇。驰赴襄阳、与荆州水陆各兵。表里密防。遏贼西窜。俾不得由汉江北驶。则徐广缙、向荣、援救武昌汉阳之兵可资得力。前任丁忧侍郎曾国藩、籍隶湘乡现闻在籍。其于湖南地方人情。自必熟悉著该抚传旨、令其帮同办理本省团练乡民摉查土匪诸事务。伊必尽力。不负委任。云南游击陈得功、都司安如嵩。著查明如未带兵来楚。即咨该省督抚、饬调来楚。以资差遣。连日据侍郎吕贤基、太常寺少卿雷以諴、条奏军务各摺片。多有可采之处著摘要钞给该大臣等阅看。将此由六百里谕知徐广缙、台涌罗绕典、张亮基、常大淳、骆秉章、并谕向荣、双福、鲍起豹、苏布通阿、福兴、知之。　　

○以明年重与恩荣筵宴。赏予告大学士潘世恩。御书扁额。曰琼林人瑞。　　

○调陕西提督福珠洪阿、仍为江南提督。江南提督双福、为湖北提督。乌噜木齐提督桂明、为陕西提督。　　

○命江南徐州镇总兵官张殿元、留署广东潮州镇总兵官。以两江督标中军副将程三光、为江南徐州镇总兵官。　　

○赏顺天等省乡试年老诸生于学乾等七十八人、举人副榜有差。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之七十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。十二月。丙子朔上诣大高殿行礼。　　

○谕军机大臣等、徐广缙、张亮基奏、请由湖北设立粮台一摺。前因广西贼匪、窜出湖南。降旨令湖南分设粮台并命程矞采、专办粮台事务。现在贼由湖南。复窜湖北。该督抚等已派衡永郴桂道张其仁。带同各粮员随营前往。所有军营粮台。自应移设湖北。惟此时武昌被围。徐广缙、驻劄尚无定所。粮台应设何处。著徐广缙、常大淳、张亮基、会同酌量办理。仍著程矞采。前往总司其事。务须择地安设。兑收转运。均能便捷。无误各路支应。将此由六百里谕知徐广缙、常大淳、张亮基、并传谕程矞采知之。　　

○又谕、张亮基奏、访闻长沙府属之浏阳、醴陵、益阳、甯乡、宝庆府属之邵阳、新化、武冈、辰州府属之溆浦、岳州府属之巴陵、平江、临湘、澧州属之安福、永州府属之道州、东安、永明、江华、衡州府属之安仁、桂阳州属之临武、蓝山、均有土匪。纠党劫掠。请假以便宜。宽其文法。及时惩办等语。昨据徐广缙奏、土匪晏仲武等、谋劫饷鞘。已派邓绍良带兵剿办。此股谅不难扑灭。前有人奏、浏阳县东乡会匪周国虞等设立徵义堂名目。意图句结。已有旨。饬令密查妥办。此项会匪。蓄谋日久。人数众多。闻该县知县赵光裕、素得民心。是以伏而未动务须妥慎办理。不可稍涉卤莽。激成事端。现在贼匪窜至湖北。而湖南各属伏莽尚多。徐广缙即日驰往湖北、著张亮基、督饬各地方官。酌量情形。密速查办。有须发兵剿办者。分别办理。准其便宜从事。一切不为遥制。惟各属会匪。潜滋日久。此时查办。仍须各就地方情形。察其轻重缓急。或密与公正绅士妥筹。次第酌办。俾要犯歼捦。匪党解散。地方渐就廓清。方为妥善再据奏、潮勇六千余名近在河西、不服约束。肆扰乡村。现已商同徐广缙、酌量裁撤。随营各勇。每多恣悍不法。节次谕令分别良莠、妥速遣散。此项潮勇。系何人管带。即著徐广缙、张亮基。严饬带勇各员。迅速解归原籍。仍须设法资遣弹压。勿令沿途滋事为要。将此由六百里各谕令知之。　　

○以甘肃巴里坤镇总兵官业布冲额、为乌噜木齐提督。调直隶正定镇总兵官经文岱、为甘肃巴里坤镇总兵官。以署广东潮州镇总兵官张殿元、为直隶正定镇总兵官。　　

○停运湖南、湖北、被扰州县、本年新漕。　　

○修山东登州水师战船。从巡抚李僡请也。　　

