<!-- { "loadSidebar": true } -->
○办理江北粮台江甯布政使杨能格奏、浦营退守六合。扬州情形危急。咨会总兵官毛三元、扼守要隘。得旨。观汝咨会毛三元、严截兵勇。想汝此时。必以护饷为祠。出城登舟。何胆怯若是。大员尚如此慌张。无怪乎居民纷徙。保护军械粮饷。忌无委员可派。六合后路。汝应帮同驻守将官。协力防堵。勿得稍存膜视。　　

○以防剿福建建甯窜匪不力。革署总兵官林向荣职。仍留任。都司奎龄、革职逮问。游击戴庆吴、守备邱寿昌、刘朝清、同知顾清濂等、均革职。留营效力。　　

○以克复湖北麻城、黄安二县城。赏副将杨得武、巴图鲁名号。三等侍卫忠龄、头等侍卫。在大门上行走。同知学润、都司张明汉、守备万凤书、防御双寿等、花翎。知县盛典等、蓝翎。余升叙有差。　　

○壬申。谕内阁、玉明奏、复勘河道、酌拟办理一摺。永陵草仓河身。初经挑穵。沙土松浮。亟应妥为修理。所有添钉木桩、编列笆障各事宜。著照所议。于明年三四月间。敬谨筹款办理。其小桥以东河道。并著于明春挑穵疏通。一律钉桩编笆。以臻妥善。另片奏、察看福陵引河。请毋庸挑穵等语。福陵引河。既据该将军查系水流故道。恐挑穵后。引动浑河大溜。直冲西北。即著毋庸挑穵。以循旧制。　　

○又谕、玉明奏、永陵地面。请添设堆房。派兵驻守等语。永陵北面地方空阔。稽察难周。著照所请。添设堆房四处。酌派官兵。常川驻守。并原设堆拨四处。分段梭巡。即令八旗防御。每旗二员。按月轮流值班。并派左右翼长。互相稽查。责成该总管。随时查察。以昭慎重。至所称、照山周围红桩。年久失修。即著派员敬谨查勘。妥为修补。并将酌定章程具奏。　　

○又谕、何桂清等奏、请将关税暂增额外盈余银两、尽收尽解一摺。前经何桂清等奏、江海关税。每年于正额盈余外。约可加增额外盈余银十二万两。拨充军饷。不作永远定额。兹据奏称、此项额外盈余。自七年六月起。至本年五月底止。一年期满。共收银十万余两。核与奏明约定数目。计有短绌。委因地方用兵。货乏来源。路多阻滞。尚非稽徵不力。此项额外盈余银两。著准其尽收尽解。以昭核实。　　

○又谕、镶黄旗汉军奏、查明已故大学士裕诚、承继伊弟头等侍卫裕祥之子堃林为嗣。仅据裕祥在旗呈明。并未报部有案。裕诚长子庆林之妻萨尔吐克氏、守节二十余年。例应立继。始符定制。援照部覆。请旨办理等语。萨尔吐克氏、系裕诚长媳。守节有年。著准其将伊夫堂弟乾清门二等侍卫岳林之子克昌、承继为嗣。即为裕诚长孙。堃林业经为裕诚穿孝。仍著承继为裕诚之次子。并遵前旨。俟及岁时。由该旗带领引见。至将来承袭裕诚一等公爵。著以克昌拟正。堃林拟陪。奏明请旨。　　

○谕军机大臣等、朕于六月间。召见兴京城守尉额图珲、据奏奉天木植颇多。曾谕令该员留心采办。以备万年吉地工程之用。近闻该处木植。多系灰松。不能耐久。并据庆祺奏、该员等因盛京修理工程。在边外山场。找获松树二千余株。拣选梁柱大木。仅二十余件。余皆不堪工用。所有前谕额图珲、采办木植之处。著毋庸议。将此谕令玉明知之。　　

○又谕、据德兴阿奏、浦营军溃。自请从重治罪。并鞠殿华奏、督兵大臣、病势沉重各一摺。披阅实深焦灼。浦口既已失利。悍贼全趋北岸。六合以东。万分危急。速宜收拾溃兵。先扼六合。力保仪扬。再图攻复浦口城池。支撑大局。冯子材等、赴援之军。皆属精锐。和春又添兵二千名。过江协剿。著德兴阿等、妥为调度。复振军声。此时德兴阿、病势颇重。深恐精力不支。著鞠殿华、善为保护。并著与德兴阿商酌。在该营镇将中。择其谋勇兼长。堪胜帮办者。奏保一员。候旨简派。如德兴阿病情沉重。精神瞀乱。即著鞠殿华、遴员保奏。至江浦孤城。是否尚能固守。浦口溃散各员。如何下落。伤亡弁兵若干。著一并查明具奏。将此由六百里加紧各谕令知之。　　

○以太常寺卿察杭阿、为内阁学士、兼礼部侍郎衔。兼管太常寺事务。　　

○以江南浦口军营失利。拔钦差大臣德兴阿、花翎。与帮办军务提督鞠殿华、均革职留任。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百六十三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。九月。癸酉朔。谕内阁、恭亲王奕第一子。著命名载澂。　　

○又谕、前因浙江衢州告警。张芾饬周天受等、闲道驰援。迨全境肃清。降旨将张芾赏戴花翎。兹据奏称、墨绖从戎。惟当力图报称。且周天受被劾之款。犹奉旨查办。未敢滥窃宠荣。益增罪戾。请将前赏花翎撤销等语。此次张芾分兵援浙。著有成效。即周天受亦经赏还提督衔。朕权衡赏罚。功罪分明。所有张芾前赏花翎。著毋庸撤销。　　

○谕军机大臣等、胜保奏、留兵防剿怀凤。并拔营南剿。赴滁受抚。请饬袁甲三等、专顾北路各摺片。所筹尚合机宜。定远、池河、该大臣均已派员带兵前往。其怀远偪近贼垒。酌留龙泽厚等督兵驻劄。游击唐玉辉等、堵剿凤阳之贼。胜保已拔队南征与翁同书会商攻复庐州。怀凤各军、仍由该大臣兼顾。袁甲三著专顾徐宿捻匪。以固北路藩篱。至李兆受投诚一事。果能献出滁城。于皖北军务有益。况现在浦口失守。群贼东趋。德兴阿军营、退守六合。情形甚为吃重。胜保此行、可谕令李兆受、乘此多事之秋。剿贼立功。必膺重赏。看其能否即献滁城。并为胜保前驱。诚心效顺。现在徐州窜匪。已入豫东二省。虽经团勇击退。而匪踪奔突靡常。实有防不胜防之患。胜保既责成徐广缙、调度怀凤军务。并仍自行兼顾。袁甲三专力埽除徐宿捻匪。毋烦南顾。更属得力。胜保与袁甲三虽各专责成。仍能统筹缓急。不分畛域。所谓师克在和。朕实有厚望焉。将此由六百里各谕令知之。　　

○又谕、张芾奏、皖南军情紧急、请饬调统兵大员、回防协剿一摺。福建贼匪、回窜江西。复由德兴东犯、皖南。浮梁之贼、亦屡图内犯。婺、祁、密迩贼氛。徽防万分吃重。该处专恃总兵江长贵一人调度。恐有顾此失彼之虞。总兵周天受久在皖南。情形熟悉。著胡兴仁即饬该总兵、统率所部兵勇。回徽防剿。惟闽省建郡。亦当攻剿吃紧之时。著即飞咨曾国藩、庆端、饬令李定太、饶廷选、迅速剿办。毋稍松懈。将此由六百里谕令知之。　　

○又谕、黄宗汉奏、新安县地方。因＜口英＞夷张贴伪示。练勇击伤夷兵。该夷辄攻入县城。经兵勇击退等语。夷人与练勇构衅。正可藉此激励民心俾该夷知所儆畏。断不可官为阻遏。署知县王寿仁、失守城池。著查明参奏。疏脱监犯、及伤亡兵勇。并著查明分别办理。另摺奏、大局已形决裂、办理尚无把握一摺。该大员嘱令绅士伍崇曜等、向该夷说合。据云非交现银一半。其余认利、分年扣完不能出城。是该夷占踞省城。藉此挟制。断非口舌所能争胜。现在桂良、花沙纳、已抵上海。俟与该夷会晤再定办法。此摺已钞寄桂良等阅看矣。至西江、北江、及灵山等处。不下二十余州县。土匪滋扰。著即督饬带兵各员、赶紧攻剿。内地安谧。庶可专办夷务。所需军饷。尤须设法筹办。毋使缺乏。以后办理情形。仍著随时驰奏。以慰廑念。将此由六百里密谕知之。　　

○又谕、扎拉芬泰奏、会议夷案、业有就绪一摺。此次俄夷使臣、行抵塔尔巴哈台会议情形。昨已据明谊详细陈奏。所许兴修房屋。令华商贴补。并以茶抵补各款。均尚妥协。已谕明谊即行照办。并令速立合同条约。以免另生枝节。兹据扎拉芬泰奏、所存夷货。须俟该城、传集夷商勘估再定抵茶价值等语。亦著照办。即可将此案迅速议结。至伊犁与该夷通商之处。亦应妥为弹压。勿令别滋事端。其余未尽事宜。并著该将军与明谊、妥协筹议。以靖边防。将此谕令知之。　　

○署闽浙总督庆端奏、援军克复福建浦城县城。报闻。　　

○以湖南绅民捐输军饷。永广浏阳县学额六名。湘阴、清泉、新甯、三县各五名。醴陵县四名。益阳、攸、祁阳、三县各三名。甯乡、巴陵、平江、衡阳、衡山、沅陵、辰溪、武陵、龙阳、九县各二名。湘乡、安化、茶陵、耒阳、邵阳、武冈、新化、溆浦、桃源、芷江、麻阳、保靖、龙山、会同、石门、慈利、永定、十七州县各一名。　　

○以克复安徽太湖县城。副都统多隆阿、总兵官鲍超、下部议叙。赏守备易德荣、王俊秀、花翎。余升擢加衔有差。予阵亡游击邹祥杰、都司胡镇南、守备唐克举、萧新胜、张朝武、李发益、黄星辉、李得胜、雷洪贵、千总吴延春、把总聂秀峰、外委陈国洪等、祭葬世职加等。马甲德贵等、赏恤如例。　　

○甲戌。谕军机大臣等、德兴阿浦口失利。收拾溃军。力扼六合。东路甚为吃重。本日据杨能格奏、亲赴邵伯。截留溃军。搬运粮台。虽贼踪未遽窜至扬城。而人心不免震动。恐其纷纷迁徙。必致土匪乘机窃发。自启乱萌。何桂清现赴苏州。会办夷务。著即派明干大员、驰赴扬州。会同藩司杨能格、督饬该府县在城弹压。使居民安堵。以靖内患。此时德兴阿、既未能分兵保护扬郡。和春又远在江南。何桂清于常镇一带。如有可拨之兵。即著酌拨赴扬。以资防守。并著邵灿、庚长、于河漕两标内。拨兵前往。协同守御。粮台银米。已移至邵伯。著杨能格加意防护。并赶紧制备军装火药器械等项。接济德兴阿军营。毋误要需。将此由六百里谕知何桂清、邵灿、庚长、并传谕江甯布政使杨能格知之。　　

○浙江巡抚胡兴仁奏请、浙省武闱乡试。展至明年二月举行。下部知之。　　

