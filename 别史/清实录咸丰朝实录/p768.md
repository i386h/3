<!-- { "loadSidebar": true } -->
咸丰九年。己未。二月。壬戌。谕内阁、直隶总督庆祺。由庶吉士授职部曹。洊升卿贰。咸丰四年。由仓场侍郎。带兵在独流镇等处。追剿粤匪出力。赏加勇号。擢任西安盛京将军。上年六月。调任直隶总督。宣力中外。懋著勤劳。正资倚畀。昨据奏称感冒风寒。当经赏假半月调理。方冀病痊销假。遽闻溘逝。悼惜良深。著加恩追赠太子太保衔。照尚书例赐恤。准其入城治丧。任内一切处分。悉予开复。应得恤典。该衙门查例具奏。伊子翰林院庶吉士延煦。著俟百日孝满后。由宗人府带领引见。候朕施恩。以示优恤荩臣至意。寻予祭葬。谥恭肃。　　

○又谕、乐斌奏、陕西省应发恤赏等银、请照原定限期、分年筹发等语。陕西旗绿各营。出征伤亡官兵。应领恤赏祭葬等银。前经该省议定分年给领。兹复议概行缓发。恐该兵丁家属。生计愈艰。不足以示体恤。且与抚标及西安城守营、现办章程。亦未画一。著曾望颜、即饬该藩司、仍照原定限期。按年筹解各营。照数分给。以恤兵艰。　　

○又谕、乐斌奏、请将违例署缺之章京撤回一摺。新疆委署地方员缺。向由陕甘实缺旗员内调署不准以本城驻防人员。委署本城员缺。兹据奏称、新补迪化州知州。现未到任。乌噜木齐都统倭什珲布、辄委本城驻防蒙古印房章京即补同知舒庆署理。已与回避近地之例不符。迨经该督派委会甯县知县伊常阿、前往接署。该都统既称其未能深悉边疆情形。未即饬赴署任。自应暂留学习。何以委令审办要案。尤不可解。舒庆著即撤回。并查明该员曾否年满。照例办理。　　

○谕军机大臣等、本日据僧格林沁、递到庆祺密摺一件。据称、天津为全局攸关。且当南漕北上之际。未便轻于议战。如夷船驶到。宜先示羁縻。派员迎至拦江沙外。与之理说。仍令往上海互换和约。傥肯回帆。即可毋庸启衅。如竟闯进内河。再当观衅而动。所见甚为详慎。著僧格林沁会商文煜。豫派委员。如果该夷船到。即往拦江沙外。与之埋论。勿令驶入内河。其理论之词。照庆祺所拟。亦尚宽严得体。惟所派之员。据庆祺所奏、不令绅士出面。固为周到。但派委官员。亦应详慎遴选。上年派委各员。如卞宝书等、既已慑于夷酋之狡悍。且与之习熟。恐为夷人所玩视。此次著另选明干有才之员。派往理谕。以免贻误。庆祺摺著发给阅看。将此谕令知之。　　

○又谕、前因增庆等奏、查看海口情形。拟请择要设防。当经谕令僧格林沁等、覆加酌核。有无可以删减。妥议具奏。本日据僧格林沁奏称、奉天海口。果能节节设防。诚属周妥。惟恐兵分力单。且炮械亦不敷分拨。自应扼要布置。以期得力等语。著照该大臣所议。所有没沟营海口以上之田庄台地方。著增庆等、派兵于两岸扼要处所屯劄。安炮筑垒。严密设防。并体察兵力、及所存军械。如果足敷分布。即分作两层布置。傥兵力军械。俱有不敷。即可统归一处。其余口岸。无须安营筑垒。仍酌派游兵。设伏哨探。遇有警动。再行相机办理。至牛庄本在议添通商海口之列。现虽未换和约。或夷船遽行驶到。自应拣派妥员。明白开导使其不至骚扰。一面将详细情形驰奏。不得遽行用武。致令该夷有所藉口。其余一切事宜。俱著照僧格林沁所议、妥为办理。原摺著钞给阅看。将此由五百里谕令知之。　　

○又谕、本日已有旨、授恒福为直隶总督。并令驰驿即赴新任。无庸来京请训矣。僧格林沁现驻天津。办理海防。所有筹画饷需。及弹压地方。一切事宜。皆与总督商办。恒福接奉此旨。即将巡抚印务。移交新任巡抚瑛棨接办。该督即驰抵天津。会办防务。毋庸听候部文。致稽时日。将此谕令知之　　

○又谕、本日据官文等奏、请调取西丹并筹备战马一摺。业经由四百里谕加奕山、令其挑选枪箭娴熟、堪资得力者。凑足一千名。即文该协领巴扬阿、管带赴楚。其请调战马一节。因现在大凌河马匹。无可再拨。各城劝捐。亦恐无此力量。亦已谕知奕山、如不能凑足二千匹之数。即酌量减少。其或捐或买。再由该将军酌办矣。该大臣等、所筹备之银二万两。即可饬令委员、随同派出之巴扬阿、裹带。前赴黑龙江。以便发给西丹等整装之用。所请调四川、山西、陕西、兵饷。业经分别寄谕各该督抚、迅速拨解。其闽饷一节。已谕令户部改拨矣。将此谕令知之。　　

○又谕、官文等奏、请拨西丹并筹捐战马赴楚一摺。楚省现筹并力东征。其得力堪战之马队。不足千名。教练马队。亦恐缓不济急。东三省骑兵。素称勇鸷。请饬调取西丹一千名。据称、已筹备银二万两。派现在军营之协领巴扬阿、裹带前往黑龙江。交奕山查收。为此项西丹整装之费。黑龙江马队。固称得力。惟新挑之西丹。是否堪以出阵。著奕山认真选择。如实有枪箭娴熟、堪资得力者。即著添足一千名。交巴扬阿管带赴楚。毋稍迟误。至请调战马二千匹一节。据称、即在本地各城劝捐。或在大凌河马群内拨给。现在大凌河马匹。已属无可再拨。各城劝捐。亦恐无此力量。湖北带往银二万两。除发给西丹整装外。若再采买马匹。亦恐不敷。著该将军酌量办理。如不能凑足二千匹之数。即行酌减。亦无不可。将此由四百里谕令知之。　　

○以河南巡抚恒福、为直隶总督。河南布政使瑛棨、为巡抚。甘肃按察使祥裕、为河南布政使。甘肃候补道恩麟、署按察使。　　

○癸亥。谕内阁、和春奏、带兵大员战功卓著等语。江南提督张国梁、带兵剿贼以来。时阅数载。勤劳茂著。上年扬州、仪徵、失陷。该提督渡江援剿。于两旬之闲。先后收复。旋即回军攻克溧水。实属调度有方。著加恩赏给三等轻车都尉世职。广西右江镇总兵李若珠、每战必先。素称勇敢。此次随同张国梁克复仪扬。并于江甯镇等地方、夺获贼垒。毙贼多名。亦属著有劳绩。著加恩赏穿黄马褂。以昭懋赏。　　

○谕军机大臣等、桂良等奏、探闻夷情坚欲进京一摺。并钞录新闻纸呈览。据称、控闻口□额酋现在香港。专候新公使口□普噜嘶、同赴上海。即送其进京。未进京之先。不必议办粤事等语。是该夷入京之志甚坚。桂良等能否阻止。尚未可定。僧格林沁到津以后。存置自已周密。仍著勤加侦探。严行防范。昨因庆祺密摺、所陈不为无见。谕令该大臣商同文煜。豫为筹办。想亦定能领会。所有桂良等原摺、并进呈新闻纸、均著钞给阅看。将此密谕知之。　　

○命甯古塔副都统富明阿、帮办钦差大臣和春军务。　　

○以克复江苏溧水县城。并连复扬州仪徵府县二城。总兵官王浚以提督用。副都统多廉、富和、托克通阿、下部议叙。赏总兵官张玉良、提督衔。参将张朝纲、游击邹占魁、防御喜昌、骁骑校哲音阿等、花翎。披甲贵春等、蓝翎。余加衔升叙有差。　　

○予江南浦口等处阵亡把总王台山、赖登龙、安徽浍北陈亡委参领鄂奇尔、都司黄淩云等、祭葬世职。练总文生郑化南、赏恤如例。　　

○甲子。谕内阁、步军统领衙门奏、捐复典史李馥湘、以被参冤抑等词。遣抱赴该衙门具控。著交有凤、王庆云亲提人证卷宗。秉公研讯。按律定拟具奏。前任四川彭水县知县福奎、试用道赵友泰、均著撤省、交该将军等审明。福奎是否捏报胜仗。冒领饷银。并有无劝令李馥湘息讼情事。赵友泰等、承审此案。如何勒令另具亲供。一并讯取确情。据实具奏。　　

○又谕、恒福奏、皖捻窜扰归德府属、阑入甯陵县城、旋即克复一摺。安徽亳州捻匪。聚众窜扰豫疆。经归德府知府孙鸣珂等、督兵堵剿。该匪恃众西窜。于本月十一日。扑至甯陵县属沟香集地方。知县龙德照、率勇击退。毙匪十余名。并救出难民、夺获车辆甚众。是夜贼复分三股麕至。龙德照奋勇督战。因城池残破。遽被逆匪阑入。该县骂贼不屈。登时被害。十二日辰刻、孙鸣珂等、援兵悉至。毙匪甚多。立将城池收复。著瑛棨严饬将士、将此股败匪。迅速扑灭。毋任蔓延。　　

○以河南甯陵办团出力。当五品军功武举史演龙、蓝翎。以千总用。　　

○以剿匪迟延。革河南南阳镇总兵官邱联恩职。责令带兵效力。　　

○予河南甯陵御贼殉难知县龙德照、祭葬世职加等。建立专祠。五品军功何钧、赏恤加等。　　

○乙丑。谕内阁、醇郡王奕譞、于三月初八日分府。著在内廷行走。仍在上书房读书。　　

○又谕、曾国藩奏、官军驰抵南康剿匪大胜、攻克新城墟等处贼巢、并赴援信丰一摺。逆匪自攻陷南安之后。聚众数万。由南康直犯赣州。占踞新城墟、及池江地方。正月十七等日、萧启江、令管带田勇之知县周庆榕等、设伏诱贼。分路截击。杀贼甚夥。正鏖战时。又到悍贼七八千名。我军奋力死战。又将匪众击败。攻克新城墟贼巢。除田勇斩获不计外。楚军毙贼二千余名。生捦二百十名。阵斩伪渠帅等贼目多名。二十日、进攻池江贼巢。计毙贼三百余名。生捦十九名。二十四日、官军仍伏兵诱贼。轰毙多名。立将池江、小溪凤凰城、长江墟等处贼巢。一律焚毁。剿办尚属认真。著曾国藩饬令萧启江等、迅解信丰城围。以图克复南安。毋稍迟延。　　

○以贵州大定协副将米兴朝、为福建汀州镇总兵官。　　

○以克复安徽婺源县城。署提督周天受、总兵官江长贵、李定太、下部优叙。赏守备江长泰、花翎余升叙有差。　　

○以楚军援剿江西贼匪出力。赏游击刘光明、王华国、都司贺国秀、朱宽义、贺长春、守备王春华、朱德树等、花翎。从九品张恒祥等、蓝翎。知府王勋等、加衔升叙有差。　　

○以福建龙岩州城被贼窜陷。革道员英朴、知州福增职。　　

○以剿匪迁延。革福建汀州镇总兵官豫祺、副将王捷元职。并逮问。　　

○予安徽婺源阵亡守备赵国兴、江西南康阵亡都司龙复胜、朱华清、黄日胜、把总洪复胜、外委涂清贵等、祭葬世职。　　

