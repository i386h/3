<!-- { "loadSidebar": true } -->
○又谕、据胜保奏、行抵济源、探明贼踪一摺并片陈郝光甲迁延情形。据称、于初二日拔营。徒步裹粮。径抵济源。适该逆围攻县城。闻大兵已到。即时西窜。幸未失守。现在胜保、与善禄、西淩阿、分路进剿。而该逆已窜入垣曲。且贼首伤而未死。匪党尚有数千。更恐分股窜突。抢掠裹胁。又成巨患。山西省筹办防堵。如封门山等处。有险可恃。竟被贼匪冲过。可见该省办理。全无实际。胜保现已赏加都统衔。统兵追剿。事权必须归一。所有各路大营追剿官兵。俱著准其调遣。以专责成。山西本省将弁兵丁。亦准酌量调拨。如有若郝光甲之不遵节制。迟延贻误者。即行严参治罪。山西兵力太单。哈芬又未悉贼情。恐其布置不能周密。胜保、善禄、西淩阿、等既分两路追剿。务须设法绕出贼前。或飞咨哈芬、令将何路官兵。调至何处。庶可前后夹击。不至纵贼四窜也。将此由六百里加紧谕令知之。　　

○又谕、本日据郭梦龄奏、贼匪西窜、扰及垣曲、亟请添派重兵、赴晋剿堵一摺。舒兴阿现驻河南府城。著即就近派委镇将大员。统带官兵。由平陆之茅津渡。星驰前往应援。与胜保等合力夹攻。总须抄出贼前。不令窜入平阳蒲绛一带。此股贼匪。败窜之余。迅束兜围。可期扫除净尽。总兵郝光甲、与乌勒欣泰、先由讷尔经额、派往追捕。该总兵等由何路进兵。即著该督饬令飞速前进。毋稍迟误。其黄河渡口。有珠克登带兵巡防。仍当严密侦察。潼关一带。与山西河南毗连。均须加意防守。不可稍有疏虞。将此由六百里加紧谕令知之。　　

○又谕、本日据哈芬奏、太行一带。布置周妥。该抚启程。折回阳城。据该抚所奏、二十七日。即探闻济源之白莪村。有贼匪四五百名盘踞。尚在怀庆城围未解之先。据称、飞咨讷尔经额、拨兵往剿。何以垣曲尚无准备。该抚此次所报。仅防阳城各隘。于垣曲防守。并未叙及。是又堕逆贼避实击虚之诡计。现在本省兵力。不能分拨出剿。该抚已抵阳城。急应前往扼要地方绕出贼前截击。万不可稍涉迟延。再有贻误。山西素鲜土匪。逆党骤难煽胁。惟民情素懦重身家而怯战斗。若地方官闻警惊惶。先将眷属迁移。必致居民纷纷逃避。著该抚严谕各属地方文武。联络绅民。悉力防御。但能固守城池。援兵一到立可歼除。此即坚壁御寇之善策。泽州府在籍御史王遹昭、闻其倡办团练。颇有成效。即传旨谕令督率练勇。商同本籍绅士。妥为保卫。潞安一带。防守亦关紧要。傥贼匪由泽潞一带。分路窜入。蔓延更不可问。署臬司郭用宾、现驻太行即责成严防不可稍有疏失。哈芬远在省南。所有省城一切筹防。著该藩司、即督饬文武员弁。并与特派帮办之前任太仆寺少卿徐继畬、及前任鸿胪寺卿贾克慎、前任内阁侍读学士郭景僖等、商同办理。总以镇定人心为要。若官眷先移。以致民情摇惑。即著严参重治其罪。河东道张锡蕃、垣曲县知县晏宗望、是否先期逃避。著该抚与该藩司、一体严查。傥有弃城先遁情形。即著革职拏问。按军法从事。断勿姑容。防守隘口各官兵。是否遇贼即溃。亦著查明具奏。蒲解等处。偪近陕省。尤应亟筹堵御。著即知照舒兴阿、张祥河、饬令派防文武一体严查。至胜保进剿赴晋之兵。应需粮饷。著该抚与该藩司、即饬承办粮台之员随时接济。毋稍缺乏。将此由六百里加紧谕知哈芬、并传谕郭梦龄知之。　　

○帮办军务都统衔内阁学士胜保奏、追剿西窜余贼。请饬山西抚臣及统兵各大员。拨兵截剿。得旨。惟有速速追剿。勿使余烬复然。况晋省富庶又密迩畿疆。情形紧要之至。无论各路军营。及山西本省弁兵。俱准汝调遣。方能得力。又奏、总兵官郝光甲、不遵调度。批。郝光甲既是有意迁延。汝可随后据实参来。　　

○漕运总督福济奏、遵议皖省请拨票盐十万引。招商贩运章程。每引缴盐价拨费等项银。二两有奇。应完正杂课银。全数在皖缴纳。以济军需。下部议行。　　

○以刑部左侍郎恒春、兼正黄旗汉军副都统。　　

○命候补总兵官万飞鹰、赴江西本籍。交巡抚张芾差遣委用。　　

○以剿办安徽颍州府捻匪出力。赏知州张清元、游击朱连泰、花翎。守备袁学忠等、蓝翎。并升补有差。　　

○以盘获从逆贼犯。予陕西知县唐霈霖等议叙。　　

○辛巳。太宗文皇帝忌辰。遣官祭昭陵。　　

○谕内阁、朕惟致治之方。安民必先察吏。各省府厅州县。皆系亲民之官。如能戢暴安良。留心教养。俾小民咸趋正业。何至惑于邪说相习为非。自军兴以来。被贼滋扰地方。固因奸民煽乱。亦由吏治废弛酿成巨患。即有一二循良之吏。力求整顿地方者。或因资格较深。循例迁擢。又或因该管上司调署他缺未能久于其任。致令司牧之官。视职守为传舍置地方利弊于不问。民风何由而淳。吏治何由而饬。现在被兵省分。疮痍未复。亟须廉明之吏。拯我群生。著各该督抚、察看该省紧要缺分。及凋敝之区慎简贤员。俾令弹压抚绥。力图补救。如果抚驭有方。著有实效。即行奏请给予升衔。仍留本任。数年之后。政成报最。朕必破格施恩超迁不次。其余各直省地方。并著各该督抚等、随时体察。如有人地相宜。不须更调者。亦可奏请加衔留任。俾得尽心民事。兴利除弊。日起有功。朕将求才于循吏之中。备他日封疆重寄。其各勉图报称。以副朝廷任官惟贤之意。将此通谕知之。　　

○又谕、僧格林沁等奏、请将管带三盟官兵之贝勒改派等语。喀尔喀贝勒布彦巴达尔呼、于上年承袭贝勒。未经阅历公事。系初学当差。于管带兵丁要差。不甚相宜。著即照所奏。改派乾清门行走之二等塔布囊布彦图、乾清门行走之三等塔布囊多尔济拉布坦。布彦图、著分管喀拉沁三旗官兵。多尔济拉布坦、分管土默特两旗官兵。仍著将三盟官兵。交额外侍郎拉木棍布扎布、总管那敷德等、妥为训练。勤加操演。并木兰马场内禽兽。均准其自行枪射。俾娴技艺。所请收好帐房。支搭席棚存身之处。著不准行。　　

○又谕、昨有旨、令该部酌增河南怀庆、及开封、许州各学额以示优奖。因思上年广西桂林、湖南长沙各省城。先后被围日久。均能竭力捍御转危为安。该处士民。志切同仇。深明大义。自应一体破格施恩。以昭激劝。所有广西桂林、湖南长沙、府县学额。著该部一并查明。酌拟加额名数具奏。　　

○钦差大臣大学士直隶总督讷尔经额等奏、余匪溃窜入山。派兵追剿。得旨。昨已有寄谕矣。据郭梦龄奏、垣曲被贼窜入。河北大局。朕不放心。卿等更不可稍存自矜之志。庶期有成也。　　

○贵州学政黄统奏、请饬直省坚定民志。协守城池。得旨。所见极是。已屡降谕旨矣。　　

○壬午。上诣奉先殿。寿皇殿行礼。　　

○遣官祭昭忠祠。　　

○谕军机大臣等、前因贼匪窜入垣曲、谕令胜保善禄等、设法绕出贼前。合力夹击。并令各路进剿官兵。俱准胜保调遣。本日复据郭梦龄奏、贼匪于初五日。由绛县窜至曲沃县地方。偪近平阳。现在府城内。存兵仅二百余名等语。该府为太原屏障。关系晋省全局。贼踪剽急。若令其沿途抢掠裹胁。踞险负嵎。或又筑垒掘濠。施其故智。攻剿更觉费力。胜保、善禄等、分路紧追。谅不至稍有迟缓。郝光甲现由泽州翻山迎击。不知现抵何处。著胜保统筹全局。何路可以设仗。何路可以迎击。何处官兵。可以就近调拨。酌量妥速布置。务须设法绕出贼前。合力夹击。万不可任贼纷窜。致有蔓延。前曾谕令托明阿、统兵驰往夹攻。此时谅亦行抵晋境。其应如何扼要堵截之处。并著胜保随时知照。此股西窜贼匪。人数尚多。总以及早扑灭为要。本日据哈芬奏、怀庆贼匪。该大臣等、原拟于七月二十九日卯时出队进攻。该逆已于二十八日全行逃窜。二十九日始行知觉。俱系已空木城等语。著胜保查明。据实覆奏。将此由六百里加紧各谕令知之。　　

○又谕、寄谕钦差大臣湖北提督向荣等、有人奏、逆首杨秀青、妖幻自恣。被雷击其木人。惊眇一目又金陵城中人民、日夜望大兵入城。各藏白布白线。以备临时改装投首。贼营瘟疫盛行。食尽无资。西北一带。贼兵甚少。每城垛不过一二年老之贼。城内真长发贼。不及千人。郴桂一带。穵煤人夫。甘心从贼者。不过万人。其余皆胁从难民等语。逆匪久踞金陵。如果长发真贼。为数无多。被胁难民。亟思投首。该大臣等、即可督率兵勇。设法乘机攻剿。傥能克复金陵。则镇江扬城之贼。自必闻风胆落。又有人奏、扬城克复之后。贼既不能安踞长江。金陵会剿之时。更须防其分头溃窜。宜于池太各属。扼要严防。庶不致乘虚窜扰等语。并著该大臣等、统筹全局。毋稍疏忽。原摺二件。均著钞给阅看。将此由六百里谕令知之。　　

○又谕、本日据郭梦龄奏、贼非窜至曲沃县境、又据哈芬奏、带兵往剿一摺。贼匪由豫窜入垣曲。兹复于初五日。由绛县窜至曲沃县地方。偪近平阳。该府为省城保障。城内存兵仅二百余名。实形单弱。著哈芬、迅即统带弁兵。兼程驰赴扼要地方迎剿。杜贼北窜之路。毋得稍有延误。现在胜保、善禄等、统领大兵。分路紧追。郝光甲由泽州翻山迎剿。该地方文武、及绅民人等、如能于贼过处所。登陴固守。即各村庄。亦皆团练自固。则贼匪前无可掠。后有追兵。当不难立即殄灭。著哈芬、郭梦龄、即行剀切晓谕各属城乡绅士商民。慎勿惊惶纷纷迁徙。务宜安静固守。自相保卫。若地方官有移眷先避。弃城不守者。即行按律严参。重治其罪。并严饬曲沃、及平阳城内、文武兵民。同心守御。以待援兵。太原省城。即责成郭梦龄、会同徐继畬、与同城官绅兵民人等。密为防范。严查奸宄。总以镇静安定人心为要。将此由六百里加紧谕令知之。　　

○又谕、据郭梦龄奏、贼匪窜至曲沃县境、平阳府闭城防守、省垣戒严一摺。著讷尔经额、即饬官兵。赶紧翻山前进。合力攻击。正定近界山西。并著迅派将弁。带兵由获鹿一带。入山往援。可期速到。该大臣即酌量调拨。移远就近。毋稍延误。此股西窜匪徒。人数尚多。总以及早扑灭为要。山西地方廓清。直隶交界。自臻安谧。桂良驻劄保定。系因该大臣督兵出省。派令前往。以资弹压。该尚书于直隶情形。未必遽能熟悉。所有各处防守事宜。仍著该大臣妥筹布置。前调之盛京、吉林、官兵四千名。昨据奏称、已饬令暂行停拨。现在军务未竣。直隶地方紧要。其应如何择要防剿之处。并著该大臣相机调遣。将此由六百里谕令知之。　　

