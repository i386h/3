<!-- { "loadSidebar": true } -->
○又谕、给事中袁甲三奏、豁免民欠、请严除积弊一摺。又另片奏、豁免之后、宜禁止官民锢习等语。据称历届豁免积欠成案。各省因驳饬行查。有迟之数年而不结者。良由本无限期。以致辗转耽延。官吏营私、弊端丛出。若不豫为制防。是竟以加惠之政、遂若辈溪壑之私。尚复成何事体。此次豁免积欠。值清查初蒇。民欠款目。皆已剔清。外司内部。已知确数。势固较然难欺。即近年奏销、在清查以后者。亦不难将徵册串根、核其实欠数目。著各直省督抚将军府尹。于奉到豁免谕旨后。限三个月、即行详晰开单具奏。户部亦即赶紧查明核奏。其银谷款数。稍有未符者。部议时、一面核准。一面将不符之处、行令咨部更正。毋任书吏、藉词驳换。致有需索。至誊黄告示。该地方官、务须遍贴城乡。并将里户豁免实数清单。另刊黏于誊黄之尾。使穷乡僻壤。无不周知。庶几吾民得沾实惠。此后杜积弊于未然。在官当严察其侵那。毋令捏灾递展。豫为巧抵之地。在民当严禁其拖欠。毋令希恩延宕。豫开幸免之门。总期各大吏、共体朕心。俾膏泽无不下究。实有厚望焉。将此通谕知之。　　

○以鸿胪寺卿吕贤基、为工部左侍郎。　　

○庚子。上诣南郊斋宫斋宿。　　

○谕内阁、御史嵩龄奏、请开垦南苑闲地一摺。南苑为我朝肄武之地。春秋搜狝。藉以习劳。祖制昭垂。具有深意。该御史系属旗人。既知从前有禁止开垦之旨、何以冒昧具陈。但见小利。罔顾大体。所奏实属鄙陋。嵩龄著交部议处。　　

○又谕、贵州学政翁同书、奏陈修水利、练水师二条。农田以畎浍为先。戎政以海防为重。水利不常修。则灌溉之区。转多壅遏。水师不豫练。则巡缉所至。未尽肃清。亟宜实力讲求。策颓振怠。著直省各督抚、于境内应修塘堰陂障。认真修复宣潴。以除害为兴利之要。其沿海地方。务当督率水师将弁。将炮械船只。加意振新。随时训练。俾沟洫治而井里皆丰。岛溆安而萑苻悉靖。朕于该大吏有厚望焉。将此通谕知之。　　

○谕军机大臣等、有人奏、贵州贵阳府知府廖惟勋、才本平庸。性工钻刺。该省苗匪滋扰、重案叠出。该府在镇远府任内、于地方绅耆、控告多案、概置弗理。以致匪势日张。劳师剿捕。该府谋调首府、反得置身局外、巡抚乔用迁复以审办逆匪出力、叠次为请议叙等语。著张亮基、于路经贵州之便。按照摺内所奏各情。沿途严密访查。据实具奏。不准稍有隐饰。原摺著钞给阅看。将此谕令知之。寻奏、廖惟勋、颇有清声。并无钻刺之处。惟才具平庸。因循宽纵。得旨。来京引见。　　

○辛丑。祈谷于上帝。上亲诣行礼。　　

○宣宗成皇帝初周年忌辰。遣恭亲王奕诣暂安寝殿行礼。　　

○诣寿皇殿、行初周年礼。　　

○诣寿康宫、问皇贵太妃安。　　

○诣关帝庙拈香。　　

○谕内阁、讷尔经额奏、拏获图免粮租、敛钱聚众人犯、究出营求贿嘱各情。并钞录摺稿呈览一摺。又片奏、妇女夥控、显有刁徒唆讼等语。案关营求陈奏。必应彻底根究。著讷尔经额、即将现获人犯丁大观、林四、徐文兴等、解交刑部严讯究办。其在部当差之周云会、开设茶馆之宿姓、吏部经承周凤鸣、及吏部厨房雇工之邱玉丕、在句栏胡同住家之秀大、均著步军统领、顺天府、五城、一体严拏务获。交部审讯。案内逸犯陈洛勃、任洛广等、暨敛钱夺犯各犯、均著该督严缉到案。解部究办。除夥控之妇女、毋庸提解外。如有刁徒从中唆使。著该督严饬密查拏究。并将控指索诈差费之州役蔺普、及原拏徐文兴、抢取钱物之差役、一并勒提、解部审办。　　

○湖广总督程矞采奏、本年大计、请矣藩司徐有壬、到任后。展限三月举行。从之。　　

○以祈谷大祀。天气晴和。礼仪祗肃。予太常寺执事官员议叙。　　

○以办理清查出力。予江苏同知何士祁等、加衔补叙有差。　　

○壬寅。上诣大高殿。寿皇殿行礼。　　

○奉皇贵太妃启銮。恭谒西陵。　　

○至卢沟桥、诣龙神庙拈香。　　

○诣皇贵太妃行宫问安。至还宫皆如之。　　

○谕内阁、僧格林沁等、奏参直隶布政使陈启迈、本日由御道旁经过、未经回避一摺。陈启迈、著交部议处。　　

○以恭谒慕陵、行周年大祭礼。免经过之宛平、良乡、涿、房山、涞水、易、六州县。次年额赋十分之三。　　

○是日驻跸黄新庄行宫。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之二十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰元年。辛亥。正月。癸卯。谕军机大臣等、陈阡奏、请裁陋规一摺。据称江西学政按临考试。每府需用棚规。前任学政孙葆元、收受规项。不一而足。现任学政张芾、亦复踵而加厉等语。该省历任学政。是否循照旧章。相沿收受。著陆建瀛、陆应谷、按照摺内所指各情。秉公确查。据实具奏。原摺著钞给阅看。将此各谕令知之。　　

○是日驻跸半壁店行宫。　　

○甲辰。驻跸秋澜行宫。　　

○乙巳。上诣永福寺拈香。　　

○谕内阁、李星沅、劳崇光、向烟奏、请调营员分带楚兵一摺。湖南靖州协副将博春、准升镇筸右营游击瞿腾龙、著署湖广总督龚裕、迅饬该二员兼程赴粤。交李星沅等、酌饬分带楚省官兵。以资策遣。　　

○又谕、李星沅、劳崇光奏、请分局收捐一摺。广东暂开捐输。原为两省剿匪之用。现在广西需费较繁。既据奏该省绅民。及外省士商。捐赀助饷。情形踊跃。若必令赴广东报捐。未免转增周折。著准其于广西省城。设立分局。就近收捐。查照部行章程妥办。　　

○又谕、李星沅、劳崇光奏、查明临事逃避之都司。请旨革职拏问一摺。广西署龙凭营都司谭永德、于贼匪尚未入境之先。即将关防等件、交该营把总看管。先自逃避。迨贼匪窜入龙州。该州知州、被贼掠去。又未能即时救护。所称打仗受伤之处。毫无凭据。显系捏饰。似此丧心无耻。实堪痛恨。谭永德、著革职拏问。交该大臣等、严审确情。按律治罪。寻部议。谭永德、拟问斩监候。业已畏罪自尽。应毋庸议。从之。　　

○谕军机大臣等、据李星沅等驰奏各摺件。已分别明降谕旨。均依议行矣。另片奏、缕陈筹剿事宜等语。解散胁从。诚用兵之良策。然须实在乡愚无知。被贼裹胁者。自宜原其一线。准予自新。其中诈伪情形。必当确加密察。傥系计图内应。探我虚实。或为利所动。暂时投诚。旋即反覆。赏盗之戒。不可不知。据称办理可有端倪。想该大臣等确察情形。不至堕贼奸计。且贼匪近来粮草火药。势将不继。正当趁此机会。官兵全力攻剿。壮练分段兜捦。以期迅就殄灭古人用兵。有以多制胜者。亦有以少击众者。全在相地度机。用人得当。固不必尽出一辙也。现在贼匪究有几股。每股头目。确系何人。前次奏报。均未详悉开陈。朕心甚为悬系。所有前经添调之黔兵一千名。及所请调之广东潮州兵。均著该大臣、迅即分咨飞调会剿。仍当迅速筹办。毋致老师糜饷。坐失事机。昨据乔用迁奏、讯出粤西盗匪股数。并差探情形一摺。钞给该大臣等阅看。其所称贼匪姓名图章暗号。均著严密访拏。悉数侦获。该大臣即分咨云南、贵州、湖南、广东各邻省。分饬各交界地方文武。协力同心。互相堵截。如有贼匪窜往。或各该省土匪、与粤西贼匪句结。一经获讯。得有该匪等股首盗窃真实情形。著各该督抚一面具奏。一面飞咨该大臣等、迅速掩捦。免致迟误。前谕令查闵正凤贻误实在情形。并此外劣迹。著即据实具奏。将此由四百里各谕令知之。　　

○赏跸路经过看守各行宫弁兵半月钱粮。　　

○予广西阵亡都司雷振坤、千总张世成、合永平、把总张彩云石贵、李逢春、马良春、王恩诏、外委张应星、云骑尉薛大经、祭葬世职、额外外委易闰昌等、赏恤如例。　　

○是日。驻跸梁格庄行宫。翼日如之。　　

○丙午。上恭谒泰陵。泰东陵。昌陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○御更衣幄次、冠摘缨纬。诣孝和睿皇后几筵前行礼。躬奠哀恸。王以下文武大臣官员、均随行礼。　　

○御更衣幄次、服缟素。恭谒慕陵。未至碑亭。即降舆恸哭。步入隆恩门。诣宣宗成皇帝几筵前、行周年大祭礼。躬奠哀恸。王以下文武大臣官员、均随行礼。　　

○御更衣幄次、冠缀缨纬。诣孝穆成皇后孝慎成皇后孝全成皇后宝城前行礼。躬奠哀恸。王以下文武大臣官员。均随行礼。　　

○御更衣幄次。服缟素。诣宣宗成皇帝几筵前、行辞奠礼。　　

○赏守护昌陵慕陵。值班官员各一疋。兵丁半月钱粮。　　

○丁未。谕军机大臣等、王懿德奏、由京启程。行至河南。见祥符至中牟一带。地宽六十余里。长逾数倍。地皆不毛。居民无养生之路等语。河南自道光二十一年、及二十三年、两次黄河漫溢。膏腴之地。均被沙压。村庄庐舍。荡然无存。迄今已及十年。何以被灾穷民。仍在沙窝搭棚栖止。形容枯槁。雕敝如前。览奏深堪悯恻。著潘铎、亲往该处履勘。查明从前如何抚恤。是否办理不善。并现在穷黎户口实数若干。应如何设法安插之处。悉心筹计妥议具奏。民生疾苦。地方大吏。必应随时留意。况地近省垣。耳目尤切。该抚自当仰体朕怀。俾中泽哀鸿。得谋安集。庶不负父母斯民之责也。将此谕令知之。　　

○是日回銮、驻跸秋澜行宫。　　

○戊申。孝穆成皇后忌辰。遣官祭陵寝。　　

○吏部以大学士赛尚阿、应定何殿阁请。得旨。著为文华殿大学士。　　

○是日驻跸半壁店行宫。　　

