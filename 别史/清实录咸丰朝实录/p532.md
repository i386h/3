<!-- { "loadSidebar": true } -->
○又谕、向荣奏、芜湖水陆截剿、叠获胜仗一摺。逆贼负固芜湖。节经官军围蹙。副将李德麟、探闻江北神塘河口内贼匪数千。夥并安庆窜下贼船。在泥汊河、荻港一带。窥伺接应。十一月二十二日。李德麟带领红单船。折赴神塘河进剿。贼众蜂拥拒敌。经红单船往来冲荡。轰沈贼船三十余只。生捦伪检点赵元发等八名。夺船八只。余贼遁入河口。总兵吴全美各船在下游。同时将裕溪口接济贼船击沈。截剿偷渡贼划。十二月初九日。贼复自无为州纠合上游贼船数百只。窜应神塘河。直偪荻港。李德麟函会邓绍良、吴全美、分派兵船。合力助剿。李德麟督船先到。奋勇轰击。立毁大小贼船数十只。焚溺贼匪无算。生捦伪将军王纪兴等。夺获炮械多件。乘胜跟剿。十二日。驶至刘家渡江面。外委刘得清、乘驾快蟹船。首先冲入贼队。把总郑吉星、刘裕安等、均各并力攻击。计共夺船三十只。军器二百余件。贼众拌命溃逃。其应援石垒之贼。自陶阳铺等处来犯。均被邓绍良督勇击回。复将范罗山守垛贼匪击倒。该逆见势不支。自将陶阳铺等处贼垒。焚弃而窜。此次击败贼援。逆党已成孤立。著向荣即饬各路将弁。乘此声威。迅速埽荡。以清江面。　　

○谕军机大臣等、向荣奏、芜湖水陆获胜情形一摺。据称旂罗山等处贼匪。焚垒回窜东梁山。已调鲁港、老鸦山兵勇。协劄黄池。杜其内窜之路。该处直接高淳、东坝、久为逆匪窥伺。稍有松懈。内犯堪虞。向荣所派兵勇。是否足敷堵截。此时芜湖陆贼。虽弃垒潜窜。邓绍良一军。仍应严扼上游。恐不能分兵返顾。向荣前奏、拣派精锐一军。以备缓急。如黄池有警。即令总兵明安泰统带。由高淳一带拦剿。布置尚属周妥。仍当确探贼踪。尽力堵截。不可令其窜入腹地。亦不可因该逆回窜。遽撤上游精锐兵勇。致堕该逆牵缀之计。至金陵逆匪。纠合上游各路党与。分屯各门。意图援应镇江。据向荣前奏、已饬德安带江镇得力兵勇。驻劄东阳镇。断其往来。诚恐贼众我寡。专事扼截。未能得力。著与吉尔杭阿、妥为筹商。总以诱贼出巢。就地剿杀。使之不敢旁窜。方能杜其窥伺诡谋。前据托明阿奏、探闻金陵首逆。定于十二月十五以后。二十五以前。水陆齐进。下援瓜镇。虽其日期不可凭信。而急图下窜之意。则与向荣现奏情形符合。向荣、吉尔杭阿、务当加意防范。能乘该逆出援。痛加剿洗。不特可免内窜之患。亦于克复城池事机。更有裨益。将此由六百里各谕令知之。　　

○钦差大臣向荣奏、请饬甘肃提督索文、赴江皖等省剿匪。得旨。索文人尚可用。亦颇勇往。前经琦善奏调。因甘省乏人未允。现在甘肃兵少饷缺。各镇率皆署任。正资弹压。不能令其远出也。　　

○壬戌。谕军机大臣等、英桂奏、捻匪窜回老巢、亟须添兵进剿一摺。捻匪张乐行等、虽经柘城等县团勇击退。全数败回雉河集。而拏获奸细。有欲向会亭、马牧等处。招集夥党。会合大股之语。自应趁各匪未出之先。厚集兵力。直捣贼巢。不得因豫境暂时安谧。专事防堵。致令蔓延。武隆额所称、调取寿春、固原、河州等兵。均不能来。河南所派兵勇。仅止数千。自嫌单薄。惟安徽省前有郑魁士原带兵一千五百名。已谕令和春等、另委大员统带。此外有容照、兴庆、所带马步队兵、及谕托明阿等酌派之吉林兵、并令官文于留驻德安马队中量拨数百名。又有和春等、前派之戴世熙所带兖州中正各兵勇、龚耀伦、武全、之徐州颍州两处兵各五百名。为数已属不少。英桂现在督办三省剿匪事宜。权有专归。责无旁贷。著即遵旨、严催各路兵勇。前赴雉河集会剿。傥有逗遛畏葸情事。即将带兵各员。从严参办。以肃军令。毋得任令迁延。致有贻误。军行粮饷。一面饬令藩司筹款接济。将此由六百里加紧谕令知之。　　

○以直隶布政使庚长、为江南河道总督。未到任前。以漕连总督邵灿兼署。并督办防堵事宜。　　

○以江苏接察使钱炘和、为直隶布政使。江苏常镇通海道赵德辙、为按察使。　　

○赏署山西布政使恒福、三品顶带。云南布政使史致蕃、二品顶带。　　

○予故江南河道总督杨以增、祭葬恤荫。如军营病故例。　　

○缓徵山东历城、章邱、长清、德、平原、青城、阳信、乐陵、汶上、朝城、堂邑、清平、馆陶、恩、博兴、邱、齐东、禹城、临邑、肥城、东平、东阿、惠民、商河、沾化、邹、菏泽、单、曹、金乡、邹平、长山、新城、齐河、济阳、陵、海丰、兰山、莒、沂水、聊城、茌平、高苑、乐安、寿光、平度、昌邑、潍、高密、夏津、平阴、滨、利津、滕、峄、阳谷、寿张、城武、定陶、钜野、郓城、濮、高唐、济甯、嘉祥、鱼台、范、六十七州县。及德州、东昌、临清、济甯、四卫被贼被水庄屯。本年额赋。　　

○缓徵山西洪洞县、被贼灾民应完仓谷。　　

○甲子。谕军机大臣等、前因武隆额督剿捻匪。毫无把握。已降旨、专交英桂督办。所有三省会剿官兵。悉归该抚节制。本日据英桂奏、已飞饬严提兴庆、朱连泰等、即日管带兵勇。及早会合。进攻贼巢。又据和春、福济奏、武隆额将亳州官兵调赴永城。自系归德未经解围以前之事。英桂所奏、请饬和春等续派官兵、由蒙亳进偪贼巢。又系未接皖省移文。尚不知郑魁士已赴亳州。塔思哈已于十二月初六日。由霍山启程之事。今豫省已无匪踪。捻众业经回窜。自以颍亳一带为吃重。所有武全管带之颍州兵。徐晓峰管带之中正勇。即著由亳州一路进攻。朱连泰管带之兖州徐州兵。即著由永城折回。四面会合。力破贼巢。郑魁士既经前往该处。即著督率诸军。迅图攻剿。仍归英桂节制。如皖省剿办紧急。该匪或仍窜豫境。郑魁士即应驰往豫省协剿。总宜贼在何处。兵到何处。不得稍分畛域。但知自固藩篱。至英桂既督办三省剿匪事宜。即非河南一省之事。前此谕令驰赴归德。原因贼在归德之故。今既已退回安徽境内。该抚即应带兵前往交界处所。扼要驻劄。一面拨兵前赴会剿。若如所奏。俟兵勇到齐。再赴归德。未免过于迂缓。容照马队。近在宿州。与其调往豫境。何如饬赴颍亳。而该抚移营就兵。较为近便。其续调之信阳防堵兵五百名。保安所带山东兵五百名。该抚巳令先赴归德。即著催令由归德前进。会合皖兵。其河北各兵。并滑县壮勇。傥一时未能齐集。该抚止可先行出省。将武隆额现带之兵。调集进剿。匪踪乌合。纷窜无定。总以迅速为贵。庶不至养成巨患。至吉林、黑龙江、马队。调出已多。且恐缓不济急。魁福甫经回任。未能再行调派。其前调扬州军营马队。本日据托明阿奏称、已派吉林马队五百名。交侍卫伊兴额、协领德昌、管带。由浦口、六合、兼程前进。取道滁州。驰往归德。著英桂即行提催。径赴颍亳一带。会同郑魁士合力协剿。毋庸前赴归德。其塔思哈一军。并著和春等、飞催赴亳。归英桂调遣。毋任稍延。江南境内。防御亦关紧要。署总兵傅振邦、既已到任。兴庆即可带兵出境。探明贼踪。赴皖会剿。其本境防堵事宜。即由傅振邦筹办。将此由六百里各谕令知之。　　

○命大学士贾桢、稽察钦奉上谕事件处。　　

○以吏部尚书翁心存、为国史馆总裁官。　　

○予安徽阵亡都司常孝祖、祭葬世职。　　

○蠲缓安徽五河、定远、蒙城、寿、宿、凤阳、怀远、灵壁、凤台、阜阳、颍上、霍邱、太和、泗、盱眙、天长、滁、全椒、来安、含山、二十州县被水被旱被贼地方、及屯坐各卫、新旧额赋有差。　　

○乙丑。世祖章皇帝忌辰。遣官祭孝陵。　　

○谕内阁、内务府奏、讯明犯事太监大概供词一摺。国子监祭酒彦昌、张家口理事同知恒俊、听信太监丁得禄、辗转请托。荐用家丁。殊属有干例禁。彦昌、恒俊、均著降一级调用。　　

○又谕、石景芬奏、驻劄青山防堵、并攻剿贼卡获胜一摺。贼匪在金柱关搭造浮桥。穵掘濠堑。意图窥伺甯国府城。经石景芬移营青山。派兵前往迎剿。十二月二十三日。贼由龙山桥内犯。我军枪炮齐发。毙贼三十余人。贼众退入卡内。当经我军火器焚烧外卡。逆贼挂帆逃逸。复被官军焚毁贼船五只。浮桥一座。逆匪焚溺甚多。其闭卡死守之贼。亦经把总郭桂林等、拔桩先登。各勇奋力环攻。毙贼三百余人。贼势已蹙。金柱关为芜湖金陵往来要道。此次迎剿获胜。著向荣即饬该革员随同邓绍良等、认真堵剿。迅图克复。以赎前愆。　　

○谕军机大臣等、前因何桂清奏参道员石景芬、私心自逞。有意邀功。当经降旨、将该员革职。本日据该革员奏报、劄营青山、及进剿金柱关贼匪情形。尚能扼要布置。已明降谕旨。将该革员交向荣差委矣。现值军务需人。金柱关既为金陵芜湖贼匪往来要道。黄池一带。防兵甚单。著向荣即饬该革员随同邓绍良、认真堵剿。以杜该逆内窜之路。仍著随时察看。如该革员仍复有意矜张。不知感奋。即行奏明撤退。毋稍迁就。傥实能奋勉立功。准其据实保奏。将此由五百里谕知向荣、并谕邓绍良知之。　　

○以已革安徽道员石景芬、留于江南军营。交钦差大臣向荣差委。　　

○予安徽阵亡县丞杜时升、祭葬世职。　　

○丙寅。以江苏官绅团练募勇、并截拏上海余匪出力。赏在籍都察院左副都御史程庭桂、二品顶带。下部议叙。副将庆文、知府世焜、薛焕、同知平翰等、花翎。知县阵庆长等、蓝翎。余加衔升叙有差。　　

○丁卯。享太庙。遣恭亲王奕恭代行礼。　　

○上诣大高殿行礼。　　

○遣官祭太岁之神。　　

○谕内阁、前因户部尚书柏葰谢恩摺内、有奉朱笔字样。恐有人寄信通知。谕令该尚书明白回奏。兹据奏称、谢恩摺件。系接奉吏部来文。始行拜发。实无通信之人。因繙译摺稿时。未向部文校对。以致字样不符等语。柏葰身任大员。谅不敢捏词掩饰。惟于拜发摺件。并不细心核对。致增疑窦。实属疏忽。著交部议处。　　

○又谕、工部奏、请饬催直隶省岁报河道钱粮、并南运河岁抢修工程、久未具题一摺。河工岁报河道钱粮。定例于第三年具题。该部照例分别准驳。原以杜浮冒而重帑项。兹直隶省道光十七年以后岁报之案。该部于咸丰元年奏催后。迄今仍未题报。并查南运河道光二十一年岁抢修银数。均有浮多。亦未据查明删减题销。似此任意延宕。殊属不成事体。著直隶总督、迅将道光十七年以后岁报河道钱粮。并道光二十一年以后南运河岁抢修工程。分案按年挨次具题。以免积压而杜蒙混。　　

