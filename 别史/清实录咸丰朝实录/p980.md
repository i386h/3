<!-- { "loadSidebar": true } -->
咸丰十一年。辛酉。五月。戊子朔。谕军机大臣等、前因四川省各路军务吃紧。谕令骆秉章兼程前进。与崇实会商剿办。本日据崇实奏称、川省官兵。不能得力。湖南湘果各营。不敷分布。骆秉章驻劄重庆。恐军心日懈。且川西贼势既张。恐川东亦难扼守。请饬该抚速赴上游。督率川楚兵勇兜剿。蒇事后。再行规画东南。其饷项即督同藩司、悉心筹画等语。四川蓝李二逆。前据崇实奏称、于简州射洪等属四处纷窜。官军剿办。虽尚得手。究未能速为扑灭。骆秉章若驻劄重庆。深恐川西糜烂。即川东不能独完。自属实在情形。著骆秉章遵照前旨。督率黄淳熙等所部官军。兼程前进。克日驰赴省城。会同崇实将川省军务。通盘筹画。妥为办理。毋得专顾川东一路。其所带兵勇。应需饷项。即著崇实宽为筹备。毋令缺乏。将此由六百里各谕令知之。　　

○又谕、明绪等奏、经费不敷、请饬迅拨一摺。据称、塔尔巴哈台库存经费。并茶税银两。及本年续徵茶税。均已支发上年秋冬二季兵饷。本年春夏二季。官兵应领盐菜。实属无项通那支发等语。甘肃省应行找拨塔尔巴哈台咸丰六七八九十等年、并十一年经费。共银十万五千九百三十余两。著乐斌严饬藩司、无论何款。先行拨银一二万两。以济要需。其余银两。并著陆续拨解。毋稍迟误。将此由五百里谕令知之。　　

○署四川总督崇实奏、川省军务未竣。本年乡试。请缓至来年办理。从之。　　

○塔尔巴哈台参赞大臣明绪等奏、查明阿勒坦沙拉父子并无下落。得旨。仍著密为访查实在下落。前据绰坦称系该汗已投俄国。是否实有其事。抑系自相残害。　　

○命署直隶提督成保、回山海关副都统任。署山海关副都统宝山、回盛京副都统任。以前甘肃西甯镇总兵官成明、署直隶提督。　　

○己丑。谕军机大臣等、胜保奏、直隶窜匪股数既多。马贼尤众。非有得力马队二三千名。难期尽数聚歼。请于朝阳马队中、分拨赴营随剿等语。直东一带地方辽阔。匪势蔓延。马队不敷调遣。亦系实在情形。惟朝阳克复后。余匪窜往吉林边界。匪首才宝善等、尚在逃未获。究未尽绝根株。现留黑龙江马队五百名。在朝阳驻劄。以资弹压。势难再行分拨。此外已无马队可调。胜保前请拨补之西安马队四百名。已谕令托明阿迅速拨往。以足八百名之数。合之黑龙江马队五百名。已有一千三百名。东境匪徒。多系乌合。该大臣现带官兵。谅已足敷剿办。所请添调马队。著暂缓办理。俟朝阳余匪全数歼除。再将黑龙江马队。择其精锐者。调赴胜保军营可也。将此由六百里谕令知之。　　

○又谕、瑞昌等奏、寿昌失守、严州兰溪吃紧、现调兵勇堵剿一摺。江山常山贼匪。跧伏未动。华埠之贼。复窜陷寿昌县城。其由兰溪窜扰金华。固属可虞。而由寿昌以至绍兴杭州。均属一水可通。匪踪尤易阑入。是此时派兵堵剿。惟严州最为紧要。该处仅有副将陈步高一军。合之该将军等派往之副将贵廷芳等炮船。兵力殊属未厚。据称张玉良行抵衢州。闻警回援。已至大洋洋尾埠一带。力扼下游。该提督屡挫之余。是否足恃。且由衢州折回。已成尾追之势。亟应由省调拨重兵。迎头扼截。著瑞昌、王有龄、悉心筹酌。如令提督饶廷选前往严州一带。将防剿事宜督率办理。与张玉良一军。互相联络。更为妥善。该匪旁犯兰溪。意在窥伺金华绍兴。即著饬令张玉良严密堵截。以保完善。江常踞匪。可以夹攻衢州。并可分扰处州府、遂昌、龙泉等县。并著瑞昌等、严饬该处文武各员。实力防范。不可疏失。前降旨令候补总兵李定太、帮办徐宿剿匪事宜。著该将军等、迅饬该员兼程前赴徐州。毋许迟误。将此由六百里谕令知之。　　

○补铸广西永淳县知县、南甯府儒学、横州儒学、新甯州儒学、八尺寨巡检各印信。从巡抚刘长佑请也。　　

○以摉捕直隶安平土匪、及办团出力。赏知府王启曾道衔。　　

○以直隶剿捕河间等处土匪出力。予道员许诵恒等、加衔升叙有差。阵亡生员郭锦文、监生郭如川等、赏恤加等。　　

○以福建连城县城被贼窜陷。革游击李世雄、叶启元、都司蔡凤麟、知县李孟棻职。　　

○予浙江杭州等处阵亡知县刘曦、参将张登元、游击黄占超、都司吴世捧、守备王云泰、教谕宋廷杰、训导施学成、从九品丁灿、千总金凤丹、把总欧光宗等、四十三员。祭葬世职。额外外委钟遇清等、并殉难男妇一千六百六十一名口。旌恤如例。　　

○庚寅。孝诚仁皇后忌辰。遣官祭景陵。　　

○谕内阁、薛焕奏、官军分路剿贼、叠获大胜、金山肃清一摺。逆匪由乍浦分股。直扑江苏金山卫城。经薛焕饬令副将滕嗣林等、带队迎剿。进偪贼巢。击毙黄衣贼目二名。击沈贼船十余只。我军追过平湖所属之全公亭收队。时有另股贼匪。突扑金山所属之廊下镇。官军先将水路贼匪击退。并分路进攻陆路贼匪。捦斩甚多。贼窜吕港。曾秉忠督饬水师。奋勇环攻。贼众败溃。立将廊下镇贼卡埽除净尽。其独山全公亭等处贼匪。并新仓镇踞匪。均经官军练勇击退。大泖塘逆匪。偷搭浮桥。经曾秉忠督饬水路各军。四面兜剿。先将浮桥拆毁。仍督军进攻。击毙黄衣骑马贼五名。内有逆首伪顶天侯一名。生捦长发贼四名。轰沈贼船数十只。淹毙贼匪不计其数。该逆自焚浮桥而遁。我军直追过河。将该逆营卡全行踏毁。金山境内。一律肃清。剿办尚属得手。著薛焕督饬带兵各员。乘胜进攻平湖。并咨催浙江官兵。会合夹攻。迅图克复地方。毋任久踞。所有出力员弁兵勇。著薛焕查明汇入历次存记案内择尤保奏。其团练绅董。一并汇请奖励。阵亡兵勇民团。即著查明咨部议恤。　　

○又谕、薛焕奏、请将失守城池之知县、革职留营等语。江苏长洲县知县李翰文、上年四月。经前署江苏藩司蔡映斗、委赴青杨地等处管带炮船。迎剿逆匪。在阊门接仗受伤。苏州旋即失陷。李翰文系失守之员。本有应得之罪。该员现在捐输洋炮。藉资攻剿。尚知愧奋。著先行革职。仍留营效力。　　

○又谕、前因游击虎昆扬、赴援松江。闻警耽延。降旨将该员摘去顶带。署元和县知县冯树勋、弃城潜逃。降旨将该员革职拏问。嗣据薛焕奏、冯树勋捐造战船。办理营务。请暂缓拏问。复降旨允准。兹据薛焕奏称、虎昆扬于被参后。随同曾秉忠带兵防剿。屡著战功。此次严扼廊下镇窜匪。尤能力挫凶锋。冯树勋捐造战船。一律告成。堵剿青浦嘉善平湖贼匪。亦能奋勉。恳恩分别鼓励等语。尽先补用参将江苏金山营游击虎昆扬、著赏还顶带。并赏加副将衔。前署元和县事已革知县冯树勋、著免其拏问。　　

○谕军机大臣等、前因僧格林沁奏、兵饷不敷支放。请饬宽为筹备。当谕户部迅速筹拨。兹据户部奏请速行按数筹拨等语。著照所议。所有本年河东加票银五万两。现在津防已撤。著常绩即行拨解山东。交僧格林沁军营。其指拨之河南本年春拨册报实存清查案内银五万两。长芦辛酉年应报盐课银十万两。并著文煜、严树森、迅速如数解赴该大臣军营备用。毋许迟误。仍将解饷委员姓名。及启程日期。先行报部查核。将此由六百里各谕令知之。　　

○又谕、前因薛焕奏、镇江军饷急迫。请将茶商应完闽粤两海关税银。截留十万两。解往镇营。当谕令文清等、于协饷内扣除。仍将未解饷银。速行如数筹解。本日据薛焕奏称、前准文清咨会奉拨闽海关税银十万两。协济镇江军饷。已筹拨五万两发交司库。嗣据庆端函称、闽海关所拨之项。因汀州等处相继失守。调兵防剿。需饷浩繁。已将前项全数动用。请饬速筹补解等语。巴栋阿前奏。镇江饷匮日久。饥军辄欲投贼。虽经截留茶商银十万两。暂时接济。而该营欠饷甚多。亟应筹解。以固军心。福建办理防剿。自当另行筹画。何得将应解镇江之饷。全行动用。著庆端、瑞瑸、即饬该藩司、将前项拨存动用银五万两。赶紧筹补。克日交江苏委员钱宝传由海运解。其余银五万两。即于茶商应完税银项下扣抵。以符奉拨原数。毋得迟延推诿。将此由六百里谕令知之。　　

○陕西陕安镇总兵官马得昭、因病解任。以候补总兵官雷正绾、为陕西陕安镇总兵官。　　

○予江苏常州等处殉难刑部员外郎蒋锡宠等、并绅民男妇一百三十五员名口。分别祭葬世职。旌恤如例。　　

○辛卯。谕内阁、存诚奏、请将袒护伊子之千总革职解讯一摺。通州拏获窃劫案内。供出看守燕郊行宫千总尹朝臣之子、尹五即尹常泰、委署千总吴肇俊之子、吴大深即吴秉顺、同夥窃劫。该千总等袒护其子。抗不到案。擅缴解犯印文。通州派役将吴大深拏获。千总吴肇俊率领赵八等、将伊子夺回。并有殴差情事。实属谬妄。尹朝臣、吴肇俊、均著即行革职。吴肇俊供无夺犯殴差情事。显系有心狡展。著解赴通州。归案究讯。尹五、吴大深、并著迅速解交通州审讯。按律惩办。　　

○谕军机大臣等、本日据恭亲王奕等奏、口□普噜嘶声称、广东潮州府城开办通商。领事官欲往府城。惠潮嘉道不令进城。并呈递照会。请饬广东督抚酌量办理等语。已谕知劳崇光等、体察民情。遵照条约。酌量办理矣。奕等、总理各国事务。如各省督抚办理外国事务。有未尽妥协之处。经该国公使呈诉。即当酌量事之轻重。劄饬各该督抚遵照施行。一面奏闻。使各国知总理衙门事权较重。遇事可以代为办理。若因该国所请。事事降旨。不但无此体制。且恐各国视总理衙门不过仅能转奏。必启轻视之心。于事无益。嗣后各国公使。如求奕等奏请谕旨。即告以应由总理衙门劄饬各督抚、遵照条约办理。未便据情奏请谕旨。如此则呼应较灵。亦可杜该国无厌之请矣。将此谕令知之。　　

