<!-- { "loadSidebar": true } -->
监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

道光三十年。庚戌。十二月。戊午朔上诣大高殿行礼。　　

○谕军机大臣等、据都察院奏、广西生员洗澂清等、呈诉逆匪横行等情。广西土匪。肆扰已久。地方涂炭。民不聊生甚至州县向贼讲和冀图苟免。或竟被掳勒赎。实出情理之外览奏深堪愤恨。著李星沅、周天爵、劳崇光等按照该绅士等所控各情、将该处纵贼养盗及庸懦无耻各员确切查明从重究办。被贼各区尤当妥为招抚以安民心。又据杜受田、呈递奏单一件所开各属贼首、及扼要地方应如何查拏堵御。其募勇诸说。是否可期得力。武举彭姓、并候补同知张敬修、马平县拔贡银沆、是否可资差委之处。均著李星沅等、按照单内各条。详加采择。体察情形。妥为办理此二件内、所指盗首名号。必应全数歼捦。不可令其漏网至张家祥、乃前经投诚之贼。廑任其反覆句结恐贻后患。现据徐广缙奏到、亦虑及此。业经移咨广西。即著严密查办。毋致堕其术中。又据徐广缙奏、署龙凭营都司谭永德、于匪徒偪近州境时。将关防军装等件。交该管把总看管先自逃避等语。似此丧心无耻深堪痛恨著一并确查实情从严治罪。李星沅等、经朕畀以重任。除暴安良。责无旁贷。务当同心协力。因地因人相机调度。俾萑苻早靖士民乐业。释朕南顾之忧方为不负委任都察院摺绅士呈词。外黏钞一本并杜受田奏单。均著钞给部看。将此由四百里各谕令知之。　　

○又谕、陆建瀛奏、驰往勘筹海口三牐等语。据称现在清高于黄。回空漕船。得以畅行。正可乘势刷黄。无失机会。至海口拦沙。是否塌通。草坝偪溜。是否得力。并添塘避牐。较量水面高下。是否合宜。均著该督、会同杨以增、仍遵前旨。亲往确切勘明。悉心妥议。分别具奏。将此谕令知之。　　

○又谕、琦善奏、遵旨覆陈剿办雍沙番贼情形一摺。另片奏、现讯通事各供、及蒙古近日情形各等语。雍沙番贼。历年抢劫内地民人。既经该督查明。均有报案可凭。并现讯各供。确凿可据。自应如此办理。惟该处蒙番杂处。驾驭抚绥。在在均关紧要。该督务当随地随时。豫筹妥办。总期法立于无弊。患消于未萌。傥经此次剿办之后。反致该处蒙古番族、互启猜疑。别滋事端。朕惟该督是问。懔之慎之。将此谕令知之。　　

○两江总督陆建瀛奏、淮鹾销路。湖广为巨。惟有自任其难。而于湖北盐道邹之玉等。全不计较诚恐迁怒商贩。寻隙骚扰。无裨公事得旨。邹之玉、如显有阻挠情事。何妨专摺奏参。不可拘泥。　　

○缓徵甘肃河、陇西、灵、西甯、灵台、五州县及陇西县丞所属。被水、被旱、被雹、被霜、灾区、旧欠额赋。并皋兰、靖远、甯夏、甯朔、中卫、平罗、六县、新旧额赋。　　

○己未。谕内阁、吏部等衙门、会议广西学政孙锵鸣、陈奏四条一摺。州县为亲民之官。自应各守本任俾得尽心民事。近日纷纷调署。虽云为缺择人。恐不免为人择缺。一存调剂之见。便开奔竞之风。此种种习。于官方大有关系。至佐杂微员。遽令署理正印。尤易贻误地方。著各直省督抚、力加整顿。破除积习。凡实缺州县等官。不得无故调署。亦不得令佐杂滥署正印。其有实系人地相需。必须调署及委署者。务宜各按定例。秉公办理。毋稍瞻徇。以杜夤缘而肃吏治。将此通谕知之。　　

○谕军机大臣等、前据哈勒吉那奏称、琦善带兵出卡。将海兰插帐雍沙番子。歼毙净尽。夺获牲畜、击打番帐等情。当经谕令琦善、明白回奏。并饬哈勒吉那查明覆奏。嗣据琦善。叠次奏陈剿办情形。与哈勒吉那覆奏、该管郡王呈诉各情节。迥不相符。事关控驭蒙番。办理稍有失宜。易致藉口启衅。萨迎阿、现已有旨谕令回京。著即迅速驰赴西甯。沿途密访。并将该郡王恭木楚克集克默特、并台吉集克默特、纳木加立多尔济、端多布旺扎勒等、传齐。悉心查问。该番族住牧该处原委、及现在因何迁延未回原牧。其戕官劫抢各案。是否积年旧案。抑系近时滋扰。琦善办理此事时。其巡边摺内。未经先行奏明。是否因剿除柯柯乌苏贼匪。未能得手。移兵雍沙。掩其不备。诛戮过当。以致波及蒙古。滥杀无辜且牲畜器械夺获者。是否皆系贼物。通共击毙番族若干。蒙古人等若干。所讯各供是否确凿。有无刑求威偪情事。其剿办黑城撒拉回匪、及黄喀洼献贼投诚等情。是否所奏皆实。此次办理之后。现在蒙番情形如何。琦善等、摺内所陈各节。均著逐一访查。据实具奏。萨迎阿、久任边帅。于地方绥辑事宜。谅能深思熟计。弭患未然。断不致豫存成见。迁就了事。务当秉公持平。剖析是非。如琦善有办理过当、及哈勒吉那偏听饰词之处。即应分别参奏。不得稍有不实不尽。至蒙番如何经久相安。不致别生枝节。一并通筹妥议奏闻。琦善、哈勒吉那、前后各摺件。并单。均著发交萨迎阿阅看。将此由四百里谕令知之。　　

○京畿道御史长秀、奏请湖南营制、仿照浙江贵州广西三省之例。镇将以下、就近由巡抚节制。下部议、从之。　　

○庚申。上诣寿康宫、问皇贵太妃安。　　

○贵州巡抚乔用迁奏、遵旨饬属严防、并拏获陈亚溃匪党审办情形。得旨。仍应饬属严防。不可疏懈。如再续有捦获。务须讯明现在粤西、究有几股盗匪。是否声势相通。据实具奏。慎之。　　

○以太仆寺卿托伦布、为内阁学士、兼礼部侍郎衔。翰林院侍讲学士爱仁、为大理寺卿。　　

○辛酉。谕内阁、嗣后除朝祭大典外。内廷行走班次、及各衙门请派差使单内。惇郡王奕誴、著在恭亲王奕之前。　　

○又谕、吏部奏、寻常捐输议叙、请酌定限制、以杜冒滥一摺。各省官绅商民。急公报效捐输银谷、及捐办各项工程。该督抚核实具题。俱准分别给予议叙。乃近年各省寻常捐输。每将历年久远之案。汇请议叙。其间官易数任。稽核稍疏。难保无蒙混冒滥情弊。自应予以限制。嗣后各省寻常捐输。著自事竣之日起。统限一年内、由该督抚查明、核实具题。如实有不能依限者。准其咨部、展限一年办理。如再逾限。即毋庸议。并著吏部、于具题到部之日。赶紧核办。奉有谕旨。即咨行该省督抚。速饬地方官。按名传知各该捐生。俾得早邀奖叙。不得任令吏胥人等抑勒稽延。致滋流弊。　　

○谕军机大臣等、军机大臣刑部会奏、解任密云副都统德顺、案内人证、供难凭信、请旨饬查一摺。此案已革马甲魁山、京控海玉、那用工程银六百两一节。业经讯明。其余呈控各情。质之现传人证。俱与魁山控词不符。难保无串供狡展情事。魁山原呈。既称合营皆知。自应一一讯明。方成信谳。现据禧恩、遵查德顺被控案内、大概情形。已交军机大臣、会同刑部查核讯办。著禧恩、再将密云未经传案之协领以下、骁骑校以上各员。就近逐一查讯。德顺曾否克扣余银。伊子托京阿、曾否前往密云卖缺。家人高二、有无得赃求情。并与德顺嚷闹情事。按名各取亲供。奏明咨部。如有与魁山控词相同者。即究出实据酌传送部。以凭质对。至高二籍贯。现讯各供。或称江苏。或称甘肃。均未确指州县地址。密云署中、必有书役人等。知其踪迹。是否现在密云藏匿。抑逃往何处。并著禧恩、确切查明。据实具奏。原摺著钞给阅看。将此谕令知之。寻奏、高二籍贯。不能知其确据。先将常川在署之柯克僧额等、咨送刑部。得旨。著军机大臣、会同刑部审讯。　　

○改铸山西绛县知县印信。从巡抚兆那苏图请也。　　

○壬戌。上诣时应宫。福佑寺。昭显庙拈香。　　

○缓徵江西南昌、新建、进贤、清江、峡江、鄱阳、余干、建昌、安义、德化、湖口、彭泽、十二县、被水灾区、本年额赋。并展缓、南昌、新建、万年、星子、建昌、安义、德安、瑞昌、彭泽、丰城、鄱阳、都昌、湖口、新喻、新淦、德化、进贤、余干、峡江、新昌、清江、二十一县、及九江同知所属、积歉村庄、银米芦课。　　

○癸亥。孝惠章皇后忌辰。遣官祭孝东陵。　　

○上诣寿康宫。问皇贵太妃安。　　

○察哈尔都统双德、缘事解任。以前任荆州将军赓福、署察哈尔都统。未到任前。以察哈尔副都统庆禄、暂行署理。　　

○甲子。改铸浙江鄞县知县印信。从巡抚吴文镕请也。　　

○旌表守正捐躯、浙江桐乡县民周维熊母潘氏、　　

○蠲缓浙江仁和、钱塘、富阳、海甯、余杭、临安、新城、嘉善、石门、桐乡、归安、乌程、长兴、德清、武康、安吉、嘉兴、秀水、海盐、平湖、二十州县、被水、被旱、积歉灾区、新旧漕粮。　　

○缓徵浙江东江、曹娥、芦沥、仁和、四场、被水、被风、灶地、新旧额赋。　　

○乙丑。上诣大高殿行礼。　　

○谕内阁、刘韵珂、徐继畬奏、渎伦谋命重案、讯验未能明确、请将代理知县、原委典史、分别扣留撤任一摺。此案伦纪攸关。禀详互异。虚实均应根究。前代理甯化县知县对调浙江永嘉县县丞黄开先、著扣留该省。长汀县典史吴锡蕃、著即撤任交该督抚等、归案彻底严讯。并速调邻省谙练仵作。覆检尸伤。务期水落石出。情罪允当。以成信谳。寻季芝昌奏、遵讯甯化县民杨盛岐等、听从杨兹琬诬告杨兹圭渎伦谋命。汀州府知府李佐贤、原详未确。代理知县黄开先、失察县役索诈夫价。请将李佐贤照例议处。黄开先革职。典史吴锡蕃、革职杖六十徒一年。下部议、从之。　　

