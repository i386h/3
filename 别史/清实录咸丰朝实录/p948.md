<!-- { "loadSidebar": true } -->
○谕军机大臣等、巴栋阿、冯子材奏、镇江乏饷过久、军溃恐在旦夕、请饬催协饷一摺。镇江一军。饷需久经缺乏。前经巴栋阿等奏、请饬拨协饷以拯饥军。当经谕令河南、山东、山西等省。迅将部拨协济京口银两。陆续筹拨。限十二月以前。埽数解清。镇江一城。关系江南北大局。设因饷竭兵溃。剿办更难措手。著黄赞汤、文煜、英桂、务遵前旨。迅速筹拨。克日解往。勿许玩延。并著劳崇光、耆龄、将部议每月由广东协济京口军饷银五万两。按月筹解。不得视同膜外。致饥军哗溃。有误事机。将此由六百里加紧各谕令知之。　　

○又谕、前因巴栋阿奏、军情孔亟、请催拨饷、当经谕令山东、山西、河南各省。迅将部拨协饷筹解。并著薛焕、设法源源筹济、兹复据该署将军等驰奏、镇江一军。溃变堪虞等语。镇营孤守江滨。为江南北大局所系。薛焕统辖全省。责无旁贷。尤不得视同膜外。著即懔遵前旨。无论何款。克期筹拨。赶紧解往镇江军营。以拯饥危。不得以空言塞责。并传谕江清骥、将指拨前藩司王藻、革员许敦诗、捐银二款。先行催提星速解往。将此由六百里加紧谕知薛焕、并传谕江清骥知之。　　

○云南提督傅振邦、因病解任。以昭通镇总兵官福升、为提督。　　

○命山西太原镇总兵官田在田、督办徐宿剿匪事宜。江南徐州镇总兵官滕家胜、淮徐道吴棠、帮同办理。　　

○以江苏镇江府城三次解围出力。赏副将滕嗣林、参将周伯云、游击关松志、都司黄英彪、巴图鲁名号同知胡有志、游击余廷高、守备周凤岐、戴锦芳等、花翎。游击王嘉谟等、蓝翎。余升叙有差。　　

○蠲免贵州都匀、镇远、思南、石阡、黎平、平越、独山、清平、黄平、施秉、永从、开泰、安化、印江、婺川、龙泉、余庆、瓮安、贵定、龙里、荔波、天柱、三十三府州县。暨清江、下江两厅、锦屏县丞所属。及古州左右八寨台拱黄施丹江凯里清江左右九卫。被扰地方额赋有差。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百三十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。十二月。庚辰。上御万树园大幄次。赐蒙古王、贝勒、贝子、额驸等宴。并赏赉有差。　　

○谕内阁、僧格林沁奏、东省倚恃乡团、聚众抗粮、请交地方官督办团练等语。前任户部侍郎杜＜乔羽＞、督办山东团练。既据该大臣奏称、该侍郎查阅各处。供应未免浩繁。况未著成效。著即撤去督办山东团练大臣。俟交审案件讯办完结后。再行来京。所有山东省团练事宜。即著文煜督办。该抚务即督率所属地方官、认真经理。选择公正绅士、专司其事。严饷各处团练等、同心守御。不得藉端勒索。惑众抗粮。该地方官亦不得以现在撤去团练大臣。辄即迁延不办。如各该州县不能秉公办理。实力稽查。及浮收勒折。以致百姓有所藉口。别滋事端。即行据实严参。毋稍徇隐。　　

○又谕、四川川北道苗沛霖带练立功。忠勇奋发。并能约束所部练勇。讲求军律。不许妄为滋事。是以朕叠加简擢。冀其与官军协同灭贼。为国宣劳。渥膺懋赏。近闻寿州团勇杀害苗练。因而彼此寻仇。怀疑不释。苗沛霖、系属大员。必不至因私忿而忘公义。如其所部练勇、因嫌起衅。该道员亦应妥为弹压。听候地方官查办。不得私相报复。所有寿州团勇杀害苗练一案。著袁甲三、会同翁同书、秉公查讯。如果练董孙家泰等、有滥杀无辜情事据实具奏。按律惩办。毋得稍有偏袒隐饰。　　

○谕军机大臣等、僧格林沁等奏、捻逆出巢北窜、现拟整队截剿等语。捻匪每遇冬春之交。即行离巢四出焚掠。习以为常。该大臣现既称有贼目赵浩然等、率领蓝黑两旗贼队、围攻陈家寨后。即向北窜至砀山县境地方。又据伊兴额报称、捻匪五旗并出。有直扑济甯大营之信。现在西淩阿、国瑞、剿捕邹县教匪竣事。业已将全队撤回。著该大臣等、赶紧整饬队伍。联络乡团。扼要严防。一面勤加侦探。傥遇该匪窜至。即相机截击。毋令阑入东境。上次羊山之战。官军未能得手。此次如捻逆北窜。该大臣等、务当布置周妥。谋定后战。不可稍涉大意。将此由六百里谕令知之。　　

○又谕、工部奏、各省欠解硝斤、请旨饬催一摺。工部火药局需用硝斤。于咸丰八九两年、行取各该省硝斤各一批。除山东省、祇将九年分应解硝斤解部外。其直隶、河南、应解硝斤。久未报解。现在火药局库内硝斤。并无存储。待用孔殷。著恒福将九月间奏明先解十万斤之数。刻即解部。其余应补解截留八年分硝斤。著一并迅速解部。山东河南应解硝斤。著黄赞汤、文煜、迅即委解。务于明年正二月间、陆续全行解部。以资配造。毋再延宕。并将承办不力各职名。咨送吏部核议。将此由五百里各谕令知之。　　

○又谕、本日袁甲三奏、军营饷无来源、万分难支等语。袁甲三军营、因淮河梗阻。饷无来源。以致兵勇解体。该大臣所奏情形。实属万分危迫。若不速筹接济。恐有意外之虞。著黄赞汤、文煜、无论何项。务各迅拨银四五万两。并著黄赞汤、提饷票二十万两。派委妥员。兼程克日解赴袁甲三军营。以济急需。毋得迁延推诿。将此由六百里各谕令知之。　　

○以贵州上江协副将沉宏富、为云南昭通镇总兵官。　　

○以京师内城团防出力。予副指挥林懋铎等、加衔升叙有差。　　

○以直隶天津办团带勇出力。赏在籍知县张之京、蓝翎。同知衔。知府朱金城等、升叙有差。　　

○予山东羊山阵亡三等侍卫遐昌、哲里木盟二品翎顶梅林鞥合巴雅尔、三品翎顶梅林那顺德格勒、头品顶带台吉兵倭罗启立、四品翎顶台吉兵德瓦等、百六十一员。护军校玉林等、六百七十三员名。祭葬世职。并赏恤如例。　　

○辛巳。山西巡抚英桂、丁父忧。回旗穿孝。以布政使常绩、暂署巡抚。　　

○以天津海防局办理文案出力。赏同知陈翰芬、花翎。余升叙有差。　　

○壬午。谕内阁、王有龄奏、请将失守城池潜回原籍之知县、革职拏问一摺。浙江代理秀水县事萧山县知县颜煃、于嘉兴府城失陷后。潜回广东原籍。实属目无法纪。著即革职拏问。其任内应解之款。短欠尚多。著劳崇光、耆龄、派员会同地方官。将该员原籍家产。先行查抄备抵。并将颜煃解赴浙江。交王有龄严讯究办。　　

○又谕、瑞昌等奏、请将营私畏葸各员、分别惩办等语。湖南尽先副将周万远、带兵防守桐庐。私探家属。擅离防所。四川尽先都司莫长清、稽留勇丁应领赏恤银两。经瑞昌等查出。始行散给。候补通判李蕃、尽先县丞曹书铭、派援桐庐。迁延不进。均属胆玩。周万远、著革去总兵衔尽先副将、及效勇巴图鲁名号。仍责令带兵自效。如再不知愧奋。即于军前正法。莫长清、李蕃、曹书铭、著一并革职。永不叙用。以示惩儆。　　

○谕军机大臣等、景淳、麟瑞奏、请开荒济用一摺。据称、查得吉林地方、凉水泉南界舒兰迤北土门子一带禁荒。约可垦地十万晌。省西围场边、约可垦地八万余晌。阿勒楚喀迤东蜚克图站、约可垦荒八万余晌。双城堡賸存圈荒、及恒产夹界边荒、可垦地四万余晌。均经委员履勘。地属平坦。别无违碍。现有佃民王永祥等认领。先交押租钱共二十余万吊。于将来查办边界。一切船粮车驮经费。可资备办。请将前项各荒、一律招垦。即以押租借给查界之费。余则悉数解京。俟领种五年后。再将升课钱文、接济京饷等语。吉林荒地、既可援案招垦。别无违碍。于经费不无裨益。著即按照所奏办理。仍照旧章先取押租。俟五年后升课。惟事属经始。务须办理妥协。并随时严查以多报少情弊。其押租作为查界经费外。余賸钱文、及以后升课钱文、毋庸解京。即著据实奏报。抵充该省官兵俸饷。以省往来运解之烦。将此由五百里谕令知之。　　

○又谕、景淳奏、豫陈俄国分界江道险阻、势难如约会齐一摺。据称、此次成琦至乌苏里江口会齐。必须开江后。方能行船。约四月下旬可到。如由江口上往兴凯湖。中国既无火轮船驾驶。又无陆地可通。锅帐等项无法驮运。恐致临时贻误。至黑龙江下流至乌苏里河口、界限分明。易于勘办。惟兴凯湖至图们江。必须该管熟悉地方情形之员。会同履勘。方期日后照办。不至节外生枝。应俟成琦行抵吉林。或委该地方大员分赴会齐。或亲诣兴凯湖一带勘办。容再妥议具奏等语。明年三月东界查勘。在乌苏里会齐。据景淳奏称、必须开江后。方能行船。约在四月下旬可到。此节必须先期照会该国。以免藉口。兴凯湖至图们江、为分界要地。尤应秉公勘定。设立界牌。以期永久相安。著恭亲王奕桂良、文祥、将景淳所奏情形。悉心筹画。并著成琦、于明春前赴吉林、与景淳会商。总期及早设法。亲至兴凯湖、图们江一带。与俄国使臣、查明交界地方。不可落后。方为妥善。原摺著钞给阅看。将此由五百里密谕知之。　　

○又谕、瑞昌、王有龄奏、请调京口炮船、来湖助剿等语。太湖襟带江浙。为两省险要之区。该处港＜氵义＞纷歧。水面辽阔。现有炮艇、不满十只。湖州击败贼船三十余只。欲犯西山。胥口以内、停泊贼船数百号。欲纠约苏郡贼众、水陆扑犯东山。并有白蓬船十余只。先行出口。虽经总兵王之敬、督率炮船。暂时击退。而胥口港内贼船甚众。时思窥伺。非增调炮船助剿。防守难期严密。著薛焕即将京口炮船六只。迅速拨赴太湖听候王之敬调遣。以固苏浙门户。毋得稍涉迁延。致滋贻误。将此由六百里谕令知之。　　

○以伊犁领队大臣富隆阿、署甯古塔副都统。　　

○实授富尼扬阿三姓副都统。　　

