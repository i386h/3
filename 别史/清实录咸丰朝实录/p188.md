<!-- { "loadSidebar": true } -->
○又谕、翰林院编修何桂珍、奏参已革总督、罪难宽宥等语。已革湖广总督程矞采、前在衡州防堵。一闻警报。即退回长沙。贼匪自广西至湖南。一路城池。多被窜扰。当因粮台乏人经理。将该员革职。责令承办。原冀具戴罪图功。以观后效。乃复藉词告病乞归。较之龚裕获罪。情节尤重。若竟令其安居田里。不足以服人心。程矞采著刑部按律定拟罪名具奏。至余万清、刘长清、至今尚未解交刑部。系在何处迟延。著沿途督抚查明。迅速押解来京。博勒恭武系由岳州退回。例应治罪。现在如何下落。叠经降旨饬查。未据奏闻。已革参将阿克东阿、前有旨照部议即行正法。至今亦未据覆奏。著张亮基等、迅即查明。由驿具奏。湖南湖北失守各州县。文武员弁。除已查明外。其余各员。一并速查具奏。毋再延宕。　　

○谕军机大臣等、琦善奏、遵旨前进、并陈实情一摺。前经叠降严旨。令该大臣驰往安徽援救。乃自正月二十一日。在湖北应山东旺镇奏事。至二十五日。尚在该处等候驮骡。昨已据周天爵奏报、安庆失守。转瞬贼＜舟宗＞东驶。江甯省城。危在旦夕。该大臣坐拥重兵。逍遥楚豫之间。必俟驮骡齐集。岂不贻误。且骡头不足。势不能不配用夫扛。所有带兵大小官员。本当沿途随时稽察。亦何致募夫过多。即虞洩漏。况驮骡六千头。即须夫数千人。此数千人岂尽属可靠耶。河南非产骡之地。即向民间雇用。亦岂能骤得六千头之多。春时工作方兴。田间需骡孔亟。若抑勒供应。势必合省滋扰。又岂用兵卫民之政乎。该大臣明知其故。而责以万不能行之事。以为他日贻误藉口地步。是何居心。朕因琦善久任封疆。才具优长。故畀以重任。若不知感恩图报。巧为趋避。是真无天良矣。著即将解到骡头。先行装载一切。迅速兼程前进。其余配用夫扛。一同前往。所有募夫及骡夫沿途行走。即饬令带兵官。随时随地。严行查察。并著陆应谷、檄饬该司道。仍行严催续到骡头。与续雇人夫。将所存信阳粮台之火药火箭等项。飞速解赴陈金绶军营。以应急需。毋再迟误。将此由六百里各谕令知之。　　

○又谕、前经叠降谕旨。令陈金绶催督官兵。迅赴安徽。并令其将军情专摺具奏。昨据周天爵驰报、安庆失守。复谕令琦善等、迅速赴援。总以保卫江淮为要。乃据琦善奏称、大军仍在应山。因驮骡未齐。不能前进。而该提督自十九日由信阳启程之后。旬日以来。未见奏报。究竟行抵何处。大江南北。望援甚急。若专俟驮骡备齐。再行前进。岂不贻误事机。已谕令琦善、陆应谷、无论骡头夫扛。但使军装运送有资。即当赶紧催令前进。现在黑龙江官兵。已由涿州大道。径赴安徽。吉林官兵。亦经谕令陆应谷、酌量改道前进。著陈金绶、与胜保、遵照前旨。兼程前赴皖省。何处紧急。即行扼要防剿。琦善所带火药火箭。尚在大营。该提督既为前队。岂可无此利器。前已谕琦善解往备用。著该提督即行飞调。毋再迟延干咎。将此由六百里谕知陈金绶、并谕胜保知之。　　

○钦差大臣琦善奏、遵旨前进。余兵仍在信阳。守候骡头。即所调炮位火药。亦未运来。深恐接济不及。攻剿无具。得旨。迅速前往。犹堪补救。募夫多不可靠。须用骡驮载。骡夫岂尽属可靠耶。再德崇额现已驰到。以后续到者。凡御前、乾清门、侍卫。接仗时何人出力。何人退缩。随时具奏。好者不必候旨。即行保奏。庶可鼓励。懦者从严参办。朕知汝不若赛尚阿。事事从宽也。　　

○实授张集馨河南按察使。以陕西候补道江忠源、为湖北按察使。　　

○上以祭社稷坛。自是日始。斋戒三日。
大清文宗协天翊运执中垂谟懋德振武圣孝渊恭端仁宽敏显皇帝实录卷之八十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。二月。丙子朔。谕内阁、京师重地。各旗营官兵。共计十四万九千有奇。素称劲旅。若不勤加训练。俾技艺日精。何以备干城之选。嗣后该管大臣、于所属之骁骑、护军前锋、步军、以及圆明园、八旗、健锐、火器各营官兵。务须挑选精壮。实心简练。虽有看守值班之责者。亦须轮流入操。并择各该营差使较简之大臣。常川督率。每月由阅兵大臣。分班亲阅。使马步火器。一律严整。傥各该营官兵。或有技艺生疏。老弱充数等弊。一经查出。朕必将该管大臣。从重惩处。决不宽贷。懔之勉之。将此通谕知之。　　

○又谕、张亮基、骆秉章、各驰奏抵省任事、查办地方情形一摺。贼匪窜扰武昌。围攻帀月。官绅士民。婴城固守。迨至城陷之后。惨遭焚掠。据奏、荼毒情形。深堪悯恻。除殉难大小官员。业经赠恤建祠。并俟续查到日。再行加恩外。著张亮基、骆秉章、督同严正基、江忠源、及地方署事各员。将现在存城老幼男妇。并被掳逃回各丁壮。加意抚恤。一面掩埋尸骨。安集流亡。招致商民。严惩土匪。毋令一夫失所。汉阳收复之后。蹂躏凋残。亦与省城大略相似。其应派员前往抚绥之处。著该署督抚、妥为筹办。俾兵燹遗民。渐安生业。以慰朕怀。　　

○又谕、黄宗汉奏、请将商贩米船免税等语。浙省现当灾歉之后。又值长江有警。商贩鲜通。民间乏食堪虞。自应设法招徕。以期接济。所有各省商人。持照运米赴浙者。无论河运海运。经过水陆各关口。均著免其纳税。以广招徕而裕民食。　　

○谕军机大臣等、李僡奏、密筹防堵一摺。据称、自东昌阅兵。南至曹郡。履勘河堤。已饬将各渡口船只。归并曹县之刘家口、单县之董家口二处。不准别口私渡。该府属、与直隶、江南、接壤。捻匪潜踪。经该抚派委候补道刘庆凯等、稽查摉捕。并令总兵三星保督查。其兖沂两府。复派该道厉恩官、驻劄要地。会同游击王凤祥、认真查办。并令总兵百胜、带兵严防。筹办均属妥协。惟土匪捻匪。出没靡常。且丰工不日合龙。难保无失业游民。四出滋扰。现在逆匪窜扰安徽一带。山东防堵。亦甚紧要。李僡仍须出省。前往扼要处所。择地驻劄。庶镇道有所禀承。防守愈形严密。又有人奏、团练之法。须简派公正州县、慎选绅耆、无假手吏胥等语。著采择酌办。原片钞给阅看。将此由五百里谕令知之。　　

○又谕、李僡奏、密筹防堵一摺。据称、亲至兖、沂、曹、三郡。履勘河堤。将各渡口船只。归并刘家口、董家口两处。不准别口私渡。设遇贼锋渐近。即将船只尽收北岸。并派文武员弁。驻劄盘查。办理尚属妥协。惟兖沂两府。与江省接壤。丰、沛、邳、宿、等处。皆属平川。无险可扼。淮徐两府。滨临大河。南北两岸。紧要渡口。必须一律防范。著杨殿邦、杨以增等、饬令该州县。将私渡归并大渡。仍遵前旨。非有官票。不准偷渡。两省合力严查。毋任土匪往来句结。现在逆匪已陷安庆省城。江北情形紧急。淮扬尤为吃重。且丰工不日合龙。遣散夫役。被难穷民。均宜设法弹压。该督等、务宜遴派干员。认真妥办。南防江口。北扼黄河。毋令奸匪溷迹。将此由五百里各谕令知之。　　

○命户部右侍郎青麟、提督湖北学政。　　

○以正黄旗蒙古副都统肃顺、署銮仪卫銮仪使。　　

○赠湖北殉节学政光禄寺卿冯培元、侍郎衔。谥文介。布政使梁星源谥敏肃。按察使瑞元、谥端节。道员王寿同、王东槐、林恩熙、知府明善、董振铎、同知周祖衔、知县绣麟、均子祭葬世职加等。并予巡抚常大淳等、各建专祠。　　

○予广东剿贼阵亡知县冒芬、祭葬世职。幕友宋培清、赏恤如例。　　

○丁丑。祭先师孔子。上亲诣行释奠礼。　　

○谕内阁、本日据杨以增驰奏、丰北大工合龙稳固、全黄归正一摺。此次兴办大工。责成杨以增、查文经、专心督办。节据该河督、将办理情形。随时奏报。至本年正月二十日。启放引河。大溜挟凌下注。甚为畅顺。兹据奏称、于二十六日。挂缆合龙。竭一昼夜之力。追压到底。正溜悉归故道。顺轨东趋。查勘运河。并无淤塞。此皆仰赖天恩神佑。俾于初春。一律蒇工。朕欣幸之余。倍增寅感。即日派恭亲王奕敬诣圆明园惠济祠。河神庙。代朕拈香叩谢。著发去大藏香十炷。交杨以增祗领。虔赴工次各处河神庙。代朕敬谨祀谢。以答神庥。杨以增经理得宜。不负委任。著加恩开复革职留任处分。给还顶带。赏加三级。其前次捐输河工经费。并著交部从优议叙。查文经襄办大工。始终奋勉。更能认真稽核。节省钱粮。著加恩开复处分。并赏戴花翎。其余在工出力员弁。著该河督核实保奏。候朕施恩。毋许冒滥。现在大工甫经告成。善后各工。俱关紧要。仍著杨以增、督饬各员弁。妥协办理。务须慎益加慎。以期全工稳固。永庆安澜。　　

○又谕、太常寺少卿雷以諴、翰林院侍讲学士晋康、著前往南河。会同杨以增、巡查黄河口岸。詹事府少詹事王履谦、著前往东河。会同福济、巡查黄河口岸。发往东河学习刑部员外郎邵懿辰、到工后。并著随同福济巡查。至山东沿河各岸。业经巡抚李僡、派员查办。其河南一带。并著陆应谷、会同稽查。无稍疏懈。　　

○谕军机大臣等、有人奏、江苏仪徵县。素为盐贩聚集之所。丰工堵筑。民夫未即散遣。请就近招募。悉为我用。上海道吴健彰、素为民夷所服。请谕令募雇兵船。储备火攻。前赴金陵迎剿等语。军务紧急。自应添雇壮勇。以助军威。前已有旨。谕令该督等、妥筹办理。现在丰北业已合龙。工作民夫。可以复业。自应以散遣为正办。盐贩及粮船水手、或可酌量招徕。但必择其健壮有用者。以备驱策。仍须妥为驾驭。毋贻后患。上海商船。是否由吴健彰雇至江甯。其中傥有习教者。恐被该逆煽诱。仍须加意选择。毋滋流弊。将此由六百里谕知杨殿邦、杨文定、并传谕联英、倪良燿、吴健彰知之。　　

