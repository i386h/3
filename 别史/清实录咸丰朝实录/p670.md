<!-- { "loadSidebar": true } -->
○谕军机大臣等、穆克德讷等奏、续陈夷务情形各摺片。此次＜口英＞夷显背成约。称兵犯顺。陷我省会。劫我大臣。以情理而论。即当绝其贸易。调兵剿办。方足伸天讨而快人心。前此谕知柏贵等、如该夷退出省城。尚可宽其既往。若久踞城垣。惟有调兵驱逐。然后与之剖辩。今据奏称、该夷欲俟议定章程。方肯退出省城。其为要挟。已属显然。而柏贵等竟与商建夷楼。先议开港。束手无策。何至于此。日内传闻该夷欲于河南地方。建立夷馆。又欲于海口抽厘。柏贵等均欲应允。朕意柏贵久在粤东。熟悉夷情。未必如此迁就。今览奏报。传闻竟非无因。岂因叶名琛在彼。故存投鼠忌器之心耶。叶名琛辱国殃民。生不如死。况已革职。有何顾忌。穆克德讷、柏贵等、亦皆有失守城池之罪。朕从宽议处。原欲汝等运筹补救起见。不料竟在夷人掌握之中。恨不即与通商。希图目前了事也。现在黄宗汉未到。柏贵署理钦差大臣。该夷必与议论通商。多方要挟。若允其在河南建盖夷楼。偪近省城。将来必不能相安。至中国抽厘。为近日济饷起见。军务告竣。即当停止。今夷人欲抽厘。则无停止之日。恐均非商民所愿从。前＜口英＞夷欲入省城。因粤民公愤禁止。柏贵岂不知之。令省城失守。而粤民并不纠众援救。谅因叶名琛刚愎自用。以致人心涣散。今柏贵等既不能抽身出城。带兵决战。尚不思激励绅团。助威致讨。自取坐困。毫无措施。其畏葸无能。殊出意外。此次该夷背约。夺我省城。并非中国先行开衅。傥粤东绅民。激于义愤。集团讨罪。柏贵等毋许禁止。若能借绅民之力。加以惩创。将该夷退出省城。使知众怒难犯。敛其凶锋。然后柏贵等出为调停。庶可就我范围。在柏贵等亦刚柔并用。不至事事应承。伤国体而失人心也。至该夷欲求天津。自有办法。毋庸过虑。将此由六百里密谕知之。　　

○又谕、此次该夷背约。占踞省城。并将叶名琛劫去。未闻该省士民。敌忾同仇。谅因叶名琛办理乖方。以致人心解体。惟近日柏贵等、意在即日通商。并传闻出示晓谕百姓云、夷务已有办法。无许妄动等语。恐柏贵等所胁制。无可施展。前此寄谕罗惇衍、龙元僖、苏廷魁等、密传各乡团练。宣示朕意。将该夷逐出省垣之处。亦恐为该夷阻隔。尚未周知。兹特命骆秉章、转递廷寄一道。付该侍郎等阅悉。著即传谕各绅民。纠集团练数万人。讨其背约受城之罪。将该夷逐出省城。傥该夷敢于抗拒。我兵勇即可痛加剿洗。勿因叶名琛在彼。致存投鼠忌器之心。该督已辱国殃民。生不如死。无足顾惜。况此事由该夷背约。先自举兵。该绅民等如能众志成城。使受惩创。正所以尊国体而顺民情。朕断不责其擅开边衅。慎勿畏葸不前也。如能将该夷驱出省城。不令与官民错处。则控驭稍易为力。届时以粤东民人索偿所烧数千间房屋为词。不许在粤省通商。彼必自知理曲。然后由地方官员、出为调停。庶可就我范围。该侍郎等、惟当仰体朕心。为国宣力。勿为浮言所惑。将此由六百里密谕知之。　　

○又谕、前据骆秉章、以逆夷袭踞广东省城。钞录粤商信缄驰奏。当经谕令嗣后如有见闻粤省近事。即著随时驰奏。本日据穆克德讷、柏贵等、续报夷务情形。惟欲速通商以安民心。未免失之太弱。且与该夷杂处城中。恐处处受其挟制。不能联络绅民。以为补救。因思从前不令夷人入城。皆得粤省绅民之力。此次夷氛猖獗。攻陷省城。该将军署督等、仍有告示。令民间不可妄动。非所以激义愤而保地方。连次寄谕。均令其与前任侍郎罗惇衍、京堂龙元僖、给事中苏廷魁、商酌。激励乡团。以助兵威。该夷见众怒难犯。当可少遏凶锋。不至尽受挟制。于办理之方。实为有益。兹有廷寄一道。谕罗惇衍、龙元僖、苏廷魁等、令其密传各乡团。宣示朕意。妥为办理。著骆秉章、于奉到时。即加封专差员弁。迅速赴粤。妥为投交。勿为该夷知觉。致有阻挠。将此由六百里谕令知之。　　

○以四川川北镇总兵官蒋玉龙、为贵州提督。　　

○以克复江南瓜州出力。总管海全、以副都统用。副将毛三元、英贵、以总兵官升用。赏协领常寿、麟祥、副都统衔。总兵官成明、参将赵树棠、都司哈连升、守备王富来、佐领花沙布、巴图鲁名号。知府黄钦鼐、色克通阿、同知黄锡禧、孙元超、直隶州知州于昌遂、黄文涵、参将张维义、张东皋、常海、游击冯化青、匡国栋、李现臣、都司李春芳、马福、常胜、蒋临照、守备马铭勋、卫守备袁祚烺、佐领富勒珲、防御苏扎布等、花翎。都司得运等、蓝翎。余升擢有差。　　

○以喀什噶尔剿贼出力。领队大臣锡拉那、总管博勒果苏、以副都统用。赏佐领塔拉奇、巴图鲁名号。佐领噶傍晋巴哷恩怎、防御阿穆尔们都安扎布、回城章京德贵、游击海一士等、花翎。外委王鸿耀等、蓝翎。余升擢有差。　　

○予广东阵亡协领张升和、祭葬世职。　　

○予贵州阵亡守备燕升云、千总汪振扬、方朝卿、把总宋朝联、王复顺、王起龙、外委王庆春、严五芳、牟元林、袁得胜、刘起凤、祭葬世职。　　

○缓徵直隶固安、永清、东安、开、东明、长垣、甯河、安、高阳、永年、成安、广平、磁、新河、武清、蓟、博野、蠡、雄、束鹿、河间、献、景、东光、天津、青、静海、沧、南皮、盐山、赞皇、晋、无极、邢台、沙河、南和、唐山、平乡、广宗、钜鹿、内邱、任、邯郸、肥乡、曲周、鸡泽、元城、大名、南乐、清丰、丰润、玉田、南宫、枣强、武邑、衡水、柏乡、隆平、高邑、临城、甯晋、深、武强、饶阳、定、深泽、六十六州县。被水被旱被雹村庄新旧额赋。给固安、永清、东明、长垣、东安、开、六州县。被灾民旗口粮有差。　　

○以江西南昌、新建、丰城、进贤、鄱阳、余干、乐平、浮梁、安仁、万年、星子、都昌、建昌、安义、十四县。被灾较重。命平粜仓谷。　　

○庚辰。高宗纯皇帝忌辰。遣官祭裕陵。　　

○谕军机大臣等、英桂奏、南路剿匪、及光固吃紧各情、请饬舒保会剿、并暂留过境吉林黑龙江余丁一摺。河南大顶山股匪。叠经官军痛剿。其南窜枣阳一股。合并楚境黄草坪一带土匪。亡命抢掠。复经兵勇截击。回窜唐县边界之晒山等处。现在豫境之唐县、桐柏、及楚境之随州、枣阳、山路丛杂。本有匪徒出没。若再被该匪踞险负嵎。□□穴□又□捕殊形棘手。英桂已饬德楞额、会同邱联恩、进剿。尚恐未能得力。舒保、带兵现驻襄阳。著官文、胡林翼、饬令该营总就近移兵。由随州、枣阳、与河南将弁。前后夹击。以期尽埽匪踪。至六安、霍山、及光州所属之地方。均有贼匪滋扰。需兵甚急。所有赴楚补额之吉林黑龙江余丁四百名。现在路过许州。著英桂暂行截留。以资助剿。俟东路军情稍松。仍饬该余丁赴楚补额。将此由六百里各谕令知之。　　

○以前任山东曹州镇总兵官三星保、为四川川北镇总兵官。　　

○以剿办安徽麻埠捻匪出力。赏知府袁怀忠、巴图鲁名号。千总刘英等、花翎。同知衔汪用宾等、蓝翎。余升擢有差。　　

○以剿办安徽河南捻匪出力。赏知府祁之铨、花翎。余升擢有差。予伤亡把总胡凤山、祭葬世职。如阵亡例。　　

○赈安徽颍州、亳、寿、六安、霍邱、河南固始、六府州县。被旱被蝗被扰灾民。　　

○辛巳。缓徵山东章邱、齐东、济阳、禹城、临邑、长清、肥城、莱芜、东平、平阴、惠民、阳信、商河、沾化、汶上、阳谷、寿张、单、曹、定陶、观城、朝城、聊城、茌平、清平、莘、冠、馆陶、高唐、恩、益都、博兴、邱、临清、济甯、历城、邹平、长山、齐河、泰安、海丰、滨、利津、滕、峄、城武、兰山、沂水、乐安、潍、夏津、鱼台、东阿、青城、菏泽、钜野、郓城、濮、范、高苑、金乡、嘉祥、六十二州县。暨德州、东昌、临清、济甯、四卫。被水被旱被风被雹被虫村庄屯场、本年额赋。及漕项银米盬芦租课。　　

○壬午。以江南水师剿贼出力。赏总兵官陈国泰、提督衔。参将黄彬、总兵衔。参将李明新、巴图鲁名号。总兵官陈世忠、都司明福、余荩臣、守备韦长贵、花彪、裘关宝、任铨、吴必耀、卢瑞祥、李润雄、梁富扬、李定勋、知府孔继鑅等、花翎。守备张锟等、蓝翎。余升擢有差。　　

○以克复安徽正阳关出力。赏都司陈继宽、守备唐举、汪朝海、吴泰利、花翎。知州董声元等、蓝翎。余升擢有差。　　

○予安徽阵亡外委周得贵、祭葬世职。　　

○予安徽殉节工部左侍郎吕贤基、入祀乡贤祠。从巡抚福济请也。　　

○贷山西虞乡、榆社、静乐、平定、长治、潞城、黎城、壶关、永济、临晋、荣河、辽、和顺、平陆、垣曲、太原、文水、凤台、十八州县。及清水河、萨拉齐、二厅。被蝗被雹灾民耔种口粮。　　

○贷陕西镇安、神木、府谷、米脂、吴堡、五县。被蝗被旱灾民耔种口粮。　　

○甲申。世祖章皇帝忌辰。遣官祭孝陵。　　

○谕军机大臣等、本日文煜奏、江南军饷、浮滥太多等语。江南粮台。滥支滥应。历年已成锢习。前据和春等奏、兵勇粮饷支放。比例未符。朕因大军直薄金陵。克期收复。是以准其暂行照旧办理。以示体恤。至统兵大员。以及带兵将弁。自应遵照定例支领。毋许仍前浮滥。文煜办理粮台。照例支放。本属正办。乃各营员弁。竟有纠众殴官之事。总因前此彭玉雯等办理不善。致成积重难返之势。殊堪痛恨。著各该大臣等、严加约束。毋许藉端生事。何桂清驻劄常州。如有不肖员弁。滋闹粮台。即著文煜、禀商该督。就近惩办。其兵勇口粮。现因金陵指日成功。暂准照旧支发。但思克复金陵之后。尚须分兵追剿。若遽加核减。恐不足以资鼓舞。著和春等、俟金陵克复。先将不受约束之兵。遣撤归伍。其素有纪律。堪用以追剿者。应如何酌量调剂之处。著何桂清豫为筹画。或于例饷之外。筹备赏需。交该大臣等、将奋勇各兵。随时鼓励。无功者不得滥邀。庶于体恤之中。仍存限制。此系朕格外施恩。原因功在垂成。不惜小费。并非遂为定例。该大臣等、届时晓谕兵丁。使皆知感知奋。净埽逆氛。以慰朕望。何桂清身任封圻。地方一日早安。则民气一日早复。但期于事有济。则权宜应变之处。帑项并非虚糜。将此由六百里谕知和春、张国梁、许乃钊、何桂清、并传谕文煜、知之。　　

