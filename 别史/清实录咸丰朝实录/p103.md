<!-- { "loadSidebar": true } -->
○又谕、骆秉章奏、办解剥船委员、因案革职、仍勒令赶解交收一摺。湖南善化县知县易学超、前因被参门丁张福诈赃。该县延不交出。当经降旨革职。兹据该抚奏称、该革员领造直隶剥船三百五十只。现在押解在途。并已支给运费。若另委员接解势必眈延贻误。著即责令该革员一手经理。迅速解赴直隶交收。事竣。即饬回湖南。造册报销。并著沿途各督抚、派员催令前进。毋任延宕。仍严饬该革员、无论行抵何处。即将门丁张福、送交地方官。委员解回湖南。归案审办。　　

○泰甯镇总兵官德春奏、遵备树株。详拟种植章程得旨。著照所拟办理。汝可敬诣昌西陵外应种树株之处。详细察看有无砂石。即行据实具奏。豫筹妥办。朕于明岁谒陵时。仍欲亲诣履勘。慎之。　　

○准湖南头二三帮漕船、分限扣交应摊剥价银。　　

○癸卯。上诣大高殿行礼。　　

○谕内阁、讷尔经额奏、请将失察衙役私拷案犯毙命之知县、撤任质审一摺。直隶邯郸县知县卢昌辅、于已获之犯王五旦、既不赶紧讯供。又不慎选差役。妥为看管。以致该犯被看役私行拷伤。捏报患病。该县并未据实究报。辄以患病具详。该犯旋即身死。经该管知府委员验明。实因拷伤致毙。该县卢昌辅、是否亲行提验。抑系因失察私拷。有心回护。扶同捏报。甚或因该犯已死。希图借以销案。均应确切根究。卢昌辅。著即撤任。交该督提同犯证严行审讯。按律定拟具奏。至该县境内被抢一案。前经勒限缉拏。迄今两月限满。案犯仍未全获。协捕典史陈钟英、邯郸汛千总程殿元、著一并撤任。交部议处。再勒限三个月。协同接任员弁。上紧缉拏。务将赃贼悉获究报。傥逾限仍无弋获。即著从严参办。近来各省抢案叠出。总由捕务废弛。甚至讳饰消弭。遂致盗风日肆。必当认真整顿。以肃吏治而靖奸宄。寻奏、遵审县役魏恩荣等、私造非刑。拷伤王五旦致死。知县卢昌辅、失于觉察。应请即行革职魏恩荣等、发往新疆、给官兵为奴。下部议从之。　　

○又谕、颜以燠奏、南粮回空帮船、全数催出东境、请将出力员弁、量予鼓励一摺。粮船回空。催趱出境。本系历年地方应办之事。惟念今年系南河丰北漫口水溢。帮船改由湖坡行走。挽运维艰。与往年催趱情形不同。著该河督、择其尤为出力者。酌保数员。候朕施恩。毋许冒滥。嗣后不得援以为例。　　

○甲辰。上诣寿康宫、问皇贵太妃安。　　

○谕内阁、前据礼部奏、江苏举人安徽黟县训导朱骏声、呈递说文通训定声一书。当交南书房翰林、详加阅看进呈。朕几余披览。引证尚为赅洽。颇于小学有裨。朱骏声、著赏加国子监博士衔。以为留心经训者劝。　　

○又谕、培成奏、参员禀讦、事关库款、请旨查办一摺。盛京工部笔帖式多隆阿、前经该侍郎奏参妄事营求。当降旨、将该员革职。兹复具禀讦告主事觉罗广正、扣留库款。藉端肥已。并称本年二月曾禀请该侍郎代奏。未经查办等情。参员讦告上司。例应立案不行。惟关涉库款。虚实自应彻底根究。著交乐斌、景淳、提集人证档册。据实查讯具奏。　　

○乙巳。谕内阁、徐广缙、叶名琛奏、剿办廉州贼匪、屡获胜仗一摺。广东廉州、与广西交界处所。自颜品瑶等匪、经官兵击败后。其余股匪。尚在两省交界之新铺那芹等处、分踞险要。拒守不出。自九月以来。兵勇会合进剿。屡次获胜。复经该督等、添派弁兵。携带大炮擡枪。于十一月初三十二等日。由提督陶煜文、督率进攻。轰倒炮楼一座。打毁木栅墙垣节次分攻贼巢。迭有歼捦。此数股匪徒。负嵎困守势已穷蹙。仍著该督等、严饬在事文武员弁、会督两省兵勇。迅速剿除。勿留余孽。其罗定州之淩十八股匪。并著督饬官兵、克期埽荡。毋再迁延。　　

○以剿捕广东琼州洋盗、一律肃清。赏总兵官吴元猷、都司吴全美、花翎。把总马中骏等、蓝翎。余升叙有差。　　

○丙午。孝庄文皇后忌辰。遣官祭昭西陵。　　

○上诣慈宁宫、寿康宫前殿、行礼。后殿问皇贵太妃安。　　

○谕内阁、固庆奏、筹议吉林六旗马厂地租、赏兵余賸钱文。请发商生息、备修各处捐办工程一摺。吉林六旗马厂地租。历年撙节。现积存钱三万八千串。著准其以三万串。发商生息。每年息钱三千余串。按数解归吉林将军衙门收存。作为修理捐办要工经费。以免摊扣官兵俸饷之弊。所余钱八千串。即留为现在修理宫殿庙宇等工之用。该将军仍当随时认真稽查。核实节省动支。不得任听经手各员。藉词开销。稍滋浮冒。工竣、仍著造册报部核销。以杜弊混。　　

○丁未。谕内阁、陆建瀛、杨以增奏、前参员弁、请旨开复等语。前因江南江运丁忧同知彭以竺、于修筑大堤、未能如式。接署江运同知朱忻、江防营守备蔡觐贤、未据通禀。常镇道姚熊飞、于属员工程钱粮。未能核实办理。当降旨、将该员弁等、分别革职。并革职留任。摘去顶带。勒限赔修。兹据称该员弁等、于被参后。将漫工依限堵合。应办各工。一律修竣。著赔工费银两。亦如数完缴。尚知愧奋。所有前参革职之同知彭以竺、革职留任之同知朱忻、守备蔡觐贤、并该管道姚熊飞、摘去顶带处分。著准其一并开复。　　

○又谕、李僡奏、遵旨审讯试用知县禀讦知府一摺。河南试用知县徐士弼、前禀讦开封府知府瑛桂、于委审已革陈州府知府黄庆安、被控一案。有嘱令设法周旋。改捏供词情事。当交李僡复讯。兹据该抚讯明瑛桂、并无前项情弊。著与业经革职永不叙用之黄庆安、均毋庸议。徐士弼所改供词情节。与本案罪名。无关出入。原审尚无不实。惟因畏累怀疑。辄行具禀。实属冒昧。徐士弼著交部照例议处。　　

○又谕、邹鸣鹤奏、遵旨审拟革职拏问各员一摺。广西已革前署镇安府知府通判罗福杲、讯无捏报获胜、及冒销军需情事。其剿贼尚有微劳。惟领银数千两。并不将支销数目。随时具报究属玩忽。罗福杲、著开复通判原官。仍革职留任。已革前代理平南县事候补同知周诚之、讯无私徵侵蚀情弊。惟于普免钱粮。并不迅速造册详报。已属玩延。复因钱债细故。辄行笞责。以致客民向安吉等、藉口上控。亦属办理不协。周诚之、著革职留营效力。　　

○又谕、穆腾额奏、噶布伦辞退出缺。请旨补放一摺。并钞录诺们罕原禀呈览。噶布伦顿柱多布结、年老辞退。所遗之缺。据该诺们罕等、禀称乏员拣拟。请以病痊之前任戴琫策垫升补。本属与例不符。惟念该番目、于前次噶布伦出缺时。曾经拟陪。且屡次效力戎行。得有三品顶带。衔缺相当。既据达赖喇嘛、称其办事可靠。明年随往各处。瞻礼布施。可期得力。策垫著加恩免补原缺。即以噶布伦升补。　　

○谕军机大臣等、德龄奏、密陈各城大臣考语一摺。并开单呈览。朕详加阅看。俱系八字空言。毫无实际。是该参赞大臣、于所辖各城大臣。平素漫不经心。及至年终出考。不过循例敷衍。虚应故事。殊非循名责实之道。德龄。著传旨申饬。原摺单均著发还。交该参赞大臣、另行详细出考。胪列事实。密封覆奏。毋得仍以空言塞责。将此谕令知之。　　

○广西左江镇总兵官惠庆、奏报到任日期。得旨。奋勇向前。不可甘蹈积习。　　

○以都察院左都御史花沙纳、充经筵讲官。工部尚书翁心存、署经筵讲官。内阁学士沈兆霖、充文渊阁直阁事。翰林院侍读学士皂保、署文渊阁直阁事。　　

○以剿办云南永昌等处外夷野匪肃清。予土守备左大雄等、议叙有差。　　

○拨山东司库银十五万两备赈。　　

○准河南岁陟县应缴修堤银、分限摊徵。上以岁暮祫祭太庙。自是日始斋戒三日。　　

○戊申。调福建汀州镇总兵官恒裕、为台湾镇总兵官。浙江温州镇总兵官富尔逊布、为福建汀州镇总兵官。　　

○展缓云南白盐井灶户、应缴抚恤修费银。　　

○己酉。以岁暮祫祭。遣官祭太庙中殿。后殿。　　

○谕内阁、理藩院奏、科尔沁扎萨克多罗郡王僧格林沁、率领本旗台吉阿勒巴图等谢恩。并具呈陈奏、该旗昌图农民吴保泰等、抗不交租。惑众敛钱。请特派大员。率领官兵查办。所需银两。情愿由伊应得地租银两内、照数备拨。以补库款等语。上年僧格林沁、因该旗昌图农民吴保泰等、抗不交租。请特派大员、带领官兵查办。仍系本地方应办之事。兹据僧格林沁呈请、愿将此项兵丁需费。由伊应得地租银内、照数备拨。弥补库款。感戴实出至诚。惟念蒙古等、生齿日繁。自必赖此度日。若由此项租银弥补兵费。伊等生计。未免拮据。所有兵丁需费银两。加恩著毋庸僧格林沁弥补。用示朕轸念蒙古世仆之至意。　　

○又谕、前据陆建瀛、常大淳、先后奏、广艇盗匪。畏罪投诚。叠经降旨、以该匪等前在山东登州海口。胆敢占去船炮。窜回闽浙洋面游奕。亟应会督师船迅速剿办。兹据常大淳、会同陆建瀛、季芝昌、察看情形具奏并将该匪等、缴出船炮。开单呈览。据称该匪布兴有等、畏罪投诚。出自实心。其未即呈缴船炮。及在浙洋围困守备黄富兴勇船。均因盗匪陈成发、恃系各船总管。从中阻挠。指使众夥。抢占滋事。现将陈成发砍伤。捆缚交出并将黄富兴送回。缴出山东师船、勇船、共二十一只。水勇二百余名。商船船户、水手一百八十余名。并被掳难民、全数送出。大小铁炮、共三百余位。及器械等件。一并呈缴。向来办理盗匪。闲有实心悔罪。缴械投首。亦姑网开一面。以示法外之仁。此次广艇盗匪布兴有等、业经该抚等、察其投首出首实心其从中阻挠之陈成发、现已戮首示众。所有该匪等六百二十四名。著加恩一概免其治罪。其恳请递回原籍之陈亚福五百六十余名。著责成署定海镇总兵周士法、黄岩镇总兵汤伦、署温州镇总兵池建功、分起由海道解回广东。交各该地方官、严行管束。仍行令福建广东各水师提镇。逐程接解。毋许沿途逗遛。其现在浙江之布兴有等五十余名。著常大淳、委员解回广东。交徐广缙、分拨各营。酌量安插。令其戴罪自效。傥不遵管束。即著从重惩办。断难再事姑容。山东守备黄富兴、出洋追匪。轻进失事。咎有应得。姑念所带兵勇不多。著从宽摘去顶带。责令管带山东船炮。仍回该省。交陈庆偕差遣。以观后效。其余缴出盗船。并炮械等件。即著分配浙江水师各营管带。各省师船勇船。即行撤回。　　

