<!-- { "loadSidebar": true } -->
○癸酉。谕内阁、前经降旨、令户部将此次各省捐输总数。及各府州县捐输分数。分晰开单具奏。兹据该部将山西、陕西、四川、三省捐生名数及银数。先行开单呈览。各该省绅士商民。因军务未竣。志切同仇。输将踊跃。深堪嘉尚。除业经随时降旨奖励外。著再加恩将捐银较多之省。酌加乡试中额。捐银较多之各州县。酌加学额。应如何分别拟定名数、以昭激劝之处。著户部会同礼部、先将山西、陕西、四川、三省查核详议具奏。候朕施恩。　　

○乂谕、现在军务未竣。文报往来。最关紧要。如道路遇有梗塞。该管驿站地方官。即应设法绕道驰递。若不知事体缓急。辄将文报擅自递回。贻误非细。著各该省督抚、严饬臬司。通行晓谕。所属州县。凡遇紧要军报。傥道路偶有阻隔。藉词递回。以致贻误者。即著该督抚奏明严参。并著兵部随时稽察。将管理驿站之臬司、暨该督抚。一并参处。将此通谕知之。　　

○谕军机大臣等、现在军情紧急。文报来往。最关紧要。本日据兵部接到良乡县呈报。竟将正月十九二十两日、由六百里加紧寄向荣、张芾、蒋文庆等、各谕旨夹板全行缴回。查检沿途发单。系由安徽金斗驿、暨定远驿两处递回。似此紧要公文。该地方官竟敢任竟缴回。殊属太不晓事。可见该省巡抚臬司。并不以此事为重。以致属员漫不经心。稽迟贻误。蒋文庆著传旨申饬。仍著该抚即行查明。此项夹板。究系何处递回。即将该地方官。指名严参。毋稍徇隐。并著各该督抚、饬令臬司。严饬州县。遇有军报过境。设或前途阻滞。即行设法绕道。妥速驰递。毋得再有迟误。致干重咎。将此由六百里各谕令知之。　　

○河东河道总督福济奏、严查黄河渡口。以防奸细。得旨。防堵事宜。不可缓。不可懈。与地方官不可稍分彼此。　　

○署湖广总督张亮基奏、贼势东窜。请由各省粮台。就近截饷支应。得旨。改设粮台。已有旨了。至粤楚三省。自军兴以来。需用浩繁。将来恐不免有冒销之处。著户部认真查核。如有造册未到者。即行奏明严催。又奏、请将已革知府谢继超、带赴湖北差委。批。谢继超著准其带赴湖北。若不遵号令。著从严惩办。不必遵谕旨仅予发遣。　　

○调任陕西提督桂明、奏报交卸启程。得旨。迅速交卸甚是。抵任后防堵事宜。及一切应行整顿之处。详细具奏。　　

○甲戌。孝仪纯皇后忌辰。遣官祭裕陵。　　

○谕内阁、周天爵驰奏、探闻安徽省城失守一摺。览奏曷胜愤懑。蒋文庆于本月十七日。尚在安庆发报奏事。兹据周天爵奏称、据凤阳府及舒城县禀报。安庆省城。即于十七日失守。省城重地。何以一日之间。递被贼匪攻陷。是否该抚蒋文庆、及藩司以下文武各员。先期退避。抑带兵守城。力竭殉难。著周天爵迅速查明。分晰驰奏。安徽巡抚。即著周天爵署理。现在贼势分窜。南北靡定。向荣已有旨令其驰赴江甯一带协剿。琦善、陈金绶、由信阳统带大兵。驰赴皖省。计已赶到。著遵照叠次谕旨。与周天爵择要攻剿。琦善等赴援已迟。若再坐拥重兵。迁延观望。朕亦惟有执法从事。决不姑宽。懔之。　　

○又谕、前据仓场侍郎庆祺奏、风闻天津地方。有形迹可疑之人。盘踞城外。当经谕令步军统领、顺天府、及直隶总督、派员密查。兹据讷尔经额奏称、查明该处西关客店。有湖北蕲州李姓七十余名口寓居。均系灾民。业经该地方官。捐给口粮递籍。并无匪徒溷迹。与步军统领、顺天府、查奏情形。大概相符。惟该府县查讯灾民姓氏籍贯。未能详晰。该镇道率行转禀。以致该督前后具奏、参差错误。均难辞咎。署天津镇总兵大沽协副将特克慎、天津道张起鹓、天津府知府钱炘和、天津县知县谢子澄、均著交部察议。讷尔经额著一并交部察议。仍著该督严饬地方文武。随时认真稽查。毋稍疏懈。　　

○又谕、御史王茂荫奏、保举人才、请备擢用等语。除已革候补知府谢继超、业经准令张亮基、带赴湖北差委外。所有刑部额外主事刘存厚、前广西候补州同杨培堃二员。著该部及该抚、饬令前赴向荣军营。听候差委。在籍之翰林院编修林汝舟、著怡良等饬令前赴江南。交该督抚差委。　　

○谕军机大臣等、本日据周天爵驰奏、探闻安徽省城失守一摺。向荣抵九江后。数日未见奏报。朕心实深焦盼。前据张芾奏、业经雇备商船六十余只。并有粮船可以拨用。该大臣此时是否渡江援应。现在安庆失守。江甯防剿。尤为吃紧。琦善、陈金绶、带兵计可赶到皖省。向荣著仍遵前旨。迅赴金陵。沿途察看何处紧要。即行扼险截击。傥江甯镇江。已被贼扰。向荣即督兵赴援。万勿迟误。省垣重地。城大兵单。甚属可虑。向荣务与祥厚等、督率旗营各兵。并本省绅民。扼要固守。不可稍有疏虞。至镇江瓜州两口。南北咽喉。杨殿邦、杨文定、文艺等、尤当竭力严防。勿令居民惊扰。至该处兵单。已有旨令琦善酌拨精兵。赴淮扬一带。交杨殿邦调遣。著即飞咨调拨。以资援应。向荣军营兵丁。除随时裁汰。及打仗阵亡外。实在兵数若干名。著查明具奏。襄阳荆州。调拨各省官兵。现在可以移调军营者。著向荣酌量调用。但须拣选精锐。勿以怯懦充数。江甯等处地方紧要。向荣务当督率镇将。极力保护为要。将此由六百里加紧各谕令知之。　　

○又谕、前因安徽军情紧急。叠次谕令琦善、陈金绶、督兵迅速驰往援剿。本日据周天爵奏、安庆省城。于本月十七日失守。览奏愤懑之至。琦善等如能及早应援。何至江北失事。即信阳兵未到齐。先令陈金绶酌带官兵驰往。亦何至缓不济急。钦差大臣自应统筹全局。先其所急。若必待事事齐备。按辔徐行。亦安用汝等为耶。现在已降旨令周天爵署理安徽巡抚。著琦善、陈金绶、赶紧督兵。与周天爵扼要攻剿。傥任贼匪再有蔓延。朕惟统兵大臣是问。逆匪窜入安庆。势必顺流而下。直偪江甯。该处城大兵单。势甚危急。且镇江瓜州江口。为南北咽喉。设有疏虞。江北一带藩篱。亦难自固。琦善、陈金绶、统带精兵万余。所调吉林、黑龙江马队。不日亦可到齐。大军云集江北。前在黄陂驻劄之陕西兵一千七百余名。总兵吉顺。想亦管带赴皖。兵力不为不厚。如贼陷安庆后。知我北路有备。江南空虚。势必急围金陵。图占江口。朕所以命向荣径赴江甯援应。正为统筹全局。不徒以保守江淮了事。琦善、陈金绶、察看情形。必须分兵渡江应援。断不可坐视不救。至瓜州江口。乃北路最要门户。亦应于所带官兵内。酌拨防守。交杨殿邦调遣。与安徽互为声援。贼势狓猖。固应慎重。亦不得以有用之兵。置之无用之地。若能调度得宜。痛加剿洗。大挫凶锋。庶可转危为安。保全大局。切勿坚执已见。贻误事机。至该大臣所请增给官兵马乾之处。河南省进征及留防各兵。与粤楚等省。事同一律。岂能两歧办理。著照部议。按例给发。以节糜费。将此由六百里加紧谕知琦善、陈金绶、并谕胜保知之。　　

○又谕、周天爵驰奏、安徽省城失守、及收募兵勇、截留饷银各摺片。并团练章程。逆匪水陆分窜。九江、安庆、相继失守。如入无人之境。实堪发指。周天爵已署巡抚。统辖文武。所有江北一面。责无旁贷。著即择要布置。并收集散兵。招募义勇。以壮声援。琦善、陈金绶、均于十九日、统带大兵。启程赴皖。该署抚即与会商进剿之策。现在陆建瀛已革职拏问。另派祥厚为钦差大臣。并著署两江总督。金陵一带。兵力甚单。已有旨令向荣直赴金陵援应。该署抚如闻江甯告警。仍应分兵渡江赴援。与向荣并力夹击。江北固应保护。又安可置江南于不问。朕以天下为一家。岂能不统筹全局耶。至安庆粮饷军装。是否运往庐州。其解省饷银三十万。是否已由定远县解回徐州道库。此项军需。万不可疏失。该署抚现在招集散兵。及雇募义勇。亲赴寿州一带。劝捐集团。均著照所请行。安庆省城既陷。小孤山必已失事。巡抚藩臬以下各员文武下落。一并查明迅速具奏。所有团练事宜。仍遵前旨。行知附近各地方官。认真办理。将此由六百里加紧谕令知之。　　

○命内阁学士许乃钊、迅赴江南。帮办防剿事宜。　　

○乙亥。谕内阁、前因逆匪滋扰粤楚。各属城乡。多被蹂躏。降旨令各直省督抚、仿照嘉庆年间坚壁清野之法。实力举行。并命武英殿刊刻明亮、德楞泰、筑堡御贼疏。龚景瀚坚壁清野议。及所拟出示晓谕条款。著将本年正月初八日谕旨。并此旨一并刊刻。冠诸＜闲＞端进呈。颁发各直省大吏。广为刊布。转行所属。体察地方情形。分饬官绅。一体妥筹遵办。　　

○又谕、前有旨谕令各直省、仿照嘉庆年间、坚壁清野之法。办理团练。以资保卫。诚以贼匪滋扰。奔窜靡定。与其贼至即逃。何如乘其未至。设法自固。近来被贼各郡县。本境已受其蹂躏。毗连各邻境。一闻警急。辄纷纷思避。甚至移徙一空。委城于贼。粮饷军装。尽被掳掠。藉寇兵而赍盗粮。深堪痛恨。总因地方官素无布置。未能固结民心。遂至临事仓皇。束手无策。因思民间守望相助。保卫乡闾。不特被贼地方。急宜筹办。即距贼较远处所。亦应思患豫防。惟专责守土之员。不免吏胥假手。流弊滋多。名省公正绅耆。既于地方情形熟悉。而人望所系。呼应尤灵。前已有旨令侍郎串贤基、驰赴皖省。办理团练。自必与在籍各绅士。悉心妥筹。其江苏一省。即著在籍之前任左都御史沈歧、闽浙总督季芝昌、吏部侍郎侯桐、左副都御史程庭桂、宗人府府丞温葆淳、江西巡抚钱宝琛、湖南藩司王藻、浙江藩司汪本铨等、会同地方官。邀集众绅士。酌办团练事宜。此外各省在籍绅士。著在京各部院堂官。及翰詹科道。各举所知。总期通晓事体。居心公正。素系人望者。责成倡办。自必经理得宜。舆情允协。当此贼氛未靖。时势孔艰。该绅士等身受厚恩。应如何自固闾里。为敌忾同仇之计。所有劝谕捐赀浚濠筑寨各事。总宜各就地方情形。妥为布置。一切经费。不得令官吏经手。如果办有成效。即由该督抚随时奏请奖励。以副朕为民除害。敉靖疆圉之至意。　　

