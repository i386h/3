<!-- { "loadSidebar": true } -->
○又谕、前因联捷奏、东省范县贼匪、欲接南捻渡河。濮观等州县。亦皆被胁。请饬胜保分三路进兵。当谕令胜保、于驰抵直隶山东交界后。酌量情形办理。本日据谭廷襄奏、曹州土匪狓猖。濮、范、钜、郓、菏定、城武等属。随地皆匪。结成大股。蔓及寿张、阳谷、地方。东昌教匪。屯聚于莘、堂、冠、馆等属。徒党日增。近又有由直隶清河、威县、回窜之匪。蔓及临清所属。其余如沂州属之幅匪。武定属之枭匪。及土匪、骑马贼。随地皆有。请饬胜保分兵助剿等语。曹州、东昌、两属。匪势日益蔓延。该省兵力不敷剿办。系属实在情形。僧格林沁等在兖州一路。堵剿捻匪。其势亦难兼顾。现在曲周县、已无贼踪。胜保前派正定官兵。及伊绵阿、所派之兵。并成禄所带马队。谅已驰抵广平、威县、一带。此项官兵。应否驰赴东省剿办。著即酌量调遣。毋稍拘泥。将此由六百里谕令知之。　　

○又谕、据翁同书奏、苗练围城情形。并寿城饷道梗阻各摺片。据称、三月二十八日。苗沛霖、复添马步队数千名过淮。由菱角嘴并入九里沟。增扎七营。隔断前敌营盘。官军攻剿。未能得手。现在颍州府阜阳、颍上、霍邱、怀远、及三河尖等处。皆为苗练胁从。声言句合张乐行攻取寿州。并称山西等省饷银。均到颍州。未能前进。请饬贾臻设法绕解各等语。苗沛霖藉端寻仇。迭次谕令袁甲三妥为筹办。现在寿州城围未解。并诱胁良善。冀图一逞。前据贾臻奏称、到颍州后。传见阜阳、太和、一带绅士。告以官督民团之法。无不欢欣鼓舞。何以阜阳等处民团。又为苗练胁从。若任其遍行偪胁。则该练猖獗更甚。贾臻前奉旨办理招抚团练事宜。现又署理巡抚。著即将未被苗练诱胁之民团。迅速联络。其已被诱胁者。设法开导。使之归正。以孤苗练之势。寿州现有总兵庆瑞等、在彼驻劄。著即严饬该员等、实力固守。毋稍疏失。并将正阳、六安、等处。妥为布置。山西、河南、饷银。已到颍州。皖南道程钰、亲解银五千两、颍上县。均著该署抚、设法赶紧绕解寿城。以济饥军。该处兵勇尚多。傥令饷断兵溃。贻误大局。惟该署抚是问。将此由六百里谕令知之。　　

○以克复广东乐昌、仁化、县城。并江西安远解围。赏知州周庆夏、守备萧燿煌等、花翎。从九品冯炳著等、蓝翎。余升叙有差。　　

○广东布政使升任太常寺卿周起滨、因病休致。给与三品顶带。　　

○朝鲜国王李昇、遣使表贺巡幸。及岁贡方物。赏赉筵宴如例。　　

○甲戌。谕内阁、前因各省接递军报迟误。谕令兵部、将各该督抚臬司等、从重严参。兹据兵部、将迟误时日。并未填日期。遗失尾单各省分。查明开单覆奏。湖北、山东、接递晏端书、德楞额、李续宜等、奏报。有数日未填接递日期。该督抚臬司等、实属督催不力。所有湖广总督、湖北、山东、各巡抚臬司等。均著吏部查取职名。先行严加议处。其乐斌奏报。经由甘肃、陕西、山西、直隶等省。传牌尾单。系在何省遗失。抑系原发省分。未经黏连。著各该督抚臬司等、查明声覆。由兵部奏请严加议处。其余接递军报、迟误时日之各省督抚臬司等、均著交吏部按照单开、分别轻重议处。并著各该督抚臬司。于接到部文后。按照单开各件。勒限一个月。查明积压迟延之地方官、严参惩办。其绕道处所。有无迟误。一并查明据实参办。至遗失尾单。及未填写日期。尤非寻常疏忽可比。著甘肃、陕西、山西、直隶、山东、湖北、各督抚臬司。挨站根究。从重惩处。傥逾限延不查覆。即著兵部、将该督抚臬司。指名严参。另片奏、请将直隶总督臬司严议。并严定填注接递时刻等语。东直门腰拨。接递文报迟误。顺天府兼尹张祥河等、业经降旨交部严加议处。署直隶总督文煜、按察使吴廷栋、著一并交部严加议处。至各省文报绕道地方。该州县恃非正站。难免有蒙混造报情弊。并著各该督抚臬司、按照兵部所奏。严饬各属。查明何处应行改道。签明时日里数。毋许稍有错漏虚捏。并将传牌尾单。妥为收执。以便稽查。　　

○谕军机大臣等、有人奏、捐务亟宜核实、请饬严定章程一摺。据称江北粮台。既有指捐、借捐、炮船捐、亩捐、而江南粮台、又有米捐、饷捐、亩捐、漕河有炮船捐、堤工捐、饷捐、袁甲三军营有米捐、此外有船捐、房捐、盐捐、卡捐、板厘捐、活厘捐、所徵甚钜。报解寥寥。候补投效。以及职员生监。营谋札委。目为美差。四出骚扰。指借则任意讹索。卡厘则以多报少。粮台漕河大员。多由情托。知而不问。并有擅自立卡。抽收商船捐银。名曰榔头捐各名目。请饬督办大员。严定章程各等语。近年因军饷浩繁。不得不借资民力。若多立名目。任听贪劣之员。营谋差委。藉端骚扰。歛怨于民。于军饷报解无多。徒肥若辈囊橐。实堪痛恨。若不严行稽查。则闾阎脂膏。悉被侵渔。尚复成何政体。著袁甲三、晏端书、王梦龄、并传谕乔松年、江清骥、严密访查。如有多设名目。及营谋差委。任意讹索。以多报少。并私自设卡收捐者。即据实严。惩一儆百。至所收捐款。亦应设立印簿。晓示通衢。以杜侵冒中饱之弊。并遴选公正之人。董司其事。不得滥委多员。虚耗薪水。总期于军饷有裨。而无害商民。方为妥善。原摺著钞给阅看。将此由五百里谕知袁甲三、晏端书、王梦龄、并传谕乔松年、江清骥、知之。　　

○又谕、本日田在田奏、军饷万难支持、请饬催山东等省协饷等语。据称、自督办军务后。仅正月闲。陕西解到银一万两。东省从无批解。豫省经委员坐提数月。始以银六千两塞责。山西于年内外先后起解两批。各银一万两。日内始陆续提到。现在陕西报解一批。即能辗转绕到。亦属杯水舆薪。此外三省杳无消息。请饬山东等省。赶紧筹解等语。徐宿军营。前因协饷不至。田在田议及裁兵。乃既经裁减之后。欠发饷项。仍复累累。现在防剿万分吃紧。若令饷匮兵哗。深恐有误大局。著谭廷襄、常绩、严树森、瑛棨、无论动拨何款。各赶紧先筹银二三万两。迅速解赴田在田军营。毋许延误。至各该省从前奏定协饷数目。均不能如数如期报解。未免有名无实。此后各该省每月能实解徐宿军饷银若干两。并著该抚等酌定数目。据实具奏。以杜临时推诿。将此由六百里各谕令知之。　　

○钦差大臣胜保奏、贼匪窜至直隶威县一带。清河失陷。现由保定、河间、两路进兵。得旨。抵保定后。即相机前进。不准以居中调度为辞。致涉耽延。又奏、贼匪窜至大名境内。批。大名府城。所关甚要。著赶紧设法救援。　　

○乙亥。孝端文皇后忌辰。遣官祭昭陵。　　

○谕内阁、前据文煜奏、贵州抚标千总杨凤鳌赍摺来京。于直隶新乐县地方被抢。当经降旨。将该县知县苏汝谦、摘顶勒缉。惟杨凤鳌以赍摺差弁。竟敢携带烟土。沿途售卖。显系有私贩情弊。杨凤鳌现来热河。赍递摺件。著春佑派员押解赴京。交刑部严行审讯。按律惩办。　　

○又谕、曾国藩奏、乐平等处、剿贼获胜、地方肃清一摺。本年二月间。逆匪由鄱阳故县。偷渡昌江。候补三品京堂左宗棠、督兵迎击。由袁家湾、太园、石板桥、直抵范家村、连获胜仗。旋因景德镇被陷。拔营移劄乐平。三月初五日。贼至桃岭塔前一带。连亘十余里。左宗棠亲督各军、开城迎击。杀贼四五千人。阵斩黄红衣贼目十数名。烧毁贼垒二十余座。统计前后转战三十余日。六获大捷。斩馘几二万人。乐平、浮梁、鄱阳、景德等处。业已一律肃清。左宗棠屡挫贼锋。实属奋勇可嘉。著发去白玉搬指一个。白玉喜字翎管一枝。小刀一把。火镰一把。大荷包一对。小荷包四个。交左宗堂祗领。以示优奖。其在事尤为出力之按察使衔即选道王开化、著赏加布政使衔。并赏给该员祖父母父母二品封典。知县刘典、著以直隶州知州遇缺即选。并赏戴花翎。其余出力文武员弁。并著曾国藩查明保奏。　　

○又谕、僧格林沁等奏、滕县解围、并饬办各路贼匪获胜一摺。捻逆盘踞山东滕县。经翼长舒通额等、带领兵勇进剿。立将滕县解围。该逆西窜。官军奋力冲击。杀毙百余名。复窜至济甯城东。经守城官兵。开放大炮。轰毙贼匪多名。该逆分两路遁去。德楞额、剿办峄县、兰山、费县等处匪徒。先后杀贼六七千名。生捦数百名。立即正法。救出难民甚众。立将沙沟营、临城驿、克复。邹县教匪宋继朋、盘踞凤凰山一带。经国瑞等督带兵勇。由土旺进剿。先后毙贼甚众。坠落山涧死者。不计其数。并夺贼圩二座。著僧格林沁等、乘此声威。督饬将弁。迅埽逆氛。毋留余孽。　　

○谕军机大臣等、前因谭廷襄奏、捻匪由邹县、直扑济甯、渡过运河。分窜甯阳等处。并曹东两属。匪势蔓延。当谕令僧格林沁等、相机剿办。不可株守邹县。本日据僧格林沁等奏、滕县解围。该逆一股由鱼台窜回老巢。一股尚在郓钜一带盘踞。邹县教匪宋继朋、踞守凤凰山。势甚鸱张等语。东省各属匪徒。纷纷蜂起。势若燎原。若非及早埽除。势将愈聚愈多。著僧格林沁等、仍遵前旨。督饬将弁。并会合各处乡团。迅将各匪痛加剿洗。勿留余孽。将此由六百里谕令知之。　　

○又谕、据僧格林沁等奏、军营马匹不敷。请饬察哈尔迅拨马匹等语。僧格林沁等现在山东攻剿捻逆。军营马匹不敷骑用。著庆昀、廉至、于商都马群内。拣选膘壮马一千匹。派员迅速解赴山东邹县、僧格林沁等军营。毋稍迟误。将此由五百里谕令知之。　　

○又谕、据严树森奏、山东馆陶县之馆陶集。现为贼踞。漕船不能开行。请饬山东巡抚、及带兵大臣、速行剿除等语。贼窜楚旺。豫省存仓漕粮。尚无损失。惟山东馆陶县之馆陶集。为贼所踞。搭有浮桥。临清亦有土匪。恐漕船不能开行。著谭廷襄督饬带兵各员。将馆陶集股匪。迅速剿办。悉数歼除。并将所搭浮桥。即行拆毁。其临清州土匪。并著剿除净尽。催令沿河上下游船只。星速赴楚旺受兑。毋得迟误。前谕胜保将派往广平威县之正定兵。及伊绵阿、分拨官兵。并成禄、马队。酌量拨赴东省。即著该抚饬令带兵之员。会同此项官兵。合力剿办。以通河道而利漕行。将此由六百里谕令知之。　　

○新授云贵总督刘源灏、奏谢授任恩。并请入觐。得旨。著不必来见。即赴新任。卿之精力、虽稍觉衰老。然坐办尚可。现在滇中无人。徐之铭措置乖方。不知滇省现在作何局面。著赶紧赴滇设法补张。以慰廑念。　　

