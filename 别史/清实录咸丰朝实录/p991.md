<!-- { "loadSidebar": true } -->
○己卯。谕军机大臣等、福济奏、驰抵阳平。催调川省兵勇。请派帮办军务。筹拨饷需。并据瑛棨奏、陕兵未能悉数赴川。并遵筹福济军饷各等语。本日已谕令崇实、将卢又熊等勇丁。催令迅速前进。听候福济调遣矣。滇匪窜扰中坝。窥伺陕省。福济兵力尚单。自以力保陕西南路为重。该将军现已行抵阳平关。著即于该处严密设防。暂缓带兵赴剑关一带。其黄坝驿等要隘。即就现有兵力。妥为布置。卢又熊等勇丁。应于何处屯劄。以扼滇匪窥陕之路。并著妥为调度。俟此项勇丁到时。福济再行统带前进。福济所调陕西官兵五百名。应需军饷。著瑛棨遵照前旨。于该省动拨支应。其四川派出兵勇。饷糈均由川省供给。以免轇轕。前任提督孔广顺、著准其调赴防所。帮同该将军。办理防剿事务。经文岱控制阶文各路。未能前赴甯羌。所有备调官兵八百名。著瑛棨、张芾、饬令迅速赴防。即交孔广顺统带。无庸另行派员。福济所调副将哈连升等、已寄谕乐斌、饬令该员等、迅速前往矣。将此由六百里各谕令知之。　　

○又谕、前据崇实奏、川北剑关一带。皆属天险。贼难北窜。毋须重兵防守。当谕福济、将驻防甯羌官兵。带至剑州一带堵剿。署川北镇赓良、所调官兵。及剑关防兵。均归调遣。本日据福济奏、蓝逆夥党。踞守中坝。窥伺陕境。其闲路径纷歧。可以绕出昭化、广元、后路。而由雁门坝一带。直达阳平。尤为坦夷无阻。设将甯羌防兵。全带赴川。万一贼匪乘虚直捣阳平。再由大道分进。牵掣我师。深恐首尾不能相顾等语。福济现已驰抵阳平关。居中调度。本日已谕令于阳平严密设防。暂缓带兵赴剑关一带。该将军调已革副将卢又熊、尽先都司张万魁、带乡勇三千名。速赴广元。须俟此项乡勇到齐。再行前进。著崇实即饬卢又熊等、迅速挑募乡勇。即赴广元。听候福济调遣。毋许迟误。福济所带甯羌官兵五百名口粮。本日已谕令瑛棨由陕西给发。其川省兵勇口粮。仍著崇实由四川给发。以免轇轕。将此由六百里谕令知之。　　

○杭州将军瑞昌等奏、军需紧急。请拨粤海关银十万两充饷。得旨。著由六百里寄信与劳崇光。无论何款。先拨四五万两。由海道运浙。　　

○饬陕甘靖边协副将哈连升、略阳营游击莫青云、赴福济行营差遣。　　

○以克复山东馆陶、冠、二县城。赏总兵官伊绵阿、提督衔。道员柏春、二品衔。知州郑福申、游击文林、都司闪甫跸、守备王圻等、花翎。县丞刘涛等、蓝翎。余加衔升叙有差。　　

○以山东邱县邵家庄等处剿贼出力。赏守备贺喜旺等、花翎。参将裕祥等、蓝翎。余加衔升叙有差。　　

○改铸两广盐运使印信。从总督劳崇光请也。　　

○缓徵河南阳武县南黑石等村庄、沙压地亩新旧粮赋。　　

○庚辰。遣官祭火神庙。　　

○以山东办理团防得力。在籍江苏巡抚傅绳勋。四品顶带、已革闽浙总督刘韵珂。五品顶带、已革广东巡抚黄恩彤等、下部优叙。赏已革湖南巡抚冯德馨、四品顶带。已革江西巡抚陈阡、五品顶带。前任广东按察使赵长龄。布政使衔。编修徐昌绪、朱学笃、主事陈介璋、花翎。员外郎李展业等、蓝翎。余加衔升叙有差。　　

○甲申。谕内阁、胜保奏、督兵连克朝城、观城、二县。收抚黑旗匪首、并节次剿杀窜匪获胜一摺。胜保大军。自攻克莘县后。乘胜进攻。本月初九日。朝城迤北。突出贼匪千余人。向北窜掠。经成禄等、击败回巢。复经谭廷襄派兵。约同进攻阳谷。适黑旗头目宋景诗、悔罪投诚。经胜保责令随同大军。进攻朝城。十七日。官军至茅庵一带。遇匪众迎拒。营总伊克精阿、即带马队。迎头截杀。立毙悍贼数十名。贼势败却。大军随剿随进。直抵城根。贼众出城鏖战。经我军击败。大队一齐拥入北门余匪逃窜。被击毙轰毙者甚多。当将朝城克复。十九日。乘胜进攻观城。先将沿途零匪埽除。径抵城下。杀入城关。毙贼无算。立将观城克复。办理尚为得手。著胜保即饬各将弁、节节进剿。迅速克复范县、濮州、尽殄贼氛。毋留余孽。所有此次出力文武员弁兵勇。著胜保先行存记。俟河北肃清后。汇案奏请奖励。　　

○谕军机大臣等、奕等奏、接据＜口英＞国照会。及喴哸口□玛称、有甯波危急。地方官向民间派银雇船。并不设防之说。请饬查办等语。＜口英＞国口□普噜嘶照会内称、乍浦失守后。甯波地方官。未能用心设防。又喴哸口□玛面称、甯波地方官。不为设备。仅欲雇外国兵船。代为防堵。劝百姓捐银五十万两。以为雇船之费。且恐地方官藉此从中渔利等情。乍浦失守。甯波戒严。该处尚属完善。正宜早为设防。以杜贼匪窥伺。若不认真设备。徒行敛派捐输。甚至从中渔利。何以使外国人敬服。著王有龄确切查明。严饬该地方官。认真防守。不得稍有疏懈。其雇募外国兵船一节。是否属实。并著严密查访。傥有藉端侵蚀情弊。即行严参惩办。江苏、江西、湖北、通商各处。多偪近贼氛。恐似此弛备派捐者。尚复不少。著曾国藩、薛焕、毓科、官文、胡林翼、严饬地方文武。实力设防。不得徒事捐敛。致为外国人轻视。果能破除积习。力存体面。庶于剿抚大局。两有裨益。又据都兴阿奏、都司李德禄等、轰击君山贼队。忽有外国人乘坐沙关快船一只下驶。师船追击。即弃船逃走。船内□□穴□又□出伪求天义陈坤书印凭一张。内开、上海夷酋玛士哆等、采办洋货。由福山进口等字样。有无句结贼匪情事。已飞咨薛焕办理等语。禁止洋船接济贼匪。据恭亲王奕等奏、已照会各国。并咨行官文等、派拨师船。由上海取具告示。于沿江各口。认真巡查。遇有接济贼匪洋船。无论何国。实力禁止。此次夷船。入江采办洋货。竟有贼匪印凭。恐有接济情事。著薛焕查明。由黄田港驶出之船。究系何国船只。妥为办理。以免别滋事端。将此由六百里各谕令知之。　　

○又谕、瑞昌、王有龄奏、浙省军饷。积欠过多。各防兵勇。枵腹荷戈。哗溃堪虞。各省协饷。除福建外。并无丝毫解到。闻粤海关有封储银两。现存关库。可否酌拨银十万两。航海解浙等语。浙江嘉湖各属。贼氛未靖。金华等府县城池。被匪窜陷。军情万分紧急。各省协饷。除福建外。均因道路不通。无从拨解。惟广东省尚有海道可通。即著劳崇光无论何款。先行拨银四五万两。派委妥员。克日管解启程。由海道运赴浙江。以资接济。毋得迁延推诿。致有贻误。将此由六百里谕令知之。　　

○予河南霍庄寨等处阵亡吏目裘长全、守备旦元贺、千总张钦海、外委陈殿甲、祭葬世职。　　

○予浙江堰头阵亡处州府知府李希郊、祭葬世职。　　

○豁免河南临漳县沙压地亩钱漕。　　

○乙酉。谕内阁、安徽捻匪。屡次出巢窜扰。急应调集官兵。克期埽荡。著钦差大臣兵部右侍郎胜保、督办安徽、河南、剿匪事宜。该两省官兵。统归节制。俟北路肃清。即行统带大兵。驰往剿办。　　

○谕军机大臣等、贾臻奏、苗沛霖自去年八月后。叛迹大著。现撤寿州之围。托就抚以款我军。闻欲亲至颍州东路吴圩劄营。派捐粮石。势将大举。请饬胜保督办皖豫军务。仍俟北路肃清。再行南下等语。前因翁同书奏、苗沛霖心生悔悟。当经降旨。责令剿贼自效。乃盘踞正阳霍邱之众。并未撤退。而其党苗金开等、辄复窜扰颍州。并窜豫境。意在窃据淮甸。控制江河。阴谋叛逆。已无疑义。现在势将大举。而袁甲三等兵力。未能制此巨寇。胜保又未能即时南下。自应先声后实。为兼筹并计之法。本日已明降谕旨。令胜保督办皖豫两省军务。藉剿捻之名。为制苗之策。现在山东贼匪。尚未悉数荡平。自以先清北路为要。该大臣未能分身前往。著先行张贴告示。慑以声威。苗沛霖于该大臣。平日尚知畏惮。兹见胜保节制两省官军。自揣其势不敌。或竟幡然改图。乐为效用。亦未可知。傥竟不知悛改。仍形顽梗。彼时该大臣尚未能亲往督办。即派得力大员。酌带兵勇。先驻皖境。督同地方官。办理收团抚捻事宜。俾各属民团。知大兵将至。有所倚恃。不至甘受苗沛霖诱胁。则官军之势日盛。苗练之党日孤。于剿抚机宜。庶有把握。一俟北路肃清。该大臣再行奏请统兵南下。将此由六百里谕令知之。　　

○又谕、贾臻奏、苗沛霖暂撤寿州之围。以缓我师。闻即欲亲至颍东。派捐粮石。势将大举。该署抚与袁甲三兵力。均未能箝制。请派胜保督办皖豫军务。外以备捻为名。内有制苗之策等语。苗沛霖假团练为名。久蓄异谋。有窃据淮甸、控制江河之意。袁甲三于剿抚机宜。未能确有把握。昨因翁同书奏、该练心生悔悟。降旨责令剿贼自效。乃正阳、霍邱、盘踞如故。辄复分股扰及颍城。兼窜豫境。其为意图大举。自无疑义。本日已明降谕旨。令胜保督办皖豫剿匪事宜。使该练知大兵不日南下。有所顾忌。稍自敛戢。惟山东贼匪未平。胜保尚难分身。苗沛霖桀骜性成。仍恐迫胁民团。肆行窜扰。袁甲三专办皖省军务。责无旁贷。著即督饬官军。加意防范。傥该练仍形猖獗。即相机攻剿。不得以督办有人。稍涉推诿。致干罪戾。将此由六百里谕令知之。　　

○又谕、都兴阿奏、派赴徐州助剿之楚勇。现经王梦龄截留清淮等语。总兵詹启纶、招募楚勇二千名。前赴山东助剿。已派委将弁。管带启程。续经僧格林沁札调徐州。攻剿捻匪。适东省捻股由万年牐渡河。窜偪海州、板浦等城。距清淮不及百里。复经王梦龄将此项新勇。截留清淮。该处防兵。不敷分布。自应先其所急。惟徐宿为北路门户。防剿尤关紧要。所有此项楚勇。著王梦龄暂留清淮助剿。一俟该处军务稍松。即饬令参将李有才等、带勇迅速前赴徐州。毋得稍事迁延。致滋贻误。将此由六百里谕令知之。　　

○又谕、贾臻奏、饷糈军火告乏。请饬河南就近拨解等语。贾臻因苗练屯聚颍郡。西南两路。分投堵剿。固守郡城。正当吃紧之际。而粮饷匮乏。军火亦复不继。必须迅速筹解。以应急需。据严树森奏、颍州需饷孔亟。并军装火药等件。已饬筹拨。著即赶紧筹款。源源接济。并将军装火药。就近拨解。毋误要需。将此由六百里谕令知之。　　

○以江苏扬州剿匪出力。赏委营总富勒庆阿、委参领索诺木、富升、委防御额尔通额、巴图鲁名号。参领富常、佐领萨斌图、防御丰绅、委参领巴彦诺尔布、游击朱凤才、都司柯永华、守备周万福等、花翎。主事凌焕等、蓝翎。余加衔升叙有差。　　

