<!-- { "loadSidebar": true } -->
○谕军机大臣等、英桂奏、楚北逆氛复炽、豫省边防吃紧一摺。逆贼占踞汉阳等处。官军叠次进剿。未能得手。该逆由应城上窜。偪近南阳。豫省素多捻匪。傥逆匪北来句结。贻患非轻。该抚现已由陈州、驰赴信阳。相机布置。惟豫省兵勇。叠经调赴正阳六安。并以各属土匪滋事。纷纷调拨。现在边防万分吃紧。在防官兵过于单弱。自应迅派重兵前往。遏贼北窜。著僧格林沁、于所带官兵。及胜保、前存兵丁内。挑选马步兵三四千名。派委得力大员统带。星速驰赴河南。交英桂调遣。毋得稍涉延缓。至调拨以后。大营兵力或恐不敷。东省官兵有得力可用者。即著归并大营协剿。如东省官兵可以径赴河南。亦著斟酌办理。总期一律精锐。毋许稍有老弱。致滋贻误。该官兵启程日期。并著迅速驰奏。冯官屯余匪无多。岂容任其久踞。十数日来未接奏报。实深焦念。著僧格林沁等、督饬兵勇。迅速进攻。务将该匪即日悉数歼除。俾南贼闻风胆落。不致再图北窜。将此由六百里加紧谕知僧格林沁、并谕令德勒克色楞、西淩阿、崇恩、知之。　　

○又谕、王履谦等奏、稽查上下游渡口情形一摺。王履谦等所称、俟茌平凯撤后。再行奏请开渡。自系于现在情形尚未稔悉。黄河设防。以遏贼北窜为重。所有上下游防务。未可遽行松劲。著王履谦、长臻、仍饬各口文武员弁。无分昼夜。实力巡查。遇有形迹可疑者。务须严加盘诘。勿令贼中奸细。得以偷渡。王履谦等、亦须于上下游各口岸。梭织往来。身亲稽察。不准遽请开渡。致有贻误。将此由六百里谕令知之。　　

○又谕、本日据英桂奏、楚北逆氛复炽、现饬南路加意戒备等语。该逆由应城上窜。非西犯襄阳。即北窜南阳。楚豫交界。防堵万分吃紧。邱联恩、虽现驻信阳。所带之兵。仅有七百余名。各路防兵亦皆单弱。本日已谕僧格林沁等、于大营内挑选精兵三四千名。派委大员管带。并速驰赴豫省。听候英桂调遣矣。该抚侦探贼踪。何路吃重。即飞催带兵大员、驰往何处策应。断勿令贼匪窜入豫境。句结蔓延。惟北兵抵豫。尚需时日。英桂现赴信阳。其各路防兵。有可移缓就急之处。或添募壮勇。激励乡团。务当妥速布置。加意堵截。不可专待北兵。致误事机。其德安失守之信。是否属实。仍著确探速奏。所请接济经费。已饬令户部迅速筹议矣。将此由六百里加紧谕令知之。　　

○又谕、四川官兵。自克复桐梓仁怀以后。摉捕余党。深入黔地。随营粮台。自应贵州承办。以便支应。所有川省粮台。著即裁撤。统归蒋霨远、派员督办。黔省饷糈本属不敷。仍著乐斌、筹项解往。源源接济。不得意存推诿。致误要需。其军饷报销。统由贵州造报。以归画一。将此由四百里各谕令知之。　　

○以川楚交界防堵出力。赏知府罗升棓、花翎。余升赏有差。　　

○以四川绵竹等处、捕获匪徒出力。赏千总曾三超、把总许天禄、五品顶带。花翎。　　

○予湖北阵亡荆州副都统贵升、祭葬世职。守备扎克当阿、祭葬世职加等。　　

○淮湖北荆州随营出力、销除旗档官兵。仍归旗档补粮当差。　　

○庚申。上诣寿安宫西所、问如皇贵太妃安。　　

○诣寿康宫、问皇贵太妃安。　　

○谕内阁、前因袁甲三奏、请将安徽署宿州知州郭世亨、开缺。专办蒙亳等处捻匪。并请以补用直隶州知州王启秀、接署宿州知州。朕以地方公事。应由该抚核办。批令会同和春、福济、具奏。嗣据袁甲三奏称、和春等函令单衔入奏。兹据和春等奏、袁甲三接奉批摺后。仍坚持己见。无从会衔。并称宿州地方紧要。请留熟手接办。无庸更易。以期官民相安。自系实在情形。所有郭世亨、王启秀、开缺接署之处。著无庸议。各省办理防剿大员。遇有官吏廉能出众者。原准保奏。贪污不职者。亦许纠参。惟于升补委署。总应会商地方大吏。岂容擅自更调。袁甲三、经朕屡次批谕。辄敢固执不遵。又敢饰词具奏。以遂其专擅之私。实属大□委任。都察院左副都御史袁甲三、著先行交部严加议处。即著来京候旨。至所参袁甲三擅截余银、冒销肥己等情。著和春、福济、确切查明。据实具奏。　　

○谕军机大臣等、和春、福济奏、知州未可更调。并请饬临淮前派兵勇、仍驻亳州、各摺片。陆希湜、于颍亳一带剿匪事宜。既据该提督等察看。实能胜任。即著责成该府、会同张家驹、认真剿办。其郭世亨、王启秀、二员。已明降谕旨。毋庸更调。以资熟手。张家驹所带兵勇。系由临淮派赴亳州。现在该处、既有捻匪劫夺炮位。甚至文武均各受伤。此项兵勇。著即留于亳州。务将此股捻匪。悉数歼除。免致蔓延句结。临淮控制全河。为南北要冲。虽据该提督等声称、距贼尚远。而滁州全椒等处。路径纷歧。前年逆贼长驱北犯。实因临淮无人扼守所致。现在袁甲三、已交部严加议处。饬令来京。其所带兵勇。断不可竟行裁撤。著和春等、酌委得力大员。前往接替。毋得稍涉大意。庐州贼情、既形穷蹙。亟应赶图克复。俾大兵得以分路摉剿。毋再延缓。另片所参袁甲三举错乖方各情。如浮支兵勇口粮。及油篓藏银寄回原籍等款。是否确有实据。著和春等、确切查明。据实具奏。再前据军机大臣、议覆礼部侍郎杜＜乔羽＞奏、裁汰冗兵一摺。内称各省徵调官兵。未必尽皆精锐。应由各省督抚、及带兵大员、于徵调之初。到营之后。认真简阅。裁汰疲弱等语。自为撙节军饷起见。和春等所带兵勇。已阅年余。有无应行淘汰之处。著照所议。严查妥办。原摺著钞给阅看。将此由六百里谕令知之。　　

○予安徽阵亡外委曾潘庭、祭葬世职。　　

○辛酉。谕内阁、前据慧成奏、粮台大员越分保荐。有碍大体等语。朕因粮台藩臬大员。遇有关涉本营军饷事宜。原准奏事。慧成系革职之员。不应越分言事。且有评骘统帅大员之语。当经降旨申饬。本日据托明阿等奏称、藩司文煜、接办粮台。保奏李树谷。有意讨好。与慧成前奏、适相符合。显系该革员从中怂恿。此种诡谲伎俩。难逃朕鉴。托明阿身为统帅。若文煜所保不公。即当早行参奏。何以迟至数月之久。始行入告。又称、文煜于沙头案内、奉旨准保各员。系该藩司专摺奏请。不敢妄参末议。隐约其词。殊失大臣进言之体。托明阿、陈金绶、雷以諴、均著交部议处。文煜保举李树谷。旋经雷以諴、奏参该员制造军械。草率取巧。业经降旨革职。可见所保不实。文煜著一并交部议处。粮台大员。原准奏事。惟自粮台移设扬州。与距大营较远者不同。嗣后文煜、遇有举劾、粮台各员。著与托明阿、会衔具奏。此次沙头案内、准保人员。系属剿贼出力。更非粮台可比。著托明阿查核汇奏。该大臣等、当此军务孔亟之时。务须一秉公忠。于事有济。毋得各执己见。致干重咎　　

○谕军机大臣等、僧格林沁等奏、围剿逆匪情形一摺。逆匪窜踞冯官屯。经我兵用大炮轰击。房屋坍塌。乃该逆在沟内穵窖潜藏。以避炮火。实属狡悍异常。该大臣现拟由上河厅三孔桥挑开。引放运河。以水灌贼。此计未免迂缓。且恐办理稍不周妥。或有泛滥旁洩之虞。转使该逆有险可恃。该大臣务当斟酌妥善。一面迅速办理。仍一面设法进攻。毋令□嵎久踞逆贼诡谲多端。惯于句结此次义勇、虽将该逆击回仍当随时稽查奸细。毋令潜相煽惑。以致窥我虚实。将此由六百里加紧谕知僧格林沁、并谕德勒克色楞、西淩阿、崇恩、知之。　　

○钦差大臣托明阿等奏、定拟军流人犯张懋德等、被贼勒送礼物。实因惧祸图全。并非甘心赂贼。情愿捐赀赎罪。得旨。现在贼氛正炽。惩劝最宜分明。该商等既肯馈贼。何不捐赀保卫。免死发遣。已属从宽。所奏著不准行　　

○以已革刑部右侍郎基溥、为太仆寺卿　　

○以已革御前侍卫景寿、复为御前侍卫。　　

○以翰林院编修衍秀、署日讲起居注官。　　

○壬戌。谕内阁、王茂荫奏、请暂缓临幸御园一摺。现在并未传旨、于何日幸圆明园。不知该侍郎闻自何人。当令军机大臣传问。王茂荫坚称、得自传闻。未能指实。殊属非是。在廷诸臣陈奏事件。如果确有见闻。朕必虚衷采纳。若以道路传闻。率行入奏。殊失进言之体。王茂荫身任大员。不当以无据之词。登诸奏牍。著交部议处。原摺掷还。　　

○又谕、文煜奏、遵旨覆讯革员参款一摺。此案江苏淮安府已革内阁候补中书丁晏、虽讯无藉团练为名。敛钱肥己。威偪人命等事。惟以在籍绅士。充当局总。辄敢于监生徐克俊、聚赌之案。代向该县开脱罪名。实属恃势嘱托。又将捐户拘押。情同抑勒。复于奏革后、不候审讯。怀疑遣控。均属任性妄为。丁晏著从重发往军台、效力赎罪。委员主簿陈绪芬、因礼生顾礼堂、不愿加捐。辄行责打。著交部议处。至听受嘱托。故出徐克俊罪名之山阳县知县。著交部查取职名。一并议处。　　

○谕军机大臣等、文煜奏、兵饷紧要。请饬山东河南二省、将欠解银两、如数拨解等语。现在扬州军营。需饷甚亟。催提州县应解之款。不敷支放。据奏粮台军饷项下。有山东省欠解银十六万八千两。河南省欠解银六万九千五百两。叠次奉拨未解。经该处粮台委员。守提半载。迄未报解。现当攻剿吃紧之际。各省应解军饷。岂容经年累月。任意拖欠致误要需。著崇恩、英桂、迅将该省欠解银两。勒限如数解赴扬州粮台应用。山东省欠款。为数较多。即未能同时起解。亦须设法陆续筹拨。毋再迟延。将此由五百里各谕令知之。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百六十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

