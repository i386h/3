<!-- { "loadSidebar": true } -->
○戊子。谕内阁、裕泰奏、福建省现办保甲章程、参酌变通、开单呈览一摺。保甲为弭盗良法。闽省山海交错。民贫地瘠。盗贼滋多。现在漳泉会匪、甫经惩治。尤宜力行保甲。以消奸宄而安善良。惟立法尤贵得人。若地方官不能实力办理。该管上司、又不能实力稽查。必致良法徒托空言。且易起胥吏扰累等弊。著季芝昌、王懿德、于到任后。按照原拟章程。督饬所属。认真妥办务期渐收实效。不至仍前废弛。傥或始勤终怠。日久视为具文。即著指名严参惩办。　　

○又谕、吴文镕、乔用迁、奏参缉捕不力之文武员弁一摺。贵州思州府属麻音塘地方贼匪、胆敢纠集多人。白昼强劫。轮奸放火。拒捕伤人。不法已极。该前署思州府告病知府朱逢莘、并不加意防范。现署思州府知府杨书魁、交卸八寨同知印务。迟延月余。始行抵任。以致酿成巨案。均属玩误。朱逢莘、杨书魁、并分防思州汛右哨千总张鹤皋、著一并革职。留于地方协缉。兼辖之代办玉屏汛守备事、左哨千总罗亨禄、著先行摘去顶带。均勒限一个月。将在逃各犯全数弋获。归案讯究。傥逾限不获。即著从严参办。　　

○广西巡抚邹鸣鹤、奏报各属情形。并议实行团练。得旨。团练之法。务收实效。尽心勉力为之。又奏、请将调任臬司吴鼎昌、留署藩司。俟军务渐蒇。饬赴本任。允之。　　

○以光禄寺卿富呢雅杭阿、署顺天府府尹王庆云、监临顺天乡试。　　

○缓徵奉天新民厅歉收地亩额赋。　　

○己丑。谕内阁、奕山、毓书、布彦泰奏、遵议满洲营添考鸟枪、酌拟考验章程、并绿营一律办理一摺。据称伊犁、乌噜木齐、两处满洲营兵丁。向系兼习鸟枪。著即责成该将军都统等、照旧教演。毋令日久生懈。其考验官缺一节。前据兵部会同八旗都统核议具奏。业经降旨、各驻防旗员来京考验。加看鸟枪之处。毋庸置议。该将军所请协领等员、由部考验鸟枪未能合式。即令暂回升任。停其升转保举。勒限勤习。未免事涉纷繁。著仍遵前旨。务循旧制。不必另议更张。至伊犁所属之锡伯、索伦、察哈尔、额鲁特、四爱曼。或专习骑射。或向习杈子枪。若令改其素习。转非用其所长。所见甚是。亦著仍循旧章办理。至伊犁乌噜木齐所属之绿营各员。送部考验。与旗营事同一律。均著毋庸另议章程。另片奏、伊犁满洲营、筹款添造枪炮。伊犁镇标。捐造擡炮长矛等件。请免造册报销。及岁需操演铅丸火药、请照例报销等语。俱著照所拟办理。　　

○贵州古州镇总兵官双福、奏谢伊子德隆、授荫生恩。得旨。汝之才具好。心地明白。但不可搪官差。说官话。狃于积习。因循不振。清字是居官第一要务。须识得破。认得真。方于已身有济。此数语、汝切志之不可忘。至防堵事宜。尽心办理。方为不负委任。　　

○改铸江苏阳湖县知县印信。从巡抚杨文定请也。　　

○赈福建澎湖厅、被风灾民。　　

○庚寅。上诣寿康宫、问皇贵太妃安。　　

○谕内阁、前因南粮到桥抽验。米多潮湿。降旨令庆祺等、查明坐粮厅是否认真查验。兹据奏称该厅员逐日验米、尚属认真。并无蒙混之处。惟未能严禁经纪验后搀和舞弊。究属疏于防范。坐粮厅毓钟、俞树风、均著交部议处。　　

○又谕、给事中焦友麟奏、吏治因循、亟宜综核名实一摺。各省大吏。有察吏安民之责。即如缉捕一端。已叠经申谕。力求整顿之方。若如该给事中所奏。近来四川之啯匪。河南之捻匪。湖南之斋匪。湖北之痞匪。以及山东兖、沂、曹、安徽庐、凤、颍、地方。匪徒结党成群。几于所在皆有。若不力加摉捕。何以除莠安良。著该督抚等、各饬所属文武。严密查拏。以期消患未形。毋得因循坐误。并著于年终、将特旨交办事件、并拏获盗案。除办结外。其未完若干案。分晰开单。并将现办情形具奏。以备查核。至于办事之迟速。获案之多寡。即可验属吏之勤惰。该督抚等、如果表率有方。吏治必有起色。奸宄何至潜踪。断不可仍前玩泄。自蹈愆尤。负朕谆谆训诫之意也。将此通谕知之。　　

○又谕、御史雷维翰奏、吏治疲骫、讦告成风、请申明旧例一摺。近来各省被劾人员。往往投递呈词。藉端挟制。讦告之案。层见叠出。如被劾之员。果有冤抑。原许其据实申诉。若于被劾本案之外。摭拾别项款迹。砌词耸听。显系怀挟私仇。藉图报复。而该管上司等、恐被讦告。遂多徇隐。或于开缺之后。始行纠参。或于已参之后。复为消弭。以致刁劣属员。肆无忌惮。尚安望其整饬官方耶。嗣后如有被参人员。以不干已事讦告上司、以图报复者。内外问刑衙门。著照定例。立案不行。仍分别治罪。以杜挟制各省督抚以下。凡有表率之责者。如果各励廉隅。奉公守法。自立于无过之地。俾该属员无瑕可指。亦何致启反噬之渐。惟当激发天良。洁己率属。不可因豫防挟制。隐忍姑容。亦不得因有立案不行之条。恃为无人发覆。遂不自加检束也。至各省遇有特旨查办之案。均应彻底根究。迅速清厘。毋得回护迁就。转致稽延。庶大法小廉。而劣员亦知所惩儆。于吏治人心。均有裨益。将此通谕知之。　　

○谕军机大臣等、有人奏、湖南善化县知县易学超、贪婪不法。上年劝捐办赈。捏称赔累。勒令各铺户、再行捐银。以肥私橐、其门丁张福、蠹役王洲等、逐案诈赃。开设钱店之吴姓、因案逃走。该县即将其店中所存银钱金器、带归衙署。将店改易名号。自行开设。张福又唆使窝倡之李氏、控告书吏侵渔。案牵王姓。因即滥押得赃。该县于城中酒馆盖造戏台。时往听戏以致邑民相率效尤。巴陵县知县王逢吉、用土棍万五为门丁。因吞蚀赈银被控。经巡抚将该县撤任、万五传讯收禁查抄。该县蒙禀署臬司删改供词。意图掩饰。平江县知县张宗世、遇案索费。私设非刑。其所索之费。系其父及其胞兄亲收。前年因事赴乡。被民人纠众殴打。狼狈归署。不敢上禀。安化县共史潘姓、与已赦军犯王吉明、开设小押。讹诈乡愚。该邑蠹役熊升等、均有绰号。倚势虐民。知县徇隐不究各等情。著程矞采、按照所奏各款迹。逐一访查。务得确情。从严参办。毋得稍有不实不尽。以儆官邪。原奏著钞给阅看。将此谕令知之。　　

○以翰林院修撰张之万、为河南乡试正考官。工部员外郎文格、为副考官。署吏部左侍郎德兴、为山东乡试正考官。翰林院编修边浴礼、为副考官。国子监司业史淳、为山西乡试正考官。户部郎中杜学礼、为副考官。　　

○补行道光三十年大计。江西省卓异官十一员。才力不及官一员。年老官五员。有疾官一员。分别议叙处分如例。　　

○辛卯。浙江学政吴钟骏奏称、甯波府城。诸夷杂处。左道易惑。现饬各学教官、于乡镇中劝立义学。以正人心。报闻。　　

○以户部右侍郎禧恩、署正红旗汉军副都统。　　

○命候补总兵官长寿、驰赴广西军营。听候钦差大臣赛尚阿差委。　　

○壬辰。谕内阁、骆秉章奏、请将被控浮收钱粮之知县、暂行革职一摺。湖南溆浦县知县薛超文、经该管知府、以该员官声平常。舆情不协。现被绅士呈控该县有浮收钱粮、勒帮采买、派捐兵差等情具禀。自应严切根究。薛超文、著暂行革职。交该抚提同人证。严行审讯。务得确情。按律惩办。　　

○又谕、骆秉章奏、请将玩视军饷之知县、交部议处等语。湖南湘阴县知县刘松岭、于兵饷过境。并不照例拨给兵役。又不严加约束。致令人夫中途逃散。经该委员雇夫前进。始抵长沙。实属玩泄。署湖南绥甯县知县试用知县范邦木□敬、领解靖州兵勇口粮等项银两。眈延十日之久。始行启程。亦属疲玩。刘松岭、范邦木□敬、均著交部议处。　　

○谕军机大臣等、据骆秉章奏、接据赛尚阿移咨湖北汉阳府属士民程瑞凯等、呈请捐赀助饷、代已革发往新疆之前任湖南长宝道杨炳堃赎罪、并请饬赴广西军营效力等语。已革发遣道员杨炳堃、前在汉阳府知府任内。是否实在恤民爱士。除莠安良。著有善政实迹。该士民程瑞凯等所具呈词。公捐银两。果否实心爱戴。乐于捐助。抑系该革员授意饰词。著程矞采详加访察。据实具奏。毋稍徇隐。原摺钞给阅看。将此谕令知之。　　

○以刑部左侍郎全庆、兼署吏部左侍郎。　　

○以正白旗蒙古副都统定福、署正白旗满洲副都统。　　

○癸巳。上诣寿康宫、问皇贵太妃安。　　

○谕内阁、徐广缙、奏参营员世职一摺。广东三江协中军都司线得智、与世袭云骑尉彭世励、夥运私盐。经地方官访获看管。辄敢纵令脱逃。迨经该督委员审讯。该员弁等坚不供认。显系恃符狡展线得智、彭世励、著一并革职。交该督严审确情。按律惩办。　　

○谕军机大臣等、昨据骆秉章奏、查探两粤贼踪、及防堵情形。据称广西贺县贼匪。窜回怀集县大竹埇。与湖南江华县濠界毗连。广东贼匪。分窜乐昌县平石市、及阳山县白虎墟。亦与湖南宜章、临武、二县邻近。业经该提镇添兵协堵。并饬各该营县、雇募勇壮。一律严防。本日据吴文镕、张亮基奏、粤西贼匪。窜入滇省广南府境。当经弁兵练勇剿杀多名。余匪溃散。滇省既有粤匪窜扰。湖南毗连处所。尤为吃重。前有旨令程矞采、驰往湖南防剿。著即会同该抚。严饬地方文武、于楚粤交界要隘。分投防堵不得以两粤逸匪、距境稍远。遂形疏懈。傥防堵不严。致贼匪乘闲窜入楚境。句结蔓延。惟该督抚是问。将此谕令知之。　　

○又谕、吴文镕、张亮基奏、粤匪窜入滇省广南府境、经兵练剿捕溃逃、现在添兵防堵一摺。云南广南府、三面界连粤西。先经该督抚饬属严防。四月下旬。有西林县贼匪三百余人。窜至距府城一百五十里之者孟、上下两寨地方滋扰。当经兵勇剿捕。格毙十八名。生捦五名。余匪溃逃。仍窜回西林县境。据称地方居民。尚未被其蹂躏。但滇粤犬牙相错。必须严加堵截。方不致越境蔓延。该督抚现已派员添兵防守。著即严饬地方文武、于交界要隘。实力查拏。毋稍疏忽。云南既有粤匪窜扰。贵州各属毗连处所。尤为吃重。并著乔用迁、于黔粤交界。一律严防勿懈。其云南邱北一带夷嶆之黑沙人。春间曾有窜入粤省边界抢掠之事。著随时严拏惩办。勿令复出滋事。以杜句结。将此各谕令知之。　　

○河东河道总督颜以燠奏、黄河水势盛涨。两岸工程平稳。得旨。妥为修防。毋稍疏懈。　　

○修广东巡洋师船。从总督徐广缙请也。　　

○甲午。孝懿仁皇后忌辰。遣官祭景陵。　　

