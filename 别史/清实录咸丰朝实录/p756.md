<!-- { "loadSidebar": true } -->
○丁卯。谕内阁、本日据桂良等、陈奏＜口英＞国咨文各件。内有伪造廷寄谕旨一道。据称系＜口英＞国人得自广东者。披览深为诧异。中国自来抚驭各国。一秉大公。从无设计暗害之事。自叶名琛失事后。命黄宗汉为两广总督。接受钦差大臣关防。原以保守疆土。即侍郎罗惇衍等、激于义愤。练勇自卫。亦绅士应办之事。迨桂良等、在天津和议已成。黄宗汉专办本地军务。罗惇衍等、亦遵旨专办土匪。并无与＜口英＞口□佛二国交兵之举。该国现虽尚未交还广东省城。但能约束兵丁。不扰居民。自可相安无事。乃有伪造廷寄。令罗惇衍等、与该二国为难。以致＜口英＞国疑虑。著黄宗汉严拏伪造之人。尽法惩办。使各国皆知我中国办事。光明正大。一经定议。尽释嫌疑。造言生事之人。无从煽惑。至上海现办通商事宜。与广东相距较远。著即授两江总督何桂清、为钦差大臣。办理各国事务。所有钦差大臣关防。著黄宗汉派员赍交何桂清、祇领接办。　　

○谕军机大臣等、恒福奏、变通豫省厘定章程、以免纷扰一摺。河南省厘捐。于陕州等处。设局抽收。半年以来。共收银六千余两。为数无多。兹据恒福奏、量为变通办理。自系为体恤商民起见。著照所请。嗣后豫省厘捐。著专收水菸、药材、茶叶、三人宗。其余如绸布皮货等、一概不必抽收。并将陕州荆子关等局。及沿河各卡、委员丁役等、悉行裁撤。其抽厘事务。即归各该地方官经理。仍准于抽款内。酌留一成之半。以资办公。傥各该地方官、或有办理不善。及失察书役人等滋扰情事。即著从严参办。试行一年。如果实有成效。准俟军务完竣后停止。傥因商贾稀少。收数有限。即著奏请停撤。将此谕令知之。　　

○又谕、本日据桂良等奏、办理夷务情形。并因＜口英＞夷将广东钞来寄信谕旨一道。送该大臣等阅看。该大臣缮录呈阅。查历来办理夷务谕旨内。并无此件。实深诧异。夷人占踞广东省城。曾派罗惇衍等、办团筹剿。迨桂良等、于天津议立和约以后。并未令罗惇衍等、再行剿办。罗惇衍等、亦曾将选派练勇。派赴西北两路。助剿土匪。余悉遣散归农等情奏报。是该侍郎等、必无再与夷人为难之事。此件伪造谕旨。于现办情形未符。而联络团练。民与为仇。不必官与为敌等语。则与从前寄罗惇衍等谕旨相近。此必有奸人探听消息。任意捏造。簸弄是非。实堪痛恨。此件著钞给黄宗汉阅看。即著该督、将伪造之人。严拏务获。尽法惩办。毋任漏网。将此由六百里密谕知之。　　

○又谕、桂良等奏、先进前后条约、并陈现办情形一摺。桂良等、于挽回四事。仅止略得大概。并未切实断定。若驻京一节。仅能阻其长驻。而仍许其随时往来。傥竟此往彼来。长行不断。亦与长驻何异。据桂良等奏、能将条约议定。在外互换。则进京之念自息。昨已许其在上海互换。则进京一节。自可因势利导。何至不可商量。即内江通商一层。该夷船既节节阻浅。即可以此为词。使其知难而退。摺内游移其词。既称若能拒绝。固属全美。又称即或改换面目。亦是办法。其为尚无把握。已可概见。至游行内地一节。条约内、虽京都不在此例。而附近各地方。如顺天直隶各属。该夷必将指为约内所无。亦属漫无限制。广东官绅团练。本为助剿土匪。并非专为夷务而设。况天津议和以后。屡据罗惇衍等奏报、遣散已多。其间有损伤夷兵之处。均系夷兵出城骚扰所致。如其早还省城。自不致有此事。该夷既有畏忌广东绅民之意。正可从此措辞。使其翻然悔悟。以上各情。皆属紧要。黄仲畬、既为桂良所深信。此时该员已到上海。即可责成著力逐件挽回。能消弭一事。即少受一事之贻害。仍著竭力筹画。勿因条约业已进呈。遂谓可以塞责。至前次带赴上海各条约。除三国均已言定。即在上海互换外。俄夷既无人在沪。所有该国条约。自应暂留京师。俟随后发交库伦办事大臣。交该国萨纳特衙门、互换可也。将此由六百里密谕桂良、花沙纳、并传谕明善、段成实知之。　　

○江苏巡抚赵德辙、因病解任。以布政使徐有壬、为巡抚。　　

○赏前任江苏按察使查文经、道衔。接办江南粮台事务。　　

○予广西阵亡都司陈智慧、千总谢义胜、郭美才、潘先志、喻得玉、把总李余庆、萧廷南、祭葬世职。　　

○缓徵湖北江夏、汉川、天门、江陵、公安、石首、监利、松滋、汉阳、黄陂、钟祥、京山、应城、嘉鱼、沔阳、孝感、潜江、枝江、荆门、十九州县。武昌等卫、被水村庄。新旧额赋有差。上以岁暮。祫祭太庙。自是日始。斋戒三日。　　

○戊辰。谕军机大臣等、据恒福奏、豫省会剿捻匪、存营马队无多。请饬黑龙江将军、选拨精兵、来营助剿等语。逆捻纠众纷扰。豫军三路会剿。存营马队。本属无多。闲有伤病疲乏。现在堵剿正当吃紧。必须精劲马队。方资得力。前据奕山奏、遵旨添设余丁。由黑龙江城等处。共拣派旗丁一千名。作为余丁。随时训练。以备调拨。著即在此项余丁内。挑选技艺娴熟者。或二百五十名。或三百名。遴委得力将弁管带。前赴河南军营。交恒福调遣。以资防剿。将此谕令知之。　　

○以不能约束散勇。革河南千总李焕然职。并逮问。　　

○缓徵直隶武清、甯河、蠡、束鹿、安、高阳、天津、青、静海、沧、南皮、盐山、无极、元城、大名、南乐、清丰、永年、邯鄂、成安、肥乡、曲周、广平、鸡泽、丰润、南宫、新河、武邑、衡水、隆平、甯晋、深、武强、饶阳、深泽、三十五州县。被水被旱被雹地方。旧欠粮租米石。加赏东明、长垣、二县贫民。口粮有差。　　

○蠲缓河南商邱、甯陵、鹿邑、虞城、柘城、固始、夏邑、考城、睢、祥符、陈留、杞、尉氏、鄢陵、中牟、兰仪、郑、荥泽、汜水、禹、安阳、汤阴、临漳、武安、涉、内黄、汲、新乡、辉、获嘉、延津、滑、浚、封邱、河内、济源、修武、武陟、孟、温、原武、洛阳、偃师、巩、孟津、淮甯、西华、沈邱、太康、扶沟、许、临颍、襄城、郾城、长葛、光、光山、息、商城、南阳、邓、六十一州县。被水被旱被贼村庄。新旧额赋有差。　　

○己巳。以岁暮祫祭。遣官祭太庙中殿。后殿。　　

○陕甘学政翁同和、因病解任。命翰林院编修景其浚、提督陕甘学政。　　

○以稽查东河渡口出力。予通判邹梁、直隶州知州用。　　

○庚午。上诣太庙行礼。遣恭亲王奕恭代行祫祭礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡宫。　　

○遣官祭端慧皇太子园寝。　　

○遣官祭太岁之神。　　

○谕军机大臣等、桂良等奏、遵旨呈进俄夷条约。并将歧异之处、黏签开单呈览一摺。详阅单内所开歧异之处。均属有因。从前既经普提雅廷、斟酌看定。始行画押。则该夷此次狡赖。显系恃无质证。桂良现令在津与晃明同议之参领张延岳、先行回京。当俟该员到时。与之辩证。自必无从狡执。如其仍欲任意更改。即不与之互换。原议本有一年之说。即俟上海事竣。再与理论。亦不为迟。至另片所奏。必须撤去黄宗汉。＜口英＞夷始能帖服。试思中国大臣。岂能视外夷之喜怒。为黜陟。况钦差大臣关防。已改授何桂清。则海口通商事宜。已与黄宗汉无涉。至各省督抚、办理地方公事。该夷岂能干项。著桂良等、向夷酋剀切晓谕。前因广东有伪造寄谕之事。已明降谕旨。桂良等接奉后。谅已付该夷阅看。其挽回事宜。著仍遵前旨。竭力筹办。毋得别生枝节。将此由六百里密谕桂良、花沙纳、并传谕明善、段承实知之。　　

○又谕、前因饬调之哲里木、昭乌达、两盟官兵。需用马匹。谕令理藩院、咨行锡林郭勒、将孳生马匹内。拣选二千匹。于来年正月十五日以前。送至热河哨内地牧厂。以备官兵骑用。兹据该都统奏称、锡林、郭勒、距围场较远。前调马匹。势难如期到哨等语。两盟官兵。已定于正月初四等日启程。著常清派员迎提前调马匹。务令赶紧到哨。以备乘骑。如到哨在官兵已经启程之后。著即派员将马匹分起径解通州军营。以免贻误。将此通谕知之。　　

○又谕、前因海口办防。谕令吉林、黑龙江、各调兵一千名。均于年内启程。并令格绷额、会同史荣椿、于查看海口要隘后。格棚额即留于山海关。所有吉林兵一千名。约计即可抵关。著定福、格绷额、传知该带兵官。将所带官兵。即在山海关驻劄。其黑龙江官兵。以五百名防守昌黎县海口。五百名防守乐亭县海口。并著格绷额、相度要隘。饬令该带兵官。分投前来驻劄。此项官兵均归格绷额统带。务当严明约束。毋许滋生事端。其支应一切。已谕知庆祺、饬属豫备矣。将此谕令知之。　　

○命户部尚书瑞麟、为大学士。管礼部事。　　

○调礼部尚书肃顺、为户部尚书。刑部尚书麟魁、为礼部尚书。仍兼署吏部尚书。理藩院尚书瑞常、为刑部尚书。以吏部右侍郎穆荫、为理藩院尚书。仍兼京营右翼总兵。调礼部右侍郎文祥、为吏部右侍郎。以内阁学士文惠、为礼部右侍郎。　　

○以正蓝旗蒙古副都统托云、为镶蓝旗护军统领。　　

○调正白旗蒙古副都统载岱、为镶白旗满洲副都统。以头等侍卫成保、为正白旗蒙古副都统。　　

○朝鲜国使臣李根友等三人。于午门外瞻觐。　　

○辛未。谕内阁、袁甲三奏、藩司玩视军饷、请旨交部议处一摺。山西省、应解袁甲三军营饷银。积角至十一万两。虽系该省赶解京饷。并各省拨饷较多。惟军营攻剿吃紧。总应源源接济。俾无贻误。著英桂即饬该藩司、将所欠饷银十一万两。赶紧于正二两月内。如数起解。毋许再迟。至该藩司常绩、于奉拨要款。屡催不解。是否有心延宕。并著该抚查明具奏。再降谕旨。　　

○命大学士瑞麟、兼管太常寺鸿胪寺事。　　

○赏豫亲王义道、三眼花翎。命与大学士桂良、吏部尚书花沙纳、礼部尚书麟魁、均为内大臣。　　

