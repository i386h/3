<!-- { "loadSidebar": true } -->
监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年。丙长。五月。丁巳朔。谕内阁、书元奏参运员贻误公事一摺。奉天省运赴通州米豆。为接济京仓要需。前因冻阻展限。兹当春融之除。该运员等失察船户潜行回籍。以致未能开行。实属办理不善。户部六品官恒光、牛庄防守尉锡淩阿、丁忧署海城县知县李文森、著交部分别议处。盛京户部侍郎书元、著一并交部议处。仍著责成该运员、迅速装载开行。毋许再有迟误。　　

○改铸湖南新化县知县印信。从巡抚骆秉章请也。　　

○以捐修盛京锦州府文庙城垣等工。予副都统定福等、升叙有差　　

○戊午。谕内阁、王懿德奏、遵旨保举人材各等语。福建、在籍前任甘肃西甯府知府即用道庄俊元、兵部员外郎庄志谦、均著送部带领引见。河南在籍前任江甯布政使王庭兰、前太常寺少卿李棠阶、著俟该省剿匪事竣。再行送部引见。　　

○又谕、前因福济、奏参劣绅越境擅杀。当降旨、将安徽捐纳员外郎孙家泰革职。交福济严行审办。兹据该抚奏称、讯明所杀陈大伦等四命。均系投贼受职并作奸细之人。查无私设公座、用刑拷问、及听从私嘱情弊。惟以本籍绅士。越境收词。干预公事。发贴木戳告示僭列钦命字样。实属谬妄。孙家泰业经革职。著毋庸议。六安州知州茅念劬、于孙家泰致送土物。先经退还。嗣因公出。复送交家丁处尚非有心收受。惟失于检点。著交部察议。　　

○又谕军机大臣等、和春等奏、请调伊兴额马队回宿、保守危城等语。捻首夏白、被练总朱庭芳计诱捦杀。其党思图报复。昨因容照奏宿州兵单。已谕令英桂酌拨兵一千名、或数百名。赴宿会剿。并谕邵灿、庚长、察看该处情形。如果紧急。分拨精兵应援。该漕督等、当必遵照办理。伊兴额所带吉林马队五百名。已调往扬州二百五十名。留徐者数已无多。河南所拨官兵。当可得力。现在邵灿等、已饬伊兴额、傅振邦、会合皖豫官兵出境协剿。本非专顾徐州。该提督等、即飞咨英桂调兵到宿。并咨商邵灿、庚长、分兵策应互相捍卫。以挫凶锋而歼丑类。将此由六百里谕令知之。　　

○又谕、庐州军营。因江海关、及淮北盐课、一时均难接济。著王庆云于应解京饷内、每月拨银五万两解赴皖省。并著吴振棫、先行筹银数万解往庐州。以后再行酌量情形、设法筹济。毋误要需。将此五百里各谕令知之。　　

○又谕、穆隆阿等奏、操练官兵筹画经费一摺。察哈尔蒙古备调官兵。现经穆隆阿等、挑出精壮二千名。跟役三百名。既据查验该兵丁箭射无准。即著准其改演鸟枪。惟支发盘费。每月需银三千余两。未免难以为继。该都统等、于训饬戎行之中。仍须力求撙节。此项官兵著饬令赛尚阿、于五月内勤加操演。至六月即行停止。令兵丁等各回本处。俟七八月间再行酌调演看一二次。仍令听候调遣。其所请补造鸟枪刀予。准其自行修造。以资利用。将此谕令知之。　　

○又谕、御史伦惠奏、革吏蒙官舞弊请旨饬拏一摺。据称有已革书吏王兰坡改名张济潜往通州。与伊子王恩荣、串同革吏沈棠、鲁颂包办漕粮。将紧要漕务案卷藏匿。并在天津安设下处。南粮到日。即影射分肥。包揽勒索等语。蠹吏把持漕务。结党营私不法已极。著步军统领衙门、顺天府、严密查拏。并将所藏案卷追出。从重惩办。以儆奸蠹。原摺著钞给阅看将此各谕令知之。　　

○命大学士贾桢、刑部尚书麟魁、教习庶吉士。　　

○授一甲一名进士翁同和、翰林院修撰。二名进士孙毓汶、三名进士洪昌燕编修。　　

○命福建水师提督李廷钰、来京另候简用。以福建福甯镇总兵官林建猷、为水师提督。　　

○以剿办安徽窜匪出力。赏已革江西巡抚张芾、五品顶带。　　

○以安徽捦获捻首夏白出力。赏练总朱庭芳、蓝翎。以千总补用。　　

○予安徽阵亡千总欧阳彬把总程朝贵、祭葬世职。绅董程懋恩、曹元振、叶邦本、叶星若、赏恤如例。　　

○己未孝诚仁皇后忌辰。遣官祭景陵。　　

○谕内阁、户部奏、搭用制钱成数、并筹办章程一摺。制钱大钱、相辅而行。岂容任意低昂。近日大钱渐见流通。而各钱铺开发钱票。并不搭用制钱。以致民间零星日用。诸多窒碍。自应亟筹变通以期尽利。嗣后京城各官号开放兵饷、及开发宝钞。凡兵民到铺取钱。每京钱一吊。均著搭用制钱十分之一。其民间钱铺开发钱票。并著步军统领衙门、顺天府、五城、出示晓谕。一体遵照。不得专用大钱。傥有奸商不遵搭放制钱之数、及将制钱收买出京渔利。并擡价售卖者即著各衙门严拏惩办。其钱数不及京钱一吊者、或用大钱或用制钱。悉听民便。至阻挠大钱前经定有罪名。仍著各该地方官实力访查。以重圜法而利民用。　　

○谕军机大臣等有人奏、江南里下河七州县。素称产米之乡。距六牐仙女庙等处甚近。贼匪意在掳粮宜严守要隘。以裕军饷。由仙女庙至泰州。约二百余里。为里下河往来要路。河港由窄。宋明以来。皆于此处屯兵防御。前明备御倭寇。亦在泰州北乡、港口镇一带为篙子会。请饬仿照办理等语。著德兴阿、翁同书悉心酌核。应如何设法严防。以资保卫。使贼踪不致旁窜。而完善之地。得免疏虞。另片奏雷以諴军营委员雷凤翥、黄钟、吴云、翁筹麟、虞咏龄、皆雷以諴之私人。众称为五虎。其劝捐发饷等事。种种营私索诈。甚至有勒偪酿命情事。著德兴阿等、按照所参各款。提集该委员等、一并归案严行审讯。毋得稍有不实不尽、自干咎戾。原摺片著钞给阅看。将此由五百里谕令知之。　　

○庚申。以内阁学士景廉、兼镶白旗蒙古副都统。　　

○乌里雅苏台参赞大臣哈勒吉那、因病解任。以喀喇沙尔办事大臣玉通、为乌里雅苏台参赞大臣。赏已革四川总督裕瑞、三等侍卫、为喀喇沙尔办事大臣。　　

○辛酉。山东巡抚崇恩奏、亲历兖曹济甯等属。察看绅民团练。近日剿匪。深资其力。得旨。览奏各处团练。颇有得力之处。实为镇内御外要著。随时激劝。勿令怠疲。　　

○以礼部右侍郎宝鋆、兼正红红旗蒙古副都统。　　

○以京口副都统都兴阿、为江甯将军。调正红旗蒙古副都统绷阔、为京口副都统。　　

○以乍浦副都统穆克德讷、为广州将军。广州协领来存为乍浦副都统。　　

○予故广州将军穆特恩、祭葬恤荫。谥勤确。　　

○展缓山东省各商节年未完引课。　　

○壬戌。谕军机大臣等、胡林翼奏水陆剿贼、连获胜仗一摺。览所奏情形。自三月十五、至四月十六日。已踰一月。不过零星胜仗。于克复城池。毫无把握该署抚于三月初间叠次奏报。均称旬日之间城池可复。又称春涨初起。贼船可以尽烧。今已迁延数月。始称水陆扼截。断贼赀粮。直似从前并未筹及。且所称劄营洪山等处。断贼陆运。劄营沙口。断贼水运。而四月十六日贼船下驶。仍复穷追不及。是其布置实未周帀。徒以空言搪塞。直似无计可施。官文共事一方。亦不闻其互相匡救。著即严督水陆各营合力进攻。务将武汉城池克期攻克。若再事迁延。朕必治其老师糜饷之罪。至江忠济阵亡。岳州一带。何人扼守。本日已谕知骆秉章妥筹布置。该督抚、亦当豫筹策应。不可专恃赴援江西之军、以为必能埽荡贼踪也。将此由六百里各谕令知之。　　

○又谕、德兴阿、翁同书奏、江浦失守。并进攻瓜州情形。江浦等处收复以后。叠经德兴阿等、将派兵防御情形入奏。乃贼匪甫经窜至江浦。即复被陷。将士之不用命。已可概见该处地关紧要。著德兴阿等、派拨精兵前往攻剿。务将该县城池克日收复。毋任逆众久踞。至与江浦毗连之六合仪徵等处。前经德兴阿等、奏称派令李志和等、带兵驻守。并著饬令该总兵等严密防堵。相机攻剿。勿令贼踪蔓及。致干重罪。瓜州蕞尔之区。久为贼踞。该处一日不复。则江北一带不得休息。所奏攻剿情形。尚属毫无把握。难免旷日持久。该大臣等身膺督师重任。务当申明纪律。使将弁兵勇。咸知奋勉。将瓜州贼巢迅速攻毁。毋得老师糜饷。仍蹈从前积习。自取咎戾。将此由六百里谕令知之。　　

○又谕、前以扬营攻剿吃紧。叠次谕令邵灿、庚长、将调赴清江之直隶等省官兵分拨扬州。交德兴阿等分布进剿。自应迅速遵谕催行。本日据德兴阿等奏、逆贼复攻扑江浦县城又被失陷瓜州死党。连被官兵围攻鼠伏不出。惟我军步队过单。未能直捣贼巢各等语。是扬营需兵。十分紧急。该处距扬州不远。一切军情。不难与德兴阿等札商。以期缓急得宜。著邵灿等、即将已抵清江各省官兵、及吉林等处余丁。遵照历次谕旨。分拨启行克期驰赴扬州。毋再迟延将此由六百里谕令知之。　　

○又谕、据胡林翼奏、候选道江忠济、驻兵通城。与贼接仗。力竭捐躯所部将弁。同时殉难等语。通城为人江西省要路。与湖南接壤。现在江西贼匪大股回窜。江忠济业已阵亡。该省岳州一带。亟须严密防堵。不可稍形松懈。著骆秉章相机扼要。妥筹布置。其江忠济如何殉难、及接仗失利情形。著一并详查具奏。将此由五百里谕令知之。　　

