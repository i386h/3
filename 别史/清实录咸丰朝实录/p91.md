<!-- { "loadSidebar": true } -->
○谕军机大臣等、赛尚阿奏参都统提督总兵、及督师出省前进日期一摺。向荣久历戎行。素称骁勇。自湖南移镇广西。屡获胜仗。前此双髻山风门坳之捷。皆能身先士卒。叠奏奇功。何至官村一挫之后。与前判若两人。该员为本省提督。剿贼是其专责。即有疾病。亦当力图进取。以赎前愆。何遽藉词诿卸。辄行回省。是否与巴清德意见不合。其赴省面见该大臣。有无禀诉之词。巴清德、向荣、又何以藉病迁延。两人如出一辙。著赛尚阿详细访查。并将前次双髻山风门坳之捷。巴清德与向荣、究系何人首先奋勇。夺隘先登。官村之败。是否两人互相推诿。以致失机。一并确查具奏。该大臣仍当酌量两人才识优劣。用其所长。如不能同心合力。即令各领一军。责以自效。胜则立予叙勋。败即严行治罪。功罪分明。该员等便无所用其推诿。想该员等奉到前降朱谕。亦当知感知奋也。诸贼首萃集永安。正如釜底游魂。不难并力歼毙。况贼心离贰。有机可图。我军又各路堵截围帀。该大臣现既进驻阳朔。即当激励诸将。迅督兵勇。立埽妖氛。万不可再事稽迟。致该匪乘闲突围。窜扰他处。并须严密训诫各营。毋得稍洩军情。致匪党得以探听消息。如土匪范连得等、尤当设法侦获。所有云南都司施嘉祥、即著该大臣飞调赴营差委。前调之邵鹤龄董光甲、胡定国、已先后带兵赴粤矣。将此由六百里谕令知之。　　

○钦差大臣大学士赛尚阿、奏报各路进兵情形。得旨。汝既出省督剿。誓必攻破永安。全数歼戮。或追剿尽净亦可。若再稍有挫折。朕必惟汝是问。　　

○署河南巡抚蒋霨远奏、遵查南阳匪徒。现已严饬地方文武认真巡缉。并筹议移驻营弁。添设铺卡。随时访拏。得旨。督饬所属。认真妥速办理。勿被蒙混。　　

○河南河北镇总兵官董光甲、奏报带兵赴粤启程日期。得旨。沿途断勿耽延。　　

○辛未。谕内阁、军机大臣会同户部议奏、奕山等会议新疆兵屯章程一摺。新疆换防兵丁。前据御史张廷瑞奏称多有倩人代替、老弱充数者。边陲重地。弹压抚绥。全资兵力。若任令老弱游民。冒滥充数。于操防控制。尚安望其得力。著陕甘总督乌噜木齐都统、于每届换防之时。务须挑选年力强壮、弓马娴熟兵丁。前往更替如查有冒名代充。立即从严惩办。以肃营制而重边防。　　

○谕军机大臣等、有人奏、广东新安县属沙井之孔进乡陈姓。聚族而居。凶悍不法。现聚匪党。结立南北两会。首匪陈翘萃、陈显猷等、各招集千余人。制造长龙濑跳等船。装载炮械在该县沿海村庄打单劫掠。道光二十三年、及上年以来。叠出掳杀多命、抗官拒捕重案。似此拜会肆劫。大干法纪。若不赶紧严办必至酿成事端。著徐广缙叶名琛、迅即派员密速查拏。勿任一名漏网。再本日常大淳奏、浙洋现有闽粤盗船游奕。已饬水师会剿。探明此次船内匪徒多系广东新安县人盗首姓布名阿北。即系新安蜑户。各船均归管领等语。是新安一县。竟为水陆盗薮。傥摉捕不速。致会匪与洋盗句结。更恐滋蔓难图。徐广缙等现在剿办毗连广西各匪。其各属水陆匪徒。必应严饬捕拏尽净。毋得顾此失彼。是为至要。原摺并常大淳奏片。均著钞给阅看。将此由五百里谕令知之。　　

○两江总督陆建瀛奏捐银赈济。并派兵巡查捻匪。得旨。严行惩办。毋得稍涉松劲。　　

○浙江巡抚常大淳奏、已革广西巡抚郑祖琛在籍病故。得旨。郑祖琛辜恩昧良。可恨已极。该犯在家身死。太觉便宜。　　

○以甘肃兰州协副将布克慎、为贵州威甯镇总兵官。　　

○壬申。上诣寿康宫、问皇贵太妃安。　　

○谕内阁、广西自军兴以来。调派各省弁兵。募集壮勇。为时已阅一载。屡次移营剿贼。士卒等触冒暑雨瘴疠。辛劳跋涉。夙夜驰驱。朕眷念南疆。日盼捷音速奏。俾吾民得安衽席。而从征将士。亦得以早息疲劳。现在逆匪窜聚永安。正如釜底游魂。暂偷视息。赛尚阿出省。亲督各路官兵。环攻会剿自不难克日荡平。朕闻在营兵勇。无不切齿同仇。誓图灭贼。当此贼势穷蹙、士气奋扬之际。统兵大员等自当乘机鼓舞。多方激励谕以及早成功即可立膺升赏。傥临敌退缩。亦必执法从事。严明赏罚。更足励士气而固军心。其带兵员弁。遇有保举参劾。尤须核实平允。庶人人知感知奋。定可迅奏肤功。朕宵旰焦劳。念逆匪一日不除。吾民一日不靖。赛尚阿现抵大营。著将朕意剀切宣布。自各路带兵大员、及行闲兵丁练勇人等。咸使闻知。从此埽荡妖氛。靖岩疆而安黎庶。朕实有厚望焉。　　

○癸酉。谕内阁、近日各城御史奏、拏获邻境案犯。恳将获犯各员。量加奖励。叠经降旨、令刑部于定案时声明请旨矣。各城司坊等官。捕盗是其专责。既能弋获邻境重案。自应量予鼓励。以奖微劳。但恐该员等希图甄叙。专以缉拏邻境匪犯为事。而于本任捕务。转多废弛。从前道光十三年。曾奉谕旨。凡有拏获邻境要犯之员。必确核本任缉捕。并无未获之案。方准酌请鼓励。仍于摺内随案声明。傥将本任缉捕。漏不叙入。即系违例保奏。著该部概行议驳。并将该御史议处。圣谕煌煌。于微劳必录之中。仍寓随事核实之意。近来各城保奏摺内。闲有叙及该员前此缉捕案件。而于本任有无未获之案。并未详细申叙。似此有劝无惩。于捕务仍无裨益。嗣后各城御史、均当恪遵前奉谕旨。遇有奏请奖励之案。将该员本任缉捕并无未获之案。随摺声明毋得违例保奏。致开冒滥之端。至缉获邻境重犯。既予议叙。则本境疏防之员。自应奏请议处。方足以昭平允。所有现在各城所奏、拏获邻境人犯、交部审讯各案。即著该部、查明该员等本任有无未获之案。照例办理。并将疏防要犯应议各员。一并饬查。声明具奏。　　

○盛京将军奕兴等奏、拏获越边偷运木植人犯。得旨嘉奖。下部议叙。予佐领集尔哈布等优叙。　　

○命前署广西巡抚周天爵、在紫禁城骑马。　　

○甲戌。敕谕暹罗国嗣王郑明、据两广总督徐广缙、广东巡抚叶名琛、递到该嗣王进香表文、并庆贺等表文、共五道。鉴王诚悃。增朕悲怀。惟嗣王素沐先朝柔远厚恩。兹谨遣使航海来庭。笃于恭顺。朕心深为嘉纳。第以外藩使臣。向无带赴山陵叩谒之例。上年越南国王阮福时、遣使进香。曾经敕谕以孝和睿皇后梓宫。已于三月内奉移山陵。宣宗成皇帝梓宫。亦择于九月内奉移慕陵。该使臣到京。已在奉移之后。不及恭荐。令该国王不必遣使远来。其庆贺登极方物。亦无庸呈递。今暹罗国嗣王遣使进香。更在期年以后。事同一例。朕怙冒万国。于海徼藩封。并无歧视。所有该嗣王呈进仪物方物。仍饬疆吏发交使臣赍回。以免跋涉。该嗣王其悉朕体恤至意。益矢棐忱。永承懋眷。钦哉。　　

○以户部右侍郎禧恩、兼正红旗汉军副都统。　　

○户部议准热河都统赓福疏报、承德府属垦种荒地五十三顷三十亩有奇。照例升科。从之。　　

○乙亥。谕内阁、昌西陵工程。现届冬令。所有办工各员。著于停工后、均即回京。所存各项料物。著德春、督率员弁兵丁。妥慎看守。其应种树株。并著德春豫为购备敬谨办理。　　

○又谕、据户部奏、续拨丰北工需银两一摺。并另片奏、归还动支银款等语。均依议行矣。此次工程紧要。业经该部如数拨给。该督等即当严饬办工各员。赶紧修筑。趁此冬令水落之时。及早合龙。俾被水灾黎得安生业。明年重运。亦不至有贻误。尤当破除情面。慎选妥员。力为撙节。核实办理。毋得狃于积习。任听庸劣工员。滥援成案。致滋浮冒草率等弊。国家经费有常。遇此大工。朕不惜数百万帑金。为民御灾捍患。该督等具有天良。亦当于应赔各员。勒限追缴以济要需。若请帑则必期如数。追赔则视为缓图实心任事之大臣。当不如是也。懔之。　　

○丙子。上诣寿康宫、问皇贵太妃安。　　

○谕内阁、御史王茂荫奏、请振兴人才酌拟五条呈览。其请造就宗室八旗人才。历陈近来积习。自系实在情形。我朝人才蔚起。宗室八旗。文武谋略。超越前代。良由习尚淳朴。不事浮华。以清语骑射为本务。登进之途原不必尽由科甲。盖学为有用之学。斯才皆有用之才。近来文风日盛。留心经济者、固不乏人。第恐沾染时习。以文章风雅自诩。不思讲求本务。殊非崇实黜华之道。叠经朕申谕谆谆。我宗室及八旗大小臣工。谅必咸喻朕意。嗣后益当奋勉砥厉。求为有用之学。以备国家腹心干城之选。该管王大臣等、尤当因才造就。俾文事武备。各尽其长。毋负朕培养教诲之意。　　

○又谕、前因东南两河工次。每有过往官员等、干求资助。业经降旨严禁。兹闻各省盐务衙门。亦有出京官员往求资助。试思盐务银两。国帑攸关。岂容瞻徇私情。滥为酬应。必当一体申禁。力挽颓风。嗣后如有官员人等、向各省盐务衙门求助。及投递书函逗遛不去者。即著该督抚等、严查参奏。以除陋习而肃鹾政。将此通谕知之。　　

○谕军机大臣等、有人奏、前任香河县知县陈可珍、工部司务易绍琦、家属回南。俱在直隶邯郸县城外、被匪徒抢去衣物银两。并伤人口。又景州东光县地方水路抢案叠出。河南正副考官回京。行至卫辉府浚县境内。有盗贼数十拦劫。并将跟役刃伤等语。盗匪结夥劫掠。总由地方官不能实力查拏。似此肆行无忌。并敢拦劫驰驿官员。尚复成何事体。著讷尔经额、李僡、即饬各属迅速严拏。认真究办。毋得讳饰疏纵。自干启戾。将此各谕令知之。　　

○又谕、户部尚书孙瑞珍奏、河海并运以裕库储一摺据称从前海运。著有成效。请将来岁苏州松江太仓三属新漕。照案改由海运。计节省之项。可补库储。又另片奏、检查成案。历陈海运之可行等语。著陆建瀛、杨文定、按照所奏各情。体察该省地方现在情形。明年漕运是否有宜变通之处。务当豫为筹画。悉心妥议。迅速具奏。原摺片均钞给阅看。将此谕令知之。　　

○河东河道总督颜以燠奏、亲勘运河各厅漫水。及筹办回空军船。得旨。认真办理回空漕船。勿得稍有迟误。　　

○以广西绅民办理团练出力。赏在籍知县卓希泰、升衔花翎。武举廖淩汉等蓝翎。余升擢有差。　　

○修山东泇河运河二厅石埽各工。从河东河道总督颜以燠请也。　　

