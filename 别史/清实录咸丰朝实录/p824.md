<!-- { "loadSidebar": true } -->
○乙丑。谕军机大臣等、胜保奏、随征兵丁、伤亡过多、请饬挑选补额等语。胜保军营。原有山东兖曹二镇兵、各五百名。河南河北镇兵、八百余名。历年已久。除阵亡、病故、迷失、革除外。存营者均仅百名。又原调之甘肃、甘凉甯三镇兵一千名。除历次打仗阵亡、受伤身故外。存营者仅二百余名。经该大臣咨行各该督抚、挑选补额。以期得力。著乐斌、文煜、瑛棨、查明各该省存营兵额。如足敷出调。即照胜保原咨、如数补调。派委得力将弁带领。于明年正月、趱程赴皖。如不能如数。即量为酌减。奏明办理可也。将此由五百里各谕令知之。　　

○又谕、钱宝青奏、遵旨询悉湖北军务、现办情形一摺。楚军援皖之师。拟分四路并进。布置最为周妥。已据官文等、详细具奏。惟胡林翼身任地方。以筹画全军饷需为最要。若由英山霍山进剿。深入万山之中。于全局情形。不能兼顾。深恐贻误事机。荆宜施道李续宜、谋勇素著。其所带兵勇。与胡林翼所部、人数相当。应令该员进取英霍。胡林翼仍在黄州大营。为后路奇兵。既可筹画饷需。兼可策应各路。万不可壹意进剿。置地方公事于不顾。至该副都御史所称、楚军进攻。出北路者、应以六安为止。出南路者、应以桐城为止。以全力搏安庆。我军沿江声势联络。而援攻庐州。牵制贼匪。使不暇为北窜之谋。一旦出其不意。则六安桐城之兵。皆可袭庐州而取之。所奏不为无见。著该大臣等、与曾国藩、妥为筹画。斟酌缓急。务使官军互为声援。确操胜算。方为妥善。其由光固颍州、绕出怀蒙以北之军。系防贼北窜起见。并著仍遵前旨。悉心筹办。本日据官文奏、遣撤吉林、黑龙江、伤病官兵、西丹、请如数选换等语。此项官兵、仅一百数十员名。遣撤后无须换补。现在巴扬阿、所带黑龙江西丹马队一千名。将次到楚。官文即可飞催前进。以资攻剿。黑龙江尽先协领满洲副管松英额、著准其就近赴部、并案引见。俟回旗事竣。即赴湖北听候差遣。将此由五百里谕令知之。　　

○改铸湖南布政使印信。从巡抚络秉章请也。　　




大清文宗协天翊运执中垂谟懋德振武圣孝渊恭端仁宽敏显皇帝实录卷之二百九十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。十一月。丙寅朔。谕内阁、周天受奏、贼窜黄池、请将带兵大员革职一摺。十月十二日。江北金柱关各路贼匪。纠合芜湖逆党。进犯黄池。防军力战相持。高州镇总兵萧知音、督军援应。颇有斩捦。十三十六等日。贼复增股进犯亭头、三里埂等处。乌溪另股之贼。亦由陆路直窜黄池。贼众兵单。遂致失陷。萧知音以专阃大员。督办防务。不能悉力堵剿致令防所失陷。实属督率无方。著即行革职。仍留军营、责令带兵剿贼。以观后效。其失事各员、并伤亡员弁。著周天受、查明分别办理。仍著督饬添调及派援各兵勇。认真剿办。收复地方。毋稍延缓。　　

○谕军机大臣等、本日周天受奏、贼窜黄池、甯防吃紧一摺。江北金柱关各路之贼。纠合芜湖逆匪。由水陆进犯黄池官军营盘不守。总兵萧知音、退至新丰镇。此股逆匪。势极猖獗。黄池既失。则湾沚亦属可虑。周天受、现虽咨调各路官兵进剿。尚恐贼众兵单。不足以资抵御。罗遵殿所派兵勇。亦恐缓不济急。著和春等、酌拨劲旅。协力援应。务将该匪悉数剿除。毋令蔓延。将此由六百里谕令知之。　　

○安徽巡抚翁同书奏、炉桥水阻。官兵不能前进。现饬练丁攻剿情形。得旨。此不过为久居寿州敷衍小胜仗。以饰其避贼之名。试问炉桥尚不能过。更何能规复定远。　　

○以直隶天津办团出力。予盐运使崇厚等、加衔升叙有差。　　

○以安徽桐城团练剿贼出力。赏把总马步云等、蓝翎。在籍州同疏长庚等、升叙有差。　　

○丁卯。谕内阁、文煜奏请将查拏幅匪、详报不实之府县议处等语。本年夏间。幅首贾自成等、聚众肆抢。经役勇捕殴致毙。报官验明。戮尸枭示。该署泰安府知府章文津、捏报督饬新泰县知县李天骘等、开炮轰毙夥匪八名。生捦一名。兹经该抚访量明确。贾自成、实系役勇殴毙。其余夥匪。亦均拏获惩办。该府所报。虽非全属子虚。惟以寻常捕贼格毙之案。作为临阵迎剿。张大其词。详报不实。章文津、李天骘、业经撤任。著交部分别议处。以示惩儆。　　

○兵部尚书陈孚恩奏、应修运米剥船。饬天津道孙治等、于年内一律修固。得旨。著恒福督饬该道等、赶紧将官剥一律修齐。不准恃有民船。稍存玩忽。　　

○蠲缓山东济甯济阳、禹城、长清、平原、肥城、平阴、惠民、青城、阳信、滕、单、曹、钜野、郓城、观城、朝城、茌平、邱、夏津、金乡、嘉祥、鱼台、临清、历城、邹平、新城、齐河、德平、平原、莱芜、乐陵、滨、利津、蒲台、滋阳、邹、汶上、聊城、堂邑、博平、莘、高唐、夏津、城武、定陶、新泰、海丰、沾化、益都、临淄、博兴、高苑、乐安、寿光、昌乐、昌邑、潍、长山、临邑、陵、商河、曲阜、泗水、冠、恩、武城、莒、沂水、临胊、平度、菏泽、濮、范、阳谷、寿张、齐东、东阿、章邱、东平、八十州县。暨德州、东昌、临清、济甯、东平、五卫所。永阜永利二场。被灾地亩新旧额赋有差。　　

○准山东茌平、冠、高唐、恩、馆陶、长清、德、德平、肥城、惠民、阳信、乐陵、邱、十三州县歉收豆石、改徵粟米。　　

○戊辰。谕内阁、御史朱梦元奏、请饬查江西省殉难士庶、分别旌恤一摺。江西省前经贼扰除阵亡员弁兵勇。业经随时请恤外。所有各属士庶人等、捐躯殉难。未报者尚属不少。现在全省肃清。自应及时查办。著恽光宸即饬所属各府州县、遴派公正绅耆。设局详查。限半年造册申报。分别奏咨旌恤。毋令日久湮没。以彰节义而顺舆情。　　

○又谕、曾望颜奏、请调员赴川差委等语。陕西巡抚曾望颜、现赴四川总督署任。所请随带文武各员。除鄜州直隶州知州杨光澍、系实缺人员。有地方之责。毋庸调往外。候补知府田良、丁忧候补知县封锡蒲、署游击候选参将卢殿标、均著准其带赴四川。差遣委用。截取道给事中李鹤年、现任京职。所请拣发四川之处。著不准行。　　

○以东河防护出力。予道员徐继鎕等、升叙有差。　　

○己巳。谕内阁、前因扎拉芬泰等奏、废员春霖、到戍期满。恳请释回。并因该废员承办文案出力。请以理藩院笔帖式候补等语。当交刑部。将春霖原犯案由年限。有无错误。详查覆奏。兹据该部查明。该废员到戍期满。与例相符。春霖、著准其释回。所请以理藩院笔帖式候补之处。著不准行。　　

○谕军机大臣等、本日据玉明等奏、会议明春没沟营设防事宜、并绘图贴说呈览一摺。据称、西弓湾等处。现拟添筑炮台八座。炮位较少。不敷分布。拟请由津酌拨万斤、及五六千斤铜炮十六尊。于明年开河时。运赴没沟营海口。并因西弓湾河面较宽。利用铁戗水雷。请饬一并拨给。派员由海运送到营。择要安设各等语。西弓湾地方。虽属扼要。总不如在大小潮沟、立科、碾子房等处。多设疑兵。既可诱其深入。兼可杜其窥伺。较为得计。因思僧格林沁、于该处情形。尚为熟悉。该将军所称、应需铜炮铁戗水雷各件。是否系该处必需之用。及何处需用若干。即著酌量情形具奏。再行拨给。现届节候严寒。海河冰冻。夷船当无北驶之理。前谕僧格林沁、布置防兵各节。如已完备。即著该大臣、遵照前旨。带领京营官兵回京。以资休息。毋稍延缓。玉明等原摺、著钞给阅看。地图一并发阅。将此谕令知之。　　

○又谕、有凤奏、贼扑叙州郡城、官军迁延不进、请将带兵大员惩处一摺。叙属匪徒。既据探报。多系乌合之众。其凶悍者不过千余人。自无难立时扑灭。万福于抵牛市土□扁后。迁延不进。业已贻误于前。现经有凤派令副将马天贵、统兵由富顺迎剿。并调皂升、酌带渝城兵勇。驰赴南溪。会同永甯道陈枚进攻。复檄调瓦寺土兵、及建昌兵、前往援应。兵力不为不厚。皂升现既升任提督。即著有凤、曾望颜、责令总统各军。会合马天贵等、迅速进兵。务将扑扰叙城匪众。悉数歼除。即将筠连等邑城池。克日收复。毋任延蔓深入。臬司蒋徵蒲、有督催之责。并著饬令会同署总兵马天贵、认真督剿。如再有贻误。即著从严参办。将此由六百里谕令知之。　　

○盛京将军玉明等奏、豫筹明春没沟营设防。并西弓湾扼要事宜。得旨、注意于西弓湾。扼要必胜。固属甚善。若炮台稍有意外。则后路虽有小庄子应援。恐一时气馁。御侮不足。自乱有余。总不如在大小潮沟立科碾子房等处。多设旗帜疑兵。若伏而不动者。诱彼深入。彼若桀骜不驯。先行开炮。则操胜自我。即使意图窥伺。打水探询。则该夷有所顾忌。未必敢恣意所为。方为计之得也。　　

○山西巡抚英桂奏、请将办理捐厘不善之通判司养中等议处。得旨。司养中等、均查无需扰各情。著照所拟。一并交部议处。　　

○以四川重庆镇总兵官皂升、为提督。阜和协副将马天贵、署重庆镇总兵官。　　

○以江苏按察使薛焕、为江甯布政使。两淮盐运使联英、为江苏按察使。仍署漕运总督。江苏常镇通海道乔松年、为两淮盐运使。暂办江北粮台事。　　

○以剿匪迁延。革四川提督万福职。摘按察使蒋徵蒲翎顶。　　

○庚午。蠲缓湖南武陵、龙阳、沅江、澧、安乡、湘阴、巴陵、临湘、华容、九州县。并岳州卫、被水地亩新旧额赋暨杂项银。　　

