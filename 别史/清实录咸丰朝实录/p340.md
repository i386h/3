<!-- { "loadSidebar": true } -->
○谕军机大臣等、僧格林沁、胜保奏、连日攻剿情形一摺。该大臣等、会督大兵。追剿窜匪。将及两旬。屡次奏报。均不过小有斩获。似此穷蹙奔突。喘息未定之贼。尚未能大加惩创。克日埽除。前经严旨切责。该大臣等、不知愧励奋勉。迅图殄灭。总以专待大炮为词。逐日迁延。何时始能竣事。若待该逆零星逃窜。始议处处兜拏。则兵力既分。办理更形棘手。且束城等村。与独流之可以负嵎久踞者迥别。何以不能偪近贼垒。是否该逆又经筑有木城。该大臣等匿不以闻。即徘徊村贼营逆匪。于墙孔施放枪炮。该处墙垣。不过民间住户。甎土矮墙。何至坚厚若此。难以攻破。东西两路。分兵叠进。该逆均得由束城分股接应。该大臣等所谓智取者何在。披图详阅。各营盘距贼巢较远。且朕闻僧格林沁、胜保、大营。亦与贼营不近。况据奏西南一带。尚属空虚。恐布置未臻严密。兜围必难周帀。现在大炮已到三尊。其余指日亦可运到。该大臣等、无所藉口耽延。著即督饬各路将弁兵勇。赶紧设法。急图歼灭之方。断不准再令逆匪乘闲窜逸。经文岱、蕴秀、前统官兵。不能遏贼西窜。厥罪甚重。该二员现在何处。著即查明下落。据实具奏。僧格林沁所保之头等护卫那穆萨赉扎布、系何人所带。有何劳绩。著一并查明具奏。将此由六百里加紧谕令僧格林沁、胜保等、知之。　　

○又谕、琦善奏请裁并粮台等语。现在慧成原带官兵。除调拨前赴安徽外。仅存六百余名。业经琦善派归陈金绶统带。其粮台应领等项。自应裁撤归并。以免歧异。著琦善饬令法良、将所管粮台。即行撤去。所有部拨军需银两。统归文煜粮台支发。并著法良将承办委员、酌留数人。交文煜派令随同稽核。以资熟手。琦善总制诸军。于各路兵勇饷需。务当督饬管理粮台各员。撙节办理。毋许冒滥。将此由六百里加紧谕令知之。　　

○又谕、崇纶、青麟奏、探闻黄州营盘、被贼攻焚、兵勇全行溃散一摺。览奏殊堪诧异。逆贼窜踞黄州。前经吴文镕督兵进剿。节次奏报。尚有斩获。乃此次进仗。竟致兵勇相继溃逃。全军败散。且营盘十一座。尽被贼匪焚烧。总督吴文镕。并有骑骡避至灵沙河之事。其余各官。亦不知下落。现在逆众占踞堵城大营。并闻阳逻一带。已有贼船陆续上窜。若不赶紧迎头堵剿。必致贼势愈张。办理更形棘手。台涌现驻德安。著即酌带官兵。驰赴前路。确探贼踪所向。尽力迎剿。其溃散兵丁。仍当招集。至该处募勇。屡次遇贼首先溃逃。恐有奸匪从中句结。必须加意严防。毋蹈前辙。该将军、当此军情紧迫之际。惟当激励将士。星速趱程前进。总以迅埽妖氛为要。毋得稍事迁延。致有贻误。并将酌带兵数。启程日期。先行由驿驰报。仍确查吴文镕现在何处。各员弁如何下落。及此次失事实在情形。切实具奏。又据崇纶等片称、探闻唐树义统领舟师。因见火起兵散。将船炮退至叶家洲等语。此项船炮。著毋庸撤回省城。一并归台涌统带调遣。以备水陆夹攻。所有德安北路等处。仍著台涌设法筹顾。毋稍疏虞。将此由六百里加紧谕令知之。　　

○又谕、据崇纶、青麟奏、探闻黄州兵勇溃散、营盘被贼焚烧一摺。贼船既有上窜阳逻之信。省城重地。关系紧要。著崇纶、青麟、督同文武。激励兵民。合力固守。毋得藉口人心不齐。稍疏防备。所有魁玉现带之官兵一千名。即著留于省城。勿庸随同台涌前进。汉口一镇。为自江入汉要路。设贼匪逞其故智。扬帆直上。荆襄德安等处。均属可虑。汉阳近在对江。该抚务当设法拨兵防守。勿令贼船闯越。傥有疏失。朕惟该抚等是问。唐树义所带炮船。虽不甚多。惟现在湖南炮船。尚未抵鄂。江面攻剿。尚赖有此利器。已谕知台涌、于进攻时。酌量调带。以便水陆夹击。力遏凶锋。至各处土匪。乘闲肆抢。必须及早严拏。方免句结。该抚身任封疆。该学政亦系特派防堵大员。岂能坐视无策。仅以人情险恶。一奏塞责。总之严守省垣。力扼汉阳汉口。皆系该抚等之责。其黄州一带贼匪。仍与台涌会商剿办。不得专待援兵。致成株守。吴文镕现在何处。随营文武。如何下落。均著速查详奏。将此由六百里加紧谕令知之。　　

○又谕、张亮基奏、酌移东省边界防兵、堵贼西窜一摺。现在逆匪。占踞河间所属之束城村一带。叠经大兵攻剿。据僧格林沁、胜保奏、拏获奸细。并逃出难民。供有贼巢中粮米无多。不能久踞。欲零星逃窜等语。该处距山东境界甚近。难保逆匪不乘闲窜逸。张亮基奏、请将前拨盐山防兵撤回。调赴德平县、及德州。分劄要隘防守。以期声势联络。自应如此办理。惟贼情诡谲。奔突靡常。傥由河间西窜。虽德平德州等处。情形稍缓。该抚仍当不分畛域。相机移师出境应援。迎头截击。毋得株守一隅。致误事机。该抚身任封疆。必当统筹全局。严密布置。若徒以守御情形。一奏塞责。设有缓急。毫无把握。恐不能当此重罪也。将此由六百里谕令知之。　　

○户部议覆四川学政何绍基捐饷请奖。得旨。陈奏事件。贵在辞简意达。何绍基原摺。已属可笑。该学政奏到次日。朕于召见时。曾经论及。祁寯藻尚云太觉迂拘。何于尔部议奏摺。亦如是违用骈体。实属疏忽。以大学士管理部务。司员所定之稿。岂不敢改一字耶。嗣后应倍加勤慎。严以济宽。勉之。　　

○参赞大臣僧格林沁等奏、连日攻剿逆匪获胜情形。并催提大炮。得旨。仍不过小有获胜。该逆并未大受惩创。零星逃窜。防范尤难。再过数日。束城各村已空。尚以攻破贼巢为词。汝等有何颜对朕。仍急图剿灭之方。勿稍迟延。　　

○钦差大臣琦善奏、进攻瓜州贼匪获胜。现在联络水师。谕令夹攻。得旨。水陆夹攻。自可得手。著即赶紧进攻。克日歼除。不准以尚未得手搪塞。又奏、统带艇师各总兵。统归向荣调遣。恐呼应不灵。得旨。统归汝调遣。不遵者即行正法。　　

○以散秩大臣载岱、为正白旗蒙古副都统。　　

○赏参赞大臣僧格林沁、扎拉济特贝勒拉木棍布扎布、巴图鲁名号。　　

○以直隶剿贼出力。赏侍卫绷阔、巴图鲁名号。参将李万年、委参领多隆阿、二等台吉莽噶喇、墨尔根巴图、四等台吉乌尔棍保、巴图、鄂绰尔那逊、呼图克布图、呼巴扎尔棍布、三达尔、都瓦萨特、吉伯尔、哈尔齐克、克兴额、额恩克巴雅尔、额尔登桑、二等护卫泰斐音阿、三等护卫喇特那、花翎。参领德楞克等、蓝翎。余升擢有差。　　

○以湖北随州拏获奸匪。子知州杨嘉运等、升叙有差。　　

○予直隶阵亡哲里木盟四等台吉倭尔图那苏图、昭乌达盟三等台吉柴卜桑、祭葬世职。　　

○予故御前侍卫阿尔吉善、祭葬。赏银三百两治丧。　　

○戊辰。谕军机大臣等、昨据崇纶等奏、黄州兵勇溃散情形。当谕知台涌、迅即统兵。驰赴前路迎击。本日复谕令骆秉章、由湖南调拨官兵一二千名。并饬令曾国藩、即日配带舟师。驶赴下游。与台涌会合夹攻。兹据台涌奏称、大营失利。江北情形紧急。并探闻贼匪水陆已至汉阳。览奏实深焦灼。著台涌遵照昨日寄谕。通筹江北大局。一面布置要隘。一面督兵前进。以期力挫凶锋。遏贼北窜。所有荆襄等处。据奏、已饬各该文武大员。妥筹堵御。仍著该将军、随时严饬带兵各员。实力防堵。务与防守豫境边界之巡抚英桂、总兵柏山、联络声势。互为应援。武昌为省垣重地。汉阳近在对江。应如何设法兼顾。并著该将军相机筹办。至台涌现带官兵。是否足敷截剿。前据青麟奏称、查有四川松潘、建昌、两镇。统带官兵。已来湖北之巴东、利川、二县防堵等语。此项官兵。原为保障川省门户而设。惟远防不如近扼。已据青麟咨商裕瑞。酌派该镇带兵二千名。前赴汉口一带。即著该将军、迅速飞催前进。为移缓就急之计。并统归台涌调遣。以资协剿。武昌防守情形。并著随时探明速奏。将此由六百里加紧谕令知之。　　

○又谕、本日台涌奏称、贼匪水陆并进。窜至汉阳。该将军已飞调官兵。在武胜关外一带。与豫省防兵。互为联络。以壮声威。惟贼势狓猖。意图北窜。固楚北之藩篱。即可以保河南之门户。英桂现在汝阳。与湖北黄陂等处接壤。台涌所带兵力。甚形单薄。恐未足挫此凶锋。此时楚北军情。万分吃紧。亟宜以剿为防。著英桂飞饬总兵柏山、选带精兵。出境截杀。与台涌联兵应援。迅荡贼氛。不得区分畛域。但知防守本境。置邻省于不顾。稍有疏虞。罪将谁诿。其光州信阳各处。与德安麻城毗连。并著英桂、督饬所属。一体严防。毋稍疏失。至湖北大兵云集。所需火药军饷。如有应行接济之处。仍著该抚与台涌、随时知照。妥为办理。将此由六百里加紧谕令知之。　　

○又谕、本日据台涌奏称、贼匪水陆已至汉阳。其德安襄阳等处。皆与豫省接壤。甚关紧要。台涌遵旨前进。亦未必能多带官兵。黄州溃兵。即收集亦必不甚得力。邻近省分。万无可调。惟有湖南拨兵应援。较为近便。著骆秉章、迅即选派精锐官兵一二千名。并派曾经战阵谙悉贼情之将弁。管带前往湖北。交台涌调遣。勿稍延缓。现在贼踪。已距武昌甚近。唐树义师船。因岸上官兵溃散。撤回武昌。现已有旨、谕令台涌调遣。水陆堵御。尚形单弱。省城兵勇。合计约有六七千名。仅敷分布要隘。汉阳汉口。恐难兼顾。傥逆匪泝汉而上。窥伺荆襄。攻剿更难得手。此时惟有曾国藩统带炮船兵勇。迅速顺流而下。直抵武汉。可以扼贼之吭。此举关系南北大局。甚为紧要。现已逾正月中旬。船勇当早齐备。广东所购洋炮。谅亦陆续解到。著曾国藩、迅即统带。刻日开行。由长江下驶。与台涌会合。并督同唐树义师船。水陆并进。以期力遏凶锋。肃清江汉。此时水路进剿。专恃此军接应。昨据崇纶等奏、业已咨催。谅该侍郎必能深悉紧急情形。兼程赴援。一切机宜。即与台涌会合妥筹。和衷商办。毋失事机。将此由六百里加紧各谕令知之。　　

○己巳。孝仪纯皇后忌辰。遣官祭裕陵。　　

○谕内阁、福建学政李联琇奏、武员悬缺。亟应派署。并稽查要隘。酌减局员等语。据称、江南提督所辖五营。内有四营员弁。随赴军营。惟留一人兼护。当此剿匪吃紧之际。自未便令员缺久悬。著该督抚查明。即行遴委妥员往署。以资镇抚。并著沿海各督抚、随时稽查奸匪。勿令句结为患。现在江浙二省。设立筹防军需等局。一切经费。必须撙节支销。若派委多员。徒滋糜费。即办理海运。亦不得多派局员。豫为保举地步。著各该督抚、严加甄汰。勿令滥竽充数。转启弊端。　　

