<!-- { "loadSidebar": true } -->
○又谕、英桂奏、捻匪南窜柘城、窥伺陈州、现催兵勇进剿一摺。该匪由归德窜至柘城。偪近陈州。虽经兵勇击败。其势尚形猖獗。臬司余炳焘、兵本无多。该抚派往陈州之王凤翔、亦仅带兵勇一千。是陈州情形。较归德尤为紧要。该抚接奉前旨。谅已料理启程。著即星速出省。迎贼所向。督兵剿截。其所派驰往归德之南阳镇兵。及武隆额原带之兵。该抚即应归并调拨。不可听其株守无贼之地。亦不可以调兵未齐。迟迟启程。该抚总以迅速出省调度为要。本日又据王履谦奏、武隆额一味畏葸。将永城兵勇、调赴夏邑。以为避贼之计。复听信候补道张维翰、议降。委员至徐州、提前获张乐行之侄送还。以致该匪窥破虚实。大股进扑夏邑。武隆额、即退走虞城。匪至虞城。武隆额复退保归德。现在归德被匪焚掠。绅民切齿。且捻匪十三日围城。武隆额所带之兵。于初十先已溃散等语。似此布置乖方。节节退守。实属恇怯无能。著英桂即行确查。据实参奏。毋得稍有徇隐。自干咎戾。将此由六百里谕令知之。　　

○又谕、崇恩奏、剿办曹属捻匪、及派兵防堵曹河、并王履谦、英桂、奏报捻匪窜扰情形、添派兵勇各一摺。捻匪张乐行等、肆行窜扰。已谕令英桂带兵督办。所调河标营兵三百名。著李钧认真挑选精壮。交参将双庆管带。赴豫候调。所需军装口粮马乾等项。著崇恩即日豫备。俾迅速启程。俟到豫后、即由豫省支应。该匪情形猖獗。河防极关紧要。仍著王履谦、李钧、督饬文武各员。加意防范。毋许稍涉疏懈。至曹属捻匪。现经护总兵郝上庠、将首要各犯歼捦。而皖豫之匪。扰及虞城等处。与单县地方偪近。亟应严密防堵。以免阑入。崇恩现饬郝上庠等、驰赴曹河。并调德州等处官兵。前往候调。著即饬该护镇、就现有官兵。扼要堵御。并与皖豫两省兵勇。联络声势。相机进剿。一面将开继宽等余党。密速摉捕。毋令句结。致滋蔓延。现在河南军情吃紧。恐不能兼顾东省。傥郝上庠等、所带之兵。不敷堵剿。该抚即就本省官兵内。酌量抽调。以期得力。仍将被水灾民。妥为抚辑。勿令再致啸聚。将此由五百里谕令知之。　　

○以查办河南联庄会出力。授翰林院庶吉士傅寿彤、为检讨。复道员赵书升职。　　

○丁巳。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。　　

○遣官祭孝静康慈皇后暂安寝殿。　　

○遣官祭孝德皇后殡宫。　　

○遣官祭端慧皇太子园寝。　　

○遣官祭太□山戊不□之神。　　

○命大学士文庆为正使。署礼部尚书麟魁、为副使。持节赍册。封丽嫔他他拉氏为丽妃。册文曰。德赞坤仪。兰殿佐睢麟之治。荣膺巽命。芝泥扬翚翟之华。寅承久协乎珩璜。申锡宜颁夫纶綍。咨尔丽嫔他他拉氏、柔嘉秉性。淑慎持躬。柘馆恭随。奉籧筐而分职。椒庭翼助。修紃组以襄勤。兹晋封尔为丽妃。申之册命。尔其祇承茂典。允昭象服之宜。式迓蕃厘。永荷龙光之誉。钦哉。命礼部右侍郎宝鋆、为正使。内阁学士载鷟、为副使。持节赍册。封婉贵人索绰罗氏为婉嫔。册文曰。六宫分职。令仪式赞夫坤元。九御观型。淑范聿昭其巽顺。播芳声于图史。政翊鸾帷。晋茂秩于嫔嫱。恩宣凤綍。咨尔贵人索绰罗氏。玉质含章。金昭饬德。佩珩璜而度协。修紃组而仪勤。奉内治于中朝。倍徵敬慎。著和衷于同列。共表柔嘉。兹册封尔为婉嫔。尔其恪恭兰掖。益扬翚翟之华。襄赞椒庭。用佐睢麟之化。钦哉。　　

○钦差大臣托明阿等奏、瓜州乘夜攻捣窜匪获胜情形。得旨。所云歼剿无算。并无杀毙贼数。足见过事掩饰。　　

○湖南提督武隆额奏、归德兵力单薄。请饬援兵助剿。得旨。汝兵虽单。亦应赶紧追剿。今惟株守归郡。怯懦畏葸。情态毕露。至汝所请饬催各兵。已有旨。惟京兵实不能轻出也。　　

○以江苏瓜州军营筑围剿贼出力。赏知府方长泽、都司赵树棠等、花翎。守备雷逢春、蓝翎。余升擢有差。　　

○予江苏瓜州伤亡参将马永泰、祭葬世职。　　

○是日丙辰年立春。顺天府进土牛春山宝座。　　

○是年旌表孝子、浙江等省蒋元顺等十二名。孝友、福建省林正楷等二名。义夫、四川省李存仁一名。孝女、浙江等省钟七姑等二口。贞孝女、浙江省刘氏一口。守节合例、宗室纯粹妻瓜尔佳氏等、二十一口。满洲松庆妻佟佳氏等、一百三十八口。蒙古伊克金布妻邹氏等、四十四口。汉军瑞芝妻黄氏等、三十九口。内务府德太妻许氏等、五口。各省驻防双福妻关氏等、一百二十九口。奉天等省张佩文妻李氏等、一千五百一十五口。夫亡殉节、浙江等省汪士熙妻施氏等、十一口。未婚守志、安徽等省周锡标聘妻张氏等、十三口。采访贞节妇女安徽等省、汪学洲妻胡氏等二十七口。五世同堂、百□山戊不□寿民妇、四川等省董学礼等、三名口。百□山戊不□寿民妇、浙江等省李士备等、三名口。五世同堂、湖南等省王代秀等、十一家。均给银建坊如例。　　

○会计天下民数谷数。除江苏、安徽、湖北、贵州、未经册报外。奉天等省、通共大小男妇二万九千三百七十四万二百八十二名口。存仓米谷、一千五百二十万四千五百九十九石三斗三升四合。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之一百八十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣厢蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年。丙辰。春正月。己未朔。上诣奉先殿行礼。　　

○诣堂子行礼。　　

○遣官祭太庙后殿。　　

○御太和殿受朝。作乐宣表如仪。诣大高殿、寿皇殿行礼。　　

○御乾清宫。赐近支亲藩等宴。　　

○谕内阁、奕誴著加恩赏还惇郡王。　　

○以学习御前大臣景寿、奕山、为御前大臣。　　

○命贝勒载治、在御前行走。　　

○庚申。上御重华宫。赐王、公、蒙古王、贝勒、贝子、及外藩使臣等食。　　

○谕内阁、陆元烺奏水陆兵勇收复樟树镇一摺。逆匪由临江分股窜扰樟树镇。筑垒搭桥。踞河抵拒。经副将周凤山、督饬都司滕国献参将阿达春等、分路进攻。该逆倾巢出拒。官军奋力鏖战。先毙六七百人。贼即溃败。我军火器齐发。立毁贼垒五座。焚溺无数。并将贼船二十余只烧毁。惟时南河候补知府刘于淳、督率水师。上岸夹击。该逆弃垒逃窜。贼营炮台。悉被踏毁。其经周凤山剿败之贼。正由浮桥窜渡。刘于淳与水师营官贺虎臣、开炮轰击。砍断浮桥。直冲上游焚毁贼船、及被掳民船一百十余号。当将樟树镇收复。现在周凤山、由新淦一路渡河进剿。游击遮克敦布、由奉新一路进剿。著曾国藩、陆元烺、督饬各员。迅将旁窜各匪剿洗。以图克复瑞州、临江无稍延缓。现在新淦奉新、均有匪踪阑入。虽因兵力较单。究属防堵不力。署新淦县知县李作士、奉新县知县窦煦、均著革职。戴罪随营。以观后效。　　

○予江西阵亡千总刘以成、祭葬世职。勇丁刘联元等、赏恤如例。　　

○缓徵直隶开、东明、长垣、保定、吴桥、东光、宝坻、甯河、新城、雄、安、高阳、天津、静海、丰润、玉田、武清、蓟、霸、文安、大城、永清、东安、安肃、蠡、束鹿、河闲、献、任邱、景、青、沧、南皮、盐山、庆云、晋南和、平乡、广宗、钜鹿、任、永年、邯郸、曲周、广平、鸡泽、磁、元城、大名、南乐、清丰、南宫、武邑、衡水、隆平、甯晋、深、武强、五十八州县被水村庄、新旧额赋。展赈东明、长垣、吴桥、东光、保定、开、六州县被水灾民、一月口粮。　　

○展赈河南兰仪、祥符、陈留、杞、封邱、考城、六县被水灾民、一月口粮。　　

○朝鲜国使臣赵德林等二人、琉球国使臣向邦栋等二人、均于重华宫瞻觐。　　

○辛酉。高宗纯皇帝忌辰。遣官祭裕陵。　　

○上诣寿皇殿行礼。　　

○诣关帝庙拈香。　　

○谕内阁、绵勋奏、多尔济那木凯接班迟误一摺。向来王大臣等、禁城内进班迟误。并出班之人、不待交替、即自散归者。例禁綦严。若有别项差使。势难兼顾。并非藉词推诿者。则出班之人。通融少待。虽例无明文。而亦不外乎情理。绵勋前因国瑞圆明园接班稍迟。具摺奏闻。经朕查明国瑞、系有随从差使。故未予处分。并非从宽免究。兹多尔济那木凯、于元旦亦有随从差使。接班稍迟。并未旷误。绵勋既知多尔济那木凯、并非无故迟延。何得复行参奏。显因是日不能及早出班。特以申明旧例为词。假公济私。实属非是。且据奏请、或仍遵旧例。或另定新章等语。尤属负气妄言。绵勋著交宗人府议处。嗣后轮应进班之王大臣等。如无别项差使。而迟逾时刻。或藉端推诿。旷误不到者。仍著出班之人。据实参奏。若如国瑞、多尔济那木凯之事出有因。人所共知者。不得挟私妄劾。以昭平允。　　

