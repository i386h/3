<!-- { "loadSidebar": true } -->
○予贵州阵亡游击岳伦、都司王连忠、祭葬世职。　　

○展缓江苏丹阳、金坛、溧阳、三县被扰地方。未完五年额赋。　　

○庚子。谕军机大臣等、前因惠亲王奏、日本国铜船、每年驶泊乍浦。销售铜斤。请饬浙江巡抚、并乍浦副都统、体察价值。筹款采买运京。朝鲜国亦产铜斤。请饬盛京将军、会同礼部侍郎、咨商该国。每年可否运铜若干斤至盛京。以备收买。当经谕令户部议奏、兹据户部遵旨议覆。请饬该将军等、妥筹声覆等语。浙江等省、开炉鼓铸。本有官商采办洋铜。现在价值若干。能否办运到京。著晏端书、来存、妥筹奏明办理。其朝鲜国铜斤。能否收买。著承志等、就近访察情形。据实声覆核办。将此各谕令知之。寻承志等奏、朝鲜国不产铜斤。晏端书等奏、日本国向无铜船至乍浦。报闻。　　

○辛丑。以云南剿办回匪出力。赏知府贾洪诏、道衔花翎。勇目何自清等、蓝翎。余加衔升叙有差。　　

○以云南汉回互斗。办理不善。革知府崔绍中职。仍留营效力。　　

○壬寅。谕内阁、宣宗成皇帝实录圣训告成。所有尊藏盛京本、皇史宬本内庙讳御名。应仍循旧章。照本字恭填。著派彭蕴章、柏葰、花沙纳、周祖培、赵光、穆荫、双福、敬谨填写。限一日竣事。以昭虔肃。　　

○又谕、宣宗成皇帝实录圣训告成。应行尊藏皇史宬本、及内阁副本、所有应举典礼。应办事宜。著各该衙门敬谨议奏。至恭送尊藏盛京本。现值续修玉牒之年。著照嘉庆年间成案。俟玉牒告成时。一并恭送。　　

○又谕、前因向荣督兵东下。该营无文员襄办。是以派令前任盐运使彭玉雯、帮办军务。办理粮台。四载以来。该运使并不与闻军务。至粮台是其专责。乃于应行报部之款。经户部叠次查催。迄今延不造报。实属疲玩。所有前派彭玉雯帮办军务之处。著即撤销。江南军务糜饷甚钜。岂容漫无稽核。至开浮冒之弊。著和春会同怡良、责令该员赶紧将粮台款目清厘。造册报部。听候查核。如再延宕。即著该部严参。现在江南粮台。业经怡良等、另派按察使杨能格接办。此后收支款项。著即饬令杨能格、遵照户部奏定章程。依限造报。毋许迟误。　　

○谕军机大臣等、胜保奏、驰抵颍州。并请调直隶防兵各等语。胜保以军营差委人员。尚未到营。朕念其平日勇敢。特命帮办剿匪事宜。原欲责以实效。岂容徒事张皇。乃由亳至颍。尚未与贼见仗。而调将请兵。纷纷不已。独不思直隶防兵。数本无多。似此任意分拨。必致北路空虚。本日已勉从所请。谕知桂良、双锐、将调赴庐州官兵一千名。改拨颍州。交胜保调遣。此后若再请续调。势难抽拨。况胜保所带河北镇兵。及亳州分拨之兵。加以各起马队。并截留陕兵。数已不少。乃屡言捻匪与粤逆句结。而驻守颍州。不思急挫贼锋。岂将待其句结既成。然后徐图剿办耶。著即赶紧进兵。不得再有耽延。致干咎戾。英桂既有移营太和之议。亦著迅速前进。与胜保会合兜剿。不得专以接仗之事。委之胜保。而托词于后路声援。至光固一带防堵。前据英桂奏、调加邱联恩、与王庭兰、严密防剿。现在南阳情形。是否稍松。傥庆德、周煦徵尚能得力。即著邱联恩速赴光固。实力防剿。以扼该匪西窜之路。毋稍疏虞。将此由六百里各谕令知之。　　

○又谕、本日据胜保奏、捻匪麕聚颍霍阜固诸境。欲投粤逆。句结北窜请于直隶防兵内、酌拨马步一二千名助剿等语。北路之兵。现已无可分拨。惟庐州需调之兵。已据和春由句容军营、拣派官兵八百余名前往。所有直隶调赴庐州之官兵一千名。即著桂良、双锐、饬令改赴颍州军营。交胜保调遣。并饬迅速启程。毋稍延缓。将此谕令知之。　　

○又谕、和春奏、山东青州、德州、原派满洲营官兵一千名。前由河南赴扬州助剿。除病故阵亡外。尚存八百名。随往庐州。甚为奋勇。现在带往江南军营。叠次出缺。撤回止存六百余名。拟添调二百名。赴营随剿等语。此时句容、溧水、节次进攻。正当吃紧。著崇恩、恩夔、即于青州满洲营存兵内、挑选精壮二百名。配齐军装器械。并带口粮。饬令迅速前赴和春军营。以资调遣。将此由四百里各谕令知之。　　

○命大学士裕诚、彭蕴章、充上书房总师傅。　　

○以江南营员藉端挟制。革郎中卢应翔职。撤总兵官余万清帮办军务。　　

○举行咸丰六年大计。奉天年老官二员。山东卓异官十三员。不谨官一员。浮躁官三员。才力不及官二员。年老官二员。有疾官一员。山西卓异官十二员。不谨官一员。罢软官一员。浮躁官一员。才力不及官二员。年老官二员。湖南卓异官六员。不谨官三员。罢软官一员。浮躁官一员才为不及官四员。年老官七员。有疾官一员。甘肃卓异官七员。年老官二员。有疾官一员。广西卓异官五员。不谨官二员。才力不及官一员。年老官四员。有疾官一员。贵州卓异官五员。不谨官一员。罢软官一员。浮躁官三员。才力不及官一员。年老官一员。有疾官一员。东河卓异官一员。年老官一员。分别议叙处分如例。　　

○予江苏阵亡都司程翔蛟、祭葬世职。　　

○癸卯。谕内阁、前因爱仁奏、银钱钞票、请仍准互换等语。当经降旨。令户部议奏。兹据酌议覆奏。现在钞业已畅行。官票一项。自应量为变通。使钞票并重。无分轩轾。著即时所议。以官票掣字换给宝钞。按月收发。以便商民而资利用。　　

○命郑亲王端华、仓场侍郎阿彦达、前往天津验收海运漕粮。　　

○以剿办云南大理匪徒出力。赏千总张正泰、花翎。以都司升用。　　

○修直隶张家口驻防官兵衙署营房。从大学士总督桂良请也。　　

○甲辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济并泽龙王之神。　　

○遣官祭圆明园惠济祠。河神庙。　　

○谕内阁、绵洵等奏、逆匪陷荆门州城、经官兵击退、收复城池、现饬追剿一摺。二月初六日。远安逆匪。全窜荆门。遂致州城失陷。该匪即乘势南窜。经马步各队。迎头截击。守备胡举高、训导邹汉章等分带川勇南勇进攻。该匪前后受敌。立即折回。兵勇追至城下。适该州团勇会合夹击。设伏围攻。该匪即于初九日夜半、潜开北门遁去。各军分投追剿。并将城内余匪。全数歼除。收复荆门州城。著该将军等、即饬巴扬阿等、乘胜追剿。尽歼丑类。并分兵堵截。毋令旁窜。荆门州文武各员。有无先期逃避情事。此次克复州城。是否随同攻剿。著官文、胡林翼会同绵洵等、确查具奏。　　

○命兵部尚书全庆、前往通州会同仓场侍郎李菡、验收海运漕粮。　　

○以攻剿安徽怀远捻匪出力。赏参将恩临、千总耿超、花翎。主簿周田畴等、蓝翎。余升叙有差。　　

○乙巳。谕内阁、李钧奏、山东省徵收钱粮请明定收钞章程等语、上年山东省钱粮。并未搭收宝钞。据该抚奏请、俟本年上忙为始。再行察看办理。现在河工放款。用钞较多必须设法流通。以资周转。所有山东省本年上忙徵收地丁杂税。或照部议搭收五成宝钞。或于二成官票外。再搭宝钞二成。著崇恩体察情形。明定章程其奏。　　

○予殉难河南温县裴季芳母朱氏、柘城县解锡桓伯母李氏等、八名口、旌恤如例。　　

○拨兵部宝钞十六万串。解往山东备东河工需。　　

○以山东连年灾歉。免海口商贩米税。　　

○丙午。上幸万寿山。　　

○遣官祭贤良祠。　　

○谕军机大臣等、据联顺等奏、香河县贡生李恩多等、京控拟军逃回之贼匪王景漋等、招聚多人。抢劫镇店财物。刀伤铺夥身死。并私铸大钱。抢窃勒赎。复因夥贼被乡勇误伤身死。唆控团练首事多人。致团练四散。乡勇杨泳通被押身死等情。逃军王景漋等、胆敢在近京地方。强劫勒赎。实属目无法纪。著涉军统领、顺天府、饬属一体拏获。从重惩办。毋许匪徒漏网。将此各谕令知之。　　

○又谕、英桂奏、捻匪围扑固始县城、派兵援剿一摺。捻匪由三河尖、围扑固始、息县乌龙集一带。亦有贼踪。其势已向西趋。自应力扼豫境。以保完善之地。该抚已调穆腾阿带马队。并副将乐善带步队。由颍州绕出贼前。驰往固始援剿。著即督饬穆腾阿等、会同该地方文武。激励乡团迅解城围。并将息县一带贼匪。设法剿除。胜保现拟督兵前进。英桂亦即赴新息一带会督在防文武救援。以杜贼踪北窜。一俟攻剿得手。并著跟踪进剿。毋得株守一隅。致有贻误颍郡柳沟集等处贼匪。负嵎坚守。一闻大兵回援固始。势必乘虚窜扰。该抚仍须力筹堵截。不可顾此失彼其亳州邓家围各贼巢。仍即咨照袁甲三、饬令朱连泰等、实力攻剿。以期渐次肃清。将此由六百里各谕令知之。　　

○河南河北镇总兵官积庆、年老休致。以陕西西安城守营副将乐善、为河南河北镇总兵官。　　

○丁未。春分。朝日于东郊。遣惇郡王奕誴、行礼上御勤政殿听政。　　

○谕内阁、官文、胡林翼奏、宿太贼匪、上犯黄梅、攻剿获胜一摺。安徽宿松太湖匪众。上窜黄梅县地方。经都兴阿等、各率兵勇绅团迎击。共毙贼匪四千余名。夺获马骡数百匹。伪印旗帜刀矛无算。伪捣天侯陈姓、及伪天王之婿钟贼、曾贼、均被歼毙。剿办甚为得手。所有此次攻剿援贼获胜。并小池口踏贼营垒出力员弁绅勇。均著准其汇案保奏。候朕施恩。仍著官文、胡林翼、督饬在事文武。水陆环攻务将小池口、及九江郡城之贼。赶紧攻克。毋稍延缓。　　

○以都察院左副都御史双福、为内阁学士兼礼部侍郎衔。翰林院侍讲学士宜崇、为詹事府詹事。　　

○以湖北荆门州城被匪窜陷。革知州方卓然、游击白云凤职。仍留任。　　

○赠湖北阵亡游击讷穆精额、副将衔。行总王代雄、都司衔。把总廖康华、守备衔。刘安潮、千总衔。复已革都司多恩职。均予祭葬世职。　　

○戊申。孝昭仁皇后忌辰。遣官祭景陵。　　

○谕内阁、乐斌奏、请将陕甘升补武职各员。先行给劄开缺等语。陕甘各营将备。历经调派防剿。在任实缺人员较少。不敷差委。所有该省升补各员。未能遽行交卸赴部。自系实在情形。著准其先给署劄开其底缺。分别选补。以实营伍。俟调赴军营各员撤回后。再将升补各员。给咨赴部。补行引见。　　

