<!-- { "loadSidebar": true } -->
○又谕、前因贼窜蒙城。豫省防剿吃紧。有旨、令江忠源、带勇迅速赴剿。昨据张亮基奏、该臬司已由九江赴皖。自系由水路行走。现据陆应谷奏、贼自亳州分窜归德。经该抚督兵击败。复探有大股、由柘城直扑汴梁之信。是各路援兵皆已落后。该臬司所带练勇。亦未能径出贼前。豫省兵力单弱。深为可虑。著江忠源、迅速兼程前进。确探贼踪。并力截击。此股贼匪。本无大伎俩。总由我兵未与接仗。致令窜突。该匪避实击虚。明知我兵分道赴援。每多缓不济急。该臬司熟悉贼情。果能间道出奇。乘其不意。痛加剿洗。当可一鼓歼捦。贼情变幻。殊难遥度。无论皖豫何路紧急。该臬司即迅速应援。毋失事机为要。将此由六百里加紧传谕知之。　　

○又谕、王懿德奏、据报漳州镇道被贼戕害。永安、沙县、先后失守一摺。览奏曷胜焦急。该省会匪。虽时有蠢动。半系乌合。何至府县城池。连次失陷。该省地方官。毫无准备。实堪痛恨。厦门距省不过六百里。永安、沙县、亦在五百里以内。该署督两次奏报。均据探禀之词。并无确实见闻。朕久闻该省驿站废弛。即此已可概见。究竟漳州府城。是否失陷。该管镇道如何被戕。永安、沙县、各文武。如何下落。即著迅速查明具奏。闽省除水师外。陆路兵额四万有余。为数不少。泉州驻兵尤多。何至一闻警报。即须调兵邻省。现在江西、浙江、皆当防堵之际。兵力恐亦难分。该署督所请饬调两省官兵。已谕令张芾、黄宗汉、酌量调拨。但恐缓不济急。该署督仍当与提督炳文会商。就本省所有之兵。迅速调拨剿办。万不可坐待援兵。致滋延蔓。炳文是否已赴永安、沙县、等处。剿捕贼匪。该署督应统兵前往何处督剿。均著迅速筹办。勿误事机。本日据御史蔡徵藩奏、剿捕匪徒、全恃绅士练勇、无须大费兵力等语。朕前此曾降谕旨、饬令庄俊元、庄志谦、王朝纶等。劝谕团练。原以地方绅士之力。保卫乡闾。该署督等、如果抚驭得宜。自可收指臂之效。即如该署督所奏、同安县民。克复城池。漳州义民。攻杀贼匪数千。可见民心足恃。即著剀切晓谕。认真筹办。至该御史奏请、暂停采买台米一摺。并著该署督体察情形。奏明办理。原摺片著钞给阅看。将此由六百里谕令知之。寻奏、招商运米赴津。此时未便举行。合如该御史所奏暂行停缓。从之。　　

○又谕、前据王懿德奏、会匪叠陷厦门、同安、安溪。本日又据奏、收复同安、安溪、查探漳州府城被扰、镇道闻俱被戕、延平府属之永安、沙县、先后失守、请调江西浙江官兵各二千名会剿各摺。浙江现在筹防江南贼匪吃紧之际。江西严防贼＜舟宗＞回窜。并湖南、广东、各土匪。亦关紧要。兵力自难多分。惟闽省与江西、浙江、地界毗连。专守本境。不如协剿邻疆。庶期早净贼氛。则本省之藩离自固。著黄宗汉、张芾、酌度情形。迅调官兵。派委镇将大员。相机赴援。仍严密防守。毋任贼匪窜入。将此由五百里各谕令知之。　　

○丁巳。遣官祭关帝庙。　　

○谕内阁、张芾奏、应行发遣之员、捐银赎罪等语。已革总督程矞采、所犯情节较重。著仍遵前旨、即行发遣。其族房程青藻等、代捐军需、恳免发往新疆之处。著不准行。　　

○又谕、奕兴等奏、遵旨查明奉天省、现存米石情形一摺。奉天锦州府属。现存米石无多。不惟陈米难资储备。且当此青黄不接之时。恐致有妨本处民食。自系实在情形。著准其暂缓采办。俟本年秋成后。再行酌量情形。并将烧锅津贴银两。核定章程。奏明办理。　　

○谕军机大臣等、据沈兆澐等奏、贼匪窜入归德、现分二股、一走刘家口、一趋汴省、该省兵力过单、请调兵应援等语。本日已谕令胜保、带兵直赴豫省。复据托明阿奏、亲督官兵驰往会剿。奕经、善禄等、不日均可赶到。陆应谷现在柘城。是否为贼梗阻。著即与托明阿等、会合夹击。据称贼匪无能。又云贼纪律严、人数多、我兵见贼易溃等语。近来军营习气。即患在纪律不严。遇贼辄避。守土之官。但望调兵救援。不能竭力防守。贼匪未到。城中官民先已搬移。似此情形。即有援兵。亦复何益。归德郡城。设防多日。何以一时遽尔失守。必应严参按律惩办。至河南省城。民心最为固结。前次祥府大工。即赖该处绅民。登城守护。得保无虞。现在省城兵力单薄。即著沈兆澐、林扬祖等、督率地方文武。剀切劝谕该省绅民、团练乡勇。合力守御。以待援兵。并随时严查奸细。无令溷入。致有疏虞。江忠源、由广济赴皖。已谕令探明贼踪。改道赴豫。该抚即飞催前进协剿可也。将此由六百里加紧谕知陆应谷、并传谕沈兆澐、林扬祖、知之。　　

○又谕、据沈兆澐等奏、河南归德府城失守。贼分两股。一趋刘家口。一趋汴梁。陆应谷、现带兵在柘城一带剿贼。托明阿、奕经、善禄之兵。均令迅赴豫省追剿。周天爵此时谅已行祇毫州。若跟踪追剿。直入豫境。又恐颍毫凤宿等处土匪。句结江面贼匪。乘闲北窜。该侍郎总宜酌量缓急。扼要截击。内顾徐州粮台。外遏贼匪来路。埽除土匪。保卫皖疆。如扰豫之贼、沿河下窜。亦可就近截剿。无误事机。将此由六百里加紧谕令知之。　　

○又谕、本日据托明阿奏、逆匪已窜归德。该将军即由铁佛寺、改道赶往会剿。并将续调未到之绥远城官兵五百名。截留永城防剿等语。现在逆匪分股欲窜汴梁。河南省城。兵力单弱。著托明阿、即督兵迅赴该处应援。毋稍延缓。截留永城之兵。亦当移缓就急。令其前进。以备攻剿。所有奕经、善禄、统带各兵。均归该将军调遣。即著知会陆应谷、合力会剿。互为声援。保卫河南省城。严防贼匪北窜。是为至要。将此由六百里加紧谕令知之。　　

○又谕、据代理河南布政使沈兆澐等奏、归德失守。现在贼分两股。一走刘家口。一趋汴梁等语。已飞饬各路带兵大员。星速前往豫省援剿矣。豫省四通八达。无险可扼。山西与该省壤地毗连。亦应豫防该匪分股奔窜。著哈芬妥筹布置。派委得力员弁。前往要隘处所。严密防堵。毋稍疏虞。此股匪徒。多系乌合之众。该署抚若能认真堵截。自不致阑入晋境也。将此由五百里谕令知之。　　

○又谕、本日据沈兆澐等奏、归德府城。于本月初十日失守。贼分两股。一趋刘家口。一趋汴梁。现在河南防剿。万分紧急。著胜保即带赴皖之兵。星速兼程、驰赴河南。探明贼在何处。即由何路进剿。不可稍有濡滞。致失事机。将此由六百里加紧谕令知之。　　

○又谕、寄谕大学士直隶总督讷尔经额、现在贼势纷窜豫省。情形紧急。直隶与河南、壤地毗连。防堵尤宜严密。张集馨现驻临洺关。如能出境会剿。击散贼匪。自可固畿辅藩篱。著该督体察情形。妥速筹办。毋失事机。直隶提镇大员。应如何调遣。扼守要隘之处。一并迅速筹备。该督如须出省督办。省城大员。祇有臬司。能否得力。均须豫为布置。勿致临事周章。将此由四百里谕令知之。　　

○又谕、本日据户部奏、兵饷支绌、请饬附近筹款、移缓就急一摺。现在宝泉局、虽经复卯兼铸大钱。尚有不敷备支之势。著讷尔经额、速饬藩司、于沿河州县起运各款内。酌提钱文。舟运至京。并派大员催提。毋任延宕。并著长芦盐政文谦。即将本年盐课。按照时价。全数改解制钱。或核明银款。先行酌解若干。原摺著钞给阅看。将此由四百里谕知讷尔经额、并传谕文谦知之。　　

○陕西提督桂明、奏请饬兵丁兼习枪炮。得旨。认真演习。不可徒饰外观。　　

○命山东布政使刘源灏来京。以哈密办事大臣崇恩、为山东布政使。　　

○戊午。谕内阁、前有旨、将赛尚阿、徐广缙、按律定为斩监候。秋后处决。因思贼匪现已由安徽窜入豫省。各路带兵大员。奉命徵调。星速赴剿。而该革员等、以失律羁囚。置身事外。值此军务紧急。岂容安坐待毙耶。赛尚阿、著发往直隶。交讷尔经额差遣委用。徐广缙、著发往河南。交陆应谷差遣委用。均责令戴罪自效。该员等具有天良。宜如何感愧。力图报效。傥再不知奋勉。或有贻误。朕惟有执法从事。决不宽贷。　　

○又谕、刑部奏、定拟扬州失守官员罪名一摺。已革漕运总督杨殿邦、已革前任盐运使但明伦、均著照部议从重发往新疆充当苦差。仍令暂留清江浦、随同杨以增等、办理防堵。戴罪自效。　　

○谕军机大臣等、琦善等奏、凤阳股匪、系由江面登岸、并保举出力人员各摺片。此股贼匪。现已由安徽窜扰河南。归德失守。又分二股。一赴汴梁。一趋刘家口。本日复据恩华奏、逆匪于曹河上游。抢扑北岸。兵力单弱。恐难抵御等情。览奏殊深愤懑。琦善、向荣等、统领大兵。分驻大江南北。原期防剿兼施。一面进攻。仍一面防贼分窜。乃顿兵城下。几及三月。至今一城未能克复。又任贼由浦口、北窜皖省。既窜之后。西淩阿等、又不能迅速追剿。以致贼势日肆猖狂。现在汴梁省城。十分紧急。即山东直隶一带。处处堪虞。所有各省官兵。均先后调赴该大臣等军营。此时北省徵调。缓不济急。几于无兵可调。无款可筹。朕日夜焦思。寝馈难安。琦善、向荣等、身为统帅。何以通筹全局。为朕分忧耶。傥将金陵、镇江、扬州、克期收复。则北窜之贼。自必闻风胆落。该大臣等、亦可分兵北来。遏其肆窜之路。现闻胜保已赴河南。托明阿等、亦计日可到归德。赴汴之贼。冀可歼除。其由刘家口渡河股匪。仅有恩华李僡等抵御。兵力尚单。已命慧成驰往河北。会同剿捕。扬州城东。即著福济带兵防堵。毋令空虚。琦善等、保举出力人员。既有劳绩。自应甄叙。惟值此贼势紧急。朕实难降谕旨。即受恩各员。亦难自安。除所保之高枪长双兴等十四名。千总李长春等一百二员名。并胜保军营之千总闻树棠、民勇钟玉龙、陈得魁、李平、均照所请即行奖赏外。其余单开各员。并另片所保双来、武庆、二员。均著存记。俟克复扬州后。定当一并论功。从优奖励。现在北省防剿紧要。著向荣即饬瞿腾龙、酌带兵勇。驰往河南山东一带。确探贼踪。协力攻剿。毋稍迟误。将此由六百里加紧各谕令知之。　　

○又谕、本日据恩华驰奏、贼匪于曹河上游。抢船扑过北岸。现催各路官兵。前往堵剿等语。已谕令恩华统带官兵。迅往迎击。堵贼北窜之路。该处兵力尚单。恐难抵御。著慧成酌带官兵。星速折回东境。由黄河北岸。探明贼踪。迎头截击。俾贼匪不能深入东境。其湾头酌留兵弁。著即交福济统带。督同查文经防剿。毋致疏虞。将此由六百里加紧各谕令知之。　　

