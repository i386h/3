<!-- { "loadSidebar": true } -->
○又谕、胜保、翁同书奏、逆匪出扑、官兵截剿、大获胜仗一摺。胜保自击败护城大股粤逆后。移营殷家涧。怀远捻首龚得、纠众扑至胡家集。胜保派副都统穆腾阿等、统带马队。分路前进。该逆拥众来扑。游击黄得魁、首先带队冲杀。匪势不支。我军乘势施放火箭。马队两翼包抄。胜保复挥兵接应。该逆败退。我军由西北追杀。歼贼一二千名。生捦数十名。夺获旗帜枪炮数百余件。粤匪句结逆捻。图犯定远经胜保督军痛剿。大挫凶锋。著即乘胜进攻。迅殄丑类。毋令蔓延。　　

○以河南巡抚瑛棨、暂署河东河道总督。　　

○以甘肃安西协副将庆瑞、为陕西延绥镇总兵官。玛纳斯协副将福珠淩阿、为喀什噶尔换防总兵官。　　

○以办理安徽粮台出力。赏道员潘筠基、花翎。已革知府立诚、五品顶带。　　

○以安徽胡家集剿贼出力。改守备徐立壮、以通判用。仍赏五品顶翎。守备邹兆元、邵徵祥、以都司用。　　

○予故河东河道总督李钧、祭葬如军营病故例。予额外郎中文源、服阕后以郎中候补。　　

○予军营病故总兵官龙泽厚、祭葬恤荫。　　

○癸巳。祭先蚕之神。遣婉嫔行礼。　　

○甲午。谕军机大臣等、前因伊兴额、管带全部马队赴豫。东路空虚。谕令胜保、将马队均匀分拨。嗣据伊兴额奏、现带马步兵勇。不及傅振邦之多。豫境剿匪吃紧。复谕胜保、毋庸将伊兴额兵勇拨留。兹据傅振邦奏、濉口马步各营。未便移劄豫境。请将山东兵勇四千名。暂归伊兴额统带。并筹度西路形势。酌分马队以均兵力等语。濉口各营兵勇。扼劄徐宿要隘。与宿州军营声势联络。且可兼顾灵壁五河等处。伊兴额若将濉口马步、悉数带往永城。则宿州后路空虚。傥有疏虞。所关非轻。该副都统欲移劄永城。而令崇安暂驻鹿邑。但永城为河南最东偏隅。未能遏贼西趋之路。惟亳州为归陈门户。东北可顾永城。西南可顾颍州。为河南全省屏蔽。伊兴额既统豫军。自应扼要驻劄亳境。令崇安分驻太和县之淝河口并令山东兵勇、劄永城以南。统归调遣。至河南原有兵勇六千。现归伊兴额统带。兵力已厚。著再拨吉林四起、及仁义前敌四营马队兵勇六百名。一并进劄亳州。其黑龙江马队、及濉口步队。仍留傅振邦调遣。以均兵力。伊兴额本系傅振邦帮办。务当和衷共事。商酌机宜。未可固执已见。现在孙葵心、刘狗等、势尚猖狂。著该副都统迅速进剿。至傅振邦痛剿毕家集贼匪。该匪穷蹙乞降。而贼情反覆。恐不足恃。仍当加以兵力。毋致为其所误。将此由六百里各谕令知之。　　

○又谕、本日据劳崇光奏、＜口英＞口□佛各国兵船、驶至梧州、旋即退回广东一摺。据称、有＜口英＞口□佛各国火轮等船。载兵一千余名。由广东省城驶至肇庆。并分出船只。于正月二十二日。驶至梧州城外。其随同前往之广东番禺县县丞卓秉森、称系由广东巡抚柏贵派委。请见提督昆寿。该国官员。带同兵丁二十余人。登陆游行。并在城外步量街段登山绘画地图。旋于二十三日、开船而去等语。现在各国和约。尚未互换。其通商海口。原准前往贸易。但从无携带兵船、深入内地之事。况粤西并不在通商之列。该国人员。遽带火轮兵船。突如其来。该省民人不免惊疑。设或滋生事端。岂得谓中国有乖和好。此事黄宗汉、柏贵、何以均未奏及。柏贵近在省城。以后＜口英＞口□佛等国。如再有此等举动。该抚务当竭力阻止。免致议和之后。复有意外之变。至此次＜口英＞国人。一名斯托宾齐。一名墨克福第。口□佛国人。名达博威。俱言语不通。又一名吧嗄口□礼。能通华语。均与昆寿相见。并称秋冬再要出游。著柏贵妥为开导。使不至再蹈前辙。将此由五百里各密谕知之。　　

○拨四川司库银三万两。解往广西。以济饷需。　　

○拨浙江运库银一万五千两。解往江苏。备织造办运。　　

○礼部以会试中额请。得旨。满洲取中六名。蒙古取中一名。汉军取中二名。直隶取中十八名。奉天取中二名。山东取中十五名。山西取中九名。河南取中十七名。陕甘取中十九名。江苏取中十三名。安徽取中六名。浙江取中十七名。江西取中十三名。湖北取中八名。湖南取中六名。福建取中七名。广东取中五名。广西取中八名。四川取中九名。云南取中五名。贵州取中五名。　　

○以礼部右侍郎文祥、兼镶红旗蒙古副都统。　　

○赏二等侍卫绵性、副都统衔、为阿克苏办事大臣。　　

○以约兵不严。革直隶都司恩成职。　　

○乙未。谕内阁、四月初九日常雩大祀。朕因未能勉行全礼。特遣豫亲王义道恭代。朕仍入宫齐戒。先期亲诣皇穹宇行礼。藉摅诚敬。昨据御史陈浚、援引经义。请亲行初献礼后。再行遣王恭代终事。与朕寅畏之心。亦相符合。惟古今礼制不同。揆诸现行祀典。实难于初献之后。续行恭代。俟朕躬日臻康健。步履如常。即可亲行全礼。此次毋庸更改。　　

○谕军机大臣等、僧格林沁等、奏参长芦盐政松龄、办理税课、派委非人一摺。已明降谕旨。将该盐政撤任。交部严加议处矣。新任盐政。到任需时。现当商船云集之际。所有盐政印务。即著文煜暂行兼署。至片内所称增加报捐各数。除正额银九钱、应行归入课税外。其耗羡银一钱四分。著留为办公经费。此外不准再于正课内开销。并例外浮收。以杜流弊。至行用杂费等款。共合银四钱一分。据称统行归捐。惟现在王大臣等、会议洋药厘捐。归地方官经理徵解。即日奏请通行各省。一律办理。所有行用杂费一款。即著毋庸捐输。将来归入厘捐。以恤商力而免重复。著文煜派委妥员。核实办理。毋滋扰累。将此谕令知之。　　

○又谕、和春奏、请饬各省拨解火药等语。江南军营。既因攻剿江浦浦口吃紧。每月需用火药等项。较前计增数倍。省局赶造不及。亟应迅筹调拨。著文煜、崇恩、于直隶山东两省。各协济火药四万斤。按照火药斤数。各配擡炮鸟枪子火绳七成。英桂、曾望颜、于山西陕西两省。各协济火药四万斤。按照火药斤数。各配火绳七成。均令加工制造。迅速委员运解江南军营。并饬沿途小心照护。俾免潮湿。以资应用。将此由五百里各谕令知之。　　

○甘肃西甯镇总兵官成明、因病解任。以记名总兵官冯子材、为西甯镇总兵官。　　

○以浮收关税。撤长芦盐政松龄任。下部严议。　　

○丙申。谕内阁、仓场侍郎崇纶、查仓给事中托克托布奏、偷米人犯、殴伤更夫各一摺。本月二十一日夜间。裕丰仓忽有多人越墙。偷窃米石。经更夫等缉拏。该犯胆敢拒捕殴打。并有刀砍枪扎伤痕。实属目无法纪。著步军统领、顺天府、五城、一体严拏。务获严办。该仓监督、疏于防范。著仓场侍郎、查明参处。其失去米石。应如何赔补之处。著一并查明办理。　　

○又谕、刘昆、崇纶奏、通惠河水势微弱。请饬筹放济运一摺。通惠河、为转运漕粮进京要道。现在海运漕船。渐次抵通。必须水势充盈。方足以资浮送。著奉宸苑卿乌勒洪额、酌带司员。前往相度情形。妥为筹放。以利漕行。　　

○谕军机大臣等、奕山奏、遵查黑龙江通商事宜、仍请免徵税课一摺。据称、前议条规。原系专指黑龙江一处。因地属边疆。与伊犁、塔尔巴哈台、事同一律。非海口辐辏之区可比。请仍准互相换货。免徵税课等语。此款既经该将军、与木哩斐岳幅、反覆辩论。应允在先。势难更改。祗可俯从所请。互相换货。免其徵税。其余三条。著催令迅速定议。仍遵前旨。先行奏明。俟奉到谕旨。方准向该夷允许。至绥芬、乌苏里两处。事关疆土。尤为紧要。俟木哩斐岳幅到时。该将军务当正言拒绝。不可仍前轻率。自干重咎。现在俄国使臣丕业罗幅斯奇、在京互换和约。已与言明。界址一事。仍归黑龙江吉林将军核办。与天津所定各口通商和约无涉。奕山不得向京中推诿。将此由五百里谕令知之。　　

○惠亲王等奏、洋药一项。业经立定科则。惟各省现办厘捐。此项洋药。既准其贩运内地。且各省本地出产。亦复不少。该地方官、自必一律抽收厘捐。若不酌定徵解章程。难免隐匿。拟请军务省分、所收洋药厘捐。准其留支军饷。仍按三个月造册。报部查核。其无军务省分。照前奏关税章程。按三个月。一面报部。一面起解。不准留抵别项支用。致滋牵混。从之。　　

○丁酉。谕军机大臣等、胜保奏、通筹剿贼大局、宜合力并举、并绘图呈览一摺。所称以皖军会捣六合。楚师由西面力攻舒、桐、安庆。合力痛剿。则浦口后路。自易肃清。可以合围金陵。设该逆仍集东南。不复西救。则楚军乘势进偪。亦可长驱直下。此时应以皖军会剿东南。楚军力攻皖北为上策等语。前据胡林翼奏称、皖楚之要。以黄州为适中。保楚乃能谋皖。地势贼情。非分三路并力进剿。必难成功。官文亦谓胡林翼不宜入皖。前敌不宜添兵。该大臣等督兵剿贼。系共办一事。惟在相度地势。体察贼情。乘机进取。以收师克在和之效。胡林翼驻劄黄州。数月以来。谅已布置周妥。楚师有多隆阿为前敌。节节进剿。而孤军未可深入。曾不派兵为其后路。现在皖北贼匪麕集。亟待楚师、水陆分攻舒、桐、庐州、安庆。以分贼势。胜保、翁同书、亦应督饬各军。合力会剿。不得专恃邻省。官文前因湖南桂阳等县、被匪窜陷。调水师马队驰往援剿。此项援军。俟湖南军务稍平。亦可撤回。并力赴皖。使皖北之贼。有所顾忌。不致肆意蔓延。庶于大局有裨。胜保兵力尚不为少。务须南北兼筹。互相策应。上年李续宾一军。为百战劲旅。竟以深入无援。坐失名将。殊堪惋惜。今议合剿之举。胜保当先与官文、胡林翼、商酌机宜。固不可画疆自守。亦不可轻进贪功。务须计出万全。以冀肤功早奏。将此由六百里各谕令知之。　　

○又谕、前据胜保等奏、请在徽甯两府劝捐。后因张芾驻兵徽州。复请改由江浙两省寄籍皖省绅商集捐。而以皖南捐输、归张芾办理。兹据胜保等奏称、张芾复委绅董、欲至苏州、上海、各路劝捐等语。两处办理捐输。均系接济军饷。未便稍涉偏枯。著何桂清即传旨知照张芾。詃京卿既驻兵徽境。所有皖南各府劝捐。悉归办理。其江浙等处劝捐。悉归胜保、翁同书、派员办理。以济皖北军需。不得纷纷越俎。致令绅商观望。将此由六百里谕令知之。　　

