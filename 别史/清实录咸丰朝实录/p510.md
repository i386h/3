<!-- { "loadSidebar": true } -->
○癸酉。谕内阁、本年东河下北厅兰阳汛、黄水漫口。旁趋河南、直隶山东各州县。水势汪洋。延及三省。被灾黎庶。荡析离居。深堪悯恻。前经降旨、截留河南、山东、漕粮各五万石。分给赈济。河南省业经该抚奏到、委员分投抚恤。并散放一月口粮。山东省经该抚奏、先筹银五万两。派员分路抚恤。直隶省被灾较轻。亦经该督酌筹、捐银动谷。委员查办。小民谅可无虞失所。惟念渐届严冬。嗷鸿未辑。朕情殷保赤。弥切忧勤。著发去内帑银十万两。交崇恩七万两。英桂三万两。以资抚恤。并将直隶缴回宝钞二万五千串。发交桂良、抵发赈济之用。至被灾较重处所。尚需续筹款项接济。仍著该督抚、各就地方情形。妥为筹办。该督抚等、即刊刻誊黄。遍行晓谕。务使实惠均沾。毋任吏胥舞弊。其被灾各村庄、应蠲应缓之处。并著该督抚、详晰查明。迅速具奏。用副朕轸念灾黎至意。　　

○谕军机大臣等、官文奏、进攻德安获胜、及中路现尚无虞各情形一摺。所叙获胜各情。与西淩阿前次奏报。虽日期稍有先后。而逆匪死拒情形。大略相同。该督既称德安利在速战。即应迅图攻克。以绝该逆望援之心。颜朝斌、驻劄府城西南。兵力甚单。即该督添派叶永泰带往之勇。亦属无多。若俟郧兵泸勇到齐。诚恐贼援大至。不但德安难复。且于大局更增棘手。其中路一军。经此挫败。万难得力。常恩、李保邦等兵勇。均已不可深恃。李孟群、既已赶赴沙湖。即可责令专办中路。与载增所派防兵。会同严扼潜沔一带。以为荆州屏障。该督仍带所调兵勇。与西淩阿、迅速进攻德安。俟克复后。再与胡林翼等会合。图复武汉。不可再有延滞。本日又据胡林翼奏、请饬川省、拨兵筹饷一摺。此时四川情形。欲每月筹银十万两。实属力有未逮。已谕知吴振棫、于陕西续收捐输项下。按九、十、十一、三个月。每月解银五万两。交该署抚军营应用。其所需川兵。前已谕知黄宗汉、先将署总兵德恩、所带夔巫防兵二千名。饬赴荆州。并于乐斌、万福、二员中。酌量一员。添拨兵勇数千名。随后继进。此时中路官兵失利。荆州吃紧。甚于下游。必俟府河逆踪埽荡。此项官兵。方可会合。进图武汉。当此贼氛复炽。汉川迤西。空虚尤甚。该署抚务当速整军威。力图进取。不可因此挫折。坐失机宜。将此由六百里加紧各谕令知之。　　

○又谕、湖北贼势蔓延。现在调集各路兵勇。合力堵剿。所需军饷。亟应广为筹备。著吴振棫、于该省续收捐输项下。按九、十、十一、三个月。每月提拨银五万两。派委妥员、径解胡林翼军营。务必按期如数。毋稍延误。所有此三月内应解京饷。即准其暂缓起解。将此由六百里加紧谕令知之。　　

○又谕、李钧奏、委员查明豫省地方、被水情形一摺。据称、河南祥符等六县、被水地方。经张亮基、带同各委员、分投遍历。逐细查勘。并酌拟保卫之法三条。俟水落后。劝谕各地方绅耆、妥为兴办等语。此次黄水漫溢。豫省北岸被淹各县。该绅耆等、情愿通力合作。互相保护。既系出于至诚。自可众擎易举。张亮基所陈各条。尚合机宜。一俟水落归槽。即可依法次第办理。著先行出示晓谕。剀切劝导。令各绅耆、切实估计。豫集料物。并令印委各员。届期会同各地方官督办。务须俯顺舆情。切勿稍形抑勒。一切工料银钱。统由绅董经理。毋得假手吏胥。致滋弊端。工竣之日。速予验收。所有出力出赀各官绅等、著该河督、会同该抚、分别保奏。候朕施恩。将此各谕令知之。　　

○又谕、李钧奏、河南州县、徵收钱粮。不收票钞。并山东藩库搭放票钞。不搭收票钞各等语。票钞之设。以济银钱之不足。叠经明降谕旨。凡京外应收应放各款。均准按成搭解。以期畅行无滞。凡官吏于收放等款。敢于弊混者。亦经吏部等衙门。将应得处分罪名。明定章程具奏。兹据李钧奏称、河南省州县。于徵收钱粮时。专收银钱。不收票钞。解司之时。则收买票钞。按五成搭解。以致商民于票钞不知宝贵。现在票银一两。宝钞一千。均止易制钱四五百文。河工领款。系八成票钞。二成现银。所领票钞。难于行使。每遇险工。无从抢护。山东省藩库于各领款、则照二成搭放。而于州县解款、并不搭收。致票钞更形壅滞。种种弊端该抚等、何竟毫无闻见。著崇恩、英桂、密速查访凡州县徵收钱粮。如有前项弊端。渔利病民。及州县愿收票钞。而搭解之时。道库、藩库、有意刁难。致州县不能搭收者。均著严行参奏。毋稍姑容。至奸胥蠹役。把持舞弊。尤属不免。务应严密查拏。从重治罪。所有票钞收放章程。并著崇恩等、再行出示。剀切晓谕。或有完纳钱粮。州县不肯搭收票钞者。准该民人赴上司衙门控告。以通民隐而裕国用。经此次训谕之后。该地方官、如敢仍前玩泄。并不实力办理。将来别经发觉。朕惟崇恩、英桂是问。将此各谕令知之。　　

○改铸湖北巡抚关防。从巡抚胡林翼请也。　　

○改铸贵州普安县知县印信。从巡抚蒋霨远请也。　　

○予湖北阵亡千总王三锡、吏目高术方、祭葬世职。　　

○予江苏阵亡守备李大钧、祭葬世职。　　

○甲戌。上诣迎晖殿大行皇太后几筵前、供奠。　　

○乙亥。月食。　　

○谕军机大臣等、向荣、吉尔杭阿奏、轰坍镇江城垣、并犁毁贼垒、大获胜仗一摺。据称、镇城贼匪。自我兵劄营烟墩山之后。总未出巢。经吉尔杭阿、先期调度。为明攻暗袭之计。于西南城下、开穵地道。拟先攻打银山、宝盖山贼营。乘间轰破城垣。密约水陆各营。南北合剿。使贼不能兼顾。八月二十九日。传集各营。派定队伍。专候卯正。然发地洞。各路一鼓拥入。不料被该逆火球、引烧口门火线。将地洞先时轰发。城墙洞穿三丈有余。浮桥未及搭成。势难攻入。其守护缺口。及出城救应之贼。被我兵击毙甚多。复将金鸡岭上贼垒。全行犁毁等语。此次攻袭镇江府城。各路布置。已属周妥。祇因轰破缺口。时刻参差。致我兵无桥可渡。未能得手。失此机会。殊属可惜。惟该逆既受大创。防守必更周密。应如何出奇制胜。克复镇江。著吉尔杭阿、督饬各营将弁、于奋勇之中。筹万全之策。仍与江北联络声援。同时攻剿。以期一鼓歼除。毋稍延误。将此由六百里各谕令知之。　　

○赏广西阵亡总兵官董光甲子国贤、通判。国良、文举人。通判景垣、同知。　　

○以剿捕江苏海州洋匪出力。赏运判杜文澜、花翎。县丞叶乔昌等、蓝翎。余升叙有差。　　

○丙子。谕军机大臣等、都察院奏、山东阳谷县武生邓光第、遣抱告民人刘在田、与文童许长河、以知县纵匪殃民等词。赴该衙门呈控。已明降谕旨。交崇恩亲提严讯矣。此案据控、上年阳谷县土匪。肆行抢劫。经邻邑聊城县知县。剿捕获匪。该知县置之不理。反将营员拏获之犯。乘间释放。并将抢案内被获之犯。由聊城要去。又将聊城文生程金鳌、送学详革。将团长杨盛林拏究。并虚令刘之桢、传齐团众听调。致费多赀等情。如果属实。该县废弛捕务。纵匪殃民。大干法纪。著崇恩严参惩办。并将许长河所呈各匪姓名。按照单开。饬属一体严拏。毋任一名漏网。至所称菏泽等州县、被灾难民。肆行窜扰。抢案叠出。恐与该匪等句结。著该抚一并查明。严行惩办。仍遵前降谕旨。妥为抚恤。无令失业游民。流而为匪。原呈及名单、均钞给阅看。将此谕令知之。　　

○山东巡抚崇恩奏、在籍办团侍郎车克慎、服阕已久。可否饬令起复赴京。得旨。车克慎、著来京。　　

○丁丑。谕军机大臣等、御史宗稷辰奏、请严查溃兵一摺。自粤逆滋事以来。各省旗绿营汛弁兵。办防助剿。徵调之数甚繁。其能奋勇出力者。经该将军督抚等奏保。朕均不吝恩赏。随时量予奖叙。至遇贼逃散。本有应得罪名。若因人数众多。诛不胜诛。概不惩办。仍令靦然入伍。滥食钱粮。何以申军律而肃戎行。据该御史奏称、逃兵私归本营。请存记降黜。分别汰留。各营汛查明无军营咨照者。即呈明停支额粮等语。似尚格外从宽。当此贼氛不靖之时。无论协剿邻封。备防本省。均应严申纪律。著各将军督抚、饬查逃回本营之兵丁。核其逃散情节轻重。分别惩办。不得姑息容留。听其冒领粮饷。至将弁私逃。尤属可恶。即著严拏正法。以儆其余。该将军督抚等、即将此项逃回兵丁、应如何核其情节、分别惩办之处。严定章程。妥议具奏。将此各谕令知之。　　

○以大理寺少卿和润、为大理寺卿。　　

○戊寅。谕内阁、陆元烺奏查明浮梁县被扰情形一摺。本年二月间。安徽贼匪。由江西饶州府。窜至浮梁县之景德镇滋扰。当经署知县张方矩、会营往剿。致被弋阳败匪。乘虚扑入县城焚掠。该员等、旋即闻警折回。立时击退。剿办迅速。尚知愧奋。惟城内业经被扰。究属防范不力。署浮梁县知县张方矩、署浮梁营都司拣发都司定凯、均著革职。留于地方差遣。以观后效。署景德镇同知朱锡均、于贼匪窜聚汛地。旋即会同县营剿退。功过尚足相抵。著免其置议。　　

○云贵总督恒春等奏、云南宾川等州县土匪。先后纠众滋事。地方文武协同兵练。捕剿惩办。迅速蒇事。功过尚足相抵。得旨。出力绅耆。著查明酌量保奏。各地方文武。尚能剿捕迅速。著免其置议。　　

○以广东东莞县绅士捐输红单船经费。永广学额二名。　　

○己卯。谕内阁、桂良奏、请截拨山东起运漕粮、以备赈需一摺。直隶开州、东明、长垣、三州县。因河南兰阳漫口。被水村庄。灾黎待哺孔殷。自当亟筹赈济。所需赈米二万五千石。著准其截留山东临东前帮、米麦豆三项。共二万二千二百余石。不敷米石。即著该督设法筹拨。或搭放折色。以资接济。其山东省截留赈济之漕粮五万石。毋庸分拨直隶赈需。该督即刊刻誊黄。遍行晓谕。务令实惠及民。毋任吏胥舞弊。用副朕轸念灾黎至意。　　

○又谕、李钧奏、节交霜降、上游均已安澜、可否酌保出力各员一摺。本年东河兰阳。甫经漫口。办理堵筑。尚无就绪。该河督何得以上游各工平稳为词。率请酌保出力人员。李钧著交部议处。所奏著不准行。　　

○谕军机大臣等、内外扎萨克、捐输驼马。前据穆隆阿等奏、请归商都两翼等群牧放。著于此项马匹内。挑选口轻膘壮者二千匹。派委妥员。缓途解京。交上驷院牧放。其驼只二千四百余只。并著缓途悉数解京。交上驷院牧放。该署都统等、务饬委解之员。沿途稽查。妥为管解无误。将此谕令知之。　　

