<!-- { "loadSidebar": true } -->
○又谕、文艺奏、京口兵单、难资守御一摺。昨据杨文定、奏称镇江府所禀旗营闲散人数。与副都统所开悬殊。并有郡城文武。犹若优游无事之语。兹复据文艺、奏称先后令地方官修城穵濠。均未办理。该城文武不和。览奏实不可解。从前＜口英＞夷滋扰镇江。文武即因不和失事。岂可蹈此覆辙。现在杨文定移劄镇江。著即会同文艺、严饬该处文武。无分畛域。迅速筹防。傥有疏虞。旗营与地方官。均难辞罪。所有上游船只。曾否由吴健彰雇募备用。现在陆路兵单。水路又无援应。浙江提督叶绍春、温州镇总兵陈世忠、所辖水师。是否尚堪就近调用。著陆建瀛、杨文定、酌量情形。如能得力。即令由海入江。一面飞调。一面具奏。至瓜州江口。杨殿邦以兵力不敷。奏称拟雇募划船水摸。团练壮勇。以资抵御。京口亦当豫为计及。岂可但以兵单难守为词。一筹莫展耶。将此由六百里各谕令知之。　　

○壬申。谕内阁、周天爵奏、军务吃紧、急筹防剿一摺。据称在宿州附近等处地方。招募壮勇。已得张凤山等一千二百余名。带赴正阳关。以备防剿。惟其中有身犯罪名者。恳恩宽宥等语。此等无业愚民。既知感悟。力图报效。亦何不可赦其既往。予以自新。著即照所请。将张凤山等、免罪收录。以备驱策。如能杀贼立功。仍准酌量保奏。此系朝廷破格施恩。化莠为良至意。该侍郎其慎加选择。无负委任。至宿迁团练章程。著即先行知照附近地方官。仿照筹办。　　

○又谕、周天爵奏、遵旨筹办防剿、请饬调文武员弁、以资差遣等语。江南淮北监掣同知李安中、江苏宿迁县知县候补同知林德泉、高邮州知州魏源、丰县知县贾镇、候补知县顾思尧、山东曹州府游击刘玉豹、安徽宿州龙山汛干总李际光、江南河标宿迁县圩汛把总杨振邦、著各该督抚饬令迅赴安徽军营。听候周天爵差遣委用。　　

○又谕、祥厚等联衔参劾督抚一摺。陆建瀛自九江折回。当经降旨。将伊革职。仍责令办理地方军务。旋据杨文定奏、函商陆建瀛。令其驻守小孤山芜湖等处。乃仍过而不留。并将一路防兵。仓猝撤回梁山。复未布置周密。竟行回省。该抚复以省城有专任大臣。即应移守镇江入奏。朕即知该督抚不能和衷。批示训饬。犹冀陆建瀛回省后。与同城文武。急筹布置。力图补救。兹据将军、副都统、提督、藩司、联衔据实参奏。陆建瀛总督两江。朕特授为钦差大臣。令其驰赴九江上游防堵。乃迟之又久。方抵九江。且以水路行走不为迂缓自解。未及调度周妥。而贼＜舟宗＞已至。一战兵溃。不知收合余烬。与向荣大军。合力夹击。并不知力守小孤山。扼贼入皖之路。又不亲督官兵。据守东西梁山。为金陵保障。遽行折回江甯。以致省城绅民惊扰。纷纷迁徙。当经祥厚等、函嘱陆建瀛、仍赴上游迎击。乃安坐督署。三日并无回信。当此危急之时。同城文武。竟不面商防剿事宜。巡抚杨文定、遂藉词防守镇江。即行出省。民情更增惶惑。封疆大吏。遇事张皇失措。退缩自全。均属罪无可逭。朕思陆建瀛、若不退回江甯省城。杨文定何至藉词出守镇江。合城绅民。又何至纷纷惊徙。今既据祥厚等、合词参奏。陆建瀛辜恩昧良。厥罪尤重。著即交祥厚传旨拏问。委员解交刑部治罪。所有钦差大臣关防。著祥厚祗领。并著兼署两江总督。杨文定奉旨令在江甯。办理防堵。昨据奏称、杨殿邦尚未行抵扬州。镇江为入苏门户。急应移往镇守。并未将该将军等劝留情节叙入。其为藉词退守。已属无疑。杨文定著即革职。暂行留任。即责成与文艺、率同所属文武。在镇江协力防守。并著与杨殿邦、隔江声势联络。于瓜州京口上下各港汊。饬属严密设防。断不准折回苏州、及无锡地方。以致江口要隘。稍有疏虞。向荣大军。瞬即东下。陈金绶统带劲旅。亦即可绕出安徽。祥厚膺兹重任。著即率同在城文武。传谕绅民。戮力同心。严密防守。并与向荣等、内外夹击。务期力挫贼锋。以定人心而固疆圉。　　

○又谕、祁宿藻奏参奉委潜逃之知县等官、请严加议处等语。江苏候补知县张衍畴、领银前往东西梁山。安设炮位。并未亲至其地。不知逃避何处。当此防守吃紧之时。若不按律严惩。傥人人效尤。何以肃军律而儆官邪。张衍畴著即革职。迅速查拏。交祥厚严行审讯。如实系畏葸挟银逃避。即于该处正法。以昭炯戒。崇明县县丞徐承恩、无锡县高桥司巡检童复、均系调省差委之员。乃于总督回省后。潜行出城。亦属狡猾庸懦。著一并革职查拏。交祥厚审明定拟罪名具奏。　　

○又谕、奕山、布彦泰奏、请变通换防章程等语。伊犁官兵。前赴喀什噶尔换防。向因夏间河水盛涨。该兵丁等、入秋方能启程。当新旧更替之际。设有缓急。难资拨用。所有此项防兵。著准其于春间自伊犁启程。其应撤旧班官兵。俟夏间再行撤回以重边防。　　

○又谕、杨以增奏、设法凿冰进占、并启放引河一摺。据称连日风雪。黄河复冻。东西两坝。屡出险工。经该河督等、亲督兵夫。凿冰进占。现在金门仅存七丈。大溜从积凌下、斜注口门。形势尚顺。随于二十日启放引河。大溜挟凌下注。掣归正河六分有余。一俟西坝门占盘压坚固。即可相机合龙等语。现在节逾惊蛰。凿冰进占。人力易施。著即督同查文经、严饬在工各员。认真催办。刻期合龙。循例驰奏。毋得稍有耽延。另片奏、请将前参承办引河、希图垫厓之署守备刘元等、先行疏枷之处。著俟大工合龙后。再行奏明请旨。　　

○又谕、兵部奏、遵议固庆、琦忠处分一摺。吉林将军固庆、于查拏私硝一案。意存消弭。以致啧有烦言。又于陈奏各情。均有不实。咎无可辞。副都统琦忠、徇隐于前。攻讦于后。实属有心取巧。固庆、琦忠、均著即照部议革职。以示惩儆。　　

○谕军机大臣等、前有旨、令向荣即带兵由陆路驰抵江甯。与祥厚等会筹守御。本日据该将军奏参陆建瀛折回省城。绅民惊扰迁徙。禁谕不止。杨文定又藉词赴镇江防守。朕已将陆建瀛拏问。杨文定革职、暂行留任矣。现在江甯城大兵单。著向荣仍遵前旨。赶赴江甯。与祥厚等、和衷商办。所有陆建瀛调回江甯现在撤回之师船火炮。及所调拨各水勇。并著向荣沿途妥为布置。如芜湖、板子矶、荻港、及东西梁山等处各要隘。如何扼守。不令贼＜舟宗＞直达金陵。该大臣即相机办理。金陵重地。万不可稍有疏虞。需用粮米及库项。即由该大臣知会祥厚等、无论地方何款。均准酌量动用。并著飞催陈金绶、迅速驰赴安徽截击。遏贼下窜。将此由六百里加紧谕令知之。　　

○又谕、祥厚、福珠洪阿、霍隆武、祁宿藻、奏参总督巡抚一摺。已明降谕旨。将陆建瀛拏问治罪。杨文定革职。暂行留任。防守镇江。并将钦差大臣关防。交祥厚祗领。兼署两江总督矣。昨有旨、令向荣驰赴江甯。会筹防剿。计日可到。琦善、陈金绶、于正月十九日。先后自信阳启程。如由霍山、六安取道。不惟可为皖省救援。亦可为江甯接应。惟师克在和不在众。近来统兵大员。意见稍有龃龉。辄不以公事为重。任听贻误。似此恶习相沿。尚望其剿贼立功耶。祥厚现署两江总督。责无旁贷。应如何择要布置。督兵固守。并晓谕居民。毋令惊扰。著会同福珠洪阿、霍隆武、督同邹鸣鹤、祁宿藻、悉心筹画。金陵重地。关系匪轻。傥稍有疏虞。恐难当此重咎。邹鸣鹤平日办事。尚属干练。又系本省绅士。曾任大员。熟悉贼情。祥厚等与之筹办一切。必能尽心竭力。不负朕望。至镇江、瓜州。节经降旨。令文艺、杨殿邦、分路严防。杨文定既已出守镇江。该处安危。即其专责。若镇江有警。该抚再藉词退守。亦何面目对江东兵民乎。此时祥厚等、惟有和衷共济。力图守御。东西梁山。既有防兵。必当饬令尽力堵截。一俟向荣兵到。合力攻剿。庶可大挫贼锋。断不可再存意见。致误事机。懔之慎之。再据陆建瀛奏、即选知府德林、于十六日在东流县五里塔下。督率未入流程锦云、候补外委王定国、及民勇顾希恺、宋登元等、击碎匪船。夺获炮械。程锦云被枪伤。壮勇二名落水身死等语。著祥厚查明。如有劳绩。一并具奏。将此由六百里加紧谕知祥厚、福珠洪阿、霍隆武、文艺、杨殿邦、杨文定、并传谕邹鸣鹤、祁宿藻知之。　　

○又谕、前李僡奏、遏贼北窜。莫如扼守黄河。当有旨、令该河督该抚等一体办理。现在贼匪东窜。已过九江。难保无奸细渡河窥探。朕闻琦善在豫。出示晓谕。凡有荆楚口音。形迹可疑者。概行禁止。若摉出奸匪实据。许民擅杀。楚匪不敢偷渡。查办实为严密。著杨以增、福济、李僡、陆应谷、仍遵前旨。分饬所属厅营州县。并遴派妥员。各于黄河渡口。实力盘查。遇有紧急。即将船只收至北岸。使无船可掠。自难偷渡。扼守黄河。北省安危所系。杨以增等若稍分畛域。朕必即以军法严办。将此由六百里加紧各谕令知之。　　

○又谕、周天爵奏、择要防堵、并募勇免罪各摺片。据称皖省之北。庐、凤、颍、亳、为江南屏蔽。而正阳关尤为庐凤必争之地。又系寿州财赋之乡。居淮河之中。为全淮咽喉。览其所奏。统筹全局。不为无见。周天爵现已驰赴正阳关。所有一切应行豫备之事。既能胸有成算。著即酌量情形。扼要防守。其所称广招乡勇。赦其重罪一节。现当军务吃紧。果有身犯重罪之人。诚心改悔。乐于效命者。亦不妨破格收用。以冀得其死力。惟究系权宜之计。人数不可太多。该侍郎既已开诚布公。自必能操纵得宜。不滋流弊。以仰体朕不得已之苦衷也。至所奏闻贼另股奇兵、窜至汝甯、信阳一带。琦善、陆应谷等、从未奏及。恐系浮言摇惑。将此由六百里加紧谕令知之。　　

○以镶蓝旗汉军都统花沙讷、为步军统领。　　

○以奉天府府尹恒春、为大理寺卿。陕西按察使长臻、为奉天府府尹。喀喇沙尔办事大臣文俊、为陕西按察使。　　

○赏镶黄旗满洲参领玉通、副统衔。为喀喇沙尔办事大臣。　　

○以剿办喀什噶尔夷匪出力。赏帮办大臣桂龄、巴图鲁名号。领队大臣特克星额、佐领奇车布、吉新布、游击勒丰额、守备富隆阿、花翎。千总邹步云等、蓝翎。余升叙有差。并赏兵丁一月盐菜银。　　

○以喀什噶尔打仗出力。赏三品阿奇木伯克二等台吉迈玛特、在乾清门行走。余升叙有差。　　

