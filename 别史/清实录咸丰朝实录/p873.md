<!-- { "loadSidebar": true } -->
○又谕、据庚长等奏、西捻意图东窜一摺。据称、西路蓝黑二旗贼首刘添幅等、装旗复出。前窜东豫之贼、亦已回巢。又有骑马贼数百人。至丰县萧县交界之青里集、陈家官庄等处滋扰。声言复由清江东窜。虽经庚长募勇集团。但兵力过单。只可防守近处。傥有大股捻匪东窜。恐难抵御。著袁甲三、傅振邦、酌拨劲旅。前往援应。毋令清淮再有失误。以保下河完善之区。将此由六百里各谕令知之。　　

○又谕、庚长奏、清江西北沿河一带、挑濠筑圩、以资防守一摺。清江为南北咽喉之地。四通八达。向无城郭。防守最关紧要。兹据奏称、数年来蒋坝三河。节次保全。惟恃湖河水势。设法收蓄。是以隔岸堵击。贼难飞渡。惟南北顺清河上下。冬春之际。水势枯落。前此捻逆猝至。致被阑入。亟应赶紧筹备。以为善后之计。其清江西路。由杨家庄、至张福口引河。北路由邳州窰湾以下。至杨庄地方。均就河湖堤岸。加筑切陡。又桃源县西门南成子河起、至众兴以北。挑沟筑垒、以凭守御等语。文俊现抵清江。著即按摺中所称、确切查明。是否实在情形。办理有无草率。据实具奏。将此由五百里谕令知之。　　

○又谕、前经面谕多尔济那木凯、详查德勒克多尔济劣迹。即行参奏。兹据色克通额等奏称、德勒克多尔济、前在库伦办事大臣任内。暗用五品官达里苏陇、托体二人。把持公事。上年十月间。有图谢图汗盟、呈报窃案。已经呈堂签到。托体、竟将此件报文。私行给回盟长。及至查问。该员反肆咆哮。似此劣员。自应严行惩办。至所参德勒克多尔济各款。全无实据。如所称、图谢图汗盟、报灾文案。引用车臣汗盟旧案报部。及任听年年报灾。是否德勒克多尔济、与托体、通同把持。于蒙古生计。大有关碍。必须严切根究。傥系捏报。即据实参奏。至与蒙古王公、演射皮条。如系演习骑射。尚非违例。有无藉端苛累之处。亦须查明。其所拆公所房间。是否存公。抑系留为私用。著一并查明具奏。该大臣等、即提讯托体、逐款研讯。务得确情。毋稍含混。另摺奏、俄罗斯署固毕勒那托尔泽诺斐赤、嗣后行文请添写德斯坡特姓氏。著准其于行文时添写。将此谕令知之。　　

○先是礼部奏、遵议河南巡抚瑛棨、奏明儒曹端从祀文庙。得旨。大学士、军机大臣、另行妥议具奏。并酌定以后从祀章程。不可漫无限制。若定例原有专条。即不必酌定章程。遵例行。不准援案。至是奏称、曹端笃信好学。守道不移。崇正辟邪。以力行为主。论者推为明初理学之冠。应如该部所请。准以明儒曹端从祀文庙东庑。其位在先儒胡居仁之上。至从祀章程。例无明条。应以阐明圣学、传授道统为断。嗣后除著书立说。羽翼经传。真能实践躬行者。准奏请从祀文庙外。其余忠义激烈者、入祀昭忠祠。言行端方者、入祀乡贤祠。以道事君、泽及庶民者、入祀名宦祠。概不得滥请从祀文庙。其明儒贤辅。已经配享历代帝王庙者。亦应饬无庸再请从祀。从之。　　

○命景运门、圆明园八旗、步军统领、内外火器营、健锐营、配齐前备官兵军械马匹。听候饬调。迅赴天津防所。　　

○丁卯。上诣时应宫、福佑寺、昭显庙拈香。　　

○还宫。　　

○谕内阁、翁同书奏、收抚张家冈贼圩、并攻破任家圩贼巢、分别抚剿一牪。捻逆回窜老巢。经副将黄鸣铎、游击武全等、排筑长濠。围攻张家冈圩。该圩民畏惧乞抚。其捻首潘四即潘树现、本系良民。亟思自拔来归。率众至刘伶口。攻破大华家圩。杀贼首梁景等、旋与伊父潘凯、诣苗沛霖处乞降。薙发投诚。归农复业。其高家寨寨董任太立等、前亦身陷贼中。密投练总升用同知高锡龄寨内。共议杀贼。纠良民为内应。三月二十二日。高锡龄等带练、将任家寨攻破。捦斩著名捻匪李水、秦九等、百余人。将被胁良民。尽行救出。并将贼圩房屋。悉行焚毁。至闰三月初三日。又率练攻破命家贼圩。杀毙捻首邓莪等数十名。所有出力人员。准其酌量保奏。　　

○以案徽办团剿捻出力。赏同知史久恩、通判甯若煊、花翎。千总彭瑞林等、蓝翎。余加衔升叙有差。　　

○上以常雩、祀天于圜丘。自是日始。斋戒三日。　　

○戊辰。引见翰林院保送考试御史人员。得旨。何福咸、董元醇、孙翼谋、华祝三、王道墉、胡寿椿、周恒祺、汪承元、俱著记名以御史用。　　

○己巳。上诣南郊斋宫、斋宿。　　

○谕内阁、袁甲三奏、进攻定远大捷、现饬滚营进偪一摺。袁甲三派拨马步各军。进攻定远。直抵城下。毙贼甚多。逆众仓皇失措。滕家胜等、催队赶到。乘其慌乱。越濠扒墙。枪炮齐发。将东北解贼营。同时毁平。东门突出悍贼二千余人。都司黄国安、带广勇极力抵御。善庆、萨萨布等、复分攻西路贼营。悉行焚毁。统计踏毁贼营九座。毙贼一千余名。生捦二百余名。夺获枪炮多件。该大臣当即督饬诸军。滚营前进。直偪城根。剿办尚为得手。著即乘此声威。迅拔坚城。毋再延缓。　　

○谕军机大臣等、据袁甲三奏、各路探报、有九洑洲全军撤退等语。据称、前次该逆纠众。本有欲争滁全、进攻九洑洲、为救援金陵之计。经袁甲三派马步援军击退。现在江南大营退劄。则九洑洲自难固守。但江北竟无一军扼守。恐贼踪北窜。在在堪虞。著和春等、迅即设法防范。仍须统筹大局。毋令皖军为贼夹攻。以固北路藩篱。将此由六百里谕令知之。　　

○又谕、有人奏、夷人登陆滋扰、必先句通内地民人、为之向导、方敢深入等语。该夷诡谲异常。现在沿海窥探。难免与内地民人句通。豫为临时向导。该大臣等、营内官兵。似不至与该夷通气。惟乡勇及贩卖食物等人。恐有奸细溷迹。非认真稽查。未易败露。著僧格林沁、玉明、遇有形迹可疑之人。严密访拏。破其奸计。天津五方杂处。闽广人颇多。沿海各口。地方辽阔。更恐有匪徒埋伏。为该夷所用。著恒福遴委干员。会同地方官。并公正绅士。编查保甲。严拏奸细。使海滨肃清。以弭隐患。盛京之田庄台、没沟营等处。著玉明一体办理。其山海关一带。即著僧格林沁、密饬增庆等、严查拏办。断不可稍涉大意。俄酋伊格那提业幅、正月闲来文。有兵船欲到北塘、听其调度之语。现在该酋以乌苏里等处地界。不允所请。语益不逊。欲由京赴北塘登舟。该酋心存叵测。或句结＜口英＞口□佛滋扰。伊从中说合。意图取利。或暗助＜口英＞口□佛。与我寻衅。均未可知。若阻其前往。未免受其挟制。已谕步军统领衙门、顺天府、派员护送前往。傥该夷欲换利哈彻幅来京。一面设法阻止。一面奏明请旨。将此由五百里各密谕知之。　　

○钦差大臣袁甲三奏、捻首张乐行在古城、与龚逆不睦。思欲投诚。得旨。该捻首罪大恶极。恐未必遽敢投诚。莫若令其自相疑贰。藉除巨憝。著传谕李世忠。妥为办理。如果真心悔罪。无实在功绩。亦难准其投诚。　　

○浙江巡抚王有龄奏、请截留未运漕米。抚恤难民。接济兵食。得旨。数处被贼。即通省无一完地。外省习气。一何深也。若果泽逮吾民。尚能副朕之望。此不过为属员冒销地步。上无益而下有损。徒饱若辈之囊橐。言念及此。殊堪浩叹。汝新任封疆。好为之。　　

○予安徽阵亡委防御萨尔松阿、春德、千总张凤岐、把总张尚朝、外委刘占魁、祭葬世职。披甲扎萨阿等、赏恤如例。　　

○庚午。常雩祀天于圜兵。上亲诣行礼。　　

○诣关帝庙拈香。　　

○幸圆明园。　　

○以读祝生疏。太常寺读祝官萨明、并管太常寺事礼部尚书麟魁等、下部严议议处有差。　　

○辛未。谕内阁、都察院奏、已故知县长兴之妻赵颜氏、以恶奴句串逆子、逐出继母、并充官抢掠等词、赴该衙门呈诉、据情具奏一摺。此案业经刑部云南司、讯明真赃数目。何以含糊勒结。著刑部堂官、另派司员。秉公严行审讯。按律定拟具奏。毋稍徇隐。寻奏、赵颜氏之女赵氏、与文寿通奸属实。文寿之子广义、并无继母名分。赵颜氏实系捏控。又纵女通奸。应销除旗档。从之。　　

○谕军机大臣等、俄罗斯伊格那提业幅、现定于初八日。由京前赴北塘。本日业经传知顺天府。专派妥员护送前往。著僧格林沁、恒福、即行派委员弁。迅速探迎护送。俟该酋登舟后。即令开行。毋使在该处逗遛。其经行道路。务须由北仓行走。不准前往天津。及大沽炮台后路等处。免其窥见。致令得我虚实。将此由四百里密谕知之。　　

○闽浙总督庆端奏、闽省洋药正税。应俟上海议定章程。方能启徵。现先筹拨闽海关银五万两解京。得旨。夷税未定。商税自有。何得如是含混。现在闽关若非畅旺。焉能若兹应手。尚欲划抵归还。是徒有药税之名。那东补西。惟亏正款。所请归还之处。毋庸议。若将来关税。藉口短少。必将前后任监督、著落赔补。　　

○以内阁学士庆英、兼镶红旗蒙古副都统。　　

○以福建剿匪出力。赏知府王延龄。花翎。布政使裕铎、下部优叙。　　

○壬申。以安徽剿贼出力。赏守备周汝和、千总王仁和、花翎。外委刘复胜等、蓝翎。余加衔升擢有差。　　

○以楚皖交界团防剿贼出力。赏直隶州州同赵孟桢、蓝翎。余加衔升擢有差。　　

○以克复安徽太湖等县城。赏总兵官沉俊德、副将萧庆衍、彭炳武、彭星占、朱品文、余大胜、参将张玉田、游击杨镇魁、巴图鲁名号。同知吴葆仪、游击余福松、都司王复胜、守备黄恒春等、花翎。同知金玉堂等、蓝翎。余加衔升叙有差。　　

○以安徽潜山办团出力。赏军功蒋荣连、花翎。武举储开泰等、蓝翎。余加衔升擢有差。　　

○以克复福建甯化等县城。赏知县朱善骥等、蓝翎。免知府雷瑞光、同知卢烑、处分。余加衔升叙有差。　　

○予安徽阵亡州同衔徐贵馨、知州衔。生员王春涛等、从九品衔。武生宋如虎等、千总衔。童生王三畏等、把总衔。祭葬世职。如赠衔例。并准建祠。　　

○癸酉。谕内阁、巡视西城御史兴奎等奏、控案内牵涉贿买言官等词、请交刑部审办等语。据称、候补员外郎福祥、兴赵希文、互控地亩一案。业经顺天府拟结。惟福祥在城所递呈内。有孟窦二姓唆讼。及贿买言官之说。虚实均应彻底根究。著交刑部提集人证卷宗。严行审讯。务期水落石出。以成信谳。寻奏、贿买言官、及唆讼等情。福祥并不能指实。应照申诉不实例满杖。系属职官。应请革职。从之。　　

