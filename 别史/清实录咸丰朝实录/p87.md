<!-- { "loadSidebar": true } -->
○谕内阁、颜以燠奏、湖河涨漫、筹办回空漕船一摺。山东省微山等湖。因江南丰北漫口、黄流下注。普漫堤顶。一片汪洋。当此回空军船衔尾南下之时。急应妥筹宣洩。著东南两河总督。各就地方情形。督饬该道厅、赶紧设法疏消。俾下游畅达。漫水渐退。庶回空可以无误。其运道湖河。相连处所。据颜以燠奏、设立水站。多雇纤船。插标导引。漕船当可一律畅行。不至误入歧途。转多周折。若能迅筹分洩。清出纤道。更为稳妥。至被水灾黎。荡析离居。尤堪悯恻。著江南山东各督抚、赶紧饬属、妥为安抚。并严缉匪徒。毋使藉端滋事。　　

○谕军机大臣等、前因俄罗斯使臣、来赴伊犁。会议贸易章程。当经降旨、饬令奕山、布彦泰、将一切未尽事宜。再行妥议具奏。兹据国子监祭酒胜保奏、请思患豫防。严定限制等语。所有通市日期。该将军等、前奏每年清明后入卡。冬至节停止。又称限内货物、如未卖完。仍听该国商人居住。售卖完竣。饬令旋回。据该祭酒所称、恰克图章程。自十一月开卡。来年二月闭卡。平时即不通往来之处。可否仿照办理。抑系伊犁、塔尔巴哈台两处情形。与恰克图不同。其入卡人数货物。前奏由卡伦官员点验。但未限定数目。该祭酒称恰克图交易之时。夷商运货至圈城者。总不得过二百人。事竣即行出卡。不准稽留。所以久安无事。是否亦可仿行。著奕山、布彦泰、一并妥为筹计。悉心拟议具奏。总期防患未然。经久无弊。原奏片著钞给阅看。将此谕令知之。　　

○直隶总督讷尔经额奏、阅伍回省。道经都门。恳请入觐。得旨。卿自勉力为之。不在虚文。勿得惑于习俗。以多见几面为荣。著毋庸前来。　　

○己酉。谕军机大臣等、赛尚阿奏、官兵续获胜仗。击毙窜匪多名一摺。又片奏、获胜大概情形。贼匪分作三路窜扰。其蒙江一路。已经壮练击沉船只。窜回永安。现在贼首洪秀泉等、是否与韦正等、俱窜入永安城内。抑系分窜他处。务须侦探确实。设法诱捦。无令兔脱。用兵之道。在于善用间谍。即如颜品瑶一股。经壮目张鸿才投充匪夥。即能知贼举动。歼其渠魁。现在贼匪大众。聚入永安州城。所有城内被胁良民。自复不少。正可乘机设法。密委有胆有识者。潜入城中。探悉贼情。或设伏诱捦。或与城内被胁绅民。密相要约。以为内外夹攻之计。则剿捦更易得手。谅该大臣必能早见及此也。再据单开获犯供词。有太平王坐轿进城。大头人俱住城内之语。究竟系何头目。是否系韦正。捦其渠首。则余党自易解散。又据供称、罗大光、被官兵击败后。有欲走修仁荔浦之信。更须严饬各路将官。或合力堵截。或乘机设伏。诱而歼之。全在该大臣设计用间。俾贼匪一举一动。无不豫知。庶乘机应变。自不难于一鼓荡平也。勉之望之。将此由六百里谕令知之。　　

○甯夏将军成凯、奏报到任日期。得旨。于诸事务必留心办理。凡满洲骑射等件。尤当妥为教习。勿忘我满洲风俗。　　

○江西南赣镇总兵官阿隆阿、奏报到任日期。得旨。朕何尝特命汝携眷。此等细事。亦申之奏牍。太可笑矣。　　

○命河南河北镇总兵官董光甲。湖北郧阳镇总兵官邵鹤龄、湖北镇标右营游击胡定国、驰赴广西军营。听候差委。　　

○以拏获河南泌阳县捻首乔建德、予总兵官图塔布、道员郑敦谨、议叙。　　

○以剿毙广西匪首颜品瑶出力。予布政使劳崇光优叙。赏守备张国梁花翎。把总张鸿才蓝翎。余升擢有差。　　

○以剿捕广西股匪刘八曾亚淐出力。赏同知招敬常、知州朱德华等、花翎、知县朱德鉠等、蓝翎。余加衔升叙有差。　　

○以剿办广西永安州平南藤县等处贼匪获胜。赏副都统乌兰泰、黄马褂。生员覃瀚元、蓝翎。余奖叙有差。　　

○以带勇无功。及藉病推诿。撤道员张敬修、都司白人鹏、千总李钟英、奖叙。　　

○庚戌。上诣寿康宫、问皇贵太妃。　　

○谕内阁、漕粮为天庾正供。近来重运漕船。不能如期抵坝。以致回空归次。兑收新漕。节节耽延。本年帮船北上。叠据该漕督、称运河水势充盈。行走较为顺利。惟南河丰北漫口、黄流下注。屡经降旨、饬令东南两河总督、妥筹宣洩。谅可无碍漕行。现在节近霜降。亟应严催回空帮船。赶趱归次。庶于来年受兑新漕。不致有误。著漕运总督、严饬起卸空船。即日连樯南下。不准片刻停留。并著东河南河总督、及有漕各督抚、分饬地方官。严切催提。及早归次。来年新漕。尤当赶紧办理。按限兑开。于四月初十日以前。摧抵清江。克期渡黄。无许稍有延误。傥意存怠玩。仍于例限有逾。定将该漕督、及各省督抚、严行惩处。决不宽贷。将此通谕知之。　　

○谕军机大臣等、据花沙纳等奏、棍徒把持仓务。请旨拏办。除将该犯姓名、交步军统领等衙门查拏外。著派舒兴阿、赵光、迅即前赴万安仓。将该仓东廒潜字、宙字、西廒张字、丽字、盈字、等廒。查明现存陈黑稄米、土米、豆石。并将私造小斛起出。奏明办理。将此谕令知之。　　

○又谕、常大淳奏、浙江石浦洋面。探有广东夹板船十二只。携带炮位家眷。查访均系广东人民。口操粤音。在洋游驶。掳人勒赎。经各帮师船围捕。匪船南窜等语。盗船肆扰。必应并力兜拏。著徐广缙、叶名琛、洪名香、督饬水师镇将、带领弁兵。于该省洋面。严密巡防。如有匪船窜入。即著痛另剿洗。悉数歼捦。并确查该盗船来自广东何处。务须根究盗窝。彻底惩办。勿留余孽。将此由五百里谕令知之。　　

○又谕、据常大淳奏、七月间、接两江咨会。洋盗巴搭、驾船十余只。欲在浙省之普陀山。设坛打醮。当即饬属严拏。旋据详报、石浦洋面。探有大小广东夹板船十四只。携带炮位家眷。皆属东人口音诡称系黄富兴雇募。前赴山东。往北驶去。现复探有大小广东夹板船十二只。在洋游驶并掳捉商船水手。勒银取赎。已调集各镇将督带师船兵勇。前往围剿。又片奏、知府罗镛。招募渔船多只。由外洋驶往石浦。于闰八月初三日。随同师船。将盗船围剿。盗船纷纷南窜。现饬官兵迅速追捕。并分咨两江闽粤水师。一体堵拏各等语。洋盗扰害商船。亟应痛加剿洗。该匪现由石浦纷窜。洋面辽阔。必须各路兜剿。方能得力。著陆建瀛、杨文定、季芝昌、王懿德、善禄、郑高祥、督饬水师将弁。分投截击。并饬陆路员弁。严加防范。务期悉数歼捦。勿任一名漏网。至浙洋盗船。仅十余只。该省招募渔船。有一百二十五号之多。加以镇将所带水师船。兵力不为不厚。何竟任其兔脱。著常大淳查明在事文武、如有畏葸迁延情事。严参惩办。并严饬镇将等、管带兵勇。跟踪追捕。毋令远扬。各督抚提督等、惟当不分畛域。认真督办。务使盗氛尽熄。以靖洋面而安商旅。将此由四百里各谕令知之。　　

○又谕、前据陈庆偕奏、登州水师战船。被贼占据。亲往督办。现尚未据该抚将剿办情形具奏。朕心实深悬念。本日据常大淳奏、浙江石浦洋面。有盗船十二只。连踪游驶。掳人勒赎。经该处师船围剿。匪船纷纷南窜等语。此项盗船。是否即系山东滋扰之船。守备黄富兴、追捕盗匪。有无消息。盗船曾否南驶。江南派往师船。现在如何会同协剿。著该抚迅即详细具奏。登州镇总兵陈世忠、到任后、于水师剿捕事宜。能否认真筹办。有无沾染积习、讳饰消弭情弊。前此盗船。盘踞岛岸。该总兵弹压驱除。如何办理。守备黄富兴、素称奋勇。该总兵能否驾驭得宜。著一并密查。据实具奏。毋稍徇隐。将此谕令知之。　　

○又谕、广西贼匪窜扰。现在大兵云集。所需兵饷。尤关紧要。朕心甚为悬念。前经降旨、准拨广东关税银两。并户部筹拨广东各款。著徐广缙、叶名琛、按照所拨银数。星速解赴广西军营。以济要需。此外正杂各款、并闲款内、有可以通融协济之项。著该督抚悉心筹画。宽为储备。并著传谕曾维、于关税应解项内。无论何款。酌量豫备。一面奏明。一面知照赛尚阿、如有急需。即行飞咨调拨。现在南河又出钜工。经费更形支绌。广东剿办匪徒。虽亦在需费之时。惟与广西毗连。缓急尚可相济。想该督抚等。必能仰体朕意。先其所急也。将此由五百里谕令知之。　　

○河南河北镇总兵官董光甲、奏报各营借兵买粮银两数目。得旨。已有旨命汝赴粤西矣。须赶紧启程。不准耽延。　　

○抚恤琉球国遭风难夷如例。　　

○辛亥。谕内阁、前因王懿德奏、甘肃士民、呈控番贼扰害等情。当令萨迎阿妥为查办。据实覆奏。兹据该署督逐层声覆。其派兵前赴打坂地方。贼已窜逸。无从接仗一节。何以不行入奏。已属有心回护。且谕令呈控番匪之廪生李国栋等、各安生业。并饬协同访躧。试思该绅民等、累被番贼扰害。抢去牲畜。有何生业可安。且自保身家不暇。又何能协同访躧奸匪。该署督于特旨交查之案。办理如此草率。实属老悖昏庸。萨迎阿著交部议处。仍著将此案认真查办。并严饬该镇道等、随时实力缉拏。毋稍疏懈。傥仍玩视捕务。即著严参惩办。　　

○又谕、此案著派户部侍郎王庆云、会同仓场侍郎、及稽查万安仓御史。将该仓潜字、张字丽字、盈字、等廒。现存土米、并陈黑稄米若干石。逐一盘查。其因何存賸、及未经报明之土米。并廒座门板、因何短缺。均著查明缘由。据实具奏。所有该仓经手花户人等。著仓场侍郎送交刑部审讯。起出小斛八张。平斛一张。一并交部查核办理。　　

○又谕、御史吴若准奏、江北叠被水灾、请派大臣筹办赈抚一摺。南河丰北厅属。堤工漫塌。节据陆建瀛、杨以增、先后奏报情形。朕念江南山东两省被淹地方。小民荡析离居。深堪悯恻。迭经降旨、饬令陆建瀛、杨文定、陈庆偕、各将境内灾黎。速行抚恤。并谕知瑞常、于江南试差回京之便。亲赴丰北一带。查勘漫口、并被灾情形。据实奏闻。该督抚等、职在牧民。责无旁贷。著仍遵前旨。督饬地方官、妥为抚绥。实力筹办。傥有玩视民瘼。或假手吏胥。致启侵吞克扣等弊。即著指名严参。该督抚等、如有心徇隐。经朕访闻。或别经发觉。朕必另派大臣、前往查办。并将该督抚惩处不贷。至丰北三堡漫塌口门。前据杨以增奏称、现宽一百八十五丈。东西盘裹坝头。不致续塌。何以该御史奏称、口门有三四百丈之宽。著陆建瀛等、迅即确查具奏。　　

