<!-- { "loadSidebar": true } -->
○又谕、本日据徐广缙等奏、岳州失守、并常大淳等奏、贼踪偪近湖北省城各一摺。览奏实深愤懑。已明降谕旨。将徐广缙革职留任。张亮基、鲍起豹、降四级留任矣。该匪突入岳州。守城官员。胆敢纷纷出城。以致郡城失守。火药、大炮、饷鞘、均已资贼。可见湖南地方官吏。前此并未讲求守御。殊堪痛恨。即如城陵矶地势险要。向荣等追剿之兵。何以不疾行绕前扼守。任令顺流北驶。该大臣所调度者何在。现在该匪掳船四五百只。聚众数万。直抵距武昌六十里之金口。湖北省城危急。防兵仅止三千余名。益以王锦绣、常禄、赶到之兵。亦仅止五千余名。深恐不敷堵御。且该省沿江直下。经九江。至安庆。瞬息千里。防不胜防。而对江之汉口。尤为贼所垂涎。北由孝感。西由荆州襄阳。则河南震惊。贼势剽急。所陷城池。掳掠即行。并不似永安、道州、尚为久踞之计。其心叵测。若再迁延观望。祇事尾追。贻祸何可胜言。该大臣等以为朕不能执法从事耶。著徐广缙、亲督大兵。迅即绕赴武昌。设法救援。并飞饬向荣等先到之兵。与湖北现有兵勇。合力攻击。并设法腰击在后之大股贼匪。毋令会齐并力死拒。其博勒恭武收回溃散之兵。与瑞元防守蒲圻之兵。能否在通城、崇阳、一带接应。以牵制贼匪。使不能由陆路蹑我之后。所有各路运到军饷火药。与武昌城内军饷火药。应如何密筹。分别布置。文报往来。驿路如何绕越。省垣备御之器械土石。如何源源接济。著徐广缙、常大淳等、妥密办理。城内奸细。尤须昼夜侦缉。防守不力之文武员弁。一经查明。即行按律正法。务期保守武昌汉阳两处。于水路上游。严兵扼守。毋令贼匪更肆窜扰。荆州一带。台涌仍遵前旨。严密防堵。仍著罗绕典等、严防该匪回窜长沙常德等郡。万勿再有疏虞。致干重罪。将此由六百里谕知徐广缙、罗绕典、台涌、张亮基、骆秉章、常大淳、并谕鲍起豹、双福、并传谕向荣知之。　　

○又谕、裕瑞、伊琫额奏、遵保堪赴军营差遣之旗员、并挑选驻防精兵五百名备调一摺。现在逆匪窜扰湖北交界。该处防剿吃紧。所有成都驻防蒙古协领保庆、正黄正红旗满洲协领英安、正红旗满洲佐领吉祥、镶黄旗满洲佐领托卜冲武、正白旗蒙古防御毓祥、正蓝旗满洲防御奎壁、正蓝旗满洲骁骑校扎木丹、镶黄旗满洲骁骑校特音等八员、著即饬令管带所选精兵五百名。迅赴湖南。交四川提督苏布通阿统带调遣。毋稍迟误。将此由六百里谕令知之。　　

○陕西巡抚张祥河、奏报稽查匪类、严防卡隘情形。得旨。缉拏匪类。系平日地方应办之事。陕省近日情形。尚属认真。目下急务。惟在严密查拏会匪奸细。慎之。　　

○予山东故江南徐州镇总兵官邢洛书、入祀乡贤祠。从巡抚李僡请也。　　

○予广西阵亡一等男阿尔精阿应恤骑都尉世职并为三等子爵、以其子裕山承袭。　　

○以广西阵亡一等子左炘子、惠成、袭爵、并加一云骑尉。　　

○以故三等男木通阿子、恩启、袭爵。　　

○甲子。谕内阁、辇毂重地。理宜肃清。本年八月初三日。海淀老虎洞地方。有一夜连劫二家重案。叠经降旨、将该管营汛、及副指挥等官。摘去顶带。分别议处。饬令迅速严拏。此案贼匪。胆敢于园汛地方。纠夥叠劫。拒捕伤人。且是夜值朕还宫。已传三筹之后。站道官兵森列。熟视无睹。实出情理之外。若不速获重惩。何以清禁地而申法纪。乃降旨以来。迄今三月。步军统领衙门、及五城御史。时有拏获匪犯。奏交刑部。于此案并无一获。顺天府曾奏拏获李四、赵环等、叠劫盗首。亦非此案凶犯。似此特旨饬拏要犯。迁延日久。任令远扬。该地方文武。所司何事。朕闻近日香山、四王府一带。及圆明园。青龙桥地方。屡有骑马盗匪数十人。持械经过。更夫瞥见鸣锣。转被该匪威吓。经兵役救护解散。园汛重地。匪徒藐玩至此。该管大员、及分辖文武等、岂竟毫无见闻。抑因尚未失事。任听消弭耶。若再因循日久。酿成巨案。该管大臣等、自问应得何罪。卓秉恬、历任有年。奕经署任。亦不为不久。何得如是玩泄。嗣后务当力振积疲。严饬所属。认真缉捕。所有老虎洞地方劫案内、首夥盗犯。仍著步军统领衙门、顺天府、五城、一体迅速严拏。悉数弋获。不准一名漏网。并著直隶总督、派员访缉。近京一带。查有窝藏处所。迅即毁其巢穴。净绝根株。彻底严行究办。其香山、青龙桥等处各匪。一并严密躧访。拏获惩办。傥地方文武。狃于讳饰徇庇积习。不知振作。即著严参重处。毋稍姑容。　　

○以内阁学士文庆、为户部尚书。　　

○命大学士裕诚、管理藩院事。　　

○以土默特贝子德勒克色楞、为镶蓝旗蒙古都统。　　

○改铸山西沁源县知县印信。从署巡抚郭梦龄请也。　　

○赠故协办大学士户部尚书禧恩、太子太保。命庄亲王奕仁、带领侍卫十员。往奠茶酒。予祭葬。谥文庄。　　

○乙丑。谕内阁、黄宗汉奏、筹议浙省海运章程、开单呈览一摺。据称目前办理之法。以催提银米。雇备船只为要务。现经该抚委员赶办。其单开各款。如装载漕粮船只。两次接运。委员分办。以专责成。天津剥船。多为豫备。巡哨防护。宜加周密各条。并查照江苏成案章程。均著照所议办理。并著两江、江苏、直隶、各督抚。于上海、天津等处。遴员妥为经理。江苏按察使倪良燿、著仍遵前旨。总司江浙海运事宜。务期筹办妥速。毋稍延误。　　

○又谕、琦善奏、河南防堵、派委需人、请旨饬调等语。甘肃甯夏镇总兵、新授銮仪使武庆、陕西副将锡纶、甘肃副将双来、守备常万清、马永泰、并千总把总张维义、丁希凤、姜魁元、秦兆泰、杨永魁等、著舒兴阿、张祥河、饬令各该员。管带现调陕甘兵丁。前赴河南。交琦善差遣委用。甘肃候补教职杨士履、生员杨沅、著一并准其带往。　　

○又谕、琦善奏、请添调精兵、以资调遣等语。著讷尔经额、挑选直隶督标提标精兵各二千名。正定镇属之龙泉、倒马、固关三营精兵、共一千名。大名镇标精兵一千名。舒兴阿、张祥河、挑选陕西汉中、陕安、二镇精兵各一千名。甘肃督标精兵一千名。迅派得力将弁管带。均交琦善调遣。现在贼由岳州。窜至湖北武昌、汉阳、一带地方。朕已命徐广缙、督饬向荣等、统领大兵。飞速应援。邻近省分。亦命该督抚严兵固守。著琦善、迅即驰赴河南。统带新调精兵。协力防剿。并著严饬带兵各员。务各约束兵丁。于经过地方。毋得藉端讹索。扰累民间。如有多用民夫。需索使费诸弊端。即按照军律惩办。沿途各督抚等、著一体严查。傥州县办差丁役。有藉兵差名目。滥派闾阎者。除将该丁役从重治罪外。并将该州县严行参处。毋稍徇隐。将此通谕知之。　　

○谕军机大臣等、据常大淳、双福、驰奏、贼匪大股、水陆齐至、现饬登城固守等情一摺。览奏实深焦灼。自逆匪窜入岳州。即由六百里加紧。谕令徐广缙、迅统大兵。驰赴岳州迤北一带督剿。该大臣谅已克期赴援。惟贼船已于十二日至武昌省城江面。复绕登对岸。攻扑汉阳府城。又有股匪六七千人。由蒲圻陆路窜下。直抵省城东门外。分作两翼扑城。贼势猖獗已极。湖北存城官兵。仅止五千有余。情形甚属危急。武昌重地。且为南北咽喉。岂容稍有疏虞。常禄、王锦绣、所带之兵。未到省城。先被贼匪追袭。止賸一千余名。是否有退缩情事。著徐广缙查明具奏。该大臣务当统带官兵。星速北来。并飞催统领官兵之向荣。及各带兵大员。带领兵勇。兼程前进。救援武昌。万不可稍有耽延。再误事机。常大淳、双福、驻劄省垣。守城是其专责。务须督饬在城文武绅民。竭力守御。以待援兵。并随时严查城内居民。无令奸匪溷入。汉阳与武昌对岸。仅隔一江。实属唇齿相依。亦须饬令该城文武、并绅民人等、合力固守。就近为武昌声援。又据常大淳片奏、湖北口粮等需。无从购办。请饬湖南粮台。多为备办。又湖南大营。带有粤西炮船。请飞调来北助剿各等语。著徐广缙、即照该抚所请。酌量妥速办理。毋稍贻误。常大淳所请饬江南水师广艇炮船。逆泝截击一节。已由六百里谕令陆建瀛、迅速赶办矣。本日据给事中曹楙坚奏、汉阳同知张曜孙、素得民心。请督令办理团练堵剿。朕思岳州失守。并非贼匪攻陷。实由地方官弃城而逃。深可寒心。若城中文武得人。登陴坚守。贼进则受挫。退则被追。何至肆行无忌。现在防堵切近地方官。必应择其才能干济。民心素服者。调遣位置。庶能为民保障。不致临事巧避。再蹈覆辙也。又有人奏、湖南浏阳县东乡、有会匪周国虞等、设立徵义堂名目。纠合匪徒。多年盘踞。暗蓄异谋。且藉团练为名。肆行抢劫。前陕西官兵、长沙城外失事。即系堕该匪等奸计。著罗绕典、张亮基等、严密访查。设法妥办。总期消患未萌。勿致激成事端。转与大股逆匪。句结为患。原片并会匪名单。钞给阅看。又据编修许彭寿奏、经过湖南。见所传钞报。竟将寄信谕旨刊布等语。军营事机。理应慎密。何以任令外间刊刻传播。可见一切紧要布置。必多漏洩。既不能确侦贼情。又复宣露机密。何以运筹决胜。著将刊本三件。发交阅看。该大臣督抚等、此后凡奉寄谕、及军中号令。一体加意慎密。毋稍疏忽。致干重罪。前有旨、谕裕瑞、挑选成都驻防兵五百名。派员管带至楚。交苏布通阿统领。此项兵到。该大臣即饬令该提督遵照。以备调遣。又御史王之斌奏、楚境水陆要隘、应行防剿情形一摺。一并钞给阅看。将此由六百里加紧、谕知徐广缙、罗绕典、张亮基、常大淳、双福、台涌、骆秉章、并传谕向荣知之。　　

○又谕、现在逆匪窜踞岳州。直犯武昌。势甚猖獗。沿江各省。均须急筹防堵。陆建瀛现住丰工。督率弹压。正当吃紧之时。惟安徽江西。俱系该督兼辖省分。傥军情紧急。必须亲往督办。即著扼要驻劄。以资调度。河工要务。杨以增、即督饬查文经、妥速办理。毋稍延误。常大淳等片奏、请调江南水师。广艇炮船。并中号小号炮船多只。拦截九江。顺风逆泝武昌一路。迎头截击等语。著该督酌量缓急。无分畛域。合力堵截。并著该督抚等、分饬地方文武大员。于沿江水陆要隘。节节严防。毋得稍有疏失。将此由六百里各谕令知之。　　

