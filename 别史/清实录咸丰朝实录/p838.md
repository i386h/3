<!-- { "loadSidebar": true } -->
○丁巳。谕内阁、户部奏、请将延不报销之广西历任抚藩、及办理军需各员查参、仍饬迅速造报一摺。广西省军需。自道光三十年七月起。至咸丰二年止。两年有余。动用银两。至一千一百余万之多。叠经户部奏请勒限报销。迄今未据造报。实属延玩。所有该省历任抚藩、及办理军需各员。著曹澍钟查明。奏请交部严加议处。即著该抚遵照历次谕旨。督饬局员。将该省用过军需银两。迅速查明。按限造册。送部核销。并将捐输厘金收支总册。随同军需册籍。送部查核。其办理军需各员。如有业经离省者。即由该抚奏明。一面饬调回省。一面开具衔名咨部。傥敢仍前玩泄。即著该部将该抚等一并纠参。从严惩处。　　

○又谕、户部奏、请将造册迟延之河南办理粮台各员、并历任巡抚藩司、分别议处一摺。自军兴以来。叠经该部奏请。饬令各省带兵大臣、及用兵省分督抚等。凡有关军需动用者。均应核实支销。并颁发款式。令按月开报。乃河南省数年以来。并未将防兵开送。本年八月以来。始据陆续造册送部。内有事在咸丰三四两年。至今始行造报者。该省巡抚藩司、及办理粮台各员。所司何事难保非事后捏饰。为将来冒销地步。著瑛棨查明因何迟延之故。据实覆奏。以凭核办。其办理粮台各员、及历任巡抚藩司。著一并交部分别议处。以儆玩泄而杜冒滥。　　

○以河南汝甯营参将承惠、为广东高州镇总兵官。　　

○以捦获积年巨捻。予河南知县廖庆谋等、升擢有差。　　

○以江北剿贼不力。已革总兵官萧知音、遣戌军台。副将熊廷芳、革职留营效力。　　

○予江南浦口阵亡千总周天顺、把总周天元、周荣升、祭葬世职。　　

○予安徽池州阵亡千总谢如友、祭葬世职加等。安庆阵亡外委周新田、祭葬世职。　　

○赏山东等省戊午科乡试年老诸生赵希圣等二十一人、举人副榜有差。　　

○蠲缓河南祥符、陈留、中牟、郑、荥泽、荥阳、汜水、安阳、汤阴、临漳、林、武安、内黄、汲、新乡、辉、获嘉、淇、延津、滑、浚、封邱、河内、济源、修武、武陟、孟、温、原武、阳武、洛阳、偃师、孟津、固始、息、杞、尉氏、洧川、兰仪、鄢陵、通许、甯陵、鹿邑、虞城、柘城、考城、许、长葛、临颍、商邱、夏邑、永城、睢、五十三州县。被水被旱被扰村庄、新旧额赋有差。　　

○蠲缓湖北沔阳、汉阳、黄陂、黄梅、广济、天门、江陵、公安、石首、监利、松滋、十一州县。被水被旱灾区、新旧额赋。并本年漕粮有差。　　

○蠲缓湖北汉川、荆门、京山、钟祥、嘉鱼、孝感、枝江、罗田、江夏、九州县。被水被旱灾区、新旧额赋有差。　　

○戊午。上御抚辰殿大幄次。赐蒙古王、贝勒、贝子、公、台吉、呼图克图、喇嘛等宴。并赏赉有差。　　

○谕内阁、有凤奏、副将呈请开缺、暂令照常办公等语。四川署督标副将维州协副将张定川、现因旧疾举发。呈请开缺。据该署督奏称、该员熟悉情形。且委造炮位火药等项。均属出力。请俟拣调有人。再令开缺。现当军务需人之际。如果实在得力。原准奏请留任。以资熟手。乃该署督、但称察看精力。尚未衰惫。并未声明年岁若干。且监造火器等项。武职中谅不止该员一人。所奏殊未明晰。著曾望颜秉公察看、该员年岁精力。是否堪资驱策。应否准其开缺之处。奏明请旨。至该员前次制造火药。曾经该督王庆云、声明随时请奖。应否酌予鼓励之处。并著查明办理。　　

○谕军机大臣等、据瑛棨、关保奏、官兵到防日久、疲病居多、请饬直隶陕甘、照数换防、遣撤归伍等语。关保一军、原系邱联恩、伊兴额、统带之兵。随剿日久。致多疲病。惟防剿正当吃紧之时。自未便全行遣撤。因思河南省、本设有南阳、河北两镇。现又添设归德一镇。本省官兵。能否就近抽拨若干。著瑛棨、关保、酌量办理。现在直隶海防紧要。陕甘官兵。调往四川助剿。该二省兵力。恐难抽调更换。关保军营内。如实有受伤老疾各兵、应行遣撤者。著瑛棨、关保、查明人数。咨商恒福、林扬祖、谭延襄、酌量直隶陕甘各营内。能否如数抽调更换。再行照议办理。此项疲病兵丁。撤回后、恐难仍令入伍。自应募补精壮。方可更换。并著恒福、林扬祖、谭廷襄、妥筹核办。瑛棨等、仍当就现有各兵内。加以拣择。除实在疲病各兵遣撤外。其余仍须酌留应用。傥裁汰过多。该二省未必能如数拨补。转致掣肘也。将此由六百里各谕令知之。　　

○以云南永昌协副将福兆、为临元镇总兵官。　　

○调福建建甯镇总兵官侯凤岐、为湖北宜昌镇总兵官。湖北宜昌镇总兵官张得胜、为福建建甯镇总兵官。　　

○以安徽亳州剿捻出力。予知县刘兰馨等、升补加衔有差。　　

○以河南带勇约束不严。摘参将宋庆、顶翎。并撤销保案。　　

○予河南阵亡参领那苏巴图、防御永桂、骁骑校刘得正、守备王喜魁、千总成鹏程、把总王跃龙、外委王之汉等、祭葬世职。　　

○已未。谕内阁、都察院奏、山东文童刘希诰、以在籍主事萧铭卣等、与福山县知县。私添税局。都司王汝忠等、妄拏平民。并将该文童家衣物抢掳。亲属送县拷偪等情。赴该衙门呈控。山东烟台税局滋事一案。前经文煜具奏、业经将福山县知县余梠革职。交文煜提讯。并将署知县陈寿元、交部议处。不协乡评之萧铭卣等、撤去董事。若如所控。是该主事等、显有句通官弁。增税扰民情弊。自应一并查办。在籍主事萧铭卣、举人谢会清、知府衔张健封、孝廉方正杨成林、监生张循典、并署知县陈寿元、都司王汝忠等、把总刘延禄、著一并交文煜、秉公提讯确情。奏明办理。文童刘希诰、该部照例解往备质。　　

○蠲缓江苏句容、长洲、元和、吴、吴江、震泽、常熟、昭文、昆山、新阳、华亭、奉贤、娄、金山、南汇、青浦、江阴、宜兴、荆溪、丹阳、金坛、溧阳、山阳、阜甯、清河、桃源、盐城、高邮、泰、东台、甘泉、兴化、宝应、铜山、丰、沛、萧、砀山、邳、宿迁、睢甯、太仓、镇洋、海、沭阳、赣榆、泰兴、四十七州县。被灾被扰地方、本年额赋。　　

○庚申。孝庄文皇后忌辰。遣官祭昭西陵。　　

○谕内阁、户部奏、请筹款修理衙署一摺。本年十一月间。户部稿库被火。统计延烧拆卸、房屋二百余间。该部为钱粮重地。一切稿案文件。均关紧要。自应速筹修理。以资办公。所需经费银两。著山东等省各督抚、将欠解该部饭银等项。按照单开酌提之数。依限起解。作为修理之用。并准该部先行借动库款。赶紧兴修。俟各省报解到日。即行归款。至此项工程。著工部照例奏请派员、查估承修。　　

○谕军机大臣等、本日据特普钦等奏、俄夷复行拆毁卡房、并豫筹布置各摺片。此次俄夷、因乌鲁苏牡丹卡房被毁后。重行修整。欲令拆移江右。经爱伸泰、面见夷目布色依、开导不允。旋派夷官绰罗呢等四人。带领夷众三十余名。并传集附近居夷。各带器械。将重修卡房。肆行砍毁。特普钦等、以该处并无屯居旗户。非厚集兵力。难与较量。拟将该卡暂移江右霍罗绰地方。与阿敦吉林卡伦接续。可期无误文报。自系一时权宜之计。卡房原在许借该夷地址之内。彼既有所藉口。卡员等一时自属难与争执。惟该夷如此倚众恃强。持械威偪。情形实属凶悍。且左岸屯地。既已被其侵占。恐其得步进步。以次扰及右岸。据爱伸泰、探询通事阿斯拉木幅。有木酋欲往呼伦贝尔附近之英阿达河等处操兵之语。该处系属右岸地方。岂可任夷踪阑入。著特普钦等、即派委妥员、查探明确。如该酋实有往彼之信。必须设法阑阻。仍令屯户居民。作为不依。并力抗拒。以杜其窥伺之谋。至明春该夷、如在吉林地界受亏。回至黑龙江滋扰。即应严行拒守。断难任其凶狡。傥其安静回归。亦不可自我开衅。再特普钦、奏请陛见。现当办理夷务紧要之时。著毋庸来京。将此由四百里谕令知之。　　

○又谕、景淳奏、饬办团练、并招集揽头、分布要隘、绘图贴说呈览一摺。绥芬、乌苏里等处。业经景淳等、招集揽头。发给印照腰牌。分投入山。择要屯劄。并添设台卡十四处。以资侦探。其阿勒楚喀等地方。亦经密办团练。操演西丹。并添造枪炮。制造药铅备用。所筹均尚周密。著即照议办理。苏城一带。向多流民集居。历有年所。自系从前地方官、未能随时驱逐。此次所招揽头。是否即系此项流民。如果乐为我用。自可宽其既往。景淳等、应即查明。据实覆奏。不必回护。其应如何酌给器械、以资捍卫之处。均应豫为筹画。至所称、珲春东岸居住之恰喀扯人等。因被俄夷骚扰来投。恳求接济。现拟派员查明。再行招抚。此项人众。被扰来投。自应妥为抚恤。免为俄夷所用。然或系俄夷指使而来。留之则为心腹之患。亦不可不防。即著景淳等、督饬委员。详加察访。不得稍存大意。如来意果属真诚。其人足资御侮。或即于苏城等处。酌量拨给地亩。俾得前往开垦。设有缓急。亦可助我兵力。其军械火药等、亦应临时筹给以免掣肘。至珲春是否与通沟相近。如与通沟相速。则通沟之众。亦可仿照苏城。一体办理。并著查明具奏。将此由四百里谕令知之。　　

○又谕、曾望颜奏、川省现办军务情形各等语。川省自贼匪分股上窜之后。附省各属州县。均有土匪、乘机窃发。现派文武员弁、分投密捕。该署督自应仍在省城。藉资坐镇。惟土匪本系良民。全在地方官办理得宜。自不致重烦兵力。现在各属土匪蜂起。著责成地方文武。联络绅董。实行团练。密速摉捕。安抚良民。如各该州县中、有庸懦无能。或贪劣不协舆情者。即著从严参办。另委贤能之员。妥为办理。不可稍涉迁就。至前调陕西兵一千名。计已陆续到川。续调甘肃兵一千名。本日据乐斌奏、已饬提督郭相忠统带。兼程前进。不日亦可赶到。此项官兵到川后。仍归该提督管带。以资得力。断不可分拨各处防剿。至令兵将不习。皂升精力就衰。现调总兵占泰、帮同剿办。著曾望颜察看皂升。如难胜督兵重任。即著令郭相忠统带。以资得力。游击张必禄、准其暂行留川。随同剿匪。俟军务完竣。饬回湖北本任。湖南休致副将何胜先、现寓省城。准其由该署督差遣。如果著有劳绩。酌量奖励。所请起用之处。著不准行。将此由六百里谕令知之。　　

