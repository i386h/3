<!-- { "loadSidebar": true } -->
○又谕、何桂清奏、请将淮北乙卯新纲、先行派办额引一摺。现在正阳关虽已肃清。六安尚多余匪。淮北商贩未能一律通行。自应因时制宜。以裕课款。著照所请。所有乙卯纲、淮北额运二十九万六千九百余引。即著查照历办章程。派令各贩认运。将场盐赶运到坝。俟正杂各课。完纳清楚。再运出湖。其溢销之十六万余引。俟河道通行。接续配运。至甲寅以前各残纲、准其暂停。其有力能并运者。仍听其便。以纾商力。　　

○又谕、御史朱文江奏、捐纳司员、应令讲求例案、无庸考试论题一摺。前因御史何兆瀛、请将捐纳司员、考试文理。当经降旨。令各部院堂官、于奏留之先。验其文理。如果能办稿案。即与正途人员一体派差。原以部院行走人员。向来不尽由科甲出身。但须明白稿案。方可造就成材。兹据朱文江奏、闻近日兵部考试司员。系用论题。并未询以本部事件。是徒有考试之名。于各该员之能否当差。仍属无从知悉。定例学习司员。三年期满。本应分别去留。惟在该堂官平时察其才具。能否办事。俟届期满之时自然去取公允。毋庸以考试虚文。徒饰观听。　　

○又谕、御史朱文江奏、交仓糯米、不堪应用。请饬赔补等语。内仓应收白糯米一项。系属供支要需。此次坐派之米四百五十一石。内多发变。不堪兑收。著仓场侍郎、饬令该经纪、赶紧一律赔补。不准丝毫蒂欠。嗣后运送内仓米石务照定例河运章程。先将米豆各样封送查仓御史。以凭核办。至由通州起运之时。务须妥派委员。押解到仓。毋得仅派经纪车户承运。以专责成而杜弊端。　　

○又谕、福兴奏克复东乡县城乘胜进攻金溪一摺。江西东乡县城。被匪占踞。总兵李定太、督带兵勇于八月二十八日。冒雨进攻。直抵城下。于是夜派拨兵勇。四面合围。并于平塘纵火。杜贼窜往抚州之路。逆众惊乱。弃城而逃。官军奋力追剿。当将县城收复。著福兴、即饬李定太乘胜进剿金溪。以孤抚州贼势。其新窜万年等处股匪。并著该将军督率兵勇。迅筹堵剿毋任蔓延。　　

○予湖北黄梅伤亡委参领善福、祭葬世职。领催农齐尔、赏恤如例。　　

○丁酉。谕军机大臣等、官文等奏、请添调吉林黑龙江马队、并开单请调带队各员一摺。本年夏间通谕各路军营。将吉林、黑龙江、马队。分别撤留。原以该二处调出之兵。为数较多。本省未免空虚。历经景淳、奕山、奏明无兵可调。是以各军营有续请添调者。皆未允准。今官文等复请添调。虽为征剿得力起见。而吉林、黑龙江、根本重地。亦不可不筹兼顾。本日已谕知景淳、奕山、酌量各调西丹二三百名。实于无可调拨之中。勉为抽派。此项西丹。恐亦须加训练方能得力。因思荆州驻防旗兵。当较绿营兵丁为得力。都兴阿、熟悉马队。训练自必有方。若能于驻防兵内、挑选精壮。令其随同现有马队。练习技艺。亦可以成劲旅。著官文、都兴阿、知会绵洵、挑选训练。令其随同征剿。以省徵调之烦。其单开各员。已谕知奕山、酌派数员。带领西丹前往。该员等、既皆系得力之员本地亦资差委。不能全数调出。再前谕官文等、派巴扬阿、带马队二百名。步队三百名前赴六安帮同李孟群进攻。此项马队。为数无多。而李孟群待援甚急。谅已遵旨派往矣将此由五百里各谕令知之。　　

○又谕、官文都兴阿奏、请续调吉林、黑龙江、马队、及西丹各数百名。并开单请派带队各员等语。吉林等处马队。调出过多。余应留备本省操防。未便再行调拨。惟官文等、所请挑选西丹三四百名赴楚。系为挑补马队缺额起见。著景淳奕山于该省西丹内。各挑选二三百名。派往湖北军营。至官文等、所开协领察隆额等、三十五员名。据称胆技兼优。自系黑龙江等城得力之员。亦未便全行派往。著奕山于单开各员内。酌拨数员。即令管带西丹、前赴湖北。其吉林派出之西丹。并著景淳拣派得力将领。管带前往。俾资攻剿。原单著钞给奕山阅看。将此由五百里各谕令知之。　　

○予贵州殉难知府。黄培杰妻曹氏等九名口、江西殉难生员胡秉顺、及武生杨绍衍妻钟氏等一百二名口、旌恤如例。　　

○己亥。上御洞明堂。句到新疆、云南、贵州、广东、福建、奉天、情实罪犯。停决新疆绞犯一人。云南斩犯二人。绞犯一人。贵州斩犯一人。奉天斩犯一人。绞犯二人。余四十人、予句。　　

○谕内阁、户部奏、查明内仓掣欠粮石、请饬赔补一摺。此次内仓米豆掣欠。为数过多。必当责令赶紧赔补以重仓储。所有掣欠之粳米七百七十九石零。黑豆二十三石零。白粮一千一百九十二石。均著仓场侍郎、督饬坐粮厅监督。核明应缴价银。勒限两月。责令该经纪等、照数赔缴。不准稍有延宕。　　

○谕军机大臣等、有人奏、闽省擅开烟禁、抽取厘金一摺。据称本年春间。福建省因防剿需费。经升任知府叶永元建议。开禁抽厘。改鸦片之名为洋药。于南台中洲。设厘金总局。每箱装烟土四十颗。每颗抽收洋银一圆。其零碎烟土。每十斤抽银四圆。均由总局、发给照引为凭。准其随处行销。并遍贴告示。称系奏明办理。以致兴贩之徒。敢于通衢开设烟馆。悬挂招牌。诱人吸食。所抽厘金。大半官役分肥。充饷者不及十分之一等语。鸦片烟例禁森严。前有人奏请弛禁。叠经大学士九卿等、议驳在案。该员叶永元等、何得变易名目。擅行抽税。即或因防剿需费。姑为一时权宜之计。亦不应张贴告示。骇人听闻。且妄称奏明。更属荒谬。著王懿德、庆端、查明如有此等情事。即将该员等据实参处。又另片奏、江西逆匪、围扑建甯府城时。有候选教谕蒋蘅、暮夜缒城而出。亲赴四乡。招集乡兵助战。与大军会合。杀贼无算。该教谕旋即积劳病故等语。蒋蘅系升任侍郎王庆云奏保办理团练之员。如果号召乡团。著有劳绩。著王懿德等、查明请恤。原摺片并钞呈告示、均著钞给阅看。将此谕令知之。　　

○又谕、据和春奏、攻剿镇、江逆匪、需用火药火绳等项、请饬直隶、山东、山西、陕西等省拨解等语。现在镇江水陆进剿。正当吃紧之际。需用火药等项甚钜。苏州军需局、制造恐不敷用。自系实在情形。著谭廷襄、崇恩、恒福、曾望颜、各拨火药三万斤。仍按照火药斤数。各配鸟枪子火绳七成。迅即派员、解赴和春军营。以资攻剿。如一时凑不足数。亦著赶紧筹办。源源起解。毋误要需。将此由五百里各谕令知之。　　

○以翰林院侍读学士宜振、侍讲学士李德仪、检讨徐嵩生、署日讲起居注官。　　

○以江南战船逗遛。革总兵官陈世忠职。泊承升顶带。予阵亡外委刘万林、祭葬世职。　　

○命五城煮赈饭厂。自十月始。每厂日加米一石。　　

○以江苏粮价昂贵。筹办采买事宜。免上海运米商船关税。　　

○庚子。谕内阁、庆祺奏、查勘宫殿各工、援案派员、砍办木植一摺。盛京宫殿各工。明年应行兴修。需用柁梁柱木。自应豫为备办著准其循照成案。在边外山场开采。该将军务须遴委妥员。前往核实办运。不准藉端偷砍致滋弊混。所有夫丁工价。著即由盛京户部银库、借支银两。先行垫办。俟砍运完竣。照例造册报销。以昭慎重。　　

○谕军机大臣等、寄谕吉林将军景淳等、奕山等奏、遵旨晓谕俄夷情形一摺。普提雅廷、由天津折回。尚无消息。其会勘乌特河地界一节。据称尚待回国请示伊主。奕山自未便在彼久候。惟界址未经议定。而海兰泡阔吞屯等处。早有搭盖房屋。乌鲁苏木丹卡属西尔根奇海兰通两处左岸。近复添设窝棚。并有火轮船驶出黑河口。至薛尔古左岸停泊之事。夷目央丧枯幅、既故意推诿。木哩斐岳幅、又擅敢驳回文书。肆行无忌。情甚可恶。惟有严加防范。断其接济。禁止沿海打牲人等。贪利容留。私与交易。使其日久无利。或可消占踞之谋。而亦不至骤开边衅。著该将军等、妥筹办理。本日已谕理藩院、咨行萨纳特衙门。查询普提雅廷、于来春何时到黑龙江。以便奕山届期驰往。会勘地界。惟夷情诡诈。反覆多端。且看其回文。有无别生枝节。届时再行相机酌办。将此谕令知之。　　

○又谕、德兴阿等奏、江北兵饷罄尽、请饬江海关、将欠解银两、迅速拨解等语。扬营汰兵减饷。无可再省。万众嗷嗷。若专待三江营厘捐一款。杯水车薪。无济于事。现在上海税务。日有起色。何桂清等、自能不分畛域。兼顾江北。所有江海关、欠解银五万五千两。著何桂清、赵德辙、即饬全数解交德兴阿军营。以资接济。毋稍迟误。此后并著就近源源协拨冀得士饱马腾。南北合力。迅速成功。将此由六百里谕令知之。　　

○盛京将军庆祺等奏、遵旨查勘吉林、与奉天河道、东股既不能通。西股上游、又非产粮之区、请仍照旧办理。得旨。水运不如陆运之便。自应仍旧贯也。　　

○予江北伤亡千总杨殿元、祭葬世职。　　

○辛丑上幸万寿山。　　

○谕内阁、英桂奏、请将追剿迟延、及守御不力各员、分别惩处等语。陕西副将龙泽厚、署南阳府知府何怀珍、追剿迟延。均著摘去顶带。责令随同大兵。将败匪认真剿捕。以赎前愆傥再不知愧奋即著严参惩办。裕州知州李蓉镜、于贼窜所属地方。劄营株守。迨官军奋击获胜。该员辄退至州城。并不派勇接应。西平县知县高庆颐、经该抚、饬令督勇堵御竟敢延不禀复。均属庸懦无能。李蓉镜著即革职。留营效力。高庆颐、著革职暂行留任以观后效。　　

