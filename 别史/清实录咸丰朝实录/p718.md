<!-- { "loadSidebar": true } -->
○谕军机大臣等、罗惇衍等奏、遵旨听督臣议抚、俟夷务平定、请移练勇、防剿西北两江、并片奏西江股匪、窜至封川各等语。罗惇衍等、接奉两次谕旨。已传谕各营。不复进攻。惟该夷淫掠焚烧。依然如故。并欲尽剿东北两路村庄。如果肆意骚扰。自应激励围练。竭力保护。毋令人心解体。至通商虽有定议。而该夷一时、未即将省城交出。著罗惇衍等、先与黄宗汉筹商。将各团分拨西北两江助剿。毋令坐糜兵饷。罗惇衍等、拟将木刻关防夷务二字。改为团练。即著届时改刻。毋庸明降谕旨。至西江股匪。于梧州收复后。窜至封川、开建、德庆、高要、广甯、四会、六县交界地方。贼势蔓延。亟宜赶紧扑灭。何以未据黄宗汉奏报。现在粤省夷务。固应妥为筹办。而西江匪徒、出没无常。系地方紧要事件。该督惟当督饬在事文武。迅速剿捕。并将现办情形。随时具奏。毋得仍蹈前辙。迟延贻误。将此由六百里各密谕知之。　　

○又谕、僧格林沁奏、遵旨筹拨官兵马匹一摺。察哈尔兵丁。既于南方水土不宜。所有胜保军营、需用官兵。著照所请。先将在津屯劄之绥远城马队内。咨令托明阿、匀拨五百名。并令拣选三百名。配用膘壮马匹。先行派员、管带启程。其余二百名。俟领到南苑马匹。再行前进。至僧格林沁、请在南苑捐输马内、挑选八百匹。交绥远城领马官兵管解。分交胜保、伊兴额、两路军营、各四百匹之处。已谕令上驷院、迅速挑选矣。僧格林沁、现已移营赴津。如果兵力不敷。著即奏请调拨。将此谕令知之。　　

○山西太原镇总兵官瑞格、因病解任。以直隶开州协副将田在田、为山西太原镇总兵官。　　

○庚寅。谕内阁、吏部奏、遵议江苏司道各员处分一摺。江苏按察使现任江苏巡抚赵德辙、现署江甯布政使淮海道梁佐中、按察使现任江甯布政使杨能格、丁忧江甯盐巡道萧时馥、休致前署江甯布政使何俊、于咸丰六年。所属溧水等县失守。均有应得处分。惟该员等筹济饷需。赶办军火。整顿团练。功过尚足相抵。所有应得降调处分。均著加恩宽免。　　

○又谕、上年书元、黄赞汤奏、查验剥船、请责令承管州县按岁修整。当经降旨。令山东巡抚、将发商生息银两饬催。除例拨外。添拨积欠银二三万两。以资修费。兹据崇恩奏称、东纲疲累。商力竭蹷。积欠难完。请免添拨等语。东纲连年被灾。商情疲累。自系实在情形。所有添拨积欠银两。著准其暂缓筹办。以示体恤。惟修整剥船。每岁藉资利运。著该抚督饬运司、将每年例拨之款。严催报解。以济修理之用。　　

○又谕、文清、李维翰奏、承修要工、领项不敷、恳请变通办理一摺。在京各项工程。自上年户部奏定章程。均照原估全数。给发官票一半。其一半每两折给制钱二千。历经遵办。并无例外增加。此次该侍郎等承修顺天贡院房座号舍等工、辄以物料昂贵为词。请将一半官票。每两改给制钱二千。殊不足以昭画一。且京城工作尚多。必至纷纷效尤。漫无限制。此项工程。仍著文清等、督饬司员、撙节动用。核实办理。毋得妄议增加。致滋浮冒。所请著不准行。　　

○谕军机大臣等前谕何桂清、派臬司薛焕、与各夷清查历年夷税。俟桂良等到后。再行核办。兹据何桂清奏称、薛焕密禀、上海历年徵收税数、有册可稽。其余各口。非常驻香港之夷酋。不知底细。其由天津折回上海各酋。非经管税务之人。未必遵赴各口。清查回报。该督已札饬该臬司、督同委员与该夷领事。先将零星细款。分晰进口出口。比较旧例。逐条查议。汇造草册。俟钦差到后。即可会商定议等语。各口夷税。既不便令该夷前往清查。致生疑虑。自可先将零星细款逐条查议。以为羁縻之计。现在明善等、已于十一日出京。桂良、花沙纳、定于十九日启程。该督惟当饬令薛焕、晓谕夷酋。令其静候钦差。会同商办。不但勿令北驶。并不可令其驶往他处。致有稽延。其如何办理之法。仍俟桂良等到苏与该督妥筹可也。将此由六百里密谕知之。　　

○又谕、恩庆奏、里塘夷匪滋事、土司喇嘛、挟愤撤站、现筹安抚一摺。里塘喇嘛、因争充副堪布一缺。纠约夷众抢掠。本与台站无涉。该土司喇嘛、何得遽行撤站。以至道途梗阻。现经王庆云、叠次派员、前往开导。自当令其迅速安站。以弭衅端。惟该处距川较远。王庆云所派委员。仍当听候恩庆调度。先宜剀切晓谕。总以疏通道路。无误行程为要。该土司喇嘛、如敢抗拒不遵。再行调拨官兵。以资弹压。未可遽示兵威。以致激成事变。将此由五百里各谕令知之。　　

○补铸直隶栾城、隆平、献、三县知县印信。从前任总督谭廷襄请也。　　

○以湖北绅民团练出力。永广汉川县文武学额各二名。　　

○辛卯。谕内阁、瑞麟奏、请截留铜斤、鼓铸炮位等语。通州铸炮局、需用铜斤。所有浙江运至天津之洋铜九万余斤。著准其全行截留。以济要需。　　

○壬辰。谕内阁、周天受奏、浙江军务、将次完竣、拟即带兵前往福建助剿等语。署福建漳州镇总兵周天受、著加恩赏还提督衔。即著驰往福建。与周天培、饶廷选、张腾蛟等、分路进剿。俟前任侍郎曾国藩到后。即归曾国藩调度。　　

○又谕、载垣等奏、军营挑补炮手、恐有情弊、请旨饬查一摺。据称镶白旗汉军三两炮手出缺。察哈尔都统西淩阿、不挑本旗应补之人。另将镶黄旗炮手李雯挑补。其李雯所出二两炮手之缺。又不于炮手子弟内挑补。竟以闲散宝荣挑补。均与定例不符。嗣经载垣等、节次咨驳。据西淩阿覆称、以李雯演炮有准。宝荣熟习演炮为祠。及行查该旗。宝荣实并未学习炮手。情节显属不符。且出缺后指名调取到营。即行挑补。尤属可疑。著西淩阿明白回奏。　　

○又谕、文彩奏、剥船亏短米石、请将经纪、船户、并交刑部审讯一摺。海运剥船。亏短米石。前经降旨。令李菡查明船户经纪。一并送交刑部审讯。当据李菡覆奏、将船户十四名。请交刑部。其经记则称讯未舞弊。应毋庸议。经纪承运承交。是其专责。船户皆归查察。既有偷漏。该经纪即难辞咎。况津通运米。向有句串勒索等弊。该侍郎所称、讯未舞弊之处。著再行明白回奏。　　

○又谕、文彩奏、运通亏短米石、请仍令经纪赔交五成一摺。通州剥船。亏短米石。前经验米大臣、会同仓场侍郎奏定。责令剥船经纪。各赔五成。原以重仓储而防弊窦。本年海运未到以前。该侍郎等、即请将经纪应赔之项。减去三成。实与奏定章程不符。所有本年运通亏短米石。著仍照上届除剥船应赔一半、照数追缴外。其余一半。仍著经纪赔缴。以专责成。　　

○谕军机大臣等、前因张芾、奏参周天受等、带兵有迁延滋扰各情。当将该总兵革去提督衔。毋庸总统浙江军务。谕和春、何桂清、确切查办。嗣据晏端书奏、周天受被参各款。传闻异词。惟在金华汤溪。实有兵民互斗之事。念其叠次收复各城。降旨俟全浙肃清著和春据实保奏。本日据该总兵奏、添兵入闽助剿。俟龙泉克复。即亲督各军。进攻浦城。此次周天受督兵。著有劳绩。业经降旨赏还提督衔。饬令带兵援闽。俟曾国藩到闽后。归该侍郎调度矣。至张芾所参、周天受前在全旺余岭等处。是否疏于堵剿及诬杀金华乡团。于杨国正庸懦失机有无袒护。并田应科等、在开化肆扰。贼至即溃各情。仍著和春、何桂清查明。据实具奏。毋稍容隐。将此由六百里各谕令知之。　　

○癸巳。谕内阁、和春奏、金陵水陆官军、连日攻捣贼营获胜、并上游水师、埽荡逆垒情形一摺。金陵长围筑成。贼匪情急思逞。水营官军。先后在双牐口等处江面击沈来往贼船六只。夺获二十余只。毙贼无算。贼复于寿德洲、潜筑营垒并调集逆党。分守太平神策各门。和春派总兵李若珠等、会督水陆官兵并进。焚毁贼卡四座。逆匪群向下关遁去。七月初八日。贼众大股、欲扑长围。张国梁、即传令南北各营。分攻太平金川各门。歼毙黄衣贼酋二名。势遂大溃。其上游李德麟师船、于六月十一日。进剿泥＜氵义＞河贼巢。将逆垒二座。木卡四座全行踏毁。斩馘二百余级。生擒伪检点等四十三名。讯明正法。逆贼经此次痛剿。势已穷蹙。仍著和春、督饬水陆镇将、迅速攻克。尽歼丑类。毋稍稽延。　　

○又谕、和春奏、浙江军务平定、请旨可否毋庸赴浙等语。浙江被陷郡县。现经周天受等、督兵先后克复。全境渐就肃清。和春著毋庸前赴浙江。总兵李定太、前令帮办和春军务。此时与周天受等、会剿窜闽各匪。著统归曾国藩调度。曾国藩未到以前。即归庆端调度。　　

○又谕、官文奏、抚臣丁忧、据请代奏、并以军务紧要、请照军营例、改为署理各等语。湖北巡抚胡林翼、自邀＜闲＞任以来。时阅四载。于吏治兵事。均能实力讲求。现虽合境肃清。而大军水陆东下。进止机宜。尚待调度。筹备饷糈。亦关紧要。该抚现丁母忧。著照军营例、穿孝百日。加恩赏银四百两。即由湖北藩库给发。俾经理丧事。所有湖北巡抚印务。著官文暂行兼署。胡林翼俟百日后。仍著署理巡抚如扶柩回籍。再行赏假两个月俟军务完竣准其补行终制。以遂其孝思。　　

○以办理四川川东团练出力。赏在籍翰林院编修张正椿等、升叙有差。　　

○予金陵阵亡外委陈荣标周永顺、祭葬世职。　　

○甲午。谕内阁、耆龄奏查明误报殉难人员、请饬更正等语。前据江西巡抚文俊奏称、贼窜义甯州白沙岭地方。生员丁籋云、打仗阵亡。并据侍郎曾国藩等奏、吉安府城失守。庐陵县训导吴襟浩、在城殉难。均经降旨。饬部议恤。兹据耆龄、查明白沙岭剿贼阵亡系生员丁桂林、误报丁籋云。训导吴襟浩、先经赴乡劝办团练。府城失守时、并未殉难。该二员前请议恤之案。著一并撤销。生员丁桂林、著交部照例议恤。至吴襟浩委办团练当府城被围。未能设法救援。著即革职。以示惩儆。　　

○谕军机大臣等、载华等奏、松树虫生、捕拏渐就减少一摺。陵寝重地。培植树株。倍宜慎重。本年五月以来。雨泽稀少。以致围墙以内松树生虫。虽经载华等、拣派员弁。督饬兵役、实力捕捉。日来渐见减少。但恐遗孽未净。仍复滋生。著严饬兵役、认真捕拏。务令埽除净尽。不得稍有疏懈。其被啮树株。虽雨后萌牙。青葱如旧。究竟损伤若干。并著查明具奏。将此谕令知之。　　

○乙未。颁福建泉州府关帝庙御书匾额、曰乾坤正气。　　

○以都察院左都御史瑞常、充经筵讲官。礼部右侍郎文祥、刑部左侍郎灵桂、内阁学士双福、署经筵讲官。　　

