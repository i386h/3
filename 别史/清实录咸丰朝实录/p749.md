<!-- { "loadSidebar": true } -->
○谕军机大臣等、昨据和春奏、邓绍良大营被围。当谕令周天培、已抵甯国。即饬悉力应援。本日据胡兴仁奏、探闻邓绍良、于本月十二日接仗阵亡等语。览奏实深愤懑。甯国为江浙门户。邓绍良一军。既已败溃。恐朱承先、冯日坤等兵勇。不敷堵剿。周天培谅已驰抵甯国。如果邓绍良阵亡属实。著和春等一面驰奏。一面传旨将周天培署理浙江提督。令其督办甯国军务。迅将此股逆匪。痛加剿洗。毋令蔓延。邓绍良阵亡情形。俟奏到时。再行降旨赐恤。甯国郡城。是否尚保无虞。著该大臣等、迅速拨兵救援。将此由六百里谕令知之。　　

○又谕、德兴阿奏、拟俟筑定营垒、移攻六合、及缕陈需饷情形各等语。已寄谕英桂、照旧按月筹拨银三万两。解赴江北军营。并准该大臣所请。谕令何桂清、将江北各属本年漕粮变价。同应徵漕项银两。一并照旧充饷。并设法筹济军饷矣。六合增营之地。经该大臣亲往察看。此时朱承先、周天培各军。均因甯国紧要。不能移动。即著就所募新勇。并现有兵力。迅速拔营前进。督饬成明等、共捣六合。若俟营垒筑定。始行进兵。稽延时日。徒误事机。德兴阿等、偾军失利。不加严谴。正望其建功赎罪。傥再节节耽延。岂能当此重咎耶。将此由六百里谕令知之。　　

○又谕、德兴阿奏、留防江北兵勇。计需月饷甚多。及请将漕粮变价。解充军饷等语。江南留防江北兵勇二千六百余名。按照南岸饷数发给。计江北粮台月饷须添万余两之多。实恐不敷支应。著何桂清设法筹款接济。其本年江北各属漕粮。并著该督按照旧章变价。同应徵漕项银两。一并解归江北粮台充饷免拨他用。以济要需。将此由六百里谕令知之。　　

○又谕、袁甲三奏、通筹剿匪全局、请饬东豫合力会剿一摺。张宫等逆。聚踞怀凤、以达蒙亳。横亘千余里。遍地贼圩。来往自由。四路可通。袁甲三所统兵勇。本不甚多。加以留防各处。愈分愈单。豫东两省。虽各有防兵。而零星分布。无险可扼。现在剿捻各军。东驰西应。奔命不遑。不过应敌之兵。不能制贼死命。一经纷窜。兵力又为牵掣。于剿务全局。仍无把握。崇恩已派济东道黄良楷、督办曹济一带防堵。恒福已调拨兵勇。责成邱联恩扼要防守。筹防之地。距贼巢不过数十里及百余里不等。若能同时并进。偪近贼圩。必可得手。著恒福集成兵勇七八千人。统交邱联恩、格绷额等、督带。力图埽荡。昨据崇恩奏、贼窥济甯。已亲带兵勇。由济甯西南一带。相机剿办。前奏金乡等处匪徒。业经击退。何以又复北趋。是否有土匪从中句结。以致逆焰复张。著崇恩于防边兵勇内。照豫省之数筹拨。添派武职大员。会同黄良楷统带。由郓钜一带。节节进偪。所有东豫兵勇。均著进至永亳一带。与袁甲三合捣贼圩。以期埽穴捦渠。共殄丑类。第兵勇出境会剿。而本境亦不得不严加防守。仍须各就地方情形。斟酌办理。其吉林等处马队官兵。路过山东。暂准崇恩截留调遣。俟追剿出境。即归袁甲三军营。毋得久留。将此由六百里各谕令知之。　　

○又谕、本日据袁甲三奏、北窜股匪。经官兵追剿获胜。并通筹剿匪全局。请饬山东河南兵勇。趁此得力马队。迅速会剿各一摺。此窜股匪。乘虚奔突。因知东北一带各乡团。布置严防。绕窜东境之金嘉一路。昨据崇恩奏、捻逆苏添幅等、阑入东境。蔓延郓钜一带。窥伺济甯。已谕令催提关保一军。暂留调遣。如捻氛已远。即饬赴袁甲三军营。勿令久稽。现在捻势狓猖。济甯为东境要冲。尤宜力杜其北窜之路。著袁甲三先就现有兵勇。扼要截击。勿令蔓延东省。所有河南山东兵勇。本日已谕知恒福、崇恩、各就本境防兵派员统带。以剿为防。不得区分畛域。致令贼势蔓延。著袁甲三、即会同河南山东各抚派出各军。并力进剿。迅速埽荡贼圩。捣其巢穴。以保北路完善之区。将此由六百里谕令知之。　　

○又谕、本日据德兴阿奏、江北粮台。每月山西协济银三万两。历经如数解给。兵饷得以不致缺乏。乃近来两次。每月祇解银一万二千两。当此兵勇进剿。支发紧要倍常。设有缺误。所关非细。自系实在情形。英桂到任以来。于各省军饷应解之款。自应竭力筹济。著照旧将山西省每月协济江北军饷银三万两。按月如数筹解江北粮台。毋误要需。将此由五百里谕令知之。　　

○戊戌。上诣寿安宫西所、问如皇贵太妃安。　　

○谕内阁、前据胡兴仁奏、官卷中额不敷。请于广额内加中一名。当交礼部察核具奏。兹据奏称、该抚所请核与例意不符等语。浙江省本科应试官生。仅止二十五名。以每二十名取中一名核计。其零数尚不及半。所缺之额。例应以民卷补中。且该省所加中额五名。均系永远定额。若拨入官卷加中。恐此后相沿。竟为官卷定额。殊觉过优。傥各省纷纷援案声请。不足以示限制。惟浙江省现已揭晓。如已由官卷加中。其中式举人。著毋庸扣除。嗣后不得援以为例。此后捐输军饷。加广中额省分。亦不得援照办理。所有违例奏请之浙江巡抚胡兴仁并该省正考官宝鋆、副考官马佩瑶、均著交部议处。　　

○己亥。谕军机大臣等、朕闻张亮基初抵云南。驻兵曲靖。连次剿办回匪。屡获胜仗。回众颇知畏惧。嗣因吴振棫、误信回人之言。坚请该抚进省。张亮基遂撤曲靖之兵。轻骑赴任。甫经抵省。回匪即将张亮基之侄杀害。迨张亮基入城后。回人四处看守。出入均难自主。一切文报。均须回人拆看。始能发递。该回匪等、复于省城之外。筑一小城抽税。所收税银。半月归官。半月归回人自用。以致居民迁徙。商贾裹足。省城贸易铺户。尽属回人。米粮食物。价加数倍。此等情形。虽系传闻未确。而吴振棫等、本日六百里奏报。并未叙及张亮基之侄被害一事。恐其受制于回人。不便入奏。此时若令张亮基查奏。亦恐事机漏洩。转致生变。著王庆云即选派精细干员。改装易服。前往云南省城。面见张亮基。密访确情。据实具奏。如果此事属实。则张亮基等、已有不能施展之势。惟有仍借川省兵力。以为援应。或以助剿迤西为名。酌派川兵。驻劄宣威曲靖等处。俾张亮基等缓急有恃。庶可渐有转机。并著王庆云一面驰奏。一面斟酌妥办。毋致贻误。将此由五百里谕令知之。　　

○又谕、景淳等奏、遵拨官兵、分赴安徽军营、及天津防所、请拨给马匹以备乘骑各一摺。安徽军营内。吉林官兵。间多伤病。现经景淳等、挑派官兵西丹共二百二十二名。前赴安徽军营。补足缺额。并派委官员管带同往。于十二月初一日启程。其天津海口添调之吉林官兵。并据景淳等奏称已挑派一千名。遴员管带。分起于十二月二十八等日启程。著玉明、侍顺、于大淩河牧群内。挑选膘壮马匹。俟安徽天津所调官兵行抵该处。按照人数。宽为筹备。发给乘骑。以利遄行。该将军等、务须先期豫备。毋致临时短缺贻误。将此谕令知之。　　

○云贵总督吴振棫、因病解任。以云南巡抚张亮基、为总督。按察使徐之铭、为巡抚。粮储道姚锡华、为按察使。　　

○以江南蒋坝浮山等处扼剿窜匪出力。赏道员朱善张、副将鹤龄、都司德兴、巴图鲁名号。知府梁宝森、知州顾思尧、周力城等、花翎。知州沈家葆等、蓝翎。道员赫特赫讷等、升叙加衔有差。　　

○颁江南武家墩都天庙、御书扁额曰显忠佑顺。显王庙、御书扁额曰毅烈绥疆。蒋坝耿公庙、御书扁额曰宣武靖寇。　　

○蠲缓伊犁惠远城被水被旱灾区、额赋有差。　　

○庚子。谕内阁、潘曾莹奏、平龄案内、牵涉伊子、自请严议一摺。据称平龄案内。程炳采、供称潘曾莹之子潘祖同。有代送条子之事。潘曾莹严诘伊子属实。翰林院庶吉士潘祖同、著即革职归案办理。潘曾莹著改为交部议处。　　

○又谕、曾望颜奏、遵旨审明捕蝗办理乖谬之知县加等定拟一摺。陕西已革蓝田县知县李梦荷。于境内蝗蝻。督捕迟延。并枷责卖蝗乡民。已属任性滥刑。且将委员禀件。私行扣留。又捏词妄讦。种种荒谬。殊出情理之外。兹据该抚奏称遵旨严讯。定拟具奏。亟应严加惩办。以昭炯戒。李梦荷、著从重发往军台。效力赎罪。　　

○谕军机大臣等、有人奏、风闻广东府县、性情贪暴、声名狼籍、请严饬查办一摺。据称署肇庆府知府史朴。平素陵侮长吏。鱼肉缙绅。并劝捐勒索。纳贿不办枉杀之案。所带兵勇。浮开侵冒。又闻警告病。种种取巧。候补知府沈葆颐。奉委防夷。规避往佛山劝捐。又讹索殷富之家。将绅士李姓等羁押勒捐。并将捐银三万余两之当商。止给所捐一半奖叙。顺德县知县李润。因传捐生未至。锁其家属。纵容门丁积赃私捐职官等弊。并与前江村司巡检沈骏选、贿赂公行。沈骏选又不给巡船口粮。私吞入橐。候补知县朱用孚。系长随之子。朦捐佐杂。于劝捐受赃数万。并与把总苏海、偷卖丝茶等物。屯积洋米。居奇抑勒。升用知府寿祺。前在番禺县任内。多讳盗为窃。养痈贻患。又知县华廷杰。程承训。皆以掊克为能。陵虐绅民。署连州知州张崇恪。复有隐匿军饷、激变壮勇情事。府县皆亲民之官。似此贪暴横行。实属目无法纪。大为地方之害著黄宗汉、按照所奏各款。逐一访查。从严参办。无稍徇隐。原摺著钞给阅看。将此由四百里谕令知之。　　

○又谕、前因胡兴仁奏、探闻邓绍良、于十二日接仗阵亡。谕令和春等。如周天培已抵甯国。邓绍良阵亡属实。传旨将周天培署理浙江提督。令其督办甯国军务。本日据和春奏、邓绍良与戴文英先后阵亡。现筹堵御甯郡。暨高淳等处布置情形。已降旨将该提镇从优议恤矣。该大臣因甯防紧要。另片奏请以郑魁士补授浙江提督。即责令督办皖南军务。该总兵骽疾渐愈。曾在甯郡会办防剿。深为军民悦服。若派令督办。自能得力。周天培一军。现留高淳驻劄。该处亦有腹地扼要之区。该大臣等接奉廷寄。曾否传旨将周天培署理浙江提督。如尚未宣露。即著迅速驰奏。候旨将郑魁士简放浙江提督。并令在甯国接办军务。其寿春镇并通永镇总兵两缺。统俟奏到时。降旨简放。至溧水东坝等处。均为苏常门户。并著该大臣等、督饬防守之镇将等、加意堵御。毋稍大意。将此由六百里谕令知之。　　

○予安徽甯国阵亡提督邓绍良、祭葬世职。建立专祠。谥忠武。总兵官戴文英、祭葬世职。建立专祠。　　

○豁免山东临清州殉难知州张积功家属应赔被劫库存银两。　　

