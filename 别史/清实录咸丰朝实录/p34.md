<!-- { "loadSidebar": true } -->
英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

道光三十年。庚戌。冬十月。己未朔享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝和睿皇后暂安寝殿。　　

○遣官祭宣宗成皇帝暂安寝殿。　　

○遣官祭孝穆成皇后。孝慎成皇后、孝全成皇后、陵寝。　　

○遣官祭孝德皇后殡宫。　　

○遣官祭端慧皇太子园寝。　　

○诣钟粹宫、问皇贵太妃安。　　

○颁咸丰元年时宪书。　　

○试中式武举江培筠等五十二名于太和殿前。　　

○谕内阁、穆腾额等奏、由西藏所属地方访有应得哲布尊丹巴呼图克图呼毕勒罕、聪慧幼童。请旨归入金瓶签掣等语。哲布尊丹巴呼图克图、涅槃已及二载。兹据穆腾额等奏称、访得聪慧异常、英灵夙著、幼童二名。实属祥瑞之事。览奏实深欣慰。著班禅额尔德尼来藏。会同驻藏办事大臣、达赖喇嘛、及伊弟子达喇嘛罗布桑巴勒卓尔等将此二童之名。归入金瓶。敬谨唪经。以便定掣呼毕勒罕。　　

○改铸山西忻州知州。印信从巡抚兆那苏图请也。　　

○以缉捕认真。予奉天协领海明等议叙。　　

○以山东历城等属本年麦收歉薄。改徵粟米。　　

○庚申。上奉皇贵太妃、居寿康宫。诣前殿拈香。后殿皇贵太妃前行礼。侍午膳　　

○御紫光阁、阅中式武举马步射。　　

○谕内阁、兆那苏图奏、被水地方情形等语。山西萨拉齐厅属、二道河等滨河三十五村。七八月间河水涨发堤坝田庐。闲有冲决被淹处所著该抚委员速往查勘。奏明办理。　　

○谕军机大臣等、裕泰奏选派官兵、拣员带赴粤西一摺。据称粤西盗匪。分股滋扰。湖南永州宝庆等府属。多与毗连。现有零匪窜入永明县境抢扰等语。匪徒扰及邻境。必应防其蔓延。著裕泰、骆秉章、严饬地方员弁。务于界连要隘处所。并力截拏。认真防堵。切不可因偶有歼捦。稍存大意。是为至要。将此谕令知之。　　

○署江西巡抚陆元烺奏、雨水粮价情形。得旨。认真查勘。再行具奏。　　

○旌表守正被戕广东花县民黄李寿妻吴氏。　　

○辛酉。上诣寿康宫。问皇贵太妃安。　　

○御箭亭、阅中式武举技勇。　　

○谕内阁、御史富兴阿奏陈一摺。军报发递。自应加意严密。著兵部查照旧例。慎重加封。传知各省有驿地方。谨慎接递。毋得稍有磨损。以致拆动滋弊。如查有何处损湿。及有拆动形迹。一面加封递往前途。一面禀请该管上司查办。毋稍玩忽。至所陈军务改用清文。事涉纷更。著毋庸议。　　

○谕军机大臣等、有人奏、热河朝阳县民。公立太平社。帮同地方官捕盗。甚为得力。有匪徒江陇海等、聚众阻止。并呈控社长。捕务遂废。该匪徒等结党抢劫。拒捕伤差。并有大王名号等语。热河地接蒙藩。旗民杂处。岂容奸宄溷迹。肆行无忌。若不严拏重惩。必致酿成巨案。著讷尔经额、惟勤、按照摺内所开匪徒各姓名。饬属严密访拏。从重惩办。以靖凶顽而安善良。至太平社应否仍照旧章办理。及社长有无侵公情事。著惟勤就近查明具奏。原摺著钞给阅看。将此各谕令知之。　　

○又谕、有人奏、江苏省盗风日炽。始而在乡镇抢掠铺户。近则公然在城内行劫。统计三月之中。一里之内被劫者六起。地方官置之不问等语。若如所奏。省城内盗贼公行。劫案叠出。该地方官弁、所司何事。乃竟未破一案。未获一犯。捕务废弛已极。著陆建瀛、傅绳勋。按照原奏各案。严饬所属。认真缉拏。务期赃盗悉获。按律惩办。以靖闾阎。傥地方员弁、始终玩忽。不知振作。即著指名严参。毋稍瞻徇。原片著钞给阅看。将此谕令知之。　　

○命兵部尚书裕诚、都察院左都御史花沙纳、季芝昌、户部左侍郎翁心存、镶黄旗蒙古副都统达洪阿、正蓝旗蒙古副都统巴雅尔、在紫禁城骑马。　　

○命陕甘总督琦善、拨银三千三百两有奇。解赴和阗。七万七千六百两有奇。解赴喀什噶尔英吉沙尔。备咸丰二年经费。　　

○壬戌。上御乾清宫。引见中式武举。亲定甲乙。赐一甲彭阳春、岳汝忠、二人。武进士及第。二甲王三锡等六人。武进士出身。三甲毓恩等四十四人。同武进士出身。　　

○谕军机大臣等、广西盗匪肆行。前已授林则徐为钦差大臣。并续经降旨、饬催迅速前进。兹据徐广缙驰奏、盗匪又复阑入迁江县城。拒伤员弁旋即退窜等语。数月之间。连劫县城。狓猖已极。实堪发指。现已谕令徐广缙、郑祖琛、向荣等、各督饬文武员弁。确探贼踪。实力追剿。并令程矞采、乔用迁等、各饬前调官兵。星驰赴粤。合力兜拏。林则徐此时计已启程在途。接奉此旨。著即兼程驰抵该省。乘此大兵云集。会同郑祖琛、向荣、张必禄等、激励将士。一鼓歼除。以慰朕望。毋稍迟误。原摺著钞给阅看。将此由四百里谕令知之。　　

○又谕、徐广缙驰奏、盗匪阑入迁江县城滋扰、现饬严地追剿一摺。广西盗匪充斥。数月以来。据报窜入厅州县城。拒伤官弁。肆行劫掠。迨经追捕。又复饱扬。虽据称贼众兵单亦何至官兵束手。任听抢劫各城。各入无人之境耶。此时向荣早已驰抵广西。现复降旨、饬催林则徐兼程驰往督办。前调湖南之弁兵。业据裕泰奏称、调拨前进。续调之贵州云南弁兵。亦经严催迅速。赴粤。当可陆续到齐。著郑祖琛、向荣张必禄、会同悉心筹画。督饬文武员弁。确探贼踪。实力追剿。该抚身膺疆寄。业因办理迁延。以致盗风日炽。宜如何殚竭心力。稍赎前愆。该提督系朕特简。畀以重任。张必禄亦久历戎行。尤当激励将士。一鼓歼除。断不准因林则徐暂时未到。稍形委卸。将此由四百里谕令知之。　　

○又谕、广西逆匪连窜数城。叠据徐广缙、郑祖琛等、驰奏情形。已屡经降旨、交该督抚等妥筹迅剿矣。兹复据奏、盗匪拥入迁江县城肆劫。将该县及委员等拒伤。旋即退窜等语。与郑祖琛前奏略同。该匪等肆行劫掠。实堪发指。亟应厚集兵力。以期克日歼除。现已降旨、分别饬令郑祖琛、向荣督饬兵勇。及时追剿。林则徐、兼程赴粤。并令程矞采、乔用迁等、选派将弁。迅将前调云贵官兵各二千名。管带驰往。指日大兵云集。林则徐。张必禄计将先后驰抵军营。惟兵贵神速。现在贼势狓猖已极林则徐未到以前。不可令在事文武稍存观望。徐广缙务须通筹全局。随时知照郑祖琛、向荣、督饬员弁。防剿兼施。既不可听其分据属境。尤不可任其窜入邻封。总期截拏兜捕。俾免蔓延。方为万全之计。将此由四百里谕令知之。　　

○又谕、寄谕云贵总督程矞采等、广西贼势狓猖。亟应厚集兵力。克日歼除。所有前调贵州官兵二千名。该抚想已拣派将弁。督带启程。其续调云南官兵二千名。该督等务即札饬镇将、管带启程。星夜前往。以期会合兜拏。至各该省与粤西连界之区。仍相度地势。于各路要隘处所。一体严防。毋致稍有疏失。是为至要。将此由四百里各谕令知之。　　

○癸亥睿亲王仁寿等奏、遵旨将慕陵平台等工拆卸。恭遇东配殿致祭时。拟于阶下搭黄布棚、陈设供品。报可。　　

○甲子。上诣奉先殿寿皇殿行礼。　　

○诣关帝庙拈香。　　

○谕内阁、讷尔经额奏、永定河缺口合龙一摺。另片请酌保出力各员等语。本年永定河北七工漫口。现经挑穵引河。补筑长堤。克日合龙。全河复归正道。此项工程。著免其造册报销。所有在工各员。著择其尤为出力、及捐数较多者。酌量保奏。候朕施恩。毋稍冒滥。　　

○谕军机大臣等、哈勒吉那奏、琦善带领官兵。将海兰插帐雍沙番子。歼毙净尽。夺获牲畜。击打番帐一摺。据称该番等系奏明今岁应回玉树原牧。现在海兰地方住牧。其平素有无为匪。未据营员禀报。何以琦善带兵。辄将该番等歼毙净尽。该大臣据禀陈奏情节。是否确实。著哈勒吉那、迅速查明。并饬令该管之郡王等、详细确查。据实具奏。以凭核办。将此谕令知之。　　

○又谕、朕闻琦善带兵出巡。将海兰地方住牧番子。歼毙净尽。并夺获牛羊马匹三千有余。击打该番帐房一百余顶。该番等何时住牧海兰地方。共有若干户。保以未归原牧。该督因何将其歼毙净尽。著琦善据实迅速明白回奏。毋许稍有隐饰含混。将此谕令知之。　　

○缓徵山东济甯、平原、新城、临邑、邹平、阳信、乐陵、商河、海丰、沾化、鱼台历城、章邱、济阳、长山、齐河、禹城、齐东、惠民、滋阳、邹、单、金乡、嘉祥、朝城、滨、蒲台、利津、阳谷、寿张范、莘、聊城、冠、茌平、恩、馆陶、清平、邱、临胊、陵、德、汶上、钜野、郓城、濮、观城、定陶、四十八州县。并德州、东昌、临清、济甯、四卫。被水被旱地亩、新旧额赋有差。　　

○己丑。上诣寿安宫西所、问如皇贵太妃安。　　

○诣寿康中。问皇贵太妃安。　　

○谕内谕、刑部奏、回民滋扰税局、现获各犯、并未在场等语。密云所属穆家峪地方税局。有贩羊回民滋扰。当经降旨、饬拏人犯送部。兹据讯供贩羊之人。皆散在天津、保定、河间等处。著将现获案犯。解交直隶总督。委员前赴该处严密访拏。悉数弋获。按律惩办。以重税务而肃法纪。　　

○守护西陵镇国公永康等奏、宣宗成皇帝梓宫、于慕陵飨殿安奉。恭遇东配殿致祭时。拟将隆恩门中门右门敬闭。承祭官敬依隆恩门左门边框出入。不得经由正路。庶于吉礼丧仪。两不相违。请下部议。得旨。原应如是。毋庸再议。礼部知道。　　

○丙寅。谕内阁、现在实录馆纂辑稿本。渐次成书。杜受田专司勘办。著毋庸赴刑部办事。　　

