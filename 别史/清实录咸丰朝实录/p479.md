<!-- { "loadSidebar": true } -->
○谕军机大臣等、本日据官文奏、贼踪不致西窜。荆州地方安堵。又据英桂奏、贼复窜偪德安。河南边防吃紧各一摺。该逆自小河溪、窜回武汉。本未大受惩创。其去而复来。固在意计之中。英桂所称三月二十八日。刘富成等、接仗失利。退至平林市地方。事在官文发报以后。此时江北情形。不得谓贼锋稍挫。杨霈退劄随州。其始意原为援应襄阳。今扎拉芬、已抵樊城。与襄阳一江之隔。所带陕兵。即可由彼直下。而杨霈逗遛枣阳。日久未据奏报军情。观其咨会官文、英桂、之语。总欲俟北兵全到。方图下击。是坐拥多兵。徘徊于随州枣阳之间。迹似居中调度。实则进退无据。前此奏报收复德安。不过摭拾各属禀报之词。均于大股贼匪无涉。此后贼回汉口。复窜应山。均未迅速入奏。岂江北一带。遂可安然坐镇耶。现在常亮、所带马队。早抵南阳。计日当可与扎拉芬会合。扎拉芬、后起官兵。想亦陆续赶到。即著该将军整队前进。与杨霈合兵下击。不得任令杨霈藉口耽延。孔广顺所带步队。到信阳者已有两起。英桂拟令径赴德安。毋庸绕道随州。所见甚是。杨霈若仍在随州坐待北兵。是故为纡折之计。置江北大局于不顾。自问当得何罪。荆州现在虽尚安堵。兵力仍形单薄。逆匪诡谲异常。难保不尚图窥伺。官文但当妥为防御。力保荆郡。宜昌匪徒。尤当设法肃清。以通川兵川饷入楚之路。所需饷银。现在川陕两省。均有续报启程之款。著官文专弁催提到楚。与杨霈军营、通融分用。杨霈何日由随州进兵。扎拉芬何时与杨霈会合。均著速行驰奏。南岸武昌一带。据英桂探报、连日均有胜仗。而官文奏报常恩到荆州。并未述及。是否确有捷音。亦著迅速探明奏报。将此由六百里加紧各谕令知之。　　

○又谕、劳崇光、惠庆奏、酌保出力官绅兵练等各摺片。均已明降谕旨。分别办理矣。广西省土匪蜂起。四处蔓延。即如劳崇光等、本日所奏永福、永甯、阳朔、临桂、荔浦等处。均被匪扰。恭城游匪。攻陷富川。兴平股匪。并敢直扑省城。虽经官兵团练。先后剿捕。或歼毙首逆。或登时击退。而此剿彼窜。并未能尽绝根株。著劳崇光、惠庆、督饬各该地方官。并带兵员弁。将败窜零匪。实力摉除。毋得稍留余孽。至广东、湖南、交界处所。如有匪徒滋事。即知会该两省文武。协同剿捕。毋任彼此句结。致办理愈难措手。张敬修、现经带兵进攻肇庆。并著督饬兵练。相机接应。勿令孤军深入。致有疏失。将此由四百里谕令知之。　　

○又谕、英桂奏、楚北逆匪复窜偪德安。严防豫南边境一摺。该逆前由小河溪、退回武汉。因闻武昌官兵。连获胜仗。不敢上窜。复折回孝感县杨店地方。分股窜扰。偪近德安。现在罗山之九里关、及信阳三关、情形吃重。该抚已派委员弁。添募乡勇。分投防堵。布置尚属周密。其孔广顺、所带步队官兵。计日可全抵信阳。该抚现将此项官兵。暂屯关外。与邱联恩、互为声援。并即由信阳出关。径取德安。毋庸绕道随州。致多纡折。又因豫省勇多兵少。已将山东壮勇一千名截回。当俟冯官屯残匪、埽数歼除。再行酌调官兵。赴豫协剿。杨霈现在随州。已谕令赶紧进剿。惟该督所带兵勇。屡经溃败。恐难得力。著英桂即催令常亮、所带马队。星速前进。赶赴杨霈军营。听候调遣。仍严饬该镇道等、于各处要隘。加意防备。断不可稍有疏懈。其楚北贼情。仍著确切侦探。随时具奏。将此由六百里加紧谕令知之。　　

○以剿办广西近省土匪出力。赏同知王华封、知州彭正楷、守备姚成性、杨胜元、常国兴等、花翎。千总庾文昌等、蓝翎。余加衔升补有差。　　

○以捦获广西荔浦县首匪黄亚居。赏团总韦时显等、蓝翎。余开复升补有差。　　

○以堵剿广西全州窜匪出力。赏署游击王海清、巴图鲁名号。署知州苏凤文、副将明顺、都司祥瑛等、花翎。把总蔡其昌等、蓝翎。余升擢有差。　　

○予广西阵亡知府刘继祖、典史冉正棠、从九品李迪云、祭葬世职。监生黄岳位等、赏恤如例。　　

○庚子。谕内阁、户部奏、请饬催豫东漕粮一摺。本年河南、山东、应运漕粮。经户部节次行催。河南尚未报实徵数目。山东亦未报开兑日期。现在节交夏令。已逾抵通例限。天庾正供。岂容任意延宕。著英桂、崇恩、各将该省应运漕粮。饬属赶办。克期开行。务期以速补迟。毋得稍稽时日。傥再敢藉词延缓。即著该部严行参奏。以肃漕政。　　

○安徽学政沈祖懋奏、请将徽州府、暂归浙江管辖。得旨。尚有窒碍之处。汝未深悉。前据何桂清所奏、已允其请仍归浙经理。实与管辖无异。　　

○辛丑。上诣寿康宫、问皇贵太妃安。　　

○谕内阁、骆秉章奏、湖南南路官军。剿办广东广西贼匪。叠获胜仗。收复城池。并办理本省土匪。捦获逆渠匪目多名一摺。湖南南界、与两粤毗连各处贼匪时虞窜越。经骆秉章派拨兵勇。叠次痛剿。其广东连州之贼。犹窃踞城池。抵死抗拒。骆秉章派令即补知府王葆生、即补参将李辅朝、带勇相机进剿。叠获胜仗。焚戮无算。即将连州及三江营城收复。乐昌之贼、窜扰仁化。并分陷湖南桂阳县城。署郴州知州戚天保、即补知州赵启玉等军、会合堵剿。连获大胜。旋将桂阳县城收复。仁化之贼、犯扰桂阳县东岭等处。赵启玉等、督率团勇击退。大加捦戮。余匪遁回。其广西之贼。经湖南官军、屡次越剿。本年正月。忽有股匪、自古城西岭而来。攻陷富川县城。委员王鑫、即补参将周云耀、各带兵勇。由江华县、进剿获胜。贼复句合连州败匪。从龙虎关、窜偪湖南永明县城。王鑫等、督率兵勇。卷甲疾趋。前往救援。奋勇冲杀。大加剿洗。共计毙贼约二千名。并贼目多名。穷追三十余里。余匪窜逃。其湖南本省土匪。与粤匪句结滋扰。被剿纷窜。守备谌琼林、带勇追剿。至郴桂交界、会合团绅。分路夹击。毙贼五六百名。生捦匪目谭光开等百余名。嘉禾败匪。全股肃清。其窜逸者、复经各团捆送百数十名。其最为著名之逆渠邱倡道即朱九涛、尹石保、二犯。经署郴州戚天保等、于该州之周源山、及蓝山县、拏获正法。办理均尚妥协。著骆秉章、仍督该员弁等、实力堵剿。毋分畛域。并摉缉余匪。务期净尽。所有打仗阵亡之武举何魁、著照把总例议恤。文生侯东、著照从九品例议恤。武生黄腾骧、刘澍匀、六品军功童生何皆善、何修善、均著照外委例议恤。既选同知直隶州知州王鑫、剿办富川股匪。尤为出力。著以知府遇缺即选。以示鼓励。其余在事出力弁勇。著该抚择尤保奏。候朕施恩。　　

○又谕、骆秉章奏、请将失守县城之署知县、参将、分别免罪革职等语。湖南署桂阳县知县吴清鹓、于粤贼窜陷该县后。即督率乡团。随同带勇委员。将县城克复。屡次剿贼获胜。功罪尚足相抵。吴清鹓、著免其查办、署桂阳营参将王殿邦、失事后。虽亦随同打仗获胜。惟胆技平常。难期后效。王殿邦、著即行革职。　　

○又谕、骆秉章奏、请展缓乡试一摺。本年湖南省应举行乙卯科、及壬子科归并文武乡试。据称该省现办防剿。体察情形。仍难举办。所有本年湖南省乙卯科、及壬子科归并举行文武乡试。著照所请。均展至戊午、辛酉、两科。次第归并。分别额数。加倍取中。以昭慎重而广登进。　　

○谕军机大臣等、赫特贺、谆龄奏、廓尔喀兵、侵占唐古忒地方。并赫特贺、拟亲往后藏边界。请暂留谆龄、办理前藏事务各一摺。廓尔喀国、自上年十月。屡次与唐古忒寻衅。现复拥兵数千。占踞济咙。并夺去聂拉木地方。狂悖之迹。渐已显露。惟详阅该国王禀底。有唐古忒人。将该国草厂民人等、肆行杀戮。并抢去牛只之语。复求将汉兵撤回。不敢侵犯。是该国专欲与唐古忒打仗。并未声言抗拒官兵。虽夷情诡谲。未可深信。而该国既谓唐古忒欺陵。即当依案查办。妥速了结。使彼无所藉口。赫特贺现借巡阅为名。赴后藏边界、查看情形。是即照所请办理。倘该国实有屈抑。即令派噶箕前来。妥速剖断。使与唐古忒之人。共释嫌怨。该国与唐古忒均臣服中国。素称恭顺。我朝抚驭外夷。俱系一视同仁。断不肯稍有偏袒。傥妄动兵戈。侵占中国边界。亦断难姑容。赫特贺到彼。即剀切宣示。晓以大义。使将济咙、聂拉木、两处之兵。速行撤回。听候秉公查办。镇抚外夷之法。总以信义为主。如能办理平允。该国具有人心。冀其感悔。所调乍了等、各路土兵。数虽盈万。但是否健勇可恃。现在只可一面防堵。一面与之理论。勿轻议征剿。并著知照达赖喇嘛色哷本诺们罕朗结曲丕等、善为设法开导。以期息事安人。全在该大臣、随时体察情形。相机办理。前此谆龄、于廓夷助兵一事。辗转迟延。致彼得以藉端起衅。办理不善。责有攸归。今赫特贺甫经到任。正可恩威并用。折服其心也。济咙营官四朗格勒、于廓兵到时。辄退至宗喀。实属怯懦无能。著即革职。仍留于该处差遣。以观后效。谆龄著准其暂留办理前藏事务。俟满庆到任后。再行交卸。将此谕令知之。　　

○又谕、寄谕成都将军乐斌等、据赫特贺奏、廓番寻衅兴兵。占踞唐古忒地界一摺。上年廓尔喀国王、因内地贼匪不靖。禀请助剿。当谕令谆龄等、谕以天朝剿匪。无需该国兵力。该夷因助兵不遂。藉口唐古忒所属营官。不遵旧章。多徵税课。及欺负抢劫、伤毙人民等事。欲行构衅。意在威挟唐古忒赔出练兵银两。尚无别项逆迹。惟现在噶箕藏格巴都尔、已于二月初六十九日发兵。直越边界。济咙、聂拉木、两处地方。守御兵单。已被占踞。现有阳布之喇嘛。为该国说和。已据赫特贺奏、暂留谆龄办理藏务。该大臣亲往后藏边境。借巡阅为名。察看动静。本日已谕赫特贺等、以理晓谕。令其撤兵。并不露声色。暗地设防。所有该夷、与唐古忒起衅各案。妥为审理。该夷能否感悔。尚未可知。川境虽毗连藏界。然终觉鞭长莫及。现在亦并未议及徵兵调饷之事。惟廓夷情形猖獗。该将军等不可不知。著随时侦探具奏。仍不得稍涉张皇。将此谕令知之。　　

