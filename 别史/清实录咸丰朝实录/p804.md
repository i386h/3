<!-- { "loadSidebar": true } -->
○甲辰。上幸圆明园。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、向例会试、及顺天乡试、正副考官、同考官、以及内外帘执事等员。一经派出。应迅速入闱。乃昨日朕特派御前大臣景寿等前往贡院稽查。方悉本年顺天乡试考官。及执事各员。有迟至申刻、及酉刻、始行入闱者。殊非慎重关防之道。姑念相习成风。免其置议。嗣后乡会试年分。午门听宣之日。著即责成稽查御史。于听宣事毕后。即赴贡院门前。将正副考官、同考官、及派出场内执事各员、入闱时刻。一并详细查明。于次日覆奏。傥该考官等、有是日并无别项差使。无故迟延者。即著指名参奏。以肃功令。　　

○谕军机大臣等、前因蒋坝为清淮门户。谕令袁甲三就近筹办。择要驻劄。并令庚长妥筹后路防堵。本日据袁甲三等奏称、蒋坝情形。与上年迥不相同。探闻该逆等聚众数万。欲水陆下窜。直闯清淮。陆路地面辽阔。无险可扼。水路湖面周围数百里。处处皆可登岸。不必由蒋坝而来。已抄蒋坝之后。实有防不胜防之势。请饬胜保于盱眙以上。扼其下窜。并于张家沟添拨重兵。以杜窜越。且拟将安勇原带之兵。进劄马家坝等语。所筹尚属周妥。胜保前经奏明移营五河。此时业已行抵该处。张家沟为水陆要冲。参将滕家胜、兵力较单。恐难抵御。著胜保就近添拨。扼要驻劄。力堵上游。至安勇一军。前已有旨归袁甲三调遣。著即令其进劄马家坝地方。以期声势联络。兼防汊涧小路。如天长有机可乘。即可会合进攻。总期水陆严防。节节进偪。毋任匪党得以乘机窜扰。是为至要。将此由五百里各谕令知之。　　

○直隶布政使文煜奏报回省任事日期。得旨。现已授汝山东巡抚。著俟文谦抵省。将一切地方情形详细告知。即行来京陛见。　　

○以陕西拏获著名匪犯出力。予知县林绶昌等、加衔升叙有差。　　

○乙巳。谕军机大臣等、本日据僧格林沁奏、遵旨筹拨马队、并近日夷船游驶情形一摺。＜口英＞夷船只。于八月初四五等日。在大沽南北各海口。往来游驶。以寻觅难民为词。而测水绘图。且用杉板船驶入内河。窥探炮台。情殊叵测。僧格林沁已飞咨西淩阿等、严密防范。静以待动。所筹俱属周妥。本日适据劳崇光奏到。密询广东夷商各情形。据称＜口英＞夷自天津挫败后。各国皆与离心。惟印度之孟加剌。为＜口英＞夷属国。若往调兵。不能不从。又南洋黑夷。谚称黑鬼。惟利是视。啖以重利。难保不从。若六月中旬。由上海前往调兵。约八月中旬。可到天津等语。此虽系夷商等臆揣之词。而该夷举动诡秘。亦难保其必无。该大臣总须严为之备。于大沽北塘等处。勤加侦探。使其无隙可乘。方为妥善。又据劳崇光奏、该夷耳目甚众。即如僧格林沁天津报捷原奏。六月杪广东省处处传钞。考其由来。则称自夷船钞得。嗣接僧格林沁钞摺咨会相符等语。前何桂清亦奏称该夷以重价购觅僧格林沁摺稿。可见该夷工于侦伺。不可不防。著僧格林沁、嗣后于陈奏摺片各件。有关夷务者。加意严密。勿使稍有洩漏。至胜保所请马队。该大臣已派协领德福、管带绥远城马队五百名。前赴德楞额军营。著即将此项马队官兵。饬令径赴胜保军营。听候调遣。并知照德楞额毋庸将原带马队抽换。以免周折。将此谕令知之。　　

○命前任粤海关监督恒祺、暂留广东。办理通商事宜。　　

○丙午。太宗文皇帝忌辰。遣官祭昭陵。　　

○谕内阁、现在记名水师总兵人员。将次用竣。著两江闽浙两广总督。于水师副将内。遴选堪胜水师总兵者。各保奏二三员。迅速送部引见。候旨记名。以备简用。不得以无员可保。一奏塞责。其水师参将游击各员。如有材艺出众。可备器使者。并著核实保奏。毋拘资格。　　

○谕军机大臣等、胜保奏统筹淮南北剿匪机宜。并请饬令帮办诸臣。和衷共济各等语。皖捻以张龚为首恶。现在踞守怀远。分党四出。惟急筹捣穴捦渠。则余匪自易翦灭。据胜保奏称、傅振邦素称勇敢。近于缓急机宜。未能妥惬。徒以孙疃等匪。牵掣兵力。无补大局。翁同书既以颍寿自任。自当力遏凶锋。观其布置情形。恐无实际。现拟与傅振邦等、并力进攻怀城。并派张得胜、李世忠等、规取定远。其翁同书一军。即令以堵为剿。所筹均尚周密。所有怀远东路。即著胜保亲率水陆各军。由临淮蚌埠进攻。其西南西北两路。并准其调游击黄开榜等水师。及道员苗沛霖等练勇。分投攻击。至北路固不可无兵兜剿。而傅振邦有督办三省捻匪之责。驻劄徐宿。扼贼北窜。未容远离。前经该提督奏明。已派令参将滕家胜、知县林作霖等、带兵随同进取。即著该大臣酌量派拨。合力进攻。傅振邦著毋庸亲往。至德楞额一军。驻劄韩庄。地属山东直隶门户。防堵贼匪北犯。尤关紧要。胜保所称拟调往会剿之处。亦毋庸议。其所请马队。已据僧格林沁于津防各军内。派拨绥远城马队五百名前往。自可迎提应用。翁同书退守寿州以后。各省饷银。渐皆解到。已无饥溃之虞。且胜保所拨马队。并未调回。兵力不为不厚。惟当激励将士。力赎前愆。著严扼寿春。兼防霍六。不得再行退撤。致匪氛蔓及西路。傥能相机前进。与总兵张得胜等军、会合攻取定远。不必专俟胜保移师。尤为妥善。胜保督办安徽军务。固宜虚衷商搉。不可稍涉骄矜。翁同书、傅振邦、均系帮办。亦当戮力同心。和衷共济。不准各存意见。致负委任。傥遇事掣肘。各不相下。以致再有偾事。即著胜保参办。以专责成。将此由六百里各谕令知之。　　

○又谕、胜保奏、请饬河南山东截留漕粮济饷等语。淮北贼势鸱张。必须士饱马腾。方足以资攻剿。著瑛棨、崇恩、于各该省本年应徵漕粮项下。截留麦米各五万石。随徵随解。务于九月内。由水路运赴胜保军营。接济苗沛霖军食。毋稍延误。仍著该抚等另筹米麦。如数补足本年应徵漕粮之数。以符正额。将此由五百里各谕令知之。　　

○又谕、官文等奏、遵筹曾国藩军营协饷银两等语。据称、除先后拨解外。自本年五月起。至八月止。共解三个月饷银九万两。以后能否按月如数加解。再行筹酌办理。现在曾国藩移营前往宜昌。堵截贼匪入川之路。每月饷需。为数尚复不少。该督等须悉心筹拨。妥为协济。仍著按月如数拨解曾国藩军营。以济要需。不得稍有诿卸。致滋贻误。将此由五百里谕令知之。　　

○两江总督何桂清等、奏＜口英＞口□佛二酋。事多掣肘。并咪酋回上海日期。得旨。务须妥为筹画。明年海运事宜。于万难之中。总须全数办成。责成海船。方有把握。若有夷务搅扰。犹难安稳抵津。朕必令验米大臣。查明该绅耆等、请旨加恩。　　

○以安徽滁州剿贼出力。擢参将李世忠以总兵官用。　　

○丁未。上诣安佑宫行礼。　　

○祭先师孔子。遣大学士贾桢行礼。　　

○谕内阁、前因王庆云奏、江西商民。在川捐输。请添设商学一摺。当谕令礼部妥议具奏。兹据礼部等部奏称、该督所请添设江西商学。暨在川省一体乡试之处。与例未符。且恐易滋弊窦。实属窒碍难行。著毋庸议。惟该商人等踊跃输将。自应酌给奖叙。著该督查明该绅商等原籍分隶何处。按照所捐银数。加广江西各厅州县文武永远定额。及一次学额。或总计银数。加广江西乡试一次中额。如有所捐银数不敷。加广学额者。准其归入该商原籍续捐银两并计核算。即由该督妥议具奏。再降谕旨。　　

○江西巡抚耆龄奏、遵调总兵普承尧等、会攻建德。并分派水陆各军。严防皖楚贼匪回窜。得旨。窜楚逆匪。复回冲突。恐致蔓延为患。无大员督率。难期得力。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之二百九十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。八月。戊申。太祖高皇帝忌辰。遣官祭福陵。　　

○谕内阁、翁同书奏、安徽省乡试、请仍展至来年办理等语。前因张芾奏、安徽众绅。吁请仍借浙闱。举行乡试。当经降旨、著于十月内。同江苏一并借用浙江文闱办理。兹据翁同书奏称、皖北贼氛未靖。仅有徽甯广德三属士子就试。各属未得普沾庆典。请展至来年秋间。特开一科。安徽士子。志切观光。朕已加恩允准。借闱举行。若因皖北士子。未能赴考复行停止。非朕嘉惠士林之至意。惟人数既属无多。且系两科并举。照额取中。则未得与考者。不免向隅。此次该省中额。著暂行酌减。其所减之额。仍归并下科补行取中。以昭平允。应如何酌减之处。著礼部速议具奏。　　

○又谕、骆秉章奏、遵旨讯取司员亲供一摺。湖南署衡州府知府英桂、前在理藩院员外郎任内。于已革扎萨克达喇嘛嘉木磋、呈请接伊师章嘉呼图克图进京一案。经钦派王大臣审出。有听情受赃等事。当令骆秉章、讯取英桂确供。兹据该抚覆奏、该员呈递亲供。与原讯各供。情节不符。难保非该员恃无质证。狡展避就。英桂著即革职。交骆秉章饬解来京归案审讯。　　

○以甘肃肃州镇总兵官郭相忠、为提督。哈密协副将德明、为甘肃肃州镇总兵官。　　

○以安徽办理粮台出力。复已革按察使恩锡职。　　

○赠故甘肃提督索文、太子少保。予祭葬。谥武靖。　　

○以直隶捐输军饷永广定州学额三名。天津县一名。　　

○蠲缓河南杞、通许、尉氏、鄢陵、商邱、甯陵、永城、夏邑、柘城、汝阳、西平、上蔡、舞阳、淮甯、西华、商水、项城、沈邱、太康、扶沟、襄城、郾城、睢、二十三州县。被扰村庄。新旧额赋。　　

