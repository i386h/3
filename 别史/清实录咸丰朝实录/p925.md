<!-- { "loadSidebar": true } -->
○安徽巡抚翁同书、奏保差委知县桂中行、以直隶州知州用。得旨随办文案。所保未免过优。著免选本班以知州留于安徽即补。　　

○云南提督傅振邦奏请带兵赴京得旨。汝欲赴京自效奋勇可嘉惟捻匪偪近东境。能截贼回巢勿使北窜直东即为汝功。　　

○大学士彭蕴章、以病乞开缺允之。　　

○吏部尚书许乃普、因病解任以兵部尚书陈孚恩、为吏部尚书。都察院左都御史沈兆霖、为兵部尚书。吏部右侍郎万青藜、为都察院左都御史。候补侍郎黄宗汉、为吏部右侍郎。工部右侍郎杜翰、兼署礼部右侍郎。　　

○命礼部右侍郎杨式谷、提督顺天学政。　　

○改派总管内务府大臣明善、办理万年吉地工程。　　

○以截击运河一带窜匪出力。赏知县赵敏功委防御讷钦、花翎知县樊维垣等、蓝翎余升叙复官有差。　　

○以安徽攻拔逆巢出力赏都司奎光守备孙奎等、花翎披甲阿克敦布等蓝翎余升叙有差。　　

○以安徽正阳关防守出力复三品顶带已革湖南绥靖镇总兵官扎隆武职。　　

○予湖南阵亡主簿杨隽、守备李得胜、千总刘紫云、把总贺楚南、刘名春、外委萧忠汉、等三十一员祭葬世职。　　

○乙未。谕内阁、吴廷栋奏参、疏防监狱各官请革职分别留缉拏问并自请议处一摺。张家口理事同知熙格署万全县县丞谢立坊于监内抢劫、殴官重犯不知小心防范。致令脱逃至六十三名之多。虽当时拏获莫特等九名。其余各犯尚未弋获。实属漫不经心。非寻常疏忽可比熙格著革职留任。勒限督缉。谢立坊著革职拏问交宣化府提同禁卒人等严讯有无松刑贿纵情弊。按例惩办吴廷栋现驻张家口不能先事豫防著交部议处。　　

○钦差大臣僧格林沁等奏、抚局未可豫料得旨抚局能成与否实难豫料所奏情形已悉。至新到之兵已有旨全数归胜保统带矣。　　

○已革大学士瑞麟奏夷氛偪近畿郊拟于田村择地诹吉。恭奉孝德皇后梓宫云嫔瑃常在。玶常在錱常在采棺暂安得旨。所办甚好。　　

○以湖南防剿出力。赏知州刘晋卿参将易开俊戴云辉、曹义胜、杨桂武、游击陈青云、陈玉恒、章在作、龙见田、熊隆名、郭德馨、邓荣达、都司贺国桢、守备陈星福等、花翎。守备张九元等、蓝翎。余升叙有差。　　

○丙申。遣官祭历代帝王庙。　　

○谕军机大臣等、据恒福奏、夷氛偪近京城万分危急。征调外省兵勇应援、数逾巨万。所需粮饷一切急须筹备、以济要需等语直隶连年筹办海防兵饷需费浩繁。业已无款可筹。山西、陕西两省究系完善之区。筹款动拨。尚不至十分竭蹙当此待用甚迫。著谭廷襄常绩、转饬各藩司不论何款迅速各动拨银二三十万两。委员星驰解直应用。毋误要需将此由六百里各谕令知之。　　

○又谕、昨因夷人业已入城。谕令恭亲王等迅即进城。与该夷画押盖印互换和约谅已接奉谕旨本日据恭亲王奕等奏、夷人把守安定门。并于城上屯劄夷兵。虽目下仅止游行街市。尚不滋事。日久恐未必相安现在恭亲王等已给与该夷照会并添派崇纶、与恒祺、协同办理著即饬令将退兵各层。迅速定议。俟该夷酋进城。即行前往画押换约保全大局毋再耽延。致生枝节此时天气尚未严寒。该夷如能早退。朕即可回銮以定人心。再俄使伊格那提业幅进京后。如欲从中说合。不必拒绝傥有可乘之机恭亲王等相机办理可也。将此由六百里加紧密谕知之。　　

○总管内务府大臣宝鋆奏、禁园被抢。印信遗失。得旨文明革职留任。宝鋆只知顾一己之命。前于御园被毁。既不前往。今于专管之三山。亦被抢掠。又不前往。不知具何肺肠。实我满洲中之弃物也。姑念其城内尚有照料宫庭事件。著暂免正法。撤去巡防降为五品顶带。一切差使暂停开缺。以观后效。　　

○以江苏上海带兵迁延革副将向奎职。留营效力。　　

○丁酉。谕军机大臣等、本日据庆廉奏、遵旨统兵赴京援剿一摺。据称于所部各营兵勇内、挑选九千余名。连黄得魁、赵喜义所带勇队。共一万二千余名并设措实银十万两、以作粮饷。即行统率、克日启程等语足见该抚敌忾同仇。甚为勇往。惟前因河南捻匪鸱张。官军失利。恐庆廉一经北上捻匪即乘虚北窜。甚为可虑。当谕令该抚斟酌办理。现在夷人焚掠园庭。称兵要挟守城王大臣业已令其入城听候恭亲王等办理抚局傥抚局议定。即行退去亦可不烦兵力若再行猖獗不得不痛加剿洗著庆廉行抵直隶境内暂行劄住听候谕旨。再行前进亦可兼顾本境捻匪杜其北来。不致肆意纷窜。该抚既已出省督兵需员。庆文著毋庸来京。至所带兵勇。尚可再加挑拣。精益求精以期得力。胜保所调之黄得魁、赵喜义等仍著迅速带勇前来归胜保调遣。该抚请拨山陕饷银。已寄谕该省矣将此由六百里加紧谕令知之。　　

○又谕、庆廉奏、豫省连年防剿兼施、军需浩大又须拨解京饷及各路军饷以致入不敷出。司库甚形拮据。现在统带援兵一万二千余名、星驰北上。师行粮继刻不容缓虽已飞饬藩司筹拨实银十万两。仅可暂济目前。查山陕两省。尚为完善之区。库藏亦较为充裕。可否先其所急、饬下山西、陕西巡抚、各拨银十万两、以资兵饷等语。所奏自系实在情形著谭廷襄、常绩、饬令藩司、无论何款先各筹拨五万两。委员解交直隶境内豫军大营。其余各五万两。亦即跟接起解。以期迅速无误军糈。是为至要将此由六百里各谕令知之。　　

○又谕、前因田兴恕奏、请仍由湄潭瓮安赴省。当经谕知赴省应援。无后顾之忧。方为妥善。本日据刘源灏奏、独山、定番两州均被粤逆攻陷距省甚近。人心震恐。城中仅有饥疲之兵数百名、万不足恃、请饬田兴恕迅速赴援等语。粤逆纠众数十万。偪近省城。情形岌岌可危。自应先其所急。以固根本。著田兴恕统带得胜之军。径由婺川、遵义赴省救援。此路并无贼阻。迅速可到。其湄潭、瓮安、两县贼匪仍可派兵分剿。以顾后路。俟省垣附近一带贼势稍松。再出省以次剿办该抚请饬催四川各省饷银。已谕令崇实等筹拨矣。将此由六百里各谕令知之。　　

○盛京将军玉明等奏、请支放弁兵整装银两。得旨依议办理此系前来护驾。沿途口食维艰故不得不俯允所请抵热河后。仍应妥为筹画。以期后继有方。　　

○豫亲王义道奏、僧格林沁屡著战功仰恳恩施。得旨。朕视满蒙臣仆原无二致何必妄自分别。况此次夷务。失炮台者僧格林沁非瑞麟也。又非终身废弃。更何必代为乞恩此摺若系汝一人之见。不过识见未充。情尚可恕。若系与留京守城诸人、商酌具奏。乞他人之恩。掩己畏葸之罪。更属非是。　　

○命署四川总督崇实、迅筹银二十万两。解赴贵州军营充饷。　　

○予河南汝阳阵亡知县田玉梅、都司何天保、守备海进忠、杨玉文、委防御伊兰、经历阎汉璞、县丞熊锡彤、从九品周其伟、把总辛占元、祭葬世职。领催喀勒春布、赏恤如例。　　

○予贵州独山殉难知州侯云沂、祭葬世职。如知府例。并于死事地方、建立专祠。妻杨氏、子克善等、五十五名口。旌恤如例。一并附祀。　　

○予贵州定番等处殉难知县吴兆麟、吏目徐景程等五员。归化被戕。守备高凤临等六员。祭葬世职加等。　　

○戊戌。谕军机大臣等、庆昀奏、请带官兵前赴行在一摺。据称探闻夷匪猖獗。绕至京北、请由张家口驻防旗营内挑选精壮五六百名、带赴行在。随驾当差。或派往何处防堵、请旨遵行等语。现在夷务未定。张家口地方、直通库伦恰克图等处。亟应严行防范。且两堡人心惶惑。尤须妥为弹压。以资镇静。庆昀著无庸前来。仍督率各员、勤加侦探。实力稽察。以防奸宄而定人心。另片奏请将锡林郭勒官兵、调至热河等语。此项官兵、仍著在察哈尔正蓝旗地方驻劄。饬令总管珠克都尔帕木、认真操演。听候调遣。无庸调赴热河。将此谕令知之。　　

○己亥。谕军机大臣等、本日据胜保奏已到官兵数目并请派大员帮办一摺。据称各省官兵陆续已到六千五百名。现令分地屯劄。俟河南、山东、陕甘等省兵勇到齐。约有一万五千余名。兵力渐厚。著即勤加训练。以成劲旅。所调张得胜、鲍超两军。尚未据该大臣等覆奏。苗练业经翁同书、傅振邦饬知。亦尚无启程日期。调兵既多。粮饷为难。抚局如能速就。亦可不必再催。至庆廉自请带兵勇一万二千名前来。昨已谕令在直隶境内屯劄。听候调遣。黄得魁等所带之勇、仍令赴京。文煜、英桂、各带兵一千。本日谕令暂劄入直地方。听候胜保调遣惟总兵庆德带兵二千。令其克期前进。该大臣请派都兴阿帮办之处。该将军此时未报启程。著俟到京时。再降谕旨。将此由六百里加紧密谕知之。　　

○又谕、前据恭亲王奕等奏、办理抚议情形。业经于本月初四初六等日两次谕令迅速进城换约免致另生枝节。本日据恭亲王等奏、接到＜口英＞口□佛照会、设法羁縻一摺。该夷狂悖情形。实堪发指。惟业已入城一经驳斥。必致决裂。只可委曲将就。以期保全大局。俱著照恭亲王等所议办理。该夷既订期初十日换约。计谕旨到时。和约已换换约后如何情形。务即迅速驰奏。俄酋既愿从中说合。不必拒绝设能如其所言于抚局不无裨益文祥奏请俟抚议就绪。再行督捕土匪之处。此等匪徒。必须□□穴□又□捕净尽。以示惩儆。现时既未便查办。著照所请行。将此由六百里加紧密谕知之。　　

○署山海关副都统宝山奏报吉林官兵业经调齐。得旨。各项兵团统归汝调遣。　　

○奉恩辅国公续铭奏、添兵那款。得旨依议办理。两库款项。傥有不继。并准其向地方那用。又奏、饬拏各处土匪、格杀勿论。批。现在近京土匪猖獗。舍此别无办法。　　

○命山东山西各巡抚。亲带兵勇驻劄直隶境内备调。　　

