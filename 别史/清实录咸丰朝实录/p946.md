<!-- { "loadSidebar": true } -->
○又谕、乌勒洪额奏、税银被劫、请饬严拏一摺。本年九月间。山海关提解徵存税银三千七十余两。由牛庄行至广甯县地方。被骑马贼匪。全行劫去。迄今日久。赃贼无获。著玉明、景霖、派委员弁。并饬所属地方。一体严拏。务获究办。此项银两。著该监督照数赔补。先行拨解。　　

○谕军机大臣等、崇实奏、请饬调骆秉章随营道府、先行来川各摺片。前因湖南绥甯城步。被贼窜扰。军情吃紧。当经谕令骆秉章、暂缓入蜀。并谕崇实、督饬郭相忠、蒋玉龙、统带官兵。认真围剿。务将川省逆匪。悉数歼除。兹据奏称、蓝李二逆、节次上窜。图扑省垣。均经兵勇团练击退。惟楚军湘果营。自萧启江故后。总统无人。请饬骆秉章、将奏请随带道员刘岳昭、即饬迅带所部。先行来川。又四川候补知府冯卓怀、在川年久。深洽舆情。前经骆秉章奏调随营。亦请饬骆秉章、令该员先行来川等语。现在湖南武冈等处。业经解围。军务稍松。著骆秉章即饬刘岳昭、迅带所部赴川。统带楚军。并饬冯卓怀、星速前往。以资差委。绥甯城步等处。业经收复。贼势能否迅即扑灭。骆秉章何时始能入蜀。并著随时驰奏。以慰朕廑。将此由六百里谕令知之。　　

○又谕、都兴阿奏、布置水陆防剿、并镇城兵食匮乏、请旨饬催协饷一摺。该将军亲至邵伯。履勘湖防。并令李德麟。驶赴下游。会同陆路严防逆匪窜渡。布置尚为周妥。惟据称、镇防兵勇缺饷日久。十月初间。每名仅关银一两。饥寒交迫。愁怨思溃。巴栋阿等、以势甚危急。函令于江北粮台。暂借银四万五千两散放。现已由江北粮台。筹借米石。赶运镇防。复令乔松年、设法接济等语。镇防兵勇银米两绝军心浮动竟有赴丹阳投贼之语情形实属危迫都兴阿虽已筹米赶运镇防并商令乔松年、于江北粮台。无论银钱。速行筹借。解赴镇营。究恐杯水车薪。不能济急。镇江为沿江紧要门户。傥因粮饷匮乏。兵勇投贼。关系南北全局况镇防。兵饷本应由江南粮台支放。薛焕、若不亟筹接济设有贻误自问当得何罪。现在江北粮台来源日绌岂能兼顾镇饷著薛焕即将该营军饷由上海迅速筹拨毋得推诿迁延致误要需将此由六百里各谕令知之。　　

○署四川总督崇实奏滇匪窜扰永川。现在兜剿情形得旨永川失守著迅速查明分别办理。　　

○命浙江黄岩镇总兵官黄彬、帮办荆州将军都兴阿军务。　　

○以剿办四川眉州等处窜匪出力。赏副将何胜必、唐星照、巴图鲁名号。都司杨应刚、知州李肇奎、花翎。知县韦以信、蓝翎。余升叙有差。　　

○以拏获山东武定府属枭匪出力。予知县张继武等、补叙有差。　　

○予四川赵家渡阵亡知州李英粲、祭葬世职如知府例。并于死事地方。建立专祠。县丞胡兴仪、守备黄镇湘、外委刘国清、祭葬世职。从九品衔陈盛典等、十二员名。赏恤如例。一并附祀。　　

○予直隶阳山集阵亡游击张振魁、侍卫伊勒通阿、蓝翎长玉升、祭葬世职。官学生英芳等、赏恤如例。　　

○壬申。谕内阁、本日览户部本内、河南司掌印、系郎中晋翼、朕知此人现尚年轻。在部年分亦必不久。何以遽派要差。如果其人尚堪造就。不妨俾资历练。不可开躁进之门。　　

○又谕、前因文煜奏、德楞额于山东省地方剿捻出力官绅。并未会同该抚查核列保。当经降旨。嗣后该省剿匪出力各案。如系德楞额军营带领马队各员。准由该副都统单衔保奏。其地方文武绅团。仍著德楞额、会同文煜、确实查明。公同酌保。兹据德楞额奏、叠次咨商文煜、如何奖励。未准该抚咨覆。是以先行择尤请奖。并可否将出力官绅。统归文煜保奏等语。地方文武绅团。剿匪出力。理应带兵之员、会同地方大吏。公同酌保。以符体制。该副都统欲统归文煜保奏。殊属非是。所有山东省剿匪出力各案。著仍遵前旨。分别保奏。至本年二月间。万年牐等处剿匪出力之文武兵团绅董。日久尚未奏请奖励。亦不足以昭激劝。著文煜迅即会同德楞额保奏。　　

○以广东续捐军饷。永广乡试中额六名。新会、河源、茂名、化、文昌、五州县学额各五名。东莞、归善、龙川、三县各四名。翁源、连平、永安、高要、电白、吴川、琼山、七州县各三名。香山、英德、合浦、嘉应、平远、五州县各二名。增城、从化、三水、花、曲江、博罗、和平、长甯、大埔、海阳、阳江、新兴、鹤山、阳春、信宜、石城、海康、遂溪、徐闻、澄迈、会同、乐会、定安、东安、始兴、兴甯、长乐、镇平、二十八县各一名。　　

○以拏获山东历城县匪僧。予知县朱镕等、升叙有差。　　

○予江苏无锡、吴江、殉难兵部主事朱厚基母杨氏等、十三名口。旌恤如例。　　

○癸酉。谕军机大臣等、恭亲王奕等奏、遵议借夷剿贼、并代运南漕各情一摺。前据曾国藩、薛焕、袁甲三、并瑞昌、王有龄等驰奏、遵议借夷剿贼。及帮运南漕各摺片。谕令恭亲王奕等、悉心酌议。兹据奏称、将曾国藩等原奏、悉心参核。江南官军。现尚未能进剿金陵。即令夷船驶往。非特不能收夹击之效。并恐与贼相持。如薛焕所虑句结生变。尤宜豫防。该抚所拟令夷兵由陆进剿。非独经过地方惊扰。即支应一切。诸多窒碍。夷性贪婪。一经允许借兵剿贼。必至索请多端。经费任其开销。地方被其蹂躏等语。并于英酋喴哸吗来见。与之谈论终日。该酋已吐实语。谓剿贼本中国应办之事。若借助他人。不占地方。于彼何益。非独俄口□佛克复城池。不肯让出。即＜口英＞国得之。亦不敢谓必不据为已有。因举该夷攻夺印度之事为证。借夷剿贼。流弊滋多。自不可贪目前之利。而贻无穷之患。惟此时初与换约。拒绝过甚。又恐夷性猜疑。转生叵测。惟有告以中国兵力。足敷剿办。将来如有相资之日。再当借助。以示羁縻。并设法牢笼。诱以小利。口

□佛夷贪利最甚。或筹款购其枪炮船只。使有利可图。即可冀其昵就。以为我用。傥上海夷人。谆请助兵剿贼。著曾国藩、薛焕、量为奖勉。傥有兵船驶入内地。即按照条约拦阻。并著该大臣等、就现有兵力。设法攻剿逆匪。毋再观望。至口□佛夷枪炮。既肯售卖。并肯派匠役教习制造。著曾国藩、薛焕、酌量办理。即外洋师船。现虽不暇添制。或仿夷船制造。或将彼船雇用。诱之以利。以结其心。而我得收实济。若肯受雇助剿。只可令华夷两商。自行经理。于大局或可有利无弊。并著该督抚、斟酌试行。将来于通商各口关税内。酌提税饷。仍济军需。其代运南漕一节。亦照恭亲王等所议。由薛焕出示招商运津。无论华商、夷商、一体贩运。按照税则。完纳税饷。官为收买。按照时价。公同估断。无须与该夷豫行会商。咪夷质性较醇。与＜口英＞口□佛情形不同。其应如何縻系。使为我用。俾其感顺。以杜俄夷市德于彼之心。亦著曾国藩、薛焕、随时酌量情形。妥为办理。另片奏、上海通商各小国。见＜口英＞口□佛咪三国换约。未免觊觎。前经桂良、在上海时严行拒绝。薛焕、曾随桂良在彼。深知其事。并著该抚务照前年办理情形。豫为杜绝。毋令径驶天津。又费唇舌。并晓谕＜口英＞口□佛咪三国。以各小国小弱之邦。不得与三国平列。一体换约。令其帮同阻止。方为妥善。如各小国不遵理谕。径赴天津。惟薛焕是问。将此由六百里各密谕知之。　　

○又谕、本日据恭亲王等奏、请饬东三省练兵、并筹画饷需等语。据称、吉林、黑龙江、与俄夷相邻。边防紧要。近因军营需用马队纷繁。于吉林、黑龙江、屡次徵调。实有空虚之患。请饬该将军等。于东三省各营兵丁。勤加训练。弓马之外。兼习技艺擡枪。按期操演。各路军营。以后不得再调该处马队等语。吉林、黑龙江、与俄国接壤。现虽换约。仍应严密防范。未可稍涉大意。其应如何将各营兵丁。勤加训练。俾弓马之外。兼习技艺擡枪之处。著景淳、麟瑞、特普钦、那敷德等、妥议章程具奏。应需经费。著先行设法捐办。复据文祥奏、前任副都统富明阿、前在江北军营。素称得力。现在受伤回旗养病。请饬该将军查奏等语。著特普钦等、查明富明阿、现在是否病痊。据实具奏。将此由五百里各密谕知之。　　

○又谕、前据胜保奏、训练京兵章程一摺。并将章程十条。开单呈览。当经逐条批示。兹据奕等奏、请令八旗兵丁。添习枪炮技艺一摺。据称现拟有技艺各营。兼习枪炮。仅习弓马者、加习枪炮技艺。并挑选各旗营闲散余丁。另立营伍。专习技艺擡枪。如果操演纯熟。即挑补各营额缺等语。恭亲王等所陈。训练八旗兵丁。意在添习火器技艺。傥能认真操练精熟。自可有备无患。著胜保、按照朱批各条。及本日恭亲王等所奏、悉心妥议。酌定章程。详细具奏。奕等摺、著钞给阅看。胜保原奏练兵摺单、一并发还。将此由五百里密谕知之。　　

○又谕、毓科奏、寇氛偪近浔防、请暂缓九江通商一摺。据称徽池巨寇。分股窜陷东流、建德。上犯彭泽、湖口。势甚狓猖。经曾国藩调派道员彭玉麟、总兵陈大富等、督率水陆各军。分驰剿办。九江适当其冲。如此时遽往筹办开商。不惟商贾屏迹。无从交易。尤恐逆氛肆扰。有碍＜口英＞国舟行。宵小奸民。乘机窃夺。大江港＜氵义＞纷歧。地方官吏。剿贼不遑。查拏匪易。转致有伤和好。请饬给发照覆。可否暂行展缓办理等语。＜口英＞国在九江通商。业经允准。惟此时贼犯彭泽、湖口。恐于该国贸易有碍。著恭亲王奕等、即将毓科所奏情形。照会＜口英＞国使臣。与之婉商。俟明春贼势渐平。九江一带江面安静。再行办理。原摺著钞给阅看。本日奕等奏、遵议借夷剿贼、及招商运米、已照所议。寄谕曾国藩、薛焕、酌办。练兵一摺。并谕知胜保妥议章程矣。将此由六百里密谕知之。　　

○以通政使司副使祥泰、为光禄寺卿。　　

○命河南按察使郑元善、帮办团练大臣毛昶熙军务。　　

○以江西建昌等处剿贼出力。赏道员屈蟠、巴图鲁名号。花翎。道员王德榜、都司李昇平、花翎。知州黄鸣珂、蓝翎。余升叙有差。予阵亡都司陈开胜、守备吴水梅、千总周德富、把总吴天贵、外委王得寿等十四员。祭葬世职。生员曹绍斌、优恤如例。　　

○以河南兰仪考城等处防河剿匪出力。赏道员王荣第、叶法、张秀三、花翎。知府胡嘉楷、王宪等、加衔升叙有差。　　

○甲戌。湖广总督官文等奏、请提漕折银两。暂资接济军饷。得旨。军饷固属紧要。京师为尤为根本之地。著先行迅解五万两。下余银两。准其暂缓。　　

