<!-- { "loadSidebar": true } -->
○谕军机大臣等、前因贼扑桐城。都兴阿兵力不支。叠经谕令官文、即饬李续宜等赴援。本日据官文奏、桐城兵溃。都兴阿前后受敌。已令由石牌宿松一路撤退。请饬曾国藩赴楚督剿。并请饬抚臣胡林翼、即赴署任等语。福建顺昌、将乐、汀州等处。贼众肆扰。军情紧急。曾国藩本拟由杉关入闽。因军士染患疾疫、至三千人之多。以致未能前进。尚驻建昌。现在闽省待援孔亟。而兵勇患病。更未便令其跋涉长途。绕赴楚北。统计楚省、派出官兵。及截留湖南、四川、两军。为数已不为少。普承尧、即抵九江。李续宾所留兵勇。亦可更换抽拨。著官文催令李续宜等、星速前进。力扼潜太、以卫楚疆。此外兵勇。酌量布置。仍会合都兴阿官兵。相机进剿。不得以盼望援师。转涉延误。胡林翼办理军务。洞悉机宜。现值军务紧急。该抚业已葬亲事毕。著即驰赴署任协同官文筹办军务。毋得过涉拘牵。致有贻误。将此由六百里各谕令知之。　　

○又谕、胜保奏、捻众围扑刘府。图袭殷涧。该大臣躬亲督战跟追。并请饬令袁甲三、或唐训方、专办怀远捻匪各等语。现在粤捻纷窜。胜保难于兼顾。自系实情。惟唐训方等、尚在潜太。袁甲三为徐宿匪徒牵掣。一时未必能即赴怀远。此外更无可＜闲＞派之人。仍著胜保统筹兼顾。俟楚北布置稍定。都兴阿、李续宜等、援应桐城。扼守要隘。不至窜入楚境。则官文截留之湖南四川兵。即可次第前来。唐训方等所带兵勇。亦可前赴徐宿。其时袁甲三自能前赴怀远。与该大臣相助为理。至所调马队马匹。除已由袁甲三营分拨外。其后起未到者。前据该大臣奏称、专弁迎提。何以至今尚未赶到。著即查明逗遛何处。严催前进。毋任耽延。将此由六百里谕令知之。　　

○又谕、曾国藩奏、官军分道入闽。并陈现办情形一摺。据称现派张运兰一军。向杉关进剿。萧启江一军。向广昌进剿。吴国佐一军。赴南丰等处、择要驻劄。均分起拔营前进。办理情形。朕亦不为遥制。该侍郎惟当督饬将士。相机剿办。探知何处有贼。即由何处进剿。以期迅歼丑类。现在福建大股贼匪。并注汀州。俟顺昌、将乐、贼匪、剿除净尽。即著曾国藩、督率后队。会合张运兰等、所带各军。进剿汀州甯化各匪。毋稍延缓。至建昌等属、疾疫流行。各营兵勇、现多染病。著该侍郎妥为拊循。俾得迅速调治。无误军行。将此由五百里谕令知之。　　

○又谕、前因江北军情吃紧。周天培一时未能赴援。王懿德先派副将张腾蛟、带兵勇二千五百名。驰往援应。当经谕令将周天培、张腾蛟、两军。一并饬赴江南。交和春调遣。本日据胡兴仁奏、衢防紧要。周天培己率所部。由闽启程。张腾蛟一军。即日可到衢州。拟请暂留。归李定太调遣等语。现在江北、浦口六合未复。江南截剿各路援贼。正须厚集兵力。浙省全境。业己肃清。情形较为松缓。不宜以有用之兵。置之防守之地。所有张腾蛟一军。著该抚于到衢后。仍催令赶紧前进。速赴江南军营。归和春调遣。其白沙关应设防兵。著胡兴仁、会同张芾、另行筹拨。将此由五百里谕令知之。　　

○又谕、胜保奏、攻剿吃紧、请仍截漕充饷等语。胜保军营饷需。向由豫省筹解。近因颍寿一带饷道阻滞。拨款未能源源接济。又闻河南库款、亦形支绌。当此攻剿吃紧之际。必得豫为筹备。准其于豫省本年起运漕粮内截留五六万石。解往接济。漕粮为天庾正供。本不应轻议截留。惟胜保军营、需饷甚急。此项粮米。著恒福查照成案、酌量截留。或酌解银两。或银米各半。随时变通办理。以裕军食。将此由五百里谕令知之。　　

○前署直隶总督瑞麟等奏、酌拟拨添海口将弁。并募水师足数缘由。得旨。明岁海防。仍责成僧格林沁督办。此摺著僧格林沁、察核具奏。　　

○以防守江西广丰玉山二县城出力。赏知府刘汝璆、同知彭斯举、黎献、都司彭侍善、守备熊应文、童梅华等、花翎。余升叙有差。　　

○以安徽祁门泾太等处、剿贼出力。并攻毁陵阳贼巢。赏总兵官江长贵、提督衔。游击袁国祥、巴图鲁名号。余升叙有差。　　

○蠲缓浙江江山、常山、开化、缙云、松阳、遂昌、龙泉、云和、宣平、永康、武义、寿昌、西安、景甯、庆元、丽水、龙游、青田、东阳、汤溪、淳安、遂安、仙居、金华、兰溪、义乌、浦江、建德、桐庐、分水、三十县被扰地方。新旧额赋有差。　　

○乙亥。谕军机大臣等、袁甲三奏、徐州叠被兵燹。无可再筹饷需。山东省登莱青三府属海口。为商船凑集之所。请举办抽厘、协济各路军饷等语。军营需饷浩繁。山东省于奉拨饷项。未能源源拨解。自应亟为筹画。该省绅富、不乏急公慕义之人。著崇恩察度情形。拣派公正绅耆。会同地方官、劝谕捐输。至登莱青三府属海口。商船赀本较钜。如能举办抽厘。不无裨益。其小本贸易。一概不准抽收。自可不致有拂舆情。并著崇恩饬属查核、妥议具奏。惟饷需不继。借资民力。原属万不得已之举。该抚务须妥为筹办。以期有益饷需。不致徒增扰累。开吏胥中饱之端。将此谕令知之。　　

○又谕、僧格林沁奏、察核海口情形、请豫调官兵一摺。现在津沽海口各炮台。一律修造完竣。明岁必须添调官兵前往。以资防守。著景淳、奕山、于吉林黑龙江两处、各挑拨马队精兵一千名。配齐军装器械。于本年十二月启程。俟明年二月初闲。必须行抵天津。归僧格林沁调遣。毋稍延缓。将此各谕令知之。　　

○又谕、昨据瑞麟、庆祺奏、酌拟拨添海口将弁。并招募水师足数各情。当交僧格林沁察核具奏。本日据覆称、该大臣所拟请裁移添设之将弁各缺。均甚妥协。其原设及新募之兵。足资守卫。业经降旨依议办理矣。惟据称海口地方辽阔。尚须添调官兵。以资防守。所请调之吉林黑龙江蒙古两盟、及察哈尔等处、马队兵五千名。均于二月初闲可到。合之僧格林沁另带京旗官兵二千名。共有七千之数。津郡现办厘捐。及盐斤复价。犹恐不敷应用。除饬户部、豫为筹备外。并著庆祺先期筹备。以免临时缺乏。将此谕令知之。　　

○协办大学士湖广总督官文奏报、荆江三汛安澜。万城大堤、防护稳固。报闻。　　

○陕西按察使蔡宗茂、因病解任。以前任甘肃按察使明绪、署陕西按察使。　　

○新设直隶天津海口前右营游击一员。以葛沽营游击改驻。前左营都司一员。以巩华城都司改驻。中左营都司一员。以三河营都司改驻。改大沽协左营都司、为中右营都司。左营都司、为后右营都司。海口营守备、为后左营守备。从前署总督瑞麟等请也。　　

○蠲缓直隶。开、东明、长垣、武清、甯河、蠡、束鹿、安、天津、青、静海、沧、南皮、盐山、无极、大名、南乐、清丰、永年、邯郸、肥乡、广平、鸡泽、丰润、新河、武邑、衡水、隆平、甯晋、饶阳、高阳、成安、曲周、南宫、深泽、三十五州县。被水被旱被风被雹灾区。新旧额赋有差。并分别赈给贫民口粮。　　

○蠲缓湖北。黄梅、广济、罗田、三县。被扰地方。旧欠漕粮。　　

○丙子。谕军机大臣等、瑛棨奏、捻匪猖獗。现咨唐训方等兵勇。取道汝陈。随剿随进等语。大股捻匪、窜至扶沟太康一带焚掠。数至万余。瑛棨因豫省兵力过单。咨商官文、饬唐训方等、改由光州、取道汝陈前往徐宿。傥豫境匪踪尚炽。即拟令会同豫军进剿。为豫防窜越之计。惟此项兵勇。前因李续宾全军挫失。桐城不支。经官文饬由太湖一路。直趋桐城。急切不能他调。恒福计已到省。著就本省兵力。严饬地方官弁。悉力堵剿。如旁窜路多。著该抚择其要隘。亲往驻劄调度。杨昌泗、邱联恩等、各军。探贼所向。杜其纷窜。勿得专待外兵。致滋贻误。将此由六百里谕令知之。　　

○予河南柘城阵亡同知冯景、祭葬世职。如知府例。七品委官禄旺、从九品施汝让、祭葬世职。　　

○丁丑。谕内阁、陈孚恩奏、派审案内、牵涉伊子、自请回避严议、并请将伊子革职一摺。据称审讯平龄案内、副考官程庭桂之子程炳采、供称。陈孚恩之子陈景彦、有交伊条子之事。经陈孚恩严诘伊子属实。刑部候补员外郎陈景彦、著即革职。归案办理。陈孚恩并不知情。著改为交部议处。此案关涉陈景彦之处、陈孚恩著照例回避。余仍秉公会审、毋庸回避全案。　　

○又谕、户部奏、请将未能设法疏通铁钱、率行出示之知县议处一摺。山西平定州、设立宝泉分局。鼓铸铁制钱。与铜钱一律行使。商民欠已相安。乃盂县知县李昌炽、以绅士禀请分成搭用。不思善为开导。设法疏通。并不申详上司。听候筹办。辄敢率行出示。不得尽用铁钱。以致铺户相戒、不敢收售铁钱。实属办理不善。李昌炽、著交部议处。以示惩儆。并著山西巡抚、通饬所属。遍行晓谕。凡州县徵收钱粮。及商民交易。务须照旧铜钱铁钱一体行使。傥有拘分成数。或竟不用铁钱者。均照新定阻挠铸务章程惩办。至各省地方、无论是否设炉鼓铸铁钱。凡有铁钱行用之处。在官徵收钱粮。与商民交易。均应与铜钱一律行使。不得歧视。其地方州县、如有勒令分成。致境内铁制钱、阻格不通者。即著指明严参。照阻挠新章办理。以重圜法。　　

○谕军机大臣等、户部奏、据山西宝泉分局监督隋藏珠等呈称、平定州等处、银价忽长。访系直隶奸商。将运铁钱数十万串。来州买银。约定九十月银钱两交。遂致银价骤长。请饬直隶、山西督抚、查禁等语。现在各处鼓铸铁制钱。原期无分畛域。流通利用。乃该奸商等、竟敢豫立期约。越境贩运。致开买空卖空之弊。现在该州银价昂贵。不特小民生计艰难。钱法亦因之敝坏。实属大干例禁。著庆祺饬查所属。毋令此等奸商。出境私贩。并著英桂饬令平定州、出示查禁。一面访拏惩办。以重圜法而利民用。将此各谕令知之。　　

○以办理天津海防出力。予副都统增庆等、奖叙有差。　　

○戊寅。上御懋勤殿。句到朝审情实罪犯。停决绞犯一人。余三人予句。　　

○谕内阁、本年各直省、办理秋审人犯。经刑部由缓决改情实者、四川六起。山东五起该督抚、并该臬司、于秋谳重犯。未能详慎核拟。著交部查明、分别议处。嗣后各将军府尹督抚等、务当督同所属。遵照定例。酌核案情。悉心究拟。固不可失之刻核。亦不可惑于救生不救死之说。意存宽厚。故从轻减。总期执法持平。无枉无纵。用副朕明慎用刑至意。将此通谕知之。　　

○礼部尚书徐泽醇、因病续假。以都察院左都御史朱嶟、署礼部尚书。　　

