<!-- { "loadSidebar": true } -->
○癸卯。寅刻。上崩于避暑山庄行殿寝宫。奉遗诏曰。朕蒙皇考宣宗成皇帝帱育仁慈。恩勤付托。临御之初。仰承圣谕谆谆。以敬天法祖。勤政爱民。奉三无私。保泰持盈为本。因命中外臣僚。荐举人材。并广开言路。俾大小臣工。各抒所见。以期博采周知。下情罔隐。自御极至今。日理万几。凡批览章奏。引对臣工。十一年中。未尝一日稍懈。各直省水旱偏灾。经各该督抚奏请蠲缓钱粮。靡不体恤民艰。恩施立沛。惟自军兴以来。已阅十载。其窜踞连镇、冯官屯、及楚闽粤黔巨股各匪。虽经叠次削平。而江苏安徽浙江等省被扰各区。迄今尚未戡定。每念我黎民叠遭兵燹。宵旰焦劳。难安寝馈。遂致思虑伤神。渐形气弱。上年八月间。举行秋狝。驻跸热河。旋经恭亲王奕总理各国事务衙门王大臣等、将各国通商事宜。妥为经理。都城内外。安谧如常。本年正月。曾经降旨、于春仲回銮。适因旧疾复作。不得已降旨停止。本拟俟秋间气体复元。启跸回京。与诸王大臣讲求庶政。次第举行。孰意入夏以来。暑泻日久。元气愈亏。以致弥留不起。岂非天乎。顾念神器至重。允宜传付元良。十六日子刻。召见宗人府宗令、右宗正、御前大臣、军机大臣、令其承写朱谕。立皇长子为皇太子。并命该王大臣等、尽心辅弼。赞襄政务。皇太子仁孝聪明。必能钦承付托。其即皇帝位。以嗣大统。书曰。在知人。在安民。方今东南诸省军务未平。百姓荡析离居。惨罹锋镝。振文教。修武备。登进贤良。荡平群丑。实为当务之急。可不勉哉。随扈王大臣、及在京王大臣等、其各精白乃心。和衷共济。以期克臻上理。各路统兵大臣、及各该省将军、督抚、受朕厚恩。尤宜力图埽荡。早靖逆氛。俾寰宇奠安。黎民绥辑。克终朕未竟之志。在天之灵。庶几稍慰焉。丧服仍二十七日而除。布告天下。咸使闻知。　　

○十月。戊午。奉移梓宫至京。奉安乾清宫。　　

○戊辰。奉移梓宫于观德殿。　　

○是岁十二月。庚申。恭上尊谥。曰协天翊运执中垂谟懋德振武圣孝渊恭端仁宽敏显皇帝。庙号文宗。　　

○己巳。恭上孝德显皇后尊谥。曰孝德温惠诚顺慈庄恭天赞圣显皇后。　　

○同治元年。九月。辛酉。奉移文宗显皇帝梓宫。暨孝德显皇后梓宫。暂安隆福寺行宫。派王大臣轮班敬谨守护。　　

○四年。九月。甲申。辰时。葬定陵。　　

○上在位十一年。圣寿三十有一。上诞膺天命。临御万邦。缵列圣重熙之绪。际四方多事之时。旰食宵衣。勤求上理。终始一德。罔或倦勤。用能新景命。巩丕基。骏烈丰功。日星彪炳。至于若斯之盛也。臣等职与编摩。自庚戌正月、迄辛酉七月。编年系事。厘为三百五十六卷。敬惟十一年中。圣谟巍焕。缕指难穷。蠡测管窥。冀得揄扬于万一尔。一在敬天。思民困之未苏。则勤祈天眷。愿寇氛之早靖。则虔吁天恩。每值郊坛大祀。洁齐将事。必敬必诚。其或旸雨偶愆。斋心默祷。通微合漠。立召和甘。伏读圣制斋宫即事诸诗。及南郊雩祭。祈谷三坛礼成敬述之作。仰见圣人飨帝。端本一诚。而省咎责己之怀。为民请命之意。蔼然情见乎词。他若方社荐馨。山川望秩。神灵之有功德于民者。升祀加封。礼文赅备。又皆本旦明严翼之心。推而广之者也。一在法祖。我朝创业垂统。垂三百年。心法治法。圣圣相承。晨兴恭诵实录。监于成宪。不愆不忘。遵宣宗成皇帝遗诏。不立圣德神功碑。亲撰碑文一道。刻石于慕陵隆恩门外。至性为文。于以垂万世之模范焉。天坛配享。以三祖五宗为定。酌古今之礼意。昭亿禩之明禋。继志述事。孰有大于此者。至于训骑射。重国书。亦莫非堂构之钦承也。且夫庶政咸修。端在万几无旷。上每日批览章奏。引对臣工。指示周详。洪纤毕举。军兴以来。奏报尤繁。自朝至于日中昃。不遑暇食。以视政简刑清之世。劳逸悬殊矣。孜孜求治。劳神焦思。圣体违和。多由于此。然犹未明求衣。秉烛视事。凡礼乐制度、铨选考课、兵刑农桑诸大政。及一切条教号令。莫不求精意而绝具文。而圣怀谦抑。犹以军旅未平。民生涂炭。引为己咎。于诗篇之中。三致意焉。禹谟曰无怠无荒。皋谟曰兢兢业业。上之勤政。有如此者。至于仁慈恻怛。怙冒寰区。建元之始。免天下钱粮千有余万。湛恩汪濊。率土咸沾。继而丰北河溢。不惜百万帑金。为民捍灾御患。岁一不稔。蠲租缓徵。无不如疆吏之所请。而京师饭厂粥厂。赈济贫民。全活无算。被贼蹂躏之区。及傍近贼氛州县。矜恤抚绥。恩施尤渥。盖以食为民天。民为邦本。耤田举四推之典。祈年肃九拜之仪。见蝗飞而下恤灾之诏。警蝻生而严玩视之条。除邪慝以安良善。禁游惰而行屯垦。免商税以广招徕。联保甲以卫村堡。必有慈祥岂弟之心。而后有整齐严肃之政也。上之爱民。有如此者。学究天人。逊志时敏。绍精一之心传。阐诚正之实义。命儒臣缮呈朱子全书。暨贞观政要。朝夕讲求。以成内圣外王之学。戊午经筵御论。以凡为天下国家有九经所以行之者一也为题。阐发要道。与乾隆辛酉高宗经筵御论。默相符合。至诚无间。直接心源。至于几余洒翰。因事摅怀。或述志以示廷臣。或手诏以褒直谏。何莫非夙夜缉熙之学所见端也。虑士习之不正。考试增性理一篇。恐教化之未周。繙译刊孝经合璧。庆榜两开。正科四举。惩考官交通之弊。严贡士磨勘之条。赠三公而易名。恩礼有加于旧学。列两庑而从祀。表章且及于前贤。则圣学之敷为文治也。夫有文德必有武备。上在青宫时。与恭亲王练艺习劳。精通韬略。集花枪法二十八势、曰棣华协力。刀法十八势、曰宝锷宣威。伏读圣制棣华宝锷合编识语。以为枪刀亦一艺耳。非人君之急务。若扩而充之。天下事岂有二理。此以见神智默运。圣武维扬。殆有天授者焉。国家承平日久。奸宄萌生。会匪起自粤西。由粤而楚而吴。遂扰晋卫齐燕之境。偪近郊畿。地方官吏。始则养痈贻患。继且滋蔓难图。上赫然震怒。简亲臣以统劲旅。下连镇。克高唐。收冯官屯。捦巨憝。槛致京师。戮于都市。北路既清。乃饬各省统兵大臣。迅图攻剿。平开归之逆捻。拔武汉之坚城。清江右之余氛。定皖北之省会。以至滇黔闽粤。次第削平。凡兹胜算。胥禀庙谟。有功必赏。失律必诛。拔勇士于行间。擢谋臣为上帅。投诚者予以自新。胁从者亦为矜释。故天下怀德畏威。无思不服也。中国与海外各国。互市通商。历有年所。＜口英＞咭唎狡焉思逞。屡启衅端。海徼疏防。震惊宫阙。庚申八月。上幸木兰。命恭亲王办理各国通商事务。密授机宜。施天覆地载之仁。示羁縻弗绝之义。定约契。更税则。招徕安辑。中外晏然。彼海西各国。隶圣主之帡幪。乐中土之熙皞。远在数十万里。莫不婆娑讴吟。款关内附。传曰。武有七德。安民和众丰财。此之谓也。夫敬天法。祖。勤政爱民。盛德也。敷文教。诘戎兵。至治也。而仰窥纯孝之性。共俭之德。与用人致治之谟。则又敬绎之而不能尽焉。粤稽御极初年。谅阴听政。奉宣宗成皇帝梓宫于正大光明殿。与绮春园孝和睿皇后慈灵。左右相依。以承先志。特谕行三年之丧。百日缟素。倚庐居戚。尽敬竭哀。恭上孝全成皇后尊谥。兴怀顾复。罔极悲深。厥后慕陵敷土。展礼珠邱。孝思之笃。靡间终身。敬念孝静成皇后十五年抚育深恩。尊为皇太后。以天下养。侍膳问安。温凊罔缺。洎璇闱弃养。毁瘠有加。酌理准情。爰定丧礼。至性肫挚。有过寻常者矣。太庙时享。岁除祫祭。暨奉先殿寿皇殿安佑宫。供奉神御之地。岁时展拜。恪荐精禋。于焉礼隆敬长。则免跽拜之文。谊笃孔怀。则崇分封之典。临公主第以赐奠。立懿亲后以承祧。饬宗学子弟、勤讲课之功。勉宗室臣工、务有用之学。敦本睦族。锡类推仁。皆孝治之敷施也。躬行节俭。为天下先。懔宣宗声色货利之诫。申明旧章。制节谨度。例进之贡献暂停。可缓之工程不作。省大内之浮冗。惩民间之奢靡。奏牍裁颂扬之体。载笔禁祥瑞之陈。澹定寡欲。天性自然。初不因时事之多艰。度支之支绌。而始从简朴、斥浮华也。进退臣工。知人则哲。明而善断。严以济宽。正位之初。即颁手诏。正穆彰阿耆英之罪。遍谕臣僚。改平素因循取巧之习。饬内外大臣。保举人才。不拘资格。一秉大公。昔我高宗论为君之难。以为创业难。守成更难。上膺艰大之任。当通变之时。以创为守。其势尤难。是故兵不足而兼用勇。漕不继而改海运。饷不足而更制大钱。改口岸以整鹾纲。输米石以实仓庾。裁河员之冗浮。减京饷之成数。凡此新章之更革。无不与时为推迁。至矣哉。德昭宥密。业炳寰瀛。恩泽浃人心。仁风翔域外。宜乎任其劳者食其报。为其难者享其成。而乃大功未蒇。遽弃臣民。于戏痛哉。上在热河时。未尝一日忘宫阙。辛酉仲春。有诏回銮。旋以圣躬不豫。暂缓启行。自夏徂秋。寖至大渐。此亦圣心初不自料者焉。普天之下。率土之滨。含生负性之伦。航海梯山之侣。见升遐之素诏。莫不奔走号呼。若失怙恃。此可见人心之感戴者深。而深仁厚泽之所渐被者周且远也。继自今。制治保邦。视此方□□宋。而懔克艰之旨。以成未竟之功。俾前绪益光。鸿图式廓。则在天之灵所深慰者尔。　　
