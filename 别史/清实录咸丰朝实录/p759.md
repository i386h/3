<!-- { "loadSidebar": true } -->
○又谕、前因桂良等奏、广东民夷互斗。夷酋即欲回粤措置当经谕知罗惇衍等、查明民夷起衅根由。仍当妥办团练。兹据该侍郎等驰奏、夷人怀疑再扰北路。旋即退出。并移局撤勇各情。此次夷人怀疑逞忿。先开枪炮。轰毙多人。并带夷兵、直趋花县。实由该夷起衅。与粤民无涉罗惇衍、因恐与现议和局有碍。暂为隐忍。饬令壮勇勿许妄动。并将花县总局、移至离城数十里之外。以避凶锋。办理尚为妥协。本日已将粤东情形。寄谕桂良等知悉。并将原摺钞给阅看。又密谕黄宗汉等、令柏贵就近妥为开导。以释其疑。前据桂良等奏、＜口英＞酋于上年十二月二十二日。已起碇赴粤。计此时已早至广东省城。是否与官绅为难。亟应妥为筹防。罗惇衍等、惟当遵照前旨。认真督办团练。联络绅民。保卫地方。并妥筹兵饷。仍申谕乡民。勿与夷人讎杀。以弥衅端。至罗惇衍等、虽止办团练事宜。与夷务无涉。而于机密之事。务当加意慎重。勿使奸人闻知。致再讹言起衅。将此由六百里密谕知之。　　

○又谕、前因袁甲三奏、饷需不继请饬在山东登莱青三府属海口、举办抽厘。当谕令崇恩、饬属查核。妥议具奏。尚未据该抚奏到。本日据庆祺奏、津郡办理厘捐。接济经费。而近来商船。多绕赴登州府属之烟台海口出入。藉图趋避。该处向未设有税局。以致有碍厘捐。且恐各处关税。诸多偷漏。著崇恩即行遴委妥员。查明烟台海口情形。议立章程。照例核实徵税暂行拨解天津。协济海防经费。俟海疆平靖仍归山东报拨至袁甲三年请、于各海口抽厘、接济徐州军饷之处。仍著该抚妥筹办理。将此由四百里谕令知之。　　

○予安徽阵亡守备江心顺、千总周占雄、把总陈殿扬、外委张洪升等、祭葬世职。　　

○乙酉。宣宗成皇帝忌辰。遣官祭慕陵。上诣寿皇殿行礼。　　

○谕内阁、理藩院奏、喇嘛供词狡展、请派王大臣会讯一摺。那木喀呼图克图、与扎萨克喇嘛嘉木磋、因口角忿争嘉木磋撕破那木喀呼图克图貂褂。迨经提讯。又复供词狡展。坚不承认。事关黄教。自应彻底根究。著理藩院提集人证。严行审讯。照例惩办。　　

○谕军机大臣等、本日据袁甲三奏、怀远逆贼纠合万余人。由临淮北窜。直扑凤阳、灵壁、交界之新桥、连城一带。偪近浍河经游击滕家胜、督率勇练。在浍河北岸堵守等语。该逆纠众万余。窜偪浍河。意在抢渡。并据探报。欲由灵泗、窜往清江。及往桃源、宿迁分辖之洋河集一带抢掠。该逆势甚鸱张。东路甚形吃紧。现由袁甲三先派马队六百名。驰往援剿。尚恐贼众兵单。亟宜豫筹防堵。著邵灿、庚长、即拨清江现有兵勇。并严饬桃源、宿迁、各县。调集兵练。密为布置。以桂逆匪纷窜。将此由六百里各谕令知之。　　

○又谕、袁甲三奏、浍北连获全胜、现拟移营进劄一摺逆捻环筑十四圩。深沟高垒。据以为营。意图围困苗练。即以开通窜路。我军旬日以来。连战皆捷。并毁贼圩两座。兵练声息已通。即当乘胜进偪。前已有旨、调远甲三来京供职。派傅振邦、督办三省剿匪事宜。并派伊兴额、帮同办理。该总兵现有督剿之责。著与该副都统督率兵勇。速解苗沛霖之围。令该练总随时出击。牵制贼势。一面分拨马步队、扼要紧偪。断其接济。为一鼓成捦之计。前谕东豫两省合力会剿。已据恒福、派出总兵邱联恩等豫为布置。其崇恩所派富新、黄良楷、统带兵勇四千名。据袁甲三奏称、定于开印后出境。著俟两省兵勇到后。傅振邦等、即与会合进剿。直捣贼巢。毋令匪踪他窜。其新桥、连城一带匪众。是否已渡浍河。应就现有兵力。妥筹兼顾。本日并谕邵灿、庚长、严密堵剿矣。将此由六百里谕令知之。　　

○予安徽阵亡防御齐克慎等祭葬世职。　　

○丙戌。月食。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之二百七十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。正月。丁亥。上幸圆明园。　　

○诣安佑宫行礼。　　

○谕军机大臣等、胡兴仁奏、徽甯需饷孔亟、请饬江苏省暂为通那一摺。据称江南所派援甯兵勇。业经何桂清由苏发给十一十二两月口粮。本年正月。即须由浙支放。现在郑魁士将南陵西路之贼攻退。即可规复湾黄。援师四集。需饷万分紧要。浙省劝捐现无起色。一时凑办不及。拟请饬江苏省于库存项下、暂借银二十万两。以救目前之急。俟浙饷稍裕。即行筹还等语。前因甯国缺饷。浙省未能接济曾谕何桂清不分畛域。就近筹拨。著该督仍遵前旨。即于苏省库款内、酌量拨银二十万两。以济甯防之饷。毋使饥兵溃散。又生意外之变。将此由五百里谕令知之。　　

○浙江巡抚胡兴仁奏、候补三品京堂张芾服满、拟俟军情稍缓回籍穿孝。得旨。俟军情大定。回藉时请旨遵行。不准擅行离防。以重军务。　　

○以镶白旗蒙古副都统福钤、署正白旗蒙古副都统。　　

○以浙江办理海运出力。予知府王矞云等、升叙有差。　　

○戊子。上御奉三无私殿、赐近支亲藩等宴。　　

○谕内阁、吴振棫、奏请开复办团乡绅革职处分等语。云南在藉侍郎黄琮、御史窦垿、前因办团错谬。降旨革职。交吴振棫查讯治罪。兹据奏称查明黄琮等、办理团练。持论未能平允。及刊刻告示。有乖体制各情。虽俱事出有因。惟察访舆论。皆窦垿主持其事。厥咎较重。黄琮止于不能驳正该革员等当省城被围时。均随同登陴固守。又复劝捐出力。功过尚足相抵。黄琮著准其开复原官。窦垿著交部议处。其革职治罪之处。著加恩宽免。　　

○谕军机大臣等、张亮基奏、滇省将备乏员。请由湖南派往差遣等语。该督前任湖南巡抚稔知该省武职、及绅民中甚多出色之人。云南武备废弛已久。现当办理回务之时需材甚急。著骆秉章于该省都司守备以下、及绅民中、择其久历戎行。晓畅军务者。酌派四五员。并选带精练兵勇一百名。饬赴云南、以资差遣。武职人员、即题补滇省营缺。其绅民中如有将材。并著由张亮基随时保奏。以备录用。将此由五百里谕令知之。　　

○以内阁学士宜振、署礼部左侍郎。袁希祖、署工部右侍郎、兼管钱法堂事务。　　

○以盛京礼部侍郎文俊、兼署刑部侍郎。　　

○命河南河北镇总兵官乐善、赴钦差大臣胜保军营随同剿贼。　　

○以云南攻剿回匪出力。赏守备何占标、花翎。知县李凤翚等、蓝翎。并升叙有差。　　

○己丑。上御正大光明殿。赐大学士尚书等宴。　　

○谕内阁、载茯、舒精阿奏、敬拟办理泰东陵东配殿暖阁等工一摺。著照所请。此次添设暖阁。移请神龛。各项工料。应用钱粮。核计在一千两以内。准其仍在广恩库长芦正款项下、银钞各半发给。免其报部核销。归入广恩库年例奏销。以归简易。即著载茯等、督率司员。敬谨办理。　　

○庚寅。上御山高水长。赐王公大臣、蒙古王、及外藩使臣等食。　　

○谕内阁、理藩院奏、扎萨克喇嘛嘉木磋、与那木喀呼图克图、口角忿争、并达赖自戕身死一案。著派惠亲王、怡亲王载垣、瑞麟、穆荫、提集全案人证。严行讯办。那木喀呼图克图、著暂行勿庸掌印。嘉木磋、著革去扎萨克、并达喇嘛。一并归案鞫审。其扎萨克印务。著洞阔尔呼图克图署理。　　

○又谕、王懿德奏、顺昌等处各股首率党投诚、筹办大概情形一摺。福建省上年春间江右逆匪阑入滋扰。攻陷府县城池。叠经王懿德等督师剿办。次第削平。仅止连城一县。尚为贼踞。该省地瘠民贫。其被贼裹胁、陷而为匪者。为数甚多。情实可悯。王懿德饬署延建邵道潘骏章等、协同绅士。剿抚兼施。据江西股首周灴燨、及广东汀州等处各股首、先后赴营。薙发投诚。共计夥党七八千人。现已挑选精壮。留充新勇。允宜宽其既往。予以更新。所有率众向化之股首周恭熙、即周灴燨、著加恩以陆路把总候补。并赏给军功五品顶带邱邦荣等、并著以把总、外委、额外等职拔补。分别赏给军功顶带。俟续有劳绩。再请恩施。遣散夥党。分饬原藉地方官、随时稽察安置仍听自谋生理。前犯罪名。概免查究。以资激劝。　　

○谕军机大臣等、据翁同书奏、已革藩司、李孟群、现拟抽遣勇丁、留四千余名。必须有额定之粮。方可无虞溃散。查有四川省欠解该革员行营协饷、计三十万二千余两。请饬该省按月补解等语。著王庆云即于川省欠解项内、按月分起补解李孟群军营银三万两。以济要需。将此由五百里谕令知之。　　

○命户部左侍郎沈兆霖、会同仓场侍郎崇纶、廉光纶、查仓御史范承典、查验旧太仓霉变米石。　　

○调陕西延绥镇总兵官郭相忠、为甘肃肃州镇总兵官。甘肃肃州镇总兵官龙泽厚、为陕西延绥镇总兵官。　　

○予安徽阵亡守备王景煐、从九品郭培先、县丞余炌、祭葬世职。文生徐耿光、练总张慎堂等、旌恤如例。　　

○辛卯。上御澄虚榭南书房赐王大臣等食。　　

○谕内阁、本年应修永陵殿座等处工程。前经工部奏称、按照前任盛京将军庆祺册报核算。应银一万一千七百七十八两零。因与玉明等所奏、估需银七千八百八十三两之数不符。当经谕令玉明等查明具奏。兹据玉明、麟兴奏、遵旨详细覆核。前估银数、均系按照例价估计、并无舛错等语。此项工程银两。何以工部核计。与该将军等所估。多寡悬殊。著派翁心存、赵光、详细查明具奏。　　

○谕军机大臣等、昨据理藩院奏、喇嘛嘉木磋、与那木喀呼图克图口角忿争、以致达赖自戕一案。已派惠亲王等讯办矣。案内指出在多伦诺尔牧群居住之阿木呢固尔通巴、著庆昀选派委员、前往该处密速查拏、押解来京。以凭讯办。该固尔通巴屋内所有经卷、及一切什物。均著一并查抄。逐细点明。开具清单。解交派审王大臣归案查讯。毋得迟延漏洩。将此由四百里谕令知之。　　

