<!-- { "loadSidebar": true } -->
○谕军机大臣等、据李星沅等奏、郁林州会匪、被击潜逃、州围已解一摺。会匪淩十八等、围攻郁林州城。两旬有余。先经总兵李能臣、署臬司杨彤如等、督兵进剿。大获胜仗。当降旨。饬令乘势攻击。务将淩十八、陈十六、赖八、各首匪。悉数歼捦。以除丑类。兹据奏称、该文武员弁、分路进攻。偪近贼巢。风雨大作。该匪冒雨分股潜遁等语。此股会匪。虽经惩创。而首恶稽诛。余党谅亦甚夥。现既窜至距城十里之头塘地方。该处切近陆川、博白各县境。务饬各该文武、实力堵剿。不可更令窜扰。并著周天爵、责成李能臣、杨彤如等、将该股会匪。乘其溃散之余。贼胆已怯。激励军士。并力兜剿。趁机摉捕。断不可任该匪等与武宣大股会合。致令余烬复然也。该州被围日久。居民蹂躏不堪。著周天爵、劳崇光等、迅饬查明。加意抚绥。现在武宣一带。如何筹办之处。并著随时奏闻。以慰朕念。将此由五百里各谕令知之。　　

○又谕、寄谕安徽巡抚王植。据蒋文庆奏、徽州府属歙县、婺源县、于三月十二日大雨狂风。兼下冰雹。菜麦间有打坏。房屋不无坍损。虽无伤毙人口。而二麦收成。究竟有无妨碍。据称、已由该地方官、捐廉抚恤。并委员驰赴确查。计该抚不日抵皖。著将该处办理抚恤。能否认真。被灾户口。是否尚不甚多。即详细查明。迅速具奏。毋得置民瘼于不问至合肥、凤阳等县。春雨过多。驿路间有被淹。务饬该地方官、赶紧疏消。毋令文报迟滞。将此谕令知之。寻奏、该二县被雹甚轻。二麦约有六分收成。坍损民房。均已修复。至合肥等县驿路。现添设腰站。并于阻水处所。设船筏济渡。文报不至迟滞。报闻。　　

○护安徽巡抚蒋文庆、奏报保甲情形。酌议团练章程。一、派雇团丁、以资保卫。一、豫筹经费、以期经久。一、择人经理、以专责成。一、酌分段落。以便呼应。一、设立公所、以司号召。一、轮班防警、以均劳逸。一、置给器械、以资捍御。一、示给奖赏、以杜扰害。一、造换册籍、以严稽核。一、随时训练、以明大义。又酌议巡江事宜。一、严查匪船、以清盗窝。一、严防港汊、以绝盗踪。一、分段稽查、以专责成。一、添设棚卡、以期周密。报闻。　　

○免热河平泉、丰甯、二州县、民欠地粮旗租银。　　

○蠲免吉林、三姓地方因灾缓徵银米。　　

○壬午。谕内阁、曾国藩条陈一摺。朕详加披览。意在陈善责难。豫防流弊。虽迂腐欠通。言尚可取。朕自即位以来。凡大小臣工章程。于国计民生用人行政诸大端、有所裨补者。无不立见施行。即敷陈理道。有益身心者。均留置左右。用备省览。其或窒碍难行。亦有驳斥者。亦有明白宣谕者。朕欲求献纳之实。非沽纳谏之名。岂得以毋庸议三字付之不论也。所奏除广西地利兵机。已令查办外。余或语涉过激。未能持平。或仅见偏端。拘执太甚。念其志在进言。朕亦不加斥责。至所论人君一念自矜。必至喜谀恶直等语。颇为切要。自惟藐躬德薄。夙夜孜孜。时存检身不及之戒。若因一二过当之言。遂不量加节取。容纳不广。是即骄矜之萌。朕深思为君之难。诸臣亦当思为臣之不易。交相咨儆。庶坐言起行。国家可收实效也。　　

○谕军机大臣等、本日据曾国藩奏、广西军务。宜审度地利、慎重军需等语。著赛尚阿、于行抵军营时。酌量情形。是否应分三路进兵。其安设粮台。究于何处为便。均须斟酌尽善。妥为办理。原奏著节钞。给与阅看。将此由四百里谕令知之。　　

○又谕、寄谕云贵总督吴文镕等、翁同书奏、贵州盗风日炽。镇远黎平二府为尤甚。黎平距省最远。更易藏奸。该郡匪徒。共有三种。一曰土匪。一曰苗匪。一曰外来游匪。数百为群。聚散无定。抢劫拒捕。民不聊生。又有铜仁府万山厂徒。散而为匪。牛皮大箐之旁。亦有苗匪四出剽掠。似此盗贼充斥。若不严行惩治。必致酿成巨案。现在广西剿贼未竣。前据乔用迁奏、拏获匪徒。即由广西窜入。傥查办稍疏。致与邻省句结。尤为可虑。著该督抚、严饬该地方官、上紧缉捕。其已报各案。固不可稍涉宽纵。其未报者。尤宜密访严查。巨盗江大五、前于正月间、该抚奏称、黎平府报获审办。著名巨匪郭济民、是否尚有其人。务宜及早访拏。净绝根株。以杜后患。傥因循粉饰。酿成事端。朕惟该督抚是问。懔之。原摺著钞给阅看。将此由四百里各谕令知之。　　

○改铸四川按察使印信。从总督徐泽醇请也。　　

○癸未。谕内阁、前任两江总督李星沅、由翰林扬历外任。叠蒙皇考简畀封圻。因剿办云南汉回军务。恩加太子太保衔。赏戴花翎。旋令总制两江。嗣以病请假回籍。上年来京召对。朕见其精神强固。年力方盛。足资倚畀。因其母老多病。俯准所请。俾令归里侍养。冬间广西盗匪滋事。特授为钦差大臣。颁给关防。令其驰赴该省剿办。历据驰奏、筹画军情。均能周妥。昨由柳州力疾进驻武宣。正拟亲督将士。埽除群丑。乃甫报病势增剧。即闻溘逝。披览遗疏。词意忧愤。悼惜殊深。念其不遑将母。殁于王事。尤堪悯恻。李星沅、著加恩照总督例赐恤。任内一切处分。悉予开复。应得恤典。该衙门察例具奏。并赏给银五百两。经理丧事。即著湖南巡抚、于藩库内支给。颁去人薓十两。交骆秉章、一并派员致送其家。赏给伊母。俾资调养。李星沅之次子李概、三子廪生李桓、均著俟服阕后。交吏部带领引见。候朕施恩。寻予祭葬。谥文恭。　　

○谕军机大臣等、周天爵奏、东乡贼情。乌兰泰奏、驰抵军营。及办理情形各摺片。现在李星沅病故。著周天爵、暂署钦差大臣。即用广西巡抚印信。其钦差大臣关防。仍遵前旨收存。俟赛尚阿到军营后。由驿缴回。该匪以东乡为渊薮。东岭三里墟为门户。经周天爵等、督饬各营兵丁练勇。将四面隘口。扼要堵截。分番巡缉。并派候补知府刘继祖、于江路各渡口。统领水勇等、昼夜梭巡。叠次拏获大小头目。又获戕官之大头目伪右先锋汤亚才、讯供正法。贼情窘迫。计可聚族而歼。周天爵、殚竭血诚。向荣、奋勇出众。乌兰泰初抵军营。正可会商剿办。此时自以设侦选锋。严防贼匪窜逸为要。贼所必经之水陆各路。务即设法断其盐米接济。俾食用无资。进攻更易得力兵贵神速。亦应持重如兵力不敷。断不可深入重地致堕奸计。周天爵等、身历戎行相机筹办自必计出万全也。劳崇光、暂署巡抚著仍用藩司印信。赛尚阿、未到以前。所有陈奏事件著周天爵会同劳崇光、向荣。乌兰泰。连衔具奏以归画一将此由五百里各谕令知之。　　

○总督衔专办军务周天爵奏、钦差大臣李星沅病故并自陈旧病已愈。得旨。现已命汝暂署钦差大臣矣。须妥为调度。勿失机宜。朕闻汝鼻衄实深眷念。虽精神复完。尤应善自调摄劫勿过形激愤。以体朕怀。　　

○改铸直隶东明县知县印信。从总督讷尔经额请也。　　

○甲申。谕军机大臣等、昨据周天爵奏、武宣东乡逆匪。经官兵团勇分路堵截。势渐窘迫。一俟滇黔续调兵到。克期进剿。可一鼓偪入罗渌峝聚而歼旃又据乌兰泰奏、会匪狡悍异常兵力尚单再战无益。只可相持严堵。以待续调之兵各等语。当降旨、饬令持重严守。勿堕奸计。会匪并命抗拒。其党甚坚。与各股盗匪情形不同。武宣兵力、稍形单弱。自应以守为战。遏其窜逸。惟续调官兵。据各省节次奏报启程。计已陆续抵粤。傥因接济断绝。匪势穷蹙。将图突围分窜。铤险而走。生力官兵续到大营。士气益奋。兵机间不容发。亦不可坐失机宜。赛尚阿、未到以前。周天爵、暂统军务。向荣、乌兰泰、相助为理。自必同心协力。三人直如一人。断不至各执己见。未能计出万全。即或稍有挫折。断不可互相诿过。军营所集兵勇。虽有省分风气之不同。其为干城御侮则一。师克在和。古训昭垂。总期善为驾驭。固不可轻率偾事。亦慎勿迟延贻误。以慰朕望。将此由四百里谕令知之。　　

○两广总督徐广缙等奏、委候补知府陈瑞芝、管带潮勇赴广西会剿。得旨。诸务妥协。实属认真。　　

○江苏巡抚杨文定奏、藩臬两司到任未久。请将江苏省道光三十年大计。展限三月举行。从之。　　

○以剿办广东钦州股匪出力。予提督陶煜文、总兵官杨昌泗、优叙。阵亡绅练等、赏恤如例。　　

○免江苏出征兵丁未完借装银。　　

○乙酉。孝慎成皇后忌辰。遣官祭陵寝。　　

○上诣寿康宫、问皇贵太妃安。　　

○盛京将军奕兴、山东巡抚陈庆偕会奏、奉天山东洋面接壤。战船规制略同。今东省既照广东战船另造。奉天亦应一律办理。拟俟冬间委员赴粤、添造船只。务令经费不致虚糜。剿捕克收实效。得旨。均著如所请行。俟委员赴粤时。仍行奏闻。　　

○伊犁将军奕山奏、奏摺误字。未能留心。得旨。诸务认真经理。分所当然。琐屑细故。本难不无疏漏。汝当大事留心。小节不可苛求。朕不过偶尔阅及。此奏甚属无谓。　　

○两江总督陆建瀛奏、江苏米价平减。无需闽商运米接济。请停闽商装载豆石出口之例。报闻。　　

○江苏巡抚杨文定、奏报三月分雨水粮价。得旨。认真查勘。分别办理。不准粉饰。　　

○贷江甯驻防八旗、及督漕河标各营兵米折饷银。　　

○丙戌。广西巡抚邹鸣鹤、奏报筹剿情形。得旨。务期实力奉行。不可被属员蒙混。盗风滋炽。必应先剿后抚。而粤西吏治、亦资尔整饬。振刷精神。竭忠尽力。勉为之。　　

○山海关监督春保奏、关税生息银两。向为兵丁差操之用。近来积欠愈多。库款虚悬。请饬部核议。得旨。操防库款。均属紧要。应如何酌定章程。毋任延宕之处。著户部妥议具奏。　　

○命云南按察使春熙、留京以三四品京堂候补。以直隶永定河道崇纶、为云南按察使。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三十三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

