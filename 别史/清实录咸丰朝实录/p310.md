<!-- { "loadSidebar": true } -->
○钦差大臣琦善等奏、连日设计督攻扬州情形。得旨。琦善在军营。日久无功。若再不将扬州克复。尽歼丑类。何颜对朕。何颜对天下之人。此时铺张过甚。迨贼窜后。何以自解。即使尽属实在情形。亦不必如此铺张。朕总以能否收功为定断。著琦善等、于批摺到日。限于八九日内。务须攻破扬城。殄灭无遗。不准再令蔓延。又滋他患。又奏、扬城被围穷困。闻金陵逆匪欲来援应。批。观此情形。更不可不急攻扬州。尤可虑者。尹逆岂肯坐以待毙。思窜无疑。设南路援应贼至。犹不可顾此失彼。朕日夜盼捷音之速至也。　　

○钦差大臣胜保奏、严堵贼匪窜逸情形。得旨。所筹各情均悉。万不可再令窜逸。必就此处歼灭无遗。想汝必能稍慰朕怀。　　

○以兵部左侍郎赵光、为实录馆副总裁官。　　

○转刑部右侍郎雷以諴、为左侍郎。未到任前。以内阁学士潘曾莹署理。以内阁学士李钧、为刑部右侍郎。光禄寺卿宋晋、署礼部左侍郎。都察院左副都御史周祖培、署工部左侍郎。　　

○戊申。谕内阁、裕诚等奏、票签前后不符、查明检举、并请旨更正、以归画一等语。此次内阁拟写句到签式。与上年不符。并著查取票本职名。交部照例议处。嗣后凡遇疯病杀人。并卑幼因疯致死尊长。及妻因疯致死夫者。均著票拟永远监禁。其应否查办。及不准释放之处。仍著刑部查照定例。分别办理。所有上年句到本内。四川省旧事熊黑儿、林怀毓、山西省旧事石氏、叶庄娃、四起。均著照例更正。以归画一。　　

○又谕、已革陕安镇总兵郝光甲、前经派往河南、交舒兴阿调遣。嗣因该革员带兵行抵连镇。经胜保奏令赶赴独流大营。听候调拨。复据胜保奏参该革员迟延半月。尚未到营。当即降旨革职。仍交胜保差委。兹据舒兴阿奏称、郝光甲所带之兵。已据呈报于十月初八日。由直隶阜城县奉文折回等语。览奏殊堪诧异。该员既已行抵连镇。何以复行折回。既据禀报未奉胜保饬令赴豫札文。何以又有呈报舒兴阿奉文抵豫之说。且核计程途时日。种种情节支离。实不可解。当此军务吃紧之际。岂容此等庸劣畏葸之员。迁延观望。贻误事机。著胜保迅即查明郝光甲、现在逗遛何处。提讯明确。如系捏词支饰。不遵调度。著即遵照前旨。以军法从事。毋稍姑息。寻舒兴阿奏、郝光甲呈称、十月初七日。在阜城县。奉胜保札饬驰赴河南。遵即兼程趱进。于十月三十日行抵陈州。又奉胜保劄赴静海。如已出直境。即迅赴河南。毋庸折回等语。查陈州距静海窎远。未便令该镇折回。已饬郝光甲、随赴安徽会剿。并移知胜保。报闻。　　

○又谕、文炤奏、途次患病、吁恳赏假一摺。新放苏州织造文炤、著毋庸给假。即令回旗、交内务府大臣察看。该员是否实患骽疾。如有捏饰规避情事。即行据实参奏。　　

○蠲免直隶沙河、任、隆平、柏乡、赵、稿城、栾城、晋、深、献、交河、沧、静海、十三州县、并永年、武强、南皮、青、四县、被扰村庄新旧额赋。及原借折色口粮。加赈贫民有差。　　

○己酉。上御懋勤殿。句到直隶、热河、山西、情实罪犯。停决直隶斩犯一人。绞犯二人。余二十八人予句。　　

○谕内阁、据江忠源奏、逆匪攻陷舒城、吕贤基殉难等语。吕贤基、由翰林科道。洊任京卿。朕因其品学兼优。超擢侍郎。本年春间。令其回籍督办团练。颇能实力任事。该侍郎年力正强。方资倚畀。乃以逆匪窜扰舒城。捐躯尽节。悼惜殊深。吕贤基著追赠尚书衔。照尚书例赐恤。任内一切处分。悉予开复。应得恤典。该衙门察例具奏。伊子编修吕锦文、著俟服阕后。以侍读升用。寻予祭葬世职。谥文节。　　

○谕军机大臣等、叶名琛、柏贵奏、龙川东江等处、匪徒滋扰戕官各一摺。览奏曷胜愤懑。龙川县土匪。既经署游击王世英等、带兵进剿。各匪闻风潜逃。探闻现已解散。著即督饬该游击等、乘机摉捕。尽数歼除。勿令再有句结。致滋蔓延。其东江一带土匪。即严饬总兵寿山、并署广州府知府郭超凡、迅速筹剿、以期尽殄群凶。至另片奏、筹拨各路饷银。业已委员陆续起解。刻下各路军营。需饷甚殷。京饷亦待用孔亟。著该督抚、即饬解饷委员。迅将所解银十五万两。分解宿迁郑敦谨、法良、两处粮台。其余银两。赶紧解赴部库交纳。勿稍迟延。另筹捐输及关税银二十万两。并著迅即派员解部。并飞速知照沿途地方官。一体催趱遄行。并饬小心防护。不得稍有疏虞。至向荣军营。前据怡良等奏称、筹饷亦甚支绌。并著该督等、随时筹款。迅速接济。将此由六百里谕令知之。　　

○又谕、江忠源奏、舒城失守、侍郎吕贤基殉难等语。舒城偪近庐州。逆匪狓猖殊甚。该抚现因感受风寒。不能前进。朕心实深悬系。现当防剿吃紧之际。督办需人。本日已谕令福济、兼程驰赴庐州六安一带。会同该抚、及刘裕鉁、督率地方文武。办理防剿事宜。该抚如尚未痊愈。所带兵勇。即可交福济酌量调拨。如已就痊。著即与福济、相机筹办。饬将桐舒等处贼匪。并力歼除。断不可任令北窜。舒兴阿现在带兵。由陈州赴皖。并著咨催迅速前进。袁甲三现在剿办捻匪。势难兼顾庐郡。仍著该抚、随时知照该给事中、毋令颍亳一带捻匪。与该逆匪句结为患。将此由六百里加紧谕知江忠源、并传谕刘裕鉁知之。　　

○又谕、舒城密迩庐州、为南北咽喉。最关紧要。吕贤基业经殉难。江忠源复因患病不能前进。暂驻六安守御。袁甲三剿办颍亳一带捻匪。又未能兼顾。现值剿贼吃紧之际。督办无人。恐误事机。著福济即行驰赴庐州六安一带。会同江忠源、督率该处文武。择要防剿。江忠源如尚未痊愈。其所带兵勇。即由福济酌量调拨。以资攻剿。总期力图克复。遏贼北窜。安徽情形紧急。该督接奉此旨。务即星速就道。万勿耽延。所有扬州湾头一带防剿事宜。即责成慧成、与雷以諴、督同查文经等、妥筹办理。毋得稍有疏虞。将此由六百里加紧谕令知之。　　

○又谕、贼匪窜踞舒城。去庐州仅百余里。江忠源虽已驰抵六安。又值患病不能前进。本日已谕令福济、驰赴安徽督办。前据袁甲三奏、拟赴蒙怀一带。为庐郡声援。谅已移营前进。著即择要驻劄。迅筹剿办。毋使土匪与该逆句结为患。并探明贼踪。如庐州紧急。应如何援应之处。酌量办理。徐宿一带。亦须兼顾。万不可令贼北窜。将此由六百里加紧谕令知之。　　

○户部尚书孙瑞珍等奏、派审存丰、代父鸣冤一案。究出德春、托伊戚骁骑校那辛、转央吏部书吏张五、贿嘱承审司员王式言、请将那辛革职。王式言暂行解任审讯。得旨。那辛、著革职审讯。王式言、著暂解任审讯。余依议。此案虽关原审官受贿枉断。德兴等皆系大员。谅不至有心回护。尔等若将实情审出。朕断不问尔等失察之罪。若故意开脱。尤当将尔等加等治罪。　　

○实授周祖培、工部左侍郎。　　

○予广东阵亡同知王治溥、知县扎伦布、千总何泰鹏、伍云中、黄雄升、黎英亮、祭葬世职。额外杨万年、监生黄镇芳、优恤如例。　　

○庚戌。谕内阁、前因桂良、奏参署直隶藩司张集馨、赴调迟延。当经降旨、将该员革职。发往新疆效力赎罪。兹据胜保奏称、张集馨现已管带兵勇赶到。著准其暂缓发遣。留于胜保军营。带兵随剿。傥再不知奋勉。著即以军法从事。　　

○谕军机大臣等、胜保奏、近日攻剿情形。又另片自陈衷曲等语。朕因胜保勇敢忠诚。特命统领诸军。廓清畿辅。责任綦重。倚畀至专。惟望其迅殄贼氛。拯民水火。自逆匪窜踞静海独流。距京较近。又命僧格林沁、驻兵北路。为京师之屏障。即为该大臣之声援。实系必不可少之举。试思逆匪被剿穷蹙。伺隙奔逃。傥北路稍虚。岂能杜贼纷窜。胜保举僧格林沁、共办一事。自应不分畛域。两营声息。时刻相通。乃以僧格林沁、遣官弁等至营探听。遽谓为监察军情。是自疑因以疑人。其所见亦甚狭矣。并称请派亲信重臣。督率办理。尤属非是。试思该大臣身为统帅。岂非亲信重臣乎。朕既畀以重任。岂复有所猜疑。果能奋勉图功。尽歼丑类。迅奏荡平。上可以慰朕心。下亦可以孚众望。悠悠之口。何足介意耶。胜保以天下安危自任。惟有上知有朕。其他勿恤。朕亦深知汝能体朕心。成此大功。但任事之人。自有难处。不待汝言。朕已早鉴。现在逆匪势穷思窜。若伏兵要路。诱贼离巢。为截击之计。是否确有把握。傥徒为收复独流静海起见。纵令窜逸。剿办更难得手。至所称于上游筑坝。洩水断流。以冀克期灭贼。自系要著。务即赶紧筹办。万勿再有迟延。该大臣忠勇素著。谅能计出万全。不负委任也。将此由六百里加紧谕令知之。　　

○又谕、琦善等奏、另股贼匪、扰及仪徵一摺。据称初二日。有金陵贼匪。窜至仪徵沙漫洲地方。分股登岸。哲克东阿、张守仁、带兵迎剿。初三日巳刻。贼匪先扑仪徵南门。复扑西门。县城旋即失守。仪徵距扬城甚近。道路分歧。皆为我兵大营后路。形势最为紧要。该大臣等、何竟毫无防范。一至于此。此时若不赶紧设法克复仪徵。我兵腹背受敌。其患何可胜言。著该大臣等、迅即派委大员。带兵驰往剿办。所称贼众围困营盘。哲克东阿等、打仗情形。尚无消息。是否派兵前往救援。未据声叙。仪徵失守。显有内应。该县都棨森、平素不得民心。贼至并未堵御。现在何处。著查明如有逃避情事。即以军法从事。浦口瓜州贼匪。经瞿腾龙等、屡次击退。仍著督饬该总兵等、加意严防。遏贼北窜。将此由六百里加紧各谕令知之。　　

○参赞大臣僧格林沁奏、饬令德勒克色楞、驰赴胜保军营。得旨。现在北路最关紧要。务须加倍严防。汝在北路防严。俾胜保及早成功。肃清畿甸。则汝捍卫京都之功为最。　　

○改铸浙江乌程县知县印信。从巡抚黄宗汉请也。　　

○予直隶阵亡守备傅文焕、千总马祯、外委韩光耀、祭葬世职。　　

○辛亥。谕内阁、王茂荫、奏保本籍人员、回省带勇防剿一摺。刑部郎中李文安、著准其回籍。督率练勇。协力防剿。所请赏加御史衔。准令奏事。殊属非是。著毋庸议。吕贤基之子吕锦文、并著回籍。帮同剿贼。至已革江苏巡抚杨文定、系因失守地方。拏问治罪。岂得以其曾在本籍招募壮勇。遽从宽典。所请饬令回籍带勇协剿之处。著不准行。　　

