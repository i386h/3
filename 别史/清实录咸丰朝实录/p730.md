<!-- { "loadSidebar": true } -->
○戊寅。谕军机大臣等、德兴阿等、自退保仪徵后。未据续有奏报。本日据杨能格奏、仪徵已于八月二十八日失守。扬郡万分危急。现在函商鞠殿华、前赴万福桥调度等语。当此贼势猖獗。德兴阿等、自应以力保扬州为要务。本日已谕知胡兴仁、将浙江调回之总兵周天培一军。饬令径赴扬州。藉资防剿。必须扬州得保无虞。乃可徐图克复仪徵等处。德兴阿等收集溃兵。现有若干。是否能成一军。亟应先行扼定险要。以为立脚之地。前经谕令和春、续拨官兵二千名。合之孔朝彪所带、共成四千名。赴援六合。本日复谕令胡兴仁、将甯国军营添募之勇二千名。一并派往六合攻剿。德兴阿等退保仪扬。不能兼顾六合。而该县城坚地险。团勇足恃。断不可听其失陷。此时各路援兵。能解六合之围。则挽回尚有可望。前调德安赴江北。原为协助德兴阿等调度起见。今相隔已远。已谕令德安径赴六合援剿矣。总兵毛三元、前在三＜氵义＞河驻劄。系属扬州下游。该员素称善战。谅此军尚无溃败情事。德兴阿自应调赴前敌。以遏凶锋。较之收集溃兵。当为得力。其粮台军火。既经杨能格奏称、分移里下河一带。著即添造军械。妥为保护。以资接济。将此由六百里加紧谕知德兴阿、鞠殿华、并传谕杨能格知之。　　

○又谕、胜保、翁同书奏、江北大局决裂、派兵驰赴天长扼剿、并以后路有警、胜保未能亲赴来安截击各等语。江北自浦口失守后。德兴阿等退保仪徵。本日叠据邵灿、庚长、杨能格等奏报、仪徵、天长、相继失守。扬州危急。胜保等谅已续经探悉。该大臣等、急须攻复庐州。仍应兼顾怀凤。于东路攻剿。自觉鞭长莫及。现既派马队驰赴天长。亦足以分贼势。惟此时六合一县。被围日久。温绍原素得民心。尚能婴城固守。但使此城得保无虞。则规复仪徵等处。尚易措手。所有胜保等派出之莫尔赓阿马队。著即饬令迅速统带启程。前往六合援剿。前因德兴阿病重。鞠殿华受伤。谕令传知德安、带兵前赴浦口。帮同德兴阿等、调度一切。此时德兴阿等、远驻仪徵。未能与之会合。德安著即带兵迅速前赴六合。会同莫尔赓阿所带马队。力解城围。总须于有贼之处。认真击剿。毋许观望不前。致滋贻误。胜保另片奏、袁甲三奏报丰县收复日期。与该大臣所闻不符。丰县贼匪。据袁甲三奏称、因闻官兵大至。弃城逃遁。于初十日将县城收复。既据胜保奏、收复日期不符。已谕令袁甲三明白覆奏矣。值此时事多艰。该大臣等共办一事。惟应和衷共济。以期稍舒朕忧。不得以小嫌细故。动辄争执。致误紧要机宜。将此由六百里谕令知之。　　

○又谕、前因浦口大营失陷。南岸援兵先后溃败。当经谕令和春、添派官兵二千名。连前派孔朝彪所带官兵、合成四千名。前往救援。本日据该大臣奏、江北危迫情形。未见续派援兵。自系尚未接奉前旨。现在天长、仪徵、相继失守。江北各属。已有剿不胜剿之势。德兴阿、鞠殿华、现拟扼劄万福桥。祇能力顾扬州。势不能再援六合。而六合坚城中峙。经温绍原等激励练勇。保守数年。一旦有失。则民心愈怯。贼匪益无忌惮。本日复据胡兴仁奏称、甯国军营。现募勇二千名。咨明郑魁士、选派将弁。带赴六合。并由浙江筹拨饷银一万两解往等语。郑魁士能否亲往。此项新募之勇。能否得力。均未可定。必须有官兵为之领率。始能有济。著和春仍遵前旨。速拨官兵二千名。协同此项勇丁、径赴六合。务使危城得保。然后可徐图进剿。此时惟有上保六合。下顾扬州。为要紧关键。浙江调回之周天培一军。已谕知胡兴仁、饬令径赴扬州。随同德兴阿等进剿。以为图复仪徵之计。该大臣即饬知郑魁士、无论是否亲往。总以速援六合为要。至江北失事以后。金陵贼援益众。虽屡经击退。仍当实力堵剿。不可稍存大意。将此由六百里加紧谕令知之。　　

○又谕、本日据邵灿、庚长奏、清淮防剿吃重、军饷支绌、请饬东省迅速拨兵助饷各一摺。临淮之贼。既思下窜。浦营失陷后。六合被围。天长仪徵、相继失守。该处距蒋坝高宝甚近。防不胜防。邵灿派副将鹤龄等、带兵择要设防。扼守淮安旧城。并庚长所筹团练劝捐等事。布置均尚周妥。清淮为北路咽喉。关系至重。亟须以重兵堵剿。方免震动全局。山东自捻匪窜回老巢后。余匪业已肃清。且距清江较近。著崇恩迅拨精兵一二千名。派得力将弁管带、驰赴清江。交邵灿等酌量调遣。以固北路藩篱。毋稍延缓。至清江军饷。万分支绌。添兵必须筹饷。并著崇恩迅速拨银五六万两。委员解赴清江。以济要需。将此由六百里各谕令知之。　　

○又谕、胡兴仁奏、飞调援浙兵勇、赴六合助剿一摺。援浙之周天培一军。据称、业由该抚咨催、由福建驰赴六合助剿。惟由建阳折回。道路较远。恐其缓不济急。现在天长仪徵、亦相继失陷。扬州万分危急。该处为北路屏蔽。并无重兵扼守。著胡兴仁即飞咨周天培、带领兵勇。径赴扬州助剿。先将郡城保护。然后再图攻复仪徵。至所称邓绍良、郑魁士、招募生力勇二千名。前赴六合。因恐新募之勇。未经战阵。本日已谕知和春、令其添派官兵同往。郑魁士能否亲往。并谕和春酌办。如能将甯营旧勇调赴。而以新勇留于甯营。尤能得力。即著咨商邓绍良等、妥速办理。其由浙省筹银一万两之处。并著该抚迅速解往。交郑魁士给发。以资接济。周天培兵勇口粮。到扬后恐有不继。并著该抚宽为筹备。携带前往。毋令缺乏。将此由六百里谕令知之。　　

○内务府奏、现在库款支绌。地安门楼房工程。可否令欠交关税之郎中文勋等认修。得旨。著派全庆、肃顺、迅速详勘具奏。所估钱粮。未免过多。断不准为欠员捐少报多、冀图多免成数地步。　　

○直隶总督庆祺奏、永定河秋汛安澜。报闻。　　

○以办理江南宝应等处团练出力。赏同知刘瑜花翎。　　

○予江南江甯阵亡千总郭俊秀、把总胡光启、祭葬世职。　　

○予安徽东流阵亡千总王永发、张占元、欧阳春、把总邓春廷、外委郭仁风、瞿文德、邓义和、李良才、祭葬世职。　　

○己卯。谕军机大臣等、前因桂良等奏、会商夷务大概办法。并何桂清奏、免税开禁、均于夷酋无涉等语。已于各摺片内严切批示。并谕知何桂清当力持定见。即或稍为变通。亦须将窒碍之处、详细陈明。不可自出己见。桂良等接奉批谕。自当确遵初定办法。乃本日据惠亲王等、呈递桂良等所致信函。竟云免税无裨大局。弛禁之说。亦属无裨。其驻京一节、已有端倪。入江一节、颇难挽回。惟有不准其将内地货物。即在内地贩运。该夷无利可图。其念可息等语。朕披览之下。深为诧异。何桂清以关税接济军饷为虑。虽属可原。然业经接奉寄谕朱批。谆谆告诫。已不应再有异议。况桂良等奉命而出。宜如何恪遵谕旨。力筹办法。乃尚未与夷酋会晤。意已游移。是何意见。且免税即有窒碍。亦应条分缕晰。详细陈明请旨。何得遽改办法。况既准其入江。安能禁其将内地货物、在内地贩运。桂良等前在天津。滥允该夷要求。至有今日补救之事。若再苟且了事。不为一劳永逸之计。日后夷患叠起。即将桂良等从重治罪。于国事何补。至免税一节。据云夷商所乐。而夷酋并不知感。既有益于夷商。岂有夷酋不乐之理。此次在天津请户部堂官、前往上海议定税则。岂非夷酋之意。况此时欲收华商之税。原以补偿所免夷税。若如桂良等所拟办法。又何必规此小利。而冒不韪之名。后患仍属无穷。彼时悔之无及。著桂良等再行悉心妥筹。如欲另议办法。能否一劳永逸。日后保无夷患。苟非确有把握。朕亦断难俯允。仍当恪遵原议。并细绎叠次批示。祇可稍为变通。不可更改大局。并不准如前在天津、擅自应许。仅以从重治罪四字。为塞责地步。懔之。将此由六百里谕知桂良、花沙纳、何桂清、并传谕明善、段承实知之。　　

○添设黑龙江马甲一千名。从署河南巡抚瑛棨请也。　　

○拨山海关税银一万五千两。充直隶防兵经费。　　

○庚辰。谕内阁、前因天津修筑炮台。经钦差大臣僧格林沁等、饬令顺天直隶各州县、采办树株。以供桩栅各用。兹据御史孟传金奏、各属采办树株。骚扰过甚。并有偪勒科派、穵掘坟墓、倾圯房屋诸弊。炮台之设。本以卫民。若如该御史所奏、官吏藉端生事。因公济私。转以病民。殊失绥靖闾阎之道。著僧格林沁、庆祺等、严行查察。如有委员、及文武员弁。借采办为名。刁难抑勒。扰累地方者。即著从严参办。其民闲呈控有案者。即为理直。毋得徇隐属员。致妨民业。　　

○谕军机大臣等、德兴阿奏、收集溃兵、移劄五台山一摺。天长仪徵、相继失陷。此时维持北路大局。自以力保扬城为要。现在收集溃散兵勇三千余名。暂令休息。俟扬城一带、布置定妥。仍当激励兵勇。恢复仪徵等县。为进取之计。不得株守扬州。致逆贼知我虚怯。更肆鸱张。六合孤城被困。虽温绍原素得民心。暂堪固守。若日久无援。亦恐力竭失陷。本日据德兴阿奏、和春调回此项援师。有六千余名之多。著即飞咨和春、知照周天培等带兵各员。分半救援六合。分半驰赴扬州。协同德兴阿攻剿。两处兼顾。不致疏虞。将此由六百里谕令知之。　　

○又谕、翁同书奏、募兵不能得力、请饬直隶省挑选精兵一千名、赴皖听调等语。现在皖省南北两路。贼捻俱炽。自应汰除疲兵。添益劲旅。以资攻剿。惟山东曹单等处。甫经解围。而土匪蜂起。尚烦兵力埽荡。昨因清淮告警。命调山东兵一二千名。前赴江苏。尚未知能否如数拨往。直隶与山东交界地方。亦须防范。所有正定、大名、镇标各兵。断不能远赴皖省。转致北地空虚。前据官文奏、李续宾等军、仍由潜山舒桐、步步进偪。当可与胜保大军会合。又江西吉安。业已克复。普承尧一军。亦由英霍一带、进援定远。皖省得此两路官兵。当可分投剿办。此外各路。现俱无兵可拨。至所请饬催山东省地丁银两、及山陕月拨饷银。已谕知各该抚赶紧筹解矣。将此由六百里谕令知之。　　

○又谕、据翁同书奏、寇氛日偪、饷需不继、请饬催军饷等语。现在安徽、南路贼势狓猖。北路捻匪充斥。分兵防堵。筹饷维艰。自系实在情形。著崇恩速将部拨地丁银五万。如数赶解。并著恒福、曾望颜、仍按月筹拨银二万两。解至翁同书军营。以济要需。毋稍迟误。将此由五百里各谕令知之。　　

