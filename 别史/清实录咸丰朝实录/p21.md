<!-- { "loadSidebar": true } -->
○又谕、吴文镕奏、海塘石工、被水冲缺一摺。本年夏间。浙省雨水较多。潮势汹涌。致将海塘石工、冲缺六十余丈。口门现已过水。浙省海塘。为本省杭嘉湖、及苏省之苏松常镇七郡、田庐保障、攸关紧要。著该抚督同藩臬严饬道厅等员、赶紧设法抢护。毋得再有疏虞。以致潮水内灌。一面查明下游州县有无被淹处所。迅即据实由驿具奏。吴文镕于辖境要工。未能先事豫防。著先行交部严加议处。　　

○以通政使司副使托伦布、为太仆寺卿。　　

○丁丑。上诣永春室、问皇贵太妃安。　　

○戊寅。上诣正大光明殿几筵前供奠。　　

○诣永春室、问皇贵太妃安。　　

○河东河道总督颜以燠奏、议覆大学士耆英、福建道御史李维翰、先后陈奏河工节费剔弊各等语。得旨。以实心行实政。不徒为纸上空谈。慎勉为之。　　

○己卯。上诣永春室、问皇贵太妃安。　　

○谕军机大臣等、有人奏、两广盗匪充斥一摺。据称近日盗匪之多。莫如两广。一曰掳人勒赎。一曰分界打单。始于顺德、新会、渐及番禺、东莞、廉州之钦州、灵山。广西之横州等处。皆有著名巨盗。夥众抢掠等语。盗贼扰害闾阎。殊堪痛恨。似此猖狂无状。若非大加惩创。尚复成何事体。著徐广缙、叶名琛、郑祖琛、按照摺内所指各情。迅速派委员弁、分路缉拏。合力围捕。悉数歼捦。毋任一名漏网。以卫居民而安行旅。至所称各乡村围练壮勇、随同官兵协捕之处。并著该督抚、悉心筹议。实力办理。勿致养痈贻患。是为至要。原摺著钞给阅看。将此各谕令知之。　　

○又谕、寄谕云贵总督程矞采。据载垣等奏、銮仪卫驯象所内。象只不敷当差。著该督迅速采买数只、陆续解京。交銮仪卫驯熟备差。以崇典礼。将此谕令知之。　　

○庚辰。以兵部左侍郎孙葆元、兼署礼部左侍郎。　　

○以剿平湖南逆匪李沅发出力。予按察使春熙等议叙。赏副将博春、守备邓绍良、吴支清、巴图鲁名号。花翎。知府刘若圭、魁联、知州俞舜钦、副将谷韫灿、游击傅振邦、韩世禧、都司瑚松阿、王重望、守备王忠禄等、花翎。游击西拉布等、蓝翎。余加衔升补有差。　　

○以筹办兵饷无误。予署湖南巡抚万贡珍议叙。　　

○辛巳。上诣永春室、问皇贵太妃安。　　

○以霍硕特贝子多尔济那木扎勒展、为正盟长。　　

○以告替扎萨克郡王达锡望展子绰依札、袭爵。　　

○缓徵山东济甯、济阳、禹城、陵、德、德平、平原、东平、甯阳、汶上、阳谷、寿张、临淄、金乡、嘉祥、临清、东阿、濮、范、观城、朝城、聊城、堂邑、博平、茌平、清平、莘、冠、馆陶、高唐、恩、邱、鱼台、定陶、泰安、滋阳、渮泽、曹、钜野、益都、四十州县、及临清、德州、东昌、三卫。被风被旱村庄新旧额赋。　　

○壬午。上诣正大光明殿几筵前供奠。　　

○诣永春室、问皇贵太妃安。　　

○谕内阁、薛执中编造妖言一案。著派军机大臣、会同宗人府、刑部、严行审讯。并著原奏此案之给事中德奎、曹楙坚、一并会审办理。　　

○以礼部尚书惠丰、署吏部尚书。兼署镶白旗满洲都统。　　

○癸未。上诣永春室、问皇贵太妃安。　　

○遣官祭火神庙。　　

○甲申。谕内阁、御史端昌奏、举劾核实一摺。督抚荐举甄别。原以激励人材。必须将举劾各员、实在事迹。详细胪陈。方足以昭惩劝。嗣后著各直省督抚、于大计举劾、及平时豫保。并参劾之员。务将该员应举应劾实迹。详列具奏。不得以空言塞责。用昭核实而饬官方。将此通谕知之。　　

○又谕、御史王之斌奏、善驭捕役、以剔贼窝一条。州县缉捕。必资捕役。如该御史所奏、每遇重大案件。勘费解费。责成捕役垫发。种种赔累。以致庇护贼窝。资为衣食。似此贪利纵贼。即使按期比捕。安望其赃贼并获耶。著各省督抚、饬谕守令、善驭捕役。明定赏罚。必信必严。毋使藉口赔累。案悬不结。概不海捕了事。将此通谕知之。　　

○先是闽浙总督刘韵珂奏、闽省鹾政敝坏。请豁除积欠。招募殷商。下部议行。嗣以新商陆续倒退。请著落未倒各商。将原认篷额、不拘年限。永远承办。不准告退。下户部议。至是议上。得旨。依议。所有认办各商。续届三年限满。即令永远接充。仍著刘韵珂、饬查向来一切浮费陋规。彻底清厘。实力裁革。务使该商人渐获余资。自不至妄行求退。并将如保裁革浮费陋规之处。据实奏明。以整鹾纲而除锢习。　　

○命塔尔巴哈台领队大臣都尔通阿、往奠故土尔扈特亲王额英科济尔噶勒、茶酒。赏银五百两治丧。　　

○乙酉。上诣永春室、问皇贵太妃安。　　

○丙戌。上诣正大光明殿几筵前供奠。　　

○诣永春室、问皇贵太妃安。　　

○谕内阁、朕于九月十八日。恭送皇考宣宗成皇帝梓宫。二十三日。暂安奉慕陵飨殿。二十四日。致祭礼毕启行。二十七日。还宫。　　

○又谕、本年九月十八日。恭送宣宗成皇帝梓宫。沿途地方、无庸为朕另备御道。　　

○复引见各衙门京察保送一等未经记名人员。得旨。穆荫、洪观、宝鋆、郭沛霖、戴鸾翔、顾开第、赵畇、祥裕、庆岳、鸣铎、三寿、赵霖、保衡、钟秀、瑞琛、祥奎、文煜、伊霖、郭景僖、文辉、祥和、林扬祖、俱著记名以道府用。　　

○丁亥。上诣永春室、问皇贵太妃安。　　

○谕军机大臣等、有人奏、山西省大同府瞽民马常自缢一案。该厅任听吏胥等索赃捏改、诈称勒毙。忻州民人张永清、扎毙郜慎修一案。该县任听乡约索赃、捏称自戕、销案不办等语。案关纵役得赃。任意出入。如果属实。何以惩蠹役而重民命。著该抚督同臬司、亲提两案人证卷宗。秉公研鞫。务期水落石出。以成信谳。如查有胥吏索赃。捏改案卷等情。即著从严究办。原摺著钞给阅看。将此谕令知之。　　

○戊子。上诣永春室、问皇贵太妃安。　　

○谕内阁、礼部奏、九月十八日。奉移宣宗成皇帝梓宫。拟请步送至红桥、乘舆由闲道先诣第一站祗候等语。朕追慕皇考罔极深恩。瞻仰灵轝。尤深攀恋。届期应步行恭送至南海淀地方。藉以稍申哀悃。　　

○又谕、向来发遣军流等犯。每于经过州县。陵虐解役。需索驿站。甚至中途脱逃。及夥劫夺犯殴差。到配后、又复行凶滋事。不遵约束。殊堪痛恨。本年闽省督抚、办理洋盗投首一案。将盗首陈双喜等十二犯。发往新疆等处安插。因思此等凶犯。从前在洋掳劫勒赎。抗官拒捕。因悔罪投诚。免其一死。已属法外之仁。傥起解后故智复萌。所过地方、及到配以后。如有脱逃、及强横不法情事。即著沿途各省督抚、伊犁将军、乌噜木齐都统、一面奏闻。一面从重办理。此外各省发遣重犯。沿途及配所。均当实力防范。一有前项情事。即行严拏。重治其罪。断不可稍存姑息。以儆凶顽而正法纪。将此通谕知之。　　

○己丑。上诣永春室、问皇贵太妃安。　　

○谕内阁、据恭理丧仪王大臣等、合词奏恳、奉移宣宗成皇帝梓宫、请朕准礼节劳、仍步送至红桥一摺。朕受皇考顾复深恩。哀思罔极。即照前旨步送至南海淀。亦岂足以尽依恋之忱。且朕年力方强。虽积哀之余。自揣精力步履。尚不至过形劳瘁。今王大臣等、谆词吁恳。若依所请祇送至红桥而止。朕心实所难安。惟念从前奉移皇祖仁宗睿皇帝梓宫时。曾奉皇考谕旨。步送至阜成门。嗣因王大臣等合词吁请。仍躬亲步送至地安门外。敬溯旧仪。朕亦不敢过礼。此次奉移皇考梓宫。朕当步送至恩佑寺恩慕寺之南。跪俟灵轝经过。再由闲道先赴大营。祇候跪迎。藉以少伸哀慕。王大臣等不必再行渎请。　　

○又谕、据恭理丧仪王大臣等奏、宣宗成皇帝梓宫、奉移慕陵暂安、开列王大臣名单、请派轮流守卫一摺。皇考梓宫。暂安慕陵飨殿。自应敬谨值宿。所有恭理丧仪王大臣。著派仁寿、特登额、裕诚、宫门值宿王贝子公。著派庆惠、载鈖、有凤、散秩大臣。著派景崇、承志、继善、盛福、巴雅尔绰克托、克兴额、稽查值班兵丁大臣。著派希兴阿、庆兴、兴贵、并著御前大臣载垣、端华、僧格林沁、御前侍卫景寿、特兴额、西淩阿、乾清门侍卫恩醇、肃顺、安兴阿、国瑞、蕴秀、惠略、与单开派出各项人员。均著分为三班。轮流在陵守护。著一个月一换。　　

○又谕、惠亲王之第六子。著命名奕谟。　　

○先是御史何冠英奏、闽浙总督刘韵珂、前以盐务倒敝。疏请劝捐运本。改行官运。现在各省捐输。概行停止。未便独留运本。为闽省官员移东补西之计。应饬该督将劝捐运本。即行停止。迅将捐户姓名银数、造册报部。以凭查核。下户部议。至是议上。得旨。依议。所有刘韵珂前奏、于藩库报拨款内暂借银五万两。是否已于捐项内全数归还。著该督查明据实覆奏。如库款业已归清。运本收有成数。即著将该省捐输运本。奏明停止。傥该委员等、有假公济私。侵蚀拖欠情事。即著从严参办。仍著落专管盐务之该上司、按成分赔。以肃鹾纲而除弊混。　　

○以捦获湖南逆匪李沅发出力。赏布政使劳崇光、道员杨彤如、知府林士傅、张其翰、同知吴德徵、知州甯琙、副将奚应龙、王廷献、游击成安、都司叶上雄、麻长庆、守备麻维纪、苏绍猷等、花翎。知县黄本龄等、蓝翎。余加衔升叙有差。　　

○庚寅。上诣正大光明殿几筵前供奠。　　

○诣永春室、问皇贵太妃安。　　

○谕内阁、徐广缙、叶名琛奏、广西军务告竣、请将筹拨银两、仍解部库一摺。广西堵剿楚匪。现已事竣。所有前经降旨。令广东筹拨银十万两。解赴广西。此时自毋庸再行拨解。即将此款解交部库备用。至广东前已拨解湖南银二十万两。如广西现有应行动用之项。著郑祖琛、与裕泰、骆秉章、会商协济办理。该督抚等、务当通盘筹计。不分畛域。遇有缓急。尤在权其轻重。不得以应解部库之款、纷纷截留也。　　

○谕军机大臣等、前经召见新选广东肇罗道谢昌稼、察其才具平庸、著徐广缙、叶名琛、于该员到省时。详加察看。是否能胜监司之任。即据实具奏。毋稍瞻徇。将此谕令知之。　　

