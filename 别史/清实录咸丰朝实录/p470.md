<!-- { "loadSidebar": true } -->
○谕军机大臣等、前因襄河贼匪。上窜岳口。官军失利。曾谕曾国藩等、或酌分陆军。或添派水师。折回会剿。嗣据曾国藩等奏、整顿水师情形。并湖北赴浔协剿官军。已先后回援。复谕令该侍郎等、迅将陷入内河各船。设法驶出。为水陆夹击之计。该侍郎等、谅必筹画尽善。不至顾此失彼。兹据侍郎王茂荫奏、贼以九江为扼要。故用全力守之。曾国藩等、不可回救武汉。亦不可多分兵力等语。现在塔齐布、围攻九江。并未撤兵。王茂荫尚未知悉。且不知此时荆襄紧急。武汉兵勇不能得力。有不得不分兵援应之势。其所称由间道入江西。从南康星子、水陆横冲而出。内外夹攻。亦尚未知曾国藩已抵南昌。萧捷三等师船、尚在都昌一带。军情移步换形。固不容专顾一隅。亦岂可处处受贼牵掣。著曾国藩、塔齐布、仍遵叠奉谕旨。迅图克复九江。则上下游江路自通。贼＜舟宗＞可断。其应拨兵回援。及如何前后兜剿之处。均著妥速筹办。王茂荫摺。是否有可采择。即著酌量办理。又军机大臣、议覆礼部侍郎杜＜乔羽＞、奏请裁汰冗兵一摺。内称各省徵调官兵。未必尽皆精锐。应由各省督抚、及带兵大员、于徵调之初。到营之后。认真简阅。裁汰疲弱等语。自为撙节军饷起见。请曾国藩、塔齐布、按照所议。妥为筹办。并知照陈启迈、一体懔遵办理。原摺各一件。均著钞给阅看。将此由六百里谕令知之。　　

○命御前侍卫穆腾阿、乾清门侍卫奕碔、兵部右侍郎春佑、恭诣西陵、查勘红椿。　　

○命户部尚书文庆、教习庶吉士。　　

○正红旗蒙古副都统双龄、因病解任。调正红旗汉军副都统托云保、为正红旗蒙古副都统。　　

○绥远城将军华山泰、因病解任。以金州副都统庆如、为绥远城将军。升用副都统增庆、为金州副都统。　　

○以畿辅肃清。巡防出力。赏户部右侍郎熙麟、花翎。仓场侍郎文彩等、升叙有差。　　

○丙辰上诣雍和宫、行礼。柏林寺拈香。　　

○丁巳。陕甘总督易棠奏、抽厘流弊滋多。甘省碍难办理。得旨。既有窒碍。著不必行。　　

○戊午。遣官祭贤良祠。　　

○谕内阁、恭亲王奕等奏、讯明职官违例放债、并宗室大员、借贷属员银钱各情、分别定拟一摺。此案已革内管领达魁、达谨、身系职官。辄敢举放利债。指扣兵丁钱粮。复夥同木商、承买木植。实属目无法纪。达魁、达谨、均著从重发往新疆、效力赎罪。所有该革员等、查封财产。及玉田县地亩。著一并查抄入官。已革外委司泳茂、派办木植变价。辄敢嘱令木商、短写价值。欲行侵用。著从重发往军台、效力赎罪。已革马兰镇总兵宗室庆锡、于司泳茂、承办木植。起意诈赃。未能查出。已属形同聋聩。复向达魁、借用银钱。种种乖谬。著从重发往黑龙江、充当苦差。解任工部员外郎宗室耆英、于伊子庆锡在朝阳门外。违例设立马拨。并不阻止。复令递送信件。实属悖谬。著即革职。圈禁半年。仍罚养赡钱粮六个月。解任通政司参议庆贤、于伊兄庆锡、差令官弁来家。伺候劄营。违例容留。并给该弁银物。殊属不合。著交部议处。　　

○谕军机大臣等、前因沈祖懋奏、贼入黟县。声言欲犯休甯。谕令何桂清拨兵援应。力杜内窜。兹览何桂清奏报、渔亭失利。道员徐荣、督战阵亡。该逆虽未越过休甯。有欲分窜屯溪之信。徽郡贼氛日偪。剿办更形棘手。且此次接仗。实因徽勇先溃。以致逆匪与土匪、乘机句结。愈肆猖獗。未知该府县两年以来。所谓设防者安在。实堪痛恨。现在岩镇、有恩禧等驻劄。七里头一带、有魁龄等堵截。当乘贼匪未越休甯之先。扼其来路。方不至旁窜屯溪等处。并飞饬赴徽之知府石景芬、接办防务。督率向荣前派之周天受、江长贵等、所带川兵。及该抚续派之陈桂华等、现有兵勇。随时确探。合力进剿。勿令深入内犯。以固浙省藩篱。徽州素称富饶。兼有险隘可守。该地方官、既不严督绅富。实行团练。亦不豫筹济饷。言守则专恃客兵。闻警则尽行迁徙。以完善之地。任贼来去自如。该抚所称、必须主客同心。方能济事。固属实情。已谕令怡良、和春、福济、严饬该府县等、将练勇筹饷事宜。实心办理。不得专恃邻省拨兵济饷。何桂清仍当不分畛域。力图援应。其联络团练、劝谕捐输。徵纳钱漕等事。仍一面责令李莼、邓瀛、妥速经理。如该府县仍前玩泄。并绅士等、不肯协同筹办。但顾身家。即著从严参办。将此由六百里加紧谕令知之。　　

○又谕、徽郡为南路要隘。叠经谕令该地方官、会同绅士、举办团练。如果平日办事妥善。何至贼锋甫至。即行溃散。可见该地方官、于防剿事宜。并未悉心经理。徽甯绅富。亦未能实心出力。保卫乡闾。专恃浙省、及江南大营分拨之兵。藉资堵御。现在贼势狓猖。浙省既不能多拨兵勇。屡次代筹粮饷。即江南大营官兵。亦势难多拨。怡良、福济、均有地方之责。著即严饬该管道府州县、及绅士等、激发天良。团勇集赀。协力堵剿。如有因循不振。贻误地方者。即著从严参办。和春、福济、攻剿庐州贼匪。前已踏毁贼营。附城合围。即日谅可克复。此时徽郡情形。万分吃重。和春等、务当悉心筹画。设法援应。不得以南北隔绝。势难兼顾为词。自图诿卸。前据王茂荫奏、请饬已革江西巡抚张芾、前往徽甯一路。筹办团练防堵事务等语。著和春等酌量情形。奏明办理。将此由六百里加紧各谕令知之。　　

○又谕、杨霈奏、贼匪大股上窜、连日进攻情形、并扼要截击一摺。览奏实深愤急。该督自贼由黄梅回窜。节节退避。迨贼踞汉镇。复株守德安。屡次谕令迅速进攻。而月余以来。毫无布置。所派兵勇。遇贼辄溃。以致该逆窥我虚实。纷纷上窜。该督迁延贻误。罪无可辞。此时逆贼欲窥伺襄阳。该郡北接河南。傥稍有疏虞。致逆贼句结豫省土匪。肆行猖獗。为害愈烈。该督现驰赴随州一带。意在迎头遏截。但贼势剽疾。所称派兵于山径埋伏截剿。亦恐不足深恃。且贼情诡谲。往往避实击虚。德安虽轻于襄阳。杨昌泗收集之兵勇。是否足资堵御。杨霈、惟当确探贼踪。就现有兵勇。酌量调度。以遏贼锋。断不可任贼蔓延。所调四川兵勇。已谕令乐斌、迅速派赴楚北。并谕扎拉芬、带兵由潼关前往。该督务即飞速迎提。再高唐裁撤川勇。已据崇恩奏、派杨熙等管带、资遣回籍。该督亦可酌量截留。以厚兵力。前据官文奏、襄河南北两岸击贼下窜。荆州情形。如果稍缓。亦可分拨兵勇。与扬霈会合进剿。逆匪大股上窜。则汉阳汉口贼巢。自必空虚。陶恩培亦当督饬胡林翼、李孟群、水陆诸军。乘势进剿。傥能得手。即可分投追击。使该逆首尾不能相顾。剿办较易为力。杨霈督兵剿贼。既不能杜贼回窜。若再令该逆扰及襄阳。朕惟执法从事。决不宽贷。所有现在贼情。著该督等、迅速驰奏。以慰悬系。将此由六百里加紧各谕令知之。　　

○又谕、前因逆匪回窜湖北。占踞汉口汉阳等处。叠经谕令杨霈等、厚集兵勇。分投攻剿。本日据杨霈奏、进攻汉阳。官兵伤亡甚多。本月十三等日。有贼匪数千。窜至汉川。并窜新沟地方。其凶悍之贼。分道由汉川应城等处小路上窜。傥直达襄阳。该郡恐为所袭等语。现在杨霈由随州一带。迎头截击。如上窜之贼。径犯襄阳。该郡兵勇。为数无多。恐难抵御。著扎拉芬、接奉此旨后。即带兵前赴湖北。与杨霈等会同攻剿。探明襄樊等处、何路紧急。即由何路进攻。以剿为防。该将军务当确切侦探。相机进剿。毋稍迟延。并著将带兵启程日期。及探报楚省现在情形。先行由驿具奏。将此由六百里加紧谕令知之。　　

○又谕、本日已谕令扎拉芬、带防守潼关官兵。赴湖北襄阳一带援剿。所有楚陕毗连要隘。应如何严密设防之处。并著载龄确探贼踪。相机调度。毋稍贻误。将此由六百里谕令知之。　　

○又谕、楚北贼匪。由应城所属西窜。拏获贼众。有该逆悉索凶悍之党。意图径犯襄阳。欲与豫匪句结等语。胡林翼、李孟群等、水陆各军。尚在沌口一带。杨霈派杨昌泗、防守德安。自带兵勇驰赴随州。意恐该匪、由应城间道。窜出安陆天门之上。为迎前截遏之计。是襄阳十分吃重。该处地接河南。平旷无险。杨霈等所带兵勇。屡经溃散。果否能遏逆氛。尚无把握。而德安北迩三关。各属上年曾遭蹂躏。城空地瘠。即杨昌泗、兵力亦单。恐未能抵御。英桂昨奏、已饬南阳府、会同在防将备堵守。此时河南边界。毗连襄阳、德安、两郡地方。较前吃紧。该抚前派邱联恩、移师劄营信阳州之西双河。居中调度。原为控制三关、策应南阳起见。著即严饬该镇将等、将南路边防。严密布置。一面侦探贼踪。随时援应。勿令逆匪北犯。英桂近在陈州。更应探明何路紧急。驰往堵剿。不得稍存大意。致有疏虞。将此由六百里加紧谕令知之。　　

○予安徽阵亡道员徐荣、祭葬世职。　　

○予湖北阵亡守备王荣、千总李士林、蒋昌梧、把总施鸿德、祭葬世职。　　

○调四川兵勇各一千名。赴湖北剿贼。　　

○己未。孝昭仁皇后忌辰。遣官祭景陵。　　

○谕内阁、慧成奏、粮台大员、不应越分保荐。并密陈托明阿、忠介勇敢。公正不阿。为缓急可倚之良臣等语。托明阿、系朕特简统帅。岂有不知其人。何待慧成保奏。至所称托明阿、保荐多而参劾少。请朕加以策勉。则更为全才。尤属胆大。慧成系革职自效之员。止应听候该大臣差委。乃敢妄加评骘。竟以监军自居。有乖体制。谬妄已极。至粮台藩臬大员。原准奏事。遇有本营军饷事宜。及特旨交办事件。岂能一律会衔具奏。即间有保奏随员之案。是否允准。朕自有权衡。何待该革员哓哓琐渎。慧成著传旨申饬。　　

