<!-- { "loadSidebar": true } -->
○又谕、舒兴阿、桑春荣奏、督臣愤急自尽一摺。览奏殊堪骇异。云贵总督恒春、扬历中外。平日办事尚属认真。现因回匪偪近省城。虽事处危急。而城池并未失陷。该督自应力筹堵剿。乃甫经具摺自请严议。旋于六月初一日夜。与其妻博禹特氏、在署自缢。封疆大吏。当时事艰难之际。不思力图挽救。辄以一死卸责。不惟无益国事。抑且贻误大局。死出无名。与效命疆场者、不可同日而语。惟览其遗摺。因堵截计穷。自怨误国殃民。一死不足蔽辜。且惓惓以国计民生为念。无一语涉及家事。其情亦甚可悯。所有该督自请严议之处。著加恩宽免。仍无庸给予恤典。以昭平允。　　

○又谕、黄琮等奏、办理团练无效、请交部严加议处一摺。前任兵部侍郎黄琮、江西道监察御史窦垿、广西左江镇总兵周凤岐、办理团练。因回匪猝至。未能抵御。致扑省城。均属咎有应得。惟该员等俱系绅士。与地方官究属有闲。黄琮、窦垿、周凤岐、均著加恩改为交部议处。　　

○谕军机大臣等、本日据恒春、桑春荣奏、曲江回匪、句结回夷、窜及省垣。请饬拨兵饷。复据舒兴阿、桑春荣奏、督臣恒春、事急自尽。闻之不胜骇异。云贵总督一缺。现办军务甚为紧要。已降旨、著吴振棫调补。即赴新任毋庸来京请训矣川省接壤滇疆。现在大理尚未克复。全滇官兵、半经外调。临安府属曲江回匪。复句结澂江等处回夷。潜至呈贡县。纠聚数千人。冲散团练。偪及省城。现在桑春荣等筹画守御。兵饷均缺。吴振棫、著再于川省挑拨精兵二千名。亲自督带赴滇。并在川筹拨饷银五万两。迅速委解。为接济军需之用。毋得迟延致误。四川总督印务。即交藩司祥奎护理。云南回匪滋事、已阅年余。其始由地方官区分汉回之见。不能秉公剖办。及至势成燎原。复未能分别良莠。剿抚兼施。以致回匪犹蓄异志。常谓汉人欺回。日事报复。此次恒春等呈递该回伪示。归咎于劣绅欺陵。大吏偏袒。览其措词。尚未敢公然背叛。吴振棫于云南情形、颇能熟悉。经朕委以艰钜重任。务即先行出示剀切晓谕。但分良莠。不分汉回。俾先声夺人。解散党与。到滇后恩威并用。示以通权达变之方。不为浮言所惑。方能帖服人心。挽回大局。该督阅历已深。办事素有把握。此中操纵机宜。著即悉心筹办。该回伪示。并著发给阅看。再新授湖南臬司徐之铭、籍隶贵州。于滇省回务情形。尚为熟悉。兹已调任云南臬司。俾该督得收指臂之助。将此由六百里谕令知之。　　

○又谕、曲江回匪、句结澂江回夷、至省垣焚杀。狂悖已极。惟据恒春将该回民伪示、咨送军机处。朕览其词意。尚未敢自居于叛逆。总以汉匪叛逆有据为词。可见前次办理。总未得其平。以致回民有所藉口。桑春荣已补授巡抚。本日复调吴振棫为云贵总督。并谕令由四川带兵二千名。饷银五万两。驰往滇省。相机办理。未到任以前。云贵总督印务、著桑春荣暂行兼署。恒春所调各兵、谅已到省。务当督饬文武各员、实力堵剿。毋稍疏懈。汉回皆系滇省百姓。办理之法。但须分别良莠。不可歧视汉回。务将此意剀切晓谕。俾知官兵剿办。毫无偏袒。庶几知感知悔。可以解散其党。吴振棫到任后。该抚即会同筹办军务。毋庸来京请训。将此由六百里谕令知之。　　

○以工部尚书文彩、兼步军统领。　　

○调四川总督吴振棫、为云贵总督。以山西巡抚王庆云、为四川总督。山西布政使恒福、为巡抚。大理寺卿常绩、为山西布政使。　　

○湖南按察使徐之铭、为云南按察使。云南按察使毓科、为湖南按察使。　　

○以办理贵州威甯回务出力。赏盐运使福连等、加衔升擢有差。　　

○予贵州都匀殉难训导魏中莹、并委员计远长妾唐氏等、六十二名口、旌恤如例。　　

○予贵州麻哈等处阵亡殉难千总卞鸣珂、黄金贵、张永泰、雷新霆、裴永昌、把总马顺兴、庄继唐、刘光德、王朝龙、梁开泗、许世魁、陈国清、谢占魁、外委彭玉顺、李光增、邹世福、宣明、饶万兴、蒋安邦、郑先荣、黄启云、方文玉、汪湛恩、秦元兴、郭应奎庞瑞兰、廖连升、从九品李毓芳、杨旭光、训导黄锟、祭葬世职。黄锟子河昶、河清、媳李氏、王氏、孙嵩高、文生陈际昌等、旌恤如例。　　

○丙子。谕内阁、端华、僧格林沁奏、遵旨查封庆阳家产查有私存稿案各件、有乖体制等语。向例、各衙门稿案均应收存官所。何以已革笔帖式庆阳寓所、存有步军统领衙门稿案。及各项报单。著联顺明白回奏。　　

○又谕、奕格等奏、叶尔羌粮饷章京应追亏款、可否查封家产备抵一摺。前据庆英等奏、叶尔羌粮饷章京奎龄、粮饷帐目、查有亏短情弊。请旨革职严追、查封备抵。业经批令该部议奏。所有该员旗籍家产。即著该旗查封备抵。　　

○又谕、耆龄奏、官军克复龙泉县城、败匪歼除净尽一摺。五月二十七等日。已革副将周凤山、督兵环攻龙泉县城。屡有斩捦。闰五月二十五日。渡濠环击投诚贼目内应。各勇缘梯登城。逆匪犹拌死巷战。兵勇分投兜杀。共歼毙三千余人。夺获军械一千余件。当将县城克复。在事出力人员。著该抚查明择尤保奏。　　

○又谕、耆龄奏、进剿永丰各股匪徒、叠次获胜一摺。候补道王鑫带兵驰抵永丰。在沙溪等处追杀窜匪。生捦贼首。前据骆秉章奏报。已降旨分别奖恤。兹复据耆龄奏称、五月二十一日。王鑫由沙溪追贼至韶源地方。焚毁贼营。通计毙贼二千余名。生捦数百名。其吉安贼匪屡次出扑。均经知府赵焕联等击败。万安败匪。亦经水师截击。炮毙无算。此次在事出力各员。著耆龄择尤请奖。　　

○谕军机大臣等、曾国藩援剿江西之师。多系楚勇。素称得力。兹据给事中李鹤年奏、该勇自曾国藩回籍后。渐忘纪律。颇有滋扰情事。此项楚勇。现归何人管带。著福兴、耆龄、查明如有滋扰情形。即饬带兵之员、妥为约束。无令滋事。前据官文奏、安徽逆匪分股上窜。南勇失利。已檄调王鑫一军、回楚应援。但王鑫现在吉安剿匪。颇属得力。如令赴楚。何人可以接管。或因吉安正当吃紧。即将王鑫暂留江西。俟克复吉安。再令前往湖北。著福兴、耆龄、斟酌办理。至福兴前奏、派李定太带兵、由万年乐平一路、进剿饶属踞匪该将军即由贵溪弋阳前进以为后路声援。现在福建连克城池。抚建贼势稍衰。福兴正可督兵节节进剿。如能会合闽兵。不难痛歼丑类。规复抚建二城。著福兴体察情形。相机办理。毋得迁延贻误。将此由五百里谕令知之。　　

○以克复江西龙泉县城。复已革副将周凤山职。赏还花翎。　　

○予江西龙泉等处阵亡把总杨士遂、胡文应、武明秀、外委刘之益、祭葬世职。　　

○丁丑上诣大高殿、行礼。　　

○还宫。　　

○谕内阁、曾望颜、奏参疏防流民入境之州县、请分别议处一摺。陕西商州知州刘良驷、雒南县知县邵玉琳、于各起流民入境。并不查截咨送回籍。任令散往各属。难保无匪徒溷迹其中。实非寻常疏忽可比。刘良驷、邵玉琳、著交部分别议处。傥再不留心防察。即著严参惩办。　　

○上以孟秋时享太庙。自是日始。斋戒三日。　　

○戊寅。谕内阁、英桂奏、豫省军政、未能依期举行、恳仍俟军务告竣办理一摺。河南省上届军政。因各营调防。未经查办。本年又届军政之期。该抚现驻颍郡、办理堵剿事宜。各营将备。亦多徵调。或分守要隘。自未便纷纷调验。所有咸丰七年豫省军政。著准其展限。俟军务告竣。再行办理。仍著该抚随时察看。傥有废弛不职之员。即行参劾。毋稍迁就。　　

○又谕、和春奏、围攻镇江逆匪获胜一摺。自溧水、句容、相继克复后。经和春等督饬各军移营。规复镇江府城。张国梁率同虎嵩林等、连日劄营偪进。六月十一日。银台山贼、叠出七八千人。分路扑来。都司周显亲等迎击。毙贼数十。该逆恃众抵拒。张国梁率领副将李若珠等接战。复毙多名。张国梁挥令李若珠等左右夹攻。周天培、冯子材等、从后抄击。毙贼不计其数。并击倒黄衣悍贼数名。乘胜追击。该逆犹敢劄驻山梁。枪炮回抗。我军冒烟抢上。毙贼甚众。余皆败逃。甘露寺金山等处、复出贼千余来援。余万清、虎嵩林等、督兵分途截剿。总兵泊承升等、亦督水军攻打甘露寺贼营。逆滚大败狂奔。官军追杀至城西门。该逆滚厓落涧死者、不计其数。统计是日毙贼六七百名。砍取首级五十余颗。夺获旗帜军械二百余件。逆匪踞守镇江、死力抗拒。我军既已移营进剿获胜。著和春、张国梁、速即乘机力图克复。并饬南北岸水路各军、并力攻取。毋稍延玩。　　

○谕军机大臣等、有人奏、侍卫蕴秀、带兵不能得力、候选知县于学琴、随营当差、恃势陵人、不自检束、声名平常等语。蕴秀在扬州军营。曾经德兴阿等保奏、赏给副都统衔。该侍卫带兵打仗、究竟能否奋勇。著德兴阿、翁同书、秉公确查。如果该侍卫在营不能得力。即据实具奏。再降谕旨。至候选知县于学琴、既据奏称声名平常。难免有藉势招摇情事。此等劣员。留于军营。殊无裨益。并著德兴阿等、确切查明。即行斥退。不准留营。致滋贻误。再已革两淮盐运使刘良驹、在扬州军营、办理文案。朕闻其缮写奏报。每致蒙混该大臣等增添情节。刘良驹本系获罪之员。辄敢于军情重务、私自增改。实属胆大妄为。著该大臣等详细查明。据实参奏。毋稍徇隐。此外差委各员。并著随时查看。核实甄劾。并迅督兵勇克复瓜州。毋得日事迁延。致负委任。将此由六百里谕令知之。　　

○命三品顶带已革江苏巡抚许乃钊、赴钦差大臣和春军营。帮办军务。赏已革山东巡抚张亮基、五品顶带。帮办云南剿匪事宜。　　

○命贵州按察使潘楷、来京。以两淮盐运使福连、为贵州按察使。　　

○予江南镇江阵亡都司周显亲、祭葬世职。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百三十一　　

