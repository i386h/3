<!-- { "loadSidebar": true } -->
○又谕、曾望颜奏、陕西库款拮据。拟将各营九年春季官兵俸饷。并豫备等项银两。暨省城满汉各营。豫备接济一半银两。暂缓至来年春季。应俟库收有款。再行发给。并请饬令西安将军。及陕西提镇各营。妥为约束。自因无款可筹。不得已而为此变通之举。惟该兵丁等、当差苦累。情已可悯。若竟缓至春末。诚恐藉端生事。著曾望颜、咨会该管将军提镇等官。转饬所属。将暂缓发给之故。妥为晓谕。以安兵心。一俟库项稍有收存。即行补放。不必缓至春末。以示体恤。将此谕令知之。　　

○调湖南按察使毓科、为江西按察使。江西按察使翟诰、为湖南按察使。　　

○以候补副将周宽世、为湖南永州镇总兵官。　　

○以克复江西抚州、建昌、二府城。崇仁、乐安、宜黄、南丰、四县城。赏都司崔大光。巴图鲁名号。游击翟国彦、都司徐志近、江忠朝、文恒久、何本高、守备戴盛宽等、花翎。把总黎仁义等、蓝翎。余加衔升叙有差。予阵亡把总萧田得、外委甘昌发、黄齐芳等、祭葬世职。　　

○以楚军援剿贵州贼匪出力。赏参将田宗蕃、巴图鲁名号。余加衔升叙有差。　　

○癸丑。孝德皇后忌辰。遣官祭殡宫。　　

○谕内阁、曾璧光、著授醇郡王奕譞读。　　

○又谕、胜保奏、请将带兵迟玩各员弁、分别革惩等语。管带绥远城后起官兵佐领吉庆、防御安详、沿途耽延。阅四月之久。始抵胜保军营。实属任意迟玩。该员等业经袁甲三参奏。交部严议。均著即行革职。留营效力。以观后效。已革蓝翎骁骑校善福、管带马匹。沿途逗遛。提催罔应。马匹倒毙甚多。且在鹿邑县地方。有需索川赀情事。著该大臣、俟善福到营后。确切查明。从严惩办。　　

○谕军机大臣等、据官文奏、夷船过八里江阁浅。将大火轮船二只。退泊九江。欲俟来春发水时前进。其小火轮船二只。已开行下驶等语。夷船以下游阁浅为名。欲在浔江久泊。诚恐别有诡谲。未便任令羁留。现在上海办理税则条款。业已议有头绪。此时俟夷酋回沪。即可将四事挽回。况前此桂良等许其入江。本约二十日内即回。若任其停泊上游。难保无窥探虚实。及句通内匪等弊。著桂良等谕知该夷。即令轮船下驶出江。至该夷船行至焦山即有阁浅之事今在八里江复行浅阻。正可晓以利害。阻其入江之请。现在江路尚未肃清。该夷入江。固属冒险。即日后并无阻梗。设遇阁浅。江中匪徒出没。恐损失货物。亦多未便。如能借此止其入江。岂不甚善。著桂良等设法办理为要。将此由六百里密谕桂良、花沙纳、何桂清、并传谕明善、段承实知之。　　

○又谕、本日据官文奏、夷船湾泊九江、请饬江西派员弹压、设法护送出江等语。夷船停泊九江。是否实因水浅阻阁。抑系有意逗遛。藉此销售货物。恐羁留日久。与本地民人交涉。致生事端。著耆龄迅即遴派干员。详细查明妥为弹压。并察看水势。将该夷船设法运行。护送出江。毋令久延。将此由六百里密谕知之。　　

○又谕、胜保等奏、遵筹皖省大局、需兵甚亟、请饬催拨马队官兵一摺。皖省南路庐州贼势鸱张。北路复有捻匪麕聚。自应添派劲旅。以杜其北窜之路。本日据官文奏、四川官兵。该省并未截留。即日东下。湖南兵一千五百名。亦已到营。惟普承尧一军。留防九江。未能赴援。胜保军营。兵数已不为少。其所调吉林、黑龙江、补额兵丁。亦已据报启程。至关保所带之吉林、黑龙江、察哈尔兵。一千七百五十名。前赴徐宿。原为严防北路而设。昨据崇恩奏请、截留黑龙江官兵五百名。驻劄韩庄。暂为东境边防之助。其余吉林官兵二百五十名。察哈尔官兵一千名。已催令关保管带。前赴袁甲三军营。现据胜保等奏、需兵甚亟。马队无从筹措。著即咨商袁甲三、于吉林、察哈尔、马队内。酌拨二三百名。归胜保调遣。其余仍须严防北路。不得再行调拨。胜保前两次保举军营出力人员。至一千余名之多。其中文员不少。据单开劳绩。亦俱称其随同剿贼。未免失诸冒滥。嗣后务当核实酌保。以昭激劝毋得沾染外闲恶习。市恩邀誉。致开幸进之门。将此由六百里各谕令知之。　　

○以安徽捻匪随同李世忠献城投诚。赏头目朱元兴、蒋立功、陈广俊、李昭云、李明富、董占品、张茂元、江如霖、倪文藻、花翎。勇目朱得胜等、蓝翎。并官职有差。　　

○以河南安徽办团出力。赏守备刘兰馨、孝廉方正王世溥等、花翎。知县柳增秀等、蓝翎。余升叙有差。　　

○以安徽婺源营盘被陷。降副将王梦麟、为游击。革外委金钟鸣等职。　　

○予安徽阵亡骁骑校双德、祭葬世职。　　

○予浙江阵亡布政司理问杜炜、祭葬世职。　　

○甲寅。　　

○上御乾清门听政。　　

○以通政使司通政使梁瀚、为都察院左副都御史。　　

○予广东阵亡知府张承谏、州同欧兆卿、府经历许钧、巡检张世谦、从九品谭明新、杨联捷、陈居柳、教谕衔陈之圣、都司衔潘兆元、千总衔梁祥云、祭葬世职。贡生陈居刚、勇目梁祖福等、赏恤如例。　　

○展长芦疲商滞销停引复额限期五年。　　

○乙卯。谕内阁、前因载垣等奏、平龄案内。讯出前任刑部侍郎李清凤、有送给程庭桂条子之事。当令江苏督抚、取具确供具奏。兹据何桂清等、讯明李清凤之子李旦华、假托父名。私送条子。并有代同籍贡生王景麟、致送条子之事。工部郎中李旦华、著即革职。由该督抚派员解京。归案办理。贡生王景麟、据奏尚未回籍。著步军统领衙门、查传到案一并讯办。李清凤、著交部议处。　　

○谕军机大臣等、前据王懿德奏、张运兰援闽之师。已抵邵武辖境。请饬暂缓移动。以卫闽疆。当经谕令曾国藩、王懿德、通筹全局。如闽省尚赖援师。即将此军留于该省剿办。本日据曾国藩奏、景德镇官军接仗失利。情形紧急。已调张运兰回建昌。即日令其拔营。前赴景德镇。与刘于淳会同办理各等语。景德镇之贼。如果窜犯广信湖口等处。恐其掣动江西全局。闽省现止连城尚有余匪。为数无多。剿办当不难得手。该侍郎以援闽之师。折回移剿。即责成张运兰、将景德镇一带之贼。会同刘于淳实力剿洗。毋令扰及饶州湖口等处。以固江右边防。惟闽省兵力单薄。如果江西省军务已有就绪。而闽省贼踪。未能净尽。仍著该侍郎、妥筹兼顾。毋令再有蔓延。将此由六百里谕令知之。　　

○又谕、前因袁甲三奏、请饬东豫会剿捻匪。当经谕令崇恩、恒福、各派兵勇。进至永亳一带。会合袁甲三、直捣贼圩。旋据崇恩奏称、容俟遴派大员。凑集兵勇后。再行专摺奏报。并据恒福奏称、已令邱联恩、整饬防兵候调。惟俱以官军深入以后。贼众铤而走险。或分股旁趋。或冒死北窜为虑。本日复据袁甲三奏、捻匪被击遁回。于本月初四日。复行出巢。经傅振邦派兵截剿。奔回临溪。并于初二至初六等日。经知州苗沛霖督勇进剿在浍河南北岸接仗叠次获胜。惟探闻各捻首会商。定于来年正月初闲。合夥出窜。亟应乘贼未动。速图偪剿请催东豫兵勇。迅即前进等语。捻逆人数众多。附近地方。无可掳掠。必思窜扰完善之区。自应先发制人。免致临时无措。袁甲三所称、令河南兵勇。由亳州而东。山东兵勇。由永城而南。傅振邦一军。由宿州西南。同时并进之处。虽系通筹大局。力遏逆氛。然两省兵勇。进剿太深。更应防其绕越。致落后著。该京卿所奏。不过为将来纷窜。先占地步。可以诿过于人。袁甲三向来是已非人。著崇恩、恒福、会商袁甲三、酌量分投进兵。袁甲三亦即移营永城居中策应。著袁甲三先就现。有兵勇。务须直捣贼巢。尽歼丑类毋任分窜。至东豫边防紧要。未可因兵勇同时进剿。转令匪众乘虚阑入。该两省防堵事宜。系派郝上庠、邱联恩督率。山东乡团可用。河南亦须联络各乡团练。以助兵力而卫身家。著崇恩、恒福、将各要隘严密布置。即行发兵会剿。毋再迟延。山东截留之黑龙江官兵五百名。皆系劲旅。未便令其驻守韩庄。此时派兵会剿。著崇恩即将此项马队。供进兵之用。以资得力。将此由六百里各谕令知之。　　

○以故三等男成龄子庆善、袭爵。　　

○以河南剿捻出力。赏练总赵鹏飞、蓝翎。　　

○赏顺天等省乡试。年老诸生崔丹华等、五十三人。举人副榜有差。　　

○缓江苏山阳、阜甯、清河、桃源、盐城、高邮、泰、东台、江都、兴化、宝应、铜山、沛、砀山、邳、宿迁、睢甯、海、沐阳、赣榆、泰兴、长洲、元和、吴、吴江、震泽、常熟、昭文、昆山、新阳、华亭、奉贤、娄、金山、青浦、江阴、宜兴、荆溪、丹阳、金坛、溧阳、太仓、镇洋、四十三州县。被旱被水歉收地亩漕粮。并折色银两有差。　　

○丙辰。以安徽寿春镇总兵官郑魁士、为浙江提督督办甯国军务。湖南岳州参将熊天喜、署安徽寿春镇总兵官。广东罗定协副将刘季三、为直隶通永镇总兵官。　　

○以援剿皖南贼匪不力。参将姚爵阶等、革职摘顶有差。　　

○以失察书识盗领恤银革广东候补同知直隶州知州王继维职。永不叙用。　　

○以带兵托病。革贵州游击桂林等职。　　

○予江南阵亡游击郭正邦、都司杨志高、千总罗东福、祭葬世职。　　

○予贵州阵亡知府吴登甲、知州段志伸、知县张淮、府经历张炳、训导陈嘉霖、巡检周瀛、从九品黎允中、外委罗先等、祭葬世职。吴登甲妾陈氏等、旌恤如例。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之二百七十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

