<!-- { "loadSidebar": true } -->
○谕内阁、僧格林沁、花沙纳奏、遵旨查抄一摺。已革大学士赛尚阿、前在广西军营。劳师糜饷。日久无功。已革两广总督徐广缙、接受关防。督办军务。迁延不进。以致武昌汉阳等府。相继失守。已革两江总督陆建瀛、带兵防堵九江。一战兵溃。置九江安庆于不顾。遽回江甯。以致省城惊扰。贼船下窜。均属罪无可逭。除将在京寓所赀财家产。分别查抄。并赛尚阿之子、先已有旨革职外。所有徐广缙之子、刑部员外郎徐叔乔、陆建瀛之子、刑部员外郎陆钟汉、均著革职。徐广缙、陆建瀛、原籍家产。及任所赀财。一并查抄。　　

○谕军机大臣等、寄谕署山西巡抚哈芬、有人奏、山西介休县知县程震佑、劝捐作弊。复托名借贷。挟券勒索。绅民畏其陵虐。馈送多金。伊子程宏钺、即程锡康、乘坐四轿。出入招摇。绅棍捐职千总茹景曾、为之关说。复因乡民办理团练。该县辄遍张告示。限以团数。每团加派民夫。勒捐十个月经费。正月间传集公耆数百人。进城面饬遵捐。众论哗然。远迩惊骇。复将数村公耆。零星锁禁。势将必遂其所欲而后已等语。此等贪劣不职之员。必当从严惩办。该署抚甫经到任。无所用其回护。著即按照摺内各款。秉公严讯。据实参办。安民必先察吏。切勿任听属员蒙混。代人受过也。原摺著钞给阅看。将此谕令知之。寻奏、已革知县程震佑、讯无勒捐吓诈情事。惟索借部民银一千三百两。殊属不法。拟从重发往新疆效力赎罪。伊子程锡康、乘坐四轿。实属违制。拟革去监生。捐职千总茹景曾、说合借贷。亦属不安本分。拟革去千总职衔。下部议。从之。　　

○又谕、有人奏、请实力革去步营弊端等语。据称该营各旗办事人、多由召募充当。包庇贼犯。近日各营拏获奸细。送至提督衙门。门役监役。无不索钱。以致相率不拏。又门领、门千总、门甲、卖放米车。影射出城。惟西直门为甚。以上各弊端。如果属实。殊干例禁。著步军统领衙门、按照摺内所指情节。认真厘剔。严禁把持需索卖放等弊。当此稽查整顿之际。花沙纳、甫经到任。务须与该总兵等、破除情面。核实办理。不得任听所属蒙混。一奏塞责。原奏条款。著钞给阅看。将此谕令知之。　　

○又谕、本日据礼部尚书奕湘奏、福山为大江入海门户。宜防守两岸炮台。并调外海水师。由福山口进兵迎击。以堵逆匪出洋之路。又瓜州京口。为南北咽喉。东坝内通苏、常、二府。均宜重兵防守。又据御史黎吉云奏、请派兵防守江北。及河北各处。添派浙江水师提督叶绍春、总兵陈世忠、堵守镇江丹阳。并请于扬州、及清江浦各南北、并王家营等处。厚集兵力。收船筑墩。阻贼北窜各等语。已谕令怡良、黄宗汉、迅调叶绍春等、带兵即赴福山江口接应矣。贼船偪近江甯。所有瓜州、京口、东坝、及下游一带。均关紧要。大江以北。及黄河南北两岸。亦应豫为筹防。著杨殿邦、杨文定、文艺、杨以增、各就地方情形。仍遵前旨。严密筹防。并著随时知照向荣、合力夹击。以期互为声援。又顺天府府丞张锡庚、奏请明悬赏格。有能团练丁壮。杀贼立功者。文武举人。赏给进士。贡监生员。赏给举人。军民人等。赏给把总外委等语。著即酌量出示晓谕。广悬赏格。以励人心。又据礼部代奏、额外主事尹耕云、拟请亟筹火攻一摺。贼船林立江面。最利焚烧。屡次寄谕谆谆。今尹耕云摺内所陈。尤为详细。著该大臣等、体察筹办。尹耕云等原摺。著钞给阅看。将此由六百里各谕令知之。　　

○又谕、礼部尚书奕湘奏、湖北江西。遍山产木。可随时砍伐。编造木篺。上安炮位。以一半防守大江上游各港口。堵截逆匪回路。一半顺流直下。冲击逆匪。与水路官兵。声势应援等语。逆匪掳掠船只下窜。我军乏船。转须雇觅。现在贼船虽已东窜。湖北、江西、水路各要隘。仍须豫为布置。不可因贼踪已远。防范又疏。著张亮基、骆秉章、张芾、各派文武干员。酌量情形。加意防守。既可力扼上游。亦可为下游应援。慎勿稍涉大意。致有疏虞。将此由六百里各谕令知之。　　

○又谕、据奕湘奏称、皖城失守。逆匪顺流东下。恐其占踞炮台。窜出外洋。句连海匪。亟宜豫为防范。请饬调外海水师。守御江苏福山江口。以堵逆匪出洋之路等语。现在贼偪江甯。城大兵单。急待援应。著怡良、黄宗汉、飞饬提督叶绍春、总兵陈世忠、即统带水师镇将。挑选精壮兵丁。驶驾战船。由福山口进兵。迅赴上游迎击。以资救援。怡良距浙省尚远。黄宗汉接奉此旨。即行就近飞调。毋得往返札商。致稽时日。将此由六百里各谕令知之。　　

○钦差大臣江甯将军祥厚等奏、贼势紧急。援兵未到。省城危在旦夕。得旨。初五日接阅周天爵奏报。知江南势甚危急。已速饬向荣等赴援矣。并有谕祥厚等寄谕。不知能接到否。该署督等、婴城固守。多守一日。可待援兵速到。合力攻击。朕惟有仰吁昊天。拯救万人。莫赦一人之罪谴也。　　

○贵州巡抚蒋霨远奏、察考各属。并缮单呈览。得旨。朕观摺单。似出一手。大属非是。密奏之件。必应手缮。　　

○壬午。孝淑睿皇后忌辰。遣官祭昌陵。　　

○谕内阁、前因讷尔经额覆奏、官兵行抵良乡。并无滋扰各情。不实不尽。当令再行详查。并宣化镇官兵滋扰。一并查明具奏。兹据奏称、山永协带兵把总张运隆等、欲将滋事兵丁送县。递回本营。因该县令其备文移送。该把总旋将该兵丁带回启程。宣化镇带兵千总丁文有等、既向良乡县、偪领兵丁廪给钱文。复在定兴县、与办差家人喧嚷。虽无别项需索滋扰情事。实属任性妄为。所有宣化镇中营千总丁文有、署宣化镇中营经制外委、城守营额外外委胡吉祥、山永协左营把总张运隆、右营把总郭承恩、著一并革职。以示惩儆。至未行确究禀明之候补知县瑞庆、良乡县知县薛荣、均著交部议处。该督率行据禀入奏。亦著交部议处。　　

○谕军机大臣等、琦善、陈金绶、统带重兵。假以事权。原期其督催诸将。迅速应援。为朕稍释南顾之忧。乃明知骡驮不敷。不肯用夫摃解运。藉词迁延。并陈金绶亦牵制不进。以致安庆夫守。贻误事机。今江甯望援甚急。若再不能如期应援。设有疏失。江南半壁。又遭荼炭。该大臣等、自问当得何罪。陈金绶著仍遵前旨。星速渡江。直抵江甯。以救危急。沿江船只。岂不能设法购觅。即木篺亦可从上游浮渡。若全不豫筹。又以无船藉口。安用尔大帅为耶。琦善统率大兵。著即兼程前往。为陈金绶接应。毋得再有迟误。陈金绶抵江甯时。如向荣大兵已到。即著会同合力夹击。不惟立解省城之围。并可殄除贼氛。以慰朕念也。将此由六百里加紧各谕令知之。　　

○又谕、杨文定驰奏、军情紧急、乞师防剿一摺。贼匪现犯江甯。杨文定拟在常州驻劄。设立粮台。适中转运。惟镇江为苏省门户。而东坝直达苏州。皆为紧要。该抚务须分派重兵。小心防守。毋任贼匪阑入。所调浙江精兵二千。既已飞咨该抚豫为拣派。著即飞催来苏。帮同剿捕。近来军营恶习。往往藉防堵为名。株守一隅。各顾疆圉。以致逆匪肆无忌惮。扰及数省。若不力图补救。东南半壁。尚可问乎。江甯待援甚急。该抚亦知以剿为防。若援兵既集。而苏常一带。布置已妥。该抚即带兵前进。以解江省之围。更为妥善。前有旨。令吴健彰、雇募上海商船。由海入江。以资攻剿。该道如已雇就。即著该道、就近拨派文武员弁。迅速带往京口等处听用。毋庸往返禀商。又稽时日。现在海运事宜紧要。倪良燿、务当督率妥速办理。俟经手事竣。再行奏明赴任。将此由六百里加紧谕知杨文定、并传谕联英、倪良燿、吴健彰知之。　　

○又谕、讷尔经额奏、遵旨密察直隶与豫省交界地方情形一摺。所称保甲、联庄、团练、积谷、修城、均系及时应办之件。而整饬营伍。日勤操练。使器械火药马匹等项。一一足用。尤为要务。但须实力稽察。认真办理。不得仅据属员禀报空言。一奏塞责。图说留中。将此谕令知之。　　

○又谕、寄谕漕运总督杨殿邦等、前有人奏、江苏丰县匪徒皇甫棠、夥党甚多。分布水陆要隘。屡经地方官查拏未获。当降旨。交陆建瀛、杨文定等、派员带兵严密查拏。兹复有人奏、丰县匪徒皇甫金、又名皇甫棠、聚众数百。在铜、砀、丰、沛、一带抢掠等语。该犯现在是否就获。未据陆建瀛等奏报。粤匪已窜扰江甯。是淮北一带。最为吃紧。所有本地土匪。必须严密查拏。以杜句结。该督等、务须相度机宜。或锄其首恶。散其党与。或设法招致。责令杀贼立功赎罪。著即斟酌办理。毋使蔓延。原片著钞给阅看。将此由四百里各谕令知之。　　

○又谕、寄谕署湖广总督张亮基、署湖北巡抚骆秉章、署山西巡抚哈芬、有人奏、湖北德安府知府易容之、熟悉洋务。若购求洋炮。制造火箭。及雇募善用火器之人。均属可靠。山西汾州府通判王韶光、前在广东带勇。著有劳绩。请饬赴军营。必能设法侦探等语。著该署督抚等、确切查明。该员等、如果才尚可用。即行奏明发往向荣军营。听候差委。傥名实不符。即毋庸议。将此由四百里各谕令知之。　　

○两江总督陆建瀛等奏、江甯布政使祁宿藻、办理筹防。积劳病故。得旨。使陆建瀛不退至省垣。祁宿藻或可稍尽丹忱。皆由该革员畏葸丧胆所致。　　

○以左春坊左庶子冯誉骥、翰林院编修吴存义、署日讲起居注官。　　

○以江苏按察使倪良燿、为江甯布政使。调甘肃按察使查文经、为江苏按察使。以甘肃镇迪道常绩、为按察使。　　

○云南腾越镇总兵官金刚保、因病解任。以贵州大定协副将常存、为云南腾越镇总兵官。　　

○命在籍前任兵部侍郎孙葆元、浙江巡抚梁宝常等、办理直隶团练事宜。　　

○命在籍前任广西巡抚周之琦、内阁学士祝庆蕃、广东布政使王庭兰等、办理河南团练事宜。　　

○命在籍前任山西巡抚梁萼涵、江苏布政使李璋煜、河南布政使王简、浙江按察使孙毓溎、湖南按察使王允中、四川按察使刘耀椿等、办理山东团练事宜。　　

○癸未。上诣雍和宫行礼。　　

