<!-- { "loadSidebar": true } -->
监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。五月。庚寅。谕内阁、前因江南文闱乡试。以军务未竣。两次停止。本年恩榜特开。该省督抚奏请借用浙省文闱举行。该部议交浙江巡抚、察看办理。旋据胡兴仁覆奏、声称号舍不敷、恐多窒碍等语。朕以江南士子未免向隅。复谕令江南、浙江、各督抚妥为筹画。兹据何桂清、徐有壬、胡兴仁会奏、据称、咨商安徽学政。该省距浙较远。贼氛未靖。且岁科两试久停。士子等未能一律应试。拟分别办理。以昭慎重。著照所请。本年江苏省乡试。即定于十月内举行。借用浙江文闱办理。安徽省乡试。著俟该省平定地方较多。应如何通融办理之处。由该督抚届时奏请补行。以示朕嘉惠士林至意。　　

○谕军机大臣等、官文奏、探知湖南贼众势将入蜀、请饬曾国藩带兵迅赴夔州一摺。逆首石达开、窜扰湖南。大股萃于祁阳。与官军相抗。复分窜邵阳、新化、武冈等州县。据称该逆蓄谋已久。欲逞志于四川。由湖南入蜀。道路纷歧。若由资江沅江。遽窥常澧。则湖北之荆宜两郡皆危。或由辰沅走秀山酉阳。或由黔中假道。皆可蔓延川境。湖北水陆各军。全力施之于皖省。即再分拨。亦仅能近防洞庭常澧。不能再顾西路。详览该大臣所奏各情。实为通筹大局起见。本日已谕令有凤、派兵扼要严防。惟该省兵力。恐不能当此悍贼。曾国藩前派萧启江、带兵援剿湖南。现在湖南吃重。此一军自未能调回。此外如江西、湖北、湖南、四川等兵。均素称得力。著曾国藩、即日统带。由楚江前赴四川夔州扼守。以据两湖上游之势。傥贼踪窜至。即可有备无患。至江西景德镇之贼。尚未剿平。据官文奏、请饬李定太守饶州。饶廷选守抚州。彭玉麟守九江。著曾国藩、斟酌情形。咨商耆龄。妥为布置。俾得迅埽贼氛。不至顾此失彼。将此由六百里谕令知之。　　

○又谕、官文奏、密陈湖南贼势、恐蔓延入蜀。并以保蜀应先据岷江。必藉水师炮船。方能得力。请饬曾国藩、督师由楚江到夔等语。所筹不为无见。本日已谕曾国藩、亲率所部赴蜀。惟曾国藩兵勇。分剿各路。能否即到四川。尚难豫定。所有夔州正路。宜先未雨绸缪。至酉秀一带。亦须添拨重兵。以资守御。现在王庆云计已卸篆赴粤。有凤兼署总督。责无旁贷。著即赶紧布置。扼守险要。并随时侦探。何路吃紧。即拨重兵前往。以臻严密。不得专待曾国藩客兵。致有贻误。将此由六百里谕令知之。　　

○又谕、前因胜保等奏、天长贼匪众多。谕令和春、于张玉良、熊天喜、各军内酌拨官兵。前往胜保军营。会剿天长贼匪。旋据和春奏、天长之贼。分股回窜六合。已饬张玉良等、挑派马步各军。由仪徵相机进兵。遥为六合声援。本日又据胜保等奏、进攻天长。因兵单未能即克。傥贼众倾巢大举。直向北犯。关系甚为紧要。惟有竭力扼守盱眙。请饬拨精兵数千名。驻劄清淮一带。专防东北一面等语。现在胜保、既未能攻克天长。不得不扼守盱眙。防贼北窜。蒋坝防兵甚单。清淮亦属可危。必得江南拨兵。迅速会克天长。庶可杜贼北窜。此时南北各军。统归和春节制。著该大臣仍遵前旨。迅拨江北精兵。前往天长。会同胜保。将该城克期收复。则清淮亦可无警。而贼众不得乘虚北窜矣。将此由六百里谕令知之。　　

○协办大学士湖广总督官文奏、襄阳等属防剿人员。分别请奖。得旨。俟窜楚捻匪。全股肃清。方准择尤保奏。　　

○黑龙江副都统关保奏、行抵鹿邑。接收兵勇。缕陈大略情形。得旨。汝系帮办剿匪之大员。断不准专顾豫疆之一隅。务须统筹全局。视贼所向。即迅速追捕。不可迟延。　　

○以恇怯无能。已革直隶游击保英、发往新疆效力赎罪。　　

○辛卯。夏至。祀地于方泽。遣肃亲王华丰、恭代行礼。　　

○上幸静明园。诣龙神庙拈香。　　

○谕内阁、乐斌奏、土尔扈特汗喀屯鄂斯库吉尔噶勒、因伊孙年幼孤单、差员禀请延接喇嘛教经延寿等语。喀喇沙尔游牧之土尔扈特部落。久隶藩服。素称恭顺。著照所请。所有现回洮州卓尼寺、已革诺们罕阿旺扎木巴勒楚勒齐木。著准其前赴土尔扈特。教习经典。并著伊犁将军、喀喇沙尔办事大臣、随时稽查。不准出外滋事。俟教习三年后。仍行解回内地。饬交该原籍地方官管束。毋任逗遛。　　

○谕军机大臣等、僧格林沁等奏、夷船陆续驶进海口、遵旨晓谕情形。并恒福片奏、请饬明善来津等语。此次该夷等为换约而来。虽陆续驶进海口。经派员晓谕后。尚未闯进铁戗。据称、口□普噜嘶亦在拦江沙外停泊。惟当加意严防。不值与之用武。致令藉口挑衅。明善虽曾随同桂良等赴沪。究非上年天津原议之人。一切机宜。未必尽能洞澈。且恐一与夷酋见面。必致不肯耽延。速其进京之请。本日据桂良等奏、口□普酋等、于本月十三日起碇赴津。该大臣等、亦于是日率同薛焕等、驰驿回京。但能少待时日。即可俟桂良等、来津办理。僧格林沁等、当告以桂良等回京消息。令移泊北塘口外。静待经手人到。互换和约。如坚执不听。著妥为开导。专令伊国换约之官员。由北塘到津静候。并著恒福、文煜、与其约明。不准随带多人。执持军械。惊扰人民。方合和好之意。并告以议和并非用兵。所有该国提督。及带来兵船。均不可登岸。庶彼此均可信心。即日文煜到津。著即赴北塘。与口□普酋相见。言明一切。其由北塘到津夷官之馆驿日用。自应官为给办。即在外江停泊之提督等。应需菜蔬食物等件。亦当派员在彼一体酌给。免致上岸滋扰。并勿令与民人交易。僧格林沁仍饬弁兵、严守大沽海口。勿遽开枪炮。以顾大局。将此由五百里谕知僧格林沁、恒福、并传谕文煜知之。　　

○又谕、特普钦等奏、夷目不遵理谕、带领人船进乌苏里杭行等语。据称、四月二十二等日。图勒密夷目奇萨罗幅等、分驾船只抗行入口上行。拦阻不理。并坚称、该夷酋已在江城商妥。差人进松花江贸易。复有上驶夷船。声称赴兴开湖。往勘河源分界。当向开导。坚执不听。势益鸱张。绥芬乌苏里河。本非与俄国接壤。前以黑龙江将军奕山、轻信副都统吉拉明阿之言。办理不善。业经降旨。将奕山革职留任。并令特普钦、将吉拉明阿拏赴乌苏里地方。枷号示惩。谅该酋见此光景。亦可稍知敛迹。该将军并可藉词据理拒绝。至兴开湖并无与俄国毗连地界。该处亦不在许借之内。著该署将军、查明进口各夷。是否果系贸易。抑或登岸后、别有滋扰之处。傥有开穵河道情事。当告以该处居民不能应允。如必恣意妄行。将来自肇衅端。转致有伤和好。一面谕令居民、力为拦阻。使该夷知众怒难犯。当可废然思返。该署将军等、惟有据理与之剖辩。不必显与争执。或致激生事端。至其与民间贸易。亦须暗中禁止。仍严密防范。相机开道。以期办理妥协。将此由五百里谕令知之。　　

○又谕、张芾奏、江西官军、与建德逆众接仗失利、退守彭泽、请饬催江楚援兵会剿一摺。皖南建德之贼。纠众窜偪下隅阪地方。意图西犯。防守各军。接战失利。贼众复扑牯牛岭。军士伤折甚多。普承尧一军。以待援不至。退保彭泽。其浮梁余匪。复窥伺婺源等处。贼势甚为猖獗。不特徽境可虞。即江西九饶一带。亦恐贼踪蔓延。现在皖南既无军可调。而湖北各军。又因协剿湖南贼匪。拨兵四出。势难兼顾江西。自应急筹援剿。以顾本省门户。著耆龄迅即抽拨劲旅。派委得力将备管带。分驻东流湖口彭泽之间。为普承尧后路声援。以资攻剿。毋稍迟误。将此由六百里谕令知之。　　

○大学士翁心存、因病乞开缺。允之。　　

○壬辰。孝恭仁皇后忌辰。遣官祭景陵。　　

○癸巳。谕内阁、恒福奏、查明赈恤灾民口粮、请停补放一摺。咸丰七年。直隶固安等州县灾歉。于八年正月降旨。加恩赏给口粮。兹据该督、查明被灾各属。是年二麦秋禾。均属中稔。且大赈之后。小民糊口有资。是以加赈口粮。未曾散放。体察民情。请毋庸补放等语。所有固安、永清、东明、长垣、东安、开州等州县。咸丰八年、加赏口粮银两。著准其停。止补放。惟此项口粮。业经刊刻誊黄。遍行晓谕。既应酌量停放。何以迟至一年之久。始行具奏。所有办理迟延之历任直隶总督藩司。著查取职名。交部议处。　　

○又谕、恒福奏、请将解马迟延之知县议处等语。前因天津大沽添设腰拨。递送文报。经恒福于龙门等县、饬令协济马匹。迄今数月之久。未据报解。实属不知缓急。龙门县知县卢天泽、署赤城县知县安志、署献县知县胡桂芬、交河县知县李镜瀛、均著交部议处。傥再不能赶解。即著从严参办。　　

○又谕、黄宗汉奏、请将管驾师船逗遛图利之守备、革职严审一摺。山东文登协守备徐焜、管驾造成师船。驶回山东。辄敢逗遛不进。湾泊顺德县地方。复往来押护盐船。至电白及省城等处。得受银两。任令水勇人等。将师船私放出洋。卖去炮械。实属目无法纪。该弁捏报在洋遭风。漂失船只。并据供、夺得谷船货船。是否另有在洋行劫重情。亟应彻底根究。徐焜、著即革职。交广东督抚、提同现获之许亚保等、严讯确情。按律惩办。所有损漏师船。著先由广东藩库、筹款修理。并将炮位配全。咨照山东巡抚、另派妥员赴粤。管驾回省。动用银两。即由山东省如数解还。以清款项。　　

