<!-- { "loadSidebar": true } -->
○以克复河南汜水县城。赏参领常山、佐领平海、防御库克吉泰、游击成明、花翎。骁骑校忠顺等、蓝翎。余升叙有差。　　

○以八旗汉军兵丁添演枪操。加赏银二千四百两。　　

○丙申。遣官祭火神庙。　　

○谕内阁、所有杀虎口税务盈余银、一万八千七百三十一两零。著交广储司。向来税务盈余。有赏给该监督若干两者。均系特旨酌赏。从无该监督自行随摺声明之例。和润于差满回京。摺内附列上三届盈余清单。似有比较请旨给赏之意。殊属不合。所有盈余银两。著无庸赏给和润。仍著传旨申饬。　　

○又谕、杨以增奏、遵查丰工漫口情形、并参奏疏防文武员弁各等语。丰工西坝尾土基。漫塌口门。至八十七丈之多。该员弁等、堵筑草率。临时又抢堵不力。均属咎无可辞。所有疏防之专管官、同知借署丰北厅通判张渼、署丰北营守备贺正捷、均著交部严加议处。兼辖之徐州道王梦龄、河营参将吕邦治、淮徐游击王基棠、徐州府知府赵作宾、署砀山县知县赖以平、均著交部照例分别议处。其工次专委守坝之候补通判章仪林、著一并交部照例议处。仍责令该员等、赶紧设法裹筑盘头。并遵照前旨、于例赔之外。加倍罚赔。以儆玩泄。不得以现办粮台防堵等事。曲为开脱。其宣洩漫水。由六塘河下注归海。以保运河堤工之处。均著照所议办理。　　

○又谕、前据御史隆庆、奏保琦忠等四员、请发往直隶差委一摺。除琦忠革职之案。朕所深悉。无庸覆查外。降旨、令兵部将文兴、常安、顺保等三员、离任原案查明。并令该部带领引见。该员等、或系海疆告病。或因病回旗。现已年老。或因案革职。于查办废员案内。赏给蓝翎侍卫。即使发往直隶。于该处军务。亦未必遂有裨益。所有已革吉林副都统琦忠、前任福建漳州镇总兵文兴、前任云南临元镇总兵常安、蓝翎侍卫前任江南狼山镇总兵顺保、均著无庸发往。琦忠等、均系曾任二品大员。如果才堪驱策。朕心自有权衡。非如微末人员。其才具无由上达者可比。何必胪列荐章。希图起废录用。致开幸进之门耶。　　

○又谕、前因被兵省分。地方官、先将家属移徙出城。以致士民纷纷迁避。特降谕旨。通行晓谕。各该地方官。自应恪遵谕旨。镇静抚绥。以期固结人心。保守疆圉。本日有人奏、近贼各省会府县地方。仍有官吏先搬眷属。致令绅士商民迁徙、不能禁止者。似此遇事张皇。何以为民保障。现在河南贼匪。渐就肃清。河北窜扰余匪。亦经叠受惩创。其邻近之直隶、山东、山西、陕西等省。防堵綦严。自不致再有分窜。各该省士民等、谅能自安生业。共卫乡闾。著再申谕各督抚。如地方官仍有迁徙眷属。以致摇惑民心者。即行查明严参惩办。毋得扶同徇饰。致干重咎。懔之。　　

○又谕、兵部等衙门奏、遵查安徽亳州失守文武、请分别议处议恤一摺。寿春镇总兵玉山、身膺专阃。御侮保民。是其专责。乃于所属汛地。被贼窜扰。实属有乖职守。颍州府知府毛含昱、虽不同城。于属州失守。咎亦难辞。玉山、毛含昱、著革职。仍各留于本任。责令办理防剿事务。以观后效。其临阵遇害之署亳州知州试用直隶州州判孙椿、为国捐躯。殊堪悯恻。著照部议从优赐恤。以慰忠魂。　　

○又谕、刑部奏、遵议安徽省城失守文武各员、分别定拟一摺。已革安徽藩司李本仁、以二品大员。先经奏明在省守御。不能妥为布置。以致失陷城池。自应从重问拟。著照部议定为斩监候。秋后处决。已革臬司张熙宇、已革署安庆协副将赓音泰、防守小孤山。贼船窜至。开炮打仗。兵丁旋即溃散。实属防堵不力。均著从重发往新疆效力赎罪。张熙宇、赓音泰、仍著留于安徽、戴罪自效。已革署潜山营游击德成、与贼接仗。身受重伤。虽系失事之员。尚无退缩情事。业已革职。著无庸议。　　

○又谕、刑部奏、遵议安徽退守之文武员弁罪名一摺。已革安徽按察使张印塘、兼署副将富惠、系文武大员。署知县冯元霔、系守土之官。不能御贼。均著从重发往新疆充当苦差。已革前任副将松安、系捕盗之员。与同城知府已革署知府牛镇、均著从重发往军台效力赎罪。张印塘、富惠、冯元霔、松安、牛镇、仍著留于安徽、责令戴罪自效。　　

○又谕、刑部等衙门具题、审拟犯妇罪名一案。此案四川民妇任苏氏。与李思沅通奸。李思沅、起意将本夫谋死。该犯妇讯不知情。经刑部等衙门、照拟绞候。酌入秋审缓决。自系按律核办。惟细阅案情。该犯妇于事后。既知李思沅谋死伊夫。因被吓禁。不敢声张。何以于李思沅起意弃尸时。甘心听从擡弃。且与李思沅捏称夫妇同逃。则所称并未同谋。屡欲赴案具报。殊难凭信。是否恋奸忘讎。非详加讯究。不足以成信谳。著裕瑞、另委妥员。提集全案卷宗。悉心研鞫。务得确情。再行定拟具奏。在逃之李思沅、仍饬属严缉。务获究办。寻奏、任苏氏委不知情。仍拟绞候。李思沅、缉获另结。下三法司议。从之。　　

○以浙江甯绍台道毕承昭、为安徽按察使。　　

○丁酉。上诣寿康宫、问皇贵太妃安。　　

○谕内阁、载鈖等奏、西陵树株、间有松虫、业经捕捉稀少等语。著载鈖等、督率官弁兵役。乘此透雨之际。摉剔净尽。务使松柏树株。发荣滋长。以肃观瞻。　　

○谕军机大臣等、据德春奏、慎重守护、豫筹巡防一摺。已于摺内批示矣。该镇官兵调防三百名。前经柱良奏请、饬回防守。当经谕以前途需兵甚急。毋庸撤回。现在窜匪正在剿办吃紧之际。仍应先其所急。毋庸撤回。该镇惟当于所属要隘处所。督饬将弁。分派汛兵。实力巡查。严缉奸匪。总以镇静民心为要。不可日久生懈。将此谕令知之。　　

○又谕、有人奏、山东蓬莱县知县刘扬廷、前任昌邑县时。因加船税当规撤任。现任蓬莱县。复严刑偪徵钱粮。几激民变。三月间乡民聚众二三千人。将该员坐轿挤碎。赖有总兵镇抚。始得脱逃。署济甯州知州来秀、办理团练。众情不协。卡上捉获奸细。送州不问。城墙拆去四十余丈。勒令绅民捐输。该员将捐项存款、私用五千两。借修城为名。希图冒销等语。州县为亲民之官。似此贪劣不职。敛怨地方。若不严行查办。何以肃纪纲而惩墨吏。著李僡、督同藩司崇恩、臬司英桂、按照所参各款。详细确查。如果属实。即行严参惩办。毋得稍有徇隐。又片奏、山东峄县土匪靳豹、尝率数百人。白昼抢劫。与江南海州之侯应元、宿迁县之朱有谷、互相应援。又赵魁元、郯城县人。原系武生。因案问流。逃回本籍。现充该县壮役。收受抢犯规礼。代为包庇。又谢齐柱、郯城县红花埠人。交结各省捻匪数十人。汛弁薛连旗、受其规礼。因而抢劫之案。层见叠出。现在逆匪纷窜。必须严缉土匪。以杜句结。著李僡等、即饬所属、严密防拏。按名弋获。讯明后即照例定拟具奏。原摺片均钞给阅看。将此谕知李僡、并传谕崇恩、英桂、知之。　　

○又谕、前因贼匪窜扰豫省。谕令慧成、带兵迳赴河北一带会剿。现在河南之贼。已经柏山追剿。歼除殆尽。河北怀庆一带土匪。已经托明阿等、大获胜仗。讷尔经额。现派直隶镇将进剿。恩华、胜保、李僡、均带官兵驰赴怀庆。兵力足资剿办。昨据向荣奏、镇江官兵。接仗失利。贼匪抢占各处营盘。已降旨、将邓绍良革职。令和春带兵署理提督。接办镇江军务。现在我兵既有溃败。贼势自更狓猖。难保不乘势渡江北窜。刻下江北一带。江浦、六合等处。虽有重兵。而安徽各要隘。及清江浦兵力尚单。设有疏虞。所关匪细。朕思慧成带兵一千九百余名。尚在邳徐之间。容照所带之兵。亦甫由清江启行。水陆纡折。即使赶到卫辉。已缓不济急。军情旦夕不同。必应随时酌度办理。勿失事机。著琦善、体察情形。如江北需兵紧急。即一面奏闻。一面飞咨慧成、并行知容照、将所带官兵择要屯劄。以便调度。慧成接奉此旨。亦即与琦善会商。相机筹办。总以南防江口。北扼准徐庐凤。迅图克复扬城为要。毋稍延误。将此由六百里加紧各谕令知之。　　

○前任湖北布政使唐树义奏报、遵办湖北抚辑事宜。得旨。事事会同督抚。振刷为之。又奏、贼犯中州。以形势而论。河北自可无虞。批。现在贼已偷渡河北。窜扰怀庆。朕为天下臣民主。何敢先自扰乱惊惶。亦何忍不为民请命于天。置大局于不问也。惟冀速救民劫。迅埽妖氛。彼时汝可来京。晤对有期。　　

○陕西巡抚张祥河奏、添派官兵防堵。并委道员陈景亮督办。得旨。商州防堵。似比潼关稍缓。著斟酌情形。毋致顾彼失此为要。　　

○以内阁侍读学士富廉、为太常寺卿。　　

○以前任湖北布政使唐树义、署湖北按察使。　　

○恭修昌西陵桥岸等工。从守护西陵大臣载鈖请也。　　

○戊戌。上诣阐福寺拈香。　　

○谕军机大臣等、琦善等奏、攻剿情形各摺片。逆匪占踞三城。屡次谕令该大臣等、设法收复。乃邓绍良在镇江。营盘为贼掩袭。该大臣等、会攻扬城。仍未得手。转致损兵折将。虹桥兵勇。又多溃散。似此情形。三城何日可复。逆匪何日可平。朕心实深焦灼。昨因镇江官兵失利。恐贼势愈张。江北一带。更形吃重。已谕令该大臣、酌量将慧成、及容照、所带之兵。择要屯劄。相机调度。今虹桥既为贼占。扬城与瓜州之贼。联为一气。难保不潜图北窜。著琦善等、遵照前旨。飞咨慧成、并行知容照、即将所带官兵。择要布置。以为大营策应。南门一带。应如何设法阻隔贼路。虹桥要地。仍当激励该处兵民绅勇。并力收复。其东路堵御事宜。并著雷以諴、与福济、严密筹办。务与琦善、陈金绶大营。声息相通。瞿腾龙及所带各兵。著准其留于扬州。随同攻剿。惟六合等处。及安徽近江要隘。万不可再有疏虞。应如何扼要堵截。著琦善、体察情形。通筹办理。并知照周天爵、李嘉端等、一体严防。总之防守江北。克复扬城。系该大臣等专责。今江北之贼。已窜至豫省。重烦兵力。而扬州之贼。又将铤而走险。老师糜饷。不知身膺统帅者。将何以对朕耶。将此由六百里加紧各谕令知之。　　

○钦差大臣都统衔琦善等奏报、会攻扬城。未能得手。现仍设法攻剿。并总兵官双来伤亡。得旨。双来何如是不幸。旋即出缺。朕陨涕览奏。不胜悲愤。然视彼贪生退缩者。奚啻霄壤。朕即有恩旨。以慰忠魂。以励臣节。双来灵柩回京时。专摺驰奏。又奏、瓜州扬州贼势益张。实为可虑。批。诚然可虑。然岂能歇手不办。　　

