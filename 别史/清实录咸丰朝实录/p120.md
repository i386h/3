<!-- { "loadSidebar": true } -->
○丁亥。谕内阁、逆匪初扑省城。乌兰泰、督兵直至城下。已据将军桥要隘。乃因炮伤入骨。甫及两旬。遽致殒命。深堪悯恻。乌兰泰、著加恩照阵亡例议恤。以慰忠魂。寻予祭葬世职、如都统例。谥武壮。赏银一千两治丧。　　

○又谕、程矞采、龚裕奏、请筹补缓缺兵糈一摺。湖北荆州府仓。应支满洲营兵米。因各属被水缓徵。不敷支放。仓谷无多。碍难碾运。援照成案。恳请动项买补。著照所请。荆州府仓。不敷兵米五万一千四百四十七石零。共需价银六万六千八百八十二两零。准其在于该省地丁银内。照数动支。交该府就近采买、以济兵食。　　

○以理藩院右侍郎和色本、兼正蓝旗汉军副都统。　　

○是日、驻跸半壁店行宫。　　

○戊子。谕内阁、李僡奏、校阅营伍一摺。河南北左营守备聂廷杰、临场告病。著勒令休致。南左营候补守备、世袭云骑尉沈尚志、襄城营候补守备、世袭云骑尉李书田、弓马平常。均著革去随营效力。仍留世职。　　

○是日、驻跸秋澜行宫。　　

○己丑。上诣永福寺、拈香。　　

○谕军机大臣等、常大淳奏、鄞县枭徒、被拏抗拒。致伤兵勇。并带兵将领委员被围各情形一摺。前据该抚奏、奉化、鄞县两属乡民。藉豁抵欠。图减粮价。聚众滋事。并姚家浦枭徒、乘机窃发。业经降旨、饬令分案查拏。兹据奏称、该二县绅耆。纷纷呈称、以鄞县之东南乡、与奉化之埠头庄、各匪滋事。伊等或因偪胁入城。或因他界附近。以致牵连。情愿督饬乡民。跟寻捆送。或带领兵役拏犯。恳请暂免进兵。可见小民具有天良。尚知畏法。况国家正贼之供。自有一定科则。幸邀恩旨豁免。已属格外之仁。其不在豁免之列者。如该地方官晓示明白。该乡民何至据以藉口。该抚既经饬令臬运两司。前往查办。即著迅将为首之人。严拏惩究。并遍谕各乡绅耆。妥为约束。毋得附和。滋生事端。以致玉石俱焚。并当严查该二县知县冯翊、舒逵。如有故违定例。滥索浮收等情。即行严参惩办。其鄞县东乡盐枭。胆敢鸣锣纠众。抗拒官兵。副将张蕙等、竟被迎拒围困。兵勇俱有受伤。实属暋不畏法。该抚现在添调官兵。驰往拏办。即饬孙毓溎、庆廉等、相机妥速筹办。务将起意为首各犯。设法捦获。其被胁入夥者。宣谕解散。毋令酿成大患。并著查明该副将张蕙等下落。一面咨会调任提督善禄、严防城乡不逞之徒。句连抢劫。致安分闾阎。被其骚扰。至地方文武。有无办理不善。激成事端。或盐商藉端激变之处。亦著该抚详查明确。据实奏办。不得稍涉含混。将此由四百里谕令知之。　　

○户部会吏部议奏、上下忙钱粮、各省藩司议叙议处章程。拟请上忙完至三分、下忙完至五分者、免议。其在三分五分以上者。分别议叙。其不及三分五分者。分别议处。从之。　　

○以户部尚书禧恩、为满洲繙译会试正考官。通政使司参议倭什珲布、为副考官。　　

○直隶正定镇总兵官侯凤岐、缘事降调。调云南昭通镇总兵官经文岱、为直隶正定镇总兵官。以广东黄冈协副将清山、为云南昭通镇总兵官。　　

○赏看守各行宫弁兵、半月钱粮。　　

○是日、驻跸梁格庄行宫。翼日如之。　　

○庚寅。上恭谒泰陵。泰东陵。昌陵。俱未至碑亭。即降舆恸哭。步入隆恩门、诣宝城前行礼。躬奠哀恸。王以下文武大臣官员。均随行礼。　　

○诣昌陵隆恩殿、孝和睿皇后梓宫前行礼。躬奠哀恸。王以下文武大臣官员。均随行礼。　　

○上御缟素。恭谒慕陵。未至碑亭。即降舆恸哭。步入隆恩门、诣宝城前行礼。躬奠哀恸。王以下文武大臣官员。均随行礼。　　

○谕内阁、前经降旨、将慕陵内务府总办差务之尚膳正那满通额、以应升之缺升用。兹据德春奏、所管内务府、并无该员应升之缺、请旨遵办等语。著总管内务府大臣议奏。寻奏。遵议尚膳正升途。援案请予鼓励。得旨。尚膳正那满通额、著加恩赏给三品顶带。遇有内务府三卿缺出。该衙门题奏请旨。　　

○赏守护昌陵。值班官员匹。并兵丁半月钱粮。



大清文宗协天翊运执中垂谟懋德振武圣孝渊恭端仁宽敏显皇帝实录卷之五十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。四月。辛卯。上恭诣慕陵。行释服礼。未至碑亭。即降舆恸哭。步入隆恩门。诣宝城前黄幄、奠献行礼。送冠服篚至燎所。跪奠毕、恸哭良久。勉释缟素。乃退。王以下文武大臣官员。均随行礼。　　

○谕内阁、程矞采奏、匪徒聚众谋逆。现已捦获多名。地方渐就肃清一摺。前因湖南郴州地方。突有贼匪多人。夤夜入城。劫狱戕官。经该处文武、及派委各员。先后获犯三十余名。余匪逃散。当经降旨、著该督等、即饬严拏。尽法惩治。兹据该督驰奏、该匪等自州城窜至永兴所属之长茅冲、马头岭、油榨墟、一带。纠集地痞。竖旗谋逆。复经该督、督饬派出之镇将文武各员。星驰剿捕。旋据永兴县会同绅士。分带兵壮。生捦首匪刘代伟等、七十余犯。参将积拉明阿等、会督绅士兵勇。击毙数十人。生捦一百六十余名。桂阳、嘉禾、耒阳、兴甯等州县。协获二十余名。地方渐就肃清。居民均已安堵。该匪等结盟拜会。稔恶已深。辄敢因地方官查办严紧。恃众戕官。纠党谋逆。若非迅加扑灭。难免句结蔓延。程矞采办理此案。尚为妥速。除首匪刘代伟、已受伤身死外。所有现获各犯、严审惩办。仍饬确查首要各犯、暨在逃余匪。全数弋获。以净根株。　　

○谕军机大臣等、邹鸣鹤奏、省城尚未解围、连日击贼获胜情形一摺。并将省会城厢形势、绘图呈览。此次所报胜仗。除焚毁贼匪攻具外。未有出奇制胜之处。是该匪仍未大受惩创。所称省城西清门穵出旧炮多位。及探闻贼营、自言攻城时、屡见神威助顺等情。亦多系敷衍空谈。又据奏称、余万清、带到楚兵一千名。是该提督已抵桂林。前据程矞采奏、赛尚阿咨调余万清、驰赴九塘地方。本日程矞采奏、又称该提督接向荣来咨。令其驻守灵川。灵川在桂林城北。而九塘则在省南。既称与赛尚阿声息相通。何以彼此咨调。互相歧异。再邹鸣鹤叠次摺报。均由六百里加紧驰递。前次因奏报省城被围。期于迅速。若现在所奏守御情形。与上次大同小异。何必仍用加紧字样。致骇沿途听闻。至另片所奏各情。朕已详细批示。据称省城内外兵勇、二万余人。贼匪男妇、约共五六千人。平乐、昭平、荔浦等处。已无会匪滋扰。全股俱在其内。是该匪除妇女外。真贼不过数千人。若不乘此设法歼捦。坐待贼匪从容布置。又成负嵎之势。即向荣所论兵丁壮勇情形。虽不为无见。然生力军岂能一时骤到。现在楚兵陆续赴援。劳、崇光、亦即日可到。内外夹攻。时不可失。著赛尚阿、与邹鸣鹤、向荣等、同心筹画。无致贻误事机。自干重戾。懔之。将此由六百里谕令知之。　　

○广西巡抚邹鸣鹤、奏陈防守吃紧。请展秋审限期。得结。均著照所请行。省城围解。循例事件。自应赶办。勿再耽延。　　

○以守护西陵悉臻妥协。赏泰甯镇总兵官德春、花翎。　　

○赏沿途当差兵丁、半月钱粮。　　

○予湖南捕匪被害通判胡礼箴、祭葬世职如知州例。　　

○是日回銮。驻跸秋澜行宫。　　

○壬辰。孝德皇后殡宫月祭。遣官行礼。　　

○是日驻跸半壁店行宫。　　

○癸巳。谕内阁、嗣后王公大臣。著仍照旧例。遇朕恭谒东陵回京时。在燕郊接驾。恭谒西陵回京时。在黄新庄接驾。　　

○又谕、载垣等参奏、本日在卡伦门外、谢恩各员。未遵旧例穿蟒袍补褂。请交部议处等语。周祖培等、显违旧例。殊属疏忽。念系释服还京。该尚书等不过一时拘泥。不值议处。周祖培、何桂清、杜＜乔羽＞、载龄、罗惇衍、和色本、毓检、彦昌、均著加恩改为交部察议。　　

○谕军机大臣等、据赛尚阿奏、省城连日战守情形一摺。该大臣驻劄阳朔。兵力尚单。省南诸贼。不能不防其回窜。必须南北合力攻击。方可破贼解围。前已谕令四川云贵等省。选调精兵四千名。本日复谕令季芝昌、拣选汀州、漳州、泉州、各属精兵三千名。听候调遣。惟坐待各省徵调赴援。尚需时日。省垣被围帀月。万无株守孤城、一无展布之理。南路空虚。尤须精悍兵勇接济。劳崇光、既经兼程前来。该大臣即可与之筹酌出奇制胜之策。令其在南路协同攻剿。杜贼回窜。并遏艇匪北驶。与诸贼句结。其省城内外兵勇。不下二万余人。即著专责向荣、刘长清等、委筹布置。与劳崇光南北夹击。凡西门外之大夥。南门外分占之处。与象鼻山上下所筑炮台。及贼党妇女辎重船只。必须随地相机攻击。固不可冒昧轻试。尤不可坐误事机。若邹鸣鹤专恃向荣为长城。向荣又藉坚城为坐镇。贼来不能击之使去。贼窜又恐其复来。困守待援。岂桂林一城之外。皆不顾耶。徐广缙未到粤西以前。该大臣总统大兵。精力如可支持。务当通筹全局。责成向荣、劳崇光等、分饬文武员弁。并力合剿。省城固属紧要。他处亦不得再有疏虞。何路员弁兵勇、不能得力。即惟该处统兵大员是问。俟徐广缙到后。如赛尚阿病体难支。即遵前旨。据实具奏。毋稍延误。将此由六百里谕令知之。　　

