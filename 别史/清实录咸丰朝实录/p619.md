<!-- { "loadSidebar": true } -->
○谕军机大臣等、据德勒克多尔济等奏、俄罗斯欲遣使来京、商办密事一摺。俄罗斯狡猾性成。所称＜口英＞夷纠约各国、欲往天津。伊欲来京密商等语。无非藉端恐吓。欲于黑龙江外。占踞地方。并索赔塔尔巴哈台夷圈货物起见。兹复据理藩院奏、俄罗斯达喇嘛巴拉第具呈、亦称该国上司谕文。欲差大臣进京等语。著该大臣等明白晓谕。告以中国与尔国交好多年。从无差大臣前来商办要件之事。本国但知遵守旧章。永远和好今尔国达喇嘛巴拉第、在京呈称。尔国因＜口英＞夷等、有窥伺占踞之心。欲差大臣来商机密事件。已由理藩院具奏。大皇帝念尔国道路遥远。向无差大臣进京之事。已谕理藩院、行知该国。照例但送学生进京。毋庸特派大臣前来。从前＜口英＞夷滋事中国自行御侮。不借外国帮助之力。至外国互相争斗。中国亦从不与闻。并无机密要事。应与尔国相商。至尔国既诚心交好。从前只有恰克图一处通商。今大皇帝又准在伊犁塔尔巴哈台、两处通商。相待可谓优厚。尔国当知感激。现惟塔尔巴哈台焚烧夷圈一事。应行查办。尔国既敦和好之情。即当派员、会同该大臣等、秉公办理。速行了结。以便照旧通商。无伤和好。此外并无应议事件。毋庸特派大臣前来。如此时白晓谕。不至堕其诡计。傥该夷不遵晓谕。仍欲前来。该大臣即当据理拦阻。告以已奉谕旨。不敢专擅。劝其回国。不可又无主见。再请理藩院指示。致为外夷看轻。惟该夷尚无开衅之端。但当密加防范。不可调兵防备。故事张皇。转使该夷疑贰。所有理藩院行萨纳特文底。钞给阅看。将此谕令知之。　　

○予云南阵亡外委蒙占举、王廷标祭葬世职。　　

○予云南保山永平、御匪被戕知县周锡桐、朱庆镗、把总王岐、祭葬世职。　　

○乙酉。谕军机大臣等、德勒格尔奏、察哈尔官兵到皖以来。马匹倒毙。粮饷拨解无期。恳将官兵带赴徐州一摺。该副都统所带察哈尔官兵。现驻怀远。饷糈缺乏。马匹倒毙。所余无几。兵丁患病者亦后不少。所奏自系实情。著准其带赴徐州。即著邵灿、庚长、饬令徐州道王梦龄、设法筹给兵食。并赶紧购买马匹。俟何处须兵。听候英桂、胜保等调遣。所有患病及技艺生疏各兵丁。即著德勒格尔、遣令回旗。以节糜费。将此由五百里各谕令知之。　　

○又谕、乐斌奏、湖北撤回陕甘官兵、未能调赴胜保军营等语。陕西抚标提标各兵。业已撤回归伍。其肃州等协官兵。亦已回抵隆德。距各原营不远。且该兵丁现多患病。兼在湖北缴出器械。自应分别收伍。未能调赴河南。惟大股捻匪。经胜保等击败后。复句结粤匪。窜扰颍上光州一带。情形亦甚吃重。英桂等所带兵勇。不敷堵剿。亟应设法凑拨。以遏贼氛。前据曾望颜奏、因嵩县肃清。截止甯夏镇兵四百名。令其毋庸来陕。此项兵丁。如果得力。堪以出调。即著乐斌、饬令前赴河南。交英桂、胜保调遣。将此由五百里谕令知之。　　

○以江苏宜兴、荆溪、武进、阳湖、无锡等县。办团御贼出力。赏在籍詹事府赞善赵振祚、道员乔松年、知府王际相、贾益谦、知县许美身、花翎。道员萧时馥等、升叙有差。予阵亡从九品衔芮应曦、监生芮礼、武生储江、祭葬世职。如外委例。民人储喜明等、赏恤如例。　　

○展赈山东濮、菏泽、钜野、寿张、东阿、郓城、定陶、平阴、肥城、齐东、禹城、范、阳谷、东平、十四州县。被灾贫民一月口粮。　　

○丙戌。谕内阁、官文、胡林翼奏、官军踏平小池口附近沿山贼垒。连获大胜各一摺。此次剿平小池口附近贼垒。追至宿松。先后斩捦贼首万余级。办理甚属得手。著官文等、即饬带兵各员。乘兹锐气。迅克小池口、并九江府城。以遏贼冲。所有出力员弁兵勇。著官文、胡林翼、会同查明并历次获胜出力人员。汇案保奏。候朕施恩。　　

○谕军机大臣等、前因湖北军饷缺乏。谕王庆云、等每月拨解银数万两。俾资支放。兹据胡林翼奏、饷欠兵饥、请于山西藩库、河东盐库、速筹银三十万两等语。山西协济各路兵饷所拨甚多。未必有此钜款。惟现在都兴阿进剿皖贼。四次夺垒十一座。杨载福水师。正拟会攻湖口。使图安庆。李续宾步队。亦素称得力。此三军劲旅不可多得。若听其缺饷饥疲。军威不振。实于大局有妨。该抚请拨三十万两。尚不过稍清旧欠。以为进战地步。著王庆云于按月协济外。竭力设法。酌量筹拨。虽不能如所请之数。总须先拨一二十万。俾资接济。庶不致如杯水车薪。无益于事。著即妥筹速奏。将此由五百里谕令知之。　　

○予湖北殉节举人曾继成等、男妇一千九百六十六名口。分别旌恤如例。　　

○丁亥。谕军机大臣等、谭廷襄奏、酌拟推行大钱。及设局加铸铁钱一摺。直隶行使大钱虽称二成搭放。民间竟有以制钱九百二十文。作钱一千者。致大钱日形壅滞该署督奏称、如果各州县核实通搭二成。大钱自必日见流通。所见谅有把握。即著照所拟试办。各属如有阳奉阴违者。著即督同司道等官。严行纠察。毋许稍有歧异参差之弊。至徵收钱粮。民间如一时无从购买大钱。势不能不准其暂以制钱抵交。方免抑勒病民。该署督摺内所称、设局经理钞票开炉鼓铸钱文。并片内所称搭收钱文按月用印票呈报备查之处。均著照所拟妥为筹办总期实力奉行。不致有名无实。将此谕令知之。　　

○又谕王庆云奏、请更换调豫官兵。以资防守一摺。据称、河南省前调山西太原镇等营官兵一千名、经英桂酌留五百名。派防永城现在晋省南路办防。兵力不敷若将别镇兵丁调往。自不如本镇之兵。熟悉地利。较可得力。拟于大同镇属调兵五百名赴豫。将前调官兵五百名换回等语。山西省南路防堵。既需本镇官兵。自应酌量调换。藉资得力。著王庆云、即将大同镇兵五百名克日调齐派委妥员管带。星驰赴豫一俟此项官兵到防所有太原等镇兵五百名。即著英桂饬令原带兵官珠尔杭阿、管带回晋。将此由四百里各谕令知之。　　

○又谕、王懿德等奏、逆匪阑入闽疆。邵武府、光泽县、相继失守。现拟将署衢州镇总兵饶廷选、统带之福建兵勇一千名由玉山调回建甯。并咨调广东兵二千名赴闽会剿。仍请旨饬催等语。江西大股贼匪。由光泽窜陷邵武。势极剽悍。亟应调兵堵御。该省与粤东接壤。赴援较易。所有王懿德咨调兵二千名。著叶名琛斟酌情形。如数调拨。派委得力大员统带。星驰赴闽。交王懿德调遣。其应需口粮。即由广东源源接济。并著咨行沿途经过地方。毋许截留贻误饶廷选一军。前因广饶贼氛甚炽。经晏端书调赴玉山防堵。现王懿德拟将此项兵勇。调回建甯。固为军务紧急起见。惟玉山为全浙门户。堵剿亦甚紧要。著晏端书酌量缓急。如玉山防务、尚有妥员可以更替。自应即令饶廷选回闽助剿。傥因饶廷选久驻该处。骤难更换。浙省现有何项兵勇可调。即著晏端书速为调拨派委妥员管带赴闽。其王懿德另摺所称、已调提督钟宝三、带温台兵五百名赴闽之处。并著晏端书催令迅速起程。毋稍迟缓延建等处防兵。一闻粤匪入境。辄致惊溃。既据王懿德声称、即日出省。前赴上游著即将邵武等城迅筹克复。毋令日久滋蔓。将此由六百里各谕令知之。　　

○以内阁学士乌尔棍泰署礼部左侍郎。兵部左侍郎载堪、署管户部三库事。　　

○以正白旗蒙古副都统载岱、署正白旗满洲副都统。　　

○以福建邵武光泽府县二城。被贼窜陷。革副将张从龙、参将琳润职并逮问。　　

○予江西阵亡把总胡志方、外委刘泰景伤亡典史王科、祭葬世职。　　

○戊子。谕军机大臣等、前谕提督秦定三、赴和春军营助剿。本日复谕令统带所部黔兵真胜勇一千二百名。即日由临淮启程。惟庐州堵剿。正在吃紧。秦定三带去兵勇。自应于江南军营酌拨抵还。除前据和春奏拨兵八百余名派委协领玉昆等、带赴庐州外。著再酌拨兵勇数百名共凑足一千二百名以抵还秦定三带去兵数。并催玉昆等、先行迅速赴庐。续拨之兵。即饬速往。以资援应。将此由六百里谕令知之。　　

○又谕、福济等奏、遣散老弱兵丁、请另行补足换防一摺。安徽原调陕甘提属营兵五百名。今仅存一百九十余名。再汰老弱。所存不过一百五十名。该抚等请饬陕甘挑补三百五十名。前往庐州。以符原拨五百名之数。自为攻剿需兵起见。现在陕甘调赴他省之兵已属不少。昨复谕令将甯夏镇兵四百名调赴河南。此次福济等所请。能否如数挑补。著乐斌酌量情形。不必拘定原调营分。但有兵力精壮可用者。即派妥员管带。前赴庐州交福济调遣。将此由五百里谕令知之。　　

○又谕、寄谕安徽巡抚福济、庐州存营兵丁。既多老弱。自应酌量撤遣。以收实用。惟所请各由原营照数补足一节。如固原提属、须挑补兵三百五十名。尚足以成一队。已谕令乐斌、酌量挑拨。其直隶、热河、密云、山东、湖南等处。汰缺兵数。未据该抚奏明。以每百名裁撤二十名。计之应补之数。当亦无多。若每处凑拨百余名。或数十名。徒多徵调之烦。无补征剿之用。况现在北省。几无可调之兵。著即知照各处。停其调兵补数。以省劳费。新授安徽藩司李孟群、已由湖北带兵二千五百名。前赴庐州。得此大队赴援。较之零星凑补。更为得力。秦定三驻劄临淮。原为疏通饷道。既据该抚声称、现驻梁县饷道已无虞梗阻。著传谕该提督。即带贵州兵及真胜勇一千二百名。遵旨驰赴丹阳和春军营助剿。其汉中兵及吉林马队。仍留于临淮。以资扼守。至和春营中。前已派兵八百名。驰赴庐州。本日复谕该大臣酌量添拨。与秦定三带往兵数相当。惟江南兵力亦非有余。能否添派谅和春必能斟酌妥办也。将此由六百里谕令知之。　　

○予安徽阵亡防御桂馥、反总高洪谟、外委罗国恩、邹其亮、祭葬世职。　　

○己丑。谕军机大臣等、寄谕吉林将军景淳、黑龙江将军奕兴、前据德勒克多尔济等奏、俄罗斯欲遣使来京商办密事。并据理藩院奏、俄罗斯达喇嘛巴拉第具呈、亦称该国欲遣大臣进京各等语。已谕知德勒克多尔济等、告以中国与俄罗斯从无差大臣前来商办之事。即称＜口英＞夷窥伺。从前中国。并未借助外国。此时亦无机密可商。并谕理藩院行知该国。毋庸派大臣前来。傥该夷不遵。即据理拦阻。不可仍请理藩院指示。谅德勒克多尔济等、必当遵谕办理矣。惟恐该国为库伦所阻。或向吉林黑龙江取道。又行渎请。该将军等、亦当据理阻止。与库伦一律办理。并不可稍涉张皇。致启该国猜疑是为至要。将此谕令知之。　　

