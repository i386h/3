<!-- { "loadSidebar": true } -->
○乙卯。谕内阁、官文等奏、官兵进剿监利贼匪、叠获胜仗、收复县城一摺。逆贼占踞监利县城。经官文等、派兵往剿获胜。复派令四川廪生张于铭等、带勇前往协剿。四月二十五日。守备宗维清、督同把总吴鹏程等、由中路前进。守备福兴等、在后接应。张于铭等、由东路前进。文生李光荣等、由大江水路策应。盐经历吴振镛等、由西路前进。同知汤誉光等、督勇接应。二十七日。于太马河地方。会齐出队。杀贼一百余名。贼匪败走。兵勇追至刘家铺地方。遇埋伏贼匪数千名。我兵枪炮齐施。鏖战三时之久。轰毙黄衣贼目一名。杀毙一百余名。生捦十五名。贼匪败退入城。二十八日。复顷巢而出。分五路围扑我兵。宗维清等、亦分头迎击。李光荣、抄至贼后。督勇登陆。掩袭杀毙贼目四名。贼匪一千余名。生捦二百余名。扑水淹毙者不计其数。其被胁之众五六百人。均即释令归农。贼匪大败逃窜。宗维清等、当将监利县城收复。三十日。复拔营追剿。于中车湾地方。杀毙穵堤筑卡贼匪数十名。生捦贼目一名。吴鹏程等、由堤下抄出贼后。复杀毙五十余名。生捦十余名。余匪窜逸。此次歼捦贼目夥贼。前后统计共三千余名。溺毙贼匪无数。立将县城收复。并烧毁木卡。夺获大炮、刀矛、鸟枪、擡枪、多件。办理尚为得手。即著官文等、督饬带兵员弁绅士。乘胜将各路贼匪。迅速歼除。毋任延蔓。　　

○又谕、蒋霨远奏、请将拏获榔匪之官绅。量加鼓励等语。贵州瓮安县榔匪滋事。经该管地方官、及委员绅士等、设法解散。尽力查拏。将首恶要犯。捦获严惩。办理虽属安速。惟地方官专司缉捕。未能先事豫防。致匪徒滋事。已有应得处分。既经拏获破案。功过尚足相抵。平越直隶州知州曹兴仁、署知州邵鸿儒、署瓮安县知县徐河清、所得处分。均著加恩宽免。无庸再加奖励。至委员绅士等、督率兵练。捦获巨匪多名。均属著有微劳。著该抚择其尤为出力者。酌保数员。毋许冒滥。　　

○谕军机大臣等、前据袁甲三奏、贼船驶扰和州。于东门外、撘盖木城。虑其负嵎抗拒。曾经谕令和春等、酌量拨兵策应。本日据和春、福济奏、和州贼船。于四月二十六日。全行下窜等语。该逆由江浦上驶和州。并未大受惩创。忽又潜行下窜。其中显有诡谋。据称、该州练勇设伏。逆匪闻风畏惧。恐亦未必尽然。前谕琦善、酌拨宿迁防兵。赴关山一带。未知能否分调。今贼既下窜。江浦、六合、又形吃紧。且难保其不再窜和州。该提督等、仍当督饬该州。激励练勇。认真守御。一面知会琦善、于下游沿江处所。设法攻截。一面知会袁甲三、于上游滁州等处。豫筹扼守。毋任贼＜舟宗＞来往自如。至大营兵勇。该提督等、屡以无可分拨为词。总由不能计出万全。以致蕞尔庐城。旷持不下。著即迅图克复。即行分兵沿江进剿。以为奠安全皖之计。至所称庐州南乡居民。薙发集团。攻复桃镇一节。皖省沿江各属。民多蓄发。自因官兵不暇顾问。被贼偪胁所致。一经示谕。即行薙发效力。是其不甘从逆。已可概见。朕念其被胁之苦。不忍咎其既往。若果能杀贼出力。该提督等、加以奖赉。原无不可。总宜妥为羁糜。坚其归正之心。鼓其自卫之气。使不致为奸匪煽惑。再有反覆。舒城如能克复。亦可横扼庐桐之冲。断贼接应。有机可乘。万勿坐失。其六安、霍邱等处。仍著传知秦定三、设法进攻。不得专以扼守正阳。防贼回窜为词。致成株守。将此由六百里加紧谕令知之。　　

○又谕、官文等奏、收复监利县城一摺。此次分督兵勇。水陆进攻。当将监利县城收复。斩获亦复不少。办理尚为妥速。其与沔阳、江陵、交界地方。土匪未靖。仍应防其与逆党句结煽惑。复滋蔓延。现既饬令参将佟攀梅、会同旗营官兵。驻守丫角驿。扼要剿办。务须速筹殄灭。并与守备宗维清等、将败逃余匪。竭力摉捕。毋任此剿彼窜。目下监利沿江一带。情形较缓。所称俟此股土匪办竣后。即饬佟攀梅、赴援武昌。自系为慎重根本起见。惟天门、潜江等处。是否尚有贼踪。安陆、荆门、两属。逆势多寡何如。西路获胜之军。能否泝流而上。惟在随时相机筹办。台涌、与舒伦保、于收复应山后。由德安一路南行。为次第攻克汉阳之计。是西南荆安两路。该督等不能兼顾。而荆州一郡。四围皆贼。若非亟筹剿洗。则该郡必致面面受敌。前踞宜昌之匪。现窜至宜都、枝江、二县。该处界接楚南。贵升、已统带协领依西布、游击王国才、所领官兵。出境堵剿。并知县陈均远等、派带各勇。分路前进。扼贼窜路。著即严饬该员弁等、合力围剿。并飞咨骆秉章等、饬属一体兜捦。勿令与湘潭、靖江、回窜之贼。会合句引。致多棘手。四川官兵。刻下当已赶到。著官文相机调遣。以资攻剿。仍就荆州现在存城兵勇。竭力捍御。随时确探贼情。豫筹布置。务当计及全局。不得顾此失彼。致涉疏虞。所有带勇出力之官绅宗维清、张于铭等、均著先行酌予奖励。以示激劝。将此由六百里加紧谕知官文、并谕庆如、贵升、知之。　　

○江南提督和春等奏、环攻庐州获胜。得旨。进攻虽锐。然机谋不慎。每为贼觉。斩杀并不甚多。果能计出万全。何至蕞尔庐城。旷持若是耶。又奏、各官弁劳绩、请择尤保奏。批。勇者固应先行激励。懦者尤宜随时惩办。著姑从所请。择其超众者数员保奏。不许过优。仍察看情形。如可计日克复。则稍迟数日。汇保更觉简便而杜冒滥。西路官兵。既不甚得力。著先行查明参奏。不准待至克城以后。以功过相抵。为开脱地步。　　

○江南徐州镇总兵官百胜等奏、连镇逆匪南窜。现筹布置情形。得旨。李湘棻安坐徐州。并未迎击逆匪。汝二人虽狃于外官习气。必入其名。亦是常事。惟入奏不实。自问当得何罪。前次逆匪偷渡。致滋蔓延。未将汝二人正法。尚冀奋发有为。今如是负恩。虽立置重典。毫无可惜处。现踞高唐逆匪。若任令窜过河去。必将汝二人军法从事。别无可谕也。　　

○贵州威甯镇总兵官常山奏报到任日期。得旨。边疆重地。操练最关紧要。朕尤恐汝专务虚名。罔循实际。去□山戊不□汝抵京时。正值朕疾。故未能谆谆面戒也。　　

○以广西新泰协副将樊燮、为湖南永州镇总兵官。　　

○改铸江苏苏州府知府印信。从巡抚许乃钊请也。　　

○丙辰。谕内阁、户部奏遵议撙节东陵库款一摺。著依议行。其西陵广恩库用款。并著奕絪等、体察情形。悉心筹拟核减章程。奏明办理。　　

○又谕、前经户部奏、请令各省开设官钱局。推行官票。添铸铜铁钱。及各项大钱。当经降旨允准。原以经费支绌。全赖钱法钞法。流通无滞。庶足以利民用而济时艰。乃迄今日久。仅据福建、山西、陕西、各督抚。奏明遵办。其余各省。并未将现办情形奏报。该督抚等、如果悉心经理。何至迁延一载。迄无定章。福建素称瘠区。办理已有成效。各省情形。虽有不同。亦何难设法筹办。总由地方官吏。畏难苟安。怠玩因循。实堪痛恨。著各省督抚、将军、都统、府尹等、查照户部原奏。督饬所属。酌量地方情形。迅速设立官钱局。并设法筹款。开炉加铸。俾钱法与钞法。相辅而行。一面妥议章程。奏明办理。如有廉能官吏。认真办有成效。准该上司据实保奏。以示奖励。将此通谕知之。　　

○又谕、胜保奏、革员李湘棻、呈诉冤抑等语。李湘棻前在清江浦。带兵往援徐州。知贼匪扎筏渡河。并不蹑踪追剿。率称由济兖一带。抄出贼前。明系避贼东趋。迄未与贼接仗。犹以空言入告。曾经降伊顶带示惩。旋称追贼不及。折回丰工。徒以所带兵勇。仆仆道途。尚谓江南之兵。久防山左。并非上策。逞其畛域之见。行其诈妄之私。嗣将伊顶带革去。责令剿贼。乃仍不知愧奋。经袁甲三奏参。降旨发往军台、效力赎罪。兹复以沉冤莫雪等词。哓哓置辩。该革员防守郝家集。当胜保追贼至丰县时。并未见该革员、前往协同打仗。其南岸逃窜零匪。有徐州一带兵勇摉捕。截杀多名。亦无该革员专领一军。击贼胜仗。仅据伊一面之词。谓曾在丰工。轰退贼匪。且以专防重地。不敢远离。自为掩饰。居心尤属巧诈。李湘棻著仍遵前旨。发往军台。即由该地方官迅即起解。毋许逗遛。　　

○谕军机大臣等、前因僧格林沁奏、进攻贼巢情形。仍未能得手。当降旨、谕令迅督各路将弁。四面兜击。以期一鼓歼灭。近闻该处军营。所以不能得力之故。总由带兵各员。不思齐心进剿。而僧格林沁、空握总统之名。不肯破除情面。令在必行。甚至任令兵丁。占居民房。营盘之中。所余无几。且所穵之濠。尽在北面。而南面空虚。任贼行走。我兵劄营。率皆在数里之外。虚张声势。徒费铅药。似此疏懈耽延。毋怪逆匪屡次窜出。而僧格林沁、毫无知觉。总于数日之后。始行据禀入奏。各路带兵官员。究竟能否用命。若积习相沿。不遵号令。必当从严参办。僧格林沁、身受重恩。非寻常统兵大臣可比。亦复何所瞻顾。而不肯破除情面。将士不能用命。即系该大臣无能之罪。虽与士卒同甘共苦。亦不过小节微长。岂朕所期于该大臣者。著僧格林沁、严督各路将弁。偪近进攻。若再以恐伤官兵为词。不肯努力进仗。即以军法从事。僧格林沁、于将弁可以姑容。朕于僧格林沁、断不能以姑息示恩。僧格林沁、抚衷自问。当亦知之。傥日内不能将逆匪殄灭。致令又向他处占踞。朕亦别无他谕。自有惩办之法。至蒙古官兵。勤劳久著。值此天气渐炎。于水土节候。不甚相宜。必须及早奏功。庶得凯旋休息。该大臣务当仰体朕心。传谕诸军。同心协力。迅速蒇事。共膺懋赏也。将此由六百里加紧谕知僧格林沁、并谕西淩阿、托明阿、知之。　　

