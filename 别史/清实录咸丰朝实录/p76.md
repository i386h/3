<!-- { "loadSidebar": true } -->
○又谕、德勒克多尔济等奏、恰克图北一带地方、俄罗斯城内失火。请将率众驰往城内救火之恰克图理藩院章京奖励一摺。恰克图理藩院章京赛音博勒格图、因俄罗斯城内失火。即率众帮助扑灭。尚知和睦两国之体。赛音博勒格图、著交部议叙。再随往帮助扑灭之民人等、应如何赏给之处。著德勒克多尔济、玉明、酌量鼓励。　　

○壬寅。谕内阁、昨据赛尚阿奏、歼除贼匪曾亚倡一股。已降旨著徐广缙等、查明捦获该匪人员。即行保奏矣。兹据该督抚奏称、广甯夥匪曾亚倡、经潮州兵勇痛剿。分股逃窜。屯聚横石墟。卫佐邦、督饬弁兵。分作两队。先后进发。绕至墟外。施放连环枪炮。该匪力不能支。尽从从路翻山窜逸。经李敦业。督同署广甯县知县程兆桂。并该管营汛。带领兵勇。于十七日、在广甯之扶溪地方。将曾亚倡、及夥党十一名捦获。并另股纠夥之曾土生等、亦先后全行拏获。其窜入都江各匪。复经前广西盐法道林士傅、摉获殆尽。该匪窜扰两省。阅时已久。兹得埽除滋尽。洵足以伸国法而快人心。该督等、督饬地方文武。合力协剿。办理实属认真。所有在事出力文武各员。著即查明保奏。候朕施恩。其节次阵亡弁兵壮勇。一并查明交部议恤。　　

○又谕、蒋文庆奏、衙署不戒于火、自请议处一摺。安徽藩司署内失火。延烧住房。升任藩司蒋文庆、疏于防范。著交部议处。并著照例赔修。　　

○谕军机大臣等、徐广缙等奏剿办会匪淩十八、叠次接仗情形一摺。据称、该匪淩十八一股。由西省窜回信宜之怀乡墟。经总兵杨昌泗、知府胡美彦、于六月初五日、初七日、两次进剿。歼捦百余名。焚烧贼巢十余间。因贼众兵单。未能痛加剿洗。是此次接仗情形。未甚得力。该匪等声势相倚。淩十八一日不除。则韦正得藉资援应。西省剿办。亦难得手。且尚有何名科一股、首匪未获。一经啸聚句结。必至他处蔓延。该督现既飞调潮州兵勇、及提标各弁兵、亲往督剿。务将各股迅速扑灭。总期于两省毗连处所。严饬文武。分堵夹攻。不得再令该匪东西窜扰。该督现驻高州一带。所有剿办一切情形。谅已随时知照赛尚阿。和衷妥办。不误机宜也。再前据骆秉章奏、探得广东英德曲江一带。有贼千数百人。分起行走。又连州属之阳山县白虎墟一带。有游匪二百余人窜扰。均五月内之事。与湖南地界毗连。并著该督抚、查明此二股贼匪。现在如何情形。该地方文武、如何剿捕。曾否净尽。徐广缙现赴高州。著叶名琛就近查办。迅速扑灭。毋致滋蔓为要。将此由四百里各谕令知之。　　

○两广总督徐广缙奏、督兵驰赴高州。得旨。该匪等声势相倚。淩十八不除。则韦正不弱。卿至高州。和衷妥办。其尽心焉。　　

○引见六部保送御史人员。得旨。蔡绍洛、宋延春、彭久余、刘子城、张钟彦、伍浚祥、袁溥、徐资乾、刘重昭、谢煌、孔繁洙、陈山嵋、张佑、陈鹤年、贾世行、伍辅祥、武兴绪、俱著记名以御史用。　　

○甘肃西甯镇总兵官萨炳阿、缘事降补。调甯夏镇总兵官双锐、为西甯镇总兵官。以四川阜和协副将武庆、为甘肃甯夏镇总兵官。　　

○予广东阵亡守备滕跃龙。祭葬世职。如都司例。　　

○癸卯。上诣寿康宫、问皇贵太妃安。上御乾清门听政。御制述志诗、示在廷诸臣曰。大廷循典觐公卿。考训亲承戒满盈。慎厥修身四时懔。审于出治一心明。屏私图已兼援友。尽敬爱君必泽氓。宵旰励精期共勉。闭邪陈善竭丹诚。又于诗注内训谕廷臣曰。朕自幼即渥蒙皇考诲育深恩。迨膺付托之重。谆谆以奉三无私。保泰持盈为勖。言犹在耳。敢不铭心。是用慎厥身修。克自抑畏。审于出治。以正朝廷。尔诸臣亦当知为臣不易。思日赞襄。屏图已援友之私。庶期公溥。务爱君泽氓之实。力戒因循。陈善闭邪。励精图治。宵衣旰食。朕志不渝。兹于御门听政。援笔成吟。尔诸臣其共体朕意。毋蹈积习。实有厚望焉。　　

○谕内阁、前派王植驰赴江西、审办南丰县控案。兹据奏称、该侍郎与布政使陆元烺、知府李藩、均系同年。应请回避等语。王植著毋庸回避。此案著添派江甯副都统惠密。驰驿前赴江西。会同王植、秉公审办。惠密应带随员。并著酌量带往。准其一并驰驿。　　

○调任刑部左侍郎安徽巡抚王植奏、拏获安徽捻匪高四八孜等审办。得旨。严行审办。务期净绝根株。断不可含混了事。此旨著传知蒋文庆。　　

○命前任福建巡抚徐继畬、以四品京堂候补。　　

○甲辰。谕内阁、皇考宣宗成皇帝圣容。供奉盛京凤凰楼。所有恭送日期。著钦天监诹吉。于九十月间。敬谨举行。　　

○又谕、永康等奏、慕陵隧道等工。请分别承办一摺。明年三月初二日。皇考宣宗成皇帝梓宫。永远奉安慕陵。所有应办隧道。支搭候时芦殿。及内外平台戗桥等项工程。著交工部查照成案。届期敬谨办理。其应搭棚座。即著永康等、督率易州工部司员承办。　　

○直隶总督讷尔经额、奏报永定河伏汛工程平稳。得旨。尤应认真修防。毋稍大意。心存敬畏。竭勤办公。自可上邀天佑。切勿惑于浮俗。以天道远一语。文其欺罔。以鞠躬尽瘁为不懂事。戒之懔之。　　

○四川总督徐泽醇奏、遵查綦江县并无教目马武成。及其徒党充役情事。仍当时刻密访。得旨。随时密访。不可扰累闾阎。谅汝亦必能妥办也。又奏、查明川省保甲情形。并拟保甲章程三十二条。一、先应慎选保正。一、甲长牌头宜得人。一、编联户口。一、刷门牌。一、编联无论贵贱。一、稽查客店栈房。一、盘查祠庙。一、变通堡练。一、查各厂丁夫。一、查村僻小路。一、稽行船。一、拏小窃。一、严究窝藏。一、更换牌簿。一、地方官随事询访邻佑。一、保正甲长赏罚宜严。一、命案不累地邻。一、城乡修立栏栅。一、各户以鸣锣接应。一、齐力格拏匪人。一、守要隘。一、协捕通衢盗贼。一、禁窃案虚报。一、防盗劫线索。一、禁收买贼赃。一、禁带刀闲游。一、禁把持词讼。一、各给禀状。一、讲求团练。一、勒令熟夷出境。一、禁汉民典种夷地。一、禁汉民往夷地开窰穵矿。得旨。所拟章程俱妥。　　

○以已革奉恩将军崇龄子盛宽、袭职。　　

○予故云贵总督林则徐。入祀名宦祠。从署总督张亮基请也。　　

○乙巳。上诣寿康宫、问皇贵太妃安。　　

○谕内阁、邹鸣鹤奏、查明现讯各案内情节较重之知州知县、请分别惩处一摺。广西升用知县署荔浦县知县李时熿、于民人具控匪劫差扰一案。轻率完结。著先行革职。严审究办。永安州知州刘葆真、于连劫案犯。逾限未获。惟平日居官尚知黾勉。著以州同降补。雒容县知县代理兴安县知县杨毓麟、现有被控负债潜逃案件。著革去顶带。撤任讯究。　　

○谕军机大臣等、有人奏、湖南衡永宝三府、郴桂两州、以及长沙府之安化、湘潭、浏阳等县、教匪充斥、有红簿教、黑簿教、结草教、斩草教、捆柴教等名目。每教分温良恭俭让五守号。每号总领数百人、至数千人。又有斋匪。名曰青教。皆以四川峨嵋山会首万云龙。为总头目。所居之处。有忠义堂名号。其传徒皆用度牒。盖以图记。声气联络。往来各处。皆供给银钱饭食。每月按三六九期赴会。头目乘轿骑马。动辄数百人。抢夺淫掠。无所不至。地方官不敢撄锋。遇有呈报会匪字样。偪令更换呈词。或改盗为窃。反将事主收押陵虐。遂致匪焰愈炽。又宝庆府之邵阳、新化、武冈等处教匪。以阻米出境为名。肆行抢夺各等语。匪徒扰害闾阎。总由地方官不能觉察于先。又复容隐于后。似此党徒充斥。若不早绝其源。必致蔓延句结。著程矞采、会同骆秉章。按照摺内所指各情。严密访拏。务期消患未然。勿使酿成巨案。现已谕令徐泽醇。访拏峨嵋山会首。如该省访获要犯。讯出情形。即密咨四川。一体查办。又据片奏、该匪传教惑人。有性命圭旨。及水浒传两书。湖南各处坊肆。皆刊刻售卖。蛊惑愚民。莫此为甚。并著该督抚。督饬地方官严行查禁。将书板尽行销毁。仍当严饬各属。勿令吏胥藉端滋扰。原摺片著钞给阅看。将此谕令知之。　　

○又谕、有人奏、湖南地方。教匪充斥。皆以四川峨嵋山会首万云龙、为总头目等语。湖南与四川接壤。该省会匪甚多。朕早有所闻。节经降旨、令湖南省严密查访。该匪徒等、传徒布党。必有总头目为之首倡。以致煽惑日众。前据该督徐泽醇覆奏、访查綦江匪徒马武成。并无其人。今复有人奏峨嵋山藏匿会首之事。此等匪徒。行踪诡秘。姓名既可改易。地方亦可迁移。委查之员。或稍不尽心。或意图省事。辄以查访无踪。一禀塞责。切不可受其欺蒙。著徐泽醇。按照此次所奏各情。遴委妥员。严密访察。固不可张皇滋扰。亦不准讳饰养奸。万云龙一犯、如有其人。必当立拏严讯。并可将究出徒党。知照湖南。一体查办。务须净绝根株。勿贻后患。原摺著钞给阅看。将此谕令知之。　　

○丙午。谕内阁、灵桂、自简任总管内务府大臣以来。察其言动。颇觉高兴。现值恭办昌西陵工程。轮应住班。因病未往。本日销假召见。据奏称、伊合家患病。伊母近因初丧幼孙。殊深轸悼。并称、奴才至工次察看。恳恩俟八月初间。仍同魏元烺回京。我皇上以孝治天下。谅无不允准之理。其母患病与否。自问于心可知。已属怠惰偷安。意存要挟。我宗室中从未有似伊无出息者。又奏称、阿灵阿、病尚未痊。吉伦泰、有赴陵差使。可否令吉伦泰就近照料。其意即欲令吉伦泰在彼住班。尤属胆大妄言。居心诈伪。灵桂惟知眷恋妻孥。全不以公事为重。即此一节。已应立即罢斥。第念伊历练未深。姑示薄惩。灵桂。著毋庸办理陵工。并革去工部左侍郎、总管内务府大臣。仍留正红旗蒙古副都统。令伊痛改前非。尽除委靡之习。仍可再邀恩眷也。　　

