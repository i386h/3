<!-- { "loadSidebar": true } -->
○又谕、据黄宗汉奏、藩司麟桂、熟悉广艇情形。自愿前往招募。为江浙两省防剿之用等语。连日据杨文定、杨殿邦、驰奏江甯失守。贼势猖獗。前经叠次谕令杨文定、并传谕吴健彰、雇觅艇船。赴援江甯。兹据该抚奏称藩司麟桂、自愿前往上海。招募广艇。现已饬令星夜前往办理。甚合机宜。该藩司麟桂、曾任上海道。于该处情形熟悉。著即督带船炮。驶赴镇江上游一带。相机攻剿。一面知照向荣、杨文定、杨殿邦等、南北策应。傥能将江面贼船。痛加轰击。则贼气已夺。既可卫苏省之藩篱。亦可固浙江之门户。转移之机。在此一举。至本年海运最关紧要。浙省米石。务即飞催各船。接续开行。克期运津。万勿延误。将此由六百里谕知黄宗汉、并传谕麟桂知之。　　

○又谕、本日据杨殿邦奏、贼匪窜踞金陵。势甚猖獗。并因需饷孔急。札饬淮扬通三属。将徵存地丁钱粮。并本年截留漕粮之节省漕项帮费津贴等款。解扬应用。未据各州县禀覆。值此军务紧急之时。岂容藉词推诿。现在杨文定相距较远。著杨殿邦、杨以增、严饬地方河道各属。无论何款。先行提解。以济要需。刻下调兵。远处断难接济。惟向荣、陈金绶、两路重兵。可以就近援应。杨殿邦接奉此旨。著一面迅催向荣、设法渡江。一面飞催陈金绶、带兵直赴淮扬。合力防守。其安徽江北一带。琦善统领大兵。在后接应。仍可与周天爵、及该督等、互为声援也。将此由六百里加紧各谕令知之。　　

○浙江巡抚黄宗汉奏、调派官兵前赴江苏防剿。得旨。筹办尚妥。兵力实属单弱。　　

○命署四川总督慧成、驰往江南。会同漕运总督杨殿邦、办理防剿。　　

○改派户部尚书孙瑞珍、会同仓场侍郎庆祺、前往天津。验收海运漕粮。　　

○以镶黄旗护军统领恩华、为左翼前锋统领。调镶白旗护军统领特兴额、为镶黄旗护军统领。以礼部左侍郎联顺、为镶白旗护军统领。　　

○调正蓝旗汉军副都统穆荫、为镶白旗满洲副都统。以头等侍卫开隆阿、为正蓝旗汉军副都统。　　

○调绥远城将军托明阿、为江甯将军。以乌噜木齐都统乐斌、为绥远城将军。调热河都统赓福、为乌噜木齐都统。以左翼前锋统领华山泰、为热河都统。　　

○调杭州将军有凤、为福州将军。以吉林副都统瑞昌、为杭州将军。调广州满洲副都统麟瑞、为吉林副都统。以辅国公载岱、为广州满洲副都统。　　

○调阿勒楚喀副都统萨炳阿、为金州副都统。金州副都统喀通阿、为阿勒楚喀副都统。凉州副都统绵洵、为江甯副都统。以前任哈密办事大臣庆昀、为凉州副都统。　　

○以江南寿春镇总兵官邓绍良、为提督。调广东高州镇总兵官玉山、为江南寿春镇总兵官。以广东广州城守营副将伊什扎木苏、为高州镇总兵官。　　

○以江甯城守营副将聂金镛、为江南徐州镇总兵官。　　

○调江甯布政使倪良燿、为江苏布政使。直隶布政使陈启迈、为江甯布政使。以河南按察使张集馨、为直隶布政使。河南开归陈许道林扬祖、为按察使。　　

○甲午。以恭悬昌西陵御书扁额。前期遣官告祭孝和睿皇后暂安寝殿。　　

○谕内阁、御史萧时馥、奏请严禁私贩硝磺等语。硝磺私贩售卖。例禁綦严。全在该地方官严密稽查。庶免偷漏滋弊。现当各省办理团练之时。尤应加意严防。上年江苏拏获丰县差役等、兴贩私硝。至二十五万数千斤之多。此外破获之案。甚属寥寥。即如本年署山西巡抚哈芬、行至平定州属。饬令查拏私硝。该州锡麟、竟敢饰词推诿。可见各该地方官因循疲玩。积习相沿。以致奸贩肆行。毫无忌惮。殊堪痛恨。著各该督抚等、严饬地方文武员弁。各于隘口。认真巡查。傥有私贩。拏获从重惩办。毋得视为具文。致干重咎。　　

○谕军机大臣等、琦善、陈金绶、向荣、驰奏、先后行抵安庆。会商追剿各摺片。现在金陵已失。危急形状。不堪设想。叠次寄谕琦善、陈金绶、严防江北。向荣克期渡江。相机攻剿矣。该大臣等于二月初十日。同抵安庆。既已会商再四。谅必谋出万全。惟贼踪靡定。是否占踞金陵。抑或窥伺淮扬。殊难逆料。著琦善、陈金绶、与向荣、察看贼势。大江南岸。如何攻击。北岸如何防守。水陆要隘。如何互为声援。一切布置。朕亦不为遥制。总期戮力同心。速歼群丑。前调吉林、黑龙江、马队。将次到齐。此项劲旅。于渡江不甚相宜。著即留于江北。防贼奔窜。或于淮徐一带。扼要驻劄。以备调遣。北岸江浦、仪徵、瓜州、等处江口。在在均关紧要。必应督兵前往。与杨殿邦合力防堵。勿稍迟误。周天爵剿办安徽土匪。势难兼顾。东南半壁。朕惟该大臣等是倚。侦探贼势。剿办情形。必当随时驰报。以慰悬念。所过州县。仓粮漕米。俱准酌量动用。两路饷银。亦可彼此通融拨放。各归粮台报销。近来筹款之艰。该大臣等亦所深悉。切须撙节。毋任浮冒。邓绍良昨已补授江南提督。仍可随同向荣剿贼。玉山已调补寿春镇总兵。江北祇此重镇。著即迅赴新任。督兵剿捕土匪。以专责成。将此由六百里谕令知之。　　

○又谕、现在江甯省城失守。据琦善、陈金绶、向荣、奏报均于本月初十十一等日。行抵安庆。即日督兵前进。已谕令该大臣等、于大江南北两岸。扼要合力攻剿矣。贼情诡谲异常。难保无奸细北来窥探。希图句结土匪为患。山东河南地方。叠经谕令该抚等亲赴要隘。严密设防。畿辅重地。尤关紧要。所有各属保甲联庄。并整顿营伍。严防黄河渡口。谅已遵旨妥办。惟界连豫东等处。稽查弹压。必须大员督办。与邻省声势联络。方足以定民志而杜奸萌。著讷尔经额、体察情形。如须亲身扼要驻劄。即奏明前往。总期有备无患。毋致临事周章。将此由四百里谕令知之。　　

○又谕、有人奏、山东兖沂曹三府、匪徒聚扰。猖獗情形。现虽未著。而当逆氛正炽之时。心怀观衅。亟应防其句结等语。著李僡即督率地方文武员弁。认真查拏。或统兵会剿。或购线躧缉。总期净绝根株。毋致养痈贻患。现在黑龙江官兵。改道由山东行走。如该地方兵力不敷。该抚即可将此项官兵。就近暂留数日。藉资剿捕。朕已命琦善等、酌量布置。仍著随时知照。毋误事机。再滕县知县黄良楷、闻其胆勇过人。匪党畏惮。如果属实。该抚即责令专办缉捕。当可得力也。将此由五百里谕令知之。　　

○命内阁学士许乃钊、帮办江南军务。　　

○命在籍前任漕运总督朱树、陕西布政使陶廷杰、湖北布政使唐树义等、督办贵州团练事宜。　　

○以理藩院右侍郎培成、兼署工部右侍郎、兼管钱法堂事务。　　

○以镶黄旗满洲副都统载堪、署正蓝旗汉军副都统。　　

○颁赏朝鲜国王御书扁额曰。海邦屏翰。琉球国王御书扁额曰。同文式化。暹罗国王御书扁额曰。弼服海隅。　　

○以安徽安庆省城被贼窜陷。布政使李本仁、革职逮问。并革按察使张熙宇职。　　

○予安徽殉节巡抚蒋文庆、祭葬世职。通判杨序镛、知县刘俶绪、卫君选、司狱张清、巡检王泗、平源兴史陶庆禾、张宝华、从九品高友章、王泽、夏云阶、沈成模、祭葬世职加等。并建立专祠。　　

○乙未。谕内阁、陈金绶、胜保奏、湖北黄梅以下、沿途有乡勇骚扰情事等语。广东各勇。经向荣已于九江遣散七千。仅留一千名。由陆路前进。所称沿途扰害。是否即系遣散广勇。著琦善、向荣、陈金绶等、严行查拏。就地正法。所过地方官。均饬令一体严缉。从重惩治。各属团练绅民。如遇此等凶徒。并饬随地拏获。格杀勿论。以肃纪律而靖闾阎。　　

○又谕、前因湖北省淮盐阻滞。降旨准其借销川盐潞盐。以资接济。兹据张亮基奏、川盐转运既易。成本亦轻。较之潞盐、更为便利。自系实在情形。著四川总督、即饬盐茶道、借拨川盐二千引。迅速解赴湖北。以济急需。俟江路廓清。淮引通畅。仍照旧章办理。　　

○又谕、张亮基、骆秉章奏、筹办收复抚恤各事宜、开单呈览一摺。湖北武昌、汉阳、黄州等处。先后被贼窜扰。蹂躏凋残。深堪悯恻。现经该署督抚、饬司道各员、次第筹办。如修城、制炮、协拨驿站、并募兵、招商、戢匪、各事宜。所筹尚属周妥。至被害官兵。流亡子女。或应掩埋尸骨。或应设局收养。均著照所议妥筹办理。所需经费。务当核实动用。毋任吏胥人等、丝毫浮冒。俾穷黎均沾实惠。地方日就乂安。　　

○谕军机大臣等、陈金绶、胜保奏、驰赴浦口、杜贼北窜一摺。昨以该大臣等、同抵安庆。已有旨、令察看贼势。进攻南岸。防守北岸矣。江甯未陷以前。逆匪已将浦口占踞。若不及早克复。则仪徵、瓜州等处江口。在在堪虞。向荣统领大兵。水陆并进。现在想已渡江。著即分路夹攻。出奇制胜。其江北一带。著陈金绶、胜保、督率弁兵。扼要驻劄。迅将浦口贼营。并力攻破。不惟遏贼北窜。且可与向荣、会合夹攻。以殄群丑。琦善、陈金绶、赶到。更可互为声援。相机接应。所有逆贼浮桥。尤须及早烧断。著向荣、陈金绶、胜保等、察看情形。何处可以得手。即向何处烧毁。总期断其分窜之路。俾进退无据。则剿办方可得力。将此由六百里加紧各谕令知之。　　

○又谕、著恩华、英隆、于吉林、黑龙江、所辖营内。各挑选精兵二千名。豫备军装器械。派定得力将领管带。候旨调遣。将此由四百里各谕令知之。　　

○命前任湖北布政使唐树义、赴湖北帮办抚辑事宜。　　

○以湖北黄州府城、被贼窜陷。署知府刘若圭、革职逮问。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之八十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。二月。丙申。以孝和睿皇后梓宫。奉移昌西陵。前期三日。遣官告祭泰陵。泰东陵。昌陵。慕陵。　　

○上诣永安寺拈香。　　

