<!-- { "loadSidebar": true } -->
○谕军机大臣等、前据和春奏、与舒兴阿面商分拨官兵。舒兴阿以官兵仅敷调遣为词。再三婉商。不肯允行。旋据袁甲三、将和春所致信件呈览。内称舒兴阿近在西路。并不通信。于十八日差人送文三件。声明八百里飞催该提督前往。倒填十五十六等日期。是舒兴阿与和春、显有意见不合。本日据舒兴阿奏、则称和春来营面商后。即赴店埠。叠次备文移催。迄未见覆。嗣接该提督来咨。又有将陕甘官兵留于西面防守之语。请饬该提督将所拨之兵。调取统带等语。究竟该提督、当时如何与舒兴阿婉商。舒兴阿所称令和春将兵带来。以便就近拨给官兵之语。是何意见。所称叠次备文移催。是否即和春所指倒填月日之文。和春既谓兵单。何以咨覆舒兴阿文内。又将陕甘官兵留于西面。是否因舒兴阿前此不肯分拨。遂不愿调取。舒兴阿现奏所带各路官兵。共祇六千余名。何以该提督前奏辄称兵勇万余名。均著和春、详细查明。据实具奏。现在舒兴阿业已革职。庐州各路援兵。均归和春调遣。自不虑有掣肘。著即赶紧分拨进攻。迅图克复。不得专待江南江北分调之兵。致滋玩误。琦善昨奏派萨炳阿、带马步官兵三千名。赴庐州协剿。此时如未到皖。亦著飞催前进。其北路防堵事宜。即与福济、袁甲三、妥为筹办。毋稍疏虞。将此由六百里谕令知之。　　

○江西巡抚张芾奏、贼扰饶州。已革通判王煊宇、先期出城。查点木植。嗣后被掳骂贼遇害。全家殉难。请开复予恤。得旨。王煊宇、闻警先期出城。迨闻母病、即赴饶省视。责以有家而不顾国。即明正典刑。尚不足蔽辜。乃因为贼所杀。即装点各情。谓其骂贼不屈。谓其因查木植。不过为袒护情面。王煊宇、著不准开复原官。亦无庸议给恤典。其家属及伊子、著仍准其议恤。　　

○调工部侍郎载龄、为右侍郎。兼管钱法堂事务。理藩院右侍郎培成、为工部左侍郎。未到任前。以内阁学士文清、署理。以正白旗护军统领伊勒东阿、为理藩院右侍郎。未到任前。以工部右侍郎载龄、兼署。　　

○以礼部尚书麟魁、管理向导处事务。镶白旗汉军副都统绵森、署镶蓝旗护军统领。　　

○以直隶独石口。协副将双禄、为正定镇总兵官。　　

○予安徽阵亡守备杨均源、千总柴廷栋、把总王学礼、陈连、朱连升、张化鲲、外委马伟、王兆希、张寅、赵发、祭葬世职。　　

○上以次辛祈谷于上帝。自是日始。斋戒三日。　　

○己酉。享太庙。遣恭亲王奕恭代行礼。　　

○遣官祭太岁之神。　　

○谕内阁、奕兴等奏、团练缉捕、请置备鸟枪等语。民间私藏鸟枪。例禁綦严。惟现办团练。自应置备。以资防守。著照所请。所有奉天团练缉捕。无论旗民。均准其置备鸟枪。并于枪上凿字。以便稽查。造册报明。充为公用。遇有盗匪持械逞凶拒捕者。即用鸟枪轰击。依律格杀勿论。该将军等、即严饬地方官。明白晓示。实力稽查。如有挟嫌致毙良民、及私藏不凿字号鸟枪者。仍照例治罪。　　

○谕军机大臣等、慧成奏、营中存兵无多。不能成队。请统带前往庐州之原管热河、宣化、徐州、各营兵。驰往安徽。督同查文经等、协剿一摺。慧成自到扬州以来。株守湾头。及至勇溃贼窜。一筹莫展。屡次奏报。无非与琦善龃龉争辩。于军情布置。毫无实际。兹又欲将拨往庐州各兵。自行带往。仍系不归琦善调遣意见。有心取巧。即准令前赴庐州。亦不过拥兵自卫。于事何济。现在皖省诸军。统归和春调遣。原以一事权而肃军律。若再添派带兵大员。转致掣肘贻误。慧成著不准前往安徽。仍在扬子桥一带。力图堵御窜匪。以赎前愆。昨据琦善奏、酌拨马步官兵三千名。交萨炳阿、带往庐州。惟萨炳阿前已派赴六合。现饬锡纶、前往更换等语。刻下皖省情形。万分吃紧。赴援之兵。势不可缓。著琦善、即飞催萨炳阿、星速带兵驰赴安徽。毋得稍有延误。慧成既归琦善调遣。则江北一带防剿。均应责归琦善。当此剿匪吃紧之际。该大臣惟当激发天良。督饬带兵各员。力图肃清江口。若仍狃于积习。各存意见。翼图洩愤。以致再误事机。朕必重治该大臣之罪。不能尽归罪于慧成。如慧成等、不听调遣。朕亦必执法从事。决不宽贷。将此由五百里谕知琦善、并传谕慧成、知之。　　

○钦差大臣胜保奏、密筹围攻独流静海逆匪。现已宣示各兵勇。破垒先登。立予优奖。得旨。即有一二人奋勇先登。徒伤无益。全局之计。至紧要也。汝等妥办。勿俾再滋蔓延。又覆奏、炮位震伤。因正在御敌、未即查验。请交部议处。批。此节亦不必议处。汝总以剿尽逆贼。方为副朕委任。若先自以为不能取信。则大误也。朕若疑汝。何不撤回。或杀之。皆因汝先不自信。故未能仰体朕衷。又奏、贼粮已尽。现获贼犯供称、静海西边。有人运卖粮草猪鸡等物。请饬西路官兵。认真巡缉。断贼接济。又批。著知照僧格林沁、严查惩办。虽东路未据供出。亦难保其必无。又奏、那敷德会同桂龄等、初三日进剿东河头贼匪。昭乌达兵格吉噶尔、当先击贼。将贼杀退。又批。蒙古兵、此次在军营甚为出力。格吉噶尔、尤属奋勇。著即行保奏。　　

○直隶总督桂良、奏报得雪尺寸。得旨。祥霙普被。寅感实深。总期尽埽妖氛。休养吾民。是时断不敢心存自满。亦不敢谓丰年豫兆。汝为大吏者。亦应善体朕衷。　　

○山西巡抚恒春奏、委韩省铭、署蒲州府知府。得旨。韩省铭、人甚中平。著随时查看。据实具奏。该府曾任秋曹。汝必深知。断不准稍有回护。　　

○以攻剿直隶独流贼匪获胜。赏副都统明庆、玉搬指翎管。吉林协领倭克金、德廉、花翎。已革副都统德顺、六品顶带。　　

○以浙江办理海运出力。布政使麟桂等、交部优叙。知府缪梓等、升叙有差。　　

○予直隶阵亡都司淩志、守备永志、把总李景和、外委张双、马图、汪伏忠、云骑尉穆临、委参领霍隆武、委骁骑校斌恒、永德、祭葬世职。领催富尔当阿、德亮、赏恤如例。　　

○蠲缓山西垣曲、洪洞、二县。被扰村庄新旧额赋。并给贷口粮籽种有差。　　

○蠲缓浙江钱塘、富阳、余杭、临安、新城、桐乡、安吉、仁和、海甯、嘉兴、秀水、嘉善、海盐、平湖、石门、归安、乌程、长兴、德清、武康、二十州县。上年被水被雹地亩漕粮。杭、嘉、湖、三府。及于潜县、灾区未完带徵额赋。　　

○庚戌。上诣南郊斋宫斋宿。　　

○谕内阁、胜保等奏、乘夜督兵攻克独流、余匪溃窜一摺。本月初八日。胜保督率各路兵勇。进攻逆匪。于亥刻直抵独流木垒。越濠而进。兵勇踊跃先登。守垒之贼。俱被杀毙。大兵随后齐进。开放枪炮。直向贼巢轰击。烧毁木垒。该逆犹复拌死抵拒。我兵毙贼无数。夺获鸟枪擡炮旗帜百余件。骡马数十匹。又将街内各处藏匿之贼。摉杀二百余名。余匪纷纷奔窜。该大臣现派魁福、带领马队。跟踪追剿。又派天津、西甯、正定、步队。随后继进。现在王家口一路。有瑞昌带兵堵御。青县唐官屯一带。有明庆、崇恩、带领马步官兵扼守。苑家口一带。有瑞麟、庆祺、督兵堵截。又有西凌阿、善禄、带领马队追击。著该大臣等、督饬各路官兵。四面兜剿。迅埽贼氛。毋令纷窜。　　

○谕军机大臣等、胜保奏、独流逆匪、向西南奔窜、督兵追剿等情一摺。览奏曷胜愤懑。逆匪占踞独流以来。屡次谕令该大臣、严密堵截。无任窜逸。以期聚而歼旃。即该大臣叠次奏报、亦云贼势穷蹙已极。且布置周密。贼匪无路可窜。朕日望捷音。以为克期必能埽荡。乃本日据奏、独流逆匪。于初八日夜。向西南奔逸。或归静海。或奔河西。尚未可定等语。是独流之贼。全股窜出。且并不知逃往何处。比及侦探明确。派兵剿击。而贼踪已远。又成尾追之势。该大臣统领大兵。数万有余。布置数月之久。乃竟任令久困余匪。奔突而出。傥复占踞要隘。贼势益张。近畿一带生民。又遭荼毒。该大臣等、自问当得何罪。另片奏、子牙镇为粮米所聚。僧格林沁、咨令瑞昌、劄营王家口以南等语。本日已谕令僧格林沁、即折回王庆坨防堵。仍将所带之兵一千余名。归胜保统带。如僧格林沁未赴王家口。即著胜保、将此项官兵飞调前来。以资攻剿。所有瑞昌、那敷德、史荣椿等、所带之兵。均归胜保调遣。如僧格林沁、不肯将各官兵交付。即著胜保传旨飞调。仍一面据实参奏。如带兵各员。不遵调度。并著严参治罪。胜保身为统帅。既经贻误于前。已属罪无可逭。德勒克色楞、及西凌阿、善禄等、俱系帮办之员。均难辞罪。趁此贼匪狂奔。喘息未定。前截后追。正可殄灭无余。傥再失机会。致令余匪肆扰鸱张。或窜踞他处。□嵎固守。朕必将胜保等、一并从重治罪。现将僧格林沁、所带官兵。添拨胜保军营。已严谕僧格林沁、不得掣肘。该大臣统领重兵。事权既已归一。防剿均难卸责。若不迅殄贼氛。更有何颜对朕耶。将此由六百里加紧谕令胜保、并谕德勒克色楞、西凌阿、善禄、知之。　　

○又谕、前因静海逆匪、窜扑东河头等处地方。谕令僧格林沁、带兵径赴王家口、霸台一带攻剿。昨据胜保奏、该大臣于初六日。至王家口。而僧格林沁、并未奏报。本日据胜保等奏、督兵攻克独流。逆匪向西南溃窜。又称贼踞东河头、直通子牙镇。该处西通大城。南通青县。胜保于初六日。已令瑞昌驰往堵剿。初九日接僧格林沁咨、令瑞昌、劄营王家口以南。不必往子牙镇各等语。官兵克复独流。逆匪纷窜西南一带。尚无定向。子牙镇为粮米所聚。若窜踞该处。又成□嵎之势。剿办更难得手。胜保既令瑞昌、带兵前往堵剿。何以僧格林沁、竟行截留。迟至三日。始行咨明胜保。实属不知缓急。该大臣与胜保、共办一事。当此军情万分吃紧。自应合力同心。统筹全局。岂可坚执意见。致令掣肘。就目下贼情而论。王庆坨仍系西北要隘。布彦泰病尚未痊。一时尚难前往。著僧格林沁、即行折回王庆坨。探贼所向。实力堵剿。所有瑞昌、那敷德、史荣椿、及僧格林沁、带赴王家口各官兵。均著交胜保调遣。以备攻剿。如僧格林沁、此时尚未赴王家口。亦即将前此奏明带往之兵一千余名。迅交胜保调拨。毋许擅留。再有贻误。至培成、伊勒东阿、所带官兵。仍归僧格林沁统带。逆匪溃窜。志在狂奔。务当侦探明确。相机截剿。兵贵神速。最忌牵制。该大臣屡奉谕旨。迟回不决。已失事机。若再有延误。恐不能当此重罪也。将此由六百里加紧谕令知之。　　

