<!-- { "loadSidebar": true } -->
○又谕、据都兴阿奏、带兵大员、咆哮无礼、请旨革职、并将起衅营员一并革职等语。陕西延绥镇总兵王万清、以二品大员。辄与都兴阿巡捕官喜成口角。揪扭入帐房。任意咆哮。实属有乖体制。王万清、著即革职。仍留营差委。荆州骁骑校喜成、因王万清嗔其压禀。辄我向分辩。以致互相揪扭。亦属糊涂荒谬。喜成、著一并革职。以示惩儆。都兴阿身为统帅。约束不严。致令将弁口角滋事。著交部议处。　　

○又谕、据劳崇光奏、盐务缉私紧要、请在隘口设立排船一摺。广东盐务。积疲已久。私贩充斥。以致官引滞销。课项徵收短绌。北江一带。枭匪联帮贩私。持械拒捕。大为盐务之害。著照所请。所有清远县属白庙地方。即添设排船。制备枪炮。编立字号。发给兵役。遇有大夥私匪。执持火器军械抗拒。即格杀勿论。如零星私贩。并未拒捕。仍照常缉拏。不得概行施放枪炮。并著劳崇光、遴委公正文武大员前往。常川驻劄。督同缉私员弁兵役。严密查缉。认真办理。以肃鹾纲。　　

○谕军机大臣等、前据薛焕奏、截留茶商银十万两。划抵闽粤两省、应解镇江协饷。当经谕令文清等、于协饷内扣除。仍将未解饷银。速行如数筹解。本日据巴栋阿等奏称、镇江饷匮日久。军心涣散。辄欲投贼。幸薛焕截留茶商银十万两。解到散放。群情稍定。惟贼匪骤至。数逾三万。势将久行围困等语。镇江军营。缺饷已久。虽经薛焕截留银十万两。暂时接济。而广东福建等处协饷。解到需时。恐仍形匮乏。傥军心不固。被贼句结。必致变生不测。著薛焕悉心筹画。并传谕江清骥、将该营军饷。设法筹解。源源接济。以免哗溃之虞。至贼众围扑镇城。势甚猖獗。未可轻战。著巴栋阿、冯子材、严行守御。伺隙而动。并督饬水陆各军。一体严防。毋稍疏失。将此由六百里谕知巴栋阿、冯子材、薛焕、并传谕江清骥知之。　　

○署直隶总督文煜奏、副将常存、请暂缓赴东。得旨。著仍遵前旨。饬令迅赴东省。此缺另行拣员署理。　　

○以广东罗定协副将陶茂森、为陕西延绥镇总兵官。　　

○以湖南靖州守城出力。赏同知张士宽、花翎。予阵亡守备田茂林、祭葬世职。　　

○庚辰。谕内阁、谭廷襄奏、请将失陷城池之印汛各官、分别查参一摺。本年三月间。贼窜山东朝城等州县。各该员等、未能实力防剿。以致城池失守。均属咎无可逭。范县知县彭锡龄、前经联捷奏参。降旨交部严加议处。该员复失守城池。著即革职。与已革濮州知州范允中、一并提省研审。如有逃避情事。即行从严惩办。朝城县典史郭承潞、署朝城汛候补把总萧金铎、濮州吏目顾灏、濮州城汛把总胡凤池、署范县典史余焕、范县汛把总聂廷瑞、均著一并革职。仍留于失事地方。随营协剿。郭承潞、萧金铎、是否捏报受伤。著谭廷襄确切查明。毋任含混。　　

○谕军机大臣等、本日据联捷奏、贼扑大名、督兵击退、请饬前调官兵、迅速前来等语。山东范县股匪。攻扑大名府城。虽经联捷督兵击退。而濮范观城一带。已成贼穴。且与河东郓城、钜野、句结一片。贼势已极蔓延。大名兵力单薄。防剿极关紧要。前据胜保奏、俟驰抵保定。再行酌量情形。统筹兼顾。现在清河已无贼踪。威县亦经解围。胜保已赴冀州。所有前派正定官兵八百名。景州防兵一千名。成禄马队三百名。应否分拨前赴大名。著即分别缓急。酌量调遣。文煜前派赴大名之天津镇兵一千名。迄今已逾一月之久。何以尚未到防。著文煜飞催。克期即赴大名一带协剿。如带兵之员。迁延迟误。即据实严参。将此由六百里谕令知之。　　

○又谕、前据严树森奏、沈项匪众滋蔓。亲带兵勇。前赴陈州督剿。当经谕令该抚、俟布置周妥。再往归德。本日据贾臻奏、捻匪周憨等、句结捻首戴魁等、围扑沈邱。复分股往沈邱集袭占民寨。现挑兵勇数百人。即日亲赴西路督剿等语。所称颍西捻匪情形。与严树森奏报、大略相同。贾臻现已亲赴颍西督剿。惟兵力较单。严树森前奏、于二十日由省启程。自可即抵陈州。著即派得力官兵。前往沈邱等处。会合皖省兵勇。实力夹击。毋任蔓延。前调赴汴之马队官兵。著即挑选二百五十名。发给枪箭。派员统带赴颍。交贾臻筹给马匹。以资调遣。将此由六百里谕令知之。　　

○又谕、贾臻奏、颍西捻匪蜂起。亲往督剿。请饬催山东等省、将借拨火药军装等件。速行解往等语。阜阳等处捻匪。句结豫捻。日形滋蔓。贾臻现赴颍西督剿。所有应需军火。据该署抚奏称、业已行文山东等省借拨。著谭廷襄、常绩、严树森、瑛棨、将所借火药军装等件。即行如数备办。派员解赴颍州应用。毋稍迟误。将此由六百里各谕令知之。　　

○又谕、现在山东土匪。扰及直隶大名一带。胜保业经带兵驰往剿办。惟京师居民稠杂。恐有奸匪溷迹。窥探虚实。著周祖培等、实力办理团防。并著步军统领衙门、顺天府、严密查拏形迹可疑之人。毋得日久生懈。城内每有抢劫盗案。亦应督率兵役。昼夜巡逻。认真缉捕。以期内患肃清。至城外地方。前经胜保派兵查拏土匪。渐臻安谧。此时无兵弹压。恐匪徒复行抢掠。著张祥河、董醇、严饬各属。编查保甲。严缉奸宄。不得视为具文。颟顸了事。并著瑞常等、督饬将弁。于城外地方。随时稽查。遇有匪徒。即行拏获。从严惩办。以除奸宄而靖地方。将此各谕令知之。　　

○以署归化城副都统德勒克多尔济、为绥远城将军。　　

○以剿办安徽蒙城捻匪出力。赏从九品丁曾艺等、蓝翎。余升叙有差。　　

○予故绥远城将军成凯、祭葬。谥敬靖。　　

○予山东朝城等处阵亡知县董涵、守备陈兆烜、祭葬世职。　　

○辛巳。谕内阁、现在军务未竣。亟须多储将材。以备任使。近年带兵各员。如罗泽南、李续宾、李续宜、左宗棠等、多系寒畯之士。经该督抚保奏。朕无不破格擢用。该员等效力戎行。均已著有成效。因思此外或寄迹末僚。或衡茅伏处。自必不乏才能之士。著各直省督抚、虚心咨访。如实有秉性忠诚。素娴韬略。堪胜将帅之任者。即著据实保奏。送部引见。候旨简用。惟不得以盗袭虚声。有名无实之人。滥行充数。至军营将弁。杀贼立功。一经奏闻。亦即立沛恩施。优加赏赉。其有职分虽卑。而谋勇实能出众者。亦应亟为简拔。以备干城之选。并著各路统兵大臣。及各该督抚。秉公访察。不拘资格。专摺保奏。一并送部引见。用副朕立贤无方至意。将此通谕知之。　　

○又谕、据廉兆纶奏、请将被控勇目、饬拏归案究办一摺。京营勇目赵长春、于上年五月间。经成琦、廉兆纶、派随都司刘兴邦、拏获积囤谷秕人犯苏恒泰等、奏交直隶总督审办。现据开设粮店之从九品苏恒安、在交河县呈控赵长春、曾向该铺吓诈多赃。并有指廉兆纶姓名索银情事。案关勇目被控诈赃。牵涉大员。亟应彻底根究。所有赵长春一犯。即著直隶总督、步军统领衙门、顺天府、五城、一体严拏务获。交文煜归案严究。以成信谳。　　

○谕军机大臣等、据常清、景廉奏、俄国通商、抽换羊只、请酌量停止一摺。俄国在伊犁、塔尔巴哈台、两城通商。原约有该商贩来羊只。每十只官为抽换二只。每只给布一疋。现在抽换羊只无多。且皆瘦小不堪。而布价较昂。于中国既无裨益。该匡苏勒官来文。复有俄国民人吃亏之语。自应量为变通。即行停止。以顺商情。本日已谕知明谊、明绪、于会勘地界之便。即将伊犁、塔尔巴哈台、两城抽换羊只之事。向该国使臣。议明停止。该将军等、俟明谊等议定之后。即行查照办理可也。将此谕令知之。　　

○又谕、据内阁侍读学士贺寿慈奏、楚北团练。以黄州一府。最为得力。屡挫贼锋。著有成效。近年全就裁撤。致令逆匪乘虚窜入。虽经援军获胜。而郡县未尽肃清。请饬黄州各属。重整团练。前任麻城县知县葛致远、办团极为得力。如令该县总司其事。必能收有成效等语。逆匪上窜湖北。现在黄安等县虽经收复。麻城亦已解围。而该逆盘踞黄州。尚未痛加剿洗。亟应整饬团练。以助兵力。著官文、胡林翼、赶紧劝谕黄州各属团练。照旧举行。俾该逆无可立足。剿办自易为力。前任麻城县葛致远、如素得民心。兼有勇略。即饬令该员总司其事。并会同公正绅士。认真办理。以收实效。另片奏、宜昌、荆州、为川省入楚之路。襄阳、德安、为豫省入楚之路。请饬一律办理团练。此时川豫两省。贼势鸱张。随州、德安、尚未克复。防剿均形吃紧。并著官文、胡林翼、饬令襄阳、德安、宜昌、荆州各府。兴办团练。毋得视为具文。原摺片著钞给阅看。将此由六百里谕令知之。　　

○引见翰林院保送御史人员。得旨。陈廷经、杨书香、赵新、吴凤藻、洪昌燕、俱著记名以御史用。　　

○两广总督劳崇光等奏、广东本年乡试。请展至十月举行。从之。　　

○壬午。谕内阁、据户部奏、江西省地屯钱粮。历年蠲缓。延不造报。请将巡抚议处一摺。江西省咸丰六七八九等年。徵收上下忙地屯等款钱粮。经户部节次奏催。未经造报。上年十二月。复经该部奏参。勒限两个月。分晰补造。乃该省并不实力督催。仅于历次届限时。以军务藉词请展。为搪塞之计。至十年分上忙钱粮。该抚复以应蠲应缓。未能勘定。咨部展限。并未专摺具奏。似此辗转推卸。任意因循。实属疲玩。江西巡抚毓科、著先行交部议处。并著查取办理迟延各职名。送部核议。所有该省自六年下忙起。至十年下忙止。地屯等款钱粮。著该抚督饬藩司、分别蠲缓应徵各数。赶紧造册奏咨。毋再迟延。其蠲免各款。傥查有不肖州县。蒙混催徵。即著该抚从严参办。　　

○癸未。谕内阁、据奕橚等奏、查明陵寝要工、请旨办理一摺。昌陵隆恩殿内龛座应修工程。著即交本年承修另案钦工处。就近敬谨修葺。应行移请神牌。著暂行请至东配殿内供奉。所有移请神牌、暨开工各吉期。著钦天监敬谨选择。　　

