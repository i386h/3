<!-- { "loadSidebar": true } -->
○戊辰。谕内阁、前据伊兴额、奏参袁甲三营内委员、有虚报勇数、冒销钱粮、并款项无著、及随营委员过多等情。当经降旨。交胜保、翁同书、查讯具奏。兹据奏称、袁甲三交卸时。营内共马步兵勇八千余名。咨查傅振邦、覆称如数接收。各营呈送花名清册。并约逊开单数目均符。营内自设支应局起。收支各数。核对簿册领状。亦相符合。其粮台无著银二万两一节。实因孙洪金、曾有袁甲三任内积欠兵勇口粮银二万余两。尚无著落之言。伊兴额误会入奏。核其收支数目。实无滥销。营内委员开支盐折者。仅二十二员。其余均自备资斧投效。尚非虚糜等语。此案既经胜保等确切查明。所参各款。均无其事。著毋庸议。副都统约逊、即著回京供职。知府衔东河即补同知赵佩兰、总办行营支发粮饷。造册稽迟。经胜保等提讯。仍复迁延日久。始行到案。殊属延玩。著交部照例议处。　　

○谕军机大臣等、袁甲三、庚长奏、盱眙失守、现筹堵剿。傅振邦奏、浍西情形紧急、并因旧疾举发、恳请赏假调理各等语。傅振邦著赏假一个月。在营调理。淮河南北。捻粤交乘。胜保等身任堵剿之责。非各尽心力。四面兜剿。势将不可收拾。盱眙失陷以后。袁甲三等、派拨游击张金榜、道员吴棠、会同安勇等、严防蒋坝。其洪湖西北一带。业经调拨兵练。分投防堵。布置虽尚周密。惟兵力较单。所有淮河下游。仍责成胜保、派拨兵勇。严行扼守。既防该逆抄袭后路。并可相机克复盱眙。袁甲三、庚长、仍当悉心经理。不得以布置已周。稍涉懈弛。德楞额扼劄韩庄。以固东省门户。昨已谕令不得径行出境。该署督等、所称函商该副都统进劄清江之处。著毋庸议。其高涧炮位。既因道梗、未能运送胜保营中。即著仍留该处。以资防守。至捻逆东西纷窜。飘忽无定。无非欲乘隙北犯。前据胜保奏称、怀远为捻匪老巢。惟速拔该城。则匪势自蹙。所筹不为无见。此时贼势日炽。胜保惟当就现有兵勇。速攻怀远。务拔坚城。其纷窜各匪。应如何择要堵御。勿令肆行滋扰之处。并著随时相机筹办。傅振邦虽经请假。宿永一路。系该提督专责。傥该匪果行北窜。仍著妥为调度。令派出之总兵博崇武等、分督马步兵勇。迎头截击。其总兵富新、道员黄良楷两军。并准该提督调遣。此项兵勇。虽多未经战阵。亦当时令出队。俾资练习。以期悉成劲旅。扼贼北窜。总之皖事日棘。急应合力兜围。以免蔓延他省。该大臣等惟当和衷协力。共济时艰傥敢意存取巧。互相诿卸。以至贻误事机。恐不能当此重咎也。将此由六百里各谕令知之。　　

○又谕、前因俄国使臣伊格那提业幅、有信函求转送北塘。交伊国公使木哩斐岳幅查收。当由军机大臣、咨交恒福收存。兹据僧格林沁等奏称、木哩斐岳幅、并无前来北塘消息。可否将原信咨交军机处发还等语。所有伊格那提业幅原信。著僧格林沁等、咨送理藩院。交回俄罗斯馆。将此谕令知之。　　

○以广东剿贼出力。复已革按察使张敬修职。并花翎。赏知府海廷琛、都司卓兴、巴图鲁名号。同知彭蕴炜、何维林、知州孙志钧、花翎。外委李殿超等、蓝翎。余加衔升叙有差。　　

○以广东大埔县城被贼窜陷。革知县缪中孚、守备吴继承职。游击潘法元、守备邓欢保、千总魏鸣刚、把总刘带香、革职逮问。　　

○予广东阵亡知府文晟、祭葬世职。建立专祠。殉难眷属。一并附祀。州同陈炳谦、知县刘荫棠、李煌、巡检张书绅、蔡始权、把总邱京荣、外委孔金等、祭葬世职。　　

○蠲缓广西贺、修仁、容、岑溪、桂平、贵、武宣、横、永淳、马平、雒容、柳城、怀远、来宾、永安、怀集、平南、宣化、新甯、龙、崇善、左、养利、永康、甯明、融、罗城、象、宾、上林、永甯、永福、平乐、恭城、荔浦、昭平、苍梧、藤、隆安、宜山、武缘、迁江、北流、四十三厅州县。并忠、归德、果化、迁隆、万承、太平、安平、龙英、田、白山、兴隆、定罗、那马、十三土州司。被贼村庄新旧额赋。　　

○己巳。遣官祭都城隍之神。　　

○谕内阁、黄宗汉等奏、股匪投诚、恳免治罪一摺。广东阳山县属之果子寨等处。自咸丰四五年。股匪四起。虽经官绅击散。尚多潜伏。经黄宗汉等、宣布恩旨。剀切晓谕。并委捐升参将孔继尧等、亲往查办。该股首李干、黄相奎等、先后悔罪投诚。并请立功自赎适怀集匪徒。围攻阳山县城。孔继尧即亲带黄相奎等七百名。驰赴援剿。立解城围。李干等六百名。亦经广州府知府吴昌寿、带赴韶州。进剿乐昌踞匪。屡获胜仗。现将大湾七巩各老巢。悉数荡平。尚能输诚效力。所有股首李干等三十名。并夥党五千九百七十二名。均著免其治罪。该头目等、果能奋勉立功。再行据实请奖。　　

○又谕、胜保奏、请将移防皖省之军。仍归江北粮台给发饷需等语。江北调赴蒋坝之总兵安勇一军。前经谕令归署漕运总督袁甲三、节制调度。所有该总兵军营饷需。著和春、袁甲三、饬令江北粮台接月支放。毋致延误。　　

○又谕、胜保奏、沿淮西剿、大获胜仗、并东路官军击退盱眙贼匪一摺。捻粤大股贼匪。沿淮下窜。经胜保派令副都统穆腾阿等、分三路迎击。贼众败退。遂由东南进兵。将沿途贼卡贼船。尽行焚毁。三铺四铺各贼圩。亦悉攻破。其东路另股贼匪。于扑入明光后。复窜踞盱眙。守备余通海等、统带炮船。驶至河稍桥。将贼击败。遂抵清水坝。整队进攻。贼势不支。悉向东南遁去。防盱各军。仍回原营扼守。副将格洪额、经胜保派防盱眙。被匪阑入。著摘去顶带。责令认真防剿。　　

○广东按察使龄椿、因病解任。以广东肇罗道伊霖、为按察使。　　

○以克复广东乐昌县城。予知府段喆等、赏叙有差。　　

○以广东办理招抚出力。予捐升参将孔继尧、遇缺即补。加副将衔。　　

○以广东办理军务出力。赏千总黄镛、方耀、花翎。巴图鲁名号。以都司升用。同知沙翊清、花翎。余加衔奖叙有差。　　

○以安徽盱眙剿贼出力。赏守备余通海、花翎。余升叙有差。　　

○以浙江洋面被劫。摘署温州镇总兵官叶炳忠、玉环营参将张清标、顶带。　　

○庚午。谕内阁、成琦奏、朝审人犯、核其情节、有应由缓改实一摺。浙江绞犯张汰聪、谋杀胞弟张汰训一案。讯系因不服管教。理曲犯尊。而张汰训并无干犯实据。且张汰聪拔刀叠砍。情形实属惨忍。又浙江绞犯吕＜氵凤＞仪、谋杀伊妻张氏一案。讯系因偪索田契。该犯起意将伊妻致死。所称出言咒詈。亦属该犯一面之词。所有该犯等情节。应否由缓改实之处。著三法司覆核具奏。务持情法之平。悉心定拟。毋许稍涉回护。　　

○又谕、镶白旗满洲奏、统兵大臣、现丁毋忧。应否回京穿孝一摺。钦差大臣镶黄旗蒙古都统胜保之母。在京病故。该大臣现在安徽督师。正当吃紧之际。未可暂离。胜保著俟军务完竣。再行回京穿孝。　　

○谕军机大臣等、有人奏、顺天府属文安县、恶棍王二贝子、即王为之、同子王松林等、盗窃左格庄行宫树石。将树木伐去一百余株。运家私造月门。并与知县交结。因指官讹诈监生何泽清等不允。赴县诬控。将该监生等、责押囹圄。该县潘履恒、与恶棍狼狈为奸。声名狼籍。请饬查办。以靖地方等语。地方官串同恶棍。鱼肉良善。殊可痛恨。至王二贝子等、胆敢将行宫树石。肆行偷去。尤属不法。著张祥河、董醇、秉公查访。傥潘履恒实有与土棍往来、及声名狼籍等事。即著据实严参。王二贝子等、偷窃树石。并指官讹诈等事。如果属实。并著严拏究办。以儆官邪而惩积蠹。将此谕令知之。　　

○又谕、御史徐启文奏、请严禁私销私铸、以通钱法一摺。据称京师现行之铜当十钱。最为饶裕。近日骤行短绌。推原其故。京中铜当十钱一文。仅抵铜制钱二文。若改铸制钱。可得三四文。必有奸民牟利。盗销改铸之弊。至通州天津等处。行用铜制钱。每闻挑选大小厚薄。如无私钱搀和。何由妄生区别等语。盗销盗铸。本干法纪。况私钱日多。则官钱日少。于民用大有关系。著顺天府府尹、直隶总督、派委妥员。认真稽查。如有前项不法之徒。即行严拏惩办。毋得任听吏胥。藉端骚扰。以重钱法而利民生。将此各谕令知之。　　

○又谕、和润奏、现审盗案情节支离、请饬查办一摺。据称咸丰六年十月间。盛京衙门、咨送广甯尉委官叶复盛、拏获盗犯董东儿、即董克信等一案。据称董克信、同逸犯张汰、在黑鱼沟地方。伤毙事主摉抢元宝银二锭。复于十二月间。咨送委员丰恩、恩科等、拏获盗犯董士仁等一案。亦称董士仁同孟焕、在黑鱼沟地方。枪毙事主。抢夺元宝银二锭。提审该犯等、均恃无确实赃证。坚不承认。详核两案。情节似属一事。惟叶克信一案。赃证俱无。董士仁一案。起获并非原赃。案内要证李＜氵凤＞仪、又未随案送部。节经指名饬缉。该地方文武、空文搪塞各等语。此案失事地方。并赃银数目。均属相同。是否广甯界属、有两处黑鱼沟地名。或一处地方。适有两次抢劫、毙命略同之案。如系一案、某犯系属正贼。某犯系属妄拏。应传原拏之委员兵役办明。以凭审办。且该尉县于此等重案。并不立时报明。迨日久获犯之后。始补行详报。该旗界详报尤迟。并勘验日期。亦有不符。难保非讳盗于先。掩饰于后。委员丰恩等、前因获盗出力。该将军衙门、何以不候刑部定案。遽行保奏。著玉明、倭仁、按照所奏各情。详察确核。据实具奏。固不可纵盗殃民。亦不可任听委员妄拏冒功。务期无枉无纵。以弭盗贼而安良善。将此谕令知之。　　

○以钦差大臣镶黄旗蒙古都统胜保母丧。赏银四百两。　　

○辛未。上幸万寿山。　　

○谕内阁、何桂清等奏、借闱乡试、应需文职人员、请一并借委浙员一摺。本年江南乡试。备用浙江贡院。除内帘同考官、已由江苏派往外。其应需文职执事人员。若概由江苏派往。不但人数众多。兼恐呼应不灵。著胡兴仁即照浙省章程。酌派各员。一体办理。以资熟手而免贻误。　　

○两江总督何桂清等、奏陈沪商运米赴津。豫抵新漕章程。下部议又批。今岁商运。只可作为另案。明年仍应起解全漕。以实仓储。　　

○以重宴鹿鸣。赏致仕都察院左都御史沈岐、尚书衔。御书扁额曰。宾筵人瑞。知州衔湖南新甯县知县宋翔凤、知府衔。　　

