<!-- { "loadSidebar": true } -->
○又谕、昨因新授钦差大臣托明阿、到扬尚需时日。谕令陈金绶、暂行接办。并谕雷以諴、仍留军营。会同办理防剿事宜本日据翁同书奏、瓜州贼情并请饬上游南岸州县。多募水勇。以资夹击等语。逆贼跨江踞守原应无分南北。会合上下游水陆各军协力进攻庶剿办可期得手现在瓜州一镇。负嵎如故。镇江贼＜舟宗＞。势必不能断绝来往。前经琦善修造多桨炮船。即日竣工。正可乘机扼剿。以图攻克。著陈金绶雷以諴迅即督饬陈国泰统领红单师船。顺流下驶。并饬驻守焦山之周士法等、所统各船同时泝流合击。不得因托明阿尚未到营。致令该水师将弁。顿形松懈。傥有不遵调度者即著陈金绶等、严参治罪。其陆路官军。并著妥为调遣一面知会余万清、并力堵剿镇江贼匪使该逆于南北两岸。不暇应接。自不难一鼓歼除其回窜扬州及旁扰通泰各路并著与德兴阿等、严密筹防忽稍疏失。武庆防守浦口尚属得力近复截剿贼船屡获胜仗著即由陈金绶传知该总兵仍前防剿既须遏贼北窜之冲仍当督饬江浦、六合民勇与向荣互为声援合力廓清江面至翁同书所称浦口水勇由本地团集不费口粮。南岸各州县。亦可仿照办理著陈金绶等咨商向荣饬令该地方官相机筹办。以期声势联络众志成城于攻剿更有裨益。将此由六百里加紧各谕令知之。　　

○又谕、前因杨霈军营兵饷不敷谕令官文、将川饷截留二三成外。余银悉解襄阳应用本日据杨霈奏接到官文来咨仅拨银二万两。并称前解省城之项。仍留作遣发武昌兵勇之用等语。现在杨霈军营需饷甚急。较荆州更为吃紧。武昌兵勇业经骆秉章、资给银米。无须多为留备。该将军截留川饷。竟至十五万两之多。实属不知缓急。著官文、即按照杨霈所咨。如数迅速筹拨解往该署督军营。毋得稍有推诿。嗣后各路解饷过荆。断不准截留过多。专顾一隅。置大局于不问。至官文前奏、螺山紧要。派令魁玉等、前往协剿。兹据杨霈奏、此项兵勇留荆。则中路无兵可派。而吴振镛等、所带兵勇。复经官文改派。则西路亦形单薄。著官文、迅饬杨昌泗、将原带兵勇。全赴襄阳。勿稍延缓。魁玉、即著管带所收武昌兵勇一千六百名。留在荆州。应往何处防堵。并著官文、妥为调遣。其张于铭、吴振镛、钟垿、分带之练勇。均令悉照原议不可再有更动。参将王国才著官文即饬该员、驰赴杨霈行营。以资差委。总之此时攻剿紧急。军营号令。须归画一。若因彼此意见不同。纷纷更调。必致将弁无所适从。所有进剿机宜。均著统归杨霈、妥筹布置。该将军如有必须参酌之处即与杨霈熟商筹办。不得稍分畛域。将此由六百里加紧谕令知之。　　

○又谕、杨霈奏、克复京山等州县、并调荆州官兵军饷、及请饬江西派兵出剿各摺片。现在京山等州县。均已收复。惟汉川尚为贼踞江北大局。已可粗有头绪。亟应乘势进攻。岂可坐令兵单饷绌。致成株待。杨霈中路舟师。由襄阳直达汉水。原为东西两路声援。嗣因官文奏、螺山紧要。恐魁玉等、折赴襄阳。转形纡缓。是以准其所请。令魁玉等、沿北岸夹击而下。径出大江。即可攻汉阳之正面。今据杨霈奏、此项官兵。全留荆州。则中路无兵可派。而吴振镛、钟垿等、所带兵勇。复经官文改派。则西路之师。亦形单薄。所筹均系实在情形。著杨霈、即飞咨官文。速饬杨昌泗、将原带兵勇。全数带赴襄阳。毋得再有推诿。其魁玉一员。即著管带荆州所收余兵一千六百名。留荆交官文调遣。张于铭、由钟祥赴汉川之勇。吴振镛等、由朱河赴沔阳之兵。钟垿、由沔阳赴汉阳之练丁。均著悉照原议。分路进剿。不可再有更调。当此军务吃紧之时。若号令不能画一。将弁无所适从。必致贻误大局。此后杨霈应如何调遣之处。即著一面奏闻。一面迅速布置。不得因意见稍歧。徒延时日。所需荆州截饷。即著咨明官文、如数筹解。傥有藉嗣推卸。即行据实具奏。参将王国才、亦著迅调赴营。以资差委。至襄阳防兵需饷。前已叠谕王庆云筹办。第该省供给皖楚军饷。为数不少。此时司库。亦颇形支绌。山西情形。除拨各路军饷外。并须兼顾京饷。即能酌量拨解。亦恐未可深恃。著杨霈、所需银数。咨商各该抚酌办。仍饬该地方官。设法劝捐接济。不论银米。但期足敷兵食。较胜远道转输。襄阳为完善之区。现又为司道大员驻劄处所。剿办当易为力。安陆等处余匪。仍著赶紧摉捕。务使一律肃清。杨霈亦不得因此零星遗孽。坐受牵掣。致误克复机宜也。将此由六百里加紧谕令知之。　　

○又谕、骆秉章等奏、水陆官军、四获胜仗一摺。逆贼窜扰岳州。叠经我兵击退。兹复经水陆官军。奋勇齐进。四次获胜。洵足以寒贼胆。正可乘此声威。直捣武汉。著塔齐布、曾国藩、将城陵矶余匪。迅速剿除净尽。即日整师东下。毋再延误。本日据杨霈奏、京山、孝感等州县。先后收复。现已派令布克慎、台涌、带兵由双庙进剿。并令双保、福炘等、由天门进取汉川。魁玉、杨昌泗等、由襄阳水路进趋汉口。该署督、亦即日统师前进。此时南北两路。办理均属得手。并经官文等奏报、已添拨兵勇。派同知衔李光荣等统带。由调弦口协剿。当此官兵云集。应如何联络声势。分投进偪之处。并著塔齐布等、与杨霈、官文、函商妥办。无失事机。至前谕塔齐布、陆路官军。能否由通城、崇阳一带。直攻武昌之背。并著悉心筹画。随时奏报。塔齐布、曾国藩、自带兵以来。既未尝遇败而怯。定不致乘胜而骄。总宜于妥速之中。持以慎重。则楚省贼踪。渐可埽荡岳郡地属紧要。前谕骆秉章、饬令胡林翼、督带练勇。前往严防。该抚定已遵办。仍著该臬司于何日抵岳、如何设防之处。迅速将驰奏。将此由六百里加紧各谕令知之。　　

○又谕前因逆匪窜踞九江郡城。已有旨、令陈启迈、严饬罗玉斌等、统带兵勇相机进剿。兹据杨霈奏称、武昌下通九江为省城第二重门户必须水陆并下。会同江西兵勇。以扼九江。则楚北庶可肃清等语。著陈启迈、速派兵勇一出九江。以通江路之声援。一防义甯。以遏陆路之窜越。固江西之藩篱。即可保长江之门户该抚不得以兵单饷绌为词置全局于不顾本日又据向荣片奏、江西应解江南兵饷自三月以后。并未解到。现在金陵攻剿逆匪。万分吃紧。需饷甚钜。著陈启迈、即将三月以后欠解各饷。赶紧起解。并著嗣后按月协济以供支应。毋稍迟延。将此由六百里加紧谕令知之。　　

○又谕、向荣军营饷需前经饬令浙江江苏江西广东按月筹济兹据向荣奏称广东半载以来仅报解五万两。迟久未到等语。金陵水陆攻剿。正当吃紧之时。所有红单拖罾各船需饷尤钜。必得按月协济方不致滋贻误。著叶名琛、柏贵、迅将应解之饷。源源接济。俾得及时支应。以资进剿毋稍迟延将此由六百里加紧谕令知之。　　

○参赞大臣僧格林沁奏贼匪凫水思遁迎剿续获胜仗得旨。逆匪实已穷蹙。指日定可歼除。犹不可稍涉大意致令窜延僧格林沁、昼夜艰辛。朕甚廑念著传谕众将士、迅速成功同膺懋赏。　　

○以剿办湖南城陵矶贼匪获胜。赏知府罗泽南花翎。兵丁李荣华蓝翎余升叙有差。予阵亡都司诸殿元、千总刘士宜、祭葬世职。　　

○辛巳谕内阁翰林院侍讲清安奏大钱未能流通请严禁阻挠折算等弊一摺。现在行用当百大钱。该商民等、自应恪遵钱面数目。照常交易。乃近日以来。竟有任意折算阻挠等弊。以致未能流通。著步军统领衙门、顺天府、五城、悉心妥筹办理。务期一律畅行。便民利用。至现获私铸各犯。并著刑部、于讯明后。按照新例。迅速分别办理。不准稽延时日。　　

○又谕、富兴阿奏、户部顺天府书吏、以银抵换钞票、请饬认真审讯一摺。此案情节较重。如果该官吏等、有通同舞弊情事。必应彻底根究。从严惩办。著刑部堂官、督饬承审司员、秉公严讯。务期水落石出。不准稍有瞻徇。并著将讯出大概情形。先行具奏。　　

○以办理团练出力。赏陕西华阴县知县倪印垣等、升衔优叙。　　

○壬午。谕军机大臣等、有人奏、河北铜山、丰、沛间。有新起土匪头目张彦、李大选、杜四、杜五等、聚众千余。在水路掳掠为患。现在江南徐州一带。正值防堵吃紧之时。岂容此等匪徒啸聚。贻害地方。若不乘其初起。即行掩捕。将来蔓延日甚。更恐与逆匪暗相句结。著怡良、吉尔杭阿、杨以增、崇恩、严饬该地方文武并酌派兵丁。会同严密查拏。该二省交界处所。务当不分畛域。一体拏办。俾绝根株。毋任一名漏网。将此由四百里各谕令知之。　　

○癸未。谕军机大臣等、杨霈奏、筹画进剿、兵饷竭蹶情形一摺。湖北收复京山等五县之后。大兵四路云集。亟须乘胜直趋武汉。肃清蕲黄。断不能因饷需支绌。致误事机。兹据杨霈奏、官文函称、川饷十万两。先已动用。所余无多。续到三万两、亦复截留。何至不知缓急若此。荆州现在情形。较之武汉。孰轻孰重。杨霈统带之兵。较之荆郡防兵。孰多孰少。官文岂不知之。乃不顾大局。任意掯留。显系心存畛域。著官文、将所有前此截留用賸款项。悉数先行解交杨霈大营。并将以前如何支销各项银两。迅即查明。详细开单。由驿具奏。其川省以后解到第二三起银六万两。即由该署督迎提。改道当阳行走。期于近捷。不准截留荆州。其川兵练丁之饷。仍归襄阳粮台支发。以清款目。该署督、仍当迅筹进攻。并一面知会塔齐布、曾国藩等、速行东下。会合剿办。不得坐待饷银。转致迟误。官文前奏、原任荆州府现调武昌府知府庄受祺、护送巡抚学政关防。前赴德安。该员何时至荆。其调署武昌。曾否到任。省垣失守之时。该员是否先已离省。其随同青麟、至荆之武昌府遗缺知府禄勋等各员。有无札调出省差使。抑系藉词随同前往。并已革巡抚崇纶、实在下落。及藩司岳兴阿、臬司曹楙坚等、确实殉难各情节。均著官文、杨霈、速即详查。据实覆奏。将此由六百里加紧各谕令知之。　　

