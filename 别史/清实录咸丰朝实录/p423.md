<!-- { "loadSidebar": true } -->
监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。八月丁未。太祖高皇帝忌辰。遣官祭福陵。　　

○上诣寿康宫。问皇贵太妃安。　　

○谕内阁、前因户部顺天府书吏、以银抵换钞票一案。情节较重。降旨饬令刑部堂官、督饬司员。彻底严讯。兹据刑部等衙门审拟具奏。既称据顺天府三库、先后查出解部旗租。各有弊端。复任听该员那瀛泰等、狡展之词。谓其自行查出。于书吏舞毙。尽不知情。其谁信之。现当整顿库款之时。该书吏等、胆敢商买银钞。抵换现银。骫法营私。岂寻常监守自盗可比。该部含混审结。希冀一奏了事。有意宽纵。罔顾纪纲。执法衙门。当如是乎。此案著派载铨、花沙纳、认真严讯。从重定拟具奏。　　

○谕军机大臣等、崇恩奏、司库短绌情形一摺。军兴以来。部库帑项匮乏。所有各路饷需。自应各直省地方官、妥筹协济。断不容以事出意外。稍涉推诿。兹据崇恩奏称、山东省正杂额赋。短徵之数。年甚一年。并将咸丰二年以后。意外拨用银二百三十万余两。开单呈览。似此多出少入。以致司库短绌。亦属实情。惟东省尚为完善之区。额赋系属正供。岂容任意亏短。所有下忙正杂钱粮。著崇恩、督饬各该地方官。实力催徵。总期比较上忙、为数增多。方见起色。傥有顽梗之徒。必当严加惩办。勿稍宽纵。所称二年及本年上忙短徵银两。著将各属因何短徵。有无徵多报少之处。确切查办。毋任蒙混。至东省民情淳朴。捐输可期踊跃。并著崇恩、饬令各该地方官。设法倡导。妥为劝谕。以期集少成多。藉资接济。现在军务尚未蒇事。胜保大营。及该省东西两路派防兵勇。需饷急迫。该抚责无旁贷。务宜熟计妥筹。源源应付。毋得以设措艰难。为卸责地步也。将此由四百里谕令知之。　　

○刑部奏、审明书吏黄遇清等、用钞换银。定拟罪名。得旨。著派载铨、花沙纳、认真严讯。务期水落石出。岂能听其避就。谓该司员等、尽不知情。其谁信乎。即黄遇清等罪名。亦应加等定拟。国帑攸关。敢于抵换。决罪无疑。若拘于例义。稍示宽假。纪纲尚可问乎。　　

○帮办军务已革直隶提督陈金绶奏、红单船碍难再拨。请俟浦口贼营剿完后。再饬艇船上驶。得旨。浦口贼营。断难任其久踞。李德麟之疲玩。因何屡次奏报。总未严参。　　

○署湖广总督杨霈奏、督催各路兵勇、剿办情形。并派知县李殿华、督同李士林、径赴汉川。得旨。刘富成、双保、福炘、岂可令牵缀一隅。既有襄勇千余。自可无虞。昧机猛进。固属不可。疑前虑后。未免有过当处。总在汝随时斟酌情形。得进则进为要。断不可拘泥谕旨。李士林、狼子野心。恐非诚心悔过者。汝接到寄谕。自有办法矣。　　

○以山东防堵出力。赏已革河南布政使王简、五品顶带。　　

○戊申。谕内阁、奕絪等奏、请变通兴修工程一摺。昌陵西朝房前坡五间。著照所拟。即行敬谨如式修盖。所需物料工价。著作正开销。毋庸捐办。　　

○又谕、亲王衔定郡王载铨、会同户部、遵议疏通钱法条款一摺。近来大钱壅滞。皆由私铸过多。果能严禁私铸。随地查拏。俾得净绝根株。则贩卖私钱之人。不禁自绝。即使用私钱之禁。又何必另立章程。若不正本清源。徒以严拏私贩。纷纷扰累。适足以启官役讹诈之端。于禁私便民之道。转多窒碍。著照所议。嗣后责成步军统领衙门、顺天府、五城。及各该地方大小员弁。懔遵叠降谕旨。于私铸大钱人犯。实力严拏。其有拏获大夥私铸。及私造铸钱器具。并邻里军民、首告得实者。应即给予奖叙。如官役有徇隐包庇、受贿卖放、挟嫌诬告情事。及奸民知情容隐者。尤应加等惩处。其所称乡民携带大钱。不准擅自摉查之处。并著步军统领等衙门、一体出示晓谕。以免藉端滋扰。至官号为银钱出入总汇。傥有收买私钱。任意折算等弊。尤须从重惩办。著户部严饬该管司员。严密稽查。一经发觉。即将该商人等、拏交刑部治罪。不得稍涉瞻徇。致令市肆奸商。相率效尤。阻坏钱法。　　

○又谕、户部议覆胜保奏、分别支给兵勇口粮一摺。所有在营满洲蒙古驻防官兵。及绿营兵丁。应得盐菜口粮。均著各照例定银米数目。分别支给。其随征乡勇。亦著照胜保所请。每名日给银一钱五分。以资食用。至该部摺内所指防守乡勇一项。本为定例所无。即不应有此名目。现在各省团练乡勇。多系捐赀筹办。其有随时召募赴营者。均为随营进剿。并不准其藉词防守。任意开销。若如该部所议。必至各省以防勇为名。例外渎请。所奏著毋庸议。　　

○己酉。参赞大臣僧格林沁奏、连镇贼匪。急思溃窜。现与各营将弁。悉心筹计。及早图功。不敢稍事迁延。得旨。览奏曷胜焦急。似此旷日持久。何时可期蒇事。现在该逆思窜愈急。正可迅速攻剿。失此机会。殊觉可惜。汝尚云不敢稍事迁延。则半载有余。咎将谁执。功罪惟汝自取。朕亦无可再谕矣。　　

○以西安将军扎拉芬、兼署陕西提督。　　

○庚戌。祭关帝庙。上亲诣行礼。　　

○谕军机大臣等、陈金绶等奏、官军进偪贼巢、复获胜仗一摺。瓜州贼匪。环城列垒。引水注濠。初五日。陈金绶督饬东西两岸官兵。填濠搭桥。毁其近卡炮台。断其横河铁炼。并施放枪炮。毙贼多名。惟艇船因风微不能停泊夹击。以致未能得手。瓜州滨临江岸。必须水陆同时进攻。使该逆四面受敌。始可乘势力破贼巢。此次水陆官兵。已获胜仗。而陈国泰所驾炮船。仅击卸靠江土城一处。旋即退去。所称风色不利。殊难凭信。水师疲玩积习。最堪痛恨。著托明阿等、严饬水陆各将弁。务当乘此声威。同时并进。克期收复瓜州。傥此进彼退。不能互相接应。查明何路延缓。即将何路贻误之员。严参惩办。逆匪屡被攻剿。难保不计穷思窜。著该大臣等、一面迅速进攻。一面严防该逆分窜之路。总期一鼓歼除。毋令再滋延蔓。逆匪于浦口、江浦之间、北岸又添数营。并于西北开出路径三条。可达江浦县城、及和州、全椒等处。虽经调拨六合、仪徵等官兵。驰往防剿。是否足资堵御。著飞饬武庆等、督率水陆兵勇。迅将北岸贼营击毁。杜其北窜之路。其焦山等处贼堤。并著仍遵前旨。设法夺回。毋稍延缓。致误事机。将此由六百里加紧谕令知之。　　

○河南巡抚英桂奏、查办废弛捕务州县。并称在籍给事中陈坛供情。尚有不实不尽。由司议拟。亦未恰当。复驳饬确审另详。得旨。陈坛、身任给谏。又系奉旨回籍办理团练。乃如此丧心。若不从严惩办。何以劝各省出力绅民。著迅速奏来。断难任其避就欺罔。幸逃法网。寻奏、陈坛并无随同宋锡庆、打断关锁先逃情事。惟贼至不能捍卫。辄因兵勇溃散。随众逃避。实难辞咎。拟发军台效力赎罪。下军机大臣、会同刑部议。从之。　　

○以钦差大臣托明阿、为江甯将军。未到任前。以三品顶带前任广西提督福兴、暂行护理。　　

○以致祭关帝庙礼仪祇肃。予太常寺乐部堂司各官议叙。　　

○辛亥。谕军机大臣等、胜保等奏、连日击贼、偪城劄营一摺。并沥情自陈等语。览奏、虽小有接仗。毙贼无多。我兵复有伤亡。未能得手。该大臣布置数月之久。乃至今日、始知贼情必思南窜。甫为穵濠之计。而于南关外民居墙垣。竟未能及早拆毁。所筑营垒。又未能一律赶紧办齐。复哓哓以步队不足为词。殊不可解。用兵贵兼谋勇。岂能专藉兵力。古人以少击众。在乎审几神速。切忌稍事迟疑。该大臣前此造云梯、造吕公车、筑台、铸炮。辗转因循。徒延时日。即以兵力而论。岂有钜万兵勇。不能举此孤城。而令千余逆匪、得以□嵎坚拒之理。明知连镇官兵、不能再分。便不必宛转解说。妄冀添调。岂将以迟延之咎。欲令连镇大营分谤耶。果能迅筹攻克。俾东土人民、早登衽席。不但人心悦服。即军士亦复腾欢。安得更有讹言。该大臣就事论事。总以高唐之能否克复。此股贼匪之能否埽除。不至更令蹂躏他处为凭。与搢绅之跋扈何涉。遁辞知其所穷。该大臣自问能无羞愧。著胜保、与德勒克色楞、善禄、崇恩、戮力同心。克期攻复州城。尽歼丑类。毋得致令窜逸。若再耽延贻误。国法具在。不能以该大臣曾有微劳。曲为宽宥也。将此由六百里加紧谕知胜保、并谕德勒克色楞、善禄、崇恩知之。　　

○湖南提督塔齐布等奏、剿办崇阳贼匪。大获胜仗。官军进驻金口。得旨。此时非徒知谨慎所能了事。汝等自湘潭大捷后。屡次得手。有此声威。岂可自馁。惟利在速战。莫待两下相持。师劳饷乏。大有可虑。塔齐布、不致为崇阳一股牵掣方好。　　

○予山东阵亡副将吴灿、祭葬世职。　　

○壬子。上诣寿康宫、问皇贵太妃安。　　

○谕内阁、端华等奏、官役赔项缴齐、恳请宽免治罪一摺。大通桥经纪等、应交赔补霉变米石银两。现经全数缴齐。其应得罪名。自应按律问拟。惟据端华等奏称、该役等、此次承办海运起兑事宜。查无弊窦。尚知愧奋。所有该经纪等、应得徒罪。著准予宽免。嗣后不得援以为例。　　

○江苏巡抚吉尔杭阿奏、上海获胜情形。得旨。新营既成。因何并未用炮弹。刘逆情罪重大。速行歼戮。不可令其他窜。　　

○以承办钱局出力。予光禄寺署丞文明等、加衔升叙有差。　　

○予江苏阵亡守备马富、祭葬世职。　　

