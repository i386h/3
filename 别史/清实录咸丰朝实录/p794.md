<!-- { "loadSidebar": true } -->
○谕军机大臣等、前因定远军情紧急。叠次谕令胜保前往救援。本日据该大臣奏、本拟亲督援剿。因逆匪大股窜踞竹镇。窥伺东北。现仍扼驻蒋坝。并添兵驰赴明光、策应西路等语。胜保留防西路各军。虽有一万余名。而贼踪一至。纷纷溃散。可见所留之兵。并非精锐。现在定远一城。危在旦夕。该大臣已由湖路西行。驶至津泥地方。旋因探闻逆股回窜竹镇。图扑东北。复又折回蒋坝。所留张得胜等、马步官兵仅一千百余名。又止进劄明光、并不令其竟赴定远。亦属无益。胜保既不能进克天长。又不能迎拒陈玉成东窜之匪。虽非有心避贼。惟僻处一隅。以致全省军务鞭长莫及。措置殊失机宜。现在定远行将沦陷。竟尔坐视不救。设有疏虞。咎将谁诿。和春所派总兵安勇一军、兵数若干。胜保并未奏明。此军一到。胜保即可将蒋坝防剿事宜、交卸启程。惟安勇所带兵、必须四五千人。始敷堵剿。如不及四千之数。著胜保酌量留兵、交付督带。并多留马队、以利驰逐。不得全行带回。致东北一路空虚。胜保接奉此旨。著即星驰赴援定远。毋得日事迁延。致干罪戾。将此由六百里谕令知之。　　

○以海运漕粮验收完竣。予兵部尚书全庆、仓场侍郎廉兆纶、下部优叙。天津道孙治等、升补加衔有差。　　

○乙丑。谕军机大臣等、前因定远危急。叠经谕令胜保、傅振邦、星速赴援。本日据翁同书奏、定远县城、于十七日被贼攻陷。业经降旨。将胜保、翁同书、交部严加议处。并将带兵各员分别惩处矣。定远被围日久。近城援军为数不少。卒因饷糈不继。以致失陷。该大臣等办理不善。实堪痛恨。翁同书驻劄炉桥。虽经胜保嘱令前赴明光津泥。而该抚以淮南地关紧要。未肯轻弃。如果饷需有著。仍以不退为要。日内傅振邦当已赴援。惟贼势蔓延。应如何与翁同书各军联络。协力攻剿。著该提督悉心筹办。毋稍迁延。胜保督办全省军务。此时淮南糜烂。而株守一隅。大势全失。罪无可逭。和春所派安勇一军。当已可到。著遵前旨。即以蒋坝防守事宜。交该总兵督办。傥兵力不敷。并著胜保抽拨凑数。以资防剿。胜保即克日启程。相机进剿。务与翁同书、傅振邦、协力同心。迅图克复。稍赎前愆。至翁同书另片奏、各省协拨饷银、请饬分别解交胜保、及该抚军营、自为两营相去遥远起见。胜保此时谅必与翁同书力图会合。分解一节。自可暂无庸议。前拨河南饷银五六万两。本日复谕令瑛棨、速行解往。其余山东等省协饷。即著该抚等派员迎提。均匀支放。以作士气。将此由六百里各谕令知之。　　

○又谕、前因翁同书奏、天长盱眙相继失守。饷道断绝。当经谕令瑛棨、迅筹银五六万两。派员由颍寿一带解往定远。以济急需。兹据翁同书奏、怀远捻匪。句结庐城贼匪。叠次攻扑定远。官军奋力堵御。因饷竭兵单。以致县城被陷。该抚驻兵炉桥。兵勇枵腹荷戈。各路饷道梗阻。请速拨饷银解营等语。皖北饷道。久已断绝。定远复被贼陷。军情万分紧急。豫省壤地毗连。若赶紧拨银解往。可期迅速直达。著瑛棨仍遵前旨。迅拨银五六万两。派员由颍寿一带。解往炉桥翁同书军营。毋稍延缓。将此由五百里谕令知之。　　

○以安徽定远县城被贼窜陷。钦差大臣胜保、巡抚翁同书、下部严议。总兵官惠成、吉顺、副都统麟瑞等、革职留营效力。　　

○展缓湖北广济县、被水地亩上年银米。　　

○丙寅。谕内阁、和春、奏请派提督留防高淳东坝等语。浙江提督郑魁士、著驻劄高淳东坝一带。办理防剿事宜。　　

○又谕、和春奏、江北逆援渡江、水师截击获胜一摺。江北逆贼、屡图援救金陵。总兵吴全美、派参将郭定猷、带领师船、于陈家洲江面堵击。贼众密运大炮。布置江岸。由裕溪口突出炮划来扑。被击败退。曹府洲等处陆贼悉出。炮声四起。东梁山、裕溪口、芜湖、各出贼划数十只。围绕攻扑。郭定猷、率同守备何庆龙等、奋勇截剿。适下游尽先守备欧阳忠、师船前来援应。两面夹击。贼遂披靡四散。其往下关窜渡之贼。亦经都司李润雄、督兵击退。该水师官兵与贼接仗。至三昼夜之久。击沈贼划。歼毙贼众。不计其数。防剿尚为出力。仍著和春饬令实力堵击。无任窜渡。　　

○谕军机大臣等、本日据和春奏、因太平一路。有添贼内犯之谣。仍在六合调兵勇二千名。派总兵安勇统带。驰赴蒋坝、归胜保调遣等语。现在定远业经失陷。胜保急应由蒋坝驰援。而天长一日不克。清淮一日不安。安勇所带兵勇不过二千。加以胜保所留兵丁。仅足以防蒋坝。未能进克天长。扬州距天长不过百余里。著和春即将派防扬州之兵。选派得力大员管带。移营进偪天长。迅速克复。以期肃清江北门户。和春统辖南北诸军。其蒋坝、天长、一切防剿机宜。胜保启程后、即责成和春调度。勿令贼匪有隙可乘。将此由六百里谕知和春、并传谕张国梁、许乃钊知之。　　

○江西巡抚耆龄、奏报克复景德镇。得旨。俟查明详细情形。速行具奏。　　

○以克复江西龙泉县城。赏州同衔张俊等、蓝翎。余加衔升叙有差。　　

○予江西景德镇等处阵亡参将李逢春、都司傅承云、千总李廷栋、祭葬加等、世职如例。千总钱得胜、把总伍见云、尹兴邦、卜连广、外委胡庆荣、李得胜、郑国兴、祭葬世职。　　

○丁卯。谕内阁、御史吴祖昌奏、学臣殉难、请逾格加恩一摺。广西学政沈炳垣、前因梧州失守时、被害最惨。业经从优赐恤。并建立专祠。兹据该御史奏称、该学政及身之赠恤已优。后嗣之推恩未逮。援照湖北学政冯培元成案请旨等语。著照所请。由浙江巡抚、查明沈炳垣子嗣、俟服阕后、送部带领引见。　　

○又谕、前因倭仁、奏参增庆随带多员、驿马用至八九十匹。沿途不无骚扰。当谕令该副都统明白回奏。并谕玉明、景霖、查办。嗣据该副都统奏称、所用马匹。系按兵部勘合火牌。照例支应。兹据玉明等奏、检查各驿。并旗民地方官、结报情形。与增庆原奏不符。该副都统所带随员。经过地方。自应遵照定例。不淮滥支。乃于例马之外。竟浮用大小车二十余辆之多。殊属非是。增庆著交部议处。　　

○谕军机大臣等、前因定远危急。叠经谕令胜保、傅振邦、带兵赴援。并谕胜保、俟和春所派之安勇一军到后。酌量添足兵力。令其防守蒋坝。然后驰赴定远。昨据翁同书奏、定远失守。复谕该大臣等、迅速赴援。兹据胜保奏、拟即亲往前敌、由明光等处设法布置、仍即折回蒋坝、并请饬傅振邦、扼要屯劄各摺片。定远既经失陷。则贼已阑入腹地。该处兵已撤退。淮南一带地方。必至尽遭蹂躏。于全局殊有关系。著胜保仍遵前旨。俟安勇一军到后。酌量布置。令守蒋坝。即亲带马步驰赴定远。会同翁同书、傅振邦、迅图攻克县城。毋任久踞。傅振邦叠奉寄谕。谅巳启程。驰赴该处。若如胜保所请。令其扼劄固镇九湾一带。则仅能防守要隘。而不足以资攻剿。著傅振邦、仍遵前旨。迅速驰援。或孙疃王圩一带、未能蒇事。即饬令苗沛霖等练勇、奋力攻剿。以资接替。该提督即可抽军前往定远。先其所急。此次定远城陷。皆由各营将弁先行溃退。著胜保于到后查明。将首先溃退之员。请旨正法。以肃军律。将此由六百里各谕令知之。　　

○又谕、有人奏、广西藩司蒋益澧、近来志意骄盈。因扣留军中口粮、以致兵勇解体。骚扰乡民。去冬贺县之败、实由于此。该藩司自败后、退居省垣。委任畏葸贪鄙之候补知府潘家馥、带勇暂驻贺县。数月之久。未闻进仗。任听湘勇掳掠村庄、本年三月闲、湘勇溃散。该府踉跄奔走。抛弃军装。以致贼匪蹂躏各村。又柳州浔州各处贼匪、被乡团防堵严密。贼党觅食维艰。势渐穷蹙。蒋益澧迁延不进。迨柳州复为贼踞。始行出省。致误事机等语。广西被兵日久。民生凋敝。全赖地方大吏、保卫闾阎。若如所奏。蒋益澧以带兵大员。辄敢不发军粮。致令兵勇扰累居民。亟应确切根究。以严法纪。著曹澍钟、按照所参各节。并知府潘家馥、纵勇掳掠村庄等情。详细查明。据实参办。毋稍徇隐。至蒋益澧、因军营出力。叠次加恩。擢至藩司。应如何奋勉图报。傥敢恃恩骄纵。必当予以严惩。现在柳浔股匪。尚未尽歼。著该抚即饬该员带兵进剿。如或任意玩延。不能抚驭兵丁。以致抢掠害民。著即严参治罪。原片著钞给阅看。将此由五百里谕令知之。　　

○戊辰。谕军机大臣等、前因定远危急。叠经谕令傅振邦带兵赴援。兹据该提督奏称、捻匪分股窜扰、北路吃紧、未能远道南援各等语。捻首分踞各圩。该提督一军分路防剿。兵力本属不敷。定远道路较远。势难兼顾。自系实在情形。现在捻首余麻和等、窜扰萧县之王家楼、分踞回村。该处东接徐郡。西连砀虞。最关紧要。著即派马步各队、绕出贼前。截其北窜。该提督既未能赴援定远。即著亲督各军、向百善站一带、直捣贼巢。一面飞咨德楞额、郝上庠等、督兵接应。勿令阑入山东境内。将此由六百里谕令知之。　　

○又谕、奕山奏、夷情狡诈、办理辨明定界、实无把握、并特普钦等奏、前到珲春夷船、现已开行各等语。俄夷于黑龙江至珲春等处、肆意游行。欲图占踞。总由奕山于会晤该酋时。不能据理剖晰。含糊定议所致。此时若将前约更改。该夷必不肯从。然岂能任其蔓延。无所底止。此事从前系奕山一人办理。今既侵至吉林地界。自应由吉林、黑龙江两将军、会同查办。另立条约。以息争端。除黑龙江左岸空旷处所、及阔吞屯奇咭、久已盖有房屋。系奕山许以借给居住。无庸议外。此外均非该夷应到之处。著奕山、景淳、会同定议。明白晓谕。以免该夷到处侵占。所有乌苏里江、绥芬河等处、系属吉林地方。并非与俄夷接壤。断不容该夷人船游驶。三姓地方。并非马头。亦断不准该夷到彼贸易。会派妥员、实力开导。其前借与之黑龙江左岸空旷处所。及阔吞屯等处。原属借与栖身之地。不得再来人口。亦不得再行添盖房屋。至该夷船只、由黑河口入松花江、往东入海。前曾许其行走。自可毋庸阻止。如此明示限制。另立一条。或可挽回。奕山等于会商后。即将如何办理之处。详细驰奏。再与该夷定议。该将军等身膺重任。务须协力同心。以御外侮。不得以开衅藉口搪塞。毫无办法。致干重咎。将此由五百里各谕令知之。　　

