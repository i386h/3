<!-- { "loadSidebar": true } -->
○以河南虎牢关老犍坡二处、办防出力。赏知府樊琨、盐运使衔。知县孔庆鉽等、蓝翎。并各升叙有差。　　

○己卯。谕内阁、礼部尚书徐泽醇、人品端谨。办事老成。由进士签分吏部。叠蒙皇考宣宗成皇帝恩遇。＜闲＞放外任。洊擢封疆。朕念其宣力有年。特以礼部尚书内召。服官中外。典试礼闱。均能勤慎宣劳。克称厥职。兹以出差盛京。感受微疾。甫经两次赏假。方冀调理速痊。遽闻溘逝。轸惜殊深。著赏给陀罗经被。派贝子奕劻、带领侍卫十员。即日前往奠醊。加恩照尚书例赐恤。任内一切处分。悉予开复。应得恤典。该衙门察例具奏。伊子候选知府现任山东同知徐彬、著俟服阕后以山东知府补用。伊孙监生徐承烜、著赏给举人一体会试。以示朕笃念耆臣至意。寻予祭葬。谥恭勤。　　

○又谕、庆昀奏、请将藉词禀报之营总等官、暂行摘顶示惩一摺。察哈尔右翼四旗营总僧格塔尔济等、现应操练备调官兵。乃率以时届严寒。兵丁缺少帐房冬衣等语禀报。殊属不合。营总僧格塔尔济、普尊扎普、副营总拉什栋鲁普阿、玉什扎普等四员。均著暂行摘去顶带。以示薄惩。至该兵丁等远道从军。时届冱寒。宜加体恤。著庆昀先行妥为晓谕。并查明欠发钱粮数目。陆续支领。均匀放给。以恤兵艰而备徵调。　　

○谕军机大臣等、有人奏、奉天府属之铁岭县知县塔清阿、于该县民人姚富临、与王敷太、钱财涉讼之案。听受户书杨达行贿。纵容家丁王姓、书役赵继芳、带领债户赴姚富临当铺内抢掳衣饰银钱粮石。并将铺夥杨盛林、责打毙命。姚富临之母赴诉被押班馆。案经京控。咨交查办。而王敷大、贿买承德县知县肇麟、银六百两。通判巴克坦、银一千两。竟不传讯各等语。州县枉法行私。滥毙人命。及承审官得受贿赂。悬案不办。均属大干法纪。有玷官箴。亟应彻底根究。著玉明、倭仁、景霖、按照所参各节。提集人证卷宗。秉公严讯。按律惩办。以儆官邪而成信谳。原摺著钞给阅看。将此谕令知之。　　

○又谕、有人奏、吉林长春两厅、烧锅津贴薓票。每年额交课钱十万八千吊。嗣因局员、增课八万一千吊。该商等力不能支。纷纷歇业。复经奏归原额。而该商等、仍因无力完缴从前额外欠款。于去岁全行关闭。而十万八千吊之原额。竟无著落等语。烧锅津贴。税课攸关。如因催追欠款。转致额课无著。不如酌量免其补交。使该商等仍复旧业。于课款不致全亏。著景淳体察情形。即行查明。妥为办理。原片著钞给阅看。将此谕令知之。　　

○又谕、都兴阿奏、撤围安庆。迎剿上犯贼匪。连获胜仗一摺。桐城兵溃以后。安庆各营。腹背受敌。经都兴阿、设法撤赴潜太一路。并率同多隆阿等、于黄泥港等处迎剿。叠获胜仗。毙贼三千余名。又于王家畈等处、踏毁贼营三十余座。毙贼三千余名。生捦五百余名。惟上犯贼匪。众至数万。蔓延潜太等处。势甚猖獗。都兴阿现扼宿松、兵力较单。著官文即饬前派赴援之舒保、李续宜、普承尧等、马步各队。迅速前进。以剿为防。不准令其蔓及楚疆。致剿办复须费手。至唐训方一军。现驻陈德园地方。北路需兵。亦甚紧急。一俟舒保等、与都兴阿会合。军情稍定。即遵前旨。仍著该员、带兵速赴袁甲三军营。听候调遣。将此由六百里各谕令知之。　　

○惠亲王等奏、请将监督德泰等、再留一任。以资熟手。得旨。户工两局监督。若有经手未完事件奏留者。是否酌留数月。抑系率请再留一任。并铁钱局、有无奏留成案。摺内亦未声叙。著查明具奏。又奏、与侍郎书元、意见不合。据实奏闻。批、书元有无意见不合之处。著明白回奏。寻署户部右侍郎书元奏、以未见其人。无由出考。并无意见不合之处。得旨。书元告与文镛达明之语。该二员曾否禀明。若隐匿不言。即将该二员参办。该侍郎自署任以来。并未赴局一次。摺内各语。亦不免过激。　　

○实授朱嶟、礼部尚书。　　

○蠲免贵州都匀、镇远、黎平、石阡、思南、独山、麻哈、清平、黄平、旗秉、永从、开泰、平越、余庆、瓮安、印江、荔波、安化、婺川、龙泉、龙里、贵定、威甯、二十三府州县。被扰地方。额赋有差。　　

○庚辰。谕军机大臣等、邓绍良奏、贼众兵单、甯防危急一摺。大股逆众数万人。内犯黄池等处。孤山坝、鸦山、两防营盘。兵本不多。近因粮缺饥疲。均被逆贼冲溃。虽经邓绍良、将突围兵勇。及方村、石硊、撤退之师。派赴红杨树、方山、西河一带。踞河筑垒。而贼匪已将犯入宣城。南陵又复告警。甯防危急。深为可虑。本日已谕令胡兴仁、设法筹措军饷。按月十二三万之数。赶紧解赴甯国军营矣。黄池湾沚、为皖南屏蔽。江浙门户。必须厚集兵力。堵其纷窜。昨据和春奏、抽拨各营劲旅五千。派戴文英统带。取道高淳、前往应援。著即飞饬该总兵、迅速启程。此外有无可拨之兵。该大臣等、务当不分畛域。移缓就急。妥筹布置。邓绍良、务当抚循士卒。毋令军心涣散。至闽省折回之兵勇二千五百名。因张腾蛟患病。派游击冯日坤等管带。本日据胡兴仁奏、因甯防兵单。饬令先赴甯国。听候邓绍良调遣。计已兼程赶至。邓绍良得此一军相助。亦足稍振军声。其周天培带兵、已抵衢州。该抚拟令改由甯国行走。惟江南现亦需兵。已谕胡兴仁、令周天培、仍赴和春军营。到时或留江南。或拨往扬州。由该大臣等酌量办理可也。将此由六百里谕知和春、张国梁、许乃钊、并传谕邓绍良知之。　　

○又谕、本日据邓绍良奏、兵勇缺饷。贼众分扑孤山坝、鸦山、各营。于十月二十三等日。先后溃失。并有因索饷哗闹之事。是邓绍良所部一军。其势已成涣散。必须由浙赶紧筹拨兵饷。庶可固结军心。著胡兴仁、即遵前旨。设法筹措。务按每月十二三万两之数。源源解赴徽甯军营。毋得藉词耽延。致有贻误。至胡兴仁奏称甯防吃紧。将由福建折回之兵勇二千五百名。饬赴甯国。听候邓绍良调遣。此项兵勇。著即催令冯日坤等统带。迅速前进。其总兵周天培、现已行抵衢州。俟到杭后、仍著驰赴江南大营。听候和春调遣。将此由六百里谕令知之。　　

○又谕、前因李续宾、三河失利。桐城危急。当谕官文、飞饬唐训方、转回潜山。力援桐城。俟大局布置稍定。再令赴袁甲三军营调遣。兹据胜保等奏、袁甲三为北路余捻牵掣。请饬唐训方、由六安、正阳、一路进劄。攻剿怀远等语。唐训方一军。昨据都兴阿奏、已撤转张家塝、扼守陈德园一带。以固楚疆。业经谕令官文等、俟楚北军务稍定。即饬仍赴徐宿。未便朝令暮改。致无所适从。其怀远一带。现无专办之人。著该大臣等、仍遵前旨。分筹兼顾。其湖南四川兵二千五百名。本系胜保所调。现在湖北防堵。业经谕令官文、俟该省军情稍定。即行饬赴胜保军营。著该大臣就近催提。以资攻剿。至所请吉林、黑龙江、补额兵丁。该二省外调已多。未知能否如数拨给。已谕该将军等、酌量办理矣。将此由六百里谕令知之。　　

○又谕、胜保奏、马队不敷调遣、请添补缺额等语。胜保军营。所有吉林官兵。遣撤及病故阵亡阵迷者。共二百二十二名。黑龙江遣撤及病故阵亡官兵。共一百二十七名。所余马队。不能成军。现当粤捻各匪交乘之际。剿办甚属吃紧。请照数添调足额。惟该二省马队官兵。屡经徵调。能否挑补足额。殊难悬揣。著景淳、奕山、各于该省正兵、余丁、闲散、三项中。酌量挑选。配齐军装器械。饬赴安徽定远军营。毋稍迟误。将此由五百里各谕令知之。　　

○又谕、恒福奏、捻匪滋扰陈州府属。并周家口地方。经官兵击退。现饬各带兵官进剿一摺。捻逆孙葵心等、大股窜扑陈郡所属地方。前经瑛棨奏闻。当即寄谕该抚、到省后即就本省兵勇。严饬各军。悉力防剿。如纷窜路多。该抚即当择要亲往驻劄。妥为调度。并谕知唐训方一军。现因皖省、舒桐楚军新挫。由太湖一路进劄。急切不能他调。势难望其改道。与豫军合力堵击。兹据奏称、捻匪分股回窜归德。直扑郡城。经在城文武兵勇击退。向西南窜逸。一由扶沟太康一带。窜入周家口。亦因官兵追剿。不敢停留。往来奔窜。逆焰鸱张。并未大加惩创。其分由各路窜走者。究竟扰及何处地方。亟应严饬各路文武、及带兵各员。星驰进剿。周家口通判王可思、于该匪窜至。虽据禀报、督率勇练迎击。旋因匪股大至。众寡不敌。被窜入街。有无临事退避情形。著该抚查明具奏。此外营汛各官、并著查明参处。总兵杨昌泗、已到豫省。据称患病。暂留省城调治。有无畏怯情弊。亦著查明据实具奏。其裴家桥聚匪、经练勇击败。即应乘势埽除净尽。该抚甫经抵任。于豫省军情。务须详细咨筹。分饬营总苏克金、游击汪长清等、兵勇。与傅振邦等军。探明贼踪。会同击剿。毋稍疏失。是为至要。将此由五百里谕令知之。　　

○以吏部右侍郎张祥河、为都察院左都御史。调兵部左侍郎万青藜、为吏部右侍郎。仍留直隶学政任。转兵部右侍郎徐树铭、为左侍郎。仍留福建学政任。以署兵部左侍郎李维翰、为兵部右侍郎。通政使司通政使梁瀚、署吏部右侍郎。内阁学士毕道远、署兵部左侍郎。内阁学士袁希祖、署礼部左侍郎。　　

○以安徽南陵等处剿匪获胜。复已革游击田应科、都司萧传科职。　　

○以浙江衢州华埠带勇畏葸取巧。革知县梁鹏职。并逮问。　　

○辛巳。谕军机大臣等、据廖鸿荃奏、福建省永丰官局。前因提用局票过多。局夥倚恃委员护芘。买空卖空。致民闲不复信用局票。物价日昂。奸徒鼓煽。致有三月闲闯入督署之事。及铁钱窒碍。议复铜钱。以二成钱票。一成现钱搭放。市肆未见分文。多被奸民运赴省外销售。近因弥补票本。设局劝捐。怨声载道。将来此项捐资。若复那移别用。更何以为清厘官局之资。一朝溃裂。患不胜言等语。该省设立官局。原期酌盈剂虚。便民利用。若任令委员盘踞。奸夥营私。不思力加整顿。必至官民交困。王懿德现在出省督兵。所有该局倚势作奸之委员。著派东纯、会同庆端、严参惩办。局夥奸民。从中渔利者。一并严惩。以除积弊。至钱票与现钱分成搭放。该省铜钱、本不敷用。不准奸民外运私销。日久自堪补救。其劝捐一节。原属不得已之举。亦须俯顺舆情。不得抑勒苛派。致滋怨讟。该将军巡抚、务当通盘筹画。剔弊厘奸。严定章程。饬属妥办。以资周转而裕民生。将此谕令知之。　　

