<!-- { "loadSidebar": true } -->
○谕军机大臣等、给事中雷维翰奏、州县浮收激变、多以抗粮滋事为词、请旨饬各督抚妥办一摺。国家徵收赋税。各有定额。岂容不肖贪吏。于正供之外。任意勒折浮收。以致民力告匮。民欠日多。中饱在于吏胥。而亏损在于国课。若如该给事中所奏、州县收漕。竟有应交一石、浮收至两石之多。并有运米不收。勒折交银。以至民怨沸腾。激成事变。遂有聚众戕官之案。不得不发兵剿捕。而各州县反藉词于抗粮滋事。以掩其浮勒之咎。究其起衅根由。皆此不肖官吏贪婪所致。现在东南财赋之区。半遭蹂躏。业经屡沛恩施。分别蠲缓。其未经被兵州县。仍当照旧输将。以充国课。若再任贪吏朘削。以致民不聊生。逋欠累累。强者抗拒。弱者流亡。其何以苏民困而裕仓储。著有漕各督抚、于州县徵漕之际。留心察访。如有浮收勒折激成事变。反借抗粮为名。希图蒙蔽者。即将该员严参治罪。并即遴选贤员接办。妥为安抚。绥靖地方。务当实力奉行。勿负谆谆诰诫之意。原摺钞给阅看。将此各谕令知之。　　

○又谕、寄谕署山西巡抚郭梦龄、惠亲王等、请饬晋省筹画军需一摺。山西素称富足。军兴以来。绅士商民人等、急公好义。踊跃输将。数已不少。自逆氛扰入晋境。平潞各府属。惨遭蹂躏。眷怀西顾。时深悯恻。现在贼踪他窜。省垣一带。幸得保全。惟摉捕余匪。防守要隘。善后事宜。均关紧要。当此库藏支绌之时。一切经费。不能不兼资民力。以期共济。著该署抚、遴选贤员。会同公正绅耆。推诚布公。剀切晓谕。各就地方情形。妥速办理。自有实效。原摺钞给阅看。将此由六百里谕令知之。　　

○又谕、寄谕钦差大臣琦善、向荣、两江总督怡良、署江苏巡抚许乃钊、安徽巡抚李嘉端等、据查文经奏、统筹江南大局、酌拟四条呈览一摺。所奏甚是。其速募战舰一条。尤为肃清江面要著。前经叠谕湖北、湖南各督抚、赶紧制造。嗣经该省奏称、民船不适于用。业已收买江船。照广东船式改造。可安炮位而利遄行。著即迅催张亮基等、派委得力员弁。雇募舵丁水手。驶赴江南。以资攻剿。广东所募红单船。早抵闽洋。此时当可入口。又有知县林德泉、所雇拖罾船。现泊上海。均著飞催前进。万勿刻迟。至逆匪于江岸遍设炮台。以致我兵船不能前进。故自艇船入江以来。虽屡次接仗。未闻越北固金山、而上至黄天荡者。该臬司所请攻夺五龙山、北固山、象山、沙洲圩等处炮台。并扼守东西梁山、实为安排水战之急务。尤宜及早图维。先夺炮台。而后战舰得以畅行无阻。其区别练勇一条。亦切中募勇情弊。著该大臣督抚等、体察情形。迅速筹办。庶不致坐耗时日。糜饷老师也。原摺著钞给阅看。将此由六百里各谕令知之。　　

○以都察院左副都御史载龄、署理藩院右侍郎。　　

○以工部右侍郎玉明、署正红旗护军统领。　　

○调察哈尔兵二千名、赴直隶正定剿贼。　　

○命京营右翼总兵达洪阿、管带八旗兵二千名。赴临洺关协同剿贼。　　

○乙巳。上诣寿康宫、问皇贵太妃安。　　

○谕内阁、理藩院奏、请暂停年班来京一摺、内外扎萨克蒙古王公等、自军兴以来。或捐输经费。或呈进马匹。均属急公报效。本年年班。若仍令其照常入贡。费用浩繁。恐增苦累。所有本年内外扎萨克蒙古王、公、台吉、额驸年班。均著暂行停止一年。其回子伯克、及后藏堪布、如已启程。无论行抵何处。即著折回。无庸来京。以示体恤。　　

○又谕、黄宗汉奏、保举贤员、请旨补授海疆要缺知府一摺。浙江请补杭州府西塘海防同知段光清、前在署理鄞县知县任内。办理要案。宽猛兼施。舆情爱戴。当经降旨、以同知即补。兹据该抚奏称、该员历任各县。俱能劳心抚字。尽力缉捕。现在委署甯波府事。人地实属相宜。惟甫经题补同知。未准部覆。与例未符等语。段光清、即著补授甯波府知府。以为地方官能得民心者劝。此外不得援以为例。　　

○谕军机大臣等、寄谕钦差大臣向荣、署江苏巡抚许乃钊、有人奏、红单船素习波涛。惯于打仗。该船以利谋生。奖以功名。不若赏以重利等语。广东所募红单船。早抵闽洋。此时当可入江。此项船只是否坚固。炮位是否猛利。管带各员。是否得力。著该大臣等、认真体察。总期有一船可得一船之用。并著剀切晓谕。如将江面贼船轰毁。除军械火药米粮。照例入官外。其余财物。概行赏给。以期奋力剿贼。早清江面。原摺著钞给阅看。将此由六百里谕令知之。　　

○又谕、寄谕两广总督叶名琛、广东巡抚柏贵、有人奏、广东滨海之区。沙田数千万顷。多未升科。皆由办理详咨。费用太多。人皆畏缩。若减价徵收。计可得银数百万两。又据奏称、粤东红单船。与官兵不相洽习。至临阵机宜。令自举勇干绅士。为之董率。又有快蟹船。与红单船实能相辅。可一并招募。若能轰毁贼船。即将银物全行赏给等语。现在经费支绌。如果沙田多未升科。该督抚等、即体察情形。妥为筹办。前募之红单船。早已驰抵闽洋。其快蟹船只。亦经谕令雇备。该督抚等、谅已遵旨办理。著即派委明干贤员。将前项船只。择其船坚炮利者。再行设法雇募多只。并选派勇敢绅士。令其管带迅赴金陵。会同协剿。如能将江面贼船。全行轰毁。即赏以数十万金。亦所不吝。该督抚等、即酌量妥速办理。毋稍延缓。原摺著钞给阅看。将此由六百里谕令知之。　　

○浙江巡抚黄宗汉奏、浙省米贩不通。商船改道运谷赴浙。请与前奏米船一体免税。如所请行。　　

○以礼部左侍郎联顺、著京营右翼总兵。　　

○赏派往军营右翼总兵达洪阿等、银两有差。　　

○抚恤福建连江、罗源、屏南、福清、莆田、仙游、晋江、同安、南安、惠安、上杭、永定、霞浦、福鼎、福安、寿甯十六州县。平潭、蚶江、马家巷、三厅。及金门、罗溪、县丞所属地方。被水灾民。　　

○丙午、谕内阁、前因逆匪窜入山西。讷尔经额、折回直隶。叠次谕令将各路要隘。严密防守。乃贼匪竟由山口窜入直隶境内。占踞临洺关。该督退至广平。自前次奏报后。数日以来。并无续报。本日据尚书桂良奏、贼匪扰及隆平、柏乡、等县。正定郡城吃紧。催调官兵堵截等语。不知该督所司何事。现在行抵何处。殊堪诧异。该督久任畿疆。一遇军务。漫无布置。辜恩溺职。咎实难辞。讷尔经额著即革职。仍留于直隶、随同桂良、办理防剿事宜。直隶总督著桂良补授。务即悉心筹画。与胜保等、调派将弁兵勇。迅速截剿。尽殄贼氛。以副委任。　　

○谕军机大臣等、寄谕直隶总督桂良、逆匪窜入临洺关。复陷隆平柏乡、势甚剽疾。正定情形极为吃重。庆祺等、所带驻劄天津之盛京兵二千名。已于初三日。由水路启程。前赴保定。其察哈尔官兵。并派出京兵。亦即日前往协剿。所有撤回之大同兵。及龙王庙停泊之盛京官兵。并吉林官兵。均须飞催赶到。佟鉴所带炮位。如已到省。著察看缓急。与恒春酌量布置。随时知照胜保、全力剿办。前调大淩河、哲哩木、锡林郭勒等处马匹。闻已入山海关。即行飞催前进。勿令稽延。该督身任畿疆。责无旁贷。惟当统筹全局。迅殄贼氛。以慰朕望。将此由六百里加紧谕令知之。　　

○又谕、前已谕令胜保、由井陉一路出山迎截。并飞催各路带兵大员。迅速会剿。谅已遵旨办理。贼势剽疾异常。畿辅重地。岂容任其滋扰。该大臣务即督兵迅速前进。扼守正定滹沱要隘。毋稍迟缓。本日已授桂良为直隶总督。所有一切防守事宜。仍著随时知会桂良、妥筹办理。该大臣等、其协力同心。肃清逆匪。保卫畿疆。将此由六百里加紧谕令知之。　　

○又谕、前谕恒春、暂驻正定府、相机布置。俟胜保到后。再行奏明赴晋。现在贼匪势甚剽疾。偪近畿疆。甚关紧要。该抚谅已驰抵正定。著即督率地方文武。扼守滹沱。保护郡城。遏贼北窜之路。仍须严密侦探。毋任奸细溷入城中。桂良驻劄省城。如有紧急。咨照不及。即行相机调度。万勿拘泥。胜保此时若已由获鹿出山。绕出贼前攻剿。定可得手。至佟鉴所带炮位。据桂良奏、截留保定。以资防守。并著该抚酌量缓急。与桂良商办。将此由六百里加紧谕令知之。　　

○又谕、张芾、江忠源奏、逆匪败窜。省城解围各摺片。本日据李嘉端奏、贼船六百余只。停泊安庆府城外。乘夜入城。现在贼匪不下五六千人等语。此股逆匪。显系围攻南昌。不能得手。复图窜踞安庆。本日已谕令李嘉端、周天爵、迅筹剿办。并谕令张亮基、崇纶、将造备船只。催赴下游。交江忠源调遣。其夏廷樾所造船只。并著派员押送下游。以备兵勇乘坐。现在南昌省城解围。所有被难居民。著张芾等妥为招抚。其窜踞饶州、扰及吉安等处土匪。仍著督饬各员弁。赶紧剿除。江忠源跟踪追剿。总以肃清江北为要。著即与都司戴文兰、李辅朝等、督饬兵勇。直赴皖省。探明贼踪。合力攻击。勿令余逆久踞皖城。又成巢窟。将此由六百里加紧各谕令知之。　　

○又谕、本日据江忠源奏、窜扰江西省城之贼。叠受惩创。于八月二十二日。乘风下窜。现已跟踪追剿。惟水路船只。自被贼扰后。一时实难雇觅。又据李嘉端奏、有贼船陆续停泊安庆。占踞府城。请饬亟为应援各一摺。是由江西击退之贼。非上窜湖北。即全数下扰安庆。江忠源虽已跟踪追剿。而苦无船只。恐剿办未易得手。张亮基等前奏、筹备船炮。此时谅已办有成效。如尚办不足数。著即将业经改造若干只。先行派委得力员弁管带。星速驶赴下游。听候江忠源调遣。协同截剿。毋得延误。将此由六百里加紧谕令知之。　　

○又谕、安庆贼船。是否即系由江西纷窜。现在匪徒五六千人。筑垒穵濠。已有占踞之势。必当早图攻剿。已命张芾、将江西新造战船。由江赴皖。以备调遣。并命张亮基等、将备赴江南船炮。先行酌拨。驶往安庆。以为援应。该抚务即严饬玉山、张熙宇等、扼守集贤关。防其北窜。安徽现无重兵。惟周天爵在颍州剿匪。著迅拨兵勇。由桐怀一路。择要进剿。并可保护庐州。仍飞咨江忠源、无论水陆迅速赴援。慧成前由扬州分拨青州官兵八百五十名。派常清管带。驰赴和州。计日赶到。亦可酌量调拨。奕经现守固镇。能否进守关山一路。著李嘉端、与奕经、周天爵、咨商办理。将此由六百里加紧谕知周天爵、李嘉端、并谕寿春镇总兵玉山知之。　　

○以江西击退贼匪。省城解围。开复巡抚张芾革职留任处分。赏在籍尚书陈孚恩、花翎。按察使江忠源、二品顶带。　　
