<!-- { "loadSidebar": true } -->
○丙申。谕军机大臣等、前因山海关海口备防紧要。酌调官兵驻劄防御。所有该官兵等口粮。当谕令定福、传谕山海关监督诚明、即在收存关税银两内。酌提支放。兹据诚明奏、现届差满。尚未撤防。请援照成案拨留盈余银两。以备要需等语。山海关驻防官兵。应放口粮银两。时值冬令。必应豫为筹备。著准其拨留盈余银二万两。以备支放。俟封河撤防后。此项银两。可以暂停放给。即留为来年防兵饷糈之用。毋误要需。将此谕知定福、并传谕诚明知之。　　

○又谕、有凤奏、滇匪窜扰川境、筠连等县、相继失守一摺。此次云南匪徒李短撘撘等、由母猪岩攻扑筠连。复有匪徒马沅盛等、会合纷窜。以致筠连庆符高县相继失守。虽事起仓猝。而该地方文武毫无堵御。实堪痛恨。现在提督万福、督兵往剿。并饬臬司蒋徵蒲、驰往办理。前次调兵三千余名。并此次抽调各营兵一千五百名。恐不敷堵剿。亟宜添补精兵。以期迅殄丑类。所有防堵酉秀黔彭一路兵丁。为数不少。现在桂林解围。贼已南窜。该处防务稍松。正可移缓就急。将此项官兵酌分一半。派得力将弁带往叙州一带协同剿办。务须克期蒇事。毋得迟延贻误。另片奏、川省军情紧要。请饬祥奎暂缓赴粤等语。祥奎著毋庸前赴广西署理巡抚。俟曹澍钟回川经理丧事时。当降旨另行派员署理。至所称劝谕山西陕西甘肃三省在川贸易商民。捐输军饷。准其援案办理。以供防堵之用。并饬试用道杨观曜、帮同祥奎、在省设局。派员分投劝办。以资接济。所有筠连等县文武下落、并失守情形。著详细查明具奏。毋许含混。将此由六百里谕令知之。　　

○以休致副都统富勒洪额、五世同堂。赏头品顶带。　　

○以滇匪窜扰四川筠连等县。署总督有凤、道员陈枚、下部议处。知府英汇、撤任随营效力。并下部议处。　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百九十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。冬十月。丁酉朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡官。　　

○遣官祭端慧皇太子园寝。　　

○颁咸丰十年时宪书。　　

○试中式武举韩堃等三十六人于太和殿前。　　

○谕内阁、骆秉章奏、请将疏纵官犯逃脱之县丞、并失察各员、分别革职议处一摺。湖南巳革平江县知县张宗世、前因亏短钱漕仓谷。延不会算。经骆秉章奏参。革职拏问。派委县丞赵秉志看守。乃该县丞、并不小心防范。致令脱逃。且事阅经年。始行报缉。难保无受贿故纵情弊。长沙县县丞赵秉志、著先行革职。交骆秉章、提同看役人等、研审确情。从严惩办。长沙府知府葆亨、署长沙县知县候补同知颜培鼒、疏于觉察。咎无可辞。著交部分别议处。布政使文格、署按察使谢煌、均著交部察议。张宗世、系亏短钱漕、革职拏问之员。案未审结。辄敢潜逃湖北。投效军营。胆玩已极。所有官文等前保该革员出力开复原官之处。著先行撤销。即著官文等、将张宗世、迅速解交骆秉章审办。以儆刁玩。　　

○又谕、骆秉章奏、贼营投回匪犯、免罪留营差遣等语。湖南民人周学韩等、被贼掳胁。现既自拔来归。著准其免死。留营效力。至贼营被胁民人。非甘心从逆者可比。曾经叠降谕旨。许其投诚自效。惟逆贼于被掳难民。往往偪令蓄发。并有头面刺字。以杜其投诚者。该民人等、无以自明。遂不能不溷迹贼中。以冀偷生旦夕。实堪怜悯。此次该逆窜楚。经骆秉章出示晓谕。凡蓄发刺字匪犯。但能弃械投诚。即给与免死护票。咨遣归籍。各省难民。逃出领票者。不下二万余人。办理实属妥善。因思用兵各省良民。似此被胁入夥者。谅必不少。著各路统兵大臣、及各省督抚、剀切示谕。此等难民。虽被胁蓄发刺字。果能逃出贼营。即给予免死护票。资遣回籍。其原籍督抚。并著严饬地方文武。不得纵令兵练。妄加杀害。其有未领护票。私自逃归者。但系良民。一律免其查办。惟向系地痞恶棍。及曾充乡勇、投入贼营。败逃潜回者。仍由地方官查明惩办。以示区分而昭矜恤。将此通谕知之。　　

○谕军机大臣等、扎拉芬泰等奏、捐修要工、请照章减成核奖一摺。惠远城外之伊犁河。因本年秋间、倏降大雨。山水涨发。河流汇趋。护城堤工、多被冲刷。自应筹款修筑。以卫城垣。著照所请。此次捐输。准其援照筹饷事例。及现行常例。于准减三成外。再减一成。并照乌噜木齐章程。每银一两。折制钱一千二百文。俾商民踊跃输将。易于集事。工竣后即行停止。嗣后不得援案声请。以示限制。此项捐输工程银两。需用若干。著该将军等、核实查明具奏。将此谕令知之。　　

○又谕、本日据骆秉章奏、石逆经官军剿败后、已窜至义甯永福等处。探闻柳州、及平乐所属。各股贼匪、均有句结之意。该逆可南窜柳州。北窜黔省边境。该抚现巳飞饬署总兵田兴恕、由东安、新甯、武冈、前赴靖州截剿。且虑该逆由黔入蜀。必须随时筹防等语。石逆狡悍异常。既经湖南广西官军击败。难保不句引另股匪徒。窜往他处。所有广东、江西、湖南三省。前已有旨。谕令各饬沿边文武。严密堵剿。并令萧启江、带兵出境穷追。谅可无虞窜扰。惟该逆踪迹靡定。欲窜蜀疆。必取道黔省。此时田兴恕尚未回黔。著骆秉章即饬该署镇、详加侦探。如该逆窜往黔省。务当实力截回。毋任阑入。刘长佑一军。现经进至全州。并著探明贼踪。前往追剿。必将石逆歼除。以杜后患。昨据有凤奏、滇匪窜至川省。猝不及防。以致筠连等三县失守。现在调兵出剿。请留藩司祥奎、在川办理诸务等语。已有旨、令祥奎毋庸署理广西巡抚矣。著曹澍钟、俟广西军务渐平。贼氛已远。堪以离省。即行奏闻。当令派员暂署巡抚印务。以便该抚回川经理丧事也。将此由六百里各谕令知之。　　

○又谕、本日据瑛棨奏、逆捻窜扰商永、及睢州一带。派兵分投截堵各等语。逆捻孙葵心等、分股窜扰商邱、柘城。围扑睢州。约二万余人。杞县已见贼踪。距省不过百里。情形紧急。经该抚咨照关保、调令承惠、王凤祥等、统率马步。绕出贼前。力顾西北两面。并由省调派马步练勇。由崇安管带出省。驰赴杞睢一带。迎头堵截。所筹尚属周妥。惟贼势狓猖。奔突靡定。关保所部兵勇。为数无多。柘城又在鹿邑西北。在在皆可绕越。瑛棨业经咨照傅振邦等、分路兜剿。即著傅振邦、迅派马步兵勇。会同参将承惠等军。探贼所向。迎头截击。力固北路藩篱。毋令贼踪绕越。瑛棨有地方之责。并著严饬文武。集团守御。以期偪贼回巢。再行协力剿洗。毋稍延误。将此由六百里各谕令知之。　　

○以湖南官军、剿办两广股匪出力。赏参将陈品南、巴图鲁名号。知县黄淳熙、花翎。并升擢有差。予阵亡把总李锦春、外委杨秀文、祭葬世职。军功郭成甲、罗盛世、赏恤如外委例。　　

○予安徽亳州阵亡外委吴殿元、祭葬世职。　　

○戊戌。谕内阁、兵部奏请、添掣差官、并变通留差年限等语。兵部额设差官二十名。定例于会试年签掣。据该部奏称、现在差官到部。不敷差遣。此次掣签。著准其援照成案。于正数二十名外。再掣备用二十名。以备差遣。至各差官三年报满后。多无力留差。其留差一年。分发各省者。因军营尽先人员过多。颇难得缺。自应量为变通。嗣后各差官等、三年报满。仍照例铨选。其有呈请留差一年期满者。即准其指省分发。作为尽先候补。与各项尽先人员。挨次叙补。毋庸留差二年。俾资奋勉。将来军务告竣后。续经到部者。仍照常例办理。　　

○又谕、兵部奏、覆试不符之中式武生、可否拣选、请旨遵行一摺。甘肃等省中式武生李怀德等五十八名。覆试未能合式。呈请拣选。与例不符。惟系志殷报效。若不准其随营当差。未免向隅。李怀德等、著作为中式武生。由该部给与验票。令其随营学习。如果弓马可观。差操无懈。五年期满。咨部注册。由各该省督抚、专以把总考拔。不得拔补千总。以示区别。其有始勤终怠。弓马生疏。差操贻误者。随时咨部斥革。以肃营规。此项人员。俟下科覆试合式后。仍照武举办理。　　

○又谕、张亮基等奏、克复嵩明州城、攻破贼寨一摺。云南嵩明州回匪孙汉鼎等、占踞州城。招集匪党。肆行焚掠。本年五月内、经张亮基、派都司何自清、带兵练千余名。驰往剿办。连获胜仗。毙匪千余。并毙首匪孙汉鼎。及著名凶匪十数人。至七月间、嵩明州知州春庆、约会城内汉民为内应。纵火开城。兵练一拥而入。贼众惊窜。追杀五六百人。遂将州城克复。知州春庆、虽随同克复城池。而前次回民入城。未能分别良莠。实属办理失宜。著革职暂行留任。并责令随同攻剿。肃清余孽。所有出力员弁兵练。并捐赀绅民人等。准其择尤保奏。候朕施恩。　　

○又谕、张亮基等奏、特参侵蚀捐项、勒掯实收之职官。请旨革职提审一摺。云南铸局委员。在四川收捐银两。实存捐号。捐职游击刘兆麟等。抗延不交。复敢将此项银两。买铅营运图利。串通在籍捐升知府唐世禄。暗中把持。捏造浮言。藐法巳极。四川捐升游击刘兆麟。云南通判刘安策。提举捐升知府唐世禄。均著革职。提解云南。交张亮基等、严行审办。所存捐项银二千一百余两。及实收三十二张。一并追缴。以清弊窦而重军需。　　

