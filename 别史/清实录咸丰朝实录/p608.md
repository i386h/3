<!-- { "loadSidebar": true } -->
○补铸江苏扬州府知府印信。粮捕同知关防。从巡抚赵德辙请也。　　

○上以祭社稷坛。自是日始。斋戒三日。　　

○丙戌。以举行仲春经筵。遣官告祭奉先殿。传心殿。上御文华殿经筵。直讲官柏葰、翁心存、进讲论语、节用而爱人。讲毕。上宣御论曰。为人上者。席富厚之基。易萌逸欲。处崇高之势。莫悉民依。所出者赢。所入者渐形其绌。德我者寡。责我者益觉其奢。则制用与安人。非首宜兢兢者欤。孔子言道国之要。既以敬信植其本矣。而即进之以节用爱人。诚以惟正之供。祇有此数。不受之以节。则出纳不相准。恐恒有匮乏之忧。一夫不获。时切予辜。不广之以爱。则上下不相孚。恐难免怨咨之集。是以论宅心。必以敬信为始基。论制治。自以节爱为本务也。夫用出于财。知财与用之叠为盈虚。则图匮于丰。防俭于逸。自有不节而不敢者焉。人对乎已。知人与已之本同休戚。则所欲与聚。所恶勿施。自有不爱而不忍者焉且节非概从简略也。朝祭燕飨。自有一代之典章。至土木游畋。则在所必节矣。爱亦非徒事燠休也。小惠私恩。难入斯民之寤寐。必正德厚生。乃可以言爱矣。况节与爱又有相因而见者。一粟一丝。皆资物力。则因爱人而侈念愈不敢萌也。议蠲议赈。未可后期。则因节用而膏泽不难立沛也。且夫菲食恶衣。禹所以称无间。惠鲜怀保。文所以致咸和。繄古帝王。府库常充。尊亲共戴。月要岁会。而度支无告匮之时。物与民胞。而康衢有同声之颂者。此道得焉耳。谓非宰世之远谟。经邦之要务哉。直讲官全庆、杜翰、进讲易经、乾道变化。各正性命。保合太和。乃利贞。讲毕。上宣御论曰。天地间一理与气而已。有理以宰乎气。而气不沦于虚。有气以运乎理。而理不滞于实。理乘气而寓。气载理而行。而流形之品物。乃得全其所赋之理。以涵濡于元气之中。则乾卦利贞之义可识也。夫乾元而亨。乾之为道。已由无形而有形矣。溯乾道之体。其浑沦无间者。早有以立变化之原。究乾道之用。其流行不已者。自有以尽变化之妙。则见动静阖辟之机。相推相荡。由变而渐及于化。而理之赋于物而为性。受于天而为命者。皆实有所附丽焉。合而观之。万物共此一性命。而无所亏缺。无所偏毗。则性命之正也。分而观之。一物各有一性命。而不相假借。不相陵夺。则性命之各正也。盖理于此全。而气无不行矣。此生物之遂。而实乾道有以遂之也。乃乾之利也。由是畅达者积而至于充实。充实者敛而至于完密。阴阳会合冲和之气。得于生初者。至此乃保固凝合。而返乎其始。盖气由此全。而理亦于此愈全矣。此生物之成。而实乾道有以成之也。乃乾之贞也。惟体乾之圣人。以至诚无息之德。致曲成万物之功。不动而变。一乾道之变也。所过者化。一乾道之化也。于以尽人性。尽物性。俾万类欢欣鼓舞。熙熙然游于太和之宇。一乾道变化之各正性命。保合太和也。此利贞为圣功之成。而实基于体元出治之一心。则元之为体大而为用宏也。故曰大哉乾元。礼成。上幸文渊阁。赐讲官及听讲诸臣茶。复赐宴于本仁殿。　　

○尊藏宣宗成皇帝实录圣训于乾清宫。上亲诣行礼恭阅。　　

○谕军机大臣等、本日据福济奏、粤匪捻匪句通、请催马队速赴凤定堵剿一摺。现在蒙城、怀远、定远等处、捻势鸱张。意图南窜。与粤匪会合。亟应扼要堵截。勿令该逆等互相联络。以致不可收拾徐州情形现已稍松。所有关保、全永、马队。如可饬令赴皖。先其所急。著邵灿等、酌量办理。穆腾额所带马队。业经启程。昨谕英桂、另派大员前往接替。著即饬令迅速前往临淮一带协剿。捻匪窜突靡常。固当截其南趋。亦不可驱之北窜。英桂现在亳州。当体察情形。移营进劄。胜保计已驰抵军营。如怀远一带亟须截剿。即可督率崇安所带之兵。会同德勒格尔马队、相机进剿。以防金陵贼匪、句通捻匪南窜之路。毋得区分畛域。致误事机。福济另片、奏请饬秦定三、郑魁士、移营分路堵剿等语。桐城贼势麕集。该提镇等、劄营城下。粮道不通。情形危急。该抚欲令秦定三、移营吕亭等处。堵贼北窜。并令郑魁士折回。迎剿庐江。以杜内窜庐州之路。惟移营有似退守。而分兵又恐力单。且俟郝光甲、阿克敦、兵勇到后。如果粮道可通。得有转机。再由福济体察机宜。与该提镇妥商办理。以顾全局。将此由六百里加紧各谕令知之。　　

○以镶红旗蒙古副都统都尔通阿、为墨尔根城副都统。　　

○以绅士集团御贼。永广安徽休甯县文武学额各三名。祁门县各二名。　　

○予安徽太平、泾县、殉难知县欧阳藜照、崔琳、把总戴廷干、典史张起、祭葬世职。　　

○予安徽阵亡守备何玉堂、千总周德昌、外委王步升、祭葬世职。　　

○丁亥。祭先师孔子。遣大学士彭蕴章、行礼。　　

○谕内阁、文俊、奏请展限举行计典一摺。江西省现在军务未竣。所有咸丰六年应行大计。著准其展至本年六月内举行。以昭慎重。　　

○又谕、御史英喜等、奏请将内务府收发各款、一律会同监视一摺。该御史等、有稽查内务府之责。所有广储司六库、出入各款。何项应由该御史会同收放。何项向不会同监视。著总管内务府大臣、查例具奏。至所称官房租价、弊窦甚多。请饬造册备查等语。著一并查明具奏。　　

○又谕、巡视东城御史毓禄等奏、拏获贩运私钱进城人犯一摺。周一、张云书、梁大、李三、李五、马大、均著交刑部严行审讯。按律惩办。另片奏、私钱偷漏进城、请明定章程等语。嗣后如有车驮重载。贩运私钱入城著步军统领衙门、严饬各门门领等、认真查拏。解交刑部审办。其零星商贩往来贸易。携带大钱进城者。仍不得藉端讹索。致滋扰累。　　

○谕军机大臣等、胜保奏、探闻捻匪南窜颍州、请截留官兵、添调将领各等语。已谕知桂良、王庆云、饬令保衡、马翰忠、速赴亳州一带。听候调遣矣。该匪麕聚颍境。各逆首皆在其中。则亳州官军已出其后。胜保即应探明贼踪。向前迎击。先遏其西窜豫境之路。再行节节进剿。胜保此时、当已行抵亳州。与英桂会商、分投进剿。务使该匪南不能会合粤逆。北不能扰及归陈。则颍州啸聚之众。不难次第歼除。英桂身为统帅。亦当督兵前进。相机兜剿。不得因有胜保在前。徒事株守。湖北凯撤陕甘官兵。现过河南。著准其截留。归胜保统带。龙泽厚一军。本止一千一百余名。现在湖北宜昌失陷。房竹余匪、尚未肃清。陕西边防、正关紧要。未便遽行调拨。胜保本有崇安所带官兵。加以现留之兵。再与英桂会商抽拨。兵力已不为单。且德勒格尔马队。正由徐州前赴怀远。穆腾阿亦向临淮一路迎剿。自可会合进兵。联络声势。不可任其纷窜。更扰完善之区。将此由六百里加紧各谕令知之。　　

○又谕、胜保奏、剿捻吃紧。现在亳州军营得力员弁。不敷差遣。请饬山西汾州营参将保衡、直隶密云都司马翰忠、赴差委等语。该参将等、曾随胜保打仗。知其临阵勇往。著桂良即饬马翰忠、王庆云即饬保衡、迅速驰赴胜保军营。听候调遣。俾资得力。将此由五百里各谕令知之。　　

○陕甘总督乐斌、奏报到任日期。得旨。汝以将军调任封疆。事事务须从实。不可稍染养尊处优积习。尤不准以武职自视。惟属僚之言是听。若先存此见。是自蔽其聪。于汝无益之害小。于地方之害大也。　　

○以散秩大臣广林、为镶红旗蒙古副都统。　　

○以湖北当阳、远安、剿贼出力。赏守备卢又熊、游击衔。以都司补用。　　

○予先贤孔氏孟皮、配享崇圣祠。先贤公孙侨、从祀文庙。从河南学政俞樾请也。　　

○戊子。祭大社。大稷。上亲诣行礼。　　

○幸圆明园。　　

○改铸河南长葛县知县印信。从巡抚英桂请也。　　

○以陕西防兵会同克复湖北竹山县城。赏复副将龙泽厚、兴贵、顶带。　　

○己丑。孝淑睿皇后忌辰。遣官祭昌陵。　　

○谕内阁、晏端书奏、先饬藩司赴任、并请留道员办理防务等语。新授浙江布政使庆廉、著即赴任。毋庸来京请训。升任云南粮道王有龄、著准其暂留浙江。俟该省防堵事竣。再行饬赴新任。　　

○谕军机大臣等、容照奏、捻匪现在情形、拟设法用计、需用马队攻剿等语。据称、捻匪人多粮少。正可就此用计。使其自相并吞。傥接有密报。而宿州并无马队追剿。恐失机会。请将徐州怀远马队、准其临时调取数百名应用。自因兵力不足起见。现在伊兴额等马队。叠次在吕家楼、张家奇楼获胜。即在宿州界内。如有缓急。尽可朝发夕至。德勒格尔所带察哈尔兵。尚缺马匹。昨令邵灿、庚长、采买补额。著英桂、胜保、察看情形。如果容照所奏。实有把握。即就近酌拨马队数百名。前往策应。一面知会邵灿、庚长、毋失事机。傥仅止悬拟之词。一时未能得手。则徐州怀远。皆关紧要。不可以有用之兵。调置一隅之地。胜保到亳州后。应先赴怀远。或先赴颍州。当已酌定。如可径赴怀远。则距宿尤近。即可就近调度。现在捻势狓猖。虽经伊兴额等、叠获胜仗。尚未捣其巢穴。必当实力兜剿。以挫凶锋。使裹胁之徒。闻风解散。不可迁延时日。任令捻首久稽显戮。聚众愈多。致饷缺兵疲。更形棘手。将此由六百里谕知英桂、胜保、并传谕容照知之。　　

○以故贝子奕缙弟镇国将军奕缮、降袭镇国公。　　

○以防剿湖北竹山土匪不力。及挟嫌任性。已革参将佛尔国春、游击文英、都司多恩、均逮问。　　

○庚寅。谕内阁、礼部等衙门奏、遵查中祀例案、声明请旨一摺。嗣后致祭文昌帝君。朕亲诣行礼之处。著照致祭关帝庙之例。由太常寺间次题奏。双签请旨。　　

○以故翁牛特镇国公那宛敦噜布侄永隆、袭爵。　　

○命三音诺颜扎萨克贝勒金丕勒多尔济、在乾清门行走。　　

○以嗜酒任性、不洽众心。革永陵总管庆安职。　　

○辛卯。谕内阁、慕东陵工程将次告竣。翁心存、著毋庸前往住班。讷尔经额、著即来京。前赴慕东陵敬谨督工。常川住班。　　

○又谕、翰林院侍讲学士吴福年、侍讲李德仪、均著在上书房行走。吴福年、著照料恭亲王奕读书。　　

