<!-- { "loadSidebar": true } -->
○丙寅。谕军机大臣等、僧格林沁奏、连日诱贼出巢、官兵屡获胜仗一摺。逆匪窜踞阜城。坚匿不出。总未大受惩创。二十三日。经该大臣设计诱贼出巢。该逆突出四五千名。直扑南面。显系夺路奔逃。欲与临清之贼。互相句结。现在大炮业已到营。著该大臣即督饬员弁。赶紧进攻。以期迅速蒇事。本日据胜保等奏、乘夜进攻。焚毁贼巢三处。惟城外贼巢尚有十余处。城内贼匪。亦复不少。军营马队无多。不敷遏截追剿。请将穆辂所带之兵一千名。拨赴阜城。于僧格林沁军营内明庆、乌淩额、所带马队官兵。酌拨一千名。或八百名。速赴临清。听候调遣各等语。著僧格林沁即于明庆等所统马队官兵内、酌量调拨。穆辂所带之兵。虽未经战阵。惟均系火器营劲旅。该大臣素所深悉。驱策必能得力。总期统筹全局。毋误事机。该大臣剿办阜城贼匪。责无旁贷。固不可令与临清逆贼联为一气。若令突围而出。再致滋扰他处。朕惟该大臣是问。将此由六百里加紧谕知僧格林沁、并谕西淩阿、托明阿知之。　　

○又谕、胜保等奏、乘夜进攻。焚毁东关外贼巢三处。毙贼多名一摺。逆匪窜踞临清。经胜保等督兵攻剿。屡获胜仗。剿办尚属得手。惟贼巢尚有十余处。城内之贼。亦复不少。必当乘此声威。迅图殄灭。固不可任其奔突。致与阜城之贼句结。亦不可令其□嵎死守。牵掣我师。本日据僧格林沁奏称、连日诱贼出巢。屡获胜仗。而阜城尚未克复。此时该大臣、自应先就所带官兵。妥为筹办。毋误事机。至穆辂、双禧、所带之兵。何以日久尚未到营。著胜保查明。如有意延宕。不遵调遣。即行严参。逆匪叠受惩创。其势已挫。我兵于西北一路。必能力遏贼冲。其东南、西南、正南、仅抽拨马队三百名。渡河分劄。尚恐不敷堵剿。该大臣务即统筹全局。激励弁兵。迅将此股逆匪。就地剿除。勿令蔓延。将此由六百里加紧谕知胜保、并谕德勒克色楞、善禄知之。　　

○又谕、本日据文谦奏、请饬拨马步官兵、驻劄津郡一摺。当有旨令巡防王大臣酌量筹画具奏。据惠亲王等奏称、载龄所统防兵。未能抽拨。京旗各营。亦未便调发等语。阜城、临清、两股逆匪。叠经僧格林沁、胜保等、连次攻剿。均获胜仗。贼胆已寒。当可扼其北窜。惟津郡为畿南门户。沧州又为天津南路藩篱。皆应加意防范。载龄统领之兵。并无马队。且又分布涿州、良乡、固安、黄村、杨村等处。京营劲旅虽多。亦多系步卒。京师根本重地。巡防吃紧。均未便再行外拨。津郡所属。多与山东地面。大牙相错。其运河迤南。一水直达。若该逆势穷思窜。或由闲道北犯。文谦总当督同镇道府县。激励将士。就现有兵勇。择要防堵。勿令阑入。沧州乡勇。既有数千人。著饬令地方官、勤加操练。以济兵力之不足。青县、庆云、盐山、南皮等县。亦当一律办团。不得以兵勇单薄为词。稍滋疏懈。载龄现驻固安。距津不远。尽可就近策应。著文谦多设远探。遇有警急。即行飞报巡防王大臣。并知会载龄。以便拨兵应援。毋稍大意。致误事机。将此由六百里传谕文谦知之。　　

○调甘肃西甯镇总兵官双锐、为直隶天津镇总兵官。　　

○以攻剿山东临清州贼匪获胜。赏协理台吉阿拉坦第布、花翎。恩骑尉龚鉌、以千总补用。　　

○以攻剿直隶阜城县贼匪获胜。赏二等侍卫达崇阿、穆腾阿、头等侍卫。千总王堃、蓝翎。复佐领锡龄阿职。　　

○调吉林黑龙江兵各一千名。赴山东军营剿贼。　　

○调甯夏兵五百名。赴河南军营剿贼。　　

○抚恤琉球国遭风难夷如例。　　

○上以孟夏时享太庙。自是日始。斋戒三日。　　

○丁卯。谕内阁、本年轮应年班之御前乾清门上行走、内扎萨克蒙古王公等、著仍行来京外。其在外行走之内外扎萨克蒙古王公、台吉、呼图克图喇嘛等、俱著停班一年。　　

○又谕、胜保等奏、乘夜焚毁贼垒。杀贼无数。克复临清州城一摺。逆贼攻陷临清后。节经官兵截杀。坚匿不出。复经胜保用大炮昼夜向贼巢轰击。二十五日。胜保派令桂明、桂龄、孔广顺等、带兵由西北进攻。善禄、双禧、带兵由东南进攻。已革藩司张集馨、带练勇与侍卫恭钰等、由西面攻击。三面同时并进。胜保亲督马步官兵。在城北列阵以待。时西北风微作。我军衔枚疾走。至二十六日丑刻。西面练勇。潜行过河。向贼巢抛掷火弹。齐声呐喊。贼众惊乱。急开枪炮抵御。我兵奋力扑入。大队一拥而进。烧毙枪毙贼匪。枕藉于地。约计三千余名。我军追杀。直抵南面贼巢。贼随拒随逃。向南窜散。城内之贼。不敢窜出。犹于城上开放大炮。经崇恩带领协领久禄等、合力进攻。我兵踊跃先登。立毙城上贼匪多名。临清州城。登时克复。兵勇分投摉杀。复毙贼三百余名。裹胁之众。逃散者不下数千名。夺获骡马、火药、枪炮、刀矛、旗帜无算。德勒克色楞、善禄、克兴阿、魁福、绵洵等、当即督兵追剿。胜保亦即督带马队继进。逆贼由皖豫窜扰东境。势甚猖獗。此次杀毙及击散之贼。不下万人。剿办尚为得手。胜保、善禄、崇恩、前次摘去顶带革职处分。均著加恩开复。德勒克色楞著赏还花翎。并开复降留处分。所有在事出力员弁兵勇等。著胜保酌量保奏。候朕施恩。现在贼匪南窜。必须尽力追剿。悉数殄灭。著胜保等督率各路官兵。趁此声威。一鼓歼除。毋令余匪纷窜。　　

○又谕、曾国藩奏、岳州水陆各军接仗情形。并自请治罪一摺。此次岳州水军。虽获小胜。惟因陆路失利。以致贼匪复行上窜。曾国藩统领水陆诸军。调度无方。实难辞咎。著交部严加议处。仍著督带师船。迅速进剿。克复岳城。即行赴援武昌。毋得再有延误。　　

○谕军机大臣等、陆元烺奏、战船将此竣工。急需炮位。请饬广东赶紧筹解等语。昨据叶名琛等奏、续购夷炮一百尊。派员解楚。并令副将怀塔布查探。如有夷船续到。当再行购买。运送楚省。现经饬令曾国藩、于摉捕湖南逆匪后。即日统师东下。肃清江面。兹据陆元烺奏称、除已造各船。并雇备渔船百余只外。尚拟添造战船四十只。为上下游夹击之计。惟旧有之炮。不敷拨用。前曾咨会广东省购买。请饬速行解往。自应亟为筹拨。著叶名琛等迅速酌量情形。如解往楚省之炮位四百二十尊。及驶赴江南军营之红单等船炮位。约可敷用。即将续购夷炮。配齐炮架炮具等。派委妥员。带同演炮弁兵。刻即解赴江西。以资攻剿。并将续购夷炮已有若干尊。及如何分拨之处。先行驰奏。将此由六百里加紧谕令知之。　　

○又谕、和春等沥陈皖省贼势、现在筹剿情形一摺。览奏祇言攻剿庐州为急务。仍未分兵。令秦定三移劄正阳为扼守北路之计。和春等仅知围一庐州。朕不能不通筹全局。此次由皖北窜之贼长驱直入。偪近畿疆。北路军情。何等紧急。该提督等自抵庐接办军务以来。果能及早攻克各城。先事布置北路各要隘。该逆又焉能冒险北犯。如此狓猖。节经降旨、严饬秦定三、移兵进劄正阳关。并上次批回摺、详晰指示。总须兼顾北窜。原以正阳霍邱一带。门户洞开。全军为庐贼所牵掣。傥再堕贼奸计。复令伺隙北趋。势更不可收拾。自应分兵严扼北路为紧要关键。并非谓庐州可不必攻。亦非令秦定三带兵株守正阳。遂不进剿六安贼匪也。试问该提督等克复庐郡。有无一定把握。若庐州不能即复。虽拥众兵。为贼牵掣。亦与株守之防兵何异。若能于正阳霍邱一带。扼其要隘。相机进攻六安、舒、桐等处。亦即可以防为剿。不但遏贼北窜。且与庐州大军。声势联络。轻重缓急机宜。该提督等何不一加审度耶。郝光甲若果足资捍卫。何以不留于庐州。可见不如秦定三之得力。以贼匪冲突要路。委任非人。傥致再有疏失。谁当其罪。著和春、福济、仍遵叠次谕旨。即将郝光甲撤回。迅速酌拨精锐官兵。饬令秦定三克期统带。前往正阳关。督同刘玉豹、严密设防。扼要堵截。其六安霍邱一带逆贼土匪。均责令秦定三相机防剿。傥有疏虞。或迁延贻误。该提督等厥罪维均。朕断不能稍从宽宥。和春、福济、仍即督率将士。设法攻剿庐州。不得藉口兵分力单。徒事株守。一面与秦定三、袁甲三等、联络声威。以资援应。至所称近贼处所。民情率多从逆。尤堪愤恨。总由被胁日久。官军未能兼顾。以致句结为患。并著该提督等严饬各属团练。激励绅民。协助兵力。庶期化莠为良。匪党渐知敛迹。将此由六百里加紧谕知和春、福济、并谕秦定三知之。　　

○又谕、前据骆秉章奏、贼匪复由岳州上窜。曾国藩退保省城。并塔齐布一军。悬驻崇阳通城一带。声势隔绝。已谕令骆秉章力保省垣。曾国藩仍分兵进剿。并饬鲍起豹不得安坐省城。致成株守。本日据曾国藩奏、岳州陆军败溃。水路小胜。并船只遇风沈损各情形。已将曾国藩交部严议矣。曾国藩所统各勇。为数过多。既须剿办粤逆。又须摉捕土匪。即如所奏。有拨赴平江通城者。有拨赴临湘蒲圻者。又有不能依限前进者。散布各处。照料既不能周。剿办自难得力。一有败衄。人无固志。似此何能力图进取。此时肃清江面。专恃此军。曾国藩一人。诚恐不能处处照顾。著即与骆秉章妥为商搉。不论文武大员。在籍绅士。有可协同带勇之人。即著一面具奏。一面饬令来营管带。以资攻剿。四川盐茶道夏廷樾、现已留于湖南。劝谕捐输。著即帮同带勇进剿。曾国藩初次接仗。即有挫失。且战船被风沈损多只。何事机不顺若是。究竟所损各船。有无器械饷需为贼所得。著即查明据实覆奏。骆秉章所调兵勇。谅已陆续到省。曾国藩师船。总以进复岳州兼筹东路为要。现在湖北待援孔急。若逆匪久踞岳州。分屯益阳。我军阻隔省河。日久相持。下游愈形吃紧。曾国藩以在籍绅士。若祇知专顾湖南。不为通筹全局之计。平日所自许者安在。鲍起豹本系水师大员。何以不令督带舟师。剿办贼匪。是否不能得力。且该提督何以陆路亦未带兵前进。著骆秉章等查明具奏。将此由六百里加紧谕令知之。　　

○又谕、御史载馨奏、请饬稽查奸宄一摺。京师为根本重地。当此巡防吃紧之际。岂容奸宄溷迹。漫无稽查。兹据该御史奏称、近见街市往来。多有长发及寸之人。衣服长短不一。口音又非本地。难保非奸细溷迹。意图窥伺。著步军统领衙门、顺天府、五城、一体严密认真稽查。固不可任令差役人等、藉滋事端。亦不准互相推诿。稍疏防范。果查有改装易服。意图窥探。及行踪诡秘人犯。立即密拏。从严惩办。将此谕令知之。　　

