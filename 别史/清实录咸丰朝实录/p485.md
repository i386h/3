<!-- { "loadSidebar": true } -->
○谕军机大臣等、本日据英桂奏、湖北贼窜随州、偪近南阳、德安仍有贼踪、请饬拨北路胜兵前往一摺。现在河南省。南路边防。极为吃紧。湖北放剿之兵。尚形单弱。均非厚集重兵。不足以资剿办。所有冯官屯军营存兵。除步队二千名。业经派员带往湖北。并令健锐营。内外火器营官兵。分起回京外。其余四千名。著西淩阿、迅即一并统带。悉数启程。路过河南。著截留一千五百名。交英桂调遣。以资防守。此外官兵。该部统即行带赴湖北。会同官文等、合力攻剿。将窜踞随州之贼。赶紧歼除。毋任蔓延。前僧格林沁奏、两湖投诚义勇。派令候选知府刘衡等、管解前往湖北。此项义勇。即归西淩阿统带。尤应妥为驾驭。不可稍涉大意。致贻他患。将此由六百里加紧谕令知之。　　

○又谕、英桂奏、探闻贼踞随州、偪近南阳、德安仍有贼踪、请饬拨北路胜兵、前往应援一摺。豫省南路。接壤楚北。自德安告警。信阳已形吃重。况随州更被占踞。南阳密迩贼踪。自应添拨重兵。以资捍御。前杨霈奏、扎拉芬于五里墩受伤后。旋即捐躯。已降旨将杨霈革任。授官文为湖广总督。带兵驰往剿办。现在杨霈复退至枣阳。其淅河唐县镇等处。贼势蔓延。并于随州迤北掳粮。昨已有旨。谕令西淩阿、赴荆襄一带防剿。本日复谕该都统迅速启程。将留驻冯官屯各营官兵六千名。全数带往。抵豫时、留兵一千五百名。著即由英桂派令相机堵御。加以常亮、移劄三关之马队。及邱联恩等兵力。尽可择要分防。此次西淩阿带兵前往。若能乘此得胜声威。不但鄂匪可望歼除。兼于豫境边防。大有裨益。英桂惟当竭力堵遏。严饬在事文武。勿稍松懈。以固疆圉。将此由六百里加紧谕令知之。　　

○予广东阵亡知县李福培、典史赵应瑞、祭葬世职。李福培弟性培、赏恤如例。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百六十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。五月。壬戌朔。上诣寿康宫、问皇贵太妃安。　　

○上御养心殿。参赞大臣科尔沁博多勒噶台亲王僧格林沁、至御座前行抱见礼。亲加慰问。赏朝珠一盘。四团龙补褂一件。　　

○谕内阁、叶名琛等、奏请展缓乡试一摺。本年广东省应举行乙卯科文武乡试据称该省军务未竣。不能依限举行。著准其展至咸丰六年、特开一科。补行乙卯科文武乡试。　　

○又谕、叶名琛、柏贵奏、剿办沙湾茭塘水陆各股匪、捣洗巢穴、省河通行一摺。广东省城北路、及佛山诸匪剿除后惟沙湾茭塘地方。啸聚贼众数万。犹肆猖獗。叶名琛等、督派兵勇。叠加剿洗。正月十七八九二十等日水陆进攻大石口。毙贼三千余名。毁夺贼船军械无算。河面及沿岸贼巢悉就荡平。乘胜进攻新造地方。毙贼三千余名。将贼老巢焚毁。所有省河南安、南固、炮台。亦即时夺回。毙贼二千余名。其余匪船、逃驶外洋。纠合大帮救援。我兵追至柏塘洋面。大加剿洗。复毙贼一万二千余名。其溺死及各乡捦斩无数。现在省河东南水路通行。所有在事出力员弁绅勇。著该督查明据实保奏。仍饬该文武等乘势将近省各属河面余匪。全行埽荡。毋留遗孽。　　

○谕军机大臣等、昨因逆匪窜踞随州。谕令西淩阿带兵驰赴湖北。本日复授西淩阿为钦差大臣。督办湖北军务所有冯官屯现存官兵四千名。著该大臣挑选马队官兵二千名。交克兴阿、都兴阿、史荣椿统带。仍驻劄冯官屯。听候调遣。其史荣椿所带巡捕营官兵二百余名。著即撤回归伍。其余官兵。该大臣即统带前往。由河南驰赴湖北。会同官文等相机进剿。毋稍迟误。至河南需兵防堵。该大臣路过河南。仍著留兵一千五百名。交英桂调遣。孔广顺所带官兵、计已早到。统归该大臣调度。其刘衡等带往之投诚义勇。应如何示以恩信。使之感激用命。西淩阿在营日久。必能妥为驾驭。以助兵力。湖北兵勇。屡经溃散。多不足恃。必当加以挑选。方可留营。不至徒糜军饷。将此由六百里加紧谕令知之。　　

○又谕、昨据英桂奏、探闻湖北随州被贼占踞。德安贼踪未退。本日已授西淩阿为钦差大臣。统兵赴鄂督剿。著桂良于直隶省、挑选精兵三千名。崇恩于山东省、挑选精兵二千名。配齐军装火药。听候调遣。将此各谕令知之。　　

○命察哈尔都统西淩阿、为钦差大臣。驰往湖北、督办军务。　　

○命正红旗蒙古副都统托云保、在御前侍卫上行走。　　

○以翰林院侍讲吴存义、为云南乡试正考官。江西道御史张守岱、为副考官。翰林院编修王祖培、为贵州乡试正考官。钱桂森、为副考官。　　

○以甘肃秦州绅民捐输军饷。永广学额一名。　　

○予广东阵亡知县许錞身、把总李钦元、张成光、祭葬世职。　　

○癸亥。命于大高殿设坛祈雨。上亲诣行礼。　　

○遣惠亲王绵愉、诣宣仁庙。凝和庙。恭亲王奕诣昭显庙。时应宫。怡亲王载垣、诣清漪园龙神庙。成郡王载锐、诣静明园龙神庙。醇郡王奕譞、诣黑龙潭拈香。　　

○署湖北巡抚胡林翼奏、请饬四川续拨饷银十万两。专济武汉兵食。并分遣官绅劝捐。得旨。户部迅速查明具奏。随时劝捐。实为救急良策。惟在办理得人耳。　　

○命喀尔喀扎萨克郡王鄂特萨尔巴咱尔、在御前行走。赏戴三眼花翎。　　

○命荆州将军绵洵、驰往湖北钦差大臣西淩阿军营。帮办军务。　　

○以守御江苏太仓州城、并克复南汇、川沙、宝山、三县城出力。赏同知蔡映斗、守备周建勋、景又春、同知衔李如纬、花翎。知县窦塾等、蓝翎。余开复加衔升叙有差。　　

○以追剿江西广信贼匪获胜。予道员罗泽南优叙。　　

○予江苏阵亡监生严桂馨、祭葬世职。如外委例。　　

○予湖北阵亡参将恒泰、千总刘凝庆、祭葬世职。　　

○甲子。孝诚仁皇后忌辰。遣官祭景陵。　　

○上诣寿康宫、问皇贵太妃安。　　

○以镇国公文谦、为委散秩大臣。　　

○直隶大名镇总兵官董占元年老休致。以京营中军副将史荣椿、为直隶大名镇总兵官。　　

○以甘肃按察使常绩为布政使。西甯道明绪、为按察使。　　

○铸给湖南华容县黄家穴巡检印信。从巡抚骆秉章请也。　　

○乙丑。谕内阁、毓书奏、采买兵米、请发实银一摺。热河兵米。向在蒙古地方采买。若照新章银钞各半。或折给钱文。商力均有未逮。自系实在情形。所有热河采买兵米例价银一万九千八百四十两零。内搭五成宝钞。著直隶总督、即饬藩司更换实银。以供支放。　　

○又谕、王茂荫、宋晋奏、团防撤局一摺。现在北路肃清。京城团防局。著即裁撤。所有稽查事宜。著该管衙门循照旧章办理。该侍郎等、请饬商民仍行守助之处。著无庸议。　　

○署云贵总督吴振棫奏、永安协缺。无员可升。恳饬部开单请简。得旨。贵州永安协副将。著特克慎补授。以后不得援以为例。　　

○以山东冯官屯军营打仗出力。赏勇目尹可兴、蓝翎。余升叙有差。　　

○丙寅。谕军机大臣等、李孟群奏、整顿水师、请旨简放臬司、并派统领、以资节制一摺。前因北岸贼匪。复扰武汉。经曾国藩、派令李孟群、回鄂援剿。现已由湖南添备炮船百余只。选募水勇千余人。由金口进劄军山沌口一带。连获胜仗。军威复振。该员水军、本归曾国藩统领。现在曾国藩战船。尚未驶出鄱阳。若一切奏报军情及调兵筹饷等事。仍待曾国藩调度。鞭长莫及。难免贻误。胡林翼现驻江夏县属袁家河。相距较近。李孟群所带船勇。即著胡林翼就近统带。会齐两岸水陆各军。迅图克复武汉两城。直捣贼巢。正以牵制该逆。使不敢上窜。其湖北臬司员缺。仍著李孟群暂行署理。将此由五百里谕知胡林翼、并传谕李孟群知之。　　

○追予福建阵亡知县高鸿飞、入祀京城昭忠祠。并于台湾任所建立专祠。　　

○丁卯。上诣寿康宫、问皇贵太妃安。　　

○谕内阁、向荣奏、官军水陆会剿、尽埽三山贼垒、大获全胜一摺。逆贼占踞三山。阻遏舟师上驶。四月十三日。窜至江甯镇窥伺。被击败退。十六日。总兵吴全美、德安等、水陆官军。各分三路进剿。贼匪开炮抗拒。吴全美挥令红单各船、奋力冲杀。抢近贼堤。施放喷筒火箭。将贼垒哨楼延烧陆军乘势抢上山梁。游击杨瑞乾、首先跃登贼垒兵勇一齐拥入。水路弁兵。亦由山右登岸。将垒内贼匪、焚斩殆尽。其山脚贼营尚拌死拒守。德安督兵进偪。适李德麟水师攻近山脚。火箭射入贼营。火药轰发。逆众惊乱。陆军呐喊掩杀。水师亦上岸助战。贼匪大败奔逃山脚营卡。亦悉被官军踏平。王鹏年、复带兵将芦洲贼篺。纵火焚烧净尽。三山江面。一律肃清。统计击斩焚溺之贼。不下二三千人。生捦齐可贞、窦文发、钟之淇、鲁志强等、五十余名。焚破贼垒三座。贼卡十余处。燔沈贼船七八十只。毁平炮台七座。夺获贼船二十余只。炮位旗械等无算。余匪于二十日复来陆营窥探。德安督兵追击。毙贼多名。生捦江大顺等五名。其金陆逆贼、亦于十八十九等日。窜扑龙脖子等处。均经官军击败。该逆三山营垒。既被官军埽荡。水陆各军。正可乘胜上剿。著向荣督饬在事各员弁。相机设法。步步进攻。俾江面早就肃清。毋稍延缓。　　

○又谕、西淩阿奏、请将管带官兵不善各官、从重治罪等语。现当湖北军务吃紧之际。该兵丁等、派往堵剿。不思奋勉前进。竟有私行逃散者。实属目无法纪。著直隶总督、山东巡抚、一体严拏。从重治罪。其约束不严之候补参将张文照、参将范维清、游击萨尔善、蕙春、均著革职。仍留军营效力。　　

