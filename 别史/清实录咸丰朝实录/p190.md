<!-- { "loadSidebar": true } -->
○谕军机大臣等、杨殿邦奏、请调精兵水陆兼防、并请饬调徐州镇兵、各摺片。贼匪已至芜湖。顺流而下。且水陆并进。江甯城大兵单。势甚危急。而下游瓜州京口。为南北咽喉。均极吃重。杨殿邦既已驰抵瓜州。并察看陆路。由庐滁等处、绕道天长、六合、可以直达仪扬。是必须扼要设防。方为严密。该漕督请调各省精兵。其福建之二千名。本日已降旨。令怡良、王懿德、迅速拣调。派员管带。由浙江一路。前赴江南。交该漕督调遣。至浙江官兵。本属柔脆。且贼踪偪近镇常各郡。该省先已调出官兵不少。现在正须筹办堵御。恐难分拨。山东为京师屏藩。节据李僡奏称、该省官兵。不能再行调拨。此时防守河口。需用孔殷。惟安徽省、前调浙江、山东、官兵。尚有在途未到者。即著杨殿邦、杨文定、查明催调。前赴扬州之仪镇、瓜州各口。与陆路上游各要隘。迅为布置防守。并据李僡奏、挑兵二千名。限正月二十一日以后启程。前赴江甯。著该漕督、巡抚、酌量缓急。如江甯省城、向荣大兵已到。即可将此项兵丁。调至江口上下。以备防剿。丰工现已合龙。著杨以增饬令徐州镇、迅即拣调该标得力官兵五百名。迅饬前赴瓜州江口、交杨殿邦拨用。毋稍贻误。其江西撤回之江苏兵。内有漕标兵四百名。亦可调用。杨文定已赴东坝。所有镇江防守事宜。仍著杨殿邦、与文艺、熟筹兼顾。和衷商办。务与杨文定、声势联为一气。互相策应。江甯省城。由句容、至丹阳、可以越过镇江。而芜湖东至高淳、由东坝经溧阳、宜兴、又系入苏之路。该逆诡计百出。或扬言将攻江甯。我必以全力赴之。而暗分股匪。袭我之所不备。尤须豫为密防。该抚亲往东坝相度。有无险要可守。所募粮船水手。能否得力。句容、距该处较远。该抚在镇江时。是否先已筹及。派兵设防。著速查地方形势。即行办理。至福山镇水师营兵。现已调拨上游若干。是否尚敷徵调。仍著该漕督酌量妥办。朕亦不为遥制。所有上海商船。曾否由该道吴健彰雇募。由海入江。以资攻剿。其沿海港汊商渔船只。及崇明、宝山、鸟船。尤须及早收用。或饬令收藏僻处。无为贼得。将此由六百里加紧各谕令知之。　　

○又谕、瓜州、镇江、为南北咽喉。文报往来必由之路。该处兵力极单。不敷防守。著怡良、王懿德、迅即于福建省各标营内。拣派得力精兵二千名。派委勇干将弁管带。配足军装器械。饬令迅速启程。由浙江行走。径赴江苏。交杨殿邦调遣。惟该省前次调赴楚省官兵。经向荣、奏查临阵辄先退避。总兵郭仁布、驾驭无能。此等征兵赴调。糜饷失机。实堪痛恨。业经向荣、饬令撤回闽省。此次拣调。务须实在得力。足资御侮者。方为妥善。所派将弁。尤须平日讲求训练。约束严明者。饬令管带。不得以遵派启程一奏塞责。并须严饬该带兵官员、兼程趱行。毋得稍事逗遛。或至沿途滋扰为要。将此由六百里加紧谕令知之。　　

○又谕、张芾奏、委员总司行营粮台一摺。现在大兵驰抵江南。需运粮饷。自应就近于江西设立总局。多委干员经理。方不致贻误。既经该抚派令前任长芦盐运使彭玉雯、江西盐法道熊莪、总司行营粮饷事宜。著即设立总局。饬令妥速筹办。其应带随员即由该二员商同拣派。务择实心任事。操守清廉者。俾司支放。毋得滥竽充数。无论大军行抵何处。所需粮饷。责成该员等、沿途支应。源源接济。不可稍事推诿。致误军行。惟经费支绌之时。尤宜认真稽核。毋得稍有浮冒。将此由六百里加紧谕知张芾、并传谕彭玉雯、熊莪知之。　　

○赏前任长芦盐运使彭玉雯、按察使衔。驰赴钦差大臣向荣军营。帮办军务。仍令总司粮台事宜。　　

○以山西蒲州协副将马济美、为江西九江镇总兵官。　　

○以江西九江府城、被贼窜陷。革总兵官清保、副将音德布、参将德保、游击李崇勋、知府陈景曾、知县李辅职。均逮问。并革参将文芳、游击曹振凤、薛升堂、都司李奉章、守备刘旭升职。　　

○庚辰。遣官祭黑龙潭。昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕军机大臣等、前据步军统领衙门奏、宛平县民人郝伦等呈称、县属珠窝山等处。出有银矿。情愿捐赀开采。当降旨、交顺天府委员确查。现尚未据该府尹覆奏。其珠窝山等处、有无矿苗。是否可以开采。仍著顺天府派委妥员。迅速确查具奏。不得任听吏胥需索欺隐。但以无可开采一奏塞责。将此谕令知之。　　

○又谕、本日据步军统领衙门、拏获形迹可疑之赵二、已交刑部严讯。并饬各该衙门、及该督、严拏逸犯矣。该犯既称听从匪犯宋老德、来京探听发兵信息。且有三五成群。陆续进京之语。是其夥党。必不止张大、王老德、两人。著讷尔经额、严饬各属。并密派干员。认真访查。如有此等形迹可疑之人。无论是否该犯党与。总当摉捕严办。不可任其句结窥伺。致酿事端。原摺著钞给阅看。将此谕令知之。　　

○又谕、寄谕钦差大臣江甯将军祥厚等、本日据周天爵奏、逆匪大队、直犯江南省城、文报不通一摺。览奏不胜焦灼。已飞谕向荣、陈金绶、各带大兵。分路来援。并令琦善、带兵在江北接应矣。该大臣等、务须督率在城绅民兵勇。竭力固守。以待外援。俟大兵云集。内外夹击。必可取胜。所有城内布置机宜。与瓮听诸法。须严密防备。不可稍涉疏忽。至扬州、镇江、一水可达。亦难保该逆不分股滋扰。著该漕督、巡抚等、于江面赶紧设法堵御。盐贩及粮船水手。皆可招为我用。丰工遣散人夫。并著杨以增、留心防范。勿令为贼所诱。将此由六百里加紧各谕令知之。　　

○又谕、周天爵奏、逆匪大队东下。直犯江南省城。未将月日声叙。殊深焦急。向荣谅已自九江启程。著即遵照前旨。迅速驰赴江甯。若稍缓须臾。恐该省城大兵单。不能坚守。一有疏失。东南大局。关系非细。贼船蚁聚江干。利用火攻。该大臣既有船只。著即设计施行。不可坐失机会。本日又摧令陈金绶、先行带兵驰往救援。该大臣到后。与该提督合力攻击。俾逆匪知外援已至。有所顾忌牵掣。庶不致以全力攻城。而省围可解。务即先尽所有之船。督兵由水路疾驶往救。至陆路各兵。跟接前进。不可以等候船只。再事迁延。江甯安危。系于该大臣此行。朕急盼捷音。毋负委任。将此由六百里加紧谕令知之。　　

○又谕、现在贼匪已至江甯。该省城大兵单。望援甚急。陈金绶接奉此旨。著即星速南驰。渡江援救。惟所带官兵仅四千名。仍恐不敷调遣。著琦善再拨给精兵四五千。派员管带。兼程驰赴江南。交陈金缓调度。琦善即督率现带官兵前进。一面飞催吉林、黑龙江、马队。扼要防守江北浦口一带。为陈金绶接应。贼船蚁聚江干。利用火攻。该大臣所带火箭。即设计施行。向荣前在九江。觅得船只。本日已谕令督兵赴援。江甯要地。当此万分吃紧之时。该大臣等、务宜水陆并进。协力夹攻。毋令稍有疏虞。将此由六百里加紧谕知琦善、陈金绶、并谕胜保知之。　　

○又谕、吕贤基奏、行至涿州。接到周天爵信函。并将原函呈进。披览均悉。贼匪已满浦口。淮徐乱民猬起。经周天爵、飞饬前路收集逃兵。弹压土匪。招集北勇千余人。截留北来兵二千名。不靖之徒。当可稍知敛迹。该侍郎即迅速前进。抵皖后、会同周天爵、商办一切。至所请许该抚便宜行事之处。当此贼氛未靖。自宜猛以济宽。且距京数千里。必事事请命。亦恐坐失机宜。惟立法从严。必须情真罪当。始足以服人心。傥误听人言。并无实据。辄用极刑。恐人心涣散。亦足召乱。已寄谕周天爵、令其加意慎重矣。现在军报络绎。驿站支应较繁。是以前次派往军营。及河工人员。均未令其驰驿。该侍郎随带之李鸿章等、即抵皖稍迟。亦无不可。仍著毋庸驰驿。嗣后发递摺件。除紧要军务。由六百里驰奏。其寻常奏报。即由马上飞递。周天爵原信发回。将此谕令知之。　　

○又谕、寄谕安徽巡抚周天爵、据吕贤基奏、途次接到周天爵来函。附摺呈览。该抚拟将贪懦不职之员。严加惩创。原为力挽颓风起见。惟该员等恶迹。务须查勘确实。必得情真罪当。始足以服人心。傥或得自传闻。未有实据。仍当再加察访。斟酌办理。该抚秉性公忠。朕所素知。必能于严峻之中。持以慎重。不负委任也。至所称北来之兵。皆截留于宿。此项兵丁。必须调往江甯应援者。现在江甯危急。何得置之不顾。著速拨前往。不可迟误。再安徽前调山东兵。尚有未到者。昨已谕令杨殿邦、杨文定、查明催调。前赴扬州各口布置。该抚亦不得概行截留。将此由六百里加紧谕令知之。　　

○又谕、寄谕河南巡抚陆应谷、前因周天爵奏、择要防堵摺内。有闻贼另股奇兵。窜至信阳汝甯一带之语。当令查明何处传来之信。迅速具奏。并寄谕该抚、确查奏闻。本日据周天爵驰奏、探闻江甯被围。已有旨。飞催琦善、向荣、陈金绶、分赴江南江北援救。其于贼窜信阳一节。则称实系真确。传说者即其家乡被害之人。或地方官隐匿不报等语。如果属实。该抚岂无见闻。或地方官因非大队贼匪。视为无关紧要。或该匪等旋来即去。未有窜扰实迹。亦未可知。著该抚仍遵前旨。迅速查明。不必因前此未经奏报。稍存回护。将此由六百里谕令知之。寻奏、确查信阳等处。扼要边境。俱有兵勇巡防。贼匪无由飞越。复遍访乡民。咸称并无另股逆匪窜入踪迹。报闻。　　

○又谕、寄谕山东巡抚李僡、本日据周天爵驰奏、探闻逆匪已犯江南。省城危急。并称山东兖沂两府。贼所必窥。其途一出宿徐。一出邳郯等语。著该抚仍遵前旨。即行出省。迅赴各该处。确探贼踪。分饬文武各员。扼要严防。切勿稍有疏虞。其滨临黄河各处渡口。仍著会商东南河督、严密稽察。勿使奸匪阑入。将此由六百里谕令知之。　　

○广西巡抚劳崇光、奏报校阅省城营伍情形。得旨。粤西地方。现尚紧要。不可作无事看。又奏、请将广西道光三十年大计。归入本年办理。允之。　　

○辛巳。遣官祭昭忠祠。　　

