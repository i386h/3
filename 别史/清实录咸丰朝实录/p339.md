<!-- { "loadSidebar": true } -->
○谕内阁、御史英汇奏、办理兵差、请饬严禁强拏车辆一摺。前因直隶军务未竣。兵差络绎。顺天府承办驼只车骡。恐吏胥人等、藉差肆扰。曾经降旨、令顺天府饬属严禁。兹据该御史奏称、近日兵差。雇觅车辆。宛平县尚给钱文。大兴县则任听胥役。四出强拏。甚至得钱买放。仍未照例给价。以致贸易车辆。不敢进京。食物昂贵。累及旗民。亟应严行申禁。著顺天府兼尹府尹。随时查察。如有前项情弊。即将胥役从严惩办。并将该地方官参奏。以便商民而免扰累。　　

○谕军机大臣等、昨于僧格林沁、胜保摺片内。批谕解散胁从一节。随时酌量出示办理。不能若胜保已前所示役戈长跪。漫无限制。因思该逆亡命长驱。专以裹胁为事。现在奔窜余匪。其老贼为数尚多。而被胁随行者。亦复不少。诚恐愚氓无知。悔罪思归。投诚无路。转坚其从逆之心。为该匪拒守之助。惟在该大臣等、相机酌办。或出示晓谕。射入贼垒。使贼党自相疑贰。或临阵竖旗。如能杀贼投诚。及自拔来归。确有凭据者。准其免罪。随地妥为安置。并酌量咨遣回籍。其有设计诈降。图为内应者。尤当随机应变。察其真伪。贼情诡谲。不可不加意防备。万勿堕贼奸计。著僧格林沁、胜保、妥筹办理。于解散之中。仍寓区别之意。庶足以孤贼势而杜奸谋。至连日进攻情形。并著赶紧设法剿除。勿得以守候大炮为词。致令再有窜逸。将此由六百里谕令知之。　　

○甲子。上诣寿安宫西所、问如皇贵太妃安。　　

○谕内阁、清安奏请来京陛见一摺。前因将军英隆、派拨黑龙江官兵、豫备调遣摺内。已降旨、批令管领官兵。听候调拨矣。现在虽无调遣之期。第清安系带兵之员。自应在任听候调遣。乃因三年期满。意欲来京陛见。率行奏请。实属糊涂。不知缓急。且于所奏清字摺内。辄将汉字谕旨。任意添入。实属罕见。清安著交部议处。　　

○谕军机大臣等、怡良、许乃钊奏、节次攻剿获胜一摺。上海蕞尔孤城。滋事匪徒。不过乌合之众。何至围攻数月。迄无成功。详阅所奏。西北一带文武员弁。尚皆出力。而东南隅兵勇。仅止堵截牵制。至吴健彰水营。不过守护炮台。隔江轰击。似此任意迁延。何时始能蒇事。据奏、夷人从中掣肘。诚在意计之中。许乃钊既经专办此事。岂不能设法妥筹。况吴健彰素称熟悉夷情。此时该夷暗阻兵机。何竟束手无策。前此误听抚议。果致谢继超遇害。事机中变。剿办大局。重费经营。该署抚、犹复不鉴前车。哓哓以抚事无成为惜。所见抑何迂谬。著即督饬水陆带兵员弁。尽力进攻。总以克复城池为要。不准再为浮言所惑。亦不准以难办为词。妄希延缓。许乃钊自奉命帮办军务以来。久驻金陵。并无尺寸之功。今统领全军。剿此穷寇。尚不能迅速埽除。无怪其坐视粤匪、久踞长江。一筹莫展也。且本任巡抚应办之事。如接济军饷。筹办海运。处处皆关紧要。乃竟因小丑牵掣。一概置为后图。专恃仰给于邻省。自问何颜。膺兹重寄。吴健彰小有机变。以其尚能羁縻夷人。未遽加以失守城池之罪。乃当逆匪起事之时。即潜身夷馆。迨夷酋狡诈阻挠。又止安坐水营。往返传话。此一通事所能了。于事何济。著许乃钊严谕该道。务将奸夷诡谋。设法杜绝。以便攻剿。若再不知奋勉。朕必将许乃钊从重治罪。即吴健彰亦不能以职分较轻。幸从宽典也。所有十二月十五日进攻阵亡各员。著查明照例请恤。将此由六百里加紧各谕令知之。　　

○又谕、户部侍郎罗惇衍奏、京仓支绌、请饬广东采买米石、以资接济一摺。前以江南等省漕粮到通。恐有梗阻。降旨令叶名琛、柏贵、劝谕官绅。捐银办米。运赴上海兑收。转运天津。未据该督抚等、将办理情形覆奏。兹据该侍郎奏、京糈亟应筹备。广东高廉雷琼等府。素为产米之区。且洋米到粤者。尤为饶裕。请饬官为采买。径运天津。并请于屯田溢坦地亩变价。及捐输银两内。拨款办理等语。本年江、安、江西、湖南、湖北、等省漕粮。未能运通。江苏、浙江、海运。尚未兑收放洋。其余省分。复有截留蠲缓之处。自应及早绸缪。以裕支放。著叶名琛、柏贵、体察情形。饬属筹办。现在上海县城。尚未克复。所购米石。自应设法运至天津兑收。以期妥速。其屯田溢坦地亩变价一事。前饬该督抚等、妥办。曾否集有成数。现除劝谕捐输外。有无可拨之款。务期悉心筹画。酌量购买。不得以筹款维艰。空言了事。并著该督抚、于接奉此旨后。迅将筹办情形。由驿具奏。原摺著钞给阅看。将此由五百里谕令知之。　　

○以江苏粮储道吴其泰、为按察使。　　

○改铸江苏丹阳县知县印信。从署巡抚许乃钊请也。　　

○乙丑。谕内阁、叶名琛等奏、请留道员办理军需报销等语。前任广东高廉道调补广西左江道沈棣辉、著开缺。仍留广东以道员候补。所有该省军需报销事宜。即责成该员一手经理。勿得再有宕延。致滋轇轕。　　

○又谕、叶名琛奏、请将道员留办剿捕等语。广西右江道张敬修、前经劳崇光奏委购办船炮。督带赴楚。兹据该督奏称、张敬修在广西年久。熟悉情形。办理剿匪事宜。历有成效。现在浔州等处。股匪尚未肃清。自应责令认真督办。张敬修、著毋庸前赴楚省。即饬回广西右江道本任。该督抚即督饬该员、务将股匪迅速剿除。毋留余孽。　　

○又谕、理藩院奏、喀尔喀扎萨克郡王托克托瑚图噜、捐备银两唪经、呈请转奏请旨一摺。喀尔喀扎萨克郡王托克托瑚图噜、现以贼氛未靖。情愿将前未赏收之银两。捐输寺院。唪经祈祷。衷悃出于至诚。深堪嘉尚。著准其在伊该游牧庙宇唪经。　　

○谕军机大臣等、前因逆匪窜扰。江面未能肃清。谕令湖南、湖北、各督抚。制备战船。并令叶名琛等、购备夷炮千余尊。解至武昌。配搭船只。为水陆夹攻之计。兹据叶名琛等奏称、派委副将怀塔布、购得夷炮三百二十尊。配齐炮架炮具等项。由广东派员押解启程。至韶州府乐昌县、经湖南宜章等县、直抵湖北武昌省城投收等语。前据曾国藩奏、新造改造战船。共四百号。炮位须八百尊。始敷分配。广东购买头起炮位八十尊。已于十二月到衡。现据叶名琛等奏、二起三起炮位。业于十一月内。先后启程。此项炮位。即著骆秉章、曾国藩、派员迎提。赶紧分配船只。仍须选派得力将弁。慎重督带。以期有济实用。不准稍有疏虞。如曾国藩先已启程。即著吴文镕、骆秉章、崇纶、派员解交曾国藩。驶赴长江下游。以备水陆夹击。迅殄贼氛。肃清江面。并著该督抚等、分饬沿途地方文武。妥为护送。其不敷炮位。仍著叶名琛等、派员陆续赶紧购买。设法运解。勿稍迟误。将此由六百里各谕令知之。　　

○两广总督叶名琛等奏、镇口等村土匪滋事。调兵剿办情形。得旨。迅速殄灭方妥。全靠绅耆。究非万全之策。　　

○丙寅。谕内阁、前因劳崇光奏、请将调补江西九江府知府李孟群、暂留广西督办捕务。已有旨允准。本日据张芾奏称、九江界连楚皖。筹防紧要。员缺未便久悬等语。调补江西九江府知府李孟群、著即开缺。留于广西以知府候补。　　

○又谕、扎拉芬泰奏、喀尔喀二部落蒙古呼图克图等、因军务未竣、捐备银两驼马、呈请转奏请旨一摺。扎萨克图汗三音诺颜、二部落汗、王、公、扎萨克台吉等。及车臣汗部落头等台吉车林多尔济、二部落之呼图克图等。情愿各捐银两驼马。并在本部落唪经祈祷。衷悃出于至诚。深堪嘉尚。惟该蒙古人等。此项银两牲畜。藉资生计。且本年雨雪较多。道路泥滑。军营需用驼只。不甚得力。张家口距该部落。又复窎远。若尽行赏收。朕心实为不忍。著扎拉芬泰等、转谕该蒙古呼图克图等。所捐银两驼只。毋庸赏收。惟所捐马四百匹。即著赏收。并准该呼图克图等、各在本部落唪经。以示朕矜恤蒙古之至意。　　

○又谕、骆秉章、曾国藩奏、剿办土匪事竣一摺。上年湖南永兴土匪。图劫军饷炮位。并窜赴县署抢掠。经该州文武。及委员罗泽南等。分起剿办。首要各犯。多被歼捦。其道州四眼桥之匪。亦经各路兵勇。合力剿捕。歼捦多名。现在地方一律肃清。其逸出匪徒。仍著骆秉章等、饬属摉拏。勿留余孽。所有在事出力之文武员弁绅士兵勇人等。著骆秉章、曾国藩、择其尤为出力者。酌量保奏。候朕施恩。毋许冒滥。　　

○朝鲜国王李昇、遣使表贺万寿、元旦、冬至、三大节。并贡方物。赏赉筵宴如例。　　

○正白旗汉军副都统布彦泰、因病解任。以头等侍卫德兴阿、为正白旗汉军副都统。　　

○革湖南擅离营伍都司陈进榜、把总张士秀、外委陈宗文、世职罗荣升、并逮问。　　

○追予江西阵亡总兵官马济美、建立专祠。　　

○予江西阵亡游击蒋式璘、裴还之、都司沙拉马海、守备李春方、千总刘应钟、陈志荣、把总龙吟、唐应得、王家发、外委艾廷玉、刘秉忠、叶定清、祭葬世职。赏附贡生傅霖森、六品衔。予祭葬世职。　　

○予湖南阵亡把总吕至贵、典史王銮、六品军功喻云会、祭葬世职加等。　　

○旌表湖南殴贼被戕典史严兆勋女。　　

○丁卯。谕内阁、太常寺、步军统领衙门奏、遵查例案、会同请旨一摺。天坛重地。理宜严肃。所有东西北三面墙基外露。并积水淹浸坍塌之处。著工部遵照前旨。速行修理。至起除沙土一节。既据查明关系风水。未敢轻动。即毋庸另派大臣前往查勘。至牧放马匹。偷砍树株。例禁綦严。必当认真查察。所有天坛围墙以内。著太常寺、饬令坛官、奉祀官、率同坛户人等。敬谨看守。其围墙以外。著步军统领衙门、饬令值班官兵。梭织巡查。以昭慎重。仍著太常寺堂官、及步军统领等。不时亲往稽查。傥有疏懈。即著将该班官员兵丁等、严参惩办。毋得视为具文。　　

○又谕、前有旨、令惠亲王于寻常召对。及内廷宴赉。均毋庸叩拜。遇有赏赐物件。并著具摺谢恩。毋庸当面叩首。原以惠亲王系朕之叔。行辈甚尊。若令常行叩拜。朕心实有不安。数年来。王于召见赐坐时。仍行叩拜。尚未深悉朕衷。嗣后除朝会大典外。惠亲王于召见便殿赐坐时。著仍遵前旨。不必叩拜。并著于该管各衙门带领引见时。无须入班带领。以示朕敬长亲亲。有加无已至意。王其上体朕心。不准固辞。　　

○又谕、本日工部右侍郎载龄奏报一件。并无里数日期。是否系该侍郎疏漏。抑系沿途驿递遗失传牌。著兵部迅速查明具奏。　　

