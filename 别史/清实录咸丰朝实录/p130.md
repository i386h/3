<!-- { "loadSidebar": true } -->
○又谕、御史蔡绍洛奏请饬拏张贴伪示奸民一摺。湖北省城、获有伪示。已据程矞采等奏明、严密访拏。兹据该御史奏称、粤西距湖北甚远。难保非本地奸民。藉此摇惑人心等语。著程矞采、龚裕、饬属严密访察。务将黏贴伪示奸民。拏获惩办。但不可稍涉张皇。致居民纷纷惊扰迁徙。原摺著钞给阅看。将此谕令知之。　　

○以督收天津海运漕粮完竣。户部尚书孙瑞珍、仓场侍郎庆祺、下部议叙。余加衔升叙有差。　　

○甲戌。上诣绮春园、问皇贵太妃安。　　

○谕内阁、前因朱嶟回奏、海运米石短少情形。与户部原奏两歧。特派恩华、彭蕴章、前往查办。兹据奏称、查验坐粮厅公文清册。此项米石。在天津不过蒸热。到通州始见潮湿。通州坐粮厅、仍加风晾。始行验收。与该侍郎原奏、据经纪供称、河干未能挑晾。以致转运后米身收缩之语不符。其经纪在天津出结。系属向例。该侍郎不得诿为不知等语。此次海运。原为仓储紧要。权宜办理。若任听经纪藉端挑斥。必致迟延贻误。该仓场侍郎。自应通盘筹画。以济仓储。乃于仓米短少。并不虚心引咎。辄以天津收验为词。哓哓置辩。殊属不合。朱嶟著交部议处。其未收米石。仍著责成坐粮厅、及大通桥监督。认真查验。迅速转运。如有潮湿短少情弊。即著严究惩办。　　

○又谕、徐广缙、叶名琛奏、遵旨审明已革参将、从重定拟一摺。广东增城营参将王学诗、前于何名科等、匪徒窜扰。掩捕不力。降旨革职拏问。从重治罪。兹据讯明、该革员虽非无故迁延。亦无畏缩逃避情事。惟不能迅速迎敌。又复因马蹶被跌。致贼脱逃。实属剿捕无能。王学诗、著发往新疆。效力赎罪。以示惩儆。　　

○乙亥。上诣绮春园、问皇贵太妃安。　　

○内阁钦奉谕旨。贞嫔晋封为贞贵妃。　　

○谕内阁、前已有旨、将前任湖南提督余万清等、革职拏问。交程矞采、严行审讯。兹据赛尚阿奏、请将该员查办一摺。余万清以提督大员。带兵分守道州。不知设法防剿。乃于贼匪窜偪州城时。辄先出城引避。并将西门防兵带出。以致州城失陷。似此丧心昧良。开门揖盗。实出情理之外。著程矞采、遵照前旨。将已革署知州王揆一、原禀情形。逐一严查确讯。并提余万清与王揆一、当面对质。如果实系弃城逃避。著即按律定拟。请旨正法。其王揆一、踰城投河各情节。与已革游击瞿我谦、有无下落。仍著迅即查讯。定拟具奏。嗣后统兵大员。有临阵脱逃。或托病迁延。致误军机者。著该大臣督抚等、一经查明确实。即行据实参奏。请旨正法。其参游以下各员。如有逃避畏葸。以致失地丧师者。著一面奏闻。一面即于军前正法。以肃军律。不得巧为开脱。致启徇纵之渐。　　

○又谕、徐泽醇奏、查已故知州亏短公项、请将伊子革职究追一摺。四川已故卭州直隶州知州叶朝采、亏短该州任内、正杂各款银、至一万二千余两之多。显有亏那侵蚀情弊。伊子捐纳盐大使叶嘉会、任意拖延。不行交出。著即先行革职。交该督提同经书人等、严切讯究勒追。傥仍延宕。即著监追。照例治罪。该故员寓所赀财。著即查抄。其原籍家产。一并查封备抵。　　

○谕军机大臣等、据实尚阿奏、逆匪窜踞道州、经我军围剿、并兼筹各路堵御一摺。前因粤匪窜楚。叠经降旨、令赛尚阿驰赴湖南。调度一切。兹据奏称、道州东西南面。俱与粤省接壤。道路纷歧。处处交通。该逆如势难北窜。必复折回粤境。势不能不暂留桂林省城。现在劳崇光、已赴永州防剿。一时未能旋省。该大臣自应暂留驻守。以防贼众回窜。俟徐广缙。督兵到省。赛尚阿、即仍遵前旨。迅赴楚南。扼要调度。毋稍迟延。另摺称、四川安徽解饷官员。前在全州同时殉难所解饷银若干。是否被贼抢掠。并著查明覆奏。仍随时知照劳崇光。于楚粤交界处所。通筹兼顾毋得稍有疏虞。将此由六百里谕令知之。　　

○又谕、陆建瀛片奏、截留浙漕济赈。咨商常大淳、将本色米石。查照时价易银。分别解至江苏。并称江南办赈。每有刁生劣监。希图染指。煽惑愚民滋闹等语。著杜受田、怡良、于所奏各情。悉心体察。米石应否折价。其放赈时、应如何确切稽查。使刁劣不至藉端生事。仍责成地方官、妥为办理。原摺片著钞给阅看将此谕令知之。　　

○调河南南阳镇总兵官伊萨布、为四川川北镇总兵官。以山西杀虎口副将柏山、为河南南阳镇总兵官。　　

○以援剿广西全州不力。革四川川北镇总兵官刘长清职。仍随营效力。　　

○予广西殉节知州曹燮培、瑞麟、参将杨映河、祭葬世职、任所原籍、建立专祠。学正农贤托、都司武昌显、守备余连升、千总田庆华、马瑞龙、把总卢先振、黄志林、韩大典、外委卜有祥、孙绍全、杨清麒、田宏义、杨大宾、龚心仁、田宗南、祭葬世职。武举唐殿试等十一名、赏恤如例。　　

○予解饷殉节四川知县卢金第、安徽典史陈垚、祭葬世职。　　

○丙子。上诣绮春园、问皇贵太妃安。　　

○以太仆寺少卿徐继畬、为四川乡试正考官。翰林院编修沈炳垣、为副考官　　

○丁丑。上诣绮春园、问皇贵太妃安。　　

○谕内阁、户部奏、旗民交产、拟请量为变通一摺。另片奏、奉天旗地、仍照旧例办理等语。向来旗民交产。例禁綦严。无如日久弊生。或指地借钱或支使长租。显避交易之名。阴行典卖之实。此项地亩。从前免纳官租。原系体恤旗人生计。今既私相授受。适启胥役人等、讹诈句串等弊。争讼繁多。未始不由于此。若仍照旧例禁止。殊属有名无实。著照该部所请、除奉天一省旗地。盗典盗卖。仍照旧例严行查禁外。嗣后坐落顺天直隶等处旗地。无论老圈自置。亦无论京旗屯居。及何项民人。俱准互相买卖。照例税契升科。其从前已卖之田。业主售主、均免治罪。一切应办事宜。仍著该部妥议章程具奏。　　

○又谕兆那苏图奏、刁民聚众抗粮、请将知县撤任提审一摺。山西陵川县郊义里等村。刁民纠众抗粮。拥至县署。鬨堂伤差。实属目无法纪。是否该县知县程培礼、办理不善。以致激成事端。必应彻底根究。程培礼、著先行撤任。交该抚提同现获之武迎梆等各犯。研讯确情。按律定拟具奏。未获各犯。并著严拏务获。归案审讯。　　

○戊寅。上诣绮春园、问皇贵太妃安。　　

○己卯、谕内阁、永康等奏、请筹拨库款银两备用等语。昌陵孝和睿皇后几筵前、需用各款。前经永康等奏准、将广恩库长芦息银。并初次二次置地租银项下动用。兹据奏称、易州地租。屡催未解。支用不敷。亟宜豫为筹拨。著准其暂将三次置地租银。及长芦另款二两平息银。归并前项银两内动用。并著长芦盐政、遵照成案。将应交广储司、另款息银三千六百两。仍交广恩库、以备应用至昌陵值班官兵。饭食不敷银两。著一并归入此项银两内动用。其易州欠解地租。著直隶总督、饬令依限完解不得递年拖欠。　　

○又谕、舒兴阿奏、番贼窜扰抢劫、现在严加防堵等语。本年三月间。番贼窜至永安城附近地方。抢掠牲畜等物。经永安营游击吴仕珍、带领弁兵追捕。据报歼毙贼匪二名。未曾割取首级。贼已远遁无踪。难保非藉词掩饰。吴仕珍、著交部议处。署经制外委马生福、击贼受伤殒命。著该部照例议恤。番贼肆行抢劫。出没无常。全在汛卡员弁。严密防守。认真巡缉。方可杜忠于未萌。现在西甯、虽拏获番贼才浪先木等讯办。而沙巴尔台等处。番贼抢案叠出。实为地方之害。著舒兴阿、督同提镇、严饬弁兵。随时侦探。遇有番贼近卡窥伺。迅即捕拏。勿令远扬。并著西甯办事大臣、一体严密巡防。以期绥靖边陲。毋稍疏懈。　　

○谕军机大臣等、御史梁绍献奏、请查办沿海各关、走私积弊一摺。国家设关徵税。权衡货力。制有常经全在各该将军督抚、及各关监督等、严察弊端。庶期税务日有起色。若如该御史所奏、广东江苏各海口。均有内地奸民。串通夷商。走漏货税。近年叠经查出北漏茶叶之案。均有在官人役、及巡船头人。扶同舞弊。至洋薓缎糖食等货。近来报税尤少。似此藐法走私暗亏国课。于税务大有关碍。著各该将军督抚、及各关监督等、按照摺内所指各情。认真查办。事关交涉外夷。办理之法。先在严查内地商民。杜绝弊端。俾夷商无可藉口。断不准稍涉张皇。别生枝节。原摺著钞给阅看。将此谕令该将军督抚、并传谕粤海关监督知之。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之六十三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。六月。庚辰朔。以安徽清查藩库出力。予知府傅继勋等、加衔升叙有差。　　

○辛巳。上诣绮春园。问皇贵太妃安。　　

○谕内阁、吴文镕奏、动款分年修造军械等项一摺。云南省道光二十五六等年。永昌案内、并云缅弥渡保山等案内。损失军械。用缺火药铅丸等项。经该督查照各标营报册。分别准驳。筹款修造。约需银四万三千余两。著准其将各营公费岁拨余賸节省银两动用。五年后照额补全。另片奏、此次应补军械。统由该督在省委员监视修造。毋庸交各营领办之处。均著照所请行。该督务当随时查核。毋任草率偷减。仍于每年工竣后。另行造册奏销。　　

○以翰林院侍讲学士讷尔济、侍读孙鼎臣、侍讲广凤、编修晋康、詹事府少詹事王履谦、充日讲起居注官。翰林院编修卓橒、吕倌孙、署日讲起居注官。　　

○缓云南黑盐井灶商、应解续捐银。　　

○壬午。以翰林院侍读学士潘曾莹、为光禄寺卿。　　

○以先圣周公后裔东野茂嵩、承袭五经博士。　　

○癸未。上诣绮春园、问皇贵太妃安。　　

