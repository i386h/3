<!-- { "loadSidebar": true } -->
○以刑部尚书麟魁、署镶白旗蒙古都统。正蓝旗满洲都统端华。署正黄旗汉军都统。都察院左都御史文彩、兼镶白旗汉军都统。　　

○调正白旗满洲副都统玉明、为正蓝旗满洲副都统。正蓝旗满洲副都统肃顺、为正白旗满洲副都统。　　

○黑龙江将军奕格、因病解任。调伊犁将军奕山、为黑龙江将军。　　

○赏和硕额驸瑞林、德徽、头品顶带。并双眼花翎。　　

○以湖北武昌、汉阳、剿贼获胜。复知州李保邦、知县李光荣、都司陈德新顶带。予阵亡外委刘魁和、曹胜发、把总赖洪兴、谈金榜、祭葬世职。　　

○蠲缓河南河内、洛阳、内黄、中牟、郑、荥泽、荥阳、汜水、汤阴、临漳、延津、偃师、淮甯、沈邱、扶沟、项城、西华、鄢陵、尉氏、柘城、睢、甯陵、安阳、淇、滑、巩、汲、浚、原武、密、武陟、许、长葛、温、兰仪、祥符、陈留、杞、封邱、考城、四十州县、被水被旱被雹被兵村庄。新旧额赋。并赈兰仪、祥符、陈留、杞、封邱、考城、六县、贫民口粮有差。　　

○蠲免贵州兴义、大定二府、黔西、遵义、桐梓、仁怀、普安、安南、贞丰、绥阳、正安、毕节、兴义、十一州县、被扰地方上年额赋有差。　　

○戊申。谕军机大臣等、户部奏、遵筹贵州兵饷等语。贵州苗匪滋扰。需饷紧迫。所有部拨江西省饷银。一时未能解往。自应急为改拨。著有凤、王懿德、于闽海关徵存夷税项下。拨银十万两。克期解交广东省城。即著叶名琛、柏贵、派委妥员。迅速解交贵州。勿稍迟误。以应急需。至江西省节年欠解贵州兵饷。至一百余万两。内甲寅年夏、秋、冬、并乙卯年春饷。原拨江西三四两年地丁银五十五万两。系该省常年协解之款。未容藉词推诿。仍著陆元烺、赶紧催徵。陆续起解。其乙卯年夏秋冬饷。原拨江西四五两年地丁银二十七万两。除现改拨银十万两外。尚有未解银十七万余两。及丙辰年春饷。原拨江西五年地丁银三十万两。并著陆元烺、俟该省军务办有头绪。即行设法解黔。以资接济。将此由五百里各谕令知之。　　

○又谕、前据官文奏、克复德安后。西淩阿所带马队。尚有一千名。驻守该郡。本日据英桂奏、亳州捻匪。窜偪归德。武隆额、驻守郡城。兵力单薄。归德离省仅二百余里。省垣存兵。不过七百余名。亟须添调兵勇等语。湖北滨江之地。港汊居多。马队未能施展。豫省尚多平原。堪资利用。现在该大臣等、会攻武汉。此项马队。止在德安防守。如可移缓就急。拨往河南。著官文仍派西淩阿管带。驰往听候英桂调派。傥尚须后路策应。不能全数调往。即著酌拨数百名。派员管带。迅速赴豫。俾资防剿。毋稍迟延。将此由六百里谕令知之。　　

○又谕、前因广西军需吃紧。谕令有凤、将闽海关徵存夷税银五万两。拨解广西。该省剿办股匪。正在得手。未可稍形松懈。军饷仍恐不敷。著黄宗汉、将四川应拨京饷按粮津贴项下银五万两。迅速委员。径行解赴广西。以资接济。毋稍迟误。将此由五百里谕令知之。　　

○又谕、英桂奏、捻匪偪近归德、请饬催兵援剿一摺。捻匪由夏邑窜偪归德。至有四五万人之多。必得厚集兵力。方足以资攻剿。武隆额驻守府城。随营兵勇。不满四千。除分防永城外。更属无多。兴庆、容照、所带之兵。辄因接仗失利。退回江境。朱连泰等、所带之兵。又于亳州解围后。株守州城。败既不前。胜亦不进。任令该匪恣意焚掠。殊为可恨。武隆额、既奉旨督剿捻匪。三省兵勇。悉归调度。何以自上月十八日。在永城发报后。并不将情形续奏。著即严催兴庆、容照等、由徐州进兵虞城等处。朱连泰等、迅由亳州带兵前至归德。合力会剿。如敢藉词逗遛。抗不遵调。即著武隆额据实严参。候旨惩办。至安徽所拨郑魁士、带兵一千五百名。前据和春等、以该署镇现在派剿三河。未便更易。当经批令酌量情形。另委大员、统带前往。旋据奏称、已派参将塔思哈、带兵剿办。英山官兵、一千二百名。驰赴宿州。至今并未见到。此时归德情形吃紧。岂可以此等纡远之兵。虚应故事。著和春、福济、仍将原派兵勇一千五百名。另委大员统带。派往豫省。交武隆额调遣。不得再有推诿。至朱连泰等、何以久驻亳州。和春等、先派之颍州、徐州、中正勇等、二千名。何以未见武隆额调到。并著和春等、严行查催。不准延宕。其保英、崇安等、所带官兵。既经英桂调集省城。自应饬赴归德等处援剿。不应在省株守。本日复谕知官文、于留驻德安马队中。酌拨一千。或数百名赴豫。交英桂调遣。此项官兵到后。加以该抚现调兵勇。为数不少。著即斟酌情形。饬令管带之员。归并武隆额军营。相机会剿。此等乌合之众。但能力挫凶锋。余党自然解散。不可专事防守也。至各路需用粮饷。著英桂、妥为筹备。源源接济。毋使缺乏。将此由六百里各谕令知之。　　

○命贾桢、为武英殿大学士。文庆、为文渊阁大学士。叶名琛、为体仁阁大学士。　　

○以翰林院侍读学士庞钟璐、为光禄寺卿。　　

○己酉。谕内阁、何桂清奏、道员私心自逞、严参请旨一摺。新设安徽徽甯池太广道。原准专摺奏事。惟现在办理军务。自应听候钦差大臣、及江浙督抚调度。该道石景芬、简任是缺。适在徽甯克复之后。地方防堵善后事宜。业经何桂清奏请、交该员专办。其芜湖军营。仍归向荣调派之邓绍良、江长贵等、办理。乃该员连次具奏。总以统筹全局为词。自请赴剿。且据何桂清查明该员所招溃散台勇。有沿途滋扰情事。而该员仍在甯国招募无赖游民。既耗钱粮。又恐滋事。至所调钓船。为数无多。亦与军营无益。显系私心自逞。有意邀功。石景芬、著即革职。所有徽甯池太广道员缺。著怡良、何桂清、于江浙两省道府内。会同酌保一二员。奏请简放。先行派员署理。以专责成。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百八十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。十二月。庚戌。谕军机大臣等、王履谦奏、皖亳捻匪、回窜豫境、严饬沿河文武、加意防范一摺。捻首张乐行等、率众攻扑永城、夏邑、窜踞会亭驿。围攻归德。虽据武隆额奏称、归德城围已解。惟贼匪窜往何处。尚未探有踪迹。现令赶紧追剿。该处界连东省。现值兰阳决口之后。饥民遍野。尤虑句结。所有沿河地方。著王履谦、李钧、严饬防守各员。认真稽查。收集船只。不可稍有松懈。武隆额督剿捻匪。兵力尚单。所有直隶固关镇参将珠隆阿、管带大名镇官兵五百名。现驻兰仪北岸。著该河督饬令前往归德一带。交武隆额调遣。并著崇恩督饬曹州等属文武各员。于紧要隘口。严密防守。务将被灾饥民。妥为镇抚。毋令句结为患。将此由六百里各谕令知之。　　

○又谕、本日据武隆额奏、贼匪大股。围攻归德。虽经该提督、乘夜缒兵出城剿击。匪众逃散。其窜往何处。尚未奏明。著和春、福济、即将原派之兵勇一千五百名。仍饬郑魁士管带。驰赴归德。或另派大员统带前往。以资协剿。其托明阿、前派容照所带之兵。业已接仗失利。退回江境。著托明阿严催赴援。至扬州军营。马队尚多。托明阿、调拨吉林马队一千名。迅即赴豫。如不能多拨。即挑选数百名派往亦可。其带兵大员。务须选派得力可靠之人。至和春等、前派都司戴世熙、所带兖州兵二百余名。中正勇四百余名。并守备龚耀伦、所带徐州兵五百名。游击武全、带颍州兵五百名。均未到武隆额军营。是否该员等、畏缩不前。并著和春等、严行查催、不准再有迟延。将此由六百里各谕令知之。　　

○湖南提督武隆额奏、归德军营情形。得旨。现虽三省会剿。实觉军情散漫。　　

○以堵截安徽蒙亳捻匪不力。革都司庆福职。仍留营。　　

○辛亥。谕内阁、火器营奏、台吉捐输马匹等语。锡林果勒盟阿巴噶扎萨克头等台吉杜噶尔希木、所捐马一千二百匹。著赏收。并著于明年五月后。将马匹送交察哈尔都统查收牧放。俟收齐后、再行奏请奖励。　　

○谕军机大臣等、陆元烺奏、江西贼势蔓延、请饬罗泽南、回军兜剿一摺。据称贼踞瑞州、临江二府。复分党与。一由新淦扑樟树镇。一由峡江上窜吉水。而湖南酃县之贼。扰及永甯县。茶陵湖口墟之贼。扰及莲花厅。又合为一股。窜至庐陵之永阳地方。兵力不敷。请饬罗泽南、克日折回江省。会同周凤山、剿除瑞临巨寇。再行进攻武汉等语。罗泽南由崇通赴援武汉。现在带兵进劄洪山。剿办正在得手。若遽令折回江西。恐功败垂成。堕贼牵缀之计。惟瑞临两郡失守。而贼踪又扰吉安。周凤山一军。兵力实形单薄。著官文、胡林翼、迅攻武汉。早图克复。以便罗泽南、回援江西。不致久延。有误大局。陆元烺仍严饬周凤山等、就现有兵勇。实力防剿。不可专待罗泽南之军。致有贻误。将此由六百里各谕令知之。　　

○又谕、何桂清奏、江西广饶两郡、宜扼要严防、请饬罗泽南统带兵勇、驰赴江省剿办等语。现在罗泽南、剿办武汉贼匪。正在得手。若遽令折回江西。深恐功败垂成。且江西贼势蔓延。临江、瑞州、尚未收复。吉安现又被围。罗泽南即能驰回江省。亦须先赴临江等处。剿除大股贼匪。断不能径赴饶广一带。为浙省防堵。著何桂清即饬张芾、督饬地方文武员弁。严防徽属婺源一路。其衢州防堵。准其咨调芜湖彪勇。星驰赴浙。以资捍卫。至湖南臬司周起滨、因道途梗阻。现在衢州。著何桂清即饬该员、与在事文武。筹办防堵事宜。俟探明绕道处所。即饬迅赴湖南本任。毋许逗遛。将此由五百里谕令知之。　　

○浙江巡抚何桂清奏、请饬袁甲三、协剿蒙亳捻匪。得旨。该革员前在临淮。办理不善。近据怡良等奏请。已有旨不准行。　　

