<!-- { "loadSidebar": true } -->
○顺天府以宗室乡试中额请。得旨。取中四名。　　

○丙辰。谕军机大臣等、胜保奏、沿淮西剿、叠获胜仗、并请饬傅振邦带兵前进、及分拨马队各摺片。胜保收抚沿淮众圩。图攻怀远。我军于三铺地方。扼要劄营。断贼粮道。该匪出扑。经水陆官军。连日剿击获胜。而大股捻逆纠合孙葵心匪众。直奔三铺官军营盘势甚猖獗。该大臣分布四路。兵力较单。自系实在情形。傅振邦前奏、粤捻各逆。有直扑徐宿之谣。北路更形吃重。是以曾谕毋庸亲往。惟现在胜保进攻怀远。已有可乘之机。三铺营盘。正当吃紧。五河张家沟一带。俱形震动。傅振邦自应赶紧抽拨马队。并亲带大兵驰往会合剿办。以期迅速歼除。但捻匪股数众多。徐宿一带地方紧要。傅振邦一军。与关保、富新、黄良楷等、为掎角之势。以固北路藩篱设胜保将傅振邦调赴怀远。而该匪由西路乘机北窜。亦不可不严为之防。胜保督办皖省军务。粤捻各匪。均归剿办。务当统筹全局。毋得顾此失彼。傥傅振邦进兵。北路稍有疏虞。惟胜保是问。所调马队。已谕德楞额、拨五百名。前赴胜保军营。山东为畿辅门户。此项马队。未可久调在外。致东境空虚。俟攻克怀远后即可与翁同书、合军南剿。马队足敷应用此项新调马队。仍令折回韩庄驻劄。以资防守。将此由六百里各谕令知之。　　

○又谕、据胜保奏、皖北粤捻纷乘。新调马队到营。尚稽时日。仍请将原劄韩庄之马队。抽换五百名就近赴皖等语。该大臣以皖北军情紧急。期得有用官兵。早资攻剿。尚系实在情形。著德楞额即将原劄韩庄马队。抽拨五百名。迅速派委妥员管带。前赴胜保军营。所有天津新拨绥远城马队五百名。即著一面迎提。留于韩庄、补足原额。以期得力。此项马队。俟攻克怀远后仍调回韩庄驻劄。已谕知胜保矣。将此由六百里谕令知之。　　

○又谕、前因劳崇光奏前任粤海关监督恒祺、差期届满、恳留数月、帮办夷务等语。当经降旨、准其暂留广东。会同劳崇光、办理通商事宜。惟新任监督毓清、即日可到。朕思多一人不如少一人。即留恒祺在粤。于事何益。况一关同时前后任两监督。亦与定例不符。著劳崇光饬令该前任监督恒祺、俟毓清到粤后。交卸关务。即速回京。毋庸留办通商事宜。以符定制。将此由五百里谕令知之。　　

○粤海关监督恒祺、奏报欠解广储司银两。得旨。备述窘苦情状。试问济艰何术。于事何益。此不过将来为邀免赔欠地步。仍著内务府随时奏咨严催。　　

○以福建闽安协副将林向荣、为广东碣石镇总兵官。　　

○以淮北带勇出力。复已革江苏道员萧荣绶职。　　

○减免江苏横浦、浦东、袁浦、青村、下砂头、下砂二三六场。被灾灶地。八年额赋十分之一。　　

○丁巳。谕内阁、徐有壬奏、革员讦告审虚、坚不承认、叙具众证情状、请旨定夺一摺。前据何桂清奏、拣发参将台斐音、因争论缺次。牵控署参将常润等、贿通谋缺。希图挟制各情当经降旨、将台斐音革职。交徐有壬提讯。兹据该抚奏称、参将常润、系即行补用人员。本在该革员班次之前。例得请补。并无偏抑。其禀讦常润行贿谋缺。及参将庆春、与书吏拟稿索费之处。讯据所指证佐。毫无实据惟该革员逞刁狡执。坚不承招。照例声明请旨等语。已革参将台斐音、诬讦同官行贿。审属全虚既已众供确凿。自应按律惩办。台斐音著即发往新疆。效力赎罪。以儆官邪。　　

○又谕、乐斌奏、审明带兵官员勒索滋闹、按律定拟一摺。已革署陕西镇羌堡都司候补守备吴元庆、于八年正月间。管带官兵。前赴安徽行至米脂县。不能约束弁兵。辄敢藉端赴县署滋闹当经革职提讯。兹据该督讯明。有勒索口粮钱文等弊。实属玩法已极。著从重发往新疆。效力赎罪。署米脂县知县文运熙、虽经禀揭。惟吴元庆赴县查问时。并不出见。以致滋闹。究有不合。著交部议处。　　

○谕军机大臣等、前据僧格林沁奏、筹拨绥远城马队五百名驰赴德楞额军营听候调拨。当谕饬令径赴胜保军营以免周折昨据胜保奏、进攻怀远正当吃紧。请将原劄韩庄之马队。抽换五百名。就近赴皖。而以天津新拨绥远城马队。留于韩庄。补足原额已谕令德楞额、如数拨往。并谕胜保、俟攻克怀远。仍将德楞额派拨马队。调回韩庄驻劄。以资堵御。惟此项马队。将来调回韩庄后。其绥远城马队五百名应否仍调回天津防守。抑饬令归伍之处。著僧格林沁、届时体察情形。奏明办理。将此谕令知之。　　

○又谕、据乐斌奏、酌议抽收棉花厘金、办有成效、并请饬下乌噜木齐都统、认真抽税一摺。吐鲁番厅地方。棉花出产甚旺。乐斌前在乌噜木齐都统任内。曾经奏明抽税藉资饷糈。原议试收二年后。察看情形。再行定额。兹据奏称、自倭什珲布奏请展限以来。徵收数目。递年减少。若非经理不善。即显有侵蚀之弊等语。棉花进口。抽收厘金。甘省办理已有起色。其口外徵收税银。亦当切实查办以裕经费。况近来种种愈多。销路较前倍广。岂得将筹饷要需。任令视为营私利薮。著图伽布、督同镇迪道崇保、查照原案。体察商情。力筹整顿。并著查明历年徵收银两确数。酌定税额。妥议章程具奏。傥有盈余。尽数报解。分别奏请奖叙。如徵不足数。即责令吐鲁番厅。照额赔补。该都统等甫经到任。无所用其回护。不得任听支饰。致滋弊端。并著裁汰一切浮费。俾免藉口。以济饷需而昭核实。将此谕令知之。　　

○直隶总督恒福奏、天津海防紧要。必须僧格林沁布置。未可遽令移师南下。得旨。所奏甚合大局。该河督等奏请。早已降旨未准。至汝所陈意外之意。并委曲为难之处。朕已洞悉。　　

○以江苏办理上海善后事宜出力。按察使薛焕等、下部议叙。知县陈淦等、升叙有差。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之二百九十二　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。八月。戊午。谕内阁、前因扎拉芬泰奏、边疆告病人员、请照各省司道等官、严定捏饰瞻徇各处分一摺。当交惠亲王等、并军机大臣、会同该部妥议具奏。本日据该王大臣等议奏、请严定章程。以重职守。新疆地方幅员辽阔。该大臣等、职膺专阃。宜如何讲求边防。无负委任。乃近来纷纷告病。殊属不成事体。著即照该王大臣等所议。嗣后各城大臣遇有告病。不准自行陈奏。其南路附近叶尔羌者。责成叶尔羌参赞大臣。北路附近塔尔巴哈台者。责成塔尔巴哈台参赞大臣。附近乌噜木齐者。责成乌鲁木齐都统。附近伊犁者。责成伊犁将军。派员查验。给以假期。若实系病难速痊。令验看官出具印结。由各该将军等、代奏开缺。如查有虚捏情弊。将本员及出结之员。俱议革职。代奏之大臣。照文职代题之督抚例。降一级留任。傥该大臣瞻徇情面。亦照文职瞻徇之督抚例。降三级调用。至伊犁、叶尔羌、塔尔巴哈台、参赞大臣。著由伊犁将军。乌里雅苏台参赞大臣。科布多参赞、帮办、大臣。著由乌里雅苏台将军。遵照新章一律办理。其前此告病之固庆、奎栋、海朴、乌勒欣泰、保恒各员。难保无虚捏规避等情并著该将军等、严密访查。据实参奏。自此次严定处分之后。傥再有捏饰瞻徇等弊。定必严惩不贷。至该将军都统等、遇有告病。准其自行陈奏。惟各有镇守地方、统率群僚之。责尤当正身率属。恪共厥职。亦不得藉词患病。率请开缺。傥敢意存避就。经朕察出。亦必加以惩处。藉儆效尤。其各懔之。　　

○谕军机大臣等、据崇恩奏、东省停泊米船、现已全数开行、请饬验米大臣等收兑等语。本年海运。停泊东省船只。据称、已于七月杪、及本月初闲、全数开行北上。计日可到天津。此项米石。已据全庆等奏明、照历届成案。责成天津道验收剥运。著恒福、飞饬守口员弁、认真巡查。一俟米船到津。即照全庆等原奏。责成天津道。查照崇恩咨报船号米数。尽数收兑。毋令商吏等、隐匿偷漏。致滋弊端。其应否截卸北仓。抑仍可运通之处。并著悉心妥筹办理。将此谕令知之。　　

○又谕、崇恩奏、匪徒更名充勇、沿途滋事、捦斩殆尽、请饬皖营严密查办一摺。据称、本年七月初旬。有五品军功毕汝霖、经胜保派令带同兰山县人洪潮、赴山东招募壮勇一千名。沂属滋事匪徒。因兵役□□穴□又□拏紧急。俱更名投往充勇。先募得于洛等三百余名。由水路前进。讵行至峄县韩庄。洪潮即率众沿途抢掠。折回兰山所辖之横山地方。又复恣意讹抢。拒捕伤人。经兰山县知县、与护曹州镇郝上庠、督兵追袭。先后斩捦二百余名。惟首犯洪潮等、尚未弋获。请饬大营查拏惩办等语。军营募勇。原以济兵力之不足似此更名冒勇。沿途滋事。致卫民者转以害民。尚复成何事体。虽斩捦过半。逸匪已属无多。而洪潮、即幅匪洪淀一、为积年著名凶渠。于洛、亦系匪首。与各夥犯。俱未弋获。难保不纠众仍往南省充勇。为患曷可胜言。著胜保严密查拏。如有此等匪徒。前往大营充勇。或冒勇沿途扰害。立即按名拏获。即行正法。并饬带兵各员。一体访拏究办。毋令漏网。至存营勇丁。固不能纷纷查办。致生反侧。亦当随时约束堤防。毋使出而掳掠。将此由五百里谕令知之。　　

