<!-- { "loadSidebar": true } -->
○又谕、杨以增奏、赔堵丰工旧口门、定期兴工一摺。前因军务未竣。筹饷维艰。兰阳堵筑漫口。非数百万帑金。不能集事。恐一时难以兴办。而横流旁溢。无所归宿。灾民颠沛流离。朕心不胜轸念。业经谕令李钧、派委张亮基、会同直隶、山东、河南、地方官委员等、详细履勘。将黄流漫溢之处。疏导归海。兰阳大工。即可暂议缓堵。现尚未据覆奏。所有丰北口门。亦应暂缓兴筑。俟李钧等、定议如何。再行酌办。至该河员等、应赔款项。不得以暂缓兴工。藉口观望。著杨以增、饬令各按应赔成数。迅速完缴。并著先行劝谕捐输。俾经费得以充裕。一俟兰阳择日兴工。即可同时并举。所有赔项捐项。均于集有成数后。随时奏闻。不得那作他用。至兰阳漫口。议者有谓宜因势利导。使河流徙归北趋。由大清河入海者。此时命张亮基等查勘。祇为目前缓筑之计。若欲从此徙河北流。事关大局。尚须特派大员。详加履勘。非可草率从事。杨以增、熟谙河务。于古今治河源流。谅能通晓。如有所见。不妨据实敷陈。以备采择。将此由五百里谕令知之。　　

○山东登州镇总兵官玉鹏年、奏报到任日期。得旨。一切应办之事。与崇恩熟商妥办。　　

○调兵部右侍郎匡源、为吏部右侍郎。以兵部侍郎衔曾国藩、为兵部右侍郎。仍督办军务。未到任前。以署工部右侍郎沈兆霖兼署。　　

○命正白旗汉军副都统德崇额、前往钦差大臣向荣军营。统带吉林黑龙江马队官兵。听候调遣。　　

○乙丑。上诣迎晖殿、大行皇太后几筵前供奠。　　

○谕内阁、叶名琛、柏贵奏、师船出洋剿匪、叠获首夥各犯、解省审办一摺。广东匪犯李亚快等、先在内河聚众滋扰。旋因官军攻剿。驶赴外洋。肆行劫掠。经叶名琛等、饬委升任提督吴元猷、统兵出洋剿捕。烧毁匪船、及轰毙溺毙匪徒无算。并生捦首犯李亚快等二百余名。解省审办。此股匪犯李亚快等、纠聚匪众。由内河扰及外洋。实属罪大恶极。所有现获首夥各犯。著叶名琛、柏贵、讯取确供。尽法处治。其未获各犯。仍责令吴元猷、亲督师船。实力摉捕。以期净绝根株。毋留余孽。　　

○谕军机大臣等、叶名琛等奏、闽省官兵、奉调赴粤。在海遭风等语。据称、福建诏安营游击崇端、于上年奉调赴粤。带同漳州等营官兵。由海道行走。中途遭风。于十二月间、漂至越南国地方。口粮用尽。经该国筹借钱米、共计银一千余两。复帮同修理船只。令弁兵搭坐商船。至六月中、行抵广东省城。所借越南国口粮银两。已饬军需局、核议筹还嘉奖等语。该国久列藩封。素称恭顺。兹因官兵船只、漂风到境。遣官慰问。借资口粮。设法送回。实属可嘉。前据叶名琛奏、该国贡使、改道由广东回国。于本年四月间抵省。因南风司令。未能启程。此时该贡使、如尚未回国。著即给还所借口粮银两。并著该督、传旨嘉奖。至前次谕令调赴江南红单船。据奏、现饬李新明、迅赴阳江等处。赶紧封雇。现在大江水师。已剿至芜湖以上。江路较长。需船更多。著即作速雇备。由该督亲往查验。配齐军火器械。筹备兵勇口粮。即令李新明管带。驾驶出洋。前赴江南协剿。不得以船少难雇为词。稍涉延宕。致误事机。将此由五百里谕令知之。　　

○以御前大臣僧格林沁、署镶蓝旗满洲都统。镶黄旗汉军副都统刘钲、为镶红旗汉军都统。头等侍卫穆克登额、为镶黄旗汉军副都统。　　

○乌里雅苏台将军奕兴、因病解任。以理藩院尚书奕湘、为乌里雅苏台将军。未到任前。以乌里雅苏台参赞大臣哈勒吉那署理。　　

○以都察院左都御史联顺、为理藩院尚书。仓场侍郎文彩、为都察院左都御史。正白旗满洲副都统阿彦达、为仓场侍郎。　　

○予广东阵亡县丞李锡绶、祭葬世职。　　

○丙寅。谕军机大臣等、据曾国藩奏、已革道员、剿贼屡胜。请令督办皖楚交界团练等语。已革道员何桂珍、于正月间。克复蕲水。五月间。克复英山。复在罗田各属、叠获胜仗。堵剿尚属认真。已降旨、将何桂珍、赏给六品顶带。其出力员弁绅勇。准曾国藩择尤保奏。现在皖楚两省。军务方殷。其交界处所。每为两省兵力所不及。如安徽之太湖、宿松、英山、霍山、湖北之黄梅、广济、蕲水、蕲州、罗田、麻城、土匪蠭起。旋复旋失。非有专责之员。督办团练。严清土匪。不能断贼接济之路。既据曾国藩奏、何桂珍往来该处、与各绅耆信义相孚。颇资得力。著即饬令该员、督办各该属团练。将皖楚交界土匪。次第剿除。已复地方。责令劝谕绅民。同心固守。未复地方。并令设法收复。遇有贼踪上窜湖北。亦可从后要击。所需粮饷。准其于各该属、劝捐动用。如皖楚两省。稍有余力。仍著随时接济。毋任饥疲溃散。致误事机。至英山克复出力员弁。前准和春等酌保。著即咨明曾国藩、与蕲水、罗田各案。一并保奏。以归画一。将此由五百里各谕令知之。　　

○钦差兵部右侍郎曾国藩奏、塔齐布病故后。浔军统归副将周凤山督率。极为出力。惟新领此军。止重防守。不图进取。贼亦不能内犯。得旨。周凤山、既能统属。仍应相机进取。　　

○调镶红旗满洲副都统基溥、为正白旗满洲副都统。以署西安将军舒精阿、为镶红旗满洲副都统。　　

○以克复安徽英山、湖北蕲水二县城。赏已革道员何桂珍、六品顶带。　　

○以歼剿贵州桐梓窜匪出力。赏副将佟攀梅、蒋玉龙、总兵衔。花翎。知府曹兴仁、刘书年、鹿丕宗、汪申禄、同知沈世良、知州周夔、参将庆连、彭寿、闪云、游击巴哈布、都司张才、花翎。通判何铤等、蓝翎。余升擢有差。　　

○以贵州平远绥阳二州县办团出力。赏在籍翰林院庶吉士王作孚、丁宝桢、五品衔花翎。　　

○予江西阵亡哨官葛维柱、祭葬世职。如千总例。　　

○丁卯。遣官祭都城隍之神。　　

○谕内阁、前因英桂奏、请将河南乡试。展期举行。当经降旨、准其缓至本年十月。再行察看具奏。兹据奏称、该省东南各路。尚未撤防。河工被淹各处。筹办赈抚。体察情形。仍难举行乡试。著展至咸丰八年戊午科、归并举行。按照两科定额取中。以昭慎重。　　

○谕军机大臣等、前据杨以增奏、安徽亳州土匪。窜扰夏邑县城。代理徐州镇总兵兴庆等、已分赴砀山、萧县、等处扼剿。本日据英桂奏、该匪复绕至江南砀山。大肆焚掠。并烧抢商邱县之马牧集。偪近归德府城。派游击巴哈布等、带勇往剿。并饬臬司余炳焘、驰往督办。又据福济奏、该抚已派往亳州兵勇二千余名。必得英桂再拨重兵。三省会剿。方能一鼓歼除等语。惟河南卫辉等处、抗粮匪犯。尚未摉捕净尽。兵勇无可再拨。清江本无客兵。难望援应。此股捻匪。现已阑入砀山。傥因徐州兵力较单。致令蔓延。不特北窜可虞。即扬州后路。亦属可虑。著托明阿、于大营内酌拨官兵一千、或数百名。派委得力将弁。取道徐州。驰往归德一带。会同皖豫兵勇。合力夹击。毋稍延误。至和春、福济奏、请调山东兵一千名。并请山西、山东、按月解饷各等语。前据崇恩奏、山东现无可拨之兵。即京饷等项。亦以无款可筹。奏明十月间、再行补解。山西应解京饷、楚饷、甘饷。为数甚钜。亦不能按月筹解。已谕知怡良、设法筹银数万两。先行解赴庐州。其所需之兵。俟豫省土匪肃清。即著英桂、酌拨官兵一千名。前往庐州协剿。此时和春等、当就存营各兵。迅筹克复。不得以增兵汰勇为词。致稽时日。将此由六百里各谕令知之。　　

○又谕、庐州剿贼吃紧。兵饷久匮。情形实属可虑。江苏自上海克复后。关税定有起色。此外有无款项。可以移缓就急。著怡良、先行筹拨银数万两。解赴庐州军营。以资接济。以后能否按月拨解若干。并著妥筹具奏。将此由六百里谕令知之。　　

○又谕、吉尔杭阿奏、筹剿镇江逆匪。请饬催续调广东师船。克日来江协剿等语。本月初五日。据叶名琛奏、前派赴江南红单船二十四只。拖风船十六只。已委总兵谢焜、统带前往。嗣因广东剿匪吃紧。师船多已损伤。且谢焜久病甫痊。未能派往。现饬参将李新明、往顺德等处。赶紧封雇。管驾启程。已谕令该督、作速雇备。筹办军火口粮。饬催李新明、管驾出洋。赴江协剿矣。现在镇江一带。剿办甚关紧要。著吉尔杭阿、一面咨催广东师船。迅遵前旨。来江协助。一面就现有船只。督饬上下游、乘风轰击。不得专待广东续到师船。以致迟延时日。将此由五百里谕令知之。　　

○又谕、景淳奏、俄罗斯人船、自松花江回行。由黑河口经过一摺。会办俄罗斯分界事宜。前定于八月初三日会议。旋经景淳、以知会日期文书。由三姓转递。深恐迟误。当谕库伦办事大臣、补行知照。勿庸改期。并据奕格奏称、库伦、吉林、黑龙江、三处委员。已于七月初七日、在黑龙江会齐。初八日、启程前往。现在该委员章京惠霖等、究于何日赶到松花江。曾否面议。仰或于原定日期、未能赶到之处。著景淳于得有禀报后。详悉具奏。将此谕令知之。　　

○以攻剿江苏镇江逆匪获胜。赏总兵官虎嵩林、巴图鲁名号。予阵亡佐领额哲赫、祭葬世职。　　

○赈河南兰仪、祥符、陈留、杞、封邱、考城、六县被水灾民。一月口粮。　　

○戊辰。谕内阁、福海奏、请捐制军械一摺。沧州驻防、筹添军械。准其会同该地方官。劝捐制办。俟足数后、即行停止。其本年军政。并准其缓至下届、一并举行。　　

○谕军机大臣等、西淩阿等奏、督兵攻剿获胜一摺。此次我军分路进攻德安。该逆闭门坚守。迨义勇撤队。该匪辄由地道拥出。并于濠内绕往接应。西门亦有贼匪、突出扑营。虽经马队截击。该逆并未大受惩创。兵勇且有伤亡。该大臣等、统领大军。屡次进攻。总未得手。设下游贼匪。纷纷上窜。贼援愈众。则贼守益坚。安望即时克复。至随州勇队。见贼退却。义勇多人。又投入贼夥。似此漫无纪律。何以操胜算而挫凶锋。著该大臣等、严申军律。激励将弁兵勇。迅图克复郡城。毋再迁延贻误。自干咎戾。官文此时谅已前赴德安。参将颜朝斌、在城南劄营。兵力较单。恐未可深恃。该督务当赶紧前进。与西淩阿等、四面环攻。以期力破贼巢。毋稍延缓。将此由六百里加紧各谕令知之。　　

