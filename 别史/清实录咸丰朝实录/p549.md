<!-- { "loadSidebar": true } -->
○又谕、和春等奏、遵旨布置临淮防堵、并筹剿捻匪一摺。据称扼守临淮。与攻剿怀远。实可联络一气。该提督等已令总兵珠克登、郝光甲、带陕甘兵二千余名。与游击俞应彪等怀远各营、及张光第等、并为一军。现在郑魁士受伤甚重。塔思哈、徐晓峰等、不知下落。捻匪势甚鸱张。我兵仅约千人。而匪众已逾数万。虽已令英桂催督前队、迅捣雉河集。并谕该抚亲自越境督剿。惟郑魁士所统之军。已经失利。该总兵疮伤未愈。须派得力大员协同统带。著和春、福济、于珠克登、郝光甲内拣派一员。酌分兵力。前赴怀远。该处与临淮关隘、相距甚近。既可壮北路藩篱。并可攻剿捻匪、以遏凶锋。所请借拨南河道库银二万两。已谕庚长如数拨解。该提督等即可派员迎提。以资支给。至参将塔思哈等如何下落。并著和春、福济、查明具奏。将此由六百里加紧谕令知之。　　

○又谕、本日据和春、福济奏、遵派大员带兵赴临淮防剿、并请饬令英桂急攻雉河集贼巢一摺。皖境匪势狓猖。亟应厚集兵力。迅图殄灭。英桂前奏各路剿匪。均尚得手。正宜乘胜督兵。自北而南。节节进剿。雉河集为该匪老巢。若我兵直抵该处。奋力进攻。必可以牵制贼势。英桂督办三省剿匪事务。责无旁贷。著即驰赴皖豫交界处所。扼要驻劄。就近调度。并拣派得力大员带兵赴皖。与郑魁士等合力剿捕。为一鼓歼除之计。袁甲三谅已驰赴军营。该抚启程后。归德一带防剿事宜。即饬袁甲三妥为筹办。毋稍疏虞。英桂驰抵归德。已逾两月。各路兵勇。计已陆续到豫。若株守郡城。致该匪蔓延为患。师老饷糜。贻误之罪。恐难宽宥也。将此由六百里加紧谕令知之。　　

○又谕、和春、福济奏、皖营饷竭、恳请就近酌借南河库项应用等语。据称现须援剿怀远。派防临淮。徵调之师。因无粮可裹。不能趱行。拟于南河库项所存三万余两内、就近酌借二万两。专员飞提以作行粮。自为移缓就急之计。著庚长接奉此旨。迅即于南河库项如数拨借。以便皖省派员来提。藉资饷糈以速军行。将此由六百里谕令知之。　　

○又谕、官文奏、请饬催各省奉拨军饷等语。前因湖北武汉水陆各军、需饷较繁。饬令山西、陕西、按月各添拨银二三万两。四川省按月筹拨银五万两。以资接济。现在武汉攻剿吃紧。各营欠饷过多。自应源源拨解。俾免缺乏。著黄宗汉按照奉拨数目。仍再筹款按月解往。其陕西省应解月济楚饷。并著吴振棫迅速筹拨。山东指拨漕粮变价一款。为数无多。即著崇恩如数起解。总期无误军需。是为至要。将此由六百里加紧各谕令知之。　　

○先是乌里雅苏台将军奕湘等奏、变通科布多屯田章程。请将原派屯兵二百五十户拟裁撤五十户。即由所留二百户内之壮丁熟悉屯务者、挑选五十户。抵补所裁之缺。以符原额。下军机大臣会同理藩院议。至是奏、应如所拟办理。惟此项屯兵二百五十户。系由图谢图汗部落额设一百二十五户。三音诺颜部落额设八十户。扎萨克图汗部落额设四十五户。前此出派。额既不同。此次所裁之五十户。亦应均匀分撤。以昭平允。从之。　　

○江南提督和春等奏、皖营饷竭、请饬江海关税银按月均分拨解。得旨。户部速议具奏。现在皖饷欠缺过多。实甚于各路军营所请之款。除协济杨营外。亦不能不分余润于皖。并此外尚有济急之饷。著一并筹画。又奏、请饬伊兴额马队、折回宿怀一带。听郑魁士调用。批。伊兴额等马队。已屡有寄谕协剿扬州。防堵清淮。现在军情靡定。固北窜之藩篱。实为紧要。不能再留宿怀。　　

○予安徽阵亡参将福珅、游击柏云章、都司冉广兴、守备朱介福、祭葬世职。　　

○庚辰。今上皇帝生。上之长子也。母懿嫔、晋封妃、贵妃。今慈禧皇太后、那拉氏。　　

○谕军机大臣等、前有旨、谕令德兴阿等行知邵灿、庚长、将前调山东兵、及伊兴额等马队。迅由清江调至扬营。堵剿贼匪。本日据翁同书奏、请将前调往清江驻劄之兵、催令悉赴扬营等语。著邵灿、庚长、仍遵前旨、将前调山东兵一千名。及伊兴额等马队一千名。俟抵清江。即迅速饬令前赴扬营。其前调陕西驻防官兵一千名。著一并饬令前赴扬营。归德兴阿等调遣。以期厚集兵力。清江为南北要冲。徐州一带捻匪。未就肃清。防堵尚形紧要。所有前调直隶防兵一千八百名。著仍留于清江。归邵灿、庚长、调遣。将此由六百里加紧各谕令知之。　　

○帮办军务詹事府少詹事翁同书、奏雷以諴等诿咎情形。请俟贼退后逐款会查。得旨。此事自应迅速查办、以振军心。著将此朱批寄与德兴阿知道。　　

○辛巳。上诣安佑宫行礼。　　

○诣清夏斋、问如皇贵太妃安。　　

○内阁钦奉谕旨。懿嫔晋封为懿妃。　　

○谕内阁、曾国藩、文俊奏、樟树镇接仗情形、请将各员弁分别革职留营、并自请议处一摺。广东罗定协副将周凤山、于克复樟树镇后。不乘贼匪未集。速攻临江。乃敢迁延瞻顾。致该逆大股麕至。抄袭官军后路。虽经两次大胜。旋有挫失。实难辞咎。守备岳炳荣、守备衔千总黄玉芳、接应不力。亦属咎有应得。周凤山、岳炳荣、均著即行革职。黄玉芳著革去守备衔。周凤山、黄玉芳、仍著留于军营以观后效。傥再不知愧奋。即著严参惩办。曾国藩调度失宜。著交部议处。　　

○谕军机大臣等、曾国藩、文俊奏、袁临路梗、请催楚粤援兵、并饬浙闽两省严密防堵等语。江西省贼势蔓延。叠据何桂清、廉兆纶、奏报饶州各属均有贼踪。建昌亦已失守。则省城四面皆形梗塞。不仅袁临一路。前此谕令叶名琛等拨兵五六千名。由赣州一路进剿。本日复有寄谕严催。计日当可启程。刘长佑一军。于二月十二日、克复萍乡县城。进攻万载。恐其孤军深入。后路无援。复谕知骆乘章添派兵勇。饬道员王鑫带往策应。并令酌派夏廷樾、朱孙诒、二员。协带兵勇赴援。亦可陆续赶到。饶广一路。已允何桂清所请。令万青藜督办防剿。除浙江本省防兵外。由镇江调回师长镳夏宝庆各勇一千四百余名。由金陵各营派出秦如虎等兵一千三百余名。均可由浙前进。抚建一路。当廉兆纶等奏报之时。已谕知王懿德等派兵三四千名。由建甯一带进援。冀可保卫广信。兼顾建昌。现在该侍郎等将九江湖口水陆各军全数撤回。舍长江而专顾内地。亦属万不得已之计。但必须迅速设法、使各省援兵、能与本省兵勇相接。方可次第剿办。若内外隔绝。声息不通。援兵虽已渐集。省城终属孤悬。大局何堪设想。著曾国藩、文俊、妥为调度。其援兵较远省分。即饬绕道催提。一面酌量拨兵。疏通道路。俾近省先到之兵。得以迅速会合。不可束手坐困。致误事机。至武昌回援之军。前已屡次谕催。讵意罗泽南遽尔阵亡。新易主将。且武昌此时攻剿正在吃紧。本日复谕催胡林翼迅图克复。以便李续宾回援江西。曾国藩等自应先就青山调回之兵、为力保省垣之计。未可专恃此军。致成株待也。再前据骆秉章奏、江西失陷各郡。千余里内。无一官一兵。似此情形。即官兵克复城池。过后必为土匪窃踞。军行仍多后顾之虑。著曾国藩等转饬带兵各员。遇有克复地方。即由军营派员。暂为管理。令其抚辑难民。办团守御。庶文报往来。饷需转运。皆可逐节疏通。不致有旋得旋失之患。将此由六百里加紧谕令知之。　　

○又谕、胡林翼奏、密陈南岸贼情、并筹议援剿江西情形一摺。江西自临江、瑞州、袁州、吉安、失守后。复连陷抚州、建昌等府城。并进贤、丰城、东乡、安仁等县。情形万分吃紧。本日据胡林翼奏、罗泽南现已阵亡。武汉如能迅速克复。即可派兵回援。万一久顿城下。即令李续宾一军前往等语。李续宾著留于湖北。俟武昌克复后。再行带兵回援江西。惟该大臣等节次奏报、总以克复在即为词。朕心实深殷盼。若徒以粉饰之词。迁延时日。是武汉既不能克复。而江省复不能回援。糜饷老师。岂非两失。著官文、胡林翼、督饬水陆诸军。将武汉克期收复。毋得再有迁延。致滋贻误。将此由六百里谕令知之。　　

○又谕、前因江西省贼势蔓延。叠谕叶名琛等拨兵赴援。嗣据廉兆纶等奏报、吉安府被陷以后。抚州、建昌、东乡、进贤、安仁等郡县。先后失守。本日复据曾国藩等奏称、各路悍贼毕集。周凤山所统兵勇。于樟树镇挫败。请催广东奉调官兵、速行赴援等语。江西壤地。毗连六省。形势极关紧要。现在各郡县相继沦陷。南昌孤危。非四路援兵迅速前进。不足以分贼势而保危城。著叶名琛、柏贵、将前谕调赴江西精兵五六千名。饬令克日启程。驰赴赣州。奋力进剿。并将所需军饷。宽为筹备。源源接济。无许稍涉迁延。致滋贻误。并将该官兵启程日期。即行驰奏。将此由六百里加紧谕令知之。　　

○礼部以会试中额请。得旨。满洲取中六名。蒙古取中一名。汉军取中二名。直隶取中二十名。奉天取中二名。山东取中十五名。山西取中十名。河南取中十七名。陕甘取中十九名。江苏取中十三名。安徽取中七名。浙江取中十八名。江西取中十三名。湖北取中七名。湖南取中五名。福建取中八名。广东取中五名。广西取中二名。四川取中九名。云南取中七名。贵州取中五名。　　

○以户部左侍郎肃顺、兼署都察院左都御史。　　

○改铸山东冠县知县印信。从巡抚崇恩请也。　　

○予江西阵亡知县马丕庆、训导林长春、府经历李清华、祭葬世职。　　

○予江西阵亡知县周祖诰、祭葬世职加等。　　

○予湖北阵亡都司周得魁、祭葬世职。　　

○壬午。上诣大高殿行礼。　　

○还宫。　　

○谕内阁、特克慎等奏、请饬催甎茶一摺。科布多库存甎茶。不敷支放。著王庆云即将该处应领折赏茶块。迅速购买。解交归绥道衙门、以备支放。毋稍迟延。　　

○谕军机大臣等、穆隆阿等奏、遵旨挑选官兵备调、并军装等项拟劝捐办理各等语。前因穆隆阿等奏、备调官兵军装器械。诸多不齐。并驻劄盘费。无从筹画。谕令户部筹款拨解。已据户部奏称筹拨银两解往。所有该官兵等军装器械。即著穆隆阿等、于所拨银两解到后备办给发。其驻劄盘费。亦即于此项银两内动给。该署都统等所请劝捐办理之处。著毋庸议。将此谕令知之。　　

○以銮仪卫銮仪使玉明、为御前侍卫。　　

○以筹备粮储。予直隶总督桂良、布政使钱炘和、按察使吴廷栋、优叙。　　

○释遣戍军台已革大学士赛尚阿罪。交署察哈尔都统穆隆阿遣委。　　

