<!-- { "loadSidebar": true } -->
○又谕、广西剿办贼匪。筹调兵饷。最为先务。除该省陆续动用外。前经李星沅等、奏请饬部拨饷八十万两。现复派大学士赛尚阿、为钦差大臣。前往楚粤之交。督办防剿事宜。调兵较多。已饬部续拨饷银一百万两。星速解往。以济军需。自可收饱腾之效。惟念大兵云集。需用浩繁。必应宽为储备。源源接济。使后路粮台毫无支绌。则兵心无内顾之忧。奋迅勇往。庶期速靖边圉。著再由内务府广储司、给发内帑银一百万两。作速解赴大营备用。朕眷怀南服。宵旰焦劳。小丑一日不除。粤民一日不靖。不惜大发帑金。馈饷转运。以殄群盗而安善良。谅该大臣等、定能督饬领兵大员。奋力攻剿。迅速蒇事。俾匪党悉就歼灭。边陲立见肃清。用副朕靖寇绥疆之意。　　

○又谕、奕兴奏、觉罗呈控协领各情、请解任送部会同审办一摺。觉罗贵臣、呈控水师营协领荣琪、在省设局聚倡诱赌。并以假鸦片烟土抵还赌债。经该将军派员查办。贵臣始则令亲属呈恳免究。继复称病躲避。种种殊多疑窦。且指控各款。所关綦重。虚实均应彻底根究。荣琪、著暂行解任。同觉罗贵臣、一并交奕兴、会同景淳、研审确情。按律定拟具奏。寻奏、遵审荣琪、在金州海口。拏获广东金永丰等船户私贩鸦片烟土。将烟土一半解报上司。一半运存私寓。觉罗贵臣、听闻民人绰六告称、荣琪带回烟土。唆令贵臣诬赖与荣琪同赌。藉端讹诈。贵臣即捏写荣琪聚倡诱赌。以假烟土抵还赌债等词控告。荣琪、拟发极边烟瘴充军。觉罗贵臣、拟发吉林安置。下部议。从之。　　

○谕军机大臣等、琦善奏、遵查马厂地界、请饬勘办一摺。庄浪满营马厂。地面辽阔。附近民番。乘闲开种。迄今历年已久。厂地必应清理。边氓亦宜抚绥。其应如何划分界址。定则升科。总未议立章程。殊非核实经久之道。著即派凉州副都统兴泰、并甘凉道等、亲往查勘。由琦善核明。妥议章程。会同兴泰具奏。至前此怀成奏恳查办一摺。兴泰究竟因何不肯会衔。著再确查具奏。将此谕令知之。　　

○又谕、四川沿江州县、旧存仓谷。著徐泽醇、分饬各属。迅即碾动。凑足米五千石。由水路运至湖南地方。交该省转送广西。一切费用。准其作正开销。如一时碾动不及。著即动项如数采买运往。仍将碾动仓谷、凑足米五千石。豫备随后拨运。毋得设词藉口。有误军需。将此由五百里谕令知之。　　

○湖北巡抚龚裕奏报、拨解军饷、并筹办防剿情形。得旨。防堵情形。随时据实具奏。勿得稍事含混。　　

○调四川兵一千四百名。赴湖南听候调用。　　

○癸丑。谕内阁、周天爵、著赏加总督衔。会同向荣专办军务。　　

○又谕、龚裕奏、请将疏防堤工、延不修复之知县交部议处一摺。湖北前署江陵县事宣恩县知县姜国祺、于堤塍要工。既未能竭力抢护。迨经漫缺成口。又不设法赶筑断流。以致缺口刷宽。多费工赀。转图委卸。实属玩泄。著即交部议处。勒令赔修。该处工程紧要。著照所请、暂于司库杂款内、借动银六千两。交荆州府、督率姜国祺、暨现任知县俞昌烈、赶紧修复所借银两。严饬追缴归款。　　

○礼部奏、朝鲜国王李昇、以其祖李裀、为其先世戚臣金龟柱等、诬陷以死。嘉庆辛酉年闲。该国邪党狱起。曾将伊祖李裀、罗入党案。恐内府编辑。载有其事。恳辨其诬。惟查当日钦奉上谕。暨会典所载。并无李裀之名。所有该国党案。既未经载辑。将来自无虑流传。该国王以先世被诬。备陈枉抑。实系为人后者之至情。应照所请。许其昭雪。从之。　　

○荆州将军台涌等奏、骁骑校三音阿、与文举人春福、自京回荆。行至湖北钟祥县地方。不知去向。咨送署湖广总督龚裕、提案根究。得旨。认真究办。俟查有何情弊。再行具奏。春福尤应严讯。寻奏、遵查三音阿、前赴京引见防御缺。因未经补缺。心常怏怏。与驻防文举人春福、结伴回家。途中言语颠倒。行至湖北钟祥县石牌地方。泊舟后忽失所在。将同行之春福、及船户等、再四研讯。所供前情相符。坚称并无别故。三音阿失志忿郁。走失落水。均难臆料。其为别无疑窦。已可概见。春福于该将军等委员查讯时。未即详晰供明。殊有不合。应请照不应轻律笞四十。下部议。从之。　　

○以顺天府府尹邹鸣鹤、为广西巡抚。　　

○以广东高廉道宗元醇、为顺天府府尹。未到任前。以詹事府詹事王庆云署理。　　

○甲寅。吉林将军固庆等奏、酌量变通缉盗章程。请将原设巡缉捕盗之员。停其专设。遇有贼盗滋扰。随时拣派缉捕可靠之员。前往严密摉捕。例给该官弁等盘费。即作为随时派去官兵经费。从之。　　

○上以孟夏时享太庙。自是日始。赍戒三日。　　

○乙卯。谕内阁、徐广缙、叶名琛奏、剿办灵山县境匪徒。大获胜仗。全股首夥、尽行歼灭一摺。览奏嘉慰。逸匪黄大一股。自正月击败逃窜之后。率众二千余人。由竹山坪窜踞那彭墟。经署都司饶成龙、指挥兵勇。奋力攻击。立将黄大枪毙。并轰毙贼匪一百余名。委员陈义等、击毙三百余名。余匪逃入墟内。于墟前排列大炮施放。我军冒烟冲锋并进。抢得炮位。转向内轰。并抛掷火礶。墟中周围火起。烧死四百余名。外逃各匪。复经署游击玉山等、分兵截杀二百余名。生捦男妇四十五名。并将黄大之妻赖氏捦获。此次统计轰击焚杀贼匪首夥、一千五百余名。生捦二百二十三名。夺获大小铜铁炮八十四位。马八十三匹。枪矛刀械无算。此股首夥各匪。业已剿除殆尽。署都司饶成龙、身先士卒。不避艰险。实属奋勇。著以应升之缺即行升用。先换顶带。在事出力文武各员。均堪嘉尚。著即据实保奏。候朕施恩。伤亡兵勇。查明咨部议恤。其钦州苏凝三等股、及刘八等匪徒。仍饬该处文武。不分畛域。尽力剿捕。以期群丑歼除。迅速蒇事。　　

○又谕、徐广缙、叶名琛、许乃钊奏、南海东莞、请分别停试一摺。据称南海县西湖书院生徒。因挟知府改断公项之嫌。不遂其欲。投递匿名罢考红帖。经该督谕令举出主谋。余可免究。尚复容隐不发。东莞县因抗粮生员、畏罪自戕一案。合邑士子。辄即刷印长红遍贴罢考。请将南海县西湖书院肄业生童。并东莞合学。暂停考试等语。国家设科论秀。原期于风淳俗美之地。选取才良。若士习刁顽。不加惩创。仍使不率教者、得登庠序而与宾兴。将何以劝良士。是以雍正年闲谕旨、奉有生童以私心之忿。借罢考为挟制。即令停其考试。圣训煌煌。于鼓舞人才之中。寓变化愧厉之道。且罢考罪名綦重。士子束身名教。尤当守法怀刑。广东近年士气民情。朕方冀其蒸蒸日上。若因一二败类。遂致挟制成风。是稂莠闲生。转使嘉禾不殖。朕甚愧之。著将南海县西湖书院肄业生童。及东莞合学。俱暂停考试。该督等、即确查主谋罢考、及附议之人。分别首从。照例惩办。该书院及该学中。有端谨老成。将首谋者举出。抑其人悔罪自首。或父兄呈出到官。既肯自新。仍可量从宽典。其胁制被累之同学。经该督等察实奏明。即当许其考试。此朕董教兼施。犹是古人郊遂移风之遗意。凡属多士。其各懔遵训诫毋忽。　　

○又谕、龚裕奏、审明同知滥刑酿命、知县验讯粗率、请交部严议议处一摺。湖北安陆府同知多瑞、本无审理案件之责。辄因轻听差役。滥押民人。擅用刑责。以致邓正国畏罪服毒身死。又误指王双和等、擡尸图赖。实属谬妄。多瑞、著即行革职。以示惩儆。钟祥县知县马晋图、相验漏填伤痕。并误审邓正儒为谋命图赖。虽未成招定案。验讯俱属粗率。马晋图、著交部照例议处。　　

○谕军机大臣等、寄谕钦差大臣李星沅等、徐广缙奏、投诚贼目、叠次杀贼出力等语。据称广西贼目张钊即大头羊、田芳即大鲤鱼、侯志即卷嘴狗、关钜即大只具等、经藩司劳崇光、委员查访。准其投首。责令杀贼自赎。旋经候补知府刘继祖、督率在金田剿捕会匪一次。毙匪一百余名。又在大黄江剿捕会匪一次。毙匪一百余名。夺获炮械火药多件。本年二月初三等日。进剿会匪。张钊等、皆随同杀贼。初八日。火烧大黄江、牛排岭。张钊等首先施放火箭。焚毁贼巢。似此以毒攻毒。若果办理得宜。未始非化盗为民之法。著该大臣等、查核刘继祖所禀、是否确实。其所请俟事竣后。将所带夥伴。给予路票回籍。及不顾回籍者。赏充壮丁之处。徐广缙议驳甚是。将来如何安插。或择其可用者。留营差遣。亦宜豫为筹酌。勿滋流弊。至陶八、杨捞家两匪。有无续经投诚。杀贼自效。并张家祥现在何处随营效力。是否带勇杀贼。尚有微劳。均著随时奏闻。此等投首贼目。是否可靠。全在留心控驭。恩威并用。庶不至堕其术中也。原片著钞给阅看。将此由四百里谕令知之。　　

○又谕、寄谕两广总督徐广缙等、前有旨、将高廉道宗元醇、升授顺天府府尹。该员现在防剿匪徒。正当吃紧之际。著俟新任道员萨炳阿到任后。再令来京供职。至该省剿办匪徒。屡获胜仗。此次黄大一股。业已歼除殆尽。余匪无多。清远英德一带。计不日亦可肃清。即著该督等、察看情形。如粤东贼氛渐靖。即移兵广西。合力兜剿。两路夹击。以期立净根株。该督身任兼圻。责无旁贷。尤当通盘筹画。无失事机。至该省捐输。现在成数若干。广西调兵较多。需饷孔亟。屡经筹拨。并发内帑。犹恐缓不济急。朕甚悬念。该督就近筹酌各款。务当先其所急。勿致顾此失彼。是为至要。将此由四百里谕令知之。　　

○又谕、据哈勒吉那奏、青海蒙古、生计维艰、请免派兵驻防一摺。青海各旗蒙古。向设正副盟长。原以约束巡防。藉习武备。兹据哈勒吉那奏、该处王公等、因屡被番贼抢劫。穷蹙日甚。恳请免派驻防兵丁。并将盟长裁撤。缴销印信。又称近年以来。该盟长并未带兵亲往。亦未习练武备。似属有名无实。可否准其裁撤。以示体恤。事关更易旧章。自应详细体察。著萨迎阿、于路过该处查办事件之便。察看情形。应如何酌办之处。据实具奏。原摺著钞给阅看。将此谕令知之。　　

○实授温贤、广东阳江镇总兵官。　　

