<!-- { "loadSidebar": true } -->
○又谕、寿禧和硕公主、现已指副都统熙拉布之子瑞林、为和硕额驸。所有拟派偕婚大臣、择吉成礼之处。著内务府大臣、照例办理。　　

○又谕、寿庄和硕公主、现已指一等诚勇公裕恒之子德徽、为和硕额驸。所有拟派偕婚大臣、择吉成礼之处。著内务府大臣、照例办理。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之一百八十三　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。十一月。庚午。谕内阁、英隆、承志奏、查明水师疏防员弁、分别参劾一摺。本年五月间。奉天没沟营口外。有盗艇行劫。经该将军等、饬调水师船只。驶往攻剿。屡次行催。该巡员等、延不前进。以致盗艇乘隙窜出口外。实属懦弱无能。除委官隋承恩、徐维翰、由该将军等、责革严办外。所有总巡佐领王嘉德、协巡骁骑校李志润、均著交部严加议处。协巡防御韩兴诗、委官苏明泰、应得罪名。均著交盛京刑部、严讯确情。从重定拟。其佥差不慎之署水师营协领事务金州佐领李克达、著一并交部议处。　　

○青海扎萨克贝勒那密勒大巴、因病乞休。以其子拉旺多毕依袭爵。　　

○以青海追获贼赃出力。赏左翼扎萨克台吉喇木贡策勒健勒、双眼花翎。予署副将陈智和等、议叙。　　

○予江南阵亡把总李元顺、祭葬世职。　　

○上以冬至、祀天于圜丘。自是日始。斋戒三日。　　

○辛未。谕内阁、赫特贺奏□哷本诺们罕、闻大行皇太后升遐。齐集喇嘛僧众。唪经设醮。并欲特遣使臣堪布赴京一摺。□哷本诺们罕朗结曲丕、自闻大行皇太后升遐。虔心出于至诚。齐集喇嘛僧众唪经。并欲特遣使臣堪布、前来请安。实堪嘉尚。惟念本年年班使臣堪布、就道方殷。若再遣使赴京。则驿路往来。未免艰辛过甚。著赫特贺晓谕朗结曲丕。毋庸特遣使臣堪布入都。以示朕曲加矜恤之至意。　　

○谕军机大臣等、赫特贺奏、廓夷情词。愈肆狂悖。并闻增派夷兵。意图扑我营盘。经噶布伦督兵进剿。于九月二十四日接仗。杀毙番贼数百名。立将帕嘉岭贼巢平毁。现拟进攻聂拉木等语。廓尔喀狡诈桀骜。既不将所占地方退出。复叠次违断不遵。情同悖逆。此次声罪致讨。实有不得不然之势。惟藏地窎远。山川险阻。进兵不易。终须剿抚兼施。本日已谕赫特贺、如该夷畏威退地。毋得深入贪功。致劳兵力。至前令川省豫备屯营各兵三千名。既据该将军等奏称、兵力不敷。饷需甚钜。且藏地寒冷。征剿非时。难以徵调。原系实在情形。但帕嘉岭既经接仗。乘胜进师。此时兵难中止。又恐力弱难支。著黄宗汉迅速筹拨银五六万两。解往后藏。交该大臣作为犒赏之需。俾藏属番土各兵。鼓舞奋兴。咸知用命。或可即仗本地兵力。以御外寇。无烦内地徵调。并著乐斌等、于川省文武官弁中。择其熟悉番务、明白晓事者。管解前往。即留与赫特贺差委。再九月二十七日。因赫特贺奏番夷肆意要求。谕令乐斌、黄宗汉、豫筹布置。并因乐斌曾至西藏。当悉夷情。令其悉心筹议。广加采访。应如何办理之法。迄今日久。未据该将军总督、将筹议情形入奏。十月十一日。复因湖北汉川失守。四川续拨赴荆兵勇。究有若干。乐斌、万福、二员何人可往。谕令黄宗汉、筹度速奏。迄今一月。亦未据奏报。此皆军务紧要事件。何以乐斌、黄宗汉、置若罔闻。并不即行覆奏。著即懔遵谕旨。赶紧筹办。毋再迁延。自干咎戾。将此由五百里谕令知之。　　

○又谕、前因廓番妄事要求。四川官兵。又因道远天寒。一时不能派往后藏。谕令赫特贺就现有兵力。扼要防堵。本日据该大臣奏称、廓番逾限禀覆。抗断不遵。情词愈加狂悖。防堵聂拉木一带之噶布伦、闻廓兵陆续增添。并有乘间扑营之信。官兵各怀义愤。分路进攻。前后夹击。歼捦多名。立将帕嘉岭贼营平毁。现拟进攻聂拉木贼巢等语。廓番占踞济咙等五处地方。妄事要求。经该大臣屡次檄谕。仍复抗断不遵。此次因我兵义愤。奋勇进剿。诚属不得已之举。惟兵力单弱。虽获胜仗。未可深恃。惟有激励该处番土各兵。实力堵御。本日谕令乐斌、黄宗汉、拨银数万两。解赴后藏。并谕拣派熟悉藏务之员。随同前往。并留藏差委。此项银两解到后。该大臣即择打仗出力弁兵。优加赏赉。以资鼓励。藏属可用之兵。数尚不少。若能鼓舞众心。皆知用命。即可仗本地兵力。以御外寇。无烦内地徵调。更为妥善。至帕嘉岭贼营。为我兵平毁。现在当已进兵聂拉木。如果得手。不可深入。致堕该夷奸计。傥能连次获胜。该夷受此惩创。自知悔罪。退出占踞地方。仍当示以宽大。设法怀柔。以省兵力。若仍恃众抗拒我兵。惟有扼要严防。相机进剿。惟不可因有胜仗。稍存大意。将此谕令知之。　　

○以克复湖北蒲圻县城。赏知州唐训方、都司朱品隆等、花翎。六品军功李见荣等、蓝翎。余升擢有差。　　

○以攻剿湖北贼匪出力。赏浙江甯绍台道罗泽南、祖父母、父母、二品封典。记名道安庆府知府李续宾、盐运使衔。并伊父母三品封典。　　

○予江西九江阵亡参将童添云、附祀湖南提督塔齐布专祠。　　

○予湖北阵亡都司杨泰友、千总杨佐清、杨再佑、把总刘祥云、易光荣、黄德荣、张九锡、外委韦顺清、知县衔刘蕃、从九品蒋文彬、郭祥基、祭葬世职加等。　　

○壬申。圣祖仁皇帝忌辰。遣官祭景陵。　　

○上诣南郊斋宫、斋宿。　　

○谕内阁、英秀等奏、土尔扈特亲王策林喇布丹等、闻大行皇太后大事。随即齐集该游牧喇嘛僧众唪经。并欲于塔尔巴哈台城中寺院唪经等情。呈请代奏请旨一摺。土尔扈特亲王策林喇布丹、扎萨克头等台吉喇忒那巴咱尔、自闻大行皇太后大事。虔心出于至诚。齐集该游牧喇嘛僧众唪经。并欲于塔尔巴哈台城中寺院唪经。又呈捐银两马匹。作为贡献之用。朕心实深嘉悦。惟该亲王等、既于该游牧唪经四十九日。若令其捐输银两马匹。复唪经文。转非所以示体恤。著英秀等、传谕策林喇布丹等、毋庸呈献银两马匹。复于塔尔巴哈台城中寺院唪经。以示朕矜恤蒙古臣仆之至意。　　

○江苏学政奎章、因病解任。命大理寺卿李联琇、提督江苏学政。　　

○以克复湖北沔阳州城出力。赏佐领哲匀等、花翎。领催玉福等、蓝翎。余升擢有差。　　

○癸酉。冬至。祀天于圜丘。上亲诣行礼。　　

○诣关帝庙拈香。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。　　

○遣官祭孝静康慈皇后暂安寝殿。　　

○遣官祭孝德皇后殡宫。　　

○遣官祭端慧皇太子园寝。　　

○停次日朝贺。　　

○以导引错误。摘赞引官明康、五品顶带花翎。仍在赞礼郎上行走。　　

○甲戌。谕军机大臣等、陆元烺奏、贼窜义甯。总兵打仗阵亡。并请饬部改拨滇黔各省兵饷。及浙省应拨江西饷需。请催解接济各等语。义甯为湖北崇通后路。罗泽南之师。自崇阳、通城、蒲圻、一路进仗。甫经克复三城。而该州境内。复被贼匪阑入。不但旁窜内犯。延蔓可虞。兼恐牵掣罗泽南之后。该道现与胡林翼合军。势难返顾。陆元烺已檄调赣南道耆龄、署参将遮克敦布、带勇千数百名。驰往援剿。如能将义甯贼匪。埽数歼除。即著饬令耆龄等、前往崇通一带。随剿随进。与罗泽南互为声援。不可株守本境。其袁临各处贼匪。并著该署抚与曾国藩、商调兵勇。以期次第歼除。至滇黔甘肃等省。待饷孔殷。江西积欠至三百二十余万两之多。虽经费支绌。系属实情。而四川等省。近来指拨协济各省军饷。为数已属不少。岂能复为江西代拨。该署抚仍当于该省新漕地丁等项内。酌量核计。陆续分解滇黔等省。稍清积欠。不得专顾本省。致误要需。将此由六百里谕令知之。　　

○又谕、前因曾国藩奏、请饬浙江补解饷银。曾谕知陆元烺、浙省无款可筹。著于江西漕项内。每月拨银三万两。就近接济数月。兹据陆元烺奏称、曾国藩水陆饷糈。去冬至今。均系江西支应。兼以地方被贼处多。分投防剿。需饷益繁。计截至年底。尚需银六十余万两。司道库现仅存银十三四万。不敷一月之用。浙省应解江西军饷、每月二万外。尚有盐课、及酌提养廉等项。共银十二万五千两。皆系户部指拨解济楚军之款。请饬浙省迅解江西等语。现在浙省库储。固亦支绌。惟目前江西筹饷。尤属不易。著何桂清设法措置。将部拨盐课等项。陆续如数筹拨。赶解江西。以济急需。将此由五百里谕令知之。　　

○又谕、裕诚等奏、年例俸赏缎匹、不敷支放、请饬赶造等语。本年三库衙门、奏派杭州等处织造。赶运大运缎匹。分别缓急。饬令依限解库。以备开放各项赏需之用。现在定限已逾。甫据杭州织造、请部指拨款项。赶紧织办。实属玩延。此项缎匹。现届盛京户部请领赏需。及明年二月、例放外藩俸赏。为期已促。必须赶紧制办。著何桂清督饬藩司、迅于藩关两库。设法凑拨银款。交织造乌勒洪额、迅速办运。务于年内解库交纳。毋误要需。将此由五百里谕知何桂清、并传谕杭州织造乌勒洪额知之。　　

○钦差大臣湖广总督官文奏、汉阳贼队扑营。连日拒战获胜。请将筑营不坚之知县李光荣等惩处。得旨。李光荣等、均著摘去顶带。此次虽小有获胜。然情形迥异。恐攻拔未易也。　　

○署江西巡抚陆元烺奏、江西欠解云贵甘肃等省兵饷。现因军务未竣。请先由四川等省改拨。得旨。何得如是推卸。专顾汝之一省。不统筹全局。疆吏如此。殊□委任。　　

○贵州巡抚蒋霨远奏、请奖励剿办兴义匪徒出力员弁。得旨。著再酌减人数。并所保等差。毋许冒滥。俟奏到时。候旨行。单发回。　　

○以山西平阳营参将嵩瑞、为江西南赣镇总兵官。　　

