<!-- { "loadSidebar": true } -->
○以修筑江南运河西堤出力。予候补通判黄程直等、升叙有差。　　

○癸未。谕内阁、庆祺、朱嶟奏、漕粮到桥。潮湿发块。又抽查漕粮御史富兴阿、范承典奏、查出南粮湿米过多各一摺。并据该御史、将米样包封呈览。近来经纪人等、起运漕粮。往往搀和水土。任意舞弊。节经降旨严查惩办。乃积习相沿。牢不可破。实堪痛恨。兹据奏称、扬州二帮粮米到桥。先经坐粮厅呈验米样。均属乾洁。何以到桥之米。潮湿发块者、竟有三十余载之多。显系该经纪等、于验卸之后。搀和舞弊。现在南粮接续抵通。若不严行查办。京仓正供。竟耗于积蠹之手。尚复成何政体。所有承起扬州二帮之经纪、著交刑部严讯究办。毋稍宽纵。至石坝州判吴元忭、于上载时、并不实力稽查。难保无知情故纵情事。著听候刑部传质。其坐粮厅查验是否认真。有无蒙混之处。并著仓场侍郎、查明具奏。　　

○甲申。上诣寿康宫、问皇贵太妃安。　　

○谕内阁、杨殿邦奏、请将押运通判、交部议处等语。江苏镇江后帮押运镇江府粮捕通判李鸿、有约束水手之责。乃事前毫无禁约。致令聚众滋事。咎实难辞。李鸿、著交部议处。　　

○谕军机大臣等、载铨等奏、拏获贩运小钱人犯马得河即马大、讯据供称、系河间府阜城县人。本年四月间。至京北沙河。见该处使用小钱。随向素识之东光县人侯大、买得小钱。欲运至沙河售卖。并供侯大、在东光县小陈庄居住。每逢三八日。在大陈庄售卖小钱等情。贩运小钱。久干例禁。今该民人马得河即马大、胆敢向侯大买得小钱图售。实属藐法。现将马得河即马大、交部审办。其侯大一犯。著讷尔经额、迅委妥员。拏获解部。东光县大小陈庄等处、如有私局铸卖小钱。即行查拏严究。至沙河地方。使用小钱。究由何处贩运前来。著卓秉恬、王庆云、派员确访严拏。傥查有私铸贩卖等弊。立即从严惩办。毋稍宽纵。原摺著钞给阅看。将此各谕令知之。　　

○漕运总督杨殿邦奏、粮船水手。强悍性成。动辄逞凶滋事。现在全漕尾帮过竣。自淮抵通。道路绵长。饬粮道帮弁等、随时严查究办。得旨。事后徒托空言。夫复奚益。办理尚不为无见也。　　

○改铸直隶隆平县知县印信。从总督讷尔经额请也。

大清文宗协天翊运执中垂谟懋德振武圣孝渊恭端仁宽敏显皇帝实录卷之三十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰元年。辛亥。秋七月。乙酉朔。享太庙。遣恭亲王奕恭代行礼。　　

○谕内阁、萨迎阿奏、甘省营务废弛、筹议责成提镇、实力整顿等语。昨据琦善奏、番贼复出抢掠。已有旨、令该署督严饬镇将。跟踪剿捕。野番频年肆抢。官兵前往追捕。未能得力。甚至退缩不前。总由该省营务、废弛已久。历任总督、粉饰消弭。以致养痈成患。实堪痛恨。番匪出没深山。兵少则抗拒。兵多则逃窜。设卡巡防。严密侦探。最为要务。著即责成该提镇。平日严督将弁、认真操练兵丁。饬令防守弁兵。随时确探。如有野番出掠。飞速传报。该提督迅派将弁、带兵赶捕。该镇即亲带弁兵、驰往堵剿。必须立时加以惩创。使野番知畏。不敢轻出肆劫。并通饬地方文武、查拏内地奸民。毋令句结接应。以净根株。萨迎阿现署总督。距裕泰到任、为日尚遥。恐秋间贼番复出劫掠滋事。著会同提督索文、严饬各镇。随时认真防范。并将废弛积习。实力整顿。不准再蹈从前欺饰故智。致干重谴。傥将弁仍前玩泄。奉行不力。即著严参惩办。　　

○又谕、张祥河奏、查阅营伍情形一摺。陕西署镇羌堡都司、提标后营世袭云骑尉马斌。署延安营中军守备、镇标右营世袭云骑尉石怀宝。均箭射无准。才具平庸。著一并革去随营、仍留世职。署木瓜园堡守备、镇标右营世袭云骑尉王国正。年力就衰。著以原品休致。　　

○直隶总督讷尔经额奏、遵驳定拟胡秃子罪名。得旨。胡秃子虽非行窃罪人。第诓拏逞凶。情殊可恶。而该犯越狱脱逃。又在恩诏以前。若仍予绞决。显与定章不符。若照例科以绞候。实不足蔽辜。应如何酌核加重之处。著刑部议奏。寻奏、拟绞监候。从重入于秋审情实办理。从之。　　

○铸给广西平南县秦川乡巡检印信。从署巡抚劳崇光请也。　　

○予甘肃阵亡把总赵胜祭葬世职。　　

○丙戌。谕内阁、载铨等、奏参玩视公事各员、请分别惩处一摺。京城八旗地面堆拨更房。分派兵丁轮班巡缉。理宜倍加严密。兹据奏称、查出镶黄旗三固山空误兵丁。竟有九十余名之多。实属玩视公事。所有镶黄旗满洲领班步军校椿龄、阿克敦保、达郎阿、怀他那、富连、该班步军校诚瑞、郭仁、郭伸保、双喜。蒙古领班步军校福成、怀塔布。该班步军校莫尔根。汉军领班步军校蔡永盛、衡建忠。该班步军校三音保。均著交部严加议处。该管之镶黄旗满洲署协尉永恰哈。蒙古协尉法保。汉军协尉得福。均著交部议处。兼辖之左翼翼尉海福。副翼尉德祥。委翼尉富宽。一并交部察议。以示惩儆。　　

○又谕、前据徐广缙、叶名琛、许乃钊奏、南海县西湖书院、暨东莞县士子、因公项命案之嫌。声言罢考。已降旨暂停考试。兹据该督等奏称、倡议罢考之人。多系刁徒藉端生事。其安分生监。不在其列等语。现在乡闱伊迩。多士有志观光。未便因一二刁健之徒。致阻良善进身之路。著照所请。所有西湖书院、及东莞一县生监等、俱著准其一体乡试。其倡议罢考之人。仍著严拏究办。以示劝惩。　　

○又谕、前据徐广缙奏称、已革右江镇总兵惠庆、功多过少。当经降旨交赛尚阿确查。兹据查明惠庆曾经打仗。有功无过。留心营务。行军颇有纪律。贼入西林县城时。正当该镇在上林墟剿匪。地距数百里。鞭长莫及。并非托名防堵。延不赴援。惠庆、著加恩赏给二品顶带、以总兵候补。留于军营。交赛尚阿差遣委用以观后效。　　

○又谕、现在徐广缙、前赴高廉一带督办军务所有广东剿捕事宜。即著徐广缙专办。至广西省亦系该督兼辖之区。其有交涉事件。著与赛尚阿互相知会。毋致两歧。　　

○谕军机大臣等、赛尚阿奏、象州逆匪窜越东乡新墟、连日追剿堵御情形、并北流壮练歼捦多贼、各摺片清单。披览均悉。该匪乘大军尚未到齐。即由象州回窜东乡。自系畏惧声威。负嵎走险。第恐其南合淩十八等股匪。则党与更众。剿办尤为棘手。该大臣密札桂平、平南、贵县一带、严防江口。并令候补知府刘继祖、带领水勇、防其偷渡。分遣巴清德、达洪阿、各带官军。两路会赴浔州策应。谅乌兰泰、向荣等、有此声援。即可设法诱其出巢。并力攻剿。务须前截后追。勿令句结蔓延。现在新调官兵。计可全数抵粤。该大臣拟用全力、攻剿会匪大股。藉生力之兵。可期得手。以次分剿各路。并激励团练。冀收实效甚合机宜。应如何调遣防剿之处朕亦不为遥制。此次贼匪窜回旧巢究系分作几股。仍须防其声东击西诱我南向乘虚北扑。致我兵又成尾追之势。所查各文武禀报股匪九处。即著分饬在事员弁。度地相机。并力兜捕。早清一股贼匪。即早安一路生灵。想该大臣与朕同心。不须谆谕也。惠庆、已明降谕旨。以总兵候补。其德亮、是否堪资任使。仍著随时察看。据实具奏。本日又据徐广缙等奏、高廉一带贼匪窜扰。该督已于六月二十六日、驰赴该处剿办。已谕令该督专办东省堵剿事宜。仍随时咨报该大臣。并严防西省逸匪窜入。以冀戮力同心。肃清边圉。将此由五百里谕知赛尚阿、并谕巴清德、达洪阿、乌兰泰、向荣、知之。　　

○又谕、徐广缙、叶名琛奏、遵查高廉贼匪情形、及曾大生股匪一摺信宜县贼首淩十八、奔窜两省。肆行滋扰。急应严拏惩办。毋任远扬。署茂名县知县胡宗政、前听绅耆之言。将淩十八之弟淩廿四保释。现经该督等将胡宗政撤任该查。务期彻底根究。毋任蒙混。其踞住安鹅之股匪何名科、屡经两省夹攻。翦除党与。并将其母女妻子。生捦解省。惟何名科现在逃往何处。仍著严饬缉拏务获。现在徐广缙、前赴高廉一带督办军务。叶名琛、留省办理文武乡试。所见甚是。叶名琛于乡试事竣后、仍著驻省就近调度。将此由四百里谕令知之。　　

○钦差大臣大学士赛尚阿、奏报粤匪情形。并请宽期剿办。得旨。卿之调度。甚合机宜。殊堪嘉尚。朕心已深慰矣。俟新兵到齐、从容妥办。汝之性情稍急。身体须加意保重。至应何处添调。何处防剿。朕亦不为遥制。卿之忠悃。朕鉴之。亦天下所共知者。　　

○以追剿广西东乡新墟贼匪获胜。赏还提督向荣花翎。主簿陈登仕蓝翎。余升擢有差。予阵亡把总程步津、任万年、外委奚义鸿、祭葬世职。　　

○丁亥。上诣寿康宫、问皇贵太妃安。　　

○谕内阁、端华等、奏参奏事处领班御前侍卫联顺、行走常有迟误等语。联顺不以公事为重。行走常有迟误。甚属非是。著革去奏事处领班、交部议处。　　

○又谕、邹鸣鹤奏、遵查广西省、道光三十年实欠在民钱粮、恳请豁免等语。广西省被贼扰累。节经降旨加恩。期与吾民休息。何忍更事追呼。所有道光三十年民欠地丁钱粮。著该抚查明确数、开单具奏。准其豁免。其前请缓徵案内。声明照常徵收之三十年应徵本折米石官谷。并著查明、如有输将拮据之处。据实具奏。准其一体豁免。以纾民力。该抚即刊刻誊黄。先行晓谕。俾边圉穷黎。豫知朝廷德意。用慰朕念。　　

