<!-- { "loadSidebar": true } -->
○谕军机大臣等、有人奏、顺天府所属南路厅同知黎鸿恩、由书吏捐纳知县。吸食鸦片。声名狼籍。前署霸昌道任内。提用库款银两甚多。并有捏名提用银两。及以自存银票。换抵库存钱钞等语。署直隶丰润县知县刘镇冈、吸食鸦片。赋性贪污。民间完纳钱粮。概收银钱。不收钞票。及起运到省。则买钞票充补。并勒索粮书。责打生员。致合境钞票大钱。不能行使。书吏沈永庆、幕友潘淦、典史吴湘、三人交通舞弊。该县烧锅税课。未解银一千五百余两。沈永庆与该署县侵吞。复勒索各烧锅规费。该县蓟仓。向存米石。沈永庆任意盗卖。公捐义仓一所。该书吏亦霸买为已有各等语。此等劣员。舞弊营私。贪污不职。大为地方之害。著张祥河、曾望颜、桂良、按照摺内所指各款。严密访查。分别严参惩办。毋稍徇隐。并将蠹役劣幕等、一并查拏严究。毋令闻风远扬。原摺著钞给阅看。将此各谕令知之。　　

○以塔尔巴哈台参赞大臣明谊、为镶黄旗蒙古副都统。未到任前。以散秩大臣阿那洪阿署理。　　

○减免江苏下砂头、下砂二三、横浦、浦东、袁浦、青村、六场被扰灶地、上年额赋有差。　　

○癸巳。太宗文皇帝忌辰。遣官祭昭陵。　　

○谕军机大臣等、本日据何彤云奏、云南回匪滋事情形。并以所获匪徒。往往身带传单。意图句结他省回民。请饬四川、贵州、于交界处所严查等语。云南回匪。攻扑省城后。屯踞海口。东川、楚雄、等属匪徒。所在响应。若再令句结川陕甘肃等处回民。前往助逆。则剿办更难措手。著乐斌、恒春、蒋霨远、于各该省与云南交界处所。一切关津要隘。严饬地方文武员弁。设法盘查。如有回民欲赴云南。形迹可疑者。即行截回。以杜其纠聚之谋。傥各该地方官。不能实力稽查。致有回民三五成群。潜往云南助逆。一经察出。即著乐斌等、从严参办。将此由四百里各谕令知之。　　

○又谕、据何彤云奏、滇省回匪滋事情形、请饬剿办一摺。据称该省回匪起事之由。皆因历任地方官。袒庇回匪。抑勒汉民。以致匪众毫无忌惮。肆行焚杀。所奏自系实情。当汉回互斗之初。彼此寻仇报复。自应持平办理。迨至因争厂而焚杀。因焚杀而戕官。则回匪已成叛逆。而临安及大小骠川人。并无此事。该地方官。何得概目为匪。力持并剿之议。又尽撤各乡团练。而转募回匪守城。自坏藩篱。酿成巨患。殊为可恨。现在迤东迤西各属回匪。势欲燎原。海口碧鸡关等处。偪近省城。皆有逆回屯踞、若非大加惩创。断不能使之畏威歛迹。即议抚亦无从下手。舒兴阿身任封圻。岂可漫无调度。著即督饬在事将弁。认真剿办。并通饬各属。实力与办乡团。以期自相保卫。至临安骠川人等、止与回民互斗。并无不轨情事。著即出示晓谕。使各安本业。毋致疑惧惊扰。回民人数众多。良莠不一。此时逆回势盛。即良回亦必被其所胁。尤应设法开导。谕以现在止办戕官扑城之匪。与良回无涉。使之不相附和。一经解散。则其势自孤。该侍郎所保前任知府彭崧毓、现在是否尚在云南。如未回籍。即可令其随同防剿。其在籍侍郎黄琮、御史窦垿、总兵周凤岐、即著会同各地方官。筹办乡团。以佐兵力。恒春现在贵州。前已有旨、谕令酌度缓急。如黔省事有就绪。即速折回云南。现在事机紧要。该督是否回滇。抑或札商文祥、舒兴阿、妥筹布置。俾两省军务。各有把握。不致顾此失彼。并著恒春迅速具奏。至该侍郎所劾前任东川府知府汪之旭、于回民争厂。烧杀城外百余村。仅办匪首马二花、与之讲和。前任迤东道潘楷、极力袒护。以致势更猖獗。又署楚雄府知府崔绍中、助回匪而剿临安民人。撤乡团而募回匪守城。致有扑城之祸。著恒春等查明参奏。毋稍掩饰。将此由四百里各谕令知之。　　

○以散秩大臣载崇、暂署镶黄旗蒙古副都统。　　

○甲午。上诣安佑宫行礼。　　

○遣官祭昭忠祠。　　

○谕内阁、都察院奏、河南监生袁守愚、以抢杀埋冤等词。遣抱告赴该衙门具控。此案河南新蔡县捻匪李殿木等、纠众杀毙袁加斌等十八命。控经三载。何以犯无一获。据控捕役吴秉东等、与捻匪句通。匿案不详。并控该县有捏报练勇。浮收税银。并令伊子、与门丁夥卖仓谷等情。若不从严参办。何以戢凶暴而禁贪污。著英桂督同臬司、亲提人证卷宗。秉公严讯。按律定拟具奏。又该监生黏呈捻匪抢杀各案。并著该抚饬属查拏。严行惩办。　　

○又谕、都察院奏、四川鱼通长官甲木参功布等、以夺袭吞业、被诬激变等情。遣抱告赴该衙门呈控。此案穆坪土司、承袭宣慰使、蚤已断结。何以该长官复以夺嫡具控。其逃犯喜乐七力自戕一案。既非该长官谋害。何以坚参生朗多吉、复行翻控诬陷。是否该土司恃强陵弱。抑系该长官挟嫌妄控。均应彻底根究。著交乐斌亲提人证卷宗。秉公研讯确情。据实具奏。　　

○命江南提督和春、为钦差大臣。督办江南军务。　　

○补行咸丰二年浙江军政。卓异官九员。罢软官一员。浮躁官一员。才力不及官三员。分别议叙处分如例。　　

○乙未。太祖高皇帝忌辰。遣官祭福陵。　　

○谕军机大臣等、据户部奏、请碾运四川米石、以实京仓、并遵议龙启瑞奏、采买北省米石各一摺。本年江浙两省。雨泽愆期。来岁海运漕粮。恐难足额。该部所请、碾运四川成都等属仓谷。聚于重庆。由嘉陵江、运至陕西凤县之南登陆。再由渭水运至潼关厅、入黄河。沿河东下。至河南孟县之东北入湨河。又北入济河。入丹河。即由河南山东运道、以达通州。藉济仓储。并请照龙启瑞所请、于陕西省城。设局劝捐。并先行筹款采买。由渭河运至潼关。沿河而东。以抵武陟。由武陟陆路运入卫河。即由临清运通。其河南之怀庆彰德等处。皆有粮石可买。应请劝捐和籴等语。均为亟筹积储起见。惟川陕运米至京。事属创始。该部所指运道。有无阻碍。其舍舟登陆。雇船装载。并一路应需经费若干。均应先为筹及。著乐斌、吴振棫、英桂、按照摺内所陈。详细体察情形。妥速议奏。至四川仓谷。现可碾运若干。陕豫二省。采买劝捐。就现在地方情形而论。有无窒碍。并如何酌议章程办理之处。著一并妥议具奏。京仓储备。关系紧要。该督抚等、务当实心筹画。以济时艰。毋得空言塞责。视为具文。户部摺著钞给阅看。将此各谕令知之。　　

○引见翰林院保送御史人员。得旨。钱桂森、林之望、陈浚、赵树吉、彭瑞毓、刘成忠、苏仲山、俱著记名以御史用。　　

○江南提督和春奏、三河吃紧。捻势复张。未能前赴丹阳。得旨。据福济奏到。已将江南实在乏人。欲命汝统帅情形。详谕汝等。著仍遵前旨。　　

○河南巡抚英桂奏、汝甯府知府廖甡、完缴夔关摊税银两。得旨廖甡、著开复顶带。所缴之项并准留于豫省支用。　　

○以两淮各场被旱。命留淮北折价银一万两。抚恤灶丁。　　

○丙申。上幸静明园。　　

○谕内阁、前因曾国藩、奏参江西巡抚陈启迈欺饰各款。当经降旨将陈启迈革职。交新任巡抚文俊查办。兹据文俊逐款查明核奏。如赵如胜都昌败挫。及吴锡光克复饶郡、赴援义甯各情。均与原奏相符。并无虚饰。至陈启迈、咨请曾国藩豫筹军饷。系因库款支绌起见。并非不肯给饷。其调派罗泽南一军。及议暂停成造战船。与曾国藩往返商酌。意在设法变通。义甯被围。曾经派员救援。南康等缺。亦经委员接署办理尚无错误。惟该革员、于吴锡光所带贵勇、与龙泉勇互相争斗。戕害多命。虽经拏获、首犯正法。并未奏闻。究属不合。万载县匪徒。入城抢劫。该县知县李峼、匿不禀报。事后始请解任。先未查明参奏。又义甯保举案内。陈启迈将伊幕友陈本淳、胡应奎、列名保奏。虽查非冒滥。惟不知引嫌。均属不合。陈启迈业经革职。著毋庸议。即行饬令回籍。　　

○谕军机大臣等、恒春奏、滇省回匪猖獗、请饬调川兵协剿、并恳速筹经费一摺。云南各属。回匪滋扰。势极鸱张。恒春现在贵州。剿办正当吃紧。自未便遽令折回。惟滇省存兵无多。恐不敷剿办。著乐斌、赶紧抽调四川精兵二千名。拣派得力大员统带。由沾益一带。入滇进剿。毋稍迟误。又据恒春奏、调兵二千。每月需用军饷六千两上下。此项军饷。即著乐斌、就近筹画三四万两。拨往云南。以资接济。至汉回寻仇互斗。叠次谕令舒兴阿、剿抚兼筹。妥为办理。现在逆回戕官扑城。固应痛加惩创。但须分别良莠。解散裹胁之徒。以孤其势。剿办自易为力。恒春既未能回滇。舒兴阿身任封疆。责无旁贷。务当先就现有兵力。妥筹剿办。毋得专待川省援兵。迁延贻误。将此由六百里各谕令知之。　　

○以光禄寺卿倭仁、为盛京礼部侍郎。未到任前。以户部侍郎富呢雅杭阿兼署。　　

○以江西南康饶州剿贼出力。赏都司林保、花翎。把总朱绍贤等、蓝翎。余升叙有差。　　

○丁酉。上诣安佑宫行礼。　　

○谕军机大臣等、怡良等奏、请催解红单船经费银两等语。广东欠解江苏省、垫发红单船经费银。尚有三十余万两。现在江南剿办。正当吃紧。各营需饷不赀。又值天时亢旱。钱粮关税。徵收均属细微。情形甚为急迫。此项垫发银两。著叶名琛、柏贵、陆续拨解。迅由火轮船运至江苏。以济要需。毋稍延误。再有人奏、惠州提标五营。协标二营。额设防兵五千余名。其中有额无兵者、十居其三。有兵而不能调者、十居其四。甚有行贿免差挑缺之事。营伍废弛。弊端百出。当此用兵之际。岂容不肖营员。营私糜饷。著该督抚严加查察。如有前项情弊。即将该管将弁。严参惩办。以肃军政。原摺著钞给阅看。将此由五百里谕令知之。　　

○杭州织造兼管北新关税务庆连奏、关税一年期满。徵收钱粮。按额补足。得旨。汝能按额补足。甚属可嘉。以后实力为之。又奏。两关税银。准筹防局咨令协济本省防费。请将余存银两办运。批。续徵余存。著先尽办运。并催运库赶解津贴。其藩库筹拨尾数。暂留支本省防费。俟防务稍松。再行接济。　　

○命候补庶子单懋谦、在南书房行走。　　

○戊戌。谕内阁、崇恩奏、拨运皖省米麦、请改解折色银两一摺。前因安徽省、奏请协济兵食。谕令崇恩、筹办米麦各一万石。运解庐州。兹据奏称、途长难以转运。拟请改解折色。著准其照部定折价。每石折银一两四钱。于山东省应解安徽饷银内。划拨银二万八千两。迅即派委妥员。径解庐州军营。交安徽巡抚福济、自行采买。　　

