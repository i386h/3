<!-- { "loadSidebar": true } -->
○庚子。上幸静明园。　　

○谕内阁、本年广西省轮应查阅营伍之期。前旨、即派劳崇光查阅。兹据该抚奏称、现在剿办股匪。未能出省。各营官兵。大半调派防剿。未能按营校阅。自系实在情形。所有广西省营伍。准其俟军务完竣。再行查阅。仍著该抚随时察访。如有庸劣废弛将弁。即行严参惩办。　　

○展缓直隶文安、吴桥、成安、邢台、唐山、内邱、任、永年、邯郸、静海、磁、甯河、东光、十三州县、并各旗地、被旱被雹被虫灾区、新旧额赋有差。　　

○壬寅。谕内阁、前因五城御史保恒等奏、请疏通大钱一摺。当交户部核议具奏。兹据该部酌核覆奏、户工两局、鼓当十铜钱。与铁钱局所铸铁制钱。分成搭放。民间辗转流通。并无窒碍。乃近日商贾挑斥大钱。竟敢私造名目。任意刁难。以致贫民持钱入市。行使维艰。殊于钱法大有关系。本年五月间。经户部奏定章程。于兵饷应领二成现钱。全行改放制钱。每月轮折粳米旗分。又搭放制钱五成。各官号开发钱票。均按八成当十铜钱、二成铁制钱、开放。核计制钱散布民间。当可足资周转。总因奸商贩运出京。希图射利。以至市肆尚少制钱流通。而各铺户于铜大钱多方挑斥。亦必有奸商从中煽惑。以为重票轻钱地步。国宝流通。原以便民利用。岂容宵小把持。致妨兵民生计。著步军统领、五城、出示晓谕。酌定限期。所有民间钱铺、及买卖铺户。均各遵照官号搭用制钱二成之例。一律配搭行用。傥于所定限期之外。有不按成行用者。即著随时查办。如有将铁制钱囤积。或贩运出京。及将铜大钱任意挑斥者。即著各该衙门严拏惩办。以警刁风而便民用。　　

○又谕、前因御史曹登庸、奏参河南学政俞樾、出题割裂、及坐索棚规各款。降旨革职。交英桂督同藩司瑛棨、秉公查办。兹据俞樾奏称、考试题目。间有截搭。并未割裂太甚等语。该学政所出覆试文题。是否割裂荒谬。文义难通。俱有试卷可凭。无烦哓哓置辩。仍著英桂督同瑛棨、调查卷册。据实具奏。俞樾业经革职。著听候查办。　　

○又谕、扎拉芬泰奏、请饬拏要犯归案审讯一摺。库车回子滋事案内。有前库车办事大臣乌尔清阿之家丁李十一犯。据称于未经滋事之前。经该大臣递解出境。难保非畏罪潜逃。著陕甘总督、山西巡抚、直隶总督、各饬沿途州县、查明该家丁李十、行抵何处。即行拏解阿克苏。交海朴归案监禁。听候审讯。　　

○癸卯。谕内阁、英桂、胜保奏、水陆迭获胜仗、克复霍邱县城一摺。捻匪踞守正阳关。恃霍邱逆众。时来援应。本月初十日。胜保派勇目陈万金等、带领团勇。并划船炮船。驶至城西湖南岸。与大股逆匪相值。将贼船二百余只拦截。枪炮齐施。毙贼数十人。落水死者无算。追至霍邱西门。整队攻击。有投诚之捻匪张金桂、出城接应。陈万金等、即用为向导。趁势拥入。复毙贼三四百人。□□穴□又□杀余匪。追剿二十余里。歼贼殆尽。立将霍邱县城克复。其前路贼船百余只。驶至新河口。经千总敖天印等、带炮船轰毙贼二百余人。夺获贼船三十余只。此次克复霍邱县城。水陆均获大胜。剿捻尚为得手。仍著英桂等、激励将弁。迅将正阳关攻克。剿除余匪。毋稍迟延。　　

○又谕、候补三品京堂张芾、专办徽池防剿。三载以来。颇资得力。前在徽州军营。闻丁母忧。呈请回籍营葬。当经谕令何桂清、俟接替有人。即行传谕张芾、给假六个月。回籍葬亲。兹复据何桂清、晏端书、据情代奏、并张芾自行具摺、请回籍营葬后、恳恩终制等语。现在徽州防务。仍当吃紧。张芾熟悉情形。仍著暂留防剿。俟军务稍平。即遵前旨。给假六个月。回籍营葬。　　

○又谕、英桂、胜保奏、遵保攻克方家集、三河尖等处、出力员弁兵勇、并案请奖、开单呈览一摺。捻首以方家集为门户。三河尖为老巢。前经英桂等、督率员弁等、迭次攻剿获胜。平毁贼巢十余处。歼毙数万余人。皖豫交界。渐就肃清。在事出力各员。著有微劳。自应量予恩施。以昭激劝。至所保在营文职。至五十余员之多。已不免冒滥。况前经吏部奏准。粮台文案各员。不准越级保升、及免补本班。此次单内。仍有越次及免补本班人员。虽据称不分文武。一概亲冒矢石。殊难凭信。著英桂等、确实核减。另行具奏。　　

○以克复安徽霍邱县城。赏千总陈万金、蓝翎。复已革把总朱天祥职。　　

○以安徽方家集等处剿匪出力。赏营总西蒙额、穆克登额、乌尔滚扎普、副都统衔。佐领杨得富、都司伯英等、花翎。骁骑校依常阿等、蓝翎。余加衔升擢有差。　　

○予河南阵亡知县王万龄、祭葬世职。如同知例。从九品阎基田、祭葬世职。监生王弼元等、赏恤如例。　　

○甲辰。仁宗睿皇帝忌辰。遣官祭昌陵。上诣安佑宫行礼。　　

○谕军机大臣等、本日据福兴奏、江西军情吃重。本省兵力不敷。请由江南大营。调拨广勇一千五百名。又游击兴贵等、管带两起陕甘兵一千余名。西安二起马队四百名。共计兵勇三千名。前往江西助剿。并请将原带广勇之戴文英、冯子材、张永清、梁成桂、原带陕甘兵之兴贵等、一并派委管带驰往各等语。现在江南官兵。环攻镇江。军情正当吃紧。其势恐难多调。现已谕令叶名琛、由广东拨兵二千名。派总兵寿山统带。驰往福兴军营助剿。惟江西省东路兵力尚单。福兴原带之兵。祇有千名。著和春、即将福兴指调之将弁兵勇。能否派拨若干之处。酌量情形。迅速调拨。一面具奏。一面先行知会福兴可也。将此由六百里各谕令知之。　　

○又谕、福济等奏、饷需匮乏、请饬江浙等省按月筹解一摺。安徽军营饷需。业经何桂清等、遵旨陆续拨解。惟据福济等奏称、现在六安贼援愈集。李孟群一军。阻于流波石□童、麻埠地方。亟应厚集兵力。会同攻剿。而饷项短绌。饥军难振。请饬江南省、于按月二万两外。添拨银二万两。浙江、山西、陕西、按月各拨解银二万两等语。著何桂清、于按月二万两外。再添拨银二万两。凑成四万。按月如数解往。山西、陕西、两省月解皖饷。著恒福、曾望颜、按照每月二万两之数。务各如期起解。毋稍迟滞。至浙江省、于接济各路饷需之外。恐未能再行按月筹银解庐。惟该处待饷甚迫。仍著晏端书、竭力筹拨。以资接济。将此由六百里各谕令知之。　　

○又谕、本年正月间。曾谕令叶名琛、酌调精兵一二千名。交参将卫佐邦管带。间道驰赴福兴军营助剿。并筹饷接济。迄今未据覆奏。本日据福兴奏、所带兵勇。数止一千。请由江南大营添调。并称潮州镇总兵寿山、所带潮州官兵。因南赣无事。已于六月间回粤。该将军所请粤兵。杳无音信等语。此时江南官兵。正当围攻镇江吃紧。一时未必即能分拨。南赣一路。业已平静。寿山一军。即可驰赴广信。听候福兴调遣。著叶名琛、速饬该总兵、即行管带精兵二千名。克日前往。以资攻剿。毋稍迟延。至该省夷务。日久未见奏报。甚深悬系。前据叶名琛奏、新来夷酋。往口□散咑嗹地方。寻呅口□安商议。尚未到粤。现在又逾两月。究竟是否前来。此事必须速为了结。固不可稍涉迁就。草率从事。而日久相持。迄无成议。设或别生枝节。办理又形棘手。广东民情物力。固不难与之久抗。傥如从前故事。任意驶赴上海天津。则广东虽能自顾。而大势总未了结。近日俄罗斯有船驶至天津。呈递文书。以＜口英＞夷之事为词。是＜口英＞夷之衅未平。即他国亦从而生心。且海关停市。将及一年。各省军饷。种种支绌。该督岂不知筹及。著叶名琛、即将现办情形。迅速具奏。总以及早定议。免致别生变故为上策也。将此由六百里谕令知之。　　

○又谕、法福礼奏、贼匪裹胁愈多、请添调乌噜木齐官兵、以备援剿一摺。此次回匪滋事。各城派兵进剿。共计七千余名。昨据扎拉芬泰奏报、伊犁兵勇。行至巴尔楚克。该匪闻风而遁。立解城围。我军追剿。大获胜仗。现在道路廓清。所调乌噜木齐、及喀喇沙尔等处官兵。亦据乌尔清阿报称、该官兵于六月十七等日。已由库车启程前进。法福礼尚未知悉。所请添调乌噜木齐官兵一千五百名。如兵力已敷。即可毋庸调拨。仍著倭什珲布、照数挑选。豫备听调。将此由五百里各谕令知之。　　

○调任云贵总督吴振棫奏、云南汉回互斗。必须有大兵钜饷。痛剿一二处。然后可以就抚。得旨。卿所虑甚是。所筹亦极妥协。　　

○以克复安徽霍山县城。布政使李孟群、下部优叙。　　

○命江甯将军都兴阿、在钦差大臣官文军营帮办军务。　　

○以湖北黄梅等处剿贼出力。赏副将朱品隆、周宽世、游击郑阳和、骁骑校金顺、巴图鲁名号。都司彭友胜、守备刘廷选、李天培、李俊德、陈开胜、谭应祥等、花翎。军功蓝斯明等、蓝翎。余加衔升擢有差。予阵亡协领密雅明阿、守备陶忠泰、陈德懋、千总何有贵、外委易荣贵、祭葬世职。　　

○以追剿江西瑞州贼匪出力。赏都司章夺锦、花翎。把总贺荣升、蓝翎。余加衔升叙有差。革疏防都司刘光明、千总李华荣职。拔道员吴坤修、花翎。予阵亡巡检沈庆安、把总黄云、祭葬世职。　　

○以江西吉安官军失利。摘知府黄冕顶带。都司萧孚泗、革职逮问。　　

○以安徽寿州守城出力。赏守备刘国标、柏云锦、云骑尉张遇龙等、花翎。千总嵩林等、蓝翎。余加衔升叙有差。　　

○予江西阵亡都司张开辑、陈光孚、守备熊世春、卢淩汉、千总何连魁、外委周九皋、李芳园、李茂光、罗熙龄、祭葬世职。　　

