<!-- { "loadSidebar": true } -->
○大学士裕诚等、议覆户部奏拟变通部库放项章程。一凡关系坛庙大典。及外藩蒙古俸饷恩赏。并贫民赈恤各项。应仍实发现银。一官员领项。照俸银折给制钱一串。宝钞一串。一兵丁匠役领项。照饷银折给制钱二串。一各衙门公费、及折价等项。发给银票各半。一工程等项。减半发给。一运脚盘费采买等项。折给制钱二串。一物料工价米折等项。折给制钱一串五百。以期均平画一。从之。　　

○调镶蓝旗蒙古副都统连成、为镶红旗汉军副都统。以内阁学士崇实、为镶蓝旗蒙古副都统。　　

○丁酉。孝慎成皇后忌辰。遣官祭慕陵。　　

○谕内阁、给事中张祥晋奏、请将欠交房租、补行徵足一摺。前因军饷浩繁。于京师地面。暂收房租。原系一时权宜之计。据该给事中奏称、数月以来。租数减少。请将欠交之租、定限勒追等语。所奏殊属鄙琐。不惟无此政体。转恐别滋弊端。且该给事中、即系巡城。如果所属地面、官商民户、抗不交租。当时何难核实严查。催令完交。迨既经停止之后。始奏请令八旗五城、勒限补追。徒增扰累。有何裨益。所请著不准行。　　

○谕军机大臣等、琦善奏、官兵分路进攻各情。并艇船将弁延玩等语。本月二十一日。琦善分督官兵。由东西两岸、进剿瓜州贼匪。虽歼捦数百名、或数十名。而我军将弁、亦伤亡不少。剿办仍未能得手。且西岸官兵、设法攻扑之时。该逆竟由镇江、突出贼船数十只。互相援应。虽经开炮击回。江面仍毫无阻隔。总由水师战船、未能得力之故。琦善统带水陆各军。叶常春等、均归节制。如该革员等、竟敢始终疲玩。托词延宕。致误事机。即当以军法从事。以肃戎行。前调闽广水师人员。尚未到营。著即飞催启程。现在该大臣营中、如有得力之员。亦可暂行派令管带。俟红单等船到时。再行酌量派员更替。至该匪以镇江为巢窟。欲清江面。必得于克复瓜州后。以水师南捣镇江。与余万清、水陆夹攻。若能克复镇江。则水师船只、可以直达金陵。俟拖风红单等船到江。事机不可失也。其仪徵、浦口等处。均有逆船窥伺。虽俱经击退。仍当加意严防。扼其北窜。毋得稍存大意。将此由六百里加紧谕令知之。　　

○革职留任江南河道总督杨以增奏、淮北票盐。自上年粤匪窜扰。商贩裹足。办理极为棘手。得旨。亟应讲求整顿。若先有一难字在胸中。断无起色之日矣。　　

○以内阁学士肃顺、为工部左侍郎。　　

○改铸河南涉县、广西北流县、知县印信。从巡抚英桂、劳崇光请也。　　

○戊戌。命江苏学政何桂清回京。赴仓场侍郎任。　　

○补行咸丰二年广东军政。卓异官四员。罢软官三员。年老官一员。才力不及官五员。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百二十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。五月。己亥朔。谕军机大臣等、陈启迈奏、筹办战船五十只。因广东解炮未到。募勇未足。请俟曾国藩舟师驶出楚境。再行约会夹剿等语。此次江西筹办战船。为数无多。以之远出赴援。虽形单弱。若以备本省防剿之用。尽敷调遣。现在贼扰湖南。曾国藩舟师。恐一时未能东下。据该抚另片奏、有贼船转入饶河之语。该省毗连湖北湖南处所。均有匪徒出没。所有本省各隘口需用水师之处。正复不少。著该抚即将已造船只。配齐炮械。派员督率兵勇。驶赴本省要隘。以资防剿。仍一面督饬赵如胜等、赶紧训练水勇。一面于现造各船外。陆续添造。总期声势联络。相机进剿。不得株守一隅。置炮船于无用之地。至广东购备炮位。并著该抚与叶名琛等、妥商速办。以济急需。将此由六百里加紧谕令知之。　　

○工部右侍郎载龄奏、天津布置严密情形。得旨。天津防堵。既臻周妥。汝著不必移驻。仍在固安。随时侦探贼情。相机办理。　　

○江西巡抚陈启迈奏、甫经到任。请将大计展限举行。允之。　　

○江西九江关监督恩龄奏、九江兵力单弱情形。得旨。各省军务。皆关紧要。岂能祇顾一江西。而江省中又岂能专顾九江一郡。虽地属扼要。奈无闲兵可拨。　　

○调荆州左翼副都统庆如、为金州副都统。以兴京城守尉载增、为荆州左翼副都统。　　

○予安徽祁门阵亡知县唐治、徐毓宝、巡检钟普塘、千总刘开甲、祭葬世职。武生翟登云、赏恤如例。　　

○追赐浙江定海阵亡总兵官葛云飞、原籍专祠。御书扁额曰。忠荩可风。　　

○缓江西九江关瓷贡。　　

○庚子。谕内阁、谆龄奏、遵旨查明承办第穆寺事务达赖喇嘛、请旨赏给名号一摺。承办第穆寺事务喇嘛济克美当木垂、人诚实明白。徒众心服。办理寺中事务妥协。著照谆龄所奏、济克美当木垂、著赏给管理事务扎萨克喇嘛名号。以服众心而资管束。　　

○又谕、谆龄代奏、察木多帕克巴拉呼图克图之呼毕勒罕西瓦拉呼图克图、因贼匪扰害各处。呈请祝祷颂经。以祈速灭贼匪等语。帕克巴拉呼图克图等、因贼匪扰害各处。情愿带领众呼图克图喇嘛。在察木多地方所有庙内、专心念经祝祷。速将贼匪歼除。实属出于至诚。朕甚嘉悦。著加恩赏给帕克巴拉呼图克图、西瓦拉呼图克图哈达各一块。交驻藏帮办大臣。转行赏给帕克巴拉呼图克图等。　　

○谕军机大臣等、谆龄奏、廓尔喀国王呈递表文。请派兵随同剿贼。已檄谕该国王恪遵定制。毋庸派兵助剿。自应如此办理。该国王以边外小邦。情殷敌忾。其悃忱亦自可嘉。但内地小丑跳梁。从无借助外夷之理。著谆龄再行檄知该国王、谕以表文业已上达。大皇帝亦奖其诚悃。惟念该国王久列藩封。不忍令其派兵远道跋涉。且内地匪徒滋扰。天朝兵力所加。指日即可殄灭。亦无须该国王派兵助剿。务使宽严得中。俾该国王内知感戴。外绝觊觎。自不致别有干求。所呈表底各件。均著留存。将此谕令知之。　　

○以内阁学士崇实、署户部左侍郎兼管三库事。　　

○以正蓝旗蒙古副都统景寿、署镶蓝旗护军统领。　　

○以西藏办案出力。赏粮员杨尚炳、花翎。余奖叙有差。　　

○以修西藏敏珠尔伦济珠布贝庙工竣。赏噶卜伦旺曲揭布虚公爵。红宝石顶。颁给御书庙额曰。宗乘不二。　　

○辛丑。孝诚仁皇后忌辰。遣官祭景陵。　　

○上诣寿康宫。问皇贵太妃安。　　

○谕内阁、成郡王载锐奏、请添局捐铸钱文一摺。现在京师各项钱文。除户工两局。加卯鼓铸外。复经惠亲王等、捐铸铁钱。庆惠、文瑞、请铸大钱。以资搭放。屡次推广变通钱法。足敷周转。若复于各局外。再行设局。徒事铺张。有何实济。且各局纷纷鼓铸。必有奸商谋利营私。甚至官局私铸。漫无稽查。于局务转有妨碍。载锐所奏。著不准行。　　

○户部尚书孙瑞珍、因病解任。调刑部尚书朱凤标、为户部尚书。工部尚书赵光、为刑部尚书。以礼部左侍郎彭蕴章、为工部尚书。转礼部右侍郎许乃普、为左侍郎。以内阁学士陶梁、为礼部右侍郎。　　

○以吏部尚书协办大学士贾桢、为翰林院掌院学士。　　

○以户部右侍郎翁心存、为武英殿总裁官。　　

○以直隶天津防堵出力。赏同知钟瑞、花翎。守备陈克明等、蓝翎。余升叙有差。　　

○以江苏丰县剿贼出力。赏副都统绵洵、魁福、协领托克通阿、那尔胡善、平海、巴图鲁名号。印务章京察隆额、保常、佐领富新、常林、参领巴图隆阿、防御图克唐阿、知府马文铎、知州洪贞谦等、花翎。印务章京定保等、蓝翎。余加衔升叙有差。　　

○予直隶阵亡外委徐亨、祭葬世职。　　

○予山东冠县等处阵亡前锋参领德祥、护军校额哩贺、祭葬世职。六品勇目尚喜、赏恤如例。　　

○壬寅。谕内阁、崇恩奏、请饬前任学政、帮办劝捐一摺。向来各省办理捐输事宜。责成在籍公正绅士。帮同地方官劝办。原以该员等素习民情。为里党所推服。可免吏胥扰累等弊。候补庶子殷寿彭、曾任山东学政。与该省绅士不同。各省学政。系特简之员。考试是其专责。并无管辖地方之任。若特派该员前往山东劝捐。不但无此体制。且与各省责成在籍绅士劝捐。办理亦属两歧。甚至转有扰累闾阎。崇恩所请。著不准行。其应如何劝谕捐输之处。仍著该抚慎选贤员。会同各该地方公正绅耆。妥为办理。　　

○谕军机大臣等、僧格林沁、胜保等奏、合剿逆匪情形一摺。贼匪窜踞连镇。已越两旬。仍未殄灭。朕心实深焦急。据奏四月二十九日。僧格林沁、督兵进攻贼巢东北西北二面。胜保进攻西南贼营。虽各歼捦贼匪百余名。及数十名。而我兵伤亡。亦复不少。剿办仍未得手。不过敷衍入奏。毫无把握。胜保统带得胜之兵。于二十三日。驰抵连镇。已及十日。正当钦遵叠次谕旨。与僧格林沁、同心协力。设法进攻。以期迅歼群丑。如能遏令奔窜。务当前截后击。设伏以待。断不准令该逆再踞他处。致滋蔓延。现据英隆奏称、副都统清安、已于四月二十日带兵出境。该副都统年逾七旬。到营时著僧格林沁等、察看该员精神若何。能否得力。据实具奏。胜保另片奏、请将山东折漕银两。一半解部。一半仍留军营等语。已据户部奏明。除将此项划拨银十万两。解赴顺天粮台外。其余折漕银两。为数尚多。仍即解部。以备分拨胜保军营、及京饷要需。著即飞咨崇恩遵照办理。毋许延误。本日又据崇恩奏称、上年兖州粮台奏借银两。已经动支无存。前请筹借藩运两库银八万两。又遵旨先尽军营支用。所有现办临清抚恤银两。著准其另行筹备。作正开销。仍当饬属认真办理。务期实惠及民。不得任听官吏藉端侵冒。并严饬经手兖州粮台各员。迅将支发各款。分晰造册送部。毋任延宕。将此由六百里加紧谕知僧格林沁、胜保、并谕崇恩知之。　　

