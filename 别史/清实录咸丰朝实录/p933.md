<!-- { "loadSidebar": true } -->
○以捻逆窜入山东。署巡抚清盛、下部议处。　　

○予山东济甯州阵亡练总同知衔知县季锡鲁、祭葬世职。如道员例。典史龚绍昌、守备马万春、祭葬世职。　　

○予安徽六安州阵亡防御永谦、骁骑校多罗伦、都司路成海、守备余茂森、千总陈文昆、外委秦奎等、祭葬世职。领催苏尔精阿、赏恤如例。　　

○予解饷被难河南知县武世昌、祭葬世职。如阵亡例。　　

○科尔沁贝勒桑鲁布都特赛等二人、土默特扎萨克贝勒那逊鄂勒哲依、扎鲁特贝勒诺尔布林沁、喀喇沁额驸吉兰泰等二人、于四知书屋瞻觐。　　

○甲子。谕内阁、昌淳、禄权奏、总管子嗣、呈恳分袭世职、请旨遵行一摺。阵亡总管台斐音保原袭之云骑尉世职。著伊长子春全承袭。其新得之骑都尉世职。著伊三子春毓承袭。　　

○谕军机大臣等、都兴阿奏、兼程北上一摺。前因夷人业已换约退兵。当谕都兴阿、由寿州一带。前赴江北。本日据奏、由临淮改道兼程北上等语。想系尚未接奉前旨。著都兴阿、于接奉此旨后。无论行抵何处。即行折回。迅赴江北。统筹全局。力埽贼氛。以慰朕望。将此由六百里谕令知之。　　

○直隶总督恒福奏、津郡新设埠口通商。请饬文谦筹办。得旨。饬令文谦赴津。会同恒祺等、办理通商事宜。吴廷栋、著回省督办防务。又奏勘办古北口建牐筑坝各工。批先行择要兴办。不准草率偷减。并将近口一带山川形势道路通透之处。详细绘图呈览。　　

○以湖南镇筸镇总兵官文安、为提督。　　

○乙丑。谕内阁、僧格林沁等奏、请留道员办理粮台。并将次报销。暂行缓办等语。现命该大臣等统兵剿匪。所有军营粮台。即著派天津道孙治办理。至该道前次所办粮台。业经报销二次。其第三次报销。自应随时报部。方免轇轕。著即饬令赶紧清厘。以重帑项　　

○又谕、朕闻京师城内。夜间明火劫案。层见叠出。辇毂重地岂容匪徒肆行无忌著瑞常、文祥、庆英、严饬巡捕旗营各员弁、认真捕拏。讯明后即行正法。如该员弁再行玩泄。即著严参惩办。并著顺天府五城。一体严拏。务须摉捕净尽。毋令宵小潜踪。以警匪类而安善良。　　

○又谕、前因近畿百姓。猝遭兵燹。深堪悯恻。业经谕令五城粥厂。提早开放并严查匪徒。毋任溷迹。兹据户部奏请五城煮粥赈济一摺。著即于十月初一日起。至次年三月二十日止。按诚设厂。煮粥赈济。责成五城御史。认真办理。并著都察院堂官。严密稽查。务使实惠均沾。毋任吏胥中饱。至明岁春间。应否展赈。届时由都察院堂官察看具奏。以副朕轸念穷黎至意。　　

○又谕、前因刘昆等、会议奉天海口。变通收税章程。当交户部议奏。兹据该部奏称、酌拟加增税额四条。著照所请。所有奉天所产黄豆豆饼。照例收税。此外包头油篓税银。由行栈交该关各口税书承收。除该关每年正额赢余之外。加银八万两。作为赢余解部。即责成该监督、于本年八月新关期起。按季解京。如有亏短。勒令照数赔补。再有多余。尽收尽报。其船规一项。原定税银太轻。著将各船只。照原徵银数。各加一倍。以咸丰八年报部税数。作为正额。此外再加一倍。作为赢余。由各口岸追册。详报盛京将军等汇总奏报。除留支各项外。其余悉数解部。如有亏短。著落经徵之旗民地方官赔补。至各项货物。经过内河各口岸。定为每石徵银四分。以咸丰八年归公银数。作为正额再加一倍。作为赢余。此项银两。以钱一串抵银一两搭放盛京官兵俸饷。如徵收不能足数。亦著落经徵之员赔补。其内河渔字号小船。著照未逾式船。使一体报店。交纳船规十七两。除牛庄一口。办理商捐。其余各海口。均著盛京将军。饬旗民地方官。查照办理。其大小牛船。亦照渔船一律加倍收税。并另委妥员。常川在彼。实力稽察。如有无票私船。即行拏办。经此次明定章程之后。著该将军等、随时认真查察。严拏偷漏。并责成该监督、及旗民地方官。务照新章。如数徵收。如有短绌。即照关税定例。勒限追赔。傥徵收足数外。再有赢余。即行报部。由部奏请奖叙。如有额外私自加增。扰及商民。立即从严参办。以副朕裕课恤商至意。　　

○谕军机大臣等、僧格林沁等奏、请调官兵一摺。僧格林沁等、现在暂劄中顶、一俟马步各队调齐。著即驰赴河间。相机剿办。所拟调拨之内外火器营。胜保军营等兵。军火等项。并哲里木盟等处官兵。均著照所议。如数调派。以厚兵力。其昭乌达盟马队一千名。仅存一百余名。不敷征剿。该大臣等、可即将此项余存之兵。饬回该盟。以示体恤。即由胜保军营。另拨兵千名。补足此数。毋庸再令该盟挑补。耽延时日。将此由六百里谕令知之。　　

○又谕、富森奏、请提师入都协剿一摺。现在＜口英＞口□佛两国。业已换约退兵。富森所请带兵入都之处。著毋庸前来。惟当就现有兵力。勤加训练。务使技艺娴熟。人尽干城。以备他日调遣。将此由六百里谕令知之。　　

○又谕、本日户部奏请、五城煮粥赈济一摺。据称、京师五城。每年十月初一日起。至次年三月二十日止。按城设厂。煮粥赈济。每城每日给十成稄米二石。柴薪银一两等语。京畿猝遭兵燹。生民糊口维艰。若照向章赈济。恐恩膏未能遍及。贫民仍多枵腹之虞。自应于每城每日例给米石外。酌量添给。以示体恤此项添给米石。应于何款内动支开放。并有若干可以添给之处。著该部迅速查明具奏。将此谕令知之。　　

○又谕、本日据御史蒋超伯奏、本年秋初。江北高邮界马棚湾决口。溃溢至三四百丈之宽。直注下河。各邑秋禾。不及收割通泰盐场。亦皆淹浸等语。里下河十二州县。为漕米盐课关税所从出。若不堵筑决口。致该地方久被淹浸。恐江北军饷。无从取给。关系非轻。著王梦龄、会同晏端书、速筹修筑。或即劝谕绅耆。民捐民办。以工代赈。趁此冬令水浅之时。迅速兴工。俾财赋之区。灾黎不致失所。毋得假手吏胥。致滋弊窦。将此由五百里谕令知之。　　

○命直隶布政使文谦、筹饷二十万两。解往钦差大臣僧格林沁军营。　　

○以江苏镇江需饷。命河南、山东、山西、各巡抚。将部拨协饷。埽数解往。并命巡抚薛焕、设法筹济。　　

○署江甯将军京口副都统巴栋阿、因病赏假。命江甯副都统魁玉、暂署江甯将军。甘肃西甯镇总兵官冯子材、督办镇江军务。　　

○以新授湖南提督文安、尚未服阕。命改为署理。　　

○以湖南桂阳营参将胡裕发、为镇筸镇总兵官。　　

○丙寅。谕内阁、本日兵部具题失察冒领钱粮之协尉、遵旨严议一本。解任协尉彭寿、冒领钱粮。系属公罪。惟于革役李富英、挑充步甲。明知更名复充。容隐不举。与寻常失察案系公罪者有间。该部从严议以革职留任之处。是否确有办过成案。著即查明具奏。寻奏。并无办过似此成案。拟照台湾换防兵丁、换名顶替、该管官容隐不报例。改为降二级调用。从之。　　

○又谕、巴栋阿奏、查明金坛失陷情形一摺。并请将带勇各员。分别免罪拏办等语。已革广东高州镇总兵萧知音于营员马得胜等、暗与贼通。未能先事觉察。以致金坛县城失陷。实有应得之咎。姑念其调防该县。婴城固守。已历四月有余。冲锋接仗。身受重伤。尚非有心贻误。萧知音、著免其治罪。留于镇江大营效力。其余带勇各员。都司葛春阳、翟先仲、千总王得高、刘太和、把总马天魁、丁学红、县丞谢炳南等、均著免其治罪。撤归原营。其通贼在逃之守备马得胜、外委王文荣、均著即行革职。严拏正法。以昭炯戒。　　

○谕军机大臣等、恭亲王奕等奏、俄夷和约已换一摺。此次恭亲王等、于本月初二日。业将俄夷呈出条约。画押盖印。与之互换惟地图一分。系绥芬乌苏里河分界之据。因前定条约。曾添入空旷之地。遇有中国人住、并渔猎之处。俄人均不得占之语。一经画押。漫无限制。告以明春须派员互勘。未即画押。自系为慎重界址起见。其馈送枪炮一节。未知是否真诚。以后再当相机办理。此次俄夷所换条约十五款。除吉林黑龙江二处。已令军机大臣、钞寄行知外。其余各省。尚有应行行文知照之处。著恭亲王等、一体知照。以便届时会同酌办。至俄咪两国和约国书等件。在海淀被夷兵抢掠。恐该两国知业经失落。有所藉口。著饬令恒祺等、设法向吧酋索取。务须令原本归还。免致将来饶舌。将此由六百里密谕知之。　　

○又谕、昨因僧格林沁等请调官兵。当谕俟马步各队调齐。即驰赴河间剿办。兹据恒福奏、省南一带。土匪蠭起。安平县有土匪三四百人。由深州阑入该县黄城村内焚抢。束鹿县有土匪千余名。在该县旧城村抢借。此外晋州、槁城、肃甯等处、亦有匪徒窜扰。又沧州枭匪萧麦秋、盐山县枭匪李四锅腰、率众千余人。阑入静海县属之北港各滩。抢掠盐场。焚烧汛房。畿南河间一带。土匪尚未肃清。复有安平等处匪徒滋扰。偪近省垣。若不及早歼除。必致酿成巨患。僧格林沁等、现劄中顶。著即调集各兵。亟筹剿办。如河间一带。尚不能立时蒇事。即酌量分兵。各路掩捕。务期尽数捕灭。勿任蔓延。以安良善而靖地方。将此由六百里谕令知之。　　

○又谕、前经降旨、谕令穆腾阿、来京帮办胜保军务。兹据袁甲三、穆腾阿奏、该都统现已挑选马队官兵一百三十员。定于九月二十四日启程。惟此时夷人业已就抚。京城安堵如常。皖捻句结粤匪。窜扰淮南一带。势复鸱张。穆腾阿、著毋庸来京赴援。即行统带马队官兵。迅速折回袁甲三军营。会同袁甲三、郑魁士、剿办粤捻各匪。以期力遏凶锋。将此由六百里谕令知之。　　

○以安徽军营需饷。命山东、河南、江西、各巡抚。将部议拨款。迅速解往。并拨江西新漕折色十万石。　　

○戊辰。谕内阁、瑞常等奏、饬查殉难绅民一摺。八月间淀园被扰。内务府员外郎泰清、全家自焚。殊堪悯恻。所有泰清家十六口殉难情形。著内务府查明。分别奏请旌恤。其余近畿一带殉难绅民。著八旗都统、顺天府、直隶总督、迅速查明具奏。以彰节义。至各处遗骸。亦堪矜悯。并著顺天府、暨营城各地方官员。迅即掩埋。毋令日久暴露。　　

