<!-- { "loadSidebar": true } -->
监修总裁、总裁、副总裁等、皆能尽心编辑。各失勤劳。允宜特加优奖。　　

监修总裁、大学士文庆、虽甫经添派。惟开馆之初。本充总裁。当此盛典告成。衔名首列。著加恩赏御用袍一件。并赏加一级。总裁兵部尚书阿灵阿、副总裁兵部尚书周祖培、吏部侍郎瑞常、均系始终其事。阿灵阿、著赏加太子少保衔。周祖培续办稿本。妥慎精详。著赏加太子少保衔。伊子监生周文龠、并著赏给举人。一体会试。瑞常之子候选笔帖式文德、著以六部主事用。总裁户部尚书朱凤标、在馆六年。著赏加太子少保衔。蒙古副总裁都察院左副都御史双福、历充纂修提调。在馆有年。著赏戴花翎。总裁刑部尚书赵光、在馆三年。著赏加三级。其在馆二年之总裁吏部尚书花沙纳、副总裁协办大学士工部尚书彭蕴章、均著赏加二级。副总裁吏部侍郎穆荫、著赏加一级。并开复处分一案。离馆之　　

监修总裁致仕大学士祁寯藻、著赏食全俸。前任大学士贾桢、著赏加一级、纪录二次。前充总裁副总裁之吏部尚书翁心存、在馆四年。续办稿本。悉心纂辑。伊孙监生翁曾源、著赏给举人。一体会试。户部尚书柏葰、在馆三年。工部尚书全庆、在馆四年。均著赏加三级。前任户部侍郎罗惇衍、在馆二年。著赏加二级。原任协办大学士赠太师大学士杜受田、开馆之初。章程体例。皆其手定。编纂稿本。业经过半。兹全书告蒇。未与观成。殊深追念。著加恩赐祭一坛。伊孙举人杜庭琛、著赏给贡士。一体殿试。原任工部侍郎崇室奕毓、编纂清文。尤为详慎。著赐祭一坛。伊子宗人府候补委署主事载庆、著遇缺即补。原任礼部尚书惠丰、原任理藩院尚书吉伦泰、原任兵部侍郎常志、虽在馆未久。俱能恪恭将事。均著赐祭一坛。以示朕推恩懋赏。嘉奖勤劳至意。　　

○命工部尚书协办大学士彭蕴章、为大学士。管工部事。吏部尚书翁心存、协办大学士。以都察院左都御史许乃普、为工部尚书。户部左侍郎朱嶟、为都察院左都御史。调工部右侍郎沈兆霖、为户部左侍郎。兼管三库事。以内阁学士刘昆、为工部右侍郎。兼管钱法常事务。内阁学士杨式谷、署兵部右侍郎。　　

○以贵州军营出力。赏外委胡名登等、蓝翎。　　

○千总徐明等、加衔升叙有差。　　

○丙辰。谕内阁、曾国藩奏、请将典史恤典查销、并自请察议等语。湖南安乡县典史潘兆奎、前经曾国藩以该员冲围落水。奏请议恤。兹据查明、该员于投水后。遇救得生。所有藩兆奎前得恤典。著即撤销。曾国落未及查明。率行具奏。著交部察议。　　

○谕军机大臣等、英桂奏、南阳情形紧急、添兵剿办等语。匪徒窜踞邓州。贼首余姓分党四出。并窜入新野县境。官军接仗失利。南阳、新野、两城。势极危急。此时邱联恩带兵、谅已驰抵该郡。英桂因兵力尚单。将驻防光山官兵三百名。令参将成景、带往援剿。著即督饬该员等、迅速进剿。并飞提官文所派湖北官兵。合力攻击。前调陕西兵二千名。已据谭廷襄奏、派副将龙泽厚、统带前往。著一并迅速迎提。英桂仍当察看南阳缓急情形。随时派兵策应。傥令蔓延北窜。朕惟该抚是问。将此由六百里谕令知之。　　

○又谕、前据何桂清奏、吴坤修所带彪勇未到广信。当经谕令曾国藩、文俊、饬令该员迅速驰往。以便饶廷选交替后。回驻玉山。兹据曾国藩等奏、吴坤修一军。因奉新、安义、靖安、三县绅民、恳留剿匪。未便调往。现饬李元度、由崇仁带兵驰赴广信驻防。惟江西饷项支绌。若仅劄郡城。不能设法筹饷。拟令驻劄贵溪。招徕商民。请饬饶廷选仍驻广信等语。该省兵饷。专赖钱漕接济。若移李元度于贵溪。俾河口商民可以复业。七属钱漕可以徵收。于饷糈甚有裨益。玉山即系广信所属。饶廷选之驻广信。与驻玉山。相去本不甚远。著何桂清、即饬该总兵仍在广信留防。即婺源、开化等处。亦可就近兼顾。似此通融办理。既于浙省之兵力无损。并于江西筹饷事宜。较为有益。将此由五百里谕令知之。　　

○河南巡抚英桂、奏请饬下直隶山东山西各督抚。挑选战马一千匹。解赴军营备用。从之。　　

○命湖南巡抚骆秉章、拨给漕米三万石。运至湖北荆州营。以济军食。　　

○以江西宜黄、崇仁、两城克复。抚州老营被陷。降同知李元度为知县。拔去花翎。予阵亡同知林源恩道衔。并都司唐德升、教谕耿光宣、从九品周尚桂、祭葬加等。世职如例。上高阵亡知县傅自铭、守备詹荣清、祭葬世职。　　

○丁巳。上御洞明堂。句到浙江、江苏、山东、情实罪犯。停决浙江斩犯二人。山东斩犯八人。绞犯二人。余三十二人予句。　　

○山西巡抚王庆云、奏报饬属编查保甲章程。得旨。惟在行之以久。时加察查。勿致扰累。不可以一经覆奏为了事也。　　

○以援剿江西广信贼匪出力。赏千总林连喜等、蓝翎。参将荣寿等、升叙有差。　　

○戊午。谕内阁、此次恭纂皇考宣宗成皇帝圣训实录。该总裁等尽心编辑。允宜嘉奖勤劳。前特降旨。将　　

监修总裁官、正副总裁官、作何议叙。交该部查例议奏。兹据文庆等、以业经渥荷恩施。吁请停免议叙。情词恳至。自应俯如所请。文庆、花沙纳、朱凤标、阿灵阿、赵光、彭蕴章、周祖培、瑞常、穆荫、双福、议叙之处。俱著准其停免交部。其业经加恩之离馆　　

监修总裁、正副总裁等、亦著毋庸再给议叙。以归画一。　　

○又谕、惇郡王奕誴第二子。著命名载漪。　　

○谕军机大臣等、前据邵灿、庚长奏、十月十四日。捻匪围偪徐州。官军出单获胜。该匪即于十六日败退。萧县亦经解围。该漕督等摺、系二十二日具奏。本日据怡良、赵德辙奏、二十一二等日、接徐州紧信、酌令福兴缓赴江西、督带马队官兵、驰往徐州救援等语。自系未知徐州解围消息。不得不移缓就急。以扼北路要冲。现在该郡业已解围。其分窜各匪。有史荣椿督兵追击。并据德兴阿等奏、于派往各兵内、酌留协剿。兵力不为单弱。江西贼氛甚炽尚少统兵大员。福兴自应仍赴江西。该将军渡江后。必知徐州解围之信。无论行抵何处。仍著折回。由苏浙一带、取道前往江西。毋稍延缓。将此由五百里谕知怡良、赵德辙、并谕福兴知之。　　

○实授赵德辙江苏巡抚。以江苏苏松太道杨能格、为按察使。　　

○予江西阵亡都司吴广生、祭葬世职。六品军功曾学塽、生员王守贞、赏恤如例。　　

○蠲缓两淮丰利、掘港、金沙、吕四、余西、角斜、栟茶、富安、安丰、梁垛、东台、何垛、草堰、刘庄、伍佑、新兴、庙湾、丁溪、板浦、中正、临兴、二十一场、被旱歉区额赋有差。准动用抚恤银一万两。赈通泰二州被灾灶户。　　

○展缓吉林打牲乌拉、被淹旗地积欠额赋。并赈给饥民口粮。　　

○己未。展缓山东临清、历城、章邱、邹平、长山、齐河、济阳、临邑、长清、陵、平原、惠民、阳信、乐陵、利津、蒲台、滋阳、曲阜、甯阳、邹、汶上单、城武、曹、观城、聊城、博平、茌平、馆陶恩夏津、邱、新城、德平、泰安、泗水、滕、峄、堂邑清平、莘冠、高唐、武城、朝城、海丰、沾化、兰山、费、蒙阴、沂水、博兴、乐安、高苑、莒益都、临淄、寿光、昌乐临胊平度、昌邑、潍、高密、日照济甯、郓城、鱼台金乡嘉祥、商河、七十一州县。并东昌、临清、济甯、德州四卫。被水、被旱、被虫、被风、灾区。新旧额赋有差。　　

○庚申。以山东布政使晏端书、为浙江巡抚。直隶按察使吴廷栋、为山东布政使。赏已革河南巡抚陆应谷、四品顶带。为直隶按察使。　　

○辛酉。谕军机大臣等、何桂清奏、皖南贼援麕集、请由江南大营添兵助剿一摺。据称、逆首石达开、纠党三四万。自十月十一日、至十四日。并力攻扑泾县城池。复分股扰及甯国县地方。泾县官兵因粮火不继。道路梗阻。已退回甯国县城固守。现在徽州各路、无兵可分。甯郡大军、亦兼顾不及。皖南情形、万分吃紧。业已飞咨和春拨兵救援等语。逆踪分股窜扰徽甯各处。宣城、泾县、二处乡村。贼势蔓延百余里。傥令与甯国郡城之贼、联为一气。则建平、广德、路路可通。浙省边防、实形危急。著和春即拨精兵三四千名。迅饬傅振邦统带。星驰前往甯国一带。会同邓绍良相机力剿。毋稍迟延。其溧水一路攻城各军。即著和春速派得力大员督办。仍著何桂清、严饬师长镳等、由甯国县一路、步步前进。先行疏通军火粮饷之路。规复泾县城池。以杜该匪内窜。昨已简授宴端书为浙江巡抚。不日即当饬令赴任。何桂清仍当力疾调度。不可稍形松劲。至石逆由池州而来。一经纠结。即至三四万人。皆因地方被旱。饥民为其裹胁。以致愈聚愈多。怡良兼辖安省。自应亟筹妥办。著速委明干晓事大员。分赍银米。驰赴甯郡一带。将未被贼裹之饥民。加以抚恤。免致流而为匪。其已陷贼中者。亦著设法招徕。俾得渐就解散。则贼势自孤。于剿办亦易得手。将此由六百里各谕令知之。　　

○命翰林院侍读潘祖荫、编修彭瑞毓、在南书房行走。　　

○以皖北剿捻出力。赏武举孟贯三等、蓝翎。知州才宇和、把总闵廷佩等、升叙有差。　　

○予四川酉阳、秀山、阵亡守备舒芳申等、祭葬世职。　　

○准山东临邑、齐河、德、平原、德平、济阳、肥城、青城、聊城、堂邑、博平、茌平、清平、莘、冠、高唐、恩、馆陶、武城、十九州县、被灾地亩、本年应徵豆石。改徵粟米。　　

○壬戌。上御洞明堂。句到山西、直隶、情实罪犯。停决山西斩犯六人。绞犯二人。直隶斩犯二人。余四十三人予句。　　

○谕内阁、戴垣等奏、现届恭修玉牒、请俟全书告成、分别变通奖叙一摺。增修玉牒。钜典攸关。在馆效力人员。与别项纂办书籍者不同。历届奖励。本有成案。惟此次编辑。更属卷帙繁多。书成奖叙。自应酌量从优加恩。著照所请。此次在馆人员。如果始终勤奋。办理妥速。俟全书依限告成后。由该王大臣等、核对功课。即比较捐铜局、火器营、现办章程。酌量给予从优议叙。以示鼓励。另片奏、前期选派章京、笔帖式、赶办册档等语。统俟全书告成。由该王大臣、另行并案从优保奏。　　

