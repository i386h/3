<!-- { "loadSidebar": true } -->
○谕内阁、太仆寺卿龚文龄奏、请饬部臣实心辅政一摺。国家设官分职。内外相维。部臣疆吏。均有稽查督率之责。乃日久相沿。渐成怠忽。各部堂官。或未能督饬司员。严剔蠹弊。考核限期。各省督抚。于奉到部文后。亦往往以照钞转行。自谓了事。甚至受属员蒙混。无怪利不兴而害不除。安能渐收实效。嗣后内外大臣。务须大加振刷。遇事讲求。如有司员属吏怠惰因循者。即随时甄核。勿避嫌怨。其有蠹吏藉端索诈。立即拏办。毋稍回护。庶几上以实求。下以实应。大法小廉。吏治蒸蒸日上。朕实有厚望焉。将此通谕知之。　　

○又谕、刑部奏、核议光禄寺卿许乃普条陈服制案罪名一摺。卑幼犯尊。法难曲宥。岂容避重就轻。著照所议。嗣后各直省、遇有殴死期功尊长之案。该督抚严饬承审各员。无稍迁就开脱。装点情节。指为无心干犯。希图夹签声请。傥声叙稍涉装点。该部即行驳斥。务得实情。以昭平允。　　

○云贵总督程矞采奏、湖南新甯逆匪。窜越黎平境内。已饬地方文武、扼要严防。得旨。所办甚是。著认真防堵。　　

○大学士潘世恩、因病赏假。命大学士卓秉恬、管户部事。　　

○辛未。上诣永春室、问皇贵太妃安。　　

○谕内阁、琦善奏、请将知县革职审办一摺。甘肃金县知县李振序、于未报丁忧之先。捏病禀请代理。并将该员应徵应解银款。含混叙入。现又有民人控告、及典史禀讦各情。是其呈报丁忧、及患病日期。显有那改情弊。必应切实根究。李振序、著即革职。交该督提集人证卷宗。严行审讯。按律惩办。　　

○谕军机大臣等、琦善奏、固原提标兵习。向称骄骜。该提督成玉、性近粗率。语言驾驭。均多失宜。以致不洽众心。激而生鬨等语。现在整顿营伍之际。提镇大员。必须平时表率有方。兵心悦服。然后训练操防。可期日有起色。既据该督奏称、成玉平日举措、不足服众。仍著琦善详加访察。如无别项劣迹。仅止与地方不甚相宜。即著据实奏闻。再行简调。将此谕令知之。　　

○以刑部尚书阿勒清阿、为满洲繙译会试正考官。理藩院右侍郎奕毓、为副考官。　　

○上以恭上大行皇帝尊谥。自是日始。斋戒三日。　　

○壬申。上诣永春室、问皇贵太妃安。　　

○以降调礼部尚书麟魁、为乌什办事大臣。　　

○癸酉。以恭上大行皇帝尊谥。前期遣官告祭天。地。太庙。社稷。上诣永春室、问皇贵太妃安。　　

○谕内阁、奕兴奏、圣容供奉处所、绘图呈览一摺。保极宫尊藏大行皇帝御题几暇时乘圣容一轴。应即敬谨供奉。于凤凰楼中层北面正中金柜顶上。以昭诚敬。著钦天监择吉。行知该将军、届期钦奉遵行。所有应行豫备各事宜。著该将军、查照成案。会同该部、敬谨办理。　　

○又谕、户部奏、盐引畅销。首重缉私等语。淮南盐务。全在汉岸疏销。而湖广各州县、均居腹地。邻私处处可通。现当整顿淮鹾之际。若仍前枭贩横行。甚至奸商亦藉官盐为影射。安望日有起色。该处盐务。虽统归两江总督管辖。而相隔既遥。有鞭长莫及之势。且缉私系地方文武应办之事。著湖广总督、湖北、湖南、各巡抚。严饬盐道。督率所属。不分畛域。协力查拏。每获一起私盐。具详咨部。仍于一年期满、奏报销引分数摺内汇核、以凭稽考。如有查缉不力。或始勤终怠之员。即著严参。毋得视为具文。以挽颓纲而惩积弊。　　

○又谕、据户部核覆大学士耆英条奏、理财之要。以地丁盐课关税为岁入之大端。以兵饷河工为岁出之大端。得其弊之所在。认真革除。害去而利自见。著各直省督抚、河道总督、盐政、各关监督、查照该部指出各弊。振刷精神。实力剔除。所有陋规浮费。全应禁革。并将现在如何整顿积弊办理之处。据实具奏。至于漕仓诸务。亦应各除各弊。勿分畛域。著漕运总督、仓场侍郎、随时稽察帮丁、经纪、花户人等、毋得婪索。俾得藉口。务使正额常充。拨解无误。以实仓库而裕度支。将此通谕知之。　　

○又谕、通政使司参议齐承彦奏、请饬约束匠役、严禁棍匪等语。户工两部钱局、人数众多。平时管束有方。何至宝源局有恃众抗官之事。著宝泉、宝源、两局堂官。妥筹约束弹压之方。先事严防。俾不至恃众滋事。至地方土棍、尤宜严禁。司坊营汛、协同查拏。方能得力。嗣后遇有营城缉捕交涉之件。如何兵役协力。不至呼应不灵。著各该衙门、分别妥议章程具奏。　　

○又谕、琦善奏、请将采办铅斤不力之员、撤任查办一摺。甘肃安西直隶州知州丁元淼、在任已经一载。于前任已故知州黄文炳、亏用铅本。不行揭报。转藉词例价不敷。希冀加增。显系有挟而求。必至有误要需。丁元淼、著先行摘去顶带。撤任提省。委员接署。责令确查该处新旧各厂实在情形。并曾否开穵之处。据实奏办。该员经手仓库。有无亏那。亦著确查。勿稍瞻徇。　　

○又谕、琦善。奏参疏防马匹被抢之游击一摺。甘肃甘州城守营参将镇标左营游击汪存魁、大马营游击王玉汝、琉防孳厂马匹。被贼番抢掠、至二千余匹之多。均属庸懦无能。著一并革职。俟查明被抢实在情形。及抢失确数。再行分别核办。提督罗应鳌。未能督饬营员、豫为防范。亦有应得之咎。著交部照例议处。至被抢马匹。著即照议。著落提督、暨疏防司牧各员弁。分成赔缴。　　

○甲戌。上素服诣太和门。恭阅大行皇帝尊谥庙号册。宝。行礼毕。还圆明园。更缟素。诣正大光明殿。恭候册宝至。上诣大行皇帝几筵前行礼。恭献册。宝。册文曰。臣闻大中出治。千秋崇美善之称。至圣垂型。万禩极尊亲之典。合文焕功巍以述德。鸿号难穷。体皇煌帝谛以扬庥。骏声遹启。肇称殷礼。肃举隆仪。钦惟皇考大行皇帝。道协登咸。功隆位育。乘乾布化。一二日常敕万几。保泰持躬。三十年犹如一息。每届瑶坛荐醴。亲斋祓以迓和甘。粤当珠阜升香。展精诚以隆孝享。永怀柏寝。养志萱闱。肫诚无间于始终。孺慕倍深于今昔。尽伦尽制。辰居端百行之原。作肃作谋。寅畏懔九围之式。敷文而勤念典。春启丹筵。奋武而诘戎兵。秋高紫塞。溯自神枪殪逆。早占助顺于天心潜邸膺封。默契诒谋于祖志。洎乎西陲戡乱。悉本中禁宣猷。腾奎璧之光芒。寰瀛镜朗。埽欃枪之闪烁。边塞风清。由是琛赆梯航。遐荒吐款。鼚轩鼓舞。黎赤输忱。顾犹卑奉禹宫。严玩好游观之戒。融调舜轸。沛赈镠蠲漕之仁。厚生而肆赦省刑。驭吏则惩奸剔蠹。近宗远支之并笃。荩忠勋旧之加隆。凡临御之实政实心。胥臣庶所共闻共见。虽圣度务存谦挹。而舆情弥切尊崇。已顺佥谋。合禘尝而并举。仰惟至德。岂蠡管所能名。综绎渊衷。旁稽彝典。徽称丕协。众议昭孚。缅颂德于周诗。宣哲立一人之极。溯纪功于虞典。成平宏万世之基。谨奉册、宝。恭上尊谥。曰效天符运立中体正至文圣武智勇仁慈俭勤孝敏成皇帝。庙号曰宣宗。于戏。绍显承而嗣服。难酬启佑之无疆。凭拟议以追崇。仰副鉴临之有赫。伏祈昭格。永奠昌图。谨言。　　

○诣永春室、问皇贵太妃安。　　

○孝德皇后殡宫月祭。遣官行礼。　　

○谕内阁、杨殿邦奏、饬催新漕等语。上年回空军船。归次较迟。以致兑开延缓。现在松江、常州、安徽、各帮。尚未全行离次。江广帮船。虽已开行。亦未挽过九江关。瞬届大汛。亟应加紧趱挽。期于黄水未涨以前。灌塘北上。著两江、江苏、安徽、江西、湖广、各督抚。飞饬沿途文武各员。迅速迎提。押令昼夜趱行。并饬九江、芜湖、各关。查照定章。迎帮查验。立即放行。毋任稍有羁留。以利运行而免濡滞。　　

