<!-- { "loadSidebar": true } -->
○谕军机大臣等、昨因楚豫交界、防剿紧要。谕令胜保将留驻曹州之陕甘官兵。酌交桂明带赴武胜关、会同舒伦保台涌等、相机堵剿。兹据胜保奏、于十三日。与善禄督带马步官兵、由运河两岸。同赴东昌。探贼迎击。其桂明所带陕甘官兵、暂驻曹州等语。曹州地方。当南北之冲。固属紧要。惟此时楚豫交界情形。甚为吃重。自应仍饬桂明带兵或一千名、或一千五百名。迅赴武胜关、以资防剿。善禄既带步队官兵、由金乡一带前进。其留驻曹州之兵、应派何员统带。著该大臣酌量情形。迅速妥为布置。至阜城逆匪、窜踞连镇。跨河营巢。若我兵攻剿稍迟。贼匪势必□嵎死守。又蹈独流故辙。剿办何时蒇事。昨谕僧格林沁诱贼离巢。设伏以待。若该逆果向南溃窜。该大臣等、由运河两岸前进。正可迎头截击。傥仍伏匿连镇。该大臣务与僧格林沁合力夹攻。就地铲除。勿留余孽。兵贵神速。断不可再有耽延。致误事机。此次保举单开各员。并无蒙古官兵。是否该官兵于克复临清时。剿贼未甚出力。抑或有遗漏之处。著该大臣迅即查明具奏。蒙古列在藩服。傥著有劳绩。尤应破格请奖。断不可令其湮没不彰。至军营打仗。冲锋冒险。武职居多。胜保将文职开列在前。亦属非是。统兵大臣、首在赏罚平允。即轻重先后之闲。亦须权衡至当。始足以镇服军心。慎勿蹈重文轻武积习。稍有偏倚也。将此由六百里加紧谕令知之。　　

○又谕、和春、福济奏、剿贼获胜情形一摺。连日移营筑桥。督兵进剿。烧毁贼营。虽捦斩尚多。仍未能将庐州克复。实深焦灼。现在胜保已将续行北来贼匪、于丰县地方全行歼灭。庐州之贼、自必闻风胆落。该提督等、正当乘此督率将弁兵勇。迅复郡城。不得再事延缓。秦定三、计日已抵正阳关。即饬令督同郝光甲、刘玉豹等、剿办六安、霍邱、一带贼匪。严防北窜。毋稍大意。安庆、舒桐等处、刻下贼势如何。亦须设法激励地方绅民。散贼党与。断贼接应。前据琦善先后奏称、贼船屡扰江浦、六合等处、多端窥伺。皖省和州地方、与江浦接壤。急须派兵扼要驻劄。严行防范。既可固本省之藩篱。又可为江浦之声援。著即相机布置。随时与袁甲三、秦定三、知照援应。不可稍有疏虞。将此由六百里加紧谕令知之。　　

○又谕、据胜保奏、山东土匪四起。馆陶一带尤甚。前次该大臣追剿逆匪、所运车驮锅帐等项、沿途土匪。肆行抢夺。贼扰临清时、胜保派委吉林委参领阿昌阿、防御盛安、委骁骑校额勒德恩布等三员、带兵二十一名。善禄派委盛京骁骑校札音阿、带兵二名。俱系密赴南路伺探贼踪。现闻在临清以南姜家油房等处、均被土匪抢劫戕害、毁灭尸身。当此剿捕吃紧之时。各处土匪、竟至如此横行。地方官所司何事。实堪痛恨。且大兵在境。军营所派官弁兵丁。辄被劫害。其平时盗贼暴横。行旅居民。惨遭荼毒者、更不可胜计。巡抚职在戢暴安良。平日即应督饬所属。讲求捕务。刻下丰县之贼虽除。而阜城余匪、尚在连镇屯踞。意图他窜。若山东境内、任令土匪抢掠。不但扰害闾阎。且恐啸聚成群。与逆匪句结为患。著崇恩严饬文武官弁。认真查拏。务将此项土匪、全数弋获。尽法惩治。毋任一名漏网。致贻后患。如该管官承缉不力。任令戕劫官兵之犯远扬。或仅拏获数名、以图塞责。即著从严参办。崇恩前在山东。亦因缉捕废弛获咎。若再不力赎前愆。何颜仰对皇考及朕耶。将此由六百里加紧谕令知之。　　

○江南提督和春等奏、请将陕西解拨扬州饷银三万两、先解庐州。得旨。汝等自知汝等大营需饷甚急。总未虑及别处、尚有甚于此者。　　

○以克复山东临清州城。赏总兵官孔广顺、桂龄、提督衔。副都统常亮、巴图鲁名号。道员桂清、参将张文照、游击穆隆阿、都司萧滨、守备徐璋、沈凤鸣、白凤龙、副参领陆维城、佐领玉衡、花翎。千总尤光组等、蓝翎。准已革布政使张集馨、免戍留营。余升叙有差。　　

○以攻剿安徽庐州贼匪出力。复副将郑魁士职。　　

○丙戌。仓场侍郎朱嶟、因病解任。以吏部右侍郎江苏学政何桂清、为仓场侍郎。未到任前、仍以兵部右侍郎李菡署理。以内阁学士张祥河、为吏部右侍郎。　　

○命詹事府詹事奎章、提督江苏学政。　　

○丁亥。上诣寿康宫、问皇贵太妃安。　　

○谕军机大臣等、承志等奏、密练备调精兵、严防海口一摺。此项官兵、系挑备进征之用。自应勤加操练、以期精熟。遇有徵调。即当如数启程。此时临清逆匪。已经胜保追至丰县、全数殄灭。阜城剿办逆匪、兵力尚厚。所有该处备调官兵、著暂准其分拨一千名防堵海口。傥遇奉旨调派之时、仍著书元统带。全数启程。不得藉口海防兵单、奏请酌留。此时既无调派之旨。该将军等、但当密为训练。不可稍涉张皇。致令人心惶惑。其调赴海口时。亦不得另请开销帑项。致同一备调之兵、而支领两歧。总以慎重操防。撙节经费为要。将此由五百里谕令知之。　　

○以江南徐州绅民防剿出力。赏州同衔王维岳、蓝翎。余升叙有差。　　

○戊子。命于大高殿设坛祈雨。上亲诣行礼。　　

○诣时应宫拈香。　　

○遣恭亲王奕诣觉生寺。惇郡王奕誴、诣黑龙潭。醇郡王奕譞、诣清漪园龙神庙。成郡王载锐、诣静明园龙神庙。惠亲王绵愉、诣宣仁庙。庄亲王奕仁、诣凝和庙。怡亲王载垣、诣昭显庙拈香。　　

○谕军机大臣等、前以阜城窜匪。复踞连镇。谕令僧格林沁酌度情形、如能诱令出巢。设伏兜剿。庶易为力。数日以来、未据奏报。不知该大臣作何布置。朕心焦切万分。以此股贼情而论。显系伏匿抗拒。意图耗我兵力。且墙垣坚厚。米粮充足。一经□嵎久踞。复蹈独流故辙。又将何以著手。该大臣前奏挑濠筑垒、止于计及兜围。并未能迅速攻剿。朕以剿贼重任。畀之僧格林沁。事权不为不专。大营兵力、不为不厚。何以任令久困之贼突围而出。复不能乘势掩杀。为前后邀截之计。迨窜入连镇后、又不能即时剿洗。任其从容布置。该大臣贻误迁延。罪将谁诿。现在胜保、善禄、统兵于运河东西两岸。分路北趋。由东昌会齐前进。若该逆果向南窜。僧格林沁惟当竭力追杀。胜保等亦正可迎头截击。傥仍伏匿连镇。则胜保计日赶到。即可合力进攻。僧格林沁、亦不得专待胜保到后、始图剿办。总之此股穷寇一日不灭。畿辅一日不安。朕急切苦衷。该大臣岂不知之。著即体察机宜。严饬各路带兵各员。速筹进攻。无论合围攻击。或窜出截杀。总期悉数歼灭。迅速办理。朕断不能再为该大臣宽予限期也。其张殿元、达年、由南乐北行之兵。并桂良由省派往协剿之宣化兵五百名。均著飞催前进。相机调遣。藉资堵剿。并著随时知照胜保、迅速驰抵连镇。合力同心。将此股窜匪剿灭净尽。不准再有耽延。致干重罪。将此由六百里加紧谕令知之。　　

○又谕、朕保奏余匪净尽督兵由东平一带相机迎剿一摺。该大臣于十五日即抵济甯。十七日发摺后、始行启程。尚须相机再进。是直以班师自诩。按辔徐行。殊属非是。现在自阜城窜踞连镇之贼。即系该大臣去年由豫晋追剿至直之贼。并非另有一股。此贼一日不灭。即该大臣一日不得辞责。岂恃东境无贼为全功。而以应办未了之事。诿之他人耶。据奏阜城贼踪窜向何方。尚无确耗。何侦探迟滞至此。连镇之贼、跨河营巢。死拒不出。几与独流相等。僧格林沁穵濠筑垒。分劄官兵于东西两岸。并将天津船只停泊下游。布置虽周。而进攻总未得手。所杀逆匪、不过数十名。且有伊勒东阿、乌淩额受伤之事。该处地势、河东较河西尤固。胜保现从东岸进兵。即当迅速驰抵连镇。一面飞催善禄由西岸星速前进。同抵该处、合力进攻。若任意迟延。徒以休息兵力为词。自问何颜对朕。功自功。罪自罪。断不能希图相抵也。另片奏、知州黄良楷、知县卢朝安、在籍侍卫田在田、各带练勇、摉杀溃匿贼匪等语。自应亟行奖励。所有带勇各员、及出力团长练勇人等、著准其归入丰县剿贼出力各员内。一体保奏。候朕施恩。该大臣此次追剿贼匪。如此迅速。若驰抵连镇。将阜城窜匪。与僧格林沁合力同心。迅歼丑类。肃清畿辅。方不□朕委任之恩也。将此由六百里加紧谕令知之。　　

○予山东金乡县殉难知县杨郑白、祭葬世职。妻邵氏、并二女、及合署亲丁、幕友、书役人等、旌恤如例。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百二十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。四月。己丑。谕内阁、予告大学士潘世恩。立品端方。学问醇正。由乾隆癸丑科一甲一名进士。授职修撰。自翰林洊擢正卿。皇考宣宗成皇帝深加倚畀。超登揆席。简任纶扉。总理部务。入直上书房。夙夜宣勤。特命肩舆入直。晋加太傅。赏戴花翎。并赏用紫缰。赏穿黄马褂。恩眷益隆。服官五十余年。小心谨慎。克称厥职。道光二十九年。因腰胁作痛。恳请开缺。叠蒙恩谕慰留。朕即位后。因其年逾八袠。宽予假期。俾得从容调养。嗣因陈恳肫切。勉从所请。准其致仕。并赏食全俸。又因重与鹿鸣恩荣筵宴。叠加赏赉。用昭笃眷。方冀长承恩泽。永享遐龄。兹闻溘逝。悼惜实深。著加恩赏给陀罗经被。派怡亲王载垣、带领侍卫十员。即日前往奠醊。并著入祀贤良祠。任内一切处分。悉予开复。应得恤典。该衙门察例具奏。伊孙国子监学录潘祖同、著赏给进士。准其一体殿试。翰林院编修潘祖荫、著以翰林院侍读候补。监生潘祖保、著赏给举人。准其一体会试。用示朕轸念耆臣之至意。寻奏上。予祭葬。谥文恭。　　

