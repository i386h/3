<!-- { "loadSidebar": true } -->
○谕军机大臣等、现在夷船全数退回。所有前调之哲里木、昭乌达、两盟官兵各一千名。是否应留何处兵一千名、以备调用。抑或全拟撤回。著僧格林沁、酌量奏明。所有应撤官兵。尚须酌给奖赏。再前据伊兴额奏、请饬调察哈尔马五百匹等语。曾谕该副都统、俟天津夷务办竣。再行挑拨。并著僧格林沁、察看情形。能否于察哈尔调京马匹内。酌拨三四百匹。赴伊兴额军营之处。一并具奏。将此谕令知之。　　

○改铸江西雩都县知县印信。从巡抚耆龄请也。　　

○以直隶天津防守出力。赏守备张振熊、花翎。职员梁超猷、蓝翎。余升奖有差。　　

○以安徽颍州府防剿出力。赏知县刘梦松、侯枢臣、游击武全、花翎。教谕戴汉翔等、蓝翎。余升叙有差。　　

○己未。谕内阁、前因李钧奏、宝钞现无出路、河工经费、请全拨实银一摺。当交户部速议具奏。兹据该部奏称、河工用项。近年均以钞八银二搭放。因本年春间。该河督奏称、用项不敷。已酌议拨给宝钞六成。实银四成。较之前定银数。已加二成。请饬该河督仍遵前次奏案办理等语。所奏自为撙节经费起见。惟念运河修工紧要。钞票既难疏通。著再加实银一成。嗣后拨给运河经费。实银宝钞。即著各半搭放。该河督务当力裁冗费。毋得再行渎请。至道库欠发各厅之款。系早经办过工程。自应仍照前定章程发给。以杜牵混。　　

○又谕、胜保奏、驿递迟延、请旨饬查等语。据称、该都统奏报摺件。自本年四月后。因直隶涿州改道、纡折行走。以致迟延。著直隶总督、迅饬该地方各驿站、遇有该都统摺报等件。仍由直隶、河南、按站递送。毋再改道耽延。并著兵部、将涿州知州、查取职名。交部照例议处。以肃邮政。　　

○苏州织造文熥奏、大运银款短少。请饬拨给。得旨。该部衙门通盘筹画。能否酌减数目。足敷支用。则所节省。亦于该省军饷有益。并著户部速议筹款具奏。　　

○以署镶红旗满洲副都统富泰、署镶白旗汉军副都统。　　

○赏已革两广总督徐广缙、五品顶带。赴胜保军营。随同办理军务。　　

○以安徽怀远剿贼出力。擢副将龙泽厚、张得胜、以总兵官升用。　　

○以剿办安徽捻匪出力。赏委骁骑校佟升、巴图鲁名号。知府李荣、游击保德、守备陈士英、李万年、朱英、张学曾、宋庆、张廷秀等、花翎。护军巴彦等、蓝翎。余升叙有差。　　

○蠲缓福建浦城、松溪、政和、邵武、光泽、顺昌、崇安、建阳、归化、武平、泰甯、建甯、将乐、南平、莆田、晋江、南安、惠安、沙、尤溪、永安、平和、诏安、仙游、龙溪、南靖、永春、德化、甯洋、邵军、马巷、三十一厅州县、暨仁寿、麻沙、罗溪、峡阳、四县丞所属、被扰地方。新旧额赋有差。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百五十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。六月。庚申。谕内阁、前任户部尚书、孙瑞珍。持躬谨慎。学问优长。由翰林入直上书房。蒙皇考宣宗成皇帝。叠加＜闲＞任。擢至正卿。朕御极之初。调任户部尚书。筹画度支。克尽厥职。任劳任怨。不为习气所染。前因患病。准其开缺调理。方冀长承恩泽。永享遐龄。兹闻溘逝。悼惜殊深。著赏给陀罗经被。派继善带领侍卫十员。即日前往奠辍。加恩赠太子太保衔。照尚书例赐恤。任内一切处分。悉予开复。应得恤典。该衙门察例具奏。伊子翰林院编修、孙毓汶。著赏给翰林院侍读衔。伊孙监生孙桐、孙樟、均著赏给举人。准其一体会试。用示朕笃眷耆臣至意。寻奏上。予祭葬。谥文定。　　

○又谕、僧格林沁奏、遵旨查参天津失事大员一摺。革职留任护军统领珠勒亨、马队伤亡。营盘不整。刑部侍郎国瑞、虽营盘未动。惟未能上前援应。各有应得之咎。珠勒亨、国瑞、著交部分别严加议处。已革副都统富勒敦泰、统带京营炮位。驻劄北岸。竟将炮位营盘。全行失陷。著即拏问。同已革提督张殿元、总兵达年、副将德魁、一并押解来京。交惠亲王、载垣、端华、会同刑部严行审讯。按律定拟具奏。直隶总督谭廷襄、有统辖绿营之责。据奏兵力足恃。布置皆妥。乃一经开仗。即失炮台。实属督率无方。并据僧格林沁查取国瑞等供。是日该督坐轿奔走。尤为恇怯无能。大负委任。谭廷襄著即革任来京。听候查办。　　

○又谕、海朴奏、请试行榷布、以裕经费一摺。阿克苏商贩布疋。著准其仿照喀什噶尔分别徵税。即归并该处茶畜税局办理。俟办有成效。再行具奏。　　

○户部奏、黑龙江借垫俸装银两。请由该处筹还。得旨。该将军已向商借垫。尔部饬令筹款发还。果有款可筹。何须借垫。空言搪塞。毫无办法。况归还无期。失信于商。后有征调。何以腾那。虽整装银两。与热河吉林两处。未能画一。而不能因噎废食。犹须酌量拨给。或未能如数亦可。著另行速议具奏。　　

○以故贝子奕格子二等侍卫载敦、降袭奉恩镇国公。　　

○以盛京将军庆祺、为直隶总督。未到任前、以礼部尚书瑞麟署理。　　

○实授玉明盛京将军。　　

○浙江学政周玉麒。请假省亲。允之。命都察院左副都御史张锡庚。提督浙江学政。　　

○以办理阿克苏粮台出力。赏阿奇木伯克阿密特、双眼花翎。巴吉格尔伯克哈色木、花翎。余升叙有差。　　

○辛酉。谕内阁、恒福奏、筹款津贴公费一摺。山西太原驻防满洲营。并抚标左右、暨太原三营兵丁。挑选马匹。练习马上排枪。所挑马匹。自应加添餧养。以期得力。著照所请、准其由余賸息银项下。筹动银一千两。发交各该营作为津贴。毋庸扣减三成。以裨实用。仍令按年将用过银数。分晰造册。由司核转咨部报销。以昭核实。　　

○又谕、新袭科尔沁公布彦图古鲁克齐。伊父郎葛淋沁、前在军营、著有劳绩。布彦图古鲁克齐、著加恩挑在乾清门行走。　　

○谕军机大臣等、福兴奏、枪伤未痊、恳请赏假调治一摺。前已有旨。谕令福兴来京。既据奏称、伤难速愈。著不必拘定日期。俟伤痕平复。即行来京。其所带兵勇。前已叠次谕令周天受、会同耆龄、或商同晏端书、酌派得力将弁。带赴闽省。援应浦城等处。兹据福兴奏称、总兵李定太、已抵衢州。兵勇当已足敷攻剿。而闽省匪势鸱张。此项兵勇。如业经晏端书、周天受等、派赴福建。仍著催令速进。不得专顾衢防。致闽省无兵援救。贼匪更加蔓延也。将此由六百里各谕令知之。　　

○山西巡抚恒福奏、拟撤茅津渡东阳关等处防兵。得旨。所请择尤酌奖。姑允所请。不过稍有劳绩。至优可以优叙。不准擅请补缺加衔。以示限制。　　

○转礼部右侍郎爱仁、为左侍郎。以内阁学士文祥、为礼部右侍郎。　　

○以察哈尔正黄旗总管约逊、为正红旗汉军副都统。未到任前、仍以头等侍卫福钤署理。调正蓝旗汉军副都统伊勒东阿、为正蓝旗满洲副都统。以散秩大臣穆隆阿、为正蓝旗汉军副都统。散秩大臣广科、署镶黄旗蒙古副都统。镶红旗蒙古副都统基溥、为镶白旗护军统领。　　

○以内阁学士载崇、为銮仪卫銮仪使。　　

○以正红旗汉军副都统增庆、管保定等五处官兵事。　　

○壬戌。谕内阁、前任登州镇总兵王鹏年、箭射无力。著降补副将。发往广东。交黄宗汉差遣委用。　　

○又谕、英桂等奏、请将不能约束兵民滋事各员、摘顶撤任等语。河南荆子关、试办捐厘。甫经设局。即有兵丁唆令妇女及穷民、藉端滋闹。署荆子关副将文志、未能约束。署淅川厅同知萧厚均、不能弹压禁止。又未能查拏匪犯。均属庸懦无能。著一并摘去顶带。即行撤任。责令严拏滋事兵丁人等、务获究办。并著该抚查明该员等、如有纵容滋闹情弊。即著严参惩办。　　

○又谕、哈福那奏、病难速痊、恳恩赏假、暂回热河调治等语。署密云副都统哈福那、本应于交卸署篆后。来京候补。乃因新任副都统博崇武、到任在即。辄称忽患时疾。感发旧症。恳请给假回本旗调治。实属自耽安逸。有意取巧。哈福那、著降为协领。即以热河协领补用。　　

○谕军机大臣等、英桂等奏、击剿亳州股匪获胜、并豫营马步、不能分拨一摺。永城捻匪击退后。英桂等调派山西官兵一千名。前往扼守。并因亳州兵力较单。复派游击承惠等兵。协同朱连泰堵剿。声势尚为联络。惟豫营兵勇。既据声称不过三千名。分驻永亳鹿三处。所存马队堪以进仗者。不过一百余名。所有袁甲三请调陕西官兵一千名。并商拨马队助剿之处。著毋庸议。并著将不能分拨情形。咨覆袁甲三办理。鹿亳为归陈屏蔽。该抚当严饬伊兴额、朱连泰等、实力剿洗。分投埽荡。毋令贼匪再有蔓延。至前调之京营参将龙汝元、游击何建鳌、现因天津办防紧要。仍著该抚遵照前旨。饬令迅赴僧格林沁军营。以资差委。又片奏、河南候补道周煦徵、现办军需报销局务。骤难更易生手。著准其留于河南。其胜保军营粮台。并著英桂等、知照该都统、即令候补道贾臻、就近督办。将此由六百里谕令知之。　　

○又谕、福兴奏、衢州贼匪窜遁、城围已解一摺。该逆麕聚郡城东南。上月二十七等日。因官军叠次进攻。贼胆颇寒。遂于初五日丑刻。率众宵遁。据福兴奏称、已令李定太等、分从东南两路跟踪追击。现在处州府城、及缙云等县、尚未克复。傥令此股窜匪。得与会合。则贼氛益炽。剿办愈难措手。著晏端书、周天受、即饬李定太等、探明此股逆贼。现窜何处。迅速督饬大队。实力追剿。不得任其与处州等匪联络。并须严杜常山等处匪徒。续行下窜。以免蔓延。至衢州虽已解严。仍应防匪踪回窜。并著晏端书等、饬令该地方文武、严密防守。毋稍疏懈。将此由六百里各谕令知之。　　

