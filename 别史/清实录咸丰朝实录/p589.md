<!-- { "loadSidebar": true } -->
○又谕蒋霨远奏克复三脚＜屯土＞一摺。贵州苗匪屯踞独山州之三脚＜屯土＞分窜肆扰经该抚派令把总王启敖已革州同旸明分带兵勇及各处团练堵剿毙贼二千余名击杀贼目多名连破贼卡四座生捦伪千总鄢世明等三十一名直抵三脚＜屯土＞余匪逃溃。遂将贼棚烧毁。著即严饬带兵将弁将八寨都江等处迅图克复毋再迟延已革三脚＜屯土＞州同旸明于参革后屡立战功复带练收复汛城。著开复州同原官并免捐复原资。留于贵州补用。　　

○谕军机大臣等、御史张云望奏请免抽江浙米石厘捐一摺江浙两省现被旱灾自应广招米贩以裕民食若令困于抽捐恐商贩因之裹足。向来灾歉地方。多有免徵米船关税之举。况抽厘本属权宜。原非定制著怡良、赵德辙、何桂清、各于该省地方。体察情形。应行免抽者。即著宽免以示体恤。其或该地方并未成灾而捐厘为数细微。无妨民食者。亦毋庸概行停止总期于民食饷需。两无窒碍。方为妥善将此由五百里各谕令知之。　　

○又谕、秦定三奏、连日打仗获胜。夺毁贼营十座。毙贼千余名。剿办尚为得手。惟我军米粮子药用尽。急须接济。前据福济奏称、桐城待援。已派吉林热河马步队二千余名。星夜赴桐。并饬滕仲武、带陕甘兵五百名。由庐江就近驰往。此次该提督奏报、亦称援兵已到。未知郑魁士、何日拔营前进。所需米粮子药。自必宽为筹备一俟各兵到齐。即可乘胜进捣贼巢。尽歼群丑福济前奏探、知石逆现窜安桐一带。秦定三复称、贼党内有李兆受等夥匪。意图句结张乐行。以死守桐城。为保护安庆之计等语。石逆素称凶悍。令复加以捻匪李兆受夥党。势更猖獗。必须先克桐城。方能进图安庆。著福济、郑魁士、迅筹米粮火药。以资接济。至现在捻匪已扰及徐州。情形紧急。郑魁士一到桐城。即著秦定三、迅往会同英桂、调度各军分路兜剿以靖地方。将此由六百里谕知福济、郑魁士、并谕秦定三、知之。　　

○又谕、邵灿、庚长奏、捻匪回窜、攻扑徐州、请拨兵救援一摺捻首张乐行等、纠众数万。窜偪徐州旁窜丰、砀、萧、各县己据史荣椿、奏请拨兵援剿。当降旨令德兴阿等、速拨兵勇一千名。派员带赴徐州著邵灿等、星速迎提。催赴徐州协剿。惟贼党众多。尚恐不敷分剿。清淮密迩徐州。虽河漕两标。存兵无多。仍著邵灿、庚长酌拨兵勇数百名。驰往徐州。以助声势。一面飞饬蔡冠伦、带兵迅速趱行。毋稍延误。将此由六百里谕令知之。　　

○陕西巡抚谭廷襄奏、湖北襄樊土匪滋事。陕省商南一带。防务紧要。现饬派兵择要设防。以重边境得旨。已有旨令汝拨兵助剿今览奏商南既近南阳。即可由此出境迎剿以期迅速。　　

○实授李孟群湖北按察使。　　

○派御前侍卫副都统德勒格尔乾清门二等侍卫舒明阿、管带察哈尔马队官兵赴直隶备调。　　

○以剿办广西龙胜等处苗匪出力赏守备庾文昌、花翎千总衔王懋德等蓝翎余升选有差。　　

○以剿办贵州苗教各匪生捦首逆。赏守备燕云升等花翎千总张定国等。蓝翎余升赏有差。　　

○以督办匪徒不力革湖北布政使马秀儒等职仍留任。　　

○予贵州阵亡六品军功杨天爵生员袁廷俊、赏恤如例。　　

○拨山东司库银五万两。解往江南徐州军营以济要需。　　

○抚恤琉球国遭风难夷如例。　　

○戊申。谕内阁、福兴奏、参兵丁抢失饷银该管旗员藉词讦控一摺本年五月间。九华山营盘失利。京口驻防兵丁胆敢抢失饷银不法已极该营协领等。事前既疏于防范临时又未能约束。已属咎有应得。迨副都统巴栋阿以屡提人证承管官员诿卸迁延。咨请参办协领顺喜复敢捏词禀控意存挟制此等刁风断不可长京口左翼协领顺喜、著先行革职并职司旗务之署右翼协领佐领长至承管收放饷银之佐领得禄、弹压不力之骁骑校同福、及马甲傅大寿供出携银分散之云骑尉春明、著一并先行解任。交怡良亲提严讯、按律惩办、以昭法纪。　　

○谕军机大臣等本日据崇恩奏、难民渡河北上。请饬直隶总督饬属查察等语江苏河南两省因捻匪窜扰。难民纷纷北渡直隶与山东接壤。大名一带复毗连豫省本年灾区较广河南捻匪尚未肃清设有匪徒乘间阑入直境关系匪轻著桂良严饬各属设法截留安抚或资送回籍并严密稽查。毋任匪徒溷迹致滋事端江豫难民既由东入直崇恩即应力筹安插之法毋令纷纷北窜岂得藉口灾歉频仍。畏难自阻。该抚现已咨令河南、江苏、饬属截留即著邵灿、庚长、将该处被难灾民妥为安插并传谕文煜、一体截留设法安集毋任转徙流离。致滋他患。英桂现在剿办捻匪。于该省难民。亦应随时抚恤。俾无业穷民。各安乡里不得任其续入直隶、山东境内。是为至要将此由四百里谕知桂良、邵灿、庚长、英桂、崇恩、并传谕江甯布政使文煜、知之。　　

○以湖南监造船炮出力。予在籍翰林院侍讲学士丁善庆等、升赏有差。　　

○以江南金坛解围。赏已革总兵官李志和、三品顶带参将刘季三、张玉良、都司周天培、守备黄金友、巴图鲁名号。参领多罗伦、寿保、游击雷丙阳、守备袁国璋、陈昌达、田宗兴、曾玉龙、韦友瑶、梁克勋、周俊书、马承恩、徐太平、戴佐英等、花翎。参领德谦等、蓝翎余升赏有差。　　

○予江南阵亡参将李鸿勋、千总李逢春、外委刘可发、祭葬世职。　　

○予河南夏邑县守城殉难知县徐本立、训导赵寅典史傅德建周为芬外委司金甲祭葬世职加等州判彭煇、县丞彭祜从九品彭□□页戴桢彭楷孟毓箴祭葬世职文武生监彭集等十六人祭葬世职。如外委例。并予徐本立建立专祠。随同殉难亲幕等、一并附祀。　　

○以黔匪窜扰。免湖南凤凰、永绥麻阳三厅县节年未完谷石。缓徵乾州、古丈坪保靖泸溪四厅县佃欠屯租并拨给苗疆屯防经费。　　

○己酉。谕内阁、步军统领衙门奏稽查无业游民。请申明旧例一摺。所有嘉庆十八年奏定编查保甲及道光九年、奏定整顿什家户各章程著该衙门循照旧例。实力奉行其城外五城地面向例未曾议及。并著移咨都察院、转饬五城御史、督饬司坊官、一体遵照认真办理。毋任稍有疏懈。以肃地方。　　

○又谕、福济奏、粮台支放款目、未能依限造报一摺各路粮台支发各款自应遵照部议奏定章程。按期核报滋据该抚奏称、庐州粮台。自咸丰四年。至五年七月实收银数。业已造册送部。惟因舒城等处。分设粮台共十余处。头绪纷繁。未能分晰依限造报。自系实在情形。所有安徽军营粮台支发各款。著准其展缓报销俟设局专办、另立限期以后。仍著按期清理。不得藉词悬宕。致日久愈滋轇轕。　　

○谕军机大臣等有人奏、署玉田县知县范骥、于通行当十大钱。并不出示晓谕。钱粮税务不收大钱。复私买大钱钞票。解交藩库且收受当商陋规任听阻挠钱制。以致物价骤昂。纵令差役偪索差费。锁押生员。官兵过境。则藉差索诈。扰害乡民。致毙人命。又擅改文庙旧规。废弛书院各款。知县为亲民之官。似此种种贪残。实为地方之害。著桂良按照所奏各款。确切查明。据实严参惩办。毋稍徇隐。原摺著钞给阅看将此谕令知之。　　

○又谕、福济奏、请暂留秦定三、会攻南路。并请派胜保、赴蒙城督剿捻匪等语。现在郑魁士、已驰抵桐城。福济不日亦即前往会剿。是皖省南路军务已接办有人而蒙宿等处、带兵各员。甚不得力。非秦定三亲往督率。不能望其振作。自应迅速移营北向以资攻剿。秦定三著仍遵前旨。驰赴蒙城。督率皖北各军。会同英桂剿办捻匪。毋庸再留桐城致北路转有贻误。至胜保奉旨来京应否派往军营。朕心自有斟酌。现在该员尚未到京。岂能以刻不容缓之军情。久悬以待胜保之至耶。将此由六百里各谕令知之。　　

○又谕、福济奏、豫省协济米麦、请折价解往等语据称周家口以至临淮。匪踪出没。道路难行抽兵运米。为费不赀。且自八月以后。沿江圩田稍有收成。非如六七月间之缺米。请饬豫省、照山东折价章程。拨解银两。就近采买。所有原备米麦。即留为河南赈恤之用等语安徽饷糈紧要。现在既可自行购买。即毋庸拨解米麦。著英桂即将折价银二万八千两克日解赴庐州。以归简易。将此由四百里谕令知之。　　

○予安徽桐城阵亡外委解成珠、祭葬世职。　　

○予云南曲靖府属剿匪阵亡把总胥恩诏、莫汝贞、祭葬世职。　　

○蠲免直隶、保定、固安、永清、东安、宛平、开、东明、长垣、八州县被水村庄本年额赋有差。并赏贫民口粮暨冲塌房屋修费。　　

○蠲缓直隶通、武清、宝坻、甯河、顺义雄、安、高阳、东光、天津、广平、磁、玉田、三河、蓟香河、霸、文安、大城、滦、安肃、定兴、蠡、束鹿、献、肃甯、任邱、景、吴桥、青、静海、沧、南皮、盐山、庆云、正定、晋、南和、平乡、广宗、永年、邯郸、成安、肥乡、曲周、鸡泽、元城、大名、南乐、清丰、丰润、南宫、武邑、衡水、深、武强、定、五十七州县被水被旱被蝗村庄。本年额赋。暨河淤海防经费、摊徵有差并减免差徭。　　

○庚戌。上御洞明堂句到四川情实罪犯停决斩犯十九人。绞犯二人。余五十八人予句。　　

○谕内阁、和润奏、职官恃符狡展、并牵涉承审司员诈赃、请派员提审一摺。盛京镶黄旗掌印关防音登阿于伊子被控殴师屡经承审官传讯。托故抗阻不令赴案。显系恃符狡展。并牵涉承审官刑部郎中福荫、有向伊诈赃情事。虚实均应彻底根究。音登阿、福荫均著暂行解任归案质讯。并著派庆祺会同和润亲提全案人证秉公研讯确情。按律定拟具奏。　　

○谕军机大臣等、庆祺奏遵查永陵河道请改归旧制。并另片奏、福陵引河上游被水淤塞。请一并勘估挑穵各等语著照所议办理。惟据声称两处河道。明年均不宜修动必须俟至咸丰八年。方能兴办此时若即选择吉期。派员勘估为时尚远。著该将军敬谨存记。于明年秋间再行具奏请旨将此谕令知之。　　

○以剿办贵州苗教各匪出力予提督孝顺优叙总兵官蒋玉龙、议叙赏副将巴杨阿总兵衔游击萨炳阿兆喜杨启贤都司孙钰、王万祥、贺朝冈、守备宋朝荣、王占魁云骑尉王有品花翎云骑尉朱光星等蓝翎、余升赏有差。　　

○拨广东司库银十万两。解赴湖南。以济军需。　　

