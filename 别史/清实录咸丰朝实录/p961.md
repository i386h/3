<!-- { "loadSidebar": true } -->
○庚辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、朕于正月间降旨、于二月十三日回銮。继因偶抱微疴。改于二十五日启跸。旬日以来。气体虽稍可支持。仍须静心调摄。本日王大臣等、以朕躬尚未大安。奏请暂停回銮。情词恳切。不得已勉从所请。暂缓回銮。俟秋间再降谕旨。　　

○又谕、向来留京王大臣办事。本有旧章可循。乃闻近日各衙门堂官、呈递安摺之期。司员章京等、纷纷赴内阁画稿。以致闲杂人等、无从稽核。实属不成事体。著通谕各部院堂官所有应办事件。均著在本衙门画稿。不得任听司员仍至内阁回堂。并著留京办事王大臣一体查禁。以符旧制。至散班时刻。除步军统领应于午刻散值外。余均著遵照旧例于申刻散值。其轮流住宿之王大臣。祇有义道、全庆二人。现在团防事务较简。著周祖培、与义道、全庆等、一体轮流住宿紫禁城内。桂良仍著毋庸住班。　　

○谕军机大臣等、翁同书奏、苗沛霖自攻破堰口集后。连破大小各圩。焚烧民房。连营数十座。现在两河口菱角嘴等处。苗营累若贯珠。寿州柴米久绝。传闻该练欲以大股攻扑寿州、正阳、而分股西窥光固。寿城兵勇。除分防各处外。仅止四千余名。不敷防守。加以饷需久绌。孤城被困。情形非常紧迫。袁甲三扼守临淮。现在苗练攻扰寿州南乡。亟宜设法兼顾。苗沛霖叛逆显然。叠次谕令袁甲三赶紧妥办。何以该大臣未将布置情形。据实具奏。著仍遵前旨。查看该练可抚则抚。傥始终怙恶。即迅速剿办。不可坐失事机。李续宜到任需时。翁同书已成坐困之势。寿州、正阳、如有失事。惟袁甲三是问。叠次谕旨。翁同书均未接到。著赶紧密交。俾该前抚有所遵循。寿州待饷孔亟。该大臣即迅速设法接济。以期力保危城。将此由六百里谕令知之。　　

○又谕、翁同书奏、该营协饷、七十日之中。仅到河南解拨银一万两。其山西饷银一万两。行抵河南省城后。委员闻警裹足。守候迎提。陕西省至今尚未咨报起解等语。苗练屡次围攻寿城。翁同书激励兵团。登陴固守。惟饷竭兵饥。难免哗溃。寿城关系皖北全局。当此万分吃紧之际。必须迅筹接济。以救然眉。著严树森、常绩、瑛棨、即将寿州军营按月协饷。迅速筹款。派委妥员星夜解送寿州交纳。毋得再有稽延。致干重咎。其已抵河南省城之山西饷银。著严树森、严饬该委员设法解到。不得藉词延宕。将此由五百里各谕令知之。　　

○又谕、春佑奏、朝阳土匪、分窜赤峰、请饬带兵官驰往剿办一摺。据称、卓索图盟长、色伯克多尔济呈报。逆匪占踞朝阳县街。分窜伯尔克四家子等处。于十六日夜、阑入赤峰县街。焚烧衙署。劫放狱囚。复分股扰及该旗布固土哈拉乌苏一带地方。现经札催昭乌达、卓索图、两盟长、转饬各旗派兵堵剿。请饬带兵副都统克兴阿等、督催大兵驰往剿办等语。土匪窜扰朝阳。抢掠赤峰。该二县并不接界。是否另股贼匪。抑系由朝阳分股窜扰赤峰。著克兴阿、蕴秀、确切探明该匪大股现在何处。即会同昭乌达等盟官兵四面兜剿。毋令窜逸。不可因其分股牵掣。以致兵分力单。徒延时日。将此由五百里谕令知之。　　

○予河南光山县阵亡千总朱玉生、祭葬世职。五品军功张佐勋、赏恤如例。　　

○展赈普济堂功德林粥厂两月。并赏加米石。　　

○辛巳。以孝昭仁皇后忌辰。值清明节。先期遣官祭景陵。　　

○遣官祭昭忠祠。　　

○谕军机大臣等、著传谕成保挑选精壮兵五百名。配齐军装器械。在热河听候调遣。所需口粮。仍由古北口粮台支领。其现来热河扈驾官兵。著暂行遣撤归伍。　　

○督办河南团练大臣毛昶熙奏、遵旨查明藩司贾臻、膜视军饷。得旨。当时北援事迫。该藩司苟知顾全大局。自应如数筹拨。乃任意延玩。殊属可恶。贾臻著交部议处。又奏、请将降调御史尹耕云、开复原官。批。该员希邀宠荣。又无劳绩足录。遽请开复。殊属冒昧。毛昶熙著申饬。该革员如始终出力。著有劳绩。亦准其酌量奏请。惟断不能仍列谏垣。　　

○以礼部左侍郎文惠、兼署吏部右侍郎。通政使司通政使王发桂、为都察院左副都御史。　　

○命署湖南巡抚翟诰来京。以江苏布政使毛鸿宾、署湖南巡抚。未到任前、以布政使文格暂署。岳常澧道仓景恬、为按察使。　　

○壬午。谕内阁、翰林院编修吕朝瑞、著授孚郡王奕譓读。　　

○又谕、前因山西等省欠解京饷银两。当将山西巡抚英桂等、降为三品顶带。仍交部议处。兹据户部奏、山西省将欠解京饷银两。先后批解。埽数全清。尚知愧奋。山西巡抚英桂、布政使常绩、均著赏还二品顶带。其山东、陕西、河南、四川、欠解银两。为数甚钜。实属玩误。著各该督抚赶紧解部清款。如再拖延。即著该部据实严参。　　

○又谕、礼部奏、朝鲜国王遣使臣瞻觐、可否带赴行在等语。朝鲜国王因朕驻跸热河。遣使臣奉表诣行在。恭伸起居。具见悃忱。深堪嘉尚。惟朕近日身体违和。若该使臣远来行在。未获展觐。转无以慰其瞻恋之诚。该国使臣到京后。著毋庸前赴行在。礼部仍照例筵宴。并赏给该国王玉如意一柄。蓝蟒缎二疋。妆缎二疋。大卷八丝缎二疋。小卷五丝缎二件。瓷器四件。漆器四件。赏给该使臣大缎各一疋。瓷器各二件。漆器各二件。大荷包各二对。小荷包各三对。由礼部交该使臣祇领。以示朕优礼藩封至意。　　

○癸未。谕内阁、薛焕奏、兵勇截剿窜贼获胜一摺。青浦嘉定等处贼匪。于本年正月间、时出滋扰。叠经我兵击败。二月初一日。该逆大股径扑广富林营盘。经参将李恒嵩等、督兵分路迎击。施放连环枪炮。仍抵死抗拒。守备何庆福等、开放大炮。轰毙贼目一名、及余匪多人。贼势少却。都司王玉林、首先陷阵。各将弁一拥而进。逆势不支。纷纷溃遁。我兵乘势掩杀。毙贼数百人。夺获旗帜枪械多件。水路窜匪。亦经提督曾秉忠、水师击退。另股窜扑塘桥镇北营垒经李恒嵩等、枪炮并施。毙贼无数。余匪旋在附近放火。复经参将郭太平等、分队击剿。轰毙骑马贼目二名。都司张应选等、越濠砍倒贼目数名。各路兵勇奋力抄杀。贼众奔窜。其水路贼船。经长龙师船击毙多人。不敢阑入。嘉定之贼。同时亦由南翔窜至江桥华漕地方。经各路兵团截击。各有斩捦。剿办尚属出力。在事员弁。著薛焕择尤保奏候朕施恩。　　

○谕军机大臣等、本日据恭亲王奕等奏、接收俄国照会一摺。俄国以枪炮有应行修补之处。教演兵丁护送匠役于四月间方到。奕等、拟行挑熟习火器之兵丁数十名。前往试演。除留存鸟枪数十杆外。余俱由库伦办事大臣运京。此项鸟枪即在恰克图演习。不可令其赴张家口教演。所挑熟习火器兵丁。即著奕等、拣派妥员奏明管带前往。其炮位五十尊。准其运至天津海口交纳。但不可令其在彼处安设。方为妥善。将此谕令知之。　　

○又谕、奕等奏、接据俄国照会内称、前允送枪炮。因事阅两年。须加修补。该国教演鸟枪兵丁、及运送匠役。须于四月初十日左右到恰克图。此项匠役。均能查看山宝。又喇嘛固理、自称恰克图地方较远。须令该国之人。至张家口一带教演。其炮位五十尊。运至天津海口交纳等语。恭亲王奕等、现拟先挑熟习火器兵丁数十名。仍在恰克图试演。除存留鸟枪数十杆外。其余著色克通额、多尔济那木凯、俱由库伦妥速运京。至该国所称查看山宝。系希冀开矿。此事弊窦甚多。断难允准。该国人如未经提及开矿。该大臣等即毋庸先说。反致启贪利之心。傥若论及其事。即著设法阻止。并于该国运送鸟枪时。拣派妥员严密侦探。加意防范。其炮位是否由津运送。并著色克通额等、随时探明具奏。将此谕令知之。　　

○办理江南粮台署常镇通海道江清骥奏、镇防饷乏请饬部严催各省欠款。得旨。除改派东豫秦晋之广东月饷、业经部驳外。其余应解镇饷、有无已报启程。著户部查明奏催。又奏、拨款不敷。请饬直隶藩库、及长芦盐课、月拨银一万两。批。所奏断难允行。至南台每月需银二十余万。著户部查该台兵勇曾否造册报部。应参应催。分别办理。　　

○陕西巡抚谭廷襄奏、已故藩司司徒照、赔款查有溢完。请仍给还。得旨。该故员身膺显职。虽有溢完。亦不必给还。　　

○镶黄旗满洲副都统克兴阿等奏、朝阳贼匪分窜赤峰。现已派员驰探。得旨。赤峰距承德虽较朝阳略近。然系分股。自易解散。著侦探明确。总期迅抵老巢。焚其辎重。歼其首逆。余匪自然易剿。若朝邑匪尚不退。断不可绕赴凤凰。致前后受敌。又奏、昭乌达马队。可否截留随剿。并哲里木马队。现在并未到建。无从催调。批。昭乌达马队、著准其截留随剿。又批。著总理行营王大臣会同春佑、查明各处道路远近。分设腰拨。以期奏报迅速。　　

○以江苏青浦等处剿贼出力。予参将李恒嵩、以副将升用。　　

○甲申。清明节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡宫。　　

○遣官祭端慧皇太子园寝。　　

○杭州将军瑞昌等奏、建昌总兵等缺。请以吴再升等简放。得旨。军营所出之缺。拣员请补。专指副参以下而言。提镇从无奏请者。所奏殊属非是。又奏游击王万钊、杨涟涛、均未阵亡。请销恤典。从之。　　

○黑龙江将军特普钦等奏、请裁撤团丁归耕。以裕生计。从之。　　

○以会剿安徽怀桐援贼出力。赏副将杨起益、李续远、成得升、刘长槐、巴图鲁名号。参将袁秀林、游击萧芝美、都司李星太、守备罗承典等、花翎。千总金明德等、蓝翎。余升叙有差。　　

○予江苏丹阳等处阵亡都司衔李雄科、守备高恩保、千总郑绍增、教谕杨铨、府经历李萃华等、二十八员。祭葬世职。　　

○予浙江嘉兴等处阵亡副将张应禄、参将罗熙贤、游击戴序武、都司林德高、守备高洪、知县王福山等、二十三员。祭葬世职。　　

○旌表守正捐躯安徽休甯县孀妇陈余氏。　　

○贷黑龙江歉收地方旗丁耔种口粮。　　

