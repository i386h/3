<!-- { "loadSidebar": true } -->
○谕内阁、户部奏、滇省办铜、低潮过多。领运各员行走迟滞。请饬催查办一摺。云南省办运京铜。自应遵照定例。依限开船。乃近年在泸各运。无不以患病守水为词。任意耽延。且解局铜斤、低潮过多。铁砂尤甚。现在京局鼓铸急需。岂容解运迟滞。低潮搀杂。致有贻误。著云贵总督、云南巡抚。查照户部前奏章程。严饬厂店各员、以及领运委员。务将所办铜斤。煎炼纯净。錾凿清楚。毋稍含混。并饬领运各员、依限到泸。泸店委员、随到随兑。傥仍前玩误。即著从严参办。该督等、惟当实力整顿。剔除积弊。如铜斤成色不能纯净。起运不能迅速。即著该部查明。将该督抚、奏请一并议处。另片奏、庚戌年正运一二起委员、王日省、陈步莱、已于上年十月运抵淮安。现在时逾立夏。尚未据将渡黄日期、咨报到部。实属玩延。著漕运总督、两江总督、即将该二运铜船。押令随漕插档前进。并著山东直隶各督抚、一体严催。如该运员等、有脱空落后、任意逗遛情事。即行指名严参。至在后之庚戌年正运委员、顾恩绶、加运委员、邹衍泰、彭荩忠、及辛亥年正运一起委员、施钟等、渡黄后。均著照此插档行走。毋得稍有迟延。以肃运务而资鼓铸。　　

○免江西节年民欠缓徵银米。　　

○贷山西太原、太谷、翼城、丰镇、河曲、安邑、夏、闻喜、永和、辽、万泉、十一厅州县。上年歉收贫民仓谷。并缓右玉、保德、甯远、阳曲、太平、曲沃、虞乡、临汾、灵石、九厅州县。买补节年动缺仓谷。　　

○丙子。谕内阁、五月初四日。方泽大祀。皇考宣宗成皇帝升配地坛。朕于前一日阅视祝版毕。还宫。办事后。由东华门出安定门。恭诣皇祇室拈香。即至宣宗成皇帝神牌黄幄、行礼。仍进安定门、诣雍和宫斋宿。嗣后地坛大祀。俱照例在宫斋宿。　　

○钦差大臣大学士赛尚阿奏、广西守御获胜。及在阳朔督办情形。得旨。卿在外调度。所见甚是。现在城南兵少。恐堕奸计。我兵精锐。断不可聚于一处。连日见陈金绶言之甚详。特谕卿知之。　　

○河南巡抚李僡奏、剿办捻匪情形。得旨。办理认真。罔顾嫌怨。洵不愧疆圻重任。使各省督抚。各州县、皆能如是。何患有不破之案。卿其移会邻封。俱遵此谕办理。　　

○命湖北提督博勒恭武、来京。以贵州古州镇总兵官双福、署湖北提督。　　

○予广西永安州殉难副将阿尔精阿、知州吴江、学正丁履吉、吏目宋光烈、祭葬世职。并建专祠。幕友黄云鹏等、赏恤如例。　　

○追予广西御贼被害龙州同知王淑元、署隆安县知县高延祉、建立专祠。　　

○蠲缓安徽凤阳、灵壁、五河、宿、当涂、怀远、望江、芜湖、无为、巢、寿、盱眙、天长、合肥、舒城、定远、凤台、泗、和、怀甯、桐城、潜山、铜陵、庐江、阜阳、颍上、霍邱、含山、建平、贵池、青阳、宿松、东流、繁昌、三十四州县。被水村庄。及屯坐各卫、上年额赋。　　

○丁丑。上诣太庙东甎门外彩幄。恭阅宣宗成皇帝孝穆成皇后孝慎成皇后孝全成皇后玉册。玉宝。入太庙前殿行礼。亲奉册宝藏于后殿。　　

○诣寿康宫、问皇贵太妃安。　　

○谕内阁、朕于四月十一日。恭诣慕陵。行释服礼。礼成后。穿青长袍褂。戴雨缨冠。至中伙时、更行衣。所有随从之王公大臣官员等。均于礼成后。青长袍褂。冠缀雨缨。随行至中伙时。一并更换行衣。　　

○云贵总督吴文镕等奏、永昌逃匪马顺仪等、潜回惑众。现饬提省讯办。得旨。现获各犯。严讯定拟。地方摉捕余匪情形。续行奏闻。以慰廑怀。寻奏、首从各犯。悉数歼捦。马顺仪、按律从重拟凌迟处死。监毙仍锉尸枭示。王国太等、按律拟斩立决。从重枭示。下部议。从之。　　

○赏降调马兰镇总兵官容照、头等侍卫。在大门上行走。　　

○戊寅。谕内阁、据载垣奏、昨日胜保呈递封奏一件。呈递后、复自行撤回。本日亦未据再递。著胜保、即将封奏呈进。并将因何自行撤回之处。据实回奏。　　

○又谕、杨殿邦奏、江广各帮。陆续兑开。请饬各关查验放行。不准羁留等语。向来江广帮船。经过九江、芜湖、龙江等关。查验纳税关书人等、往往藉端刁难。致稽时日。该漕督所奏。自系实在情形。著九江苏湖龙江各关监督、一俟江广帮船到关。立即查验放行。不准羁留。如各帮船于例带土宜外。尚有应缴税银。即酌留伍丁。令其照数完纳。俾帮船迅速前行。毋致贻误。至各帮丁舵人等。沿途售货。任意逗遛。该漕督亦应严饬各粮道、督率运弁、随时实力稽查。催趱遄行。毋任藉词延宕。并著沿途各督抚、派员一律严催。以速漕运。　　

○直隶总督讷尔经额、奏报各属先后得雨情形。得旨。京师于二十四日、得雨一寸余。惟冀续沛时霖。于农田尚有裨益。事天以诚不以文。尤在心常敬畏。若稍蒙鉴佑。即自满溢。是不能承受厚恩也。在朕尤难。在卿等亦不易耳。　　

○贵州巡抚蒋霨远、奏报体察黔省全境情形。并分饬员弁、严防窜匪。得旨。汝接篆伊始。整顿尚易。但恐日久生懈耳。勉之勉之。　　

○调吏部在侍郎张芾、为刑部左侍郎。仍留江西学政任。转吏部右侍郎邵灿、为左侍郎。以内阁学士沈兆霖、为吏部右侍郎。工部左侍郎吕贤基、兼署刑部右侍郎。　　

○署江西巡抚王植、因病解任。以布政使陆元烺、署巡抚。　　

○以催提空运出力。赏还漕运总督杨殿邦、顶带。予江西同知颜贻曾等、升叙有差。　　

○浚江苏淮扬运河。从漕运总督杨殿邦请也。　　

○修陕西灞浐桥堤。从巡抚张祥河请也。　　

○己卯。谕内阁、昨降旨。令各部院大臣、九卿、科道、各进直言以匡时政。本日据给事中陈坛、遵旨陈言。恳请遇灾而惧。益深惕畏。以召天和而固人心。披览所奏。颇合责难陈善之义。深契朕衷。朕承皇考付托之重。仰惟列圣创业艰难。天下亿兆生灵。抚绥怀保。责在藐躬。自登极二载以来。无日不以敬天爱民为念。兢兢业业。夙夜不遑。曷敢稍存满溢之志。致开逸欲之萌。惟思与中外臣工。洗涤前非。共图上理。乃因循疲玩。积习相沿。法令废弛。抚循无术。以致盗贼横行。重烦兵力。自上年粤西小丑不靖。调兵剿办。各属盗匪、渐次解散扑灭。独金田会匪、尤为狡诈凶悍。大兵节次进攻。相持日久。仍被突围而出。甚至挫师折将。省城戒严。前此破陷永安。合城文武殉难捐躯。迨贼他窜后。州城、及莫村。水窦各处。仅留瞽病数人。是城内居民。或不得已而被其裹胁。或不甘从逆而遭其屠戮者。不知凡几。现又窜扰桂林省城。城外、及昭平、荔浦、阳朔、一带村墟居民。谅无不受贼蹂躏。焚烧掳掠。伤心惨目。不言可知。赤子何辜。毒罹锋镝。兴言及此。寝馈难安。回思前任疆吏、粉饰因循。深堪痛恨。然劳师糜饷。俾ㄠ＜麻骨＞小丑、未能迅就荡平。皆予罪也。而南河丰工漫口。至今尚未堵合。灾民荡析离居。更为可悯。自惟薄德。时切忧勤。宵旰苦衷。原难共喻。亦不愿天下知。惟有自省愆尤。倍深刻责而已。广西军务。赛尚阿未能迅速奏功。叠予薄惩。望其力图补救、以赎前愆。现在该大臣、驻劄阳朔。与省城声势联络。如能克日会合功剿。兼扼其南窜之路。不难复振军威。灭此群丑。若再旷日无功。朕亦岂能宽宥。著再申谕赛尚阿、及带兵大员等、务各激发天良。勿致复蹈故辙。国典具在。朕非不能执法之主也。至广西绅士居民人等、于辛苦垫隘之中。举行团练。各卫身家。殊堪轸念。现当贼势奔窜靡常。其各一乃心力。敌忾同仇。或偶被妖贼煽惑。或陷贼后、革心悔悟、自拔来归者。不惟予以自新。且当妥为抚恤。有能杀贼自效者。更当加以恩奖。广东、湖南、与广西壤地毗连。叠经谕令该督抚、通饬所属、实力防堵。仍当妥谕士民。团集保伍。并宜加意绥徕。无至驱良为匪。用副朕除害安民之至意。该给事中另片奏、贼伪军师洪大泉、拟请毋庸解京等语。洪大泉籍隶衡州。系从贼夥党。原非首要之匪。现既槛送在途。仍著解至京师。以凭讯究。将此通谕中外知之。　　

○又谕、上年因广西办理军务。所有辛亥恩科文武乡试。降旨展至本年。与壬子正科一并举行。现在该省军务。尚未蒇事。本年正科考官。该部例应于五月初旬具题。该省各属士子。或举行团练。保卫乡里。或随同地方文武。剿贼立功。且恐道路或有梗阻。能否如期赴省应试。著邹鸣鹤、体察情形。傥本年仍难举行。即改于来年、为该省特开一科。仍倍额取中。并予广额。该抚即迅速查明。务于五月初旬由驿奏到。毋稍迟延。　　

○又谕、本日据内阁学士胜保、遵旨回奏。二十七日。呈递封奏。因查有应行回避字样。是以自请撤回等语。胜保既呈递事件。又复自行撤回。殊属不合。著交部察议。奏事官常通、并著交部议处。　　

○户部议准长芦盐政崇纶、疏报芦台场开垦滩地、一顷十四亩有奇。照例升科。从之。　　

○上以常雩。祀天于圜丘。自是日始。斋戒三日。　　

○庚辰。以恭奉宣宗成皇帝配天。前期遣官告祭天地太庙社稷。　　

