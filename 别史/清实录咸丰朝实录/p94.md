<!-- { "loadSidebar": true } -->

○以贵州布政使吕佺孙、署巡抚。　　

○壬辰。上诣寿康宫、问皇贵太妃安。　　

○谕军机大臣等、奕山、布彦泰奏、遵旨覆议俄罗斯通商章程未尽事宜一摺。据称、前次俄罗斯来议通商使臣祇有明春遣夷商贸易之说。其到伊犁迟早彼亦不能豫定。自系实在情形。著该大臣等、于明年该夷商初到时。即将夷官是否同来。及入卡后沿途行走。果否恪遵议定章程。先行具奏。其如何盖造房屋。及该夷交易一切情形。均俟初次试办完竣时。详细具奏其应如何分别奏咨之处亦俟办过一交后。再行酌定。至此次议定章程。系于营务处协领等官内。专派二三员令其照管通商事宜。如派委之员办理妥协。自可令其一手经理。毋庸拘以年限。亦须试办后。随时察看情形。奏请酌定。该大臣等、务当遵照前旨遴委妥员以期历久相安。免滋流弊。将此谕令知之。寻奏俄罗斯商使到时。沿途安静并无滋事。业已给与地址。听其修房报闻。　　

○乌噜木齐提督桂明奏、制造擡枪完竣。业已分拨各营立限操演。以备调验。得旨。认真操练。务期精熟不可只图好看。但讲架式　　

○以故土尔扈特贝勒喇特纳锡迪弟鄂齐尔、袭爵。　　

○改铸江苏无锡县知县印信。从巡抚杨文定请也。　　

○缓徵福建台湾、澎湖、被风霾咸雨灾民地种船网沪缯银。　　

○癸巳。谕内阁徐广缙、叶名琛奏围剿股匪、大获胜仗、并将头目歼毙一摺、广东何名科、梁二十大股匪。在信宜县境滋扰。经兵勇分路迎击。夺获炮械多件。并将头目梁二十大、立时枪毙。贼势已极困蹙。仍著严饬高州镇道等、激励兵勇。趁此声威。悉数埽荡。并将股首何名科、严拏务获。勿任兔脱。其淩十八股匪。现经该督带兵围剿。并著迅速兜拏。毋令窜逸。　　

○两广总督徐广缙奏、酌筹藩关两库各款银三十万。留备广西军需。下部知之。　　

○署山东布政使福济、奏报到任日期。得旨。实心整饬。断不可畏难苟安。　　

○以礼部右侍郎曾国藩、为顺天武乡试正考官。詹事府詹事沈兆霖、为副考官。　　

○予广东阵亡外委朱瑞贤、祭葬世职　　

○甲午。孝德皇后殡宫月祭。遣官行礼。　　

○谕内阁、阿灵阿奏、遵查大祀王公百官随从行礼一摺。嗣后坛庙大祀。朕饮福受胙。及谢福胙时。陪祀之王公百官。有应由传赞官传赞、随从行礼之处。俱著恪守旧章遵行。如传赞时。有应行礼而不行礼者。或传赞迟误。即著纠仪各衙门查明参奏。　　

○浙江巡抚常大淳奏、查明松所私盐充斥。多从定海岱山等处、航海而来现在委员设局、收买定岱等处、所产盐斤。招商配运。清其来源。或可渐资整顿。得旨。严查收买。勿致有名无实。又奏、绍所销盐。渐形短绌。温处两府私盐、浸灌为甚。现议设卡改巡。试行官运之策。批。认真办理。随时具奏。　　

○浙江布政使椿寿、奏报到任日期。得旨。振刷精神。勉为之。事事从实。断勿自欺。　　

○命甘肃提督索文、在紫禁城骑马。　　

○乙未。上诣寿康宫、问皇贵太妃安。　　

○御乾清门听政。　　

○以太仆寺卿龚文龄、为大理寺卿。　　

○旌表守正被戕云南思安县民戴狗妻季氏。　　

○丙申。颁山东曹河厅汛大王庙御书扁额。曰恬波佑顺。　　

○谕内阁、特克慎奏、请将亏短库饷之同知撤任、并请派大员查办一摺。吐鲁番同知荣春、发给兵饷银两。何以成色不符。有无亏短情弊。著派乌噜木齐提督桂明、驰往吐鲁番、秉公确查讯究。并查明该厅库所存银两。是否足敷散放。应如何筹拨之处。据实具奏、荣春著先行撤任。听候查办。　　

○河东河道总督颜以燠奏、南粮回空头进首帮。挽出东境。后帮行走维艰。现在丰北漫水。波及东省运道。以致河漕诸多棘手。惟有督属设法趱挽。以冀回空船只。以次南下。得旨。回空行走迟滞。固由丰工漫溢。朕断不归咎于汝。汝何必明言。殊属推诿。颜以燠、著传旨严行申饬。　　

○丁酉。谕军机大臣等、萨迎阿奏、番贼抢掠镇羌等营地方、及古娄等堡、先后堵捕情形。该镇将等、迁延畏葸。或不发兵接应。或带兵前往。已在贼匪遁逃之后。种种贻误。殊属可恶。该省沿边一带。近日番贼抢劫之案。较前更多。若非该处文武、平日全无布置。何以贼匪一经窜扰。如入无人之境。舒兴阿现已驰抵署任。著将该省现在贼匪情形。及萨迎阿如何督饬防捕之处。查明据实奏闻。舒兴阿系特简之人。务期竭尽心力。以副朕望。将此谕令知之。　　

○又谕、赛尚阿奏、遵查向荣、巴清德、尚无互相推诿等情。并现在接仗情形一摺。该匪窜踞永安。我兵屡次进攻。惟以抗拒不出。为苟延之计其穷蹙情形。已可概见但我兵日久疲乏。能出队者仅五六千人。即使潮勇到齐。合计亦只八九千人。果否足资调遣。兵力不至单弱。潮勇到齐之后。该大臣务当严饬带兵将官。四面围攻。合力进剿。严密布置。谋定后动。务将贼首韦正、洪秀泉等、设法诱捦。不可任其窜逸。破城之后。傥有零星余匪分窜他处亦应严密堵截。勿留余孽。逆匪占踞永安州城。已两月有余。添调兵勇。又复数千。军需浩繁。筹饷日形支绌。朕日盼捷报。宵旰难忘。谅该大臣亦必万分焦急。总期筹画万全。一鼓荡平。以慰朕望。向荣现在病体若何。如已就痊。即饬令迅直军营。勉力自效。以赎前愆。将此由六百里谕令知之。　　

○钦差大臣大学士赛尚阿、奏报向荣、巴清德、接仗情形。得旨。看来巴清德、亦非军营中必不可少之人。著留心查看。如尚堪驱策则已。若留之无益。则稍俟令伊少立寸功。即行奏闻。候朕调回。密之。　　

○以该获煽惑滋事侬匪。予云南知县刘邵高议叙。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之四十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰元年。辛亥。十月。戊戌。上诣寿康宫、问皇贵太妃安　　

○谕军机大臣等、御史宗稷辰奏、山东海防紧要、请将登州镇、改为水师提督兼辖陆路。一切团练巡防。俱责成经理等语。山东巡抚本兼提督衔。如专设提督。于水陆操防。果否实有裨益。该抚统辖全省一切徵调、是否不致窒碍。事关更改营制不可不详慎筹画著陈庆偕按照所奏、体察情形。悉心妥议具奏。原摺著钞给阅看。将此谕令知之。寻奏东省巡抚、向以提督衔节制各镇。一切徵调稽查呼应较易。若专设登州水师提督、兼辖兖曹两镇陆路各营。非惟水陆情形迥异。且提督驻登、距兖曹两镇边界各营。千有余里文檄往返辗转需时。设有要事。转易延误。该御史所奏。应毋庸议。报闻。　　

○广西巡抚邹鸣鹤奏、拏获刃伤县丞白良栋等匪犯雷亚书等、立予正法。得旨。嗣后仍著照此办理。　　

○追予浙江阵亡总兵官葛云飞、郑国鸿、原籍建立专祠。　　

○缓徵吉林三姓被水地方。本年额赋。　　

○己亥。谕内阁、刑部等衙门具题、湖北远安县民罗钲鸣、殴伤胞兄罗钲汰、身死一案。声明并非有心干犯。夹签请旨。此案罗钲鸣因胞兄罗钲汰被母詈殴。迁怒于弟罗钲安拾甎各掷。该犯适与罗钲安站在一处。举手将甎搪转。何以适中罗钲汰头上。致伤身死伦纪攸关。情节是否属实。著龚裕再将该犯亲提研鞫。务得确情。据实定拟具奏。寻奏、遵讯罗钲鸣。实系夺甎殴伤胞兄罗钲汰致死即为有心干犯。应按律问拟斩立决。下部议从之。　　

○谕军机大臣等、有人奏、湖南省近来捕务废弛。陆路固多盗匪。水路洞庭湖尤甚有白昼连劫一二次者。有黑夜连劫二三次者。事主因湖面辽阔。不知属何州县管辖且无钱给与书差。只得隐忍不报。即间有事主报案地方官因湖面界限不分。互相推诿。且书差需索包庇。终难弋获。又片奏、湖北郧阳安陆施南等府、近来匪徒甚多。与船户句结、设计诱骗女孩。匪徒与船户奸污。遇便洞途贩卖各等语。盗贼滋扰、最为商旅之害。沿庭湖在两省交界汪洋数百里。最易藏奸著程矞采、龚裕、骆秉章、严饬所属、无分畛域。认真查拏。如有州县推诿、及书差需索包庇等弊即行从严惩办。至诱骗女孩、肆行奸卖。尤堪痛恨著程矞采、龚裕、一并饬属严密访拏。按律惩办以靖奸宄而安良善。原摺片著分别钞给阅看。将此各谕令知之。　　

○江甯布政使祁宿藻、奏报到任日期。得旨。汝之有为有守已在朕洞鉴之中。但须事事从实。勿稍惑于浮言尤应猛以济宽。慎勿一味和柔也。　　

○湖南提督鲍起豹、奏报到任日期。现值边防吃紧。与前任提臣余万清、会商妥筹严防。得旨严密防范。勿稍疏虞。若粤匪意图窜扰务须扼要堵截不分畛域。尽数歼捦。如本省会匪稍有蠢动。更不可稍涉张皇。致句连为患转难图也。懔之。此旨与余万清同看。　　

○以吏治废弛革前任湖南巡抚陆费瑔职。　　

○缓徵湖北武昌、咸甯、嘉鱼、蒲圻、大冶、汉阳、黄陂、孝感、沔阳、黄冈、蕲水、黄梅、广济、潜江、天门、云梦、应城、江陵、公安、石首、监利、松滋、荆门、汉川、江夏、钟祥、京山、枝江、二十八州县。暨武昌、武左、沔阳、蕲州、黄州、德安、荆州、荆左、荆右九卫。被水村庄、本年漕粮及新旧正杂额赋有差。　　

○庚子。谕内阁、广西逆匪窜踞永安州城。现在大兵进剿。层层围攻。赛尚阿驻劄阳朔督办所需军饷。业经户部陆续拨解。源源接济。蠢兹小丑。已如釜底游魂。指日即可一鼓荡平。捦渠埽穴惟念兵勇云集。需用浩繁。必应宽为储备。除现经户部拨解外。著再由内库添拨帑银一百万两。作速解赴广西大营备用朕眷怀南服。宵旰难忘。不惜叠发帑金数百万两。为吾民除害。谅该大臣必能督饬文武绅民兵勇、殄灭丑类。迅奏肤功。以副朕绥靖岩疆至意。　　

