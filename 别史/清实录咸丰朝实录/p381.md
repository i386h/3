<!-- { "loadSidebar": true } -->
○谕军机大臣等、僧格林沁等奏、连日督兵进攻。毙贼多名。并据胜保等奏、拨兵赴楚防剿。即日驰赴连镇会剿各一摺。该逆于连镇穵濠筑墙。意图久踞。我兵惟用大炮轰击。仍不能出奇制胜。力破贼巢。似此旷日持久。剿办何时蒇事。胜保于十九日行抵茌平。计日已可行至连镇。两军会剿。兵力较厚。该大臣等、务当协力同心。迅图攻剿。傥该逆负嵎死拒。我兵不难四面兜围。为就地刬除之计。设势蹙南窜。仍可设伏以待。出其不意。一鼓歼除。军情变幻靡常。惟在该大臣等、相机妥办。迅速奏功。断不可再延时日。附近连镇村庄。是否有贼占踞。万勿任其裹胁居民。并当严断接济。使该逆援绝势孤。攻剿自易得力。东北一带。尤应加意严防。毋令抢掠船只。再滋延蔓。至胜保、请仍饬张殿元驻守大名之处。前因东境肃清。谕令桂良、饬令张殿元、达年、赴景州、交河一带。就近偪攻。现据僧格林沁、札调张殿元在吴桥、达年在甯津、带兵屯劄。该员等、谅已遵办。前调山西泽潞官兵。现在行抵何处。若尚未到营。即可令此项官兵、驻劄大名。以资防守。如必须张殿元等、折回该处。著僧格林沁、胜保、斟酌妥办。无以有用之兵。置之无用之地。至东路盐山、庆云一带。与山东武定毗连地方。防守官兵。势尚单弱。著僧格林沁、胜保、妥筹。应如何拨兵扼要堵截。并知照崇恩、严饬地方文武、与绅民人等、实力防堵。万不可稍有疏虞。至贼匪乘闲窜逸。该大臣等、务当统筹全局。合力进攻。总期早灭妖氛。肃清畿辅。毋负委任。将此由六百里加紧各谕令知之。　　

○又谕、前据台涌奏、贼扰应山等处。当经谕令防剿兼筹。堵贼偷越北窜。兹据郑敦谨奏称、应山逆匪。于初七日全数窜回德安。随州之贼。亦窜回汉武。襄樊一带。尚无贼踪。并闻黄安县之南沙河居民、及河口等处乡民、约杀贼匪多名。该逆现犹盘踞德安等语。著台涌、查明出力绅民人等、分别奖励。以昭激劝。本日已谕令英桂等、于楚豫交界地方。督率员弁兵勇、实力严防。著台涌、即就现在兵勇。相机剿办。总兵柏山、已由桐柏、唐县、一带进剿。舒伦保、计日已抵信阳。会同剿捕。据胜保奏称、已遵旨。饬令桂明、带兵二千名。由曹州直赴许州一带。探明贼踪。迎头截击。著台涌、即督饬现带官兵。与各路赴援之兵。合力堵剿。不得专事株守。致误事机。将此由六百里加紧谕令知之。　　

○又谕、郑敦谨奏、探明豫省南路贼匪、均已回窜。并皖省捻匪、窜扰戕官各情。逆匪于初七日。由应山窜回德安。随州之贼。亦回武汉一带。总未大受创惩。仍当防其窥伺。再图北窜。该抚等、已饬南汝光道余炳焘等、扼要设防。并有柏山、及舒伦保等、在信阳一带堵剿。现在各路官兵。不为单弱。正当乘机剿办。迅殄贼氛。英桂、现虽告假。仍当与该署抚郑敦谨、合力同心。妥筹布置。杨霈、计已抵豫。务即确探楚豫交界处所。何路紧要。即带兵驰赴该处驻劄。协同防剿。至安徽霍邱县捻匪李兆受等、窜入商城王家院墙地方。胆敢聚众扑营。致戕害署副将春明、及备弁兵勇多名。现仍在卜家店地方啸聚。亦难保无逆匪在内。句结为患。该抚等、既饬牛鉴、督带兵勇二千余名。前往剿办。著即责成该员、督饬弁兵。并劝谕地方团练。实力兜剿。以期尽数歼除。勿留余孽。署商城县知县郎仲连、于邻省匪徒、滋扰戕官。毫无准备。玩泄已极。郎仲连、著先行革职。仍责令随同剿捕。如查有畏葸先逃情事。即著从严参办。阵亡被害各员、及伤亡兵勇。一并查明。分别具奏请恤。此股贼匪。据称、系由安徽霍邱县、窜入豫境。霍邱与正阳关毗连。为皖豫扼要之地。秦定三、现带兵在正阳关一带防剿。著英桂等、随时知照。合力夹击。断不可互相推诿。致误事机。将此由六百里加紧谕令知之。　　

○命醇郡王奕譞、带领侍卫十员。往奠故内大臣壁昌茶酒。赠太子太保。予祭葬。谥勤襄。　　

○辛卯。谕军机大臣等、本日据青麟奏、贼匪到处句结、请饬就近省分、速发精兵赴楚援应等语。现在湖北应山、德安等处。均为贼踞。近又北扑随州。西扰安陆。贼势猖獗。湖北情形。万分紧急。楚蜀壤地相连。岂可坐视邻封危急。置之不顾。况松潘、建昌、两镇之兵。自上年十月以来。叠次谕知裕瑞、迅催前进。至今已将半载。尚无抵鄂信息。实属任意稽延。不知缓急。著裕瑞、飞饬带兵之双保、福炘、将驻劄巴东利川之兵。克日驰赴楚北。听候台涌调遣。协同剿贼。毋得稍存畛域。致误大局。至接济楚北军饷等事。仍著该督遵照前旨。悉心筹备。并著将此项官兵赴楚日期。迅即奏报。毋稍迟延。将此由六百里加紧谕令知之。　　

○又谕、青麟奏、武昌危急、恳速拨兵饷、并请饬台涌赴省会剿各摺片。前以派赴楚北各兵。渐可齐集。谕令台涌分投迎提。迅饬剿办。兹据青麟奏、省城万分危急。惟请令台涌、速行赴省之处。尚未知江北实在情形。逆匪由汉黄等府、扰及德安。时复窥伺荆襄。其意方欲以蹂躏各属。使武昌势成坐困。则我军亦惟有以剿除各属贼匪。为救援武昌之策。此时台涌、岂能置江北群贼于不顾。即布克慎所带之兵。均系收集溃散兵卒。亦岂能冲贼而过。直达武昌。且武胜关、为入豫要隘。台涌、自以遏贼北窜为要。一面催提续调各路官兵。为进援鄂省之举。现据胜保奏报、已遵旨饬令桂明、带陕甘官兵二千名。自曹州启程渡河。驰赴许州一带。探明贼踪。兼程前进。四川援兵。本日已谕令裕瑞、飞催东下。舒伦保、于初七日由汜水启程。克日亦可抵关。与台涌会合。前调之罗玉斌、剿办江西匪徒。现已蒇事。亦可驰抵黄安一带。著台涌、迅速摧提。并著就现有之兵。设法分路攻剿。自德安进偪汉阳。庶省垣重地。声势联络。不致坐困。青麟此时。惟有督饬将弁兵勇、激励绅民、严拏奸匪。极力守护省垣。毋稍疏忽。青麟身任巡抚。全省之事。皆应熟筹兼顾。正不得以株守省城。坐待援兵。为卸责地步也。将此由六百里加紧谕令知之。　　

○又谕、骆秉章等奏、官军水陆获胜、克复湘潭县城。又曾国藩奏、靖江水师溃败、自请治罪各一摺。此次湘潭水陆、连获大胜。杀贼甚多。惟大股虽已歼灭。而靖江贼巢。并未能同时攻破。曾国藩复以轻进。遭此挫衄。若不亟图剿办。恐该逆负嵎抗拒。必致牵缀我师。阻扼南北要冲。骆秉章等、现既移军回剿。务即与塔齐布等、乘此声势。分带兵勇。水陆夹攻。为一鼓成捦之计。断不准任令该逆、踞巢死守。再肆鸱张。所称由湘潭上窜下窜余匪。究竟奔突何处。亦须探明趋向。分派将弁。竭力摉捕。其由醴陵将窜萍乡一股。并著迅饬江西交界各文武、一体严密堵剿。毋任蔓延。曾国藩统领舟师。屡有挫失。此摺所陈纰缪各情。朕亦不复过加谴责。现在所存水陆各勇。仅集有四千余人。若率以东下。诚恐兵力太单。该革员、现复添修战船。换募水勇。据称一两月闲。当有起色。果能确有把握。亦尚不难转败为功。目下楚北贼踪。由应山窜回德安。随州之贼。亦回武汉。是鄂省望援甚急。该抚等、务当督饬水陆各军。迅将此股败窜之匪。歼灭净尽。兼可赴援武昌。以顾大局。鲍起豹、以提督大员。安坐省中。一无布置。该抚等、屡次奏报、打仗情形。均未叙及。该提督之畏葸无能。已可概见。本日降旨。将鲍起豹革职。不准留营。特命塔齐布署理提督。全省水陆各营。皆归统辖。该署提督责无旁贷。即著统领各路将弁。相机进剿。以期迅埽贼氛。毋稍延误。将此由六百里加紧、谕知骆秉章、并谕塔齐布、曾国藩知之。　　

○又谕、曾国藩奏、请饬广西臬司许祥光、右江道张敬修、候补知府李孟群、统带水勇来楚。以资合剿等语。现在广西土匪。剿办正当吃紧。而湖南水勇战船。又亟须大员统带。本日据曾国藩奏、浔梧一带。雇募水勇。业经该抚咨覆。交李孟群管带。其许祥光、张敬修二员。能否赴楚助剿。著劳崇光、酌度缓急。毋得顾此失彼。妥筹办理。将此由六百里谕令知之。　　

○降调前任礼部侍郎曾国藩奏、靖江水师溃散。请交部从重治罪。得旨。此奏太不明白。岂已昏愦耶。汝罪固大。总须听朕处分。岂有自定一拏问之罪。殊觉可笑。想汝是时心摇摇如悬旌。漫无定见也。　　

○以株守无能。革湖南提督鲍起豹职。以云南腾越镇总兵官常存、为湖南提督。未到任前。以湖南补用副将塔齐布、暂署。以广东顺德协副将通安、为云南腾越镇总兵官。　　

○以湖南水师失利。革前任礼部侍郎曾国藩职。仍戴罪剿贼。　　

○以克复湖南湘潭县城。赏副将塔齐布、总兵衔、巴图鲁名号。守备周凤山、千总杨载福、花翎。余升叙有差。革前疏防知县刘建德、守备傅步云职。　　

○壬辰。上诣寿安宫西所、问如皇贵太妃安。　　

○谕军机大臣等、麟瑞奏、带兵进关、请旨遵候调拨等语。此项吉林官兵一千名。既据该副都统管带。于四月二十一日。行抵山海关内。由天津一路行走。即著僧格林沁、胜保、派员飞檄迎提。催令速赴连镇军营。听候调遣。应于何路设防。何处助剿。并著该大臣、相机办理。连镇近日贼情何如。我军如何进攻。胜保计日赶到。务即乘此声威。与僧格林沁、戮力同心。亟图剿灭。不得稍有迁延。再滋贻误。将此由六百里加紧谕令知之。　　

○又谕、前因台涌军饷缺乏。谕令裕瑞迅筹银十万两。速解湖北台涌军营。谅已遵照办理。本日据裕瑞奏、请饬浙江、江西、钞录筹济江南军营章程、咨川参酌等语。部拨各省协济军饷。系为移缓就急起见。该督惟当就现在情形。设法筹拨。岂可拘泥他省章程。致误事机。著裕瑞即遵照前旨。筹拨银十万两。速派妥员。解往台涌军营。毋得再有延误。至巴东利川之兵。赴楚协剿。若待续调汉屯官兵接防。始行启程。必致有误应援。著迅饬带兵员弁、即日前往。不准耽延。军营兵饷。必应迅速筹办。该督此奏。畏难推诿。殊属不知缓急。懔之戒之。将此由六百里加紧谕令知之。　　

