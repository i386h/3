<!-- { "loadSidebar": true } -->
○谕军机大臣等、赛尚阿奏、逆匪被攻逃窜、收复永安州城、并因追剿致有挫失、现在分投堵剿一摺。又据片奏、逆贼偪近省垣等语。览奏实深愤懑。永安逆匪。窜出之后。我兵奋力穷追。已出龙寮山口。斩捦不少。功在垂成。乃因大雨。山径险滑。云雾迷漫。被贼冲突。以致镇将阵亡。逆焰复炽。实堪发指。现据该大臣奏称、贼之头队。已到阳朔县属之高田墟。复据邹鸣鹤驰奏、二月二十七日。接据谍报。有贼数千人。已由山路、越至临桂县之六塘地方。距省仅六十余里。现在向荣、刘长清等、带领兵壮。由闲道疾趋抵省。民心自可大定。惟是贼匪四窜。诡谲异常。难保不为声东击西之计。省城紧要。固宜加意巡防。严密布置。但恐我军全力保卫省垣。而贼或乘机他窜。上窥平乐。下趋梧州。抢掠郡邑。其势必更滋蔓。向荣等、驰抵省垣。是否列兵城外。为掎角之势。间出奇兵。扼贼奔窜之路。抑系株守城中。仅以登陴塞责。现在四镇阵亡。各路追击截堵。派委何员管带兵勇。以目下情形计之。省垣最要。平乐、梧州、两府地方。均极吃紧。正可乘贼仓皇未定之际。腰击尾追。俾彼不得喘息。无暇掳掠。方为上策。断不可株守一隅。稍有延缓。使该匪得以择险而居。从容布置。剿办更难得手。赛尚阿、驻劄永安州城。是否足资控制。抑或移营平乐。居中调度。乌兰泰分守荔浦。果否扼要。此中缓急轻重情形。均著该大臣、相度机宜。妥速筹办。邹鸣鹤督办团练。如果著有实效。此时逸匪经过地方。自应各有准备。不致受其蹂躏。若专恃兵勇。临时调拨。始资保护。所谓团练者安在耶。该抚调拨兵勇。以资守卫省垣。固应如此办理。然逆匪分窜无定。设若再踞别城。亦该抚统辖之地。断难辞咎。邹鸣鹤岂可胸无成竹。徒涉张皇。至波山艇匪、现在梧州一带滋扰。永安窜匪、亦有前赴梧州之信。若令句结。为患益甚。现虽谕令徐广缙等、酌量带兵。驰赴该处会剿。尚恐缓不济急。劳崇光此时计已驰抵梧郡。著即督饬地方文武。激励绅民兵勇。设法剿除。此股贼匪。万勿令永安窜匪、与之纠约。贼首仅获洪大泉一名。其洪秀泉等匪。有无被我兵歼毙、及分窜何处。均著确查具奏。将此由六百里谕知赛尚阿、并谕邹鸣鹤知之。　　

○又谕、据赛尚阿奏、收复永安州城。镇将追贼。致有挫失。现在严饬各路兵勇堵击窜匪。侦知该匪由大峝等村。窜出昭平属之三昧猺、天平坳、至大小古西村、及福禄村等处。并讯据生捦贼匪供称、该逆等、不上窥平乐。即下驶梧州。至波山艇匪。现亦在梧州江面一带盘踞。已饬劳崇光前往防剿。此次逆匪。虽穷蹙出逃。势尚猖獗。且分路滋扰。现在我军新挫。兵力尚单。著徐广缙体察情形。如能亲往督办。即迅带兵勇。驰赴两省要隘地方。相机堵剿。至淩十八股匪。尚未歼除。尤不可稍涉松劲。若徐广缙出省会剿。所有罗镜匪徒。或交叶名琛、或交陶煜文、专司督剿。如叶名琛出省。即著柏贵暂留广东。办理地方事务。该督抚酌量缓急。勿误事机。是为至要。将此由六百里谕知徐广缙、叶名琛、并谕令陶煜文知之。　　

○又谕、本日据赛尚阿、邹鸣鹤驰奏、逆匪纷窜。偪近省城。先后咨调湖南精兵。来粤迎击堵剿。该督谅已选派员弁。带兵驰赴广西。会同剿办。现在永安逆匪。溃围奔突。踪迹靡常。难保不逃入楚境。著程矞采、于鲍起豹、余万清、两员内。酌派一员。在两省毗连处所。扼要驻劄。督饬弁兵。实力巡防。毋任邻匪乘间窜入。致滋句结。将此由六百里谕令知之。　　

○又谕、陆建瀛、杨以增奏称、自前次门占蛰塌后。金门愈刷愈深。大溜趋注两坝。续作之工。复有蛰塌十余丈。业已赶筑拦黄堰。并抢筑护埽、多抛碎石、慎重赶办。惟现在桃汛方涨。若复迁延旬日。水势愈大。人力必愈难施。傥有疏失。不特数百万帑金。消归乌有。其粮船运道。灾区抚恤。又将如何办理。该督等自问能当此重咎耶。著陆建瀛、杨以增、督率在事文武员弁。竭力赶办。于慎重之中。务求妥速之法。懔之。将此由四百里谕令知之。　　

○以己革贵州古州镇总兵官李瑞、为直隶天津镇总兵官。云南楚雄协副将常禄、为河南河北镇总兵官。湖南永绥协副将马龙、为甘肃凉州镇总兵官。云南曲靖协副将王锦绣、为湖北郧阳镇总兵官。　　

○以捦获广西逆首洪大泉出力。赏守备金玉贵、巴图鲁名号。余并升补有差。　　

○予广西阵亡总兵官长瑞、长寿、董光甲、邵鹤龄、祭葬世职。如提督例。参将成林、田学韬、游击王瑞、都司徐大醇、守备丁廷仙、罗锦川、千总成魁、吴正道、刘元庆、把总古振奇、赵世祥、萧大龙、王棨、外委昇儒、郭长安、沙得胜、马应祥、祭葬世职。　　

○以广西追贼挫衄。革总兵官王梦麟。知州甯琙职。　　

○壬戌。上诣寿安宫西所、问如皇贵太妃安。　　

○诣寿康宫、问皇贵太妃安。　　

○癸亥。谕军机大臣等、据邹鸣鹤驰奏、贼匪窜偪省城、官民竭力守御情形一摺。览奏弥深愤懑。据称二月二十九日。逆贼已由六塘地方。窜至桂林城下。环攻南门、文昌门、西门、两昼夜。势甚猖獗。计省城存兵千余名。向荣带到兵壮亦千余名。兵力虽不甚厚。而省垣城池坚固。绅民铺户。戮力同心。人思敌忾。其防守机宜。谅该抚亦早为豫备。必不至稍有疏虞。第贼众蚁聚城外。少延时日。即恐其穵濠筑垒。诡计多方。而城内火药铅丸。有应接不暇之势。自应飞调各路援兵。星驰赴救。前经该抚咨调之湖南兵二千名。与粤西最近之永州镇标各官兵。并粤省提标全州各营兵六百名。著邹鸣鹤、迅速飞催赴援。其乌兰泰、先经赛尚阿派往荔浦。所带兵勇三千名。与许祥光、张敬修、李孟群、所带各勇。谅可早到。该匪大队北窜。必虑官兵之蹑其后。但使首尾不能兼顾。则前有坚城。后有劲旅。逆匪进退失据。安知不转败为功。该抚城内布置。果能周帀。当与乌兰泰、向荣等、密商。突出奇兵。于该匪围攻稍懈、匪众所不及防之处。或于昏夜风雨之中。内外夹击。不但可以解围。并可因其散漫四郊。并无巢穴可守。乘机制胜。一面侦探该匪、自永安窜出后。携带妇女辎重。安顿何处。恐修仁、荔浦、阳朔、一带。山径丛杂。别有险要可以踞守。即当分兵前往剿袭。令攻城之匪、闻而疑惧。亦釜底抽薪之法。我军虽新有挫失。而贼匪亦系铤而走险。奔突无定。此时该抚、正当持以镇静。勿露张皇。该匪狡谲异常。恐有奸民潜相句结。洩漏机宜。尤须与合城文武官绅、慎密摉查。毋令溷迹偾事。至赛尚阿暂驻永安。闻警后是否已移营北指。各路兵勇赴援省城。又恐贼匪回窜平乐、与修荔各属地方。并恐由贺县、富川、灌阳、全州、各路。窜入湖南。由昭平等处、下趋梧州。扬言围扑省城。使我兵尽力赴援。于分窜之路、转多疏纵。应如何调度、分投遏截。该大臣定已计及。荔浦粮台重地。与各处粮台。务饬在事员弁、加意保护。不可偶有疏失。所有波山艇匪。切不可令与该逆匪大队联踪为患。劳崇光、谅已驰抵梧州。务将艇匪设计歼捦。并密探该匪艇匪句通奸细。侦获惩办。邹鸣鹤、两次奏报。为省城防守紧要。于赛尚阿现在大营情形。未经奏及。朕不胜焦虑。该大臣当与邹鸣鹤等、速筹剿办。声势联络。随时将现办情形驰奏。以慰廑念。其军需一切、如何调拨济急之处。亦著悉心筹画。是为至要。将此由六百里加紧谕知赛尚阿、邹鸣鹤、乌兰泰、向荣、并传谕劳崇光、刘长清等知之。　　

○又谕、本日据邹鸣鹤驰奏、贼匪已直偪桂林省城、现在官民竭力守御、专望各路援兵攻剿等语。省垣重地。岂可稍有疏虞。现在城内。向荣等带兵防守。乌兰泰等、亦驰赴救援。但恐兵力专注省垣。南路未能兼顾。且波山艇匪。盘踞梧州。恐乘我兵调拨之际。与该匪会合。更属滋蔓难图。著徐广缙等、即遵前旨。迅速筹计。如该督带兵前赴广西梧州一带会剿。其罗镜匪徒。即交叶名琛、或交陶煜文、专司督剿。万勿疏纵。想该督接奉前旨。已通盘筹画。不致迟延误事也。将此由六百里加紧谕令知之。　　

○又谕、前因广西贼匪北窜。偪近省城。降旨令程矞采、选派员弁。前往会剿。并令于交界隘口。分路严防。本日据邹鸣鹤驰奏、贼已直偪桂林省城。官民竭力守御。专望各路援兵攻剿等语。广西省垣重地。岂可稍有疏虞。著程矞采、即饬前任提督余万清、督带精兵。探明贼匪踪迹。驰往广西迎击。既可杜其奔窜湖南之路。即可会同各路援兵。并力救援桂林。该督接奉此旨。即饬余万清星夜遄行。不可稍涉延缓。致误事机。至湖南与广西毗连要隘。著该督饬令鲍起豹、分饬弁兵。实力巡防。毋任邻匪乘间窜入。至该督驻劄衡州。是否足资策应。并著酌量情形。慎重防御。毋稍疏忽。将此由六百里加紧谕令知之。　　

○赏故陕甘总督裕泰子员外郎长善、二等侍卫。在大门上行走。　　

○以云南布政使徐有壬家、五世同堂。赏伊母御书扁额。曰笃庆延龄。　　

○浚江苏苏州白茆河。并修建石牐。从巡抚杨文定请也。　　

○甲子。谕军机大臣等、本日据程矞采驰奏、探闻粤匪逃窜、筹办防堵情形、并续调官兵一摺。永安逸匪。窜扰桂林。围扑城垣。昨降旨谕令程矞采、调兵赴援。兹据该督奏称、前派往广西兵一千名。因湖南防堵吃紧。仍行截留。现在桂林。是否解围。殊深悬系。所有另调赴永州备调之官兵一千名。计已星速调发。著仍遵前旨。即派余万清、带领前赴桂林。以资策应。仍由该督酌量办理。毋误事机。其续调湖北兵一千名。并著飞咨调至楚粤交界。以备缓急。该督仍会同提督、督饬文武员弁。于近粤要隘。加意严防。毋稍疏忽。将此由六百里谕令知之。　　

○又谕、前因军需河工用度浩繁。经户部筹议。遵旨行知山西、陕西、河南、四川、等省。令各督抚、劝谕官绅士民。量力捐输。以济要需。现在广西军务。未能克期竣事。筹解军饷。仍当宽为储备。著户部于未经行知各省分。体察情形。分别筹议。此项捐输。在下抒急公之谊。在上施奖励之恩。历有成案可循。惟在得人而理。务令各该督抚、饬属妥为晓谕。毋许抑勒苛派。致滋扰累。或官吏因缘为奸。婪索中饱。即著严行究办。粤西一日不靖。朕心一日不安。即各省官绅士民。当亦同仇敌忾。踊跃输将。各该督抚、亦必能善体朕心。妥速办理。其应如何通行之处。该部速议具奏。将此谕令知之。　　

○乙丑。上诣寿康宫、问皇贵太妃安。　　

