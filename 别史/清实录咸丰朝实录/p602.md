<!-- { "loadSidebar": true } -->
○谕军机大臣等、官文、胡林翼奏、官军克复黄梅县城、现仍严密防剿一摺。湖北上游各路败匪。尽窜黄梅县唐家山、孔陇驿、小池口等处。贼营联络。我军水陆并进。克复县城。事机顺利。办理甚属得手。惟该逆尚踞楚皖连界之福林子地方。贼势尚炽。必须谋定后战。为一鼓歼除之计。不可令败窜余匪。抄我后路。致有挫失。小池口贼垒。与九江互为掎角。我军早为攻克。则浔城不难克复。现在官文尚在汉阳。胡林翼驻劄武昌。办理善后。即日移师东下。该大臣等、何人前进。何人留守地方。著即豫筹定议。迅速奏闻。总期步步为营。将本境余匪尽数埽除。然后水陆进攻。庶不致再蹈从前覆辙。谅该大臣等、必能统筹全局。相机布置也。将此由六百里各谕令知之。　　

○以户部尚书柏葰、户部左侍郎沈兆霖、工部左侍郎杜翰、充经筵讲官。　　

○镶蓝旗蒙古都统德勒克色楞、因案解任。以镶黄旗蒙古都统奕格、署镶蓝旗蒙古都统。都察院左都御史文彩、署镶白旗蒙古都统。　　

○以江南水师并京岘山各营防剿出力。赏总兵官吴全美、提督衔。参将台斐音、守备卢起升、郑吉星等、花翎。兵丁陶春魁等、蓝翎。余升叙有差。　　

○以湖北剿办工匪出力。赏道员文辉、花翎。参将文明等、升擢有差。　　

○以克复湖北汉阳府城。并剿贼出力。赏协领多隆阿、巴依尔呼兰、倭克锦、德廉、副将穆克登布、参将何越珽、都司张得胜、守备洪舒元、巴图鲁名号。副都统魁玉、委营总讷依琫阿、禄昌、委参领乌勒喜布、乌凤阿、喜昌、舒通阿、崇林、春保、富明阿、富平阿、萨隆阿、保庆、穆图善、莫尔赓额、色楞栋鲁普都嘎尔、首员启文、知府顾文彬、桂茂、副将书绅、游击庆衡、吴仕珍、都司张凤春、守备杨占春等、花翎。佐领色楞额等、蓝领。总管平海等、升赏有差。　　

○以防剿江苏溧阳。约束不严。总兵官明安泰等、下部议处。　　

○蠲缓江苏长洲、元和、吴、吴江、震泽、常熟、昭文、昆山、新阳、华亭、奉贤、娄、金山、上海、南汇、青浦、川沙、武进、阳湖、无锡、金匮、江阴、宜兴、荆溪、山阳、阜甯、清河、桃源、盐城、高邮、泰、东台、江都、甘泉、兴化、宝应、铜山、丰、沛、萧、砀山、邳、宿迁、睢甯、太仓、镇洋、嘉定、宝山、海、沭阳、赣榆、如皋、泰兴、五十三州厅县。被旱灾区。本年漕粮有差。　　

○己酉。谕内阁、舒兴阿奏、大计届期、恳展限办理一摺。云南省现在剿办回匪。应行计典。著准其展至来年六月具题。　　

○又谕、给事中张修育奏、发商钱文、请仍以制钱还款等语。工部宝源局钱文。发商生息。前因基溥奏请、准其暂行试办。此项所放。系属制钱。自应以制钱还款。著基溥等、按照该给事中所奏。取具该商人等甘结存案。所有此项本息钱文。还缴时均以制钱归款。以杜弊混。　　

○谕军机大臣等、前因骆秉章奏、楚省援兵。攻毁三元屯等处贼巢。铜仁渐就肃清。当经谕令蒋霨远、派委廉明守令。前往莅任。以靖地方。本日据孝顺、蒋霨远、奏报剿办情形。地方匪徒不靖。总由抚字不得其人。以致纷纷滋扰。铜仁各属被扰地方。藉邻省兵力。始得渐就肃清。亟应筹办善后事宜。著蒋霨远遵照前旨、遴选廉明守令。迅速赴任。实心经理。毋致再酿事端。未尽零匪。仍著孝顺严饬带兵员弁。□□穴□又□剿净尽。毋留余孽。将此由五百里谕令知之。　　

○命协办大学士直隶总督桂良、为大学士。来京供职。户部尚书柏葰、协办大学士。　　

○命陕西巡抚谭廷襄、以二品顶带。署直隶总督。以顺天府府尹曾望颜、为陕西巡抚。　　

○以署刑部右侍郎黄宗汉、署顺天府府尹。　　

○以候补副将佟攀梅、为贵州古州镇总兵官。　　

○以陕西西甯剿办回匪肃清。赏道员崇保、游击陈智和、丹金扎普等、花翎。千总郝兴邦等、蓝翎。余升叙有差。　　

○以克复贵州都匀铜仁二府城。擢参将巴扬阿、以总兵用。赏军功王士秀等、蓝翎。余升叙有差。　　

○以陕西防剿湖北襄樊窜匪不力。摘署总兵官兴贵、龙泽厚顶带。　　

○予贵州古州等处殉难总兵官桂林、布政使陶廷杰、知府鹿丕宗、知县杨承照、中书周官、同知石均、教授周至德、学正邓福照、教谕陶廷襄、从九品穆承春、都司刘朝勇、守备陈玉恩、高殿选、恩骑尉王世荣、龙应贵、把总张刘顺、石明发、外委王世忠、祭葬世职。附贡生陶庆升等、赏恤如例。革疏防知县高得善、通判周湜、训导丁尧锡、教谕熊廷坚、典史孙嘉猷职。　　

○予云南海口殉难吏目王容彦、阵亡千总柳万钟、贺福昌、外委谢朝良、张奏凯、把总谢超、从九品刘廷瑞、祭葬世职。文生温时中等、赏恤如例。　　

○停哈勒津库察采办银矿。从护陕甘总督常绩请也。　　

○蠲免贵州、贵阳、黎平、安顺、思南、石阡、思州、都匀、镇远、铜仁、九府。松桃、郎岱、清江、下江、镇甯、独山、麻哈、黄平、平越、安化、印江、铜仁、玉屏、清溪、施秉、镇远、贵定、龙里、都匀、清平、荔波、余庆、长寨、归化、定番、广顺、开泰、瓮安、开、永甯、贞丰、贵筑、普定、天柱、婺川、龙泉、桐梓、三十七厅州县。暨册亨州同、罗斛大塘州判所属。被扰地方。上年额赋有差。　　

○补赈山东长清、齐河、二县。被水灾民一月口粮。　　

○上以岁暮祫祭太庙。自是日始。斋戒三日。　　

○庚戌。谕内阁、前因理藩院奏、咸丰三年九月。赏给三盟兵丁银两。内昭乌达盟。未经放给。当令德勒克色楞、明白回奏。并派穆荫、肃顺、前往镶蓝旗蒙古衙门查询。迨查出银两。系该贝子随后送交该旗衙门。降旨派御前大臣、军机大臣、肃顺、会同讯究。又讯出卓索图盟。前放赏银。有私搭钞票之事。因将德勒克色楞解任候质。兹据载垣等奏、讯明放银迟延缘由。及私搭钞票情节。分别定拟。并究出卓索图盟赏银。尚有兵丁未经关领。请饬查讯各等语。德勒克色楞、于昭乌达盟。应得赏银。日久未给。迨奉旨饬查。并未将迟延缘由。据实奏明。遽将银两送至该旗。复任听乌尔图那苏图等、于封皮倒填年月。希图掩饰。其放给卓索图盟银两。既经查出达玛林色登、林布、私搭钞票。通同舞弊。仅私自责革。未经送官究办。糊涂已极。镶蓝旗蒙古都统土默特贝子德勒克色楞、著即照该王大臣等所拟。革去爵职。应得罪名。交理藩院会同刑部。照例定拟。已革佐领林布、达玛林色登等、私买官票。抵换实银。营私舞弊。实属可恶。除林布业经病故外。达玛林色登、著热河都统。会同该盟长。就近提讯奏明办理。已革章京乌尔图那苏图、于林布等舞弊。代为隐瞒。收受银表马匹。虽所许银两。并未入手。实有应得之罪。著交理藩院会同刑部。照军营例治罪。参领五德、昆玉、听从德勒克色楞、将银两送回旗库。并倒填封皮年月。均有不合。著交部议处。镶蓝旗蒙古副都统巴雅尔绰克托、于五德等领银之事。失于觉察。前请议处之处。著改为交部察议。至卓索图盟赏银。该兵丁等尚有未经关领。及所搭官票。究系若干。著热河都统。会同该盟长。详查具奏。　　

○山西巡抚王庆云奏、官员年终密考。得旨。所出密考。甚属核实。　　

○以大学士桂良、兼镶蓝旗蒙古都统。　　

○以大学士裕诚、为正黄旗领侍卫内大臣。　　

○辛亥。以岁暮祫祭。遣官祭太庙中殿后殿。　　

○谕军机大臣等、邵灿等奏、徐军剿匪获胜、请暂留马队一摺。据奏十六日官军剿匪。适关保、全永、带赴怀远之马队五百名。绕道过境。得以获胜。现在匪众兵单。恐援军非旦夕可到拟暂留吉林马队。在徐州剿办等语。自为军务紧要起见。直隶所调察哈尔马队。一时尚未能到。吉林马队。既能得力。自应准其暂留徐郡。俟直隶所调马队到时。再令关保等前赴怀远。或令直隶马队前赴怀远。仍留关保等马队、在徐州助剿之处。著邵灿、庚长、与英桂、体察情形。酌量办理。徐州为南北要冲、断不可稍有疏虞。英桂曾否先派官兵前往协剿。并著迅速奏报。不得稍存畛域之见自干咎戾。将此由六百里各谕令知之。　　

○调正白旗领侍卫内大臣僧格林沁、为正黄旗领侍卫内大臣。正黄旗领侍卫内大臣裕诚、为正白旗领侍卫内大臣。　　

○壬子。祫祭太庙上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。　　

○遣官祭孝静康慈皇后暂安寝殿。　　

○遣官祭孝德皇后殡宫。　　

○遣官祭端慧皇太子园寝。　　

○遣官祭太岁之神。　　

○上御重华宫。赐王公及蒙古王贝勒伯克朝鲜使臣食。　　

○和阗三品阿奇木伯克阿里、随带伊孙哈斯木等四人。阿克苏四品阿奇木伯克阿比特、随带伊侄阿什木等二人。喀什噶尔四品商伯克玉素布、随带伊子迈玛特热依木等二人。叶尔羌五品阿奇木伯克迈玛特雅尔等四人。喀喇沙尔五品商伯克迈玛什里布、随带伊子塔依尔等二人。伊犁五品噶杂那奇伯克爱玛特、随带伊子伊斯拉依尔等二人。及朝鲜国使臣徐戴淳等三人。于午门外瞻觐。　　

