<!-- { "loadSidebar": true } -->
○谕军机大臣等、朕闻逆匪现踞汉阳汉口为巢穴。于江面上下。抢掠船只。搭造浮桥两座。直接湖北省城。以通往来复于武昌城外。屯劄贼营数处作攻围之计昨据徐广缙奏称陆路之匪、仅系分股。其大股全在水路。我兵即能歼除陆匪。亦仍无补。是贼匪势甚猖獗。而我兵进剿。是否能制贼死命。尚无把握。因思贼匪大股。虽在水路。而其巢穴俱在江北。我军均在江南。若一面援应省城。一面遴选精兵。由沔阳间道、至孝感黄陂。潜出汉阳之后。直捣巢穴。前后夹击亦出奇制胜之举。著徐广缙、向荣。体察地方情形。如可照办。迅即派提镇大员。带兵绕道。密速前往。既可安置驿站。与河南声势联络。且可杜贼匪纷窜之路。惟军营情事。变幻不常。向荣及领兵各大员。务须随时察看缓急。大江南北两岸。并上下游要隘。均宜兼顾。逆匪大股、既在水路。亟应设法火攻。并先焚其浮桥。截贼为二。使其首尾不能相顾。并随时密咨陆建瀛、会同夹击。互相策应。再襄阳荆州一带。系陕豫两省门户。最关紧要。前已谕令罗绕典、前赴防堵。此时曾否驰往。殊为悬系。著即酌带官兵。与台涌会筹办理。并与河南南阳驻守带兵文武大员。及陕西接壤处所。随时知照。声息相通。互为接应。不可稍分畛域。致误事机。武昌被围多日。常大淳等久无奏报。朕心焦灼。寝馈难安。向荣已授广西提督、兼帮办军务。著即将湖北省城及军营近日情形。一面知照徐广缙、陆建瀛、琦善等、一面随时奏闻、以慰朕念。驿站文报。尤须设法妥递。万不可为贼所得。致漏军情。自十一月十一日以后。所有寄该大臣等各谕旨日期。著钞单给阅。曾否陆续接到、有无遗失之处。著徐广缙等、按单查明具奏。将此由六百里谕知徐广缙、向荣、并谕令罗绕典、台涌、知之。　　

○又谕、逆匪纷窜湖北。围扑武昌。叠经谕令陆建瀛、兼程驰赴九江上游一带。迅筹江防。遏贼东下之路。并颁给钦差大臣关防。复命户部、先拨库帑银三十万两、以济军需。现在该大臣行抵何处。水陆各要隘、如何设防。文武员弁所用何人。谅已一一筹办。刻下武昌驿路、阻隔兼旬之久。常大淳等、并无奏报。朕心焦灼。寝馈难安。本日已寄谕徐广缙、向荣等、赶紧进攻。速解省城之围。并催令罗绕典、迅赴荆襄等处。与台涌防堵西北上游。惟贼匪掳船甚多。若被剿顺流东窜。则江西安徽等处、万分吃重。陆建瀛前已计及。于九江水陆上游、扼要布置。著即迅速驰往。将筹剿各事宜。由六百里驰奏、以慰朕怀。该匪现踞汉阳。将武昌汉口、俱搭浮桥。三面接应。省城势甚危急。向荣等援兵、先后已到武昌。若能渡江直捣贼巢。水陆并进。陆建瀛、张芾等、复于九江上游要隘。派兵前后夹击。使贼首尾不能相顾。自可一鼓成捦。傥逆匪舍船登岸。分扰黄州一带。则陆路与安徽接壤。处处可虞。亦必须先期择险。设伏要击。方能互相策应。若贼匪下窜黄蕲一带。我之水师、既须防其火攻。且可设法用火烧贼船只。或仿古人柴荻灌油、系走舸于船尾之法行之。但必宜暗藏港汊。俟贼船过后。绕出上游。顺流乘风。方可得手。陆建瀛于楚北水陆地势。素所深知。著即通盘筹画。与徐广缙、向荣。互相知会协力同心。殄此丑类。毋得稍分畛域。致误事机。将此由六百里谕令知之。　　

○又谕、蒋文庆密奏筹截贼匪情形一摺。陆建瀛回至江甯省城。布置一切。谅已由陆路驰抵安庆。该抚即会同该督、筹商设防事宜。所有江苏、浙江、山东等省官兵。计日当陆续到齐。英山、霍山、太湖、宿松等县、与湖北黄州、处处毗连。情形最属吃紧。省城尤关重要。务当派拨兵勇。扼险防守。毋任贼匪由陆路窜越。其水路要隘。亦须布置周密。勿稍疏失。将此由六百里谕令知之。　　

○钦差大臣琦善奏、贼情叵测。请稍宽时日。再筹进攻。得旨。观汝此奏。太觉颟顸。存心若此。岂不有负委任。已有旨谕汝矣。　　

○以南河承挑引河迟延。革通判英禄职。　　

○丁亥。孝德皇后三周年忌辰。遣成郡王载锐、祭殡宫。　　

○谕内阁、慧成奏、请饬催豫省司库、应拨河工例款一摺。本年豫省司库。应找东河工需不敷银两。现当各厅办料吃紧之时。急须钱粮接济。著该署抚即饬藩司、于年内先行筹拨五六成。以便支发现办工储。其余四五成。亦著于来岁春间找拨清款。俾资工用。至河南现办防堵事宜。军需紧要。仍著该署抚兼筹并计。毋致贻误。　　

○又谕、扎拉芬泰等奏、喀尔喀、三音诺颜、扎萨克图汗、两部落、汗、王、贝勒、贝子、公、扎萨克台吉、呼图克图等、情愿捐银以备军需。呈请代奏请旨一摺。喀尔喀、三音诺颜、扎萨克图汗、两部落汗王等、闻匪徒肆逆。呈请捐银一万八千余两。忠悃出于至诚。朕甚嘉悦。但军营应需银两。现已措备。足敷支用。且念蒙古人等、生齿日繁藉资生计。所捐银两。毋庸赏收。用示朕加惠蒙古、轸恤世仆之至意。　　

○谕军机大臣等、昨据琦善奏、请稍宽时日、再行会合兜剿等语。览奏太觉颟顸。殊失朕望。此次逆匪占踞汉阳。围困武昌。兼旬以来。未接常大淳奏报。徐广缙自南而北。水陆中途。贼匪星罗棋布。既以道路梗阻。未能迅抵鄂垣。陆建瀛泝流上行。势又不能疾驶。该匪往来。汉江南北。无所顾忌。设任其到处冲突。则楚豫壤地毗连。难保不潜谋滋扰。况应山孝感黄陂一带。皆有贼营。现在文报不通。豫界防剿。正当吃紧之时。即使北路贼踪稍远。而武昌为心腹重地。稍有疏虞。便难措置。所以特命琦善、与陆建瀛等、均为钦差大臣、以便会合剿办。在琦善经朕弃暇录用。方将大加委任。即盼迅奏肤功。殄兹群丑。在此一举。乃该大臣自上月二十七日出京。本月初五日。始由保定启程。似此缓辔徐行。将何日始抵豫省耶。军情缓急。朕原不必遥制。而道里远近。行程迟速。岂不可以逆计。各路调集官兵。一时本难以齐。但应催令迅速前来。毋许沿途逗遛。该大臣即当星驰先抵豫楚交界。将各州县形势险要。与现在防守情形。一一察度。其分派各属之文武员弁。如有不能得力、应行更调之处。沿途亦可察访。到彼后更可面询机宜。是否可用。非在直隶境内、所能周知布置者。即以河南一省而论。存兵亦尚不少。朕先经徵调直隶陕甘兵六千名。赴河南防剿。经该大臣奏请添兵筹饷。复增调兵一万数千名。均交调遣。试思专办豫省防堵。应需兵如此之多耶。楚豫唇齿相依。楚省得安。则豫省之藩篱自固。若心存畛域。但以聊固吾圉为谋。则贼氛所至。将有不堪设想者。该大臣欲为先固藩篱之计。正当迅速驰往。将先到各兵、拣选骁勇将弁管带。亲自统率越境进攻。其在后各兵、陆续赶到。正可以壮声威。陈金绶如尚未入豫境。即飞檄饬令带兵先行。毋稍迟滞。行军原贵慎重。但非迟缓之谓。趁此贼众蚁聚武汉之间。尚未四窜该大臣与徐广缙、陆建瀛、三人所办实系一事。无论何人先行赶到。先行设法筹攻。保人首先破贼捦渠。策勋当居第一。若坐视不救。国法难宽。爵赏斧钺。朕惟功罪是视。不稍宽假。亦无所吝惜也。朕日夕焦劳。不安寝馈。何暇再宽时日。为该大臣等诿卸地步。所有一切事宜。著迅速密筹妥办。先行由驿驰奏。毋许稍有迟缓。将此由五百里谕令知之。　　

○又谕、前有旨令舒兴阿、张祥河、派委明干大员。前赴陕西湖北交界地方。扼要防守。续据张祥河奏、遵旨相机妥办。现在逆匪攻扑武昌。益形猖獗。所有东南北三路。叠派钦差大臣徐广缙、陆建瀛、琦善、各带重兵。分道进剿。深恐该逆被创西窜。则襄阳间道、可以直达商州。其郧西、郧县、竹山、竹溪等处、路径丛杂。随处可通兴安之白河、洵阳、平利、以及镇安、山阳、商南等县。现派罗绕典、驰赴襄阳一带。与荆州将军、会筹防剿。必须邻省声势联络。方不致有疏虞。著舒兴阿、即日酌带官兵。迅速驰往陕西与湖北接壤处所。察度形势险隘。择要严防。务须随时督饬地方文武员弁。严密稽查。勿使奸细阑入。或假作楚省难民。与南山无业之徒。潜相句结。所有一切调度。并著该督抚、会商筹办。一面飞咨新任陕西提督桂明、接奉谕旨后。迅即赴任。仍须妥慎筹办。不可先事张皇。致扰居民。该督何时可以驰抵陕省。并著先行奏报。将此由五百里谕知舒兴阿、并谕张祥河知之。　　

○署直隶提督保恒奏、到任日期。得旨。寻常操练。总期于利用。不可徒壮观瞻。陈金绶操演章程甚好。汝行之不废可也。　　

○署湖南巡抚张亮基奏、岳州失守。湖北提督博勒恭武等、先期溃散。不为湖南固守地方。亦不为湖北严防门户。得旨。该提督出境防堵。汝等楚南官员、必以为多事。是博勒恭武、虽胜亦不足为功。度思此何时何事。存如此小见。身膺疆寄者、固当如是乎。　　

○以内阁侍读学士李道生、为通政使司通政使。　　

○赏还钦差大臣两江总督陆建瀛、头品顶带。　　

○改铸河南汤阴县知县印信。从署巡抚陆应谷请也。　　

○以广东剿办罗镜股匪出力。予升任道员宗元醇、游击阎恒瑞豫立、都司张腾蛟、姚麟等、花翎。守备姚爵阶等蓝翎余升叙有差。　　

○予广东阵亡千总赖永祥、刘连升、把总李荣宗、祭葬世职。武举周朝英。赏恤如例。　　

○蠲缓直隶安、隆平、甯晋、河间、任邱、东安、天津、七州县被水村庄、本年额赋有差。　　

○缓徵甘肃河、靖远、安定、静甯、泾、崇信、镇原、灵台、皋兰、狄道、渭源、固原、甯夏、甯朔、灵、中卫、平罗、西甯、大同、十九州县、及陇西县丞所属、被旱被水被雹被霜地方。新旧额赋。　　

○蠲缓浙江仁和、钱塘、海甯、富阳、临安、新城、于潜、嘉兴、秀水、嘉善、海盐、平湖、石门、桐乡、乌程、归安、德清、武康、十八州县、被水被旱地方。本年漕米。　　

○戊子。上诣永安寺、拈香。　　

