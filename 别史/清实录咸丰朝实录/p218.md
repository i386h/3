<!-- { "loadSidebar": true } -->
○谕军机大臣等、慧成奏、筹备防剿情形一摺。据称、设法镇抚清淮高宝一带人心。并拟于大桥通江捷径。添兵扼守。办理均属周妥。扬城贼匪。续经琦善、陈金绶、胜保等、督兵痛剿。将城外贼垒。尽行毁破。贼势穷蹙。仍复踞城坚守。该署督已令查文经、统带漕标各兵。先赴下游。督同松林、冯景尼等、协力进剿。前调各省官兵。谅已陆续赶到。著慧成迅即统带、直赴湾头等处。乘此军威大振。与琦善、陈金绶、胜保等、合力剿办。务将扬城及早克复。毋任贼匪喘息久延。该逆被剿情急。尤当防其乘间窜突。切勿以屡胜之后。稍涉大意也。另片奏、请颁署四川总督关防等语。慧成军营。现在淮扬一带。著即借用漕运总督关防。以归＜闲＞易。朕闻陕西续调兵丁。多有吸食鸦片者。是以行走迟滞。著该督随时查察。照例惩办。勿令误事。其各路调到官兵。如有软弱充数者。亦即认真厘汰遣还。现在筹饷维艰。此等无用之兵。万勿稍事姑容。徒糜帑项。本日李僡奏称、探访扬州贼情片一件。著钞给阅看。将此由六百里谕令知之。　　

○又谕、李僡奏、遵查给事中毛鸿宾、陈奏山东防守情形一摺。黄河两岸。既经节节设防。偷渡之弊。自可无虑。惟防守疏密。视乎其人。断不可因布置业已周备。稍存大意。该抚现驻宿迁以北。为山湖两路咽喉。果能实力扼要防守。不令一贼窜越。不但山东省城可保无虞。即畿辅藩篱。亦资保障。该给事中所奏。既未能切中肯綮。即著毋庸置议。该抚仍当统筹全局。认真稽察。万勿稍留罅隙。山西官兵。不日亦可抵境。应如何分拨驻守之处。即由该抚相机调遣。至陕西官兵四千名。前因安徽剿办土匪。请兵接济。降旨准其酌量截留。该抚仍须与周天爵、李嘉端等、随时知照。务当先其所急。不分畛域。亦不可以贼势穷蹙。稍涉轻忽。将此由五百里谕令知之。　　

○戊子。上诣寿康宫、问皇贵太妃安。　　

○谕内阁、讷尔经额奏、官兵过境滋扰。请将带兵官严议一摺。山西大同镇二起官兵。行过正定。应需车马饭食。经该县照上站数目应付。兵丁吴顺等、胆敢格外多索车辆、并饭食钱文。肆行喧闹。殊属漫无纪律。山西带兵官大同镇署助马路参将左营游击高培、虽非本营将领。既委管带。责无旁贷。乃竟不能约束。实属庸懦无能。署大同镇右营守备张廷杰、大同镇左营把总王铎、纵令扰累。尤属玩法。高培、张廷杰、王铎、著一并交部严加议处。以示惩儆。兵丁吴顺、于隆、仍责令带兵官即行交出解省。著讷尔经额、严行审讯。按律惩办。　　

○谕军机大臣等、讷尔经额、赓福奏、查勘热河矿硐情形。请先行试采一摺。据称承德府之遍山线、及平泉州相连之锡蜡片、二处。矿苗透旺。现据该处商人、承认拭采。并予限一月。酌定升课等语。此外未经开采各处。如摺内所指平泉州之霍家地、梨树沟、建昌县之转山子、朝阳县之马胡子沟、赤峰县之红花沟、朱家沟、金洞子沟、拐棒子沟、滦平县之色树沟等处。均著奕湘、恒春、详加履勘。究竟有无妨碍风水。即行查明具奏。所有现拟试采之矿洞二处。即著赓福、照议妥办。将此谕知奕湘、恒春、并谕令赓福知之。　　

○命荆州将军台涌、来京陛见。以副都统官文、护荆州将军。　　

○以验收漕粮出力。予工部郎中汪润等、议叙。　　

○己丑。谕内阁、刑部奏、遵旨讯明顺天府拏获假名逃匿官犯、实系已革湖北提督博勒恭武、供证明确。并将该革员所递供词呈览一摺。博勒恭武、系湖北提督大员。特派防堵岳州。不能固守郡城。以致失守。罪已难辞。乃该革员自岳州溃逃后。由湖北谷城。改装易服。逃至清江。又潜至京外黄村。假名图脱。种种狡诈。实出情理之外。直至拏获交部审讯。始行具呈。哓哓置辩。无论一面之词。殊难凭信。即令当时遇贼接仗。而于溃散后南北逃避。辗转偷生。亦属罪无可逭。若不明正典刑。何以申军律而服人心。博勒恭武著即处斩。派刑部尚书周祖培、署侍郎培成、监视行刑。　　

○谕军机大臣等、据周天爵等奏、扬州逆匪逃窜。有船千余号。自仪徵、六合等县江面。窜至浦口。初六日。有逆船数十只。停泊浦口。分三路上岸窜扰。与黑龙江、及山东官兵打仗。黑龙江兵败退东葛。逆匪越山过岭。焚烧营盘。及浦口镇、斗冈、糍粑营、花家营、数处房屋。又片奏、据滁州禀报。逆匪于初八日辰刻。自浦口上岸。将东葛驿马抢去。前派浦口防守之黑龙江兵、因山东兵与贼打仗。即于初七日全数退回滁州。现在浦口实无一兵各等语。所奏前后情形。稍有不同。不知此股逆匪。是否系扬州窜出。抑系江面船中贼匪。分股牵掣。所称黑龙江官兵。是否与贼打仗败退。抑见山东兵败。即行退往滁州。黑龙江兵、素称劲旅。不应遇贼即退。著琦善等、查明确实情形具奏。浦口为江北门户。滁凤一带。兵力尚单。虽前准截留陕甘官兵四千。现在甫入皖境。仍恐一时未能全到。此时琦善等、想已相机拨兵往剿。逆匪避实捣虚。是其惯技。总须斟酌缓急。勿堕贼奸计。万不可稍有疏虞。致令贼匪北窜。将此由六百里加紧谕令知之。　　

○又谕、周天爵等奏、扬州逆匪。自仪徵六合江面。窜至浦口等语。此股贼匪。是否由扬州城内窜出。抑系江面贼船。上岸抢掠。或系金陵贼匪。乘间过江。希图牵掣。亟应探访明确。相机剿办。杨文定所带艇船。前已叠获胜仗。正可进扼瓜州。冲击贼船。著向荣等、迅速筹商。赶紧扑灭。毋任贼匪蔓延北窜。将此由六百里加紧谕令知之。　　

○又谕、周天爵等奏、扬州逆匪窜至浦口。将东葛驿马抢去。并闻定远县属之池河驿、退回公文。恐驿站梗阻等语。江浦滁州一带。为北岸陆路门户。最关紧要。慧成现驻清江。著即与托明阿会商。迅即拨兵驰往援应。如贼势紧急。常清所带青州驻防官兵。亦可前往协剿。现在陕甘续调兵四千名。已由永城行入皖境。前已准令周天爵截留。慧成等务当斟酌缓急。相机剿办。万不可任贼北窜。将此由六百里加紧谕令知之。　　

○又谕、周天爵等奏、逆匪窜扰浦口。飞催官兵赶紧防守。并请饬统兵大臣、迅速分兵堵御一摺。扬州贼匪。尚未歼除。遽有贼船驶至浦口。是必该逆诡计。乘虚分窜。以图牵掣。该处为江甯北岸。情形紧要。亟宜防堵。现在陕甘官兵四千名。已由永城行抵皖境。即著周天爵等截留。以资防剿。尤须严剿土匪。勿令句结蔓延。又据奏、定远县驿退回公文。恐驿站有阻。必须设法绕道驰递。万勿贻误。该侍郎等、务当相机扼要堵御。毋任贼匪北窜。将此由六百里加紧谕令知之。　　

○又谕、周天爵等奏、扬州逆匪。由浦口北岸。分三路窜扰。请添兵协防等语。逆贼避实捣虚。是其惯技。断不可令其北窜。著陆应谷、即飞咨提督善禄、酌带永城防兵。星赴安徽、扼要协同防剿。现在续调陕甘兵四千名。已由永城行入皖境。著即飞催前进。该抚如须出省驻劄。亦即亲往调度。毋误事机。将此由六百里谕令知之。　　

○又谕、江忠源奏、军务情形一摺。所陈严军法、撤提镇、汰弁兵、明赏罚、戒浪战、察地势、严约束、宽胁从、八条。朕详加披览。均属切中机宜。该臬司亲历行间。两载以来。目击军情。自非空谈韬钤者可比。现已统带楚勇一千七百余名。前赴江南军营。著即将所陈各条。与向荣、许乃钊等、悉心商搉。认真办理。江忠源督带壮勇。应于何处扼要攻剿。并著向荣酌量调遣。前有人奏、所调兵丁。多有吸食鸦片者。再软弱充数。恐亦不免。著即随时查办。认真厘汰。将此由六百里谕令知之。　　

○以派赴淮徐防堵。赏理藩院尚书恩华银一百五十两。　　

○以拏获官犯。赏顺天府南路同知丁希陶花翎。　　

○以剿办皖北土匪出力。赏知县顾思尧等升叙有差。　　

○蠲缓湖南临湘县被贼地方节年民欠额赋。　　

○庚寅。谕内阁、张亮基、崇纶奏、匪徒聚众抗粮。焚署戕官。现在调兵剿办一摺。据称、湖北广济县属乡民、因该县知县蔡润琛出示、未将应徵各乡、明晰指出。以致希图一律蠲缓。聚众数百人拥至县署。并分起抢夺。经该署督等、委署黄州府知府邵纶、黄梅县知县鲍开运、各带兵勇。驰往查办。业经歼捦多名。乃匪党愈聚愈多。闯入县署。以致邵纶、鲍开运、同时被戕。县署亦被焚毁。现在委令臬司江忠源、带兵顺道先行剿办。并署提督阿勒经阿、挑选精兵。带赴广济接办等语。匪徒聚众戕官。实属罪大恶极。即著阿勒经阿、江忠源等、督率兵勇。迅速剿办。务将倡首之奸棍方四象等、悉数捦拏。尽法惩治。毋令一名漏网。江忠源俟剿办事竣。再赴向荣军营。广济县知县蔡润琛、于应徵应免各乡。未经明晰指出。致匪徒有所藉口。又复擅离职守。藉病逗遛。种种昏谬。实堪痛恨。广济县典史汤朝瓒、把总卫广春、于该署府等被戕之时。坐视不救。蔡润琛、汤朝瓒、卫广春、均著革职拏问。交张亮基等、严行审讯。按律分别定拟具奏。并将署知府邵纶、知县鲍开运、被戕情节。查明请恤。　　

○谕军机大臣等、琦善、陈金绶、胜保奏、逆匪负嵎情形。又琦善奏、堵剿浦口、六合、分窜贼匪各摺片。扬州城内贼众。负嵎固守。我兵骤难得手。该大臣等、仍当督饬带兵各员。相机进取。不可更侍添兵。致延时日。浦口六合一带。被贼滋扰。昨已据周天爵等奏到。当谕令该大臣、斟酌缓急。拨兵往剿。并谕令慧成、托明阿等、拨兵驰往应援。又令周天爵、将已入皖境之陕甘兵四千截留。以资防剿。本日复谕慧成、先其所急。堵贼北窜。谅俱遵照办理。浦口至滁州一带。为江北门户。最关紧要。该大臣、已派拨精兵前往策应。并令西凌阿等、跟踪追剿。著即严饬该处统兵大员、及弁兵等、奋勇前进。与德崇额等、合力夹击。东省素称劲旅。吉林兵已获胜。何以黑龙江兵并未接仗。辄即退回。西凌阿等、庸怯无能。实堪痛恨。比年军营失事。多由纪律不严。琦善深知其弊。必当挽积习以振军心。信赏必罚。阃外之权。朕断不为遥制。刻下调兵不为不多。筹饷不为不钜。帑项支绌情形。琦善、陈金绶、胜保等、亦所深悉。务当通筹全局。迅扫贼氛。以慰焦思。昨据江忠源、奏陈军务八条。颇有可采。著该大臣等、查照酌核办理。原摺钞给阅看。将此由六百里加紧谕令知之。　　

