<!-- { "loadSidebar": true } -->
○谕军机大臣等、前据户部奏、粤省军需孔亟。请准商民出赀助饷当降旨著徐广缙、叶名琛、妥协办理如有捐赀较多者、准其专摺保奏并由户部行知山西、陕西等省、一律遵办。兹有人奏、道光二十三年。山西省曾劝捐银二百余万。该地方官假公济私藉端滋扰者甚多有因怨家捏指勒出重赀者、有因私贿夤缘脱身事外者。有因得优叙、而索费始详者有棍徒句串假托者。种种弊端、不可胜言等语。国家经费有常。一时缓急。借资民力。不惜破格施恩。以为好义急公者劝惟在各该省大吏督饬所属。开诚布公。妥为劝谕。若如摺内所陈从前劣员、藉端舞弊。尚复成何事体且山西一省如此他省亦恐不免著广东山西陕西各督抚于接到部文之后。妥定章程明白晓谕务使上下相信不得假手吏胥。并责成该管道府。随时稽察。傥有不肖官吏、从中渔利或办理不善。致生物议立即指名严参。总期民不扰而事易集。于军国要需。方有裨益。原摺著钞给阅看。将此各谕令知之。　　

○辛亥。上诣南郊斋宫斋宿。　　

○直隶总督讷尔经额奏、遵筹收养邻省灾民。派委道府大员、轮流巡查。以期实惠均沾。得旨。认真妥为办理稽查弊端。抚恤灾黎严拏匪徒。原可并行不悖。直省附近京畿朕见闻所及。若办理不善。徒使吏胥中饱。朕必惟汝是问。　　

○贵州巡抚蒋霨远、以章奏失体。奏陈感悚下忱。得旨。汝既膺兹疆寄。但事事留心则可。断不准养尊处优事事委之于人。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之四十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰元年。辛亥。十一月。壬子朔。冬至。祀天于圜丘上亲诣行礼。　　

○诣关帝庙拈香。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝和睿皇后暂安寝殿。　　

○遣官祭宣宗成皇帝暂安寝殿。　　

○遣官祭孝穆成皇后孝慎成皇后孝全成皇后陵寝。　　

○遣官祭孝德皇后殡宫。　　

○遣官祭端慧皇太子园寝。　　

○诣寿康宫、问皇贵太妃安。　　

○赏八旗兵丁一月钱粮。　　

○蠲缓江苏丰利栟茶、角斛、掘港、东台、何垛、丁溪、伍佑、板浦中正临兴、富安安丰、梁垛刘庄、新兴、庙湾、十七场被淹灶地新旧额赋。并给丰利栟茶、角斛、掘港、四场灶户口粮有差　　

○蠲缓安徽凤阳、灵壁、五河、宿当涂、无为合肥定远、凤台、泗、铜陵贵池青阳东流、庐江、含山、宿松、望江、芜湖、怀远、繁昌舒城巢、寿阜阳、盱眙、天长、和怀甯潜山桐城、颍上霍邱、建平三十四州县被水被旱村庄屯坐。新旧额赋。并给凤阳、灵壁五河、宿。怀远当涂六州县灾民一月口粮。　　

○癸丑谕内阁、昨据徐广缙叶名琛奏、越境穷追捦获首匪一摺逆匪何名科一股。啸聚数千人奔窜两粤交界地方滋扰日久。罪大恶极。兹经广东广西两省官兵练勇。合力兜剿。将首夥各匪。悉数捦获讯明正法。余匪翦除殆尽。办理甚属可嘉其首先捦获逆首者何人协力追剿购线接应者何人著赛尚阿、徐广缙等会同确切查明据实保奏。两省出力文武各员并著赛尚阿徐广缙等分别查明保奏务期核实毋稍歧异现在窜踞永安州之洪秀泉等及罗镜墟之淩十八等、均系著名会匪。岂容日久逋逃。该大臣暨该督等、仍当激励将士并力围攻迅速歼除。以慰朕望。　　

○又谕、徐广缙叶名琛奏。剿办淩十八股匪、先将吴三一股翦除一摺。逆匪淩十八、陈二吴三、分作三股。窜入罗镜墟经升任高廉道宗元醇、署肇庆府知府李敦业、分饬弁兵前后迎击。将吴三一股。全数歼灭。逆匪三股已去其一。贼势愈孤。兵心愈壮该督仍当严饬将弁趁此声威。赶紧围攻罗镜贼巢。谅首匪淩十八等、釜底游魂不难指日埽荡也。　　

○谕军机大臣等、赛尚阿奏连日进剿永安贼匪情形一摺。贼匪久踞永安虽经官兵叠次攻剿总未得手。岂逆匪死党固结。我兵不免观望耶。抑调度接应设闲用伏带兵大员。不能布置得宜耶。乌兰泰查出退走之兵六名。即于军前正法。行兵纪律为要自应如此办理。嗣后临阵如有先行退缩之弁兵。著即立时正法以肃军令。该处调到之兵。其疲乏及病弱者。均经分别裁汰现在军营存留兵丁。得力者共有若干雇募壮勇实在可用者。共有若干新募潮勇到营果皆骁勇善战。正可乘其锐气随同官兵。克期进剿。切勿稍有挫衄。再延时日。老师糜饷咎将谁执。向荣素尚勇敢现既病痊。何以仍令其闲处。岂以官村挫败之后竟不堪再用耶著该大臣酌量派委。责令分带兵勇勉力自效。以赎前愆。军饷又发去内库银一百万两另由户部拨解一百万两。谅可源源接济。惟据称军营每月需银七十余万两。值此国用支绌之时。傥再耽延。何以为继该大臣谅亦顾虑及此。迅筹全局。以慰宵旰焦思也另片所陈南太一带、各股匪剿办情形并隆安县归德土州戕官各匪徒。著饬令劳崇光。会同镇道等、督率文武员弁兵勇。分路剿除。勿令余烬复炽。句结滋蔓。将此由六百里谕令知之。　　

○以湖南永绥协副将和春为绥靖镇总兵官。　　

○予广西军营病故总兵官博春等祭葬恤荫。　　

○予广西阵亡知县高延祉、土知州黄为锦、祭葬世职。　　

○甲寅遣官祭先医之神。　　

○谕内阁。书元奏、遵旨覆讯蒙古女子九花儿等京控一案。按律定拟一摺。梅伦乌尔土那束图、讯无受贿情事惟于扎勒三等、既属戚谊。不知远嫌。辄因开种牧场。从中袒护。著与率谕开垦致肇命案之协理旗务台吉。均交理藩院。查明分别议处。热河都统、及承审司员。办理此案。罪名虽无出入。审断究有未协著一并交部查取职名。分别议处。　　

○又谕常大淳奏请将人地不宜、及衰庸各员弁、分别惩儆一摺浙江杭州府西塘海防同知马椿龄、准升绍兴府南塘海防通判李枝青、于经管塘工。人地均不相宜马椿龄、著开缺留于该省。以地方同知酌量补用。李枝青。著注销准升。通判之案。仍以知县留于浙江补用。海塘营守备夏德风、精力衰颓。修防不能得力著即勒令休致海塘营李家埠汛把总张让精力已衰办公迟钝戴家桥汛把总陈鼎魁心地颟顸护庇兵丁张让、陈鼎魁均著革职以示惩儆。　　

○又谕、常大淳奏参防捕洋盗不力之总兵一摺。浙江石浦、及台州府所属之甯海各洋面。现有盗船往来游驶。并有掳劫商船等案经该抚叠次咨催定海、黄岩温州。三镇总兵。出洋追捕该镇等事前既不豫为防备。及匪船窜回石浦等处。掳劫讹索。又不迅带舟师跟踪攻击实属迁延玩误。署定海镇总兵提标右营游击周士法、黄岩镇总兵汤伦。署温州镇总兵乍浦协副将池建功著一并交部议处仍责令戴罪堵拏。以观后效傥始终延玩即著从严参办。　　

○谕军机大臣等、据常大淳奏、盗船窜回浙洋、现筹会剿并各镇防捕不力情形一摺。另片奏江南勇首林龙义等驾船驶抵石浦。带领盗匪赴江南省投首等语盗首布兴有呈请投首。前据陆建瀛奏到时、即降旨令该督等、密察情形防其反覆并著闽浙各督抚。迅派水师将弁合力兜剿现尚未据该督等覆奏。广艇盗匪胆敢于山东洋面抢占官船窜回闽浙洋面肆行掳劫必应严拏惩办。该匪等如果实心悔罪投诚何以又在浙洋掳劫商船。并于海口索借水米。似此诡诈凶顽之辈。岂可遽信其必无反覆。著各督抚仍遵照前旨协力缉拏常大淳业已添雇水勇。多带炮械。与山东江南兵勇各船。联成大帮。惟兵力尚恐不敷著裕瑞迅饬水师提督郑高祥、统带舟师赶紧赴浙会同剿办石浦匪船。是否业经江南勇首带领起碇开行其船炮果否呈缴。前此投诚之说是否系该匪等诡计苟延冀懈我师著陆建瀛等悉心访察。万勿堕其奸计。现在各省如何办理。若稍迁延推诿。必致酿成后患。该督抚等能当此重启耶。将此由四百里各谕令知之。　　

○乙卯上诣寿康宫、问皇贵太妃安。　　

○谕军机大臣等、本日据惠亲王面奏由西陵回京。行至去易州二十里地方有妇女纠聚拦舆诉冤。经该处兵丁。前往拦阻该妇女等、抛掷石块殴拒该村民人均站立高坡观望等情易州地方前有奸民徐文兴等、图免钱粮敛钱贿托并有妇女夥控情事经该督查拏讯究由刑部等衙门会审拟结并降旨令该督查照旧例妥议章程出示晓谕其夥控之妇女从宽免其提解到部审讯乃刁风日长竟敢在亲王前拦阻喊叫什百成群拒殴汛兵实属不成事体著讷尔经额、派委司道大员前往易州访查此次喊诉各妇女之夫男等严行讯究系何人指使。即行从重惩办。如该地方官办理不善或吏胥舞弊苛派。以致激成怨讟即著严参惩治无稍轻纵至易州每岁跸路经行之地一切差徭均有旧章可循该督总当妥定章程明白晓谕务期官民相安经久无弊将此谕令知之命工部尚书阿灵阿恭诣昌西陵查看钦工料物。　　

○调福建台湾镇总兵官叶绍春为福甯镇总兵官。　　

○蠲缓山东济甯、金乡嘉祥、鱼台滕、峄六州县及济甯临清二卫被水村庄新旧额赋给灾民口粮。并坍塌房屋修费。　　

○丙辰。谕内阁都察院奏山东民人孙明亮、呈控讳盗勒结一摺。此案费县民人孙明亮在沂水县地方开设铺面本年五月被盗夤夜持械劫掠拒伤事主当经捕获夥盗一名报县。不为究办反将事主严押。偪令改换被窃呈词迨费县知县缉获夥盗一名解送沂水县供明盗首姓名该县仍不为起赃缉盗。似此抑勒事主讳盗为窃。无怪近来劫案频仍匪徒肆行无忌。若不严行惩办何以敉靖地方著刘源灏督同署臬司司徒照。亲提人证卷宗研讯确情务将案内盗犯按名缉获从严究办傥该地方官实有讳盗情事即著严参惩处。　　

