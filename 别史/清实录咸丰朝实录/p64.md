<!-- { "loadSidebar": true } -->
英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰元年。辛亥。四月。壬申。上诣寿康宫、问皇贵太妃安。　　

○谕内阁、陆应谷奏、甄别知县、请分别降革改简一摺。江西建昌县知县张玉堂、办事迟钝。听断颟顸。难胜民社之任。著以府经历县丞降补。归部铨选。因案解任之庐陵县知县陈俊、性情躁妄不协舆情。著先行革职。署瑞州府铜鼓营同知新淦县知县靳丹书、才识未能开展。于冲繁缺分不宜。著撤回、以无字简缺酌量补用。　　

○癸酉。孝端文皇后忌辰。遣官祭昭陵。　　

○赠故署正白旗满洲副都统敬徵一品衔。予祭葬如尚书例。谥文悫。　　

○免直隶节年民欠额赋。并出借未完银谷。　　

○甲戌。谕军机大臣等、徐泽醇奏、川省拨银广西军饷。请加意防护等语。部拨各省、及特发内库银两。陆续解往广西。现在楚粤之交。尤应慎重接递。著骆秉章、于各省委员、管解饷银到境。除照例佥派兵役护解外。添派武员酌带官兵。逐站防护入广西境后。并著李星沅等、饬派弁兵。接替保护。务期妥速运解。毋稍疏失。其贺县匪徒。自三月十五日。窜至慈乐墟后。经三省官兵合剿。自必迅就扑灭。湖南提督余万清、现驻江华防堵。所调兵勇多至三四千名。务遵节降谕旨。加意严防。毋任匪徒窜入。傥广西贼势猖獗。窜近楚境。即应迎头进剿。勿以越界为嫌。至安徽四川官兵。陆续调赴广西。取道湖南。亦应妥为弹压。勿令滋扰。将此由四百里谕令知之。　　

○乙亥。谕内阁、禁门重地。理宜严肃。自大清门至午门外、朝房数层向有该班兵丁、及步甲人等、轮流稽查。不准闲人出入。但恐该管官视为具文。不能实力查察。以致兵丁等、旷班偷惰。闲杂人等任意行走。甚至朝房门窗被人扳折。各处灰土堆积。且恐值宿官兵引类赌博。殊非慎重禁地之道。嗣后著该管各衙门、严饬值班兵役、轮班看守。严密稽察。如有闲杂人等并无差使。任意出入者。即行拏究惩办。傥该兵役等、仍前玩泄。该管各衙门疏于督察。经朕查出。除将该兵丁等、严行惩办外。并将该管官重处不贷。　　

○又谕、英隆、克兴额奏、恳颁擡枪式样、添造演习一摺。黑龙江、现拟添造擡枪八十杆。著僧格林沁等、于内外火器营检派熟习火器章京一员。挑选擡枪二杆。及随用器械。并带同工匠数名。前往盛京、如式制造。分拨各处。加意训练。以重操防。　　

○谕军机大臣等、上年陆建瀛奏、江西防堵粤匪。南赣镇镇坤、未便拘泥成例。远出阅伍。已飞饬星夜折回等语。当降旨、令陆建瀛、并署巡抚陆元烺、转饬该镇暂缓阅伍。会同该道黄乐之、就近严防。后经陆元烺、陈阡、先后覆奏防堵情形。均但据黄乐之一人禀报。而于德坤之曾否折回。并未提及。兹据德坤、具奏阅伍情形一摺。所称上年九月间。业已闻知粤匪滋事。商明同城道府。藉巡阅之便。往与西南相近之兴国、甯都、永镇三营。顺道访查。遥作声援。而陆建瀛原奏、则称该镇前赴东北之甯都、袁州等处。是德坤所阅各营、不与粤东相近。所云遥作声援者何在。该员于道光二十七年。曾奉谕旨。饬令李星沅密查。能否得力可靠。旋经覆称、该员操防无懈。虽未通晓兵法。尚不失为中材。是该镇德坤、本非出众之员。现在防堵虽已蒇事。而该镇之出阅营伍。是否藉端规避。且陆建瀛、既经飞饬折回。何以仍复从容阅伍。是否自行已意。不遵札饬。以上各情。均著陆建瀛、秉公确查。据实覆奏。毋稍徇隐。将此谕令知之。　　

○湖北巡抚龚裕、奏报保甲章程。得旨。务期实力奉行。不可虚应故事。　　

○丙子。谕内阁、李星沅、周天爵、向荣奏、贼匪拥入西林县城。请将失守城池文武、及该管知府一并革职拏问一摺。淩云县河口首匪陈三、带领匪党。至西林滋扰。不过数百余人。该县文武、傥能先事严防。协力迎捕。据城固守。何至被贼拥入衙署。抢掠一空。如入无人之境。该署府督带壮练。自郡启程。何以闻有攻袭郡城浮言。竟不查实。即行折回。西林县知县文滋盛、典史邵治、护理上林营都司马正标、千总朱云、把总杨锦魁、并署泗城府知府徐堉、均著革职拏问。交李星沅等、严讯确查。如城守文武各员中。实有见贼逃避情事。著即一面正法。一面奏闻。以肃军威而昭国宪。至已革总兵惠庆、当时是否托名防堵潘大股匪、并不带兵赴剿。致误事机。并著严查具奏。　　

○又谕、李星沅、周天爵、向荣驰奏、进剿上林墟贼匪、歼捦殆尽一摺。此次叠获胜仗。文武各员、均属奋勇可嘉。张国梁、谢锡祥、于悔罪投诚之后。既能随同官弁杀贼立功。即可宽其既往。予以自新。张国梁、著以千总补用。并赏戴蓝翎。谢锡祥、著赏给六品顶带。以观后效。　　

○谕军机大臣等、据李星沅、周天爵、向荣奏、堵剿怀集、陆川、各匪情形等语。贼匪温大货五一股。前由贺县、窜至怀集县之慈乐墟。复窜至梁村盘踞。胆敢直扑县城。虽经该署县李萱、严防迎击。并经副将阿尔精阿等、带兵驰抵该处会剿。而该匪等已分为两股。潜由陆路逃窜。此股贼匪。前经徐广缙等奏称、探知由里松、窜赴罗石。拟分两股。由桂岭、大凝分逃。其怀集之冷坑、冈坪、梁村、马凝、一带当其冲。已饬游击强其修等、督带清远行营撤回弁兵、驰往筹防。计劳崇光由梧州带兵、驰往督剿。即可与东省文武、合力夹击。俾该匪不得东奔西突。自可迅速歼捦。其滋扰陆川县之刘八一股。据称、经各村团练、先后毙匪多名。复毙贼首。该署县张琳、堵御尚严。署臬司杨彤如、与总兵李能臣等、此时如已将郁林淩十八股匪、剿灭净尽。定可移兵往剿。惟该匪等、退回乌石。复由鸡笼卡一带窜去。该处毗连博白之三滩冷潭。前博白县游长龄、现已降旨补授肇庆府知府。该员剿办贼匪。激励团练。素得民心。如一时未便更易生手。即著留于该处。俟剿办事竣。再赴升任。所有肇庆府一缺。现当防堵吃紧之际。即著徐广缙等、派委明干之员署理。至淩十八匪党、如敢窜往武宣。与金田会匪合夥。必须设法堵截。切不可令其句结。其武宣、东乡、大股逆匪。官兵连次接仗。尚未得手。现在如何筹画剿办。朕心实深悬念。想不至坐待统帅前往。虚延时日也。至乌兰泰、早报启程。于何日到粤西军营。是否亦在武宣会办。左江镇总兵德亮、现带兵在何处剿贼。是否得力。均著附报具奏。将此由五百里各谕令知之。　　

○改铸浙江萧山县知县印信。从护巡抚汪本铨请也。　　

○以进剿广西郁林州会匪获胜。赏署守备秦如虎花翎。以都司用。　　

○予守城捐躯广西贺县知县鹤年、恤荫如例。　　

○丁丑。上诣寿康宫、问皇贵太妃安。　　

○谕内阁、兆那苏图奏、甄别知县、请分别撤任降补一摺。山西太原县知县王倬、缉捕竭蹶。于冲繁之缺、难期周妥。阳城县知县刘象恒、人地不宜。均著撤任留省察看。遇有相当缺出。酌量补用。临县知县赵锜、办事迂缓。审断亦欠明晰。著以府经历、县丞降补。归部铨选。前署高平县候补知县钟湘、识见短浅。听断粗疏。该员本由县丞、保举知县。著仍以县丞、归部铨选。　　

○湖北巡抚龚裕奏、遵查湖广水道、均无新涨河洲。及筑围筑堤、阻塞水道情形。惟支河港汊、间有淤积。当即随时督属设法挑疏。报闻。又奏、查出已故监利县知县陈进、荆门州知州郭觐宸、短交银米谷石。现已严提该故员丁属究办。得旨。认真究办。　　

○山西巡抚兆那苏图奏、查阅营伍。顺道抽查保甲。查有武乡县知县刘熙敬、于奉文后。并不迅速办理。且具禀请展期限。实属迂缓。请摘去顶带。以示惩儆。报可。　　

○庚辰。福建学政黄赞汤。奏报岁试完竣、接办科试情形。得旨。整饬尚属认真。勉力为之。　　

○河东河道总督颜以燠、奏报东省运河挑工。普律完竣。先经启坝、迎济新漕。南粮重运首帮。已入东境。得旨。实力催趱。毋稍迟滞。　　

○修福建台湾厂战船。从总督裕泰请也。　　

○辛巳。上诣寿康宫、问皇贵太妃安。侍午膳。　　

○谕内阁、户部奏、请饬定军需章程等语。广西各股盗匪滋扰。叠经颁发内帑。并饬拨各省银两、以济军需。兼令附近广西各省。添防设备。现在办理粮饷。款项纷繁。必须豫定章程。方足以昭核实而杜浮滥。著该部即将军需则例。颁给广西等省。按照例载、先将安设台站地名里数、及大营何日改移、台站何日裁并、绘图造册。奏明交部。并著广西巡抚、暨总理粮台各员、邻近广西各督抚等、通盘筹画。迅即遵照定例。妥议章程。酌定各项支发银数。奏明画一办理。其例无明文款项。一概不得滥支。以重帑项。　　

○又谕、前派大学士赛尚阿、为钦差大臣。督带官兵。前往湖南防堵。原因李星沅等、奏恳专派总统。期于事权归一。本月初旬。赛尚阿启程以前。即经密交谕旨。令即驰赴广西军营。接办军务。并令传知李星沅、驰赴湖南会办防堵事宜。本日据李星沅奏称、移驻武宣。旧疾增剧。现在医治。已将钦差大臣关防。暂交周天爵等语。赛尚阿、现已在途。著即驰赴广西。接办钦差大臣事务。并传知邹鸣鹤。兼程前赴巡抚新任。李星沅、著即回籍养病。毋庸留驻军营。所有前颁给李星沅钦差大臣关防。著暂交周天爵收存。俟赛尚阿到日。即由驿递缴还。周天爵于赛尚阿未到以前。通省军务。仍著会同暂署巡抚劳崇光、提督向荣、悉心筹画。相机妥办。勿稍延误。其湖南防堵事宜。骆秉章、余万清、现在督办。毋得稍有疏懈。　　

