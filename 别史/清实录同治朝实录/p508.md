<!-- { "loadSidebar": true } -->
○谕议政王军机大臣等、杨岳斌、沈葆桢奏、官军攻克南丰县城大概情形一摺。据称参将韩进春等禀报。南丰县城已于七月十八日。经官军克复。一切详细情形。谅已奏报在途。前此奏报克复宜黄等处。所有著名贼首李侍贤、汪海洋、陈炳汶等逆未据声叙曾否伤毙。此次攻拔坚城。该逆等是否歼捦。抑已于宜黄等处歼毙。该县接壤甯都。与福建建甯甯化处处毗连。韩进春驻守建昌。前报东路长兴地方复有贼扰。现在贼由何路窜逃。著杨岳斌沈葆桢查明具奏。并檄饬各路防兵。严防窜越。毋令再扰完善之区。如贼偪近闽境。仍遵前旨。飞咨闽省督抚。严饬防军会剿。毋稍疏虞。江西逆踞五城。俱已克复。杨岳斌于何时起程赴陕甘总督新任。并著迅速具奏。将此由六百里各谕令知之。　　

○又谕、满庆、恩庆奏、接奉寄谕。遵饬汪曲结布抚辑僧俗。现据协理商上事务诺们罕。汪曲结布禀称。遵查三大寺启衅根由。实因哷徵徇私作弊。与色拉寺众僧无涉。现在三大寺甚属和睦。藏地亦安静肃清。惟当谨遵谕旨。协办商务。随同达赖喇嘛抚绥僧俗等情。并恳转进哈达佛匣。暨钞录商属僧俗番众切实甘结呈览。请将哷徵并其从人在京作何发落。及哷徵寺院土地人民。应否归达赖喇嘛收管。降旨遵办各等语。前因哷徵克扣布施办理不善。致僧俗激成事端。汪曲结布素为众情所服。谕满庆等饬令协办商务。兹据满庆等奏江曲结布遵谕抚绥僧俗。全藏安静。办理甚为妥协。著满庆等传旨嘉奖。仍责令将商上事务并合藏僧俗番众人等随同达赖喇嘛妥为绥辑。以期永远相安。傥此后办理未尽合宜。或致别启衅端。即惟满庆恩庆等及达赖喇嘛汪曲结布是问。哷徵业已在京病故。其从人等如令即行回藏。恐其复行造言生事。反致煽惑人心。是以仍令在京居住。至哷徵所管寺院土地人民。著照满庆等所拟。归达赖喇嘛收管。即由满庆等传知妥办。前经叠谕福济驰赴西藏。帮同景纹勘办瞻对与土司互斗情形。日久尚未前往。著俟道路疏通。各土司均已安设驿站。即行懔遵前旨。迅速前进。毋得再有稽留。满庆俟景纹到藏。即将藏务移交起程回京。并著崇实骆秉章选派委员接管拉里粮务。以便李玉圃交替回川。俟该员到川后。即由崇实骆秉章会同满庆等。将该员劳绩查明保奏候旨录用。本日据崇实骆秉章奏、唐古特借用廓尔喀炮位。并药铅夫役口粮等项。共需银七千余两。现因道途通塞靡常。川省势难克期解到。请饬藏中先行筹给等语。著满庆恩庆于藏库现存无论何项。先行筹款拨给。俟道路疏通。即由骆秉章于拨解藏饷时。搭解归款。将此由五百里各谕令知之。　　

○又谕、崇实、骆秉章奏、前奉谕旨饬查已革总堪布身死情节。因川中距藏窎远。不特此案无从悬揣。即藏中实在情形亦难知悉。现据史致康禀称、明正里塘各土司。现已具结安站。由打箭炉以至里塘。大路可通。惟一到乍了。即入藏地。福济等能否前进尚未可知。且恐番官与各土司串通。故为设站。俟福济等到后任其要挟。此时汪曲结布等已成固结莫解之势。请暂予羁縻。将从前各案暂缓深求。俟满庆李玉圃进关再行查办等语。本日又据满庆等奏、接奉寄谕饬令汪曲结布协理商上事务。该达赖喇嘛及汪曲结布均各感激。并商属僧俗公同出结。永远和睦各等语。西藏情形。本非内地可比。朝廷所重。惟在全藏乂安。是以历次所降谕旨。虽暗谕崇实骆秉章福济景纹将从前各案密行查办。而于满庆等寄谕内。仍将汪曲结布暂示羁縻。令其协理商上事务。并将李玉圃嘉奖。令满庆等会同骆秉章保奏。送部引见。原以安藏俗之心。而撤满庆李玉圃之权。令其离藏。以便查办。骆秉章所奏各情。即系朝廷命意所在。本日复将哷徵在京身死一节谕知满庆。所有商上事务。即责成汪曲结布妥为抚辑。永息争端。仍将崇实等衔名叙入以释其疑。惟满庆李玉圃把持藏务。狼狈为奸。已成滇省之势。非调令进关。无从办理。满庆本日摺内。复称李玉圃应俟川派接管粮务之员到来。并景纹等抵藏。再会同该将军总督声叙劳绩保奏。并该大臣亦即交卸回京等语。是景纹等一日不能抵藏。满庆等反得以交卸无人。藉词延宕。藏务终无了期。现在各土司均已具结安站。是由川赴藏道路业已疏通。福济景纹屡经有旨严催。尚复任意迁延。畏首畏尾。实属不知缓急。著即星驰前进。抵藏后宣布朝廷德意。将僧俗人众妥为安抚。以便满庆交卸回京。一面将交查各案。严密访查。会同崇实骆秉章覆奏办理。并著骆秉章迅速拣派接管粮务之员。星驰赴藏。令李玉圃交卸回川。使该二员无所藉口。哷徵虽死。其随从人等。若令其即行回藏。恐为满庆等谋害灭口。此时仍暂羁京师。俟福济景纹抵藏后。如有应行对质之处。再将该随从人等递解回藏。以凭质讯。将此由五百里各密谕知之。　　

○命礼部左侍郎庞钟璐提督顺天学政。翰林院编修欧阳保极提督河南学政。赵佑宸提督山东学政。钟宝华提督陕甘学政。侍讲学士杨秉璋提督四川学政。国子监司业刘熙载提督广东学政。翰林院编修孙钦昂提督广西学政。黎培敬提督贵州学政。奉天府府丞兼学政王映斗、江苏学政宜振、安徽学政朱兰、浙江学政吴存义、江西学政何廷谦、福建学政章鋆、湖北学政孙家鼐、湖南学政吕朝瑞、山西学政黄钰、均留任。　　

○补铸浙江金华协副将福建龙岩营守备、江苏宝山县管粮主簿、河南南召县巡检各关防印信条记。从巡抚左宗棠、徐宗干、李鸿章、张之万请也。　　

○庚午。谕议政王军机大臣等常清奏、回匪肆扰三城。伊犁危急。请催调各路官兵援剿一摺。库车及喀喇沙尔两城被匪占踞。由伊犁至乌噜木齐。中闲库尔喀喇乌苏乌兰乌素及毗连之绥来昌吉各县。逆回肆扰。文报不通。六月二十六日。乌噜木齐汉城失守。满城被围。新疆逆焰日张。势甚岌岌。伊犁为各城领袖。防守最关紧要。常清现将图库尔所带之兵一千余名。调回守城。并将蒙古等兵交德明管带。防堵要隘。又派蒙古兵丁防守精河等处。即著照所拟。严饬各军扼要严防。毋稍疏懈。巴燕岱等八城回民。句煽堪虞。著随时弹压。毋令生事。塔尔巴哈台关系伊犁北路。著锡霖速为接印任事。调集所属蒙兵。护守城池。会同博勒果素妥筹办理。再调蒙古兵二千名。交明绪统带来伊。与常清会筹防剿。明绪务即星驰前进。不可稽延。叶尔羌蒙古罕等处。待援急切。此时伊犁无兵可拨。务须飞咨各该城固守待援。毋稍疏失。乌噜木齐为东西大路咽喉。若不将汉城迅图克复。满城之围何由而解。且东西大路梗塞。更阻我进兵之路。著麟兴、东林敦多布、广凤、奎昌、迅派喀尔喀兵二万名。驰赴乌噜木齐。迅克汉城。立解满城之围。如一时不能足数。先其所急。筹拨数千。亦可稍壮声势。并著该大臣等迅速筹办。汉城失守后。业布冲额等如何下落。平瑞困守危城。著严行守御。以待援师。俟乌科二城兵到。即著会合夹击。以收聚歼之效。一面将汉城失守情形详查具奏。现在江甯克复。全股发逆歼灭。南路大兵可以腾出。已饬令各路抽调精兵。出关剿贼。并飞催四川等省督抚。迅将前拨饷银源源筹解。不日兵饷俱到。回逆谅不难次第殄除。常清当就现有兵力。并调到各兵统筹剿办。以保岩疆。将此由六百里各谕令知之。　　

○又谕、常清等奏、回匪肆扰。失陷三城伊犁危急一摺。新疆回匪滋事。占踞库车喀喇沙尔。并陷乌噜木齐汉城。围攻满城。贼势甚炽。因思新疆回匪。与甘省逆回声气相通。难保不暗中句结。扰及关内。都兴阿剿办甘回。虽入境以来叠获胜仗。丕振军声。而所部究形单薄。若新疆回匪。与甘回潜通。意欲窥伺。则分兵堵剿。必至临时掣肘。难于分应。不可不豫为筹备。以厚兵力。陕西蓝逆一股。现已败窜南山。军务已有起色。刘蓉以巡抚带兵。事权专一。足可剿办。即责令该抚将此股败匪。悉数歼除。穆图善前有请回湖北剿贼之语。具见勇往任事。甚属可嘉。此时鄂省兵力厚于甘省。而甘省军情较鄂省尤为紧要。即著该将军统带所部马步各营。兼程驰往甘省。会同都兴阿雷正绾妥筹剿办。并著骆秉章于川省得力兵勇。挑选数千。筹备军装口粮。拣派知兵大员统带。前赴都兴阿军营。听候调遣。蓝逆窜入南山。恐其乘隙窥川。又成滋蔓。骆秉章当饬沿边将士。妥为防范。毋稍疏懈。新疆一带。遍地回氛。恐其愈偪愈东。入关滋扰。恩麟当督饬员弁勤加侦探。先事防维。不可稍涉大意。将此由六百里谕知都兴阿、穆图善、骆秉章、雷正绾、刘蓉、并传谕恩麟知之。　　

○又谕、前因新疆回氛不靖。叠经谕令杨岳斌酌带所部驰赴陕甘。替出都兴阿带兵出关剿贼。本日据常清奏、库车及喀喇沙尔两城。被回匪占踞后。凶焰大张。六月十二日。乌噜木齐汉城失守。满城被围。伊犁民心震动。防剿兼筹。情形万分危急。请速调大兵前来援救各等语。伊犁兵单饷绌。而回匪变起仓卒。连陷三城。贼氛甚炽。若不迅速往援。后患不堪设想。都兴阿一军。已抵甯夏之花马池。距关较近。惟该将军所部人数无多。且初到即获胜仗。军声已振。若遽令其出关。则甘回又将复炽。此时江右连复五城。贼锋大挫军务稍松。杨岳斌务当懔遵前旨。酌带劲兵数千。克日起程赴甘。会合雷正绾等军。将该处回氛迅速埽荡。以副委任。鲍超一至江省。即奏奇勋。实属奋勇可嘉。沈葆桢当会同鲍超及刘典等。督率诸军。将败残余匪。一气剿除净尽。毋令扰及闽疆。又成不了之局。杨岳斌带兵赴甘后。江皖一带。如有必须添兵防剿之处。著曾国藩斟酌情形。妥筹调派。毋稍疏忽。将此由六百里谕知曾国藩、杨岳斌、沈葆桢、并传谕鲍超、刘典知之。　　

