<!-- { "loadSidebar": true } -->
○壬寅。谕议政王军机大臣等、恩麟奏、河州镇城被陷。禀报两歧。雷正绾攻克莲花城。陶茂林驰赴河州。暨沥陈西甯回匪汉番人等解散未可深信。并道员雅尔佳纳查办事件。未能妥协各摺片。马乜氏等既在河州开导回众。何以州城猝然被陷。可见该回妇办理情形。未可深恃。前谕陶茂林一军。迅解静甯之围。驰赴省垣。布置妥帖。即解河州之围。收复狄道。现在河州被陷。军情尤为紧要。该提督行抵何处。著懔遵前旨。飞速前进。督饬所部各营。并赵必达等现存各兵勇。奋力进攻。将河州狄道。次第克复。河州文武禀报。与难民供词歧异。并著陶茂林、恩麟、详查确情具奏。千总魏智勇等纠党开城。情殊可恶。著查拏讯明。尽法惩治。西甯回汉。既称永息纷争。何以回撒仍复焚抢。其犷悍情状。非大加惩创。不足以儆其凶顽。惟甘省兵力未集。不敷往剿。著玉通暂示羁縻。妥为抚辑。俟河州收复后。即著陶茂林乘得胜之势。鼓行而西。斟酌剿抚。则操纵在我。易于见功。并著都兴阿、穆图善、雷正绾、酌量军情。如有可分之兵。即行抽拨前往西甯。以资镇摄。恩麟奏称西甯一事。并未完结。文武员弁。亟图立功。怂恿玉通早为出奏。现在给予翎枝者。已不下数百人等语。朝廷旌功之典。岂容滥邀。是否实有其事。著玉通据实覆奏。不准稍存欺饰。该处回匪。鸱张日甚。一切军情。著恩麟、玉通、随时和衷商办。不得各存意见。致滋贻误。道员雅尔佳纳、于奉委事件。未能妥筹办理。并与玉通各执意见。互相争持。实属不能得力。即著恩麟查明参办。将此由六百里谕知都兴阿、穆图善、雷正绾、玉通、并传谕陶茂林、恩麟知之。　　

○以江苏镇江军营报效欠饷。永广乡试中额一名。　　

○以江西捐输军饷。永广瑞州府学额六名。星子县七名。上高县四名。新昌县三名。　　

○以甘肃河州镇城被匪窜陷。护总督恩麟下部严议。摘参将胡飞鹏、游击周玉超、都司熊镇武、守备钟在朝、千总傅坦、从九品赵璧等顶带。　　

○癸卯。谕内阁、沈葆桢奏、遵查节年民欠。暨因灾缓徵带徵银米等项数目。开单恳请豁免一摺。江西省节年民欠。及军欠商欠各项银两。既据该抚查明。均系实欠在民。并无丝毫隐混。自应悉予豁免。以清库款而裕民生。加恩著照所请。所有单开之民欠地屯丁耗、入官田租、商税赢余、驿站节省等银五百三十二万七千八百七十两零。本色物料银二万二千三百十八两零。地丁脚耗银七万五千三百九十二两零。折色物料银二十三万三千五十一两零。牛牙当税银三万六千六百三十七两零。芦课正耗银六千六百五十三两零。濠租银三千四百九十五两零。地税银三千四百六十四两零。铁税银一万九千三百四十二两零。官山田地湖洲等租藕息银四千一百九十一两零。救生田租银二千三百七十二两零。入官田亩租谷二千九十七石零。正耗漕米二百三十三万三千八百十三石零。兵米五万四千三十六石零。随漕屯粮米折正耗银五十一万二千五百六十七两零。兵折正耗节省米价回疆天津改折等银二十一万二千七百四十五两零。漕粮脚耗银十七万四千一百九两零。兵加银五万一千四百七十三两零。暨军欠之余租银二十二万二千二百四十两零。商欠之茶课纸价银四千六百四十九两零。均著一并豁免。以纾民力。该抚即刊刻誊黄。遍行晓谕。务使实惠均沾。毋任吏胥舞弊。用副朝廷轸念民依至意。　　

○又谕、前因左宗棠督师恢复浙东郡县。规复浙西。并攻克杭州省城。肃清全浙。派兵援剿皖南江西。埽除余孽。特沛殊恩。将左宗棠锡封一等伯爵。以示优异。兹据左宗棠奏、沥陈下悃。恳请收回成命。并推功于诸将士各等语。所奏意存退让。具见悃诚。惟朝廷功懋懋赏。原以该督抵浙以后。削平巨寇。屡克名城。肃清浙江全境。厥功甚伟。岂能无破格恩施。以奖劳勚。至温处嘉湖用兵。虽得闽师苏军之助。总由该督调度有方。克期厎定。洪幅瑱窜扰江西。亦由该督派兵援剿。方能迅速蒇事。左宗棠实为有功国家之臣。锡爵酬庸。洵可当之无愧。所请恳辞伯爵之处。著毋庸议。　　

○又谕、前因御史刘庆、奏参已革臬司李元度罪重罚轻。请仍按律定拟。当经谕令曾国藩、左宗棠、查明具奏。嗣据曾国藩奏称、前因徽州失守。将李元度奏参革职拏问。本属从严。该革员前在江西。力战抚州。支持危局。本有兼人之才。恳请酌量录用。复经谕令左宗棠查奏。兹据左宗棠奏称、李元度固守徽州三日。贼众兵单。力竭城陷。原参谓其弃城逃避。在徽城未失之先。殊为失实。其募勇赴浙。实系王有龄奏调。并非不候审讯。擅自回籍。该革员援浙时。浙东遍地贼踪。进兵之路中断。孤军未能深入。杭州失陷。非由李元度逗遛所致。惟饰报克复江西义甯等城一节。查李元度由平江通城尾贼而来。于贼去之后。居复城之功。未经开仗。竟报捷书。嗣后在江山随营剿贼。辄因曾国藩参劾落职。悻悻求去。必欲将各营全撤。偪索军饷。不顾大局。则实咎由自取等语。李元度从前本有战功。被参各节。亦多不实。情有可原。惟在江西饰报胜仗。复不顾大局。撤勇索饷。咎有应得。著该部分别情罪。秉公按律定拟。以昭平允。　　

○谕议政王军机大臣等、绵森、吴廷栋奏、职官供词狡展。请旨革审一摺。据称察哈尔商都牧群兵丁呈控总管。总管复揭翼长一案。经该尚书等督饬司员。逐加研讯。所控攒扣兵饷一节。据舒浓栋鲁普供认。与翼长公同在各群兵饷内。每两扣银自一二钱至六钱不等。至挑缺索要马匹银两一节。据护军罗布桑等供称。均经出过银两。舒浓栋鲁普则坚不承认。委翼长巴勒沁等佥供察连泰于所扣兵饷。委有欠交银两。并私用马驹价银。提讯察连泰。则称并无私用银两。亦未将收用马驹价银供明。请将该总管等革职严讯等语。此案已经绵森等讯有端倪。岂容该总管等恃符狡展。坚不吐实。总管舒浓栋鲁普、翼长察连泰、即著先行革职。交绵森等确切根究。务期水落石出。以成信谳。另片奏、据舒浓栋鲁普供。钦差到口。及部院等衙门。向来均有陋规等情。并著绵森等详稽帐目册档。认真查办。据实具奏。毋稍徇隐。将此谕令知之。　　

○又谕、左宗棠奏、交卸抚篆。赴闽督师剿贼。并沥陈浙省应办善后事宜。徐宗干奏、官军分路剿贼情形各摺片。福建官军。分路剿贼。叠获胜仗。惟李侍贤、汪海洋、丁三洋等逆。尚踞漳州濯田武平等处。左宗棠现饬刘典、王德榜、由西路进。黄少春、刘明珍、由中路进。高连升等航海直趋福州出兴泉。为东路之师。而自率亲兵。由衢州浦城赴闽。相机调度。于地势军情。筹画均中窾要。即著督率各军。迅速入闽。实力剿贼。以副委任。其闽省之曾玉明、康国器等军。及江西赴援之宋国永、娄云庆等军。仍著左宗棠、徐宗干、分别檄催。会合夹击。期收聚歼之效。至援闽军饷。业由左宗棠饬令蒋益澧、杨昌浚等、每月筹解银十四万两。源源接济。即著蒋益澧督饬杨昌浚妥为筹画。按月如数拨解。以利军行。徐宗干所请饬部酌拨邻饷一节。即可毋庸再议。浙江初复。百度维新。左宗棠于除匪安良、剔除锢弊、修复水利诸大端。竭虑殚心。渐有端绪。此时交卸起程。蒋益澧护理抚篆。自属责无旁贷。所有海塘工程。农田水利。及滨海各郡。整饬水师。台州所属。惩除豪恶各事宜。并著与杨昌浚审度时势。次第筹办。马新贻到任后。并著将以上应办各事宜。咨商左宗棠妥筹办理。至嘉湖枪匪。为苏浙两省奸盗之源。风俗之害。经蒋益澧节次捦斩剧匪。编立船埠。稽查保甲。勒缴船械。浙境渐已敛戢。而徒党之投入上海者尚多。著李鸿章督饬员弁。密速捕治。以净根株。不得敷衍了事。致成隐忧。左宗棠所称为治之道。兴利不如除弊。任法不如用人。蒋益澧等扬历未久。请勿绳以文法等语。部中文法。皆系历久奉行。旧章自当遵守。至地方疮痍未起。一切章程。有必应变通者。疆臣果能剀切敷陈。朝廷未尝不特予俞允。蒋益澧等惟当勤求民瘼。力矢公忠。遇有应行事宜。将实在情形。详晰具奏。朝廷必能斟酌重轻。权衡至当。毋以文法相绳。鳃鳃过虑也。将此由六百里谕知左宗棠、李鸿章、徐宗干、马新贻、并传谕蒋益澧知之。　　

○又谕、阎敬铭奏、济甯散勇谢占魁等聚众谋逆等语。前据江苏童生刘际昌呈称。奤匪十团。蔓及鱼台县境。当经谕令该抚密速查拏。此次片内所称。有散勇谢占魁等聚众多人。句结湖团奤匪。约期起事之语。该逆谢占魁等虽已拏获正法。而余党尚恐未尽。难保无句结唐团。希图滋事。东省已经肃清。此种游勇。互相句通。务须净绝根株。以免后患。著阎敬铭严饬该地方官。密速查拏。□□穴

□又□捕余党。毋致养痈贻患。是为至要。将此谕令知之。　　

