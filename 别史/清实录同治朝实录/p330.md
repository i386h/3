<!-- { "loadSidebar": true } -->
○壬申。谕议政王军机大臣等、都兴极、富明阿奏、楚军攻克二浦及七里九洑等洲。富明阿亲赴靖江。察看难民各摺片。都兴阿自奏、旧疾举发。请开缺离营调理一摺。曾国藩前奏鲍超等军。追贼已至江浦。饬令攻克二浦后。即进攻九洑洲。兹据都兴阿等所奏。江浦浦口。已于本月初九日攻破。七里洲于十二日攻破。九洑洲于十五日攻破。九洑洲为江中要地。贼踞坚垒。数年之久。官军此次攻克。竟能敏速如此。都兴阿等所奏。谅系实情。曾国藩奏报。是否业已在途。著即将详细情形。迅即驰奏。都兴阿等摺内所称。忠逆带队渡江援浦。为梁正源截击于宝塔根。贼遂败窜。现在窜往何处。下关七里洲之贼。向中关回遁。其九洑洲踞贼。毙溺而外。是否尚有余匪纷窜。均须确切查明。妥筹堵剿。金陵势成槛阱。其机大为可乘。应即如何相机进捣。及会商左宗棠、李鸿章、进攻苏杭。使贼应接不暇。以图进取之处。曾国藩等谅必成竹在胸。惟穷寇必思铤走。江路水陆宽广。备御宜严。里下河一带。尤应严密设防。吴全美所领师船。击贼于江阴之黄田港。能否即与由沪派出进攻江阴各军。会合攻捣。著曾国藩、都兴阿等、于南北两岸。分饬各军。乘机妥办。通州所办投贼斋匪。如果仅系食斋茹素。自不得滥行屠戮。据都兴阿等奏、该地方官已率行正法。富明阿现往下游靖江一带察看情形。自应访查确实。并著吴棠饬令乔松年及各地方。确切查明。详慎办理。毋许轻重失宜。致有激变情事。渡江迁徙难民。尤当妥为安抚。毋令失所。而游匪溷迹。亦不得不严加防范。都兴阿所患旧疾。前经具奏。谅系实情。此时富明阿既赴下游。扬营堵剿。正当吃紧。何可遽尔卸肩。都兴阿著俟富明阿回营后。赏假一月。在营调理。候旨遵行。刻下军务正在得手。该将军虽在营养病。仍当督率所部各军。严密防剿。毋稍松劲。淮甸苗逆鸱张。唐训方前奏军持五日之粮。而蒙邑被贼围攻。尤为危紧。旬日以来。未据该抚续报情形。殊深廑系。本日吴棠片奏、姚广武等军。偪攻韩村。及援应英翰。遏贼戴沟童亭等处情形。著即严饬该总兵及副将艾宪银等。联合皖军。扼守要隘。实力进剿。并著探明临淮近日军情。及蒙城战守之状。与唐训方联络策应。唐训方是否驿路阻隔。致稽奏报。一切情形。著吴棠随时详悉驰奏。将此由六百里各谕令知之。　　

○又谕、吴棠奏、请饬山东抚臣。仍行接拨黄国瑞勇队月饷等语。黄国瑞一军。赴东省剿匪。前经谭廷襄奏明。按月拨银一万两。为添募勇队之用。原议以三月为度。现在该总兵由沂郡兖境。陆续添募勇丁。又有黄开榜由宿营拨往勇丁一千一百名。需用益繁。若东省于三月以后。即将此项拨饷停止。则军务即形棘手。清淮军饷。正当短绌之时。势难筹拨协济。该总兵所部各军。现驻东省助剿白莲池教匪。所需饷银。自应由东省筹给。不得仍行仰给清淮。著阎敬铭即将月拨黄国瑞添募勇队饷银一万两。仍行按月接解。毋令缺乏。致有贻误。将此由五百里各谕令知之。　　

○癸酉。谕内阁、前因前任御史许其光奏、广东信宜县城。失守两年。未将该管道府参办。已故道员刘式恕。前在阳春县任内。失守城池。蒙混未办。并督办西江军务及土客事宜。毫无成效。劳崇光率以积劳病故。奏请优恤等情。当经谕令晏端书查奏。兹据查明。奏请分别办理。前任护理高廉道广州府知府文玉、于该管县城失守。咎有应得。该员业经另案降补。仍著交部照例议处。前任高州府知府现调广西南甯府知府蒋立昂、于信宜失守时。到任甫及三日。所有应得处分。著该部查明成案。酌量情节办理。已故道员刘式恕、从前失守阳春县城。虽据该署督奏称案卷无存。无从稽考。其督办西江军务。屡膺保荐。亦非无因。惟于查办土客之案。不能设法解散。至今尚烦兵力。实属办理不善。刘式恕所得恤典。即著该部撤销。　　

○又谕、张之万奏、访查庸劣不职各员。请分别休致革职降补一摺。河南候补知府陆费灏。才识昬庸。难资表率。著以原品休致。候补知府现署陕州直隶州知州陆迺普、品行贪污。官声平常。署汲县知县孙士杰、任性妄为。声名狼藉。署洧川县知县承绶、怠惰性成。难期振作。唐县知县高天宠、居心巧诈。不洽舆情。均著即行革职。候补知县汪尔舶、年少轻浮。不知政体。著以府经历县丞降补。以肃官方。　　

○谕议政王军机大臣等、有人奏、湖北臬司武蔚文。年力恐难胜任。并请饬回籍道员唐启盛赴湖北差委各摺片。地方大吏办理公事。全视其精神能否周到。原不必拘定年岁。如其年老而精力不衰。仍可肆应。即令其理繁治剧。亦不至以废弛贻误。若如摺内所奏。武蔚文步履渐衰。于所属各员。罕与接见情形。恐难得力。著官文、严树森、查明该臬司年力果否衰颓。是否可胜臬司之任。于该省吏治防务。是否尚能得力。均著据实覆奏。毋稍徇隐。补用道员唐启盛、前在署荆州守任内。政声何如。于行军战守机宜。是否洞晓。现在告假回籍后。曾否销假回鄂。均著官文、严树森、详细查明。如果该员政声素著。才品兼优。现尚未经销假。即著饬令仍赴湖北差委。俾得及时自效。毋任投闲置散。原摺片各一件。均著钞给阅看。将此各谕令知之。寻奏、遵查武蔚文现在精力。尚堪胜臬司之任。于吏治防务。不至贻误。唐际盛政声素著。才华肆应有余。惟于行军战守机宜。尚不能洞彻。现饬假满回鄂。听候差委。报闻。　　

○又谕、张之万等奏、永亳捻匪。余烬复炽。东防吃重。移兵扼扎。并南路攻剿情形一摺。永亳贼匪蜂起。捻首苏老梦等、纠众攻扑卢庙等集。楚捻回踞雉河。李大个子等攻扰永城之丹城集等处。苗逆遣党到处煽惑涡河南北遍地匪踪该省东防吃重亟应添集兵力以资堵剿著张之万毛昶熙即饬驻防北路之李世玉带领所部各军并将添募壮勇迅速成军即日拔队东行驰赴永城扼要驻扎相机前进务当以剿为防毋得株守一隅徒事迁延张冈现已四面合围断贼汲道攻剿正在吃紧且南路之贼渡淮窜入息境。有图援张冈之信。此时豫军以全力围攻该处。自未能兼顾东路。致令功废半途。惟归陈一带。防务紧要。张之万等惟当督饬各军。速将张冈攻克。以便移军东路。迅埽逆氛。毋得旷日持久。因张冈一处。牵掣大军。致误全局。顾嘉蘅前据该抚奏称代理南阳府知府。近日是否业已交卸。该员官声政绩如何。及一切公事。是否均能实心办理。并著张之万详查具奏。将此由六百里谕令知之。寻奏、遵查顾嘉蘅历在南阳任内。著有循声。此次办理团练。亦属认真。报闻。　　

○又谕、多隆阿奏、官军分路进偪贼巢获胜。并赶造浮桥以利师行等摺片。多隆阿分布各军。由渭河南北进发。渭南各军。节次击贼。痛加剿洗。已将零口等处之贼。驱过戏河。官军移营前进。现距临潼仅十余里。渭北各营。亦已进扎交口。所办甚属妥协。所有临潼西北。尚有三府里等处回巢。著即督饬诸军。节节进剿。并饬交口各营。稳扎固守。俟南岸肃清。即行合军北岸。以剿青河迤西贼营。并将曹克忠之军移扎咸阳。以防贼之西窜。一俟炮船悉数造成。上下梭巡。贼匪不得偷渡往来。剿办更必得手。临潼一带疏通。多隆阿之军。与省城联合。并可兼顾西路。雷正绾即可迅速驰救凤歧。务令陕省逆回。不得肆意西趋。为害甘省。甘省平凉等处危急。熙麟所部兵单将寡。马德昭一军。仍当懔遵叠次前谕。饬令赴甘。以资得力。多隆阿与西安声息既通。马德昭之军。即不至为省城牵留。其地方官吏。于转运等项。有敢不竭力办理。意存玩视。即著多隆阿据实严参。咨行地方大吏。立即撤办。毋稍瞻顾。多隆阿自陈病未轻减。务须加意调理。并将各营患疫士卒。妥为拊循。将此由六百里谕令知之。　　

○又谕、多隆阿奏、汉中情形紧要。非谋勇兼备之将。未能有裨。李云麟前在安徽军营。曾隶该大臣部下。心浮胆怯。言大而夸。其性情才具。实非将将之才。以之遽膺统帅。深恐因而偾事等语。与骆秉章、官文、严树森、前后所奏。大相歧异。李云麟叠经官文、严树森、历次保奏。堪膺统帅。骆秉章亦谓李云麟可以独当一面。自应确有见闻。惟兹据多隆阿奏称、李云麟曾隶该将军麾下。所奏必非无因。诚恐其才或仅任偏裨。未必能胜督办之任。现在汉中一带。粤逆川匪。句结蔓延。多隆阿由渭河南北两岸进剿。势难兼顾。若统兵调度。不得将才。糜饷老师。必至复蹈毛震寿故辙。关系甚非浅鲜。著官文、骆秉章、严树森、迅将李云麟性情才具若何。究竟是否堪膺统帅。迅即切实驰奏。毋得以保奏在先。稍涉含混。傥该员将来办理汉南军务。或至贻误事机。必惟该督等是问。如李云麟曾经亲历行闲。著有成效。仍应据实奏闻。亦不必因多隆阿此奏。稍涉迁就也。原片著钞给阅看。将此由六百里各密谕知之。　　

○又谕、晏端书、黄赞汤奏、高州及肇罗等处军务。并剿办广海客匪情形一摺。广东巨逆陈金缸。久踞信宜。分布党与。东西奔突。加以各处客匪煽动。以致高州及肇庆罗定所属。均遭蹂躏。兹据所奏。卓兴方耀两军。分剿南山石骨及大井青垌等处贼巢。而分窜阳春电白罗定阳江等境之贼。均有另股及客匪相为句结。逆氛日肆蔓延。剿办殊未得手。昆寿前往高州督办。此时应已抵高。著即审度机宜。督率诸军。实力剿办。前谕毛鸿宾等、以道员唐启荫曾历戎行。可即派往高州。会同昆寿筹办剿匪事宜。仍著该督抚等、迅即饬令唐启荫速赴高州军营。帮同昆寿办理。并著昆寿于该员到营后。与之悉心妥筹一切进剿机宜。以资得力。吴昌寿剿办新甯广海客匪。尚未能破入寨城。仍著饬令该司督率副将卫佐邦等军。速攻城贼。痛殄逆氛。毋任久踞。毛鸿宾何日度岭可抵新任。迅速奏闻。未到以前。晏端书于地方军务。不得以交卸在即。稍存膜视。高州等属之贼方炽。昆寿以本省提督。统兵剿办。尤属责无旁贷。黄赞汤履任后。于粤省情形。自已洞悉。该督抚等均有地方之责。务须一切实力讲求。冀安疆圉。以副委任。将此由六百里各谕令知之。　　

○予河南新蔡阵亡守备徐英杰等十二员祭葬世职加等。　　

○甲戌。谕内阁、仓场侍郎奏、上年漕粮抵通较迟。恳请展限办理题销册籍等语。上年各处漕粮抵通。因运河冻阻。改办陆运。诸费周章。以致题销册籍。造送迟延。著照所请。所有该仓场本年应行题报上年到通漕粮销算奏销各册。准其展限三个月。统于八月底具题。毋再延缓。　　

