<!-- { "loadSidebar": true } -->
○拨山西鸟枪二千杆。火药二万斤。轰药五百斤。解赴绥远城备用。　　

○丁酉。谕内阁、通政使司副使柏寿奏、定安门外。察有泉脉。请挑穵河道以浚其源。并将城下被雨冲刷浪窝。及早补垫各摺片。著原派查探水源之工部侍郎魁龄等详细查勘。妥议具奏。　　

○又谕、瑞麟、蒋益澧奏、裁减广州府属徵收米折。酌定银数一摺。广东广州府属十四县徵收色米价银。前经谕令该督抚核实减裁。酌议章程具奏。兹据奏称、拟自同治六年正月初一日始。南海番禺二县。每民米一石。连耗折徵银五两八钱。香山新会顺德龙门四县。每民米一石。连耗折徵银五两五钱。花县增城三水清远四县。每民米一石。连耗折徵银五两。东莞新安从化新甯四县。每民米一石。连耗折徵银四两八钱。此外不准丝毫浮折。通计广州府属十四县。每年减徵银一十六万五千四百余两。著照所请。由该督抚等出示通行。勒石永远遵行。经此次核减之后傥有不肖官吏。巧立名目暗中增收。或纵容书差苛索。一经发觉。即著严参按律惩办。此外各府属所徵色米。是否有累于民。应如何议减之处。并著该督抚体察情形。分别核议具奏。寻奏、续查惠潮嘉肇罗韶连佛冈等属。所收米羡。不免浮多。现经核减。通计每年共减徵银十九万九千八百三十余两。以后不准丝毫浮收。下部议。从之。　　

○又谕、瑞麟奏、遵保堪胜水师总兵一摺。广东龙门协副将邢麟阁、水师提标游击黄廷彪、汤骐照、均著交军机处存记。遇有广东外海水师总兵缺出。请旨简放。另片奏、尽先参将黄联开黄贤彪、彭玉、俱系候补人员。于水师极为熟悉。请破格擢用等语。均著照所请。存记录用。除黄贤彪一员甫经引见外。邢麟阁、黄廷彪、汤骐照、黄联开、彭玉、均著送部引见。　　

○谕军机大臣等、谭廷襄奏、发捻东趋。饬军分赴下游扼剿一摺。谭廷襄、曾国荃奏、贼扰黄麻。派军堵剿并查明任化邦赖汶洸等逆。尚未歼毙各摺片。逆匪经鲍超等军击败之后。虽受惩创。马步人数尚多。任赖等逆。相率逃逸。现复由桐柏一路。回窜鄂疆。蕲黄麻罗。防剿极关紧要。谭廷襄已饬襄河水师下驶。并调蓝斯明等军移扎滠口。分布黄州麻城等处。即著严饬各军。防剿兼施。不得令一贼一骑。阑入腹地。曾国荃督令彭毓橘等军。速赴黄麻。痛加剿洗。务须就地歼除毋许旁逸。沿江地段。并责令彭玉麟所派之王吉等水师二营。与鄂军梭织防御。皖之宿太英霍。与鄂毗连。英翰当督饬皖军。严密布置。如贼踪窜近。即迎头奋击。以收夹击之效。李鹤年仍饬宋庆等军。严防回窜。相机进剿。淮军刘秉璋等营。均入豫疆。现在已落贼后。著曾国藩、李鸿章、檄令探贼所向。分投兜击。此时贼势虽肆奔突。其气已衰。曾国藩李鸿章等、务须统筹全局。一鼓殄除。毋使其东西狂窜。疲我兵力。将此由六百里各谕令知之。　　

○又谕、穆图善奏、回匪势穷乞抚。筹画布置。遵旨前赴庆阳一摺。马生彦、杨汶智、悔罪投诚。情词恳切。并情愿带领马队数百。随同剿贼赎罪。马生彦等久向官军乞抚。现在如果真心悔罪。日内呈缴马匹军械。自应乘机收抚。予以自新。所有择地安插事宜。即著杨岳斌委员妥为办理。庆郡困守无援。殊形危殆。穆图善以杨汶智系陕西回酋。为同类所畏惮。拟即饬令随带数骑。前赴庆郡。开导陕回。俾各悔罪输诚。藉以暂解城围。穆图善一军。现在进止两难。自不得不暂示羁縻。为一时权宜之计。惟杨汶智是否可用。总当持以慎重。谋定后动。毋为该逆所给。泾庆窜匪。偪近陕疆。应如何调拨兵勇。严密堵击。以杜该逆东窜之处。著乔松年、穆图善、会商办理。穆图善军粮缺乏。拟派员先行驰赴花定甯条梁一带。筹办粮米。著杨岳斌与穆图善妥为筹画。俾该将军得以拔营前进。迅解庆郡之围。将此由六百里各谕令知之。　　

○又谕、瑞麟、蒋益澧奏、剿办惠潮嘉各州县匪乡。歼除首逆一摺。广东土匪。伏莽甚多。经提督高连升督率所部剿办。将黄陂径口等乡。乌池合水冈等处。及嘉应所属。并和平河源土匪。次第铲平。歼斩首逆。惠潮嘉水陆行旅渐通。办理甚为得手。该提督现因曹冲客匪猖獗。经瑞麟等檄令移缓就急。驰往会剿。谅不难即日蒇事。高连升现调甘肃提督。饬令入陕。曹冲客匪。如一时未能办竣。即著该督等另派将弁。妥筹剿办。并将各路土匪。净绝根株。是为至要。至此次在事文武员弁。不无微劳。著归入查办恩平五阬土客完竣案内。择尤报奏。毋许冒滥。将此由五百里各谕令知之。　　

○复引见京察一等钤出人员。得旨、除鲍康、王庆祺、钟骏声、常兴、惠祥、穆特布、希凯、李宏谟、德馨、冯端本、陈大诰、裕昆、鄂云布、景云、胡毓筠、文增、毋庸记名外。宗室志元著以五品京堂补用。董文焕本系专用道员。著交军机处记名仍专以道员用。蔡世俊本系存记海关道员。著仍以海关道员用。图麟、锦成、方浚师、文奎、平步青、沈锡庆、英启、李文田、毓孚、恭镗、蒋启勋、傅庆贻、奎训、恩霖、钟禄、夏家镐、董润、升泰、英杰、定保、林庆贻、富隆阿、庆爱、成孚、王化堂、崧骏、海容、裕禄、锡德、海霈、张煦、冯春瀛、方鼎锐、德泰、文辂、绍諴、长润、陈鸿翕、王思沂、奎斌、衡光、寿昌、华福、瑞亨、孙楫、恩崇、奎龄、朱学笃、王师曾、贵珊、阮寿松、俱著交军机处记名以道府用。惠志著记名以关差道府用。　　

○吉林将军富明阿奏、金场流民。请展限搬移安插。得旨、此项流民。著准其缓至二月内搬移净尽。以免失所。但不得再事迟延。致滋事端。　　

○展缓江西义甯、南昌、新建、进贤、奉新、清江、新淦、新喻、峡江、莲花、安福、永新、鄱阳、余干、建昌、安义、德化、德安、瑞昌、湖口、彭泽、金溪、广昌、丰城、崇仁、东乡、南丰、二十七厅州县。暨九江卫被水被旱地方新旧额赋杂课有差。　　

○戊戌。谕内阁、魁龄等奏、覆勘石渠各工。钱粮较钜。请暂缓办理一摺。前据魁龄等奏、香山樱桃沟两处之泉。拟力加疏瀹。节节导引。可达京城。请派大臣覆勘。兹复奏称、香山等处工程。估需钱粮过钜。恐虚耗国帑。泉水未见流通等语。西山一带泉源。关系京城水脉。该侍郎等奉命覆勘。自当妥筹办法。以期于事有济。岂容畏难中止。仍著魁龄等悉心筹商。设法疏浚。固不可稍涉虚糜。亦不得意存推诿。　　

○谕军机大臣等、李鸿章奏、行抵归德。查探贼情。通筹调度。并查明安陆接仗情形各摺片。现在张逆向西南窜逸。而鄂捻东西奔突。正资大支劲旅追剿。自当照李鸿章所请。仍令鲍超在鄂豫之交。相机追剿。捻逆现窜麻城。而鄂省东路空虚。即著鲍超由樊城兼程东下。会同曾国荃所部分投剿办。傥贼趋皖境。即跟追至宿太一带。贼势尚无定向。该提督务当会合鄂豫各军。迅将任赖全股。就地殄灭。以便腾出兵力。西顾陕疆。不可意存观望。致干重咎。并著曾国藩、李鸿章、妥为调度。谭廷襄、曾国荃、迅即檄调各军。并力夹击。毋令该逆得以饱掠远扬。六安一带。与麻城接壤。英翰亦应派兵严密堵剿。不可稍涉大意。现在贼踪虽离豫境。而回窜实在意中。李鹤年已饬宋庆由光山越境深追。即著饬令该总兵会同淮鄂各军。实力剿办。不得稍分畛域。李鸿章计程已抵周家口。居中调度。自可洞悉机宜。即著严饬刘秉璋各军相机进剿。务当申明赏罚。鼓励士气。痛挫逆锋。次第埽荡。刘铭传于尹漋河之败。进退失机。其自请参处。本属咎有应得。惟误由鲍超未照约会分路进剿。致令刘铭传骇退挫败。鲍超更不得辞咎。姑念刘铭传果敢有素。鲍超屡获大胜。过不掩功。均加恩免其议处。嗣后当益加奋勉。迅埽贼氛。以副期望。将此由六百里谕知曾国藩、李鸿章、谭廷襄、曾国荃、李鹤年、英翰、并传谕鲍超知之。　　

○又谕、乔松年奏、刘松山等军。击贼获胜。并覆陈回逆窜扰情形各摺。刘松山等军。稳慎进扎。渐次偪近贼营。先将扑营之贼击退。并将吕兆集等处贼巢攻破。复续破秦渡镇花园集等处老巢。歼毙散解甚多。办理颇合机宜。现在贼已遁向盩厔。难保不窜入南山。著乔松年即激励将士。催令刘松山等。各率所部。乘胜穷追。毋任喘息。汉中为陕省膏腴之地。且系川陕咽喉。尤须妥筹兼顾。库克吉泰一军。著乔松年催令径赴长武泾州一带击剿。毋任甘回续行东窜。三原咸阳之贼。既经乔松年派兵击退。著即饬谭玉龙、刘厚基等、分路尽力追剿。务将回匪殄尽。以清腹地。雷正绾已在邱家寨获胜。仍著乔松年饬令各军将士。与雷正绾联络声势。以期互相援应。另片奏、请催湖北饷银等语。陕省援兵云集。需饷浩繁。雷正绾与谭玉龙均皆缺饷。所有湖北粮台报解汉中银十九万余两。著谭廷襄、曾国荃、饬令何璟、陈丕业、仍将此款解交林寿图酌量支放。原片著钞给谭廷襄、曾国荃阅看。将此由六百里各谕令知之。　　

○复引见内务府三院京察一等钤出人员。得旨、除海绪、祥佑、忠诚、广英、恒延、松瑞、毋庸记名外。贵宝、启裕、锡祉、希曾、斌安、恩林、广顺、连明、茂林、德寿、德生、永存、舒恒、俱著交军机处记名。　　

○以故赛因诺颜辅国公德里克达什子索诺木多尔济袭爵。　　

○命鄂尔多斯贝子扎那济尔迪在乾清门行走。　　

○命山西布政使王榕吉来京。以江苏按察使刘秉璋为山西布政使。未到任前。以内阁侍读学士胡大任署理。　　

○以湖北尹漋河督队不力。夺道员刘盛藻花翎勇号。仍责令剿贼自效。予阵亡总兵官唐殿魁等祭葬世职加等。　　

○己亥。月食。　　

○谕内阁、刘坤一奏、甄别不职各员一摺。江西南昌府同知庆麟、才具疏庸。不知振作。著勒令休致。署余干县知县候补知县孙灏、性情狡猾。难任地方。著即行革职。　　

○谕军机大臣等、前因哈密回匪。西扑巴城。情形紧急。谕令李云麟催令棍噶扎勒参整齐蒙兵。驰援巴城。兹据李云麟奏称、拨勇前往驻防一摺。乌科两城。防务吃重。棍噶扎勒参所部蒙兵。势难移援西路。该参赞现派张和所部勇丁。在红柳峡立营。就近防守。著即饬令赶紧驰赴巴城援应。速解城围。不得但顾北路本境。稍涉迁延观望。其土尔扈特各旗北徙人众。即著照李云麟所指地方。令其游牧。妥为安插。哈萨克人数众多。时思东犯。李云麟当训练额鲁特蒙兵。严加防范。毋稍疏忽。将此由六百里谕令知之。　　

○以宗室桂丰袭封奉恩镇国公。　　

