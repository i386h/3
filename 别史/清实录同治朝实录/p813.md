<!-- { "loadSidebar": true } -->
同治六年。丁卯。夏四月。甲申朔。享太庙。遣贝勒溥庄恭代行礼。　　

○上诣绥履殿问慈安皇太后安。平安室问慈禧皇太后安。至壬子皆如之。　　

○奉慈安皇太后慈禧皇太后幸漱芳斋。侍午膳。　　

○谕内阁、苏廷魁奏、查勘黄水经过地方情形一摺。黄河自兰工决口后。久未修筑。今若一律兴复旧规。筹款维艰。蒇事非易。自是实情。第黄流泛滥无归。实为沿河地方之患。亟应督饬各州县疏通宣洩。并将现有堤埝随时修筑。暂资防守。以卫闾阎。著苏廷魁会同刘长佑、李鹤年、丁宝桢、体察情形。力筹保卫。以收因地制宜之效。图留览。　　

○又谕、英桂、周开锡奏、请将失守城池。潜行逃匿之署知县革职拏问一摺。署福建南靖县知县侯补知县陈能超、于同治三年贼陷南靖县时。潜行逃匿。且当贼匪未入南靖之前。妄报贼已退走。以致漳州府城不及设备。为贼猝乘。情罪尤重。陈能超著即行革职拏问。该员籍隶湖南。并著湖南巡抚及各省督抚一体饬属查拏。押解福建。按律严办。　　

○谕军机大臣等、苏廷魁奏、铜铅船只。改由河运。请饬山东省迅拨运河挑工另案工程经费一摺。黔省办运京铅。近因江路疏通。仍照旧章。由四川重庆江南仪徵以达通州。此等船只。笨重甚于米船。若不将运河淤浅段落。妥为挑穵。诚恐铜铅到境。致有阻滞。京局鼓铸。关系非轻。且本年江北漕米。虽已停运。而小米帮船及盐斤军火船只。仍须行走。乘此大汛未交。正可将另案工程。及时择要兴修。所有该河督前次奏请饬拨另案银五万两。挑工银三万两。著丁宝桢督饬藩司迅速如数筹拨。解交苏廷魁。以便将要工赶紧兴办。庶于京铅北上。不至贻误。毋得视为具文。原摺著钞给阅看。将此谕令知之。　　

○升广东阳江县为直隶州。以阳春、恩平、开平、三县拨归管辖。改阳江县原设知县、县丞、教谕、典史等官为知州、州判、学正、吏目。从总督瑞麟等请也。　　

○乙酉。谕军机大臣等、库克吉泰等奏、官军攻克临平贼巢。现筹剿办情形一摺。刘松山等军夺回董村后。复会同郭宝昌等进攻临平贼寨。立将辛店等围寨数十处攻破。斩获甚多。谭玉龙等节节东追。埽平菊村一带贼巢。办理均极奋勉。现在贼股窜过咸阳。势将由三原东窥同朝。著库克吉泰、德兴阿、乔松年、分饬各军。迅图截剿。仍须步步为营。稳扎稳进。不可稍涉大意。该逆不得逞志于秦。必将窜扰晋省完善之地。著赵长龄督饬陈湜认真防范。毋稍疏懈。乔松年另片奏、刘厚基等剿平鄜州土匪。查拏段登云滋事勇丁。将向得胜等正法。首犯罗焕祥句匪抗拒。亦经捦获正法。并剿平大荔等处刀匪。鄜洛人心已定。所办甚妥。仍著督饬地方文武员弁。随时稽察。毋任再有煽惑。以靖地方。将此由五百里谕知库克吉泰、德兴阿、乔松年、赵长龄、并传谕陈湜知之。　　

○予江苏各属殉难监生顾有淦等绅民妇女一千九百三十名口分别旌恤如例。　　

○缓徵浙江临安、于潜、新城、昌化、武康、安吉、孝丰、七县被扰地方本年额赋。　　

○丙戌。谕军机大臣等、连成奏、遵筹酌补驻防兵额。请饬福州调拨。并酌添协佐各员。以资差委各摺片。杭州驻防。现经陆续收集。仅止三百余名。自应酌量添拨。用资镇守。前据昆寿奏、请于福州驻防内调拨。业经降旨允准。即著英桂于所辖驻防官兵内。拨给五百余员名。移扎杭州镇守。其应建衙署兵房。并著连成咨商马新贻拨款兴修。毋稍迟缓。杭州驻防旗营。近来事务较多。现设协佐等官。不敷差遣。亦系实情。即著照连成所请。再添设协领一员。佐领二员。防御二员。笔帖式一员。以资分任。其委前锋校领催委前锋马甲各额缺。并著照连成所请。如数添设。即准其于满蒙官员内拣选。总以得人为要。无庸拘泥成例。其旗翼不符之处。俟拨补足额后。再行照旧制办理。以示变通而收实效。将此各谕令知之。　　

○又谕、杨岳斌奏、请调王仁和一军回省防剿等语。甘省河狄一带回氛。偪近省垣。李助发一军。在红土窑失利。盐固静会诸逆。扰及通渭马营等处。南路防军。不敷分布。省城附近要隘。无营可扎。势甚空虚。王仁和一军。本由杨岳斌派往肃州。替出成禄所部迅速出关现在成禄围攻肃城即日可拔出关既须暂缓著该提督即与黄祖淦专意攻取其王仁和六营改调回省以固本根肃州镇总兵员缺即著黄祖淦暂署俾专责成所有黎献移交王仁和之六旗勇丁并著成禄另行派员统带防剿甘州一带逆匪杨岳斌俟王仁和一军回省后即行相机分布将近省回逆剿除疏通粮路毋稍延缓将此由五百里各谕令知之。　　

○前任陕甘总督杨岳斌奏军务未竣请展缓本年甘肃武闱乡试从之。　　

○四川总督骆秉章奏陕西驿路梗塞往来文报请改由湖北河南转递下部知之。　　

○以甘肃克复巩昌府城出力赏副将王克昌张得胜秦知和周正恺宋先修参将毕成升刘恒德巴图鲁名号同知唐绳武都司苏家荣等花翎知县童增锦等蓝翎余加衔升叙有差予伤亡总兵官程尚友祭葬世职加等。　　

○丁亥。以神灵默佑颁福建天后庙扁额。曰惠普慈航。尚书庙扁额。曰朝宗利济。拏公庙扁额。曰恬波仰镜。苏神庙扁额。曰仁周海澨。　　

○谕内阁、据赵新等奏、上年十一月自琉球回棹。该国王尚泰恳请代奏。令陪臣子弟四人入监读书等语。加恩著照所请。所有该国陪臣子弟四人。俱准其入监读书。用遂其观光之志。　　

○又谕、鲍超奏、伤疾举发。请假调理一摺。鲍超著赏假一个月。在营安心调理。并赏人薓四两。交该提督祗领。以示体恤。　　

○谕军机大臣等、鲍超奏、病难速愈恳请离营调治一摺。鲍超平素剿贼。所向有功。非寻常统兵将领可比。现因病势较重。奏请离营。朝廷廑系实深。即著该提督在襄阳调治。毋庸离营。现在鄂捻西窜。剿办正当吃紧。鲍超已派宋国永等赴安陆一带迎剿。著李鸿章、曾国荃、督饬湘淮鄂豫诸军。会合夹击。迅殄贼氛。鲍超亦当力疾协筹。毋稍松劲。该提督年力正壮。医治易痊。当即亲统所力力竟全功以副朝廷腹心干城之寄将此由六百里谕知李鸿章曾国荃并传谕鲍超知之。　　

○又谕鲍超向来剿贼最为奋勇朝廷相待亦推心置腹非寻常将领可比现报伤病至此驰系实深著李鸿章确查该提督病势是否沉重抑或另有隐情即行据实妥筹密奏傥伤病实不能支亦不能不量加体恤俾得安心调理该营勇丁人数众多驾驭非易应如何派员管带并著李鸿章妥筹奏闻或与曾国藩密商布置以期诸臻妥协将此由六百里密谕知之。　　

○又谕前因左宗棠需用战马裕瑞奏由福兴采办马一千匹当经谕令福兴桂成迅速购办齐全以便解交吉林营总验收兹据桂成奏称绥远城蒙古各旗无力捐输山后附近一带牧群亦无肥壮马匹绥远市马须六七月闲方能麕集此时无从购买自系实在情形请将库存山西解垫直隶驼价银一万两解交张家口采买各等语。此项战马。需用甚急。即著福兴、桂成、将库存驼价银一万两。迅速派委得力妥员。解至张家口。会同该都统衙门就近采买膘壮马一千匹。即由署都统裕瑞点验。知照吉林。俟吉林营总届时验收。以符原数。将此由四百里各谕令知之。　　

○山西巡抚赵长龄奏、防兵未撤。请将本年军政展缓办理。从之。又奏、请暂缓查阅营伍。报闻。　　

○调户部左侍郎皂保为吏部左侍郎。转户部右侍郎崇纶为左侍郎。管三库事。调盛京兵部侍郎延煦为户部右侍郎。管钱法堂事。以内阁学士瑞联为盛京兵部侍郎。　　

○以镶黄旗护军统领察杭阿为左翼前锋统领。调镶红旗护军统领载鷟为镶黄旗护军统领。以正蓝旗汉军副都统常山为镶红旗护军统领。　　

○调镶黄旗蒙古副都统果勒敏为正红旗满洲副都统。以工部右侍郎魁龄兼镶黄旗蒙古副都统。正红旗护军参领海英署镶黄旗汉军副都统。　　

○以内阁侍读学士阿昌阿为光禄寺卿。太常寺少卿庆升为太仆寺卿。翰林院侍讲学士广寿为詹事府詹事。　　

○予故吏部左侍郎基溥祭葬如例。　　

○予四川马边等营节年出师阵亡官弁三十八员名祭葬世职。　　

○戊子。谕军机大臣等、何琯奏、击贼获胜。收复哈密城池一摺。哈密既经收复。地方关系紧要。文麟、景廉、皆系该城办事大臣。若再托故迁延。不即赴任。万一再有变故。即系该员等贻误。著穆图善、成禄、迅催该二员星夜兼程。赴哈。将防守及善后事宜。认真经理。傥敢规避不前。定当从重治罪。并著成禄迅拔肃城。刻即带兵赴哈。布置西征事宜。毋失机会。成禄等未到以前。仍著伊勒屯、何琯、随时防范。以杜贼匪回窜。巴城粮食短缺。前已谕令杨岳斌饬安西敦煌等处。筹拨仓粮运解。何以何琯屡次催提。该县等竟以未奉总督文檄为词。借端推诿。著杨岳斌严饬该州县等赶紧拨解。不得再有延误。并著成禄就近檄催敦煌县筹拨京石粮一万五千石。解送伊勒屯何琯军营。以赡兵食。绥远城前次指拨巴里坤饷银十万两。即著福兴、桂成、迅就现有之项。尽数拨解。如绥远解到之款。不敷应用。李云麟存留荣全由俄国解回饷银。著酌量拨给伊勒屯、何琯、以济要需。至扎萨克郡王伯锡尔被害情形。有无子嗣。著伊勒屯、何琯、确查具奏。将此由六百里谕知穆图善、福兴、桂成、杨岳斌、李云麟、成禄、文麟、景廉、伊勒屯、并传谕何琯知之。　　

○以礼部左侍郎察杭阿兼署户部右侍郎管钱法堂事。　　

○以克复哈密城池。予巴里坤镇总兵官何琯以提督＜??闲＞放。　　

○旌表守正捐躯陕西汉阴县民妇吴尹氏。　　

○上以常雩祀天于圜丘。自是日始、斋戒三日。　　

○己丑。以甘澍应时。遣惇亲王奕誴诣大高殿。恭代行礼报谢。恭亲王奕?诣时应宫。孚郡王奕譓诣昭显庙。惠郡王奕详诣宣仁庙。贝勒载治诣凝和庙。拈香。　　

○谕内阁、大学士周祖培、持躬恪慎。学问优长。由翰林洊擢正卿。叠司文柄。受三朝知遇之隆。＜??闲＞任纶扉。管理部务。均能无忝厥职。朕御极以来。念其宣力弥勤。益加倚畀。前以微疴赏假数日。方冀调理就痊。遐龄永享。遽闻溘逝。轸惜良深。著赏给陀罗经被。派睿亲王德长带领侍卫十员。即日前往奠醊。加恩照大学士例赐恤。任内一切处分。悉予开复。应得恤典。该衙门察例具奏。伊子举人周文令、著以主事用。伊长孙候选主事周德禄、著赏给举人。准其一体会试。用示眷念耆臣至意。寻予祭葬。谥文勤。　　

