<!-- { "loadSidebar": true } -->
○戊申。补铸安徽凤阳县临淮巡检印信。从巡抚英翰请也。　　

○赏江苏等省庚午科乡试年老诸生杜鸣冈等一百三十人举人副榜有差。　　

○己酉。上御抚辰殿大幄次。赐蒙古王、贝勒、贝子、公、额驸、台吉、暨朝鲜使臣等食。　　

○谕军机大臣等、曾国藩奏、河运艰难。应设法豫筹一摺。据称江北冬漕。现遵部议仍办河运。惟运道艰难。豫筹应办事宜五条。请饬分投兴办等语。漕船经过山东境界。计一千数百里。中多阻滞。以致挽运艰难。亟应先事图维。免蹈上年覆辙。曾国藩所陈应办事宜五端。关系河工漕务。实因时制宜之策。丁宝桢勇于任事。必能力任其难。著即按照曾国藩所奏。督率沿河各州县实力修浚。次第兴工。以期一劳永逸。至张兆栋管理漕务。苏廷魁总辖全河。尤当悉心商酌。通盘筹画。将曾国藩所陈开穵河道及略改旧章渡黄改道各节。迅速会商丁宝桢。实力兴办。毋得稍存推诿。原摺均著钞给阅看。将此各谕令知之。　　

○又谕、曾国藩奏、遵筹日本通商事宜。所陈派员驻扎日本。约束内地商民一节。与李鸿章前奏。大意相同。至谓明定章程。不外体制与税务两端。仿照泰西之例。固无不可。但条约中不可载明比照泰西各国总例办理。及后有恩渥利益施于各国者一体均沾之词。以免含混等语。所虑颇为周密。著李鸿章按照曾国藩筹议各情。豫行区画。庶将来该国使臣到后。得以因时制宜。不至再蹈从前隔阂覆辙。是为至要。原片著钞给阅看。将此谕令知之。　　

○两江总督曾国藩等奏、现在米船将次放洋。势难改章赴通径交。拟先将本年粮米。查照向章办理。俟下届再行赴通交纳。下部知之。　　

○以镶蓝旗蒙古都统庆眷署正白旗蒙古都统。　　

○庚戌。谕内阁、定安奏、请将违误台站要差之扎萨克等议处。仍严催赶备驼马一摺。察哈尔所管阿勒台军台。第十二十三两站。帮台之察克达哈布苏尔噶差务。向由乌兰察布盟乌喇特东公旗及茂明安两旗。出备乌拉驼只等项。差派官兵。前往充当。近年以来。每多旷误。现当军务吃紧。又不妥速豫备。屡经严催。仍敢任意抗违。实属有心延玩。乌兰察布盟茂明安旗革职留任扎萨克台吉绰、克巴达尔琥、署乌喇特东公旗扎萨克印务协理台吉噶勒桑色登、均著交理藩院议处。并著理藩院严催该盟长扎萨克等。将应行出备阿勒台军台第十二十三两站乌拉驼马及添拨驼只等项。赶紧如数豫备。差派妥实官兵。克期前赴各台支应。用济要需。傥再仍前玩误。即由该盟长呈报理藩院。从严参处。以示徵儆。现在库伦乌里雅苏台科布多等处。均有大兵陆续前进。各蒙古台站。亟应实力整顿。著该将军都统大臣严檄各盟长。将应需驼只等项筹备齐全。俾利师行。　　

○谕军机大臣等、定安奏、请饬副都统回任一摺。据称归化城副都统事务繁剧。刻下甯灵军务已定。后路稍松。请饬富勒珲回任等语。著照所请。饬令富勒珲即回本任。以重职守。其留防缠金马队。即交萨萨布统带。责令认真防范。毋稍疏虞。前据该将军奏俟刘铭传之队一到缠金。即饬富勒珲统带该两省马队一千二百名。取道乌喇特旗。驰赴乌境协剿。当经谕令刘铭传派兵填扎该处。以便腾出吉林黑龙江马队起程赴乌。刘铭传何以久未派拨。著懔遵前旨。迅派一军驰赴缠金驻扎。毋再推诿。定安俟刘铭传派兵到后。即饬萨萨布统带前项马队。饬赴乌城。毋稍迁延。将此由五百里各谕令知之。　　

○以山东武城县捐输团练。永广学额五名。　　

○辛亥。孝穆成皇后忌辰。遣官祭慕陵。　　

○谕内阁、都兴阿、奕庆奏、查勘永陵昭陵应修各工。请择吉派员兴派一摺。著钦天监于本年三四月内选择吉期。先行知照。即派都兴阿、奕庆、届期敬谨兴修。嗣后著仍照旧章。三陵应修各工。估需银数在万两以上者。奏请派员承修。如在万两以内者。即由盛京将军会同工部侍郎办理。无庸声明请旨。　　

○又谕、巴扬阿等奏、移拨江甯驻防官兵。办理情形一摺。据称荆州移拨江甯驻防官兵五百九十余员名。于正月起程。该协领等官安土重迁。倍形艰窘。若照部议借支半年俸银。实属不敷等语。著照所请。准其再行加借半年俸银。一并照例扣还。以示体恤。　　

○又谕、英翰奏、甄别州县各员一摺。安徽撤任天长县知县准补芜湖县知县刘兆彭、行止僻谬。任性妄为。撤任凤阳县知县候补知县吴保燮、居心狡诈。举动乖张。无为州吏目徐国桢、庸劣不职。颍上县典史姚本初、办事昬愦。试用府经历李冠群、品行卑污。候补从九品王应昇、声名平常。均著即行革职。以肃吏治。　　

○谕军机大臣等、苏凤文奏、会剿夷境贼匪。俟越南咨覆。再行酌办。及请给发越南米价脚费各等语。前因越南匪徒滋扰谅山等处。当经谕令苏凤文等派兵援剿。现据该夷官来咨。谅山匪徒就抚。自可无烦兵力。其木马等处另股贼匪。既据奏称应如该夷官所请。由该国王商定再办。即著苏凤文、李福泰、冯子材、俟越南咨覆到日。再行斟酌情形。妥为办理。越南应领米价脚费。自应给发归款。虽据越南国王咨称不敢具领。然此系该国应领之款。著苏凤文等饬令太平府知府知照该国。将前寄北库银三万八千余两。仍截存夷库。以示体恤。将此由四百里各谕令知之。　　

○壬子。谕军机大臣等、张廷岳奏、因病请假调理。并恳催宣大官兵出口一摺。张廷岳现患疮疾未愈。加恩著赏假一月调理。以示体恤。库伦办事大臣印信。业据张廷岳移交阿尔塔什达接管。遇有军务紧要事件。张廷岳仍当悉心筹画。会商具奏。宣化大同两镇官兵。前已谕令李鸿章、何璟、催令克期前进。库伦地方。防守亟需兵力。著李鸿章、何璟、懔遵叠次谕旨。檄令该官兵赶紧出口到防。扼要布置。毋得稍涉延缓。此项官兵出口时。著文盛、杜嘎尔、将需用驼只宽为应付。以利遄行。并著张廷岳遵照前旨。俟该官兵抵库后每镇各拨五百名。配齐军器。派员带赴科布多驻扎。藉资扼守。达尔济一军。闻已由赛尔乌苏西进。所有奉调出口各军。亟应陆续进发。著文盛、杜嘎尔、分别檄催。毋任中途濡滞。将此由五百里各谕令知之。　　

○又谕、刘岳昭、岑毓英奏、川边蛮匪。窜扰滇境。调兵剿办一摺。云南昭通属之永善县。紧连川界。与雷波屏山厅县所属各蛮。仅隔金沙一江。现因蛮地饥荒。江水低落。以致该匪偷渡过江。袭踞防兵营碉数座。并攻破求雨堡。扰至黄果溪出水洞燕家寨一带。势甚猖獗。永善县城戒严。刘岳昭等已调副将刘奇义、抽带劲勇三百名驰往该处。听候总兵李家福调遣。以期迅殄贼氛。惟大关一带。为迤东孔道。且井渡厘金必由之路。一线饷源。关击紧要。著刘岳昭、岑毓英、一面督饬李家福等克日进剿。一面酌量添拨劲旅。以厚兵力。庶可尽歼丑类。毋致蔓延。此次该匪倾巢出扰。半多蚁聚川岸。若川军同时并举。则未渡各匪。必当迅回老巢。而入滇蛮众。不难扑灭。著崇实、吴棠、飞饬雷波屏山附近兵练。并力夹击。毋稍玩延。将此由五百里各谕令知之。　　

○癸丑。孝圣宪皇后忌辰。遣官祭泰东陵。　　

○谕军机大臣等、崇实、曾璧光奏、黔省教案。仍照原议归结一摺。黔省教案九起。经在事各员与教士李万美等商议妥协。一律议结。并由该教士出具甘结。照会销案。是民教两面。各无异词。实有完案确据。此后遇有中外交涉事件。曾璧光务当督饬地方官。秉公持平办理。以期永远相安。在事出力之道员余思枢、著赏加布政使衔。知府马应镗、著赏加三品衔。同知张鸿绩、著赏加盐运使衔。州同汤中、著俟补缺后以知州用。章绍滨、著不论双单月选用。副贡生华国辉、著赏给五品衔。前署遵议府知府汪炳璈、前署遵义县知县刘肇观、前署遵义协副将梁正春、于民教仓卒滋事。未能即时解散。实难辞咎。均著交部议处。外委范玉芳、把总陈云龙、著一并斥革。前署永甯州知州尹树棠、著摘去顶带。一年无过。方准开复。前署绥阳县知县杨嘉禾、前署独山州知州钱埙、前署桐梓县知县耿光祺、均著交部察议。以示劝惩。至赔款银七万两。已由黔省筹发三千两。其余六万七千两。崇实等分咨各省。于协黔军饷内划拨。固因黔省饷需支绌无可应付。惟与其令该教士自行走领。易滋事端。不如由川省先行筹款垫发。一面咨催各省。于协黔饷内照数提出。解还四川。较为直捷。著崇实、吴棠、曾璧光、斟酌情形。设法筹办。将此由五百里各谕令知之。　　

○成都将军崇实陛见。以四川总督吴棠兼署将军。　　

○甲寅。谕军机大臣等、文盛、杜嘎尔奏、筹办征兵出口事宜。覆陈发饷章程。并刊刻关防。派员随营各摺片。达尔济马队。现已行过赛尔乌苏。黑龙江吉林官兵。亦即定期起程。文盛等筹办转运军火粮饷。豫备驼马帐房等项。添派官兵沿途照料各事宜。均尚妥协。著即照所议办理。其自三十二台并四十四台通乌库两城台站。亦应一体安设驼马官兵。以免阻滞。著文盛等即将所议章程。咨照该将军等迅速照办。乌里雅苏台一带。素不产粮。军食必须先事筹备。若仅由口北道采办接运。尚恐不敷食用。著定安另行采办米面。就近解至十八台。即交驻扎该处之参领贡果尔一并转运其所需粮价。或在应解乌城饷银内截留。或由察哈尔拨给。即著定安酌核奏明办理。各起官兵。长途乘骑马匹。不无疲乏。到乌后。防剿尤资马力。骆驼牛羊。亦应宽为筹备。文盛等现于察哈尔八旗三群军台及附近各扎萨克劝谕捐输。按照神机营收捐章程。奏请优奖。并著福济、荣全、锦丕勒多尔济、张廷岳、阿尔塔什达、于乌库所属蒙古各部落。广为劝捐。一体准予优奖。以资鼓励。文盛于黑龙江吉林马队陆续行走后。一面即咨会李鸿章、何璟、檄饬宣大官兵。依次到张家口。以便接续前进。迅赴库伦。用资防剿。杜嘎尔现定于二月十五日起程。著准其刊用木质关防。所派随营各员。均著照所请行。推河以北台站。刻下曾否设复。该官兵等既经先后进发。必须迅达乌城。不可节节逗遛。杜嘎尔起程后。著沿途催趱前进。并随时察看情形。飞咨福济等设法妥办。俾利师利。如官兵抵乌城所属台站。该将军等不能先期筹画。以致节节阻滞。必惟福济等是问。锦丕勒多尔济专管蒙古台站。尤当重处不贷。察哈尔开放兵饷。前因该官兵未经出境。每两核减六分。是否咨部有案。现在官兵系远道出征。不应再行扣平。即当全数发给。以示体恤。将此由六百里各谕令知之。　　

