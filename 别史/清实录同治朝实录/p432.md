<!-- { "loadSidebar": true } -->
○予贵州龙里殉难署知县余守钟、署典史余起鹏、祭葬世职加等。余起鹏子福生、桂生、暨幕友从九品商志孚、分别赏恤加等。余守钟建立专祠。余起鹏等一并附祀。　　

○甲戌。遣官祭文昌帝君庙。　　

○遣官祭先医之神。　　

○谕议政王军机大臣等、传谕署陕西巡抚张集馨。德兴阿片奏、西安八旗鳏寡孤独。共六百余名口。向由每年所收盩厔武功兴平三县马厂地租。并裁缺官员空闲地租。满营铺面房租项下动用。每月大口放给钱一千文。小口放给钱五百文。以资养赡。自陕省军兴以来。地方多被蹂躏。商贾大半歇业。此项养赡之资。更属不敷拨用。所有茕独人等。嗷嗷待哺。势不聊生。请饬陕省藩库。每月暂行筹拨制钱六百五十千文。以济茕独等语。此项鳏寡孤独人等。养赡无资。情殊可悯。即著张集馨饬令藩司。无论何项。每月暂行筹拨制钱六百五十千文。以济穷困。俟满营马厂地租等项收有成数。仍归旧章办理。　　

○以京营官军防剿陕西贼匪出力。赏骁骑校雅尔杭阿五品衔花翎。千总艾琨蓝翎。二等侍卫希兰扎布等升叙有差。　　

○乙亥。谕内阁、沈葆桢奏、请将捐升同知应行开缺之训导。留任办理团练等语。江西上饶县学训导吴廷英。业经报捐同知。例应开缺赴部投供。惟据该抚奏称该员在任年久。深得士心。历年办团。亦甚出力。吴廷英著无庸开缺。仍留上饶县训导之任。责令办理团练。藉收成效。　　

○谕议政王军机大臣等、沈葆桢奏、遵覆近日筹办防剿情形一摺。另片奏、探悉贼匪分股肆窜。请饬福建一体严防等语。逆匪窜陷绩溪后。经唐义训、王开琳会剿。该逆弃城狂窜。已入淳安县界。其由昌化而来者。掠至遂安境上。去开化仅百余里。此股为忠逆所部。约由浙界入广信。第二股约绕闽界入建昌。第三股约由徽北入湖口。第四股约由徽南入景镇。均于抚州取齐。该逆率锐南趋。江省军情。万分吃重。沈葆桢分调各军。于婺源玉山广丰等县驻扎。布置尚属周妥。惟贼势太盛。剽疾异常。稍有疏虞。势必阑入江境。著沈葆桢严饬各路将领。认真防守。务与徽浙之师。联络声势。互相策应。其窜往淳安遂安境内之贼。若江省防堵严密。必将折窜浙东。左宗棠进攻余杭。如急切尚难得手。自应力顾后路。抽调兵勇赴衢严一带。相机迎剿。兼顾徽防。毋稍疏懈。该逆既有由闽入江之议。不可不豫为之防。并著左宗棠、徐宗干、迅即调派得力兵勇。并督饬地方文武。严扼闽疆。毋令窜越。毛有铭一军。曾否启行。著曾国藩严催该道员迅速渡江。或由徽北扼贼入湖口之路。或前赴休甯。与王开琳会师截剿。均著该大臣相机妥为调遣。毋落后著。上年李榕驻军彭泽等处。熟习该处地势。该运司现扎何处。该大臣务当酌度缓急。或将此军调赴上游。剿办自更得力。南窜之匪。号称三十万众。广德自必空虚。溧阳为忠侍两酋巢穴。若由此两路进兵。或扼其咽喉。或攻其要害。皆为该逆所必救之处。纵不能必得。而以坚垒相持。亦可絷忠侍等逆之足。使不得逞。以待其敝。谅曾国藩、李鸿章等、亦必能审度及此。鲍超是否仍在东坝。东坝固系入苏门户。能否另易他将驻守。而以鲍超之军。分路进攻。俾贼匪首尾不能相顾。即著曾国藩酌量调派。曾国荃围攻金陵。近日情形若何。贼粮尚足。贼守尚坚。自未能克期攻拔。曾国藩仍当饬令曾国荃严密合围。断其接济。以收聚歼之效。戈登、郭松林、进取宜兴。有无胜仗。常州之师。曾否得手。著李鸿章激励诸军。迅图攻克。乘胜移军溧阳。苏省军威日盛。亦足以牵制贼势。使不暇扰我完善。以援救金陵。汉中据匪。率众东趋。据多隆阿、张集馨、先后奏称、逆酋伪扶王等接南京来信。苏州已经官军收复。调各伪逆回援。现由石泉镇安等县。全股东窜等语。该逆无故弃城而走。其为金陵逆酋嗾使无疑。本日已调僧格林沁驻师豫境。力遏贼氛。皖北伏莽未清。恐僧格林沁拔队以后。余烬复然。著曾国藩豫作准备。防其窜逸句合。毋得稍涉大意。将此由六百里各谕令知之。　　

○又谕、张集馨奏、湘果各军。已于正月十一日。克复汉中郡城。发逆窜至西乡石泉地界。屡扑甯陕厅城。均经在城官绅兵勇击退。该逆现由东河贾家营向镇安而去。昼夜行走。势不停留。已飞咨湖北河南各督抚。一体严防各等语。汉南发逆。全股东趋。意图窜扰楚豫。为回救金陵牵掣官军之计。其谋甚狡。豫省兵力单薄。张总愚一股。尚未就歼。若为发逆所句结。剿办必更棘手。僧格林沁布置皖省事宜。已否周妥。著即酌量情形。督带兵勇。进扎南阳一带。迎头截剿。如一时尚难离皖。即著派得力将弁。统带劲旅。星驰赴豫。会同该省兵勇。扼要堵截。毋任阑入腹地。张之万务当督饬地方文武员弁。认真防剿。不可稍有疏失。张曜一军。剿办张总愚股匪。久无成效。著该抚严饬该总兵迅速图攻。克日蒇事。庶可腾出兵力。痛歼发逆。若任令外匪入境。与张总愚联成一片。蔓延为患。定惟该抚等是问。决不宽贷。镇安接壤郧襄。该逆前次本有会兵襄阳之说。不可不豫筹防范。著官文、严树森、督饬在防各军。实力截击。并添派劲兵。前赴郧襄一带。探踪迎剿。毋稍大意。湖北河南。如能严密堵遏。该逆穷无复之。难保不分窜商南。由豫窥晋。著沈桂芬相机设防。妥筹办理。陕西省城。防务虽松。张集馨仍当随时侦探。如城固西乡之贼。窜近子午谷各口。即著温德勒克西等痛加剿洗。盩厔连日进攻甚急。夜不撤队。谅可得手。多隆阿务当激励将士。迅复坚城。以便分兵策应。顾全大局。将此由六百里加紧谕知僧格林沁、官文、多隆阿、严树森、张之万、沈桂芬、并传谕张集馨知之。　　

○上以祭社稷坛。自是日始、斋戒三日。　　

○丙子。以神灵显应。加河南项城县城隍神封号曰灵应。　　

○谕内阁、户部奏、年内专提京饷限期已满。请分别劝惩一摺。上年八月闲。经户部奏准。将山西等省应解同治二年分京饷。专提二百五十万两。限于年内解齐。如有宕延。即照该部奏定章程。分别惩处。兹据户部奏称、现在限期届满。山西省专提之地丁银九十万两。已据尽数完解。且历届并无蒂欠。所有山西巡抚、布政使、均属筹画有方。顾全大局。著吏部咨取职名。从优议叙。其湖北省地丁银七万五千两。盐厘银七万两。直隶省天津关税银四万两。亦俱依限报解。该二处应解二年分京饷。并能如数清完。湖北巡抚布政使暨天津关监督、均著交部议叙。至江海关代徵九江关洋税银八万两。前经奏准缓解。粤海关税银十五万两。仅解到五万两。亦经该督奏明。系因收项较少。未能依限报解。山东省地丁银十一万两。湖南省地丁银十万两。并无论何款先提银二万两。山西省河东加课羡余银七万两。山东省盐课银四万两。四川省盐厘银五万两。闽海关税银十万两。福建省盐课银三万两。茶税银八万两。均已如数报解。各该处应解二年分京饷。虽多延宕。惟于此次专提之款。尚能依限完竣。并镇江关税银五千两。业经报明委解。所有各该省将军督抚监督等。著一并免其议处。此外河南省欠解地丁驿跕银四万两。山海关欠解常税赢余银三万九千余两。广东省欠解新旧盐课银二万两。运库欠解新旧两息银一万两。赣关欠解税银九千两。于该部专提之款。均未能如数完解。河南巡抚布政使广东盐运使并山海关赣关各监督。均著查取职名。交部议处。又广东司库拟抵运库杂款银二万两。太平关税银二万两。江西省地丁银三万两。限内丝毫未解。实属玩延。姑念为数无多。所有两广总督广东巡抚布政使江西巡抚布政使及太平关监督。著从宽免其降革。仍交部严加议处。并著户部将各该省欠解饷项。飞催该督抚等。迅于本年四月初旬。一律依限解清。傥敢仍前玩泄。限满仍不解交。即著该部按照奏定处分章程。从严参办。　　

○谕议政王军机大臣等、现在署直隶提督讷钦、带兵赴甯夏防剿。直省地方。甫就肃清。所有各标营整顿操练各事宜。均关紧要。直隶提督印务。不可一日无人。以专责成。著刘长佑于所部带兵各员。或直隶镇协各员内。遴选才能胜任者。保举数员。并将各该员履历。及其材略谋勇。明晰开列具奏。候旨派署。将此谕令知之。　　

○又谕、明谊等奏、需饷甚迫。请旨分别借拨饬催一摺。据称甘肃藩库。连年欠拨塔尔巴哈台经费银十五万五千余两。乌噜木齐每年欠拨加屯守卡官兵盐菜银一万四千余两。虽经奉旨饬催。令先拨解银一二万两。迄今已逾二年。分毫未解。上年俄夷兵队。环住各卡伦之外。官兵防堵。正形吃紧。需饷尤形急迫。不得已动用所徵茶税。及库存茶布。抵放防夷官兵盐菜。现在又均放罄。甘肃回氛甚炽。自顾不暇。何能再行筹拨。而官兵困苦情形。实有朝不及夕之势。请饬山西抚臣借拨银一二万两。即划作该省应拨甘肃之饷。并请催乌噜木齐欠饷等语。塔尔巴哈台兵饷。久形缺乏。若不速筹接济。势必哗溃堪虞。关系实非浅鲜。著沈桂芬饬令藩司及河东道。无论何款。先行借拨银一二万两。派委妥员。赶紧运解。如探明草地可以行走。或即由草地解交塔尔巴哈台。以备支放。此项借拨银两。沈桂芬并咨照陕甘总督。即划作山西应拨甘肃协饷。以清款项。并著平瑞于欠解该城九十十一元二等年。应拨加屯守卡官兵盐菜银两内。赶紧先行筹拨银数千两。星速解往。毋再稍涉迟延。将此由四百里各谕令知之。　　

○督办河南团练大臣毛昶熙奏、汝阳正阳。渐次肃清。现赴息县督剿。得旨、著即激励各团。将息县新蔡捻圩。一律埽荡。汉中发逆。有纷窜南阳之信。并著会同张之万力筹堵御。毋令扰及完善。以副委任。毋托空言。　　

○丁丑。祭先师孔子。遣户部尚书罗惇衍行礼。　　

