<!-- { "loadSidebar": true } -->
○癸巳。谕内阁、前因江北漕船阻滞当经谕令两江总督等确查该粮道及委员等贻误情形。据实参奏旋据御史刘瑞祺奏江北漕船沿途售货逗遛各节亦经户部奏明。该交该督抚等汇案参办。兹据魁玉、张之万奏称、查明本年江北河运。始因出口处天旱河涸装兑较迟至行抵清江挽运尚速。惟入山东境内因大泛郗山两口及微山独山等湖节节浅阻。而郓城县之红船口堤埝溃决安山张秋一带挽运维艰加以今年黄水消落较早。以致守候月余并无卸货逗遛之事。该粮道王大经、于东境河道情形未能熟悉。漕船阻滞事出有因该粮道平日操守廉洁办事认真。请与委员等均免查议等语。本年江北漕船阻滞愆期。既经该署督等查明。实系人力难施。尚非迁延贻误。粮道王大经及各委员等。即著免其查议。嗣后江北河运事宜。该督抚等仍当饬令经手各员迅速办理。毋得再有迟误。　　

○又谕、魁玉、张之万奏、审明谋杀制使匪犯。情节较重请比照大逆问拟。并将在案人犯。分别定拟罪名一摺。据称凶犯张汶详曾从发逆。复通海盗。因马新贻前在浙抚任内。剿办南田海盗。戮伊夥党甚多。又因伊妻罗氏为吴炳燮诱逃。曾于马新贻阅边至甯波时。拦舆呈控。未准审理。该犯心怀忿恨。适在逃海盗龙启澐等。复指使张汶详为同夥报仇。即为自己洩恨。张汶详被激允许。该犯旋至新市镇私开小押。适当马新贻出示禁止之时。遂本利俱亏。追念前仇。杀机愈决。同治七八等年。屡至杭州江甯。欲乘隙行刺。未能下手。本年七月二十六日。随众溷进督署。突出行凶。再三质讯。矢口不移。其供无另有主使各情。尚属可信等语。马新贻以总督重臣。突遭此变。案情重大。张汶详所供挟恨各节。暨龙启澐等指使情事。恐尚有不实不尽。若遽照魁玉等所拟。即正典刑。不足以成信谳。前已有旨令曾国藩于抵任后会同严讯。务得实情。著再派郑敦谨驰驿前往江甯。会同曾国藩。将全案人证详细研鞫。究出实在情形。从严惩办。以申国法。　　

○谕军机大臣等、何璟奏、遵派大同官兵赴库起程。暨河保防务情形各摺片。乌城失陷。贼匪时虞纷窜。库伦兵单防剿甚属紧要。何璟现于大同镇标内挑选官兵一千名。备带器械。并筹动银两发给四个月盐粮。分起启行。即著饬令统带各员星速前进。驰赴库伦。听候张廷岳等调度。毋得沿途濡滞。致误戎机。河曲保德一带。冰桥已结。亟应严密设防。该抚尤当督饬派出各营。与河西宋庆一军联络声援。妥为布置。毋稍大意。金积堡现已合围。贼势穷蹙。难保不突围铤走宋庆一军。分扎皇甫川等处与榆绥相距较远势难兼顾。著蒋志章、刘铭传、分拨得力队伍力顾延榆绥一带保卫陕南。兼顾晋防。其沿边内外及陕甘毗连处所。并著分布各军妥为防范。以免疏虞。将此由六百里各谕令知之。　　

○追予江苏铜山等处阵亡殉难监生高勤等绅民妇女六百五十七名口分别旌恤。并入祠建坊如例。　　

○缓徵两淮富安、安丰、梁垛、东台、河垛、丁溪、草堰、刘庄、伍佑、新兴、庙湾、板浦、中正、临兴、十四场被水地方未完折价钱粮。　　

○甲午。遣官祭先医之神。　　

○乙未。谕内阁、于淩辰奏、查勘西陵树株情形一摺。据称海地内榆杨及四山松柏等树查系翦枝去皮。速之使乾。以为伐除变价地步。与原报回乾青形。大相悬殊。请饬查办等语。著派志和、胡家玉前往西陵详细查勘据实具奏。至于淩辰因上年未能查出树株情形。自请先行议处。著于查明覆奏时声明请旨。　　

○谕军机大臣等、李鸿章等奏、遣撤各路官兵全数起程。请将放余银两暂存备用一摺。前调驻防古北口之东三盟蒙古官兵及吉林黑龙江马队。现已全数遣撤起程。库克吉泰请将部拨饷项放余银两暂存备用。著照所请将此项放余银两留存热河道库。以备缓急。仍将支放数目及賸存银两若干。分晰报部。以备查核。东三盟官兵远道跋涉。情形困苦。著加恩赏银一万两。由库克吉泰于此项放余银两内如数提拨。迅速解交各该盟按名散放。以示体恤。将此谕令知之。　　

○以镶黄旗汉军副都统常顺署镶黄旗蒙古副都统。　　

○予四川巴塘殉难土司扎喜等赏恤如例。　　

○丁酉。谕军机大臣等、左宗棠穆图善奏、贼窜凉州镇番派兵剿捕。并续赴平番布置城防一摺。甘肃古浪县属韩家庄堡有马贼扑扰经副都统常明率队击退。其由裴家营东马家磨沟窜出之贼。复经都司尹天祥调营驰剿毙贼多名。官兵撤出沟口。被援贼围裹。致副将谢元兴等阵亡。贼由土门扰及凉州。图攻郡城总兵王仁和督兵扼守贼向镇番窜逸游击韩廷芝等各率兵勇迎击毙贼甚夥余贼奔往柳林湖一带此股贼匪。止有四五千名。不难剿洗净尽。著左宗棠、穆图善、严饬大清上门各防军。会同凉州兵勇实力合剿务期一律芟除。毋任延蔓。至平番为兰垣西路咽喉。深虑柳林湖踞匪及西甯撒回河州踞逆分途旁犯。穆图善亲赴平番。督饬副将钟本起等扼扎营垒。分布守御。并著饬令在防各营。严密堵遏。力固省防。毋稍疏懈。将此由五百里各谕令知之。　　

○以江西捐输团练。永广广信府学额五名。临江府四名。南康府一名。龙南县十名。贵溪、安义、进贤、三县各九名。上犹县八名。峡江、万安、二县各四名。　　

○以陕西延绥镇总兵官刘厚基捐输军饷。永广湖南耒阳县学额二名。　　

○以湖南提督杨鼎勋捐输军饷永广四川成都县学额一名。　　

○予甘肃马家磨沟阵亡副将谢元兴、守备傅永昌、把总石中和、潘永川、外委夏景融、祭葬世职加等。　　

○予甘肃侯家河阵亡外委郭有升祭葬世职加等。　　

○己亥。谕内阁、御史刘国光奏、请饬严禁各关税衙门留难需索等语前据丁日昌奏本年江苏应试诸生。闯关抗税。当降旨嗣后乡会试文武举人生监人等赴京赴省应试。概不准包揽客货私盐等项。原因不肖士子借考渔利。不得不严行查禁但恐该吏役等假公济私于该士子所过关津厘卡皆以查税为名藉端讹诈指无为有需索不遂任意留难。致令各士子沿途节节阻滞贻误场期。殊失朝廷优待士林之意。著各省督抚严谕各关卡官员凡乡会试文武举贡生监人等除有句串牙商包揽客货恃众抗税情事仍应查办外。其照例随带衣箱食物等件。该吏役等不得任意留难。如有需索情弊。准该士子赴该管衙门呈诉。将该吏役等从重惩办。如该管官有意袒护。并著该督抚一并查参。其寻常往来之人。如无夹带货物。亦应迅速放行。不得借端留难。以安行旅。　　

○又谕、御史刘国光奏、请饬整顿捕务等语。禁暴诘奸。本地方官之专责。若如所奏。近年河南山东直隶等省。时有路劫之案。并有摺差被劫情事。每遇事主报案。地方官往往讳盗为窃。其有盗案承缉限满则又求调他缺为开脱处分地步。似此捕务废弛。实属不成事体。著各直省督抚严饬所属州县认真缉捕。如有讳盗及承缉不获者。据实参处。不准稍涉徇隐。其通衢大道为行旅经由之处。并著饬令该管地方官多设更铺。添派兵役。画夜巡逻严密稽察。俾盗贼无所托足。遇有往来士商人等。随时加意护送。不得藉端需索。以戢奸宄而靖地方。　　

○谕军机大臣等、前因于淩辰奏查勘西陵树株情形。当派志和、胡家玉、前往详细查勘据实具奏。各陵树株。为风水荫护所关。极为紧要。乃将多年大树。胆敢翦枝去皮。速之使乾。竟至成片成段。以为伐除变价地步究系何人舞弊。亟应彻底根究。严行惩办。著志和、胡家玉、认真查明。据实参奏。毋稍徇隐将此各谕令知之。　　

○又谕、李鸿章奏、酌议津海关道章程七条。已令该衙门议奏矣。此外如尚有未尽事宜。仍著该督体察情形随时陈奏。另片奏、天津机器局添购碾器。增建厂屋。并兴造药库。该局事务。多与洋人交涉。拟派陈钦会同沈保靖办理等语。著即饬令该员等认真经理。以期渐臻精熟。又片奏、请以游击徐平川护理宣化镇总兵。该员能否胜任著李鸿章随时察看。如果不能得力。即著另行派员署理将此谕令知之。　　

○又谕、前据锦丕勒多尔济、张廷岳等先后奏报乌里雅苏台失守迄今二旬有余。未据续奏情形。殊深悬盼。贼匪窜陷乌城后盘踞附近游牧地方。近日有无窜动。在城各官下落究竟若何。锦丕勒多尔济现在驻扎何处。曾否调集蒙古官兵设法进剿。棍噶扎勒参曾否到乌。著即详细奏闻。并著张廷岳、阿尔塔什达、将乌城情形随时探明具奏。前据文盛等奏赴援乌城官兵。拟在察哈尔安设粮台。当经谕令李鸿章筹拨款项。饬口北道派员办理。该督谅已遵照筹办。惟自察哈尔至乌里雅苏台。程途甚远。军士粮食羊马。设有缺乏。关系非轻。应如何节节转运。派员照料。必须先行筹画。赛尔乌苏地方。应否设立转运粮台。并沿途应于何处设台接运。著文盛、杜嘎尔、张廷岳、阿尔塔什达、酌度情形。奏明办理。察哈尔马队。计已起程。著文盛、杜嘎尔、饬达尔济迅速管带前进。相机援剿。其吉林黑龙江马队。现赴昌平州整顿行装。即可出口。杜嘎尔一俟此项官兵到齐。即著统带继进。前调宣化大同官兵均已奏报起程。著张廷岳、阿尔塔什达、俟该官兵到后。妥为布置藉资防剿。将此由六百里各谕令知之。　　

