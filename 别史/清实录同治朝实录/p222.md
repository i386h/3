<!-- { "loadSidebar": true } -->
○又谕、官文等奏、官军剿贼叠胜。全楚肃清。郑元善奏、攻复龙井详细情形各摺片。此次发逆。由豫阑入楚境。叠陷城池。经舒保、穆正春等、分东西两路。督军扼剿。力挫贼氛。又经多隆阿回援之师。迎剿北路。该逆面面受敌。败窜出境。全楚一律肃清。剿办实属出力。已明降谕旨。将舒保等优加奖赉矣。惟昨据郑元善奏、发逆已窜至浙川地方。恐由卢氏朱阳关图窜潼关等语。是此股败匪。尚未殄灭。深为楚豫秦三省之忧。官文素顾大局。于邻省军务。每能派兵越境剿贼。所向有功。现在楚境业已肃清。何以未将会剿事宜妥为筹画。欧阳正墉等兵调回后。并未闻派令越境追剿。至所称襄阳一带。酌派舒保、穆正春等、统兵分路驻守各情。布置固属周密。第以兵自守。究不如以剿为防。尤为合策。楚豫同是朝廷疆土。如豫省之官。不能得力。其黜陟自在朝廷。该大臣等既知豫省之兵。不能得力。正不容坐视不救。仍著官文等酌派劲旅。赶紧跟踪追剿。将窜豫发逆。就地悉数殄灭。毋令游魂喘息。扰害地方。豫省兵勇。本不得力。全在该抚激励整顿。转弱为强。方足以资捍卫。郑元善身为封疆大吏。不思为自强之谋。而惟咎邻省之攘其功。尤属非是。该抚务当极力振作。督饬宛军。会合楚省追剿之师。迅将发逆余党实力迎剿。毋得再事因循。贻误军事。致干重咎。李续焘一军。攻复龙井。并剿抚萧王萧曹等寨。蒯贺荪规复明港。驿路可望疏通。即著饬令该员等迅速妥办。毋稍迟延。将此由六百里各谕令知之。　　

○又谕、官文奏、飞催多隆阿一军。驰赴潼关扼剿一摺。据称发捻各逆。经楚军分道截剿。回窜豫境。全楚一律肃清。遵旨催提多隆阿赶于十月初旬内。拔队西行。现于前敌军饷。移缓就急。凑拨银十万两。及应用军火器械。分批运赴襄阳转解。请饬陕西巡抚于关中设立转运粮台等语。多隆阿督军援陕。入关后距楚较远。该将军行营饷需。自应就近由陕省转运。著瑛棨酌度情形。迅即设立转运粮台。遴委妥实可靠之员。前往办理。所有该将军应需饷项。并著瑛棨迅速筹画。源源接济。将此由五百里谕令知之。　　

○又谕、毛昶熙奏、归德属境肃清。现拟带兵驰汝甯。剿办陈逆股匪。并办理各情形一摺。汝甯股匪陈大＜?氵喜＞等。以陈寨张寨为巢穴。明港陡沟。皆系要冲。张曜等围攻陈寨。贼甚穷蹙。该侍郎拟带兵赴汝。会同李续焘一军。先攻明港。然后进取陡沟张寨等处。即著照所拟办理。惟军情朝夕变迁。著该侍郎到汝后。酌量情形。相机筹办。务须将陈寨等老巢攻拔。则首匪无难即日成捦。汝甯全属。可望肃清。邹复胜等赴楚募勇需时。即著饬令赵鸿举等添募马步各勇。克日成军。以资攻剿。至激励乡团。尤为该侍郎专责。汝甯团练。既称得力。即著随时号召。期于兵团会合。迅埽贼氛。将此由四百里谕令知之。　　

○又谕、刘长佑奏、浔州官军。连破贵县南岸贼巢。及会同楚军。收复修仁县城。并接奉寄谕。遵筹办理情形各一摺。贵县股匪。叠经官军水陆并进。攻破陆村三坪甘村等处。是军务较有起色。惟该处地当冲要。黄逆老巢。尚未埽除。著刘长佑、张凯嵩、严饬该镇道等实力攻剿。克期殄灭。其莲塘股匪。地险人多。尤应乘此楚军会剿之时。迅图攻克。著该督等懔遵前旨。饬易元泰等会合进剿。不准稍有粉饰。粤东督抚。均未到任。劳崇光现令赴黔。刘长佑自当迅赴新任。以资统率。即著严催藩司刘坤一克期赴浔。以便将军务面行交卸。该督兼辖粤西。务饬刘坤一迅将黄逆歼除。节节埽荡。至粤西股匪。除平乐浔州两处外。其余尚有若干处。并著该督等据实分晰具奏。刘长佑于履任后。将前谕办理各件。竭力整顿。毋得徒托空言。致负委任。将此由五百里各谕令知之。　　

○河南巡抚郑元善奏、遵查苗沛霖已赴展沟剿贼。并无入陕情形。报闻。　　

○四川总督骆秉章奏、川省镇协将弁。半皆出师。请将本年军政暂缓办理。从之。　　

○以湖北官军分路剿贼。全省肃清。赏护军统领舒保黄马褂。委参领德庆巴图鲁名号。同知衔知县汪光璧花翎。余加衔升叙有差。　　

○以广西大墟防守不力。摘游击邓在伦、都司夏永宽顶翎。仍留营。　　

○追予湖北来凤殉难知县王颂三于死事地方暨原籍建立专祠。　　

○予河南王双楼伤亡游击陈文举祭葬世职加等。　　

○赏顺天乡试年老诸生常华国等四人举人副榜有差。　　

○丁未。谕议政王军机大臣等、有人奏、地方官酷刑婪赃。请饬查办一摺。据称直隶延庆州知州汪贵。设立黑狱。增补衙役五百余名。句串索财。分原被告上中下户索贿。自银五百两至钱五十千不等。地丁钱粮等项。加价收纳。恩诏蠲免钱粮。仍行催缴。在本城私立捐局。酷刑勒捐米石。并捏禀民变。擅收部款各等语。如果属实。该州为害闾阎。大干法纪。著文煜按照摺内所参各款。确切查明。据实参奏。不准稍有回护。原摺著钞给阅看。将此谕令知之。　　

○又谕、谭廷襄奏、督军堵剿教幅各匪情形。并围攻淄川获胜。及范县地方。摉剿匪犯各摺片。峄县官军挫失之后。棍幅各匪。势焰复张。教匪亦即乘机句结。经谭廷襄调派定顺、范正坦两军。及海群马队。豫为准备。匪势尚未遽合。惟兵分力单。受贼牵掣。现在云谷山匪徒。既与教匪通气。费县之范家堌等匪。均在教匪巢穴东南。亦复日夜窥伺。希图乘隙而入。亟应先行攻剿。方能断绝句通。前因德楞额贻误军情。降旨革职。并令僧格林沁拣派妥员。前往接统其众。此时该处军情吃紧。该大臣务即懔遵前旨。迅派得力大员。前往峄县一带。接统德楞额所部。认真整顿。先将踞守云谷山之刘双印一股。迅速剿灭。谭廷襄仍就现有兵力。实力剿堵。并督饬各路团练。协同守御。毋得稍涉大意。淄川踞匪。经官军叠次围攻。其势渐蹙。著谭廷襄严饬陈显彝等迅图攻拔。不得任贼纷窜。吴锡溃等在范家楼地方。聚众起事。经官军捦斩多名。余匪解散。惟匪首吴锡溃、轩五作、于永合等、逃往濮州水套藏匿。必应迅速拏获。以净根株。前已谕令遮克敦布等赶紧兜剿。著谭廷襄饬令在事员弁。会同遮克敦布等派出之兵。迅将吴锡溃等按名弋获。不可任其漏网。将此由五百里各谕令知之。　　

○又谕、前因满庆等奏喇嘛因布施争讼等情。当以该大臣所奏情节支离。恐有纳贿激变情事。谕令景纹于抵藏后详细确查。据实具奏。嗣据骆秉章奏访闻喇嘛启衅根由。系因布赉绷寺堪布克减布施。致启争端。满庆等为粮务李玉圃、游击怀唐武等、偏徇蒙蔽。兵民均为不平。与满庆等历次所奏各情回异。是满庆等之有意欺饰。已可概见。兹据文志奏称拏获哷徵呼图克图。呈递冤词。译汉呈览一摺。览其呈词。因布施银两启衅。满庆既不为办理。又纳汪曲结布之贿。以致酿成事端等语。与骆秉章访闻各情。大略相同。虽其中不免该呼图克图一面之词。而满庆等办理失当。已无疑义。该罗沙族等有无恃强欺淩。满庆等何以不为持平办理。汪曲□□告布既因事革退。何以又令代办商上事务。难保非受贿徇庇。该呼图克图有无冤抑。事关边疆要务。必应彻底根究。著福济、景纹、于抵西藏后。将喇嘛启衅情由切实查明。秉公办理。傥满庆有办理偏私及受贿情事。即行据实严参。候旨惩办。以服众心。该呼图克图现在解京。无难审出实情。福济等断难徇隐。傥以事越万里。朝廷不能觉察。稍涉欺蒙。别经发觉。惟福济等是问。西藏事务。与川省关涉甚多。若藏中不能安谧。则川省亦难免缮征之劳。并著骆秉章随时密访。据实奏闻。哷徵呼图克图呈词。著钞给阅看。将此由五百里各谕令知之。　　

○漕运总督吴棠奏、遵查江北军务。正当吃紧。各营饷项。专恃钱漕接济。所有本年新漕。碍难改徵本色。下部议。从之。　　

○予江苏任家圩阵亡外委孙庆元祭葬世职加等。　　

○予江苏宿西二铺阵亡千总孟广镛祭葬世职加等。　　

○蠲缓广西永安、修仁、荔浦、容、岑溪、贵、武宣、横、永淳、新甯、崇善、来宾、迁江、上林、桂平、平南、宣化、龙、左、养利、永康、甯明、马平、柳城、怀远、象、宾、临桂、灵川、永甯、永福、贺、苍梧、藤、隆安、上思、雒容、罗城、融、宜山、天河、武缘、四十二厅州县暨归德、果化、万承、太平、安平、龙英、恩城、全茗、田、九土州被扰地方新旧额赋有差。　　

○上以冬至祀天于圜丘。自是日始。斋戒三日。　　

○戊申。谕议政王军机大臣等、惠亲王、恭亲王奏、请钦派大员查验仓米一摺。据称本年王公大员秋季俸米。并明年春秋二季。均归中仓劄放。现赴该仓支领。查验米色。潮湿霉烂。不堪食用。原奏内称中仓存米。尚有四万四千余石。风闻该仓存储。实无四万四千余石之多。此次奏请王公大员俸米。均归中仓支领。以放代盘。诚恐日久亏欠愈多。难于掩饰。故欲借代盘为名。搀杂土米。蒙混开放。以遂其弥缝之计。该仓场侍郎等不加查察。率行入奏。显系为官役人等所愚弄。请＜??闲＞派大员。前赴该仓认真查验等语。著派宝鋆、崇纶、即赴中仓。按照所参各节。逐一详查。如有潮烂亏短等弊。即将该仓花户人等解交刑部。严审治罪。并将该监督等从重参办。不得稍有瞻徇。以肃仓务。将此谕令知之。　　

○又谕、英桂奏、请饬德楞额移师大同一摺。山西大同府城内。回民居住甚多。时虞与陕甘回匪暗相句结。该镇官兵。除调往河保一带。并绥远归化等城防堵外。所余兵数较单。自应豫筹调兵。前往弹压。以冀消患未萌。惟山东沂州一带。棍匪幅匪。势尚蔓延。德楞额因剿贼玩误。业经革职。该革员现在东省贻误军情。即调往大同。亦难得力。其所部兵丁。亦因沂郡军务吃紧。势难移调赴晋。僧格林沁现在驻军亳州。进捣捻匪老巢。兵力本非有余。亦断不能分拨兵勇。前赴沂郡接替。俾德楞额所部兵丁移往大同。此时附近晋省各路军营。急切无可移拨之兵。英桂务当就现有兵力。严密镇防。并督饬地方文武。认真稽察。毋任该处回民。句结生事。大同地方紧要。一俟他处有可调之兵。朝廷当即设法调往也。另片奏伊昌阿应否暂留蒲州等语。晋省防务。正当吃紧之时。伊昌阿著仍留蒲州。协办操防。将此由五百里谕令知之。　　

