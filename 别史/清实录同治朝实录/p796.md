<!-- { "loadSidebar": true } -->
○谕内阁、本月二十一日。已故科尔沁博多勒噶台亲王僧格林沁灵柩回旗。著派礼亲王世铎于二十日带领侍卫十员。前往赐奠。并著顺天府府尹、直隶总督、盛京将军、奉天府府尹、各饬所属沿途妥为照料。其灵柩到旗时。著派盛京礼部侍郎清安前往赐奠。用示朝廷笃念忠荩至意。　　

○又谕、前因官文在湖广总督任内动用捐款各情。当经降旨交部严加议处。兹据吏部议以革职。自属咎所应得。惟念官文在湖广总督任内十余年。历经会同胡林翼、曾国藩、廓清江鄂。勋劳甚著。而被议各款。尚非贪污欺罔可比。若遽尽予罢斥。殊非朝廷保全功臣之意。大学士一等伯官文、著革去湖广总督。加恩仍留伯爵大学士。改为革职留任。八年无过。方准开复。并罚伯俸十年。不准抵销。即行来京供职。　　

○又谕、英翰奏、分别举刻属员一摺。候补知府和州知州胡玉坦、署和州知州无为州知州游智开、候补知府署寿州知州施照、亳州知州李孟荃、怀甯县知县刘奎光、署合肥县知县芜湖县知县王鸿飞、署蒙城县知县桂中行、南陵县知县文翰、石埭县知县侯朝栋、均著送部引见。泗州知州贺绪蕃。营私肥已。劣迹多端。著革职永不叙用。署歙县知县沈尔昌、操守不谨。撤任芜湖县知县王廷琳、声名狼藉。候补直隶州知州刘兰馨、贪鄙取巧。高启林、险诈贪忍。候补通判周甫文、心地糊涂。声名贪劣。均著即行革职。太湖县知县刘端、才欠开展。繁昌县知县程仰周、才识迂拘。候补知县刘开第、办事迟钝。均著以教职改补。坐补巢县知县荣绶、两耳重听。署霍邱县训导戴汉翔、昬耄糊涂。均著勒令休致。　　

○谕军机大臣等、本月二十一日。已故科尔沁博多勒噶台亲王僧格林沁灵柩回旗。本日已降旨令直隶总督、盛京将军、顺天奉天各府尹、饬属沿途照料。惟念奉天属境土匪。尚未剿除净尽。必须派兵护送。现在驻防昌图厅诺林丕勒所带兵丁五百名内。有伯彦讷谟祜本旗兵一百五十名。即著都兴阿迅速派员管带。前赴中后所一带。迎接僧格林沁灵柩。沿途小心护送回旗。以昭慎重。将此谕令知之。　　

○又谕、英翰奏、请酌提丁漕银两。留济军需。停止闽豫协饷。并请饬山西协济军饷各摺片。皖省防剿吃紧。需饷甚急。各省协济皖饷。或久未拨解。或解未如数。现据英翰奏称军饷支绌。自系实在情形。著照该抚所请。准其于本省丁漕内。按月留提银三万两。列入军需。作正报销。其余丁漕。仍行解部。该抚务当撙节支放。不得虚糜滥用。闽海关及河南两处协济皖饷。既数年未解。著英桂、李鹤年、即将此款停止解皖。仍听候户部另行拨用。至山西应解皖饷。前经户部议行停止。现在皖省需饷紧要。著赵长龄将每年协皖饷银五万两。并按月协饷银一万两。仍前源源解济。不得稍分畛域。藉词推诿。将此由五百里各谕令知之。　　

○以江苏巡抚李鸿章为湖广总督。仍在营督办剿匪事宜。调湖南巡抚李瀚章为江苏巡抚。命署理湖广总督。开江苏布政使郭柏荫缺。命署巡抚。擢两淮盐运使丁日昌为江苏布政使。　　

○以内阁学士刘昆为湖南巡抚。　　

○以江南水师捐输军饷。永广湖南衡州府学额五名。衡阳县三名。　　

○丁卯。以广东官军历年剿匪。暨广州等处筹饷团练出力。赏布政使张兆栋、总兵官黄武贤、黄朝恩、从一品封典。按察使郭祥瑞。都司周升等花翎。通判丁祖望等蓝翎。余加衔升叙开复有差。　　

○戊辰。上御乾清宫。赐近支亲藩等宴。　　

○奉慈安皇太后慈禧皇太后幸漱芳斋。侍午膳。　　

○谕军机大臣等、库克吉泰等奏、遵旨驰赴陕西。先办剿捻事务一摺。陕西自灞桥之挫。军情吃紧。望援迫切。库克吉泰等拟由山西入陕。取道同朝。兼杜该逆渡河窜晋之谋。所筹甚是。著即与德兴阿督率所部。催趱前进。一面确探鲍超刘松山援陕等军。行抵何处。飞催会合。竭力埽荡。但不得株守同朝。观望贻误。库克吉泰进兵后。蒲州一带河防。著赵长龄督同陈湜加意布置。以臻严密。另片奏、请饬山西划解月饷等语。山西应解新疆饷银。前经谕令每月划出二万五千两。解交库克吉泰。该军由陕甘前进。势难枵腹荷戈。著赵长龄仍遵前旨。督饬藩司自本年正月起。按月照数拨解。毋误要需。将此由六百里各谕令知之。　　

○己巳宣宗成皇帝忌辰。遣官祭慕陵。　　

○上诣奉先殿寿皇殿行礼。　　

○谕内阁、伯彦讷谟祜奏、扶送伊故父僧格林沁灵柩回旗安葬。恳恩赏借四年亲王俸银一摺。已故科尔沁博多勒噶台亲王僧格林沁灵柩回旗。长途耗费。用款实多。著将伯彦讷谟祜应领四年亲王俸银。如数赏给。无庸扣还。以示朝廷笃念忠荩优加体恤至意。　　

○谕军机大臣等、谭廷襄、曾国荃奏、捻逆西窜。连日追剿情形一摺。贼众回窜臼口。于沿河上下扮作难民。窥伺汉水。经淮军鄂军等击退。锐意西窜。扑犯安陆。刘铭传率军紧蹑贼后。曾国荃复调鲍超回剿。鲍超一军。叠次谕令入秦。该抚复令在鄂会剿。实属毫无主见。徒令该提督跋涉道途。迄未遇贼一击。老师糜饷。莫此为甚。著仍遵前旨迅饬援秦。即已与贼相持。湘淮各军。均在鄂境。尽可妥为调度。御贼狂窜。曾国荃屡托空言。殊无把握。何以副朝廷委任之重。著即督饬各军认真扼剿。设法捦渠。迅图殄灭。若仅以奏报铺张。敷衍搪塞为得计。该抚自问当得何罪。曾国藩谅已赴徐接印任事。李鸿章已授湖广总督。该大臣交卸后。自应进扎豫省扼要之地。方能就近调度。务当与曾国藩妥筹布置。毋误事机。随枣一带。已近豫疆。李鹤年当力图堵截。不得任贼入境。再至蔓延。将此由六百里谕知曾国藩、李鸿章、谭廷襄、曾国荃、李鹤年、并传谕鲍超知之。　　

○又谕、刘蓉奏、覆陈贼势趋重地方。现在筹办情形。请饬左宗棠星驰赴陕。以一事权。并陈与乔松年共事棘手。钞录往复信函呈览各摺片。张总愚股匪。现踞鄠县之秦渡镇花园铺为老巢。其游骑或凫渡渭水。扰及兴平武功醴泉等处。为数无多。刘蓉现将溃散各营。整理就绪。刘松山一军。亦于去腊抵省。览所奏筹策情形。欲令刘松山由义井寨径捣老巢。则各路游氛。不攻自息。所筹未尝不是。而乔松年又欲令该军先向西行。自北而南。又称不必指定所向。于剿贼情形。办理殊无把握。贼之惯技。每多方以误我师。该逆大股皆在渭南。若以游氛数十骑渡渭之故。遂令劲军株守渭北。不行进剿。则陕省之贼。何日可平耶。刘蓉固系获咎之员。然使所言尚合机宜。亦当不以人废。乔松年何得固执己见。专事龃龉。使诸将观听惶惑。迷于所向。左宗棠现在行抵何处。何以日久绝无奏报。殊不可解。陕省军事孔亟。若再贻误。关系非轻。著即星驰入陕。迅筹调度。以一事权。并著乔松年振刷精神。广咨方略。迅督刘松山等军。进捣该逆鄠县老巢。痛加剿洗。不可为贼牵掣。坐失事机。如始终胶执。贻误疆事。必治该抚以应得之罪。懔之。刘蓉原摺片。著发交乔松年、并钞给左宗棠阅看。将此由六百里各谕令知之。　　

○又谕。德勒克多尔济等奏。遵饬西两盟报捐牛羊。并将前调蒙兵分防遣撤一摺。前据李云麟奏、蒙兵中途溃散。请将扎萨克图汗兵壮撤散。而留赛因诺颜兵千名防乌城。所需饷银。请由乌城操防项下支给。业经寄谕德勒克多尔济等办理。兹据该将军等奏称、以扎萨克图汗、赛因诺颜、两盟蒙兵溃散情形。事同一律。撤留两歧。恐启争端。所奏亦系实情。蒙兵溃散之后。即使勉强收集。究难得用。即著德勒克多尔济等。与李云麟酌将赛因诺颜蒙兵。遣回各守游牧。以示体恤。惟乌城与巴里坤哈密毗连之处。防堵吃紧。该将军务当严密布置。不可稍涉疏虞。其各盟所捐牛羊。仍著赶紧催解。以资军食。李云麟前奏赴奇古招集民勇一节。现办若何。该大臣务须实事求是。先将乌科塔三城布置完固。再为进兵之计。德勒克多尔济亦当随事协助。毋使该大臣独任其难也。将此由五百里各谕令知之。　　

○又谕、杨岳斌奏、甘省饷需军火等项。以鄂台转解为大宗。经左宗棠改派道员王加敏接办台务。左宗棠未到任以先。该委员等如不能将各省协饷。随时径解甘肃。则饷源断绝。饥军哗溃堪虞等语。自系实在情形。著谭廷襄、曾国荃、懔遵上年十二月初一日寄谕。督饬道员王加敏等。速将各省协甘饷银军火。随时解赴陕省粮台。接收转解。以济急需。并著知照左宗棠遵照办理。另片奏、湖北月协饷银三万五千两。自四年三月起。至五年五月止。所解不及十分之三。江甯协款。又停止未解。著曾国藩、谭廷襄、曾国荃、郭柏荫、将各该省协甘饷银。仍照原定数目。源源筹解。毋稍迟延。又片奏、请饬山西巡抚转饬拨解新疆饷需等语。著赵长龄督饬藩司河东道于应解甘饷内。无论何款。先行筹拨银二万两。委员解赴绥远城。一面知会哈密办事大臣文麟派队迎提。不得迂缓。将此由五百里各谕令知之。　　

○又谕、福兴奏、查明部拨新疆月饷未解数目。开单请旨饬催一摺。上年九月闲。户部筹议李云麟月饷。指拨河南等省。共计银九万五千两。定限十月内解到。迄今四月之久。核计山西欠解银十一万五千两。直隶欠解银一万两。河南欠解银八万七千两。山东欠解银十四万两。均未解到。各该省亦未咨报起解。新疆需饷孔亟。岂容任意玩延。著刘长佑、阎敬铭、赵长龄、李鹤年、丁宝桢。各按照单开数目。源源如数迅速拨解。以济要需。毋得视为具文。致滋贻误。将此由五百里谕知刘长佑、阎敬铭、赵长龄、李鹤年、并传谕丁宝桢知之。　　

