<!-- { "loadSidebar": true } -->
○又谕、刘典奏、请将擅行募勇之主事惩办等语。主事陈廷瑞。前赴刘典军营。以赴川探亲为词请给沿途护照。迨抵川后擅行募勇三营。妄立营名刊刻关防。实属胆大妄为亟应严行查办著吴棠将陈廷瑞私行募勇情形。确切查明。就地拏获按律从重惩办。其所招勇丁并著该督遴派干员。妥为遣散毋令滋生事端。陈廷瑞如潜回陕境。即著刘典饬属严拏。毋任远扬。原片著钞给吴棠阅看。将此由五百里各谕令知之。　　

○署陕西巡抚刘典奏营官刘秀桃等纵勇肆扰。咨令总兵刘厚基解营讯办。得旨、著即迅饬刘厚基、将刘秀桃等及犯事各勇。分别解讯查明正法。不准任意延宕。以肃军律。　　

○甲子。谕内阁、京察记名人员。将次＜??闲＞放完竣。著内阁部院各衙门于京察一等未经记名各员内。遴选才具优长者。出具切实考语保送。由吏部于明年开印后。带领引见。　　

○谕军机大臣等定安等奏、官兵截剿扑河窜匪获胜情形一摺。此次杜嘎尔督率达尔济等迎剿逆匪。捦斩多名该逆见我军整队齐进。翻山逃遁。仍窜回十里长滩虽未将全股歼除。凶锋已挫著定安等仍饬杜嘎尔等。觇贼所向。奋力攻剿。务期尽歼丑类。毋任东趋。包头河西踞匪千余名。由西山觜迤西抢入后套。渐向舍太一路窜扰。著一面檄饬马升尽心守御以遏逆氛。并著饬令威远队进扎萨拉齐地方。与该总兵声势联络。加意严防。金顺前奏带兵东趋府谷著该副都统仍遵前旨。体察情形。如边内兵力已厚即绕出边外。与归绥各军合力埽荡。将此由五百里各谕令知之。　　

○蠲缓山西阳曲、太原、徐沟、平遥、萨拉齐、清水河、河津、临汾、八厅县被水被扰地方新旧额赋。　　

○乙丑。以神灵显应。加江西梁县张巡庙封号曰护国。　　

○谕内阁、刑部奏、请将秋审朝审缓决三次以上人犯。援照历届减等成案。淮予查办一摺。各省缓决人犯。自咸丰十一年遇赦援免后。至今又逾数年。较之咸丰六年查办人数。及缓决次数。大略相同自应照例查办。以示矜恤。即著刑部查照历届减等发配章程。缮具条款。请旨办理。　　

○兵部奏、遵议甯夏将军穆图善于畏罪潜逃之已革副将敖天印。奉旨饬令押交河南审讯抗不遵办。辄为蒙保。应照徇庇私罪例降三级调用。得旨、著加恩改为革职留任。　　

○署直隶总督官文奏、上年永定河决口。督饬在事各员兴工堵筑。所有南四工南七工大坝。均已合龙堵闭。报闻。　　

○补铸安徽芜采营游击合肥县梁园巡检各关防印信。从署巡抚吴坤修请也。　　

○予直隶各属阵亡殉难文生孔广心等绅民妇女一万一千五百五名口分别旌恤如例。　　

○丙寅。上御抚辰殿大幄次。赐蒙古王、贝勒、贝子、公等宴。并赏赉有差。　　

○谕内阁、马新贻等奏、苏省荒废田地。设法劝垦招领请酌定年限暂免钱粮一摺。苏省克复后。各项荒废田地。多未领认垦种。亟应妥为经理。若将新垦荒田。与熟田一律徵粮。民力未免拮据。至穵废营垒濠沟。以及荒坟古墓房屋地基各项。情形不同。均应分别年限。暂免钱粮俾编民早得复业。加恩著照所请。所有镇江府属金坛溧阳二县荒废田地。著按年注册。挨免钱漕三年。丹徒丹阳二县。与苏州常州二府属被兵各厅县。并松江府属。除已垦全熟外其余娄县金山青浦三县。又太仓州并该属之镇洋嘉定二县荒田。均著自同治八年起。暂免钱漕二年。又苏松等五府州属穵废营垒濠沟一项。除太湖川沙华亭奉贤上海武进阳湖无锡金匮江阴靖江丹阳宝山崇明十四厅县。或业已填平。或均系完善地方外。其余各州县。如堆积过高。开穵过深。一时难于垦复者。著自同治八年起。暂免钱漕二年内挑复较易之金山娄县丹徒三县。著暂免一年。又荒坟古墓一项。除川沙上海靖江宝山崇明五厅县照额徵粮外。其余各州厅县均著自同治八年起。暂免钱漕二年。如逾限无人认领。酌留坟旁周围不垦。照例豁粮。以免侵削。余地招垦。减则承粮。若有载在志乘祀典之古墓。及实在故绝冢地。丈见亩分注册。年满另行请豁。又无主房屋地基一项著暂免钱漕。不拘年限。俟建造翻种后随时定则完赋。如至二年后。查明实在故绝者连钞案官房。分别充公。该督抚即行刊刻誊黄遍行晓谕。务使实惠均沾。毋任吏胥舞弊。用副轸念民艰至意。　　

○谕军机大臣等、前因刘典奏、陕饷支绌。请饬添拨一摺。当经降旨交户部议奏。兹据该部奏称、陕西饷银尚不敷一百四十万两。应俟各省厘金覆奏后。再行通盘核计。斟酌办理。惟该省现在情形万紧。待饷孔殷。所有江苏广东粤海关闽海关江汉关等处。欠解该省协饷。为数尚多。自应迅速筹解。著文煜、马新贻、瑞麟、英桂、丁日昌、李福泰、师曾、赶紧照数拨解。并著郭柏荫、何璟、饬令江汉关监督迅速筹拨。毋再迟误。左宗棠、刘典、于各省饷银到时。分匀支放。以收饱腾之效。原摺均著钞给阅看。将此由五百里谕知左宗棠、文煜、马新贻、瑞麟、英桂、郭柏荫、丁日昌、李福泰、刘典、并传谕何璟、师曾知之。　　

○又谕、苏廷魁奏、运河五厅己巳年另案工程。援案请拨银两。以便占办一摺。运河另案工程。久未大加修筑。运道几至残废。将来南漕转运。必须河道疏通。方可规复旧制现在运河两岸残缺。险要之工甚多。尤应赶紧估办以重漕运。所有己巳年另案工程银五万两。即著丁宝桢督饬藩司。赶紧照数批解。以济要需。东省司库五年分应拨运河另案银五万两。尚短银一万两。六年分应拨银五万两。尚短银二万一千五百两。七年分应拨银五万两。尚短银四万两共七万一千五百两。并著丁宝桢饬司照数解清。毋得稍有蒂欠。该署河督于东省银两解到后。即著督饬道厅认真赶办。渐图规复漕运。将此各谕令知之。　　

○又谕、福济、锡纶奏叛贼蔓延。请调援兵一摺。布伦托海叛民。变乱日久。蒙兵既不能用。民勇又无从招募。以致欲剿无兵。现在悍贼虽止三百余人。胁从不过七八百人。而厄鲁特十苏木人心涣散。棍噶扎勒参招集之兵。耗饷无功。听贼蔓延。燎原立见。亟宜派兵剿办。以遏乱萌。文麟带勇已抵哈密。著先其所急于此项练勇内调拨一千名。或五六百名。选派妥实营官带至科城。交福济、锡纶、统率西进。剿抚兼施。以期早日蒇事。著文麟、景廉、迅筹办理。将此由五百里各谕令知之。　　

○又谕、总理各国事务衙门奏、接据英国照会。据实奏闻一摺。洋弁在台湾违约妄为。前经总理衙门照会英国使臣办理。现据该国使臣阿礼国照覆。以一切情形。未据台湾领事详报。若确情果与所奏相同。必将该领事暨洋将责处。其索去之洋银。亦为办理退还。并称吉领事已解任两月。现咨请本国水师提督派员总管兵船。前赴台湾会同郇领事。与地方官妥速办结。是该使臣亦属自知无理。惟以英民在台久受冤抑。地方官不早为申理。致酿巨案。其意直以办理失宜。归咎于地方官。自占地步。设将来该领事所报。与英桂等前奏不符。该使臣必将藉端抵赖。著英桂、卞宝第、懔遵前旨。迅将此案始末情形。确切查明咨报该衙门核办。至洋人在台有无冤抑之处。一并据实陈明。均不得回护粉饰。俾该使藉口狡展。庶办理方有把握。原摺著钞给阅看。将此由五百里各谕令知之。寻奏、遵查洋案一律办结。业将全案始末。咨报总理各国事务衙门。至洋人久受冤抑。乃吉必勋诡饰之词。实无其事。下所司知之。　　

○两江总督马新贻等奏、现在应办事宜最要者六条。曰培养民生以筹办善后。修筑运堤以宣防河务。清查官亏以讲求吏治。选择将才以整顿绿营。酌留水师以联络江防。恪守条约以办理洋务。得旨、所陈六条。该督其实心实力为之。勿骛虚名。勿求速效。总期于国事民生有济。毋得徒托空言。　　

○乌里雅苏台将军麟兴等奏、遵查科布多操防巡守。均责成于所属王公。若再添设蒙古参赞。诸多窒碍。应请无庸置议。允之。　　

○命大学士朱凤标充文渊阁领阁事。　　

○以都察院左都御史灵桂、户部左侍郎庞钟璐、右侍郎潘祖荫、充经筵讲官。　　

○陕西布政使林寿图开缺养亲。以四川按察使翁同爵为陕西布政使。湖北安襄郧荆道英祥为四川按察使。　　

○以河南汝甯等处节年剿办捻匪出力。赏知府周文灏、都司杨继才等花翎。守备王枝发等蓝翎。余加衔升叙开复有差。　　

○予广西各属阵亡巡检谷集棨等十六员祭葬世职。　　

○是日。己巳年立春。顺天府进土牛春山宝座。　　

○丁卯。谕军机大臣等、刘岳昭奏、攻剿寻甸贼匪获胜一摺。回逆盘踞寻甸。为省城贼匪声援。经刘岳昭督军进剿。收复果马一带地方。并在塘子张徐湾等处击贼叠胜。寻贼复环筑碉楼。负嵎抗拒。官军分道并进。攻其附郭贼垒。贼势已孤而富民逆回。胆敢率党来援。自应添兵痛加剿洗。该督现已派令道员刘岳曙统带所部。驰往援剿。并亲赴寻营调度。著即严饬诸军。迅将此股援贼。尽数截杀。毋令蔓延。一面督率各营。并力攻城。期于速拔。不得旷日持久致误戎机。现在澂江府城。业经岑毓英派员克复。若得寻甸速下。则官军声势联络更易得手。省城之围。不难立解。该督抚其随时互相策应。迅奏肤公。寻甸克复后刘岳昭务当乘胜埽荡直前。毋稍迟滞。将此由五百里各谕令知之。　　

○追予山东冠县阵亡道员秦聚奎谥刚烈。　　

○予云南寻甸阵亡参将李克昌等十九员祭葬世职加等。　　

○追予江西各属阵亡殉难举人刘砥柱等绅民妇女三千五百四十八名口分别旌恤如例。　　

○戊辰。孝庄文皇后忌辰。遣官祭昭西陵。　　

○谕内阁、前因万青藜等奏、遵旨审办直隶怀柔县土棍杜申苛派捐米一案。有已革乡保张杰展转营求贿买摺子情事。当谕令将全案送交刑部严讯兹据刑部奏称、审得此案张杰因挟杜申欺压之嫌。辄添砌多款。展转贿求给事中徵麟具摺陈奏。据张杰等供据确凿。请将该给事中解任归案质讯等语。徵麟职任言官。辄敢听受贿属奏事。殊属不知自爱。著即行解任。交部归案质讯。务得确情。毋任狡展。并著将家丁西四即西升、迅即交出。以凭审办。　　

