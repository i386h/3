<!-- { "loadSidebar": true } -->
○又谕、刘蓉奏、官军进趋阶州淹迟缘由。暨逆回窜犯徽县。请饬曹克忠兼顾汧陇之防等摺片。蔡启两逆。败残西窜。经刘蓉派令萧庆高、何胜必等军。分路蹑击。满谓漏刃之匪。不难即日埽除。兹据刘蓉奏称、萧庆高、何胜必、黄鼎等、经骆秉章檄调回川。分防要隘。贼遂乘闲窜踞阶城。句结盐关等处逆回。气焰又张。是该处贼势复炽。亟须迅图扑灭。著骆秉章严饬所派之周达武等军。协同萧庆高、何胜必、黄鼎等、移军迅赴阶州。与刘蓉派出各军。并力急攻。迅复阶城。将逆众一鼓聚歼。以免旁窜。并著恩麟、陶茂林、严防该逆由岷入巩、窜犯兰省之路。兼断逆回应援。昨谕陶茂林由静甯一路。进兵河狄。该处与阶岷一带毗连。傥阶州之贼。被剿北窜。与河狄等处之贼。联为一气。则剿办更形棘手。著陶茂林加意防范。毋稍疏虞。盐关回匪。猝犯徽县所属之傅家镇等处。或图与阶州发逆。相为掎角。或径由两当窜入陕境。必须赶紧剿办。方不至堕其诡计。刘蓉已檄令彭基品等。会同驻防凤县之军往剿。著即严饬该总兵等奋力纵击。早图蒇事。楚北贼势已衰。仍恐有败残之匪。乘虚铤走。著刘蓉饬令陇军镇西各营。确探严防。以免窜越。莲花城攻拔后。雷正绾已回平凉。曹克忠暂扎莲花城。该处甫经收复。不能无劲军屯扎。以资镇抚。兵力本属不厚。刻下又万难移动。惟邠长汧陇等处。为陕省西路门户。即为平凉等处后路藩篱。诚不可令其空虚。著都兴阿、穆图善、雷正绾等、悉心筹画。如就近有可拨之兵。即酌量分饬数营。前往该处驻扎。以重防务。文煜奏请开缺回旗。已有旨允准。并令杨能格接办庆阳粮台。著俟该臬司到庆时。文煜将应办事宜。交付清楚。方准回旗。杨能格抵甘接办粮台后。并著由都兴阿传知。准其专摺奏事。甘省军饷。多赖陕西协济。刘蓉沥陈艰窘。自系实在情形。惟甘省向来地瘠民贫。且近来糜烂情形。较陕省为尤甚。刘蓉仍当实心经画。妥为协济。军火等项。亦须尽力拨解。毋畏其难。将此由六百里谕知都兴阿、穆图善、雷正绾、骆秉章、刘蓉、文煜、并传谕陶茂林、恩麟知之。　　

○江西巡抚沈葆桢、福建巡抚徐宗干会奏、遵查闽军克复新城情形。悉如前奏。江西因得报较迟。是以未及详奏。报闻。　　

○山东巡抚阎敬铭奏、黄水漫溢。请修筑濮州等处金堤。得旨、据请动拨本年地丁项下银三万两。往濮州等州县补筑缺堤。以工代赈。著照所议行。惟须遴派廉干之员。实心经理。务期工料坚实。而灾黎亦均沾实惠。方为一举两得。如有官吏克扣浮冒等弊。即著查明严参。　　

○办理甘肃庆阳粮台镶黄旗蒙古副都统文煜因病解职。命候补按察使杨能格驰赴甘肃庆阳。接办粮台。　　

○以山东济甯拏获谋逆游勇。予知州程绳武优叙。　　

○以诬良诈赃。山东已革把总柏永清发往黑龙江安置。　　

○以贪劣不职。革陕西游击何九皋职。不准投效军营。　　

○予福建漳州殉难署总兵官禄魁、道员徐晓峰、知府扎克丹布、知县钱世叙、署游击沙肇修、祭葬世职加等。　　

○蠲缓山东历城、章邱、邹平、长山、新城、齐河、齐东、禹城、临邑、平原、陵、长清、泰安、肥城、东平、东阿、平阴、惠民、青城、阳信、沾化、蒲台、商河、海丰、乐陵、利津、滨滋阳、曲阜、甯阳、邹、滕、峄、泗水、阳谷、寿张、汶上、菏泽、曹、定陶、钜野、郓城、濮、范、单、城武、观城、朝城、聊城、堂邑、博平、茬平、清平、莘、冠、馆陶、恩、高唐、济甯、金乡、鱼台、嘉祥、兰山、沂水、郯城、费、日照、临淄、乐安、昌邑、潍、临胊、武城、夏津、邱、七十一州县。暨东昌、临清、德州、济甯、东平、五卫本年被水被旱被虫地方新旧额赋。暨各项租课。并原借耔种口粮有差。　　

○甲辰。遣官祭先医之神。　　

○谕内阁、前因沈葆桢奏、官军剿贼。叠次获胜。生捦幼逆洪幅瑱。朝廷以该抚自抵江西后。筹防筹剿。深合机宜。浙皖贼匪。屡次窜江。均经次第埽荡。当降旨赏给一等轻车都尉世职。并赏给头品顶带。兹据沈葆桢奏、沥陈悚愧下忱。推功诸将。并以曾国藩、左宗棠、不分畛域。协饷济师。始得转危为安。恳请收回成命等语。具见该抚退让之忱。惟朝廷论功行赏。一秉至公。沈葆桢于贼匪窜江以来。督率兵勇。歼除各巨酋。生捦幼逆。先后肃清疆圉。戡乱之功。深堪嘉尚。至该省兵力不敷调遣。虽由曾国藩、左宗棠、拨军援助。究由该抚开诚布公。联络一气。始能将士用命。迅奏肤公。且江西省吏治民风。日有起色。皆由该抚实力实心克尽厥职所致。允宜殊恩特沛。以奖勋勤。该抚所请收回成命之处。著无庸议。　　

○补行引见壬戌科进士朱逌然。得旨、著改为翰林院庶吉士。　　

○以记名副都统玉亮为镶黄旗蒙古副都统。未到任前。以乾清门侍卫何永安署理。　　

○以詹事府詹事衍秀充日讲起居注官。　　

○乙巳。以正黄旗蒙古副都统富明署镶蓝旗护军统领。正白旗汉军副都统文谦署正黄旗汉军副都统。　　

○旌表守正捐躯四川宜宾县民虞潮先妻刘氏。　　

○丙午。引见应封宗室三等辅国将军庆昭、联耀、三等奉国将军恩荣、奉恩将军惠云、耆徵、遐亨、载□□帛、得旨、均著照例授职。　　

○丁未。谕议政王军机大臣等、庆昀奏、带队官员。奉差不慎。致蒙古官兵。遇贼被害一摺。另片奏、贼踞城堡。失火延烧。匪势日见穷蹙等语。骁骑校吉勒杭阿、吉隆阿等、奉派护送蒙古运饷兵丁回旗。辄敢半途而返。谎言枝梧。致该官兵遇贼接仗。被害六名。奉差不慎。任意欺蒙。实属可恶。庆昀等请将该二员革职。给予马甲之处。殊觉轻纵。吉勒杭阿、吉隆阿、均著即行革职。不准给予马甲。亦不准随队当差。以为懒惰欺谎者戒。其被害之蒙古兵丁六名。即著由庆昀造册咨送理藩院。照例议恤。贼首赫汶典、马万选等。纠集悍党。赴清水堡等处。抗拒杜嘎尔一军。所踞甯夏汉城。不遑兼顾。庆昀时派官军乘夜掩击。疏通运粮之路。此时汉城瘟疫时行。连次失火。纳家牐一处。亦有失火延烧之事。是贼势涣散。将有弃城遁窜之谋。著都兴阿、穆图善、督饬杜嘎尔等军。乘此声势。迅将清水堡要隘攻克。歼其悍贼。则其余群丑。自成瓦解。并相度地势。扼要堵遏。断其旁窜之路。庆昀、常升、务当激励兵团。相机策应。以期克复汉城。殄除丑类。将此由五百里各谕令知之。　　

○又谕、文祺奏、哈密逆回变乱。会剿扑灭。暨调派兵勇。救援乌噜木齐。色普诗新奏、剿办巴里坤逆匪。并请筹拨粮饷各摺片。此次逆回纠众煽乱。伯锡尔督兵助战。调度有方。所部回众。皆能踊跃用命。奋勇前驱。深堪嘉与。伯锡尔前因开修渠工出力。已赏加亲王衔。复因恩麟前奏歼灭回匪。已特旨赏用黄缰。著文祺传谕该郡王。令其益加奋勉。为国宣勤。此次所请赏加勇号。著暂行存记。俟再立有功绩。更当懋赏酬庸。以旌劳勚。吐葫芦一带余匪。即著文祺饬令派出兵勇。会同伯锡尔所派之伯克缠头等实力□□穴□又□拏。以清余孽。乌噜木齐业经被陷。协领功讷布等。前谕保恒饬令驻扎济木萨一带。仍著文祺督令该协领等实力防剿。俟各路援兵到齐。合力进击。迅复乌城。所陈贼众兵单。自系实在情形。俟内地兵力可以分拨。即当陆续出关。大张挞伐。新疆饷银。已叠谕沈桂芬筹款接济。前已由草地解去银八万两。交科布多城分拨。计时谅已可到。以后当可源源拨解。巴里坤汉回变乱。虽经色普诗新派兵剿杀。而逃窜余匪。亦须赶紧扑灭。方免蔓延。惟兵丁口粮缺乏。势难枵腹荷戈。著恩麟饬令安西敦煌等处地方官。筹办粮石。解赴巴里坤满营。以资接济。并著色普诗新随时设法抚绥。以安兵心。该处商民。既能捐助粮石以顾兵糈。可见该商民等尚知大义。昨因御史张观钧奏、山陕各商。在伊犁等处皆有分铺。请饬传各商寄信新疆。存赀兑饷。由本籍发还。已谕令恩麟等查照办理。现在巴里坤如有殷实商民。肯将存赀兑饷。既可济目前之急。亦可省转运之劳。并著恩麟等斟酌情形。妥筹办理。惠庆已起程前往古城。扎克当阿已赴哈密署理办事大臣。现在哈密逆回。虽经剿灭。而弹压抚恤。均关紧要。且该处为新疆门户。尤须力筹保卫。扎克当阿虽经到防。仍著文祺体察情形。如须该提督驻扎镇抚。即著暂缓起程。以重边防。将此由六百里谕知文祺、色普诗新、并传谕恩麟知之。　　

○直隶总督刘长佑奏、新任和阗办事大臣奎章因病请假。得旨、奎章自＜??闲＞放以来。业经两载。尚在直隶逗遛。显系意存规避。现新疆正在需人之际。若＜??闲＞放各员。皆托故逗遛。尚复成何事体。前已谕令理藩院将乌拉票分路颁给。以便各路换班大臣起程。著刘长佑即行知奎章。迅速取道前进。若再有意抗违。即按军法治罪。决不宽贷。　　

○以哈密剿办逆回。殄除全股。赏副将王德溥伯克帕他诺什等花翎。把总赵英杰等蓝翎。余升叙有差。


大清穆宗继天开运受中居正保大定功圣智诚孝信敏恭宽毅皇帝实录卷之一百二十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬槁本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。十一月。戊申。谕内阁、前因兵部奏、军台废员已革兵部尚书穆荫。补交台费。当经降旨。俟扣满三年。再行释回。兹据阿克敦布等奏、该废员现已三年期满。遵旨释回等语。穆荫前在军机大臣上行走有年。班次居首。于载垣等窃夺政柄。不能力争。溺职辜恩。获咎甚重。此次虽经加恩释回。仍著闭门思过。毋得再蹈愆尤。　　

