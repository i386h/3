<!-- { "loadSidebar": true } -->
○遣惇亲王奕誴诣时应宫。恭亲王奕?诣昭显庙。醇郡王奕譞诣宣仁庙。孚郡王奕譓诣凝和庙。睿亲王德长诣觉生寺。豫亲王本格诣黑龙潭。肃亲王隆勤诣密云县白龙潭。惠郡王奕详诣清漪园龙神祠。镇国公奕谟诣静明园龙神祠。拈香。　　

○谕军机大臣等、张之万奏、安徽建平县。于二月十七日有客民句结土匪滋事。抢劫厘局盐卡。经该县文武拏获数十人正法。余党逸入浙省湖州府属之孝丰县山中等语该匪余党人数尚有若干。现在窜入孝丰。亟应赶紧摉捕著杨昌浚酌拨兵勇。悉数查拏。尽法处治务绝根株广德属境。是否尚有匪徒潜匿。著英翰严饬该地方官认真摉查。一面严防毗境。遇贼即击毋令再行回窜。扰害地方。溧水荆溪宜兴溧阳。均与建平接壤。尤须加意防维。著曾国藩、张之万、严饬水陆各军察看情形相机防剿不可稍涉大意将此由五百里各谕令知之。　　

○又谕、张廷岳等奏、请饬直隶续拨官兵迅速到防等语。贼匪屡有图扑库伦之信该处警报频仍。情形甚属吃紧。前因大同官兵。业已拨赴科城。谕令李鸿章添。调直隶官兵一千名驰赴库伦。听候调遣。该督谅已遵旨调拨。其前调宣化官兵一千名。此时计可出口。所有续拨之兵。著即饬令赶紧部署。早日成行不得稍涉延缓。前据文盛奏、吉林黑龙江马队。三月初五日可以走毕。拟令宣化步队接续行走。大同兵及直隶续派步队。随后进发。仍著该都统妥筹应付。催令各起官军陆续前进。张廷岳等俟该官兵出口后。著即派员迎提。俾得迅速到防。以资厚集。将此由五百里各谕令知之。　　

○又谕、前因户部议拨哈密巴里坤两城饷银。请于山东等省。在欠拨新疆饷银内。向前提拨银三十万两。由该两城分提应用。当经降旨允准。兹据伊勒屯奏称、各该省拨解需时。诚恐缓不济急。请饬山西无论何款。先行借拨银三万两等语。前据户部奏、山西尚有欠解新疆饷银四十九万九千两。现在巴城需饷孔殷。亟应迅筹接济。著何璟饬令藩司。即于前项欠款内。先行筹拨银三万两。由伊勒屯派员迎提应用。该城修补军械等项。尚需银数千两。并著何璟一并酌量筹拨。至户部前奏先提之三十万两内。山西应提银两。仍著赶紧筹拨。其余欠饷。亦当陆续拨解。毋误要需。将此由四百里各谕令知之。　　

○以四川官军攻克云南永北厅城出力。予副将邓全胜等以总兵官＜??闲＞放。赏土司安平康二品封典。已天锡巴图鲁名号。道员薛华垣、都司陈仕林等花翎。千总江炳文等蓝翎。余加衔升叙有差。　　

○拨火器营、武备院、火枪四百杆。火箭一千枝。梅针箭二万枝。角弓四百张。腰刀四百把。给库伦委员领回备用。　　

○辛亥。两江总督曾国藩等奏、筹办广德等处土客开垦事宜。拟先清查现垦之田。分别有主无主。认粮认租。严禁侵占。次即设立保甲。无论土客。一概编册。以为除莠安良之计。得旨、著严饬该委员等悉心经理。俾土客各民恪遵约束。毋任再滋事端。　　

○安徽巡抚英翰奏、浙江孝丰山内土匪窜扰建平等界。经官兵击散。捦获匪首彭节应等正法。得旨、著懔遵昨日谕旨。派员前赴广德摉剿。并将匪首关汶溎、会同浙江严拏务获。毋任漏网。　　

○壬子。上奉慈安皇太后慈禅皇太后幸宁寿宫。侍午膳。　　

○赐王以下文武大臣、蒙古王、贝勒、贝子、额驸、暨琉球使臣等食。　　

○浙江巡抚杨昌浚奏、皖浙交界之广德孝丰境内。土匪蠢动。经副将罗启勇等剿捕。捦获贼党沈添保等正法。得旨、著懔遵本月二十日谕旨。檄饬该副将等会同安徽派出各员。不分畛域。实力摉捕余匪。并将关氵□丈溎严拏务获。毋任远扬。又奏、遵旨派员查办湖州各属垦荒客民。分别安置。批所有安置驱逐一切章程。著檄饬地方官各就情形妥为筹议。悉心办理。毋得有名无实。　　

○癸丑。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭显佑宫。东岳庙。城隍庙。上诣大高殿。寿皇殿行礼。　　

○诣钟粹宫慈安皇太后前行礼。长春宫慈禧皇太后前行礼。　　

○御乾清宫。王以下文武大臣、蒙古王、贝勒、贝子、额驸等、行庆贺礼。众官暨琉球使臣于午门外行礼。　　

○奉慈安皇太后慈禧皇太后幸宁寿宫。侍午膳。　　

○赐王以下文武大臣、蒙古王、贝勒、贝子、额驸、暨琉球使臣等食。　　

○甲寅。上奉慈安皇太后慈禧皇太后幸漱芳斋。侍午膳。　　

○礼部以会试中额请。得旨、满洲取中八名。蒙古取中二名。汉军取中五名。直隶取中二十四名。奉天取中三名。山东取中二十二名。山西取中十一名。河南取中十九名。陕甘取中二十四名。江苏取中二十六名。安徽取中十八名。浙江取中二十五名。江西取中二十三名。湖北取中十四名。湖南取中十四名。福建取中二十名。台湾取中二名。广东取中十六名。广西取中十三名。四川取中十五名。云南取中十一名。贵州取中十一名。　　

○乙卯。以湖南湘乡歼除会匪出力。赏总兵官朱唐洲从一品封典。知州曾纪渠等花翎。把总彭兰枝等蓝翎。余加衔升叙有差。　　

○丙辰。予贵州各属阵亡殉难州判黄成弼等绅民妇女一百二十八员名口分别旌恤如例。　　

○丁巳。谕军机大臣等、定安、何璟奏、筹议转运军粮一摺。大同征兵所需军粮。定安等本拟在布库尔采买。运至乌兰哈达军台。因该处产粮无多挽运不易。现仍在归绥购买。取道苏木六台。每驼每站。酌给雇价。其采买价值。及运解经费杂用。何璟已饬藩司筹款。解交归绥道撙节支用。按月报销。所筹尚为妥协。即著照所议办理。仍著定安、何璟、饬令国英将米石赶紧购齐。俟各起征兵过竣。即由苏木六站。运至察哈尔所属之济斯洪果尔。交文盛派出督催转运之员接收。运赴乌属台站。由乌接运抵科。著文盛、福济、荣全、锦丕勒多尔济、奎昌、文硕、分别督饬该委员妥为转运。不得稍有迟误。粮运抵科时。并著奎昌、文硕、照数验收即行咨覆定安、何璟以凭查核。贡果尔已令带队驰赴前敌。其各路督催事宜。文盛现派何员接办。著迅速派往。即行奏闻。将此由五百里各谕令知之。　　

○命苏尼特郡王那木济勒旺楚克在御前行走。赏托第布木黄缰。　　

○上以孟夏时享太庙自是日始、斋戒三日。　　

○戊午。谕内阁、李鸿章奏、练军哨弁纵兵滋闹。分别讯拟一摺。直隶提督传振邦、于本年正月闲。巡阅古北口练军营盘该兵丁等辄藉口年节。散归家居。营官冯胜林因催传未齐。向哨官富克金保申饬。富克金保竟敢唆令众兵。出营喧闹。帮带官冯树勋并不迅速赴营随同弹压。意存观望。殊属不成事体亟应从严惩办。游击衔尽先都司提标城守营千总富克金保、题补守备冯树勋、均著即行革职。不准留营。富克金保居心刁狡。情节尤重并著发往军台效力赎罪。提标左营把总李永贵、若营把总乔有才、于本哨兵丁随众滋事。不能约束。亦难辞咎。均著暂行革职。仍留营带队。以观后效。提督傅派邦。平时失于觉察。亦有不合。著交部议处。其逃兵苏清泉等六名。著李鸿章督饬地方文武。严拏务获。讯明正法。以肃军律而昭炯戒。　　

○谕军机大臣等李福泰奏、剿除宾州贵县贼巢等语。匪首廖八、占踞宾州下周村地方。日久稽诛。经副将藩其泰等带兵进剿。破其巢穴。该匪率党逃出。旋经兵练击毙。客匪张平义等分踞迁江县之白鹤村。贵县之松柏村。情险负嵎。亦经知府固鲁铿等督率兵勇。分投围攻。当将张平义等捦获正法。两村匪巢。同时攻克。办理尚惟妥协。惟溃逃余匪。难保不句结党与。复滋事端。著李福泰督饬浔州府知府。将贵县土客各案认真清理。并分督兵勇摉捕余党。以清余孽。前据苏凤文奏、咨商冯子材于入关后挑留十二营。拨赴南太镇安思恩各府。与原派之勇协力清除伏莽。仍著李福泰酌度情形。督饬所属文武实力筹办以期地方一律肃清。将此谕令知之。　　

○以甘肃克复狄道州城出力。赏副将李忠林、周高升、程文胜、陈复升、刘加斌、陶占魁、参将耿仕才、卢万德、巴图鲁名号。知府李守愚、参将唐玉德等花翎。县丞曾长林等蓝翎。余加衔升叙开复有差。　　

○己未。上以孟夏时享太庙。前期亲诣行礼。　　

○谕内阁、恩麟、德泰奏、噶布伦不遵节制。请旨惩处一摺。噶布伦密玛策忍、在藏办理一切充务。诸多把持遇事阻挠。不遵诺们罕约束。实属咎有应得密玛策忍、著革去噶布伦并东科尔。仍交达赖喇嘛按例严惩。并饬令该管营官严加管束。不准出外别滋事端。　　

○谕军机大臣等、奎昌等奏、支发兵粮章程。大同官兵。径由赛尔乌苏赴科。并口外需兵情形各摺片。奎昌等所筹防兵薪粮等项支发章程。著户部议奏。前据定安、何璟奏、大同征兵所需军粮。每月计需粟米三百三四十石。由归绥采买。转运赴科。按一月作为一批等语。是此项官兵口粮。已经定安、何璟、会商由山西按月支应。此次奎昌等请饬定安、文盛、各协解粮二千石。自系未悉三月二十七日寄谕筹办情形。所请应毋庸议。惟征兵出口后。粮食刻不可缓。若按月批解。沿途转运。设有迟滞恐难接济。著定安、何璟先筹数月之粮。赶紧解赴科城以备缓急。随后仍按月分批拨解俾免缺乏之虞。文盛前因乌属各台未齐。令大同官兵暂缓来口。驻扎天镇候调。现在科城需兵甚急。著福济、荣全、锦丕勒多尔济、将乌属各台应需一切。迅速备齐。以便吉林黑龙江马队过后。大同兵亦可陆续前进。自乌至科台站。并著福济、荣全、锦丕勒多尔济、奎昌、文硕先事豫筹。锦丕勒多尔济专管。台站更属责无旁贷。傥因供支缺乏。致误戌机。该参赞尤不能当此重咎也。并著文盛催令大同官兵克期出口。由赛尔乌苏西进。径赴科城。毋稍延缓。库伦防务紧要。尤盼内地援军早日到防。所有前调宣化兵一千名。及续调直隶兵一千名。著文盛懔遵前旨。妥筹应付。催令陆续进发。杜嘎尔行抵何处。著即统率马队。星速遄行。确探贼踪。妥筹布置。迅埽逆氛。将此由六百里各谕令知之。　　

○科布多参赞大臣奎昌等奏、遵旨查明乌里雅苏台将军福济参赞大臣荣全各家属殉难情形。并前在塔尔巴哈台殉难之荣全家属。请饬部一并议恤。从之。　　

○以内仓槁库不戒于火。监督钰坤等下部议处。　　



大清穆宗继天开运受中居正保大定功圣智诚孝信敏恭宽毅皇帝实录卷之三百八　　

