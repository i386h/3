<!-- { "loadSidebar": true } -->
○又谕、总理各国事务衙门奏、俄人在西界各处卡伦住牧抢掠。遵旨筹办一摺。另片奏、?绎条约。与俄国住京公使剖辩穷诘。请饬伊黎将军等相机妥办等语。上年俄国会议西界。强执中国常住卡伦为界一语。极力狡赖。使中国不能定议。而彼得乘闲笼络哈萨克、布鲁特、供其指臂。一面带兵沿卡骚扰。冀遂其蚕食之谋。其情实属可恶。现经总理各国事务衙门王大臣照会该国住京公使格淩喀。将伊国误解条约内往西直至、及常住卡伦两层。往复驳诘。字字讲解明白。使之无可置喙。又于把留捷克回国时。给与该国大学士照会一件。将亟须勘定疆界及亟须讲明条约两层。切实剖辩。现在格淩喀接到末次照会后。虽尚未照覆。而外国最重条约。理屈者词必穷。谅亦难一味狡狯。竟置和约于不顾。第该国勘界大臣。今年果否来塔会议。尚无消息。明谊此时计已起程。驰赴塔城。著即会同明绪先事豫筹。相机妥办。明谊前奏有折中定议。绘具地图。请照紫色限界之语。曾经谕令该将军等妥为办理。现在总理各国事务衙门因俄使坚执明谊照会内即不能往西边亦应往西南一语。称为业经承认。是以给与照会。代为辩论。层层摉剔。仍就明谊等照会所云。附以条约本意。委曲剖晰。既将明谊等前言辨明。且执定往西直至之语。该国虽不能照办。而降格以求。将来或可与紫色限界之议符合。该将军等惟当坚持定见。豫将应分之处一一勘定。傥此后俄使前来勘界。不至如上年之肆行要挟。则折中定议之说。即可酌度机宜妥为筹办。庶边界得以早定。不至日久另生枝节。方于大局有益。其常住卡伦一节。明谊等惟当遵照总理各国事务衙门照会。力与剖辩。不可稍有歧异。至科布多吹河。有道光年闲俄入建盖之木房。塔尔巴哈台。有咸丰初年驻扎之俄兵。伊犁勒布什迤南。并有俄人所设之卡伦木城。从前疆吏果能慎固封圻。无懈可击。何至任俄人侵占。若罔闻知。现据明绪奏、俄人又移进卡伦一层。并常清奏、俄人动问伊犁回众滋事。曾否完结。其为幸我边隅多事。乘闲相陵。诡谋毕露。嗣后常清等务当力求自强之道。加意整顿。实力巡查。毋得再蹈从前覆辙。致启外国人觊觎之念。现在博罗胡吉尔卡外。俄兵是否撤退。常清所称务弭衅而不先开衅。为应兵而不先逞兵等语。尚属审处得宜。明绪所称巡查卡伦。令领队大臣绕道前往。相机酌定行止。办理亦尚周妥。即著该将军等认真防范。据理晓谕。务令赴卡俄兵概行撤回。不至日久生事。方为妥善。至哈萨克、布鲁特、禀求内附。誓志不肯背顺。何以常清奏称西南路俄人。系由布鲁特带领前来。且有归顺该国四十余年之语。而哈萨克从前闻亦暗附俄人。可见首鼠两端。未可深恃。惟既有内附之请。若咎其既往。概行拒绝。不特绝其向善之念。且恐其余部落闻而解体。仍著该将军等善为抚绥。加意激励。俾为我用。仍一面随时密加侦察。觇其去就。豫筹办法。现在勘界一事。俄人虽极狡诈。第尚知以条约为口实。即此是可转之机。该将军等身膺边疆重寄。惟当殚虑竭心。力顾大局。以期边圉早靖。国体无伤。方为不负委任。所有总理各国事务衙门摺片各一件。俄国照会及给俄国照会共七件。均著钞给明谊明绪阅看。将此由六百里各谕令知之。　　

○又谕、瑞麟奏、派员查办蒙古差项地亩。酌议章程。开单呈览一摺。喇嘛林沁京控一案。经瑞麟派委员唐津等驰赴贝勒旗。传集众阿勒巴图等。将私开之地亩开单指明。所有拉即元旦营子地亩。核与该旗档册原数相符。其鹞鹰河等处私开荒地。甚属繁杂。现值禾苗在地。未能遍行履勘。先将差项酌定。每年每丁暂交东钱八吊。仍俟地亩查清。差项或增或减。再为酌定。该委员等酌拟章程十五条。传集该旗官员并阿勒巴图等详切开导。该原被人等均各悦服。愿息讼端。各安生业。革除老头会名目。并投具甘结。办理尚属认真。所拟各条。亦俱允当。著瑞麟俟麒庆到后会商。妥为出示。开明各条。一体晓谕。务期旗民永息争端。上下不至交困。以顺群情而肃旗务。如有未尽事宜。并著麒庆体察情形再行妥议具奏。将此谕令知之。　　

○以内阁学士毓禄暂署仓场侍郎。　　

○准浙江盐运使朱孙诒开缺。命赴钦差大臣多隆阿军营办理文案。　　

○庚子。谕内阁、仓场侍郎宋晋奏、西仓米石亏短太甚。请将监督等撤任议处。给事中郭祥瑞奏、西仓米石亏短过多。请饬查究办各一摺。西仓应存白米。经该侍郎宋晋等逐廒盘查。共亏短白米一万三千八百余石之多。其为该花甲等肆行舞弊。该监督等漫不经心。情节显然。更恐有扶同徇隐等弊。亟应严切究办。以除积蠹而重仓储。所有该仓花甲头役李英、范继先、张平汰、王锦汶等、均著交刑部严行审讯。按律惩办。毋得稍有宽纵。该仓汉监督魁明平时竟漫无觉察。现因新任满洲监督松秀到任。始行会禀查办。实属颟顸。著先行撤任交部议处。前任满洲监督瑚雅里、兼署汉监督春德、虽在任不久。均属查察未周。著一并交部议处。魁明、瑚雅里、春德、与咸丰四年以后历任满汉监督。有应行质问之员。均著听候刑部传质。升任热河都统前任仓场侍郎麒庆、仓场侍郎宋晋、未能先行觉察。亦属疏忽、著一并交部议处。至该仓亏短米石。应作何分成赔补。并历任仓场侍郎查仓御史监督等应得处分。著刑部于定案时声明请旨。寻吏部议、麒庆、宋晋、均罚俸一年。准其抵销。从之。　　

○谕议政王军机大臣等、有人奏、知州贪鄙不职。并土棍结盟抢掠。请饬查拏各摺片。据奏顺天署通州知州原振钧办事荒谬。性情谲诈。该州有河闪地十余顷。经该处民人张雍延出赀开荒。报明税契后。因与土棍张昆等涉讼。该署州辄将所税之契概行追夺。侵吞麦石树株。容留官亲刘三揽权纳贿。纵容门丁李二诈索张雍延银两。并将积年棍匪包办官事之该州快役黄六等开具名目。请饬查拏。又昌平州马房村地方。有土匪张六即张连升冒充顺天府承差。与土棍杨家悦等结盟二十余人。抢掠诈讹。种种不法。并请掩捕各等语。州县为亲民之官。所参各情。如果属实。亟应严行查办。著万青藜、林寿图、按照摺内所指各情切实根究。毋稍徇庇。蠹棍黄六等如实系积年棍匪。即当按名查拏。以靖地方。至昌平州土匪结夥行抢。并有军师大都督等名目。若不及早翦除。诚恐养痈贻患。并著查明密派干役迅速掩捕。毋任漏网。其任听捕役包庇畏难苟安之昌平牧。并即据实参办。以惩玩泄。原摺片均著钞给阅看。将此谕令知之。　　

○又谕、前据唐训方、曾国藩、先后驰奏寿州失陷。并曾国藩调度布置情形各摺片。当经谕令曾国藩等催军赴援。张之万、毛昶熙、速拔张冈。分兵赴皖。并令袁甲三操练兵团。以固豫防。嗣据张之万等奏、豫军在息县获胜。并捻窜柘城等处堵御各摺片。复谕令张之万等力图张冈。进兵归陈。兹据袁甲三奏、皖豫震动。竭力筹办一摺。与曾国藩、唐训方、及张之万等所奏情形大略相同。僧格林沁围攻淄川。尚未即克。势难分兵南下。节经谕令攻克后再行移兵赴皖。亳州鹿邑股匪四出纷扰。专恃陈郡团练堵御。袁甲三惟当督率练众实力严防。以杜窜扰。张之万、毛昶熙、现督豫军规取张冈。务宜懔遵叠次谕旨速行攻拔贼圩。庶可移兵归陈。与袁甲三声势联络。合力堵御。并著饬令孙之友李世玉两军迎头探剿。务将奔窜太康边境捻匪痛加剿除。力固边境。蒙城粮米久缺。仍著袁甲三饬令高锡龄等将现办粮米千石。并游击吕浩然管解之饷银一千两。星夜设法运往。以后并著源源接济。毋稍迟缓。练总王金奎此次绝苗。不肯与通。尚属能知顺逆。著即照袁甲三所请开馥游击原官并花翎勇号。仍著袁甲三饬令王金奎迅速运粮。赴蒙接济。颍州人心震动。亟须添兵驻扎。以固人心。曾国藩前檄蒋凝学暂驻三河尖办足米粮。移扎颍州。著即严饬迅速办理。并飞饬成大吉仍扎三河尖。周宽世等仍驻扎六安州等处。豫期力保完区。前调之何绍彩四营及彭玉麟等所部三板八十号。均著严饬星赴临淮援剿。以资得力。并著随时与豫军联络声势。互相援应。毋得稍分畛域。将此由六百里各谕令知之。　　

○辛丑。予广西桂林等府殉难绅民妇女一千九百八十八名口分别旌恤如例。　　

○壬寅。以神灵助顺。颁直隶束鹿县河神庙扁额曰灵昭安定。　　

○谕议政王军机大臣等、僧格林沁等奏、克复淄川。生捦匪首刘得培等正法。并攻克白莲池等处贼寨情形一摺。另摺奏、拟即移营白莲池附近驻扎。督饬各路马步兵勇进格教匪山寨。先清此股。再行拨兵援蒙。并带马步驰赴河北会剿宋景诗。及恒龄攻剿挫失。现调苏克金由景州移扎临清。合力防剿。并佐领讷木津折往宿州各等语。淄川既克。匪首伏诛。其逸出各匪。谅已摉捕净尽。地方善后一切事宜及应行剿办余匪。著阎敬铭暂驻淄城妥为经理。各营勇队分别遣留。以节糜费。该大臣于淄川克复后。即行拔营赴白莲池驻扎。先将教匪一股办清。再图南下。实属奋勇可嘉。所筹办理次第。均合机宜。著即督饬黄国瑞等分道进攻。该处山径险僻。尤须属令诸将慎之又慎。不可贪功轻进。以期渐次得手。一律荡平。宋景诗率党背叛。无难一鼓歼除。惟因期会未至。号令未齐。以至恒龄等深入中伏。幸未多有损失。现在刘长佑用滚营进扎之法。芟刈高梁。节节进偪。并调集乡团四面合围。僧格林沁复调派苏克金驻扎临清。与恒龄马队会剿。所有恒龄苏克金两军。著僧格林沁仍遵前旨饬令暂归刘长佑节制调遣。以归画一而免贻误。刘长佑当激励诸军克期进剿。捦渠埽穴。翦除直东股匪。以便僧格林沁攻克凤凰山等处教匪后。即可督兵南下。不至再有牵掣。至蒙城情形危急万分。白莲池兵力足敷分布。该大臣务须酌派得力大员分带劲旅。迅速往援。傅振邦在徐宿一带有年。于该处情形定必熟悉。或即先行酌量调派。以慰该地方官民倒悬之望。李大个子投诚情形及淄川逃出零匪共有若干。著僧格林沁、阎敬铭、随时分别具奏。将此由六百里各谕令知之。　　

○署山东巡抚阎敬铭奏报黄水陡涨。漫溢出口。得旨、前据谭廷襄奏黄水由兰阳下注。险工叠出。当经寄谕该署河督实力修守。并谕令阎敬铭等将堤坝要工督饬沿河州县设法修筑。以资捍卫。著懔遵前次寄谕妥速筹办。并将被灾黎民妥筹安抚。毋令失所。　　

