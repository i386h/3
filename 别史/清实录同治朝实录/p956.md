<!-- { "loadSidebar": true } -->
○谕军机大臣等、前据曾国藩奏、请禁川私入楚。收复淮南引地。以复旧制。当交户部议奏。兹据该部遵议请旨办理一摺。淮南引地。以楚岸为大宗。从前因江路梗阻。淮盐未能行销。叠经湖广总督奏明。借拨川盐。并抽收川私厘税。原系一时权宜之计。近年江路早经畅通。自应规复旧制。虽节经酌减淮厘以轻成本。而邻私未能尽禁。淮盐总难畅销。曾国藩所陈川私病淮各节。自系实在情形。著吴棠、李鸿章、郭柏荫、何璟、即将川盐行楚章程。妥筹停止。其宜昌沙市等处。应如何撤局停税并稽查偷越之处。著李鸿章、郭柏荫、何璟、饬属妥办。并将裁停川税日期。截清报部。毋滋弊混。至曾国藩所称、淮盐并收鄂厘。淮销果畅。鄂饷即可加增。将来所收鄂厘。较之川税收数。能否不至大相悬殊。著李鸿章等体察情形具奏。惟川盐行楚既久。井灶增多。现在既经禁销。自应酌量封禁。并著吴棠妥为筹办。其如何分限减停。及堵缉各路邻私。著马新贻核议章程。奏明办理。自此次改复旧章之后。务当严禁商人夹带。并饬垣商讲求煎炼。其到岸候轮之盐。不准私自擡价。该督抚等总当不分畛域。实力妥筹。以绝弊窦而维大局。至湖南彬桂等处抽收粤盐厘税。著刘昆查明奏请一并停收。禁止粤私入楚。以归画一。其两淮应用行盐引张。并著两江总督查明。委员赴部请领。不得仅用盐政大票。以符旧例。原摺均著钞给阅看。将此谕知李鸿章、马新贻、吴棠、郭柏荫、刘昆、并传谕何璟知之。　　

○以大理寺少卿王映斗为太仆寺卿。　　

○以甘肃安西等处叠剿窜匪。暨筹办城防出力。予总兵官张玉春以提督＜??闲＞放。赏副将蒋富山、范如松、巴图鲁名号。侍卫诚庆等花翎。县丞张厚庆等蓝翎。余加衔升叙开复有差。予阵亡守备唐清海、千总陈大宾等、祭葬世职加等。　　

○乙卯。孝德显皇后忌辰。遣官祭定陵。　　

○以神灵助顺。颁直隶天津府河神庙扁额。曰仰镜澄流。火神庙扁额。曰光昭离曜。城隍庙扁额。曰畿疆保障。天津县城隍庙扁额。曰功昭拱卫。通真道人仙祠扁额。曰玉清福佑。　　

○谕内阁、前因给事中徵麟奏、直隶怀柔县范各庄地方。有土棍杜申、苛派绅士捐米折钱入已并不放粥等事。当经降旨令万青藜等查拏审办。兹据奏称、究出怀柔县已革乡保张杰。因与杜申挟嫌图控。辄与王德顺、巩进年、展转营求。听信李七之言。贿买摺子等情。此案据供各节。既有端倪。无难切实根究。虽李七当时未经指实所托何人。何以徵麟所奏。与此事适相吻合。案关贿通奏事。岂容稍涉含混。所有案内人证。著送交刑部严行审讯。务得确情。奏明办理。在逃之李七。著步军统领衙门顺天府五城一体严拏。务获究办。至杜申所犯诱拐邢魏氏应得罪名。著刑部于定案时一并议结。　　

○谕军机大臣等、郑敦谨奏、河防吃重。近日堵御情形。暨因病请假各摺。贼匪窥伺河干。出没无常。北自包头河保。南至乡吉。河冰凝结。处处吃紧。郑敦谨已飞咨定安。商令杜嘎尔统带神机营新到官军。相机进剿。飞催张曜由河曲克日过河。截击神木北窜之贼。以为包头援应。即著照所拟。飞催各路官军分投堵剿。毋稍迟误。宋庆行抵何处。并著催令速赴归化。以资厚集。陈湜有专办河防之责。甯乡永和大甯各境。叠有贼匪沿河窜扰。虽屡经官军击退。而来去无定。河岸绵长。偷越堪虞。著郑敦谨严饬陈湜。会督在防文武往来梭巡。遇贼即击。不可稍涉大意。再干重咎。郑敦谨现在患病。著赏假一个月。安心调摄。其军务及紧要事件。仍著亲为办理。前任山东巡抚阎敬铭、患病闻已就痊。现在寓居何处。著郑敦谨催令迅赴山西省城。毋许托故迟延。阎敬铭到太原时。即由郑敦谨具奏。听候谕旨。将此由五百里谕令知之。寻奏阎敬铭病体未痊。仍请展假调理。报闻。　　

○颁直隶天津府故钦差大臣科尔沁博多勒噶台忠亲王僧格林沁专祠扁额。曰丹心万古。　　

○予直隶沧州等处阵亡守备李化龙等祭葬世职。　　

○予故记名提督蒋临照祭葬恤荫。如军营病故例。　　

○予故湖南学政通政使司副使钱沣、福建汀漳龙道桂超万、罗源县教谕庄一鸣、广东雷琼道周鸣銮、山东东昌府知府曹丙辉、江苏溧阳县知县吴学濂、南汇县知县钦连、四川汶川县知县李锡书、入祀名宦祠。从总督瑞麟、署总督英桂、崇实、巡抚丁日昌、马新贻、刘昆、丁宝桢请也。　　

○予福建故通政使司副使林枝春、龙溪县训导黄宗澄、江苏故安徽南陵县知县刘邦鼎、湖北故浙江云和县知县陈治策、浙江故杭州府教授陆以湉、平湖县举人张兕諴、黄岩县举人王映玉、湖南故湘乡县教谕黄大钺、增生张谷瑞、安徽故廪生吕缉熙、入祀乡贤祠。从署总督英桂、郭柏荫、巡抚丁日昌、马新贻、刘昆、署巡抚吴坤修、何璟请也。　　

○丙辰。谕军机大臣等、传谕署安徽巡抚吴坤修。巴扬阿奏、行抵彰德等处。询知沿途兵勇。尚属安静。惟安徽兵勇。籍隶颖亳寿者居多。各该处民情。素称犷悍。时有抢掠之案。请饬安徽巡抚妥筹安抚等语。安徽遣撤兵勇。数本不少。而颍亳寿之人尤多前谕该署抚将潜匿匪党赶紧摉捕。著仍遵前谕。督饬各该地方官随时防范。除暴安良。总期杜患未然。毋任藉端滋事。是为至要。　　

○又谕、定安等奏、连日击退贼匪情形一摺。回逆马政和等股。窜扰唐盖谟多等处。经杜嘎尔马升、督率包托两路官兵。分投奋击。贼均败退。马升现已回包头大营驻扎并于中滩昭君坟地方。添兵防守。布置尚属周密。惟该逆等均在哈拉寨十里长滩一带。负嵎踞险。难保不偷越冰桥。自应迅筹截剿。力遏贼氛。著定安、桂成、仍商同杜嘎尔、督饬扎那格尔第、达尔济、并檄饬马升、均就现有兵力。于沿河地面。扼要严防。相机剿击。毋任该逆乘虚抢渡神机营所拨各队。除吉林黑龙江兵已由定安派赴托城外。其余马步各队。并天津所拨队。日内计可陆续抵绥。定安等当即咨令杜嘎尔督饬带队官。会同在防将士确探贼踪。节节进剿。以期早殄逆氛。将此由五百里各谕令知之。　　

○调大理寺卿胡瑞澜为宗人府府丞。宗人府府丞倪杰为大理寺卿。　　

○丁巳。谕内阁、岑毓英奏、官军克复澂江府城。各路剿匪获胜一摺。云南澂江府城。久为回匪窜踞。经岑毓英督派各军进攻叠破逆垒多处。直偪城下昼夜环攻复经马如龙派员将援贼马自新斩毙。十月十四日。官军架梯登城。歼毙迤西逆首伪中郎将张鹏程。殪贼一千余名。摉获伪印伪劄等件。其派援武定之师。复将沙浪果冬村等逆垒。全行攻拔。捦斩伪裕信大将军沙映棠。阵斩茶伪大将军。歼除逆党多名。攻剿邵甸之军。连破矣者村堡逆垒七座。毙贼二百余名。生捦徐伪中郎将杨伪将军正法。剿办均属得手即著岑毓英督饬各军。乘胜进剿。肃清全境。　　

○谕军机大臣等、据都察院奏、编修朱福基等以故员殉难情形。闻见各殊。请饬查明。赴该衙门呈诉一摺。前任广西巡抚邹鸣鹤。在江甯殉难。经曾国藩奏称临难不苟。大节懔然。因加恩照巡抚例赐恤。并准予谥。旋据御史朱镇奏称、该故员避匿民居。为贼所杀。并非力竭捐躯。该御史自称在籍乡居。得之难民传述。言之凿凿。因复降旨撤销。朝廷予夺。一秉大公。初无成见。兹据编修朱福基等呈称。则邹鸣鹤于江甯城陷时。带勇驰援。遇贼阵亡。并无与祥厚掣肘之处。与朱镇所奏。情形全殊。若不确切查明。使从容就义之臣。蒙苟且偷生之谤。殊失国家裦忠之道。著马新贻、丁日昌、再行访查明确。据实具奏。朱镇原摺。并都察院原摺各一件。朱福基等原呈一件。均著钞给阅看。将此各谕令知之。　　

○又谕、岑毓英奏、官军收复府城。各路剿匪获胜各摺片。澂江府城失陷。贼焰日张。岑毓英于克复呈贡后。派令何秀林等移兵进攻。叠破逆垒。张元林率众乞降。官军仍加劲围击。乘胜入城。歼毙逆首。当将府城收复。复饬何秀林等进攻嵩明。其沙浪果冬村矣者村堡等处逆垒。并经张保和、黄文学、李廷标等攻拔。捦斩伪将多名。剿办甚为奋勉。现在省城粮路较宽。惟武定邵甸一带。尚未肃清。著岑毓英仍饬黄文学等。相机渡河。联络诸军。规复武定。一面饬令李廷标等、攻剿邵甸。毋稍松劲。该抚现回省城。并著商同马如龙督饬各将弁。将附城贼营悉数埽荡。刘岳昭亦当严饬各军。迅取寻甸。并会合岑毓英所派将士分路兜剿。以收夹击之效。已革守备张元林、通贼献城。其罪本无可贷。兹据该抚奏称随同克复府城。伤疾甚重。著暂缓正法。俟其立功后。再行请旨。将此由六百里各谕令知之。　　

○以故图谢图汗扎萨克贝子德勒克多尔济子那木济勒端多布袭爵。　　

○以故扎萨克图汗扎萨克头等台吉达木丹瓦济尔子车营多尔济袭职。　　

○命大学士直隶总督曾国藩在紫禁城骑马。　　

○以云南防守省城出力。复已革副将李维述、知县黄紫诏等职。　　

○予云南澂江阵亡守备杨仕代、千总金满堂、把总缪发等、祭葬世职加等。　　

○戊午。谕内阁、马新贻、丁日昌奏、请将丹阳等县应徵钱漕。暂办抵徵一摺。据称江苏丹阳金坛溧阳三县。前被贼扰最重。本年收成歉薄。请丈田亩。亦未完竣。拟请仿照江甯府属抵徵章程。除新垦荒田不计外。所有原垦熟田。银米并计。折收钱文等语。著照所请。金坛溧阳二县。每亩徵收钱二百文。丹阳县每漕田一亩。徵收钱一百六十文。洲田一亩。徵收钱一百文。火耗羡余。一并在内。该督抚务当严饬该地方官核实徵收。不准书役人等丝毫多取。以恤民困。所有该三县未丈田亩。并著督饬所属。赶紧清理。定额启徵。毋再延缓。致滋骚累。　　

○以故三等承恩公克兴阿子恩庆、一等子玉福子连庆、二等子博昆子珠尔杭阿、王基子桂普、三等男舒祥子荣兆、敬印弟敬谦、各袭爵。　　

○追予江苏各属阵亡殉难绅民郭日煦等暨妇女一千二百九十八名口分别旌恤如例。　　


大清穆宗继天开运受中居正保大定功圣智诚孝信敏恭宽毅皇帝实录卷之二百四十九　　

