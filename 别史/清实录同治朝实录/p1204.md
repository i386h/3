<!-- { "loadSidebar": true } -->
○谕军机大臣等、刘岳昭岑毓英奏、官军攻克腾越厅城及小猛统等处贼巢一摺云南回匪之乱。历时十有八年自上年冬闲攻克大理府城后。节节进剿。迤西贼巢。次第埽荡。现在腾越既克。全省一律肃清。览奏实深欣慰滇省欠被贼扰。民生困苦兹幸群匪廓清。亟应慎选牧令。整饬吏治加意抚绥。俾得各安生业。其有著名贼党。漏网伏匿者。仍当严密摉捕。以绝根株。该省饷项本形支绌。岑毓英另片奏称拟将粤勇先行遣撤。其余各营俟由腾越拔回。分别撤即即著该抚妥为办理以节饷需。并督饬管带各员严加约束毋任滋生事端。又据奏、前署腾越镇总兵明庆前署保山县知县鲍廙。均因失守城池。久陷贼中。现在先后逃出等语。该员等于城陷后靦颜苟活。是否甘心从逆。押实系被贼拘留。所供各情。有无捏饰。著刘岳昭。岑毓英。确切查明将该员等应得罪名定拟具奏。将此由六百里各谕令知之。寻岑毓英奏、遵查明庆、鲍廙、均因力竭城陷。受伤被拘。并无闻警先逃及甘心从逆情事。应照例量减请发往军台效力。下部议。从之。　　

○又谕、刘岳昭、岑毓英奏、滇省军务肃清善后经费孔亟请饬催各省协饷一摺。据称广东等省奉拨协滇新饷。自同治八年至今。共欠四百四十余万两。现在该省军务肃清。所有补发兵勇欠饷筹办善后各事宜。在在需款。请饬迅速筹拨等语。著瑞麟、张兆栋、吴棠、刘坤一、杨昌浚、李宗羲、张树声、李瀚章、王文韶、郭柏荫、督饬藩司将各该省积欠滇省新饷无论何款先行迅速筹拨一半。俟滇省各将领派弁持文到时即行照数给发。以济要需其余应解之项务于年内埽数解清毋稍蒂欠滇省此时虽已肃清而各营欠饷尚多兵勇口粮等项未能遽行停止。各该省应拨月饷。仍著照常拨解。俾资接济。不得稍涉推诿。将此由五百里各谕令知之。　　

○又谕、曾璧光周达武奏、新城防勇索饷滋事。现经全数殄灭一摺。本年四月闲驻防新城之经左新前两营哨长什长丁发桂等、同勇丁五六百人鼓噪索饷。由外城进攻内城。分党往攻兴义府城。官军分路剿办。将逆首丁发桂、杨得城歼毙。并将陶甫承、何玉亭、黎正关、先后捦获。余匪无一漏网。现在兴义等处是否业已安靖。著曾璧光等妥为弹压。尤宜加意拊循。黔省上下游随处皆有防军无军不有欠饷。万一相率效尤殊属不成事体曾璧光周达武务当先事豫防随时安抚毋令再滋事端。将此由六百里谕知曾璧光、并传谕周达武知之。　　

○又谕、曾璧光、周达武奏、请饬催各省欠饷以维危局等语据称楚黔各营勇丁欠饷甚钜。势皆迫不及待现值新城防勇索饷滋事之后。必须速筹钜款庶免再生枝节。所奏自系实在情形曾璧光等请于四川所欠的饷先拨银五十万两山东福建江西广东江苏浙江湖北于欠饷内每省各先拨银十五万两。著各该督抚无论何款照数筹拨。务于一月内飞速解黔以济眉急黔省甫经平定若因饷需不继致营勇纷纷哗噪。酿成事端。后患何可胜言。谅各该督抚素顾大局必能力筹接济也将此由五百里各谕令知之。　　

○以克复云南腾越厅城全省肃清。赏提督杨国发总兵官刘兴、张宗久、张士进、李应举、吕镇南、陆纯刚、夏毓秀、副将马青云、一品封典。提督马如龙、张保和、何秀林、吴永安、和耀曾、总兵官马忠、黄马褂道员向邦倬、倪懋礼、萧德揆、知府赵子骧、马驷良、陈泰昆、副将钱之福、参将魏春、侯应贤、游击冠文通、王永龄、都司鲁国栋、李杞材、雷跃龙、熊明、袁善、马双元、孙毓、张联元、何天祥、农得胜、徐天宝、和汝珍、李映和、守备李珍国、王诚、赵培元、何儒珍、吴自纲、何金、巴图鲁名号。知府贾铎、副将和述廷等花翎。千总葛蔚等蓝翎。余加衔升叙开复有差。予阵亡副将张汉威等二十八员祭葬世职加等。　　

○以筹备云南军需。予前任成都将军崇实四川总督吴棠、两广总督瑞麟、暨江苏、江西、浙江、湖北、湖南、各督抚藩司、并云南道员韩锦云等优叙。赏布政使宋延春按察使程諴、头品顶带。　　

○以贵州新城殄除叛勇。赏总兵官熊尚志、副将黎顺廉、游击孙福灿、把总谢正明、巴图鲁名号。外委汤缙臣等蓝翎。余升叙开复有差。革疏防滋事提督游宗翠、黄宗耀、参将周振楠职。永不叙用。赠阵亡署县丞知州杨见龙知府衔。千总陈国忠都司衔从九品李润芳州同衔。均祭葬世职加等。　　

○予贵州新城遇害道员周康禄祭葬世职。如二品官例谥壮节交国史馆立传。于死事地方暨原籍建立专祠。革救援不力副将刘百魁职。永不叙用。　　

○追予云南缅甯合门殉难副将魁昌祭葬世职加等。建专祠。眷属旌恤如例。一并附祀阵亡知州吴景苏把总何怀清、杨玉成、宣抚使罕恩泽、祭葬世职加等与故知府汪堃均附祀魁昌专祠。　　

○追予云南大理殉难都司和鉴妻赵氏旌表如例。并建和鉴暨赵氏专祠。　　

○予云南永北殉难都司丁奉章祭葬世职加等。妻杨氏殉节。旌表如例。　　

○丁亥追予江苏各属阵亡殉难绅民妇女一千九百三名口分别旌恤如例。　　

○戊子。以翰林院侍讲学士乌拉喜崇阿为江西乡试正考官检讨张道渊为副考官。侍读徐致祥为浙江乡试正考官。侍读宝廷为副考官编修解煜为湖北乡试正考官。陕西道御史吴凤藻为副考官。　　

○己丑。谕内阁御史沈淮奏、部员贪婪不职。请饬查办一摺据称风闻户部司员杨鸿典有揽权纳贿舞文作弊情事。请饬户部查奏等语。户部司员杨鸿典。既据该御史奏称有揽权纳贿等项重情。即著先行解任。交刑部审讯。并著刑部调取该员经手案件秉公确查。傥有营私舞弊情事。即著据实参奏照例惩办。　　

○庚寅。礼部以慈安端裕康庆皇太后万寿礼节请。得旨是。照例行礼。奉慈安端裕康庆皇太后懿旨。今年停止筵宴。其在外公主福晋命妇进内行礼之处并著停止。　　

○辛卯上奉慈安端裕康庆皇太后慈禧端佑康颐皇太后幸漱芳斋。侍午膳。　　

○癸巳。以神灵显应。颁陕西耀州观音大士院御书扁额曰宣慈昭佑。　　

○甲午。以京畿久雨未晴。上诣大高殿祈祷行礼。　　

○遣惇亲王奕誴诣时应宫。恭亲王奕?诣昭显庙。醇亲王奕譞诣宣仁庙。孚郡王奕譓诣凝和庙。拈香。　　

○丙申。谕内阁、御史许廷桂奏、请饬户部慎选司员。承办部务一摺。据称军务渐就肃清。各省徵收款项。亟宜规复旧制。军需报销。亦应认真稽核。请饬遴选司员经理等语。所奏系为剔除弊端起见。著该部堂官每同抡选谙练公事者数员将各省现行之亩捐津贴厘捐及徵收丁漕违制者。酌度情形。次第奏请豁除。以苏民困其军需报销各款。并著慎选廉谨之员总司其事凡有不遵定例捏造章程希图冒滥者分别驳斥。如查有蒙混核销等弊。即行据实严参。毋稍宽纵。　　

○戊戌。以都察院左副都御史刘有铭为江南乡试正考官。翰林院编修黄自元为副考官。吴宝恕为陕西乡试正考官。潘衍桐为副考官。　　

○己亥。派刑部右侍郎广寿驰往奉天审办案件。　　

○以署兵部左侍郎殷兆镛兼署工部左侍郎。　　

○旌表守正捐躯直隶献县民李得钦女强姐。　　

○庚子。谕军机大臣等、丰绅、谦禧奏、甯夏防务紧要。请饬晋省补拨饷银。并请筹拨火药各摺片。甯夏满营。需饷甚亟。前经谕令鲍源深迅筹拨银五万两。以应急需。现在该处防务正殷。饷项愈形支绌鲍源深仅报解银一万两。实属不敷支用著鲍源深饬令藩司。迅将未拨银四万两统筹齐备。拨交甯夏委员领解回营。俾资应用。该城需用军火甚急。并著鲍源深即行筹拨乾洁火药一万斤。铅丸一万斤。火绳一万丈。运解归绥道库存储。以备该城派员领取将此由四百里谕令知之。　　

○辛丑。谕内阁前因都察院奏殉节人员。应不准由同乡京官呈请予谥当经降旨。令该处绅民呈请各该督抚及都察院衙门查核具奏毋庸由同乡官具呈声请因思易名之典。所以裦恤大员其有名不副实者。虽秩登一品。未经予谥。所以示彰瘅之公。至严且慎。溯自军兴以来。文武各员中。有战功卓著为中外所共知者。因督兵大臣详叙事迹。奏请予谥。亦经加恩允准。乃近来中外臣工往往将殉节之道府州县等官恳请予谥该员等矢志报国。朝廷既优加赠恤。并荫及子孙。所以裦奖忠荩者不为不至。傥将易名重典。视为矜恤常例纷纷陈请。殊属非是。嗣后文武各员。其官阶例不应予谥者。如果勋名懋著。自当破格。施恩臣下不得率行奏请。以示限制。　　

○又谕、李鸿章奏、永定河南四工漫口。在工各员分别参办并自请议处一摺。据称本年伏汛。大雨连旬山水暴发。河湖异涨。经该河道等昼夜抢险。开放牐坝。险工已就平稳。自六月十一二日以后。大雨倾盆。各处山水汇注牐坝宣洩不及。河不能容。南四工九号对岸。又淤生沙觜回风偪溜。水势擡高数尺。人力难施。遂至漫口各等语。永定河工。经李鸿章于上年奏报合龙。为时未久。仍复决口。虽由连旬大雨所致。在工各员。究未能小心防护。咎无可辞。南岸同知朱津。著革职留任。南四工固安县县丞王仁宝著革职留工效力。永定河道李朝仪。著革职留任。以示惩儆。李鸿章督率无方。著交部议处。即著该督严饬在事员弁。迅将决口赶紧堵筑。毋稍延缓。其上游各厅汛。并著加意防护。被淹地方。即由该督量为抚恤。毋令失所。寻吏部议。李鸿章应降一级留任。得旨准其扺销。　　

