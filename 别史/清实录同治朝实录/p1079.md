<!-- { "loadSidebar": true } -->
○又谕、李鹤年奏、奉拨防军。诗缓调往。何璟奏、布置河防各一摺。前因甘肃甯灵一带。贼匪被剿穷蹙。恐其窜扰蒙古地方。当谕李鹤年饬令驻扎潼关之李承先一军。调回北路。以厚兵力。兹据该抚以李承先所部本属无多。现在派往韩城等处追剿回匪。刻下金积堡踞回。势蹙思窜。恐零匪溃勇。乘闲出关。豫省边防吃紧。该军情暂缓移动。所奏亦属实在情形。李承先一军。即准其暂缓调往。并著李鹤年饬令会同马德昭严密巡防。以顾豫省门户。如宋庆必须添兵。即令该军迅速前往。以资得力。著刘铭传酌度办理。金积贼巢。日久未拔。王疃踞匪。尚在负嵎。陕省此山游匪。出没靡常。晋省河防。正关紧要。何璟布置一切。尚属周妥。仍著饬令李庆翱等军联络声势。实力梭巡。毋稍松懈。延榆绥一带。偪近晋疆。并著蒋志章、刘铭传、分派得力队伍。力图兼顾。王名滔新募略式四营。前经蒋志章派令由韩城前赴宜川。力扼龙王辿要津一带。著该抚饬令迅速到防。俾资堵御。将此由五百里各谕令知之。　　

○又谕、甘肃金积堡逆回马化龙负固日久叠经谆谕左宗棠督饬将士。迅图剿洗。该大臣自十一月十九日奏到击败柳林沟等处援贼。以后未见奏报。朝廷殊深廑系。本日据李鹤年、何璟摺内。均有马化漋自縳投诚之说。该逆狼子野心。屡降屡叛。此次如有乞降情事。恐系缓兵溃围之计。近日金积堡围攻情形。究竟若何。该大臣务当悉心察度贼情。万不可为贼所绐。仍当严饬在事各军一面遏贼援应之路。一面激励将弁。星速设法歼除。毋得敷衍了事。随贼诡谋。致贻后患。并将现在军情据实驰奏。将此由六百里谕令知之。　　

○又谕、文盛、杜嘎尔奏、达尔济一军。行抵赛尔乌苏。阻滞不能前进一摺。据称达尔济一军。现已行抵赛尔乌苏。惟查推河等处台站官兵。寥寥无几。驼马帐房等项。数亦无多。且管理五台之台吉吹扎普等。被警后迄未归台。拜达拉克等十台。亦被贼扰。又无毡房。哈尔尼敦起。至沙拉嘎勒卓特台。虽未被扰。而积雪深厚。生畜疲□□穴□又□。大兵不能前进。现饬该总管暂在赛尔乌苏迤西各台。分队驻扎。豫备进发等语。推河以北溃散各台。叠经谕令福济等、赶紧设复。以利师行。乃为日已久。而台站仍未整顿。实属因循疲玩。塞外风雪严寒。粮食稀少。傥分扎各军因天寒饷缺。或有哗溃之虞。福济等岂能当此重咎耶。即著该将军等迅将哈尔尼敦等二十台站应备驼只薪水蒙古包等项。无分画夜。赶紧一律豫备妥协。并将援兵乘骑。派员解赴经过各台。俾大军得以遄行。不至阻滞。毋得再有迟延。自干罪戾。文盛、杜嘎尔、仍当督饬达尔济约束附循。设法相机前进。并催后起各队。接续进发。毋稍观望。前窜乌城贼匪。首逆系何名姓。现在究窜何处。并著福济等查明据实具奏。将此由六百里谕令知之。　　

○是日。辛未年立春。顺天府进土牛春山宝座。　　

○丁丑。谕内阁、御史刘国光奏、请整顿京城捕务一摺。京城地方。理宜严肃。若如该御史所奏匪徒白画抢夺聚夥讹诈乘夜放火各情。亟应严行惩办。著步军统领衙门顺天府五城、一体饬令所属地方文武。务将该匪徒等严密查拏。按律惩办。毋得稍有疏忽。　　

○谕军机大臣等、锦丕勒多尔济奏、确探贼踪。整饬台站。并请饬催部饷各摺片。昨因文盛等奏、达尔济一军。行抵赛尔乌苏台站。阻滞不能前进。当经谕令福济等赶紧妥办。以利师行。此次锦丕勒多尔济摺内声称、各处台站。仅通文报。尚未整齐等语。是疏通整饬之说。不过徒托空言。并无实效。实属因循贻误。台站系锦丕勒多尔济专责。前派多布钦扎木楚等帮办台务时。即谕令该参赞大臣妥为会办。不得以帮办有人。稍涉推诿。著懔遵前旨及昨日寄谕。与福济、荣全、迅将哈尔尼敦等二十台站应用驼只薪水蒙古包等项。迅速豫备妥协。即知照杜嘎尔督饬达尔济等军陆续进发。捍卫边疆。傥再玩愒因循。致大军中途梗滞。贻误事机。必惟锦丕勒多尔济等是问。前据张廷岳等奏、在霍呢齐暨乌城所属之推台。各设转运粮台。并派兵戍守。著福济等遵照本月初八日谕旨。赶紧设法办理。至乌城饷需紧要。已于闰十月十一日。经户部奏拨部饷二十万两。由察哈尔运解赴乌。并于山东山西河南兵拨银三十万两。饬令分路解赴乌城。所有部饷二十万两。此时许已运解在途。即著福济等派委员弁。沿途迎护一俟解到。即斟酌情形。撙节动用。锦丕勒多尔济、与福济、荣全、同办一事。总当遇事会筹。和衷共济。不得自分畛域。嗣后应奏事件。著会同福济、荣全、联衔具奏。所请军需则例。本日已令户部由驿颁发矣。贼踪究窜何处。仍著福济等查明具奏。将此由六百里各谕令知之。　　

○以故二等子兼一骑都尉英惠继子经额哩袭爵。　　

○蠲免两浙仁和、海沙、鲍郎、芦沥、横浦、浦东、六场坍废灶地本年额徵贼课。　　

○额尔喀扎萨克郡王鄂特萨尔巴咱尔等二人、喀喇沁辅国公维罗布忠鼐、苏尼特辅国公玛哈西哩、归化城土默特辅国公格木丕勒多尔济、科尔沁额驸棍布色楞、敖汉郡王察克达尔扎布、杜尔伯特扎萨克贝子格里克巴勒珠尔、翁牛特镇国公永咙、于养心门内瞻觐。　　

○戊寅。予故安徽皖南道程钰、河南汝甯府升府升任道员费庚吉、广西左江道吴德徽、入祀名宦祠。从巡抚英翰、李鹤年、苏凤文请也。　　

○予安徽故内阁中书程组、广东故吏部郎中云茂琦、山东故兵马司正指挥王青熙、浙江故山东运河道宗稷辰、湖南东安县知县曾镛、举人范炳华、直隶故安徽池州府知府马允刚、举人王仲伦、岁贡生阎彬、广西故山东登州府同卓僩、举人路顺德、江苏故直隶三河县知县刘宝楠、生员张省斋、监生姚椿、福建故山东临邑县知县莫树椿、甘肃故直隶即用知县张庆麟、湖北故钟祥县教谕陈启图、山西故长治县教谕杨国泰、贵州故婺川县教谕李蹇臣、入祀乡贤祠。从总督曾国藩、李鸿章、左宗棠、巡抚英翰、丁日昌、卞宝第、杨昌浚、丁宝桢、郭柏荫、何璟、李福泰、苏凤文、曾璧光请也。　　

○予直隶永年县前明贡生。张盖入祀乡贤祠。从总督李鸿章请也。　　

○缓徵安徽五河、泗、宣城、无为、东流、铜陵、怀远、足远、寿、宿、灵璧、凤台、巢、蒙城、颍上、桐城、望江、宿松、合肥、毫、霍邱、涡阳、怀甯、盰眙、天长、太和、潜山、南陵、贵池、繁昌、建德、芜湖、舒城、庐江、太湖、阜阳、当涂、青阳、三十八州县被水被旱被风被虫地方新旧额赋。　　

○己卯。以福建重修考亭书院落成。颁朱子祠扁额曰理学真传。　　

○谕内阁、醇郡王奏、病体未痊。恳请开去御前大臣。领侍卫内大臣都统等缺一摺。醇郡王业经宽赏假期。仍著安心调理。毋庸开去差务。俟病体痊愈。仍著照旧供职。　　

○又谕、前因户部奏、变通验收海运漕粮。及海运仿照河运章程办理。当经谕令李鸿章等分别会议具奏。兹据李鸿章会同仓场侍郎酌议具奏。据称直隶总督每年于春融复移扎天津。所有天津验米。自可遵照部议。就近经理。无庸另请派员验收。惟近年海运米石较多。总督事务繁重。未能专顾一端请仍照向章。酌派仓场侍郎一员。赴津会同查验。其通州收米事宜。可由留通仓场侍郎经理。无庸另请派员等语明春江浙海运漕船抵津。著户部先期奏派仓场侍郎一员。早行赴津。会同直隶总督妥筹办理。其通州验收转运事宜。即由留通仓场侍郎一手经理。毋庸另请派员。以专责成。　　

○又谕、都兴阿等奏、协领互相揭禀。请分别惩处一摺。此案锦州协领古尼音布、与捐复协领世管佐领桂龄、互相揭禀。据都兴阿等查明。桂龄初捐协领时。那移各旗公款凑捐至今尚未归还。又盗犯池泳幅曾在民人王三槐家住宿。该员将王三槐传案勒罚之款系为修城之用。当日办理此案时。并未报明。实属任意妄为。桂龄著革去协领。留世管佐领。仍交部议处。古尼音布、虽据查明并无克扣兵饷侵吞船规各等情。惟于桂龄那移公款勒罚钱文时。未据随时声明。亦有揭报迟延之咎。古尼音布著交部察议。　　

○谕军机大臣等、左宗棠奏、马家滩等堡平毁。陕回就抚。马化漋就捦。范铭部众溃变。办理情形。丁贤发激变被害各摺片。昨据李鹤年等奏。有马化漋自縳投诚之说。当谕左宗棠察度贼情。不可为该逆所绐现在马化漋递呈乞抚。恳求曲宥族众。仅以一人抵罪。该大臣拟令马化漋将本堡马贼呈缴墙垣平毁后。接办河西王家疃等堡抚局。再办河州西甯抚局。军情旦夕变迁。朝廷亦不为遥制。惟马化漋凶狡异常万一收抚后又生反侧。窜入西路。归并河州贼党。逆焰复张。彼时随其术中。不但追悔无及。且恐大局愈难收拾。左宗棠务当通盘筹画。稳慎以图。不可稍涉疏虞。贻后日无穷之患。其收抚之陈林等。并著妥为安插。毋令再滋事端。所有在事出力之员弁兵勇。著该大臣于事竣后奏请奖励。至陈湜一员。到营未久。此次金积堡将士尚未请奖。若将陈湜先行开复。殊不足以昭公允。著俟续有劳绩。再行保奏。总兵范铭违令溃走。其弟范镕、及匪党尤芝政等、辄敢里胁叛众。在岷州一带焚掠。虽经杨世俊等追斩多名。而匪党仍踞岷州。著即饬令周开锡等添派兵勇。合力攻剿。迅图蒇事。并著确查范铭避匿何处。严拏惩办。其何建威等营。仍当妥为钤束。免滋他变。提督丁贤发、因催办驼骡。激变被戕。罪犯马添发等业经解营。讯明正法。驻扎豫望城之马柏森。于丁贤发等之死。虽救援不及。惟罪犯均就歼灭。功过尚足相抵。著免其置议。金积堡马械缴清。堡寨平毁。降众如何安插。该大臣应进扎何处次弟埽荡。均著妥筹具奏。南路各军。该大臣倚周开锡调度一切。务饬特平妥办。毋任激生事端。密片一件留中。将此由六百里谕令知之。　　

