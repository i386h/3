<!-- { "loadSidebar": true } -->
○以大学士瑞常充文渊阁领阁事。内阁学士绍祺、詹事府詹事马恩溥、充文渊阁直阁事。　　

○以工部尚书崇纶充经延讲官。　　

○陕西巡抚翁同爵丁忧。以仓场侍郎邵亨豫署陕西巡抚。候补侍郎宜振署创场侍郎。　　

○蠲缓河南氾水、河内、武陟、温、祥符、陈留、杞、通许、尉氏、洧川、鄢陵、中牟、兰仪、郑、荥阳、荥泽、禹、商邱、甯陵、永城、鹿邑、虞城、夏邑、睢、柘城、安阳、汤阴、临漳、武安、内黄、汲、新乡、辉、获嘉、淇、延津、滑、浚、封邱、考城、济源、修武、孟、原武、阳武、洛阳、偃师、巩、孟津、宜阳、登封、永甯、南阳、泌阳、镇平、桐柏、邓、内乡、淅川、裕、舞阳、上蔡、西平、确山、淮甯、西华、商水、项城、沈邱、太康、扶沟、临颍、襄城、光山、息七十五厅州县。被水地方新旧额赋。并赈汜水、河内、武陟、温、四县灾民一月口粮。　　

○辛巳。以神灵显佑。颁陕西渭水龙王庙扁额。曰威宣绥靖。　　

○陕西巡抚翁同爵奏、新授布政使谭钟麟尚汁到任。请将本年计典展限办理。从之。　　

○蠲缓陕西咸甯、长安、渭南、三原、高陵、临潼、兴平、醴泉、泾阳、咸阳、富平、凤翔、宝鸡、陇、汧阳、扶风、裦城、沔、城固、大荔、澄城、朝邑、华、华阴、邠、长武、三水、鄜、洛川、中部、宜君、鄠、蒲城、南郑、乾、榆林、岐山、三十七州县被灾被扰地方积欠额赋有差。　　

○是日。壬申年立春。顺天府进士牛春山宝座。上以岁暮祫祭太庙。自是日始、斋戒三日。　　

○壬午。以神灵显应。加江苏江都县杜仙女封号曰灵感。康仙女封号曰广庇。　　

○谕内阁、万青藜、梁肇煌奏、书吏舞弊行贿。牵涉言官。请旨办理一摺。前据御史彝昌奏参蓟州知州宋彭寿信任家丁。贪鄙不职。已交李鸿章查办。兹据万青藜等奏、据宋彭寿禀称。该州户书朱开甲等、亏欠已完粮租。正在勒限比催。忽闻换官之说。随即密访得朱开甲等、扶嫌贿买言官参奏。并单开钞呈该户书等来往信稿等情。案关书吏歛银行贿牵涉言官。亟应彻底根究。著万青藜等将案内人证。解交刑部。严行审讯。御史彝昌著即行解任。听候传质。　　

○谕军机大臣等、前据伊勒屯奏、巴里坤军饷支绌。请饬催各省应解月饷。并请饬拨部款。当交户部速议具奏。兹据奏称现在库款支绌。实难再拨。至前于积欠新疆月饷各省。提拨巴哈两城饷银三十万两内。山东欠解七万两。山西欠解三万两。河南欠解十万两。请饬催赶解等语。所有该大臣请拨部款之处。著毋庸议。现在巴里坤需饷甚殷。各该省欠解饷银自应赶紧筹解。以应急需。著李鹤年鲍源深丁宝桢文彬严饬各该藩司。将提拨巴哈两城饷银。按照欠解之数。迅速措齐。解交察哈尔都统衙门由额勒和布派员转解。此项银两解到时。著伊勒屯知照文麟等。分提应用。傥各该省仍前延玩。即照迟延军饷章程。由该大臣等严行参奏。至山东山西河南直隶欠解新疆军饷四百十二万八千两。并以后应解月饷。著李鸿章李鹤年鲍源深丁宝桢文彬源源报解。以资接济。毋再迟延。将此由四百里谕知李鸿章、额勒和布、李鹤年、丁宝桢、鲍源深、伊勒屯、并传谕文彬知之。　　

○又谕、前据文硕奏、科城饷项支绌。请饬拨部库银十万两。当交户部速议具奏。兹据奏称、部库放款支绌。不敷周转。惟科城需饷急迫。自应迅筹接济。请先由部库拨银五万两。由山东拨还部库。再由山西拨银五万两。以足十万两之数等语。著照所请办理。所有此次部拨银五万两。著户部知照顺天府。委员解赴察哈尔都统衙门交纳。额勒和布于此项饷银到时。即行派员转解科布多。交该大臣等应用。至该部请由山西积欠新疆协饷项下提拨银五万两。著鲍源深赶紧如数筹拨。解赴科城以济要需常顺等接到各项饷银。务当撙节动用。毋稍糜费。此次所拨户部库款。尤当迅速归还。著丁宝桢文彬即由山东欠解新疆协饷项下。提银五万两改解部库。毋稍迟延蒂欠。以重库储。将此由五百里谕知额勒和布、丁宝桢、鲍源深、常顺、保英、文硕、并传谕文彬知之。　　

○又谕、奎昌等奏、探闻肃州回匪情形。并请饬库伦捐备驼只各等语。据称有蒙古人由肃州贼营逃回。言及贼匪因东路有大兵阻止。定于明年正月闲。大股分起由西路欲犯鸟城。自应先事豫防。奎昌等以察汉淖尔地方。为乌科西路总要之区。拟将鞥克巴雅尔所部察哈尔马队。移赴该处驻扎。以断该逆来路。即著饬令认真防守。毋稍疏虞。惟该营移扎后。南台空虚可虑。著杜嘎尔另拨队伍。迅速驰赴哈尔尼敦一带。择要扼扎。以资保卫。转瞬春融。该逆出边窜扰。自在意中。杜嘎尔务当勤加侦探。豫为戒备。不可稍涉大意。前因张廷岳等奏、金顺需用驼只。东两部洛无力筹备。当经谕令金顺知照奎昌等。于四部落孳生驼只内拨用。兹据奎昌等奏、孳生驼厂已无可调拨。西两部落亦极困苦。现经派员帮同金顺委员尚玉等。分赴各旗劝捐。仍恐不敷应用。著张廷岳阿尔塔什达设法晓谕东两部落各王公等。量力捐办。赶解包头一带交金顺收用。不得仍前推诿。致误要需。将此由五百里各谕令知之。　　

○又谕、奎昌等奏、仍请饬派口北道总办各军粮饷一摺。据称官军远道征剿。随带饷银。恐有疏虞。所有各队月饷。自应照马队出口时已经放过三个月成案。并交口北道照办。请饬直隶总督饬令口北道。将吉林黑龙江察哈尔各营粮饷。统归该道办理。并请饬察哈尔都统将前次指拨乌城军饷五十万两。俟到口时。以一半交口北道以备提放。其余仍解乌城等语。口外各军饷银。前叠据李鸿章奏、来便由内地遥为经理。惟奎昌等所奏亦系为慎重饷需起见。应如何办理之处著李鸿章、额勒和布、悉心会商妥议具奏。将此由四百里各谕令知之。　　

○命翰林院侍读林天龄在弘德殿行走。　　

○蠲免两浙仁和、海沙、鲍郎、芦沥、横浦、浦东六场未垦田亩本年灶课。　　

○癸未。上以祫祭太庙。前期亲诣行礼。　　

○遣官祭太庙中殿。后殿。　　

○谕军机大臣等、成禄奏、截剿肃州逆匪。及关外防堵情形。并请饬刘铭传派兵协剿各摺片。肃州回匪攻扑临水营盘。经明春等堵剿获胜。窜犯敦煌之贼。亦经李天和协力击退。惟成禄所奏尚是七八月闲之事。数月以来。贼势军情更不知若何左宗棠前派徐占彪一军早经起程尚未奏报到肃日期著即查明此军现已行抵何处催令星速前进毋稍迁延前据文兴奏关外贼势甚重叠经谕令成禄先派数营驰赴嘉峪关扼扎遏贼出关之路仍著成禄迅速调派一俟徐占彪到肃该提督即当懔遵前旨拔队出关与景廉等会筹剿办刘铭传驻陕各营业已撤回徐州其曹克忠接统之马步二十二营尚须募补足额有需时日著曹克忠酌量情菁先就现有之兵部署起程其募补勇丁随后再行归队仍于经过兰州时与穆图善会商布置毋误机宜将此由六百里谕知左宗棠穆图善成禄并传谕曹克忠知之又谕成禄奏江南运解该营开花炮洋药炸炮子暨各省运解火药铅丸等件现寄存山西归绥道库拟先借饷买驼百余只运解俟军火运到再将驼只变价充饷请饬山西巡抚速拨协饷二万两应用已派守备方守义前赴山西领饷兼运此项军火等语著鲍源深迅速如数筹拨发交成禄委员即饬该委员顺道将归绥道库各省寄存军火领赴成禄军营将此由五百里谕令知之赏科尔沁卓哩克图亲王济克登旺库尔黄缰宾图郡王西哩克咱尔紫缰乌珠穆沁贝勒达克丹三眼花翎命敖汉郡王达维多克丹郭尔罗斯辅国公图布乌勒济图喀尔喀贝子察克都尔扎勒在御前行走。　　

○以甘肃平番迎剿窜匪获胜赏副将李正鲁参将蔡正和巴图鲁名号。　　

○缓征山东济甯州被水地方本年额赋暨同治十一年上忙钱粮朝鲜国使臣闵致庠等三人于午门外瞻觐甲申祫祭太庙遣惇亲王奕誴恭代行礼遣官祭永陵福陵昭陵昭西陵孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○遣官祭太岁之神。　　

○以山西布政使张树声为漕运总督。山西按察使李庆翱为布政使。甘肃安肃道蒋凝学为山西按察使。　　

○调广东按察使李文敏为江西按察使。江西按察使俊达为广东按察使。　　

○凉州副都统瑞云因病解职。以黑龙江副总管额尔庆额为凉州副都统。　　

○乙酉。上御保和殿。筵宴朝正外藩。科尔沁、喀尔喀、苏尼特、乌珠穆沁、敖汉、浩齐特、阿巴哈纳尔土默特、巴林、鄂尔多斯、郭尔罗斯、翁牛特、茂明安、喀喇沁、阿拉善、察哈尔、王、贝勒、贝子、公、台吉、额驸、暨朝鲜正副使等、随文武大臣依次就坐。诸乐并作。上进酒。召科尔沁扎萨克卓哩克图亲王济克登旺库尔、喀尔喀亲王达尔玛、苏尼特扎萨克郡王扎第布木、乌珠穆沁贝勒达克丹、敖汉扎萨克郡王达维多克丹浩齐特扎萨克额尔德尼郡王喇特那巴咱尔、阿巴哈纳尔扎萨克贝勒达木定扎布、土默特贝子索特那木邑登、巴林贝子索哩雅、鄂尔多斯扎萨克贝子巴达尔琥、郭尔罗斯扎萨克辅国公图布乌勒济图、翁牛特头等台吉德木楚克苏咙、茂明安头等台吉达尔玛吉哩第、喀喇沁额驸勒哲依巴图阿拉善镇国公阿玉尔扎那、察哈尔扎萨克台吉玛哩晋沁保等、至御座前。赐酒成礼。　　

○奉慈安皇太后慈禧皇太后幸漱芳斋。侍午膳。　　

○酉刻。诣钟粹宫慈安皇太后前行礼。长春宫慈祐皇太后前行礼。　　

○以甘肃攻克新路坡等处贼巢暨收复泰子寺汛城出力。赏提督彭忠国、丁桂智、总兵官汪有湘、杨珍稳、一品封典。提督喻正祥、总兵官艾景胜、副将吴应顺、苏结檐、蔡立柱、周开星、夏德发、陈长泰、陈友明、陈启善、参将韩金春、米福元、汤政声、张传宗、姜恩明、李正祚、李得祥、袁孝松、袁复兴、游击萧凤霖、赵先明、王长贵、黄仕有、都司杨光明、李金镶、王赞彪、巴图鲁名号。知州文蕴、游击郏金义等花翎。知县张运秋等蓝翎。余加衔升叙开复有差。　　

○予贵州大定等处阵亡知府李斌等祭葬世职。　　

○予贵州各属阵亡殉难监生花访春等绅民妇女三百八十四名口分别旌恤如例。　　

