<!-- { "loadSidebar": true } -->
○又谕、李瀚章奏、特参庸劣不职之正佐各员。请分别革职休致一摺。湖南署益阳县知县陈樾、玩视民瘼。心术巧诈。慈利县知县沈理、性情疲软。政务废弛。候补知县陈安、才具庸懦。颇有嗜好。宝庆府通判叶榛、捕务不力。候补巡检杨延泰、性情浮动。醴陵县典史彭志潜、声名平常。均著一并革职。龙阳县知县黄骝、病体软弱。难膺民社。候补通判师鸣凤、昬愦庸俗。难期振作。均著勒令休致。以肃官方。　　

○谕军机大臣等、麒庆奏、备兵防剿马贼。添设马队枪操一摺。热河马兵。经麒庆逐加挑选。练习枪操。必须日臻精熟。方期得力。现拟统设马队兵三百名。以为缉捕马贼之用。惟该处马匹短缺。不敷差操。著理藩院传知卓索图、昭乌达两盟。于各旗王公等所捐马匹内。拣选口轻膘壮骟马一百匹。派员送交热河都统衙门备用。毋稍延缓。并著该盟长等转饬附近各旗。各挑选马队一二百名。遇有马贼蠢动。即由麒庆劄调。与热河马队分投兜击。以期净绝根株。至热河添设马队。向无成案。现在神机营训练马队章程。与各处情形不同。未便拟照办理。山海关添练马队。经长善奏有现办章程。即著长善钞录一分。咨送热河都统衙门。惟事贵因地制宜。如有应行变通之处。著麒庆斟酌办理。以期妥善。所添马队。仍著随时加意操练。俾成劲旅。务期缉捕得力。不得有名无实。将此各谕令知之。　　

○补铸广西梧州协副将、贵州遵义协副将、湄潭绥阳等县知县、江苏瓜洲营守备、各关防印信条记。从总督劳崇光、巡抚李鸿章、张凯嵩请也。　　

○予直隶鸡泽殉难典史石凤洲祭葬世职。　　

○予浙江各属阵亡殉难官弁府经历吕成思等、暨绅民妇女三百四十四员名口分别旌恤如例。　　



大清穆宗继天开运受中居正保大定功圣智诚孝信敏恭宽毅皇帝实录卷之一百五十六　　

监修总裁官经筵日讲起居注官太子太傅文渊阁瓴阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监军务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。冬十月。壬辰朔。享太庙。遣怡亲王载敦恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○上诣绥履殿问慈安皇太后安。平安室问慈禧皇太后安。至辛酉皆如之。　　

○奉慈安皇太后慈禧皇太后幸漱芳斋。侍午膳。　　

○颁同治五年时宪书。　　

○试中式武举张蜀锦等八十四人于太和殿前。　　

○谕内阁、前据惇亲王奏称、文宗显皇帝神牌还京迟误之由。皆系礼部左侍郎察杭阿、执意俟卯正方请启行等语。当经降旨令钟郡王、豫亲王义道、倭什珲布、察杭阿、明白回奏。嗣据钟郡王等先后陈奏。于所以致误之由。语多参差。未能合一神牌升祔。大典攸关。该王大臣等宜如何敬谨将事。乃因时刻迟逾。降旨询问。该王大臣等所奏互有参差。若再令明白回奏。势必聚讼纷纷。更生支蔓。尤属不成事体。所有察杭阿处分。仍著该部遵照九月二十七日谕旨。议处具奏。　　

○谕军机大臣等、刘坤一奏、湘军追杀窜贼。定南龙南击退扑城股匪。并精毅营扼剿大胜一摺。逆匪由青龙等、墟败窜后。王开琳一军。复追及于白水渡。斩馘千余。其前股窜至天花寺下历墟。围攻横冈营城。并分股直扑定南厅城。经同知王大枚会督兵勇击败。斩捦甚多。余逆悉窜龙南。径扑县城。复为知县王家杰等会军击退。席宝田先期驰抵赣南铁石口一带扼剿。连日督军鏖战。汪逆背受予伤。几被捦获。并歼除悍贼万余。该逆再窜龙南。围攻县城。复经官军出剿。该逆精锐殆尽。现在贼众不过三万余人。复由江西败回粤境。展转于永和连平境上。势已万分穷蹙。亟应会集诸军。实力兜剿为一鼓聚歼之计。著左宗棠仍遵二十八日谕旨。迅赴江西择要驻扎。居中调度。檄饬各军克期会剿。并著刘坤一飞檄席宝田王开琳等军。越境进攻。乘胜痛击。迅歼丑党。该逆自镇平克复后。从西南折窜长甯。闽军穷追数昼夜。而粤东曾未闻有一骑一卒。蹑贼追剿。殊属玩延。此次该逆被击势穷。复由江窜入粤境。余众尚有三万余人。难保不铤而走险。复逞狡谋。瑞麟、郭嵩焘、既无会剿之师。严扼边境。岂得复以驱贼入粤为解。诿过邻封。著瑞麟、郭嵩焘、严饬粤东在防诸军。与江闽官军。相机联络。协力夹击。务将此股窜匪。悉数歼除。以靖地方。傥不能实力堵截。致该逆深入腹地。复形蔓延。瑞麟等自问当得何罪。将此由六百里各谕令知之。　　

○又谕、崇实、骆秉章奏、周达武所部未能抽拨。请调湘果等营赴陕等语。周达武一军。现已深入松潘夷巢。势难抽拨。著照崇实等所请。即饬萧庆高所部之湘果数营。并现扎褒沔一带之彝字三营。赶紧起程。克日前进。现在陕西边防已松。而甘省军事方亟。著赵长龄、刘蓉、于萧庆高等拔营后。催令取道入甘。归杨岳斌调遣。以资得力。正在寄谕闲。据杨能格奏、逆回窥伺庆环。大股分扑狂窜。经魏添应等督军剿击。连次获胜。克复西峰曲子两镇。并庙家河等寨。惟逆众数万。窜扑庆阳。此次以少胜多。仍恐去而复来。著杨岳斌妥筹兼顾。并饬令杨能格督率在防兵将。认真防守。毋稍疏懈。又据联捷奏、近日与贼接仗获胜情形。并列保博多洪武等多员。又奏移军静甯。办理招抚溃勇事宜。并雷正绾咨送杨能格摺稿。差吴锡龄到营。闻有句结回目情事等摺片。联捷以奉旨出关之员。不思前进。辄藉词招抚溃勇。移军静甯。时而剿贼。时而议抚。不知所称剿贼立功各员。果实有其事否。本日已批饬该员即日出关。著杨岳斌确切查明。如果获胜属实。再行奏乞恩施。雷正绾所部。现已安辑。如零星溃勇。尚有在外滋事者。著杨岳斌责令雷正绾妥为办理。毋得自贻伊戚。马化漋是否有句结情事。并著查明具奏。联捷摺片四件。著钞给杨岳斌阅看。将此由五百里各谕令知之。　　

○伊犁参赞大臣联捷奏、亲督各队剿匪获胜。请奖出力人员。得旨、联捷屡经有旨催令出关。该大臣辄藉词剿办甘肃回匪。遂其迁延不进之计。实属疲玩。著懔遵前旨。迅将经手事宜。咨交杨岳斌办理克日整队。由肃甘一路。会同成禄出关。不准再以甘肃军情拉杂入奏。以图饰听。懔之。　　

○以江西定南等处剿匪获胜。赏总兵官龚继昌一品封典。并花翎。总兵官唐本有、知府谢兰阶、副将王学开、蒋怀清、罗瑞山、参将刘建业、韩孝忠、游击荣维善、王开气、都司汤有光、巴图鲁名号。按察使席宝田等升叙有差。予阵亡参将荣光贵、都司李仲衍、把总姚三胜等祭葬世职加等。　　

○以甘肃红德城剿贼获胜。赏参将苑清元、都司魏春林、巴图鲁名号。同知程卓山等花翎。总兵官魏添应等升叙有差。　　

○癸巳。谕内阁、都察院奏、顺天民人王二、以仓役舞弊偷漏米石等词。赴该衙门呈控一摺。此案密蜡肩张二即张成舟之子张三。胆敢更名藏太。句串仓役门丁。偷漏漕米至五六千石之多。实属大干法纪。张二即张成舟。系奉旨饬拏之犯。何以任听身后把持。该民人王二。有无挟嫌诬捏。均应彻底根究著刑部提集人证。分别严讯惩办。以儆蠹役而重仓储。　　

○谕军机大臣等、本日据长善奏、探访边外马贼啸聚情形一摺。及钞录防守尉锡昌禀稿一件。所陈请饬各省派兵合剿。及热河各州县密派兵役掩捕各节。已寄谕盛京热河直隶各将军都统总督等悉心妥筹。会商办理。长善仍当操练营兵。以备调遣。并严饬各口防守尉认真守御。毋稍疏懈。此次所寄盛京等处谕旨。并未明示以系由该副都统陈奏。长善此摺。著毋庸咨行各处。以昭慎密。将此谕令知之。　　

○又谕、富平阿等奏、拏获首要贼犯。讯供办理一摺。黑旗头目王洛疙疸即王兆详。与池尚云在空杨树一带。意图句结进边滋扰。不法已极。现据兴京通判刘景醇派弁弋获。此等要犯。岂可久稽囹圄。致生他变。著即于讯明后就地正法。以昭炯戒。未获各犯。仍责令认真缉捕。火石觜子贼匪二百余人。现往何处。著恩合等饬地方文武员弁。实力捕剿。毋任窜扰本日又有人奏探访边外马贼啸聚情形。缮单呈览一摺。据称探得赤峰县哈达地方。马贼聚集。约有千余人。并目睹丁起陇、刘广明等往址。立有标局宝局。同夥多人。练习刀枪。现经马贼自奉天小黑山等处。抢得车辆。俱在张洪礼家窝藏地方官知而不问。奉天拏获马贼内。竟有执持热河官员印照。是口外马贼。直以番役为藏身之地等语。热河番役丁起陇等。叠经有旨令麒庆查拏。嗣据麒庆奏称、丁起陇等。并无为匪不法情事。现据有人奏称探明确凿情形。是丁起陇、张洪礼、实为坐地分赃窝藏匪犯之人。该都统何以形同聋聩。一至于此。著即严密查访。认真办理。如任令该番役等知觉远扬。或他出滋扰。必将麒庆从重治罪。决不宽贷。懔之。恩合、刘长佑、均有派出兵弁。著与麒庆会商妥办。为先发制人之计。原摺单著摘钞交恩合等阅看。本日据兵部。呈进广东水师提督温贤贺摺。内有一件封筒撕破。有差弁黄绍忠及邯郸县结呈。系在邯郸城南二十里铺迤北。被匪拦抢银物。并将贺摺黄绫封套损破等语。邯郸为直隶西南孔道。该匪胆敢抢劫摺弁银物。并撕破摺件。藐法已极。著刘长佑严饬该地方文武。实力捕拏。如犯无弋获。即行照例查参。毋稍宽纵。将此由四百里各谕令知之。　　

