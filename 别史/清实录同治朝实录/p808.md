<!-- { "loadSidebar": true } -->
○谕内阁、前因惇亲王奏、上书房出有弓箭谙达一缺。伊精阿辄称庆安愿意充补。迹近属托。当经谕令伊精阿明白回奏。兹据该侍郎奏称、与惇亲王言及前任弓箭谙达吉隆阿、当差多年。其子必通晓规矩。经惇亲王询问。始将庆安之名回称。并无属托等语。伊精阿于弓箭谙达一缺。尚未拣选。辄向惇亲王言及庆安之名。虽据称并无请托情弊。究属不知引嫌。伊精阿著交部议处。寻议、伊精阿照不应轻私罪例罚俸九个月。从之。　　

○又谕、吏部奏、遵议官文缮写错误、郑敦谨等失察、及动用竹木捐款等情处分一摺。大学士前任湖广总督官文、前任湖北巡抚刑部左侍郎郑敦谨、均著照部议罚俸一年。前任湖北巡抚广东布政使署广西巡抚吴昌寿、著加恩改为降四级留任。均不准其抵销。　　

○又谕、御史汪朝棨奏、官员营求夺情。请明定限制一摺。据称近来外省道府州县及随营人员。一经闻讣。往往百计营求为夺情之举。请饬严禁等语。军兴以来。需才孔亟。各省带兵大员及各督抚。闲有闻讣丁忧特旨夺情谕令移孝作忠者。虽各该员恳辞再四。而朝廷倚畀正殷。不得不温谕慰留。为一时权宜之计。其军务省分带兵人员。防剿吃紧。经各督抚奏请夺情。亦每俯如所请。俟军务告竣。再行守制。事非得已。礼本从权。至如该御史所奏。随营粮台文案各员。及非军务省分之道府以下各官。岂得概从一律。嗣后除带兵人员实系防剿吃紧仍准由各省督抚奏请夺情外。其余随营粮台文案各员。及并非军务省分之道府以下各官。该督抚不得概行奏留。以示限制。　　

○谕军机大臣等、成禄奏、击退援贼。高台金塔解围一摺。肃州踞匪。句来西甯援贼万余人。围攻高台。成禄派王兰谱、黄祖淦等军。驰援获胜。贼遂西扑金塔。成禄复派窦型等与王兰谱等会剿。逆众大败。分股散布九莲寺等处。复经窦型等奋力攻袭。共毙贼五千余人。救出难民妇女二千余名。肃州踞贼。探知官军远剿。亲率悍贼扑营。杨永魁开枪。将伪帅马汶录击毙。窦型旋师夹击。共毙贼五六百人。当此饷缺逆炽之时。均能奋勉力剿。尚属可嘉。目前肃逆援绝胆寒。亟宜乘此声威。立图攻拔。著成禄激励将士。勉益加勉。以期迅奏肤公。同膺懋赏。将此由六百里谕令知之。　　

○安徽巡抚英翰奏、捻窜皖省边境。拟向潜山太湖一带迎剿。得旨、即著檄令程文炳等迎头截击。该抚务当亲督将士。会合鄂军。并力兜剿。仍随时咨商李鸿章妥筹调度。　　

○予甘肃肃州阵亡从九品张际午等祭葬世职加等。　　

○丁巳。祭先蚕之神。遣总管内务府大臣崇纶行礼。　　

○以庄顺皇贵妃金棺由田村奉移园寝。遣睿亲王德长前往奠酒。　　

○谕军机大臣等、谭廷襄等奏、贼势上窜。官军先胜后挫。现在布置情形一摺。逆匪由蕲州上窜板桥等处。经刘维桢、彭毓橘、两军分路进击。小有斩捦。彭毓橘探知该逆由兰溪董家河上窜。亲督各营蹑剿。遇伏失挫。力竭阵亡。此次彭毓橘之挫。如各该营官有救应不力情事。著谭廷襄、曾国荃、查明参办。该逆现由巴河上犯团风新洲。奔窜黄孝一带。亟应力图兜剿。该署督等务当审贼所向。檄饬派出各军。会同淮军刘秉璋等。通力合作。协同剿洗。毋令再肆蔓延。曾国荃现驻黄州。即著就近将彭毓橘所部各营。察看情形。分别遣留。鄂省贼众兵单。剿办恐难得手。应如何抽拨劲旅赴鄂援应之处。著李鸿章统筹全局。相机布置。鲍超现由南阳取道信罗至光固一带。即著懔遵前旨。无论任赖等逆窜往何处。何路有警。即行兼程进击。一鼓聚歼。以副委任。正在寄谕闲。据左宗棠奏、捻中北队一起。江北河北之人居多。东北马军。亦颇不少。多系从前裹胁。畏罪勉从。请准令悔罪归诚等语。捻中甘为贼役者。固属法所难宽。如果惧罪偷生。而能反正归诚。原不妨稍从曲贷。著李鸿章、谭廷襄、曾国荃、出示晓谕。以散该逆胁从。庶更易于蒇事。将此由六百里谕知李鸿章、谭廷襄、曾国荃、并传谕鲍超知之。　　

○又谕、左宗棠奏、督军由鄂启行。请饬散捻胁从。闽中新刻竹枝词。请饬查办各摺片。陕省捻回合扰。亟须知兵大员前往调度。该督声威素著。一经入秦坐镇。自可腾出陕省兵力。并入前敌。以利攻剿。所有置造军械。及练兵筹饷各事宜。即可于到秦后统筹全局。次第经理。庶将来肃清两省。计出万全。现在该督既已西行。秦中自可无虞。而鄂省贼众兵单。剿办殊难得手。鲍超一军。著仍遵前旨留于鄂豫。将任赖逆股剿灭。再行移师入关。前据英桂奏、丁杰交出竹枝词。钞录呈览。匿名揭帖。例应立案不行。惟恐有挟嫌污蔑情事。已谕令英桂、吴棠、面传丁杰切实研究。该督公忠共信。公道自在人心也。将此由六百里谕令知之。　　

○又谕、库克吉泰等奏、捻逆北窜。各军进剿情形一摺。张逆窜踞齐家寨后。句结逆回。图窜南岸。经刘松山、李祥和等军。直前进迫。该逆遂由郿县以西。凫过渭北。复经刘松山等军跟踪追击。逆股悉众东趋。提督谭玉龙等将马贼击退。张逆率党来援。官军力将贼围冲破。贼仍退踞于扶岐交界之益店一带。此次捻逆。虽被剿北窜。而距回甚近。虽保不句合西窜。谭玉龙兵力甚单。即著库克吉泰、德兴阿、督同安住等所部马队。会同刘松山等军。紧蹑前追。乔松年亦当严檄谭玉龙等合力夹击。毋任句合逆回。深入为害。郭宝昌一军。计抵潼关。著乔松年迅饬兼程驰赴。会合拦截。以殄凶氛。并将会合击剿情形。随时详报。以慰驰廑。将此由五百里各谕令知之。　　

○又谕、兆琛奏、官军连破苗寨。并苗逆分扰湖南沿边州县。回军截剿一摺。苗逆自经官军攻入颇洞。退守寨塘寨滚等处。经兆琛、周洪印、所部分路进攻。连破苗寨屯卡。其李元度一军。进偪荆竹园。亦将盌架岩贼卡攻破。该逆以楚军深入。捣其巢穴。纠党犯楚。以图牵掣。扰及湖南沅晃黔会靖州各处。虽经官军截剿获胜。而备多力分。殊难制贼死命。现在周洪印已将西防会剿之兵十三营。陆续撤回。肃清楚境。再议进兵。兆琛所部七千人。除分防思州青溪各隘外。现存前敌及留守邛城者。仅四千人。是湖南援黔之师。仍不过沿边堵剿。苟延时日。若非迅筹添募。安能深入贼境。捣穴歼渠。兆琛现禀商李瀚章酌量增兵。以资调度。即著该抚迅速增募数营。拣选得力将弁统带。交兆琛调遣。以厚兵力。赵焕联、席宝田、告假在藉。现在楚边有警。并著李瀚章另募劲军。饬该二员统带。分防边境。以便前敌之军一意剿贼。刘昆到任后。并著与李瀚章妥筹方略。总期战守兼筹。毋致顾此失彼。将此由五百里谕知李瀚章、刘昆、并传谕兆琛知之。　　

○署山东巡抚丁宝桢奏、请调已革知州李均前往河南归德各处缉捕私枭。护送盐运。得旨、李均前次被参革职之案甚重。该抚请调革员经理缉捕之处。著不准行。　　

○以徵漕滋事。山东知州李铭舟革职讯办。　　

○以约束兵丁不严。革奉天头等侍卫额勒登布职。仍留营。　　

○予湖北蕲水阵亡道员彭毓橘祭葬世职。如布政使例。谥忠壮。于死事地方暨原籍建立专祠。提督罗朝云、邓泰福、王仕益、陈致祥、总兵官彭光友、罗兴祥、道员葛承霖、均祭葬世职加等。附祀彭毓橘专祠。　　

○予湖南沅州等处阵亡总兵官胡绍春等十三员祭葬世职加等。　　

○予江苏金坛等处殉难附生周焘等绅民妇女九名口分别旌恤如例。　　

○予贵州清镇殉难举人张寿祺等绅民妇女五十六名口分别旌恤如例。　　

○戊午。以顺天府府尹胡肇智为宗人府府丞。　　

○命山西巡抚赵长龄拨银八万五千两。解赴乌里雅苏台科布多二城。备本年经费。　　

○己未。命五城煮赈展期两月。　　

○庚申。谕军机大臣等、前据都兴阿奏、侍郎延煦由北关经过。侍卫额勒登布所部兵丁。将该侍郎家人殴打滋事。请旨将约束不严之额勒登布革职。留营差遣。并将兵丁责革。当经降旨允准。兹复据延煦奏称各情。与都兴阿前奏大略相同。官兵纵肆。至该侍郎亦弹压不住。群扑车前。并据左近商民诉称黑龙江官兵扎明阿平素不法。及春龄堂药铺商人等呈控带兵官袒护官兵等情。览奏殊堪诧异。该官兵等在该侍郎之前。尚敢如此放肆。平日商民之受害。不问可知。虽经都兴阿分别革责惩办。惟宽纵有素。恐未能戢骄悍之风。都兴阿身任统帅。当竭力整顿。毋得稍涉袒护。额勒和布、恩锡、均有地方之责。著会同都兴阿认真查禁。有犯必惩。以期商情帖服。官民相安。延照原摺。著钞给兴阿等阅看。将此各谕令知之。　　

○又谕、李鹤年奏、驰赴周口。与李鸿章会商军务。将善庆马队。派往淮军协剿。张曜到营。整练新军一摺。所筹尚妥。善庆所部吉林黑龙江骑兵。派赴信阳与刘铭传一军相合。即著李鸿章饬令刘铭传妥为调度。俾马步相辅。以成劲旅。其月饷仍由豫省拨解。张曜到营。李鹤年拟令招募步队十五营。该抚当饬令严加拣选。赶紧教练。务使饷不虚糜。兵归实用。以副委任。所需洋枪军火。既经李鸿章借拨购买。此等利器。若非得人而用。往往藉以资敌。尤须加意训练。以免疏失。鄂贼踞光商不远。著李鸿章激励鲍超等。迅速移营前进。毋任迁延贻误。将此由五百里各谕令知之。　　

○福建台湾镇总兵官刘明灯等奏、台境土匪歛戢。现拟筹办海防。得旨、著将应办事宜。认真讲求。务期除暴安良。不得始勤终怠。　　

○以宗人府府丞胡肇智兼署顺天府府尹。　　

○以大理寺少卿郑锡瀛为太仆寺卿。　　

○以正白旗满洲副都统穆辂署左翼前锋统领。　　

○辛酉。谕军机大臣等、前据左宗棠奏、请于吉林挑募炮手。叠经谕令富明阿等妥筹。并令德英专司其事。兹据德英奏、旗丁不敷招募。势难踊跃。招募民勇。重利轻功。诸有窒碍。且吉林库款不充。实难再行划拨此项经费各等语。自系实在情形。此项炮手。亟须选练成军。为折冲御侮之用。著德英于丁勇内。酌择精壮妥实可靠者。编列队伍。不得推诿。其采买鞍＜?革占＞及军械整装等项银七万两。前已谕令户部拨款解吉林应用。著即遵旨迅解。以应急需。仍由山西应解左宗棠甘饷项下。拨还户部归款。该将军等即先行拨款垫办。慎勿视为缓图。致滋贻误。左宗棠于此项炮手到营后。陆续教练成军。以资得力。将此由五百里各谕令知之。　　

○缓徵陕西榆林县被雹村庄上年下忙钱粮。　　

