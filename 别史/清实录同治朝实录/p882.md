<!-- { "loadSidebar": true } -->
○守护西陵镇国公奕梁等奏、神机营马队。现经恩承调赴涿州。得旨、昨据官文奏、贼由饶阳回窜祁定。易州距贼虽远。奕梁仍当勤加侦探。严密防范。随时知照恩承。相机办理。毋稍大意。　　

○江西巡抚刘坤一奏、请将故巡抚张芾、江忠源提督江忠义各专祠。暨新建昭忠节孝贞烈等祠。列入祀典。允之。　　

○追予江西各属阵亡殉难从九品黄传荣等绅民妇女一千四百四十八员名口分别旌恤如例。　　

○予江西因公淹殁外委谌胜发祭葬恤荫加等。　　

○庚辰。谕军机大臣等、李鸿章奏、官军先后赴直情形。并拟偪贼入豫兜剿各摺片。潘鼎新等军。昨据官文奏称、距张登镇不远。谕令在北路扼扎。以资休息。李鸿章所称该藩司等径趋饶阳。自系在官文奏报以前之事。该司等跋涉远来。诚不宜轻于浪战。著仍遵前谕。暂在北路堵扼。以杜捻踪北窜。李鸿章现由东阿渡黄。即著相机前进。周盛波各军。并著催提北上。以厚兵力。李鸿章抵直后。即可在东南一面择要扼扎。如兵力有余。并著分拨数军。驰赴东北。会合丁宝桢、崇厚各军。向西南压击。现在丁宝桢驻扎任邱一带。即著和衷商酌。妥为布置。当此事机孔亟。宵旰焦劳。该督抚等俱朝廷所委任。当思师克在和之义。协力同心。迅筹灭贼。傥因意见参商。致误事机。其何颜以对军民耶。李鸿章因直隶地势平衍。拟蹙之于怀卫。设法圈制。固属因地制宜。惟现闻该逆由祁州窜至安州。复至高阳肆扰。势仍北趋。似未知畏威南窜。若不痛加击剿。恐裹胁日多。必至盘跨近畿。刘松山等军。著官文仍遵前旨。饬令由北面压剿而南。若得一二胜仗。则军威大振。足慑逆胆。傥日久迁延。师老饷缺。愈形棘手。其郭松林、杨鼎勋等军应否饬令径趋东昌大名一带。著李鸿章相机调派。所有淮军粮草。著官文严饬各属。妥为备办。毋使缺乏。左宗棠行抵何处。著即相机前进。妥为调度。并著与李鸿章随时筹商方略。共奏肤公。天津为富庶之区。地广人众。逆匪垂涎。实在意中。著崇厚懔遵前谕。妥为防剿。并著与丁宝桢各军联络声势。随时扼截。毋使阑入。是为至要。神机营奏、陈国瑞募勇成队。酌给饷银三万两。以供支放。著官文传谕该侍卫祇领。后撙节动用。此系格外体恤。该侍卫当奋勉剿贼。以图报称。不得徒托空言。神机营饷项。岂能时时拨给。嗣后如有缺乏。著官文随时支发。毋稍贻误。本日据侍郎毕道远奏、陈国瑞剿贼奋勇。堪派左宗棠翼长等语。陈国瑞本系交左宗棠差遣。其可否派充翼长。著左宗棠察看。傥因该侍卫性情与充当翼长不堪相宜。或另派妥员。或不必派员之处。均著该大臣酌核办理。将此由六百晨各谕令知之。　　

○又谕、沈葆桢奏报造船开工日期。并陈明船厂情形一摺。据称开造轮船铁厂。关系最重。上年十二月闲。船台造成一座。所运铁器木料。亦已附舶而来。当亲率在事官绅工匠。前赴船坞开工。相机酌办。惟需石需木需土需匠。四者颇难。所奏均中窾要。轮船一事。所难在于经始。现在鸠庀已有可观。尤当矢以实心实力。期于必成。即著沈葆桢督饬周开锡等及日意格各员。尽心经理。毋以畏难自阻。庶日新月异。共观厥成。其巡察布置一切。均著照该前抚所议办理。沈葆桢以本地绅士。督办船政。事非易为英桂、马新贻、李福泰、卞宝第、务当遇事筹商。并将经费随时拨给。俾得一无牵掣。克蒇要工。将此由四百里各谕令知之。　　

○又谕、曾璧光奏、筹办独山荔波军务情形。请在重庆设立捐局。并请调马宗骏等员各摺片。荔波独山逆匪。恃众负嵎。曾璧光以饷绌兵单。未能迅图大举。惟该州县系黔粤往来孔道。且距省甚近。匪徒蹂躏已久。若不力筹进剿。势将益肆蔓延。著曾璧光檄饬黄清源、李泉源等军。就现有兵力。设法进规。相机布置。黔省饷需。万分缺乏。曾璧光拟援照湖南贵州现在办捐章程。在川劝捐。著即照该署抚所请。在重庆府城设立四川协黔新捐总局。由曾璧光派员前往劝办。并著崇实饬令川东道暨各地方官。协同经理。所收捐款。仍由曾璧光咨明四川总督。尽数划抵川省积欠黔饷。以裕军储。四川副将马宗骏湖南沅州协都司田国珍据曾璧光奏称、均属熟习军事。著崇实、刘昆、饬令各该员迅速赴黔。交曾璧光差遣委用。其黄清源、李泉源、滕代荣三员。并准曾璧光留于黔省。以资差委。将此由五百里各谕令知之。　　

○以福建开办船厂出力。赏洋将日意格等花翎职衔有差。　　

○辛巳。遣官祭文昌帝君庙。　　

○谕军机大臣等、张之万奏、派兵入直助剿一摺。张之万以直省军务紧要。拟挑选步勇三四千名。马勇两营。派令姚广武、张从龙、王文行、王得胜、督带赴直协剿。览奏具见悃忱。前有旨谕令英翰督率皖军。严扼黄河南北两岸。与李鹤年联络声势。互相截剿。此次张之万所派马步各军。即著饬令前赴豫省。归英翰节制调遣。该军到豫后。应如何择要扼扎之处。并著英翰与李鹤年妥筹布置。豫省既添此军防剿。兵力较厚。如贼踪窜近西南。著左宗棠会商李鹤年、英翰、相机调度。贼匪现仍北趋祁定高阳一带。朝廷甚深廑系。左宗棠当懔遵叠次谕旨。星驰前进。迅埽逆氛。以副委任。王可升所部四营。即著张之万檄饬驻扎清淮一带。以资弹压。将此由六百里理谕令知之。　　

○又谕、穆图善奏、官军攻克渭源。现筹进剿狄道河州一摺。甘肃渭源县。久经回匪窜踞。穆图善派知府舒之翰会同提督王得胜、傅先宗等。由巩昌进剿。直薄城下。合力冲杀。毙匪甚多。贼向官堡奔窜。当将县城收复。剿办尚为得手。惟官堡为狄道咽喉。该逆大股尚踞其中。亟应乘胜攻克。以便节节进兵。著穆图善迅饬各军。立将官堡贼巢埽荡。以次进规狄道河州。该署督即相机出省督剿。迅殄逆氛。将此由六百里谕令知之。　　

○以克复甘肃渭源县城。复已革总兵官高月桂、副将周潮旺、魏绍珍、江成万、参将田大胜职。　　

○壬午。谕军机大臣等、丁宝桢奏、捻逆折窜西北。分路扼剿。挑派吉林等西丹马队赴直。崇厚奏、贼氛北偪。会兵力遏。请饬拨兵严防东北。并接济前敌米粮军火等项各摺片。逆骑由深祁高阳。窜扰任邱河闲。非北向雄固。即东扑天津。任邱河闲一带。为扼要通冲。杨飞熊一军。虽经赶到驻扎任邱。而陈济清一军。又将回顾津郡。该处兵力尚单。难资堵截。著官文于潘鼎新、程文炳、两军内。速拨得力之军。兼程驰赴雄县任邱大城一带。均匀分布。与丁宝桢所部东军。联络声势严行扼截。毋任贼踪窜向东北。潘鼎新、程文炳等军到后。兵力较厚。设津郡紧急。陈济清等各队。亦可随时兼顾。并著官文调派保定诸军。由西路节节进剿。兼顾北面。贼匪肆行无忌。非痛加歼戮。不足以挫凶锋而寒逆胆。官文当相机进击。不可徒事株守。李鸿章派援各军。其未抵直境者。著迅速迎提北上。或替程文炳、潘鼎新等军扼扎保定。或即赴东北各路。屏蔽近畿及津郡一带。著官文酌核办理。总期各该军取道便捷。不至往返纡折为要。左宗棠当速催前敌各军进剿。毋稍延缓。其应驻扎何处。以便呼应较灵。著随时酌度办理。天津地方富庶。逆匪垂涎已久。崇厚现于该处水陆设防。著即严密布置。并著设法联络乡团。鼓舞人心。以资堵御。左宗棠前敌各营。应用米粮军火等项。崇厚当随时拨解转运。丁宝桢所挑之吉林黑龙江丹丁一千五百名。著于行抵该抚行营时。认真察看。饬赴春寿行营。会合步队。迅速进剿。一切口粮。仍由丁宝桢筹给。并著官文随时接济饷项军火。以备缺乏。月饷著照所请全行发给。其各丹丁家属养赡银两。仍著随时另行筹解。以示体恤。其余丹丁马匹。仍著丁宝桢饬令认真训练调养。以备调派。将此由六百里各谕令知之。　　

○又谕、郑敦谨奏、请饬查沿途驿递一摺。前次遗失摺件。所奉谕旨。已由官文咨照军机处补钞寄去。本日已明降谕旨。令郑敦谨署理山西巡抚矣。前令该署抚驰赴山西查办事件。何以此次摺内。并未提及。著将应查各件。迅速查明。据实具奏。一面将晋省防务。妥筹布置。左宗棠现已由获经东进。赵长龄亦经开缺。固关一带。防堵正紧。著郑敦谨、迅速出省接办以重边防西河水桥。虽已渐释。而陕省延妥一带。回逆处处滋扰毋稍疏虞阎敬铭、前有旨令赴省城会筹防务。曾否到省。患病是否痊愈。并著该署抚查明具奏。将此由四百里谕令知之。　　

○又谕、库克吉泰等奏、陕军剿贼获胜情形派员驰往汧宝剿贼请调蜀军助剿各摺片。米脂邠州宜川洛川等处群匪麕集。经陕军分路剿击屡获胜仗惟回逆股数太多。虽叠有斩捦。究未大受惩创。著库克吉泰、刘典、督饬各军严密堵剿。遇贼即击。以期尽歼丑类。宝鸡县城。被匪阑入。复由宝鸡窜至汧阳。该将军等已派刘效忠、张岳龄会同喻步莲前往剿办。著即饬令该员等驰。赴汧宝之闲。会合进兵实力剿洗。陕省军务紧要。现在兵力不敷剿办。周达武一军向称得力。著崇实迅饬该提督统带所部。进驻陇汧之闲。与陕军联络。进攻以期迅殄逆氛。裦沔一带。该署督另派妥员。前往接替。以固蜀省门户。刘典另片奏称、蒋益澧熟悉军情。请饬迅速来陕等语。本日已谕令瑞麟饬令蒋益澧赶紧驰赴陕西军营。并著左宗棠咨催赴陕。以资得力。将此由六百里各论令知之。　　

○又谕、前有旨令蒋益澧以按察使候补。发往左宗棠军营差遣。本日据刘典奏称、现在陕甘军务。难期速竣。左宗棠督军入宜。回陕尚需时日。蒋益澧熟悉军情。请饬迅速来陕各等语。陕省军事方殷。需才孔亟。著瑞麟仍遵前旨。饬令该员赶紧交卸。克日起程。驰赴陕西军营。毋稍延缓。将此由五百里谕令知之。　　

○山西巡抚赵长龄开缺听候查办。以都察院左都御史郑敦谨署山西巡抚。　　

○陕西巡抚乔松年因病解职。以帮办军务三品卿衔刘典署陕西巡抚。　　

○以陕西香花台剿贼获胜。复已革提督谭玉龙职。并赏还花翎。　　

○蠲缓广东连平、长乐、和平、河源、高明、五州县被扰地方同治四年额赋有差。　　

○癸未。谕内阁、前派恭亲王会同神机营王大臣办理巡防事宜。现在直隶军务紧要。所有各路统兵大臣暨各督抚。均著归该亲王等节制。　　

