<!-- { "loadSidebar": true } -->
○又谕、穆图善奏、请将所部步队统率出关等语。前据左宗棠奏粮运难筹。有旨令穆图善裁撤步队。现据该将军奏称驻扎泾州之勃勇左右两营。亲兵前后中左副左五营。南字副右一营。团队一营。及刘宗璋所带亲兵二百名。营务处亲兵一百名。现驻水埠河之壮勇中一营。久历行闲。甚资得力。即著该将军于到甘肃后。将驻泾各营认真裁汰。＜??闲＞选精锐勇丁。合之所部马队。统率出关。俾一兵得一兵之用。不得滥竽充数。徒糜饷项。所留步队月饷。著穆图善咨商西征粮台。妥筹办理。其驻扎平番县一带之壮勇左右二营。河镇五营。南字左右两营。马勇一百名。并定字中营。均著咨商左宗棠、妥为遣撤。以节饷需。将此谕令知之。　　

○以翰林院侍读学士铁祺为詹事府詹事。　　

○加赏普济堂、功德林、煮赈小米二百石。暨银四百两。展期两月。　　

○辛卯。上诣时应宫拈香。　　

○御紫光阁。阅侍卫等骑射。　　

○遣官祭历代帝王庙。　　

○谕内阁、本年轮应查阅山东河南江苏安徽江西五省营伍之期。山东著即派文彬。河南即派钱鼎铭。江苏即派李宗羲。安徽即派英翰。江西即派刘坤一。逐一查阅。认真＜??闲＞校。如有训练不精军实不齐者。即将废弛之将弁据实参奏。毋得视为具文。　　

○壬辰。清明节。上诣奉先殿寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○补行同治十一年军政。两江浮躁官一员。罢软官一员。年老官三员。有疾官一员。处分如例。　　

○癸巳。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○追予四川各属阵亡伤亡弁勇一千八百九十一员名赏恤如例。　　

○甲午。上诣时应宫拈香。　　

○御紫光阁。阅侍卫等骑射。　　

○裁江南淮扬镇标游击一员。守备把总各二员。外委六员。兵二千四百三名。从总督李宗羲请也。　　

○追予江苏江都等处阵亡殉难六品顶带张尧甫等绅民妇女二百二十一名口分别旌恤如例。并予立祠建坊。　　

○赏山西等省癸酉科乡试年老诸生岂式玉等一百四人举人副榜有差。　　

○丙申。谕内阁、本日御史张观准条陈江西丁漕摺内。声称本年正月闲。刘坤一奏请缓徵钱粮。未将被灾之都图村社。明白开列等语。该御史所指。究系何州何县之都图村社。刘坤一未经开列。著张观准明白回奏。　　

○谕军机大臣等、御史张观准奏、京师现行当十大钱。近来式□□羕渐小。并搀和杂铜铅片。致奸商图利私铸。相传有涉板鹅眼名目。请饬查拏等语。奸民私铸钱文。大干例禁。著步军统领衙门顺天府五城一体严查。即将私铸人犯拏交刑部。按律惩办。该局鼓铸钱文。何以竟有搀和情弊。并著户工两局认真整顿。不准偷工减本。致滋弊端。至滇省军务现已告竣。应如何设法采办铜斤以资鼓铸之处。著户部妥筹办理。原片均著钞给阅看。将此各谕令知之。　　

○又谕、前因四川欠解周达武军饷甚多。谕令该督先拨银五十万两解黔。其所欠尾饷四十万余两。仍令补解清款。现在黔省甫就肃清。所有筹办善后事宜。及裁撤勇营。一切需款甚亟。即著吴棠懔遵上年十二月初八日谕旨。无论何款。迅速筹解到黔。以应急需。月饷饷银。仍著按月筹解。毋稍拖欠。至山东福建江西广东江苏浙江湖北各省。均经谕令各于欠借黔饷内先拨银十五万两。飞速解黔。即著曾璧光行文咨催。克期筹解。毋任延缓。所有黔省应撤应留之勇。并著该抚与周达武悉心筹商。妥为办理。将此由五百里各谕令知之。　　

○又谕、岑毓英奏、探闻越南军务吃紧。筹办滇省边防一摺。越南河内省城。被法国带兵攻破。并有匪徒黄宗英等、乘机攻袭太原山西。势颇猖獗。云南开广临安辖境。与越南所属宣光等处接壤。恐有外匪阑入。句结该处回夷滋事。岑毓英现派提督李文益等、驰往探明贼情。将沿边防堵事宜豫为布置。即著饬令该员等、会同地方官随时认真防范。以期有备无患。越南各匪鸱张。该抚虞其假冒外国名色。溷入滇境。或捏称滇省兵练。伤及法人。致启衅端。著总理各国事务衙门照会法国使臣。转行现驻越南之领事各官。俾知滇省派兵防边。系堵剿越南各匪。与法兵不相干涉。毋启猜疑。如欲游历入滇。俟越南平靖道路畅通后。方可前往。岑毓英惟当随时加意筹画。慎固封守。期于中外相安。以免另生枝节。另片奏、巴蛮不时窜扰。拟拨队巡防等语。著照所议。即将昭通等处标兵挑补足额。分派一半。前往金沙江外驻扎巡守。轮替更换。勤加操练。前设勇营。著即行裁撤。以复营制而固边防。将此由四百里各谕令知之。　　

○丁酉。上奉慈安端裕康庆皇太后慈禧端佑康颐皇太后启銮。恭谒西陵。　　

○至卢沟桥。诣龙王庙拈香。　　

○诣慈安端裕康庆皇太后慈禧端佑康颐皇太后行宫问安。至还宫皆如之。　　

○遣官祭贤良祠。免跸路经过直隶宛平、良乡、涿、房山、涞水、易、六州县地方钱粮十分之三。　　

○是日。驻跸黄新庄行宫。　　

○戊戌。谕军机大臣等、前据御史张观准奏、江西丁漕。弊端太多。请旨惩办。并据称刘坤一奏请缓徵钱粮。未将被灾之都图村社开列。降旨令该御史将所指究系何州何县。明白回奏。兹据奏称、刘坤一摺内。请缓征新建县被淹各则官民田未完地丁漕米。并未将都图村社明白开列等语。该御史所奏此次所改新章。仍属任意浮收。与部章不符。并该抚因何未将新建县都图村社开列之处。著刘坤一查明据实具奏。原摺片二件。均著钞给阅看。将此谕令知之。　　

○是日驻跸半壁店行宫。　　

○己亥。孝昭仁皇后忌辰。遣官祭景陵。　　

○祭先农之神。遣克勤郡王晋祺行礼。　　

○赏请轿銮仪卫校尉银。　　

○赏守护行宫兵丁半月钱粮。　　

○是日。驻跸梁格庄行宫。翼日如之。庚子。上恭谒泰陵。泰东陵。昌陵。昌西陵。慕陵。慕东陵。俱未至碑亭。即降舆痛哭。步入隆恩门。诣宝城前行礼。躬奠哀恸。王以文武大臣均随行礼。　　

○辛丑。上奉慈安端裕康庆皇太后慈禧端佑康颐皇太后回銮。　　

○谕内阁、本日沿途跸路。车为之迹甚多。殊不足以昭严肃。著管道大臣直隶总督严行禁止。傥敢不遵。仍有车马任意践蹋。毋论大小官员。即行据实纠参。兵丁大监校尉人等。即著从严惩办。　　

○是日。驻跸秋澜行宫。　　

○壬寅。赏江南等省癸酉科乡试年老诸生宋步梁等二百七十二人举人副榜有差。　　

○是日。驻跸半壁店行宫。　　


大清穆宗继天开运受中居正保大定功圣智诚孝信敏恭宽毅皇帝实录卷之三百六十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十三年。甲戌。三月。癸卯朔。驻跸黄新庄行宫。　　

○甲辰。上奉慈安端裕康庆皇太后慈禧端佑康颐皇太后还宫。　　

○赏请轿銮仪卫校尉银。　　

○乙巳。上诣钟粹宫问慈安端裕康庆皇太后安。长春宫问慈禧端佑康颐皇太后安。至壬申皆如之。　　

○奉慈安端裕康庆皇太后慈禧端佑康颐皇太后幸漱芳齐侍午膳。　　

○祭先蚕之神遣慧妃行礼。　　

○丙午。谕内阁、巡视西城御史文保等奏职官谋娶酿命。请饬部传漏一摺。民妇王刘氏自行抹伤身死一案。著刑部研讯确情按律办理。户部主事沈仕元。著先行解任。听候传讯。　　

○命吏部尚书宝鋆协办大学士。　　

○以都察院左都御史英元兼正黄旗汉军都统。　　

○予故正黄旗汉军都统阿克敦布祭葬。谥勤恪。　　

○丁未。谕内阁、本年补行覆试日期较早。各省续到之未经覆试举人。不能一体会试。未免向隅。自应量为变通。以示嘉惠士林至意。著礼部查明此次如有未经覆试举人。准其先行会试。俟会试后再令补行覆试。傥覆试时有应行罚科等事。仍著该部知照知贡举照例办理。嗣后各直省应行覆试举人。务当及早晋京。如期应试。毋许任意迟延。此系破格加恩。嗣后不得援以为例。　　

○又谕、荣全奏、委员私动军饷。擅离职守。请分别惩办一摺。副参领衔升用副参领印务章京文增。上年正月闲。经荣全派令赴京领饷。该员于所领军饷内。胆敢私行动用银四百二十余两。候补笔帖式德克吉讷。经荣全派赴张家口办理转运各事宜。乃于上年六月潜行入都。至九十月闲尚未旋口。均有应得之咎。文增著先行革职。即将所欠银两严行追缴。如有别项情弊。照例惩办。德克吉讷著即行革职。饬令回旗。以儆官邪。　　

○谕军机大臣等、荣全奏、边务紧要。请调员差委一摺。吉林尽先协领防御双玉乌拉佐领春满、甯古塔佐领巴图里、甯古塔尽先协领骁骑校永海著奕榕饬令驰赴荣全军营。听候差遣。并饬该员等各由本城遴带技艺娴熟精壮得力官兵各二三十名。即行起程前往。毋稍迟缓。现在军务未蒇。亟应储备将材。并著奕榕查明该省如有久经战阵谋勇兼优之宿将。据实酌保数员。用备任使。将此谕令知之。　　

○命翰林院侍讲学士李文田仍在南书房行走。　　

○戊申。以礼部尚书万青藜为会试正考官。刑部尚书崇实、工部尚书李鸿藻、吏部左侍郎魁龄、为副考官。　　

○以吏部尚书毛昶熙兼署礼部尚书。户部尚书载龄兼署刑部尚书。董恂兼署工部尚书。户部左侍郎荣禄兼署吏部左侍郎。吏部左侍郎彭久余兼署兵部右侍郎。礼部左侍郎黄倬兼署刑部右侍郎。　　

