<!-- { "loadSidebar": true } -->
○谕议政王军机大臣等、曾国藩奏、拟饬曾国荃赶紧回湘募勇等语。曾国藩所部水陆各军。自攻破无为州运漕镇后。相距江甯仅二百里。自应亟乘贼情惊惶之际。直捣金陵老巢。以期埽穴捦渠。肤公迅奏。乃据该督奏称、曾国荃一军。深入贼之腹地。现在安庆枞阳庐江无为等处。分守人数尚单。别无可以进取之兵。机会岂宜坐失。著曾国藩即饬令曾国荃赶紧回湘。添募新勇来皖。替守各城。俾乘胜得力各军。迅即进剿巢县和州等处。与下游都兴阿扬州水路各军。联为一气。规克江南。现在金陵贼势如何。该大臣作何进止。如何布置攻取之策。李续宜、彭玉麟、现皆驻军何处。前饬分援浙江之兵。曾否派往。并著随时详悉奏闻。寿州被苗沛霖攻入。袁甲三兵力。一时未足力制。盼望楚师。殊为急切。该大臣务当迅催彭玉麟带兵前往。以冀挽回皖省大局。将此由六百里谕令知之。　　

○又谕、田兴恕奏、石逆大股。己窜过湖南绥甯县属之青林界延长安堡麻龙一带等语。石逆由广西窜入楚界。虽由粤西剿办穷蹙。希图窜逸。亦由皖鄂逆匪。屡次败衄。暗纠石逆。句结粤西股匪。冀扰楚界。牵掣我军。自应合力痛剿。以杜诡谋。田兴恕既派成应洪带队驻扎楚黔边界。即著饬令会同毛鸿宾派出各军。并江忠义所带兵勇。相机会剿。江忠义身任黔抚。又在湖南本籍带兵剿贼。尤当面面兼顾。不可稍有疏懈。一俟楚省军务肃清。再赴黔抚新任。刘长佑所派臬司刘坤一等、截剿获胜。即饬令越境追剿。不使回窜。如此三面夹击。声威联络。石逆既进退失据。其余党必可穷蹙溃散。于楚黔等省。甚有裨益。务当和衷会商。断不可此进彼退。使该逆得以乘闲窜逸。将此由六百里各谕令知之。　　

○又谕、前因严树森奏、联捷防河一军。不能得力。当寄谕直隶山东山西三省。责成沿河地方官认真防守。并谕该督抚等将筹办情形。迅速驰奏。是联捷一军。能否裁撤。应俟该三省覆到时。再降谕旨。本日据联捷奏、委员在河内县钞录严树森劄文。内开钦奉谕旨。准撤河防。此后一切机宜。悉由该抚调度。不准听防河之员调遣。其捐输钱粮等项。非有该抚印文。不准擅动等语。防河责任綦重。严树森接奉前次寄谕。自应慎密布置。以期无误事机。乃该抚并不静候续降谕旨。辄将机要事件。行知属员。并将联捷军粮。径行遏截。万一该兵勇乘衅哗溃。捻匪闻风内窜。致令直豫交界处所。复被蹂躏。该抚能当此重咎耶。严树森办事粗疏。著传旨严行申饬。现在直隶筹办河防。尚未覆到。联捷一军未经撤防之前。严树森不准媢嫉掣肘。傥致河防兵勇。因饥哗溃。或生他虞。惟严树森是问。将此由六百里谕令知之。　　

○又谕、联捷奏、抚臣武断。暗绝军粮一摺。联捷军营应需粮饷。己谕令严树森妥为接济。惟山东之匪。现虽败窜回巢。河北一带地方。仍应严密防守。著联捷督率兵勇。会同段晴川妥为布置。毋误事机。未奉谕旨裁撤之先。联捷等即属责无旁贷。不得因与严树森意见龃龉。致防务稍形松懈也。将此由六百里谕令知之。　　

○引见京察一等未经记名人员。得旨、张晋祺、克兴额、那清阿、曹登庸、鄂堃、均著交军机处记名以道府用。　　

○开复前任大学士翁心存革职留任处分。命以大学士衔管工部事。　　

○以克复安徽无为、铜陵、两州县城。赏副将周惠堂、参将邓万林、巴图鲁名号。余加衔升叙有差。　　

○以湖北克复随州城出力。赏协领德平阿、委参领德隆阿、霍顺、游击李盛贵、都司朱湘霖、巴图鲁名号。都司孙均等花翎。余升叙有差。予阵亡都司李开元等祭葬世职加等。　　

○以湖北克复河口镇出力。赏参将文斌等花翎。知县朱志良等蓝翎。余升叙有差。　　

○丙申。谕内阁、为政之要。首在得人。前据胡林翼、严树森、张芾、潘祖荫等。先后具摺保举人员。昨又据前任大学士翁心存、亦有胪举人才以供任使之奏。洵属当务为急。不失以人事君之义。各摺留中备览。所保诸人。业有降旨宣召及擢用者。余俟随时徵起。同资郅治。用副朕侧席兴贤至意。　　

○又谕、御史徐启文奏、请遴派大臣。教练京营兵丁等语。京旗各营兵丁。前己派议政王会同醇郡王等、妥议章程。认真训练。该御史欲以在外久经典兵之将帅。畀以京师旗禄各营提镇都统秩任。诸多窒碍难行。该御史所奏。著毋庸议。　　

○谕议政王军机大臣等、有人奏、江省叠被贼扰。亟宜拊循一摺。据称本年二月闲。逆首李秀城攻陷吉安等郡。偪近省垣。杀害愈惨。现在疮痍未复。民困未苏等语。著曾国藩遴委公正大员。前往查勘。除完善地方。收成丰稔。仍照旧供输外。所有残破处所。及水旱灾区。即著分别重轻。奏请蠲缓。以苏民困。另片奏、本年七月闲。逆匪窜踞丰城。鲍超统兵来援。知县哈尔噶尚阿、不肯搭造浮桥。致官军不能径渡。贼遂将附省乡村市镇。恣意焚杀。玩误殃民。实堪痛恨。又南昌县知县周成民、当贼氛正炽秋稼未登之际。开徵漕折。并创为逐日加增之例。递增几至一倍。暮夜追呼。民不堪命等语。并著曾国藩按照所参该二员劣迹。确切查明。据实参办。原摺片著钞给阅看。将此谕令知之。　　

○又谕、有人奏、浙江附省郡县。均为贼踞。省城万分危急。鲍超近在江西。兵威卓著。请饬令星驰援浙等语。浙江绍兴府城。有与萧山连被逆匪窜陷之信。并闻杭省无十日之粮。瑞昌、王有龄、久无报到。悬切实深。昨经寄谕曾国藩。以前饬派援浙省之师。曾否拨往。迅即奏闻。因思左宗棠一军。屡谕赴浙。尚未据曾国藩等奏覆。何时移军前往。其鲍超一军。现在何处。能否即移得胜之师。先其所急。与左宗棠一军并力援浙之处。著该大臣等一并妥筹。迅速具奏。以慰廑系。正在寄谕闲。复有人奏、统筹东南军务一摺。所陈攻剿机宜。是否于现在军情符合。即著曾国藩悉心斟酌。奏闻办理。原摺著钞给阅看。将此由六百里谕令知之。　　

○又谕、前因常清、景廉奏、叶尔羌参赞大臣英蕴于回犯抗差逞凶。并不按例惩办。且恐有额外苛敛情事。又违禁演戏。当令常清、景廉、确查具奏。并传知英蕴令其先行明白回奏。兹据英蕴奏称、去

□山戊不□将托果斯铅庄抗违粮赋回子。办拟斩绞。系仿照叶尔羌从前各案。均查回子经典。分别办理。其王□固玛庄回众。实无因摊派银两不公。纠众抗拒。拏获正法九名之事。至署内演戏一节。因伊母生辰。承欢情切。将旧有太平社杂耍玩艺。叫在私舍。致滋物议等语。著常清、景廉、仍遵前旨。按照所奏各情。查明具奏。原摺著钞给阅看。贵文现令来京当差。如查办前案。有应行质讯之处。即著令其暂缓来京。听候办理。将此由五百里谕令知之。　　

○以湖北克复通城等城。并击退兴国等处窜匪出力。赏副将喻俊明巴图鲁名号。都司郭恒泰等花翎。主簿陈大源等蓝翎。余升叙有差。　　

○以广西桂林、郁林、两府州肃清出力。予布政使张凯嵩、前按察使华日新、总兵官翟国彦等优叙。赏参将杨秀琪、游击陈本炽、巴图鲁名号。知州龙维桢、游击蒋子麟等花翎。知州张永修等蓝翎。余升叙开复有差。　　

○丁酉。圣祖仁皇帝忌辰。遣官祭景陵。上诣观德殿几筵前供奠。　　

○谕内阁、翁心存奏、自陈衰病。恳辞管理部务一摺。翁心存著仍管理工部事务。遇有该部应行引见人员。加恩免其带领。一切应派差使。并著免其开列衔名。以示体恤。　　

○谕议政王军机大臣等、前据薛焕奏、常熟贼目钱安邦、与苏州城内之贼李汶炳即李绍熙、均欲投诚。同献城池。该抚先措银十五万两。交永昌镇团董徐佩瑗密办。并拟分队由高资等处三路进攻等情。薛焕前奏筹办招抚。规复苏州。自系确有把握。始行入告。乃为时已阅三月之久。未据将办理情形。续行奏报。苏城久陷于贼。民不聊生。现在李汶炳等、是否真心投诚。团董徐佩瑗如何接应。官军已否分路进攻。所需银十五万两。如何筹措。曾否交付。著薛焕一面密速妥办。一面迅速驰奏。该抚现在所部兵勇。究有若干。惟当就现有兵力。密约各路。同时并举。如贼目李汶炳等真心就抚。则必盼望官军甚切。总当速筹布置。断不可坐失机宜也。将此由六百里谕令知之。　　

○以吏部尚书朱凤标为顺天武乡试正考官。詹事府少詹事许彭寿为副考官。　　

○命盛京户部侍郎和润协办内务府事。兵部侍郎煜纶管理移居宗室事。工部侍郎载肃管理宗室觉罗学事。　　

○科尔沁卓哩克图亲王济克登旺库尔在神武门内瞻觐。　　

○戊戌。谕内阁、据文煜覆奏、查明盗劫各案。或业经破获。或先已奏参。或现在查办等语。任意铺张。毫无实济。内除良乡县境内抢劫委员银两一案。现据破获正犯鸡王二等供认究办外。其余各案。所称批司记过。委员确查等语。显系有心支饰。近畿地方。盗贼横行。特旨寄谕查办。犹敢如此枝梧延宕。其平日之捕务废弛。疏纵讳匿。已可概见。尚复成何事体。日久酿成巨案。该督能当此重咎耶。著张祥河、董恂、文煜、仍遵前旨。迅将各案严饬所属。查拏究办。毋得再有迁延粉饰。其有未经呈报各案。并即确切查明。据实严参。该督所辖各营汛弁兵。均有缉捕之责。并著饬令各营认真操练。盘诘奸宄。与各属团练。州县捕役。一律整顿。以弭盗贼而安善良。　　

○谕议政王军机大臣等、庆端奏、浙省军务紧急。现己赶筹军饷。择期起程各等语。浙江绍兴萧山府县城池。前据薛焕奏称、业已失陷。并探闻杭州己无十日之粮。实属万分危急。左宗棠既已行抵广信。著即星驰入浙。将衢严等处匪徒。速行埽荡。进援省城。毋稍迟缓。李元度、林文察两军。即著左宗棠会同庆端催令前进。应由何路分投进剿。以分贼势。并著妥为调派。安肃道刘于浔水勇三千名。知府丁峻之彰奇全军一千四百名。向称得力。现值江西地方肃清。即著毓科迅速调赴浙省。不得稍存畛域之见。致有贻误。总兵秦如虎现在江西。并著毓科催令将前募楚勇招回。一并统带赴浙。并酌给粮饷。左宗棠等兵饷。著庆端、毓科、遵照前旨。源源接济。其鲍超一军。能否派令援浙。并著曾国藩妥筹调派。左宗棠抵浙以后。自可将各路援军。斟酌调遣。分投攻剿。如该京卿己经入浙。该督即遵前旨。于闽浙交界地方驻扎。为援浙诸军后路声援。兼顾闽省防务。其所调漳泉等处兵勇。仍著飞催赴浙。以资得手。松阳等处贼匪。即催已革道员张启煊、拔队速往堵剿。将此由六百里各谕令知之。　　

