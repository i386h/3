<!-- { "loadSidebar": true } -->
○又谕、锡纶、棍噶扎勒参奏、遵保出力弁兵开单请奖。请赏喇嘛银两。并筹给新抚民人口食。整顿台站及索伦官兵请赏银两。缕陈土尔扈特流徒情形。暨创修千佛庙宇。请赐庙名扁额。棍噶扎勒参奏、因病请假各摺片。棍噶扎勒参随征弁兵。在事出力。自应量予奖励。惟此次单内开列各员。有无冒滥。著福济、锡纶、会同详细查核。奏明候旨。其随同锡纶办事弁兵。亦著归入此案。酌保数员毋许浮冒。至所请赏银一千两。分给喇嘛爱拜等一节并著该将军等查核其奏原摺片单三件即发交福济查明办理。变民初经抚定。锡纶等现已筹买粮石等项。陆续解往。藉资口食。而台站废弛。转运维艰。亟宜设法整顿。著奎昌、明瑶、于所属各台站。或广筹钱粮。或添设驼马务令一律整饬。不得仍前疲弛。致误大局。至该民人等安插事宜。仍著文硕、锡纶等、妥议章程。奏明办理。现届冬令。塞外风雪严寒。所有在防之索伦官兵及绿营兵丁。著照所请。每人赏银千两。以示矜恤。棍噶扎勒参历年带兵剿贼。著有劳绩。此次因病请假。自应俯如所请。著赏假一个月调理。假满后即赴阿勒台山。收集徒众。妥办安插各事。以遂其皈依忏悔之忱。其创修千佛庙宇。著俟工竣。由福济、文硕、锡纶等陈奏。再行赐名并颁发扁额。至所铸千佛请用军台驼载之处。殊于定制不合著不准行。土尔扈特人众北徙屯驻布伦托海地方。业由锡纶等暂给口食以济目前。著福济等相机妥办。遣回本牧。该蒙古向来崇信佛法。并传知棍噶扎勒参协同劝阻。毋失机宜将此由六百里各谕令知之。　　

○癸亥谕内阁、明善于淩辰奏、请将宝源局已革炉头归案审究。并将监督大使议处一摺宝源局大使成荫、于炉头孙凤起私淘铜土漫无觉察。已属不合。且于应管事宜前后语涉歧异其库存铜斤。经明善等清查。始据监督长润声称、内有已革炉头王炜均。另存商铜一万余斤。屡传未领等语。殊难凭信。王炜均著刑部传审严究。监督长润、陈大诰、大使成荫、均著交部分别议处。　　

○谕军机大臣等、荣颐等奏、慕陵树株。年久未能茂密。谨拟加种换补。请派亲郡王查勘议奏。再行钦遵办理等语。慕陵慕东陵各山树株。年久未能茂密慕陵五孔桥前松树。亦多萎弱。自应查照从前成案。酌量加添换补。以期一律郁葱。该大臣等守护陵寝。责有专司。况有成案可援。尤当遵照筹办。何得率请钦派亲郡王查勘意存诿卸。殊属非是。著即敬谨查看。将如何按空添树。换土补种。俾根深叶茂可期经久之处详慎妥筹。迅速奏明办理。将此各谕令知之。　　

○又谕、户部奏、统筹云贵协饷。请旨分别办理一摺。云南贵州两省军务未平亟需各省协饷。源源接济。兹据该部奏称、云南协饷。前经议准四川每月拨银三万两。湖北每月拨银二万两。湖南每月拨银二万两。江西每月拨银二万两。浙江每月拨银三万一千六百六十六两零。现在该省军务紧急。各省协饷。报解不齐。时形拮据自应迅速筹济。著吴棠、李鸿章、马新贻、刘昆、郭柏荫、刘坤一、李瀚章、遵照该部前次奏案。在各该省厘金捐输及无论何款内。迅速凑拨。按月提交云南委员陆续领解。不得稍有迟误。其各该省是否按月解清。并著刘岳昭、岑毓英、详细开单报部以凭查核。至贵州协饷。前经该部酌定。每月四川拨银五万两湖南拨银二万两。湖北拨银二万两。广东拨银一万两又曾国藩等奏请免拨黔饷。经该部奏准。仍遵前奏每月协银一二万两。或数千两。现在各该省所拨月饷。能否按月解齐。未据曾璧光奏咨到部。该省现存兵勇若干。每月饷银并杂支等项。共需银若干。其本省地丁厘金捐输等银。每年可收若干。除本省所收银两外。尚需协拨银若干两。著曾璧光按照户部指询各节。开单迅速奏报。并著吴棠、马新贻、李鸿章、瑞麟、丁日昌、郭柏荫、刘昆、李福泰、各将应协黔饷。按月如数拨解。不得稍有蒂欠。将此由五百里各谕令知之。　　

○又谕、丰绅、谦禧奏、甯夏筹防情形。灵州失守各摺片。甯夏府城解严。业经金顺驰奏。现在贼匪聚于纳王两庄著金顺懔遵前旨会同张曜迅筹围剿。毋任久踞。甯夏城防。丰绅、谦禧、仍当备豫不虞。毋稍疏懈。灵州失守。总未据左宗棠奏报。兹丰绅等奏、接刘松山咨称。副将谢荣华等在灵州经理粮台。该处回民。闻各寨堡与官兵接仗。遂将城门关闭。杀戮汉民谢荣华等不知下落等语。是灵州回民叛乱。已无疑义。惟刘松山军粮台。安设灵州城内。有无激变。该回民有无抢劫粮台情事。并以后情形若何。仍著金顺详细查明。据实奏闻。将此由四百里谕知金顺、丰绅、并传谕谦禧知之。　　

○甲子。谕内阁、都兴阿等奏、拏获聚众滋扰贼匪正法。请将带兵各员分别劝惩一摺。盛京凤凰城属北井子地方。突有贼匪聚集多人。讹诈铺户。并将岫岩厅通判截留。意图占踞孤山。纠众扰害。经统领丛登甲等带兵往捕。将贼犯王庆等二十四名拏获正法。至启衅要犯丛均茂、丛漳等、现尚在逃。著都兴阿等严饬带兵各员。务将该犯等设法访拏。严行惩办。此次在事出力员弁兵役。准由该将军等择尤酌保。毋许冒滥。防御倭什楞额、骁骑校文保。经凤凰城守尉奕艾派往剿贼。竟敢托故迟延。实属疲玩。倭什楞额、文保均著革职。交该城守尉差遣。以观后效。奕艾于所派兵丁。参差不齐。亦难辞咎。著交部察议。　　

○又谕、前据奕榕奏、请将已革佐领春铎暂行留营差遣。旋保开复原官。当经兵部议以该革员甫准暂留。不得藉词开复。并声明应否留营之处。令都兴阿据实覆奏。兹据该将军奏称、春铎年力富强。缉贼甚为得力。请准留营并查明已革协领毓昌当差勤奋。防剿尚合机宜。请一并留营等语。春铎、毓昌、均著准其留营差遣。以观后效。　　

○谕军机大臣等、前因都兴阿等奏、勘办展边事宜。当经谕令该部查照向章。行知朝鲜国王。慎守边境。如有游民私越滋扰情事。即行照例惩办。兹礼部奏、据该国王咨称。以近来游民恣意蔓延。罔有顾忌。非伊国力能捦捕。因畏道路梗塞。请使江外之地。栅路去处。严奉谕旨。无敢更肆违越等语。奉天叆江西岸。与朝鲜仅一江之隔。该处地狭人稠。既严禁准垦民人。不准过江一步。如有越界滋事者。准由该国查拏。解交附近边门惩办。该游民等自必知所儆畏。不敢肆越滋扰。惟内地奸民。愈聚愈众。难保不于江外之地。仍行偷越。该国王虑及道梗。欲于栅路去处遵奉严禁。自系实情。著都兴阿等懔遵前旨。于沿江一带。严饬各该地方员弁。实力稽查。傥有中国民人私行开垦或于沿边肆扰不法者。即行严拏惩办。不得任其屯聚。以重边防。将此由五百里各谕令知之。　　

○又谕、左宗棠奏、刘松山一军。续获胜仗。暨各军剿回获胜。并覆陈灵州现在情形。郭宝昌无庸折回山西各摺片。陕回经官军击败后。窜踞顾家寨等处。刘松山督军进剿。马化漋屡以求抚为辞。而贼中修寨掘濠。并未少息。该军自八月二十九日至九月十九日。叠破顾家寨马家寨各处贼垒。并斩贼目毛遂生等多名。现在陕回已去。金积堡贼势甚孤。惟马化漋阴蓄诡谋。每以乞抚为缓师之计。若不痛加剿击为患更深。刘松山所调花定后路四营。计已早到。著即饬令该提督乘此声威。合队追剿毋任。该逆从中句结。日肆蔓延。如有真心悔罪赴营求抚者。亦著该提督相机办理。黄鼎雷正绾等军。在新堡子等处各获胜仗。杀贼甚多。贼由狄道向河州窜去现在赴省驿道已通。著该大臣即饬黄鼎等分投扼扎。遏贼回窜之路。其兰垣防剿事宜。并著妥筹兼顾。回人李百宽等。该大臣仍当檄令曾传理分别妥为安抚。灵州降回变乱。现已收复。查非刘松山滥杀所致。著毋庸议副将谢荣华等下落。并著查明办理。刻下黄河冰结。山西河防更为紧要。该大臣既以李庆翱为不足恃。则郭宝昌直晋之行尤不可缓。著即檄令该提督酌带亲兵。迅赴山西金运昌已督军抵甯条梁。并著饬令迅速前进。与刘松山军会埽贼氛。毋稍濡滞。将此由六百里谕令知之。　　

○又谕、前因左宗棠奏、署山西臬司李庆翱、鄙诈成性。惟解钻营。当经谕令郑敦谨查奏。旋据该署抚奏称、李庆翱于公事颇能讲求。实无夸诈习气。因即降旨宣示。无庸置议。兹据左宗棠奏称、山西冬防实须早为准备。李庆翱断非胜任之人。前此劾奏李庆翱。均有实据。山西河防。若恃李庆翱必至贻误等语。山西沿河冬防吃紧。李庆翱能否胜任。著李宗羲留心察看。确切查明。据实覆奏。毋得稍有迁就。致滋贻误。将此谕令知之。寻奏、遵查李庆翱布置河防。井井有条。现值冬防吃紧之时。未便遽易生手。报闻。　　

○予甘肃顾家寨等处阵亡副将李洪吉等十七员祭葬世职加等。　　

○乙丑。谕军机大臣等、金顺奏官军进攻贼巢。现已合围一摺。甯夏解严后逆匪踞纳王两庄。伏匿不出惟于寨外添筑卡垒。负嵎抗拒。经金顺会同张曜督兵进攻获胜。平毁贼卡三座。分队追赶。直抵寨门。该逆犹敢凭墙死守。并出马队抄袭我军。复经该署将军等痛加剿击。会兵合围。剿办尚属得手著该署将军会同张曜激励各军。乘此声威。务将贼巢克期攻拔。毋稍迟延。其杜家寨等处屯聚陕土各匪甚众。亟应剿除。以孤贼势。并著督饬将弁。分路进剿。毋任句结为患。将此由五百里谕令知之。　　

○又谕、刘昆奏、援黔官军。击苗叠胜克复胜秉城池一摺。贵州苗逆九大白等在胜秉城屯聚。提督龚继昌督队进攻。贼复死拒。总兵苏元春分路抄击。烧毁城外之巫信贵笼凉风坳各逆坉。当将胜秉城池收复。龚继昌又击败施洞口等处来援之贼。其平苗三寨。经苏元春蹋平。包大肚等合股来追。官军将其击退。清水河边山上贼坉。亦经龚继昌攻破。焚烧贼谷甚多。彭芝亮等复将潜袭施秉县城及分伏木弄等处各逆。先后截杀。各路贼卡。均已次第埽除。剿办尚属得手。惟施黄境内。苗巢犹多。必须先平施黄逆巢。肃清江内方可分路攻取制贼纷窜现在席宝田已抵长沙。即著刘昆饬令该臬司。赶紧部署。督军前行。以期迅抵黔疆。与川军会合。痛埽贼氛。其清江寨头镇施各路应行增兵填扎之处。亦著该臬司妥筹布置。毋稍疏漏。另片奏、请调总兵赴黔差遣等语。总兵萧荣芳。既据该抚奏称打仗尚能得力。即著饬令募勇二千名前赴贵州攻剿。归席宝田调遣。以资厚集将此由五百里谕令知之。　　

○署甯夏将军金顺奏、九月二十九日。提督刘松山督军克复灵州城池报闻。　　

○命吏部左侍郎胡肇智、刑部右侍郎桑春荣、在紫禁城骑马。　　

