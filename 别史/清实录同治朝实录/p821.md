<!-- { "loadSidebar": true } -->
○又谕、张凯嵩奏、庆远官军越境攻克苗寨。收复荔波县城一摺。此次庆远官军。击败黔苗。乘胜进攻荔波。收复县城。剿办尚属奋勉。其尤为出力将弁。著张凯嵩酌保数员。以示奖励。毋稍冒滥。粤军远驻黔境。粮运难继。自系实情。张亮基责任封圻。即不能派兵会剿。迨客军越境收复。又复置之不问。疆臣职守之谓何。著即抽调劲旅。赴荔夹剿。妥筹善后。不得以兵单饷绌。徒知诿过于人。巧为掩饰。吴昌寿计日当可到任。并著严饬各军无分畛域。总以地方为重。不可稍有推诿。该督抚等功罪所在。朝廷自能洞鉴也。勉之。将此由五百里谕知张凯嵩、张亮基并、传谕吴昌寿知之。　　

○江西巡抚刘坤一奏、拏获义甯州起事红莲教匪首李观芬等。得旨、著即督饬地方文武各官迅速摉捕。不准一名漏网。并著两湖督抚一体严密缉拏。务期悉数就捦。尽法惩治。以绝根株。　　

○署湖广总督谭廷襄奏、挑选绿营精壮官兵。仿照直隶章程扎营教练。得旨、著咨明李瀚章认真训练。不准日久生懈。以期悉成劲旅。　　

○陕西巡抚乔松年奏、军务未靖。请将补行壬戌甲子及本年乡试。仍展限举行。从之。　　

○以镶蓝旗满洲护军参领璟德为正红旗汉军副都统。　　

○以原任西安将军多隆阿捐输军饷。永广顺天乡试满洲蒙古中额一名。京旗满洲蒙古学额十名。　　

○予陕西军营病故正红旗汉军副都统塔尔巴哈台参赞大臣德兴阿祭葬恤荫加等。谥威恪。　　

○予江西各属阵亡殉难附生吴际隆等绅民妇女八百二十八名口分别旌恤如例。　　

○戊辰。谕内阁、候补内阁侍读学士钟佩贤奏、亢旱日久。请饬廷臣直言极谏。以资修省一摺。本年自春徂夏。雨泽愆期。屡经设坛祈祷。昨又降旨清理庶狱。连日阴云密布。尚未渥沛甘霖。自系朝廷敷政未能悉当。著在廷满汉言事诸臣。于时政得失。尽心献替。毋循故常。毋避忌讳。期于国计民生。两有裨益。至摺内所称。夏同善谏幸惇亲王府。谕旨称循旧章以折之。倭仁谏设同文馆。谕旨令酌保数人另立一馆以难之等语。似该员于此二事。尚未深悉。溯查从前诣近支王等府第神殿前行礼。事非一次。本有成案可循。初非创为此说以折夏同善也。朝廷于夏同善所陈风闻传集梨园之事。惇亲王并未奏闻。经该员陈奏。立降谕旨撤去。何尝不虚怀纳谏。至倭仁请罢同文馆招考天文算学一摺。朝廷亦因摺内有天下之大不患无才之语。或者该大学士确有所知。故令酌保数员。择地设馆。嗣因倭仁奏意中并无其人。不敢妄保。即谕以随时咨访。并未强其所难。至倭仁所奏。亦系因公起见。惟于总理各国事务衙门筹办情形。未能详悉。故特派令在该衙门行走。俾互相斟酌。共济时艰。倭仁于拜命后。旋因病请假。并请开缺。屡次赏假调理。冀其赶紧就痊。用资倚畀。岂有以此难之理。总之臣工有所敷陈。必当详核事宜。方能于事有济。固不可苟为容悦。缄默自安。亦不得见好沽名。藉端尝试。尔大小臣工。嗣后务当精白乃心。共图匡弼。以期君臣交儆。感召天和。实有厚望焉。钟佩贤另片奏、宫廷费用稍广。传取稍多。较前数年增至一倍等语。著总管内务府大臣随时查核一切用款。酌从删减。以崇节俭。　　

○又谕、前因纯堪奏参司员龙光办事荒谬。载钢景霖均未会衔。当谕令载钢、景霖、会同纯堪据实具奏。兹据载钢等会查覆奏。此案载钢面委郎中龙光清查官当。并准其私带平民白天瑞等前往。又不与纯堪等商酌办理。实属轻率。纯堪以龙光办事荒谬。具摺奏参。既知系应行会衔具奏之件。并不将奏底与载钢等商阅。亦有不合。均著交宗人府议处。景霖于载钢面委龙光清查一事。随声附和。亦属非是。并著交部察议。郎中龙光将当务帐本携至私宅。并带该当辞出之人。以致物议沸腾。且于所递禀帖一件。呈销自便。实属任意妄为。著交部议处。　　

○予因公淹殁江西典史胡绍寅祭葬恤荫。　　

○予浙江各属殉难生员沈启曾等绅民妇女一百五十名口分别旌恤如例。并予建祠。　　

○己巳。上复诣大高殿祈雨坛行礼。　　

○遣惇亲王奕誴恭祀天神坛。恭亲王奕?恭祀地祇坛。钟郡王奕詥恭祀太□山戊不□坛。睿亲王德长诣关帝庙。郑亲王承志诣城隍庙。惠郡王奕详诣时应宫。礼亲王世铎诣昭显庙。贝勒载治诣宣仁庙。豫亲王义道诣凝和庙。肃亲王华丰诣觉生寺。怡亲王载敦诣黑龙潭。赛因诺颜亲王达尔玛诣密云县白龙潭。拈香。　　

○谕内阁、前因京师入春以来。粮价昂贵。贫民觅食维艰。叠经降旨将普济堂功德林二处粥厂。从清明后展限两个月。五城十五饭厂。于三月十二日后展限两个月。现值青黄不接。雨泽愆期。小民苦累情形。尤为可悯。自应加恩调剂。以恤穷黎。所有五城十五厂及普济堂功德林等处。均著加恩按照前限。再行展限两个月。即著户部赶紧筹款。发交五城御史接办。该御史等务当督率司坊各员认真稽查。俾小民均沾实惠。如查有胥吏等从中私易米石。克扣侵渔。著即从严惩办。其长椿寺等处粥厂。并著各该御史会同各绅士宽筹经费。妥为施放。至内城地面。并六城门外。应如何开设粥厂接济民食之处。著顺天府府尹察看情形。迅速具奏。候旨施恩。　　

○谕军机大臣等、丁宝桢奏、贼众抢扑运河。现由汶上进剿。并严布黄防一摺。捻踪由豫入东。从郓城梁山闲道。直扑沈口。官军鏖战不支。该逆于戴庙水涸处。冲突过河。分为两股。一股屯踞戴庙。一股屯踞三里庄。省防吃重。丁宝桢已带王正起等营。由汶上一路迎截。著即催调王成谦等合力追剿。力顾省防。东昌张秋等处黄防。著即严饬龚易图等认真防范。并饬滨黄各州县严查渡口。将船只尽行提归北岸。以杜北窜。傥有疏失。即以军法从事。丁宝桢于运河防务。未能得力。虽因河水旱涸。究属筹策无方。著交部严加议处。总兵王心安著即革职。暂免治罪。仍留营效力。以观后效。傥再不知愧奋。即行从严参办。都司朱万美、于认守地段。不能遏贼。致坏全局。著即于军前正法。以昭炯戒。其余阵亡文武员弁。著丁宝桢查明具奏。李鸿章仍驻周口。鞭长莫及。著即移营东境。择要驻扎。居中调度。刘铭传、潘鼎新等军。均落贼后。著该大臣即行催令迅速赴东。力图剿办。徐州一带防务。著飞咨曾国藩、张之万、速调黄翼升到防。以资得力。宋国永等一时既不能西进。著即酌量檄调。并于河南防军内。严饬布置。以防回窜。刘长佑现在已否回省。著即饬令张树声专办大名一带防务。河闲景州等处。为直东往来要道。著督同唐训方挑兵赴防。毋稍延误。并著崇厚将天津洋枪队。挑选精锐。并筹度就近可调之兵。听候谕旨调遣。由该侍郎督带防剿。刘长佑、崇厚、均当多发侦探。妥慎筹备。毋稍大意。将此由六百里加紧各谕令知之。寻吏部议、丁宝桢应照不应重公罪降二级留任例上加等。降三级留任。不准抵销。从之。　　

○以甘肃凉州等处剿匪出力。赏都司钱魁元等花翎。知县孙有绎等蓝翎。余升叙开复有差。　　

○庚午。上以夏至祭地于方泽。自是日始、斋戒三日。　　

○辛未。上诣皇史宬文宗显皇帝实录圣训前行礼。　　

○谕内阁、宗人府奏、审明载焘等呈诉庄亲王府欠分租银。请旨办理一摺。庄亲王府。前于道光十八年闲。因长房养赡无资。奏定每月分给奕睿等五房蓝甲五十副。每年拨给地租银五千两。钦奉宣宗成皇帝谕旨允准。嗣因该王府租项未能催齐。以致历年短给。乃载焘等并不依据情理。辄敢任意肆言。不知检束。情殊可恶。宗人府请将载焘等分别议处惩责。犹不足以蔽辜。奉恩将军载察、效力笔帖式载匽□隹、载雕、学长笔帖式绵杰、均著即行革职。交宗人府。与闲散宗室载焘、载纳、一并从重板责。以示惩儆。惟该王府因欠分租银。屡被控诉。实乖敦睦之谊。即著遵照道光年闲奏定数目。每月拨给蓝甲五十副。并著庄亲王奕仁照原分五千两租银地亩。兑给载焘等五房。自行催取租银。呈报该衙门存案。以息讼端而昭和协。　　

○谕军机大臣等、有人奏、江苏长洲令蒯德模、于部定漕粮折价。浮收甚多。与已革漕书徐海珊结拜师生。与徐佩瓀结为兄弟。种种庇护各等语。该县为省会首邑。疮痍之后。正当竭力抚恤。培养元气。若如所参各情。掊克聚敛。无所不至。何以重民命而肃官常。著曾国藩、郭柏荫、按照所参各款。彻底查明。据实覆奏。原片著钞给阅看。将此各谕令知之。　　

○又谕、左宗棠奏、督军分道入关一摺。刘典唐协和等军。与鲍超所部。在鄂省分路击贼。左宗棠亦亲为策应。将贼叠次击败。偪出鄂境。现在逆股业已窜至东境。左宗棠正可迅速入关。专办张总愚一股。该匪屡为陕军痛挫。逆焰已衰。左宗棠入关后。与刘松山等军。会合夹击。务将此股就地殄除。不可令其窜入鄂豫。又成蔓延不了之局。昨据库克吉泰等奏称、捻匪被官军在附省一带击败。又复渡渭北窜。逆骑飘忽异常。刘典一军。仍当由荆子关趋赴蓝田。以防陕捻回窜武关之路。毋稍大意。另片奏、覆陈剿抚回匪事宜。与乔松年前奏大略相同。回民亦系朝廷赤子。断无尽行诛戮之理。惟其中积悍匪徒。必先剿尽。始可将良回分别招抚。尤须另筹旷土。妥为安插。毋令与汉民构衅。方可久安。所称责令良回缚献逆回。并令其导引官兵。寻踪剿捕。俾汉民稍蠲夙忿之处。办理颇合机宜。著俟入关时与乔松年妥商筹办。将此由六百里各谕令知之。　　

