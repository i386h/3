<!-- { "loadSidebar": true } -->
○又谕、毛鸿宾奏、官军叠破贼隘。匪党投诚。斩献首逆。留张运兰防剿楚界。并粤库支绌。筹办盐厘情形各摺片。高州官军。于攻克白花塘等贼巢后。与内应匪首李安等内外夹击。克复嵩坡安良堡。追至龙头峝。复将该寨克复。乘胜攻拔黄塘。被胁难民吴公谟等。将大坡墟地方献出。其化州所属之宝墟。亦经黄兴芳等投诚内应。与团众内外夹击。将贼巢攻破。贼党郑金、刘超、密约在信宜举事。将逆首陈金缸、并其眷属亲信党与二百余人杀尽。情愿薙发归顺。献回信城。办理尚为得手。惟东岸大井贼巢。尚为贼踞。信宜县城。尚未收回。郑金、刘超、与陈金缸互相吞噬。是否真心悔罪。尚未可靠。著毛鸿宾、郭嵩焘、昆寿、督饬在事文武。剿抚兼施。速将信宜县城收复。并将郑金等投诚一事。妥筹办理。不可稍涉大意。致余党复萌反侧。昆寿所部兵勇。不可遽行撤退。以资镇抚。总期一劳永逸。毋令余匪复行滋蔓。粤东军务较松。楚南贼氛方炽。毛鸿宾现将张运兰一军留楚。剿办李幅猷股匪。著即饬令迎头截击。毋令阑入粤东江西边境。刘德谦所部七百人。现已到粤。即由该督妥为调度。至该督所称。藩关各库。收支数目。入不敷出。各关所支税银。正额未充。必须另筹钜款等语。现值粤东各属。客匪伏莽尚多。未能一律肃清。江南粤匪未平。需饷甚急。该督抚务当悉心经理。开源节流。力筹接济。不得藉词推诿。现在内务府库项支绌。待用甚殷。历任粤海关监督。于内务府应用之款。任意拖欠。疲玩已极。著毓清赶紧将欠解各款。陆续筹解。以应急需。傥再迟延推诿。惟该督抚监督等是问。粤东盐船走私。积弊日甚。毛鸿宾现商曾国藩。饬令总兵任星元统领水师。赴粤弹压剿捕。著即照所拟办理。该督惟当筹添勇丁船炮。督饬该总兵实力巡查。力除积年旧弊。总期言行相符。不得有名无实。应办厘务。亦当与郭。嵩焘悉心筹画。妥定章程办理。力杜科派抑勒中饱分肥诸弊。以裕饷源。将此由六百里谕知毛鸿宾、郭嵩寿、昆寿、并传谕粤海关监督毓清知之。　　

○以翰林院侍讲沈秉成、司经局洗马胡瑞澜、充日讲起居注官。右春坊右庶子夏同善、翰林院侍讲丁培镒、署日讲起居注官。　　

○丙戌。谕内阁、官文等奏、请将失守城池案内之该管镇道知府各员免议等语。上年发捻。先后窜陷湖北郧阳府属之房县等处城池。该管文武各员。于所属州县。未能督率固守。本有应得处分。惟前任安襄郧荆道另案降补同知金国琛、力守襄樊。叠次击贼获胜。至房县失守时。系王璐护理安襄郧荆道。到任未久。闻警饬属力保襄樊。贼知有备。不敢回窜。前署郧阳镇总兵讷钦、前署郧阳府知府艾浚美、当贼匪围攻郡城。登陴坚守。城垣赖以保全。功过均足相抵。讷钦、金国琛、王璐、艾浚美、所有此次应得处分。均著免其置议。　　

○又谕、前据官文等奏、请将剿办发逆出力之知县诸镳等、开复革职留任处分。当经降旨允准。俟经吏部议照新章。将该员等按二次得有劳绩。给予知县虚衔顶带。兹据官文等奏、诸镳、孙继祖、失守城池。均于援兵未至之先。带勇克复。并续著有劳绩。至署应城县知县艾锟、于游勇扰入城中。当即集团击退。仓库均未损失。该员等均有微劳足录。可盖前愆。与日久被贼踞扰者不同。亦与随同克复者有闲。请仍准开复等语。诸镳、孙继祖、艾锟、均著准其开复革职暂行留任处分。　　

○又谕、骆秉章奏、请将不职之州县各员。分别革职休致一摺。四川署兴文县知县候补知县郭云汉、任性妄为。不洽舆情。现有控案。亟须彻底根究。署通江县知县题补广安州知州姜凤仪、于援陕合营军装米石到境。延不拨运。广元县知县韩道源、该督委令采办军米。因循疲玩。不能随时接济。该二员是否有心贻误。亦须查实严惩。郭云汉、姜凤仪、韩道源、均著即行革职。撤回省城。听候查办。撤任署丹棱县知县候补知县胡子材、操守不谨。性情卑鄙。著即行革职。巫山县知县朱家炘、年力衰庸。难期振作。著勒令休致。以肃官常。　　

○谕议政王军机大臣等、骆秉章、刘蓉奏、确查援陕各军。先胜后挫实在情形。刘蓉另摺奏、汉中郡县失陷。贼势蔓延。现筹布置情形。又另片奏、请饬催李云麟进驻兴安。力图进取各等语。陕南逆焰鸱张。不独已陷各城。难于收复。即附近兴汉州县。亦甚可危。近日贼众四出。时向通江南江毗连之龙池场等处。掳粮裹人。大有窥伺川疆之意。刘蓉现在督饬诸将。收集残兵。严防各隘。并檄毛震寿将两城溃卒。妥为赀遣。易佩绅所部。亦饬大加裁汰。一面派员回楚。募勇三四千名。练成劲旅。拟俟果后九营到齐。进驻青石关。先固川省门户。相机雕剿。或孤军未能独进。则改由广元趋甯羌以图裦沔各等语。所筹均尚周妥。第添募之勇。到营尚在腊月。所调之副将唐星照又远在江西。且须回湘募勇。亦恐缓不济急。而毛震寿又系革职留营差委之员。尤恐威望不著。呼应不灵。设该匪乘机肆逞。则陕甘川楚边境。在在可虞。刘蓉身任封圻。责无旁贷。著即赶紧部署。就现有兵力。或分防青石关。径由甯羌进图裦沔。俾该匪侦知蜀兵将至。有所顾忌。不敢纷窜为患。徐图相机前进。方为妥善。留坝厅为入西安要路。刘蓉势难兼顾。并著多隆阿酌度情形。如兵力有余。即抽拨马队千余名。驻扎留坝。以遏该匪北窜之路。刘蓉到任尚需时日。张集馨署理抚篆。断不可存五日京兆之见。所有应办要务。必须实心整顿。其汉南一带应行防剿之处。并著随时与多隆阿熟商妥办。毋误事机。刘蓉所统各军。指日抵陕。所需饷项。如司库稍有存款。张集馨仍当力筹拨济。以利军行。李云麟计已行抵兴郡。该京卿所部。系特派援陕之师。著俟布置稍定。即约会刘蓉分路进剿。以收夹击之效。现在窜鄂捻匪。叠经官军剿败。不日即可扑灭。其张总愚一股。亦经豫军于鲁山等县跟踪追蹑。谅亦不至阑入楚境。著官文、严树森、熟审近日军情。如贼势稍松。梁作楫等水陆各军。无须回顾襄樊。即饬令泝流而上。进扎兴安。以壮李云麟后路声势。正在寄谕闲。据熙麟奏、西安败匪。纷窜崇信之神浴河。平凉之白水镇华家庄等处。请饬多隆阿迅催雷正绾星速赴援等语。雷正绾前已统带十营。由醴泉直趋固原。著多隆阿飞催该提督鼓行而西。毋稍迟滞。凤翔余匪。计已摉捕净尽。并著催令陶茂林督队赴甘。以期厚集兵力。攻拔平凉等处。迅埽逆氛。熙麟仍当督饬各军。分投策应。雷正绾各营军需。如有必需接济之处。并著妥筹接济。将此由六百里谕知官文、多隆阿、骆秉章、熙麟、严树森、刘蓉、李云麟、并传谕张集馨知之。　　

○又谕、刘蓉奏、江西袁州协副将唐星照、前在川中。屡著战绩。请饬就本籍衡湘一带。募勇二千名。来营调遣等语。陕南发逆。自窜陷汉中后。蔓延日甚。川陕交界处所。一片贼氛。刘蓉自川援陕。前敌各军。经此挫衄。大有不振之势。非再练精锐之师。不足以新壁垒。副将唐星照、既据刘蓉称其堪胜统将之任。即著沈葆桢饬令迅回本籍。于衡湘一带。招募精壮勇丁二千名。分作四营。派员统带。前赴刘蓉军营。以资调遣。唐星昭回湘后。著恽世临催令选募成军。赶紧起程。所需枪炮军装各项。著即由湖南拨发。交该副将承领。以利军行。李续宜前因患病请假回籍。现计假期已满。病势自当渐就平复。而苗逆凶焰日张。皖北军务十分吃紧。并著恽世临催令该前抚迅即起程赴皖。毋任耽延。将此由五百里各谕令知之。　　

○又谕、刘蓉奏、筹办川省盐厘。应由井灶抽收。请旨饬办一摺。据奏川省盐荚之利。井灶实居其源。而商贩特承其流。向来办法。仅抽官盐余盐。从未议及井灶。该抚拟仿就场起课之法。倡为按锅计盐按盐定厘之议。并拟编联保甲。稽查偷漏。查川省各厂井灶。秦人十居七八。蜀人十居二三。如所收系秦人赀本者。即归陕饷。所抽系蜀人赀本者。即归川饷等语。刘蓉现办汉南军务。当陕省雕敝之后。无款可筹。而汉中各军新败。必须添募勇丁。制备军火锅帐等项。需费尤钜。自不得不借资邻省协济。川省灶户。有井以为之本。与他省灶丁不同。该抚所陈按锅计盐按盐定厘之议。似属可行。且系从未抽捐之户。以秦蜀商人。各协本省军饷。自应情殷桑梓。踊跃急公。著骆秉章按照刘蓉所奏。饬令牛树梅等认真兴办。惟事属创始。必须于国用有裨。于灶户无损。仍恐兴办伊始。有奸商劣绅。从中阻挠。把持射利。亦不可不严为之防。其未尽事宜。著该督饬令该司道等妥为核议。以期万全无弊。至摺内所称、如能岁筹二三百万。不惟秦蜀实赖其利等语。该省灶户。是否能筹此钜款。并著该督酌量办理。断不可竭泽而渔。致使灶力疲敝。或至别滋事端。原摺著钞给阅看。另片奏、四川劝办山西陕甘等省捐输。拟就章程四条。咨商骆秉章饬司道等妥筹办理等语。该督即饬在局司道等晓以大义。俾各情殷报效。惟须涓滴归公。不得有名无实。用资协济。将此谕令知之。　　

○又谕、刘蓉奏、上年回逆滋事。西同凤各属富户。多年迁居山西。迹虽同于转徙。家仍拥夫厚赀。亦应谊切梓桑。共相输助等语。陕省雕敝已极。富贾巨商。散处山西者。定必不少。现在刘蓉办理汉中等城剿匪事宜。需饷甚钜。本省无可筹措。著英桂即饬郑敦谨、王溥、遴派廉干得力之员。分途劝办。一俟收有成数。即随时拨解刘蓉行营。以资接济。秦晋唇齿相依。该抚务当督饬该司道妥为劝导。不可有名无实。以期士饱马腾。将此由五百里谕令知之。　　

○又谕、前因有人奏、护理陕甘总督甘肃布政使恩麟、办理回务。专藉招抚为补苴之计。致令回势鸱张。生民涂炭。省南省北一带。滋蔓难图。养痈贻患。有误大局。请饬查办等语。当经谕令多隆阿、熙麟、严密查奏。兹据熙麟奏、恩麟系伊族弟。恳请回避一摺。已准其照例回避。其恩麟被参一案。著改派庆昀会同多隆阿。按照所参各款。秉公查访。据实具奏。甯夏与兰州密迩。见闻较确。想庆昀必能严密确查。不敢稍涉徇隐。代人受过也。原摺著钞给庆昀阅看。将此由五百里各谕令知之。　　

