<!-- { "loadSidebar": true } -->
○又谕、恩麟奏、陕西发逆回匪。纷窜甘境。请饬陶茂林驰赴秦州。多隆阿分兵援甘各摺片。汉南一带。遍地贼氛。沔县略阳。尤为发逆渊薮。叠扑徽县两当各境内。均经该地方官督团击败。其郿县一股。由凤县分窜徽县两当者。亦经该城文武激励兵团击退。至泾州所属之崇信灵台。均有回匪巢穴。与陕西邠州凤翔贼匪声息相通。现在凤翔回匪。纷窜甘省。盐固匪徒。分扰会甯靖远。另股贼匪。潜窜庆阳后路。将环县所属之红德城攻陷。恩麟请饬陶茂林就近驰赴秦州援应。多隆阿分兵援剿。并令四川援兵赶紧赴甘之处。自系为军情紧要起见。惟陶茂林一军。先须将陕省汧陇麟游及甘省灵台崇镇等处各贼剿洗。与雷正绾合取平凉。由固原盐茶转战而北。进取甯灵。势难径赴秦州。恩麟惟当就现有兵力。将会靖秦阶各要隘分布。并饬该地方文武联络乡团。严密防剿。以顾东南两路。毋得专待援师。致误事机。陕省南防兴汉。北防甯夏。东南之商南潼关。亦复兼顾。盩厔踞匪。尚未攻克。势难再分大支劲旅。绕赴甘省西路。为两面夹击之举。惟陶茂林一军。久驻麟游。日久尚未蒇事。现在剿办情形。究竟若何。著多隆阿迅饬该提督将麟游一带贼匪。赶紧埽除。进攻平凉。毋稍迟缓。江德城踞贼。即著速饬曹克忠会同甘省之师。力筹攻克。以清庆阳后路。陕省防剿紧要。多隆阿未能赴甘。前经谕令雷正绾于到甘后。各营将士。均归该提督节制。该提督务当统筹全局。督饬诸军。速将各路贼匪埽荡。毋许迁延观望。并著熙麟筹办粮台。供支军火。毋令缺乏。甯夏汉城失守。已叠据庆昀、熙麟奏报。恩麟所称汉团王添德率众烧杀回庄。未必即系侯云登所遣。恐回匪藉词滋事。亦未可定。该匪业已踞城戕官。断难再行议抚。前已谕令讷钦带直隶官兵二千。由朔平归绥相机进发。以为甯夏援师。并由山东调拨楚勇赴陕。由多隆阿酌量派赴定边。以资防剿。川省官兵。现由刘蓉统率。由裦斜一路。进剿汉南。恐亦未能拨赴甘省。刘蓉入陕后。如汉南军务迅即荡平。可以分顾甘省。即由熙麟、恩麟、与该抚筹商调拨可也。将此由六百里谕知多隆阿、熙麟、雷正绾、并传谕恩麟知之。　　

○又谕、总理各国事务衙门奏、详陈办理俄国分界委曲情形一摺。据称常清等叠次奏报俄夷闯卡扑营。饷缺难支。明谊所奏。亦以常清所称饷缺难支。均系实情。如俄国遣使复来。当与明绪等酌其轻重。勉图收束。此次奏报。则称西界事宜。已由总理各国事务衙门准照议单办理。并称伊犁已获胜仗。似易转圜。与前此两害相形。酌其轻重等词不符等语。夷务之坏。皆因从前内外臣工。互相推诿。近来时局艰难。中外臣工。岂可再蹈故辙。若各存诿卸。且于奏陈摺内。隐约其词。豫为卸责地步。设因此延阁。别生枝节。致成决裂。益难收拾。且地隔数千里或万里之遥。亦难悉由都中悬揣。即将来乌梁海等众。哈萨克布鲁特等部。作何抚慰安置。亦须由该将军等躬亲其事之时。就近酌度情事办理。伊犁偶获小胜。未必可恃。著明谊等于会议时。即就当时情形。径行酌办。不得游移瞻顾。动辄咨商总理衙门。以致贻误事机。如果能挽回一二。于大局不无裨益。断不可意图卸责。将就了事。原摺著钞给阅看。将此由五百里各谕令知之。　　

○甲午。上复诣大高殿祈雪坛行礼。　　

○遣恭亲王奕?恭祀天神坛。惇亲王奕誴恭祀地祇坛。肃亲王华丰恭祀太岁坛。钟郡王奕詥诣时应宫。孚郡王奕譓诣昭显庙。礼亲王世铎诣宣仁庙。睿亲王仁寿诣凝和庙。拈香。　　

○谕内阁、御史周恒祺奏、州县失守城池。请先行撤任查办等语。州县失守城池。处分綦重。各督抚或一时无暇查办。往往有迟至年余始行办理者。在该州县以失守人员。在任候议。既已措置乖谬。安望其奋发有为。且豫知其终必离任。即不免公事废弛。任意侵渔。以为日后罢官地步。地方业经残破。灾黎更受朘削。其害曷可胜言。嗣后各该督抚如遇有贼匪窜扰之处。万一城池有失。应行查办。即先将该州县一面撤任查参。一面派员接署。不得仍蹈从前颟顸延阁积习。以重地方而肃吏治。　　

○又谕、前因穆腾阿、伊昌阿奏、接据瑛棨咨称、旗丁多奎逃后被获。讯有通贼情事。并指出斥革闲散德哩布讷尔金等。均系投贼。惟所供情节。种种支离。请饬抚臣覆讯等语。当经谕令陕西巡抚严讯确情。核实办理。并将隐匿不报之协领讷尔吉春等。一并交部议处。兹据张集馨奏、提集人证。逐层研鞫。德哩布等、均系幼童。德哩布即元儿。因出城捡麦。被勇丁疑贼拷打。偪认通匪。其所供贼在三招偷穵地道等词。查看实无其事。讷尔金即猪娃。因乘空出城。被勇捉获。令与德哩布同认奸细并无确实证据。多奎亦系被拏偪供。所称伊堂兄多福于上年四月从贼一节。查多福本年五月闲旷班斥责。出城籴麦。不知下落。断无于上年四月闲先期从贼之理。其为年稚胆小。畏刑妄供。尤无疑义。至德哩布等及多福逃走日期。均经该管官呈报有案。并未隐匿。请分别释放开复处分各等语。德哩布、讷尔金、多奎、既讯无通贼等情。著一并即行释放。交各佐领严加管束。部议降调之协领讷尔吉春、德堃、佐领伍忠额、多銮布、均著开复原参处分。以昭平允。穆腾阿等接据瑛棨咨查。并不确查咨覆。亦不待审明定招。会详参办。辄即先行入奏。办理实属粗率。除瑛棨业经革职发遣无庸议外。穆腾阿、伊昌阿、均著交部议处。其妄拏无辜之勇丁。并著张集馨查明从严惩办。寻兵部议、穆腾阿、伊昌阿、均降一级留任。得旨、准其抵销。　　

○谕议政王军机大臣等、有人奏、仓务向有影射把持之人。虽例禁綦严。而此去彼来。渐有牢不可破之势。此项人一日不除。仓弊即一日不清。另片奏、风闻海运仓有张姓即张四。左姓即唐六。把持仓务。影射办事。请饬查拏各等语。仓储重地。岂容地辈作奸渔利。百弊丛生。著步军统领衙门顺天府五城一体访拏。以除仓蠹而重积储。至所称张四、唐六、于官员领秋季俸米。多。方勒掯。犹复兑土搀沙。克减斛面。虽经逾限。未放之票甚多。种种舞弊。尤难姑容。并著步军统领衙门于拏获该犯等后。解交刑部严讯确情按律定拟。该监督有无扶同蒙混舞弊情事。著钟岱、宋晋、确切查明。据实具奏。其逾限未放俸米。并著查明赶紧开放。　　

○又谕、李鸿章奏、克复嘉善县城。及常州近日军情各摺片。江苏官军。自连复平乍海盐。惟嘉善一城。尚为嘉兴东面之蔽。此次该降酋率众投诚。藩篱尽撤。自应乘胜进规嘉兴。以掣杭湖各贼之势。即著李鸿章督饬潘鼎新、刘秉璋等、相机攻取。毋稍疏虞。左宗棠近日久无奏报。不知有何布置。现在沪军与浙军声息渐通。如须与浙军会合攻剿之处。著该抚即行飞催。并将浙省军情。迅速具奏。常州踞逆陈坤书。现又纠合漳然各逆。围攻奔牛营盘。图抄刘铭传各营之后。虽经官军分投迎剿。大获奇捷。而奔牛之围未解。贼援亦未全退。亟宜悉破群贼。以期渐次得手。李鸿章已调杨鼎勋六营。况文榜两营。赴常协助防剿。并派程学启驰往策应。所筹均属周密。即著督率各军迅解重围。攻克常郡。不得稍涉大意。另摺奏、减成酌徵冬漕。统共起运漕白正耗等米十二万二百余石。随给沙船耗米九千八百三十余石。饬令一律收齐。仍议由海运津。以资便捷等语。李鸿章于新复地方。即能酌量情形。筹画天庾正供。具见办事认真。深堪嘉尚。又片奏、松太等属减价折徵。酌定每石收足制钱六千四百五十文。一切公用均在其内。由官买米起运等语。均照所请妥速办理。将此由六百里谕令知之。　　

○守护东陵贝勒奕劻等奏、定陵应种树株。已派员豫行采觅。届时敬谨移种。得旨、工程处移知数目。著奕劻等遵照成案。先行敬谨采觅。毋稍延缓。　　

○三口通商大臣崇厚奏、天津府地方。于本月十九日得雪盈寸。得旨、京师是日得雪尚未及寸。惟有斋心默祷。仰祈昊天垂佑。渥沛祥霙也。　　

○以收复浙江嘉善县城。赏投诚贼目陈占榜等职衔有差。　　

○喀尔喀扎萨克贝勒锡里巴扎尔扎布等十人、土尔扈特郡王淩扎栋鲁布、阿拉善镇国公沙克都尔扎布、察哈尔扎萨克头等台吉玛尔清津布等六人、喀喇沁扎萨克公衔头等塔布囊乌淩阿等二人、于神武门外瞻觐。　　

○乙未。上御抚辰殿大幄次。赐蒙古王、贝子、公、额驸、台吉、暨呼图克图等宴。并赏赉有差。　　

○谕议政王军机大臣等、冯子材等奏、镇防近日军情。暨扬营兵勇来镇驻扎日期各摺片。南路各股悍贼。遁回丹句各巢。负嵎不出冯子材等现饬张文德等将前敌各营。深沟高垒。以防冲突。自可稳固无虞。至围攻奔牛营盘之贼。昨据李鸿章奏、官军奋力迎击。已获大捷。重围指日可解。惟该逆一经败溃。势必铤而走险。纷窜旁趋。镇城尤当其冲。冯子材等惟当督同内外将弁。随时戒严。相机进取。不得稍涉大意。扬防派出之游击郑启贵等。现已屯扎丹徒镇一带。并著饬令实力扼扎。毋稍疏虞。田宗扬现丁毋忧。恳请回籍守制。情词肫挚。自未便强令居官。著准其开缺。惟田宗扬久历戎行。在镇防诸将中颇称得力。现当防剿吃紧之际。应否暂留军营以资熟手之处。著冯子材等斟酌办理。将此由五百里谕令知之。　　

○以贵州松桃协副将黄武贤为甘肃西甯镇总兵官。　　

○赏土尔扈特郡王淩札栋鲁布三眼花翎。鄂尔多斯贝子三济密都布双眼花翎。阿拉善镇国公沙克都尔札布等花翎。　　

○丙申。谕内阁、刑部奏、遵例查明免句官犯。开单呈览一摺。已革安徽巡抚翁同书、著加恩发往新疆效力赎罪。已革佐领长生、已革笔贴式连罄、均著加恩减等发落。　　

