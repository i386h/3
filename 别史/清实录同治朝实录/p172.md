<!-- { "loadSidebar": true } -->
○又谕、曾国藩奏、叠奉谕旨。分条覆奏。及历陈近日军情各摺片。多隆阿援陕之师。自庐州拔营后。两月未见官文等奏报。是以改派胜保督办陕西军务。嗣因多隆阿有入陕消息。复谕令胜保专办渭北。多隆阿专办渭南。现在胜保已抵临潼。多隆阿计亦可到西安。俟陕境回匪剿平后。即著照该大臣所拟。令该将军驻扎南阳一带。俾鄂豫秦三省交汇之区。得此大支劲旅。于全局甚有裨益。曾国藩探悉伪普王等有句结盗匪偷渡江北之意。已严饬都兴阿等督率水师。实力防守。并令吴棠严军以待。僧格林沁所部马步各队。分剿皖豫山东数省捻匪。已属不敷调遣。恐难再拨劲旅。驻守清江。仍谕令该亲王审度机宜。妥为筹办。里下河尚称完善。该逆垂涎已久。都兴阿之兵力止有此数。红单船之勇丁不甚可靠。万一杨辅青等股败贼。率众渡江。该大臣务当力筹兼顾。毋稍大意。曾国藩现派杨岳斌亲赴下游。察看江面冲要。著即饬令妥筹布置。太湖水师战船办成后。即令黄翼升一军。专防淮扬里下河一带。所筹均合机宜。著即妥为办理。至所称李世忠自投诚以后。据有城池。自为风气。添设厘卡。广运盐斤。上侵公家之利。下为商民之害。殊切隐忧。必须另筹钜款。按月供支。足以养彼之勇。乃能行吾之法等语。已寄谕劳崇光、晏端书、将粤东厘金迅速妥办。昨据冯子材奏、逆匪扑犯镇防。当经谕令冯子材以守为战。不可悬军深入。本日曾国藩奏称、镇江饷缺兵单。止宜固守。不宜出战。与寄谕适相吻合。仍著曾国藩随时授以机宜。以期万全无失。近据李鸿章奏、苏城大股逆匪。攻扑青浦。沪防万分吃紧。是李鸿章一时断难移军赴镇。该大臣权衡缓急。自不必拘泥前议。致误事机。浙省逆匪。以全力扼守金华。官军进攻龙游。尚难得力。昨因有人条奏甯郡克复。徽郡敉安。宜饬驻徽将领规取严州等语。已谕该大臣酌办。现在广德州城又经收复。徽防更可无虞。著该大臣饬令张运兰迅速督率兵勇。攻取严郡。则左宗棠进取之师。较易得手。将此由六百里谕令知之。　　

○又谕、曾国藩奏、接李鸿章咨称。探悉伪普王杨辅青、伪护王陈坤书、均来苏城与伪忠王商议。欲分大股。窥窜里下河就食。并历陈镇江一军。现今止宜固守。不宜出战各等语。里下河防堵。关系紧要。叠经谕令都兴阿严密防范。现在杨辅青陈坤书、及青阳古隆贤等三股败贼。穷无所之。图窜江北。该处港汊纷歧。守御万分吃紧。闻江面水师。近来不甚得力。而新调之红单船四十号。据曾国藩奏、已在广东省河为飓风所坏。都兴阿有督率军务之责。亟宜实力整顿。以备不虞。著严饬黄彬等督率水师各营。将沿江冲要处所。不分昼夜。逐段梭巡。如巡防不力。致该逆偷渡北岸。扰及里下河完善地方。定将黄彬等按照军法治罪。扬郡近已肃清。都兴阿所部陆路各军。并著勤加训练严明纪律或于江阴各口对岸严兵以待。策应水师。俾逆匪无隙可乘。方为妥善。镇城孤立江滨。节经谕令冯子材审度万全。以守为战。著仍遵前旨。妥筹固守。俟鲍超攻克东坝溧阳等处。再行督兵会合进剿。与鲍超等联络一气。则声援四应攻剿当可得手。将此由六百里各谕令知之。　　

○又谕、里下河完善之区。贼匪垂涎已久。况杨辅青等股败贼穷无所之。图窜江北。自系意中之事都兴阿之兵力止有此数。红单船之勇丁不甚可靠。万一乘闲偷渡。不独里下河被其蹂躏。即清江浦一带。亦必为之震动。亟宜先事筹维。以期有备无患。著吴棠整饬各军豫为布置。如该匪有渡江消息。即著督兵前进。会同都兴阿兵勇。将败残股匪一鼓歼除。僧格林沁公忠体国。素顾大局。届时如可分兵会剿。谅该大臣必能相机妥办也。将此由六百里各谕令知之。　　

○又谕、胜保奏、督队驰抵临潼。适遇大股回匪迎扑。官军奋力剿杀。大获全捷。并十四日续获全胜各摺片。胜保悬军深入。两日之内。疾驰二百余里。猝遇大股悍回。以少击众。叠挫凶锋。剿办尚属认真。该大臣现拟令各军屯扎临潼。自率偏师。由闲道先赴省城。与瑛棨面商调度机宜。自系尚未接奉叠次所寄谕旨。逆回狡诈异常。若侦知胜保已离军营。以全力攻扑留屯营盘。则兵分力单。回顾非易。马德昭护送薪炭之败。前车可鉴。查阅逆回马得友供词。内有欲攻破同州西安。以为根本之语。足见贼意并注朝同一带。该处偪近晋疆。逆回垂涎已久。山西防兵。又复单弱。若大军一意西趋。必至偪贼东窜。胜保一军。反成尾追之势。于大局殊有关系。本日据成明奏、朝邑危急。虽有胜保拨来马步七百名。仍不敷守城之用。著胜保仍遵前旨。迅即折回同州。将王阁村等处巢穴。悉数埽荡。务令拔其根株。以渐解散。胜保奏雷正绾一军。已抵蓝田。遥计日内多隆阿必已行抵陕省。著将西安省城及渭南一带战守机宜。妥为筹画并督饬雷正绾等奋力剿洗。不得因胜保在陕稍存推诿。至逆回一经惩创。难保不作西窜之计。并著多隆阿瑛棨熟筹审计发为防范将此由六百里各谕令知之。　　

○又谕、曾国藩奏、徽甯饷需支绌。请饬江西协拨漕折银两等语。现在浙氛仍炽。徽防紧要。著沈葆桢于漕折项下。按月批解银四万两。协济徽甯军饷。务须源源拨解。毋稍迟误。一俟皖南入款稍充。即由曾国藩酌量奏请停拨。将此由五百里谕令知之。　　

○又谕、前因江浙军务紧要。特派晏端书驰赴广东。驻扎韶关。督办广东通省厘金。接济军饷。嗣据晏端书奏、因省城应办事宜。尚未就绪。是以尚未赴韶。至韶关厘金。拟先支四个月。赶解浙皖。以应急需等语。览其所奏。晏端书办理厘务。未得头绪。已可概见。迄今又将月余。仍未将办理章程。及解过军饷数目。详晰具奏。其为诸事掣肘。更属显然。近来外省官吏。于劝捐抽厘等事。往往侵蚀分肥。饱其私橐。若他省人员前往试办必多方掣肘。不使其废然思返不止。此等恶习。殊堪痛恨。著晏端书督饬派出道府各员。会同曾国藩所委人员。实力筹办。傥有该省官绅。暗中作梗即著据实从严参办。劳崇光身为封圻大吏。目击时事多艰。军饷关系紧要。况江南军务。正有转机。不得已藉广东厘金。以资分润。尤为大局所关。傥该督存畛域之见。或任令不肖官绅。任意阻挠。致令厘金毫无起色。不能挹彼注兹。惟劳崇光是问。毋谓言之不早也。将此由五百里各谕令知之。　　

○又谕、张亮基奏、遣散练众。分起给赀回滇。又有后起练众万余人。意欲来蜀就食。均经阻止等语。林自清所带练众。既未遣散。又有各起滇练。陆续而来。川省军务方殷。岂容练勇叠次滋扰。该前督于遣练一节。办理毫无把握。且行抵重庆四月之久。尚未定期赴滇。其玩误取巧之心。已可概见。著潘铎、张亮基、将练众速行安置。迅即赴滇。不准藉词延宕。后起滇练。饬令折回。傥阑入川境。惟张亮基是问。张亮基奏请留兵练二千。交林自清管带留川。是否可行。著骆秉章斟酌妥办。如恐其偾事。即著张亮基带令回滇。剿办大理股匪。林自清系该前督旧部。既不能策令剿贼。又不能妥为笼络屡次渎请留川。希图委卸。是诚何心。骆秉章先后给过川赀。已有八万七千两之多。此次张亮基又收用重庆绅粮捐银一万五千两。为数已属不少当赶紧设法散遣。催出蜀界。毋致贻误邻封。参将张升。是否可以留营。并著骆秉章酌量办理。将此由五百里各谕令知之。　　

○赏安徽广德州投诚贼目王永虎等顶带有差。　　

○以陕西临潼剿办回匪获胜。赏都司马凤全、侍卫常升、佐领新色、巴图鲁名号。复已革参将宋景诗职。予阵亡协领乌章阿、凤春、祭葬世职加等。　　

○予江苏合门殉难江甯生员焦克俊眷属四十一名口、武进生员吴坦眷属十名口分别旌恤如例。　　

○予安徽太湖殉难生员王宗维等绅民妇女一千四百七十二名口分别旌恤如例。　　

○调张家口牧群马五百匹。赴钦差大臣胜保军营备用。　　

○壬申。谕内阁、恭亲王等奏、请饬催各省欠解工程饷银一摺。定陵工程饷需。各该省共欠解至一百八十三万两之多。文宗显皇帝轸念时艰。以筹解军需为急务。不忍再以工程欠饷。严切催追。惟现在梓宫尚未奉安。亦由陵工未能告竣。若各省再不迅速报解。必有停工待饷之虞。关系至为紧要。著各该省督抚监督等、将此项欠解工程饷银赶紧如数起解。毋再迁延贻误。以重工需。　　

○又谕、前因抽查漕粮御史延楷等奏、内仓胥吏。有向大通桥车户需索使费等情。当经谕令该御史指名奏交刑部审办。兹据延楷等奏据车户杨宗武供称、伊于本年初充正役。曾闻内仓挑费。向须先与仓书徐位先讲明本年未经向其探问。该仓书遂一味推延等语仓储重地。该书吏等辄敢于开收米石需索使费。屡次推延。若不彻底根究。使作奸犯科之人。含混漏网。于漕政殊有关系。所有内仓书吏徐位先、大通桥车户杨宗武、著一并拏交刑部。严行审办。务期水落石出。以除积蠹而重仓储。　　

○又谕、李鸿章奏、查明湖州失守。并拏获逆弁正法等语浙江湖州府城被围数月。粮尽援绝。战守极苦。千总熊得胜将城外难民船只掳劫一空。复率领兵勇将城内粥局。抢去粥米数百石变卖。又借摉米为名。闯入人家。吊打偪勒。无所不至。迨无可摉括遂开门迎贼。以致湖城沦陷。熊得胜降贼受检点伪职。忽于七月内。潜至上海洋泾浜。经该署抚密饬署藩司吴煦等拏获。讯明确供。正法枭示。实足申国宪而洩公愤。至湖州失守详细情形。及城内文武各员下落。仍著曾国藩、左宗棠、查明具奏。　　

○谕议政王军机大臣等、李鸿章奏、北新泾解围沪防肃清一摺。逆匪垂涎沪上。已非一日。现虽被创遁归。难保不去而复来。李鸿章务宜督饬各营将士。分布要隘。严申警备。毋令逆踪再行窜入。方为妥善。前因鲍超一军。拟由东坝溧水。进攻金陵南路。谕令李鸿章于攻克青浦时。拨兵西攻苏郡。便可与鲍超东下之师。声势相接。该抚可即随时咨商曾国藩。为筹画进攻苏城之计。步步移营。以剿为防。与鲍超东下之师。两路夹攻。使贼匪备多力分。自不至并向东趋。致松沪各防。为所牵掣也。另片奏、湖州失守情形。赵景贤被执不屈。大节懔然。现尚被贼羁禁苏城。仍著该抚随时密探情形具奏。将此由六百里谕令知之　　

○补铸安徽太平府知府同知、含山凤阳舒城三县知县。舒城县儒学、各印信关防条记。从巡抚翁同书请也。　　

○以江苏上海击退窜贼免已革总兵官况文榜查办留营差遣。赏副将梁安邦巴图鲁名号。余升叙开复有差。　　

