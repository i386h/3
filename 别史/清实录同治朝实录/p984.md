<!-- { "loadSidebar": true } -->
○谕军机大臣等、前因福济等奏、土尔扈特汗布彦乌勒哲依图、因游牧被扰。恳请暂赴京城当差。当经谕令理藩院议奏。兹据该衙门奏称、该汗如暂行来京当差。不日新疆平定。由京回牧。往返辛劳。似不足以示体恤。请饬福济等暂为安插等语。布彦乌勒哲依图因回逆扰害。不能回住游牧。固系实情。惟左宗棠现已督兵入陇。以次荡平甘匪。进定新疆。各蒙古人等自可回牧有期。该汗若复来京当差日后由京回牧。长途跋涉。往返徒劳。转非朝廷抚绥藩服之意。即著福济、荣全、锦丕勒多尔济、锡纶、传知该汗。此时毋庸来京。并于乌里雅苏台所属附近地方。择一妥善之区。将该汗并随带官兵三十七员名。暂行安插。一俟新疆底定。即令该汗就近回牧。较为省便。所有该汗应领俸银。仍著由京城支领。将此由四百里各谕令知之。　　

○又谕、本日据翰林院侍读学士马恩溥奏、条陈滇省军务事宜四条一摺。云南用兵日久。师老兵疲。地方糜烂日甚。亟应广筹方略。以期日有起色。该学士籍隶云南。情形较熟。所称精选兵勇。于川黔就近招募一二万人。是否可行。周达武之军。能否由永北进剿大理。滇饷转运。应否于泸州或重庆设局办理。著刘岳昭、岑毓英、体察情形。咨商四川总督。妥筹具奏。至吏治与军务相表里。地方得人。则民生乐业。军务亦可渐平。滇省官常。年来日就废弛。著刘岳昭、岑毓英、实心整顿。其不能称职者。随时参劾。如有勤劳素著舆情爱戴者。亦即据实保奏。原摺均著钞给阅看。将此各谕令知之。　　

○以正红旗汉军副都统璟德兼署镶红旗蒙古副都统。　　

○庚戌。予山东历城等处阵亡殉难官绅勇丁妇女一万六千九百五十四员名口分别旌恤如例。　　

○辛亥。谕军机大臣等、丁宝桢奏、曲阜文庙各处要工。现已估计兴修。惟木植油漆颜料等物。山东无从购觅。现委监修委员候补知府周垚、开明应用实数。带领护照。前赴楚北汉口一带采买。著李鸿章、马新贻、丁日昌、郭柏荫、刘锟、李鹤年、各饬所属沿途各关。及税厘卡局。俟该委员押解前项物料到境时。立即照数点验放行。免其纳税。并按站妥为护送。将此各谕令知之。　　

○又谕、袁保恒奏、军营欠饷过久。请饬提银拨济一摺。据称左宗棠现已入甘。需饷甚迫。各省协饷。解到者不及一半。先尽采买转运之用。每营每月仅给盐菜银数百两。从未发过月饷。近则兼旬无解到之饷。并盐菜亦难照发。请饬山西河东道迅将欠饷筹拨等语。著郑敦谨转饬河东道于借提未用之二十万两外。加拨银十万两。共三十万两。克期派员解赴陕西粮台。交袁保恒转发各营。以固军心。将此由五百里谕令知之。　　

○又谕、崇实、吴棠奏、川军援滇。会克寻甸州城一摺。前据刘岳昭奏、官军叠克要隘。寻甸逆匪。畏惧求抚。惟回逆变诈多端。遽许就抚。恐堕诡计。仍饬在事员弁并力攻剿等语。此次崇实等所奏会克州城情形。系由回匪开门纳款。是否畏慑军威。真心悔罪。抑系暂图免死。饥附饱扬。刘岳昭务当督饬各营严密防范。不可消涉大意。一切抚绥事宜。著饬道员彭瑞毓等妥为筹办。以期永久寻甸得手。则嵩明白当迎刃而解。省城亦可解围。著岑毓英激励将士。乘屡胜之威。与刘岳昭暨川省援滇各军。联络声势。迅埽逆氛。以靖边徼。崇实、吴棠、另片奏、鲍超病已就痊。惟精力尚未复元。吁恳稍假休息等语。鲍超病体全愈。可为国家宣力。深慰廑念。伊现由省城回籍休息。谅一两月后。必可调理复元。著崇实、吴棠、传知该提督即行来京陛见。将此由五百里各谕令知之。　　

○又谕、苏凤文、冯子材奏、进兵越南。剿贼叠胜一摺。逆匪吴亚终、由越南回窜粤西边境。经官军击退。遁归巢穴。苏凤文、冯子材、分饬各师由太平归顺取道进剿。叠挫凶锋。连破那排枯株淩淰大岭等匪巢。收复村寨数十处。正当乘此声势。迅殄逆氛。著苏凤文等饬令谢继贵等乘胜进兵。迅将通携木马等处贼寨。一律荡平。尽歼丑类。并随时知照夷兵。一体堵击。免致该逆窜逃。苏凤文另摺奏、进剿黔省苗匪老巢等语。贵州荔波九阡里苗匪。时出侵扰粤边。大为地方之患。现在孔宪隆等军所向克捷。已攻破该匪卡寨多处。直偪九阡老巢。剿办尚为得手。仍著苏凤文檄饬该员等。迅拔九阡苗寨埽穴捦渠。以靖边圉。并侦探清江苗逆。严加防范。毋令彼此句结。是为至要。将此由五百里各谕令知之。　　

○以四川官军会克云南寻甸州城。赏道员刘岳曙巴图鲁名号。从九品萧有恺等蓝翎。余加衔升叙有差。予阵亡守备彭临风祭葬世职加等。　　

○追予三世殉难江西九江镇总兵官马济美祖千总立成、父云骑尉文雄、战功事迹。附入国史馆马济美列传。并予建祠。　　

○壬子。派总理各国事务衙门大臣兵部尚书董恂、三口通商大臣兵部左侍郎崇厚、办理奥斯马加国换约事宜。　　

○补铸贵州兴义府知府、经历、儒学、兴义县知县、儒学、贞丰开麻哈等州知州、安南龙里瓮安修文贵定等县知县、册亨州同、大塘州判、新城县丞、清镇县儒学、各印信关防条记。从巡抚曾璧光请也。　　

○癸丑。两江总督马新贻等奏、游勇刘建洪等句结滋事。拏获正法。得旨、著严拏在逃夥犯。务获究办。并确查各营已撤勇丁。悉数遣回本籍。毋任逗遛。一面饬令地方官编查保甲。以戢奸匪。毋得稍涉疏懈。　　

○以克复云南寻甸州城。复总兵官李家福职。赏总兵官刘立兴、杨志林、参将周起凤。安绍钦。巴图鲁名号。道员彭瑞毓、都司王文保等花翎。知县吴宗焯等蓝翎。余加衔升叙有差。予阵亡副将沈可堂等祭葬世职加等。　　

○追予江苏金山阵亡训导张玙等祭葬世职。　　

○甲寅。谕内阁、兵部右侍郎伊精阿年逾六旬。步履维艰。著无庸在弘德殿行走。遇有兵部引见。并著免其带领。以体体恤。　　

○谕军机大臣等、都察院奏、工部员外郎王梦熊、遣抱以贼围紧急等词赴该衙门呈?。据称上年盐茶厅匪徒张溃。在静甯威戎等处攻掠堡寨。嗣经收抚。该匪潜归威戎水洛城老巢。仍在静甯等处焚杀。抗拒官兵。十二月闲贼众三千余人围攻三河堡。日久未退。亟望官兵援救等语。左宗棠现已督师入陇。著即查明该处。如有贼匪窜扰。即行派兵剿洗。以靖地方。原呈著钞给阅看。将此由四百里谕令知之。　　

○直隶总督曾国藩奏、请将广东琼州镇总兵官彭楚汉留于直隶差委。允之。　　

○调镶白旗蒙古副都统福钤为广州汉军副都统。归化城副都统贵成为镶白旗蒙古副都统。贵成未到任前。以头等侍卫祥裕署理。以黑龙江协领富勒珲为归化城副都统。　　

○以直隶疏防永定河漫溢。总督曾国藩下部议处。道员徐继塘革职留任。革代理同知通判王维清、署县丞从九品岳翰职。仍留工效力。　　

○予故前任河南归德镇总兵官朱南桂祭葬如提督例。谥勤勇。并予建祠。　　

○乙卯。月食。　　

○谕内阁、御史谭钧培奏、贵州被兵地方。请饬查明蠲缓钱粮一摺。贵州连年被贼扰害。小民颠沛流离。情殊可悯。现在甫经收复地方。元气未复。并有被贼扰各处。均应量加体恤。著该抚查明被扰轻重情形。将各该州县应徵钱粮。分别奏请蠲缓。以苏民困。　　

○谕军机大臣等、棍噶扎勒参奏筹办开导叛民。并给发索伦兵丁银两。暨喇嘛困苦。恳请拨给饷银各摺片。布伦托海叛民。经明瑶等派人开导。虽屡次诡词乞抚。而滋扰如故哈萨克游牧地方。亦频受其害。自应认真剿办。惟棍噶扎勒参。将新到索伦官兵。与旧有各兵合成一营。统带起程。前往额尔奇斯河立营。开导叛贼。是否妥协。著福济、荣全、锦丕勒多尔济、锡纶、酌度情形。熟商具奏。并一面知照棍噶扎勒参。听候办理。叛贼有东窜科布多之信。并著奎昌、明瑶、随时侦探。严密防范。不可稍涉大意。十苏木喇嘛情形困苦。从前援应塔城那垫军物价银。自应筹款给还。著福济于解到新疆饷银内陆续拨给。以示体恤。将此由六百里各谕令知之。　　

○派礼部尚书万青藜、右侍郎温葆深、恭修泰陵方城后券门工程。　　

○以广东海门营参将黄廷彪为琼州镇总兵官。　　


大清穆宗继天开运受中居正保大定功圣智诚孝信敏恭宽毅皇帝实录卷之二百六十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治八年。己巳。六月。丙辰。上慈安皇太后慈禧皇太后幸漱芳斋。侍午膳。　　

○戊午。谕军机大臣等、刘典奏、覆陈安抚难民。开垦荒地。暨边防布置情形一摺。泾阳咸阳境内。安插难民六千余人。鄜州等处。安插扈彰等股难民。经刘典派员经理。散赈垦荒。均臻安静。其董幅详等股。人数更多。亦皆志切营生。不至复聚为匪。即著该署抚督饬委员。实力奉行。不得始勤终怠。至渭北招垦事宜。渐有规模。惟泾阳三原高陵。地高土燥。非兴修水利。不足以资灌溉。刘典拟将龙洞渠筹款开浚。务当妥为经画。俾竟厥功。北山一带。地瘠民贫。现虽匪党殄除。亟须岂弟宜民之吏。安辑抚绥。刘典所请因地择人暂弗拘以成例之处。著准其权宜办理。陕省西北。与甘境毗连。业经左宗棠分派各军。扼要布置。甘省回匪。自不至有回窜之虞。该署抚尤当督饬陕军。联络声势。随时严密堵剿。以重边防。将此由四百里谕令知之。　　

