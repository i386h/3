<!-- { "loadSidebar": true } -->
同治元年。壬戌。五月。壬午朔。策试天下贡士李庆沅等一百九十三人于保和殿。制曰。朕寅绍丕基。抚临寰＜?宀禹＞。渥荷上穹洪贶。仰承列圣诒谋。肆予冲人。勤求治道。上思以副两宫之训迪。下思以复四海之承平。惟几惟康。罔敢暇逸。深念典学传心之道。用人行政之经。理学各有源流。卒伍期于训练。攸关治忽。宜切讲求。当此临轩发策之初。悉心咨访。尔多士其敬听朕命。帝王授受心法。以尧舜执中之言为始。而太公言黄帝颛顼之道。皆在丹书。因述敬胜义胜之旨。是则虞书之辨人心道心者。固亦有所本欤。孔子于易坤卦文言曰。敬以直内。义以方外。说者谓为发明丹书之旨。能阐其理蕴欤。宋项安世谓尧之兢兢。舜之业业。禹之孜孜。汤之栗栗。文王之翼翼。为百圣相传之心法。审端致力。宜何从欤。三代以后。如汉文帝。唐太宗。诚令主也。其修己治人之术。亦有合于古圣之心传欤。夫必切于身心。而后可以言学。章句训诂抑未也。将欲求修齐治平之本。其道安在。君人者。勤于求贤而逸于得人。自古帝王之图治。未有不以用人为急务者。顾循资格则奇材不见。凭保举则实行难徵。空儒司马光言。孔门以四科取士。汉室以数路得人。若指瑕揜善。则朝无可用之人。苟随器授任。则世无可弃之士。而欲乞朝廷设十科以举士。其法果尽善欤。所区分名类。固足以尽人材而无遗贤欤。荀子言有治人。无治法。其谓政必待人而行欤。朱子言为治之本。在正心术以立纪纲。此诚正本清源之论也。方今盗贼未平。东南尤甚。将安民于衽席。而出诸水火之中。发号施令。何者为先。除暴胜残。何者为切。董仲舒云。为政不行。甚者必改而更易之。乃可理也。将何术而施行悉当欤。汉儒之学。见儒林传者。师弟渊源。具有可徵。至宋儒则研精心性。不必皆有师传。然周子闻道最早。而朱子谓是陆诜所授。程子之学。得自六经。而其始实受业于周子。朱子集诸子之大成。而从李侗游为最久。溯厥师承。莫不各有所自。能详述之欤。濂洛关闽。其学皆出于一源。惟象山陆氏。谓伊川之言。与孔孟不类。又以朱子之教人为支离。后遂分为两途。明薛瑄以程朱为道学正派。而王守仁则专宗陆氏。能辨其得失欤。学成所以致用。宋儒惟尧夫邵氏绝意仕进。其余或仕中朝。或领剧邑。而陆九龄之居乡御寇。王守仁之屡平寇乱。则又文武兼备者。岂宗派有殊。而体用遂有异欤。诘戎之道。教戒为先。振旅茇舍。成周之制尚已。至汉时京师州郡。皆立教试之法。唐代三时劝农。一时讲武。其治皆近于古。明王骥论练兵之法有五。戚继光论练法有六。能详举其法而阐论之欤。夫兵欲用其力。当结其心。欲振其威。当齐以礼。必先娴坐作进退之节。而后可收克敌致果之功。我朝以弧矢威天下。八旗绿营之兵。布列中外。固斟酌唐之府兵。宋之蕃兵厢兵。而定其制。乃数年以来。潢池窃发。尚未荡平。或将帅未得其人。抑教练有未精欤。凡厥四端。稽古以懋修。遴贤以佐治。传薪以维道。讲武以经邦。内圣外王之事。于兹备矣。尔多士研求有素。其各陈谠论毋隐。　　

○谕议政王军机大臣等、李鸿章奏、遵覆未能赴镇。并密陈各摺片。又据冯子材等奏、探闻丹阳句容等处。贼党日增。密制旗帜号衣。其谋甚秘。未知所向。请饬催李鸿章赴镇等语。李鸿章所称甫抵沪上。因兵勇训练未齐。松沪各军。尚待整顿。未能即赴镇江。自系为慎重起见。沪上固系饷源所出。现在中外兵力。呵吸一气。已将附近一带地方攻复。似目前尚可无虞。惟镇江为南北关键。自古用兵必争之地。现在北岸均已肃清。亟宜以重兵驻扎于此。为进规江甯之计。著曾国藩迅即会商李鸿章酌量情形。通筹全局。带兵及早到镇。先占形胜。冯子材摺。著钞给阅看。华尔此次已照请以副将补用。此后若续有功绩。如何办理。该署抚谅已熟筹。此非朝廷有所吝惜。祇以事关中外两国。不能不豫为后来地步。薛焕于办理军务。实非所长。而驾驭外国。尚能力持大体。不至赤其所慑。该署抚于遇有外国事件。仍当筹商会奏。此次攻克青浦各处。关涉洋人。薛焕未经会衔。有无意见未洽。傥薛焕有办理未协之处。即著据实具奏。候旨遵行。将此由六百里谕令知之。　　

○又谕、李鸿章奏、已革道员张景渠、署甯波府知府林钧、由定海率领广艇。攻复镇海县城。进攻甯波。外国兵船。同开大炮。轰入城内。当将甯波府城克复等语。上年甯波郡城失陷。传闻逆匪旋即退窜。此次官军协同外国兵船。进攻甯郡。逆匪坚拒不退。是否该逆退窜后。复来郡城。张景渠等有无会同外国兵船攻剿之事。著左宗棠、薛焕、李鸿章等、将克复郡城详细情形。查明据实具奏。甯波镇海业经收复。亟宜得人而理。著曾国藩、左宗棠、迅即遴派贤能员弁。酌带水陆官兵。由闽航海。前赴甯波郡城。督办防务。至道员张景渠前在甯波溃退。闻有雇觅轮船。装银二百万两。运赴定海之事。节经谕令曾国藩、左宗棠、拏问严审。如果属实。该员情罪重大。断不准藉收复镇海等处为词。希冀开复。著曾国藩、左宗棠等、仍遵前旨查拏究办。毋稍轻纵。将此由六百里各谕令知之。　　

○又谕、冯子材、魁玉奏、北岸军情绥敉。江南机有可乘。请饬署巡抚移扎镇城。会筹进取一摺。镇城关系紧要。李鸿章未到以前。冯子材等责无旁贷。现在附近西南云台宝盖各山。业经该提督等扼要扎营。与金山甘露寺等处。声势联络。著即督饬各营镇将。严密巡防。如该逆由句容丹阳分股来扑。务当激励兵弁。竭力守御。俟李鸿章抵镇后。厚集兵力。再图规复各城。可期得手。将此由六百里谕令知之。　　

○调正黄旗领侍卫内大臣醇郡王为正白旗领侍卫内大臣。以正红旗汉军都统僧格林沁为正黄旗领侍卫内大臣。未到任前。以正红旗蒙古都统奕山署理。　　

○以克复江苏青浦县城。洋将何伯、卜罗德、得旨嘉奖。华尔以副将用。　　

○以殿试怀挟。贡士陈倬、程光溥、卢龙光、斥革治罪。　　

○癸未。谕内阁、骆秉章奏、川省军需款项。数目牵混。请饬调经手各员。来川核算一摺。休致四川按察使蒋徵蒲、已革成绵龙茂道濮诒孙、均著星速前赴四川。会同现在川省之已革布政使祥奎、及从前经手局员。彻底清算。并著骆秉章督同现任总局司道。确切查核。分别准驳。如有浮冒侵那情弊。即行从严参办。　　

○又谕、前因崇实奏撤作镺府杨重雅、并无抽呈隐饰情弊。与原参情节不符。降旨交骆秉章确查覆奏。兹据奏称、邵桂芳呈控田良占泰一案。杨重雅因军务吃紧。未便接收。经该督详加查讯。并无抽呈寝息贿和等事。崇实前称杨重雅官声甚好。采访舆论。亦属相符。所有杨重雅被参一节。著无庸议。　　

○谕议政王军机大臣等、有人奏、陕省军务吃重。署陕安镇总兵阎丕敏、候补道李祝龄、拥兵自卫。致令贼匪长驱入险。留任商州知州曹熙知贼踪所向。不赴四道岭扼守。以致贼匪越险而过。孔广顺节节逗遛。致贼深入。署藩司王承基历任贪鄙。此时军情紧急。毫无筹画。复徇庇署盐道韩泰华、于防堵局一切支发。表里为奸。抚臣亦不过问等语。关中险要林立。如果守御得人。何难收一夫当关之效。乃平日则称守备严密。贼至则任令肆扰。如入无人之境。又复徇庇劣员。曲为宽宥。如此粉饰贻误。该抚扪心自问。何以克副委任耶。至王承基、韩泰华两员。如果劣迹昭著。该抚近在同城。何以毫无觉察。形同聋聩。著瑛棨、张芾、按照所奏各情。秉公确查。严参具奏。不准稍有回护。至孔广顺剿贼迟延。实系兵勇不齐。业经免其议处。仍责令统带兵勇。将蓝田窜匪。迅速剿除。以保完善。原摺著钞给阅看。正寄谕闲。据托明阿等驰奏山阳被陷。贼势猖獗。请饬催各路援兵一摺。已寄谕官文等催何绍彩由郧阳前进。饬多隆阿由皖入关。其杨飞熊一军。已据郑元善奏称饬赴陕州。已催令就近径赴西安会剿矣。各路援兵。计日当可先后赶到。该抚等务当督饬兵勇。激励乡团。战守兼资。毋稍疏懈。将此由六百里谕令知之。　　

○又谕、前据胜保奏、捻首邢冠军为张落刑羽翼。接济贼粮。抗拒官军。虽屡次禀请投诚。胜保严行拒绝。复据胜保奏邢冠军助虐。攻陷税子铺。截我大兵粮道。情罪难宽。现饬黄得魁等昼夜围攻。生捦邢冠军并老捻多名。仍令兵勇合力环攻。以期聚而歼旃。当以该大臣认真剿办。不少宽纵。从此埽荡捻巢。可期廓清皖境。兹据奏邢圩自邢万军即邢冠军被捦后。贼气已夺。邢万军之父邢正举、及圩内良民。禀请归正。胜保即亲赴该圩。逆众匍匐请命。当将邢万军之父邢正举、及其子邢庆兰、押赴军营为质。一面饬令邢万军随军助剿。以赎前罪等语。胜保办理此事。忽严忽宽。前后如出两人。殊不可解。邢冠军素为张逆羽翼。若饬令随同剿捻。该逆狼子野心。难保不故智复萌。潜通为患。邢冠军及其父邢正举、其子邢庆兰等、均著即行正法。悍贼王浩然余党数十人。著一并明正典刑。毋留余孽。圩内如果有寄居良民。仍著胜保分别省释。至所称抚苗已有成效。无如李续宜成见太重。已寄谕李续宜据实具奏矣。苗沛霖缚送陈逆。业准其免罪自新。如果督率练众。随同官军。直捣蒙亳老巢。将张落刑捦献。自当再予恩施。若仍首鼠两端。意存反覆。不但李续宜不能迁就。即胜保亦当并力剿洗。毋稍优容。朝廷赏功罚罪。一秉至公。李续宜身为皖抚。苗沛霖应归钤辖。岂得以业经招抚。遂置苗练于不问也。至胜保所称特＜??闲＞大员。假以事权。仿照通商大之例。责令专办抚苗剿捻事宜。并请将苗练改为钦差营练名目等语。苗沛霖不过一乡闾练总。岂得以外国为比。俨树一敌。钦差营练名目。亦从无此办法。所奏著不准行。至所请另＜??闲＞贤能。授以皖抚。似藉以取悦苗练。尤属非是。窜陕股匪。现在蓝田渭南交界处所。前谕该大臣酌派兵勇三千名。仍著拣派得力大员。统带前往。交孔广顺调遣。以资得力。将此由六百里谕令知之。　　

