<!-- { "loadSidebar": true } -->
○谕军机大臣等、谭廷襄、曾国荃奏、捻逆东趋安陂。仍折回应城。官军叠击获胜。并会商布置情形一摺。捻逆自东窜后。经官军追蹑。仍复回窜应城。虽屡有捦斩。而逆焰未衰。前据李鸿章奏称、西路兵力已厚。谅该逆不能逞志。即著李鸿章、谭廷襄、曾国荃、督饬淮军鄂军。会合追剿。并令宋国永折回洋梓镇。以扼西路要冲。该逆在鄂。不能得志。必思窜豫。著李鹤年饬令宋庆等军。迎头兜剿。以杜纷窜。安徽相距虽远。而该逆飘忽异常。不可稍形松懈。并著英翰严饬各军。整旅以待。捻逆狡猾善走。非四面围裹。渐偪渐紧。断难杜其奔突。李鸿章久历戎行。即著广设方略。以殄逆氛。河南一带。既少雨泽。而鄂省又苦久旱。所关非细。惟有诚心修省。冀迓和甘。一俟得雨。即著奏闻。鲍超战功卓著。实为国家干城之选。现闻病势沉重。深为廑系。著曾国荃就近传谕。令其慎重医治。安心养息。以冀速痊。将此由六百里各谕令知之。　　

○又谕、前有旨令刘岳昭由温水进剿黔西大定。俟肃清后。移师剿办猪拱箐。毋庸分兵遵义。兹据张亮基奏、请仍饬刘岳昭暂驻贵阳。剿办附省各匪等语。黔省龙贵坝芒尚大坪各股逆匪。偪近省垣。凶焰甚炽。省城情形益困。若再无兵剿办。势将不可复问。自系实在情形。惟刘岳昭已将黔西大定一带肃清。猪拱箐苗匪。亦经岑毓英进攻。连获大捷。苗匪老巢。指日可拔。刘岳昭一军。似未便移就贵阳。致失机会。且滇省现无大吏弹压。张凯嵩到滇尚需时日。刘岳昭自应迅筹赴任。或先能肃清贵阳附近一带。再行统兵赴滇。著刘岳昭斟酌办理。黔省饷匮兵单。实深忧系。骆秉章于张亮基所请协黔饷需。总应不分畛域。力为筹济。谅不至固执成见。任听黔省呼吁。漠不关心。著即竭力措解。以拯贵阳大局。毋许再事推延。致负委任。张亮基原片一件。著钞给骆秉章、刘岳昭阅看。将此由六百里各谕令知之。　　

○山西巡抚赵长龄奏、遵筹西征军饷。拟每月拨银二万两。俟左宗棠入关。陆续筹解。下部知之。　　

○调正白旗汉军副都统乌勒兴阿为甯古塔副都统。以内阁学士铭安兼正白旗汉军副都统。　　

○以记名总兵官罗孝连为贵州镇远镇总兵官。　　

○以贵州定番等处剿匪获胜。歼除首逆。提督赵德光得旨嘉奖。与副将吴占胜、游击李有德、均赏巴图鲁名号。知州张时杰、都司刘先发等花翎。知县吴宗琳等蓝翎。余加衔升叙有差。　　

○予故甯古塔副都统高福祭葬恤荫加等。如军营病故例。　　

○予广西山泽等处阵亡参将胡益志等祭葬世职。　　

○予贵州安顺伤亡游击张定固祭葬世职。如阵亡例。　　

○戊申。谕军机大臣等、左宗棠奏、随州追贼出境。行抵樊城。雇备车驮。克期入关一摺。鄂省军情。前据李鸿章、曾国荃等、各奏情形。与左宗棠大略相同。著李鸿章、曾国荃、懔遵叠次谕旨。广筹方略。迅殄逆氛。昨据曾国荃奏陈鲍超病状。甚为廑系。该提督患病以来。所部各军。暂派宋国永统带。叠经有旨催令夹击。何以至今未闻宋国永等与贼接仗。若早能移军驻扼洋梓双河。何至纵贼乱窜。著李鸿章、曾国荃、传谕鲍超。速令宋国永等扼扎要隘。听候调度。奋力剿贼。如再贻误。必将宋国永等从重治罪。鲍超亦不能辞咎也。前据库克吉泰等奏、刘松山等军。节次获胜。贼势已穷。当谕该将军等督饬各军。乘胜殄除。并防窜晋。左宗棠节制晋省。呼应始灵。著随时侦察贼踪。会同赵长龄等加意防范。相机埽荡。所陈取道情形。朝廷不为遥制。将此由六百里谕知李鸿章、左宗棠、曾国荃、赵长龄、并传谕鲍超知之。　　

○又谕、左宗棠奏、晋省防务吃紧。并请将前调吉林炮手。即行取道入晋等语。前因左宗棠奏调吉林炮手。交协领喜昌管带赴陕。当经谕知富明阿等照办。嗣据该将军等覆陈。挑募不易。已饬不必拘定二千五百名。以昭慎重。其确数尚未奏报。现据左宗棠奏催。此项炮手马队。势难再绥。著富明阿、富尔荪、德英、将炮手赶紧挑齐。喜昌尚未回吉。著该将军等先于曾经战阵明练耐苦力能约束者。慎选两员。分起管带入晋。左宗棠片内所称、炮手可由绥远城取道入晋防剿。若贼未入晋。即饬知由和林格尔、托克托城等处入边墙。抵河曲县。循黄河东岸南下等语。此项炮手。若尽由边外行走。支应甚难。自应仍由山海关先抵直隶。届时察看山右军情。再定所向。非但支应较易。道途亦为便捷。将来如入晋境。著赵长龄饬沿途妥速豫备。俾利遄行。以备左宗棠训练驱策。喜昌到吉后。即迅饬前往。毋许延缓。捻回来往同朝。晋省岌岌堪虞。所有山西军务。仍归左宗棠节制。以一事权。赵长龄务须和衷会筹。不可先存意见。陈湜有防守黄河之责。尤宜激励所部实力严防。毋得贻误。将此由六百里谕知左宗棠、富明阿、富尔荪、德英、赵长龄、并传谕陈湜知之。　　

○又谕、前因左宗棠奏、陕甘需饷孔殷。请于上海洋商借银一百二十万两。由各关税项下拨还。当经谕令曾国藩等、督饬各海关监督。按数出给印票。遵照办理。兹据左宗棠奏、此次行粮。仅止五万余两。入关后军饷。专恃洋商借款。暂资接济。现闻山西运城。商银尚多。可供汇兑。请饬应协各省。速发印票。交上海转运局道员胡光墉领取。交洋商兑取现银。付与票商。即可换取票商银票。至运城收兑等语。左宗棠现在整队西进。不能停兵待饷。自应照该大臣所请。迅集钜款。以利师行。著曾国藩、英桂、吴棠、瑞麟、谭廷襄、曾国荃、马新贻、李福泰、蒋益澧、郭柏荫、师曾、各懔遵前旨。按照左宗棠所定数目。交胡光墉领取。向洋商兑取现银。付与票商。即换取票商银票。至运城收兑。解付该大臣军营提用。所借银两。仍著各该省自本年七月起。分六个月。于各关税项下拨还。并于应解甘饷。按月拨交各关。以清款目。将此由五百里谕知曾国藩、英桂、吴棠、瑞麟、谭廷襄、曾国荃、马新贻、李福泰、蒋益澧、郭伯荫、并传谕师曾知之。　　

○成都将军崇实等奏、应补甯远府四届□山戊不□科考试。现拟变通办理。得旨、所奏虽系实在情形。然非甘肃口外可比。业经寄题考试。姑如所请。此后不准援以为例。　　

○以记名总兵官李佑清为甘肃甯夏镇总兵官。　　

○己酉。以故镇国公奕缮继子载岐降袭不入八分镇国公。　　

○庚戌。谕军机大臣等、刘长佑奏、遵饬提督起程。并派员接署提篆一摺。署直隶提督娄云庆、虽暂练新军。而霆军乏人统带。尤关紧要。刘长佑已饬令交卸起程。即著催令乘坐轮船赴江甯。听候曾国藩差委。傥鲍超病体就痊。娄云庆可以不必接统霆军。并著曾国藩察看情形。仍饬回任。以资督练。直隶提督员缺紧要。刘长佑现派郑魁士署理。该提督久历戎行。自能熟悉营务。而意气渐平。当知力顾大局。和衷共济。不至复蹈故辙。所有古北口练军。准其派郑魁士接办。但所挑选兵丁。务当以精壮为先。不可稍存私见。致有偏重。著刘长佑传知该提督懔遵此意。用副委任。将此由六百里各谕令知之。　　

○又谕、杨岳斌奏、贵德厅回匪叛乱情形一摺。本年二月闲。贵德厅回民突起叛乱。将同知承顺及家属杀害。踞守厅城。览奏实堪痛恨。西甯回民就抚。本不足深恃。玉通主抚。而毫无防范。以致匪党益无忌惮。此次贵德既为贼踞。势难再事羁縻。著杨岳斌即饬提督邓全忠等。督带所部勇丁。联络该处乡团。设法进剿。迅将贵德厅城攻拔。毋任久踞。玉通亦当督率兵团。严密防守。毋再轻信奸回诡词。致为所误。所有死事员弁。著杨岳斌查明请恤。千总乜生春潜逃出城。著先行革职。交杨岳斌查办。其余听贼指使捏词禀报之文武员弁。著一并查明参办。另片奏、甘省饷粮军火。万分缺乏。请饬速解等语。甘省困乏情形。实深焦灼。陕甘唇齿相依。岂容坐视。著乔松年督饬林寿图、将陕台现存饷银军火帐房等项。迅速派员。探明路径。绕道解甘。并著谭廷襄、曾国荃、督催湖北后路粮台。将饷银军火。源源运至汉中分局。转解赴甘。以济眉急。原片著钞给谭廷襄、曾国荃、乔松年阅看。将此由六百里谕知谭廷襄、杨岳斌、曾国荃、乔松年、玉通、并传谕林寿图知之。　　

○以前任浙江提督郑魁士署直隶提督。　　

○辛亥。谕内阁、纯堪奏、请将办事荒谬之司员严议一摺。东陵内务府郎中龙光、因欲查永济官当商人情弊。辄带领劣迹民人白天瑞等。私将永济官当商帐簿摉查多件。携至该员私宅。虽系因公起见。惟该员不奉差委。辄敢私带平民。将永济官当帐本携至私宅。实属不成事体。惟既请交部严加议处。何以纯堪告知载钢、景霖、均未会衔。著载钢、景霖、会同纯堪详细查明。据实具奏。再降谕旨。　　

○考试应开列试差满汉二品以下京堂各官于上书房。　　

○以御前侍卫穆腾阿为镶红旗蒙古副都统。　　

○以湖北应山等处剿匪获胜。暂缓已革提督刘克仁遣戍。予参将董大义等加衔升叙有差。阵亡总兵官张遵道、副将李占彪、参将李洪贵、游击孙云标、知县龚汝弼、都司赵贵生、千总萧东江、县丞廖德琦等、祭葬世职加等。　　

○壬子。孝慎成皇后忌辰。遣官祭慕陵。　　


大清穆宗继天开运受中居正保大定功圣智诚孝信敏恭宽毅皇帝实录卷之二百二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治六年。丁卯。五月。癸丑朔。上诣绥履殿问慈安皇太后安。平安室问慈禧皇太后安。至壬午皆如之。　　

○以翰林院编修廖坤培为贵州乡试正考官。于建章为副考官。　　

○予湖南荆竹园阵亡参将杨友春等十七员祭葬世职加等。　　

