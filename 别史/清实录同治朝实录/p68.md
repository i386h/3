<!-- { "loadSidebar": true } -->
○又谕、据袁甲三密陈皖省军务。深恐事权不一。并苗沛霖猖獗原委各摺片。业经摘取要语。未露该大臣姓名。由六百里密谕胜保。严切训诫矣。袁甲三所陈苗沛霖猖獗。由前年胜保调伊带练北上。书函措词失当所致。现在楚军主剿。而胜保主抚。事权不一。恐误大局。亦属实在情形。苗逆久隶该大臣麾下。何无潜移默化之功。即其与寿州绅练寻衅。及截留该大臣等饷银时。叛迹已著。文宗显皇帝谕旨。屡令设法剿办。该大臣总一味姑容。立意主抚。迨见事势日迫。始有主剿之说。既已主剿。又无方略。徒以兵单饷绌为词。试问此事养痈贻患。岂能独归之胜保。而谓与该大臣毫无干涉耶。胜保业已严切申谕。如果于此事不能妥协办理。袁甲三不能竭力挽回。意存诿卸。胜保与袁甲三。朕必一并重惩。以昭公允。李续宜既以抚苗为非。即著咨照多隆阿蒋凝学各军。分路攻剿。会商袁甲三实力筹办。断不可因胜保南下。必主抚议。豫存诚见。致攻剿机宜。稍形松劲。如胜保所办。实有于大局掣肘之处。并著袁甲三、李续宜、一面密行设法。阻止胜保。一面会同据实具奏。天长投诚之陈士明。据都兴阿奏詹启纶探禀系反覆无常之人。恐难遽信。何以仍令其扼守该邑。著袁甲三不动声色。确查密奏。袁甲三接奉此旨。即照录一分。密递李续宜公同商办。将此由六百里各密谕知之。　　

○又谕、前因贾臻叠次驰奏颍州城围紧急。特谕胜保统兵南下。近日京中闻该大臣有南行之举。叠次有人以事权不一。办理两歧之说。纷纷陈奏。据称楚军现在由舒六分攻庐寿。皖军连克数城。淮南为粤逆踞者。除巢和含已被楚军偪困外。庐郡贼心涣散。附近居民助剿者。络绎鼓舞。皖抚李续宜不久可到。深以抚苗为非。曾国藩、彭玉麟、亦均一意主剿。庐郡一克。则楚皖联络一气。并力剿苗。苗患平则约会豫军。共图捻逆。直捣贼巢。皖省军务。已大有转机。特恐楚军主剿。而该大臣主抚。事权不一。贻误大局各等语。所奏不为无见。苗沛霖叛逆已成。断不可抚。前经申谕再三。想该大臣亦确有定见。惟尚未将筹办情形奏到。殊深悬系。朝廷用人行政。虽不为浮议所摇。而公论之是非。亦断不能置之不顾。况现在新政初颁。如果众论佥同之事。尤当立见施行。该大臣惟当仍遵前旨。剿散捻逆。迅解颍围。一面解散胁从。一面计捦苗逆。与李续宜、袁甲三等、和衷合力。约会郑元善共图埽荡淮北。以清中原大患。方为不负委任。傥回护前奏。一意主抚。又与楚军办理两歧。致张逆焰。贻误大局。届时弹章纷至。又何能曲为该大臣保全也。又有人奏、十年京城被扰。胜保奏调苗沛霖北上。函内有天子蒙尘。百官失职。禁旅蕃骑。皆不足恃。及势若倒悬。无奈作秦庭之哭等句。苗沛霖从此生心。素服郊哭。又苗沛霖向人语云。胜保曾有书来。属待其来。再行受抚各等语。是否实有其事。著胜保据实具奏。将此由六百里密谕知之。　　

○又谕、前据翁心存等奏请规复苏常。当经谕令都兴阿等会商办理。兹据都兴阿奏、江北通泰各属。为规复江南根本。宜先筹保护。天六虽复。尚觉可疑。恐该逆诱我渡江。窥伺完善。扬防兵勇。未容深入。惟当会合镇军。联络上海。方能得力。请饬冯子材赴上海督率各营。海全接办镇江防务等语。所筹不为无见。现已照该将军所请。谕知冯子材即行前赴上海。力筹防剿。镇江军务。亦正吃紧。京口副都统海全即著赴任。会同魁玉接办。该城为大江南北关键。地居紧要。且值逆众悉力攻扑。海全等务将防剿诸务。实力筹办。不得稍涉松懈。并著都兴阿督饬水陆各军随时援应。以免疏失。至天长等城。收复较易。迹涉可疑。惟据袁甲三等奏报收复以后。已将投诚之陈士明等先后降旨。奖以官职。该将军正可不动声色。将其调营差遣。恩威并济。妥为羁縻。并令杀贼立功。以杜其再有反覆。其西路防务。仍著严密布置。至该将军所筹整顿上海镇江诸军。系为规复江南各城起见。所有江北各军。自应进攻九洑洲。并一面移营进扎三＜?氵义＞河瓜洲等处。以资联络。即著饬知詹启纶等遵办。都兴阿应否移营前进。抑因兼顾西路防务。尚须稍缓。并著斟酌办理。都兴阿另片奏奉拨山东长龙船。未能分拨。尚属实情。现已谕令劳崇光等将前调师船。速行解往江北。且俟此项船只到后。能否分往东省。再由该将军奏闻办理。将此由六百里加紧各谕令知之。　　

○又谕、前因吴棠奏南北筹饷局。徒增耗费。于军饷毫无实济。当经明降谕旨。即行裁撤。嗣后江南筹饷。即由江清骥筹办。江北筹饷。即由姚仰云筹办。兹据江清骥奏、南台侨寄江北。势难兼顾筹饷。请饬派江苏现任司道大员。接办南北两台筹饷事宜等语。江南江北两台。专司支应。即应自行筹饷。于利弊既易纠察。于经费亦可节省。今江清骥以筹饷局既撤。江南粮台。侨寄江北。深以事权不一。呼应不灵。力难兼顾为虑。力请另派大员。是于南北两台之外。仍欲另立筹饷局。以为避难卸责地步。实属不成事体。江清骥既称不能兼顾。亦谅无干济之才。著即撤去粮台。传旨申饬。以后不准再行奏派差使。所有办理江南粮台事宜。著曾国藩、都兴阿、薛焕、吴棠、公同商酌。遴员办理。惟粮台专司支放口粮。若必待往返函商。深恐有误军糈。著吴棠就近派委妥员。先行接办。以专责成。其南台正月分应放之水陆军饷。并著于江北粮台。先行筹款支放。迅由薛焕解还归款。一俟议有定章。即须源源接济。毋致缺乏。嗣后办理粮台各员。遇有应行陈奏事件。仍著禀请本省督抚。或就近统兵大臣代奏。毋庸自行奏事。以资统率。将此由六百里各谕令知之。　　

○又谕、江浙逆匪。纠众数十万。并力东趋。上海情形危急。该处兵众四万有余。无镇将大员亲督统率。以致未能得力。薛焕有应办地方公事。及各国通商事务。不能专意防剿。深恐贻误。冯子材久历戎行。朴诚勇敢。朕所深知。著即前赴上海统率各军。上海为饷源所出。关系东南大局。该提督到沪后。务当力加整顿。以战为守。严扼要隘。以保危城。该提督能否即日起程。并由何路绕赴。即著迅速驰奏。以慰廑念。镇江军务。即交海全会同魁玉接办。该城饷需支绌。除由北岸筹饷接济外。并著薛焕另由上海宽备粮饷。随时解往。毋稍延误。将此由六百里加紧各谕令知之。　　

○署贵州巡抚田兴恕奏请以本年五月。补行贵州乙卯戊午两科文乡试。七月补行武乡试。下部议。从之。　　

○以工部右侍郎国瑞兼正蓝旗满洲副都统。未到任前以内阁学士绵宜署理。　　

○命广东巡抚耆龄驰往福建。办理援浙军务。以两广总督劳崇光兼署巡抚。　　

○壬寅。谕内阁、耆龄奏、官军攻破蓝山各贼寨。歼毙首逆。地方肃清一摺。广东蓝山逆匪被击后。窜踞赫岩寨等处。意图抗拒。上年七月闲。经耆龄派令知府康国器等率勇进剿。先将寨前神庙炮台蹋毁。杀贼无算。都司吴光亮乘势移营进偪贼巢。施放火箭。寨内火起。贼众惊溃。歼毙不计其数。生捦逆首梁＜?兴心＞保梁神通等百余名。讯明正法。其螃脚逆巢。经康国器等分路进剿。斩捦无算。逆首周蓣率党数百人。沿途窜伏。旋经绅民拏获。解赴韶州淩迟处死。其蓝山积年悍贼。均经官军歼捦无遗。地方一律肃清。在事出力人员。著该督抚择尤保奏。候朕施恩。　　

○又谕、庆端奏、遵保堪胜水师总兵。并可备器使人员一摺。准升闽安协副将颜青云、著记名以水师总兵用。俟军务告竣。再行送部引见。署闽安水师协标左营都司铜山营守备刘兴邦、护理福甯镇左营水师游击南澳左营守备张绍祖、均俟军务告竣。送部引见。　　

○又谕、庆端、瑞瑸奏、请将横行闾里。纠众焚抢之绅士。革职审办等语。福建台湾淡水厅绅士盐运使衔候选郎中林国芳、因与泉州民人挟嫌。辄将泉人耕种该绅之田。恃强起换。另招漳州民人耕种。致激漳泉民人互相斗杀。该员复敢招募壮勇四出焚抢。几至激变。实属为富不仁。目无法纪。林国芳著即行革职。交庆端等派员提省。严行审办。并勒令两造交出凶要各犯。一并解省。彻底根究。毋稍疏纵。　　

○谕议政王军机大臣等、前因吴棠奏捻匪自徐境东窜沭阳。当经谕令僧格林沁酌派马队前往会剿。并谕令田在田速饬龚耀伦等克日带队赴援。兹据吴棠奏、前起捻股。虽经袁世功等追剿获胜。后起大股捻匪。自高流等处窜至蒋家圩。与前匪合股。袁世功、朱光庭等、分督马步各队夺勇剿击。毙贼七八百名。追压二十余里。该捻又复蜂拥来扑。并有另股捻逆。绕向东南奔窜。意图抄出官军之后。袭扰清淮等语。清淮防兵单薄。若不添兵助剿。必至滋蔓难图。著僧格林沁仍遵前旨。迅即酌拨马队二三千名。驰赴沭阳。会同吴棠所部各军合力剿洗。并饬德楞额由台庄带队前往援剿。毋稍迟误。龚耀伦等自徐带来兵勇。不过八百余名。仍恐不敷分剿。著田在田察看徐宿军情。如现在不十分吃紧。即添派张祖云姚广武两队。前来策应。里下河等处完善之区。为江北饷需所自出。该匪垂涎已久。亟应竭力捍御。以裕饷源。著都兴阿就近调派劲旅。前赴阜甯一带迎头截击。以遏贼氛。当此时艰孔亟。该大臣等务当统筹全局。不分畛域。协力剿办。将此由六百里加紧各谕令知之。　　

○又谕、颍州城被贼围困。将及三旬。据贾臻奏称日夜战守。待援孔亟。袁甲三驻军临淮。正路梗阻。绕越归徐之路。叠次乞援。相距千里。时阅数旬。未接一札。请饬现驻归德之西淩阿、就近迅速援剿等语。西淩阿之前队。早已驰抵归德。就近赴援颍州。自必可期得力。著僧格林沁即遵前旨。迅筹策应。胜保现在行抵何处。其所派前队成禄一军。据奏早经渡河。何以此次贾臻奏报。未及一字。岂其尚未到颍。殊堪疑诧。该大臣援颍。是其最急之务。责有攸归。著懔遵前旨。兼程速进。并催成禄等军。赶紧赴援。袁甲三曾否拨兵救应。亦不得意存膜视。驻扎六安之吉顺一军。能否赴颍。抑或另派楚军往援。李续宜身任皖抚。接奉前旨。必已遵办。郑元善所派杨飞熊之军。与其驻守沈项。曷若越境以剿为防。均著该大臣该抚等迅速筹办。大集援军。以保名城。毋再稽迟。并著各将所办情形。迅速驰奏。以纾悬系。贾臻仍就现有兵力。激励官民。协力固守。以待援师。毋稍疏懈。将此由六百里加紧各谕令知之。　　

○以安徽颍州击贼获胜。力保危城。赏参将李璋、都司陈义、巴图鲁名号。守备李发珍等花翎。　　

