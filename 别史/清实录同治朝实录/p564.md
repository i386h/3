<!-- { "loadSidebar": true } -->
○又谕、前因沈兆霖奏、查明撒匪滋事。大员办理谬妄。其先后调兵动用各款。均属虚糜帑项。当降旨令乐斌、多慧、成瑞、和祥、分成赔缴。兹据户部奏、查明此案虚糜经费银三万一千九百三十七两零。据恩麟原咨核算。内有多慧办理善后。用去司库并厘金局银六千零五十两。自应照数划出。专归多慧一人赔缴。此外虚糜银二万五千八百八十七两零。宝钞二千串。钱一万五千串。是否应行援案著落乐斌等按成分缴之处。请旨办理等语。此案虚糜各款。著乐斌分赔四成。多慧、成瑞、和祥、均各分赔二成。多慧办理善后糜费银六千零五十两。并著照所议。专归多慧一人赔缴。均著该部查明著追成案。起限勒追。该省各属。尚有垫用官兵口食驮载等项银二万一千九百余两。钱二千六百九十余串。著恩麟严饬属员。迅速查明呈报。遵照此次派定成数。一并著追。此外如另有动用之款。并著恩麟详细查明。统行著落乐斌、多慧、成瑞、和祥、分别赔缴。以重库款而杜隐漏。其有已故人员。即著落该故员子孙赔缴。至多慧尚有应行交出撒匪赔缴赃钱一万串。前据沈兆霖奏、该士民并未领到。现在多慧是否业经全数缴齐。著恩麟查明报部。毋得稍涉含混。　　

○又谕、毛鸿宾、郭嵩焘奏、甄别道员知县。请分别降革一摺。广东尽先补用道员罗上桢、经毛鸿宾等委赴潮州办理厘务。措施乖方。不能服众。且举止轻浮。不胜监司之任。姑念前在福建本籍办匪。著有微劳。著以同知降补。归部铨选。知县吴庆凯、先经委署饶平县事。于乡民互斗。不能体察民情。几至酿成巨案。荒谬糊涂。不堪造就。著即行革职。知县吕瑛、委署长乐县事。性耽安逸。在任经年。不谙吏治。著降为府经历县丞。留于广东补用。以肃官方而严考核。　　

○谕议政王军机大臣等、僧格林沁奏、督军进扎宝丰。昼夜进剿。明袭暗攻。叠获小胜。现仍设法规取。并请调步队来营助剿一摺。逆贼麕聚张八桥梁洼等处。经僧格林沁派令郭宝昌、张曜等、分道进攻。因限于地势。尚未得手。必须步步为营。乘隙进取。该亲王拟俟帐房解到。偪贼而营。著即督饬郭宝昌等稳慎进兵。不得稍有疏失。张曜一军。著僧格林沁、张之万、督令将梁洼贼垒攻拔。使该逆首尾不能相顾。自可收夹击之效。该亲王营内需用帐房军械等项。著张之万督饬赶紧运解。以资利用。姜玉顺一军。前已有旨令其赴豫。著官文即行严催。令赴豫省协剿。归僧格林沁调遣。毋任宕延。刘连捷、刘铭传等勇队。叠在江南克复城邑。均是百战劲旅。即不令当前敌。亦可调令防堵要隘。藉壮声援。俟该提督等到营。仍由僧格林沁酌量调派。詹启纶前经请假回籍修墓。业经赏假三个月。计期尚未起程。本日已谕知富明阿、令该总兵挑选精锐勇丁三千名。克日赴豫。如回湖北本籍。即著官文饬令赶紧赴豫。其英翰所部之黄秉忠等二员。亦经谕令乔松年、饬令管带两营。迅速赴豫。俟豫省军务肃清。再令詹启纶回籍。陈国瑞现在何处。能否出力。著该亲王量加驱策调遣。该亲王营中马队。伤病不少。实深廑念。蒙古现有捐输马匹。尚堪调用。如须添调。即赶紧奏请拨解。以利军行。将此由六百里各谕令知之。　　

○又谕、僧格林沁奏、请饬英翰所部副将黄秉忠、同知史念祖、管带两营步队。来豫助剿。徐州镇总兵詹启纶所带勇队。颇称骁勇。并请饬该总兵选带三千名来营等语。现在豫省匪势狓猖。窜扰南召鲁山。该逆一入山险。非有得力步队。不足以资剿洗。著富明阿檄饬詹启纶、选带精锐勇队三千名。速赴僧格林沁军营。俟豫省军务肃清。再行遵照前旨。饬令回籍修墓。英翰部下黄秉忠、史念祖、管带步队两营。尚能得力。著乔松年饬令星驰入豫。迅赴僧格林沁军营。均听候该亲王调遣。以资厚集而利攻剿。将此由六百里各谕令知之。　　

○又谕、恽世临奏、黔匪环偪楚边。官军力战获胜。现筹防剿情形一摺。黔省苗教各匪。分扰楚边。经官军由凉伞一带。分路环攻。贼始却退。仍占踞湳洞凯寨等处。并有零股。窥伺青溪玉屏邛水等处。周洪印乘贼踪下窜。直捣寨秧老巢。当将贼巢焚毁。余贼相率远遁。沅州边境。虽暂获安静。而贼势由大鱼塘以至凉伞。蔓延数十里之广。黎平苗匪。复句结发逆。窜偪靖州。老号匪又由印江分股下窜铜仁属境。楚边俱形吃重。著恽世临迅檄彭炳武、于高胜两军。由宝庆速赴沅防。并饬周洪印、滕加洪等、酌添勇丁。周密布置。以资捍御。毋任贼踪复行蔓延。戈鉴一军。业经驰回靖州。即著饬令择要扼扎。妥筹防剿。毋稍疏懈。前因广东军事方殷。谕令赵焕联统带所部。入粤助剿。现在广东毗连江闽各境。已无贼扰。楚省边防紧要。贼势飘忽。东面亦难遽行撤防。赵焕联所部各营。著仍暂留湖南。分驻江楚边隘。俟湘省边界静谧。即遵前旨饬令该臬司迅赴滇臬本任。以重职守。将此由五百里谕令知之。　　

○又谕、联捷奏、请调大名等处官兵。并请将黑龙江官兵就近带往各摺片。据称乌科二城蒙古兵。未谙战阵。前在大名道并防河任内。皆系招募勇丁。以及大名正定天津河北官兵。亲加训练。情意相孚。缓急亦尚可恃。请调各该处兵勇协剿等语。乌科二城蒙古兵。随剿未能得力。自系实情。惟回疆匪势甚炽。非有生力军前往。大张挞伐。不足痛殄逆氛。如令大名等处兵勇西征。于人地恐尚不甚相宜。所请在于大名等营内调拨马步官兵。并招集旧日勇丁带往之处。著毋庸议。该大臣旧部将领中。如有谋略素优打仗勇往之员。准由联捷奏调随带出关。以资统带。前据宝善奏、遵旨挑备黑龙江官兵五百名。听候调遣。兹据联捷奏、黑龙江挑派官兵五百名。分为两起。前赴新疆助剿。可否就近带往等语。此项官兵五百名。本系挑齐听候调遣。著宝善饬令迅速起程。取道张家口。交联捷统带进剿。该官兵起程后。所需行粮等项。著刘长佑妥为供应。并著阿克敦布、廉至、于口外各台站。妥筹款项。沿途接济。毋令稍有缺乏。俾利师行。将此由六百里各谕令知之。　　

○以内阁学士李鸿藻署经筵讲官。延煦充文渊阁直阁事。衍秀署文渊阁直阁事。　　

○命前任巴里坤领队大臣穆腾阿交神机营差委。　　

○以广东克复信宜县城。并罗定等处剿匪出力。赏知府蒋超伯、守备方丰等花翎。知县齐同浩等蓝翎。余加衔升叙有差。　　

○以陕西汉中等处扼堵川匪粤匪出力。赏游击蔡和清、尹有伦、都司贾吉龄、戴茂林、巴图鲁名号。游击张殿甲等花翎。千总樊遇春等蓝翎。余加衔升叙开复有差。　　

○以需索滋扰。革甘肃副将胡世英职。与已革总兵官李曙堂、并交署陕甘总督都兴阿惩办。　　

○予湖南寨秧阵亡把总陈开玉等祭葬世职加等。　　

○追予故都察院左副都御史张芾于仓头镇死事地方建立专祠。殉难家属五十二名口分别旌恤。暨家丁等一并附祀陕西省城张芾专祠。　　

○追予浙江乌程合门殉难知县许承岳于死事地方暨原籍建立专祠。家属旌恤如例。一并附祀。　　

○予故广东潮州府知府吴均、湖北荆门州知州蒋照、松滋县知县汪维城、山东商河县知县文颖、山西河曲县知县张灿斗、入祀名宦祠。从巡抚黄赞汤、严树森、吴昌寿、阎敬铭、沈桂芬请也。　　

○予湖北故内阁中书陈一揆、湖南故山东登莱青道舒梦麟、河南故陕西潼商道尚开模、广东镇平县知县崔敬修、候选同知王鸣谦、文生原文会、广东故云南曲靖府知府李恒谦、番禺县训导莫元伯、直隶故山东长清县典史李启文、四川故文生李时春、入祀乡贤祠。从总督刘长佑、骆秉章、巡抚恽世临、张之万、吴昌寿、郭嵩焘请也。　　

○抚恤朝鲜琉球二国遭风难夷如例。　　

○庚寅。上御抚辰殿大幄次。赐蒙古王、贝勒、贝子、暨呼图克图等宴。并赏赉有差。　　

○谕议政王军机大臣等、额勒和布奏、土默特贝勒旗疏脱要犯一摺。恩合巴土、那木萨赉土们恩克三犯。系老头会案内业经定拟罪名要犯。宜如何小心看押。乃据奏称、该犯等于十二月初一日夜闲。乘闲脱逃。迟至十二日之久。始据该旗呈报。情节支离。难保无有心纵逸情弊。该犯等屡经聚众滋事。若任其远扬。必致复生事端。亟应赶紧捕拏。以除后患。著麒庆飞咨卓索图盟长。严饬所属蒙古各旗。责令将该三犯按名严拏务获。并著玉明、宝珣、德椿、恩合、分饬各该地方官。一体购线会缉。毋任漏网。所有看守疏纵之员弁兵丁等。著额勒和布饬令该旗解赴朝阳。严行审讯有无贿纵情弊。按律惩办。将此各谕令知之。　　

○又谕、杨岳斌奏、湘勇起程日期。并请饬发协饷。及派员募勇情形一摺。据称接准部咨。知甘省协拨饷银。已有成议。而湖北防务已松。即饬安肃道蒋凝学等先期带兵赴甘。该军马步七千八百余人。甘省得此一军。可以稍厚兵力。惟该营每月需饷银四万余两。食米四千余石。必须按月接济。请饬都兴阿转饬庆阳粮台。先将部议协拨杨岳斌军营之款。暂济该道军饷。至各省协饷。已准江西江苏各解到三万两。饬总兵彭楚汉等招募湘勇。一俟训练成军。即当统带赴甘各等语。前因蒋凝学一军。驻扎商城。谕令僧格林沁酌量调遣。复因发捻各逆。骎骎西趋。谕令僧格林沁等斟酌情形。饬令蒋凝学驻师荆子关。实力扼扎。是该道员所部马步各队。尚未能克期赴甘。杨岳斌惟当赶紧募勇成军。认真训练。并咨催各省欠拨之饷。以期赀粮稍足。即日成行。迅赴甘省。俾得腾出兵力。出关剿贼。以靖边陲。蒋凝学一军。如有赴甘之期。即著都兴阿、文煜、杨能格、由庆阳粮台支发饷银。毋稍缺乏。将此由五百里谕知都兴阿、杨岳斌、文煜、并传谕杨能格知之。　　

