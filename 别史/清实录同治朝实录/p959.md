<!-- { "loadSidebar": true } -->
○谕军机大臣等、棍噶扎勒参奏贼匪近情。索伦等官兵来营日期。暨请安插厄鲁特人众各摺片。索伦等众。前据荣全奏称、已抵雅尔玉尔地方并令霍伽布率同该人众赶往塔尔巴哈台境内度冬。兹据棍噶扎勒参奏称、旗绿索伦厄鲁特等营官兵一百零四员名到营在各喇嘛处凑借银两梭布。为该官兵黏补衣类糊口之资等语。索伦人众。此时度可行抵塔境。转瞬雪融春暖。自可按程言旋。应如何接济银两、多备骑驮、及到何处安插、拨给耕耔牛只之处。著麟兴、荣全、锦丕勒多尔济、福济、锡纶、悉心筹商。妥为办理不至颠沛失所。此次棍噶扎勒参凑借银两梭布等项。并著麟兴、荣全、锦丕勒多尔济、福济、锡纶、按照该呼图克图所垫数目。赶紧筹还。以免苦累。至所称厄鲁特人众。与杜尔伯特原系一脉。若令迁移该处。一切均有所赖其岁支钱粮。仍照旧章归科布多大臣办理。此项人众愿归杜尔伯特。是否出于真情。抑另有他处可以安插。即著福济、锡纶、斟酌情形妥为安插。毋令日久弊生。布伦托海叛贼蔓延亟应及早剿洗。昨已谕文麟等拨兵援剿。福济、锡纶、一俟哈密兵勇到时。即行统率西进。迅殄贼氛不可因循致误。棍噶扎勒参摺片各一件。均著钞给阅看。将此由五百里各谕令知之。　　

○热河都统麒庆因病解职。以锦州副都统庆寿为热河都统。未到任前。以户部左侍郎魁龄署理。以山海关副都统长善为广州将军调正蓝旗蒙古副都统玉亮为山海关副都统。　　

○予直隶定州阵亡殉难武生王际唐等绅民妇女一千五百六名口分别旌恤如例。并予建祠。　　

○旌表守正捐躯安徽泗州民女韩氏。上以岁暮祫祭太庙。自是日始斋戒三日。　　

○己巳。署陕西巡抚刘典奏、查明总兵胡世英所部。在延安绥德滋事。胡世汉时在定边随剿。鞭长莫及。情尚可原。惟贼攻保安安塞之时。该总兵并不派兵往援。实难辞咎请交部议处。从之。　　

○以礼部右侍郎绵宜署户部左侍郎管三库事。　　

○以头等侍卫载良为正蓝旗蒙古副都统。记名副都统雅尔坚署正蓝旗汉军副都统。以两广总督瑞麟兼署广州将军。　　

○予直隶天津阵亡守备温如璋等祭葬世职。　　

○予福建连城被戕知县华钟祥祭葬世职。　　

○缓徵江西义甯、南昌、新建、进贤、清江、新淦、新喻、峡江、莲花、安福、永新、鄱阳、余干、乐平、建昌、安义、德化、德安、湖口、彭泽、丰城、东乡、瑞昌、金溪、广昌、二十五厅州县。暨九江同知所属被水被旱被虫地方新旧额赋。　　

○庚午。上以岁暮祫祭太庙。前期亲诣行礼。　　

○遣官祭太庙中殿。后殿。　　

○谕军机大臣等、前因延煦等奏、查勘边地。酌拟章程八条。当经谕令都兴阿酌核办理。兹据覆陈大概情形。以及未尽事宜。览奏均悉奉天边外流民日多既难概行驱逐。自应妥筹安插之法。惟旺清边外地近永陵。风水禁地。关系紧要必应查明封禁。本日已派礼部主事张元益于明年二月闲前往奉天。随同都兴阿等。将应行封禁处所。逐一勘明。分别界限。以昭慎重此外尚有应进贡物地方。亦应照旧封禁。据都兴阿奏称、近来游民。续行出边占地者络绎不绝。若不赶紧查办。势必愈聚愈多。何所底止。著都兴阿、恩锡、会同拣派委员于春融后先往浑江迤西。覆加查勘。将各该处游民户口及荒熟地亩。详细查明。酌核情形。妥筹办理。务期经久无弊。方为妥善额勒和布现在穿孝。俟其回任后。并著都兴阿等会同办理。其暧江一带地方。游民尤多。且有代木山匪。溷迹其闲。出没无常。虽一时未能处置。然亦岂可听其自然。致滋他患。都兴阿等务当先行访查明确。熟筹办法。一俟浑江西岸办理就绪。即可次第查勘也。将此各谕令知之。　　

○又谕、郑敦谨奏、沿河击退窜匪。永甯渡河之军剿贼大胜。定安等奏、南北官军击退踞匪。并请由神木截剿各摺片。晋省沿河西岸。北自包头。南至乡吉。到处贼匪纷至沓来。窥伺河干张曜已至河曲。分兵渡河金顺由十里长滩北进。会军进剿。大甯永和临县等处窜匪陈湜等往来纵击。各路均有斩捦该匪纷纷回窜。仍著定安、桂成、郑敦谨、严檄在事各员弁尽力追剿。毋稍松劲。一面稳慎设防昼夜守御不可为贼所乘。刘松山一军由永甯州过河。于小理川大理川等处。蹋平贼巢二十余处。毙贼无数。败匪南窜。该提统兵过河。获此大捷。洵属奋勇可嘉。著左宗棠仍饬刘松山、统带全军。再向西南压剿。迅殄贼氛以竟全功。十里长滩及东北一带踞匪。经金顺等军分路剿洗。向西败窜。距托清较远。距萨尚近。著定安等檄饬马升。沿河实力堵截。咨会杜嘎尔、饬令达尔济、乌尔图那逊、竭力追剿。与金顺、张曜等、会合夹击。以收聚歼之效逆匪败遁西窜。势必沿边铤走。榆林神木一带。亟须有重兵截剿。金顺现已带队折回神木。著即相机进兵。迎头剿办。并著郑敦谨飞催宋庆赶赴太原。就近驰赴神木。出边截剿。宋庆前有从卫辉彰德两府取道入直之说。著官文、李鹤年、沿途飞催趱程前进。毋得稍涉迟延。致误戎机。将此由六百里各谕令知之。　　

○又谕、前据左宗棠奏、请饬催军饷。当交部速议具奏。兹据该部奏称、左宗棠前奏陕甘缺饷数目。暨请增拨钜款。并未明晰。前拨六成洋税一百万两。未尝无禆于陕饷。其各省厘金。应由各该省定议。再行覆核筹拨于拨饷之期。并无迟误。陕省缺饷数目。据刘典奏明每年需银三百万两。除本省所入。及江广粤海闽海江汉协饷外。仍不敷银一百四十万两。自应酌量添拨。甘省情形。虽据穆图善陈奏月需饷四十万两。未据逐款分晰等语。陕甘常年军饷。及现在用兵饷需。必须逐款分明。方免轇轕。陕省据刘典所奏。缺饷已有确数。著该部迅即酌度情形。汇案添拨。以资接济。甘省每年实需饷若干。除本省入款。及各处协款外。缺饷若干。各省专协甘肃之款。何处尚能协济。何处并不协济。著左宗棠、穆图善、会同核议。缕悉陈明。再由该部酌核办理。其提拨六成洋税一百万两。除浙海关已全数解清外。闽海关尚欠解银十万两。江汉关尚欠解银七万两。江海关据报年内筹解一二批。而筹解银数及欠解银数。并未声明。粤海关奉拨银两。既未筹解。又未登覆。更属疲玩。著英桂、马新贻、郭柏荫、丁日昌、何璟、师曾、各将奉拨未解银两。迅即埽数解清。不准稍有蒂欠。各省抽厘收捐情形。本令各该督抚于年内具奏。安徽浙江湖北业经奏到。昨据刘坤一奏明江西裁撤厘卡各情。较往岁收数。十减三四。请自明年二月始。按月协济陕省二万两。此外江苏广东福建均未覆奏。著马新贻、丁日昌、瑞麟、英桂、卞宝第、懔遵前旨。迅速详查覆奏。不得再有延误。其提拨河东饷银二十万两。与晋省司库款项无涉。所有山西欠解郭宝昌及左宗棠两营四个月饷银十四万两。著郑敦谨赶紧如数补解。不得因河东已拨前项银两。即行藉端推诿至吴棠前奏。各省赴川劝捐委员。无庸分赴各属。陕省筹饷。较他省情形尤亟。如陕省委员赴川省各属劝捐。尚无流弊。仍可照旧举行。著吴棠察度情形。秉公酌办。其提拨陕饷二十万两。仅据解过三万两。所有欠解银十七万两。并著该督迅即筹解。毋误急需。郭宝昌一军。现已增募马队三千余。于陕饷有无窒碍。著左宗棠悉心酌办。户部原摺。著钞给左宗棠阅看。将此由六百里谕知左宗棠、穆图善、郑敦谨、马新贻、瑞麟、英桂、吴棠、郭柏荫、丁日昌、卞宝第、并传谕何璟、师曾知之。　　

○盛京户部侍郎兼管奉天府府尹额勒和布等奏、时届封篆。部文未到。请将本年大计展限举行。从之。　　

○赏扎赉特郡王阿勒坦鄂绰尔紫缰。车臣汗郡王莽珠巴扎尔三眼花翎。　　

○以湖北枣阳县捐输团练。永广学额八名。　　

○以江西道员段起捐输军饷。永广湖南衡州府学额五名。　　

○蠲缓陕西咸甯、长安、三原、泾阳、临潼、咸阳、高陵、富平、凤翔、宝鸡、大荔、蒲城、邠、乾、武功、陇、汧阳、沔、长武、淳化、洛川、绥德、米脂、清涧、吴堡、渭南、兴平、醴泉、鄠、岐山、扶风、华、耀、同官、澄城、华阴、三水、南郑、城固、鄜、中部、宜君、肤施、安塞、安定、延川、延长、定边、靖边、保安、甘泉、榆林、怀远、神木、府谷、朝邑、蓝田、盩厔、孝义、甯陕、六十厅州县。被水地方旧欠额赋。　　

○朝鲜国使臣金有渊等三人于午门外瞻觐。　　

○辛未。祫祭太庙。遣惇亲王奕誴恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端恶皇太子园寝。　　

○遣官祭太岁之神。　　

○壬申。上御保和殿筵宴朝正外藩。科尔沁乌珠穆沁、巴林、苏尼特、敖汉、扎赉特、阿巴噶、浩齐特、四子部落、车臣汗、喀喇沁、察哈尔扎噜特、郭尔罗斯、翁牛特、王、贝勒、贝子、额驸、公、台吉、暨朝鲜正副使、随文武大臣依次就坐诸乐并作。上进酒召科尔沁扎萨克图谢图亲王巴宝多尔济、乌珠穆沁扎萨克车臣亲王彭苏克那木济勒、巴林郡王那木济勒旺楚克、苏尼特郡王托第布木、敖汉郡王布彦德勒格哷固噜克齐、扎赉特郡王阿勒坦鄂绰尔、阿巴噶卓哩克图郡王刚噶尔伦布、浩齐特额尔德尼郡王喇特那巴咱尔、四子部落达尔汉卓哩克图郡王那木凯多尔济、车臣汗郡王莽珠巴扎尔、喀喇沁贝勒德木齐扎布、察哈尔辅国公济楚克扎木苏、扎噜特镇国公达瓦甯保、郭尔罗斯辅国公阿勒坦鄂齐尔、翁牛特辅国公克什克阿尔毕济呼等、至御座前。赐酒成礼。　　

○酉刻。上诣绥履殿慈安皇太后前行礼。平安室慈禧皇太后前行礼。　　

○谕军机大臣等、金顺奏、官军截剿偪河大股踞匪叠胜。河保解严。现回榆林察看贼踪剿办一摺。此次逆匪窥伺河干。经金顺由十里长滩进剿。叠获大胜。毙贼甚多。前据定安具奏已谕知该副都统相机剿办。现在逆踪西窜。已至乌龙堡等处。榆郡空虚。难保不希图扑犯刘厚基既回榆林。该副都统亦带队同到。即著和衷商办。相机截剿。张曜此次赴援迅速并驰至边外古城地方。与金顺会商进剿机宜。洵属勇往。并著金顺随时筹商。联为一气以资策应。傥有大股贼踪窜近。即行分路夹剿。以靖地方。另片奏、请饬绥远筹解驼只等语。陕北转运艰难。需驼甚亟。即著定安等于伊克昭、乌兰察布、锡林郭勒三盟内。筹办骆驼三千只。配带鞍绳。于来年正月解赴榆林以资转运。将此由六百里各谕令知之。　　

