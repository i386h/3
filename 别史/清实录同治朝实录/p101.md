<!-- { "loadSidebar": true } -->
○又谕、前因浦六等县地方切要。谕令都兴阿调派各军策应。会同袁甲三督率李世忠、力筹堵剿。兹据都兴阿奏称、扬防地广兵单。分防各路。保全里下河数十州县。均有未能移动之势。江浦六合。相离均逾百里之外。兵力难以联络。又奏准袁甲三来咨。转准李世忠咨开。江浦浦口两城。及桥林乌江小店等处。粮食军火。一无所有。实有朝不保暮之势。当勉力再守十日。如无粮饷军火。又无兵来换防。惟有将各处防军。尽行撤回。仍归扬防派兵防守等因。查刻下扬州情形。该逆若日久不得逞志。必将撤围还攻江浦天六。扬防一经往援。该逆即乘虚施其诡计。自愧无能。请另＜??闲＞大员。来扬接办各等语。里下河为财赋所出。一有挫失。则千里完善。均形震动。自应计出万全。该将军久历戎行。老成持重。际此势处万难。正应公忠体国。力济时艰。何得遽请另行＜??闲＞员接办。致敬慎之忱。转同于推诿。都兴阿务当悉心筹画。督饬在防将弁。力保完善。以期不负委任。至江浦等处军食缺乏。李世忠所派防兵。朝不保暮。亦系实在情形。著袁甲三、吴棠、竭力筹措。迅拨粮饷军火。派委妥员解赴江浦等处。以资接济。李世忠以专阃大员。受国厚恩。筹剿筹防。是其专责。扬防正在吃紧。未能拨兵于浦六。李世忠自当力任其难。以期和衷共济。何得以勉力止守十日等词。置大局于不顾。著袁甲三督率李世忠、将江浦等处。认真防守。毋得稍有疏虞。致令前功尽弃。将此由六百里各谕令知之。　　

○又谕、据英桂奏、大股皖捻。由陈州窜入洛阳新安渑池一带。地与垣曲平陆二县邻近。运城又为盐池重地。关系紧要。复据瑛棨等奏、匪踪西窜。偪近陕州。去潼关甚近。情形吃重并川匪意图北窜。筹防汉中各等语。河南匪踪飘忽。已由洛阳新安渑池一带。渐偪晋境。茅津渡系由豫入晋门户。英桂已派护总兵和昌带兵驻扎。会同河东道刘子城实力堵御。著即饬令和昌等、先将本境各要口。布置周密。并派兵渡河。会同陕西防兵。同赴陕州藩篱关扼守。以杜窜越。至渑池县偪近陕州。自陕州至潼关。仅三百余里。该处为陕省边防重地。必须厚集兵力。以控制全陕门户。瑛□户戈木□已派兵前往堵御。著即饬令带兵各员依险据要。严密堵遏。并与藩篱关驻防官兵。及山西派出各兵。声势联络。以期有备无患。潼关有险可扼。断不可令匪踪窜入。滋蔓难图。致干重咎。其商雒防所文武。著饬令认真操防。并令各地方于关津要隘。一体盘查。劝谕民团。竭力协守。以杜奸匪偷越。毋稍疏漏。洛阳以西。多有贼营。郑元善前奏已飞调杨飞熊、李徵松二军。及刚锐等营楚勇。并西安黑龙江马队。驰赴洛阳迎击。著即飞饬刻副将等军。迅速前进。绕出贼前。与山陕各兵会合。将窜匪悉数殄除。毋令乘闲奔突。方为妥善。至川匪北窜。势甚鸱张。我兵行抵风水岭。接仗失利。亟宜添兵堵御。孔广顺计已行抵汉中。著即体察情形。妥为布置。如匪踪北趋。即督饬在防兵勇。迎头截击。并饬地方官绅。激励民团。协同防御。毋稍疏虞。张芾当体察潼关商雒。何路紧急。即亲往筹办。以卫地方。其陕南防兵失利情形。并著瑛棨查明参奏。将此则六百里各谕令知之。　　

○又谕、前因杭城被陷后。藩司林福祥、织造恒起、同时以冲杀出城等词具奏。当以情节支离。谕令左宗棠查办。并谕左宗棠、薛焕、将弃城逃遁。及乘舟赴沪之已革总兵米兴朝廷等文武各员。分别查参拏问。本日据薛焕奏、杭城被难士民来沪。佥称林福祥已降为伪官。恒起及署杭嘉湖道刘齐昂、已革总兵米兴朝、均在招贤馆。副将张威邦亦在贼中。讯据恒起船户。及被掳旗兵等供称、林福祥在西塔＜?薙又＞发。徐逆送给银二百两。杭城并无带兵大员与贼巷战之事。候补主簿裘云章所禀吴煦各节。于林福祥等降贼颠末。言之更历历如绘。并有邓逆为林福祥等饯行。致送盘费洋银确数。并托买枪炮各等语。藩司织造总兵等官。皆系朝廷特＜??闲＞大员。今既不顾廉耻。丧尽天良。甘心从贼。实为覆载所不容。薛焕所奏各节。定非无因。林福祥等先后均已到沪。左宗棠远在衢州。若解往查办。转多周折。本日已有旨令李鸿章署理江苏巡抚。即著李鸿章、薛焕、将林福祥、恒起、刘齐昂、米兴朝、张威邦、五员拏问。严行审讯。如果通贼属实。即一面奏明。一面正法。不准稍涉瞻徇。前谕薛焕查办各件。均著移交李鸿章次第查办。将此由六百里谕令知之。　　

○又谕、沈葆桢奏、法国天主教堂。均被拆毁。现饬查拏首要各犯惩办一摺。据称本年二月。忽有湖南合省公檄。痛诋该教。遍贴街市。适值开考。生童哗然。订期齐集。于十七日二更时分。突有多人拥至筷子巷及袁家井教堂。立时拆去。并将习教之义和酒店等器皿货物打毁。该教士坐船一只。及五里庙巷地方教堂。同时被毁。事起仓卒禁遏无从。及进贤县习教之徐敏山等房屋器物。亦被拆毁。徐陈二姓指控樊学仁为首。现在查拏等语。外国天主教。原属异端。无如自咸丰八年以前。早已弛禁。况此时既该国换约。而上海等处。复藉其力以制逆匪。不能不暂示羁縻。所赖各地方官、仰体朝廷不得已之苦衷。妥为驾驭。弗令滋生事端。此事前据总理各国事务衙门奏明。接据该抚来文。当即照会法国驻京公使。以免将来饶舌。嗣经该公使照覆。有赔偿教堂之语。亦经该衙门备文知照。并与该抚函商办法。即著该抚察度地方情形。按照该衙门咨商各节。妥筹办理。既不可使洋人有所藉口。亦不可稍失士民之心。务令中外相安。不生他变。方为妥善。该教士既有不日兵船来浔之语。虽系虚词恫喝。亦不可不加意防范。亟应设法开导。俾释微嫌。不至再生枝节。此事衅端。究竟从何而起。并著该抚确切查明。据实具奏。仍将为首滋事之人。严密查拏究办。再近来各省习教者甚多。虽左右之人。亦不可不防。该抚于关涉外国事件。所有谕旨摺奏。总宜自行经理。万不可假手他人。致有洩漏。将此由五百里密谕知之。　　

○派都察院左副都御史晏端书驰赴广东。督办厘金。接济江苏、安徽、浙江、三省军饷。　　

○命江苏巡抚薛焕、以头品顶带。充办理通商事务大臣。擢福建延建邵遗缺道李鸿章署江苏巡抚。　　

○江苏按察使陈士杰开缺养亲。擢江苏候补知府刘郇膏署按察使。　　

○以贵州省城防堵出力。赏按察使龚自闳布政使衔花翎。　　

○以恇怯取巧。及带勇不严。革江西军营道员王德榜等职。　　

○以江苏上海剿贼获胜。洋将华尔、何伯等、得旨优奖。　　

○复江苏扬州阵亡已革京口副都统海全原官。予祭葬世职加等。谥壮节。　　

○追予浙江殉难提督饶廷选于江西广信府建立专祠。弟守备廷杰、廷夔、祭葬世职加等。妾方氏、林氏、旌恤如例。一并附祀。　　

○庚戌、谕议政王军机大臣等、都兴阿等奏、逆众蔓延北路甘泉山一带。意在渡湖。阑入高宝各州县境。窥伺扬防后路。江南发逆。又陆续渡江。刻下沿江水师。极为吃重等语。该逆屯集江岸。意图渡江窜扰淮扬里下河一带。虽经下游各水师叠加剿荡。惟沿江上下。港＜?氵义＞繁多。师船单薄。分防数百里。诚恐不敷调拨。都兴阿惟应就现有兵力。督饬黄彬等严密防剿。以静待动。不可稍有疏虞。李鸿章已到沪。昨已明降谕旨。令署江苏巡抚。将上海事宜。布置稍定。带兵前往镇江驻扎。为规复各城之计。都兴阿之军。现在不敷分布。俟李鸿章到镇后。兵力较厚。南北既可呼应联络。即可会合筹商。进图剿办。将此由六百里谕令知之。　　

○又谕、都兴阿、黄彬奏、水师饷缺。请饬筹款接济。并请将沿江各卡捐款。仍照旧章办理一摺。逆匪窜扑扬城。各口岸贼匪。陆续渡江。黄彬等师船。于沿江上下数百里。昼夜堵剿。所需饷项。若不随时拨济。势难令枵腹荷戈。都兴阿等所奏。自系实情。李鸿章现署江苏巡抚。水陆各军。自应统筹兼顾。著即饬令署藩司吴煦速筹钜款。解赴江北粮台。以济水师之急。薛焕虽授为通商大臣。而筹饷究系熟手。著薛焕会同李鸿章、并督饬吴煦妥筹迅解。嗣后遇有拨饷等事。薛焕仍当会筹。不准稍有推诿。并著吴棠迅饬局员。酌提款项。就近解往该营。以资接济。至所请将口岸盐厘。及沿江各卡局。悉照旧章办理之处。著吴棠查明旧案。并体察现在情形。有无窒碍难行。酌量核办。昨据曾国藩奏李鸿章到沪。布置粗定。仍亲赴镇江察看情形。分兵防守。所统水师。即由梁山贼营冲过。以达于镇。已谕令都兴阿分饬各路将弁。严密驻守。一俟李鸿章回镇后。即督饬各军。会同剿洗。李鸿章身膺疆寄。大江南北。均归统辖。务当与都兴阿和衷共济。以期水陆夹攻。将窜踞扬属逆氛。克期埽荡。方为不负委任。至吴棠奏扼剿大股捻匪。叠获全胜。桃清山宝境内。一律肃清。在事将弁。实属奋勉出力。惟该匪屡次东窜。均被官军击败。受创而归。难保不纠合各捻。乘闲再出。仍著吴棠督饬各军。实力巡防。毋稍松懈。将此由六百里各谕令知之。　　

○以江苏桃源等处剿捻叠胜。予总兵官黄开榜、龚耀伦、优叙。副将黄国瑞以总兵官＜??闲＞放。　　

○予江苏扬州殉难州同周浚、清河阵亡巡检王如瑔、祭葬世职。　　

○缓徵福建澎湖厅被风灾区地种船网沪缯银。　　

○上以孟夏时享太庙。自是日始、斋戒三日。　　

