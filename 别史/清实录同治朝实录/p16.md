<!-- { "loadSidebar": true } -->
○辛酉。谕内阁、宗人府会同大学士六部九卿翰詹科道等、定拟载垣等罪名。请将载垣、端华、肃顺、照大逆律淩迟处死等因一摺。载垣、端华、肃顺、朋比为奸。专擅跋扈。种种情形。均经明降谕旨。示知中外至载垣、端华、肃顺、于七月十七日皇考升遐。即以赞襄政务王大臣自居。实则我皇考弥留之际。但面谕载垣等、立朕为皇太子。并无令其赞襄政务之谕。载垣等乃造作赞襄名目。诸事并不请旨。擅自主持。即两宫皇太后面谕之事。亦敢违阻不行御史董元醇条奏皇太后垂帘等事宜。载垣等非独擅改谕旨。并于召对时。有伊等系赞襄朕躬。不能听命于皇太后。伊等请皇太后看摺。亦系多余之语。当面咆哮。目无君上情形不一而足。且每言亲王等不可召见意存离闲。此载垣端华肃顺之罪状也。肃顺擅坐御位。于进内廷当差时出入自由。目无法纪擅用行宫内御用器物。于传取应用物件。抗违不遵。并自请分见两宫皇太后于召对时。词气之闲。互有抑扬。意在构衅。此又肃顺之罪状也。一切罪状。均经母后皇太后圣母皇太后面谕议政正军机大臣。逐款开列。传知会议王大臣等知悉。兹据该王大臣等按律拟罪。请将载垣端华肃顺淩迟处死。当即召见议政王奕?、军机大臣户部左侍郎文祥、右侍郎宝鋆、鸿胪寺少卿曹毓瑛、惠亲王、惇亲王奕誴、醇郡王奕譞、钟郡王奕詥、孚郡王奕譓、睿亲王仁寿、大学士贾桢、周祖培、刑部尚书绵森、面询以载垣等罪名有无一线可原。据该王大臣等佥称载垣、端华肃顺、跋扈不臣。均属罪大恶极于国法无可宽宥。并无异辞。朕念载垣等均属宗支。遽以身罹重罪。悉应弃市。能无泪下。惟载垣等前后一切专擅跋扈情形。实属谋危社稷是皆列祖列宗之罪人。非独欺陵朕躬为有罪也。在载垣等未尝。不自恃为顾命大臣。纵使作恶多端。定邀宽宥。岂知赞襄政务。皇考并无此谕。若不重治其罪何以仰副皇考付托之重。亦何以饬法纪而示万世即照该王大臣等所拟。均即淩迟处死。实属情真罪当。惟国家本有议亲议贵之条。尚可量从末减。姑于万无可贷之中。免其肆市。载垣、端华均著加恩赐令自尽。即派肃亲王华丰、刑部尚书绵森、迅即前往宗人府空室。传旨令其自尽。此为国体起见。非朕之有私于载垣端华也至肃顺之悖逆狂谬。较载垣等尤甚。亟应淩迟处死。以申国法而快人心。惟朕心究有所未忍。肃顺著加恩改为斩立决。即派睿亲王仁寿刑部右侍郎载龄、前往监视行刑以为大逆不道者戒。至景寿身为国戚。缄默不言。穆荫、匡源、杜翰、焦祐瀛、于载垣等窃夺政柄不能力争。均属辜恩溺职。穆荫在军机大臣上行走最久。班次在前情节尤重。该王大臣等拟请将景寿、穆荫匡源、杜翰焦祐瀛革职发往新疆效力赎罪。均属咎有应得。惟以载垣等凶焰方张。受其箝制均有难与争衡之势。其不能振作尚有可原。御前大臣景寿著即革职。加恩仍留公爵。并额驸品级。免其发遣。兵部尚书穆荫著即革职。加恩改为发往军台效力赎罪。吏部左侍郎匡源、署礼部右侍郎杜翰、太仆寺卿焦祐瀛、均著即行革职加恩免其发遣。　　

○谕议政王军机大臣等、谭廷襄奏、捻匪东窜后情形。并防堵大清河等语。高密余匪及寿光一股。近复西窜长山章邱一带。并探闻有欲渡大清河之说。山东省北地方。毗连畿南关系紧要。著胜保迅速督饬兵勇探明贼踪。迎头截击。严遏北窜。以固疆圉。并著谭廷襄调集兵团。沿河防堵。毋任偷渡。天津河间一带。地当冲要。即由文煜派拨兵丁前往。联络乡团。于直东交界地方择要堵御。毋令匪踪阑入。将此由六百里各谕令知之。　　

○又谕、玉明等奏、奉省沿边内外。朝阳逸匪。已经捦斩多名。现在摉捕无踪请撤队归伍一摺。现在沿边一带已无贼踪。大队兵马。自未便在外久驻。虚糜饷糈。著即饬令协领恩合将此项马队官兵撤队归伍。以节经费惟匪首才宝善尚未弋获。诚恐日久稽诛。或逃往东三省地方。句结煽惑。别滋事端。著玉明景纶特普钦、严饬所属地方。一体摉拏务获。毋任漏网将此由四百里各谕令知之。　　

○以镶白旗蒙古都统奕山为御前大臣。　　

○以都察院左都御史麟魁兼正白旗蒙古都统。调正红旗蒙古都统伊勒东阿为镶蓝旗满洲都统。　　

○以山东东昌剿贼出力。赏副将常存、知府蒋斯嶟等花翎。县丞徐必麟等蓝翎余升叙有差。　　

○以山东张秋镇城被匪窜陷。旋即收复。复总兵官郝上庠职。　　

○予山东塔埠头阵亡游击陈其恕、王懋勋、都司严继恩、县丞乔书年、把总纪车□尼峰、外委赵辉远、祭葬世职加等。陈其恕并建专祠。赵辉远附祀。　　

○壬戌。谕内阁、朕奉母后皇太后圣母皇太后懿旨。各直省将军督抚等摺奏、向于呈递之次日。朱批发还。其有应降谕旨者。亦即令军机大臣缮拟。于进呈后即行交发。其各路军营紧要奏报。则无论何时呈递。均系即行办理。现在一切政务仰蒙两宫皇太后躬亲裁制。慈怀冲挹。深恐于披览章奏。未能周详。嗣后各直省及各路军营摺报应行降旨各件。于呈递两宫皇太后慈览。发交议政王军机大臣后。该王大臣等悉心详议。于当日召见时恭请谕旨。再行缮拟。于次日恭呈母后皇太后圣母皇太后阅定颁发。应行批答各件。该王大臣查照旧章。敬谨缮拟。呈递后一并于次日发下。其紧要军务事件。仍于递到时立即办理。以昭慎重。　　

○又谕、前因郊祀配位于道光三十年。奉有皇考大行皇帝嗣后以三祖五宗为定之谕。朕不忍遽从。亦不敢遽定。谕令王大臣等敬谨详议。旋据礼亲王世铎等、先后分别议奏。本日复据潘祖荫、许彭寿奏、议礼大典。请饬廷臣再议。以昭慎重一摺。著王大臣会同大学士九卿翰詹科道、敬谨妥议具奏。其礼亲王世铎等、睿亲王仁寿等、吏部右侍郎黄宗汉、并载垣等摺。均著发给该王大臣阅看。一并议奏。　　

○又谕、昨据王大臣等、会议载垣等罪名。奏请照大逆律淩迟处死。经朕法外施仁。将肃顺改为斩决。载垣、端华、赐令自尽。此朕于无可宽贷之中。不得已委曲施恩。业已挥涕宣示矣。我宗室自开国以来。夹辅王室。历著公忠。载在史册。乃载垣等肆无忌惮。悖逆情形凡在臣民。同深切齿。实为宗支之玷。嗣后我宗室等、务各恪遵家法。黾勉趋公。奋武揆文。同襄郅治。朕推本一气。首重亲亲。庶几翊戴公朝。增辉瑶牒。其各族宗室未登仕籍者。亦应敦品励行。以备将来因材器使。用彰我宗室人才之盛。傥或不自检束。身罹法网则载垣等以亲王大臣。朕尚不能曲法市恩。况闲散宗室。岂能稍存宽宥。不执法以从事也。著管理宗人府王等、将此旨宣谕各宗室知之。　　

○又谕、昨因载垣等跋扈不臣。狂悖无状。据王大臣等奏请照大逆律淩迟处死。朕特援议亲议贵之条。分别加恩。将肃顺改为斩决。载垣、端华赐令自尽。并将景寿、穆荫、匡源杜翰、焦祐瀛、分别革职治罪矣。因思王公内外文武大臣。均受皇考大行皇帝深恩。特备任使。朕以冲龄践阼。国家多难。深赖股肱心膂。共效劻勷。尔王大臣等如能以国计民生为念。宣力朝廷。用登郅治朕必敬礼大臣。保全终始。以成一德。傥敢纳贿招权营私舞弊。以致蠹国病民。则法律者朕受之列祖列宗。与天下臣民共之。何敢稍有枉纵。以拂众情。是用特谕王公内外文武大臣。经此次训饬之后。务各精白乃心。力除积习。傥有前项弊端。则载垣等前车具在。朕纵欲曲法以示恩亦何以对天下乎。至从前载垣等罪状未著之先。在廷臣工。非不深知。乃竟畏其凶焰。缄默不言。甚至有依附逢迎。冀图富贵者。以致势成滔天。致朕今日不得不执法以示惩。嗣后傥有如载垣等专擅不臣者。尔王大臣等以及科道。即行据实参奏。朕必立予治罪。并将励敢言。以彰直谏。傥仍前缄默。别经发觉则尔王大臣等辜负朕恩。朕亦不能宽宥也。将此通谕王公内外文武大臣知之。其各懔遵毋违朕命。　　

○又谕、前因许彭寿于拏问载垣端华肃顺时。敬陈管见摺内。有查办党援一条。当令议政王军机大臣传旨。令其指出党援诸人实迹。嗣据明白回奏。形迹最著者。莫如吏部尚书陈孚恩。踪迹最密者。如侍郎刘昆、黄宗汉、伊等平日保举之人。如侍郎成琦、太仆寺少卿德克津太、候补京堂富绩、外闲皆啧有烦言。陈孚恩于上年七月。大行皇帝发下朱笔。命诸臣会议巡幸热河。是否可行。陈孚恩即有窃负而逃遵海滨而处之语。意在迎合载垣等。当时会议诸臣。无不共闻。大行皇帝龙驭上宾。满汉大臣中。惟令陈孚恩一人先赴行在。是该尚书为载垣等之心腹。即此可见。黄宗汉于本年春闲。前赴热河。蒙皇考召见。即以危词力阻回銮。迨闻皇考梓宫有回京之信。该侍郎又以京城情形可虑。遍告于人。希冀阻止。其为意存迎合载垣等众所共知。以上二人。均系一二品大员。声名如此狼藉。品行如此卑污。若任其滥厕卿贰。何以表率僚属。陈孚恩、黄宗汉、均著革职永不叙用。以为大僚软媚巧滑者戒。至侍郎刘昆、成琦、太仆寺少卿德克津太、候补京堂富绩、虽无与载垣等交通实据。而或与往还较密。或由伊等保与举起官。或拜认师生。众人耳目共见共闻。何能置之不议。刘昆、成琦、德克津太、富绩、均著即行革职。以示惩儆。许彭寿纠弹各节。朕已早有所闻。用特惩一儆百。期于力振颓靡。至载垣端华肃顺三人。事权所属。该臣等何能与之绝无干涉。此后朕惟以宽大为心。不咎既往尔诸臣亦毋许再以查办党援等事。纷纷陈奏。致启讦告诬陷之风。惟当各勤厥职。争自濯磨。守正不阿。毋蹈陈孚恩等恶习。朕实有厚望焉。将此通谕大小臣工知之。　　

○又谕、严树森奏、请将漕粮被抢延不赔解之千总。革职勒追一摺。上年协运豫漕之平前等、帮漕粮到通。被匪抢掠。平前帮遗失麦豆五百九十三石。任城帮遗失麦豆一千九百六十石。前奉朱批。令两帮赶紧赔补。迄今数月。该帮弁等、并不到豫赶紧弥补显系意存规避。千总李赞勤现因调补江淮四帮。请将所欠兵米。并应行弥补正粮。概令后任代办。意欲贻累他人。置身事外。居心尤不可问。山东平前帮千总陈世晋、任城帮千总李赞勤、均著即行革职。交谭廷襄发交该管道卫。就近严行追比。解部采买。以实京仓。　　

○以贝子绵勋为正白旗领侍卫内大臣。福州副都统多隆阿为正红旗蒙古都统。　　

○以醇郡王奕譞管善扑营事。科尔沁郡王僧格林沁管奉宸苑事。贝勒载治管上虞备用处事。御前大臣奕山为后扈大臣。并掌銮仪卫事。　　

