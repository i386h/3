<!-- { "loadSidebar": true } -->
○丙辰。谕军机大臣等、瑞昌、王有龄奏、江西股匪。阑入浙境。衢防吃紧。请饬庆端驻扎衢州督剿。并据王履谦奏、贼扰义乌。将犯绍兴。请饬庆端自行统兵。或派员督队。以救浙省各等语。江西股匪。阑入德兴婺源。又有另股已至铅山河口地方。均将犯浙。衢州常山开化。同时吃紧。该省兰溪尚未克复。衢防隔绝。势既难为援应。且洞庭东山贼船数百号。窥伺大钱口一带。石门之贼。复窜新市。湖州势尤岌岌。浙省兵勇更难分拨。又金华贼匪。并合永康之贼。窜陷义乌处州遂昌等府县城。虽经陆续收复。而金华兰溪踞贼狓猖。仍恐四出蹂躏。浙省各军。本属不敷调遣。其得力兵勇。尤属无多。自系实在情形。福建汀州贼匪业已肃清。庆端前派张启煊统带台泉壮勇援浙。现在江西之贼纷窜。衢防益形吃紧。必须该督亲带劲旅驰往督剿。以全大局。庆端统辖浙省。责无旁贷。著即连提得胜之师。赴浙督办防剿。务将全华兰溪贼匪。迅图埽荡。保全甯绍完善地方。衢州与闽省毗连。该督到浙。自应酌量择要驻扎。力筹保障。即闽省与江浙交界之建甯邵武等武防务。亦可就近兼顾。署甯绍台道张景渠前经王履谦奏参。有因劝捐滋扰各情。当经学政张锡庚遵查覆奏。并无实据。兹复据王有龄奏称、张景渠系该抚派委之员。请派大员秉公查办等语。王履谦因劝捐一事。与王有龄互相龃龉。张景渠是否办理未善。著庆端于到浙后秉公确查。据实具奏。原摺片均著钞给阅看。将此由六百里谕令知之。　　

○又谕、本日据贾臻奏、患病增剧。沥情恳请开缺赏假调理一摺。贾到臻于苗沛霖狂悖情形。叠次陈奏。谓必先剿而后可以言抚。自系确有见地。昨据袁甲三奏、苗练蓄意谋叛。难再姑容。已与李世忠商调朱元兴带队赴临。一面仍暂与和解。俟兵力一齐。即迅速前剿。并收抚丁潮臣等股以孤其势各等语。与贾臻所见亦相符合。该署抚与袁甲三同办一事。纵使时势艰难。惟当协力同心。共筹干济。断不可稍存诿卸之心。贾臻著赏假一月。在营调理。毋庸开缺。一俟调理就痊。颍郡布置妥协后。仍即酌量情形。驰赴寿州镇抚。将此由六百里谕令知之。　　

○又谕、据福济奏、崇实自署任川督。接办军务。毫无布置。听贼奔窜。民闲有从此烂之谣。又安坐衙斋。未出省门一步。军情大事。悉委私人。使贪功冒饷之徒。滥竽省会。陷阵冲锋之将。衔恨疆场。占泰转战至罗江县属之皂角铺。被贼围困。该署督拥兵不援。以致遇害。又于坚守孤城战功叠著者。吝而不赏。于安居省城未经行阵之人。则不次奖擢。以致将士解体。委署州县各缺。该署督必面较锱铢。县丞徐万有侵吞公项。囊卷回籍。被古城绅团阻留。松潘番夷滋事。将及一年。该文武困守危城。以血书求救。崇实视同秦越。不发一兵。致建昌猓夷。复出巢抢掠。道路为之不通各等语。骆秉间现已行抵潼川。于川省一切吏治军情。见闻较确。著即将福济指参崇实各款。详晰查明。据实具奏。毋稍回护。原片著钞给阅看。将此由六百里谕令知之。寻奏、川中军务之坏。不由于崇实。其处省调度。事所宜然。至于委任私人拥兵不救等情。均查无其事。报闻。　　

○又谕、据瑛棨、张芾奏、陕西省东防务较紧。请将副将仍留署任一摺。福济所调副将哈连升一员。现在署理陕西潼关协副将。刻下亳捻窜扰河南陈州府迤西。苗捻复窥伺秦中。且句豫捻潜谋西窜。潼关为陕省门户。防务甚形吃重。哈连升布置防范。均能妥协。系该省得力之员。未便更易生手。所陈自系实在情形。著乐斌即于甘肃各营内。另行调派得力副将一员。前赴陕防。听候崇实调遣。哈连升著仍留潼关协副将之任。将此由六百里谕令知之。　　

○以浙江缙云、宣平、遂昌、松阳、各县城被贼窜陷。旋即收复。免知县冯格、何仁杰、郑逢昌罪。仍革职留任。何衍宗革职查办。　　

○以玩误军令。革京口协领鹿鸣职。永不叙用。　　

○以浙江采买米石。免商船经过江苏各关厘税。　　


大清穆宗继天开运受中居正保大定功圣智诚孝信敏恭宽毅皇帝实录卷之二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加三级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

咸丰十一年。辛酉。八月。丁巳朔。卯刻。日月合璧。五星联珠。　　

○上诣几筵前行殷奠礼。　　

○诣烟波致爽殿东所问母后皇太后安。西所问圣母皇太后安。至乙酉皆如之。　　

○祭先师孔子。遣户部尚书沈兆霖行礼。　　

○谕内阁、皇考大行皇帝梓宫。奉移回京。所有沿途应搭芦殿。自热河至古北口。著直隶总督文煜、会同热河都统春佑、督饬直隶藩司文谦恭办。古北口以内。著文煜督饬文谦恭办。务须妥速豫备。不得互相推诿。致稽时日。　　

○又谕、奎英等奏、仍克剿匪出力。请破格奖励等语。据称喀什噶尔三品阿奇木伯克库吐鲁克、于贼扑回城时。带兵堵击。斩捦甚多。复劝谕回众守城。并出卡追捕贼匪多名。请赏给头品顶带、双眼花翎、并赏加散秩大臣衔。以示鼓励。所请未免过优。著英蕴查明该伯克是否实有劳绩。应如何酌加奖励之处。核议具奏。　　

○又谕、常清等奏、阿克苏改徵回赋。碍难举办。请将绵性先行议处一摺。绵性于改徵回赋一事。不候谕旨。辄行先期出示举行。迨常清等咨令停止。仍复固执己见。实属胆大妄为。绵性著先行交部议处。仍听候景廉查办。阿克苏粮饷章京国燤、印房笔帖式麟龄、恃符狡展。均著暂行革职。归案严讯。其章京乌仁泰禀讦绵性那移库款一节。虚实均应彻底根究。著景廉一并秉公研讯。据实具奏。　　

○又谕、薛焕奏、请将擅动公项之都司。并怀疑妄控之把总等。分别惩办等语。江苏带勇都司张应选、因擅动公项银两。致把总刘清华等禀控。虽讯无侵蚀情弊。但任意动用公项。实属胆大妄为。把总刘清华、军功陈升堂、怀疑妄控。几至激众生事。把总李占先帮同张应选带勇。不能遇事匡正。但以办理掣肘。含混具禀。亦有不合。四川绥靖营尽先都司张应选、把总刘清华、均著即行革职。尽先把总李占先、著拔去蓝翎。六品军功陈升常、著撤销功牌。一并勒令回籍。不准仍留军营。以示惩儆。　　

○谕军机大臣等、成琦奏、遵查吉林新报办理垦地徵租情形一摺。吉林围场内外。自有一定地址。既在围场以外垦荒。何以又将封堆向内那移。其中显有弊混。著景淳即将该处围场内外界址。并现在办理开荒是否在围场以外。详细确查。毋令经手人等。从中影射蒙蔽。将此谕令知之。　　

○又谕、薛焕奏、筹办招抚解散。乘机规复苏州各城一摺。据称常熟贼目钱安邦、与苏州城内之贼李绍熙。均欲乘闲投诚。束身归罪。永昌镇团董徐佩瑗。拟招集内河各路枪船。豫备同时接应。该抚拟分派水陆各队。由高资靖江镇江分三路同时进攻。所筹一切机宜。均尚妥协。著即照所议妥为办理。苏省久沦于贼。民不聊生。此举如能得手。则其余郡县。必当闻风兴起。倒戈杀贼。以应官军。洵为不可失之机会。该抚务须谋定后动。不可稍有疏失。何桂清系革职拏问、屡催解京之员。现在办理招抚。藉其暗中维持。著即饬令赶紧妥办。俟办有就绪。仍著迅速派员解京。毋再延缓。将此由六百里密谕知之。　　

○又谕、浙省寇氛日偪。各防饷需。月需银五十万两。本省入不敷出。兵勇哗溃堪虞。著劳崇光、耆龄、文清、庆端、瑞瑸、将应解浙饷。陆续分批。由海道赶紧解浙。以固军心而维大局。浙江待饷孔迫。该将军等毋得视为具文。致滋贻误。将此由六百里各谕令知之。　　

○又谕、张亮基奏、邓尔恒在曲靖被戕。传闻系候补副将何有保之练。并有抚臣徐之铭主使等语。徐之铭前奏邓尔恒系行次曲靖。被贼行窃。拒伤身死。嗣又奏称风闻别有情由。兹阅张亮基所奏。若非徐之铭暗中授意。该练等何敢擅杀封疆大吏。此事情节。种种可疑。著福济到任后。即秉公详察邓尔恒被害确情。据实具奏。张亮基片著钞给阅看。将此由五百里谕令知之。　　

○以记名总兵官熊焕章为甘肃巴里坤镇总兵官。　　

○以浙江严州府城被贼窜陷。旋即克复。赏守备张荣发等花翎。余加衔升叙有差。革知府李文瀛、游击刘兆选等职。分别留任留营。署副将陈步高革职遣戍军台。副将陶占魁革职建问。　　

○戊午。祭大社。大稷。遣礼亲王世铎恭代行礼。　　

○谕内阁、官文等奏、官军进剿江西贼匪。克复新昌奉新瑞州等府县情形一摺。李元度一军。自克复义甯后。七月初四五等日。于天宝团山等处地方。遇贼接仗。斩杀无算。遂薄新昌城下。从西门包抄而进。截杀贼匪三百余名。立将城池克复。其奉新一路。我军旋进至九仙汤罗坊一带。焚其局卡。一鼓而前。肉薄登城。该逆逃窜瑞州一路。奉新县城。亦即克复。我军进至塘溪地方。偪近瑞州府城。新昌得胜各营。会合攻击。截杀四五百名。溺毙无数。余贼败窜临江一带。遂于初九日克复瑞州府城。其上高县城。亦经扎营新昌城外之营官朱德树等于初八日收复。剿办尚为妥速。著官文等仍饬李元度节节前进。将败窜临江一带贼匪。悉数歼除。毋留余孽。　　

○谕军机大臣等、李元度一军。本系浙省招募。为道途梗阻。暂驻平江。经官文等调拨由楚入江。节经湘鄂两省先后接济军食。所向克捷。现在此军全入江省。昨据毓科奏称、克复义甯州城。现又克复瑞州等处。正资得力。必须急筹军饷。以资接济。著毓科赶紧筹款。先其所急。就近拨解李元度军营。务令士马饱腾。一鼓作气。俾江西腹地肃清。即可速援浙省。毋许推诿。将此由六百里谕令知之。　　

