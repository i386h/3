<!-- { "loadSidebar": true } -->
○谕议政王军机大臣等、李鸿章奏、水陆官军。会攻苏州省城。叠获胜仗。攻克宝带桥要隘。并蹋平无锡东南两门贼垒贼卡各摺片。宝带桥为水陆要区。现经我军攻克。则攻取苏城。已成破竹之势。著李鸿章激励将弁。节节进攻。以期迅克坚城。仍须稳扎稳进。计出万全。不可稍涉大意。至无锡一路。攻剿正极得手。著李鸿章。迅饬刘铭传等军。赶紧进扎。与郭松林等军联络声势。为规取无锡之计。伪忠王李秀城。已于八月十一日由金陵回苏。所带贼党甚众。意欲立解苏城之围。现在忠逆既回苏郡。金陵老巢。势必空虚。我军正可乘此机会。迅图攻取。著曾国藩督饬曾国荃等军。将如何乘虚进捣。图拔坚城。俾金陵苏州之贼。首尾不能兼顾。庶我军于该二城或有一处可以得手之处。酌度机宜。妥为办理。将此由六百里各谕令知之。　　

○又谕、李鸿章奏、上海学习洋人火器。现制开花炮自来火等件。粗具规模。必须好学深思之文员。会同讲求。始可推行尽利。查有江西候补知县丁日昌。在广东高州军营督办火器。业已告竣。请饬催赴沪等语。上海官军。刻下尽攻苏州。偪城而垒。正形得手。所需军火。尤属刻不容缓。著毛鸿宾、晏端书、郭嵩焘、速即饬令丁日昌赶紧起程赴沪。督匠趱造。以资攻剿。毋稍迟延。将此由六百里各谕令知之。　　

○又谕、张集馨奏、楚军回防郧西。现饬石泉等县联团防河。并筹防省城潼关。暨汉中近日军情各摺片。川匪蓝二一股。窜扰镇安。经多隆阿等派兵进剿。图窜山阳。复为该县团勇截击。未能逞志。著多隆阿、张集馨、即饬该地方文武速行进剿。并督令商州知州会合夹击。务令就地歼除。毋任蔓延他处。李桓所募义胜三营楚勇。经官文等留扎郧西。未能进援兴安。川省进援汉南之兵。现已云集。该处逆匪被剿穷蹙。势必东趋兴安。汉江以北。防兵甚少。石泉令陆堃、现约汉阴甯陕西乡各厅县。每处挑选壮丁一万名。以一半留守本邑。以一半出境防剿汉江。画河为界。凭阴扼守。并令楚师炮船梭巡上下。办理甚合机宜。张集馨现令该员总司其事。著即饬令西乡等厅县一体照办。毋许从中牵掣。如有出力官绅。即著从优保奖。郧阳一带扼要处所。并著官文、严树森、饬令梁作楫设法严防。毋令匪踪东窜鄂疆。盩鄠道路既通。陶茂林一军。即著多隆阿饬令整队前进。速援凤翔。平凉府城。业经失陷。并著多隆阿迅饬陶茂林一军。于凤翔解围后。飞速驰往。或另筹劲旅。会同甘肃各军。实力攻剿。迅图克复。苏家沟距省较近。为群逆屯聚之所。难免不出扑省垣。一切稽查奸细。防守城垣。均不可稍形疏懈。并著多隆阿速将十三村贼寨攻克。拔取高陵。以次进攻。将省城西北一带贼巢埽除。毋稍迟误。至令输粮之从逆村庄。是否甘心。抑系被偪。曾否随贼攻城。壮害兵勇。焚掳村庄。亦应分别良莠办理。不得概令输粮。一律听其赎罪。以致凶徒漏网。复留余孽。潼关南岸渡船。现已提归北岸。惟豫省前股捻匪。屯聚登封。蓄意西窜。后股捻匪。复窜宛叶。并恐折窜商雒。多隆阿、张集馨、仍当督饬潼关及商雒一带文武。加意严防。毋稍疏忽。刘蓉由通江前赴汉郡。既据甯陕西乡等厅县禀报。何以至今多日。尚无入陕消息。该员擢授陕抚。业已两月。至今杳无擢报。亦无起程日期。实属玩误。现在川陕诸军。俱集汉南。亟需大员统率。著刘蓉懔遵前旨。迅赴汉南。督率诸军。力解城围。并著骆秉章速催刘蓉赴陕。毋再迟延。将此由六百里谕知官文、严树森、多隆阿、骆秉章、刘蓉、并传谕张集馨知之。　　

○以剿贼不力。革山东军营副都统成保职。　　

○予江苏苏州阵亡都司范玉舟、守备王兆林等、祭葬世职加等。　　

○己酉。谕议政王军机大臣等、僧格林沁奏、添派队伍。追剿宋逆股匪。请饬严防北窜一摺。宋景诗以败残余党。昼夜狂奔。乃前窜开州。即有匪首朱登峰一股。接应合夥。所至遇河躧渡。到处句结土匪。豕突狼奔。实欲诱我官军疲于追剿。此次回窜东境。径回堂邑地方。因僧格林沁大营未动。不得遂其回踞老巢诡谋。复因官军跟追。向开州一带窜走。似此亡魂穷寇。一经舒通额等各军马队追及。不难即日埽除。惟是贼众狂奔之际。必须前有拦截。则后追马队方能及贼。痛加剿洗。僧格林沁以各队步军。追剿马贼。徒劳无益。不若扼要分布隘口。以杜北窜。所筹甚合机宜。著刘长佑即行督饬各军。在正定东北至河闲一带。滹沱子牙等河岸。凭河据守。严防北窜。该处河溜甚急。有险可扼。僧格林沁前调直省各军步队。除酌留海口营弁兵四百余名守护炮位之外。余皆饬令回直。听刘长佑调遣。务即沿河妥为分布。一俟贼踪窜至。即与追贼之马队各军。前后夹击。共歼丑类。宋逆现窜开州。恐其此次诡谋。欲乘我不备而蓄意北犯。刘长佑以逸待劳。务当加意截剿。不可稍有松懈。河南山西两省。系该逆往来熟径。又恐该逆故作北犯之势。而意在窥伺该二省。乘隙旁趋。均不可不豫为之防。并著英桂仍遵前旨。督饬钟秀于平辽一带。督率各该文武兵勇。实力筹防。毋稍疏忽。张之万前奏、贼窜卫境。曾经河北镇杨长春带队击剿。此时更当早为备豫。仍即懔遵前谕。饬令该镇道等随时侦缉设防。与僧格林沁派出追贼之马队各军。联络声息。豫筹堵剿。毋许徒托空言。致贼乘闲窜越。自干罪戾。李明惠一军。曾否至豫。前谕张之万于该员过豫。即行截留。以资分布。其该抚前调之道员金国琛。本日复准曾国藩所奏。调赴皖北。统带蒋凝学等各军。保皖即以保豫。如果颍六贼不得逞。豫省光商即可无虞。如金国琛行入河南境内。并著张之万饬令速即遵曾国藩所调。迅赴皖北。毋稍迁延。舒通额与苏克金等各军。何日追贼及于何处。著僧格林沁迅速驰奏。以慰廑念。莘堂等境。散匿各村败窜步贼。仍著阎敬铭督饬保德、丁实桢等、分投摉捕。净绝根株。毋留余孽。直东豫省各属地方。当此贼踪飘忽靡定。均应一律联合兵团。早为备豫。何得任令贼氛所到。一无阻攩。并有匪徒聚众。豫为接应。著刘长佑、阎敬铭等、各饬所属。一体设防。互相警备。是为至要。将此由六百里各谕令知之。　　

○又谕、曾国藩奏、金陵陆师。攻破上方桥等处贼垒。青阳危急各摺片。都兴阿奏、添拨马队援皖。酌议北渡难民章程。水师堵剿情形一摺。富明阿奏、带兵赴皖日期。因伤不能乘骑。提拨厘税。铸炮购米各摺片。金陵官军。攻克上方桥江东桥诸贼垒。剿办甚属得手。著曾国藩即行知曾国荃、督饬将士。乘机攻取。将城外各贼营次第埽荡。俟各路官军会齐后。再图合围。以期攻拔坚城。青阳被围一月有余。危急万分。李榕部将郑阳和在袁桥扎营。被逆匪攻陷。虽经喻吉三攻破袁桥贼垒。而贼势并未大创。江忠义席宝田两军。现已继进。著曾国藩严饬该提督等合谋力战。迅解城围。以拯倒悬。并著曾国藩、左宗棠、分饬刘典、王文瑞、王沐等军。速由徽郡分道出岭。规复石埭太平。与江忠义等军会合夹击。将此股贼匪。就地歼除。毋任旁窜。蔓延他处。现在皖南群盗如毛。非西趋江右。即东并金陵。曾国藩现调鲍超一军。回援上游。先赴芜湖甯国。著即饬令会同该处驻守各军。并力合剿。先将泾县甯国各匪。埽除净尽。再行约会池太各军。将该处贼氛。悉行埽荡。以期肃清金陵后路。皖北军情紧急。富明阿现带马步劲旅二千名。力勇三百名。由扬州驰赴临淮。著与唐训方筹商。合力攻剿。前经谕令富明阿督同王万青所部。驻扎淮河北岸。力顾淮北一路。并督同陈国瑞之军。互相联络策应。先解蒙城之围。即会攻苗逆老巢。著仍遵前旨办理。陈国瑞所部兵勇。饷需火药。著吴棠懔遵前奉谕旨。迅速筹给。以便该总兵即行起程赴蒙。并饬姚广武一军归陈国瑞调遣。现在宋景诗股匪。数日之闲。往返驰骋千数百里。该匪均系马队。飘忽异常。且系官军装束。诚恐假冒官兵。伪称救援蒙城。与苗逆合夥。著富明阿、吴棠、唐训方、即行知照各路军营。与地方文武各官。先事豫防。毋为所误。其淮河南岸颍寿各路。仍著曾国藩饬令蒋凝学等军。悉归唐训方调度。认真进剿。不可株守一隅。李世忠现已亲督五千人赴临。夹淮分屯。著唐训方加意笼络。以收指臂之助。现在临淮兵力已厚。应即力图进攻淮南各要隘。以掣蒙城苗逆之势。不可画疆自守。坐失事机。富明阿骽疾未痊。不能乘骑。著准其乘坐肩舆。该都统现将所制开花炮六尊。并存米一千余石。带赴临淮。并咨明粮台。将姜堰等三处活厘提取。为添造炮位购买米石之用。著即照所拟办理。所有富明阿军营饷需。仍著吴棠源源接济。不得稍有缺乏。都兴阿所奏。南岸包港超瓢港陆洲等处。共有逆匪三大股。约二万余人。并有贼船停泊孟河等语。难保该匪非因江阴溃退。无处奔逃。意欲四散分窜。江阴等处被难百姓。固不宜禁其北渡。然匪徒之溷迹冒充。亦不可不严行稽察。沿江一带。渡口甚多。岂容概行弛禁。漫无防限。著于冲要地方。酌定何处渡口济渡难民。总以愈少愈妙。以便易于盘诘。将其余渡口。概行封禁。以防逆匪溷迹。并著都兴阿、吴棠、李鸿章、妥议章程。务于体恤难民之中。仍寓防范奸宄之意。毋致两相妨碍。仍著都兴阿督饬水师严密梭巡。毋令贼匪占踞沿江洲地。致防剿又形费手。将此由六百里各谕令知之。　　

○又谕、前因豫省将领乏人。节次谕令官文、严树森、催令金国琛赴豫差委。兹据曾国藩奏称、苗逆凶焰益炽。临淮一路。有都兴阿派二千人赴援。富明阿带兵继进。李世忠亲督五千人夹淮分屯。尚足自固。苗逆若不得逞于临淮。则上游六安颍州固始三河尖。处处吃紧。周宽世、成大吉、蒋凝学、毛有铭、各守一方。势均力敌。不相统属。深恐心志不齐。调度舛错。查前任湖北安襄郧荆道降补同知金国琛、与成大吉等同出自李续宜部下。若令调护湘营。筹剿苗逆。必能胜任。请饬该员改赴皖北等语。皖豫边境。同以苗逆为巨患。楚军各守一方。亟需得力将领。前往统率调度。埽除皖匪。正以保卫豫疆。著恽世临饬令金国琛改赴皖北。责令总理周宽世等四军营务。仍往来固始三河尖等处。会办皖豫交界剿苗事宜。即著该抚饬令金国琛赶紧起程。毋许稍涉迁延。致误戎机。将此由六百里谕令知之。　　

○调镶黄旗蒙古副都统宝善为盛京副都统。以记名副都统长善为镶黄旗蒙古副都统。　　

○以擅违军律。革江南军营记名提督董占品职。不准留营。　　

