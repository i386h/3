<!-- { "loadSidebar": true } -->

大清穆宗继天开运受中居正保大定功圣智诚孝信敏恭宽毅皇帝实录卷之一百十二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬槁本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。八月。己卯。太祖高皇帝忌辰。遣官祭福陵。　　

○谕议政王军机大臣等、冯子材、魁玉奏、镇防头起凯撤兵勇。派员统率回营回籍一摺。据称镇防定复奇劲雄宣制七营。并果凯胜等勇。共计凯撤四千余名。作为头起。派委原营将领管带。给发川赀起程。不准携带兵仗。逗遛滋扰。并知会地方官弹压。其三江本省应募勇丁。分别交地方官管递回籍。咨明江南北军营地方约束各等语。办理甚为妥协。即著冯子材等、饬令派出各员、知照沿途各该地方官。一体认真弹压。毋令生事。其未经遣撤兵勇。现经冯子材等查明精壮可用者存记。应否挑补绿营兵额之处。著曾国藩、李鸿章、会商冯子材等妥办、镇防虽属安稳。惟该处兵勇。业已裁撤。以后防务。李鸿章当妥筹兼顾。不可稍涉大意。镇城留守各营后起凯撤事宜。即著冯子材等、按照此次办法。妥为遣撤。前据御史陈廷经奏、已革安徽道员黄元吉、才尚可用。该革员现在何处。其人是否可用。著曾国藩查明具奏。将此由四百里各谕令知之。　　

○以大理寺卿贺寿慈署礼部左侍郎。　　

○以江南镇江历年防剿出力。赏提督张文德、总兵官杨青山、正一品封典。副将欧得亮、吴天兴、参将龚大兴、游击陶世洪、巴图鲁名号。防御顺明等花翎。骁骑校庆广蓝翎。余加衔升叙有差。　　

○追予江苏苏州阵亡参将张朝纲祭葬世职加等。　　

○庚辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○以克复江南省城。遣官告祭长白山、松花江、五岳、四镇、四渎之神。　　

○以国史馆补缮宣宗成皇帝实录黄绫本告成。予清文总校等官署副都统奕庆、翰林院编修车顺轨等、加衔升叙有差。　　

○辛巳。遣官祭文昌帝君庙。　　

○谕内阁。李鸿章奏。请将失守知县破格施恩等语。前署江苏吴县知县沈伟田、于咸丰十年四月闲贼陷苏州省城。身受刀伤多处。被难民救护出城。嗣经浙江巡抚委办太湖团练。复自募练勇。节次打仗。随同李鸿章克复苏州。帮办善后各事宜。该员前此失守城池。例有应得罪名。姑念受伤情节。尚非捏饰。且据李鸿章声称该员平日居官。舆情爱戴。苏省甫就肃清。善后事宜。需员经理。著照所请。沈伟田免其治罪。仍暂行革职。留于江苏地方效力以昭激劝。　　

○又谕、前因李鸿章奏、参将孙家烺、讹诈降众马文彪银两。并□□穴□又□抢难民江义和财物。掯勒使女等情。当经降旨将孙家烺革职。交该抚从严讯办。兹据该抚奏称、查明孙家烺吓诈马文彪银两后。旋即呈缴给回。其□□穴□又□抢江义和财物一节。系误听章庆昌讹传。即将江义和并伊妻江汪氏及使女等拏回讯问。□□穴□又□出洋钱七圆。分赏亲兵。旋因江义和讯不承认。遂送交善后局审办。先将江汪氏等分别释回各等语。孙家烺本有查拏奸细之责。乃误听人言。辄将江义和获解。虽查无□□穴□又□抢掯勒各情。而办理实多草率。其吓诈马文彪银两。虽即给还。究属贪鄙无耻。孙家烺著发往黑龙江充当苦差。　　

○谕议政王军机大臣等、李鸿章奏、攻克湖州西路详细情形。并克复四安广德。派兵扼守镇城各摺片。湖州攻克后。贼众分股直趋安吉。刘士奇等追至梅溪。斩馘不少。吴毓芬一军。由长兴观音桥追剿。直破四安及沿路贼垒。刘铭传等率队由建平进攻广德。城贼出队拒敌。战不逾时。遽行返奔。开南门而逸。窜向甯国安吉山中。李鸿章现派周盛波等驻守广德。所办均属妥协。惟湖州之贼。拥众窜入广德。广德之贼。未受大创。遽由南路出窜。其人数必尚不少。摺内所称败贼大股受创。从万山丛杂中逸出无多。粮药辎重。抛弃殆尽。前路徽浙交界。各有截剿之军。当不难以次扑灭等语。此乃悬拟之词。不可恃以无恐。甯国一路。防军甚单。且堵逆黄汶金、及幼逆洪幅瑱、均未伏法。必将窜扰徽甯。号召群逆。或与江西匪党联络句结。均属不了之局。著曾国藩、左宗棠、严檄甯国徽州守将。慎重防剿。傥兵力单薄。即各添拨劲兵助剿。并探明贼踪已窜何处。迅速具奏。李鸿章素能不分畛域。著即飞调得胜兵勇。出境追剿。以竟此一篑之功。黄逆洪幼逆下落。并著查明具奏。镇江防军。已据冯子材等奏请陆续裁撤。李鸿章现派道员张树声统领六营。驻守镇江。著即饬令该道、妥为弹压巡防。与刘铭传等广德东坝各军联络声势。务使闾阎安堵。廛市无惊。方为妥善。将此由六百里各谕令知之。　　

○又谕、都兴阿奏、官兵克复宝丰后。移营进剿。兵力不敷。请饬曾国藩挑选马步精壮十数营。拣派得力统将数员赴甘。饬富明阿令副将胡世英等、带英字选锋两营。克日赴甘。并请饬穆图善统带马步兵勇来营一摺。都兴阿军自克宝丰后。进扎平罗县城附近渠口堡一带。相机攻剿。惟因进攻兵力不敷分布。宝丰平罗一带地势极宽。马步各军。分投雕剿。刻下情形。进退维谷。雷正绾等军会剿张家川。一时未能北来。而河狄一带。贼氛尤炽。中卫防兵单薄。窜越堪虞。在在须增兵防守。自属实在情形。前曾谕令都兴阿。如兵力单薄。咨明曾国藩等酌拨。并已令杨岳斌酌带劲旅。赴陕甘总督新任。江西军务未竣。杨岳斌恐不能迅速到任。著曾国藩于各路防兵内。挑选马步精壮十数营。拣派得力将弁数员。统带赴甘。交都兴阿调遣。如金陵兵力仍可分拨。即酌拨数营。由宿松斜趋麻城。与楚豫各军。会剿发捻各逆。尤可迅收夹击之效。并著曾国藩妥筹兼顾。扬防现在无事。著富明阿即派胡世英、李曙堂、将所带英字选锋两营。克日拔队取道赴都兴阿军营。此二营系都兴阿旧部。自可十分得力。本月初二日。已有旨令穆图善统带所部马步各营。驰往甘省。会同都兴阿、雷正绾、妥筹剿办。著穆图善懔遵前旨。星速带兵前往会剿。不得稍事观望。是日并谕骆秉章、于川省得力兵勇。挑选数千。筹备军装口粮。拣派知兵大员统带。赴都兴阿军营。听候调遣。著都兴阿酌度情形。分别咨催。仍就现有兵力。妥慎剿办。如雷正绾一军。先行得手。亦可酌量分拨。该将军老于行阵。自然成算在胸。不为遥制。另片奏、中卫防剿情形。请将邓凤林革职各等语。中卫地当冲要。恐该逆乘筏偷渡。防不胜防。著即责令王赞襄会同地方官督率绅团。妥为防剿。不得稍有疏虞。候补参将邓凤林、经都兴阿派令随同伊昌阿、带兵驻扎渡口。以通粮路。乃该官兵散漫不整。沿途逗遛。实属玩误已极。邓凤林著即行革职。不准留营。以示惩儆。河东五堆子渡口防兵。即令参将春福等管带。驻扎弹压。以专责成。乌什帮办大臣伊昌阿、即著迅赴本任。毋任迁延。将此由六百里各谕令知之。　　

○又谕、都兴阿奏、甘省兵勇云集。进剿正当得手。惟粮饷缺乏。转瞬秋深。边地严寒。各兵衣食无资。深恐有误事机。现委甯夏道三寿带同随员赴山西省。会商藩司。或催提应解正项。或暂借晋省别款。速筹银二三十万两。分批解营等语。甘肃回匪。现在官军进剿声威甚振。惟军行粮随。全赖饷糈充裕。方可收士饱马腾之效。兹据都兴阿奏、已委道员三寿赴晋。或催提正项。或暂借别款。即著沈桂芬督饬藩司。无论如何移缓就急。迅筹银二三十万两。分批星速解甘。以济急需。将此由五百里谕令知之。　　

○又谕、李云麟奏、川发两逆图窜西乡。现筹进剿。并楚军欠饷实数各摺片。蔡启两逆。由洋县以下之锅滩金水酉河等处。意图搭盖浮桥渡河。经官军击退。贼见势难偷渡。即沿江西窜。图趋裦沔。该逆抵裦沔后。如折而东窜。由西乡出紫阳甎坪。从此南趋夔万以入川。东窜房竹以扰楚。均有防不胜防之势。亟应严密堵御。以遏狂氛。著官文、吴昌寿、骆秉章、各就本境。檄饬将弁实力严防。毋令匪踪阑入。李云麟即饬派出之游击姜维扬一军。赶紧驰赴西乡。迎头截击。并著该京卿克日亲赴前敌。相机调度。迅埽贼氛。李云麟务将此股逆匪。就地殄除。若有名无实。一味纸上空谈。纵令该逆纷窜川鄂。又成不了之局。该京卿自问当得何罪。著刘蓉妥筹兼顾。抽拨劲旅。前赴西乡一带。会筹埽荡。楚军忍饥苦战。饷项奇绌。前据官文奏、楚军五六两月饷银。陆续筹解。现在该营需饷甚亟。若不速筹接济。哗溃即在目前。著官文、吴昌寿、将应解五六两月饷银。如数筹拨。星速解赴李云麟军营。以济眉急。刘蓉身任陕抚。责无旁贷。亦著迅筹饷需。源源接济。用资腾饱而策成功。将此由六百里各谕令知之。　　

