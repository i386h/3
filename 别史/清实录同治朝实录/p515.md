<!-- { "loadSidebar": true } -->
○又谕、张凯嵩奏、派军分徇思恩南甯两府。暨武缘猺匪倡乱。督军扑灭。查明归顺州城被匪阑入。官绅奋力剿除各摺片。粤西官军。殄灭贵县余匪。浔郡已就肃清。惟左右两江地方。尚有伏莽未净。思恩之宋扶杆、南甯之孙芢广、均系著名悍逆。亟应乘胜埽除。以靖边圉。张凯嵩现派道员易元泰、统领参将潘忠实等营。由宾州迁江一带。沿途□□穴□又□剿以达思恩。总兵李士恩统领水陆各营。由横永进规南甯。所筹均尚周妥。即著张凯嵩督饬易元泰等军。相度机宜。稳慎进剿。务将宋扶杆孙芢广等巨逆。实力歼除。其被胁团众及现在求抚贼渠。惟当体察情形。妥为解散。设法安置。总期剿抚兼施。迅速蒇事。如宋孙二逆就歼。思南各属戡定。即饬易元泰等、督军分路进规泗城太平等府。埽荡余逆。肃清全境。均著张凯嵩随时筹度办理。并檄催道员王承泽、迅将宝庆所募新兵。挑足成队。即行赴营协剿。刘坤一回省后。因病请假。即著饬令迅速调理。一俟就痊。仍即出省择要扼扎。相机督办。武缘县属之安定土司。突有猺匪蒙李旺等、胁众煽乱。如府沈康保、饬地方文武及土巡检潘梧等、督团剿办。帀月之闲。将逆首蒙李旺斩除。该匪全股扑灭。办理尚为妥速。在事官绅勇练及捐助经费人等。准由张凯嵩汇案择尤请奖。毋许冒滥。仍檄饬该地方文武激励团勇。协同易元泰官军。进剿思恩境内踞逆。归顺州城。于本年正月闲。因宾州游民杨三等、与广东客团。挟嫌滋闹。该州已革团总钟启藩、句结匪党。突扑州城。兼理知州瑞龄等督兵抵御。均受重伤。致匪徒乘闲阑入。均属咎无可辞。惟于城陷后尚能乘机应变。密檄各乡团练。会同署知府兴福所调各团。将宾州悍逆。悉数歼灭。并捦斩团匪钟启藩等。州城内外肃清。尚知愧奋。至援黔之杨廷桂一军。与全祖凯所部。攻剿水潘十六寨土匪。连日叠有捦斩。并焚毁贼寨多处。旋因匪首李七、分股由鸡场出窜。图扰独山州城。杨廷桂分军赴援。会合黔军堵剿获胜。余匪奔往都匀八寨。现在独山附近。尚有苗教各匪。著劳崇光、张亮基、督饬全祖凯驻扎独山之军。会同杨廷桂所部。克期进攻。务当乘此贼势渐蹙之时。迅将李七股匪。全数扑灭。匪党陈辉良、因与李逆不睦。思欲投诚自赎。杨廷桂遴派勇民等入寨侦探。相机解散。著张凯嵩饬该副将知会黔军。酌量妥办。不可稍涉大意。将此由六百里各谕令知之。　　

○又谕、前因崇实、骆秉章奏、田兴恕行至秀山。伤病缠绵。难以就道。现饬暂在秀山羁禁。当谕令劳崇光、张亮基、将田兴恕应得罪名。先行迅速定议具奏。田兴恕现在秀山。因病逗遛。虽经谕令崇实等、密饬姚宝铭剀切开导。即行押解起程。尚恐未能克期就道。若必俟其到省后。始将此案拟结。恐日久复生枝节。著劳崇光、张亮基、懔遵叠次谕旨。妥为办理。迅速持平拟结。将田兴恕应得罪名。即行定议具奏。不必俟该革员到省。再行结案。致稽时日。傥因办理迟延。致有可转圜之事。复又波折横生。于大局殊有窒碍。恐劳崇光、张亮基、不能当此重咎也。将此由六百里密谕知之。　　

○以候补提督刘铭传为直隶提督。未到任前。仍以通永镇总兵官徐廷楷署理。　　

○以江苏劝办京仓米石出力。予知县蒋棠以知州用。并赏花翎。知州胡璋蓝翎。余加衔升叙有差。　　

○以浙江剿办湖州窜匪获胜。并克复四安镇、广德州城。赏提督郭松林等云骑尉世职。杨鼎勋、周盛波、黄马褂。副将赵友文、参将杨正清、守备谭正武、张遵道、巴图鲁名号。都司廖德旺花翎。余加衔升叙有差。予阵亡游击杭进先、守备叶云鳌、祭葬世职加等。　　

○以广西克复容县、戡定梧州出力。赏知府覃远琎、都司汪有志等花翎。外委周吉昌等蓝翎。余加衔升叙有差。　　

○以广西归顺州城被贼窜陷。旋即克复。革署知州瑞龄、护副将游击杨致英职。仍留营。杨致英并留任。　　

○命工部勘修朝阳门外窎桥北明桥工程。　　

○壬午。遣官祭昭忠祠。　　

○谕议政王军机大臣等、官文奏、发捻被剿。分窜豫皖。派兵追击一摺。发捻各匪。自官军击败后。人数尚多。分股乱窜。蕲水罗田等处之贼。悉数东趋。扰及六安英山一带。麻城西路分窜料棚之贼。经文武乡团。连次击退。河口防师李成谋、率队截击。僧格林沁之军亦至。与楚军会合跟追。败贼悉数遁入光山县境。是楚北虽无贼踪。而豫皖均形吃重。前因官文奏、匪股趋豫入皖。纷窜不定。谕令僧格林沁、乔松年、张之万、分投截击。现在皖豫两省。军情并紧。虽系败残之贼。而匪势尚众。亟宜迅图聚歼。方免蔓延之患。昨据乔松年奏、已饬蒋凝学严防六安。并派张景春、张得胜、协同防守。此时贼窜英山。著乔松年迅饬蒋凝学等整队前进。迎头截击。傥兵力不敷。即著飞咨曾国藩派兵合剿。务期厚集兵力。一鼓歼灭。毋稍大意。僧格林沁曾有诱贼出险即可纵击之奏。此时贼入皖境。地渐宽平。马队正可施展。而黄安败捻。复窜光山。僧格林沁之军。未免为所牵掣。该亲王务即督饬色尔固善等、先将捻股剿尽。即可移师而东。兜击发逆。将楚皖豫三省交界之贼。次第殄除。毋留余孽。张之万身任封圻。责无旁贷。现在逆匪阑入光山。若任令窜越。扰及完善。更成不了之局。著懔遵叠次谕旨。饬令在防各将士。振刷精神。实力遏击。迅埽贼氛。官文虽已击贼出境。仍当督饬东西两路各将弁分投追剿。与皖豫各军。声势联络。以收夹击之效。毋得以贼踪渐远。稍形松劲。将此由六百里各谕令知之。　　

○又谕、文祥奏、南北两路军务紧急。恳请发兵拨饷一摺。新疆自回匪倡乱以来。库车喀喇沙尔吐鲁番。以至乌噜木齐古城奇台木垒河一带。乱者四应。日益蔓延。几有不可收拾之势。巴里坤地方紧要。虽经荣庆何琯等、多方抚绥。文祥复措借银两。解往接济。杯水车薪。难裨实用。且哈密城小兵单。粮饷匮乏。亦难兼顾巴里坤。著文祥就现有兵力。妥筹策应。扎萨克郡王伯锡尔、开渠筹饷。懋著忠勤。业已降旨加衔示奖。即著文祥传旨。令其安抚回众。认真防范。毋令煽惑滋事。以顾大局。古城汉城失后。保恒当激励将士。迅速攻剿。毋令贼匪得以久踞。吐鲁番及巴里坤等处防剿事宜。并著文祥、保恒、咨令荣庆、何琯、色普诗新等、妥筹办理。平瑞带兵在红山觜接仗后。有无续获胜仗。能否迅解城围。该都统总当懔遵前旨。力筹守御。不可稍有畏葸。明绪督饬荣全带兵赴伊。塔城距伊犁不远。日来计已到任。常清务当与明绪将各城守御及如何策应之处。统筹熟计。相机调派。前次所调之喀尔喀蒙古官兵。著麟兴、东林敦多布、广凤、奎昌等、迅即调派数千。饬令前赴古城。交平瑞等带领进剿。以厚兵力。古城东接巴里坤。西邻乌噜木齐。如有重兵扼扎。则南路贼氛。自可渐戢。想该将军大臣等、必能斟酌机宜。权衡缓急也。新疆回氛不靖。必须命将出师。大张挞伐。前已叠次寄谕杨岳斌、令其酌带所部劲旅。驰赴陕甘。替出都兴阿带兵出关剿贼。现在江西贼势已挫。腹地渐清。而关外贼焰日张。早一日援救。即早解一日倒悬。杨岳斌接奉此旨。即著酌带劲兵数千。克日起程赴甘。该督到任后。甘省军务。事有专责。都兴阿大军。即可出关办贼。迅就荡平。从前回疆用兵。每得力于川甘两省之兵。前曾谕令骆秉章派兵赴甘。此时西路军情日紧。骆秉章当懔遵前旨。于川省得力兵勇。挑选数千。筹备军装口粮。拣派知兵大员统带。前赴都兴阿军营。听候调遣。毋稍延缓。李季高已＜??闲＞放甯夏镇总兵。并著催令迅赴新任。以资得力。前因盐固收复。安置难回。事体重大。特派张集馨驰赴甘省。妥为查办。现在都兴阿雷正绾各军。叠获大胜。乘甘回震慑之余。将陕西投诚难回。善为安置。亦足令反侧自安。不至固结不解。张集馨务即克日起程。星驰赴甘。相机筹办。并著将起程日期具奏。将此由六百里谕知常清、明绪、平瑞、文祥、保恒、麟兴、车林敦多布、广凤、奎昌、杨岳斌、骆秉章、并传谕张集馨知之。　　

○又谕、文祥奏、据哈密通判恒龄申称、转奉安肃道牌开。晋省在于捐输防费项内。先行筹拨新疆银二万两。已于同治二年十二月三十日。自山西省押解起程。至今尚未接到出关之文。请饬下陕甘山西各督抚。迅速催解等语。新疆回匪变乱。各路拨兵防剿。需饷孔殷。著都兴阿、刘蓉、沈桂芬、恩麟、饬令沿途地方官。查明此项银两。系在何处稽延。迅速催令该委员趱程解运出口。以济要需。甘肃肃州镇总兵何胜必、现在陕西军营。著刘蓉饬令该总兵迅赴新任。毋稍延缓。将此由六百里谕知都兴阿、刘蓉、沈桂芬、并传谕恩麟知之。　　

○以劝办开渠。暨接济防堵盐粮。赏哈密扎萨克郡王伯锡尔亲王衔。　　

○以工部左侍郎恒祺兼署理藩院右侍郎。　　

○以镶蓝旗满洲副都统灵桂暂署镶黄旗护军统领。镶黄旗蒙古副都统长善署正白旗蒙古副都统。　　

○癸未。遣官祭关帝庙。　　

