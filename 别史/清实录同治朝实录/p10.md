<!-- { "loadSidebar": true } -->
○丁亥。谕军机大臣等、前据胜保奏、统筹南北军务。酌拟进剿情形。当经谕令该大臣、先将畿南一带。认真堵剿俟直东交界肃清。再候谕旨遵行。兹据谭廷襄奏、范县濮州一带。有郓钜会匪。过河潜匿。击退后盘踞马陵集一带。蓝白花三旗股匪。约计一万数千人。陆续过河。四散屯聚。直隶清丰等处。亦有贼踪。南捻黄旗。又至单县新泰等处。土寇纵横。请饬胜保迅赴东昌督办。以防北窜等语。郓钜会匪。句结捻匪渡河。其势甚炽。虽经谭廷襄派令郝上庠移营严防。并调宋景诗降众协助。复经胜保所派道员陈显彝、添调正定河州等官兵。前往清丰观城。往来抄击。尚恐匪众兵单。不足以资堵御。著胜保迅速起程。前赴大营。督饬将弁。会同谭廷襄派出兵勇。分投截击。毋得任贼纷窜。并著谭廷襄严饬郝上庠等认真截剿。如临敌退缩。即严参惩办。捻众东窜。东三府地方紧要。总兵曾逢年是否带兵迎剿。副都统恩夔现在有无布置。著该抚严饬该总兵等分投堵截。毋稍疏懈。将此由六百里各谕令知之。　　

○予山东莘县阵亡把总王景辉、千总曲献廷、外委王长清、祭葬世职。文生刘咏臧赏恤如例。　　

○戊子。谕内阁、劳崇光奏、遵保堪胜水师总兵。并可备器使各员一摺。广东升署香山协副将李懋元、升署顺德协副将卫佐邦、升署崖州协副将蔡先攀、均著记名以水师总兵用。并著送部引见。升署澄海营参将陈佐光、水师提标中军参将邢麟阁、升署新会营参将尹达章升署水师提标右营游击郑耀祥、著一并送部引见。　　

○又谕、德兴阿奏、兵米愆期。请饬催兑运一摺。密云官兵。每□山戊不□应放粟米。积欠八季。止放一季。经德兴阿屡次饬催。密云县知县张瀚、仍延不赴通兑运。兵食攸关。实属任意延玩。著直隶总督、顺天府府尹、严催该县克日赴通。将已到之米先行运放。如再迟误。即行严参。并著仓场侍郎严催各粮道。务于封河以前。将各帮米船。催令全数抵通。即饬该县迅速兑运。以资散放而济兵艰。　　

○以翰林院侍读学士绵宜为詹事府詹事。　　

○补铸乍浦副都统印信。从浙江巡抚王有龄请也。　　

○予江苏无锡殉难封职蒋镒等男妇十员名口分别旌恤如例。　　

○予福建浦城合门殉难州同衔曾守传等男妇二十四员名口分别旌恤加等。　　

○己丑。谕内阁、十月初三日。皇考大行皇帝灵驾至京。所有应赴兰沟恭迎之王公以下一品大臣。及镇国将军等。均著在清河芦殿恭迎。　　

○又谕、朕恭奉皇考大行皇帝梓宫还京。所有留京办事王大臣。及王公文武各官。均著于本月二十八日。在南石槽地方接驾。二十九日。在德胜门外关厢接驾。署步军统领瑞常、著于京营交界地方接驾。　　

○又谕、本日载垣、端华、肃顺、面奏。因差务较繁。请将管理处所。恳恩酌量改派等语。著照所请。载垣著开銮仪卫上虞备用处事务。端华著开步军统领缺。肃顺著开管理理藩院并向导处事务。　　

○谕军机大臣等、清盛奏僧格林沁军营。粮台欠饷过钜。兵勇哗溃堪虞等语。现在捻匪阑入东平等处。僧格林沁亲统大队追剿。将士枵腹荷戈。深虞哗溃。著文煜、严树森、英桂、严饬藩运两司。迅将积欠月饷。及专拨之款。并长芦未解银两。每省先行筹银四五万两。委员起解。务于九月赶到。毋许延玩。将此由五百里各谕令知之。　　

○调刑部尚书瑞常为工部尚书。工部尚书绵森为刑部尚书。并暂署行在工部尚书。　　

○实授瑞常步军统领。以郑亲王端华暂署行在步军统领。　　

○命御前大臣景寿掌銮仪卫事。并管奉宸院事。兵部尚书穆荫管理藩院事。　　

○庚寅。以缉捕出力。赏河南同知衔知县崔承灏花翎。余升叙有差。　　

○予江南江甯殉难河南知县张其昆妻方氏旌表如例。　　

○辛卯。遣官祭都城隍之神。　　

○谕内阁、曾国藩奏、水师克复池州府城一摺。官军自攻克安庆省城后。提督杨载福派总兵王明山等进攻池州。八月初五日。赵三元带兵先到。绕城攻击。率水师奋勇登城。贼开西北门而遁。王明山等水陆各营赶到。杀贼无算。立将府城克复。办理甚为得手。著曾国藩即饬水陆各军。分路进攻。将失陷城池。次第收复。迅扫贼氛。　　

○谕军机大臣等、曾国藩奏、请饬拨协饷等语。现在安庆池州。均已克复。南北两岸。正须进兵之际。而各营欠饷至七八月之久。兵勇负债过多。裹粮无资。竟不能拔队成行。亟应迅筹接济。著毓科将应解徽甯协饷每月漕折银五万两。从八月起。每月按期如数。源源解往曾国藩军营。毋许延误。将此由六百里谕令知之。　　

○以都察院左都御史万青藜为顺天乡试正考官。刑部右侍郎麟魁、兵部右侍郎毕道远、为副考官。　　

○以前任大学士彭蕴章署都察院左都御史。吏部右侍郎黄宗汉兼署兵部右侍郎。内阁学士载肃署刑部左侍郎。广凤署刑部右侍郎。　　

○以镇国将军奕山暂署镶蓝旗汉军都统。散秩大臣常喜暂署镶蓝旗满洲副都统。镶白旗满洲副都统载岱暂署左翼前锋统领。正红旗汉军副都统裕瑞暂署镶蓝旗护军统领。　　

○以河南郑州等处剿匪获胜。予千总周兆常等以守备用。并赏花翎。革防范不力知县袁修翰职。暂留任。　　

○以剿贼失利。夺河南副将穆正春花翎。迟误军火布政使边浴礼下部议处。知县韩叔垿、朱光宇等、均革职。分别留营留任。　　

○予河南黑堈殉难烈妇杨吴氏暨子知府传第分别旌恤如例。　　

○壬辰。谕内阁、徐之铭奏、请饬藩司到省清算交代等语。丁忧云南布政使贾洪诏。署曲靖府任内。交代不清。曾经谕令赴省。将经手未完事件。交代清楚。再行回籍守制。乃已逾半年。尚未到省。以致历任各员交代。不能依限结报。著署湖北巡抚李续宜、严饬该员速赴云南。会同核算清交。不准藉词延缓。　　

○谕军机大臣等、前因严树森奏、已革游击王天保。挟嫌杀毙守备张大恺各情。谕令胜保将该革员迅解河南。归案审办。并将胜保前保王天保开复游击原官之处。即行撤销。本日据胜保奏、张曜与王天保争功不睦。擅行具禀。严树森参革。由于偏听张曜一面之词。若撤销保举。无以折服王天保之心。且恐降众各怀不平等语。王天保所犯之罪。情节较重。周士镗询据王天保称、张大恺实系阵亡。亦系该革员一面之词。胜保何以率行听信。该大臣身为统帅。于王天保杀毙张大恺一案。必欲曲为袒护。甚属非是。著仍遵前旨。将王天保迅速解赴河南省城。交严树森归案审办。如果原参错误。谅严树森亦不敢稍存回护。其王来凤新降之众。并著妥为安插。傥滋生事端。朕惟胜保是问。将此由五百里谕令知之。　　

○又谕、明绪奏、查明阿勒坦沙拉父子实在下落一摺。阿勒坦沙拉父子下落。经明绪、饬委营长穆隆阿等。前赴俄罗斯国所属之哈萨克游牧地方访查。据该阿哈拉克齐霍佳凯声称。阿勒坦沙拉并伊子均在俄罗斯国所属库库奇塔普地方居住。著常清即行文俄国西悉毕尔衙门。转查阿勒坦沙拉父子、是否在该国所属地方居住。以期得有确实下落。将此谕令知之。　　

○又谕、奎英等奏、经费久已欠拨。请饬陕甘总督饬司筹拨等语。喀什噶尔需饷孔亟。著乐斌即饬藩司。无论何款。先行筹拨银二三万两。解往喀什噶尔。以资接济。将此谕令知之。　　

○乍浦副都统杰纯奏、查乍浦失守后。所有冲散满营官兵眷口。叠次招集男妇大小。计一千四百七十一员名口。内有甲兵丁壮六百五十名。验除伤病外。均驻扎教场。按月训练。以期重伸锐气。力图恢复。报闻。　　

○以云南寻甸攻克回寨。擢守备邵其书以游击用。余加衔升叙有差。　　

○以贵州普安攻拔贼巢。擢都司何占标以参将用。　　

○以冒险护饷。予湖南县丞王达海以知县用。　　

○以擅离防所。安徽参将聂桂荣革职讯办。　　

○予山东范县阵亡直隶知县王怀清祭葬世职。如知府例。并建专祠。团勇谢三模等赏恤如外委例。附祀王怀清专祠。　　

○追予山东潍县阵亡在籍知府陈介眉、训导陈威凤、各建专祠。团长陈执蒲等分别附祀。　　

○予山东潍县合门殉难在籍知县亓祈年祭葬世职加等。建专祠。眷属旌恤如例。一并附祀。　　

○癸巳。以大理寺少卿崇厚为大理寺卿。　　

○甲午。谕内阁、户部奏、请饬催各省关欠解饭银一摺。各省关每年应解户部饭银九万余两。作为帮贴内阁军机处等衙门、及该部办公之用。近年以来。叠经该部奏咨行催。解到甚属寥寥。实属延玩。著各该督抚及各关监督。务将历年积欠饭银。并本年应解银两。迅速委员批解交清。以后并著年清年款。毋得再有蒂欠。以资办公。并著该部分晰开单。迅次各该处。令其如数解到。如再延欠。即由该部指名严参。　　

○又谕、玉明等奏、查看金州地震情形一摺。奉天金州地方。于本年六月闲。连次地震。以致城垣垛口有震裂段落。并震倒旗民住房多闲。压毙人口。虽据奏称各户住房。系属散居。并未大有损伤。朕心实深矜悯。所有正黄等四旗界内。震倒旗民各户住房六百四十闲。加恩著照例给与修费。仍著该将军等、饬令该旗民地方官妥为安置。毋令迁徙失所。其压毙人口各户。亦由该将军等量予抚恤。城垣等工。归入报部工程案内办理。仍著玉明等详查有无续震情形。随时具奏。以慰廑念。　　

○谕军机大臣等、本日吏科给事中哲臣奏、请采办铜斤一摺。据称山西民人韩浚泉、在户部呈报闻喜等县中条山。铜矿苗线甚旺。愿往开采。业经户部准给咨文。令山西巡抚派员监办。恐该地方官等任意阻滞。请饬遴派妥员办理等语。京师铜斤短绌。亟应广为采办。以裕鼓铸。著英桂悉心查核。如果中条山铜矿畅旺。即行遴派妥员。并严谕该地方官认真监办。不准抑勒阻挠。任意需索。如果利少弊多。应行停止。亦即详查具奏。原摺著钞给阅看。将此谕令知之。寻奏、遵查中条山现无铜矿。应请停止采办。报闻。　　

