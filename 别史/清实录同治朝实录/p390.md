<!-- { "loadSidebar": true } -->
○谕议政王军机大臣等、有人奏、锦州副都统恩合、办理大淩河开垦马厂荒地。将东厂归并西厂。其东厂之地。责令甲兵分领。招佃取租。议论亦似妥善。惟甲兵所驻地方。或远在数百里以外。碍难管业。且厂地游民。一概不准承领。失业堪虞。不如准令恳地民人。及附近各居户。呈报领种。一律升科。统由地方州县徵解报部。划抵该处兵饷。至恩合筹办开垦。创为甲兵分领之议。听信佐领常贵。依勒通阿、刘三等、颇有招权纳贿之谣。该副都统于查办乌云泰一案。复代为弥缝掩饰。请饬查办各等语。恩合向来办事。尚能认真。此次办理开垦荒地。是否措置乖方。有无前项情弊。基溥、皂保、现已前赴锦州查办事件。著将此次所参各节。汇入前案。秉公查办。据实覆奏恩合前次参办乌云泰等一案。是否公允。何以节次被人奏参。其中有无别情。著一并详细直陈。毋稍徇隐。另片奏东马厂既经裁撤。所出之地较前不啻倍蓰。请准各旗闲散及附近民人一体承领等语。是否可行。并著基溥、皂保、详察情形具奏。原摺片著钞给阅看。将此谕令知之。　　

○又谕、官文、严树森奏、亳捻窜入鄂疆。经官军剿击。遁回豫境。全楚肃清一摺。亳捻程大老坎等。由豫入鄂。图窜汉镇。经楚军分道扼击。退踞宋埠中馆驿一带。官文等豫调周凤山一军。扼扎黄郡。舒保督率各军力战。斩馘数千。该逆受创北遁。全楚肃清。而张总愚一股。又由唐邓一带。窥楚郧阳及均州光化。势甚吃重。著官文等饬令派出各军。会合豫军。将程大老坎一股。奋力夹击。毋任再行窜扰。程逆是否歼毙。并著查明具奏。张总愚一股。由南召南侵。扰及唐邓。前经谕令张之万饬令在防将士。实力堵遏。并令张曜力顾西路。以杜纷窜。据该抚奏、已派兵分扼镇平内乡。何以此股逆匪。仍复扰及镇平内乡邓州。足见平日所奏。全是纸上空谈。毫无实际。张曜究竟现在何处。曾否与贼接仗。南召一带团练。何以不能联络御贼。毛昶熙系专办团练之员。亦不得置身事外。著将近日贼情军情。据实陈奏。捻匪假道于豫以扰楚疆。久成轻车熟路。中州门户洞开。以邻为壑。毫无布置。实堪痛恨。著张之万、毛昶熙、严饬张曜等会同楚军。前截后追。不得以贼氛出境。遂为了事。若任令程大老坎饱扬回巢。张总愚窜扰秦楚。必将该抚等重治其罪。决不宽贷。懔之慎之。郧阳防务万紧。道员梁作楫一军。无论行抵何处。官文等即檄令就地驻扎。兼顾郧防。与欧阳正墉一军。互相策应。以固边圉。毋稍大意。将此由六百里各谕令知之。　　

○以江苏克复太仓等州县城出力。赏知府李铭皖、副将黄登第等花翎。都司邓国钊等蓝翎。余加衔升叙有差。　　

○以湖北剿办捻匪。全省肃清。赏副都统舒保白玉搬指一个。翎管一支。大小荷包各一对。委骁骑校依克吉善、阿克都善、巴图鲁名号。余加衔升叙有差。予阵亡佐领寿长等十员祭葬世职加等。并入祀死事地方暨各原旗籍昭忠祠。　　

○己亥。谕内阁、向例理事同知通判缺出。无论内地边地。俱于保送记名之中书小京官笔帖式内。由吏部带领引见补授。惟奉天府所属之昌图厅。所辖地方辽阔。应否于理事通判外。添设官职较大之员。以资弹压。抑或就理事通判一缺。酌量增改官阶。及嗣后该厅员缺。应如何拣员升补调补。一切变通办理之处。著吏部妥议具奏。　　

○谕议政王军机大臣等、玉明等奏、贼窜昌图界之榆树台等处。兵团缉捕失利。调兵驰往剿办一摺。景纶等奏、探闻昌图盗匪。有欲进边滋扰信息。派兵防堵等语。昌图盗首滚地雷王五等、与朱家城子匪首齐秀等互相句结。有马贼数百人。窜扰榆树台街内。佐领哈尔尚阿等、带领马队兵团进攻。被贼围困冲散。候补佐领庆吉、骁骑校文楷、照磨徐棠、均受伤落马。不知下落。哈尔尚阿退至法库边门。该匪复在梨树城等镇肆扰。玉明等已添调官兵二千余名。驰往剿捕。景纶等已派兵四百余名。沿边防剿。著玉明等严饬派出官军。实力进剿。克期蒇事。毋任再有窜越。景纶等饬令佐领常喜等。会合和常等认真防堵。如该匪回窜朱家城子巢穴。即饬竭力攻毁。毋留余孽。昌图贼匪滋扰。历经控告有案。该将军兼尹等。并不认真拏办。任其蔓延。虽经民人杨华贵等呈控。于今秋七八月闲。复起抢杀。何以未据该将军兼尹等奏闻。及至寄谕询问。始行陈奏。仍复含糊影射。并未将才宝善、白淩阿等匪。据实声覆。何以愦愦若此。岂真谓朝廷不能执法从事耶。此等小丑倡乱。何至兵团望风溃散。捐将丧师。总由平日不能认真整顿。及至祸机已伏。犹复上下讳饬。不肯遽行剿除。积习相沿。实堪痛恨。此股匪徒。人数无多。现既添调兵丁。不难一鼓歼灭。如再任令蔓延。定将该将军等从重治罪。决不宽贷。才宝善、白淩阿等。本系热河滋事之匪。恐其复行回窜。著麒庆严饬所属。一律防范。并传谕蒙古各王旗一体兜拏。不得观望隐匿。以期早日廓清。景纶另摺奏、请养兵恤民一摺。所奏甚是。边地紧要。嗣后自应停止徵调。该将军等仍当随时教练兵丁。休息民力。以固根本。将此由六百里各谕令知之。　　

○又谕、骆秉章奏、川省边防吃紧。未能抽调兵勇赴甘。并李云麟一军所需军饷。请仍由湖北拨解各一摺。陕南贼势猖獗。自汉中郡县沦陷后。该逆乘隙蔓延。不无窥伺川疆之计。川北防剿之师。必须严密周到。其与滇黔接壤处所。亦时虞寇踪窜突。南北兼防。兵力已觉不厚。骆秉章现在添募楚勇。以资攻剿。所存各营兵勇。难以抽调赴甘。所奏均系实情。惟甘省既无知兵之将。又无得力之兵。而回焰日张。地方縻烂情形。日甚一日若不得一二支劲旅速往援剿。恐民团解体。匪势狓猖。以后更难收拾。著多隆阿遵照叠次谕旨。饬令雷正绾迅将永寿境内贼巢。尽力埽荡乘胜赴甘。相机进剿。并著催令陶茂林、将汧陇余逆悉数歼除。克期直达平凉。力图收复。熙麟、恩麟、均有地方之责。岂可一筹莫展。坐侍援师著即激励诸军。督同团练。将各路逆回痛加剿洗。俾雷正绾、陶茂林两军。声势益壮。则剿办更易得手。多隆阿所部。业已派拨二千营赴甘。近复调穆图善、蓝斯明等、进取盩厔山阳两城。且陕回尚未肃清。仍须分兵摉剿。汉南军情万紧。多隆阿有不遑兼顾之势。刘蓉身为陕抚。陕事是其专责。著即懔遵前旨。迅速拔营前进。将陕南各营兵弁极力整顿。收复汉南被陷各城。以辅多隆阿兵力所不逮。毋得以防守蜀境为辞。致滋玩误。蓝斯明前已进兵山阳。李云麟现在驻扎何处。前日接仗失利。何以尚未会同刘蓉奏报。著即会商蓝斯明。合力进剿。迅图克复。稍赎前愆至汉南各营。业归刘蓉部署。所需饷项。向川省拨解与李云麟无涉。李云麟军饷。自应仍由鄂省接济。著官文、严树森、随时拨解以利军行将此由六百里谕知官文、多隆阿、骆秉章熙麟、严树森、刘蓉、李云麟、并传谕恩麟知之。　　

○命翰林院编修车顺轨充实录馆详校官。　　

○庚子。谕议政王军机大臣等、理藩院奏、阿拉善蒙古官兵。应否裁撤归旗游牧一摺。据称阿拉善旗赴援庆阳官兵。前经陕甘总督咨令全行撤回游牧。复经甯夏将军咨令扎营该旗之塘口迤北听调。现据阿拉善王贡桑珠尔默特、在该院呈报请示等语。此项官兵。本不得力。前经熙麟奏请将全队撤回。自毋庸再留于塘口迤北备调。著庆昀、熙麟、即行饬令该官兵撤回游牧。以示体恤。将此由四百里各谕令知之。　　

○又谕、冯子材奏、南路逆援麕集。现筹进剿情形一摺。金陵官军。扎过孝陵卫。屡战皆捷。乘胜攻克棱陵关等要隘。南路长围渐合鲍超一军。亦从东坝溧水转战而前。叠经曾国藩奏到各情。与本日冯子材所奏略同。金陵贼势穷蹙。苏常各逆首。悉索死党数万。尽锐下援。分屯句容丹阳境内。以洪逆伪令并力死守。镇防近接丹阳。当上游埽荡群凶之时。自应乘此力振军威。用资掎角。惟镇防兵力未厚。而贼势尚众。该提督等以贼情愈蹙。我兵举动。尤当谋出万全。所筹甚是周妥。著即督令派出之总兵田宗扬等。将挑备各营劲旅。简齐军实。秣马厉兵。听候进止。先将沿途贼垒。设法翦除。分兵进扎辛丰。其余各营扼守镇城。及云台宝盖诸山。不得稍涉疏虞。一俟鲍超之军。由溧水进攻句容。即令田宗扬等各营。由辛丰滚营前进。规取丹阳。联络声势。以收夹击之效。此时金陵苏州围攻均可得手。各军均当稳慎以图万全。镇防距贼密迩。尤须防贼势穷铤走。并著冯子材等懔遵叠次谕旨。与都兴阿南北两岸。严行备御。仍随时禀商曾国藩。通筹战守。以赴事机。将此由六里百谕令知之。　　

○又谕、前因镇江军营需饷甚迫。谕令广东督抚。将应解镇江协饷。不论何项。先行赶解银十余万两。兹据冯子材等奏称、此项协饷。共应解银六十余万两。两次委提。仅据拨银七千两。镇营上年闰八月。整顿清理之后。按月尽摊尽放。现又积欠新饷四十余万两。饥军哗溃堪虞。请旨饬催等语。金陵渐次合围。城贼穷极思窜。镇江适当其冲。防剿极为吃重。若因饷需告罄。稍有疏虞。东南全局。即恐因之掣动。关系实非浅鲜。著毛鸿宾、郭嵩焘、懔遵前旨。不论何项。先行赶解银数万两。并酌量情形。无论多寡。按月定数拨解若干。俾得源源接济。镇江军务。现在极关紧要。傥该督抚任意迟延。致令饷项缺乏。贻误戎机。恐毛鸿宾等不能当此重咎也。将此由六百里各谕令知之。　　

○辛丑。谕议政王军机大臣等、有人奏、陪京重地。马贼肆行一摺。据称盛京省城附近。即有匪徒结夥盘踞。往来行旅被劫者。层见叠出。承德开原广甯甯远等处为尤甚。行旅受累不堪。各衙门摺差。劫去衣物者。亦复不少。请饬查拏等语。盛京一带。马贼横行。扰害闾阎。为时已久。总由该将军等、不能督饬属员。认真办理。以致粉饰养痈。盗风愈炽。亟应严行缉捕。以除奸宄而靖地方。著玉明、景霖、和润、德椿、严饬所属各衙门。不分畛域。协力缉拏。悉数弋获。尽法惩治。并著议立缉限。严定处分。如有缉捕不能得力之员。即著从严参办。捕盗乃地方官应办之事。各该地方官。果能严饬差役。认真躧缉。凡被劫之家。匪类窝聚处所。均可周知。该将军等尤当严饬所属。四出访拏。并力行保甲。以清匪踪。不准归罪于被劫之家。及邻右村店之不报。巧为诿卸。原摺著钞给阅看。将此各谕令知之。　　

