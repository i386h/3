<!-- { "loadSidebar": true } -->
○谕军机大臣等、乔松年奏陈近日军情一摺。甘省回逆。分股扰陕。经乔松年派令刘厚基等驰往剿办。柳林同官之贼。向北狂奔。窜出陕境。乾州醴泉另股贼匪。亦经刘效忠击败出境。又有一股自灵台窜赴凤翔。游骑已至岐山扶风。该抚现饬谭玉龙等前往剿办。鄜州已无贼踪。令刘厚基一军。分驻宜君等处。何路有警。即向何处开拔。所筹尚妥。著即督饬谭玉龙等。认真迎剿凤翔一股。刘厚基随机策应。以资得力。柳林同官乾州醴泉之贼。虽出陕境。未受大创。该匪股究向何路窜去。摺内未据声明。嗣后奏报。务将贼由何处窜入。何路窜去。贼首何人。贼数多少。详查具奏。不准疏略含混。致干咎戾。摺内所称察看回逆股数甚多。仍必续窜入境。著督饬地方文武军练。确探严备。毋令肆扰。郿县之贼仍在齐家寨盘踞。刘松山现已移营槐芽镇。遏贼之冲。著知照该提督步步为营。见可而进。毋稍大意。该军战状。仍随时详细奏报。以慰驰廑。将此由五百里谕令知之。　　

○又谕、成禄、文麟奏、会商驰赴哈密筹办军装行粮。并请饬山西拨解饷银。文麟奏、哈密失陷。拟即进扎安西。并剿办高台窜贼获胜各摺片。哈密失陷。前经成禄、杨岳斌等、叠次奏报。成禄等此次所奏筹办招徕镇抚等事。尚系未经失陷以前情形。文麟现拟制办军装行粮。进扎安西。即著赶紧布置起程。惟目前哈密贼匪。分扑巴里坤甚急。若待成禄出关。会同进取。诚恐巴城有失。则哈匪之势更张。况昨据伊勒屯等奏。据获贼供称。哈城贼匪。均得财偷走。其势稍分。攻取甚易。文麟当迅带所部。乘此机会。攻取哈密。其原派驻守哈密之兵勇三千名。是否溃散。并可沿途招集。以厚兵力。巴里坤被围。已谕令李云麟派蒙兵星速往援。若文麟兵至哈城。则贼匪前后受敌。似可得手。成禄久攻肃州不下。殊属疲缓。务须立攻攻拔。赶紧出关。不得再事迁延。致负委任。哈密回王伯锡尔避往何处。著文麟探明所向。仍与联络声势。会筹办法。文麟出关后。军饷极为紧要。著赵长龄饬藩司无论何款。迅拨银十万两。解交乌里雅苏台。以备文麟派员迎提。如一时筹运不及。即咨行德勒克多尔济、李云麟等、先在新疆协饷内。提拨四五万两。以应急需。俟晋饷解到。划出归款。其指拨仓谷筹捐军饷等事。并著文麟咨明该地方官办理。南山高台等处窜匪。叠经威仪营勇击剿获胜。出力弁勇。著文麟暂行存记。仍饬该营勇等加意防剿。将此由六百里各谕令知之。　　

○又谕、瑞麟、蒋益澧奏、曹冲匪势猖獗。出省督办五阬客匪。剿抚平定各一摺。曹冲客匪。经水陆各军。叠获胜仗。该逆以田头为门户。周廷瑞所部。进扎冲金山。徐图偪近田头。竟为该逆所乘。以致伤亡将弁。现在高连升等军。进驻狮山洞口。渐偪冲金左右。兼拟分军由唐美绕出冲金。扼田头后路。使该逆首尾不能相顾。所筹尚属妥协。蒋益澧现既带兵出省驻扎新甯浮石村。居中调度。谅不难督饬诸军。前后夹击。共拔坚巢。该逆负嵎已久。本属罪不容诛。如果悔罪来归。亦不妨网开一面。瑞麟、蒋益澧、当相机妥办。以靖地方。至五阬客匪。积年巨患。虽一旦剿办竣事。而安插抚驭。尤为紧要。著该督抚督饬王澍、郑绍忠等、妥筹办理。务使永绝乱萌。客目陈畴携眷潜逃。著饬该地方官密速查拏。毋任漏网。将此由五里各谕令知知之。　　

○又谕、本日据刘岳昭奏、劳崇光因病出缺。已明降谕旨将张凯嵩补授云贵总督。郭柏荫补授广西巡抚。未到任以前。令宋延春护理云贵总督。吴昌寿前赴广西署理抚篆矣。云南地方情形吃重。著张凯嵩酌带兵将。星驰赴任。广西军务未竣。仍当妥为区画。郭柏荫著俟李瀚章到任后。即赴广西。均毋庸来京请训。刘岳昭现拟由仁怀进驻大定。一时未能抵省。岑毓英又带兵在外。是以令宋延春暂护督篆。刘岳昭务当节节进攻。取道赴滇。以专责任。并著先行奏报。宋延春暂护督篆。尤当振作精神。认真整顿。使汉回尽泯猜疑。岑毓英现剿猪拱箐一股。马如龙现办大理一股。该护督悉当和衷商搉。使竟全功。不得存五日京兆之见。用慰朝廷廑念边陲之意。将此由六百里谕知张凯嵩、郭柏荫、刘岳昭、并传谕宋延春、岑毓英知之。　　

○又谕、本日已明降谕旨命吴昌寿署理广西巡抚。粤西伏莽尚多。弹压抚绥。均关紧要。张凯嵩擢任滇南。克日赴任。势难久待。前据吴昌寿奏请回籍修墓。现在曾否起程赴粤。著于接奉此旨后。无论行抵何处。即行星速驰赴粤西。如尚在原籍。即著马新贻催令赶紧料理起程。迅赴署任。将此由五百里谕知马新贻、并传谕吴昌寿知之。　　

○又谕、张亮基奏、沥陈瘠苦情形。请饬拨饷接济等语。据称黔省之患。不在无兵。而在无饷。每年额徵之数。本自无多。而民闲被贼滋扰。完纳又属寥寥。厘金一款。近因道阻商稀。日形短绌。叠经函商骆秉章筹借银两。骆秉章均未回覆。川楚协济之项。率以不能分拨为词。恳饬该二省拨银。按月解济。所陈自系为饷需艰窘起见。川楚两省。密迩黔疆。岂可坐视其危而不为之救。著崇实、骆秉章、李瀚章、刘昆、各按月筹拨银五万两。源源接济。毋令缺乏。至张亮基所称、请饬于四川湖南两省外。查明稍可通那省分。酌拨饷需。现在距黔较远省分。或因本省军事未竣。或以协解邻封饷项。碍难再拨。张亮基惟当振刷精神。将黔事力图整顿。傥四川湖南协饷解到后。仍蹈因循积习。必将治该抚以应得之咎。张亮基片。著钞给崇实等阅看。张亮基奏平远州剿贼获胜一摺。本日已降旨将知州萧培基等照准奖励矣。东路牛场。尚有苗匪盘踞。即著移师剿办。以期廓清境地。张亮基另片奏、买铜售铅。拟派员赴仁怀厅相度地势。设局招商。垫本试办。借商本以铸钱。即因铸钱以销铅等语。即著认真兴办。厘剔弊端。总期有益于公。无害于民。方为妥善。将此由六百里各谕令知之。　　

○贵州巡抚张亮基奏、省城建立慰忠祠。荩忠楼。拟将节年阵亡殉难官绅兵民入祀。报闻。　　

○以广西巡抚张凯嵩为云贵总督。未到任前。以云南按察使宋延春护理。以江苏布政使郭柏荫为广西巡抚。未到任前。以广东布政使吴昌寿署理。　　

○以广东剿抚五阬客匪。地方肃清。赏通判陈瑞焘、知州衔花翎。未入流李以衡等蓝翎。余加衔升叙有差。　　

○以贵州平远州城解围。赏知州萧培基花翎。围首刘汝珍五品顶带蓝翎。余加衔升叙有差。　　

○以陕西同官县城被贼窜扰。革知县陈衍昌职。　　

○赠故云贵总督劳崇光太子太保。予祭葬。谥文毅。　　

○予陕西宜君阵亡参将裕廉祭葬世职加等。　　

○以广东曹冲剿匪不力。革总兵官周廷瑞职。仍戴罪效力。予阵亡副将贺国辉、王东林、祭葬世职加等。建专祠。副将翁桂秋、暨弁勇等一并附祀。　　

○展缓山西临汾县歉收地亩旧欠额赋。　　

○赈广东嘉应州被扰难民。　　

○癸丑。遣官祭历代帝王庙。　　

○命普济堂功德林煮赈展期两月。　　

○甲寅。谕内阁、惇亲王奏、大员请托公事。请旨办理一摺。据称上书房出有弓箭谙达一缺。尚未拣选。侍郎伊精阿辄称正红旗护军参领兼司钥长庆安愿意充补。此缺。迹近属托等语。著伊精阿明白回奏。　　

○谕军机大臣等、前因署副都统穆腾阿奏请整军剿捻。当经降旨交神机营王大臣议奏。兹据醇郡王等奏称、神机营马队。精锐可用者。仅有一千七百名。必须添调吉林黑龙江马队官兵各一千名。始敷调遣各等语。捻逆肆扰楚豫等省。势甚蔓延现在剿捻之湘淮各军。多系步队。必须添调马队精兵。派员带往助剿。方可有济。惟吉林黑龙江马队。叠经各省徵调。为数已多。该两省能否抽派马队官兵各一千名前往助剿之处。即著富明阿、特普钦、妥速筹议具奏。如该两省果能如数照拨。即由神机营选派马队。辅翼成军。赴豫助剿。以期迅速蒇事。将此由五百里各谕令知之。　　

○又谕、库克吉泰等奏进剿捻匪获胜。并请催鲍超赴陕各摺片。刘松山与安住等军。进剿银渠金渠踞捻。杀贼甚夥。攻克两镇。该逆现退踞齐家寨一带。与凤翔回逆。仅隔一河。势将并力句结。乔松年务当饬令刘松山等军。扼剿渭河。乘胜进剿。并著库克吉泰、德兴阿、督带所部。与刘效忠等相机合剿。以杜捻回句合。郭宝昌一军计已入陕。著乔松年赶紧催提。以厚兵力。鲍超剿办鄂捻屡获大胜。甚属奋勉。所部将士。亦颇出力。著仍遵前旨。会同曾国荃所部。迅将任赖股匪殄灭。以便腾出兵力。西顾陕疆。不可意存观望。并著李鸿章、曾国荃、妥为调度。迅奏肤公。陕西情形吃紧。前谕左宗棠就现有兵力。先往镇压调度。著即酌量奏覆。以慰驰廑。将此由六百里谕知李鸿章、左宗棠、曾国荃、库克吉泰、德兴阿、乔松年、并传谕鲍超知之。　　

○予陕西银渠等处阵亡参将刘福胜等祭葬世职加等。　　

大清穆宗继天开运受中居正保大定功圣智诚孝信敏恭宽毅皇帝实录卷之一百九十八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治六年。丁卯。三月。乙卯朔。清明节。上诣奉先殿寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○诣绥履殿问慈安皇太后安。平安室问慈禧皇太后安。至癸未皆如之。　　

○予江苏各属殉难绅民陈士悦等暨妇女八百二十名口分别旌恤如例。　　

○予江苏宜兴殉难监生崔迺标妻储氏旌表如例。　　

○丙辰。上奉慈安皇太后慈禧皇太后幸漱芳斋。侍午膳。　　

