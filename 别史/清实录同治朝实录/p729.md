<!-- { "loadSidebar": true } -->
○乙亥。谕军机大臣等、吴昌寿奏、赖牛股匪。窜至中牟郑州一带。调派各军进剿一摺。另片奏、贼向朱仙镇窜驶等语。赖牛等逆。自皖境阜阳。全数折回。由西华通许陈留尉氏一带。窜至朱仙镇。折窜中牟。经官军奋力击退。贼向西北逸去。盘踞郑州白沙一带。现复由中牟回驶。马贼扰至省城南堤以外。大队疾趋。向朱仙镇一带窜扰。此股贼匪。行踪飘忽。势甚狓猖。省城现存队伍。不敷分剿。甚属可虞。著吴昌寿将城守事。宜严密布置。饬令马德昭等军。相机追击。一面迅催宋庆、蒋希夷、安住、保英等军。赶紧由东路折回。探明贼踪。绕前迎剿。贼窜朱仙镇。难保不东趋曹济。与张总愚合股。曾国藩务当分拨各军。与豫军截击。毋令得遂其合并之计。致成燎原。直隶大名边境。与开封接壤。尤须防其窥伺黄河。希图北渡。著刘长佑添派兵勇。与在防将士。实力堵遏。毋稍疏懈。阎敬铭会商曾国藩。将黄运两河要隘。力筹防守。毋得稍有疏虞。山西泽潞等处。本有防兵。王容吉仍当先事图维。豫为戒备。不得以贼踪向远。稍涉疏虞。前据乔松年奏、贼匪回窜豫境。已饬张得胜、程文炳等军。会合刘铭传追击。即著曾国藩檄令刘铭传等、确探贼踪。迅速追剿。尽殄贼氛。李鹤年如已到豫。即著懔遵前旨。妥筹防剿。用副委任。将此由六百里谕知曾国藩、刘长佑、阎敬铭、李鹤年、吴昌寿、并传谕王榕吉知之。　　

○以湖北荆州团练出力。予同知吴久安等加衔升叙有差。　　

○追予陕西阵亡游击邹朝元于四川崇庆州原籍建立专祠。子守备步云。同知玉玺、知县玉鼎县丞玉梁、府经历玉宝祭葬世职加等。一并附祀。　　

○旌表守正捐躯直隶任邱县民妇郭刘氏。　　

○丙子。谕内阁、林鸿年奏、已革参将在逃未获。请饬严拏等语。云南镇雄州城失守案内要犯。除袁学海等三名业经正法外。其在逃之已革署参将张兆绶、无论逃往何处。著各省督抚饬属认真一体严拏务获。就地正法。以肃军纪。　　

○谕军机大臣等、有人奏、天津关向在三河县设有分口。近闻三河县税局。又在宝坻新集镇等处设立分局。遇有船运车运。无论未税已税及应税不应税之物。概行讹索。请旨饬查等语。各关徵税。均有定额。似此营私舞弊。任意滥徵。大为闾阎之害。亟应严行惩办。著万青藜、卞宝第、确切查明。按律严惩。秉公究办。毋稍宽纵。原片著钞给阅看。将此谕令知之。寻奏、遵查新集镇分局收税。历年已久。均系按照税则。并无讹索等事。惟东路七县。共分局二十一处。不免多扰。应请饬部核减。从之。　　

○又谕、伯彦讷谟祜奏、续获各股首从。开单呈览。德英奏、截剿回窜逆匪。夺获炮位等件各摺。贼众经官军击败后。四散奔逃。改装隐匿。伯彦讷谟祜派令兵弁。分路缉拏。续获多名。军前正法。办理尚为认真。现在边外地方。虽可粗安。诚恐山径丛杂。余孽潜滋。著该亲王仍即督饬文武员弁。会同地方官悉心摉捕。以期一劳永逸。俟地方一律肃清。应如何分别撤兵归伍之处。与文祥等妥商办理。德英摺内所称毙匪多名。并夺获大炮一尊。据贼供系抢自奉省皇陵。又夺获绣龙黄黑色铁甲各一副、箭二枝等语。奉省失去此项炮位等件。从前未据奏报。著德英即将炮位铁甲解送奉天查验。是否系安放陵寝之件。著文祥、福兴、详查具奏。未获各匪。仍著富明阿、德英、严饬兵练。实力摉剿。毋留余孽。将此由五百里各谕令知之。寻文祥等奏。据三陵总管呈称、向无安放大炮及铁甲箭枝等件。应俟吉林解交奉省查明核办。报闻。　　

○又谕、前据刘长佑奏、捻匪偪近河干。吴昌寿奏赖牛等逆。窜至中牟郑州一带。叠经寄谕曾国藩等妥筹办理。兹据御史贾铎奏、就河南情形。敬陈四策一摺。所称严守汴省东西要路以防其北犯。扼守淮河以杜其南窜。东西两路夹击以遏其锋。多张告示以散其党。于现在办理情形。大致尚不相左。捻踪飘忽。此剿彼窜。势所必然。曾国藩现驻济甯。杜贼北趋。淮军紧蹑其后。贼势纷扰豫境。该大臣将来应否移扎郑许之处。著斟酌妥筹。毋致顾此失彼。其请令阎敬铭等分驻曹考等处。李鹤年、乔松年、分驻淮河南岸。刘铭传等军。由归陈向西进剿。鲍超会豫军由南汝向东进剿。虽不为无见。惟军情旦夕变迁。著该大臣通盘筹画。如尚可行。即分咨直东皖豫湖北各督抚妥筹办理。至解散胁从一节。本属行军要著。惟在该大臣督饬将弁。于贼中自拔来归者。予以矜全。毋妄杀戮。以释其疑畏。自可迅图蒇事。原摺著钞给阅看。将此谕令知之。　　

○吏部议准广东道御史刘庆奏、请将西北两城正指挥及吏目。援照副指挥之例。改为繁缺。其东南两城及中城正指挥吏目。均与副指挥一律作为简缺。应如所奏办理。从之。　　

○戊寅。谕内阁、翰林院检讨董文涣奏、吏治废弛。请饬内外臣工讲求律例以资整顿一摺。律例有关政治。庶司百职。平日均应加意讲求。精思熟习。乃近来内外臣工。于律例漫不经心。以致劣募奸胥。得以把持蒙蔽。吏治废弛。率由于此。著各部堂官于学习人员奏留时。考以本部则例。条对详明者。方准奏留。如不能谙习。或咨回吏部。或再留学习三年。由该堂官随时酌定。其外省试用人员。亦著各该督抚于期满时。考以大清律例。察其能否熟习。分别繁简补用。其不晓律意文理荒谬者。即著严加甄劾。毋稍徇隐。经此次严谕之后。内外大臣。务须通饬所属各员。平日讲明律例。于公事详细剖决。毋得假手胥吏幕友。任意颠倒。以除积弊而整纪纲。将此通谕知之。　　

○又谕、董文涣奏、京师五城地面。穷民结群。白昼抢夺。平民商贾。均受其累。并有假装厮仆。撞骗财物。请饬妥为弹压安置等语。著五城御史顺天府会议章程。如查有无赖之徒。肆行抢夺。即著从严惩办。其老弱困苦者。迫于饥寒。情殊可悯。著于栖流所养济院等处。酌加经费。妥为抚恤。用副朝廷除莠安良至意。　　

○谕军机大臣等、户部奏、遵议指拨山东等处欠解吉林饷银。并由盛京先行酌垫一摺。山东等省节年欠解东三省俸饷。屡经该部奏咨严催。仅据山西解过银二万两。其余均未报解。实属任意延缓。现在吉林防剿吃紧。需饷甚殷。若不迅筹拨解。必至贻误大局。兹据该部议于积欠俸饷数内。山东地丁项下。先提银七万两。直隶旗租项下。先提银四万两。长芦盐课项下。先提银四万两。河南清查追补项下。先提银三万两。山西耗羡项下。先提银二万两。共提银二十万两。此皆各该省历年积欠。并非现时增拨之款。自应赶紧筹解。著刘长佑、阎敬铭、李鹤年、吴昌寿、王榕吉、督饬藩运各司。按照所拨数目。限于一月内措齐。解交盛京户部。转解吉林将军交纳。如有藉词延宕。逾限不解。一经户部指名奏参。定即从严惩处。其余历年欠解东三省各项银两。亦即设法筹款。陆续起解。毋再延缓。惟应解各省。距吉林较远。诚恐缓不济急。著文祥、福兴、都兴阿、额勒和布、仍遵本月初六日谕旨。或由库存俸饷银内。或由上年部拨剿匪军饷内。先行酌量垫拨银十数万两。知照吉林将军派员领取。俾资接济。俟前项银两解到时。即行拨还归款。至吉林每年俸饷。向以应徵地丁租税等项列抵。虽因贼匪窜扰。岂得遽谓毫无徵收。著富明阿、德英、认真查核。于应徵各项。妥筹经理。藉供支放。毋得任听属员隐匿欺蒙。如有前项情弊。即著严参惩办。又上年户部奏拨吉林剿匪军饷案内。指拨山东地丁银五万两。迄今仅据报解银一万五千两。尚欠银三万五千两。著阎敬铭迅速备齐。委员解往。以应要需。不得再有迟误。本日据富明阿奏、现带官兵五百余员名起程。应需制造军火器械等项。请饬户部筹拨现银一万两等语。此项银两。即著文祥、福兴、额勒和布、于垫拨吉林款项内。先行动拨银一万两。派员解赴黑龙江将军衙门。以备制造之用。仍于各省解到吉林饷银内划抵归款。将此由五百里谕知文祥、福兴、都兴阿、额勒和布、富明阿、德英、刘长佑、阎敬铭、李鹤年、吴昌寿、并传谕王榕吉知之。　　

○又谕富明阿奏、遵旨前赴吉林起程日期。及调员差委各摺片。富明阿现已行抵黑龙江省。酌带官兵西丹鄂伦春五百余员名。克日赴吉。即著迅速前进。将各股余匪认真摉剿。尽绝根株。肃清疆圉。此次派出牲丁应交贡貂。著自出征日起。暂行停纳。俟凯撤后再令呈交。以纾丁力。三等侍卫吉淩、那斯浑、著准其带赴军营。以资得力。已革副都统吉拉明阿、已革三等侍卫吉勒图善、已革佐领特尔清阿、及发遣废员绍恒、均著照富明阿所请。自备资斧。随营效力。傥仍不知奋勉。即著严参治罪。将此由五百里谕令知之。　　

○吉林将军富明阿奏、请调已革副管常兴随营差遣。允之。　　

○命刑部尚书绵森、吏部左侍郎毛昶熙、驰往易州查办事件。　　

○以玩视人命。东城副指挥白文超下部严议。　　

○赏福建补行甲子得乡试年老诸生邱必鹏等十二人举人副榜有差。　　

