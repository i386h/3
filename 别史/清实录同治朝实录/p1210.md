<!-- { "loadSidebar": true } -->
○以广东潮州剿办土匪出力。赏总兵官方耀黄马褂。　　

○己丑。谕军机大臣等、荣毓等奏直隶欠解广恩库款请旨饬催一摺。直隶藩运两司及各州县应解广恩库租银。近年以来。共积欠银六万二千六百余两。现在该库应发要款甚多。需用甚钜。著李鸿章饬令藩司。无论何款。先行筹拨银六千两。长芦运司先行筹拨银四千两。迅速解交广恩库。以济要需。其易州等州县欠解陈新租银。并著勒限埽数解齐。毋稍延缓。原摺著钞给阅看。将此谕令知之。　　

○庚寅。谕内阁、理藩院奏、新章展限。署将军未能先期奏明。请旨议处一摺。蒙古捐输新章。自同治十一年六月限满后。并未据署乌里雅苏台将军常顺奏请展限。乃本年三月闲。该署将军辄请将捐输台吉布音德勒格尔等照新章奖叙。经该衙门咨查。始据奏请展限。实属疏漏。常顺著交部议处。寻议。常顺照应奏不奏例降二级留任。得旨、准其抵销。　　

○又谕、理藩院代奏土尔扈特汗布彦乌勒哲依图。赈济该游牧流离贫苦蒙民。请借支十年汗俸一摺。布彦乌勒依图、著加恩赏借十年汗俸。嗣后不得援以为例。　　

○以故青海扎萨克辅国公多尔济沙木弟车林端多布袭爵。　　

○以正红旗满洲都统景寿兼署正黄旗满洲都统。镶蓝旗满洲都统庆春兼署镶黄旗汉军都统。正蓝旗汉军都统崇纶暂署镶白旗满洲都统。　　

○辛卯。上奉慈安端裕康庆皇太后慈禧端佑康颐皇太后幸漱芳斋。侍午膳。　　

○壬辰。谕军机大臣等、景廉奏、哈密被围。拨兵驰救。并请饬乌城迅拨马队赴巴哈援应。派援沙山子官兵剿贼获胜。常顺等奏、贼氛窜近。拨队迎剿各摺片。陕回窜扰哈密。盘踞大泉黄芦冈一带。分股扑城。官军迎剿失利。统领魏忠义、张炘、李琦、李生元等、皆无下落。官兵多有阵亡。巴里坤亦有逆回分窜。巴哈两城。为西进大军后路。地方最关紧要。此股回逆。势极狓猖。现在哈密被围甚急。该城日夜盼援。景廉业经筹拨马步队前往援应。惟贼众兵单势难抵御。且道路窎远。尤恐缓不济急。左宗棠现已驰抵肃州。兵力自厚。肃州以穷寇拒守孤城。谅不难克期攻拔。刻下关外事机甚急万一肃州踞逆。铤而走险。势必与窜扰巴哈等处贼匪。联成一气。该两城稍有疏失则贼势又复燎原。关外用兵。较之内地更形棘手。目下乌垣安夷回逆。又时有东犯之意景廉孤军在外。兵力难支。著左宗棠迅即拨派劲旅数营。驰往哈密。以资援应。速将该处贼匪。悉数歼除。并堵截肃回出关分窜之路。哈密事机。十分紧急。该大臣务当迅筹调拨毋稍迟缓。致误戎机。金顺一军。叠经谕令克日出关。以资防剿。现在该处情形。较前更急。著该前将军迅即拔队起程。并先行拨派得力官兵。驰往接应。与明春一军。会同雕剿。迅埽逆氛。景廉亦当酌度情形。妥为筹布。哈密地方紧要。文麟当就现有兵力妥筹堵剿。毋稍疏虞。巴里坤已有贼匪窜近。著庆寿勤加侦探实力防守。以顾地方。乌里雅苏台现驻吉林黑龙江马队。及察哈尔官兵。尚称得力。著常顺、多布沁扎木楚、文奎、妥为调度。迅拨马队数百名。由草地兼程驰赴巴哈。以资援应。贼匪窜及沁城。喀喇乌苏等处。与乌城所属蒙古部落毗连。常顺等现已派拨官兵前往迎击。即著饬令认真剿洗。毋令贼势蔓延。景廉所派往援沙山子之营总依勒和布一军。与游击徐学功等剿贼出力。准由景廉择尤保奖。以示鼓励。阵亡官兵。并著查明请恤。将此由六百里谕知左宗棠、常顺、多布沁扎木楚、文奎、景廉、金顺、文麟、并传谕庆寿知之。　　

○又谕、荣全、英廉奏、查看厄鲁特官兵。并沿途台站情形。请调宣大官兵驻防塔城各摺片。厄鲁特官兵。屡经催调。尚未移至塔城。英廉以该官兵等困苦。路远恐难迁移。拟亲赴布伦托海查看情形。再行筹办。著英廉于驰抵该处后。将厄鲁特近日情形。留心查看。加意拊循能否迁移来塔。务与荣垥商酌妥协。迅速具奏。塔城东路各台。无力应差。致经过官兵军火运送多有耽延。并著英廉沿途周历履勘。应如何设法整顿之处。一并妥商办理。塔城向有甘省换防兵七百名驻扎防守。近因道路未通。难以调派。刻下玛纳斯等处。贼势狓猖防务吃紧。必须兵力镇抚。方免疏虞。荣全等请暂由宣化大同两镇各拨兵五百名驻守。系为思患豫防起见。著李鸿章。鲍源深。于宣化大同官兵内。各挑拨精壮五百名携带军火器械。分起赴塔驻防。俟嘉峪关道路疏通。再照旧章。由甘省拨兵换防。并著户部将此项官兵饷糈。宽为筹拨。源源接济。毋令缺乏。将此由五里各谕令知之。　　

○癸巳。谕军机大臣等、奕榕、奕艾奏、请饬催各省欠解俸饷等银一摺。各省节年应解吉林俸饷等项银两。本年三月闲。仅据长芦解过银三万三千余两。山东河南欠解吉林壬申癸酉年地丁银各六万两。癸酉年俸饷银十万六千余两。长芦欠解癸酉年盐课银二万六千余两。又整装银五万二千两。辛未壬申两年捕围资装银二万八千两。本年捕围资装银一万四千两。均无一处报解。著李鸿章、丁宝桢、钱鼎铭、即将未解吉林俸饷等银。星速源源报解。以资接济。盛京节次截留吉林俸饷。尚有二万五千两未经归款。著志和迅速筹还。知照奕榕等派员领取。以清款目。嗣后遇有各省解到吉林俸饷银两。毋再截留。以免轇轕。将此由五百里各谕令知之。　　

○山海关副都统讷苏肯因病解职。调正蓝旗汉军副都统常星阿为山海关副都统。以御前侍卫索布多尔扎布为正蓝旗汉军副都统。　　

○补铸青海右翼扎萨克印信。从西甯办事大臣豫师请也。　　

○甲午。顺天府以宗室乡试中额请。得旨、著取中七名。　　

○乙未。盛京将军都兴阿等奏、朝鲜使臣被劫。请将地方官摘顶勒缉。得旨、庆麟、余文凤、均著先行摘去顶带。勒限三个月严缉务获。　　

○旌表守正捐躯河南尉氏县民妇杨孙氏。　　

○丙申。遣官祭贤良祠。　　

○谕军机大臣等、景廉奏、派援巴哈两城。并拟亲往督队。暨请饬金顺山关。左宗棠筹办军粮。请派署哈密帮办大臣。常顺等奏、派队协剿各摺片。关外回匪。窜扰巴哈两城。哈密被围甚急。景廉现派吉尔洪额、沙克都林扎布、统带马步队前往救援。惟此股回逆。人数甚众。悍贼尤多。非厚集兵力。难图剿洗。著景廉饬令吉尔洪额等兼程前进。迅速驰援。该都统将济古两处防守。妥为布置。即著督带兵勇。亲往援应。毋稍稽迟。该处地方。为西进大军粮运后路。刻下哈密城围甚急。万一稍有疏虞。则不独西进大军。粮路阻绝。即肃州全局。亦为掣动。金顺前有带兵西进之请。现在关外情形。较关内十分紧急。该前将军曾否起程。著懔遵叠次谕旨。趱程前往。并先拨得力官兵。星驰前进。会同明春各队。迅解哈密之围。并著左宗棠饬令各属认真筹办军粮。在玉门地方。安设转运粮台。以资接济。该大臣仍当懔遵前旨。速拨劲旅数营。驰赴巴哈两城。迅埽贼氛。毋得顾此失彼。金顺一军。屡次严谕克期出关。现在哈密被围。情形如此紧急。若再迁延不进。致误事机。定将金顺从重治罪。左宗棠所部。兵力甚厚。尽可分拨出关。刻下关外贼势鸱张。巴哈两城。盼援甚急。若坐视不救。致该城稍有疏失。定惟左宗棠是问。明春现已简放哈密帮办大臣。责无旁贷。著即督率官兵。认真剿办。力解城围。该城防守事宜。著文麟就现有兵力。妥为布置。毋稍诒误。巴里坤与哈密毗连。东西北三路。皆有贼匪窜扰。著庆寿勤加侦探。固守城防严饬兵勇。遇贼即拏。常顺等已派察哈尔一起官兵。驰往巴里坤一带。会同前次派出达密兰防军。共图援剿。即著饬令该官军迅赴前敌。实力雕剿。傥事机紧急。仍著常顺、多木沁扎木楚、文奎、就近拨兵前往。以资援应。毋得稍分畛域。将此由六百里加紧谕知左宗棠、常顺、多布沁扎木楚、文奎、景廉、金顺、文麟、明春、并传谕庆寿知之。　　

○以哈密帮办大臣锡纶为乌噜木齐领队大臣。正红旗蒙古即补前锋参领明春为哈密帮办大臣。　　

○予故大学士两江总督曾国藩入祀江南江甯府暨上元江甯二县名宦祠。从总督李宗羲请也。　　

○予故江苏候补盐运使李昭庆祭葬恤荫加等。如军营病故例。　　

○丁酉。谕军机大臣等、左宗棠、豫师奏、请饬催赴藏迎接呼毕勒罕之大臣等迅速前行一摺。此次赴藏迎接哲布尊丹巴呼毕勒罕之库伦堪布喇嘛等、早由西甯出口。赴青海草地驻牧。所有改派库伦车臣汗部落贝勒车林桑都布、尚无入甘消息。该堪布等一千余人。守候三月之久。若再迟延。转瞬天时严寒。长途难以行走。情形更属苦累。著张延岳、阿尔塔什达、查明该贝勒现在行抵何处。催令迅速前进。与先到之堪布人等、一同起程赴藏。以免耽延。前派宝珣赴藏迎接呼毕勒罕。因中途患病。准其开缺回旗。改派恩麟。俟承继到任交卸藏务后。就近护送起程赴库。本日复寄谕该前驻藏大臣遵照办理矣。将此由五百里各谕令知之。　　

○又谕、恩麟奏、查明革员纵番滋闹。请将抗达不到之僧俗番官噶布伦等、革职审办一摺。革员王来仪、私通外番结盟滋事一案。有牵连番目重情。乃供出之噶布伦策旺边坝觉尔、四品中译依喜冲批等、屡传不到。此案既经众供确凿。岂容该噶布伦等延不到案。任意抗违。必须严行提讯。以期水落石出。现充商上噶布伦策旺边坝觉尔。并僧官四品中译依喜冲批等、均著即行革职。由该大臣等提同革员王来仪、并门丁高升等、按照指供各情。详讯明确。按律定拟具奏。前有旨令恩麟护送哲布尊丹巴之呼毕勒罕前赴库伦。著恩麟懔遵前旨。俟交卸藏务。并车林桑都布、暨库伦堪布喇嘛等到藏后。即速护送起程。毋稍延缓。将此由五百里各谕令知之。　　

○戊戌。谕军机大臣等、内阁学士宋晋奏、近畿连年被水。请饬以工代赈一摺。据称直隶河道漫溢。连岁水灾。与其并力筹赈。不如择要修工。请饬该督以现拨帑金。酌提一半拯恤灾区。以一半赶择河道紧要者。速为修治。工赈兼施。两收其效。至现拨帑金。尚不敷用。并饬续拨款项。以成钜工等语。近年以来。直省河患频仍。丞宜设法疏治。期于一劳永逸。至宋晋所陈办法。是否可行。著李鸿章疏筹全局。悉心酌核。迅速具奏。原摺著钞给阅看。将此谕令知之。寻奏、直隶河患日深。亟应工赈并举。拟明春开办天津引河及上游堤河各工。俾灾黎藉资佣趁。除拨用各省协款外。不敷之数。请由藩库提用。事竣报销。从之。　　

