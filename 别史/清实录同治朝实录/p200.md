<!-- { "loadSidebar": true } -->
○赏恭代行礼、总理丧仪、王大臣。承办丧仪之礼部、工部、内务府、堂司各官。太常寺随从堂司各官。恭送梓宫之王大臣官员。管营大臣。守护陵寝大臣。加级有差。　　

○赏守护隆福寺行宫拜唐阿兵丁。守卫景山兵丁。暨行营兵丁。修道步甲。半月钱粮。　　

○以报解京饷玩延。福建、广东、山东、各总督巡抚盐政布政使盐运使。暨闽海关监督。均下部严议。　　

○以缉捕勤能。赏山西同知恒佑花翎。　　

○以福建顺昌剿匪不力。革副将惠寿职。仍责令剿贼自效。　　

○以畏葸规避。革福建守备陈连春职。　　

○甲子。谕内阁、都兴阿奏、盘获通贼游勇。并与贼通信之都司。讯明正法等语。扬州等处江防紧要。经总兵吴全美驰赴下游布置。于周家圩港地方。盘获通贼游勇吴亚村等五名。讯据供称已革都司刘大彰之弟刘大增、投入福山贼营。刘大彰曾与往来通信。经都兴阿提讯属实。当将已革知司刘大彰并吴亚村等、均在军前正法。又张瞎子等三名。系夥同抢劫拒捕之犯。亦经吴全美拏获正法。办理均甚妥速。仍著都兴阿督饬总兵黄彬、吴全美、及管带水师将弁等。于上下游江面。实力梭巡。傥再查有弁兵游勇。与贼句通。及抢掳不法情事。立即严拏。按照军法从事。以肃江防。　　

○谕议政王军机大臣等、都兴阿奏、南岸贼众。现由扬防拨兵援应。袁甲三奏、江南军务吃紧。李世忠因伤病呈恳开缺。未经允许各一摺。江南逆贼。各路大股。趋救金陵。计图逞于楚军。曾国荃以孤军深入。南望时深廑念。兹据都兴阿奏、曾国荃各营。屡为大股逆贼扑犯。虽经当时击退。设法堵剿。而逆势日张。军中病疫者多。业经稳守半月。兵勇过形营苦。叠次飞檄请援。都兴阿当派游击杨心纯督带湖南兵。及仁智等勇五营。由仪六绕道渡江援剿。其江防下游。吴全美、黄彬、亲历梭巡。查拏奸宄。所办尚属周妥。曾国荃身受枪伤。虽据称尚可照料。然自此当倍加慎重。以期稳固军心。著曾国藩饬令该藩司督率所部。与扬防拨援之杨心纯等军。坚力固守。务立不败之地。使贼势虽盛。技无所施。现闻江北各营。疫气渐消。江南亦可渐减。仍恐诸军新病之余。尚嫌单弱。即著曾国藩仍遵前旨。檄催蒋益澧之军。分拨前来。以厚兵力。如一时未能分拨。即著左宗棠饬令蒋益澧等兵。力攻金华。进取杭州。以分江南贼势。袁甲三所奏李世忠伤病举发。呈恳开缺。自亦实在情形。惟滁军进攻九洑洲。及分兵驻扎龙潭石埠桥。均极紧要。并据称九洑洲贼。突犯副将李显安营盘。虽经击退。难保不去而复来。伪护逆忠逆等皆纠领大股。图援金陵。李世忠所部。分扎南岸。人数不少。且天长六合等处。均系该提督之军驻守。非但不能遽撤。致滋他患。即由该提督另举一人。接统其众。亦恐多有非宜。李世忠本系帮办军务大员。材武甚属可用。且屡立战功。忠义奋发。当兹金陵战守紧要之时。朝廷正资其力。该提督亦正当奋勉出力。以赴功名。岂得以伤病遽思引去。曾国藩于该提督性情才略。各有短长之处。均极深悉。第此等人才。负其雄鸷之姿。既能束身归命。总宜因材役使。化其桀骜。俾为我用。岂能置之无用之地。转以启其猜嫌。曾国藩用兵日久。于军务机宜。人材笼络之方。自能洞悉。著即将此旨节录。传谕李世忠。令其迅＜??闲＞精锐数千。驰赴曾国荃军营。帮同击剿。彼见该大臣肯给与劄谕。必能踊跃用命。藉资臂助。是否可行。著该大臣酌量办理。袁甲三于该提督呈请代恳开缺。未经允准。所奏尚合机权。仍应告以该大臣与曾国藩治军驭将。俱属朝廷法度。断不至有彼此之殊。以安其心。都兴阿另片奏、已革都司刘大彰通贼。业已军前正法等语。李德麟所统水师。人甚夹杂。此次刘大彰即系所部之员。殊恐其中尚不止此一人。仍著都兴阿督饬吴全美、黄彬等、随时密为巡查。毋稍疏忽。正在寄谕闲。官文等奏贼窜应城。官军攻克。复经阑入孝感县城。虽当时击走。而贼尚蔓扰黄李一带。现筹剿办等语。此股逆匪。现在黄孝等处。陆通黄麻。水通武汉。尤恐其复窥伺皖境英霍一带。并由江路顺流而下。图犯安庆。均为可虑。著曾国藩于后路水陆等处。妥为豫防。唐训方抵皖。于皖省各军。亦即知照豫为调度。毋失机宜。将此由六百里各谕令知之。　　

○又谕、官文、严树森奏、邻寇环偪。鄂省兵力不敷。请饬多隆阿回援一摺。该省猝被贼扰。股匪甚多。兵勇分路防剿。几有应接不暇之势。官文等现已咨行多隆阿、克期督兵回援鄂省。第陕省回匪。蔓延甚广。曾经谕令该将军移师援陕。势难令其折回楚省。往返奔驰。旷废时日。致陕楚军务。两皆耽延。多隆阿前派穆图善一军。赴鄂援剿。若未能遽撤赴陕。不妨暂留楚省。至鄂省尚有李续焘一军。可由豫省调回截剿。先顾本省。并著毛鸿宾赶紧将楚南劲旅。挑选数千名。遴派得力镇将管带。克日驰援鄂省。官文等惟当将所调穆正春等各路之军。飞催前进。就现有兵力。严密堵剿。毋任贼匪南窥省垣。东窜皖境。是为至要。正在寄谕闲。续据官文等驰奏、攻克应城。贼匪窜陷孝感。立时击退情形一摺。贼踪飘忽靡定。意在由楚回皖。归并金陵。该督等现饬舒保等马队。并副将蓝斯明等军。并力合剿。即著督令该将士等扼要截击。务令就地歼除。母令回窜皖境。黄安麻城一带。陆路空虚。固应严防。武汉黄三郡沿江一带水路。尤应严密扼守。汉口至黄州一路。商民船只。均须先期提归南岸。母令贼匪掳掠。纵横江面。致剿办益形费手。将此由六百里各谕令知之。　　

○又谕、毛昶熙奏、捻扰河洛一带。势恐东趋。省垣吃重。现筹布置防守情形一摺。据称捻逆经副将杨长春击败后。由白杨树南窜汝州之临汝。嗣复折回。滋扰洛阳之龙门关林。偃师之白马寺孙家湾等处。贼氛偪近巩县之黑石关。郑元善现在河南郡城。东南两面。俱为匪隔。十日以来。文报不通。不知抚臣如何剿击。该匪傥由洛阳偃师巩县东驶。即至省垣。业饬部署旧存兵练。及续行调至之游击邵春仁、都司蒋东才等、壮勇共一千名。分布省城内外。并号召团练。届时助剿等语。毛昶熙既称此股捻匪。被官兵追剿紧急。所过乡村寨堡。均有团练截杀。是该逆被剿穷蹙。即难来往自如。乃又云飘忽靡定。忽南忽东。不知追剿者何地。截杀者何贼。其为纸上空谈。已属显而易见。又称陈禄兴等军。现饬即日移营郑州。现在捻逆窜扰洛阳偃师。偪近巩县。自宜由巩县进兵。痛加剿洗。力遏东窜。乃仅移营于距贼甚远之郑州名为豫顾省城。实则避贼而行。于击剿洛偃之匪。有何益处。若如该侍郎之意存敷衍。毫无实际。豫匪尚有歼灭之期耶。郑元善身任豫抚。剿匪是其专责。总以截剿贼匪。肃清地方。方为不负委任。非空言所能搪塞。近日何以株守河南郡城。为匪所隔。未见有所展布。著郑元善、毛昶熙、督饬各军。认真剿办。迅将洛偃一带逆匪。实力歼除。毋令东窜。毛昶熙一面仍将省城防守事宜。严密布置。以期有备无患。不准仍前敷衍了事。黄河口岸。关系紧要。著郑元善、毛昶熙、严饬河北镇道。扼要严防。不准一贼偷渡。该逆蔓延洛偃一带。势甚狓猖。豫省兵力。恐尚不敷分布。著僧格林沁酌度情形。应如何拨兵协剿之处。务当妥筹兼顾。将此由六百里各谕令知之。　　

○又谕、谭廷襄奏、官军截杀教匪。并分击蒙沂窜匪。叠次获胜。进攻淄博踞匪。克复多庄一摺教匪冀图出窜。节经兵团截剿。小有斩捦。著谭廷襄严饬前敌各军。认真防范。乘闲进攻。毋任窜突。幅匪窜扰沂水蒙阴等境。该抚务饬带兵文武及各地方官分投截剿。尽歼丑类。淄博一路匪徒。节经官兵攻剿。收复西河东坪西坪太和等庄。惟讯据生捦贼供。匪首翟雷等。窜赴淄川等处藏匿。该抚即严督署济南府知府吴载勋等。赶紧就地翦除。以收廓清之效。添调之河标费县等兵勇。即著分拨各营。协力剿洗。毋许资以自卫。淄川匪首刘得培、即责令道员陈显彝歼戮。并将胁从之人分别解散。已革知县李凤韶、如何设法入城。淄川城内。现在是何情形。并著谭廷襄迅速查明具奏。谭廷襄另片奏、访缉直东骑马贼匪。东境四女寺一带窝顿之处。一律摉捕。已无匪踪。谭廷襄现令陈显彝、带勇前赴淄川剿匪。将游击王秀留于德州恩县一带。带马队一百五十名。往来追剿。即著谭廷襄饬令该游击认真摉捕。毋稍疏懈。直东马贼。为数不少。此拏彼窜。是其惯技。叠经谕令文煜等拨派兵勇。会同山东兵勇。实力捕拏。现在四女寺虽无匪踪。必系逃匿他所。而桑园刘智庙等处。尚未将匪巢平毁。稍一松劲。必至互相句结。延蔓更多。著文煜、崇厚、遮克敦布、严饬派出各军。会合山东官兵。不分畛域。密为掩捕。嗣后如再有沿途抢劫商旅。劫夺居民等事。即将带兵各员弁及州县地方官。严加参处。以专责成。将此由五百里各谕令知之。　　

○以安徽克复湖沟等处出力。赏总兵官宋庆巴图鲁名号。游击沙得元等花翎。都司胡凤喈等蓝翎。余升叙有差。　　

○以安徽军营提解福建饷银出力。赏知州黄泰花翎。未入流黄鹏飞蓝翎。知县程寿祺以知州用。　　

○予湖北孝感阵亡副都统德克登额、署知县同知韩体震、祭葬世职加等。于死事地方暨原籍各建专祠。　　

○乙丑。谕内阁、武会试考官赵光等奏、武举试卷不合。可否取中。请旨遵行一摺。本年壬戌科武会试。山东山西广东各省武举试卷。有曳白及多写题目等字样者。虽据奏称该武举等外场较优。而内场究属违式不合。著该考官将各武举试卷。仍遵定例取中。其违式不合者。不得取录。以符定制。　　

○又谕、恩麟奏、请将随营办事之司员奖励等语。刑部郎中陈象沛、户部员外郎童大田□予、经前署陕甘总督沈兆霖奏留甘肃。随同筹办西甯撒匪。兹据恩麟奏称撒回现已就抚。陈象沛等襄办营务。均有微劳。拟请将陈象沛以道员记名＜??闲＞放。童大田□予俟补郎中后。以四五品京堂在任候升。并均赏戴花翎。所保实属过优。刑部郎中陈象沛著俟回京补行引见后。记名以道员用。户部员外郎童大田

□予著以知府用。　　

