<!-- { "loadSidebar": true } -->
○癸未。谕军机大臣等、李宗羲奏、毅军击贼获胜。现饬追剿一摺。雪背沟孟家湾等处败匪。窜至木河沟迤西。经马玉昆设法兜击。宋庆复亲率队伍驰抵哈拉寨。该匪分由扎萨克旗窜至新庙地方。我军蹑及贼踪。奋勇剿击。毙贼甚多。败逆分向东北正北逃窜。宋庆现饬马玉昆、蒋东才、分路兜击。即著定安、李宗羲、知会宋庆、饬令马玉昆等、确探贼踪。乘势追剿。务将此股败匪悉数歼除。沿河托清河保等处。并著定安、李宗羲、檄饬在防将弁。严密堵御。陕北榆绥延所属附近河干一带。有无土匪溃勇聚扰情事。李宗羲务当勤加侦探。毋稍大意。将此由四百里各谕令知之。　　

○又谕、穆图善奏、布置省防。请饬左宗棠筹防东南。疏通运道一摺。回匪纷窜陕疆。甘省北路官军攻剿情形。叠经左宗棠详悉陈奏。现在陕境之贼。虽已败窜回甘。后路情形稍松。而金积堡逆回。势仍猖獗。零星股匪。四出滋扰。运道时虞梗阻。甘军粮饷军火。全赖西征粮台源源接济。乃袁保恒报解正二两月米折等银。月余尚无抵甘信息。似此转输迟滞。诚恐兵食缺乏。饥溃堪虞。刻下甘省东南两路。有无阻隔。左宗棠务当分拨各营。妥筹布置。以顾饷道。并饬令西征粮台。将甘军饷需按月筹解。毋稍迟误。兰州附近之北山阿干镇等处。时有匪踪窜扰。著穆图善饬令马步各营。分路雕剿。严加防范。金积堡逃匪。句结河州等处回匪。肆扰西甯碾伯等境。穆图善已令总兵王仁和、酌拨三营驰赴碾伯。著即饬令迅速前进。相机堵剿。左宗棠亦当妥筹兼顾。毋任贼踪纷窜。益肆蔓延。将此由五百里各谕令知之。　　

○以甘肃攻克新路坡等处贼巢出力。赏骁骑校全福、乌勒吉布彦图、伊勒果、巴图鲁名号。游击谢炳春等花翎。把总罗应魁等蓝翎。余加衔升叙有差。　　

○甲申。以河南省城神灵显应。加关帝封号曰翊赞。　　

○谕军机大臣等、瑞麟、李福泰奏、派兵剿办黎匪。歼捦首要各犯一摺。崖州黎匪刘振欣等、因外委洪云章派赀修理土城。胆敢纠集多人。将洪云章戕毙。复突入内地。焚劫村庄。都司吴成龙等带兵弹压。该匪并句结各路黎匪。围攻土城。吴成龙、黎桂香、先后战殁。经瑞麟等檄饬署总兵刘成元、督同地方文武前往剿办。刘振欣等在大田一带踞险抗拒。官军进抵大田。叠破贼栅。生捦首匪多名。刘振欣由岭背窜逸。副将王伯熊等追至五指山下河边。将首犯刘振欣捦获。现在东西两路各村黎人。俱已投诚。刘振欣等均经讯明正法。在事员弁兵勇。尚属奋勉出力。著瑞麟等择尤酌保。毋许冒滥。儋崖陵水各州县所属黎匪。犷悍性成。平日每易滋事。此次刘振欣等纠众戕官。则由于营弁之科派启衅。实属不成事体。嗣后该府所属文武。瑞麟等务须随时遴选循良。安民戢暴。遇有贪劣不职之员。即行参劾。并严饬该管道府力加整顿。毋任文恬武嬉。致滋隐患。刻下投诚各路黎人。仍著劄饬地方官妥为抚绥。俾安生业。在逃余匪。并饬认真摉捕。以绝根株。所有各属藉公科派等弊。即著出示勒石。永远禁止。用杜弊端。将此各谕令知之。　　

○以前任科布多帮办大臣明瑶署镶红旗蒙古副都统。　　

○予广东崖州阵亡千总吴成龙、把总黎桂香、外委陈琼林等、祭葬世职。　　

○乙酉。谕内阁、顺天府奏、遵拏要犯。赴京投首一摺。此案已革甲兵信廷即张允和、既经自行投首。即著顺天府将该犯解交盛京将军衙门归案审讯。　　

○谕军机大臣等、豫师奏、西甯抚局难恃。请酌募兵勇。扼要驻防一摺。据称西甯回族。名虽就抚。而实则四出焚掠。相率为常。兼以狄河等处党众。句结陕回。时有围攻碾伯县城之事。前任办事大臣玉通、困守西甯。无饷无兵。势同拘偪。若不酌带兵勇前往镇抚。必至仍蹈覆辙等语。自系实在情形。著照豫师所请。即就平番等处募勇五营。先扎碾伯及威远堡一带。整团修堡。以御外匪。一面疏通道路。前赴西甯。至西甯城内抚事。虽由豫师责成道员郭襄之照旧办理。然究系权宜之计。豫师仍当酌度情形。一俟办有端倪。即赴新任。以资钤制。平番等处回类甚多。豫师新募勇丁。务当选择精审。毋令奸匪溷迹其中。致有疏失。至应需月饷。著户部于各省协甘饷内。每月指拨银二万数千两。总归西征粮台催提转解。仍在各省积欠项下划扣。即著袁保恒遵照办理。惟指拨需时。诚恐缓不济急。并著左宗棠先行借发银三四万两。俾得赶紧招募成军。以保西路大局。西甯回族。与金积堡声势相连。现在金积堡既难克期竣事。左宗棠兵力。势恐不能兼顾兰垣。省城防守事宜。穆图善当妥筹镇抚。以为西甯声援。毋稍疏懈。将此由五百里谕知左宗棠、穆图善、豫师、并传谕袁保恒知之。　　

○丁亥。谕军机大臣等、定安奏、张曜宋庆两军剿贼情形。李宗羲奏、毅军剿贼获胜各摺片。定安所奏嵩武军击贼于黄渠桥等处。及蒋东才在新庙地方击退窜匪各情。与金顺李宗羲前奏。大略相同。平罗一带窜匪。叠经金顺会同张曜击退。王家疃庄回匪。畏剿乞抚。现在曾否呈缴马匹器械。并将悍酋王得等缚献。该逆反覆无常。往往藉乞抚为缓兵之计。金顺当懔遵前旨。认真防范。不可稍涉大意。其后路窜匪。仍当会同张曜、督饬派出各军。随时截剿。以杜句结。刘廷、刘景芳、所带各队。已由缠金西进。著定安饬令探明贼踪。相机兜击。与甯夏一带官军。联络声势。肃清粮路。宋庆一军。于击退新庙窜匪后。复在石板庙高庄等处。叠次击贼获胜。捦斩甚多。余众悉向西奔。据获贼供称。贼目石姓及胡得海两股。先后由金积堡出窜。众各三千人。后面仍有陆续窜出等语。该逆因粮食缺乏。纷纷东窜。虽经官军叠次斩馘。人数恐尚不少。著定安、李宗羲、知会宋庆。仍饬马玉昆等乘胜追剿。务将窜出之匪悉数埽荡。毋任滋蔓。刘厚基前经会合蒋东才、击贼于土孟三道河等处。著刘典饬令该总兵。随时与宋庆一军。互相策应。遇贼即击。毋任此剿彼窜。其麻地沟防军。并著李宗羲饬令实力堵剿。毋稍疏懈。将此由五百里各谕令知之。　　

○又谕、前因李鸿章奏、督师入陕。解运军粮。需用驼只二千匹。当经谕令定安就近采买。兹据奏称、绥城驼只。现在缺乏。请于察哈尔锡林郭勒报捐驼只内就近调拨等语。察哈尔锡林郭勒。距内地较近。著文盛将此项驼只。于秋后即行派员解交李鸿章军营应用。如所捐不足二千之数。著定安设法购买补足。或于四爱曼等处捐驼内量为添拨。并著斟酌办理。刻下李鸿章西行。该营军粮等项。刻不容缓。万不可专恃驼载。著李鸿章斟酌情形。或由内地设法运解。以利军行。将此由四百里各谕令知之。　　

○又谕、刘岳昭、岑毓英奏、攻克丽江等城及马街等处贼巢。会商澂江新兴军情各摺片。中路官军。克复弥渡宾川及红岩马街各贼巢。北路官军。攻克丽江剑川。南路一军。并将缅甯厅城收复。此次各营将弁。叠克城池。剿办极为得手。在事出力文武员弁。著刘岳昭等查明汇案保奏。新复之宾川弥渡。偪近大理。尚有镇南姚州云南县三城未下。著该督抚激励将弁。乘胜进攻。迅图克复。惟官军深入。尤宜稳扎稳进。不可稍涉疏虞。其永昌等处之贼。并著督饬各军分路进剿。以期次第廓清。刘岳昭、岑毓英、亲赴中关。察看地势。会筹进攻之策。即著将澂江府城迅速攻克。埽荡逆氛。刘岳昭回省后。所有省城布置机宜。并著妥为筹办。另片奏、请将湖南协饷二万两。作为马如龙专饷等语。已谕令刘昆照办。仍著刘岳昭等咨会马如龙。将勇营人数、及每月收支饷银数目。随时咨明该督等查核报部。马如龙既有专饷。即著责令该提督将新兴等处军务。认真办理。迅拔坚城。近日马如龙打仗情形。并著该督抚详细奏闻。将此由六百里各谕令知之。寻奏、马如龙自办军务以来。奋勇当先。叠次与贼对垒。从无避就。报闻。　　

○又谕、刘岳昭、岑毓英奏、请饬催各省协饷。并拨给马如龙专饷各摺片。滇省官军剿办回逆。叠克丽江等城。军务日有起色。现在岑毓英前往澂江督剿。提督马如龙进剿新兴。两路如能得手。事机尤为顺利。惟饷项支绌。四川湖北湖南江西浙江等省应解协滇饷银。报解无几。军士枵腹荷戈。殊堪轸念。著吴棠、李瀚章、郭柏荫、刘昆、刘坤一、杨昌浚、各将该省拨定协滇月饷。照数批解。不得迟延推诿。至湖南省每月协滇饷银二万两。现据刘岳昭等奏将此项全数拨作马如龙专饷。即由该提督派员往领。著刘昆即饬藩司在厘金捐输项下。或无论何款。按月凑拨银二万两。交马如龙委员领解回滇。毋稍蒂欠。将此由五百里谕知吴棠、李鸿章、郭柏荫、刘昆、刘坤一、并传谕杨昌浚知之。　　

○予云南永北阵亡副将黄文学祭葬世职加等。并赏其母从一品封典。　　

○予云南蒙化阵亡游击牟永昌、都司王钟祥、县丞奎谱、千总王克巩、把总韩洪春等、祭葬世职加等。　　

○戊子。上奉慈安皇太后慈禧皇太后幸宁寿宫。侍午膳。　　

○赐王以下文武大臣、蒙古王、贝勒、贝子、额驸等食。　　

○乙丑。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭显佑宫。东岳庙。城隍庙。　　

○上诣大高殿寿皇殿行礼。　　

○诣绥履殿慈安皇太后前行礼。平安室慈禧皇太后前行礼。　　

○御乾清宫。王以下文武大臣、蒙古王、贝勒、贝子、额驸等行庆贺礼。众官于午门外行礼。　　

○奉慈安皇太后慈禧皇太后幸宁寿宫。侍午膳。　　

○赐王以下文武大臣、蒙古王、贝勒、贝子、额驸等食。　　

○庚寅。上奉慈安皇太后慈禧皇太后幸漱芳斋。侍午膳。　　

