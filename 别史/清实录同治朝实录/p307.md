<!-- { "loadSidebar": true } -->
○又谕、僧格林沁奏、追剿南窜股匪。及北路获胜。现筹南北军务缓急情形一折。暨谭廷襄奏、东省近日各路军情。及恭报交卸抚篆。密陈宋景诗应暂事羁縻各摺片。现在围攻淄川。及筹剿白莲池教匪。僧格林沁所筹。均极周至。其追剿南窜之张守义等股匪。及北路追剿窜匪。于茌平等地方获胜等情。与谭廷襄、刘长佑奏报。大略相同。此股窜匪。据称仅余马贼六七百名。经僧格林沁饬令恒龄。及成保、萨萨布、海群各军。探明贼踪。实力追剿。与刘长佑所派直省各军。前后夹击。其苏克金一军。僧格林沁饬令驰赴河闲。豫备迎击。严防北面藩篱。办理甚为妥协。即著僧格林沁、刘长佑、严督诸军。务即乘机速将此股窜匪。探踪四面兜剿。殄除净尽。仍著刘长佑、阎敬铭、严饬直东所属各该地方。实力严防。毋任余匪被剿乘虚冲突。并将沿河伏匪。一律摉除。严饬防河员弁。认真巡察。毋稍松懈。前因唐训方、张之万、袁甲三、叠次奏报苗沛霖复行叛乱。逆焰骤张。节经寄谕僧格林沁。将淄川围剿事宜。移交阎敬铭督办。即行返旆南征。兹据僧格林沁奏称、目睹直东情形。若不立筹埽荡。其患更有甚于苗沛霖者。拟俟直东贼匪剿除净尽。再行回军蒙亳等语。苗沛霖阴鸷狡诈。蓄谋甚久。而煽胁尤众。若不早图。势将谋距淮甸。蔓延东豫。以窥中原。其患实非浅鲜。唐训方现有兵力。不敷攻剿。非得僧格林沁回军。断不足以制其死命。惟直东军情紧切。自应布置妥协。方可返旆而南。但亦不能定俟直东两省全行肃清。始议南征。久稽时日。著僧格林沁赶紧部勒。饬催恒龄及苏克金等军。将北路窜匪克日埽除。其淄川城匪及白莲池教匪围剿事宜。即可交阎敬铭等督办。淄川城小而坚。攻捣定需时日。白莲池亦负嵎自固之贼。未能远出。但能将四面围剿。布置周妥。阎敬铭虽初任封圻。办事认真。当能接办。该署抚现已到任。于东省军务。责无旁贷。并著飞催丁宝桢迅速来东。以资任使。张守义等窜匪。如果窜入白莲池。即可会合德楞额、黄国瑞等军。并力进剿。聚而歼旃。其谭廷襄摺内所奏、又有另股窜由泰安上下山□角峪等处至甯泗境内之贼。并著阎敬铭严督地方兵团。实力剿办。东省萑苻甚众。各属地方。似此散股。恐尚不少。该署抚履任方新。均须督率整顿。毋得率听属吏。粉饰因循。致负委任。谭廷襄已卸抚篆。即著前赴工次。将河东河道署任事宜。专心办理。现在节逾小满。所有勘工催料。均关紧要。毋稍疏忽。宋景诗与柳林团互杀。显系有意寻仇。其能否暂事羁縻。著刘长佑、阎敬铭、详加诇察。相机办理。将此由六百里各谕令知之。　　

○又谕、李桓奏、陕南协饷紧要。请旨饬查一摺。据称该藩司行抵长沙。选将募勇。捐办行赀银二万两。定于四月初一日起程入陕。惟闻陕南川楚各军。欠饷甚钜。向由何路供支。应先行催提。并请饬部查明陕南军饷。系指某省。迅速协拨等语。本日已谕知户部。查明赶紧饬拨矣。陕南各军。兵疲饷绌。若不亟为筹画。恐有哗溃之虞。瑛棨身任疆圻。责无旁贷。著将该处军饷。妥为筹解。随时接济。俾李桓接手之时。不至以军食分心。其李桓未到以前。仍责令毛震寿相机防剿。毋稍疏失。骆秉章素能不分畛域。汉南切近川疆。尤应源源接济。俾无缺乏。汉南军情。万分紧迫。李桓摺内奏称、须两月方能到陕。未免纡迟。仍著督催兵勇趱行。庶早到一日。早收一日之功。用副朝廷倚任之重。将此由六百里谕知骆秉章、瑛棨、并传谕李桓知之。　　

○又谕、毛鸿宾奏、攻克青山等处贼巢。筹画晃靖边界防堵。并续办土匪各摺片。会匪张芝兰等。由溆浦逃入芷江辰溪交界之帽子坡。复窜踞芦坪等处。经游击田宗营等分路进攻。连日将青山帽子坡两处贼巢攻克。剿办尚属得手。惟逆首尚未就获。现在败残余匪。均向楠木山窜去。著毛鸿宾即行督饬士卒。严密围捕。务将此股悉数殄灭。并将匪首斩捦。毋留遗孽。黔省清江苗匪。纠合教匪。袭陷古州城池。并分股窜近永从县。以拒楚师。势将围攻黎平郡城。从前投诚积匪余老科、唐一辅等、阴附贼匪。益以游勇痞棍。近数万人。黎平势甚急危。毛鸿宾拟饬戈鉴一军。酌察事势。先往靖州边界堵剿。著即相机办理。并俟本境土匪肃清。即饬防界各军。赴黔援剿。至黔省清江苗教各匪。势成燎原。迤东各处。亦遍地糜烂。非痛加剿洗。不足以戢凶顽而靖地方。张亮基务当筹拨兵勇。迅速驰援黎平。会同楚军。合力夹击。以期埽荡逆氛。并将思铜一带教匪。会剿净尽。以消两省边患。毋得因循贻误。其湖南衡永郴桂一带。土匪伏匿甚多。经毛鸿宾饬属访查。将常甯之李功名、衡阳之黄帼积等、谋逆各犯。捦获多名。分别正法讯办。并将益阳县等处会匪头目胡花臣捕获。消患未萌。办理甚属妥速。著即将此两案余党。实力摉捕。毋任一名漏网。该抚务须严饬在事文武。认真办理。不可稍存姑息之见。将就了事。贻患将来。将此由六百里各谕令知之。　　

○以故阿巴噶郡王阿尔塔什迪子瓦金达拉袭爵。　　

○予湖南帽子坡阵亡千总段文凤、把总侯文华、祭葬世职加等。　　

○朝鲜国使臣尹致秀等三人于神武门外瞻觐。　　

○庚寅。谕议政王军机大臣等、刘长佑奏、官军越境剿匪获胜。逆首畏罪输诚一摺。据称马步各军。追贼于平原曲周等处。屡获胜仗。首逆杨朋岭等悔罪乞降。现已令其逞缴器械马匹。暂留军营。派都司唐建勋等妥为照管等语。杨朋岭屡降屡叛。此次被击穷蹙。又复乞降。刘长佑因宋景诗等相距不远。暂将该犯留营。固属一时权宜之计。惟若辈狼子野心。终难驯服。著严督都司唐建勋等妥为羁束。毋令再有逃逸。至前此投诚之程顺书等。及此次杨朋岭等省夥各贼。该督能否派令随同官军。作为前敌。察其勇怯。以觇其真伪。或即咨商僧格林沁。分拨该大臣军营。妥为安插。如该匪等首鼠两端。心怀反覆。即可不动声色。设法歼除。以绝后患。傥敢敷衍目前。贻患后日。必惟刘长佑是问。直境虽就肃清。而河东伏莽尚多。仍须及时摉剿。阎敬铭到任后。叠经谕令进扎淄川。俾僧格林沁得以统兵南下。该处军务。一日未竣。该署抚即一日不能他往。其莘冠一带。防剿善后。均关紧要。必须遴委明干大员。前往办理。总兵保德、平日带兵。尚无贻误。或即责成该员。会同直隶官军。认真摉捕。能否得力之处。并著刘长佑、阎敬铭、会商妥办。将此由五百里各谕令知之。　　

○又谕、恩麟奏、贼匪窜围静甯。经兵团击退。及盐茶厅被陷。沥陈甘肃急迫情形。请饬催马德昭赴援各一摺。此次贼匪窜围静甯。该署知州恩禄、与参将李友伏等、痛加堵剿。生捦黄袍黄褂贼目数名。以致身受矛伤。洵属奋勉。而隆德神林铺团首赵合璧等。越境赴援。尤能深明大义。深堪嘉尚。所有在事出力员弁。准其查明奏请奖叙。惟此股逆回。虽窜回固原等处老巢。难保不乘隙复窜。恩麟现饬王吉利驻扎隆德。王德恒驻扎静甯。即著责成李友伏等会同民团。实力防剿。毋稍疏懈。至王大桂前赴固原城内。责诘穆喇二逆。该逆等既俯首伏罪。何以忽又四门紧闭。王大桂为该逆摉捉之人。何能缒城逸出。所称各情节。殊多支离。恩麟何以于此等紧要关键。不加详察。据探厅城失陷后。王大桂与子王明忠等。逃回团庄调人。被贼追获。是否实系被害。回性诡谲。恩麟不可纯以忠厚待人。致堕奸计。务当随时留心察看。如有端倪。即行严办。以杜内应。并著就现有兵力。督饬员弁。相机堵御。以待援兵。现在多隆阿已将东路肃清。若由三原进兵。则西安北路。可以无虞。潼关至省城。虽有回匪。谅多隆阿已乘胜埽荡。计可肃清。即著斟酌形势。若能由三原驰赴西路。则马德昭即可迅回甘省。穆腾阿、瑛棨、防守省垣之满汉兵勇。为数不少。但能调度合宜。何至一筹莫展。著即商同多隆阿妥为布置。毋得辄形恇怯。马德昭于接奉此旨后。即著咨商多隆阿。迅速带兵驰赴庆阳。会同熙麟节节进剿。迅解平凉之围。疏通道路。以靖边圉。熙麟。马德昭、均系本省文武大员。责无旁贷。务当妥筹至计以副委任。多隆阿行抵西路。即著与雷正绾和衷商酌。应如何分投剿办之处。即行妥筹办理。将此由六百里谕知多隆阿、穆腾阿熙麟、瑛棨雷正绾马德昭并传谕恩麟知之。　　

○以甘肃灵州剿办撒回出力。擢知州张瑞珍以知府用。　　

○以甘肃盐茶厅城失陷。护总督恩麟等下部议处。革护都司赵喜职并逮问。　　

○予直隶高邑阵亡知县毕世榕、祭葬世职如知府例。于死事地方暨原籍建立专祠。外委销慎言。祭葬世职如守备例。附祀毕世榕专祠。　　

○辛卯。以神灵显应加福建归化县福顺夫人封号日灵应。　　

○谕内阁、步军统领衙门奏、步甲把持地面。侵蚀钱粮。请交部严审等语。正蓝旗蒙古地面步甲城儿即杜小儿、镶蓝旗满洲地面步甲郑五幅即毛儿窝、胆敢把持该甲喇事务。侵吞空名钱粮。包庇冒名雇替。不法已极。并据供称有与本管各官通同侵蚀兵饷情事。虚实均应澈底根究。城儿即杜小儿、郑五幅即毛儿窝、均著交刑部严讯确情。按照步军统领衙门新章章程。从重惩办。其受雇顶替步甲之常海一名。著一并交部归案审办。正蓝旗蒙古协尉赵那苏锦、副尉毓珖、委协尉玉海、步军校萨斌、庆林、伊淩阿、玉秀、常升、镶蓝旗满洲步军校全兴、署协尉双山、协尉崇禧副尉德恒、委协尉庆福、步军校德山、色克图、委步军校文通、均著回旗当差听候传质、在逃之步甲崔大得、吕大印、富得等、仍著步军统领衙门顺天府五城一体严缉务获。归案办理。　　

