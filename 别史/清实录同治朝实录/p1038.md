<!-- { "loadSidebar": true } -->
○又谕、定安奏、酌拟变通转运章程一摺。据称甘省甯灵至晋之归绥一带。本非官塘驿路。自陕北回踪窜扰花定。道路梗塞。湘卓等营及金顺、张曜、成禄、各军营转运粮石军火。皆改由归绥。和归萨三厅差务络绎。近复添运灵州各营军饷。而萨拉齐一厅。远无接替。不能不借用上站。以致归萨车驼。均多去而不返。所经蒙古地面。系乌喇特三公旗游牧。该蒙古情形困苦。即使勉设台站。亦难持久。拟在包头以西。至沙金托海一带。分局接替。晋省西路内地各州县及边外和归两厅。仍循刘典现定章程办理。萨拉齐应送饷银军火。止令送至台梁。自台梁以西。则由山西陕西甘肃设局接替。山西总局设于台梁边外之丰镇甯远。尚可令其协济。陕西总局设于缠金。甘肃总局设于磴口。蝉联接运。甯夏灵州运解各件。均照陕北现办章程。如与陕甘军务无涉者。不得滥用。各营押运员弁。如有需索骚扰情事。即由各总局查办等语。所奏系为疏通转运起见。陕甘各路军营。每以粮运艰滞为虑。边内边外等处地方。叠遭贼匪蹂躏。苦累不堪。自应变通办理。著左宗棠、李鸿章、李宗羲、蒋志章、按照定安所陈各节。斟酌情形。悉心筹办。以期军无乏食。而使各处地方。不至日形扰累。甯灵等处转运军饷。事同一律。俟议定后。即由定安、李宗羲、知照金顺等办理。至乌喇特三公旗地亩。既可令蒙古佃种。即著定安等于各总局设立时。分饬该委员等劝谕居民。赶兴耕作。以裕足食之源。乌喇特等旗。现经设立台站。定安当豫筹经费。暂令各该旗照章供应。一俟各路运道通行。再为停撤。其山西局应支各项。向由陕省领款归还。著定安咨明李宗羲。督饬该藩司于设局之初。先行筹款垫解。以资接济。定安摺均著钞给阅看。将此由五百里各谕令知之。　　

○改广东新设阳江直隶州为直隶同知。州判为县丞。学正为教谕。吏目为司狱。从总督瑞麟等请也。　　

○丁酉。拨神机营马洋枪二百杆。解赴热河军营备用。　　

○戊戌。谕军机大臣等、李宗羲奏、河东豫引积滞。请饬禁违章抽厘。并严缉私盐一摺。据称河东豫引滞销。因芦红小土各盐越境侵灌。豫省行销引地各州县。未经会同委员认真协缉所致。且河东每年向有津贴河南银二万两。不应再抽盐厘。近来南阳府唐县等处。仍复私抽厘金。遂致成本愈重。引销愈行壅滞等语。著李鹤年严禁河南各府州县。毋许违章抽收盐厘。并饬行锁河东引盐之各地方官。会同委员认真巡查。遇有芦红小土各私盐越入引地。立即严拏私贩人犯。照例惩办。所获私盐。一半归公。一半充赏。先将获犯官役随时鼓励。俟试办一年。如有成效。准李宗羲会同李鹤年将委员及地方官等奏请优奖。如或虚应故事。会缉不严。任令私盐搀越。并各府州县仍敢私抽厘金。以致滞销亏课。即著李宗羲会同李鹤年查明奏参。以示惩儆。将此各谕令知之。　　

○又谕、福济奏、厄鲁特人众。情愿仍回布伦托海一摺。前因厄鲁特人众。流离困苦。情形可悯。特令福济等妥为安插。乃该人众始则自愿东徙。旋复任意逗遛。且有沿途抢掠情事。实属冥顽不灵。现在该人众既愿仍回布伦托海。业经福济酌给牛羊银两等项。令其折回。著即派员照料。护送起程。责成该管官沿途约束。毋任滋生事端。并著饬令巴彦特古斯等派员迎护。催令迅速西行。毋稍逗遛。经过科布多地方时。著奎昌、文硕、一体饬属护送。俟其行抵布伦托海后。即饬该领队妥为收管。俾安生业。将此各谕令知之。　　

○又谕、福济奏、现派蒙兵择要防堵。请饬拨军装口食银两等语。现在福济需饷甚急。前由部库拨解察哈尔库伦军需银各五万两。著文盛即于此项银两内拨银二万两。知照福济委员迎提。并著张廷岳、阿尔塔什达、于前拨银五万两内。酌量情形。如可匀拨银二万两。即行知会福济派员提取应用。福济于此两项银两解到后。务须撙节动用。毋得稍有虚糜。将此各谕令知之。　　

○又谕、奎昌奏、起程赴塔。勘办立界事宜一摺。奎昌接准俄国来咨。定于五月二十九日。会勘塔城牌博。现已带领司员弁兵等由科起程。驰赴玛呢图噶图勒汗地方。按期与俄使会勘。并先期派员查看俄国已立牌博。有无侵占。所筹尚是。著即将塔城立界事宜。按照图约。会同俄使详细履勘。毋任暗中侵占。以重疆界。所需经费。事竣核实报销。奎昌因起程赴塔。已将参赞大臣印务。移交文硕接管。所有科布多应办事件。即著文硕妥为经理。将此各谕令知之。　　

○庚子。以山东捐输军饷。永广临邑县学额四名。临胊县三名。东平州二名。　　

○以陕西雒南县捐修城垣。永广学额一名。　　

○壬寅。谕军机大臣等、左宗棠、穆图善奏、分防各营剿贼获胜。并调兵剿办窜匪一摺。陕西贼匪。自金积堡击败后。复句结河狄股匪。分途窜扰。经穆图善饬令西路各军迎头截击。立将柳林湖等处窜匪击败。其驻扎阿干镇及安定各军。亦先后剿贼获胜。惟碾伯县及威远营堡。尚有陕回窜越。并句结本地回匪。肆行滋扰。穆图善现调怀义军分队援剿。即著左宗棠、穆图善、饬令王仁和等乘胜追剿。迅将西路败匪悉数歼除。檄令周维翔等严防阿干镇及安定一带。并饬唐有彦迅带马步各队。驰赴碾伯。先解威远堡之围。务将碾伯等处窜匪歼除净尽。一面严防本地土回。毋令再行句通外匪。扰累地方。将此由五百里各谕令知之。　　

○又谕、张廷岳奏、撤兵回库。邻盟尚有匪警。暨严防贼匪窜扰各摺片。前据福济等奏股匪由原路窜回。军台静谧。又据文盛奏贼匪向西回窜。军台所属境内。现无贼踪。兹览张廷岳所奏。赛因诺颜部落官兵。与贼接仗败溃。贼即折回额尔德尼班第达呼图克图庙内。乌里雅苏台差探。亦在沙尔噶勒珠特台亲见。并据扎萨克图汗部落呈报。贼有于六月间窜扰额尔德尼班第达呼图克图庙后图犯库伦之语。与福济文盛等奏报不符。著张廷岳、阿尔塔什达、再行确切侦探。固不可掉以轻心。亦不可听传闻无据之言。转致人心惶惑。张廷岳现已带兵回库。酌留图谢图汗部落官兵。防守额尔德尼等处。并筹办清野之法。布置尚妥。即著会同阿尔塔什达认真防范。总当持以镇静。不得过事张惶。至额尔德尼班第达呼图克图庙守如何被陷。应如何拨兵防剿之处。著福济、荣全、迅速查明。妥为办理。文盛亦当派委妥员随时探明。互相知照。庶彼此声息相通。免致贼匪乘隙窜扰。至赛因诺颜部落。现在究竟有无贼踪。并著查明迅速具奏。将此由五百里各谕令知之。　　

○驻藏大臣恩麟等奏、遵查总噶箕藏格巴都尔、在廓尔喀国内素称公正。应请赏加王衔。得旨、藏格巴都尔、既为该国民人所敬服、著加恩赏给王衔。以示优异。所有应给敕书。著该衙门即行颁给。　　

○以甘肃马队官兵剿办西路窜匪出力。赏骁骑校常兴佐领衔花翎。委骁骑校庆祥等蓝翎。余加衔升叙有差。　　

○癸卯。以甘澍优沾。上诣大高殿行礼报谢。　　

○遣惇亲王奕誴恭祀天神坛。醇郡王奕譞恭祀地祗坛。孚郡王奕譓恭祀太岁坛。睿亲王德长诣关帝庙。贝勒奕劻诣都城隍庙。惠郡王奕详诣时应宫。镇国公奕询诣昭显庙。镇国公奕谟诣宣仁庙。贝勒溥庄诣凝和庙。肃亲王隆勤诣觉生寺。镇国公载钢诣黑龙潭。郑亲王承志诣密云县白龙潭。辅国公续铭诣清漪园龙神祠。辅国公裕恪诣静明园龙神祠。拈香。　　

○谕内阁、永存、舒恒奏、请饬迅拨米价银两。并严催欠交米石一摺。直隶藩库应拨承德府采买兵米银两。仅据解到同治七年秋冬二季。其同治八年兵米。尚未采买。现在支放届期。亟应迅速筹拨。著直隶总督饬令藩司。将同治八年应发米价银两迅速筹拨。交该府州县赶紧买运米仓。不得稍有蒂欠。其前任代理平泉州知州金龄欠交米石。并著严催饬令迅速完交。以重仓储。　　

○谕军机大臣等、曾国藩奏、起程赴津。筹办情形一摺。据称教堂牵涉迷拐之案。讯供稍有端倪。尚未能确指证据等语。此案启衅之由。因迷拐幼孩而起。总以有无确据为最要关键。必须切实根究。则曲直既明。方可再筹办法。至洋人伤毙多人。情节较重。若不将倡首滋事之犯惩办。此事亦势难了结。著曾国藩、崇厚、悉心会商。体察事机。妥筹办理。以期早日完案。免滋后患。曾国藩拟将误毙俄国人命及误毁英美两国讲堂先行设法议结。不与法国牵混。所见甚是。著即会同崇厚妥为商办。以免轇轕。将此由五百里各密谕知之。　　

○以四川官军援剿陕西甘肃回匪出力。赏都司何世林等花翎。把总潘作云等蓝翎。副将朱连升等加衔升叙有差。　　

○赏节次设坛祈雨僧道银。　　

○甲辰。上诣奉先殿寿皇殿行礼。　　

○以山东郓城筹堵民埝决口不力。巡抚丁宝桢下部议处。革知县徐大容职。仍留任。　　

○乙巳。谕军机大臣等、崇实奏、遵旨查办遵义教案。陈明平日访察情形。及现筹办理一摺。据称遵义团民。自打毁洋人教堂后。川省久未得其消息。前据余思枢禀称。此案已议给银三万两。而洋人要挟不情。直至无从下手。该将军现难径赴遵义。先派同知杨荫棠等驰赴该处。设法劝导。以通民情。又派知州溎溥先赴重庆。密购线索。以通教情。并拟以巡阅川黔边界为名。顺道查办。由重庆相机前进。仍一面檄令蹇訚晓谕绅耆。以图结案等语。所奏民教仇构各节。亦系实在情形。惟此案日久未结。崇实既已悉其大概。自不至畏难思阻。即著赶紧料理起程。驰抵遵义。督饬杨荫棠等。会同余思枢、蹇訚、各员反复开导。持平审办。使该处绅民帖然相安。而洋人无所藉口。曾璧光身任黔抚。责无旁贷。仍著懔遵叠次谕旨。将余思枢调赴遵义。协同蹇訚等悉心筹办。并饬令各该员将随时办理情形。呈报崇实。以凭核办。该抚尤不得以查办有人。稍涉瞻顾。将此由六百里各谕令知之。　　

