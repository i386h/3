<!-- { "loadSidebar": true } -->
○谕军机大臣等、张廷岳等奏、图车两盟。无力筹备驼只情形。并请将伯克瓦齐尔解任。归案质讯各一摺。据称喀尔喀连岁灾荒。兼之各台转运。供应维艰。金顺所需驼只。东两盟实系无力筹备。请于四部落孳生驼只内调用等语。图谢图汗车臣汗两盟。无力筹办驼只。既系实情。即著金顺知照奎昌、多布沁扎木楚、于四部落孳生驼只内。调拨若干。解交包头一带应用。奎昌等当劄行该管王公。迅速挑选。以应急需。前因达尔济轻率招降。叠经谕令奎昌等严行审讯。兹复据张廷岳等奏、讯录刑章等供词。将该犯等解赴乌城。并据扎萨克齐默特多尔济呈报文件内。有牵涉伯克瓦齐尔于达尔济轻率招降不无附和等情。扎齐鲁克齐伯克瓦齐尔。著暂行解任。交奎昌等归案质讯。扎萨克齐默特多尔济、一并听候传质。伯克瓦齐尔所带官兵。张廷岳务当遴派妥员管带。以资得力。并著奎昌、多布沁扎木楚、赶紧将此案讯明。会同杜嘎尔定拟具奏。毋稍迟延。贼首王大汉、马六元帅、鬼头老四等、既据贼供均各漏网。难保不复图窜扰。杜嘎尔当随时确切侦探。派军截剿。毋稍松劲。将此由五百里各谕令知之。　　

○又谕、前据金顺奏、饷糈支绌。请饬部指拨款项。当谕令户部于就近省分。指拨有著之款。兹据奏称、山西陕西河东等处。均有应解金顺军营协饷。与其另行指拨。不如就欠解饷内专提应用等语。著何璟、鲍源深、即在山西欠解金顺协饷项下。先提银五万两。并前次截留之山西地丁京饷银二十万两。提拨积欠银十万两。一并迅速筹解。不得稍有迟误。其余欠解之款。并著户部开单严催山西陕西巡抚。力筹接济。该抚等务将该将军月需饷项。源源筹拨。以资饱腾。乌里雅苏台军务紧要。金顺当懔遵叠次谕旨。迅速驰赴新任。妥筹防剿。毋稍迟延。将此由五百里各谕令知之。　　

○直隶总督李鸿章奏、湖北殉难署按察使李卿谷、暨子安徽殉难署巡抚孟群、原籍河南固始县建祠工竣。请饬列入祀典。并以前金川阵亡都司李云福附祀。允之。　　

○蠲缓直隶开、东明、长垣、通、武清、香河、清苑、安肃、蠡、元城、大名、滦、玉田、完、景、成安、曲阳、三河、乐亭、定兴、博野、容城、祁、束鹿、阜城、肃甯、正定、晋、无极、稿城、沙河、南和、平乡、广宗、钜鹿、任、永年、邯郸、广平、鸡泽、清河、磁、赵、隆平、甯晋、深、武强、饶阳、深泽、武邑、新乐、宝坻、甯河、霸、保定、文安、大城、固安、永清、东安、大兴、宛平、良乡、房山、涿、新城、雄、安、高阳、河闲、献、任邱、交河、吴桥、东光、天津、青、静海、沧、南皮、盐山、唐山、丰润、安平、八十四州县被水地方新旧额赋有差。并减免差徭。　　

○己丑。谕军机大臣等、为政首在得人。各省藩臬两司。有用人理财察吏安民之责。果能用当其才。庶吏治民生。可望日有起色。该藩臬等历练既久。并可备异日封疆之选。关系甚为紧要。著各直省督抚于所属运司道府中。随时留心察访。如有通达治体卓著循声堪胜两司之任者。出具切实考语。据实密保。并将该员等才具长短。分析胪陈。以备国家因材器使。即非属吏。而有贤能素著为该督抚所真知灼见者。亦不妨切实声叙。该督抚等受恩深重。务当仰体朝廷慎重旁求之意。秉公保奏。不得徇一己之爱憎。稍涉冒滥。至酬县等官。如有政迹卓异堪胜道府之人。仍著懔遵叠次谕旨。据实保荐。用备＜??闲＞擢。将此各谕令知之。　　

○又谕、庆春奏、派赴伊犁官员分起出边一摺。副都统富和等六员。现已到口。庆春已派员前赴各台。会同管站各员。筹备驼只。惟布鲁图所属十一台内。帮台之扎萨克旗驼马。仅有二旗在台应差。其察汉托罗盖所属第九台至第十二台。默霍尔嘎顺所属十一台。窄尔玛克台所属十台之扎萨克帮台驼马。率多不齐。叠经庆春严催。各该盟长视为具文。迄今罔应。实属不成事体。著理藩院严饬锡林郭勒、乌兰察布、图谢图汗、车臣汗各盟长。迅将各扎萨克帮台驼马。埽数赶赴各台。以济要差。毋任赵延。致滋贻误。并著庆春督饬派出各员随时照料。添雇驼只。俾赴伊各员。得以迅速前进。不至濡滞。至赴库防剿之古北口练军应需驼只。业经庆春酌给银两。分段雇觅。仍著随时督饬催趱。以利师行。将此谕知理藩院、并谕令庆春知之。　　

○以故杜尔伯特扎萨克贝子格里克巴勒珠尔子喇什绷苏克袭爵。　　

○以河南巡抚李鹤年为闽浙总督。直隶布政使钱鼎铭为河南巡抚。广东按察使孙观为直隶布政使。直隶大顺广道李文敏为广东按察使。　　

○辛卯。谕军机大臣等、曾璧光奏、饷项支绌。请饬拨实款一摺。据称贵州军务。现当吃紧。近因川省荒歉。月饷不能如期解到。而各省奉拨月饷。仅收到实解二十余万两。官军情形困苦。待饷弥殷。且收复各城办理开垦各理宜。及抚恤由川入黔难民。需款均甚紧要。请旨饬拨实饷等语。所奏自系实在情形。江西欠解黔饷。据称积至七百余万两之多。自应迅速筹拨。以资接济。著刘坤一查明该省欠解数目。除新拨关饷一万两按月批解外。迅速提拨实银五十万两。限于年内埽数解黔。以应急需。毋稍迟缓。此项银两到时。即著曾璧光与提督周达武分别支用。至各省奉拨协饷。广东湖北各二万两。湖南四川各一万两。据曾璧光奏称、均因本省有事。未能解黔。请饬改拨以符定数。著户部速议具奏。其山东福建江苏浙江等省报解分数。并著户部查明。酌定章程。奏请奖叙。将此由五百里各谕令知之。　　

○以贵州威甯毕节等州县剿平股匪。予副将吴奇忠以总兵官＜??闲＞放。赏通判吴厚恩五品衔花翎。盐大使吴震翮等蓝翎。余加衔升叙有差。　　

○以茂明安旗地方剿贼出力。赏都司史永魁等花翎。佐领伊铿额蓝翎。余升叙有差。予阵亡把总贾长魁等祭葬世职。　　

○壬辰。以山西防河剿匪出力。赏提督邓正峰一品封典。参将陈福胜等花翎。知县宫汝沆等蓝翎。按察使李庆翱等加衔升叙开复有差。　　

○以陕西米脂等处剿匪出力。赏提督蒋东才等花翎。府经历曹宪等蓝翎。余加衔升叙有差。　　

○癸巳。以陕西重修华岳庙工竣。颁扁额曰瑞凝仙掌。　　

○以神灵显应。颁陕西长武县太白神庙扁额曰金天炳烈。　　

○谕军机大臣等、左宗棠、穆图善奏、官军攻破贼垒。叠获胜仗一摺。览奏欣慰。此次左宗棠等督军渡洮。连战大捷。蹋毁高家集等处贼堡。斩馘万余。并将三甲集巨巢攻拔。军威丕振。贼胆已寒。办理极为得手。惟由三甲集以西至泰子寺。贼垒林立。其眷属死党。均聚集大东乡。负嵎抗拒。亟宜乘此声威。节节埽荡。左宗棠已饬令傅先宗等、先攻七甲集各垒卡。直捣泰子寺。再回攻大东乡。与诸军分道并进。调度甚合机宜。著即激励各军克期前进。尽殄逆氛。以竟全功。另片奏、中南两路官军剿贼情形。亦均得手。现在中路平庆盐固一带。已就肃清。马彦漋等逆。窜并河州大东乡一带。正可乘势兜围。聚歼丑类。毋令四出蔓延。南路各军。已将河州窜出回股。追剿殆尽。尚属出力。准由左宗棠汇案择尤保奖。另片奏、回目具禀投诚等语。崔三、禹得彦等、悔罪投诚。原可网开一面。惟必须责令直捣河州。与贼接仗立功。方准收抚。此中操纵机宜。该大臣等务当妥为筹画。毋稍疏虞。其投诚之陕回杨汶彦、及葑台堡回目马应林等、应如何妥为安插之处。并著察看诚伪。相机办理。将此由六百里各谕令知之。　　

○钦差大臣左宗棠奏、请调服阕前任河南按察使谭钟麟赴陕甘军营差委。允之。　　

○予甘肃高家集等处阵亡副将王楚仁、都司余植木□园、杨振家、祭葬世职。　　

○予甘肃三甲集等处阵亡副将喻友才、参将廖嵩、殷德益、祭葬世职加等。副将眭金城、参将杨其昌、祭葬世职。　　

○缓徵安徽泗、五河、怀远、灵壁、盱眙、建德、凤阳、定远、凤台、寿、天长、怀甯、桐城、霍邱、潜山、宿松、南陵、东流、芜湖、繁昌、庐江、巢、宿、合肥、当涂、贵池、青阳、无为、阜阳、大湖、望江、宣城、铜陵、舒城、太和、和、含山、颍上、亳、蒙城、涡阳、四十一州县被旱被水被风被虫地方新旧额赋并杂课有差。　　

○甲午。遣官祭先医之神。　　

○复甘肃静甯阵亡已革副将施鹏原官。予祭葬世职。　　

○予甘肃固原殉难提督周显承、知县祝宾旸、教谕杨素功、吏目魏光第、祭葬世职加等。并建专祠。　　

○上以冬至祀天于圜丘。自是日始。斋戒三日。　　

○乙未。旌表守正捐躯安徽凤台县民陶守聘妻李氏。　　

○丙申。谕军机大臣等、前因川省防务紧要。经吴棠奏准将陕西汉中镇总兵李辉武暂留川省带队。驻扎大安驿。以固边防。兹据蒋志章奏称、淮军将离陕境。该省地方辽阔。甘省现在进攻河州。难保逆匪不乘虚肆窜。扰及陕疆。该抚已饬谭仁芳一军。移扎延绥一带。与北山防军联络守御。惟汉凤等处空虚。请令李辉武就近回汉中镇本任。以资防守等语。大安驿为汉中属境。该总兵现既带兵驻扎。即著吴棠。蒋志章。饬令李辉武即回本任。并著蒋志章再拨数营。交其统带。与所部川军互相联络。俾壮声援。所有川北边防及陕省凤翔一带防务。即著责令该总兵妥筹兼顾。延绥等处。并著责令谭仁芳认真防堵。毋稍疏虞。将此由四百里各谕令知之。　　

○以甘肃克复狄道等城。肃清南路出力。赏提督张明富、张仲春、总兵官翁九良、协领喜胜、正一品封典。总兵官吴得胜、柯得顺、副将常远藻、张养吾、刘兴发、陈连春、孙大海、朱望福、马虎、和得华、董金城、朱学贵、唐训文、参将谭秀堂、成秀良、巴图鲁名号。守备刘福胜等花翎。千总朱业焜等蓝翎。余加衔升叙开复有差。　　

○丁酉。冬至祀天于圜丘。遣礼亲王世铎恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○停次日朝贺。　　

○上奉慈安皇太后慈禧皇太后幸漱芳斋。侍午膳。　　

○以江西南昌等处捕获斋匪。予知县汪世泽等升叙有差。　　

○戊戌。谕军机大臣等、定安奏、患病甚剧。请假调理一摺。定安著赏假一个月调理。绥远城将军印务。著富勒珲暂行护理。惟现在北路军务未竣。该城防剿转运各事宜。均关紧要。定安仍当随时筹画。与富勒珲会商妥办。毋稍诿卸。将此各谕令知之。　　

