<!-- { "loadSidebar": true } -->
○谕议政王军机大臣等、僧格林沁奏、督军进援蒙城。蹋平贼垒。歼毙首逆。立解城围一摺。苗沛霖怙恶不悛屡降屡叛。前乘官军回救临淮。纠合丑类。围扑蒙城。深濠固垒。志在必得。自僧格林沁督师抵蒙。军威大振南路运粮之贼营。及蔡家圩逆众。闻风潜遁。该亲王复亲督将领。分路进攻。蹋平贼垒多座。苗沛霖暗越长濠。希图免脱。经王万清短兵砍毙。立解城围。览奏曷胜欣慰。现在元凶就戮。寿州下蔡等处。贼胆已寒。亟宜乘胜进兵。埽除巢穴。且怀远县城。昨据唐训方奏、业经收复。著僧格林沁饬令富明阿督同陈国瑞等。迅速进取下蔡苗逆老巢。唐训方恪遵昨日谕旨。商同李世忠率水陆各军。分剿寿州踞匪。并著曾国藩严饬驻守颍六之文武员弁会师夹击。务将苗逆余党。悉数歼除。毋令一名漏网。至捻首李大个子窜回岳家集。相盘等占踞石弓山等处。程二老坎复回亳州有出巢肆扰之信。加以苗逆余党。随在可以并入现在僧格林沁在皖。恐匪众不敢回巢。四出纷扰。该大臣已派苏克金等分路攻剿。一经得手。更恐伺隙旁窜。楚豫山左各边境。不可不加意防范。力遏贼氛。著官文、吴棠严树森张之万、阎敬铭、分饬所属。豫为戒备。实力截剿。傥匪踪窜扰何省地方。即惟何省督抚是问。不能宽贷也。张之万奏留之黑龙江余丁。及察哈尔马匹。已据僧格林沁派令色尔固善赴豫教练。著张之万随时整饬。俾成劲旅。其张总愚一股。现窜何处。并著张之万督饬张曜等。赶紧歼除。毋贻邻患。本日据李鸿章驰奏、苏州省城业经官军克复。计可乘胜进取无锡常州。近来各路军营。更番奏捷。天时人事。大有转机。各路统兵大臣。及各该督抚等。受朝廷委任深恩。其各振刷精神力图埽荡。廓清函夏。有厚望焉。将此由六百里各谕令知之。　　

○又谕、李鸿章奏、督军攻剿苏州克复省垣一摺。逆匪盘踞苏城。与金陵杭城互为掎角。苏城得手。他处自不难迎刃而解。惟忠逆带所部万余由光福灵岩一带小路搭桥而去。此路系前次该逆首由浒关潜入苏城之路。恐复自立一帜。拥众踞我要隘。或窜出重围。纷扰他处。希冀分我兵力。著李鸿章迅即查明忠逆实在下落具奏。谭逆授首。其手下之伪大王天将等。如何安置。降众除解散外。分隶各营共有若干。俟部勒稍定。可以进攻常州。该抚能否在苏城驻守。居中调度。抑或亲赴无锡常州督剿之处。均著酌度妥办。上海一隅。为华洋交涉要地。饷源所系。刘郇膏等日后能否办理裕如。并应否酌留武职大员。在彼驻扎弹压。李鸿章仍当随时兼顾。以期周密。忠逆凶狡异常。人数尚众。此次见苏城人心散乱。即率众潜逃。失势之贼。其部下亦必各怀离异。著李鸿章一面设法用计诱捦。一面檄令无锡等处官军。慎重防范。来则痛加剿截。该逆不得志于苏。必将肆毒于浙。左宗棠务饬蒋益澧等严行防剿。苏垣既克。杭省贼势。渐孤。并著饬令各军奋力攻克。以成破竹之势。金陵至苏之路已断。惟恐该逆仍思铤走。曾国藩须饬曾国荃加意慎防。并乘隙图取石城。如能句合内应较有把握。此外皖南江西镇江江北等处。头头是道。曾国藩、都兴阿、沈葆桢冯子材魁玉等当各饬将弁慎固地方。毋令败匪肆意阑入。此次攻克苏城。戈登甚为奋勇出力。著李鸿章传旨嘉奖。本日已明降谕旨。赏给戈登头等功牌。并赏银一万两。以示嘉奖。所有银两。著李鸿章筹款赏给。外国本有宝星名目。崇厚等曾经制造有式。谅李鸿章亦必知之。所有赏给头等功牌。即可仿照变通办理。本日据僧格林沁奏、蒙城解围苗逆授首。北路亦渐可廓清。扬州及里下河一带。防务已松。都兴阿驻扎扬州。保卫里下河等处完善之区。现在江南贼势日蹙。亟须饬令水陆各营。严密整备。不可稍有罅漏。为贼所乘。曾国藩总统诸军。尤当督饬各处带兵大员。慎益加慎以成全功。同膺懋赏。有厚望焉。将此由六百里各谕令知之。　　

○以克复江苏苏州省城。予奏事官恒裕等扰叙。　　

○以克复江苏苏州府城。赏总兵官陈有昇、成俞卿李恒嵩、从一品封典。总兵官周正林、郑国魁、副将田名魁、陈忠德、参将叶廷杓、巴图鲁名号。守备谢梁镇花翎。余加衔升叙有差。予阵亡游击张福、都司卫龙胜、守备颜荣合、千总方荣海、把总方有桂等、祭葬世职加等。　　

○戊申。谕内阁、刘长佑奏、请将随营差委人员。仍归广东补用等语。江苏候补同知刘廷玑、经该督由广西带赴广东。旋由广东带至直隶。奏明俟军务告竣。仍回广东补用。嗣经部议以江苏系军务省分。不准改归他省。兹复奏称、该员熟悉两广情形。请仍归广东补用。军务省分候补人员。例不准改归他省。且粤省信宜容县军务。业将竣事。与江苏究有区别。刘廷玑著仍照部议归于江苏候补。所请归于广东补用之处。著不准行。　　

○又谕、曾国藩奏、提督丁忧。恳请开缺回籍奔丧等语。福建陆路提督王明山现丁母忧。例应回籍守制该员在曾国藩军营。带兵打仗。向称得力。王明山著准其开缺。回籍奔丧。以遂孝思仍著于百日后即回安庆军营。带兵剿贼。　　

○又谕、毛鸿宾奏、请将劫盗重案。酌拟章程。变通办理等语。广东省各属劫盗重案。日常数起而弋获者甚属寥寥。其申报获犯者。往往声明带病。旋即报故。总由地方官捕务久弛。甚或以盗案处分綦重。布图搪塞。积习相沿。转致凶恶众著之犯。瘐死狱中。幸逃显戮。殊不足以昭炯戒亟应量为变通。以除积弊。著照毛鸿宾所拟。嗣后广东省。除广州府属。及佛冈直隶同知拏获逆匪盗犯。仍行解省勘审外。其距省较远之各府厅州县。所获拜会从逆。拒敌官兵。及叠次行劫。夥众持械。拒捕伤人。罪应斩枭斩决各犯由各该州县审实后。即解送该管道府覆审。录供具详该督抚核明情节确实。即行饬令就地正法。一俟军务完竣。盗匪敛戢。即行奏明。仍照旧章办理。此外寻常命盗案件。著仍照例勘解。以符定制。　　

○谕议政王军机大臣等、刘长佑奏、畿辅军务已竣。遵旨回省。酌留兵勇。妥筹分布一摺。刘长佑以直境渐就肃清。各营标兵。从征日久。拟令暂为休息。概予撤回归伍。其各营勇丁。除撤遣外。现存余承恩练勇一千名。崔福泰勇丁五百名。李明惠、陈飞熊等、楚勇二千一百名。并祝垲旧募豫勇一千五百名。共练勇五千余名。分布开东长及广平威县衡水河闲等处。以资捍卫。所筹尚属周妥。现在直东交界。伏莽尚多。此项勇丁。自不能不酌留分布。以备随时摉捕防剿之用。惟将来地方一律平靖。增设营镇。议及久远。如该督前奏抽练营兵酌募勇丁各事宜。仍须懔遵前谕。一切俱从标兵体制。募勇一节。仍当于本省地方招募教练。较为得宜。其现在撤存楚勇。一俟全境清谧。仍可随时妥为撤遣。或调赴他省有贼处所剿贼。较为妥善。至畿辅东西大道。骑马贼匪。出没剽掠。该督现将各营选留膘壮马勇二百名。分赴大道各州县摉缉。此系何项马勇。统带之员究系何人。傥或以军营遣撤毫无纪律之众。任其散布各州县地方。不但不能得力。且恐借摉缉为名。到处骚扰或竟暗与马贼通气。劫掠分肥。均不可不严为之备。著刘长佑认真察看。如不可留。即当一律裁遣。毋滋后患。该督现已定期回省。即著将吏治营伍一切应办事宜。实力整顿以副朝廷＜??闲＞任畿疆至意。提督郑魁士、自到营以来。追剿贼匪。颇著劳绩。现以旧伤触寒举发。著准其回籍调养。以示体恤。其已革总兵伊绵阿、并准其留于大名防所。以资得力。将此谕令知之　　

○又谕、曾国藩奏克复水阳等隘。甯国等县城池。剿抚兼施一摺。皖南水路官军。陆续攻克水阳新河庄东坝各隘。高淳甯国建平溧水四城。贼目杨友青、杨柳谷、郑魁武、张胜禄等或率众投诚。或献城内应。办理甚为得手。惟投诚留营之众。须随时留意。妥为驾驭。毋令再有反覆。其遣散之众。亦须令其呈缴军械分散行走。毋听其随地屯集。复成巨股。江申二逆。乘虚窃踞广德州城。该处为江皖门户。最系扼要之区。曾国藩务当乘此声威。派拨劲旅。迅速驰往。将该城攻拔。以期与浙师联络。皖南境内已无大股贼匪。曾国藩派拨诸军。分驻青阳等各城。著即饬令驻守各军。将附近余匪。分路剿除。并饬前敌水陆各营。乘胜由东灞高溧一带。分途进取自当势如破竹。李鸿章一军。既克苏城。无锡常郡自可迎刃而解。该大臣当檄饬各营将士。与李鸿章联络声势。节节进取。为合围金陵之计。仍须慎益加慎。毋稍大意。将此由六百里各谕令知之。　　

