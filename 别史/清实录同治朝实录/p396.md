<!-- { "loadSidebar": true } -->
○庚戌。谕内阁、麒庆奏、查明蒙古驿站牧厂请旨拨给荒地一摺。据称热河围边以内。海萨什巴尔台地方。向设蒙古驿站。由昭乌达盟八旗派拨披甲马匹。支应当差。自移设喀喇沁旗之梅伦沟。该处站兵。即将荒地开种。现在奏请招垦围边地亩。自应将驿站仍移原处。而梅伦沟之当差人等。户口繁多。历有年所。未便另行迁移。又昭乌达之西尔嘎驿站马匹。均在围边牧放。亦应酌留地亩。以资当差。请将围边荒地拨出八十顷。补给喀喇沁旗其梅伦沟驿站。酌留四十顷。西尔嘎驿站。酌留三十顷。藉资牧放各等语。所奏自系实在情形。即著照麒庆所议。分别拨给。以示体恤。另片奏、围场哨地。额设各兵。均有随缺地亩。惟蒙古兵二百名。仅有甲缺银粮。并无随缺额地。请酌量拨给等语。著准其于左翼四旗闲荒地亩内。拨给二百顷。以遂生计而昭平允。　　

○谕议政王军机大臣等、麒庆奏、缉拏要犯弥勒僧格、托古勒台二名。由吉林解往热河。行至大石桥店门。弥勒僧格乘闲逃跑。请饬讯明严缉等语。弥勒僧格一犯。系盗首白淩阿之甥。倚恃社首。妄拏无辜。并叠被控告结盟扰害各情。当降旨严拏惩办。前经诱获。旋复逃走。其为积惯为匪。怙恶不悛。已可概见。现经哲里木盟长、并郭尔罗斯等旗弋获。由郭尔罗斯旗解交伯都讷副都统衙门。转解热河。并由盛京兵部派骑都尉恩瑞。带领兵丁接解。何以行至大石桥地方。即被乘闲□□甯坏拷扭。逃跑无踪。其中显有贿纵情弊。抑或另有别情。著玉明即将恩瑞及接解兵丁等、严行审讯。从重办理仍一面饬该管地方官。上紧缉拏务获。毋任漏网。玉明于盛京地方盗犯肆意横行。不能认真办理。及邻境拏犯。假道行走。仍不能妥为接递。且此等重犯逃脱。并不即时奏闻。希图掩饰了事。懈玩已极。傥日久未能弋获。任令远扬。该将军等自问当得何罪。宝善曾否到任。并著一体严缉。毋稍疏懈。该犯恐遁回吉林。或至热河潜匿。著景纶麟瑞、麒庆等各饬所属。购线密拏。归案严办。将此各谕令知之。　　

○又谕、前因卫荣光奏请严缉北路奸匪。暨责成河北镇道防河。令各州县实行保甲降旨令刘长佑等、按照所陈各节。酌核试办。兹据阎敬铭奏、国家设立营制星罗棋布。法本周详。经武整军。得人乃能集事。今欲于直东豫三省之交。别择统领。添设一军。若凑拨各省之兵。则主客不习。若复召已散之勇。则奸宄易藏。且三省地界辽阔。设遇寇警。非救援不及。即观望不前等语。所奏亦系实在情形。黄河缺口以后。由直隶之东明开州等处。串入山东之濮范一带。泛荡纡回。已成水套。向为匪徒渊薮。其由东省至河南内黄滑浚等处。尚隔大名府界。中有斜径之路。河北彰卫怀三府。界连畿辅。均不可不豫筹防范。直东交界。现有定安一军弹压。阎敬铭复酌留勇队。分布东昌。河北镇杨长春、久经行阵。打仗颇能奋勇。若该三省督抚。各就现有兵勇。实力整顿。自不难剔除伏莽。净绝匪踪著刘长佑、阎敬铭、张之万严饬各该地方文武。认真整饬。遇有各该省犬牙相错地方。如何联络设防之处。即行会同妥议章程。如遇匪徒窃发。即督率兵练迅速拏办。或被剿窜扰邻封。务当乘胜越境追剿。会同邻省将弁。合力兜捦。各该督抚果能不分畛域。互为声援。较之专任一员作为统领者。更有裨益。至举行保甲。清查户口。实为弭盗安民之本。阎敬铭现已饬属兴办。并著刘长佑、张之万、饬令各州县实力奉行。毋得有名无实。宋景诗踪迹若何。此等稔恶凶徒断不可令其漏网。阎敬铭务当派员严密躧缉。期于必获。该逆是否遁回商邱原籍。并著张之万委派干员。密速掩捕。毋任稽诛。东昌府一缺。近日甚关紧要。应否归地方拣员调补。及东省营汛兵额应须酌拨移扎之处。著阎敬铭会同谭廷襄妥议具奏。将此由四百里各谕令知之。　　

○辛亥。谕内阁、刘长佑奏、军务告竣。请将丁忧改留署任之知府开缺一摺。直隶丁忧。尽先补用道署广平府知府余承恩、前因军务紧要。带勇需员。降旨改留署任。兹据刘长佑奏称、军务业已告竣。未便以丁忧人员。久任实缺。请开余承恩知府之缺。仍令统带所部勇丁。摉捕巡防。明春防捕事竣。再行回籍。并请将该员俟服阕后以道员仍归直隶尽先补用等语。盐连使衔尽先补用道署广平府知府余承恩著准其开缺。该员剿贼奋勉。带队亦能恩信相孚。在直隶各军中最为得力。将来如仍以道员＜??闲＞用。未足尽其所长。著加恩俟服阕后以总兵用。　　

○又谕、张集馨奏、请将玩视军粮之知县革职等语。陕西永寿县知县许缙、于应供雷正绾营中军食。并不运送。转将上站运送军火车辆。全行截留。又不将乾州醴泉等处解到面斤。验收转运。迨营中催取。竟敢置若罔闻。一味延抗。殊出情理之外张集馨仅请予以革职。不足蔽辜。许缙著即行革职。并著张集馨将该革员提省严讯。治以应得之罪。以为贻误军需者戒。　　

○谕议政王军机大臣等、刘长佑奏、军务告竣。靖将丁忧署广平府知府余承恩开缺一摺。已明降谕旨准其开缺。并因余承恩带队得力。加恩俟服阕后以总兵用矣。朝廷文武并重。因材器使。且以道员而擢膺总兵。尤为不次殊恩。刘长佑当传知该员。令其知感知奋。至该督因直省摉捕巡防。均关紧要。拟于余承恩部勇内挑留千人。仍令该员统带。俟明春防捕事竣。再行给假回籍。自系实在情形。即著照所议办理。将此谕令知之。　　

○又谕、富明阿奏、苗党剿洗殆尽。皖北渐就肃清。请撤回扬防官兵一摺。苗逆就歼以后。寿州下蔡等处。自必望风瓦解。李世忠等在颍寿如何得手。陈国瑞等是否将下蔡老巢埽平。近日军务情形。著僧格林沁详细驰奏。江南苏州府城克复后。现在紧攻无锡常州。金陵亦渐合围。若偪之愈紧。恐逆众穷极思窜。江北实当冲要。沿江绵长二百余里。港汊纷歧。里下河一带完善之区。发逆久已注意。扬防存兵无多。不敷分布。若有贻误关系非轻。援蒙各军。为数不少。况首逆已诛。皖事渐定。江北援军。当可酌量调回。著僧格林沁、悉心筹画。如富明阿所带各兵。无须留办防务。即将扬防派来之兵。全数撤回。以资调遣。李世忠、蒋凝学、进剿颍寿各军。著僧格林沁曾国藩、饬令实力进攻。不得因有大军在皖。稍存推诿观望之心。其蒙城附近各圩。僧格林沁、唐训方、派兵次第收复。务期一律肃清。苗逆党与。亦必须歼除净尽。毋贻后患。江北防务。都兴阿、吴棠、当就现有兵力。悉力严防。毋以目前无事。稍涉大意江面水师。都兴阿尤宜悉心整顿。以资得力。富明阿另奏、伤疾复发。请回清淮调理一片。富明阿著赏假一个月。前赴清淮安心调理。仍著随时察探江北军情。与都兴阿协力相机办理。将此由六百里各谕令知之。　　

○又谕、前据李云麟奏、蓝二顺股匪。由山阳窜走中村银花一带。当经谕令李云麟以追贼自任力筹堵剿。毋任分股北窜商潼等处。兹据张集馨奏、山阳窜出逆匪。已由瓦房滩窜商南城下。盘踞东冈。势甚危迫。蓝斯明进扎武冈。所部仅二千人。未免单弱。多隆阿分兵四出。势难抽拨。而李云麟锐意西行。不但商南城围。无兵可解。设该匪窜入龙驹寨。则粮道后路梗塞。深为可虑等语。山阳失守以后。李云麟既不能迅图攻克。已难辞咎。现在该匪纷窜商南。该京堂又全军西行。并不驻军截剿。前奏既知蓝斯明兵力单薄。又不分兵协助。设此股贼匪蔓延楚豫完善地方。该京堂自问当得何罪。著懔遵前旨。督率兵勇。迅解商南城围。翦除蓝逆。稍赎前愆兴安防守事宜。李云麟自应妥筹兼顾。至规复汉中郡县。则须俟刘蓉督兵入陕。会商夹击。方克有济。李云麟于区区山阳一城。尚不能克期攻拔。辄欲由兴安进兵西上。独不思汉南群盗如毛。岂李云麟一军所能埽荡者。且舍目前之贼不剿。而欲远剿兴安之贼。揆之兵家缓急机宜。岂有如此办法。著即迅速回军援剿。毋令贼氛扰及商雒。自滋罪戾。多隆阿盩厔之师。计日即可得手。能否添拨数营。助蓝斯明攻剿之处。或就曹克忠等援甘各军内。该回数营。以资截剿。均著该大臣迅速斟酌调派。毋稍稽迟。陕南贼势如此狓猖。刘蓉何以尚无入陕消息。著即恪遵叠次寄谕。星速前进。扼扎青石关一带。一面牵制贼势。一面知会李云麟。两路进兵。次第恢复汉南郡县。方为不负委任。至川北防务。骆秉章已豫为布置。谅可无虞。刘蓉身为陕抚。责有攸归。岂能专顾川边。置陕事缓急于不顾。张集馨署理抚篆。地方防剿事宜亦应认真整饬岂可因人成事莫展一筹。该省回匪巢穴。业经多隆阿埽除殆尽。其商南窜匪。张集馨责无旁贷。著即一面飞咨李云麟回军援剿。一面檄饬地方文武拣发得力兵将。严扼要隘。并会同李云麟所部。并力剿洗。力解商南城围。以辅多隆阿兵力所不逮。毋得徒事求援。致负委任。将此由六百里谕知多隆阿、刘蓉李云麟、并传谕张集馨知之。　　

○直隶总督刘长佑奏、遵查长芦悬岸尚有五十余处。现即招商认运。拟请循旧给票。并将积欠银两。催令按引摊完。下部议。寻议官商运盐。仍宜发给部引。以便稽查。所请给票之处。应无庸议。至赶紧招商。催追积欠。应如所奏办理。从之　　

○以正白旗汉军副都统文谦署右翼前锋统领。　　

○补铸贵州都匀府知府、长寨同知、独山定番二州知州、荔波县知县、儒学、三脚坉州同、方村县丞、各印信关防条记。从巡抚韩超请也　　

○予安徽蒙城阵亡守备袁国华、把总刘国珍、祭葬世职加等。　　

