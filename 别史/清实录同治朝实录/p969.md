<!-- { "loadSidebar": true } -->
○谕军机大臣等、金顺奏、绥德营勇猝变。盘踞州城。现饬所部严加备戒。并请饬山西巡抚调军扼扎军渡一带。请将玩误军粮之知州摘顶各摺片。据称驻扎绥属新店之老湘四营兵变。攻入州城。成守陈牧不知去向。该逆勇并抢去成信军饷银数万。其义合两营亦同时生变。刻下州城逆势愈炽。有合股窜赴榆林之谋等语。览奏深为诧异。老湘一军。向称得力。此次驻扎绥德。刘松山交与何人管带。何以任其构变。攻陷州城。且西路回逆土匪。并未净尽。该逆勇若与句合。则下攻清涧。上攻米脂。而榆林相距非遥。亦为可虑。金顺现已商令刘厚基调拨一营。前赴米脂。并通知宋庆先由神木酌拨数营。取道葭州赴米扼堵。所办甚是。著即督饬所部严为扼防。一面探明情形。会同刘厚基等相机堵击。其成信军新招后营马队。已否随同肆扰。并著就近查明。知照左宗棠等办理。左宗棠身统师干。责无旁贷。即著会商库克吉泰、刘典、严饬刘松山迅为戡定。以遏乱萌。并查明该营勇丁因何变乱。据实奏明惩办。归化距榆绥不远。自应及早防范。著定安即饬马步兵勇择要严防。毋任乘闲窜越。绥德与永甯仅隔一河。郑敦谨尤当迅调劲旅。于军渡一带先期扼扎。以备意外之虞。并于永甯迤南各渡口。一体拨兵严防。毋任扰及晋疆。至湘军留驻黄河东西两岸。及山西永甯州属之柳林镇尚有三营。难保不闻信思乱。著左宗棠、库克吉泰、郑敦谨、刘典、察度情形。妥为钤束。金顺摺内所称之成守陈牧。自系成定康、陈瑞芝二员。该员等现在下落。并著左宗棠、刘典查明具奏署葭州知州胡有志、经金顺派运军粮。并不上紧筹运任意枝梧。实属不知缓急。胡有志著先行摘去顶带。仍责令将派运军粮。埽数解营。如再有违延。即由金顺咨照刘典据实严参。以儆玩泄。此项变乱勇丁。恐其饱掠而归。仍取道河南。著李鹤年迅派得力员弁带队前往堵御。免致纷窜。将此由六百里各谕令知之。　　

○蠲免直隶安、任、隆平、天津四州县被水村庄额赋有差。　　

○己巳。谕军机大臣等、上年十一月闲。因御史郭从矩奏、山西平定州所属之乐平乡。有外来匪徒聚众抢劫各情。当经谕令郑敦谨迅饬该地方官严拏究治。并谕官文、李鹤年、饬属会缉。至今已逾数月。未据郑敦谨等覆奏。殊属不成事体。乐平地方在深山之中。南近河南。东界直隶。设匪类日聚日多。必至酿成巨患。州县官以讳饰为能事。而郑敦谨亦置之不问。将来势成滋蔓。岂能当此重咎。著即严饬该地官官赶紧缉拏。逐案究治。如有讳匿情事。即著从严参办。匪徒此拏彼窜。是其惯技。并著曾国藩、李鹤年严饬所属。会同摉捕。毋得稍分畛域。以期除恶务尽。将此由四百里各谕令知之。　　

○庚午。谕军机大臣等、郑敦谨奏、叛勇窥伺晋疆。现筹堵御一摺。老湘左旗一军兵变。攻陷绥德州城。该叛勇窜扰军渡西岸。呼令东岸之湘勇两营入夥。经官军轰击。旋即折回。现在刘松山、郭宝昌、成定康、及宋庆所驻各营。足敷巡防西岸。即著郑敦谨会商左宗棠等。督饬各军。认真守御。毋任该逆勇扰及晋疆。刘松山已抵绥德。并著左宗棠、库克吉泰、刘典、责成刘松山将该逆勇分别查办。速为戡定。老湘营系该提督所部。傥不能克期蒇事。任令逆势蔓延。恐刘松山不能当此重咎也。据郑敦谨奏、该营因查拏哥老会匪激成事端。究竟如何启衅。是否另有别情。左宗棠即查明原委。据实详细奏闻。米脂一带防务。著金顺懔遵昨日谕旨。妥为布置。仍一面探明情形。会同刘厚基等相机进剿。遇贼即击。迅殄逆氛。至东岸各客军。郑敦谨当督饬陈湜设法抚驭。并接济口食以安其心。将此由六百里各谕令知之。　　

○以太常寺卿彭久余为大理寺卿。　　

○辛未。谕军机大臣等、衍秀、毕道远奏、访闻积惯偷窃漕粮人犯。请饬拏办一摺。历年漕粮由通坝转运大通桥。其闲宵小结夥行窃。实为仓务之害。兹据衍秀等访闻各犯。开单呈览。著步军统领衙门即派干员。按照所开姓名住址。密速查拏。送交刑部讯办。毋任一名漏网。原单著钞给阅看。将此谕令知之。　　

○壬申。遣官祭贤良祠。　　

○谕内阁、文盛奏、废员不安本分。请从重改发一摺。废员特保、因钱债涉讼。胆敢抗不遵断。挟制问官。咆哮公署。实属目无法纪。特保著从重改发黑龙江。到配后枷号一个月。满日交该管官严加管束。以示惩儆。　　

○谕军机大臣等、定安等奏、请将神机营天津马步各队暂停撤回。并左宗棠奏、请饬绥远城将军等严杜逆回接济各摺片。归绥地方辽阔。防务紧要。所有前次调往之神机营吉林黑龙江天津马步各队。既据该将军等察看情形。骤难撤回。著准其暂行停撤。仍令各队扼扎严防。不准稍涉疏懈。俟该处军务略松。再行奏明办理。此次左宗棠奏、夺获逆首于彦禄所骑之战马。据逆侄于驴儿供系马化漋馈送。又据探报董志原贼巢粮食将绝。马化漋于二月闲用驼运粮接济。嗾其入犯。马化漋阳虽就抚。阴实助逆。是京师前此拏获置买军械之犯。据刑部所奏。恐有济贼情事。已属确实。著该部即提丁良溃、马大平二犯。严刑审讯。取有确供。即行照律惩办。以昭炯戒。逆回粮械等项。既自金积堡贩运而来。必由归化城包头一带转运。前此包头曾盘获逆匪买马。是其明证。著定安、桂成、严饬各厅。于所管地方认真盘查。遇有甘肃采买粮食战马枪炮等项。非持有穆图善委员印文。一概禁止转运。以断逆匪接济之路。毋稍疏忽。将此由六百里各谕令知之。　　

○以奉天清河边门缉匪出力。赏骁骑校顺林等五品衔花翎。余升叙有差。　　

○以甘肃正甯等处迎剿回匪获胜。赏副将赵兴隆、刘治均、游击黄虎臣、都司朱兰亭、巴鲁鲁名号。县丞青胜蓝蓝翎。总兵官徐占彪等加衔升叙有差。　　

○予绥远城十里长滩阵亡骁骑校三音们都祭葬世职加等。　　

大清穆宗继天开运受中居正保大定功圣智诚孝信敏恭宽毅皇帝实录卷之二百五十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治八年。己巳。三月。癸酉朔。上诣绥履殿问慈安皇太后安。平安室问慈禧皇太后安。至壬寅皆如之。　　

○谕内阁、文彬奏、知府禀讦本管道员。请一并解任查办一摺。据称山东兖州府知府沈锡庆禀称。兖沂曹济道长赓连毙李三等九命。内有卞衍运等三名。系府署夫役。经长赓非刑毙命。旋据长赓禀称、拏获随捻焚劫之刘吉等五犯。并究出李三溷迹府署轿班房。探听消息。该道因府署轿班房聚集多人。开场赌博。实为盗薮。率勇往拏。起获赌犯赌具。将卞衍运等棍责示惩。乃卞衍运等不服。大肆咆哮。该道恐启胥役刁恶之渐。饬役重责。卞衍运等因之毙命。嗣经文彬派委候补道王成谦往查。均与长赓所禀相符。核与沈锡庆所禀悬殊。请饬查办等语。府署轿班房开场聚赌。容留匪类。何以该管知府毫无觉察。禀内亦无一字提及。是否有心隐饰。在官人役设局诱赌。亟应按律惩办。长赓有无任用非刑。均应彻底根究。长赓、沈锡庆、著一并解任。即著丁宝桢提同人证卷宗。严审确情。据实具奏。毋稍徇隐。　　

○又谕、曾璧光奏、拏获不法武员。遵旨正法。请将出力各员奖励一摺。已革总兵林自清、前在云南戕官屠民。嗣后拥众万余。滋扰四川。并多携死党回籍。焚杀抢掳。扰害闾阎。甚至妄给顶翎。私设厘局。霸占田地。无所不为。其带勇由四川绕赴贵州兴义县时。该署知县陈世镇、因其蓄意叵测。不令入城。竟至挟嫌将陈世镇及其子陈先洋并家丁二名。尽行杀毙。并抢去行李衣物。实属情同叛逆。罪不容诛。经曾璧光密派提督陈希祥等设法捦拏。立在营前正法。并将其随带练勇。全行剿杀。洵足以申国法而快人心。该抚等于此事不动声色。筹画精详。卒使积年叵憝。首从悉就歼除。实属办理迅速。所有出力之提督陈希祥、著赏给达春巴图鲁名号。并赏穿黄马褂。布政使黎培敬、著赏戴花翎。道员林肇元、著交部从优议叙。吴德溥著赏加布政使衔。毕大锡、著赏给格洪额巴图鲁名号。宣维礼、著赏给博奇巴图鲁名号。　　

○谕军机大臣等、丰绅、谦禧奏、陕匪突窜河西。经官军迎剿。仍遁回河东。请饬金顺督队赴援一摺。陕匪于上年十二月闲。窜扑横城。经官军击退后。复敢偷渡河西。扑犯通昌等村庄。并由磴口南窜。抢掠李冈等堡。现经丰绅督兵击败。该逆仍窜回河东。即著丰绅、谦禧、就现有兵力。随时侦探。认真堵剿。毋令该逆得以肆扰。第甯夏防兵单薄。设有大股回逆窜近。力难堵御。前谕金顺督队回驻花定等处。刻下绥德勇变。各军俱集。金顺如能西行。即著左宗棠等酌量情形。饬令金顺前赴花定等处驻扎。以为甯夏屏蔽。用壮声威。将此由六百里谕知左宗棠、库克吉泰、刘典、金顺、丰绅、并传谕谦禧知之。　　

○又谕、岑毓英奏、官军肃清武定州逆匪。并攻克罗次县城及邵甸等处贼巢一摺。云南自马龙州城解围后。该逆分党窜扰邑市等处。经官军节节进剿。当将武定州境一律肃清。复进攻罗次。毙匪甚多。该县城亦经克复。其邵甸古城柯渡可郎等处贼巢。俱经官军以次埽荡。岑毓英此次改调李廷标一军。由邑市横出嵩寻之闲。上下截击。并饬何秀林等分道进取。调度甚合机宜。著该督抚饬各路将弁乘胜进剿。以殄逆氛。刘岳昭仍当懔遵叠次谕旨。亲赴前敌。督军攻剿。不得株守一隅。将此由六百里各谕令知之。　　

