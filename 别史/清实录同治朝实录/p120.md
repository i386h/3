<!-- { "loadSidebar": true } -->
○又谕、前因风闻山东省拏获奸细张林、代称有潜谋内应情事。当经密谕各军营查拏。并密谕谭廷襄切实根究。嗣据谭廷襄奏陈郭继标等供词。尚有不符。胜保覆函。亦涉含糊。复经密谕胜保。向道员齐姓查询。俟该抚咨提人犯。即按名解往。并密谕该抚认真查办。此事距今已三月有余。该抚尚无只字覆奏。若非意存消弭。即是畏难苟安。现在南捻复窜曹单。东省各属。遍地伏莽。此等重大之案。任意延阁。不能饬属迅速办结。以清内患。殊为大负委任。著谭廷襄将张林一案。现办情形若何。其夥党续又拏获若干名。迅速据实具奏。不准稍有隐饰。将此由六百里密谕知之。　　

○以拏获邻境盗犯。赏察哈尔护军校贡噶尔扎普芦翎。　　

○丁亥。谕内阁、袁甲三奏、官军追剿援贼。捦斩极多。江北肃清一摺。江南援贼。麕聚江边各村庄。李世忠督调各军。乘胜追剿。逆匪胆敢排仗抗拒。李世忠亲督马队。奋勇直入贼队。贼势不支。李世忠竖立投诚免死大旗。被胁之众。弃械乞命者三千余名。余贼惊惶南遁。我军并力追杀。歼毙二千余名。生捦九百余名。并先期设伏江浦东城。以备截击。复经捦斩无算。江北一律肃清。剿办甚为得手。著即饬该提督进攻九洑洲。以清江面。所有此次出力文武员弁。著准其汇入六合二次解围案内。择尤保奏。毋许冒滥。　　

○谕议政王军机大臣等、有人奏、贼扰豫西。全省震动。请厚集兵力。择要严防。据称此次发捻。由宝丰汝州扰及洛阳。连陷宜阳等三邑。杨飞熊既败于白杨树。巴扬阿又挫于襄郏闲。其由宛南等处窜及商雒。亦未闻出一旅相挠。纵其西趋等语。杨飞熊等于白杨树等处败挫。郑元善何以并未奏报。当此贼氛肆扰。一切胜败。必应据实直陈。岂可稍有隐饰。至豫省兵勇。刚锐等营。各有统带之员。若各营分裂抽拨。势难整齐完密。该抚遇有檄调。务当令其各归各营。使其兵弁相习。不致左枝右梧。以资得力。又据称荥阳迤西。有黑石虎牢等险可恃。南则襄城可扼窜洛之路。保安驿可扼窜宛之路。该抚自当相度大势。择要严防。其山西之茅津渡。陕西之潼关。鄂省之襄樊等。各防兵应行驻扎处所。著郑元善会商各该省督抚。按照原摺所指地方。通筹大局。布置妥协。务令一气联络。互为声援。原摺著钞给阅看。将此由五百里谕令知之。　　

○寻奏、遵查秦晋两省。自筹战守。势难兼顾豫疆。至南路毗连楚北。伏莽尚多。当即飞咨楚师。协同堵剿。报闻。　　

○又谕、袁甲三奏、江北肃清。并陈李世忠忠义出力各摺片。此次江南逆贼图援北岸。经李世忠督军追杀。贼匪均渡江南遁。该提督现筹进攻九洑洲以固江北。实属忠勇性成。深堪嘉尚。著即饬令进攻九洑洲。与各将弁同膺懋赏。前据曾国藩奏称、饬黄翼升统带水师赴镇。谅必业巳下驶。著即饬该总兵于抵九洑洲时。先将贼巢攻克。再行赴镇。其下游炮船。亦可酌量调拨上驶。以期厚集兵力。并著都兴阿督饬水陆各军。协同功剿。庶李世忠之兵。不至独冲凶锋。而要隘易于攻克。以固北岸门户。该将军务当和衷联络。共奏肤公。以慰廑念。至英国人包揽客税。藉口抢货。拉去护卡炮船五只。并经李世忠给银七百余两。具见该提督秉心正大。不肯计较。深为得体。现已咨明薛焕。自必与之理论。将来照会咨到总理各国事务衙门。亦必代为剖晰。以昭平允。其接济金陵贼粮各情。著曾国藩一面饬知附近金陵一带水陆严防。一面由总理衙门设法晓谕阻止。傥续有金陵贼情探报。并著袁甲三随时具奏。将此由六百里各谕令知之。　　

○以詹事府詹事黄倬为内阁学士兼礼部侍郎衔。　　

○戊子。谕内阁、文煜奏、京控案内要证。请饬部员速具亲供。并交出人证。归案质讯一摺。直隶大城县民人李云碌等、京控署知县杨昌江藉差苛派。纵容门役。滥刑监禁一案。经文煜派员提讯。王平即王一清、供称同族王銮坡、有堂叔刑部主事王树玉、与兵部郎中邓天福、在籍办团。上年秋间。奉派差务。王树玉与邓天福之兄邓天一、恳该署县减免未允。王銮坡煽惑东乡村众。联各赴京呈控。皆由王树玉等暗中主使。王銮坡等屡次催提未到。以致案悬莫结。绅士居乡。依势抗差。主使京控。如果属实。情殊可恶。惟该县令有无苛派滥刑各节。亦必须质讯明确。方足以昭平允。著刑部迅饬主事王树玉备具亲供。咨送该督核办。并著兵部饬令郎中邓天福、将伊兄邓天一作速交出。递送直隶省城。交文煜归案质讯。并著文煜迅饬该署县杨昌江赴省。将被控各情。逐一查询。有无办理未协。不准仅听一面之词。意存回护。并严提王銮坡等务获解省。归案质讯。以昭核实而免宕延。　　

○谕议政王军机大臣等、庆端奏、遂昌全境肃清。贼势趋重温州。抽队援剿一摺。松阳龙游江山各路逆匪。复窜遂昌县治。经总兵林文察、参将林文明等、分两路直抵遂昌县治。破栅而入。并分攻王村口踞贼。歼毙甚多。复将遁回松阳股匪扑灭。遂昌全境肃清。惟温郡贼众兵单。防剿甚形吃重。庆端现将游击李朝安所募台勇。调赴瑞安。并由营抽调兵勇。疾趋福甯。业由闽安抽派师船。赴温会剿。著即迅饬前往。毋稍迟误。此时贼势趋重温郡。闽省东北。防务紧要。该督身任兼圻。责无旁贷。务将温郡及福甯一带。严密布置。傥迁延观望。致令贼踪窜入闽疆。惟该督是问。松阳龙游。均有巨股逆匪。左宗棠正宜乘此机会。痛加剿洗。为牵制温匪窜闽之计。林文察、秦如虎、皆勇敢善战。并著庆端妥为调遣。加以激励。饬令会兵夹攻。以期一鼓歼除。前据御史朱潮、给事中钟佩贤奏称、浙省诸暨县农民包立身、团练义勇杀贼。为逆匪所畏。著左宗棠查访情形。如果该农民为众所服。著即妥为驾驭。勖以忠义。俾为朝廷所用。以期联络声势。为将来进攻浙东之助。将此由六百里谕令知之。　　

○议政王军机大臣会同吏部等部、议准署陕甘总督沈兆霖覆奏甘肃善后章程。一、改设巴燕戎格厅城、及所属各要隘都司二员。守备二员。千总三员。把总一员。并添驻兵一千二百五十名。一、招练上下郭密、上十族、下八族番兵。共一千名。选择千百户训练。统归营员调遣。一、凡巴燕戎格厅属有警。责成西甯河州两镇总兵官。就近整兵救援。一、准西甯碾伯各村庄。办理团练。以壮官军声势。惟不得欺淩良回。致启衅端。一、准将循化、贵德、丹噶尔、三厅同知。巴燕戎格厅通判。均改为边缺。由本省＜?扌东＞员升调。一、撒回与西甯回民。分别两教。渐生嫌隙。应申明旧章。不得分寺诵经。亦不得妄分新旧教。及添建礼拜寺。仍责成总约回民。随时稽查。从之。　　

○改甘肃西甯道、西甯府知府、为调缺。巴燕戎格厅通判为繁缺。从署总督沈兆霖请也。　　

○以直隶曲周等处团练出力。赏知县卫笃□心等蓝翎。余加衔升叙有差。　　

○己丑。谕内阁、沈葆桢奏、请将互相禀讦之知府副将。革职惩办一摺。江西署袁州府知府陈乔枞、禀讦袁临协副将荣寿、遇事徇私牵制。经毓科将该副将奏参撤任。陈乔枞亦因另案撤任。荣寿复以陈乔枞遣撤团勇。有碍大局。且闻警迁避。并勒借铺户各等请。互相禀讦。各执一词。经沈葆桢讯明。荣寿所指陈乔枞勒借铺户各情。固属藉端禀讦。而陈乔枞所指荣寿主使刁徒李清辉等纠众鬨闹各情。亦属怀疑妄控。惟知府职司守土。陈乔枞临警送眷。已属不避嫌疑。且于城内人心震动之时。不将添拨之勇。交委弁扼要防堵。辄自行带往。虽非有心逃避。究属任意妄行。副将荣寿于团众鬨闹府署时。并不前往弹压。辄以释囚减粮赔补捐谷等言。属令教官转达。其意存干预。显而易见。陈乔枞、荣寿、著一并即行革职。并将刁徒李清辉等勒限拏获。交沈葆桢提集人证。石□并讯确情。按律究办。　　

○又谕、刘长佑奏、官绅克复太平郡城。乘胜进捣贼巢一摺。广西太平府城。被逆匪吴淩云等攻陷屯踞。署左江道吴德徵等、调派官绅分道进取。剿抚兼施。先后收复劳村等四十三村。本年正月进剿江州属之渠香村。阵斩逆目陈六保。毙贼数十名。土思州一带被陷地方。次第收复。二月十二十三等日。攻打壶关。炮毙伪军师谢帼贞。城内逆匪大乱。我军由南门攻入。毙匪数百名。当将太平府城克复。太郡失陷后。汉土各属。悉沦于贼。此次连复村寨数百处。力拔坚城。办理甚为得手。著即乘此声威。激励将士。捦渠埽穴。以靖边圉。　　

○谕议政王军机大臣等、沈葆桢奏、驰抵广信。并饬属择险筑堡一摺。江西广信一郡。毗连浙闽。为左宗棠入浙各军后路。该逆屡图窜扰。以阻进剿之师。现在皖南北诸军连克坚城。左宗棠复肃清江常。进攻开化。该逆被剿穷蹙。难保不由浙闽之交。回窜信郡。以图牵掣我师。沈葆桢现已行抵该郡。著即将修寨筑堡各事宜。妥为布置。务期有险可恃。使贼入境无可掳掠。惟坚壁清野之法。在川陕著有成效。江省地势民情各异。尤当因地制宜。变通尽善。使民不扰。其地方官及派出之委员等。务须择其惬洽民心之员。与该郡绅民妥为办理。毋致藉端扰民。广信为该抚旧治。一切地利民情。知之必悉。谅能斟酌尽善。以慰廑念也。将此由五百里谕令知之。　　

○又谕、田在田奏、进攻高黄山寨贼匪获胜。并西路捻股。围困宿州一摺。据称高黄山贼匪。樵汲断绝。早晚定可得手。讵西捻李城等股。倾巢齐出。围困宿城及符离营寨。其宿城十里外。及西黄山前。均筑有贼垒多座。复纠马步万余。绕至符离以北之黄花洞等处。我军众寡悬殊。能否即时击退。尚无把握等语。逆匪分股窜扰。剽疾靡常。田在田惟当就现有兵力。分路进攻。力图埽荡。毋得藉口兵单。任令逆贼纷窜。现在庐州已复。皖省军务较松。著袁甲三迅拨劲旅。前赴宿州一带。会合田在田各军。实力剿洗。为一鼓歼除之计。毋令该逆蔓延。将此由六百里各谕令知之。　　

