<!-- { "loadSidebar": true } -->
○又谕、刘蓉奏、援甘协饷紧要。请饬催各省迅解等语。杨岳斌奉命西征。于行抵西安时。先后由陕库借拨银六万两。均议俟各省协饷解到时。扣留归款。迄今已逾两月。各省协饷。并未解到。陕库本甚拮据。去此钜款。已难周转。而杨岳斌统率全军抵甘。正值雷正绾等剿办灵州回匪失挫之后。贼焰甚张。而狄河等处之匪。偪近兰州。尤为肘腋之患。当此局势紧急。非饷项充裕。何以激励戎行。著官文、郑敦谨、将湖北月协之三万两。李鸿章将扬防节省项下月解之三万两。刘郇膏将江苏月协之一万两。其江西浙江湖南等省协款。并著刘坤一、马新贻、李瀚章、孙长绂、各筹两个月饷银。赶紧委员拨解到陕。由刘蓉转运前进。以济要需。傥敢稍事延宕。致西北大局。日就决裂。该督抚等其能当此重咎耶。懔之。将此由六百里谕知官文、李鸿章、刘坤一、马新贻、郑敦谨、李瀚章、并传谕刘郇膏、孙长绂知之。　　

○予安徽义门阵亡协领密成、外委唐庆华、祭葬世职加等。千总魏邦贞等祭葬世职。　　

○予甘肃金积堡阵亡总兵官周有贵、周有文、参将秦久胜、董逢春、游击保明、祭葬世职加等。　　

○壬申。孝懿仁皇后忌辰。遣官祭景陵。　　

○谕内阁、户部奏、东纲盐引。请饬查明奏报等语。向来各州县经徵盐课。督销盐引。分别已未完议叙议处。定例本极严明。此次山东巡抚阎敬铭请将以前未准部覆各年奏销。一并扣除。是否专指咸丰九年以前。抑九年后各案概行请免。声叙殊未明晰。若专指九年以前。则九年以后。仍须议处。办理未免两歧。若将九年后一并免议。又核与例义不符。且上年正月。该省造报咸丰六年盐引。南运商邱等州县。连年只引未销。显系各州县督催不力所致。傥该管上司。仍复任听含混造报。曲为开脱处分。该各属恃无考成。谁复认真督运。尚安望鹾政日有起色耶。著阎敬铭督同该运司详细查明。某州县未完若干。何年积引若干。并该部指驳各情。逐一分晰查明。核实奏报。以杜弊混而重课款。　　

○谕军机大臣等、吴昌寿奏、豫省两路官军。击贼获胜。现饬进剿一摺。发捻赖汶洸、牛落红等、由淮甯窜至西华。纷扰扶沟临颍。及许州属之秋湖栗园一带。叠经官军进剿获胜。陈郡所属。已无贼踪。该逆由舞阳西去。势将与前股句合。捻匪张总愚等。经张曜等由许州向南追剿。该逆奔往襄城郏县。旋至宝丰鲁山。盘踞南裕交界之横山神林大店等处。并由叶县入山。我军叠将横山等处克复。该逆闻风南遁。逆匪蔓延豫省腹地。势甚鸱张。亟须实力进攻。为一鼓歼捦之计。著吴昌寿严檄张曜等军。务将张总愚等股匪。就地殄除。毋令窜入邻省。又成不了之局。吴昌寿现由尉氏前赴许州。即著迅速前进。居中调度。毋误戎机。鄂豫壤地毗连。该逆由豫而鄂。俱系从前往来熟径。官文等前派成大吉等军。分路扼守。即著严饬各军。认真防堵。毋令匪踪阑入。并著官文、郑敦谨、抽拨劲旅。以剿为防。迅速饬赴豫疆。会合吴昌寿派出各军。协力夹攻。迅歼丑类。逆踪离皖虽远。必须皖军越境追剿。方可制贼奔突。以期聚而歼旃。著乔松年懔遵前旨。迅派得力将士。驰赴豫境。合力会攻。皖豫军情。及各路布置情形。著曾国藩统筹全局。妥为调度。随时奏报以闻。将此由六百里各谕令知之。　　

○又谕、孙长绂奏、叛勇被击窜逸。已赴粤军乞降。现在筹防情形一摺。叛勇与发逆。在吉祥墟□□穴□又□括粮食。分派不均。互相斗杀。既合复分。叛勇窜长甯。被剿遁往平远。进退失据。遂向粤军乞降。经方耀收受。计七千余人。现令前赴嘉应州石□港听候处置。著瑞麟、郭嵩焘、督饬方耀妥为区画。其有家可归者。酌量递解遣撤。如系无业游民。即遣散亦恐复为贼。须分营安插。令与官兵相辅而行。不可稍涉疏虞。致贻后患。汪逆仍踞镇平。添造木栅望台。意在伺隙而动。著即督饬在事各军。设法攻剿。务须四面兜围。毋令再有窜逸。发逆窜往老龙街。有图犯惠州之意。此股现系何人剿办。卓兴现在何处能否跟击。并著该署督抚责令迅速剿办。毋稍松懈。左宗棠等当懔遵叠次谕旨。饬令康国器等会同粤军。将镇平踞逆。悉数殄除。毋留余孽。镇平偪近江西之会昌长甯。孙长绂已令席宝田扼扎会长边界。并令娄云庆等严防龙定南安。王开琳迅扎会长。著即督令席宝田等扼要驻守。遇贼即击。毋稍大意。将此由六百里谕知瑞麟、左宗棠、徐宗干、郭松焘、并传谕孙长绂知之。　　

○河南巡抚吴昌寿奏、请调遣戍释回已革按察使张学醇改赴河南军营差委。允之。　　

○命甘肃布政使恩麟开缺听候查办。以按察使林之望为布政使。候补按察使杨能格为按察使。　　

○补行同治元年军政。山东卓异官二员。不谨官一员。才力不及官一员。分别议叙处分如例。　　

○以勇丁索饷滋闹。江西都司罗寅、王大魁、把总贾以标、叶隆仁、钟安高、革职拏办。　　


大清穆宗继天开运受中居正保大定功圣智诚孝信敏恭宽毅皇帝实录卷之一百四十八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年乙丑。七月。癸酉。漕运总督吴棠奏、湖河水涨。拟启车逻等坝洩水。得旨、著督饬该管道厅等官。随时察看。相机办理。毋稍疏懈。　　

○派户部右侍郎董恂、兵部左侍郎崇厚、办理比利时国通商事务。　　

○甲戌。慈安皇太后圣寿节。遣官祭太庙后殿。奉先殿。　　

○遣官祭文宗显皇帝孝德显皇后暂安寝殿。　　

○上率王以下文武大臣诣慈寍门行庆贺礼。众官于午门外行礼。　　

○谕军机大臣等、骆秉章奏、官军进攻黔匪。叠获胜仗一摺。官军自攻克正安州城后。由松坎趋娄山关。转战而前。进扼绥阳后路。一面分兵由正安直进。以击绥阳之前。两路夹攻。刘岳昭一军。连克绥阳西路之观牛峝杉坝。并厚水金鸡寨小白岩各处贼巢。续将七宝寨回龙寺菩萨庙等处贼营攻破。歼戮殆尽。其东路之磨坝蔡缸峝贼巢。亦经李家福一军攻毁。剿办尚为得手。著骆秉章即饬刘岳昭等军。乘此声势。速将绥阳城池克复。疏通川黔道路。并著劳崇光、张亮基、迅速派兵。会同川军。合力夹击。将遵义一带匪巢悉数埽除。毋稍松劲。此次出力员弁。准骆秉章择尤保奏、将此由五百里各谕令知之。　　

○予贵州绥阳等处阵亡都司刘立瑞等十二员祭葬世职加等。　　

○乙亥。谕军机大臣等、前因玉明等奏称。贼匪聚众。扰及兴京东西堡等处。摺内声叙情形。未能详悉。谕令该将军等详细覆奏。兹据该将军等查明覆奏。据称东西两堡。即系陵街。距兴京城仅止十里。玉明等前次摺内。并未声明。实属意存含混。且东西两堡被扰。事在五月初旬。玉明等直至六月中旬。事隔两月之久。方行入奏。据称贼退后。屡经严催地方官详报。因一时未能查验明确。以致稽迟。显系藉词诿卸。事事粉饰。已可概见。该匪等于沿边内外各处。任意焚抢。且敢于山陵附近地方。聚众强索钱文。玉明等先事既未能豫防。各属禀报迟延。又复饬催不力。实属咎无可辞。玉明、德椿、并前任副都统庆春、前兼署奉天府府尹志和、均著交部议处。现任兼尹宝珣、虽于闰五月十二日始行接任。已在东西各堡等处被扰之后。惟未经先行具奏。亦属咎有应得。著一并交部议处。此股盗匪。并未大受惩创。若不迅速埽荡。为患非细。著玉明严饬带兵各员。实力穷追。会同吉林所派官兵。务将此股剿除净尽。不准再事敷衍。致干咎戾。杉松河等处被扰情形。著详细查明具奏。匪犯徐五。仍回大孤山盘踞。该处实在情形。究竟若何。如贼势猖獗。必须及早设法。陆路兵力。若不能制。势须辅以水师。盛京山东水师。俱不足恃。玉明等当酌量贼情。奏请调派沿海得力水师移剿。不可稍涉讳饰。将此由四百里各谕令知之。　　

○又谕、成禄奏、边疆告急。拟就现有兵力。克日西征。请饬迅筹兵饷。并河北贼匪麕集。拨兵助剿各摺片。据称敦煌等县告急。拟统马天祥赵德正二营。及新募卫队一营。节节西向。会合黎献之兵。规复肃州。请饬杨岳斌筹拨粮饷军火。并拨兵替回川兵三营各等语。前据杨岳斌奏、黎献一军。进偪肃州。惟兵力过单。骤难得手等语。成禄若能率师西进。与黎献合兵一处。规复肃州。则将来大军出关。可无后顾之虞。自是目前第一要著。第该提督所领。仅有三营。合之鹤龄川兵。亦不过六营。现在贼窜蔡家河。鹤龄一军。腹背受敌。成禄派令马天祥等拔队往援。而自率卫队一营。跟踪继进。是此项兵力。尚为河北贼氛牵掣。西征一节。仍属纸上空谈。殊为非计。著杨岳斌迅派数营。替回成禄各军。俾得克日西发。并将军火帐房等项妥筹接济。毋令缺乏。成禄请饬杨岳斌设立粮台分局转运供支之处。并著该督设法办理。俾免饷糈不继之虞。成禄、联捷、仍当统领所部。星速西行。不得以待兵待饷为词。任意延宕。雷正绾一军。新有金积堡之败。恐难分兵协助。且闻该营将骄卒惰。非力加整顿。亦难壁垒一新。前调刘正高七营。能否再调。著杨岳斌酌量办理。至刘正高不候调度。拔营东去。有无抗违规避情形。即著杨岳斌查明参奏。成禄摺内有中卫之贼窜扰大靖之语。该处距凉州不远。河西三郡。关系紧要。著杨岳斌斟酌情形。拨兵堵剿。毋稍疏虞。昨已明降谕旨。将恩麟开缺。听候查办。著杨岳斌将交查该藩司前后被参贻误各节。认真查办。据实具奏。将此由六百里各谕令知之。　　

○以吉林双城堡总管善庆为杭州副都统。　　

○追予杭州阵亡副都统关福祭葬世职。杭州乍浦殉难驻防官兵妇孺一千五百八十名口分别旌恤如例。　　

