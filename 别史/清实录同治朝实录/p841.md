<!-- { "loadSidebar": true } -->
○又谕、张之万奏、捻股窥伺六塘河。并窜扑河岸。筹防堵击情形。暨添募勇丁。请拨饷需各摺片。捻股围攻沭阳。纷向赣榆郯宿等处肆窜。经刘铭传、牛师韩等、败之于赣榆郯城境内。姚广武督饬沿河防军。将窜扑庄家滩等处贼匪击退。现在贼扑刘老涧沿河一带。人数众多。势甚凶猛。著张之万严督在防将士。并添拨援军。实力堵遏。毋任该逆抢渡。并著李鸿章迅督追师。星驰前往策应。毋得仍前延误。六塘河水势。因宣洩过多。浅处褰裳可涉。能否于下游填遏。以蓄水势之处。著张之万斟酌情形办理。浙军三千人业已到防。尚不足敷分布。该漕督拟添招马步十营。著即赶紧募练成军。并著曾国藩每月拨解饷银二万两。迅筹接济。毋稍推诿。清淮一带。兵力单弱。朝廷时深顾虑。李鸿章前驻济甯。办理河防日久。并未筹布周密。此时若再不实力追剿。一误再误。伊于何底。赣榆沭阳宿迁一带。与东省兖沂地界毗连。相距咫尺。丁宝桢驻军沂州峄县等处。亦当分兵出境。与清淮防军互相援应。不得画疆自守。强分畛域。至曾国藩、李鸿章、历次奏称、采买战马。为数不下八千余匹。驼只几及千匹。现在存营数目。究有若干。僧格林沁所部马队。除裁撤外。现在存营马队官兵。并马匹数目若干。将领出色者共若干员。均著李鸿章详细查明。迅速覆奏。将此由六百里各谕令知之。　　

○又谕、已革浙江处州镇总兵陈国瑞、前因患病回籍。现在谅已病痊。该员向在军营。打仗尚称得力。著李瀚章传知陈国瑞。令其赴部引见。听候录用。将此谕令知之。　　

○先是凉州副都统瑞云奏、凉州空缺马甲七十四副。幼丁多未及□山戊不□。请暂停挑补。庄浪现空甲缺五百四十五副。无人挑补。请饬移拨。下兵部议。至是议上。凉州甲缺。应准其暂停挑补。并请饬八旗都统会议。能否于京旗兵丁内酌拨。移往庄浪驻防。候旨遵行。得旨、著暂缓移拨。　　

○三口通商大臣兵部左侍郎崇厚奏、据报枭匪南窜。现拨队分驻静海。以资堵剿。得旨、著饬静海沧州各军。随时侦探。如有警信。即行带队剿捕。以资策应。　　

○予直隶平乡阵亡守备刘在巘等祭葬世职加等。　　

○癸卯。世宗宪皇帝忌辰。遣官祭泰陵。　　

○上诣寿皇殿行礼。　　

○谕军机大臣等、都察院奏、顺天武举郑椿山等、以马贼肆扰。知县纵匪潜逃等词。赴该衙门呈诉。本年五六月间。马贼四五十人。窜扰永清县境南关。练勇持枪迎剿。该县知县竟敢拦阻练勇。不令开枪。致令贼入南关烧杀。该县复微服潜逃。于贼扰地方。亦未出城验看。实属玩寇殃民。著万青藜、胡肇智、即行查明确情。据实参办。毋稍徇隐。原摺著钞给阅看。将此谕令知之。寻奏、遵查永清县知县叶守贞。并无纵匪潜逃情事。惟于郑椿山呈报被抢一案。未曾亲往查验。实属不合。应请交部议处。从之。　　

○调西安右翼副都统玉亮为正蓝旗蒙古副都统。吉林副都统安住为西安右翼副都统。阿勒楚喀副都统德英为吉林副都统。以正红旗护军参领海英为阿勒楚喀副都统。头等侍卫春福署镶黄旗汉军副都统。　　

○甲辰。山东巡抚丁宝桢奏、驻扎峄县。距贼较远。察度现在贼情。仍应暂驻沂州。分军布扎。以便策应。得旨、著懔遵本月二十二日谕旨。严督各军认真堵剿。不得画疆自守。致误戎机。　　

○乙巳。谕军机大臣等、前据礼部接准朝鲜国王来咨转奏、当派恭亲王会同大学士六部九卿议奏。兹据奏称、游民垦荒。有无窒碍。该处情形。无由悬揣。请饬都兴阿等妥立章程。再行酌夺等语。都兴阿等奉派查勘此事。关系綦重。该游民开垦之地。东界朝鲜。若不谋画万全。殊失朝廷字小之意。该国王现已派员赴该地方听候办理。著奕榕迅将剿匪事宜办竣。克期会同延煦等。带领恩合进山查勘。就近与该国委员。将地方情形通盘筹画。并与都兴阿和衷商酌。以期中外兼筹。永杜后患。其如何筹办之处。著即妥立章程。详细覆奏。候旨定夺。恭亲王等原奏。及朝鲜国王来咨。均著钞给阅看。本日都兴阿、额勒和布、恩锡奏、倡捐米石。并酌减劝捐一摺。奉省采买粟米。藉资赈务。现在该处元气未复。若再劝谕捐输。恐滋扰累。非所以示体恤。著即行停止。将此由四百里各谕令知之。　　

○又谕、英翰奏、回抵颍州。力筹征军粮饷。兼固本境防务一摺。据称皖营入东之军。派定步队九千。马队一千。合成万人。令总兵程文炳统带。随地兜击。黄秉钧等军补守运防。并遵旨兼固本境。仍驻颍州。督饬水陆防军及地方绅团。密探严防。妥筹调度等语。所筹甚是。即著严檄程文炳、黄秉钧等、确探贼踪。认真堵截。并联络淮东各军。以壮声势。惟该省派出之军。新添洋枪开花炮等队。需费更钜。英翰现饬藩司张兆栋于司库先凑银十万两。并咨商曾国藩催提江海关协饷及豫借盐厘。自应宽为筹画。著曾国藩按照该抚所商。赶紧匀拨。该督素顾大局。谅能设法代筹接济也。英翰仍当严饬该藩司。将拨项星速报解。以便各军克期起程。毋再迟缓。捻逆现聚邳宿一带。窥扰清淮。于皖之泗颍各属。瞬息可至。英翰务令在事各军。择要严防。以杜侵越。李鸿章亦当统筹全局。相机兼顾。毋任该逆阑入皖粮。益形延蔓。将此由五百里各谕令知之。　　

○命大理寺卿童华提督江苏学政。　　

○以倡捐米石。予盛京将军都兴阿等优叙。　　

○丙午。秋分。夕月于西郊。遣克勤郡王晋祺行礼。　　

○谕内阁、稽察富新仓给事中谢膺禧奏、富新仓开放甲米。恐有弊混。请饬查办一摺。该仓开放正黄旗甲米。阄定福字廒座。本在厅南。何以开放未完。复令由北载运。该仓监督所称因挑晾移入空廒。是否实情。其挑晾分存。是否合例。著仓场侍郎确切查明。据实具奏。如查有蒙混情弊。即著从严究办。另片奏、各旗领米人数众多。请照旧章办理等语。著仓场侍郎查明各旗领米。每旗应派若干员前往。行文各该旗照办。并于各仓门首出示晓谕。以重仓庾。寻奏、福字廒开放甲米未完。暂移空仓挑晾。系属实情。别无弊端。惟该仓监督等先未据实禀明。究属不合。应请交部察议。从之。　　

○谕军机大臣等、穆腾阿奏、枭匪复窜任邱。请饬官军协防。并请饬刘景芳分扎文安等处各摺片。枭匪已折窜任邱。经穆腾阿督兵进剿。复向东面远扬。前据刘长佑奏称、贼趋无极深泽一带。何以折窜任邱如此之速。且前称贼匪仅百余名。何以仍未办结。任令肆窜。著刘长佑严饬各军。将步队严防要隘。令马队迅速追剿。并与穆腾阿防军会同夹击。毋任喙息。穆腾阿以任邱为贼匪往来要路。拟亲督成章等马步各队。驻扎该处。并拟令萨淩阿分扎雄县。著即照所请办理。刘景芳既于文安等县民情熟悉。即著刘长佑饬令该总兵督率所部。分扎大城文安雄县。归穆腾阿节制。以资调遣。该都统所称任邱县属。有匪徒句结枭匪情形。著刘长佑严饬该地方官。乘有京兵驻扎该处。设法密为查拏。以净根株而绝延蔓。将此由五百里各谕令知之。　　

○又谕、李鸿章奏、覆陈胶莱河分守汛地。绘图呈览。请将王心安等分别办理。并布置军情。暨筹办粮米各摺片。胶莱河北路。本系潘鼎新认守地段。该藩司并未亲行蹋看。丈量地势。续复改防潍河。商令东军移扎北路。以致临时移调。仓卒失事。李鸿章屡奉谕旨。催赴前敌调度。迁延贻误。岂得尽诿咎于东军。王成谦以八营自守。而令王心安以四营认守无墙之处。又不分队就近应援。实属畏葸取巧。著即革职留营自效。傥再贻误。即著李鸿章、丁宝桢、严参惩办。至王心安前次失守运墙。厥罪甚重。早应正法。此次防守胶莱河又复不能力战遏贼。据李鸿章所陈该已革总兵废弛军务克扣饷银等情。更未便再从末减。著该大臣仍遵前次密谕。斟酌情形妥办。不可稍有宣洩。并著丁宝桢慎派干员。豫行接统其众。毋任别生枝节。潘鼎新由胶莱追贼南行。日久未闻与贼接仗。傥再不认真剿贼。即著李鸿章严参惩办。亦不得稍涉瞻徇。贼踪现由宿迁东窜六塘。河水日就浅涸。仰化集以下。防务未固。该大臣当认真督饬刘铭传等军。紧蹑贼后。与清淮各军互相援应。不得将清淮防务。专诿诸张之万。致蹈胶莱覆辙。运河防军。既未便概行裁撤。即著仍前办理。惟当随时相机。兼筹迎剿。不可但恃防守。致令百密一疏。任贼逸出。贻误大局。至官军经过州县。须就地采买粮草。若任听地方百姓闭籴。致令兵勇饥饿绝食。何以收饱腾之效。著丁宝桢严檄各地方官。豫行提款购买米面。以便追军过境支用。但近日淮楚各军。所至骚扰。亦无怪百姓畏兵甚于畏贼。并著李鸿章严申军律。饬令各营于经过民寨时。给价采买。不准强行索取。如官军有滋扰情事。即按军法惩办。不得稍有回护。傥该地方官于客军过境。延不付给粮米。即著李鸿章、丁宝桢、立即参撤。以利军行。将此由六百里各密谕知之。　　

○又谕、崇实、骆秉章奏、官军剿办夷匪获胜。并筹办建南边防一摺。越嶲夷匪出巢滋扰。经崇实等分路剿击。叠次获胜。冕甯野夷。又复分股出窜。九盘山夷匪。竟敢潜入靖边营汛地。将拘禁夷目七名。乘夜劫逃。官军追逐。纷纷远窜。此股夷匪诇知边防兵单。乘闲出巢滋扰。一遇官兵。旋即逃遁。并未大受惩创。著崇实等督饬丁永升。会同越嶲文武。相机防剿。并饬甯远府知府督饬练勇。会同冕甯靖远各营员。随时防范。以免此击彼窜。至滇军自杨盛宗进剿迤西各营溃退之后。沿边土匪蜂起。建南又复吃紧。亟应赶紧设防。该将军等现已饬令刘宝国募勇调兵。前往会盐一带。著即责令扼要布置。以固边圉。将此由五百里各谕令知之。　　

○调山东学政张家骧提督山西学政。山西学政于建章提督山东学政。　　

○调湖南提督黄少春为浙江提督。浙江提督杨鼎勋为湖南提督。　　

○举行本年军政。侍卫处、銮仪卫、满洲、蒙古、汉军、各旗营卓异官一百三十八员。不谨官十二员。浮躁官一员。罢软官一员。才力不及官九员。年老官五员。有疾官五员。分别议叙处分如例。　　

○以四川越嶲剿办夷匪获胜。复已革参将王廷相职。予阵亡游击刘履玉、守备金品彰等。祭葬世职加等。　　

○丁未。遣官祭贤良祠。　　

