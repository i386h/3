<!-- { "loadSidebar": true } -->
○谕军机大臣等、景廉奏、回逆大股出关。滋扰敦煌。请饬金顺来古助剿。并请饬荣全进兵会攻玛纳斯各摺片。陕回白彦虎会合西甯大股回逆。携带家眷万余众出关。滋扰敦煌及西海蒙古一带地方。攻破村堡。官兵堵剿。连获胜仗。后因贼众兵单。官军挫衄。以致李天和阵亡。胡飞鹏被掳。勇丁散亡大半。此军本系赴坤助剿之兵。刻下将亡勇溃。已不成军。景廉兵力甚单。防剿均形棘手。该逆此次句结甘回。携眷出关。沿途掳掠。必为西窜乌噜木齐之计。该处南北两路。皆有径路可通。景廉惟当就现有兵力。勤加侦探。设法截剿。一面飞咨哈密巴里坤两城严密防守。毋稍疏虞金顺一军。前经叠次谕令迅速出关。以厚兵力。现在巴哈古城各处。事机甚急。即著该前将军懔遵叠次谕旨。速带马步各营兼程西进。为景廉后路应援。并与景廉会商机宜。迅埽逆氛。毋得藉词延缓。回目马明既有投城之意。景廉惟当设法羁縻。总使安夷回逆。势不相联。庶免掣肘。但回情诡谲。投诚未可深信。景廉持谕招抚。总宜稳慎笼络。计出万全。毋为该回目所绐。是为至要。俄商前赴玛纳斯贸易。该处正为贼匪出没之区。货物被抢。势所必至。俄商遽指为徐学功抢劫。未必非藉此图诈。希冀官为赔偿。景廉现已劄调徐学功来营面询。并派员前往查访。虚实自无难根究。即著景廉查询明确。将如何办理之处。即行据实奏闻。俄人觊觎乌垣。已非一日。藉端生事。自在意中。官军能将玛纳斯克期攻拔。先发制人。兵机庶可得手。著荣全咨会锡纶。迅速会兵进攻。务将玛纳斯攻克。以期次第进取。俄人狡诈性成。傥我军日久无功。深恐又生枝节。荣全亦当妥筹攻剿。迅赴戎机。毋稍迟误。将此由六百里各谕令知之。寻景廉奏、遵查徐学功系在安集海三道河子地方与安夷回匪打仗。夺获牲畜布匹等件。分给哨勇。并无抢劫俄商之事。至俄夷图诈等情。已咨署伊犁将军荣全酌核办理。下所司知之。　　

○又谕、为因富顺等奏参总管达尔济营私渔利各情。当经降旨将达尔济革职。不准留营。并所领饷银有无侵蚀。饬常顺等查办。兹据奏称、已革总管达尔济所领饷银十万三千两。仅系给发迟延。尚无显肆侵克情事。其虚支军饷。该革员于被参后业经交出。勒交皮价一项。已饬赔缴。至其侵吞驼只。现经取回七十三只。交该营牧养备用等语。达尔济既据查无侵克军饷重情。即著加恩免其追赔。所亏皮价一项。仍由常顺等饬令如数赔缴。不准延欠该革员本系不准留营之员。常顺即当饬令起程回旗。并咨明察哈尔都统严行管束。毋任滋事。将此由四百里谕令知之。　　

○以哈密筹办防剿出力。赏游击王洪顺、佐领明图善、千总田锡礼、巴图鲁名号。知县裕厚以知州用。并赏花翎。笔帖式奎显等蓝翎。余加衔升叙有差。　　

○予故直隶总督庆祺附祀博多勒噶台。忠亲王僧格林沁天津府专祠。　　

○予故江苏道员袁保庆交国史馆立传。附祀原任漕运总督袁甲三安徽临淮专祠。　　

○壬寅。谕内阁、张廷岳等奏、派出迎接哲布尊丹巴呼图克图之呼毕勒罕札萨克图汗车林端多布、现在患病。请另行派员一摺。车林端多布现在患病。不能迎接哲布尊丹巴呼图克图之呼毕勒罕即改派车臣汗部落贝勒车林桑都布迎接。著张廷岳等迅速严催车林桑都布赶紧起程。断不可再行推诿。并著加恩由库伦至西甯驰驿行走。车林端多布贻误此等要差。迹近推诿。著交理藩院议处。以示惩儆。　　

○癸卯。谕内阁邵亨豫奏、带兵大员在营丁忧一摺。统带铭军记名按察使刘盛藻、现丁父忧。该臬司恳请回籍终制。原应准其所请。惟现在甘省军务未竣陕防紧要。该臬司统率铭军。深资得力。未便遽易生手著邵亨豫饬令刘盛藻。将陕防事宜照常办理。一俟甘境肃清。该省防务安谧再行奏请回籍终制。伊父刘大全、著加恩赏给一品封典。以示矜恤。　　

○派内阁学士崇绮、顺天府府尹彭祖贤、监临顺天乡试。　　

○补铸甘肃河州镇左营兼管中军游击、秦州州判、两当县知县、金县知县、儒学、靖远县知县、儒学、平罗县县丞、张掖县县丞、渭源县儒学各关防印信条记从总督左宗棠请也。　　

○甲辰。谕军机大臣等、侍郎绵宜奏、盛京马贼。为害已久。请饬办理一摺。盛京各属马贼为害多年。虽经叠次捦挐。仍未净绝根株。允宜设法整顿。以靖地方而消祸患。该侍郎所陈整兵募勇禁赌聚粮各条。不为无见。著都兴阿、瑞联、恭镗、酌度情形。认真办理。妥拣贤能员弁。联络兵势。侦贼所在。合力兜拏。务将著名渠魁悉数弋获。其逃散匪党。一并摉捕严拏。毋任漏网。并多募勇丁。由兼尹府尹拣派贤员管带。与官兵合力兜剿。檄令各厅州县力行保甲。互相守望联络兵勇。一体堵拏。赌博最为盗贼渊薮。著该将军等严行禁止。先为剀切晓谕。如再有开设赌场者。即行查拏。从严惩办。奉省产粮素丰。近来各口岸粜卖过多。以致民间毫无积蓄。并著该将军等妥为筹画。其外来商贩。应如何分别禁止之处。即行会商办理。原摺均著钞给阅看。将此各谕令知之。　　

○上以孟秋时享太庙。自是日始。斋戒三日。　　

○乙巳以光禄寺卿惠林为太常寺卿。　　

○丙午。予贵州镇远等处阵亡副将吴喜荣等祭葬世职加等。　　

○予贵州军营病故总兵官袁发贵祭葬恤荫加等。　　


大清穆宗继天开运受中居正保大定功圣智诚孝信敏恭宽毅皇帝实录卷之三百五十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十二年。癸丑。秋七月。丁未朔。享太庙。上亲诣行礼　　

○诣钟粹宫问慈安端裕康庆皇太后安长春宫问慈禧端佑康颐皇太后安至丙子皆如之　　

○奉慈安端裕康庆皇太后慈禧端佑康颐皇太后幸漱芳斋侍午膳　　

○派兼署工部左侍郎殷兆镛恭勘景陵妃园寝等处工程。　　

○戊申。准山西在籍二品顶带前太仆寺卿徐继畬重与鹿鸣宴。赏头品顶带。　　

○追予广东各属阵亡殉难绅民杨洪楷等暨妇女四百三十四名口分别旌恤如例。　　

○己酉。谕军机大臣等、金顺奏、攻克肃州东关。平毁贼卡一摺。肃州自合围后。金顺会商徐占彪、宋庆、添筑炮台。偪城轰击。上月初六日。徐占彪督队出贼不意。直登东城。各军奋勇继进。贼众抵死抗拒。分股出城扑犯官军营卡。冀图牵掣。各营分投迎剿。大挫凶锋。遂将东关攻克。并将蒲桃园贼卡平毁。悍贼悉数歼除。剿办尚为得手。东关攻克。城贼粮畜将尽。已成槛兽釜鱼。著左宗棠檄令徐占彪、宋庆等、并力环攻。严防贼匪冲突。迅将肃城克期攻拔。聚而歼旃。毋稍松劲。肃州军务得手。徐占彪、宋庆两军。足敷剿办。白彦虎等股窜扰关外。势甚猖獗。金顺仍当懔遵叠次谕旨。迅带所部。兼程西进。为景廉后路应援。相机痛埽妖氛。毋稍迟滞。另片奏、请将已革委参领双寿留营等语。双寿系勒令回旗永不叙用之员。所请留营效力之处。著不准行。将此由六百里各谕令知之。　　

○又谕、本日据金顺奏、肃州兵勇围攻甚密指日可期克复。是甘省军务。渐就肃清。因思现在各营勇丁。固多他省客勇。而本地募勇。亦复不少。此项勇丁。招自田闲。半系无业游民。以之冲锋御寇。不过一时权宜之计。无事时恐未必能安耕作。若任其游荡不为钤制。致令流为匪徒。不但无以示矜恤。亦非绥靖地方之道。甘肃各营兵丁。缺额甚多。凯撤以后。应如何将本地募勇挑补训练。以资安插之处。著左宗棠悉心酌度情形。奏明办理。其各省勇丁。亦当分别撤留。其得力者。饬各营官实力整顿。不得力者妥为赀遣。俾免滋事。并著先事豫筹。以遏乱萌。将此谕令知之。　　

○予甘肃肃州阵亡总兵官黄金堂、黄明贵、副将梁得胜、游击李士明、刘宏发、都司舒占标、千总秦涵保、祭葬世职加等。　　

○辛亥。谕内阁、前据吴棠奏、前署通江县知县黎亘熙、经该督以治理未谙奏参降补。旋据该员呈递禀词挟忿诬讦。请旨派员查办。当经谕令魁玉确查具奏。兹据奏称、按照所禀各情。分别详查。如所称上年吴棠生日。属员馈送礼银及出省巡阅时。随从人役千名。需索备赏银两。均无其事。至道员谈寿龄。并非吴棠幕友。因历年筹拨黔饷出力。咨由曾璧光请奖。亦非吴棠徇私滥保。其所称知府张桐许为营求。向其索谢。与谈寿龄商同分赃。有书信二件为据。又张桐属送吴棠银二千两等情。传集该员等到案研讯。均属子虚。黎亘熙旋递悔呈据称该员旧患痰迷因曾借同乡幕友贝世培银两。贝世培唆令捏控。希图开复。并捏造书信二件。交该员作据。贝世培畏罪逃走等语。黎亘熙身为职官。于被参后。不知悔过自新。辄听人唆使。诬讦上司。著即行革职。永不叙用。交原籍地方官严加管束。毋任出外滋事。并著严缉贝世培务获。按律惩办。以儆刁顽。另片奏、四川候补各员。人数众多。其中有因曾在该省游幕。并职官指捐流寓省分。暨亲族同官一省。照章均应回避者。殊多牵混。应请查办等语。著吴棠确切查明。如有照章应行回避之员。勒限呈明。准其改省。傥敢隐匿取巧。即行从严参办。　　

