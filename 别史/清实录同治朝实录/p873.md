<!-- { "loadSidebar": true } -->
○谕军机大臣等、李鸿章奏、摉捕余匪。并收抚情形一摺。捻股余匪。由河西窜向天长。为乡团捦戮净尽。另股二百余人。由来安窜往盱眙。经道员余思枢督令兵弁勇团兜击。并由李世忠将捻首李允招降。牛遂、任三厌、亦在其内。现已将该逆首解赴颍州。交英翰办理李世忠虽系奉英翰属令招抚。惟李允等三犯流毒数省。生灵受害无数。被剿后穷蹙无路。始行投诚。势难再事姑容。著英翰即将该三犯审讯明确。就地尽法处治。以快人心而申国宪。其余投诚各犯。亦宜分别情罪。严行惩治。不可稍从宽贷。此外有无零星逃匿余匪。并著英翰派兵严摉净尽。以绝根株。不得稍存大意。河北捻匪。现已窜至怀庆。并有扰及卫辉之说。势甚剽疾。李鸿章当懔遵前谕。迅饬刘铭传、善庆、温德勒克西、督率所部兵勇马队。驰赴河北一带。迎头截剿。务期就地殄除。毋任纷扰。此股捻匪。有宋景诗余党在内。尤恐其句结东昌临清等处教匪。致滋蔓延。李鸿章当豫筹防范。并著另添兵勇。亲行督带。于黄河南岸择要扼守。以便就近调度。程文炳一军。仍著英翰饬令克期赴营。驰赴北路。探贼所向。迎头截剿。逆首赖汶洸业经正法。并著李鸿章传檄河北直东一带。以寒张总愚股匪之胆。仍应相机剿抚兼施。冀孤贼势。以便迅速殄除。前谕官文出省督防。现想已赴大名广平一带。扼要驻扎。陈国瑞计到正定。著即分拨兵勇。交令管带。迅往剿贼。并迎提由直入豫各军。星速前进。以厚兵力。将此由六百里各谕令知之。　　

○命吏部尚书朱凤标协办大学士。　　

○以江南水师暨马队官军会剿捻匪出力。予总兵官缪福宾、者贵、以提督＜??闲＞放。赏总兵官叶志超、杨岐珍、巴图鲁名号。　　

○辛亥。上诣绥履殿问慈安皇太后安。平安室问慈禧皇太后安。至戊寅乐如之。　　

○奉慈安皇太后慈禧皇太后幸漱芳斋。侍午膳。　　

○缓徵直隶宛平、通、三河、武清、宝坻、蓟、香河、甯河、霸、保定、固安、永清、东安、房山、顺义、清苑、新城、雄、天津、青、静海、沧、开、东明、长垣、丰润、玉田、文安、大城、良乡、涿、昌平、滦、卢龙、昌黎、安肃、完、定兴、容城、蠡、束鹿、安、高阳、阜城、南皮、盐山、庆云、广宗、永年、鸡泽、元城、大名、南乐、清丰、宣化、怀来、涞水、衡水、深、定、深泽、晋、六十二州县被水被旱被雹被风被扰地方新旧额赋租课暨民借仓谷有差。　　

○壬子。高宗纯皇帝忌辰。遣官祭裕陵。上诣寿皇殿行礼。　　

○谕军机大臣等、张之万奏、筹办江北善后事宜。英翰奏、行抵寿州任事。余捻投诚。现在办理情形。续派劲军驰援河北各摺片。捻逆余匪。窜近来安盱眙地界。李世忠督团迎击。逆匪势蹙投诚。该提督恐其情急南窜。裹胁又多。将此股全数招降。李世忠勇于任事。力顾大局。所筹甚合机宜。惟李允、任三应、牛遂、实为著名悍贼。断难幸逃法网。著英翰仍遵前旨。讯明后尽法处治。以快人心。其余投诚各犯。并著察看情形。妥筹办理。蒙毫一带。为捻逆老巢。现在零匪既已摉捕殆尽。英翰当慎选牧令。除莠安良。以清盗源。毋令萌櫱潜滋。所有蹂躏地方。尤宜加意拊循。妥筹辜后。程文炳一军。英翰现饬由临清钜鹿一带探明贼踪。相机迎击。并续派牛师韩、方长华两军。由汴梁驰赴河北。作为游击之师颇能不分畛域。即著分檄各军。星驰前进。一面咨照官文、李鸿章、李鹤年、悉心会商。相机调度。江北土匪。乘机窃发。亟应严行摉捕。著张之万檄饬姚广武等军。实力摉拏。务绝根株。所收降众。该漕督现拟赀送回籍。应如何妥为安置之处。著张之万悉心办理。以免别滋事端。将此由四百里各谕令知之。　　

○又谕、麟兴等奏、索伦人众入卡后。播种籽粒。亟须豫为谋画。请提用前存归绥仓内麦石。以资接济等语。此项麦石。前经李云麟奏明由晋省采办。共一千九百石。尚未提用。著裕瑞、桂成、即饬该道厅查明。无论是否动用。赶紧设法如数购补。以便该将军等委员提取。如实在无款可筹。即由新疆饷银内动用。总期无误要需。是为至要。将此由五百里各谕令知之。　　

○漕运总督张之万奏、遵查上年贼匪图窜运西。经官军截击。仍由平桥东岸南遁。并无另股分窜。报闻。　　

○署闽浙总督英桂议覆浙江省减兵增饷章程。除海塘兵六百五十四名向来不与徵调无庸置议外。拟裁水陆额兵一万三千八百二十九名。实存兵二万二千五百七十六名。加马兵月饷银一两。马乾五钱。战兵月加一两。守兵月加五钱。添嘉兴湖州两协水师兵五百名。均照楚军章程。选锋操练。并增修器械。添造战船。酌给备弁以下津贴。各营公需用费。下部议。从之。癸丑。上奉慈安皇太后慈禧皇太后幸潄芳齐。侍午膳。　　

○谕军机大臣等、官文奏、豫省匪踪窜向东南。现筹布置。并请暂缓出省各摺片。捻股麕聚卫怀各属。直省防务日紧。且无知兵大员前往督剿。各将士尤难用命。官文仍当懔遵叠次谕旨。相机出省。驰赴大名广平一带。扼要驻扎。该署督素能任事。谅不至有误事机。其唐训方等军。即著饬令前往妥筹布置。余承恩一军。仍著遵奉前旨。迅赴河北追剿。如该员所部不敷。并著官文另筹添拨。该道员受恩深重。正宜及时立功。不得株守直境。希图安逸。直省门户。固应严防。然贼氛既近。亟宜分兵出境截剿。不得画疆自守。任贼纷扰。前有旨令李鸿章即赴河南督军迎剿。著该大臣迅督诸军入豫。扼要兜击。刘铭传、善庆、温德勒克西各军著该大臣仍遵前谕。催令分路迅进。毋任迁延。山东曹钜一带。为捻逆往来熟路。匪踪现窜延津封邱等处。难保不乘势东趋。著丁宝桢豫筹防守。毋待逆氛迫近。徒费周章。程文炳一军。昨据英翰奏称、饬由临清钜鹿一带前进。并续派牛师韩、方长华两军。由汴梁驰赴河北。著即饬令星速前行。以资剿击。李鹤年计已驰抵卫辉。即著就现有兵力。督饬各将弁实力兜剿。不可专恃援军。致贼势日形延蔓。陈国瑞已赴广平。惟所部无人。不得不酌为抽拨。宋庆谅入豫境。并著李鹤年派员摧提。与陈国瑞合并成军。至河北一带合力迎剿。官文亦当饬该侍卫迅速前进。毋稍逗遛。官文另片奏、请截留饷银。先行动用等语。部库饷需。原不得任意截留。所有湖南省前存直隶藩司库内解京饷银十七万两零。如已动用。著即筹款归补。委解部库。其请饬部拨银二三十万两。并天津新关税银。暨拨长芦运司盐斤复价一款。已令户部速议矣。将此由五百里各谕令知之。　　

○缓徵山东济甯、齐河、齐东、临邑、长清、平原、肥城、东平、东阿、平阴、惠民、阳信、商河、滨、滋阳、邹、滕、峄、汶上、定陶、寿张、郓城、濮、范、日照、茬平、昌乐、诸城、昌邑、潍、即墨、嘉祥、历城、邹平、长山、新城、济阳、禹城、泰安、青城、乐陵、利津、沾化、曲阜、甯阳、阳谷、菏泽、曹、观城、朝城、兰山、郯城、聊城、临淄、安邱、掖、鱼台、五十七州县。德州、东昌、临清、济甯、四卫。东平所屯庄。永阜、永利、涛雒、三场被水被旱被潮被风被虫被扰地方本年上忙额赋暨杂课灶课有差。　　

○乙卯。上诣时应宫拈香。　　

○御紫光阁。赐蒙古王、贝勒、贝子、公、台吉、暨朝鲜使臣等宴。并赏赉有差。　　

○谕军机大臣等、穆图善奏、定边等处剿贼获胜。金顺带兵东剿等语。贼匪攻扑定边安边甎井各城堡。均经官军击败。虽受惩创。尚未远扬。金顺现在带兵驰赴东路会剿。著即将定边等处股匪迅速扑灭。毋稍稽迟。前有旨令金顺挑选所部精骑。并统率沿边马步各队及胡世英各营。克期东征。该署将军现统各军。不下二十余营。兵力较厚。自当遵奉前旨。先将花马池一带董高二逆老巢攻克。拔其根株。再赴延安所属。督饬各营。节节埽荡。以保晋甘门户。并著库克吉泰、乔松年、刘典、调派陕军。与金顺联络会剿。毋得稍分畛域。花马池一带。距晋省包头等处不远。裕瑞、桂成、尤须加意防范。毋令该匪阑入边境。张总愚股匪。现已由怀庆窜至卫辉所属各邑。左宗棠带兵入晋。现在行抵何处。著即迅速取道绕前截剿。毋任蔓延。穆图善另片奏、正甯县城被回匪攻陷。宝鸡回匪退窜回巢等语。著穆图善速派兵勇。将此两股逆回实力埽除。并著库克吉泰、乔松年、刘典、派兵严防陕省边境。与甘军会筹剿办。毋任再行东窜。将此由六百里谕知左宗棠、库克吉泰、穆图善、裕瑞、乔松年、金顺、桂成、并传谕刘典知之。　　

○又谕、前据穆图善奏、沥陈甘省饷缺情形。常经谕令左宗棠按照摺内所陈。量筹接济。嗣据左宗棠覆陈甘肃饷事。复经谕令该大臣彼此兼顾。并令穆图善切查勇数。免涉虚冒。兹据穆图善奏、各省协甘之饷。多为陕西截留甘军日形苦累等语。左宗棠身任兼圻。甘省饷糈。自应由该大臣分款拨济。以归画一。惟陕甘相距较远。分拨难免愆期。甘军一百四十余营。固难保无缺额。而现存营数。谅尚不少。今据穆图善奏称、仅拨交汉中转运局三万两。为数无多。实属无济于事。著左宗棠懔遵前次谕旨。妥筹拨解。并查明从前陕台截留各省协甘饷银。究有若干。及如何分别动用之处。详核办理。现在江甯等省协甘饷银。既经左宗棠提用。自当遵照前议。每月匀拨若干。解交穆图善随时支放。以顾全局。不得坐视哗溃。致军事益形棘手。穆图善亦当遵奉前旨。查明实在兵勇数目月需饷数。咨商左宗棠酌办。其谭玉龙吴国富两军应需饷银。著乔松年由陕发给。刘效忠及胡世英所部兵饷。即于陕省应解甘省月饷不内分拨接济。至河东道嗣后应拨甘饷。著赵长龄派员径解甘肃秦安粮台。此项收到后。所有庆泾各营饷需。即著穆图善均匀协济。将此由六百里各谕令知之。　　

○以湖北黄陂县捐输团练。永广学额六名。　　

○以湖北提督江长贵捐输军饷。永广四川盐亭县学额一名。　　

○以操演疏懈。革甘肃军营委参领庆春职。仍留营。　　

○以甘肃正甯县城被贼窜陷。知县黄绍薪革职逮问。予阵亡署训导李蓬峰、署典史彭觉祭葬。世职加等。贡生于腾辉赏恤加等。　　

○丙辰。世祖章皇帝忌辰。遣官祭孝陵。　　

