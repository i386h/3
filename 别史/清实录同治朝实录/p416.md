<!-- { "loadSidebar": true } -->
○又谕、张之万奏、亳捻避兵遁入山内。皖捻被剿。窜往桐柏各一摺。张总愚窜走宛南。前经寄谕僧格林沁饬令苏克金马队。与张之万所部张曜各军。会合进剿。兹据张之万奏称、该抚进军汝州。贼知官兵已由襄郯而前。旋由鲁山退回南召县境之李青店等处。张曜等军。连日于板山坪追击获胜。葛承霖之军。亦进偪至留山堡。与贼接仗。各有斩捦。惟李青店白土冈等处。在南召迤西。山深径窄。非得步队偪贼出险。则骑兵终无用武之地。即著张之万严督张曜葛承霖等军。各由西北两面。并力夹击。偪贼东趋地势较宽之处。僧格林沁仍遵前旨。饬令苏克金带领马队豫备。即由鲁山抄进。与张之万所部诸军。会合兜击。此贼前有仍图西北窜扰秦疆之意。其四棵树地方。路由嵩县。直达河陕。防剿尤关紧要。张之万现饬亲军由鲁山进扎。务须实力办理。并饬葛承霖等湘楚各勇。力争李青店西北之险。即可斩关夺隘与张曜等合力进偪。使贼不得依山负固。以老我师。至汝南一带。贼由尖山窜往桐柏。与毛昶熙日前所奏略同。其正阳土匪余瞎子等。因捻逆远扬。其势已孤。辄敢向王文行等啖降。王文行等严行拒绝。即将该匪寨乘机攻破。剿抚兼施。所办尚好。著张之万即饬王文行等军。将谈家围贼寨乘势进攻。尽歼丑类。并著毛昶熙严督黄贵诚、尹嘉宾等、将窜往桐柏之捻股。密速剿办。迅殄游氛。毋令匪等得。以暇息。再行滋蔓。蒙亳等处善后。有无就绪。僧格林沁即行驰奏。将此由六百里各谕令知之。　　

○又谕、张集馨奏、清查西同二府叛绝各产。办理大概情形一摺。据称西同两府回匪。聚众倡乱。遍地蹂躏。村镇为墟。经多隆阿督兵剿洗。将东路肃清。所有各处叛产。例应入官。即使偶有逆回逸出。悔罪投诚。亦断无给还叛产之理且汉回仇隙已深。若令叛回仍归故土。与汉民共井同村。势必复起干戈。致令后患无穷等语。所奏自系实在情形。惟该处逆匪。未被剿灭者。为数尚恐不少。将来官兵凯撤后。或不免有陆续潜回旧土者。若概予准其再入本境。又恐贻患邻封。其应如何筹办俾两无窒碍之处。著刘蓉、张集馨、妥为经理。所有西同两府。及邠乾两州叛产。统计约在万顷以上此项地亩。与其招佃认垦不如作为屯田。可以绝回民之觊觎。而永远相安。兼可节省兵饷。寓兵于农。如能作为旗兵之产。尤属合宜。一切办理章程。均著刘蓉、张集馨、详细妥筹。奏明办理。其余未经查出各叛产。均著张集馨督饬委员速行清厘。至西同凤三府并乾邠两州所属被扰地方。赤地千里。汉民惨遭焚杀。户口完全者甚少。其逃亡在外者。固宜招集归来。令其认领旧产。各安生业。如果户绝丁亡。即应将田产归官。张集馨务当拣派公正委员。认真清查。毋任官吏影射蒙混致滋流弊。将此谕知刘蓉、并传谕张集馨知之。　　

○又谕、云南提督福升、谬妄糊涂。本日已明降谕旨。将其革职。并援唐友耕为云南提督矣。滇省全局糜烂。将来筹办进剿机宜。非借川省兵力。无从措手。唐友耕在川带兵向称得力本日将其＜??闲＞放。正以该员近在川省。可与骆秉章、贾洪诏等、筹商进取之方。为后来规复云南地步。著骆秉章于接奉此旨后。即传知该员。令其驰赴昭通驻扎。会商贾洪诏、将滇省进兵事宜。豫筹布置。其昭通练头李芝顺、现在聚众滋事。并即设法弹压解散。唐友耕旧隶骆秉章麾下。该督尤当饬令奋勉图功。以副委任。一切剿办机宜。亦即详为指示。该提督现在驻扎何处。并著骆秉章迅速拣员接替。以重防务。将此由五百里谕令知之。　　

○以故一等公恒山弟嵩山、三等承恩公继善子肇馨、三等子永恰布子双瑞、二等男桂林子治和、三等男耆绅子托云保、袭爵。　　

○以都察院左都御史载龄为兵部尚书。工部右侍郎全庆为都察院左都御史。调盛京户部侍郎和润为工部右侍郎管钱法堂事　　

○以内阁学士宝珣为盛京户部侍郎兼管奉天府府尹事。毓禄署兵部左侍郎。　　

○以理藩院尚书存诚兼镶白旗汉军都统。　　

○以四川重庆镇总兵官唐友耕为云南提督。　　

○以政绩优异。擢湖北知州牟嗣龙、知县方大湜、以知府用。　　

○予故兵部尚书爱仁祭葬。谥清恪。　　

○予河南南召阵亡千总廖尚烈祭葬世职加等。　　

○予江苏赣榆阳湖等县殉难主簿赵振纲等绅民妇女二千二百九十二员名口分别旌恤如例。　　

○续修广东驻防旗营兵房。从总督毛鸿宾等请也。　　

○蠲缓河南郑、禹、睢、许、邓、裕、祥符、陈留、杞、通许、尉氏、洧川、鄢陵、中牟、荥阳、荣泽、汜水、商邱、甯陵、鹿邑、夏邑、永城、虞城、柘城、淮甯、西华、项城、沈邱、太康、扶沟、临颍、襄城、郾城、安阳、汤阴、临漳、林、内黄、武安、涉、汲、新乡、获嘉、淇、辉、延津、浚、滑、封邱、考城、河内、济源、原武、修武、武陟、孟、温、阳武、洛阳、偃师、巩、登封、新安、灵宝、南阳、镇平、泌阳、新野、叶、正阳、上蔡、西平、遂平、确山、固始、七十五州县被旱被水被扰地方新旧额赋有差。　　

○己丑。命户部尚书宝鋆为实录馆总裁官。刑部左侍郎灵桂为副总裁官。　　

○命理藩院右侍郎额勒和布为国史馆副总裁官。　　

○命工部尚书文祥管理藩院事。　　

○调镶黄旗蒙古副都统载容为镶白旗满洲副都统。以已革直隶总督文煜为镶黄旗蒙古副都统。乾清门侍卫照祥为正红旗蒙古副都统。委散秩大臣文寿署镶红旗蒙古副都统。天黄旗护军参领毓福署正黄旗汉军副都统。正红旗护军参领海英署镶白旗汉军副都统。　　

○以记名总兵官曾克胜为四川重庆镇总兵官。　　

○补行同治元年大计。江西卓异官十一员。不谨官二员。浮躁官二员。罢软官一员。才力不及官一员。福建卓异官八员。不谨官二员。浮躁官一员。才力不及官三员。年老官一员。有疾官一员。湖北卓异官五员。浮躁官一员。年老官三员。有疾官一员。湖南卓异官八员。不谨官一员。浮躁官二员。罢软官三员。才力不及官二员。年老官一员。山西卓异官十二员。不谨官一员。浮躁官三员。才力不及官一员。四川卓异官十三员。不谨官十二员。浮躁官六员。罢软官四员。才力不及官一员。贵州卓异官四员。不谨官三员。浮躁官一员。广东卓异官十员。不谨官二员。浮躁官二员。罢软官四员。才力不及官二员。年老官十一员。有疾官三员。广西卓异官九员。不谨官二员。浮躁官二员。罢软官二员。才力不及官三员。有疾官二员。东河卓异官一员。年老官一员。有疾官一员。热河卓异官一员。分别议叙处分如例。　　

○赈吉林甯古塔等处被水旗民。并给房屋修费银。豁免被灾较重地方新旧银谷。缓徵各项额赋有差。　　

○庚寅。谕内阁、国子监司业马寿金奏、请慎＜??闲＞学官。以崇教化一摺。自来化民成俗。必资学校之振兴。上年十二月闲。曾明降谕旨令各省学政、督率各学教官。读书立品。训导诸生。并随时宣讲圣谕。以期经正民兴。共臻上理。兹据马寿金奏称、近来地方大吏。于州县之贤不肖。尚能据实荐劾。而于教职一官。则概未齿及。老迈恋栈。而过示优客。年少轻浮。而不加甄劾。以致为是官者。颓废是甘。不知振作。请饬各省督抚。详加考察。至宣讲圣谕。尤为化导之本。并请饬令学臣实力奉行等语。所奏不为无见方今大江南北。渐就肃清一切抚绥安辑。叠经降旨。责成地方官吏妥为办理。而教养兼施。使百姓革面洗心。不致再为教匪邪说所煽惑。学校之设。尤关紧要。著各省督抚学政。于通省学官。详加考察。罢其老迈。黜其轻浮。其品学兼优循循善诱者。务当随时奖励。以风其余。并著各省学臣。督饬教官。实力宣讲圣谕。考其勤情。分别劝惩。庶几经明行修。邪慝不作。至书院义学。亦培植人材之一助。乃近来风气。延请者多徇私情。为师者止图修脯。陋习相沿。牢不可破。并著各省地方官力除积弊。毋徒迁就官绅。务各延请耆硕。以副敦崇实学至意。　　

○漕运总督吴棠奏、总兵陈国瑞因病乞假。并派员暂统所部。得旨、陈国瑞在山东安徽剿贼。最为出力。现在因病回浦。著赏假两个月。安心调理。所部兵勇。吴棠已派郭宝昌等暂行统带。宜饬令勤加操演。以备调遣。仍传谕陈国瑞妥速医治一俟痊愈。即行接统所部驻扎徐州。以资镇抚。　　

○以兵部尚书载龄管户部三库事。　　

○予安徽蒙城等处伤亡参将李开春等祭葬世职。　　

○旌表守正捐躯直隶磁州民妇萧赵氏。　　

○辛卯。谕议政王军机大臣等、谭廷襄奏、统筹黄河下游现行地势。拟请浚支渠以减涨水。培土埝以卫农田一摺。据称自咸丰五年。河南兰阳汛北岸溃决由直隶之长垣东明开州。至山东之濮州范县寿张。横穿运河。过张秋镇入大清河。而直抵利津海口。其闲经行之数十州县。被灾轻重不等。大约张秋以上。地势平衍。本无收束。张秋以下。循顺归槽。又苦于狭不能容。旁溢为害。本年尤甚。欲求下游之永奠。必须开支渠以减涨水。查徒骇河尚宽深。马颊则大半淤浅。必将此二河设法疏浚。再将各缺口逐一堵合。并将河流刷及城垣之处。筑坝拦护。至张秋以上。若能相地筑堤束水。自是一劳永逸之法。惟工繁费钜。力有不及。应先将开濮两州之金堤。赶紧堵筑。其濮范与菏泽比邻之史家堤。亦一并堵筑。并将旧有土埝。加高培厚。择紧要处设法接修。而后逐渐布置等语。所筹自系实在情形。著刘长佑、阎敬铭、按照该署河督所奏严饬该管道府。督令各州县。趁此冬春。水小源微。将可以施工之处。赶紧劝令分投兴办。以资保卫。并会同谭廷襄妥筹办理。不得迁延观望。致直东一带居民。日久不能安业。别滋事端。原摺著钞给阅看。将此各谕令知之。　　

○又谕、沈桂芬奏、奉调楚勇。遵旨仍留晋防。并陈筹防戒备情形一摺。晋省防河楚勇。既据沈桂芬覆奏尚未起程。已遵旨仍驻蒲防。兵力自可敷用。讷钦所带兵勇二千。即可毋庸酌留晋省。讷钦前奏、已于十二日自保定起程。驰赴宣化。即著迅速前进。点齐所调各兵。赶赴朔平归化一带。确探贼踪。妥筹剿办。并著刘长佑将该署提督一军粮饷军火。源源接济。沈桂芬所陈晋省西南防堵情形。及西北口外边防。筹画尚属周密。即照该署抚所奏办理。至举办团练。最易有名无实。务须官为经理。督饬公正绅士。认真讲求。以资捍卫。沈桂芬摺著钞给刘长佑、讷钦阅看。将此谕令知之。　　

