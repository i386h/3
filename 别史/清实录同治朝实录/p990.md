<!-- { "loadSidebar": true } -->
○又谕、前因理藩院奏、据阿拉善亲王呈称历次筹垫台费银五万余两。当经谕令户部指款拨运。兹据奏称、查有图谢图汗等部落应抵解部库银五万两。约计尚未起程。请将此项抵拨等语。著张廷岳、阿尔塔什达、即将前项银五万两。迅速派员改解绥远城。即由定安派员解送甯夏。并将银两起程日期。先行知照金顺、丰绅、酌派弁兵。会同绥远城委员。护送至阿拉善旗交收。毋稍疏忽。将此各谕令知之。　　

○以湖北蕲水拏获教匪出力。予守备万赋元等升叙有差。　　

○辛卯。谕军机大臣等、张廷岳等奏、东两盟愿领厄鲁特人众一摺。厄鲁特人众。分起安插。业经福济等将西两盟分领情形具奏。现在图谢图汗车臣汗东两盟。亦愿呈领厄鲁特所賸一半人数。分布安辑。办理甚属妥协。即著张廷岳、阿尔塔什达、传知各该王公等。于该人众到旗后。妥为抚绥约束。务令日久相安。并著福济、锦丕勒多尔济、文硕、锡纶等、将此项人众。按照该两盟佐领多寡。均摊匀散。造具名册。一俟库伦咨到。即交该管官带领陆续起程。俾臻妥速。将此由五百里各谕令知之。　　

○命候补国子监司业孙诒经仍在南书房行走。　　

○壬辰。谕内阁、魁玉奏、京口驻防难裔。应行承袭各员。请仿照江甯驻防变通成案。试用三年。再行送部引见。其已经承袭之兴元、长年、二名。并请归试用班当差各等语。著兵部查明江甯驻防成案。一律办理。　　

○谕军机大臣等、魁玉奏、请筹款兴建驻防官署。并添补器械一摺。京口驻防兵房。现已一律工竣。惟各兵丁虽有栖止。而官署尚未建盖。器械亦复短缺。难资办公。即著马新贻、丁日昌、续行筹款。遴派妥员。前往估计工程。将京口驻防各官署。及应行添补器械。赶紧兴造。并著魁玉督饬在工各员。认真办理。毋令草率。俾复旧观。将此各谕令知之。　　

○又谕、定安、桂成奏、贼匪窜扰河西。各军分投进剿。并请饬拨火药等项各摺片。甘陕回匪。经张曜等军截系后。未敢北犯。意图乘隙东趋。现在鄂尔多斯等旗境内。均有贼踪。其窜扰哈拉寨等处之贼。虽经宋庆所部击败。仍退向盐海子一带盘踞。杜嘎尔刻由托克托城渡黄。驰赴河西。正可杜该逆东扰之路。即著定安等迅咨该副都统督饬达尔济等。各率所部马队。探明贼踪。相机进扎。仍一面会合宋庆等军步队。节节追剿。以殄逆氛。惟河西与归绥仅隔一河。防守甚关紧要。且该处南路直达榆林。东北即趋包萨。该逆诡谲异常。难保不避兵而行。乘虚分扰。榆林为逆匪往来熟径。刘典务当侦探贼踪。豫筹防范。毋稍疏虞。其归绥包萨沿河一带地方。仍著定安、桂成、李宗羲、分饬在事将士加意严防。左宗棠督军西进。设陕境复有蠢动。后路仍费周章。应如何先事图维拨军严扼之处。著该大臣察度情形。商同刘典妥为办理。金顺现由乌喇一带进剿。著即会同张曜等军分投截击。以壮声援。定安等所请火药等项。本日已谕知工部照数迅拨矣。其山西应解火药铅丸等件。李宗羲即按照该将军等所咨。随时拨解。以济要需。将此由六百里各谕令知之。　　

○又谕、定安、桂成奏、请饬山东山西拨解防兵欠饷。并请饬山西速解归绥满蒙旗绿等营防饷各等语。口外防兵。经定安等裁撤老弱。酌留六千余名。分布沿河地面。山西积欠兵饷。共银十万余两。山东每月应解银二万六千两。除解到正月分协饷一万两及起解未到银一万两外所欠尚多。口外防务紧要。亟宜接济以资饱腾。著丁宝桢、李宗羲、将各该省欠解定安等防兵月饷。严饬各该藩司勒限如数赶紧拨解。毋任延宕。嗣后月饷。务须源源起解。俾济要需。至山西欠解伊克昭、乌兰察布、两盟兵饷银十二万四千余两。绥远右卫土默特大同镇各营兵饷二万三千余两。并著李宗羲严饬藩司勒限拨解。毋再迟缓。将此由五百里各谕令知之。　　

○又谕、何琯奏、西路军务情形。请饬催成禄出关一摺。据称乌噜木齐各城。久为贼踞。实因大兵阻于关内。以致塞外逆氛猖獗。近日该总兵派军功邓生玉等赴奇古济木萨一带扼扎。于木垒河地方将贼击退。又在奇台击贼获胜。惟成禄出关。尚无信息。请饬克期西进等语。成禄克复肃州后。一切部署。自已妥协。何得任意迁延。至今无出关消息。著成禄懔遵前旨。乘此塞外凶锋已挫。迅统所部出关。会同何琯相度机宜。分别剿抚。妥速办理。若再株守不进。玩误军务。自问当得何罪。并著左宗棠、穆图善、严催该提督迅速起程。不得任令延宕。何琯于成禄未到之先。仍宜督饬将弁认真防剿。将此由五百里谕知左宗棠、穆图善、成禄、并传谕何琯知之。　　

○以哈木尔和硕等处剿贼获胜。赏协领克什克扎布等副都统衔参将洪亮等花翎。余升叙有差。　　

○拨工部火药铅丸各一万斤。火绳一万丈。轰药二百斤。解赴绥远城军营备用。　　

○豁免湖南晃州厅被扰地方上年民欠钱粮。　　

○癸巳。以四川剑州捐输军饷。永广学额二名。　　

○甲午。以神灵显应。封浙江桑神曰桑王之神。　　

○谕内阁、给事中刘秉厚奏、风闻直隶地方徵收钱粮。浮费渐增。永平遵化河闲等属。有加至二三钱三四钱者。又或有津贴名目。更加二三钱不等。至收钱作银折价。每银一两。几费二三两银之数。又钱粮交官。例给串票。乃敢另索使费。逐渐加增。京畿如此。他省可知。请旨查禁等语。直隶差务纷繁。屡遭兵燹。当此疮痍未起。正宜竭力抚绥。以冀渐复元气。何得以有限之脂膏。供无餍之朘削。著曾国藩按照该给事中所奏情形。查明严禁。并著各直省督抚。各率所属。裁减浮费。明定章程。刊示市镇通衢。俾小民得以周知。胥隶无从舞弊。如有额外需索者。一经发觉。即予从严参办。以副朝廷轸念黎元至意。　　

○又谕、前据李鹤年奏、遵查直隶山西河南交界处所。山径丛杂。匪徒每易藏奸。当经谕令曾国藩等妥议会哨章程。认真办理。兹据曾国藩酌拟章程。开单具奏。所称接壤州县。会衔出示。不分邻省本省一律会哨。令地方文武轮流出巡。按月禀报。及每次会哨。不拘地面。联络乡团。以为乡导各条。均属周妥。著照所议。由各该督抚饬令该地方官。各按章程。约期会哨。不分畛域。实力奉行。务令奸宄无从匿迹。以副朝廷除暴安良至意。其余未尽事宜。仍著曾国藩、李宗羲、李鹤年、随时会商。妥为办理。　　

○谕军机大臣等、给事中刘秉厚奏、山东东昌府、及历城县之泺口镇、利津县之丰国镇。自咸丰年闲。设立抽厘分局尚未停止。计每日各局所收。俱不下千余金。而吏役之藉端讹诈。格外勒索。较前更甚。请饬量为裁撤等语。著丁宝桢体察地方情形。将各该处分局。酌量裁撤。以恤商力。将此谕令知之。寻奏、遵查丰国镇并无厘局。现拟将聊城厘卡裁撤。其泺口镇等处。应请暂留以济饷需。并严饬委员访查吏役情弊。从严惩办。下部知之。　　

○又谕、棍噶扎勒参奏、进剿叛民获胜。派员开导。请饬拨弓箭各摺片。叛民窜扰土尔扈特游牧地方。经棍噶扎勒参会同蒙兵。于六月十五日进剿。杀贼七十余名。与锡纶前奏大略相同。该匪现在败退回巢。棍噶扎勒参以兵力尚单。未能进取。现拟添调厄鲁特官兵二百名。一面派员前往开导。著福济、文硕、锡纶、传知该呼图克图。先行扼要堵守。一遇该匪出巢。即著迎头截击。毋任纷窜。俟厄鲁特官兵调到。仍当相机进剿。迅埽逆氛。该呼图克图需用弓箭。前据锡纶奏称、已先后拨给弓二百张。箭五千枝。如再有需用之处。著福济、锦丕勒多尔济、文硕、锡纶、酌量拨给。绥远城前次截留火箭三百枝。据棍噶扎勒参奏称、已接该将军咨文。业经起运。久未解到。著定安饬令委员迅速解往。毋稍迟延。棍噶扎勒参另摺奏、土尔扈特郡王巴图、捐助马匹。随同剿贼出力。已谕令理藩院议给奖叙。又奏索伦等营官兵出力。所有总管图瓦强阿等。业照所请给奖。其在塔城剿贼出力官兵。俟军务告蒇。即由福济等酌保。著该将军等一并传知该呼图克图。将此由五百里各谕令知之。　　

○补铸安徽宣州卫守备印信。从署巡抚吴坤修请也。　　

○以直隶新城捐筑堤工。予知县吴光鼎等加级衔有差。　　

○以布伦托海进剿叛民获胜。赏总管图瓦强阿、佐领迪布希、巴图鲁名号。委领催额勒和里等蓝翎。余升叙有差。　　

○缓徵陕西蒲城县被旱地方本年上忙钱粮。　　

○乙未。仁宗睿皇帝忌辰。遣官祭昌陵。上诣寿皇殿行礼。　　

○谕内阁、奕榕奏、查明牧厂准领地亩。有碍牧放。请仍照例封禁。并将牧长革职讯办一摺。大凌河西牧厂。以老河身为界。前因旗人胡拉布等呈请领恳三河套旧河底地二千八百余亩。经盛京户部核准升科。现据奕榕覆行查勘。该处开恳地亩。日久恐侵厂地。实于牧政大有关碍。自应仍行封禁。著户部查明。将该旗人等领地升科之案。即行注销。所垦之地。一律平毁。并著该将军府尹饬令旗民地方官。照例将马厂界限。挑穵濠沟。重整封堆。自旧河底以西。不准再行领垦。以重牧政而杜奸萌。牧长卓金、当承垦时。派往查勘。据称不碍牧马。此次覆查出结。又复独执一词。意存回护。显有营私情弊。著即革职。严行讯办。　　

