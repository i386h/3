<!-- { "loadSidebar": true } -->
○又谕、吴振棫、英桂奏、会筹晋省边防。请留京兵暂驻蒲郡。探明陕省汉回情形。再定进止一摺。所奏不为无见。现在窜陕各匪。虽已陆续回窜。晋省防务较松。而同州一带汉回互斗之事。尚未和解。成明所带京兵。自应令赴蒲州扼扎。即著飞咨成明驰赴运城。沿河择要。会商布置。以壮声势。多隆阿一军。本谕令驻扎河南适中之地。惟郧西现又被围。该将军已由郧阳进发。洛阳一带。昨谕胜保带兵堵剿。恐该逆因前途有兵迎剿。意图旁窜。则山西仍当严防。英桂务饬在防将士。加意防剿。毋稍松劲。吴振棫昨谕折回陕省。会同英棨办理汉回事宜。英桂自不得回省。致将士无所禀承。仍著在运城驻扎。以资调度。吴振棫前在滇省历任督抚。于汉回事宜。既不能弭患于未形又不能戡乱于事后。此次陕省汉回寻仇之事。若再固执成见。不能持平办理。则贻误地方。罪无再逭。汉回皆朝廷赤子。断不可因系回民心存歧视。又蹈滇南覆辙。瑛棨身任封圻。责无旁贷。吴振棫于到陕后。并著会商瑛棨。将应如何办理。并现在详细情形。迅速驰奏。以慰廑念。昨据潘祖荫奏陈汉回互斗情形。并本日御史刘毓楠奏回民乘乱助逆各摺。虽所奏尚属有因。第事当通筹。若多隆阿等到后。慑以兵威。果能帖服。辅以循良之吏。为汉回所信服者。化导劝谕。释其仇隙。自可迅速蒇事。不至贻患无穷。总在吴振棫等妥筹办理。朝廷毫无成见。但问是非。不问汉回。傥吴振棫等办理错误。日久无功。必当重治其罪。懔之慎之。潘祖荫、刘毓楠摺、各一件。均著钞给吴振棫、瑛棨阅看。将此由六百里各谕令知之。　　

○又谕、前因奎英奏、回子伯克任性妄为。通同贿属。牵涉各员。请旨派员查办。又据英蕴等奏、接据福珠淩阿禀称、奎英奏摺。未与该总兵联衔。恐有掣肘等语。当经谕令景廉提集全案人证。认真查办。兹据常清、景廉奏、奎英单衔奏事之后。福珠淩阿即以回众藐视。恐误军情为词。继复致函英蕴。有卡外目下不靖之信。英蕴咨文亦称托胡达买珠、带人由安集延地方。逃出卡外。事关边疆重务。已属令该大臣等和衷办事。并催防兵迅进各等语。奎英奏参帕尔吐一案。有牵涉帮办领队大臣情事。自未便与福珠淩阿联衔。而该总兵则称不与联衔。必至回众藐视。办事掣肘。此次又称卡外不靖。与英蕴咨送探单。语出一辙。何以奎英近在同城。毫无闻见。难保非福珠淩阿怀挟私嫌。藉词耸听。英蕴业经另案革职。景廉现调叶尔羌参赞大臣。即著迅速赴任。仍遵前旨。将全案人证提集。认真查明。据实具奏。至喀什噶尔。地处极边。现在卡外贼匪。究竟有无窃发情事。著常清、景廉、随时派人察探。严饬各该城实力防守。并迅催换防官兵速即前进。以重边防。本日英蕴奏请调补伯克一摺。于拟正之噶依特一员。有捐银二百两之语。何以不为另案请奖。而必于摺内声叙。希图邀准殊属非是。著常清、景廉、确切查明。如有勒捐肥已情事。即著据实参奏。又英蕴另摺奏请补巴尔楚克粮员音德春、捐银五百两。并著常清、景廉查明如果属实。奏请给奖。嗣后各城应补人员。均不得抑令捐输。以示体恤而肃政体。将此由六百里各谕令知之。　　

○予四川仁寿阵亡未入流马楚材、江城祭葬世职加等。均建专祠。马楚材子军功马德馨一并附祀。　　

○己未。谕议政王军机大臣等、有人奏、知州贪婪扰害。请饬提讯一摺。据称涿州牧邓锡恩因案被参。营谋后任。信用官亲书吏。贿赂公行各等语。畿辅重地。岂容此等贪劣之吏。扰害闾阎。著万青藜、石赞清、提集人证卷宗。严行审办。以儆官邪。又有人奏、东安县属东马圈地方。有生员张姓家习白莲教。该前任知县访拏。并获同教匪徒。解送顺天府。经府尹驳令自行办理。署知县将获案七人。概予保释。该处习教日多。踪迹诡袐等语。东安距京百余里。岂容白莲邪教丑类潜匿。若不及早翦除。将来势成滋蔓。其患何可胜言。著万青藜等迅速提讯严惩。毋稍迁就。此外各州县。亦应一律严密访查。实力禁戒。以期消患未萌。原摺二件。均著钞给阅看。将此谕令知之。　　

○又谕、有人奏、粤东官绅办理厘捐。营私病民。请饬查办。并议抽厘章程五条一摺。据称粤东官绅。藉抽厘为名。先出多金。供奉大吏。遂藉端抽收货物。以图肥己。劳崇光首倡此议。其门丁许庆瑢等、说合分肥。革员俞文诏等、诡名承充各商。弊端甚多。请饬查办等语。抽厘之举。本非善政。原因军饷浩繁。藉资补苴。若如所奏、劳崇光以下官绅。无不营私舞弊。尚复成何政体。许庆瑢等前经有人参奏。业已查办得实。谕令劳崇光交出严办。著晏端书即。将摺内所参各款。逐一详细查明。据实参奏。毋得稍存回护。粤东厘捐。系晏端书专责。所拟章程五条。应如何采择之处。著一并悉心妥议具奏。原摺著钞给阅看。将此谕令知之。　　

○又谕、袁甲三奏、病未痊愈。恳请开缺回籍调理一摺。现在怀远一带。捻逆尚未就绪。而灵璧等处。又当分兵策应。胜保已饬赴洛阳。淮北事宜。又应兼顾。李续宜尚在六安。该大臣久在皖疆。仍著暂领所部。妥为防剿。候旨遵行。密摺一件。著留览。将此由四百里谕令知之。　　

○又谕、前因洛阳吃紧。谕令胜保督师前往攻剿。并谕李续宜将淮北事宜。妥为节制。本日据袁甲三奏、因病恳请开缺。该大臣在皖数年。办理并无成效。惟临淮向系袁甲三驻彼督办。一旦骤撤。恐怀远一带捻逆。从而生心。因谕袁甲三暂为督率。听候谕旨。李续宜身任皖抚。责无旁贷。叠谕该抚通盘筹画。苗沛霖心存叵测。张落刑尚未就捦。苗捻各事。应如何次第办理。颍州既属偏在北路。临淮为南北要冲。应否该抚亲督重兵驻守。抑或派员前往。该抚既统领全皖军务。自不得专驻六安。而楚北门户。应如何兼顾。该抚均当悉心筹酌。用慰廑念。该抚为李续宾之弟。国愤家仇。曾经自任。数月以来。朝廷察其朴诚勇敢。堪胜重任。足以申李续宾未竟之志。袁甲三既经开缺。则钦差大臣关防。拟即降旨交李续宜祗领。用示事权较重。委任更专。庶苗捻各匪。益形畏服。著接奉此旨后。于数日内将前后所询各情。并五月十三十八两次寄信谕旨。迅速详细覆奏。听候降旨。朝廷用人。一秉大公。惟视其人之才具心述。假以事权。该抚不必因有此旨。豫辞重任。转近推诿。尤不可稍有洩漏。令人窥伺也。将此由六百里密谕知之。　　

○又谕、谭廷襄奏、攻克水寨等处贼巢。并剿击教匪情形一摺。据称水寨贼匪程四虎、句结林家洞等寨匪。互相掎角。经官军奋力。攻破。其滕县进剿幅匪。颇有斩捦。峄县教匪。经德楞额等叠次进仗。亦颇得手等语。水寨贼匪。虽经官军将贼巢攻克。而匪首程四虎尚未捦获。且沂州一路。匪围林立。著谭廷襄仍饬绪纶等节节进攻。毋任迁就。滕峄等处幅匪。并著设法剿办。毋任顾此失彼。其招抚岳相林一节。著咨扎隆武等妥速办理。毋许草率了事。其在逃之刘前一犯。仍著该抚饬属跟踪查拏。毋任为患他处。又有人奏、邹县曲阜等处教匪。请饬德楞额会合扎隆武等、并力进攻等语。本日据谭廷襄奏称、德楞额一军。进剿兰邳交界贼匪。追击殆尽。该处情形稍松。即著僧格林沁、谭廷襄责成该副都统。就近会合扎隆武、赵康侯、将该处教匪。痛加剿办。务尽根株。傥该副都统等坐失机宜。迁延贻误。即著僧格林沁严参。并毋任招抚。致贻后患。原片著钞给阅看。将此由五百里谕令知之。　　

○又谕、张亮基奏、探明云南实在情形。并办理滇练。必须详慎筹画各摺片。张亮基自抵蜀以来。筹办滇省事情。毫无把握。所称石逆分陷叙永厅城。现檄饬林自清分堵滇省边境。与川省追剿之兵。两面夹攻。亦可藉收其用等语。是张亮基转授之以柄。将来藉词索饷。贻患无穷。此事断不可行。著张亮基仍遵前旨。饬令林自清速回滇省。剿办大理之贼。本日骆秉章奏、川省军务方殷。唐友耕一军。现与曾传理等攻剿石逆。唐炯亦督率所部。规取松潘。该二员办理正当吃紧。不能抽调。至川省库款。久已支绌。京饷欠至六十余万两。军饷台费等项。积欠逾二百余万两。既不能为滇省宽为筹备。若徒以数万金聊且塞责。何异杯水车薪。于滇省究属无补。自系实在情形。著潘铎、张亮基、体察情形。迅即前往滇蜀交界地方。暂时驻扎。俟川省贼匪。渐次肃清。饷源日见充裕。潘铎等即统川省得胜之师。大举入滇。尔时剿抚兼施。庶可永杜祸萌。廓清滇境。张亮基奏请饬部查明邻近滇省之积功总兵。请旨＜??闲＞放提督之处。向来无此办法。应俟应署督等到滇后。再行酌量具奏。将此由六百里各谕令知之。　　

○又谕、据骆秉章奏、张亮基徵兵拨饷。川省军务方殷。力有未逮一摺。本日亦据张亮基将探明云南实在情形。及在川省筹措兵饷各节驰奏。张亮基既恐泸永皆有贼氛。孤军难进又虑军火饷银。道梗难达。且入滇境后。无兵不足以备非常。有兵又非所以安反侧。览其所奏。办理毫无把握。至骆秉章所称马如龙等包藏祸心。势必中变。若张亮基仅带兵数千。筹饷数月。身入险地。转至堕其术中。莫如置之不问。使徐之铭暂且羁縻回众。俟蜀事大转。再移得胜之师。令潘铎、张亮基、统师入滇等语。具见实心任事。筹画悉合机宜。已谕令潘铎、张亮基、俟蜀中渐次肃清。再行移师大举入滇矣。现在石逆大股。偪近叙郡。著骆秉章严饬曾传理等督率各军。并力攻剿。聚而歼旃。以除积年巨患。其张蓝股匪。窜陷太平等城。若乘闲与邓逆合夥。则贼势益张。著飞饬果健营将弁。会同毛震寿相机夹击。毋令深入陕境。扰及完善地方。其八角寨鹤游坪等股匪。并著该督激励诸军。迅图攻拔。蜀江肃清。则剿办滇省之兵与饷。皆有所出。届时该督定能通筹大局。克践其言。现在蜀省军务总以迅速蒇事为要。至张亮基摺内所称。涪州酆都难民。呈控兵勇荼毒地方。有甚于贼等语。此股兵勇系何人统带。著骆秉章确切查明。严加约束。凡经过地方。及驻扎处所。务令恪遵军令。毋得藉端骚扰。敛怨居民张亮基奏请拟于川东道库暂筹借银五万两。以捐照抵拨归款之处。是否可行。著骆秉章妥筹办理。将此由六百里谕令知之。　　

○以前任詹事府詹事殷兆镛为詹事。　　

○以缉匪不力。盛京佐领特克什布等下部议处。　　

○予山东林家洞阵亡把总司元魁祭葬世职加等。　　

○旌表夫亡殉节江西临川县工部郎中郑培基继妻赵氏。　　

