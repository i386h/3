<!-- { "loadSidebar": true } -->
○谕军机大臣等、据军机大臣代奏、前任户部侍郎李鸿藻奏、请派亲王为大将军。左宗棠、李鸿章、为参赞。督办直隶军务一摺。现在各路统兵大臣并各省督抚。带兵入直。剿办捻匪。虽经派令左宗棠总统前敌各军。仍恐各大臣等意见纷歧。事权未能归一。以致呼应不灵。本日已明降谕旨。令各路统兵大臣并各该督抚等。均归恭亲王等节制矣。各该大臣督抚等。于贼势军情。俱当随时具报神机营核办。惟军情变幻靡常。一切进止机宜。仍应责成各该大臣等。随时相度办理。不得专候神机营指示。俾免稽迟贻误。左宗棠、李鸿章、均系钦差大臣。现归恭亲王等节制。自可一事权而免纷歧。所请钦派大将军参赞等名目。均毋庸议。各该大臣督抚等。身在行闲。亲临前敌。务须合力同心。迅图攻剿。肃清畿甸。傥有推诿观望。株守不前。致误戎机者。即由恭亲王等随时参奏。其所请申明军律。约束兵勇等事。即著恭亲王等劄饬该大臣等遵照办理。将此由六百里各谕令知之。　　

○又谕、左宗棠奏、总统各军。筹剿捻逆一摺。所陈三路进兵。并令各军互相知会。联络声势。为步步进偪之计。布置颇合机宜惟贼势现由祁定高阳。分扰任邱河闲。意在东扑天津。昨已谕令官文于潘鼎新、程文炳两军内。拣派得力之军。驰赴雄县任邱大城等处分扎扼截东北矣。丁宝桢现驻河闲。杨飞熊、陈济清等、分扎鄚州任邱。其河闲以南阜城景德等处。尚觉空虚。贼骑避兵绕窜。蹈隙乘虚。是其惯技。左宗棠现驻正定距前敌较远。应行移扎何处。并如何调拨各军扼截。或分路进兜。以剿为防。杜贼窜津并纷窜东北之处。均著该大臣懔遵昨日谕旨。相度机宜。酌量办理。将此由六百里谕令知之。　　

○又谕、库克吉泰等奏、逆回窜近省城。筹办情形一摺。回逆由宝鸡汧阳等处。避兵突窜咸阳郿县。并分股渡渭。窜近省垣。经库克吉泰、乔松年、刘典、饬令各将弁分投击退。惟贼匪纷窜肆扰。我军备多力分。仍著该将军等督饬在事各员。时加防范。遇贼即击。省城重地。关系紧要。经乔松年调回张岳龄一军。回顾省城。刘典亦飞调楚军五营回省。著即严饬各率所部。视贼所在。尽力剿办。兼顾省垣。毋稍疏失。省中回民甚多。尤须加意抚辑。认真防范。毋任句结为患。刘典现驻耀州。未能移动。乔松年虽已开缺。仍须将省防事宜。妥慎筹办。以期周密。乔松年另片奏、请令库克吉泰回省等语。省城防兵较单。著该将军统带所部。即行回省。与乔松年商办城防。俟防务较松。仍著相机出省督剿。乔松年密片一件。著留中。将此由六百里各谕令知之。　　

○改铸布伦托海办事大臣印。兼用托忒篆文。从乌里雅苏台将军麟兴请也。　　

○予陕西宝鸡殉难知县崔铨淦祭葬世职加等。眷属人等旌恤如例。　　

○予陕西靖边等处阵亡殉难官绅外委高文英、暨妇女张李氏等分别旌恤如例。　　

○甲申。遣官祭先医之神。　　

○谕军机大臣等、前据彭祖贤奏、请截留漕米以济军粮。谕令户部速议具奏。兹据奏称、海运新漕。须三四月之交。方能抵津。专恃截漕助饷。尚恐缓不济急。且官军追贼。所向靡定。漕粮抵津之日。是否仍须截留。亦难豫拟。请饬直隶总督届时酌量等语。即照该部所议。著官文于漕船抵津后。酌量彼时军务情形。如果需用漕粮接济兵糈。即行奏明办理。至现时筹拨兵粮。前据崇厚奏称、华洋各商贩运津粮米。共有十七万余石。是天津米贩尚多。果能认真采买。自不难集有成数。著官文会同崇厚酌量办理。其采买款项。并著官文、崇厚、于前次拨给直隶饷银二十万两内。会商提用。仍一面将筹办情形具奏。现在大兵云集。各该地方力筹供应。岌岌不可终日。若再日久无功。不但采买为难。并恐拨运新漕。亦多窒碍。大局何堪设想。著官文会商左宗棠等。激励将弁。同心协力。迅埽贼氛。以副委任。将此由五百里各谕令知之。　　

○又谕、前据成禄奏、军饷万难敷衍。请在新疆协饷下分拨数万两。当交户部速议。兹据奏称、新疆饷项支绌。未便再行分拨。请仍饬四川等省拨解等语。四川原拨成禄饷银十七万两。前谕先行凑拨十万两。仍著崇实、吴棠、懔遵前旨。无论何款。赶紧拨解。毋再延误。其另拨四川月协饷银一万数千两。陕西湖北月协饷银各数千两。著崇实、吴棠、李瀚章、郭柏荫、刘典、何璟、按月协拨。源源接济。毋稍膜视。将此由五百里谕知崇实、吴棠、李瀚章、郭柏荫、刘典、并传谕何璟知之。　　

○又谕、文麟奏、安玉一带吃紧。请暂驻防剿。并击贼获胜情形一摺。肃州逆匪。由南山边绕至安西三道沟一带。经文麟督军迎剿。该逆败向东窜。官军追至赤金堡沙冈墩等处。斩获甚多。所有此次出力弁勇。著暂行存记。俟文麟抵哈密后。续有胜仗。再行夤案请奖。玉门东接肃州。安西敦煌。又系进兵后路。固应设法严防。惟哈密回踪麕聚。岂可顾此一隅。使之望援念绝。著文麟懔遵叠次谕旨。统带所部赶紧赴任。不得藉词观望。其安玉各路。应如何拨兵兼顾之处。并著相机办理。景廉现在行抵何处。即著该大臣迅速咨催前进。毋任逗遛。前有旨令穆图善严饬杨占鳌迅赴肃州。接办西路军务。以便成禄克期出关。杨占鳌此时如未起程。著穆图善催令星驰前往。妥筹剿办。藉顾出关诸军后路。不准再涉迁延。成禄俟杨占鳌到后。即遵前谕。统率原部迅赴哈城。会同文麟等实力剿贼。如仍前玩泄。致误戎机。该提督能当此重咎耶。将此由六百里各谕令知之。　　

○又谕、文麟奏、军营需饷紧要。现由乌城解到之项。为数无多。亟须源源接济。请饬山西巡抚设法拨解。并请饬麟兴等赶拨军火饷银等语。著郑敦谨迅将文麟军营月饷。陆续筹拨转解。并著麟兴、李云麟、于解到新疆饷银。及所调军火等物内。先就所急。随时拨发。交文麟所派委员领解。以济要需。将此由五百里各谕令知之。　　

○乙酉。孝淑睿皇后忌辰。遣官祭昌陵。　　

○谕军机大臣等、恭亲王等奏、请饬各军剿捻。以专责成。并请将陈国瑞归神机营调遣。官文奏、捻由高阳向东南奔窜。各军追剿情形各摺片。此次令各路统兵大臣及该督抚等、俱归恭亲王等节制。原冀事权画一。和衷共济。而追剿堵扼。仍应责之各路统兵大臣督抚。分段剿办。方能迅速蒇事。自易州及近京一带。已有神机营精兵防卫。当可无虞侵轶。所有保定西北两面。及屏蔽易州一带。著官文、左宗棠、分饬所部。相机扼防。保定东北两面。并天津迤南。及界连山东地方。并大名以北。著李鸿章、崇厚、丁宝桢、分饬兵勇。扼要堵剿。傥东北面兵力尚单。并著李鸿章添派队伍。于河闲迤北一带严防。其直豫交界之彰卫等处。即著李鹤年、英翰、会同扼守。该大臣等将应防地段界址。各自认定。互相联络以期局势紧凑。左宗棠、李鸿章、久历戎行。所部尤为精锐。并著抽拨马步劲旅。相机兜剿。所有到直之刘松山等军。及善庆、温德勒克西、春寿马队。并山东所拨东三省西丹。著该督抚等妥为筹商。派赴前敌。以利追剿。所有一切进止机宜。著该大臣等随时酌度办理。不为遥制。傥有推诿观望各情。即著恭亲王等随时察度。指名严参。该大臣等为国家所倚畀。值此京畿孔亟。正臣子力图报效之秋。断不可稍存意见。致烦廑系。其所部兵勇。并著严饬管带官认真约束。不准稍涉滋扰。侍卫陈国瑞即作为神机营管队官。所需勇粮等项。由神机营给发。毋庸归官文、左宗棠调遣。李鸿章现在行抵何处。著即迅速前进。懔遵前谕。相机扼扎。所有军情贼势。随时具奏。刘松山等军。并著官文严催追剿。毋令逆踪得以任意肆扰。致滋蔓延。将此由六百里各谕令知之。　　

○署河东河道总督苏廷魁奏、黄河淩汛安澜。并筹办下南要工。得旨、著即督饬所属。实力赶办。以期一律平稳。毋稍疏懈。　　

○上以祭社稷坛。自是日始、斋戒三日。　　

○丙戌。谕军机大臣等、崇厚奏、贼势偪近津南。请饬淮皖各军进剿。万青藜、王榕吉奏、请饬拨官兵。以固畿南各一摺。崇厚所奏贼匪窜扰献县之淮镇。并青县之杜林镇。距青沧等城甚近。似贼股大势。又已趋近津南。情形万分吃紧。该处地广兵单。需兵甚急。且各路军火粮饷。均藉津郡转运接济。关系非轻。著左宗棠官文、速派刘松山、郭宝昌、喜昌、宋庆、张曜各军。星夜兼程。分道前进。或由大城一路绕前迎击。或由献县一路蹑踪追剿。务期赶紧剿办。不得专事株守。任听贼骑纵横。到处蹂躏。现在河津一带吃紧。官文应先其所急。速饬由安州进剿之程文炳一军。及春寿等所部马队。一并驰赴任邱大城。协合防剿。丁宝桢驻军河闲。著即分拨所部。于大城任邱一带。扼要堵剿。并与天津兵勇。就近联络声势。互相援应。兼顾北路。以固畿南门户。并著李鸿章懔遵前谕。迅派得力大支劲旅数军。由德州河闲等处。兼程迎头进剿。毋得稍事迁延。该大臣计期早应行抵直境。即著于天津河闲一带。相机进扎。迅筹灭贼之方。崇厚当督饬邓启元、陈济清等军。在津南一带奋力迎剿。并著将津郡防务。严密布置。天津民情。素称奋勇。并著崇厚督饬该地方官。联络绅团。身先任事。以资鼓舞。左宗棠现已行抵定州。著即照该大臣前议。督饬诸军向南兜剿。力挫凶锋。以赎前愆。万青藜等另片奏、拟筑黄村等处堡寨等语。黄村为京南屏蔽。该兼尹等现督官绅筑立堡寨。拟将南北两面围墙。东至南苑西墙为止。并将黄村红门圈入案内。著照所拟赶紧办理。其余各属地方堡寨。并著该兼尹等督饬各地方官速为兴修。以资守御。将此谕知万青藜、王榕吉、并由六百里各谕令知之。　　

