<!-- { "loadSidebar": true } -->
○又谕、庆昀奏、探访甯夏一带军务。暨甯夏旗营困苦各摺片。并奕梁等奏、请饬催甯夏府解交生息等银两一片。庆昀沿途探访各情。与奕梁等叠次奏报。大略相同。惟阿拉善与平罗县连界之磴口地方回民。既经阿拉善王逐入内地。难保不沿途焚掠。并入回党。更恐其潜行句结。希图报复。该将军务当加意严防。并饬阿拉善旗一体防范。毋稍疏懈。平罗士民。先后在该将军行次联名递呈。有甯夏道差委彭令。来平招安。该令名为招安。其实抑汉扶回。并平罗团练拏获奸细。讯有甯夏令彭庆章私给回信。属令先据府城之供等语。是否该士民等迫于急愤。架词耸听。抑系该令甘心叛逆。著熙麟、恩麟等、确切查明。如果通贼属实。即行从严惩办。毋稍轻纵。昨据奕梁等奏、阿拉善兵行抵平罗边口。即遇回匪埋伏。致官弁兵丁伤亡多名。当经谕令庆昀等查奏。本日据奏阿拉善兵伤亡各数。与奕梁所奏。大致相同。可见事非无因。现在是否尚在达武口屯扎。仍著庆昀确查。如果可用。即著进扎平罗。以资得力。现在甯郡迤东。节节回匪滋扰。文移摺奏。绕道未免稽迟。必须由草地达京。方能妥速。著兵部理藩院飞劄阿拉善鄂尔多斯等旗。并杀虎口管站部员。凡遇有驰奏事件。即行换递。以免迟误。另片奏、甯夏旗营。每日止领钱数十文。难供一饱等语。昨据奕梁等奏、已饬山西抚臣。于应解协甘饷项内。迅筹五六万两递解矣。此项饷银到时。即可妥为散放。以期士饱马腾。有裨战守。奕梁等片奏、甯夏旗营。去年夏季兵饷五千余两。该省由甯夏府库收粥厂生息地丁各项拨充。迄今尚未解交。及甯夏营各项生息银两。向由甯夏府按月按季发交。现欠四千七百余两等语。该营待饷孔殷。此等有著之款岂容地方官任意延宕。著熙麟、恩麟、严饬该府。迅速筹给。毋稍迟延干咎。将此由六百里谕知庆昀常升、熙麟、并传谕恩麟知之。　　

○又谕、徐之铭等奏、迤西发逆。句结东南各路贼匪。袭踞富民等州县。并窜踞禄丰等属。及楚确普洱两府城。现派兵练克复。地方肃清。又剿办巧家厅大股发逆。克复厅城摺二件。览其所奏。无非任意铺张。专为保员起见。劳崇光前已＜??闲＞授云贵总督。贾洪诏前已＜??闲＞授云南巡抚。均属责无旁贷。著将楚雄等府州县失陷情形。及已否克复。各该员等是否在事出力。据实查明具奏。死事各官绅人等。一并查明。奏请分别旌恤。徐之铭另奏请将署普洱府知府夏家畴等奖励各片。并著劳崇光等查明该员等是否实有劳绩。应否予奖之处。据实具奏。又密保马如龙岑毓英片二件。并著详察密奏。该二员与徐之铭狼狈为奸。声势相倚。此时虽不能遽准其请。必须妥为羁绊。使之不疑。以免句结肆扰。其应如何暗为羁縻之处。著劳崇光、贾洪诏、妥筹办理。摺片七件。均著发交劳崇光、贾洪诏阅看。另片奏请饬张亮基将收过铜铅变价及捐输银两解滇等语。著该署抚仍遵前旨。将收存各款。解赴云南。交贾洪诏备用。以资接济。又片奏请将提督印信送滇。交马如龙署理等语。云南提督。已＜??闲＞放福升。该员现在昭通。著即将云南提督印信。派员赍送昭通。交福升祇领。以重职守。又片奏、据张亮基来咨。钞录具奏贵州兴义府属。回夷肆扰。抵黔从相机筹办等情。此系参徐之铭之件。该署抚尚未查办。何以先行钞咨。殊不可解。是否徐之铭由探访而得。抑系该署抚钞咨。著张亮基据实具奏。现在兴义府属。是否有回夷滋扰。并著劳崇光、张亮基、确查情形奏闻。原片三件。著发给张亮基阅看。贾洪诏放云南巡抚。已逾两月。何以尚无奏报到京。该抚现在何处。著劳崇光催令迅赴昭通东川一带。妥筹办法。其昭通东川一带。应如何添兵布置。为先事绸缪之计。并著劳崇光、贾洪诏、会同筹办。仍将滇省情形。随时具奏、毋稍懈玩。将此由六百里各谕令知之。寻张亮基奏、徐之铭派令回目前往兴义办抚。当遵旨设法截回。嗣回匪袭踞府城。据实覆奏。并将奏稿密咨潘铎。不意潘铎被害。遂为徐之铭所得。并非另有钞咨。至回匪句结夷匪。滋扰兴义。叠陷各州县城。现已督率兵勇。迅图收复。报闻。　　

○已革云南巡抚徐之铭奏、沥陈地方情形。得旨、徐之铭当懔遵前旨。迅即来京听候部议。本日所奏各摺片。已发交劳崇光、贾洪诏、分别核办。至密保马如龙岑毓英二员。如果办事出力。始终勤奋。劳崇光等秉公覆核。亦必不没其劳。奏请擢用也。　　

○命署两广总督都察院左副都御史晏端书来京供职。以湖南巡抚毛鸿宾为两广总督。湖南布政使恽世临为巡抚。　　

○调直隶布政使石赞清为湖南布政使。以直隶按察使王榕吉为布政使。　　

○调河南按察使李鹤年为直隶按察使。以记名道王正谊署河南按察使。　　

○丁卯。谕内阁、恩麟奏、请将因病擅自晋省之知县议处一摺。署甘肃甯朔县事候补知县齐廷瑞。于所属村庄被扰。经该管道委令安抚难民。辄敢延不查办。并以曾经报明患病。及禀请委员接署为词。擅自晋省就医。实属有乖职守。恩麟仅请将该员交部议处。不足蔽辜。齐廷瑞著改为交部严加议处。以示惩儆。　　

○谕议政王军机大臣等、僧格林沁等奏、南北军务轻重机宜。请旨定夺一摺。前因张之万奏河南急需马队。谕令僧格林沁酌拨数百名赴豫。并因唐训方奏蒙城四面受敌。情形危殆。当以僧格林沁一军。攻剿淄川踞匪。未能克日南下。谕令分拨一旅。迅速赴援。兹据奏称、直东贼氛未靖。各处伏莽甚多。若不先清畿辅。恐大军赴皖。北路之明贼暗匪。乘隙句结。彼时再分队回援。则两处兵力。均形单薄。势难兼顾。所部马队。得力者仅二千余名。前派追剿窜捻之马勇四百余名。业经留于宿州防剿。此外实未便抽拨各等语。所奏自系实在情形。淄川踞匪。势已穷蹙。虽屡次出城突扑。均经官军击败。功在垂成。势难中止。而此外尚有不法降贼。亦需僧格林沁会同刘长佑等协力兜剿。且督剿白莲池教匪。正当吃紧。该大臣自应将积年巨憝。逐一歼除。俾北路可保无虞。方可督兵南下。至马队数止二千有余。若再分拨皖豫。恐彼此均不得力。著即照该大臣所请。暂缓调拨。该大臣惟当专力剿办东省各匪。俟淄川及降贼等股匪均就削平。然后再行返旆南征。庶免后顾之虑。寿州被围甚急。昨据曾国藩奏、蒋凝学毛有铭援师。进扎九里沟。连破牛尾冈三垒。军士伤亡甚多。该大臣现已飞催成大吉。迅赴三河尖援应。檄饬周宽世驰赴六安。分扎州城等处。并调派驻沪之黄翼升。督带淮扬舟师。驶至五河以上。埽清浍涡淮肥等处匪船。布置甚属周妥。此时僧格林沁之兵。既一时未能南下。即著责成曾国藩、严饬水陆诸军星速前进。会同蒋凝学等。并力冲入寿城。以拯倒悬之急。蒙邑城外。贼垒甚多。马新贻等虽能竭力守御。而兵单饷绌。危迫万分。著唐训方设法兼顾。其拨兵济饷各事。并著随时会商曾国藩、吴棠、毋稍贻误。皖豫唇齿相依。临淮与蒙城情形。如此窘迫。张之万等岂容坐视。著恪遵前旨。将应解临淮饷银。迅速拨解。并著与袁甲三筹商。由陈郡劝捐粮石。运赴蒙城。藉资接济。仍随时整顿营垒。激励团练。严防苗逆乘闲西窜。毋稍疏虞。淄川踞匪。势穷思窜。叠经僧格林沁督率官军。截杀殆尽。仍著严饬各路兵勇。昼夜环攻。迅图克复。逆首刘得培、既有结党很扑窜赴青州府之谋。并著阎敬铭密饬青州文武员弁。将曾经解散之快役团。严密查拏。毋令内应为患。雷凤鸣以失律伏诛。其降众亦分别遣散。办理甚为妥善。其余尚有在僧格林沁及刘长佑两处军营者。均应似此不动声色。乘机翦除。仍著僧格林沁、刘长佑、会筹妥办。谋定后动。毋得漏洩风声。致有贻误。将此由六百里各谕令知之。　　

○命直隶通永道魁龄开缺。以四品京堂候补。交总司稽查定陵工程处恭亲王、户部尚书宝鋆差委。　　

○补铸福建顺昌甯化浦城等县知县印信。浦城县县丞条记。从巡抚徐宗干请也。　　

○以山东邹县剿办教匪获胜。赏总兵官黄国瑞黄马褂。余升叙有差。予阵亡守备白万贵、千总李正标、祭葬世职加等。　　

○予明臣方孝孺从祀文庙。从户科给事中王宪成请也。　　

○戊辰。金星昼见。　　

○孝恭仁皇后忌辰。遣官祭景陵。　　

○谕内阁、前因内阁侍读学士钟佩贤奏、左都御史载龄参劾科道。单衔具奏。是否并未商及同官。所参能否允当。当经谕令都察院堂官明白回奏。兹据单懋谦等奏称、载龄此次参劾科道。并未与该堂官等会商。无从列衔。至所劾凤宝各员。均非无因。即著无庸置议。惟各部院堂官甄别属员。向皆公商会衔具奏。原以杜专擅而重考察。矧都察院为风宪之官。科道各有言事之责。黜陟考核。尤宜审慎。载龄此次甄别各员。并不商及同官。辄竟单衔具奏。虽非专恣。亦属轻率。殊于体制未协。载龄著交部议处。嗣后各部院堂官。于本署应行条奏事务。以及举劾所属官员。务当公同认真核议。如事理确凿。而各堂官意见不合者。准其单衔具奏。仍于摺内声明。以符定例。至都察院科道各员。尤宜委用得人。方能无忝厥职。嗣后仍著该堂官分别考核。如有声名平常庸劣不职之员。仍当随时甄别。其平日品行端方办公勤奋者。亦即酌量保荐。不得以载龄业经议处。遂于该衙门科道中贤否。一并缄默不言也。寻吏部议、载龄照不应重公罪例降二级留任。准其抵销。从之。　　

