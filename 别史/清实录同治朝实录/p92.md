<!-- { "loadSidebar": true } -->
○又谕、王茂荫奏、言官宜从优容等语。我两宫皇太后亲裁大政。言路宏开。虚心采纳。乐闻谠言。前因御史曹登庸、于会议定陵规制。众论佥同之事。先自陈奏。不知大体。并于派办工程司员。率以无据之词。牵涉彭蕴章、绵森等。恐启揣摩尝试摭拾暧昧之渐。于世道人心。甚有关系。特降补员外郎。用端习尚。其余如博桂所奏、词意庞杂。无裨政治。仅将原摺掷还。亦未加以谴责。本年御史刘庆奏、请饬正奏疏体裁。所言甚属非是。且意近迎合。伊古名臣奏议。无非以国计民生重大诸务为经纬。该御史既为言官。茫昧无知。率请饬正体裁。岂言官建白。必有故套可循。亦将原摺留中。以示优容。至纠劾劣员。条陈时政者。无不立于施行。即或事有窒碍。言涉浮泛者。亦各节取所长。以宏达聪明目之意。嗣后该科道等官、于一切政务。确有所见。足以裨益时政者。仍著据实直陈。毋稍徇隐。朝廷将细察其才识言论。破格奖励。以作敢言之气。用旌直臣而收成效。将此谕知科道等官知之。刘庆摺并著交内阁发钞。　　

○又谕、王茂荫奏、保举太滥。宜杜其渐等语。据称总理各国事务衙门司员。甫及年余。概从优保。且有甫经到署。不过月余。亦得优奖。恐滋流弊等语。所奏不为无见。总理各国事务衙门、前于保奏司员摺内。声明系办理外国事件。与各部院事务不同。且事属创始。诸形烦剧。是以未照奏定年限。破格请奖。当经特旨允准。用示鼓励。第恐此端一开。各部院衙门司员。有所藉口。致滋流弊。除此次所保各员。业经允准。著吏兵等部毋庸照寻常劳绩核减外。嗣后该衙门务当照奏定章程。以二年为限。择其资格较深办事勤慎者。酌保数员。照例奖叙。不得意存见好。概行保奖。以符定章而杜弊端。　　

○又谕、吴棠奏、遵查贪劣之劝捐委员。请旨分别降革等语。据称知府衔候补直隶州知州黄文涵、屡次因案降革。习气太深。上年在兴化县劝捐。声名甚劣。直隶州知州刘炘、在宝应县劝捐。未及半年。开销局用过多。尤属肆无忌惮。黄文涵著即革职。永不叙用。并勒令迅回湖南原籍。刘炘著先行革职。并将冒销局用钱文。押令赔缴。候补直隶州知州于昌遂。意气虚憍。知县双斌、少年轻率。惟该二员年力尚壮。均著以府经历县丞降补。以观后效。此外如仍有贪劣之员。即著吴棠随时查参。毋稍宽纵。以期力祛积弊。　　

○谕议政王军机大臣等、左宗棠奏、官军进攻遂安。克复县城。即拔营驰援衢州。并陈筹画进取情形各一摺。据称规复浙省大局。若由衢州入手。则孤军深入。恐有饷道中梗之虞。若由金华进攻。亦恐严州之贼。由寿昌一带。潜出包抄。必须依傍徽郡。取道严州。较为稳妥。并据沈葆桢奏称、衢州被围。城外四面皆贼。并有诸暨从逆之匪首何汶庆、力任破衢。巨逆杨辅青、李侍贤、亦率众合围。玉山接济之米石军火等项。皆为所阻各等语。左宗棠于开化肃清后。乘势进克遂安。甚得先发制人之策。惟浙省全局糜烂。进军之路。最为详审。金衢严皆属上游。衢州为江浙闽三省咽喉。关系甚钜。沈荷桢所称、必广信衢州一带。先无意外之虞。再由金严规取杭州。方无绝我粮道阻我援师之患。与左宗棠所见大略相同。现在金衢贼氛滋蔓。骤难越取省垣。左宗棠所筹依傍徽郡。取道严州之策。自系实有见地。即著相机迅解衢围。即图进取。毋令贼踪蹑阻。并毋蹈轻进之失。方为妥善。江西玉山广丰等处。偪近贼氛。防务倍形吃重。著沈葆桢严饬各属将弁。认真防剿。以固藩篱。肃清左宗棠后路。其左宗棠所设广信后路粮台。应行协解饷项军火。并著设法源源筹解。毋令缺乏。将此由六百里各谕令知之。　　

○又谕、左宗棠奏、调军赴浙。尚无确耗。请饬催发给经费。俾得遄速启行等语。据称蒋益澧一军积欠之饷。非两广总督速为清给。难以成行。刘培元募勇经费。非湖南巡抚速为发给。亦难集事。现在左宗棠援剿浙江。调遣需员。必须蒋益澧、刘培元、各带所部赶到。方可分投布置。若因饷项缺乏。不能前进。将来耽延贻误。咎将谁属。著刘长佑即饬蒋益澧赶紧拔队前行。其整装银两。及旧欠该营协济之款。著劳崇光迅为筹备。俟该司到粤时。照数发给。催令星速前进。毋稍迟延。刘培元新募之勇。是否业已成军。所需经费银两。著毛鸿宾筹款拨给。俾令遄行。左宗棠一军。现又克复遂安。军威大振。专待援军云集。同时大举。谅各该督抚等均顾大局。断不至稍事迟缓也。将此由六百里各谕令知之。　　

○又谕、吴棠奏、官军进剿北岸踞捻。叠次获胜。并攻克众兴贼圩。余匪败遁西窜一摺。此次捻股东窜。纠众数万。意图扑扰里下河完善地方。节经吴棠分调兵勇堵剿。并经德楞额、田在田、督带马步各队。牵制贼势。使众兴之贼。不敢负嵎久踞。惟众兴虽经攻克。而余捻败遁。尚未尽歼。且里下河一带。未被蹂躏。该匪未逞其欲。难保不乘闲再图东窜。吴棠现饬淮安属县。赶筑各乡圩砦。为坚壁清野之计。著即严饬各该地方官。将各处民圩。催令一律筑成。杜贼窥伺。所有驻扎清淮之水陆兵勇。仍著吴棠随时整饬。严密防范。毋得以贼氛渐远。稍涉大意。将此由六百里谕令知之。　　

○又谕、郑元善奏、溃勇沿河西窜。意图北渡。现饬马步兵勇。跟踪追剿一摺。据称靖东营勇目宋景诗、前因剿贼失利。率众逃遁。乘夜向兰仪一带潜窜。副将巴扬阿督兵追至中牟。宋景诗胆敢列队迎拒。巴扬阿调队包抄。枪毙该匪百数十名。该匪夺路向西狂奔。现在京水镇一带游驶等语。宋景诗降众。前经胜保调赴皖豫军营。该勇不思杀贼立功。擅自离营逃遁。官军追剿。复敢列仗抗拒。实为国法所不容。著郑元善严饬巴扬阿、督率各路兵勇。跟踪追蹑。尽力剿击。并著严饬西路各州县乡团。及河北镇道。迎头截剿。毋任绕越分窜。惟该溃勇狼子野心。诡谲叵测。本皆亡命之徒。现又被剿情急。势必抢掠裹胁。劫杀焚烧。且直东伏莽。尚未肃清。西路山陕。密迩豫疆。不可不防其窜越。著文煜、谭廷襄、英桂、瑛棨、迅饬各该处防守官军。严密截剿。如该匪阑入境内。即著各就现有兵力。痛加剿洗。以免蔓延。而除后患。将此由六百里各谕令知之。　　

○又谕、沈兆霖奏、筹办撒匪情形一摺。上年撒匪滋事。因乐斌办理草率。以致蔓延贻患。经该署督所派恭钊、闵相儒、已带兵行抵碾伯。俟各路番兵到齐。即相机进剿。并拟亲往碾伯一带调度。所筹布置各节。均合机宜。即著照所议办理。此次回众滋事。断难悉数歼除。若能捦其渠魁。其余原可量从末减。马尕三一犯。如能献出。则此事已有转机。但甘省军务废弛。恐启回民轻视。该署督务须设法整顿。以收实效。民团实有可用。亦可激励其气。以助军威。回汉启衅之故。虽非滇省情形可比。亦须秉公办理。俾汉回各得其平。庶可知威知感。消其反侧。谅该署督必能筹画万全。永靖边陲也。将此由四百里谕令知之。　　

○署陕甘总督沈兆霖奏、遵议西甯办事大臣多慧奏严禁越卡私贩章程七条。一、蒙畨进口办买粮茶。应令官歇家登记循环号簿。报官察核。查有不符。即将官歇家及出卖铺户。照私贩例从重治罪。一、新安番族。由青海衙门请票易买粮茶。应饬丹噶尔厅镇海协。令各族千百户。于票尾钤戳。缮写人名货物。呈送地方官核验放行。一、番子进口。应令西甯大通各处官歇店户。另立循环簿二本。详细登记。于文武衙门一律呈递。并按月报明。青海衙门存查一、粮茶应酌中配搭。每粮一石配茶六封。蒙番一律办理。其单买茶叶者。大票准填十封。小票准填五封。至新安番族止准在丹噶尔办买。以杜窜越。一、私贩黄茶。应饬循化贵德地方官。暨隆福寺番僧。一体拏办。起出货物。分赏出力兵弁。一、蒙番出口。由守卡兵弁摉验放行。如有需索贿纵等弊。从严究办。一内地民人出口谋生。应责成公正铺商承保。由地方官转详青海衙门给票放行。至入口会营点认。令该厅营县出具的系原人印结。将票缴销。每票止准一次。不准复用。下部议从之。　　

○以通政使司通政使吴存义署刑部右侍郎。　　

○以江苏攻克众兴贼圩。擢游击黄国瑞以副将用。加总兵衔。赏游击杨得荣、守备郭宝昌、巴图鲁名号。　　

○辛卯。谕内阁、玉明等奏、请将已革管旗章京。归案审办一摺。已革管旗章京乌尔图那索图。上年十一月。曾在热河都统衙门。控告已革台吉嘎尔玛斯第多款。现在乌尔图那索图。尚在京城贝子索特那木色登家内。著理藩院、步军统领衙门、派员迅即拏获。并著顺天府解赴热河。交春佑归案审办。　　

○谕议政王军机大臣等、胜保奏、督饬兵勇。击退援贼。军事渐有转机。并苗练一律薙发。情愿杀贼助饷。及宋景诗率众溃逃。专弁驰往截回各摺片。逆匪盘踞税子铺等处。意图阻扼。官军饷道。经胜保调派营总常海等带领马队。由槐店护送军火直抵太和。军威日壮。该匪因僧格林沁等督兵攻剿金楼。拟捣蒙亳老巢。纷纷向亳境撤退。是胜保军营后路情形已松。正宜乘此声威。进援颍郡。著即严饬前敌各军。催提后起兵勇。奋力前进。会同成大吉等军。偪城而垒。迅解重围。毋得迁延贻误。并著僧格林沁督同毛昶熙、将金楼踞匪。迅速埽荡。出贼不意。直捣老巢。以期尽歼丑类。至苗练部众。据胜保奏称遵示薙发。现在设法离闲粤捻。以期诱捦首逆。著即密饬苗沛霖、迅将张落刑歼除。自明心计。毋得徒托空言。致堕奸计。宋景诗降众。沿河西窜。巴扬阿督兵追蹑。如能将该逃勇等一鼓歼除。则汴城兵勇。可以抽调。即著郑元善亲督马步各队。驰赴槐店。以为胜保后路声援。杨飞熊一军。前已调往陈州。汝防未免空虚。并著郑元善相机策应。将此由六百里各谕令知之。　　

○添派都察院左都御史文祥恭理丧仪。　　

