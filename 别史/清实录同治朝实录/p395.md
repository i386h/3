<!-- { "loadSidebar": true } -->
○又谕、张集馨奏、收复山阳县城石泉击贼获胜。雷正绾等军剿办情形。请保出力绅团。并定远厅团勇防剿得力各摺片。山阳县城踞匪。经李云麟、蓝斯明、两路进攻。该逆乘夜东窜至中村银花一带。当将县城退出此股逆匪已距商州不远。该处界连秦豫楚三省。山径纷歧。设为该匪盘踞。势将滋蔓难图。且与豫省之淅川镇平内乡等处甚近。尤虑其句结张总愚股匪。蔓延秦豫。现在山阳县贼匪。虽经弃城东遁。并未大受惩创。著李云麟懔遵前旨。迅将此股殄灭净尽。傥任其盘踞商城。致与豫捻句合。惟李云麟是问龙常一军。迁延数日。始由兴安进至石泉。复节次退至池河汉阴。沿途滋扰。以致民心疑惧几误大局。总由李云麟纪律不严所致。守备龙常、著即先行革职。仍著李云麟查明该革员如有纵勇滋扰情节。即著严参重惩。毋稍姑息。其所部陇军多有城固溃勇。极不安分。恐蹈汉南城固覆辙。句结外匪。著即责成李云麟查察。如不可用。即行遣撤。兴安一带。防堵紧要。兵力甚单。李云麟务当将中村银花一带股匪。速行剿尽。即由商州移师兴安。联络乡团。认真防守。周有全所统炮船现经鄂省檄调东回郧阳惟茶镇地方。最当冲要。非得此军扼守不能杜贼纷窜。周有全前已有旨。令其暂署陕安道篆务。著官文、严树森、饬令该员速赴新任。并将所部炮船。仍归该员统带前进。扼要防守。不得藉词奏留。武关一带。地近商州。著多隆阿拨兵严密扼守。雷正绾曹克忠陶茂林各军。分路剿办白吉原等处之贼。该匪现聚麟游一隅。著多隆阿即饬令该将士等绕出贼前。杜其窜往平凉之路。所有陕省西南两路各州县出力团练。即著张集馨加意激劝。其实在出力者。查明保奏以资鼓励。毋许冒滥定远厅三面皆贼。并无官兵助剿。该处民团同心御侮。屡却凶锋。殊堪嘉尚。如再能始终奋勉。即著查明奏奖。并著刘蓉进图汉南速行攻克。毋令该匪四出纷扰。日滋蔓延。将此由六百里谕知官文、多隆阿、刘蓉严树森、李云麟、并传谕张集馨知之。　　

○又谕、毛鸿宾等奏、收复信宜县城。陈逆余党。全行解散。并容县岑溪次第克复。石逆余党。现窜怀集县境檄调楚军进剿各摺片。此次高州军务。虽经昆寿督军前往。叠破贼之坚巢。军威丕振。该督督办全省军务。尤须慎益加慎。不可稍自矜饰。降众人数太多。又有同时投诚之化州石水堡、西甯排阜加益阳春八甲双＜?氵窖＞等处余匪。一时解散均未大经惩创。务须妥筹办理。不可稍涉苟且。致令反侧。滋生事端。信宜等处善后事宜。尤须切实讲求办理。容县岑溪。相继收复。两广军情。同时得手。其由容岑逃往藤县之罗洞等处余匪。即著毛鸿宾等严饬方耀等军。会合西师。乘势埽除。务期净尽。毋留余孽。并著与张凯嵩饬令唐启荫蒋泽春、会同督率文武绅团合力防剿。并将一切抚绥善后各事宜。妥为办理广海客匪。遁归老巢。著该督抚速饬卓兴得胜之师。移剿阳春一路。大彰挞伐。务令刁顽咸知悔惧。仍督令地方官吏剿抚兼施设法妥为解散。安插。俾客土衅端永绝。方为妥善。石逆余党李幅猷由蜀绕黔。阑入楚境。复拥众窜扰粤边。节经谕令楚黔两粤各督抚。合兵剿办。兹据毛鸿宾所奏、李幅猷自率大股窜往广西。其党李幅、曾贵在广西怀集县之石茔阬尾。树栅屯粮。将图久踞。该处偪近广东阳山县境。逆党之计图负阻。垂涎粤东膏腴。可想而知。毛鸿宾现已檄调张运兰一军。由郴州度骑田岭。直抵连州顺流进剿。即著该督与恽世临严饬此军。星速进兵。务乘石茔等贼垒未坚。迅速掩捕。并令现驻宜章之杨虎臣所部严堵该逆窜越江楚之路此股余匪。游弋楚粤边界已久人数尚众。若使负嵎久踞。及遣党四出乘隙鸱张剿办又将费手。毛鸿宾、恽世临、张凯嵩等、即当各督楚粤诸军。会合兜剿。乘贼游魂残喘之际。一鼓歼除。傥或进剿不能实力。各怀观望。致令余匪仍复蔓延。必惟该督抚等是问。另片奏请将劫盗重案酌拟章程变通办理等语。业照所请。明发谕旨准行。粤东氏俗顽悍者多。当此地方积乱之后。自应设法变通办理。以资整顿。但人命至重。亦须严饬地方官吏。不得藉此擅作威福。任意草菅。致滋流弊将此曰六百里各谕令知之。　　

○命署直隶提督江长贵赴安徽军营剿贼。以前任湖北郧阳镇总兵官讷钦署直隶提督。　　

○以河南归德镇总兵官萧孚泗为福建陆路提督记名总兵官李臣典为河南归德镇总兵官。　　

○以战功叠著。赏兵部右侍郎彭玉麟黄马褂。　　

○以收复江南高淳、甯国、建平、溧水、各县城。赏投诚贼目杨柳谷等职衔有差。　　

○以克复广东信宜县城。予提督昆寿优叙。赏在籍主事陈兰彬五品顶带花翎。投诚贼目郑金更名绍忠、刘超更名维义、并赏职衔有差。　　

○赏土尔扈特署盟长喀屯鄂斯库吉尔噶勒孙布彦乌勒哲依图黄马褂。在乾清门行走。　　

○予广东高要等处阵亡千总尹作槱等祭葬世职。　　

○己酉。谕议政王军机大臣等、左宗棠奏截剿窜浙逆匪叠胜。现在筹办情形。入皖浙军。应调回进剿各摺片。逆首伪金王等由甯国县窜入浙境。蔓延昌化于潜一带。经刘典自绩溪饬派总兵黄少春等回浙进剿。毙贼二千余名。立将昌化县城收复。该逆后股复由甯国窜至孝丰。分扰临安。虽经官军击败。而湖州孝丰一带窜贼甚多。天目山麓。时有大股贼踪出没。浙省援皖之军。自应调回。迅筹进剿。现在皖南军事大定。昨据曾国藩等奏到。东坝甯国高淳溧水各城。次第俱下。惟广德尚为贼踞。皖军得手。逆贼南趋浙境。必然之势。昨已谕令曾国藩速调劲旅。进克广德坚城。与浙军互相联络。左宗棠现檄刘典所部。由昌化于潜趋临安。进剿孝丰。并将王开琳一军。调回策应。即著饬令刘典等迅速进兵。收复孝丰。为规取湖州之计。并与皖南进攻广德之师。互为声援。杭州余杭。贼势如故。该督现拟即日移军富阳。督军先克余杭。然后悉力杭州。谅不难次第埽荡。现在苏州省垣。业已克复。皖南亦渐就廓清。各路军情。同时得手。金陵杭州两城。各军已薄城下。立盼捷音。该督其迅奏肤公。同膺懋赏有厚望焉将此由六百里谕令知之。　　

○又谕、多隆阿奏、邠乾肃清。援军入甘。并围攻盩厔。剿办各路情形。请饬甘省设立转运粮台等摺片。李云麟奏、追剿镇安窜匪。山阳失守旋克各情一摺。曹克忠与雷正绾之军。于邠州长武一带。将白吉原等处老巢回匪。痛加歼戮。贼现尚聚麟游一隅。陶茂林将凤翔东北贼垒。先后埽除。复埽尽附郡村落各贼巢。军声殊振。多隆阿现以麟游之贼。饬曹克忠统率所部。相机进捣。与雷正绾之军。遥为声援。可收前后夹击之效。并饬陶茂林乘胜进攻汧陇。以期迅速赴甘。会合雷正绾之军。节节埽荡。所筹均合机宜。著即懔遵昨寄谕旨。饬令各将士。务将麟游等处之贼。赶紧歼除净尽。并须绕出贼前。杜贼再行西窜之路。此时陕省回氛渐戢。而余焰尚多。甘省则恶氛一片。恐凤陇邠乾等处被击之贼。纷纷西遁。必至聚集愈多。剿办愈形费手。雷正绾现抵灵台。已入甘境。陶茂林所部。由汧陇而前。即当联合一气。前截后追。毋令逆氛得以窜入平凉等处。多隆阿驰抵盩厔城下。著即迅速筹攻毋为此一隅所牵。致稽全局。该将军拟令曹克忠七营之兵。廓清麟游一带败匪。即移扎岐山。镇遏留坝等处上犯之贼。及为陶茂林后路声势。布置洵不可少。现据李云麟所奏。蓝二顺股匪。由山阳窜走中村银花。其前队复东窜大吉河瓦房滩一带。离豫境仅百余里。而商雒适当其冲。总兵蓝斯明之军。由多隆阿派令由商境进剿。著即严饬扼剿贼之东窜商州北犯雒南各路。如其兵力不敷。即由多隆阿酌量拨兵援济。豫境淅川。楚境郧阳。均属毗连。并著官文、严树森、饬令驻郧官军。随时侦缉。与秦豫两省之军。相为援应。张总愚一股。刻下窜至何处。尤应豫防其与蓝逆窜合。张之万严督豫军。实力截剿。此时三省之军。果能乘贼奔窜。并力以图。谅亦不难尽歼丑类。万不可稍存畛域之见。陕南军务正当吃紧。刘蓉何以尚未入境。著即懔遵前旨。星驰前进。力图恢复汉中等城。蓝逆一股出窜汉洋。贼势稍分。尤应乘势进攻。李云麟回扎九里坪。拟取道米粮川以渡蜀河。返顾兴安。据称蓝逆身带重伤。此股贼目。损伤过半。但有劲旅穷追。不难殄灭。若徒系纸上空谈。不以追贼自任。力筹堵剿。将来蓝逆之势复张。及兴安之贼。再有分股北窜商潼。定惟该京堂是问。雷正绾等各军入甘。本日业经寄谕熙麟等。即于甘省设立转运粮台。以为支应。并严催英桂等。将晋省应拨协饷。星速拨解。惟甘省既饷源匮绌。万难足恃。而晋饷亦解到需时。雷正绾等之军由陕入甘。仍著张集馨由陕省源源筹济。毋令缺乏。致误军行。前交多隆阿会查恩麟各件。嗣复有明降谕旨。撤去庆昀。专交多隆阿查办。即著该将军于将来到甘后。再行秉公确切查明办理。李云麟所请将援陕楚军保奖之处。著准其咨行官文等查保。毋许冒滥。将此由六百里谕知官文、严树森、张之万、多隆阿、雷正绾、刘蓉、李云麟、并传谕张集馨知之。　　

○又谕、多隆阿奏、雷正绾一军。现已驰抵甘境。陶茂林一军。俟汧陇廓清后。亦可迅速赴甘。请饬熙麟就近设立粮台。源源转运等语。该二营军火饷需。亟宜宽为筹备。以利攻剿。熙麟、恩麟、身任甘省大员。筹饷济军。责无旁贷。即著熙麟等悉心规画。设立转运粮台。将雷正绾等军。所需粮饷等项。迅筹拨解。以资军食。该督等务当于万难筹措之中。设法接济。恩麟前次奏拨山西协饷。系指拨雷正绾军营之用。并著英桂、郑敦谨、懔遵前谕。督同河东道。于省库运库。无论何款。先行筹拨银数万两。克期解甘。以济要需。甘省地方雕敝。英桂、郑敦谨、惟当不分畛域。尽力筹措。陆续解赴甘省。毋稍延误。将此由六百里谕知熙麟、英桂并传谕恩麟、郑敦谨知之。　　

