<!-- { "loadSidebar": true } -->
○谕军机大臣等、户部奏、遵议山西协解甯夏饷银一摺。山西省应解穆图善军营饷银五万五百两。该省拨款繁多。奏请改为解米。事非得已亦兵所必须惟甯夏军营兵勇众多。且有应办善后各事。需款甚亟若山西全行解米。用款诚恐不敷。著照户部所议所有山西省应解甯夏饷银每月五万五百两内。除景廉营内每月九千两仍照旧解银外其余四万一千余两。即按三成银两。七成仓米报解赵长龄当遵照此次部议办理。毋稍推诿。至所解仓米。该抚当督饬各属认真碾运。不得以朽败秕糠搪塞了事。穆图善亦当将各营兵勇随时开导。毋许有意刁难。各省拨饷甚多。筹款匪易。甯夏军务现已渐平。该营兵勇。或可酌量裁撤。以节饷需著该将军酌度情形核实筹办。将此由五百里各谕令知之。　　

○又谕李鸿章奏剿贼大略情形并刘铭传等军节次胜仗。请调察哈尔等马匹各摺片。本日已明降谕旨。令曾国藩回两江总督本任。授李鸿章为钦差大臣。专办剿匪事宜该大臣膺此重任。自当益加奋勉。以竟全功。曾国藩回任后。可暂缓来京陛见即在江甯安心调理俟贼势稍平。再行奏请。该督在省坐镇。前敌军饷。及中外交涉事宜。自不难从容办理李鸿章必不至有掣肘之虑李鸿章办理通商钦差大臣关防。著交曾国藩署理。刘铭传等军。已于金乡等处各获胜捷贼虽逸去。其胆已寒。著李鸿章督饬诸军认真追剿毋任旁窜。贼窜郓城。距河甚近。难保不乘闲北窜著刘长佑、阎敬铭、严饬在事文武各员弁认真防守。毋令一贼偷渡。阎敬铭并须派队拦截。与刘铭传等追师。互为联络声势。以资得力。李鸿章俟此股贼匪剿尽。再行酌量移营进扎。吴棠谅已痊愈。著赏假二十日回籍省墓。即赴新任吴棠所部兵勇均著归李鸿章节制调遣。以一事权。东贼恐由郓城曹州仍窜豫境兰考一带。李鹤年饬军迎截。河南省城防务。著李鹤年督同藩司卞宝第等妥办。如该抚须出省督师。省城防务。即交卞宝第督同在省司道认真经理。不得有名无实西窜之贼。仍在华阴一带盘踞。偪近省门据刘蓉、穆隆阿等、叠次陈奏、请兵援剿是以令鲍超一军入关。该提督不知已抵何处。刘蓉虽系知兵。所辖各营。亦复不少。而此大股悍贼。一意西行因捻交乘兵分力薄。实属支持不易。鲍超已否入关。抑或另派援军入秦助剿即令鲍超待于楚豫境上。防贼回窜。著李鸿章酌度情形。仍与曾国藩随时筹商妥办务期万全无失。未可谓陕省有备遂可置之膜外也。乔松年谅已到陕即著与刘蓉妥筹防剿之策。刘蓉须俟此股贼众击退。陕防无恐方准卸肩。李鸿章请调察哈尔等马匹。已谕知理藩院察哈尔都统等照数调拨矣。将此由六百里各谕令知之。　　

○又谕、严树森奏、统筹全局。请分东西中三路进兵一摺。前有旨谕令刘岳昭先将黔西大定之贼节节埽荡。严扼遵义一带。席宝田由水路取道荆宜施利以达重庆。赴遵义进取。严树森赴刘岳昭军营会筹剿办。兹据严树森奏请仍以东西中三路进兵为稳。以下游贵东各路为东路责成李瀚章、兆琛办理。以大定为西路。责成刘岳昭办理以遵义为中路责成席宝田办理等语。严树森所筹现在情形。计时虽稍迟缓。而策画较为稳妥著李瀚章督同藩司兆琛、将东路之匪节节进攻。并将剿办情形随时知会遵义军营。俾资联络声援著刘岳昭由温水进兵专剿黔西大定所属之匪俟肃清大定后移师剿办猪拱箐贼塞并督同岑毓英相机会剿。以收两面夹攻之效。毋庸分兵遵义。致形单弱。著李瀚章催令席宝田赶紧招集旧部。或十营或十二营。统带迅速前进。取道常德辰州酉阳秀山。直趋黔省正安绥阳以达遵义。毋庸绕由重庆行走。席宝田一军。需饷甚迫。著刘坤一懔遵前旨。按月协解该营饷银四万两。毋令缺乏。席宝田营不敷饷银二万两。著崇实、骆秉章、李瀚章、遵旨迅筹协拨。其军火器械。崇实、骆秉章、仍当就近筹画。源源接济。严树森尚须赴省查办事件。著即趱程前进。设法晋省。毋庸等候席宝田同赴遵义。以归径捷。严树森原摺。著钞给李瀚章、刘岳昭、兆琛阅看。将此由六百里谕知崇实、骆秉章、李瀚章、刘岳昭、刘坤一、并传谕兆琛、严树森知之。　　

○命钦差大臣两江总督曾国藩回任。授江苏巡抚李鸿章钦差大臣。专办剿匪事宜。　　

○命福建布政使邓廷楠来京。以延建邵道周开锡署布政使。　　

○以记名总兵官吴光亮为闽粤南澳镇总兵官。　　

○以不知检束。暨酗酒任性。革福建总兵官杨政谟、知州丁华先职。　　

○以贪劣不职革浙江游击吴长安职。并逮问。　　

○予山东金乡等处阵亡总兵官方有道等祭葬世职加等。　　

○调察哈尔商都牧群马一千匹。蒙古马五百匹解赴钦差大臣李鸿章军营备用。　　

○拨江苏大小炮位六十尊。洋火药一万斤洋枪四百杆。解赴贵州布政使严树森行营备用。　　

○丁巳。谕军机大臣等、福兴奏、拨到银两。不敷采办。请将解赴察哈尔饷银拨回应用一摺。山西欠解北路军饷银五万两。前谕令解赴绥远城为采办驼只之用。赵长龄已先解赴察哈尔银一万两。其解至归绥者仅四万两。除借支动用外。仅存二万余两。实属不敷现在西征官兵。既无须由台站行走著裕瑞玉亮即将前项山西解到银一万两解回归化。以资应用。并著赵长龄督饬藩司。迅速再筹拨银四五万两。委员兼程解绥。交福兴妥速办理以期无误军行将此由五百里各谕令知之。　　

○安徽巡抚英翰奏、东境贼势纷扰现筹防剿。得旨著即督饬郭宝昌等严防蒙宿一带。与徐州亳雉等军互相联络。该抚将地方公事稍为清理。即亲赴前敌察看并多设侦探防贼回窜老巢不可稍涉疏忽。　　

○以吉林黑龙江官军剿办奉天贼匪出力。赏侍卫那斯珲巴图鲁名号。佐领春毓等花翎笔帖式松寿等蓝翎。余升叙有差。　　

○予故前任吏部尚书许乃普祭葬。谥文恪。　　

○予安徽太平等处阵亡训导崔煊等祭葬世职加等。文童蔡汝筠赏恤如例。　　

○予贵州席家山阵亡参将王顺武等祭葬世职加等　　

○释遣戍已革辅国将军奕绣、已革副管常兴回旗。仍留吉林将军富明阿军营差委。　　

○缓徵山西萨拉齐厅被水村庄新旧额赋暨民借仓谷。　　

○戊午谕军机大臣等、阎敬铭奏、剿办发捻股匪。筹防黄运两河情形。并因病恳请开缺各一摺任赖等股逆匪。在曹济等属地方往返窜扰屡经刘铭传、潘鼎新各军追击叠胜该逆蓄意渡河。现经阎敬铭将运黄两岸严密设防。并于黄河林立炮台。布置颇为严密该抚以军务积劳病势增剧。恳请开缺。本日已明降谕旨。赏假三个月并令丁宝桢暂署山东巡抚矣。丁宝桢接奉此旨。即著驰赴东平接办防务。督饬在营将士振刷精神。毋稍疏懈阎敬铭俟丁宝桢到营后。即回省城安心调理假满后仍出任事。毋庸开缺。以副委任。将此由五百里谕知阎敬铭并传谕丁宝桢知之。　　

○山东巡抚阎敬铭因病乞假。以布政使丁宝桢暂署巡抚。　　

○以山东黄崖山剿匪出力赏副将宋延德巴图鲁名号。守备张凤岐等花翎。训导樊鉴庚等蓝翎。余加衔升叙有差　　

○以贵州攻克上德明等处贼巢出力。赏知府罗建章巴图鲁名号。知县田应穰以同知直隶州知州用。并赏花翎。余加衔升叙有差。予阵亡都司刘立清等祭葬世职加等。　　

○予河南陕州伤亡外委薛位烈祭葬世职加等。　　

○句到朝审情实罪犯。停决斩犯二人。余十人予句。　　

○己未。河南巡抚李鹤年奏、东西两路窜匪。均距豫疆不远。现分兵布置。合力兜剿。得旨、西路股匪。既退向华潼一带。距豫晋甚近。即严饬保英联络晋军。合力防堵。东路股匪。即饬宋庆等探踪迎剿。以杜回窜。毋稍松劲。　　

○予安徽休甯阵亡殉难都司衔李松等绅民妇女九员名口分别旌恤如例。　　

○予贵州施秉合家殉难文童贺绪新暨眷属等分别旌恤如例。　　

○庚申。谕内阁刘长佑奏、回避知府拣调员缺。请旨办理等语。直隶永平府知府延福、回避布政使钟秀。直隶无兼辖省分。不能查缺对调。著吏部签掣一省。即在该省实缺知府内。拣员与延福对调。　　

○谕军机大臣等、刘蓉奏、汇报东西两路防剿情形。请改拨刘秉璋等军入关。催穆图善赴泾请拨队分扎渭水北岸。甘肃粮台事务。请暂由林寿图陈奏各摺片。陕省东西两路防军。均各获胜捷。西路回逆。渐已窜向甘境。著杨岳斌、刘蓉、即饬鄜延各属。集团扼要驻守。与程兴烈等军协力防堵。并令刘效忠等严扼邠长一带。与湘果三营联络声势。以截该逆窜陕之路。汉中镇总兵萧德扬恃勇轻进。致有损伤。著撤销提督。并摘去翎顶。以示薄惩捻逆仍在华州一带。即著督饬刘厚基等相机进剿。至鲍超一军。既未入关。即著曾国藩、李鸿章、檄饬刘松山一军。由商州前进。刘秉璋、杨鼎勋两军。由潼关前进。如能扼之于潼关南原潼峪蒿峪涧谷之闲。当可痛歼丑类。即著催令该提督等分道迅进。万勿迟延观望。鲍超一军。即令分扼阌乡卢氏及淅川之荆子关一带。务须痛加剿洗。毋再与贼相左致误戎机。前谕穆图善暂缓赴兰垣。急顾陕省西路。即著率领马步各军。迅由盐茶趋平固。进扎泾州。督饬雷正绾等军。截剿东窜逆匪。以防回捻句结合并之谋。并督令张在山等军竭力保护庆阳完善之地。以便刘蓉专意剿捻。乔松年谅已到陕。著与刘蓉随时筹商。并将省防妥办。以副委任。陈湜办理河防。甚属奋勉可嘉。刘蓉请令该臬司派拨步队四营。分扎渭水北岸。并令将炮船上下梭驶。敲击河冰。著赵长龄即传知该臬司妥为照办。务期兵团协力。水陆相依。不可稍涉疏懈豫境边防。李鹤年务当督饬各军。认真堵截。毋任再行狂窜。甘肃粮台事务。既系林寿图一手经理。凡关涉粮台事件。即由林寿图陈奏。并责成将经手支发各件。造册报销。以归画一。杨岳斌片奏请将三寿调补镇迪道等语。本日已明降谕旨将三寿调补镇迪道。所遗之甯夏道一缺。已简放书龄矣。书龄到任需时。三寿既属得力。即著暂留甯夏道任。俟书龄到甘。再行交卸可也。将此由六百里各谕令知之。　　

