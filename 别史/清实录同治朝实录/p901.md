<!-- { "loadSidebar": true } -->
○又谕、成禄奏、官军围剿紧急。逆党分窜。连日掩袭情形一摺。肃州踞匪。屡经官军剿败。势渐解散。存城逆党。仅止数千。正可乘机攻剿。著成禄赶紧激励将士。设法环攻。迅图规复。南山居民。串通窜逆。煽动五堡户民。戕官滋事。该提督亲往剿办。阵捦土逆首恶傅三冒料等正法。其余金佛寺各堡户民。仍当设法安抚。慎重妥办。毋再激生事端。其逃出关外各匪。即飞咨文麟、景廉、并地方文武。沿途截剿。关外待援孔亟。叠经严谕成禄带兵出关。该提督一味迁延疲玩。饰词逗遛。置边外军情于不顾。殊堪痛恨。著即赶紧带兵出关。将哈城等匪迅图剿办。毋稍迟缓。傥再畏难苟安。致边外稍有疏虞。必当执法从事。署甘肃提督杨占鳌现在是否起程。著穆图善懔遵叠次谕旨。迅饬该署提督赶紧驰赴肃州。接办西路军务。毋再迟延。将此由五百里各谕令知之。　　

○山东登州镇总兵官周惠堂开缺养亲。以记名总兵官陈择辅为山东登州镇总兵官。　　

○以玩视营务。革山东参将李炳武职。遣戍新疆汪宗发革职。不准留营。　　

○以约束兵丁不严。革甘肃游击王礼和职。仍留营。　　

○予甘肃肃州阵亡都司王瑞、千总韩占元、祭葬世职加等。　　

○辛卯。署安徽巡抚吴坤修、密陈防范提督李世忠旧部兵勇情形。得旨、该署抚当不动声色。随时严密防范。毋令滋生事端。　　

○命候补鸿胪寺少卿袁保恒赴钦差大臣李鸿章军营。听候差委。　　

○追予江苏常州合门殉难前湖南巡抚恽世临庶母戚氏暨亲属等分别旌恤如例。　　

○追予江苏各属殉难通判董崇恩等绅民一千四百三十九员名赏恤如例。　　

○拨山西鸟枪四百杆。解赴乌里雅苏台将军麟兴军营备用。　　

○上以常雩祀天于圜丘。自是日始、斋戒三日。　　

○壬辰。谕军机大臣等、李鸿章奏、官军由东境转战入直。沿途获胜情形一摺。此次郭松林等军。由东昌北上沿途追贼叠胜。直抵天津。该大臣行抵德州。拟暂行驻扎。相机派队进剿。虽因该处空虚起见。惟该逆已窜盐山。郭松林等军。自当奋力追剿。该大臣去前敌太远。各将领无所禀承。于军行不无迟滞。著即懔遵前旨。统军北上。扼要驻扎。以为淮皖各军调度。并著会商左宗棠等互相策应。迅筹殄灭。逆踪去津未远。该大臣既抵德州。一切军情。务当勤加奏报。毋得仍前迟缓。将此由六百里谕令知之。　　

○又谕、英翰奏遵旨督军入东会剿一摺。捻逆现由静海沧州。扰及盐山。恐又将回窜东境。著英翰赶紧驰赴东昌。与李鸿章会商布置。觇贼所向。合力聚歼。另片奏、奉到三月二十八日寄谕摺片。印花折损。郭宝昌赏件。仅有小刀一柄。余皆遗失。该署抚所发奏报。及叠奉寄谕。均迟延多日。始行递到等语。军营文报。最关紧要。驿站任意延缓。必致贻误戎机。著英翰咨会李鹤年。会查沿途各州县。将经过驿递。挨站严究。讯明何站折损遗失。并在何处迟延之处。即将该州县按律严惩。迅速参奏。一面仍著兵部由直境各驿。挨站查至豫境。据实严参。以肃邮政。将此由六百里谕令知之。　　

○又谕、库克吉泰、刘典奏、甘回窜扰陕疆。连日剿办获胜。暨庆阳府城失守。随即克复各摺片。甘回窜扰陇泾一带。经总兵萧群魁暨黄鼎等军分剿叠胜。谭玉龙在邠州剿贼。忽被贼股包抄。相持一昼夜之久。援兵未至。谭玉龙等力战阵亡。知县喻兆奎等率队追剿。杀贼甚多。贼向正甯奔窜邠泾毗连处所。回踪猬集。若非痛加剿洗。不足以靖陕疆。北路鄜延一带。土匪甚多。回逆尤剽疾异常。仍须防其东窜。著库克吉泰刘典、严饬刘厚基等各率所部。相机兜击。毋任窜入北山。复形延蔓。谭玉龙一军。即著饬令胡日盛妥为钤束。并将邠长一路实力严防。庆阳府城失守。当经雷正绾派兵收复。该处地方紧要。防剿未可稍松。应如何拨兵堵御遏贼入陕之处。著穆图善、库克吉泰、刘典、悉心筹商。毋得临事周章。频烦兵力。将此由五百里各谕令知之。　　

○以陕西邱家寨剿贼获胜。予副将阎定邦以总兵官用。　　

○复陕西邠州阵亡已革提督谭玉龙原官。予祭葬世职。谥武壮。交国史馆立传。副将张士荣、参将陶辉宽、游击言美良、都司吕金明、守备焦洪云、千总刘秀江等、祭葬世职加等。　　

○予山东茬平等处阵亡都司邸得功等祭葬世职加等。　　

○追予江苏各属阵亡殉难绅民何世奎等暨妇女一千八百七十五名口分别旌恤如例。　　

○追予江苏金坛合门殉难民人史凤韶等男妇二十八名口分别旌恤如例。　　

○癸巳。察哈尔都统文盛等奏、遵旨挑练马队官兵五百名。听候咨调。报闻。　　

○甲午。常雩。祀天于圜丘。遣怡亲王载敦恭代行礼。　　

○谕内阁、官文奏、永定河南四工河口漫溢。请将厅汛员弁分别参处一摺。此次永定河南四工十七号堤埝漫溢。该厅汛员弁等未能先时抢护平稳。致令掣动大溜。刷开口门二十余丈。实属咎无可辞。署南岸同知余汝偕著革职留任。南岸四工固安县县丞胡彬著革职留工。以观后效。守备尹光彩、千总李柯、均著交部议处。署永定河道蒋春元、统辖全河。虽到任未久。亦属咎有应得。著交部议处。此时工程正关紧要。著官文督饬委员陆慎言、赶紧驰往漫口处所。查勘情形。会同该署道迅速盘筑裹头。毋任再行刷宽。俟水势稍平。赶紧筹办堵合。并查明被水村庄。应否先行抚恤。著该署督妥筹办理。毋令灾民失所。　　

○谕军机大臣等、穆图善奏、官军会剿回匪。克复狄道州城。并秦州剿贼。肃州激变各摺片。狄道州回逆甘心倡乱。肆逆已久。经穆图善派兵会剿。屡获胜仗。力将州城攻拔。捦斩靡遗。实足申天讨而快人心。河州援匪尚有数千。潜至北庄。其非真心悔罪。已可概见。该署督当细加察度。不可为其所绐。总须先将凶悍滋事逆回。痛行殄尽。再准胁从各回投诚。不可将就了事。秦州回匪。本系狄河悍党。在山沟内伏劫粮运。并图扑犯秦城。经道员豫师探踪会督各队。驰往追击。力行压退。克保州城。尚属奋勇。所有在事出力员弁。准穆图善汇入克复狄道案内。酌保数人。毋许冒滥。仍饬豫师速会各军。将秦州回匪殄灭。肃城久未攻拔。成禄、王仁和、所部兵勇。又复互相争斗。并激变金佛寺堡居民。纵勇在河西各村堡焚掠肆扰。成禄前已叠次严谕催令出关。著穆图善迅饬杨占鳌驰抵肃州。接办成禄营务。以便该提督克日起程。毋任藉词延宕。至王仁和营勇与成禄所部。彼此接仗。屡抚屡溃。漫无约束。现在逃至甘州驻扎。著穆图善查明启衅情由。据实参奏。并将逃□甘州溃勇。分别遣抚约束。毋任滋事。其激变金佛寺等堡居民。并骚扰清水堡等处之统将委员等。均著饬令杨占鳌确切查明实情。由穆图善严参重办。不得稍存姑息。将此由六百里谕令知之。　　

○又谕、穆图善奏、甘省需饷甚急。请饬各省督抚将协甘专款。径解甘肃等语。前因穆图善奏请分拨甘饷。设立后路粮台。并由汉中采办兵米各摺片。当交户部速议具奏。本日据该部奏称、甘饷十分竭蹶。请饬匀拨分解。并请饬王文韶办理穆图善后路粮台各等语。甘省军务紧急。饷项十分匮乏。必须各该省分别拨济。方免哗溃之虞。即著照该部所拟办理。左宗棠身任甘督。本属责无旁贷。岂得坐视甘饷缺乏。置之不顾。著于前项借款解到时。饬令粮台酌度分拨。穆图善所部军士。尚有一百数十营之多。杯水车薪。断难有济。所有山西山东河南等省应解月饷。著郑敦谨、丁宝桢、李鹤年、查照穆图善原奏。分给一半。径解甘省。湖南江西两省饷银。著刘昆、刘坤一、分给一半。解由穆图善新设粮台转解。署湖北布政使王文韶。本系办理甘肃后路粮台。即著何璟传知该员。分投催提。赶紧转解。以济急需。河东道所欠六年兰州常饷。著郑敦谨饬令如数径解兰州。毋庸由陕西转解。以免纡折。至四川月协采米甘饷。既经解至六年十月为止。著崇实嗣后按月源源解至汉中。交甘省转运局。自行采买米石。运甘接济。户部摺著钞给左宗棠、穆图善阅看。并著该督等行知各该省迅速筹解。毋得稍有蒂欠。致误要需。阿拉善亲王贡桑珠尔默特解运麦石牛只。接济甘省。甚属急公。著穆图善传旨嘉奖。将此由六百里谕知左宗棠、穆图善、崇实、郑敦谨、敦柏荫、刘坤一、刘昆、丁宝桢、李鹤年、并传谕何璟知之。　　

○又谕、苏凤文奏、越南正贡届期。据情代奏。并密陈镇安防剿吃紧。应否察看情形再行开关各摺片。越南国王阮福时、以来年己巳正贡届期。请示进关日期。具见诚悃。前因南太两郡军务未平。该国例贡。业经三次展缓。现在由太郡至省。道路既无梗阻。自应令其依期入贡。以遂其爱戴之忱。著苏凤文查照向例进关之期。行令该国王遵照办理。镇安逆匪吴亚终盘踞归顺等处。并著苏凤文督饬官军。迅速剿办。以靖地方。越南贡使经由太郡。傥因镇安邻氛未靖。即著该抚设法妥为护送。令其绕道前进。毋稍疏忽。至河南直隶等省。道途现无阻滞。届时由该抚咨行经过各省督抚。一体妥为护送。以昭慎重将此谕令知之。　　

○以克复甘肃狄道州城。赏副都统善山保、常顺、玉柄小刀各一把。大荷包各一对。小荷包各二个。提督李奉清、高月桂、饶得胜、副将苏家良、一品封典。总兵官吴于城、副将田魁元、胡光胜、潘昌胜、吕得祥、罗启祥、委营总常明、参领正福、参将王长胜、林万春、陈富隆、叶占魁、游击樊保泰、张世才、余东旺、张政顺、孙鉎、康达、佐领莫依托、都司王仕奎、守备李正荣、王德隆、巴图鲁名号。守备胡玉升等花翎。训导马纪等蓝翎。知府舒之翰等加衔升叙有差。予阵亡副将陈长安、参将关得胜、刘锡海、游击周得顺、都司刘才栋、祭葬世职加等。　　

○乙未。孝端文皇后忌辰。遣官祭昭陵。　　

○谕内阁、御史舒明奏存储米石。办理未能尽善。请饬另行妥议。并胪陈严杜窃米弊端四条各摺片。著军机大臣八旗都统会同该部汇入宋晋前奏漕粮改归八旗存储散放案内。一并妥议具奏。　　

○谕军机大臣等、都兴阿著迅速来京陛见。并著于曾在军营管带马队将领中。拣选熟谙得力者数员。一并带领来京。盛京将军著奕榕署理。该副都统著即迅赴盛京任事。锦州副都统著都兴阿派员署理。奕榕未到任以前。盛京将军印信。都兴阿即交额勒和布暂行管理。都兴阿交付额勒和布印信后。不必俟奕榕到任接署。即著赶紧起程。毋稍迟缓。将此由五百里各谕令知之。　　

