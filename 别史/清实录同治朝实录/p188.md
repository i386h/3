<!-- { "loadSidebar": true } -->
○又谕、袁甲三奏、病难再支。伊子袁保恒现丁母忧。亟须奔丧。请催唐训方来临接办。并饬马新贻暂统临军一摺。自属实在情形。著即将临淮军务。暂交马新贻统率。以重防剿而定兵心。袁甲三俟马新贻到后。布置稍定。准其带同袁保恒起程。回籍调理。曾国藩于皖北军务。仍应妥筹兼顾。督饬马新贻认真料理。此时唐训方已自鄂起程。著即星速前往。毋稍迟误。将此由六百里谕知曾国藩、袁甲三、唐训方、并传谕马新贻知之。　　

○以浙江瑞安县城解围。并克复平阳等城出力。赏道员曾宪德、守备武天秩等花翎。同知祝永清等蓝翎。总兵官秦如虎等升叙开复有差。　　

○拨哈密税课银三千两。解赴巴里坤。以济兵食。　　

○命五城先期一月。开厂煮赈。　　

○壬寅。谕内阁、韩超等奏、攻破玉华山贼巢。并会克天柱县城一摺。贵州逆匪。盘踞尚大坪玉华山两处。恃险负嵎。经我兵攻克尚大坪后。贼势已孤。八月初二初六等日。玉华贼匪出巢。窜至桐子坡等处。经总兵沉宏富等分队往攻。斩馘甚多。将贼营二十四座。悉行蹋毁。并攻拔贼卡三十七道。即将玉华山贼巢攻破。其盘踞瓦寨之苗匪。经知府陈昌运等、会同湖南副将熊兴柏等军。分路进攻。沿途攻破贼卡。奋力冲杀。毙贼无算。立将瓦寨收复。其天柱县城。已由把总吴开相等、会合总兵赵福元等克复。贼匪向汉寨奔窜。剿办尚属得手。仍著韩超等督饬将弁。会合楚军。将境内伏莽剿灭净尽。并将窜踞汉寨之贼。乘胜歼除。毋留余孽。　　

○谕议政王军机大臣等、都兴阿奏、接据曾国荃函称、现闻侍忠两逆。约集来援。金陵已蠢蠢欲动。求代为奏请。饬多隆阿一军返旆东来。渡江会剿等语。江南各军营疫病未息。死亡相继。昨据曾国藩奏称战守皆无把握。本日复据都兴阿奏、江南逆势甚重。忠逆在苏常等处。调贼数万。由东坝溧水图犯官军。军士既不能出队迎战。又不能坚守待援。皖南稍有疏虞。大局何堪设想。江南情形。诚属万分紧急。有必须多隆阿一军前往助剿之势。而多隆阿尚为陕豫边防所牵掣。必须接替有人。方能统兵东下。鄂省文武员弁。知兵者不少。如金国琛、梁作楫、何绍彩等、均能累著战功。现在多隆阿剿办陈得才股匪。如尚未歼除。即著官文察看情形。鄂省员弁中。有能接替多隆阿剿灭此股发逆者。饬令统带兵勇。驰赴楚豫之交。会同豫省将弁。迅将陈得才一股。并力殄除。并驻军楚豫边境。堵截入陕捻匪。俾多隆阿得以统领全军。径赴江南。会合曾国荃之师。进图金陵。于大局甚有裨益。官文、多隆阿、忠诚体国。畛域毫无。谅必能筹画万全。移缓就急。毋误事机。都兴阿片著钞给阅看。将此由六百里各谕令知之。　　

○又谕、都兴阿奏、江防布置情形。及请饬多隆阿南下。富明阿赴扬各摺片。江面布置情形。既据黄彬等拨船防范。即著饬令该将弁等妥为防剿。忠逆等调贼数万。图犯我军。尤应认真防堵。即著严饬游击胡世英申明纪律。联络居民。以壮声势。曾国荃大营。疾疫甚多。昨据曾国藩奏到情形。深为轸念。多隆阿现在楚豫之交。剿办陈得才股匪。谅能迅速奏功。统师南下。第豫捻遍地。难保不乘闲他窜。必得湖北另有一支劲旅。以剿为防。方可饬令多隆阿东行。本日已由六百里谕知官文妥筹办理。该将军即函致曾国荃、令其勉力拊循。用维大局。各军营疫气传染。居民闻亦不少。谅贼匪亦难幸免。贼中情形。如有闻见。即著随时驰奏。各营中疫气稍平。并著一并奏闻。以慰廑念。将此由六百里谕令知之。　　

○又谕、都兴阿奏、接据吴棠咨称、查核曹怀富等□词。供不至句煽逆贼。为害地方。何必波及无辜。又援引天津议定条约为据。并称现办军务。不暇兼顾地方各等语。江北军务紧要。原不可遽兴大狱。致骇百姓听闻。惟事关习教传徒。聚集多人。即难保不句结煽惑。致生枝节。军务与地方相为表里。岂可以置之不顾。驯至燎原。吴棠并未将曹怀富等提讯。何得云查核供词。即可信其不至句煽逆贼。并未查明所习何教。何得遽引天津条约。豫为开脱之计。吴棠受朝廷破格擢用殊恩。谅不敢多方回护。贻患养痈。现在都兴阿已将各犯并起获经卷会单等件。移交吴棠。即著该署漕督懔遵前旨。严切讯究。务得确情。如韩富春等实系循分之天主教。自应照条约办理。傥系邪教煽诱。或系别项教匪。影射天主教等事。并著严密查拏。惩一儆百。以靖地方。从前粤逆习教。皆由地方官因循讳饰。姑息养奸。以致酿成大患。傥吴棠不以公事为重。一味徇隐。致完善之区。稍有疏虞。恐不能当此重咎也。将此由五百里谕令知之。　　

○命正红旗汉军都统富明阿驰赴扬州。帮办江甯将军都兴阿军务。　　

○以镶黄旗蒙古副都统麒庆署镶白旗护军统领。　　

○以署荆州左翼副都统巴扬阿兼署将军。　　

○以擅离防所。革江北水师营总兵官李德麟职。仍留营。　　

○癸卯。谕内阁、御史孟传金奏、各省兵差骚扰。请申明定例。核实办理一摺。国家命将出师。原冀拯民水火。而贪官污吏。反藉以苛敛分肥。虽民闲控告频仍。而同官代为开脱。大吏曲为优容。习染相沿。病民实甚。夫军需供应。定例本属详明。地方有司。何难详稽例案。妥为遵办。乃开销之浮冒。则必托例而行。而供亿之疲繁。则多违例而取。该员等刍牧攸司。清夜扪心。其何以仰副朝廷爱民之意耶。著各直省督抚严谕所属。嗣后凡遇兵差过境。务须遵照定例办理。不准丝毫扰累。如有纵容书役。妄拏平民车马。指官勒索。藉端苛派等弊。一经发觉。即将该管役等严参治罪。并将徇隐之上司议处。决不宽贷。至带兵官弁。尤应恪遵叠次谕旨。严明约束。经过地方。不得秋毫骚扰。傥敢不遵纪律。或横行街市。欺侮商民。或揭案鬨堂。需索规费。有一于此。即著带兵大员查明参奏。按照军法从事。以肃戎行。各直省督抚及各路带兵大员。其各公忠自矢。务将各弊严行禁止。以惠商民而除贪暴。毋负谆谆诰诫也。将此通谕知之。　　

○谕议政王军机大臣等、崇厚奏、追捕盗匪。直抵景德交界。拟即会合各路兵勇。摉拏贼巢等语。刘智庙四女寺桑园等处。为盗匪窝顿之所。屡经访察。不过八九百人。文煜既酌拨马队。谭廷襄亦派守备德克缙会合捕拏。谅遮克敦布接奉谕旨。亦必拨兵会拏。而崇厚现又饬都司邓启元带队前往。是兵力已敷捕剿。岂可久稽时日。致令闻风远扬。著文煜、谭廷襄、崇厚、遮克敦布、严饬派往兵弁。克期摉捕。务将首夥各贼。悉数捦拏。其首犯刘十把等、尤应迅速拏获。毋任迁延。总在力求实效。不得徒托空言。傥日久无获。或任令远扬。惟文煜等是问。其直省各属骑马贼匪。仍著文煜严饬臬司孙治认真摉捕。都司邓启元此次追捕盗匪。仅毙贼一名。砍伤一名。生捦一名。崇厚遽请赏加游击升衔。殊属冒滥。著俟盗匪悉数捦获后。再行分别奖叙。用昭核实。将此由四百里各谕令知之。　　

○又谕、给事中谢增奏、江北涧河筑立长圩。敬拟善后章程一摺。近来捻患频仍。淮扬一带。叠被窜扰。其清江浦南北两岸。已由吴棠筑建甎土各圩。可资捍御。复于涧河筑立长圩一道。更可屏蔽江北。用意极为周密。惟工程既竣。其应行续办事宜。必须定立章程。以期经久无弊。该给事中所陈八条。有无窒碍。著吴棠悉心酌核。傥有可采。即著按照原奏。派委贤员。会同本地公正绅士实力办理。庶几防守悉臻稳固。可以有备无患。原摺著钞给阅看。将此谕令知之。寻增议章程十条奏上。一长圩宜妥为保护。现饬附近居民分段看守。毋令翻越损坏。一圩工或因风雨剥蚀。责成各乡居民出赀修补。一每遇寇警。即以守圩之夫。分段防地。以期声势联络。一涧河桥梁。一律改设活板。遇警即行撤去。一严饬船埠。遇有警报。将船尽泊南岸以防抢渡。一长圩修守事宜。即派前次挑河各董事专司其事。一守圩绅董。如果实有劳绩。随时酌予保奖。一圩外粮食。闻警尽行运入圩内。使贼无所掠。一军装器械。由富户捐赀豫为筹备。一严禁居民于荡口垫淤筑埂。以便行舟来往。即以慎重河防。报闻。　　

○又谕、郑元善奏、粤逆纷窜唐邓。捻股纷驶内乡。现在相机力剿。毛昶熙奏、省防较松。带兵驰回宋营。随同僧格林沁进剿蒙亳各一摺。粤逆伪扶王等分股窜扰邓州新野等处。郑元善督饬洪贞谦等带兵追蹑。该逆窜向枣随一带。其捻匪姜台淩等股。经多隆阿于商南击败后。窜及内乡。另股窜过卢氏朱阳关。杨长春督队进剿。虽有斩捦。而山路崎岖。亟宜厚集兵力。四面兜剿。以期狝薙无遗。郑元善身膺重寄。岂得以地广兵单。饷糈支绌。藉词推诿。著即严饬洪贞谦、杨长春等军。认真攻剿。务将此股窜匪。悉数歼除。如再不振刷精神。迅歼丑类。定将该员弁等从重治罪。该抚立予严谴。毛昶熙督办河南团练。责有攸归。豫省糜烂至此。该侍郎岂竟毫无策应。著即激励各属乡团。沿途截杀。以辅兵力所不逮。毋得以进攻蒙亳。驰回宋郡。遂置本省应剿之贼于不顾。据郑元善奏、该匪如被剿情急。势必东驶回巢。著僧格林沁探明贼踪所向派拨马队。相机截剿。毋令窜越。据官文等奏、发逆由淅川一带。窜近襄樊。现在派兵迎剿。郑元善已饬洪贞谦扼扎唐邓交界。以防回窜。即著遴派劲兵。交洪贞谦驰赴楚境。合力攻剿。不得株守交界处所。致误事机。汴城防务已松。毛昶熙自应回宋。惟前据僧格林沁奏、宋营各队。分扎于营廓等处。亦属有名无实。是宋营弁勇。不甚得力。该营业归僧格林沁调度。并著该亲王随时整饬。俾成有用之师。豫省饷需。万分支绌。该侍郎目击时艰。尤当汰除老弱。挑选精锐。务令悉成劲旅饷不虚糜。方为不负委任。郑元善另片奏、陈逆纠合张＜?氵凤＞林等股匪。图援陈寨。经张曜督队迎击获胜等语。现在秋令已深。汝郡一带积潦。谅已消涸。著郑元善速饬张曜督率汝防各军。尽力攻剿。毋令逆首陈大＜?氵喜＞突围逃逸。是为至要。将此由六百里各谕令知之。　　

