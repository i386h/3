<!-- { "loadSidebar": true } -->
○辛酉。谕军机大臣等、前因曾璧光奏、黔省军务紧急。粮饷两空。当经谕令户部另筹有著之款。奏请拨解。兹据该部奏称、拟请再拨四川按粮津贴银十万两协济黔饷等语。黔省军务。正当吃紧。亟应专款解往。以济急需。四川按粮津贴项下。本年指拨京饷无多。道路亦距黔省尚近。著崇实、吴棠、即在该省按粮津贴项下迅拨银十万两。解赴黔省。以资接济。并准其以五万两划抵本年应解京饷。至各省协黔饷项。仍著户部飞速咨催。如数按月筹解。毋得任意宕延。傥再藉词推诿。即著该部照贻误京饷例指名参处。曾璧光于各饷解到后。务当督饬各军。振刷精神。实力攻剿。迅埽贼氛。不得再以粮饷空虚。藉端延玩。将此由五百里各谕令知之。　　

○又谕、前因遵义教案未结叠谕李鸿章等持平筹办。昨因曾璧光将李鸿章派出之道员余思枢、派赴贵定办理军务。复谕该抚迅饬余思枢、克日驰赴遵义。会同黔省人员。将教案办结。兹据总理各国事务衙门奏称、法国使臣罗淑亚、因教案未结。拟由天津一带往见李鸿章商办。并与崇厚晤称。教案有两种办法。一照议赔偿。一如不能赔偿。或将地方官吏更调。该使臣近闻黔省业已赶办。遂即回京。旋又赴该衙门面称。接贵州任教士来信。以前案不但不为了结而教士罗伯恩又被团勇欺陵。所言均出情理之外。当经该衙门驳斥。复遣繙译官呈递照会。牵涉他案。并求为据情奏闻。请仍饬原派查办大臣及贵州巡抚督饬各员筹结等语。遵义教案。日久未结。其中固有棘手情形。而罗淑亚性情躁妄。动辄归咎于地方大吏者。实欲遂其牟利之心。虽带兵船驻扎汉口。虚实均难豫料。惟在京终日哓哓。亦属不成事体。李鸿章现虽带兵赴陕。而奉命查办之时。于此案谅有办法。仍著迅饬余思枢。会同该省官员妥速筹办。不得以他省派往人员。意存推诿。曾璧光身任黔抚。责无旁贷。著即懔遵前旨。迅令余思枢驰回遵义。并饬承办各员会商讯结。以期早息衅端。教士罗伯恩有无被围勇欺陵情事。亦著曾璧光切实查明。随时约束。毋得故置不问。致生枝节。总理各国事务事门原摺。均著钞给阅看。将此由六百里各谕令知之。　　

○以光禄寺卿成林为大理寺卿。　　

○壬戌。以雨泽未沾。上于大高殿设坛祈祷。亲诣行礼。　　

○遣惇亲王奕誴诣时应宫。惠郡王奕详诣昭显庙。镇国公奕询诣宣仁庙。镇国公奕谟诣凝和庙。贝勒溥庄诣黑龙潭。郑亲王承志诣密云县白龙潭。拈香。　　

○谕军机大臣等、定安奏、派兵援剿窜匪。并筹办水路转运粮石。请派署副都统各摺片。军台窜匪滋扰。现经定安派达尔济带兵助剿。并调防河西缠金等处。即著文盛饬令达尔济。会同察哈尔官兵。务将窜匪悉数歼除。毋留余孽。并饬富勒珲、贡果尔、严防河西缠金一带。如遇河西有警。即令刘景芳带领马队渡河迎击。并饬沿河步队会合协剿。以壮声威。近日察哈尔军台。是否敉静。匪踪窜往何处。著文盛随时确探奏闻。归绥至甯夏一带。陆运维艰。著照所请。督率国英转饬萨拉齐托克托城两厅。赶造船一百只。试行运解。其各路驼只解到。并由陆路转运。以速补迟。毋得稍有延误。富勒珲现在带兵出防。所有归化城副都统印务。即著定安暂行兼署。将此由四百里各谕令知之。寻文盛奏、现在贼向西窜。军台境内。并无匪踪。仍前敉静。报闻。　　

○又谕、文麟、景廉奏、接到李宗羲咨称。山西应解哈密饷银六万两。无款可筹。欲俟晋省撤防后再行筹拨。仍请饬催迅速拨解等语。哈密地方兵燹之后。异常瘠苦。现在军务未竣。防兵需饷甚为急迫。著李宗羲即饬藩司。无论何款先其所急。迅将前项银六万两。如数拨交委员奎禧等赶紧解回哈密。以济要需。文麟等另片奏、营中应需制造帐房旗帜号衣军火布匹钢铁及纸札食用等物。委员赴内地采办。经过地方需用驼只。请饬添派转运等语。著定安、文盛、于该委员等采办前项各物过境时。饬令台站添派驼只。迅速运解。俟行抵乌里雅苏台。该委员于照例支领驼脚外。如尚应需驼只。即著福济饬属代为添雇。俾资转运。其脚价银两。由文麟等自行发给。核实报销。将此由五百里各谕令知之。　　

○旌表守正捐躯镶黄旗汉军领催金彭寿妻佟氏。　　

○章嘉呼图克图桑哈色特迪于神武门外瞻觐。　　

○癸亥。谕内阁、荣颐等奏官物被窃。请将巡查不力官弁分别核办一摺。本月十二日。昌西陵东西配殿供器有被窃情事。内务府郎中文德、员外郎喜禄、主事常玺、系属专管。未能豫防。均著交总管内务府议处。旗绿各营官弁等。事前毫无觉察。事后赃贼无获。均有应得之咎。同旗绿兼统各官。著一并交部查取职名。分别议处。荣颐、载迁、清安、失于觉察。著交各该衙门察议。　　

○云贵总督刘岳昭奏、提督马如龙进攻新兴。临阵受伤。得旨、马如龙督剿受伤。实属奋勇可嘉。现在伤痕是否平复。殊深廑系。　　

○以云南顺云协副将李维述为腾越镇总兵官。　　

○予云南新兴阵亡总兵官田仲兴祭葬世职加等。　　

○旌表守正捐躯直隶平山县民妇张焦氏。　　

○甲子。谕军机大臣等、金顺奏、官军剿回获胜。悍酋伏诛。现在筹办情形一摺。本月初闲。王家疃回逆由牛头山窜过河西。滋扰渠工。经金顺等督兵在黄渠口截剿获胜。阵斩逆首梅照＜?氵喜＞。复将乘夜逃出之王得等逆捦获正法。即著金顺会同张曜。一面拨派重兵镇摄。一面疏通粮路。护修渠工。并将后套之粮。设法运赴甯郡。俾资屯积。惟该处东北一带回寨。时图出扰。金顺等务当分兵防剿。庶粮运不至阻梗。并饬令提督刘廷一军。暂扎石磴一带。筹办兵食。毋稍疏虞。将此由五百里谕令知之。　　

○又谕、奎昌奏、代呼图克图声明缴还印信一摺。喇嘛棍噶扎勒参、前因塔城赴援。赏给呼图克图名号。旋给印信。兹据奎昌奏、该呼图克图呈称。印信内仅镌名号。并无带兵字样。虽裁布伦托海。而与印信无涉。印信既缴。是并名号亦裁。且于未结事件。势难办理。请派员详查经办各务等语。该呼图克图印信。是否与带兵无涉。应否缴还。刻下有无经办未结事件。著福济、奎昌、会同确查。彼此妥商奏明办理。原摺著钞给福济阅看。将此由五百里各谕令知之。寻福济等奏、该呼图克图带兵剿贼。曾著勤劳。现收门徒过八百人。与颁给印信之例。亦属符合。从前所领印信。已奉文缴还。应请饬部另铸给发。俾资钤辖。从之。　　

○考试应开列试差二品以下京堂各官于上书房。　　

○补行引见京察年至六十五岁以上人员。得旨、吏部笔帖式同安、著照旧供职。　　

○引见一二品荫生。得旨、工部额外员外郎志颜、著加恩以本部员外郎尽先补用。曾纪泽、著加恩以员外郎分部行走。　　

○调察哈尔牧群马五百匹。解赴署甯夏将军金顺军营备用。　　

○乙丑。孝慎成皇后忌辰。遣官祭慕陵。　　

○谕军机大臣等、李鸿章奏、酌派劲旅。分道赴陕。并即督队前进一摺。据称周盛传等军。已由周口拔队进赴潼关。郭松林所部步队。亦抵樊城。该督拟带亲兵马步。先由南阳陕州大路入关。驻候队伍到齐。再行择要进扎。并派员扼守秦楚边防。兼护后路饷运各情。所筹均属周妥。现在窜陕回股。虽经甘陕各军剿败。而崔禹等逆。尚未歼除。甘省金积堡围攻正急。河州狄道贼巢林立。秦陇毗连处所甚多。防不胜防。陕北延榆绥一带。土匪溃勇。又复出没靡常。李鸿章务当统率援师。星驼前往。其郭松林一军。并著檄令赶紧催齐。克期继进。毋稍迟延。至入关后应如何择要扼扎。并将北山土匪溃勇摉剿净尽。及筹办粮运屯垦兼营之处。即著该督与蒋志章悉心筹商。次第举办。用纾廑系。贵州遵义教案。日久未结。殊难折服远人之心。该督当懔遵二十五日谕旨。迅饬余思枢会同黔省官员。妥速讯结。以弭衅端。将此由六百里谕令知之。　　

○又谕、前因李鸿章入陕剿贼。谕令李宗羲垫款采办米麦各二万石。存储备拨。兹据李鸿章奏、接据该抚函称。晋省粮价极昂。仅能采办米麦二万石。计需价银十万两。司库无款可垫。已借动地丁正项。请奏明酌抵京饷等语。该省司库支绌。亦系实情。所有此项粮项。著准其于山西应解京饷内划抵银五万两。其余五万两。该省暂行筹措。仍由李鸿章解还归款。至李鸿章军营需驼二千只。前谕文盛由锡林郭勒捐驼内。于秋后如数解往。傥有不敷。由定安设法购补。或于四爱曼等处量为添拨。西北运解军粮。惟驼只最为利便。定安、文盛、务当懔遵前旨。赶紧筹备。于秋后如数拨解。不得稍有迟误。将此由五百里各谕令知之。　　

○又谕、李鸿章奏、督军入陕。需粮甚钜。运费亦极浩繁。现拨各省饷项。尚不敷用。前议川省裁军腾饷。业经崇实等筹办妥洽。此次移师西指。秦蜀唇齿相依。亟资协助请饬川省自本年五月起。按月筹拨饷银三万两等语。著崇实、吴棠、酌量情形。妥筹款项。按月源源接济。俾利师行。将此由五百里各谕令知之。　　

○以故肃恪亲王华丰子隆勤袭爵。　　

○以正红旗蒙古副都统照祥署正白旗蒙古副都统。　　

○以前任直隶提督刘铭传所部捐输欠饷。永广安徽文乡试中额一名。　　


大清穆宗继天开运受中居正保大定功圣智诚孝信敏恭宽毅皇帝实录卷之二百八十二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治九年。庚午。五月。丙寅朔。上诣绥履殿问慈安皇太后安。平安室问慈禧皇太后安。至乙未皆如之。　　

○以太常寺卿刘有铭为大理寺卿。　　

○以翰林院编修汪叙畴为云南乡试正考官。王先谦为副考官。张端卿为贵州乡试正考官。检讨刘青照为副考官。　　

○以办案草率革江苏知县甘泽宣职。　　

