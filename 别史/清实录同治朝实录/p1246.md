<!-- { "loadSidebar": true } -->
○又谕、景廉奏、通融筹画军粮。请饬额尔庆额一军前往西湖助剿。并请饬科布多运解米面。暨西路各营剿匪获胜各摺片。额尔庆额等军行抵古城。所需粮石。景廉已妥为筹办。惟该处产粮无多。该大臣拟令额尔庆额统带所部。前往西湖助剿。即就该处采粮。而济古地方稍有余粮。即备将来金顺各营补苴之用。所筹尚属周妥。即著景廉。金顺。饬令额尔庆额一军。驰赴西湖助剿。并杜回逆西窜之路。前已有旨授景廉为钦差大臣。督办新疆军务。所有各军。自应统归景廉节制。该大臣此次奏报。自是尚未奉到谕旨。西路军情旦夕变迁。应如何调遣之处。均著相度机宜。妥为调派。如有不遵调遣者。即著据实严参。毋稍迁就。科布多存储米面至五十余万斤之多。何以一年有余。颗粒未运。日久存积。朽蠹堪虞。现在西进大军。陆续行抵古城。需粮正亟。著托伦布、保英、速行雇觅驼只。源源运解古城。即以帮台银两。酌量发给价值。以期无误军食。直隶口北道奎斌。前任归绥道国英。采办军粮。尚属出力。均著交部从优议叙。徐学功一军。叠次剿匪获胜。捦斩贼匪多名。并将回逆粮台攻破。尚属奋勇。所有尤为出力及阵亡各员。准由景廉查明奏请奖恤。将此由五百里各谕令知之。　　

大清穆宗继天开运受中居正保大定功圣智诚孝信敏恭宽毅皇帝实录卷之三百七十二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十三年。甲戌。冬十月。庚午朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○上诣钟粹宫问慈安端裕康庆皇太后安。长春宫问慈禧端佑康颐皇太后安。至戊戌皆如之。　　

○奉慈安端裕康庆皇太后慈禧端佑康颐皇太后幸漱芳斋。侍午膳。　　

○颁同治十四年时宪书。　　

○辛未。试中式武举黄兆晋等一百三十五人于太和殿前。　　

○谕内阁、本年十月初十日。恭遇慈禧端佑康颐皇太后四旬万寿。庆洽敷天。因思京外实任文武一二品大员老亲有年届八十以上者。康强逢吉。禄养承恩。洵为盛世嘉祥。允宜特加赏赉。著吏部兵部八旗都统即行查明。分别咨报军机处。开单呈览。候旨施恩。　　

○又谕、已革提督刘铭传、著加恩开复原官。　　

○又谕、左宗棠奏、特参专阃大员。请旨革职一摺。陕西陕安镇总兵魏添应。于上年十月会哨时。禁止支应。嗣干总周国瑞因知仍不能免。禀知游击徐昌寿出示免操。节省操饷。以供哨差。乃该总兵既受供应。反贵周国瑞等不应出示免操。且将免操改为停操。陷以重罪。实属鄙诈不职。魏添应著即行革职。　　

○又谕、左宗棠奏、特参鄙谬之署游击。请旨革职一摺。前署靖逆营游击补用参将吴锡康。在署游击任内。滥索民闲供应。擅责乡民。实属鄙谬。吴锡康著即革职。勒令回籍。不准投效军营。以昭儆戒。　　

○以记名总兵官余虎恩为陕西陕安镇总兵官。　　

○壬申。上诣大高殿时应宫拈香。　　

○御紫光阁。阅中式武举马步射。　　

○谕军机大臣等、志和奏、奉省库款支绌。请严催各省欠饷一摺。据称各省应解奉省本年俸饷。及同治十年十一十二等年所拨专饷。除山东河南报解各数外。直隶欠解二万四十两零。长芦欠解七万两。两淮欠解银四万两。山东欠解俸饷银二万五千两。专饷银七万五千两。河南欠解俸饷银六万四千余两。又专饷银八万两。均未报解。请饬严催等语。奉省需饷甚亟。各该省自应力筹解济。著李鸿章、李宗羲、文彬、钱鼎铭、督饬藩运各司迅速筹解。务于本年十一月内。赶紧解赴奉省。以济要需。将此由五百里各谕令知之。　　

○闽浙总督李鹤年、奏报行抵泉厦日期。并查勘海口情形。得旨、著即驰回省城。与文煜。王凯泰。将应办事宜妥为经理。　　

○癸酉。上御箭亭。阅中式武举技勇。　　

○御乾清宫。引见中式武举。亲定甲乙。　　

○甲戌。上御太和殿传胪。赐一甲张凤鸣、赵瑞云、刘云会、三人武进士及第。二甲黄兆晋等十七人武进士出身。三甲吉生等一百十五人同武进士出身。　　

○丙子。上率近支亲藩诣慈宁门内。恭迎慈禧端佑康颐皇太后御慈宁宫。升座。侍宴。上捧觞上寿。彩衣躬舞。王、贝勒、贝子、公等、以次进舞。礼成。奉慈安端裕康庆皇太后慈禧端佑康颐皇太后幸漱芳斋。侍午膳。　　

○赐近支亲藩等食。　　

○丁丑。上奉慈安端裕康庆皇太后。慈禧端佑康颐皇太后幸宁寿宫。侍午膳。　　

○赐近支亲藩等食。　　

○以慈禧端佑康颐皇太后四旬圣寿。锡类推恩。赏大学士直隶总督李鸿章、湖广总督李瀚章母李氏御书扁额曰松筠益寿。军机大臣工部尚书李鸿藻母姚氏御书扁额曰兰陔春永。辅国将军载父予告内大臣奕山御书扁额曰三朝耆硕。吏部尚书毛昶熙母姜氏御书扁额曰绛幔延晖。刑部左侍郎恩承母许氏御书扁额曰金萱介祉。镶黄旗蒙古副都统成明母叶和那拉氏御书扁额曰庆集鱼轩。镶黄旗蒙古副都统尚宗瑞母祖氏御书扁额曰彤管凝祥。广东碣石镇总兵官李扬升母邓氏御书扁额曰北堂爱日。并赏御书福寿字暨文绮珍玩有差。　　

○戊寅。上奉慈安端裕康庆皇太后慈禧端佑康颐皇太后幸宁寿宫。侍午膳。　　

○赐王以下文武大臣、蒙古王、贝勒、贝子、额驸等食。　　

○己卯。慈禧端佑康颐皇太后四旬圣寿节。遣官祭太庙后殿。奉先殿。　　

○上率王以下文武大臣、蒙古王、贝勒、贝子、额驸等、诣慈宁门行庆贺礼。众官于午门外行礼。　　

○诣长春宫慈禧端佑康颐皇太后前。侍早膳。　　

○奉慈安端裕康庆皇太后慈禧端佑康颐皇太后幸宁寿宫。侍午膳。　　

○赐王以下文武大臣、蒙古王、贝勒、贝子、额驸等食。　　

○谕内阁、本年恭逢慈禧端佑康颐皇太后四旬万寿。普天同庆。所有随班祝嘏之革职等员及耆民等。自应量予恩施。前马兰镇总兵庆锡。前太仆寺卿焦祐瀛、前光禄寺少卿程恭寿、前国子监司业马寿金、前三等侍卫涌泰、庆祥、前刑部郎中候选知府庆纲、前吏部左侍郎匡源、前镶黄旗汉军副都统科布多参赞大臣署乌里雅苏台将军长顺、前翰林院侍讲学士现六品顶带晋康、前记名副都统二品顶带圆明园营总文惠、前六品官恒禾□令、前头等侍卫科布多帮办大臣文硕、前陕西升用知府候选同知庆祺、前盛京刑部郎中钟霖、前步军校德山、前升用知州湖南城步县知县盛镒源、前甘肃甯夏理事同知德贵、以上革职休致等员。五品以上者。均著照原官降二等赏给职衔。六品以下者。均著赏还原衔。其已有职衔者。著加一级。随同叩祝之耆民等。应如何赏赉之处。著该衙门查照成案办理。　　

○又谕、本年恭逢慈禧端佑康颐皇太后四旬万寿。普天同庆。所有王公及京外文武官员。现在议降议罚。及以前有革职留任及降级罚俸之案。著加恩悉予豁免。　　

○又谕、广科著以都统遇缺提奏。照祥著挑御前侍卫。桂祥、佛佑、均著赏给侍卫。挑乾清门当差。　　

○庚辰。上奉慈安端裕康庆皇太后慈禧端佑康颐皇太后幸宁寿宫。侍午膳。　　

○赐王以下文武大臣、蒙古王、贝勒、贝子、额驸等食。　　

○谕内阁、郡王衔贝勒载治之第四子。著命名溥伦。　　

○又谕、张兆栋、文铦奏、沿海地面遭风情形一摺。本年八月闲。广东香山新安二县属沿海地面。猝遭飓风。汲水门等处厘税房屋。多被吹坍。巡缉轮船。亦有损伤。并淹毙营委各员及兵役多人。览奏实深廑系。著张兆栋等即将被灾地方查明。妥为抚恤。毋任一夫失所。　　

○予广东香山等处淹殁参将陈步云、都司梁遇春、云骑尉饶锡祺、守备沈锡章、千总卓增元、把总梁荣高、巡检恩龄等、祭葬恤荫。　　

○辛巳。上奉慈安端裕康庆皇太后慈禧端佑康颐皇太后幸宁寿宫。侍午膳。　　

○壬午。上奉慈安端裕康庆皇太后慈禧端佑康颐皇太后幸宁寿宫。侍午膳。　　

○赏五城贫民棉衣银。　　

○甲申。上奉慈安端裕康庆皇太后慈禧端佑康颐皇太后幸漱芳斋。侍午膳。　　

○谕军机大臣等、左宗棠奏、办理出关诸军饷数。及粮运情形。并请饬晋省按解张曜一军驼乾银两。暨请赏给该军皮衣银两各摺片。出关各军饷项。业经张曜、宋庆、报明数目。张曜一军。粮运经费。所请作正开销。该军出关后。转运军火等项应添银两。及宋庆一军添拨驼料夫粮款项。即著左宗棠酌度情形。妥为办理。金顺拟于九月内。亲带马步四营赴巴里坤。余仍屯驻肃州安西。该军粮料。已由左宗棠发过一千二百万斤。现在古城粮料价值。每石三百余斤。由景廉定作四两三钱。已为金顺订买二万余石。是金顺全军。足供数月之食。而关内赍粮前往。计程愈远。运费愈繁。左宗棠所陈粮运劳费。自属实在情形。巴古一带。既有粮石可采。价值不至过昂。可省运费二十余倍之多。自不必由关内采运。以省浮费。即著左宗棠、景廉、金顺、妥为筹商。总期军食有裨。不可舍易图难。更不得意存推诿。至金顺一军饷粮。每月实需若干。即由该帮办大臣核实奏明办理。张曜一军。每月驼乾银五千两。向由晋省拨发。刻下军行较远。提解为难。著鲍源深即将此项银两。按月解至西征粮台。以便转解应用。该军皮衣银两。即著左宗棠拨款赏给。将此由五百里各谕令知之。　　

○以湖南湘潭等处历年剿办会匪出力。赏提督李镇朝、总兵官谢晋钧、李前福、一品封典。知州俞植、守备王启迪等花翎。千总田生蕙等蓝翎。余加衔升叙有差。　　

