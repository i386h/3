<!-- { "loadSidebar": true } -->
○补铸福建漳州镇总兵官关防。从代理总督徐宗干请也。　　

○准前太常寺卿原任工部尚书廖鸿荃、前光禄寺卿杨庆琛、重与鹿鸣宴。赏廖鸿荃太子少保。杨庆琛二品顶带。　　

○缓徵山东临清、陵、馆陶、邱、朝城、曹、沾化、德平、八州县暨屯坐各卫被水被虫被扰地方节年额赋并学租盐课有差。　　

○壬辰。谕议政王军机大臣等、庶子夏同善奏、请筹抚恤难民一摺。东南新复地方。所有妇女及老弱废疾穷民。汤火余生。颠连困苦。即予以田亩。亦不能耕作谋生。阅该庶子所奏情形。殊堪矜悯。著曾国藩、左宗棠、李鸿章、加意抚恤。饬令所属各地方官。多设收养处所。籍其姓氏里居榜示。俾其亲属得以认领。至收养之资。酌拨正款。是否可行。或先行借拨正款筹办。一面倡率劝捐。或即行倡捐办理之处均由该督抚等酌量妥筹。总期于难民中之妇女及老弱废疾者。得邀抚恤。不至甫离水火。仍复流亡。用副轸念灾黎至意。该督抚等筹定办理情形。即著随时遇便驰奏。原摺著钞给阅看。将此各谕令知之。　　

○又谕、曾国藩奏、接奉叠次谕旨。覆陈一摺。所称李世忠蒋凝学、在寿州正阳等处启衅情节。及鲍超兵力。止能力扼东坝。暂难分攻广德。成大吉、石清吉两军。已由官文调赴鄂省防剿。其余未可轻动各条。著即照该督所拟。妥筹办理惟苏常一带军情。正在得手。贼势趋重丹句金陵。意图夺围上窜。冯子材兵力苦单。亟盼鲍超之军会攻句容。而鲍超力扼东坝。既不能与之会攻。又不能分攻广德。止是相持局面。日久终虑变生。该大臣仍当于慎重之中。力求出奇制胜之策。方为妥善。陕甘逆焰甚张多隆阿亟须添调兵勇分投剿洗。前据该将军奏以淮北现就肃清。恳将留守庐州之石清吉、梁美材、所部七营。调赴陕省助剿。如江南兵势稍纾。并恳另拨数营驰往。以厚兵力等语。其需兵情形。非常紧迫。今据奏石清吉等营。已由官文调赴鄂省。著该大臣即咨商官文。先其所急。酌度办理谅该大臣等均不至有畛域之见也。摺片二件。均著留中。所有李世忠、蒋凝学、启衅各节。应俟僧格林沁、乔松年、覆奏到时。再降谕旨。李世忠如不敢往见僧格林沁。当仍遵前旨。调至军营。谕令遣散部众。交还城池。退出厘卡。停给饷盐。以期消患无形。如招而不至。或至而不从。即著僧格林沁妥筹办法。不可迁就姑息。一面迅速奏闻。将此由五百里密谕知之。　　

○又谕、庆昀、常升奏、守城铅药不足。请饬筹拨解等情形一摺。当兹回逆凶焰鸱张。甯夏满城危急。亟须宽筹守备之具。而军火尤属急需。即著沈桂芬在于杀虎口一带营头。赶紧筹拨火药五千斤。烘药五千斤。铅子六千二百斤。火绳五千丈。克期拣派妥员。解往甯夏满城备用。其应由草地行走。抑或可由内地取道前往。即由沈桂芬侦查确实。酌量情形办理。总期此项军火。得以迅速解到甯夏满城。俾应急需无稍延误。该抚前奏晋省防河楚勇。业已遵旨留防。当经寄谕刘长佑、讷钦、饬令迅将直省派拨官兵。即由讷钦带领。速由归朔一路进发。现在甯夏满城。待援孔急。讷钦接奉前旨。务当星速带兵前进。行抵归绥一带。侦察甘省军情。力图援救。庆昀仍当激励城中军民。竭力固守。以待援济。并著行知阿拉善旗。就近先筹接济粮饷军食等项。该王旗向有盐池水利。生聚颇殷。此时如可接济。地与甯夏毗连。运解尚能应急。将来军饷解到。或事平之后。筹款归还。谅该王旗力有可及。必能踊跃急公。力筹协济也。云骑尉连惠、携眷潜逃。著即革职。以昭炯戒。并著庆昀等严拏务获。处以军法。庆昀连次所报军情。均系摺差赍递。是否驿路不通。故由差弁专赍之处。著该将军等据实奏闻。如驿路尚可通行此等军情要件。仍应由驿驰递奏报。以期迅速而符定制。将此由六百里各谕令知之。　　

○以江苏江都县捐输军饷。永广学额六名。　　

○以河南捐输军饷。永广开封府学额四名。邓州一名。　　

○以河南总兵官陈禄兴筹垫勇粮。永广太康县学额三名　　

○以奉天昌图厅缉捕出力。赏还佐领常喜、同知崇连顶翎。　　

○以江西湖口安徽青阳等城防剿出力。赏副将彭永清、喻贤能、陶日昇、胡大胜、参将张鼎峰、刘星翥、邹绍益、巴图鲁名号。参将刘高升等花翎。守备郑芬荣等蓝翎。余加衔升叙开复有差。　　

○以甘肃甯夏剿匪出力。赏佐领萨英额协领衔。予阵亡佐领海郎阿、骁骑校伊勒哈春、祭葬世职加等。雅尔杭阿祭葬世职。兵丁赏恤如例。　　

○予故山东长清县知县舒化民、署金乡县知县吴楷、入祀名宦祠。从巡抚谭廷襄请也。　　

○予福建故翰林院编修赵在田、山东故四川南江县知县刘伯蕴、鱼台县训导杨玉相、湖南故甘肃甯朔县知县周锡溥四川故郫县举人杨大舟、入祀乡贤祠。从总督骆秉章、巡抚徐宗干、毛鸿宾、谭廷襄阎敬铭请也。　　

○展缓两淮富安、安丰、梁垛、东台、何垛、丁溪、草堰、刘庄、伍祐、新兴、庙湾、板浦、中正、临兴、十四场被水被风被潮灶地节年折价钱粮有差。　　


大清穆宗继天开运受中居正保大定功圣智诚孝信敏恭宽毅皇帝实录卷之八十九　　

监修总裁官经筵日讲起居注官太子太傅文渊阁瓴阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监军务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。十二月。癸巳。谕内阁、德兴阿奏、请将发遣大员改发军台。责令呈交台费。买补马匹等语。已革江南河道总督庚长、系因失陷地方。从宽发遣之员。情罪较重。上年经瑛棨咨行刑部。奏请查办援免。复经胜保奏请留营效力。叠经降旨驳斥。德兴阿何得以买补马匹为词。再为乞恩。所请著不准行。仍著懔遵前旨。即行发往新疆效力赎罪。毋许再有逗遛。　　

○谕议政王军机大臣等、光禄寺少卿郑锡瀛奏、请设屯田养兵。以节经费一摺。据称各直省及东三省等处驻防绿营满汉兵丁七十一万九千余名。岁需饷银一千六七百万余两。京城各旗营满汉额兵十五万一千余名。需饷五百余万两。尚不在此数内。国家岁入之款。约计四千数百万两。兵饷一项。已用其半。请将被扰省分。于城邑克复后。查明业户已绝。荒田圈为官地。募民屯种。佥以为兵。并酌给驻防满兵田亩。令其收取田租。抵作兵饷。计江浙皖陕甘等省兵饷。每岁可节省数百万两。并请将俸薪等项。及马乾银两。一并酌给荒田。令其认垦招佃。抵作领款等语。国家岁出各款。以兵饷为最钜。现在江皖苏浙陕甘各省。被扰较重。各区户口稀少。多有无主闲田。果能开设屯田。所节兵饷。为数甚钜。于经费不无裨益。著两江闽浙陕甘各总督。并江苏安徽浙江陕西各巡抚。各就地方情形。分别酌拟章程。妥议具奏。并将业经克复地方。先行办理。如实系无主荒田。即可募民屯种。并须选派廉明委员。认真清查。毋任蒙混骚扰至摺内所陈山东河南湖北湖南江西及川黔两广等省各属被扰地方有无闲田可以开屯之处。均著各该省督抚确切查明。各就地方情形。分别酌度办理。不得以创始为难。藉词推委。尤不可假手吏胥。强夺民闲有主之田。致令纷纷扰害。另片奏、请饬将山东等省查出叛产。给予兵丁屯田。著山东陕西各巡抚妥为经理。并著皖务黔粤各督抚。将捻匪土匪各叛产。一律查办。甘肃回匪叛产。俟军务完竣后。由该督查明办理。至台湾营制。向由内地营兵换班戍守。将来地方肃清。所有查出叛产。应如何变通营制开设屯田之处。著闽省督抚体察情形办理。原摺片各一件。均著钞给阅看。将此各谕令知之。　　

○又谕、御史裘德俊奏、直隶善后章程。亟宜抽拨团丁训练一摺。团练之举。本属有治人无治法。行之不善。则东豫皆其前鉴。况抽练乡兵。若非贤良牧令。恩威并用。驾驭有方。使权不下移。而民无扰累。则流弊更不可胜言。设遇不肖州县。藉端苛索。抽丁派费。吏胥因缘为奸。上下咸思中饱。小民已不聊生。加以每县聚集百余人游手无著。恃强陵弱。扰害乡闾。甚或聚众把持。养成尾大不掉之势。一有乱萌。响应尤易。均不可不远虑及之。著刘长佑按照所奏各情。细心酌核。就地方情形。权其利弊。是否可行。如有窒碍之处。亦即据实奏闻。朝廷于科道条陈。原无成见。惟在该督妥为斟酌办理可也。原摺著钞给阅看。将此谕令知之。　　

