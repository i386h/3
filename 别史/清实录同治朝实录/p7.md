<!-- { "loadSidebar": true } -->
监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

咸丰十一年。辛酉。八月。壬申。谕内阁、上年八月皇考大行皇帝秋狝。驻跸热河。该处民情倍深爱戴。本年七月十七日。龙驭在山庄升遐。百姓久沐恩膏。感恋悲哀。出于至诚。现择于九月二十三日。恭奉梓宫回京。所有经行各处。修治道路桥梁。自必争先恐后。朕心深为怜悯。著将承德府及所属州县。并经过畿内之宛平顺义怀柔密云昌平等州县。明年应徵钱粮。全行蠲免。著直隶总督顺天府府尹即刊刻誊黄。遍行晓谕。俾众周知。　　

○以运解硝斤迟延。暂革河南通判李国惠职。　　

○癸酉。上诣几筵前行月祭礼。　　

○谕内阁、户部奏、请饬采办京仓米石等语。现在京仓需米甚殷。著直隶总督顺天府府尹于天津玉田丰润等处。督饬各该地方官妥为采办。或招商办运。均令自行运米到京。赴该部内仓交兑。由该部派员会同该仓监督验收。其米石价值。著该督等按照市价酌定。并盘运脚价。先期报部核准。俟运仓验收后。由户部照数当面发给该商承领。以杜弊端。该商运米所过关津。并著免其纳税。以示体恤。　　

○又谕、户部奏、请饬催豫东二省应解漕折银两等语。河南省应解漕粮变价。并节省等款银三十余万两。业已逾限。山东省应解漕粮变价银十二万余两。并节省等款。亦将届限满。均未据报起解。亦未将折解银米各数及随漕各项分晰报部。实属任意迟延。著严树森、谭廷襄、督饬藩司粮道。各将前项应解漕折、及节省漕项轻折等银。克日起解。并将起程日期。及折解银米数目。专案报部。如再延误。即著该部严行参处。　　

○又谕、户部奏、请饬催广东省采买洋米运京一摺。上年经户部奏请由福建广东二省。采买台米洋米。由海运津。旋因广东省尚未覆奏。复奉朱批严催。迄今半年之久。仍未据该督等覆奏。以仓储重务。辄敢任催罔应。实属有心玩误。两广总督劳崇光、广东巡抚耆龄、均著先行交部议处。仍责令查照该部前奏。设法采买。并将现办情形即行覆奏。如再稽延。即著该部从严参处。其福建省捐购米石。除第一次业经起运外。现又收采若干。并著该督抚随时奏报。接续起运。以济京仓。　　

○又谕、吏部奏、查明实缺人员应否留营。请旨办理等语。云南盐法道李荣、丽涨县知县王正玺、经袁甲三等奏留军营差委。兹据吏部奏、查明均与奏定章程不符。著袁甲三、骆秉章、即饬该员等迅赴本任。毋许逗遛。　　

○谕军机大臣等、谭廷襄奏、捻匪由甯阳窜入肥城西南。折向泰安。又东窜至玉皇山。并阑入莱芜边界。其后股又至甯阳。东平河岸。仍有大夥屯聚。土匪秉机焚掠。前在邳州渡河之捻。偪近安邱。其由海州沭阳北窜之捻。已抵莒州。各路纷来。情形吃重。东三府团练尚形单弱。恐不足以资抵御。谭廷襄现已折回省城。所有守御事宜。务须妥为布置。其先期调派之总兵曾逢年兵一千名。青州副都统兵五百名。著即饬令会合团丁。分投堵剿。毋令贼匪窜扰东三府属。现在河北业已肃清。并著胜保亲统官兵。迅速驰往山东。会合僧格林沁、谭廷襄、所派兵勇。分路剿办。以遏该匪北窜。将此由六百里各谕令知之。　　

○以山西捐输军饷。永广乡试中额二名。　　

○甲戌。谕内阁、据载垣等奏、恭奉梓宫回京。因朕冲龄即位。合词吁恳。于恭送登轝后。先行启跸回京。朕受皇考大行皇帝顾复深恩。恭奉灵驾回京。具有成例。何敢不遵。何忍不遵。惟该王大臣等情词恳切。若不稍节劳勚。转无以仰慰皇考在天之灵。九月二十三日。朕于丽正门外。跪送梓宫登轝后。先赴喀拉河屯行宫。跪迎灵驾。俟奉安芦殿。仍行晡奠礼。二十四日。行朝奠礼后。即启跸于二十九日还宫。所有梓宫沿途一切事宜。著恭理丧仪王大臣等敬谨将事。梓宫到京之日。朕先于德胜门外祗候。俟灵驾到时跪迎后。由闲道诣东华门外跪接。步送至乾清宫。各该衙门知道。　　

○又谕、前因国子监奏、八月初一日。致祭先师孔子。视笾豆之礼部堂官未到。分献之翰林官仅到一员。当经降旨令礼部堂官监礼御史查明参奏。兹据署礼部右侍郎载龄奏、省视笾豆。到班迟误。自请议处。并据倭什珲布等、及富稼等奏、查明分献未到。系翰林院编修周誉芬。请旨议处。载龄、周誉芬、均著交部议处。　　

○又谕、本日曾国藩驰奏、克复安庆省城等语。据称即用道曾国荃禀报八月初一日。官军用地雷轰倒安庆北门城垣。踰濠登城。立将安庆省城克复。杀毙长发老贼二万余人。该逆赴江内湖内凫水遁窜。又经水师截杀。城内悍贼。无一得脱。逆首陈玉城等各股援贼。胆落退去等情。逆匪自咸丰三年。窜陷安庆省城。负嵎久踞。上年冬闲。官军合围以后。逆首陈玉城叠次来援。我军坚壁力战。卒能克复城池。围杀逆匪净尽。洵足以申天讨而快人心。所有详细情形。及在事出力人员。著官文等查明迅速具奏。　　

○又谕、瑛棨奏、续行查出云南提饷委员在陕开捐。请饬查办。并恳开复知州议处一摺。云南提饷委员候补县丞陆绍渊、在陕西渭南县劝捐给照。虽据禀称奉有本省督抚劄委。何以并无咨会之文。所禀劄发部照。是否属实。有无侵吞情弊。著云南督抚查明具奏。傥系私自劝捐。并有侵蚀入己情弊。即著从严参办。云南云龙州知州许家楣、据瑛棨查明该员并无私自收捐情事。所有前经奉旨交部议处之处。著准其开复。　　

○谕军机大臣等、严树森奏、皖捻窜扑省城。被击向西分窜一摺。安徽捻匪窜扑开封。经黄赞汤等督饬兵勇。严行堵御。该逆即西趋黑堈。窜往中牟郑州荥泽。其由朱仙镇分扰水波苏桥之匪。亦向省西合窜。蔓及尉氏之夹河集歇马营地方。严树森于驰回省城后。已派马步兵勇三千人跟踪截击。著严饬该带兵员弁绕出贼前。实力扼剿。毋任纷窜。惟该匪众至数万。应如何添调劲旅。分投兜剿。使匪踪不至再有蔓延。并著严树森会同毛昶熙熟筹办理。至该匪于开封等处。并未大受惩创。辄行西窜。自系垂涎山陕两省。著英桂、瑛棨、于各该省毗连河南省各要隘地方。严密防堵。毋令逆匪得以窜入。扰及完善。将此由六百里各谕令知之。　　

○赏丁忧记名道江忠义二品顶带。署贵州巡抚。未到任前。以提督田兴恕兼署。　　

○以河南剿捻屡捷。开复团练大臣毛昶熙降留降调处分。　　

○以河南信阳剿贼获胜。赏署副将经文布等花翎。余加衔升叙有差。　　

○以河南官军叠克洪楼等贼寨。予署参将孙之友优叙。　　

○以江西丰城剿贼大捷。总兵官鲍超得旨嘉奖。赏白玉搬指一个。翎管一支。大荷包一对。小荷包四个。宋国永等加衔升叙有差。予阵亡知州袁观丰、都司殷雄亮、祭葬世职加等。　　

○予故署贵州巡抚何冠英祭葬如例。　　

○旌表守正捐躯陕西沔县民妇胡萧氏。　　

○乙亥。秋分。夕月于西郊。遣礼亲王世铎行礼。　　

○谕内阁、毓科奏、请将擅动钱漕。负气妄禀之署知府撤任勒缴等语。江西署袁州府知府陈乔枞、因暂留新宝军驻郡防堵。不候劄饬。辄提用丁漕正项给发口粮。禀请作正开销。迨经曾国藩批驳后。复负气妄禀。要求允准。实属任性妄为。陈乔枞著先行撤任。摘去顶带。勒限一个月。将擅动钱漕照数赔缴。如限满不交。即著严参惩办。　　

○谕军机大臣等、恭亲王奕?等奏、据俄使巴里玉色克称该国枪炮。已抵恰克图。该使复派精于制炮之斐利偏廓、前往会同演制等语。由京派往演习之官兵人等。已据庆昀等奏称分起出口。计日可到库伦。著色克通额于此项官兵到齐后。即拣派体面晓事之员。前往恰克图。妥为照料该官兵等演试枪炮。将此谕令知之。　　

○以声名平常。降湖南道员陆传应为通判。　　

○以玩泄谬妄。降江西游击王尧年为守备。　　

○以公务废弛。革江西知县何同文职。　　

○予江西新城阵亡在籍知州陈麒昌祭葬世职。　　

○丙子。谕内阁、工部奏、请将承办南河清理工程各案。逾限迟延各员议处等语。南河河工。历年办过工程各案。前经奉旨将道厅各员暂留工次。勒限六个月。赶紧催办。如限满仍未办结。或有冒滥情事。即著指名严参。乃悬阁一载。至今并未办结。该前署河督王梦龄、辄请予限一年。设局清查。实属延缓。王梦龄著先行交部议处。承办各员。并著查取职名。一并先行交部议处。再勒限三个月。将历年未结各案。一律赶紧趱办。其承办各员有因公出省。并升迁事故离任者。速行调回清理。如再仍前玩泄。即著该部严参著赔。以重库款。　　

○又谕、户部奏、浙省军需延不造报。据实参奏。并请旨饬催等语。各路粮台支发各款。叠经户部奏定章程。每届半年奏报一次。奉有皇考大行皇帝严旨。浙江省自咸丰三年设防起、至七年止。支应本省及徽甯饷需。又自八九十三年至本年。约计不下二千数百万。款日繁多。亟应赶紧报销。以清弊混。王有龄自上年三月到任后。至今已逾一年。并未将历年收支各款。及应造兵勇厘金数目各册奏报。实属有违定限。浙江巡抚王有龄、著先行交部议处。其办理粮台。以及历任粮台委员。著一并查取职名。交部分别议处。仍著将一切收支各款。限三个月。赶紧一体奏报请销。不得饰词迟延。如再逾限不报。即著该部再行从严参处。以后收支款项。及兵勇厘捐数目。并著遵照户部奏定章程。按限奏报。毋许延玩。所有前次应议各局委员职名。并著该抚迅速查取。送部核议。寻吏部议上、王有龄应照例降一级留任。从之。　　

