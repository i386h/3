<!-- { "loadSidebar": true } -->
○壬寅。谕内阁、大学士官文、持躬端谨。器量恢宏。历承先朝知遇。由侍卫洊升将军蒙文宗显皇帝优加擢用。补授湖广总督。＜??闲＞任纶扉。特命为钦差大臣督办军务与原任湖北巡抚胡林翼协力同心和衷共济。肃清全楚。复筹办东征军务接济饷需汪分畛域。厥功尤多。金陵之捷。特加恩赏给一等果威伯。并将其木支抬入正白旗。嗣令来京供职。综理部旗事务。旋署直隶总督。扬历中外。久著勤劳。方冀克享遐龄。长资倚畀。迺以偶染微疴遽尔溘逝。遗章披览。轸惜殊深。著赏给陀罗经被派惠郡王奕详带领侍卫十员。即日前往奠醊。加恩晋赠太保照大学士例赐恤。入祀贤良祠。赏给广储司银二千五百两治丧。任内一切处分。悉予开复应得恤典。该衙门察例具奏。其一等伯爵。著俟伊子荣彩百日孝满后。由该旗带领引见承袭。无庸俟年终办理。用示笃眷荩臣至意。寻予祭葬。谥文恭。　　

○谕军机大臣等、福济荣全奏豫筹毡房牲畜。接济大兵。严定蒙员告病章程各一摺。此次所调官兵前赴乌城。需用毡房牲畜。必须宽为筹办。福济等、现已劄饬喀尔四部落赶办大毡房八百顶骟驼四千只。骟马八千匹。限于三月内办齐。并令豫备骟牛六千头。羯羊十万只。自本年正月起。每月解交牛六百头。羊一万只。以资应用。以上各项定以价值由官发给如各盟汗以下官员等有愿捐办者。照章从优请奖。即著照所议办理。并著理藩院。张廷岳。阿尔塔什达。催令各该盟长等赶紧照数备办。不得迁延推诿致误军需。惟福济等所筹各项。仅备官兵到乌后之用。此时察哈尔马队。已抵赛尔乌苏。因台站未通。中途阻滞。后起各队。势难接续前进。锦丕勒多尔济管辖蒙古。责无旁贷。著懔遵叠次谕旨。将各台迅速设复。并将沿途应需驼马帐房等项筹备周全。俾得畅行无阻傥再迟延观望。致官兵有哗溃之虞恐不能当此重咎也。张廷岳、阿尔塔什达、福济、荣全、亦当懔遵前旨合力通筹。俾屯扎张家口各官兵陆续前进。毋得袖手旁观。贻误大局。锦丕勒多尔济现在是否已抵乌城。著仍遵前旨。与福济荣全。筹办一切会衔奏事大兵未到以前。所有应防处所。仍著派委得力之员。酌带蒙古官兵前往扼要防剿至蒙古官员规避差使纷纷呈请病假实属不成事体。著照福济等所议章程办理。并著理藩院传谕各该部落一体遵照军行必需向导著即责成车德恩顿多布多尔济及阿毕尔米特二员。多带蒙古官兵迎探大军。接引前进俾利师行。蒙民假冒贼匪。肆行抢掠。业经福济等派员拏获四人正法。仍著随时认真摉捕。以靖地方。原摺一件著钞给张廷岳、阿尔塔什达阅看。将此谕知理藩院并由六百里谕令福济、荣全、锦丕勒多尔济、张廷岳、阿尔塔什达知之。　　

○以郑亲王承志为内大臣博多勒噶台亲王伯彦讷谟祜为阅兵大臣。　　

○以贝勒载治为正白旗蒙古都统。　　

○拨武备院硬弓五百张。战前三万枝。户部大小彭缎一百匹。山西大茶一千块。代烟五千包。解赴乌里雅苏台军营备用。　　

○癸卯。上御乾清宫。赐近支亲藩等宴。　　

○谕军机大臣等、定安奏、归绥军务较松。拟将防兵分别撤留一摺。甘肃王家疃金积堡剿抚已定。余彦禄余党。亦经刘廷等歼获殆尽。通昌各寨陕回余孽。一律剿清。归绥防务已松。定安拟将神机营威远胜字步队八百名。骏骧马队五百名。先行遣撤天津洋枪炮队一千二百名。神机营两翼前锋八旗护军营头二起马队一千名。续行遣撤。即著照所议办理。惟刻下甯灵军事虽已粗定而西路贼踪纷窜尚属不少。仍恐由沿边一带出口滋扰。该将军现拟陆续撤回官兵三千五百名。自因防军足。资分布。著定安督饬留防各军随时侦探严密防剿。毋稍大意。并将附近地方土匪游勇认真摉捕以清伏莽。余彦禄潜遁何处。通昌等堡陕回虽经肃清。有无余匪屯踞并著探明具奏。至富勒珲所带吉林黑龙江马队。前据定安奏拟俟刘铭传派兵填扎缠金。即令该副都统赴乌援剿。兹据该将军奏称、该队所扎地段。关系归绥甯灵全局枢纽。不但不可议撤。且不宜轻为调动等语现在乌城需兵甚急。仍著定安咨催刘铭传酌派一军。驰赴该处扼扎。以便腾出富勒珲所部迅速起程。将此由四百里谕令知之。　　

○甲辰。宣宗成皇帝忌辰。遣官祭慕陵。上诣奉先殿。寿皇殿行礼。　　

○直隶总督李鸿章奏拟留总兵官王可升巡防宣化。请饬游击徐平川带兵驰赴库伦得旨王可升既不宜远离宣化。即著严饬该总兵认真操练兵勇以固边圉。并檄饬徐平川至库伦后实力巡防毋稍疏懈。　　

○乙巳上诣大高殿。寿皇殿行礼。　　

○御保和殿。赐王以下文武大臣、蒙古王、贝勒、贝子、公、额驸、台吉、暨朝鲜使臣等宴。　　

○午刻。奉慈安皇太后慈禧皇太后幸漱芳齐。侍午膳。　　

○督办陕西军务前任直隶提督刘铭传奏、陕北防务已松。唐定奎一军扎华阴。并筹防剿北山一带。得旨著严饬各官兵认真防堵。毋稍疏懈。唐定奎一军。即分扎华阴朝邑等处实力操防。另备调遣。　　


大清穆宗继天开运受中居正保大定功圣智诚孝信敏恭宽毅皇帝实录卷之三百三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十年。辛未。正月。丙午。上御乾清宫。赐大学士尚书等宴。　　

○谕内阁、军机大臣奏、本年正月十二。郑亲王承志奉旨补授内大臣。承旨时漏未请旨。是否赏戴三眼花翎。自请交部察议等语。除恭亲王、文祥、李鸿藻、是日未经入直外。宝鋆、沈桂芬、均著交部察议。郑亲王承志著照例赏戴三眼花翎。惟该王于未经奉旨以前。擅自戴用。殊属非是。著交宗人府议处。　　

○谕军机大臣等、文麟、景廉奏、科城咨请援兵。暨关外东西各路军务吃紧情形各摺片。文麟等前接科布多咨文。调军赴援。业已部署一切由景廉督兵前进。自因该处军情紧急起见。惟乌里雅苏台之贼。早经退窜。且已调派察哈尔等处马队前往防剿。刻下乌科一带。情形较松。景廉即著无庸带兵前往。第安集延回众。攻破吐鲁番城。另筑新二座。并有往攻乌噜木齐之信。该回众恃强攻击。并无归顺之意。情殊叵测。必须先事筹防。著文麟、景廉、督饬兵勇。于西路各要隘严密扼守。加意防范。以杜窥伺。肃州西甯河州碾伯等处回匪。纷窜出关。玉门一带。渐有贼踪。若不设法截剿。必至络绎西窜。愈取愈多。成禄所派之李天和等三营。现扎玉门敦煌二县。著即饬令认真巡防。遇有口内窜出之贼。随时堵截。其肃州一带窜匪。成禄仍当实力剿捕。毋得任令接踵西趋。愈形滋蔓。甘肃甯灵一带回匪。既经分别剿抚。办有头绪。左宗棠务当统筹全局。派拨劲旅。将西窜之贼分投兜剿。免致逋逃口外。又成不了之局。并著文麟、景廉、严饬东路防兵勤加侦探。遇贼即击。毋稍疏懈。文麟等所奏委员许登科、赵德钰等、采办驼只布匹等项。均在乌城被贼抢去。是否实有其事。著福济等查明。咨照文麟等办理。将此由六百里各谕令知之。　　

○又谕、文麟、景廉奏、请饬催欠解粮价饷银。并请添拨银两各摺片。哈密兵丁困苦。现值防务紧要。尤需各省奉拨饷银。源源拨解。方免困乏之虞。著丁宝桢将山东欠解该城粮价银八万五千两。迅速筹拨。解赴绥远城。一面知照文麟等派员迎提。其山西欠解该城饷银五万两。据称如数筹拨。尚不敷用。著何璟饬令藩司。无论何项。务将前欠银五万两。并添拨银一万两。赶紧筹拨。克期解赴绥远城。并知照文麟等派员迎提。定安于该两省饷银解到时。即交哈密委员管解回城应用。将此由五百里各谕令知之。　　

○陕西巡抚蒋志章奏、北山逐渐肃清。现仍加意防范。得旨、著檄各路防军。会同刘铭传各队认真防堵。毋稍大意。　　

○一面仍摉剿北山余匪。务绝根株。并饬地方将应办各事悉心经理。以靖闾阎。　　

○丁未。谕内阁、隐志郡王之继福晋薨逝。著派总管内务府大臣春佑前往照料。一切丧仪。著照郡王福晋之例。官为办理。　　

○谕军机大臣等、文煜等奏、船政大臣因病未能赴工。请派员接办一摺。前因船政紧要。叠经谕令沈葆桢、于百日孝满后。将船政事务照常经理。兹据文煜等奏称、沈葆桢百日孝满后。以患病未能赴工。呈请代奏等语。沈葆桢管理船政。已著成效。现当工程吃紧之时。岂可因病诿卸。致误要工。即著文煜、英桂、王凯泰、传知沈葆桢赶紧调理。其船政事宜。仍督饬夏献纶等认真妥办。并令随时禀商沈葆桢。以昭慎重。该前抚一俟病痊。即当迅速赴工。照常督率经理。用副委任。将此各谕令知之。　　

○又谕、奎昌、文硕奏、请饬拨兵赴科防守一摺。科布多为西北要区。自乌里雅苏台被贼窜扰后。该处人情。不无浮动。奎昌等以蒙古官兵不能得力。非有刭旅弹压。不足以资控制。所奏尚系实在情形。著张廷岳、阿尔塔什达、于前调宣化大同两镇官兵二千名到库后。即各拨五百名。配齐军器。派员管带。前赴科布多驻扎。以资防守。所有自库至科沿途需用马匹薪粮等项。即著张廷岳等咨商福济、荣全、锦丕勒多尔济、奎昌、文硕、妥为筹办。宣化大同两镇官兵。何时出口。著李鸿章、何璟、催令克期前进。并添派副参以下十数员。随同前往科布多听候差遣。科城训练兵丁。需用练兵章程。及洋枪队等项阵图号令。著李鸿章酌量给发。并于天津洋枪队内拣派官二员。教习十名。前赴科城。俾资训练。前项官兵未到以前。奎昌等仍当督饬蒙古官兵认真筹防。并著随时咨商福济等酌核办理。将此由五百里各谕令知之。　　

○赏乌珠穆沁公衔头等台吉堆代扎布辅国公。并三眼花翎。　　

○以甘肃通昌等处剿办窜匪出力。赏防御德克德恩布巴图鲁名号。余升叙开复有差。　　

