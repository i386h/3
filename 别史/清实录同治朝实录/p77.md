<!-- { "loadSidebar": true } -->
○以浙江黄岩县城被匪窜陷。革署总兵官张清标、署知县李汝绍职。仍戴罪效力。　　

○以江苏镇江府城解围。开复江甯副都统魁玉革职留任处分。予京口副都统海全优叙。　　

○以安徽徽州府城解围。赏总兵官张运桂、胡晖堂、巴图鲁名号。余加衔升叙有差。予阵亡参将黄鸣和、游击文春和等、祭葬世职。　　

○予安徽青阳阵亡守备唐泗和等祭葬世职。　　

○予浙江新昌阵亡守备黄大雄等祭葬世职加等。　　

○戊午。祭大社。大稷。遣睿亲王仁寿恭代行礼。　　

○谕议政王军机大臣等、据御史朱潮奏、统筹东南大局一摺。据称湖北等省。全境肃清。四川广东。已厎靖安。请饬湖北等省出师会剿。四川广东协饷。兵事责之曾国藩。饷事则派督抚大员一人。督催各路徵输。专司馈运等语。览其所奏。与现办情形。均属不相符合。曾国藩节制江浙等四省。已属不遑兼顾。若再令总制湖北湖南福建兵事。则运筹决策。瞬息千里。亦恐缓急机宜。不能遥制。督抚办理粮台。乾隆年间曾有是例。此专为出师一路而言。若自两楚下至闽省。相去数千里。即因督抚事权较重。专司馈连。亦恐呼应不灵。湖北湖南边境。尚未解严。江西福建偪近邻氛。自固门户。尚虞不足。岂能分兵会剿。四川军务未靖。本省饷项。颇形支绌。广东叠谕拨解左宗棠等军饷。为数已属不少。该御史所筹补救之方。尚不离书生之见。惟军务至重。不妨兼听并观。以广进言之路。著官文、曾国藩、严树森、毛鸿宾、沈葆桢、庆端、徐宗干、酌量情形。遇便覆奏。不必因有旨饬筹。稍涉迁就也。原摺著钞给阅看。将此各谕令知之。　　

○又谕、有人奏、山西省近来多骑马贼。白昼抢夺。经事主控告。州县各官。相率讳盗。大吏置若罔闻等语。匪徒聚众抢夺。贻害闾阎。亟应严拏惩办。以靖地方。乃该地方官因循讳饰。苟安目前。以致盗风日炽。殊堪痛恨。著英桂严饬各该州县。将所属骑马贼匪密速查拏。五鹿山窝藏处所。并严饬该地方官悉数捦补。毋任漏网。其盗贼确数。及如何办理情形。并著据实具奏。将此谕令知之。寻奏、遵查蒲县五鹿山地方。并无窝藏匪类。现在编查保甲。以清盗源。报闻。　　

○又谕、有人奏、福建捐务积弊甚巨。局员章琮、先系瑞瑸幕友。嗣充捐输局委员。该省开防剿例。每银百两。须部饭等费实银三两。章琮私以官局票银。抵换现银。尽充私橐。庆端在藩司任内。徇私故纵。后复历次滥保。由盐大使洊升道员。该员丁忧回籍。又在绍兴府城设立福建捐局。包揽捐事。以多报少。侵吞不可数计。与经理官钱局之升任知府钟峻、同为闽人所切齿。该省办理军需报销。每银一千两。局员私扣核销费三十两。其抽厘局又复捏称杂费。辄增耗银二分。商贾病困。至海关洋药茶税。徵收不解。数多隐匿。凡由幕捐官。例应回避者。无不谋入捐局。朋比为奸。署浦城县知县曹学伟、系局员李鼐亲戚。以军务报销。蒙混抵完该县未解钱粮。候补同知胡斌由幕捐官。管洋税局。侵欺药税数万两。被控撤任。经督署幕友陈耀庭、为之请托消弭。候补知府刘翊宸揽权树党。性尤贪婪。保举皆出其手。捐项无不中饱各等语。捐输一项。为办理军务不得已之举。若如所奏局员营私肥己。上下相蒙。毫无顾忌。不特无裨军需。且恐民怨沸腾。激而生事。于闽省全局。所关非细。耆龄现令赴闽查办事件。徐宗干＜??闲＞擢福建巡抚。著于行抵该省时。按照所参各节。认真详查。一经讯有端倪。即行严参惩办。其侵蚀各员。并著勒令照数赔补。按律治罪。毋稍徇隐。原片著钞给阅看。将此由四百里谕令知之。　　

○又谕、郑元善奏、大股亳捻西窜杞境。经僧格林沁督军追剿获胜。现在亲率省防马步兵勇。扼扎陈留。相机进剿一摺。僧格林沁驻军单县。此时闻由豫境归德一带。进剿亳捻。是否系该大臣前敌之军。抑系亲督大军前往。毛昶熙之兵。驻扎归德。该捻由亳东窜至甯陵等县。何以先事毫无豫备。临时始行调队迎剿。现在僧格林沁之兵。已至杞县攻贼之后。而归德陈州。又有毛昶熙胜保之兵。郑元善复在陈留堵截。该匪攻扑村墟。想系因官兵三面紧迫之故。现在如能剿洗净尽。固可一劳永逸。傥兜围不密。铤而走险。恐其由考城一带。乘虚北窜。僧格林沁是否尚在曹单。该处有无大队可以堵截。郑元善驻兵陈留。其通许一带。有无防守。能否遏截西窜。均著面面筹到。并著激励兵勇。冲开贼垒。与僧格林沁马队会合。僧格林沁所派之兵。现已接仗获胜。著即飞饬乘胜进攻。毋稍松懈。毛昶熙驻守杞城。仍应选派劲旅出城。会合夹击。一面饬令归德军营。严密防剿。并著胜保由陈州调拨得力兵勇。遏贼南窜之路。贼势西面吃重。省城防务。著郑元善妥筹兼顾。毋稍疏懈。将此由六百里各谕令知之。　　

○又谕、毛鸿宾奏、追剿石逆获胜。并克复来凤县城各摺片。石逆久蓄狡谋。垂涎川省。既不得逞于湘鄂之交。势必由黔江酉秀一带西窜。前经寄谕骆秉章、即饬川东镇道督率兵勇。会合田兴恕所派之朱淩汉一军。并力堵击。如川省因剿办青神及蓝訾二逆余匪。兵力不敷周转。即咨商田兴恕添派兵勇。以资兜剿。此时正中机宜。著骆秉章。田兴恕。仍遵前旨。并力以图。务使该逆不得阑入蜀疆。致滋延蔓。朱淩汉之军。前据田兴恕奏饬往思渠龚滩等处。是否川黔要隘。为贼势所必趋。著即妥为调度。毋致与贼相左。骆秉章曾否调派川省官军。先期备豫。并著将布置各情。迅速驰奏。毛鸿宾所派入川堵剿各军。仍著督饬赶紧进发。该逆积年巨憝。刻下势当穷蹙。首当绝其入川之路。合三省兵力。聚而歼旃。不可稍失事机也。将此由六百里各谕令知之。　　

○以户部右侍郎董恂兼署兵部左侍郎。光禄寺卿潘祖荫兼署都察院左副都御史。大理寺少卿曹毓瑛兼署宗人府府丞。　　

○改派内阁学士桑春荣知贡举。　　

○予湖北来凤阵亡巡检秦熙邺、千总黄洪达等、祭葬世职加等。　　

○己未。遣官祭昭忠祠。　　

○谕内阁、前因曾国藩奏参前任安徽巡抚翁同书弃城逃遁等情。降旨将翁同书革职拏问。交王大臣九卿会同刑部、秉公定拟罪名具奏。兹据王大臣定拟罪名。并钞录翁同书亲供。一并呈览。翁同书当定远失守时。虽督兵在城外剿贼。惟身任封圻。不能激励兵勇。固守城池。以致被贼攻陷。已属咎无可辞。前经部议革职。蒙皇考文宗显皇帝加恩。改为革职留任。宜如何感激图报。乃退守寿州以后。办理多未妥协。致有绅练仇杀之事。该革员虽已交卸抚篆。惟系奉有谕旨。留守寿州。又不能严密守御。力保危城。迨寿州城池被陷后。奏报情形。前后复自相矛盾。实属贻误地方。厥罪甚重。翁同书著即照王大臣等所议斩监候秋后处决。　　

○引见各衙门保送京察一等人员。得旨、此次京察一等钤出人员。著各该堂官再行出具切实考语。交吏部带领引见。钤出之满洲蒙古中书笔帖式等官。著归入理事同知通判内。遇有缺出。与旧记名人员。一体带领引见。汉军汉人。著交部以抚民同知通判等官分别选用。太常寺寺丞兼赞礼郎富勒洪阿、光禄寺署正福山、侍卫处主事富成、颜料库大使庆隆、宗人府委署主事宗室载英、宝泉局大使伊拉齐、宝源局大使文祺、通政使司经历文麟、太常寺读祝官春祥、赞礼郎庆升、德克继、读祝官庆福、国子监监丞海润、助教杨济、鸿胪寺鸣赞觉罗宽裕、銮仪卫鸣赞鞭官海寿、钦天监主簿杜春融、俱著交部照例以应升之缺升用。所有内阁侍读珠尔松阿等二百五十员。俱著准其一等加一级。　　

○以大理寺卿崇厚为内阁学士兼礼部侍郎衔。大理寺少卿阿克敦布为大理寺卿。候补通政使司通政使奎章为通政使。詹事府少詹事桂丰为詹事。　　

○庚申。孝淑睿皇后忌辰。遣官祭昌陵。　　

○谕内阁、前因全庆承审已革大学士柏葰科场一案。不能悉心核议。辄附和载垣等妄拟罪名。联衔入奏。降旨将该尚书交都察院议处。兹据都察院奏称、例载审断失入。若错拟已决者。承审官革职。又徇隐例降二级调用各等语。此案虽由载垣等擅作威福。深刻定罪。非全庆一人之意。惟以承审大员。定案时不能悉心核议。辄行附和成谳。若仅照徇隐例降二级调用。实属轻纵。全庆著加恩免其革职。照议降四级调用。以示薄惩。　　

○又谕、全庆现在因案降调。所有前派承修定陵工程。仍著敬谨办理。常川住工。　　

○又谕、步军统领衙门奏、酌拟下夜缉盗章程各摺片。京师为辇毂重地。近时抢劫盗案。层见叠出。捕务实属废弛。兹据瑞常等酌拟下夜章程。并请严定缉捕处分。著即照议办理。所有该衙门旧有及新挑技勇兵。著准其暂停派往堆拨。责令管理四场章京等管带。于皇城内外八旗地面。轮班下夜。认真巡缉。遇有明火聚众抢劫盗匪。务即拏获。不准疏脱。傥敢拒捕。准其格杀勿论。如查有居民铺户。聚集多人。吸烟聚赌。及三五成群。夜游街巷者。立即拏获究办。并责成两翼翼尉督饬与各旗固山达步军校所带下夜步甲。一体巡逻。仍查照向章。申明夜禁。以符定制。该兵丁等果能实力巡查。捕获盗犯。除官给重赏外。准其将尤为出力者。格外超拔。该管带章京等。准其于定案时。立即酌量保奏。傥有怠惰疏防等弊。即著将下夜巡缉之章京及该地面官等从严参办。其外城以及各城门关厢集镇。并著责成巡捕五营将弁。督率兵丁。按照现拟章程。酌量分起。各按所管地面。会同本汛团防。访查缉捕。不准疏懈。其一切赏罚。均著照皇城内外八旗地面一律办理。至两翼翼尉及巡捕营将弁等。傥敢狃于积习。不知振作。于现拟章程。阳奉阴违。意存掣肘。一经查出。即著步军统领等从严参革。其各官□□听办事人等。如查有把持地面。徇情受贿。容留盗匪。暗通信息。藉端讹诈等弊。刻即解交刑部治罪。若系该翼尉等自行查出者。免其参处。别经发觉者。即将该翼尉等随案解任。一并交刑部严行究办。　　

