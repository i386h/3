<!-- { "loadSidebar": true } -->
○科尔沁扎萨克卓哩克图亲王济克登旺库尔等四人、喀喇沁扎萨克都楞郡王旺都特那木济勒、苏尼特扎萨克郡王托第布木等二人、阿巴哈纳尔扎萨克贝子桑斋萨喇特多布、浩齐特扎萨克额尔德尼郡王喇特那巴咱尔、喀尔喀贝勒刚当党准车楞等七人、巴林贝子索哩雅、郭尔罗斯扎萨克辅国公图布乌勒济图、翁牛特头等台吉德木楚克苏咙、三等侍卫兼察哈尔佐领巴雅斯呼朗塔尔、于养心门内瞻觐。　　

○乙丑。谕内阁、皂保、黄倬奏、承修武英殿工程。请旨办理一摺。武英殿前后殿座工程。亟应赶紧兴修。著钦天监于本年立春前。选择开工吉期。由皂保等次第督修。应需工价银两。著仍照户部工部所议章程发给。　　

○又谕、苏凤文奏、广西南甯府知府景云、前赴新任。取道江北。该员熟悉河务。请暂留差遣等语。河道事宜。非军营要务可比。景云系现任人员。该漕督请暂留差遣之处。与例不合。所请著不准行。　　

○谕军机大臣等、户部奏、遵拨乌城饷银一摺。乌里雅苏台专饷。上年经户部奏拨部库及山东等省银共五十万两。现因该城存项无多。需款甚急。该部请于山东山西积欠新疆协饷项下各提拨银二十万两。河南积欠新疆协饷项下提拨银十万两。共银五十万两。作为乌城专饷等语。乌里雅苏台防务紧要。饷需刻不容缓。此次户部提拨饷银。本系各该省应解欠款。并非格外添拨。著李鹤年、丁宝桢、鲍源深、文彬、按照部拨数目。迅速筹款。委员起解。限于来春正月内。解至张家口。交察哈尔都统转解。由金顺等派员迎提。并将起解日期数目报部查核。至乌城前后收到协饷各数。并著金顺等详细报部备查。另片奏、遵拨饷银备用等语。奎昌等安插厄鲁特等人丁。及筹备官兵俸饷。需款孔殷。著照部议。在山西地丁项下拨银二万两。由鲍源深速行筹拨。解交察哈尔都统。转解乌城。务于来春埽数解齐。毋稍延欠。奎昌等于此项饷银到后。将如何分别动用之处。咨部查核。以重款项。将此由五百里谕知金顺、奎昌、多布沁扎木楚、李鹤年、丁宝桢、鲍源深、并传谕文彬知之。　　

○又谕、苏凤文奏、查勘河道。谨拟酌办事宜。绘图呈览一摺。据称现在黄水挟汶东下。安山以北。毫无来源。拟导卫水济运。于临清卫河入运及张秋清黄将接之处。各运一牐。俟漕船将届渡黄。蓄高卫水。使之南行。并拟于张秋淤高之处。挑深丈余。增培两岸。以为运河口门。将安山以南运河。一律挑浚深通。黄水盛涨。即由安山入盐河。至渔山上驶。以达张秋。可免绕坡渡黄之险等语。漕运关系京仓要需。亟宜设法迅办。该处系山东地面。即著乔松年、丁宝桢、文彬、各派干员前往详细查勘。会商苏凤文妥速办理。至侯家林决口。前据乔松年奏明年冬闲。始能兴工。惟现当水涸之时。及早堵筑。尚易为力。若待至来年。则伏秋盛涨后。水门更宽。需费更钜。施工益难。并于来年漕运有碍。且黄水入湖。下游受害之处更多。乔松年、丁宝桢等、仍当赶紧由外设洗。先行筹款垫办。务于年前兴工。将该处决口迅速堵塞。并将淤垫运道一律疏浚。俾来岁江北漕粮过境。得以畅行。毋得畏难迁延。致干重咎。将此由五百里谕知苏凤文、乔松年、丁宝桢、并传谕文彬知之。　　

○又谕、刘铭传、曹克忠奏、接交队伍情形一摺。曹克忠驰抵乾州。已据刘铭传将铭军步队十七营。马队三营。并楚军马勇二营。共二十二营。并军火器械。逐款移交曹克忠接管。该提督即当迅速部署。拔队先赴兰州。会商穆图善妥筹防剿。毋误机宜。如兰垣无需多兵。仍著懔遵前旨。迅赴肃州一带。与徐占彪各营联络声势。扼要驻扎。步队中将领勇丁有假归者。既须选补足额。著即知照曾国藩。于徐州队伍内挑拨。发交曹克忠充补缺额。该提督尽可先行带队前进。不必俟此项缺额补足再行起程。致涉迟缓。曹克忠赴甘后。道途窎远。该军饷项。必须先期拨解。方免缺乏。著李鸿章、李瀚章、饬知湖北粮台。将赴甘各营军饷。先期三个月解交西征粮台。源源转解。以资接济。将此由五百里谕知曾国藩、李鸿章、李瀚章、并传谕曹克忠知之。　　

○督办甘肃军务前任直隶提督刘铭传奏、请将所部历年阵亡弁兵于安徽合肥县原籍建立昭忠祠。允之。　　

○添设顺天府捕盗中营。设千总把总各一员。经制外委二员。额外外委一员。马步兵六十六名。归治中管辖。从兼管府尹万青藜等请也。　　

○敖汉扎萨克郡王达维多克丹、鄂尔多斯扎萨克贝子巴尔达琥、茂明安头等台吉达尔玛吉哩第、科尔沁贝勒达玛林旺济勒、喀尔喀扎萨克贝勒堆固尔素隆等四人、苏尼特贝勒布颜图、阿巴哈纳尔扎萨克贝勒达木定扎布、于养心门内瞻觐。　　

○丙寅。孝和睿皇后忌辰。遣官祭昌西陵。　　

○丁卯。孝德显皇后忌辰。遣官祭定陵。　　

○以大理寺卿成林署京营右翼总兵。　　

○以甘肃甯夏等城防守出力。赏总兵官龚良臣、胡昌会、一品封典。道员陶斯咏从一品封。典。协领兴会巴图鲁名号。同知梁文龙、佐领达三布等花翎。州同马富邦等蓝翎。余加衔升叙有差。　　

○以四川会理拏获逆匪。赏总兵官刘宝国一品封典。土司都镇国游击衔花翎。余加衔升叙有差。　　

○己巳。谕内阁、李瀚章奏、遵旨前赴湖南。查明地方文武办理匪徒情形一摺。据称道州土匪滋事。已于上年十月办结。武冈州自拏获教匪萧逢源等后。地方安堵。本年六月内。并未围城。亦无匪首施玉山聚众潜匿等情。举人陈景沧、探悉匪首刘道美等结会谋逆。报官捕获匪党正法。并将刘道美之父刘家实收禁。刘道美等遂挟嫌将陈景沧父子杀害。扑犯龙阳益阳县城。并非陈景沧激变所致。陈景沧亦无诬杀刘秀芝之事。刘昆与陈景沧并无姻亲。至李光燎一军。剿匪甚为得力。洞庭西湖一带。查无大头目刘鸿怡在彼潜藏。及肆用洪逆伪记等情事。羊瀛所带团勇。不谙纪律。未及一月。即经调回裁撤。刘昆于雷伯旺及蓝溪匪徒劫杀两案。实已获犯惩办等语。刘昆办理会匪滋事情形。既据李瀚章查明。尚无粉饰贻误。惟于雷伯旺及蓝溪抢劫杀人两案。并不明晰奏报。仅于清查逸匪摺内汇奏。实属疏略。刘昆著交部议处。已革益阳县知县黄应诰。拏办会匪。未能迅获正犯。仅将犯属收禁。致被匪众劫狱陷城。前已革职永不叙用。著发往军台效力赎罪。候补参将羊瀛、带练剿贼。约束不严。咎无可辞。著以守备降补。　　

○又谕、李瀚章、王文韶奏、特参庸劣不职各员。请旨分别降革勒休一摺。湖南试用知府唐廉、行止卑污。任事粗心。永桂理猺通判杨恩植、声名恶劣。抚绥乖方。均著革职永不叙用。平江县知县陈煊、心地糊涂。舆论平常。保靖县知县汤铸铭、性耽麴櫱。办事模糊。均著即行革职。安化县知县邱育泉、才具平庸。听讼颟顸。甯乡县知县＜??闲＞春鑅、才短识闇。难膺民社。均著以府经历降补。江蓝理猺同知盛海、言动失常。时发痰迷。著勒令休致。候补同知黄炳堃、人尚明白。惟查办土匪。失之宽纵。著革职留营。以观后效。　　

○谕军机大臣等、宋晋奏、闽省制造轮船。经费已拨用至四五百万。名为远谋。实同虚耗。且闻采买杂料。委员四出。虽官为给价。民闲不无扰动。江苏上海制造轮船。情形亦同。请饬暂行停止。其每年额拨之款。即以转解户部。已经造成船只。拨给殷商驾驶。收其租价。以为修理之费等语。制造轮船。原为绸缪未雨力图自强之策。如果制造合宜。可以御侮。自不应惜小费而堕远谋。若如宋晋所奏。是徒费帑金。未操胜算。即应迅筹变通。著文煜、王凯泰、通盘筹画。应否将轮船局暂行停止之处。斟酌情形。奏明办理。其上海轮船。应否一律停造。并著曾国藩、张之万、何璟、妥筹熟计。据实奏闻。原片均著钞给阅看。将此各谕令知之。　　

○又谕、李瀚章奏、湖南现筹清查保甲。分设防营等语。湖南地方紧要。会匪散勇。在在堪虞。李瀚章拟于省城设立保甲总局。责成臬司会督绅士妥为办理。省城内外。亦经分拨水陆各营。择要扼守。所筹均属周妥。即著李瀚章、王文韶、督饬省局官绅。将保甲事宜认真经理。仿照十家联牌法。饬令各州县一体实力举行。选派廉正绅耆。挨户稽查。不得有名无实。亦不得藉端骚扰。水陆各处。既经分拨各营兵勇。节节分巡。仍当饬令统带各员弁。联络巡防。毋得稍有疏懈。至省城捐局纷歧。章程杂出。有伤政体。应如何酌量裁并之处。即著王文韶察度情形。奏明办理。另片奏、前任湖南巡抚刘昆应如何＜??闲＞用。恭候谕旨等语。刘昆前有旨开缺另候＜??闲＞用。即著李瀚章、王文韶、传知该前抚来京。将此各谕令知之。　　

○以故车臣汗扎萨克贝子德济特多尔济子贡楚克扎布袭爵。　　

○以翰林院侍读学士周寿昌充日讲起居注官。侍讲徐郙署日讲起居注官。　　

○以吉林黑龙江官兵防守甘肃各要隘出力。赏佐领淩丰阿、防御海明阿、披甲塔玛海、巴图鲁名号。骁骑校恭稳等五品衔花翎。余加衔升叙有差。　　

○追予江苏溧阳殉难知县尚那布谥勇烈。在籍主事朱麟祺谥武毅。朱麟祺并附祀侍郎吕贤基专祠。　　

○追予浙江各属阵亡殉难绅民梁其祥等一百九十一名赏恤如例。　　

○旌表守正捐躯直隶深州民女王霞姐。　　

○加赏通州王恕园等处煮赈籼米四百石。　　

○乌珠穆沁扎萨克贝勒达克丹于养心门内瞻觐。　　

○庚午。上奉慈安皇太后慈禧皇太后幸漱芳斋。侍午膳。　　

○以故一等男广顺子桂林、三等子双寿子连祥袭爵。　　

○予故前任正黄旗汉军副都统温德勒克西祭葬恤荫加等。如军营病故例。谥威恪。并入祀昭忠祠。　　

○追予江苏常州阵亡都司张应选祭葬世职。　　

○追予安徽合肥阵亡在籍把总李元甲祭葬世职加等。　　

○追予山东海丰阵亡守备张殿魁、伤亡提督曹万元、总兵官殷鸣岐、副将邓万洪等、祭葬世职。　　

大清穆宗继天开运受中居正保大定功圣智诚孝信敏恭宽毅皇帝实录卷之三百二十六　　

