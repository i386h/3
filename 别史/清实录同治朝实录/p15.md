<!-- { "loadSidebar": true } -->
○调工部尚书瑞常为户部尚书。以都察院左都御史爱仁为工部尚书。刑部右侍郎麟魁为都察院左都御史。署礼部右侍郎载龄为刑部右侍郎。　　

○调正红旗汉军都统全庆为镶红旗满洲都统。镶白旗蒙古都统瑞常为正蓝旗满洲都统。　　

○改派盛京户部侍郎倭仁为正使。前往朝鲜国。颁大行皇帝遗诏。　　

○命盛京户部侍郎倭仁颁诏后来京。调刑部侍郎和润为户部侍郎。兼管奉天府府尹。工部侍郎清安为刑部侍郎。以内阁学士载肃为盛京工部侍郎。　　

○以不遵调遣。革江西军营参将韩进春职。仍戴罪效力。　　

○以违例苛索。陕西署把总钱邦彦革职讯办。　　

○以克复江西铅山县城。予道员刘于浔以按察使＜??闲＞放。赏都司黄名扬等花翎。知县朱景伊等蓝翎。余升叙有差。予阵亡守备刘锡荣、训导曾驺、祭葬世职加等。　　

○予江西薛家渡阵亡千总晏定魁、李玉华、把总丁师高、祭葬世职。　　

○丁巳。谕内阁、朕以冲龄。茕茕在疚仰承皇考付托之重。遗大投艰。不遑自恤。幸蒙两宫皇太后保护藐躬。亲理大政。昨经降谕令王大臣大学士六部九卿翰詹科道、敬谨会议两宫皇太后垂帘召见臣工礼节。及一切办事章程。谅能酌古准今。折衷定议。期于庶理罔愆。百度具奏。伏念列圣御极以来。俱颁诏旨求言。诚以人之聪明智虑。有所未周。必能兼听并观。而后上下之情通。措施可期于允当我皇考御极初年手诏褒答直臣。广开言路。谏议时闻。天下欣欣向治。乃自近年以来。事势艰危一二奸邪。乘闲肆其蒙蔽。以致盈廷缄默。建议寥寥言路久为闭塞。公论弗伸。事机愈益舛戾。朕以冲人。未堪多难。重赖两宫皇太后万几日理。王大臣等黾勉翼为何敢不博采谠论。虚公揽纳期以施行措正。上理日臻矧当各省军务未竣。民生多蹙。凡为臣子。均当竭诚抒悃之时。岂宜丑正恶直。苟安缄默用特通谕中外臣工九卿科道有奏事之责者。于用人行政一切事宜。皆得据实直陈。封章密奏。务期各抒所见。毋以空言塞责。以副朕侧席求言之至意。　　

○又谕、紫禁城内外各门系禁廷重地。理宜整齐严肃。从前屡经皇考大行皇帝饬令严定章程。并令随时严密稽查前锋统领护军统领自应督饬直班官兵。昼夜严查。惟恐日久生懈。是用特颁谕旨。著各直班王大臣随时认真稽察。如有伪称匠役工作。私带闲人。溷迹出入。即行查拏惩办。其门禁察验。向以腰牌为凭。傥查有招募雇替等弊。即著从重治罪。毋得视为具文。稍有疏懈。以肃宫禁而严守卫。　　

○又谕、英桂奏请将钞袭幸中之举人黜革一摺。本年山西省辛酉科乡试。中式第二名举人王舜臣。查系钞袭明文幸中。著先行照例黜革。严行究办。　　

○谕议政王军机大臣等、昨因肃顺跋扈不臣。已明降谕旨。革职拏问。并查抄家产矣。该革员于热河盖造房屋。年余尚未完工。所蓄赀财。谅必不少。著派春佑将该革员所有热河财产。密速查抄候旨该革员身撄重罪。难保不于事前寄顿。并著春佑传谕热河道福厚、承德府知府灵杰、热河总管毓泰、将寄顿之处悉为指出。一律查抄。傥福厚等敢于扶同隐匿。不吐实情。将来别经发觉。定当重治其罪。不能宽贷该都统于派办要事。亦应认真办理。不得稍涉徇隐。将此由五百里谕令知之。　　

○以恭亲王奕?兼总管内务府大臣并管宗人府银库。　　

○以大学士桂良管钦天监算学事。　　

○以科尔沁郡王僧格林沁为正红旗汉军都统。镇国将军奕山为镶白旗蒙古都统。乾清门侍卫载崇为正黄旗汉军副都统调正白旗汉军副都统明善为镶蓝旗满洲副都统。　　

○以贵州办理防剿出力。予在籍知府胡廷桂优叙。　　

○以贵州婺川县城解围。赏县丞计远长等蓝翎余升叙有差。　　

○以贪鄙不职。革贵州知府周献廷职。永不叙用　　

○以贵州普安县城被匪窜陷旋即克复。予参将何占标以副将用。赏州判钱埙蓝翎。复阵亡已革知县胡祖寅原官暨署典史陶光伟、均予祭葬世职加等。　　

○以贵州贞丰州城被贼窜陷。提督田兴恕下部议处。予阵亡知州蒋时纯、时纯父休致知州立炳、均祭葬世职。如知府例。护游击守备罗廷珍祭葬世职。如游击例。　　

○予四川绵州阵亡都司彭万华、千总魏中兴、祭葬世职加等。　　

○戊午大行皇帝灵驾至京。上诣德胜门外跪迎。恸哭尽哀。王公百官均跪迎举哀上诣梓宫前奠酒。步从里许。由闲道先至东华门内跪迎。恭引梓宫至景运门外。自大轝升小轝上跪候换舁。梓宫入乾清宫。上随入立殿檐东母后皇太后圣母皇太后率宫眷等、跪迎于乾清宫内奉安大行皇帝梓宫于乾清宫。上号泣行奠祭礼。王以下文武官员俱举哀行礼。未刻。上诣几筵前行晡奠礼。上以懋勤殿为倚庐。每日诣几筵前供奠三次。自是日至丁卯皆如之。　　

○谕议政王军机大臣等、联捷段晴川奏、东匪复窜豫境。力筹防剿并请将开州等处旧练勇丁选调赴营各摺片。联捷等身任防河。责无旁贷现已照请拨给月饷。即可将开州长垣旧练勇丁。调选前往自无兵单饷绌之虑。著即督饬兵勇于上下游河干。严密防剿。毋许稍涉松懈。傥有贼匪一人渡河。朕惟联捷等是问。恐不能当此重咎也。此股贼匪系由东省人豫。并著胜保谭廷襄、分别派兵严行扼剿。毋任连踪西窜。其大名府小滩龙王庙等处贼匪。并著胜保速筹埽荡毋令滋蔓。邙山等处匪徒。未可任令久踞大河南岸。傥与祥符陈留境内另股匪徒句结。则剿办更难措手。即著严树森调派官兵。分别剿捕。毋留余孽其彰卫等属防堵事宜。并著悉心筹画。妥为办理。将此由五百里各谕令知之。　　

○又谕、联捷奏、督办防河。恳拨实银。就近由各属地粮拨解一摺。据称河北三府地方。防河紧要。而筹饷维艰。拟请每月在于晋豫两省。各拨实银三千五百两。直隶省拨实银三千两。并即在大顺广彰卫怀平泽潞九府所属地粮项下动拨。就近径解联捷军营等语。现在河防紧要。所请自系实在情形。若由各省藩库拨解饷银。同一筹拨需款。而解运转多周折。著文煜严树森、英桂、即照所请。如数拨给。并转饬各藩司各按所拨银数。在于所指大顺广彰卫怀平泽潞九府属地方。地粮项下动拨。就近径解联捷军营。以资实济。毋或玩延。本日业经严谕联捷。此项饷需解到即添募练丁认真防剿。毋许贼匪一人偷渡。以专责成将此由五百里各谕令知之。　　

○又谕、昨据福济奏、卢又熊因追贼坠马伤病复发。请准回籍调理等语。当准所请。本日据骆秉章奏、查明卢又熊战功。捏词装点。徐邦道所部未见有功。并现在将各勇酌量遣散。处置情形一摺卢又熊擅募勇丁。至一万四千余名之多无非为冒饷起见。现在饬令裁撤。恐人数众多。到处句结养痈贻患。福济所称该革员请假调理难保不因所欲未遂。致生觖望。著骆秉章体察情形。将此项勇丁分别遣撤。或仍照前奏。酌留精锐五六百人。随同楚军进剿其遣散各勇。务须妥为安置。不得任听该革员私带回籍。致滋事端徐邦道等既无战功。所请奖叙。均毋庸议。福济原片著钞给阅看。黔江县窜匪。即饬在事各员会剿毋任久踞。该县文武下落。迅速查奏。将此由六百里谕令知之。　　

○以正蓝旗蒙古都统倭什珲布署正红旗汉军都统。乾清门侍卫舒明安为正白旗汉军副都统。　　

○以奉移大行皇帝梓宫回京。行走安稳。予沿途扈从及由京前来随扈之王公文武大臣官员等、加级纪录有差。　　

○赏恭请大昇轝校尉民夫暨恭请小昇轝校尉银。　　

○己未。谕内阁、瑞常等奏、拏获明火抢劫盗犯。请交刑部会同宗人府审办一摺。盗犯玉连等抢劫事主蒋德顺家财物一案。该犯等于辇毂重地。胆敢夥结逃犯。明火持刀。谋劫住户。摉抢财物。致事主之子被吓身死。实属暋不畏法。玉连、于大、崔六、赵三、万大、刘大、王大、李八、觉罗赵亮、著交刑部会同宗人府严行审办。未获之景大等、著步军统领衙门严缉务获。归案讯办。毋任漏网。该犯等由朝阳门中心台马道上俵分赃物。是日该班之步军校玉璋毫无觉察。实属疏懈已极著交兵部议处。以示惩儆。　　

○以醇郡王奕譞为后扈大臣。　　

○调镶红旗满洲副都统托云为镶红旗汉军副都统。　　

○以奉移大行皇帝梓宫回京。沿途芦殿整齐。桥道稳固。实授文煜直隶总督热河都统春佑、署直隶提督成明、各加赏一级。赏布政使文谦、头品顶带。骁骑校兵丁等半月钱粮。　　

○庚申。上诣几筵前行初祭礼。　　

○谕内阁、大学士周祖培奏、建元年号。可否更定一摺。奉母后皇太后圣母皇太后懿旨。建元大典。昭垂万世。前经载垣等拟进祺祥字样。意义重复。本有未协。兹据周祖培奏请更正。实属关心典礼。周详慎重。深惬慈怀。爰命议政王军机大臣恭拟同治二字进呈。仰蒙母后皇太后圣母皇太后允行。本月初九日。朕御极颁诏。其以明年为同治元年。布告天下。　　

