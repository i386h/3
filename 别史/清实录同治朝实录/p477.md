<!-- { "loadSidebar": true } -->
○谕议政王军机大臣等、僧格林沁奏、官军追剿发逆。屡获胜仗一摺。发捻各匪。分股东窜。豫东楚北。并形吃重。僧格林沁令苏克金等移军光山。与张曜等会合进剿。而自扎息县以防北路。著严饬苏克金等。将窜犯光山之匪。迅即剿除。该大臣居中调度。仍当多设侦探。傥逆众东趋。即拔队东下。以固皖省门户。陈国瑞、英翰二军。即著僧格林沁、乔松年、催令带队驻扎正阳一带。扼要堵截。侦探贼踪所向迎击。乔松年并当整顿兵勇。备豫不虞。免致临事周章。又多棘手。现孝感败贼。有直趋黄州之势。著官文懔遵叠次谕旨。严饬派出各军。认真剿击。并令水师于沿江一带堵御。毋任一贼偷渡。武昌省城。防范最关紧要。唐训方督同在省文武。悉心办理。不得稍涉大意。逆窜光山罗山。则商城固始。均属吃紧。张之万身任豫抚。何得置身事外。著即添调劲旅。以剿为防。并催令张曜等会同僧格林沁所派马队。遇贼即击。毋任贼匪东趋。贻邻疆以无穷之患。梁逆由镇安一路窜出大峪口。不过数千败匪。而德兴阿、刘蓉、前奏匪众二万余。究竟匪数若干。是否句结蔡逆合股。近日西安情形若何。曾否与贼接仗。著刘蓉赶紧查明具奏。安贵、梁作楫、于此股匪徒窜过郧西。何以不能追击。并著官文严饬该镇道等。分兵入陕助剿。不得强分畛域。将此由六百里谕知僧格林沁、官文、乔松年、张之万、刘蓉、并传谕唐训方知之。　　

○又谕、左宗棠、沈葆桢、先后驰奏、官军追剿林逆。叠获大胜。并沈葆桢奏、侍逆分窜崇仁宜黄各摺片。林彩新一股。由德兴直犯弋阳。复窜湖西。希图南渡。经王德榜等叠次痛剿。歼灭殆尽。林逆亦被水淹毙。剿办甚为奋勇。侍逆一股。袭踞建昌之万年桥。以大股西渡。分窜宜黄崇仁。江忠朝、席宝田等、统军继进。刘典、王文瑞所部。分驻临江永丰。彭玉麟所派之提督喻俊明等师船。复跟＜?舟宗＞上驶。与曾国藩前奏大略相同。赣江以西。谅可无虞窜渡。惟此股贼匪。著名凶悍。尤宜厚集兵力。痛加剿洗。曾国藩前檄周宽世七营赴援。并令鲍超一军。取道湖口九江。统出樟树镇。迎头遏击。著即催令该提督等迅速前进。与刘典、王文瑞、及江忠朝等、追蹑各营。纵横夹击。务将此股悍贼。就地歼除。迅克宜崇各城。毋任久踞。一面严扼赣江之险。杜其西窜。以保完善。省城兵力单薄。沈葆桢檄万泰等所部兵千余入省。咨请曾国藩酌派数营。接防湖口要隘。著曾国藩酌量调派。陈炳汶、汪海洋等股。尚踞湖坊陈坊一带。著左宗棠饬令王开琳、王德榜两军。乘胜进剿。毋任纷窜腹地。致剿办愈形棘手。将此由六百里各谕令知之。　　

○又谕、熙麟奏、剿办甯夏回逆。请派兵勇赴援秦州。并请饬四川总督盘查滇匪各摺片。甯夏满城。西门已开。城外贼营。全行撤退。惟平罗贼势。仍未稍松。显系该逆闻大军渐集。复拟甘词求抚。缓我师期。叠经谕令都兴阿、雷正绾、庆昀等、严密布置。分路进剿。著即懔遵前旨。迅速进兵。会同埽荡。毋为该逆所乘。熙麟所称、如果逆匪实系畏罪投诚。应先将甘心从逆之官犯王锡爵、马化漋、讷忠、赫文选、彭庆章、保立等、连其家属。按名捆献都兴阿营。淩迟处死。并令该逆等将所铸枪炮及一切军器马匹。尽数呈缴。方可网开一面。法外施仁等语。逆回果能真心求抚。如照熙麟所拟办理。有无后患。著都兴阿、雷正绾、庆昀、酌度情形相机办理。庆阳粮台。需饷甚殷。前令沈桂芬筹解银三十万两。并著文煜派员迎提。催令分起解甘。以济要需。阎敬铭筹拨甘饷一万两。解赴陕西藩库交纳。此项银两。著刘蓉严饬藩司。不得再行截留。即与应解雷正绾营饷项。一并解赴甘省。毋得迟误。秦州所属之秦安县张家川莲花城等处。回匪蔓延。势甚危急。平固甯灵失陷后。兰州大道梗阻。专恃秦州一路。为赴省粮运要道。关系极为紧要。曹克忠一军。能否赴援。著刘蓉懔遵前旨。酌度情形。赶紧办理。如曹克忠未能前往。即著刘蓉另拨劲旅。驰赴秦州协剿。陕省如无兵可拨。著雷正绾抽调兵勇。兼顾秦州。以通饷道。平凉逆焰已衰。惟每当接仗。渐多凶很叛徒。声音服饰。均系云南回类。难民朱元升。亦供有云南马贼七百往攻巩昌之语。甘回既与滇匪句结。如果源源踵至。势将不可收拾。著熙麟、文煜、雷正绾、檄饬毗连川陕等处各地方官。务于入甘要隘。严密盘查。认真防堵。著骆秉章确查甘肃通滇道路。无论驿站大道。偏僻小径。严饬地方官一体盘诘。如有滇省回民。及来历不明之人。即行查明惩办。以靖匪踪。平凉屡战皆捷。极为得手。著雷正绾会同陶茂林等军。迅图攻拔。并将外来滇匪。殄除净尽。毋留遗孽。将此由六百里各谕令知之。　　

○闽浙总督左宗棠奏、已革千总管继涌借团扰害。业经捕获正法。得旨、所办甚好。仍著将在逃余党。饬令认真缉拏。务获究办。　　

○前任陕甘总督熙麟奏、请将屡著战功之已革副将王梦麟暂缓发遣。仍留营效力。得旨、著准其暂缓发遣。如在营不能得力。仍即起解。毋稍回护。　　

○以捐备枪马。赏图萨拉克齐协理台吉巴拉珠尔花翎。　　

○以江西弋阳县城解围赏参将刘世玉巴图鲁名号。主簿刘廷选等蓝翎。道员王德榜等升叙有差。予阵亡千总修运选等十六员祭葬世职加等。　　

○予江西万年桥阵亡都司范得旺等祭葬世职加等。　　

○壬戌。孝恭仁皇后忌辰。遣官祭景陵。　　

○谕内阁、国家命将出师。翦除凶逆。原期与吾民共乐昇平。其甘心从贼者。固为法所难容。而歼厥渠魁。胁从罔治。凡被贼偪胁。而悔罪自新者。皆在可矜可赦之列。前经叠谕各路统兵大臣。令于诚心归顺者。无论从贼久暂。均准一律投诚。各该大臣亦能仰体朝廷好生之心。妥为办理。故大军肃清苏浙两省。收抚甚多。凡率众来归。杀贼反正者。类皆宽其既往。咸与维新。此被陷难民所当共闻共见。现在金陵合围。指日可克。若俟城池既拔。则玉石俱焚。虽悔何及。亟宜及早省悟。自觅生机。惟念其间有久陷贼中。隐怀疑惧。未能自拔者。用是再行剀谕。嗣后如有设计献城。或捦斩首逆。即立予重赏。其有从贼已久。蓄发较长。但能诚心归顺。均准薙发免死。给予牌照路费。资遣回籍。携带眷口赀财。悉归本人。兵勇不得抢夺。无籍可归妥为安置。如私行杀害。劫夺财物。即将该兵勇按照军法从事。并将该本管官从重惩办。各处投诚难民。均照此一律办理。著各路统兵大臣、各省督抚、即将此旨刊刻张贴。遍行晓谕。务令身陷贼中者。咸知朝廷宽大之政。益以坚其向化之心。用副覆帱生成至意。将此通谕知之。　　

○又谕、僧格林沁自上年督师攻拔山东淄川县城。埽平凤凰山逆垒。旋即回军皖北。歼除逆首苗沛霖。肃清淮甸。厥功甚伟。本年发捻各逆。窜扰楚豫交界。该大臣亲督所部兵勇。转战而前。所向克捷。洵属勋劳懋著。困念近日天气炎蒸。该大臣冒暑督兵。不辞劳瘁。允宜优加赏赉。以奖忠勤。著发去黄纱马褂料二件。金表一对。玉柄小刀一把。火镰一把。鼻烟一匣。茶叶二匣。派伯彦讷谟祜驰驿亲赍前往军营。交僧格林沁祗领。并传谕该大臣为国宣劳。尤宜善自爱护。以隆倚畀。　　

○又谕、左宗棠奏、请将庸劣各员惩处等语。浙江松阳县知县邓京镛、操守平常。性耽安逸。候补知县严臻、居心猥鄙。不堪造就。署临安县知县陈焕声、阘茸无能。不知振作。金华府经历方正发、性情鄙诈。嗜好亦多。开化县县丞程泰新、狡猾险薄。工于营私。均著即行革职。以肃官方。　　

○谕议政王军机大臣等、富明阿奏、军务竣后。请安插散勇。解散贼党一摺。据称江浙等处。散勇日多。必须分数分起。追缴器械。给赀派员管带。经过营县。弹压递送。分交原籍地方官。并于将裁之先。饬令各哨官询明该勇原籍。有业可归。有田可耕。有亲戚可依倚者。一一登注册内。将原册发交地方官。照册妥办。其无业无田无亲戚者莫若寓安插之法于屯田之中。蒙颍凤泗之间。旷野闲田。比比皆是。江浙千余里中。闻亦一片荒芜。若将皖北榷盐之利。江浙算缗之利。扩充匀拨。作为牛具籽种。第一年免纳捐课。第二三年缴还借本。第四年照常输将。酌中定议。兴屯即以救时等语。自来军务将竣。遣散勇丁。不得其宜。每滋后患。若于屯田之中。妥筹安插。自可一举两得。惟是有治法尤贵有治人。著曾国藩、左宗棠、李鸿章、乔松年、吴棠、严饬所属。悉心酌核。妥议章程。派委贤能地方官。实心经理。不可意存畏难。亦不得草率敷衍。务令有条有理。经久可行。尽地之利。以消患之萌。方为妥善。至解散贼党一节。叠经明降谕旨。宽其胁从。但恐陷贼既久之人。疑投诚必无生理。贼遂因其疑而固结之以致垂破之城。难于攻拔。现在金陵城中逆党尚多。楚豫江西大股。为数亦众。用特再降谕旨。著江浙等省各督抚统兵大臣、于奉到此旨时。刊刻誊黄。剀切晓谕。广为播散。或更设局以招抚之。务在宽其格而予以自新。坚从贼者反正之心。即以破贼固结之计至贼渠狡狯。或有假冒含混乘机生变等事亦不可以不防。惟在该督抚及统兵大臣等妥慎办理。以靖地方。将此由五百里各谕令知之。　　

