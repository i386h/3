<!-- { "loadSidebar": true } -->
○引见翰林院保送御史人员。得旨。丁绍周、刘其年、张晋祺、均著记名以御史用。　　

○以正红旗汉军副都统增庆署正蓝旗护军统领。　　

○己亥。予湖北黄州阵亡守备尹承业等祭葬世职加等。　　

○庚子。月食。　　

○谕内阁、御史钟佩贤奏、请扬举善之功、以收得人之效一摺。进贤受上赏。古训所传。如该御史所称罗泽南等诸人。或起家寒贱。或奋迹偏裨。皆能效命疆场。战功屡著。其各原保诸人。如罗泽南、江忠源、李续宾、李续宜、刘长佑、均由曾国藩、胡林翼所保。王錱、左宗棠、田兴恕、由骆秉章所保。张国梁由劳崇光等所保。有特登荐剡。拔之幽沈者。有历叙功绩。洊邀擢用者。均能切实访求。虚公采纳。克尽以人事君之义。嗣后中外诸臣。保举人才。均当取以为法。毋或徇私滥保。及苟且塞责。负朕谆谆延访之至意。其有所保得实。勋劳卓越者。朕亦必加之懋赏。以为推贤让能者劝。　　

○又谕、胜保奏、督军截剿窜匪情形一摺。胜保之军。由张鲁集攻破朝城迤北之延家营贼巢后。余贼又复纠约濮范残捻。合夥肆扰。经胜保派令总兵成禄、副都统乌勒兴阿等、分带马步各队。跟踪追剿。该匪昼夜狂奔。至临清境内之大营河口。为我军追及。并力截杀。匪众遗弃辎重。纷纷抢渡。落河淹毙甚多。我军绕出贼前迎击。胜保赶赴威县。行至下堡寺。正值贼众亡命狂窜。该大臣亲督小队迎剿。自未至酉。三时之久。将贼大股击退。窜向鸡泽曲周一路。我兵跟踪追剿。至马滩龙滩一带。捦斩甚多。该匪悉数遁入民圩。死力抗拒。适营总讷恩德善等、带领新调黑龙江马队赶到。随同成禄等马步各队。会合进战。营总讷恩德善因马队新到。未能得力。正在相持。胜保亲督各军前进。都司衔宋景诗带队赶至。奋力冲杀。复将匪众全股击败。余匪向曲周西南塔子沟奔窜。仍著胜保督饬诸军。迅将此股败残余匪。一律殄尽。毋令蔓延。都司宋景诗屡立战功。此次追贼奋勇。著以参将即行补用。宋景诗甫经自拔来归。即能战功卓著。用特破格超升。以昭激劝。嗣后各路军营。于悔罪投诚匪犯。悉准宽兵既往。予以自新。其有缚斩贼目来献。及随同官军杀贼立功者。各该大臣随时奏请奖励。候朕施恩。用示朝廷广大宽仁。有功必录至意。　　

○谕议政王军机大臣等、侍郎宋晋奏、粤匪窜踞江甯。瞬将十载。苏常等郡失陷后。贼势愈强。两江督臣曾国藩所部不足二万人。饷糈又时不继。东援西剿。兵力愈形单弱。若合四川湖北湖南江西安徽五省□山戊不□入之数。养能战之兵勇十三万人。以七万人分驻防剿。以五万人合湖北之水师。大举东征。饷足兵增。可期一劳永逸各等语。逆匪以金陵为巢穴。苏常等郡县悉被窜踞。安徽湖北湖南江西四川。贼踪四出。防不胜防。现在浙江绍郡又陷。省城情形危急。若不迅图大举。埽穴捦渠。筹饷筹兵。迄无了局。该侍郎所筹会剿各情。不为无见。著官文、曾国藩、骆秉章、李续宜、毛鸿宾、彭玉麟等、将此摺所陈各情。悉心妥议。是否可以照办之处。迅速据实具奏。该大臣等洞悉兵机。谅必能通筹全局。和衷商酌。计出万全也。曾国藩现在节制江浙军务。所有江南江北浙江等处饷需。并著通盘筹画。酌量分拨。协济各营。以收饱腾之效。原摺著钞给阅看。将此由六百里各谕令知之。　　

○又谕、护理浙江提督陈世章及王履谦奏、绍兴萧山诸暨俱陷。甯郡危迫。省城万紧。请调兵援应各摺片。甯波虽现办防堵。惟绍郡既陷。势恐不支。且杭城累卵。未有一旅应援之师。张玉良收合各营。本属溃军。粮药俱尽。岂能与贼持久。力解城围。昨经叠次寄谕曾国藩等、速筹援浙之师。此时惟有左宗棠一军。能由常玉山一路飞速进兵。取道三衢。与李元度一军。设法援杭。尚为切近。著曾国藩、左宗棠、迅即妥筹。务遵前旨。星速驰援。毋稍延缓。庆端闻尚未督兵出省。杭甯情形。万分紧急。闽浙海道可通。务将派援浙省兵勇。及粮饷铅药。先由海道驶运甯波。出贼不意。方能有济。抑或应水路分道。设法赴援之处。即著该督迅筹办理。李元度一军。现在衢州。并著曾国藩。左宗棠、饬令与入浙楚师。会合分投攻剿迅解杭围。克复绍郡。贼踞江浙膏腴之地。势将联成一片。若再使得肆志。西合杭州。东连甯郡。则窟穴愈成。根柢愈固。东南大局。愈将不可收拾。谅该大臣等定不视同隔膜。致蹈迁延贻误之咎。将此由六百里加紧各谕令知之。　　

○以御前大臣德木楚克扎布署镶蓝旗汉军都统。　　

○以湖北克复黄州府城出力赏副将曾昭仕、胡以章、王桐柏、巴图鲁名号。知府钟谦钧、参将双喜等花翎。主簿周均等蓝翎。余升叙有差。　　

○以湖北武昌汉阳两府肃清。免道员厉云官、知府李宗焘等议处。　　

○以带队不力。摘黑龙江营总讷恩德善顶带。　　

○予直隶威县阵亡都司张遇祥祭葬世职加等。　　

○予安徽定远殉难州判朱金甲、河南沈邱阵亡守备王永发、祭葬世职。　　

○予河南各属阵亡殉难绅民妇女三百六十二名口分别旌恤如例。　　

○辛丑。上诣观德殿几筵前行月祭礼。　　

○谕内阁、御史朱潮奏、沥陈军营积弊。请力加整顿等语。军兴日久。贼势蔓延。各路统兵大臣。及封疆大吏。往往骄惰成风。各分畛域。动以驱贼出境。击贼回巢为能。甚至邻近府县。不相救援。督抚止顾省城。不顾外郡。以致此路肃清。彼路失陷。伊于胡底。嗣后各省军营。务当不分畛域。或派拨兵勇。会同邻境夹击。或乘虚捣其老巢。总期尽歼丑类。傥仍迁延观望。致误事机。朕必重治其罪。决不宽贷。至军务省分。全赖官吏在任。妥为布置。保卫地方。乃近来府县各官。往往以所任之缺。地当冲途。数年并不到任。贼氛一至。以地委贼。及至查办失守。必以先期奉委公出为辞。吏治之坏。至于斯极。著各直省督抚于所属道府州县。不准擅离任所。如因地近贼氛。规避不前。立即严参惩办。其有弃城逃走。吁请上司给付劄委。倒填年月。捏称因公赴乡出境。一经查出。一并加等治罪。以昭炯戒。至军功保举。易于冒滥。前经明降谕旨。令各统兵大臣及各督抚严明赏罚。以拔真才。嗣后军营保举。以克复城池为断。即城池之大小。定劳绩之等差。至河南山东捻匪。游行无定。专事掳掠。必以捦斩捻首。剿灭老巢为准。其随时胜仗。先行存记。不准优保。有滥请者。许该部即行奏驳。以昭核实。其有丧师失地之员。立即治以应得之罪。不得纵容徇庇。巧为开脱。至获咎之员。留营效力。往往经年累月。毫无劳绩。以致应行拏问发遣者。概借军营为逋逃薮。嗣后凡戴罪留营之员。予限三月。如无实在劳绩。即行撤除。照原拟罪名惩治。如该统兵大臣等不即奏撤。即著该部指名参劾。以申军律。至投效军营各员。往往有藉图薪水。钻营保举者。杂处其中。著各统兵大臣大加裁汰。将实需办理文案。及巡捕带队各若干员报部。以备稽核。军营报销。例应切实钩稽。以惩浮冒。近来每逾限不报。以致侵蚀肥己之员。得以从容设法。著该部严定报销迟延罪名。以重帑项。至失守地方。小民惨罹焚杀。殊堪矜悯。并著各督抚详查情形。随时奏请抚恤。并于死难之人。掩骼埋胔。以昭抚字。以上各条。统兵大臣及各督抚、务当破除积弊。实力奉行。傥再仍前玩泄。视诰诫为具文。朕言出法随。决不宽贷。懔之。　　

○又谕、王履谦奏、贼匪大股攻陷萧山诸暨。绍兴府城。相继失陷一摺。览奏曷胜愤懑。王履谦以在籍大员。帮办团练。平时漫无布置。临难苍黄出城。厥咎己无可逭。乃览其摺内所称。竟有并无统兵之责。纵欲收集队伍。无奈呼应不灵各等语。饰词诿卸。居心尤属巧诈。若照所请。予以严议。尚不足以蔽辜。前任都察院左副都御史王履谦、著即革职拏问。交曾国藩查办。如查有弃城逃避情事。即行严参治罪。绍兴等处文武各员下落。并著曾国藩、王有龄、查明迅速具奏。　　

○谕议政王军机大臣等、有人奏、山东捻匪。节次归巢。广收铜铁。大铸军器。必有奸人接济等语。捻匪志在大举北犯。不可不豫为之防。著僧格林沁、谭廷襄、严密查访。如有奸人私卖接济。立即拏获正法。其或工匠偷卖火药铅斤硝磺与贼者。均须一律密为访查严禁。至各捻现在是否全行归巢。果能乘其不备。以精锐之师。直捣巢穴。亦足以寒逆胆而孤贼势。并著该大臣等体察贼情。相机妥办。将此由四百里各谕令知之。　　

○又谕、毛昶熙奏、请叩谒梓宫。并面陈军务情形一摺。归德一带。正当吃紧。虽捻逆业已回巢。难保不乘机肆扰。如谓冬令不能出巢。正可密约各路。联络乡团。豫筹布置。以杜捻匪纷窜。据奏各路军务。已识要领。事非一省。头绪繁多。非奏牍所能详悉。等语。该大臣身膺重任。既属关系大局。正不妨条分缕晰。陆续密陈。若径行回京。于防剿机宜。恐致有误。该大臣著毋庸来京。以重军务。将此谕令知之。　　

○又谕、严州之贼。陷桐庐富阳后。据王履谦奏、该匪句通王有龄所用之八桨炮船。将贼渡至临浦。旋犯萧山。提督饶廷选与藩司林福祥、本系统兵防守诸暨一路。嗣将防兵一万余名。全数调赴萧山之义桥等处。仅留老弱残卒。不满二千。以致诸暨被陷。调守绍郡之八桨船。在昌安门外焚抢。知府廖宗元调处不善。误受微伤。自此兵民成仇。人心涣散。贼匪攻绍兴府城。该员督团巷战。毙匪多名。因贼众勇单。致被攻陷等语。王履谦帮办浙省团练。一筹莫展。委过于人。著曾国藩将所奏各情。查明严行参奏。饶廷选、林福祥、究在何处驻扎。知府廖宗元如何调处不善。以致兵民解体。王履谦是否督团接仗。均即查明迅速具奏。原摺著钞给阅看。浙江全省。糜烂己极。该大臣务遵历次寄谕。饬左宗棠等军迅入浙境。以解省围而维大局。将此由六百里谕令知之。　　

○又谕、都兴阿奏、马队不敷分布等语。黑龙江马队。调出己多。现在实难分拨。该将军惟当就现有兵力。严密防守。所请调拨黑龙江马队之处。应毋庸议。现在西安尚有存营马队。该将军如需应用。即著酌量奏请调派。将此由六百里谕令知之。　　

○以直隶永定河防汛出力。予道员徐继鎕等升叙有差。　　

○以江西水师防剿出力。赏守备刘世玉花翎。把总熊开玉等蓝翎。余升叙有差。　　

○以江西铅山县城解围出力。赏都司王连发花翎。余升叙开复有差。　　

○以江西瑞昌等县击退窜匪。予参将丁义方等升叙。　　

