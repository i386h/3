<!-- { "loadSidebar": true } -->
○又谕、僧格林沁等奏、追剿西窜捻股。大获胜仗并派投诚降众。截剿张落刑等股匪情形一摺。据称捻首孙丑等股。西窜鹿邑柘城一带。经翼长舒通额苏克金等督兵追剿。屡获大胜惟窜往沈项皖捻。余际昌一军。迎剿未能得手。而僧格林沁大军。又因张落刑等时思出巢纷窜。不得不移营进偪贼巢。断难分兵援豫各等语。皖省捻匪。经此次痛加惩创其胆已寒。自可无虞西窜。惟张落刑一股。最为凶悍。此次率众思窜。虽经僧格林沁派令投诚降众。截杀回巢而其势未蹙。必应赶紧剿灭。现在僧格林沁偪贼而军。即著相机进兵。将涡河迤南各捻匪。分别剿抚以孤张落刑之势庶巨憝易于成捦。不至四出滋扰直东股匪甚炽。谭廷襄虽调拨马队与直隶官军会合。而匪众兵单。恐难蒇事。该大臣将张逆一股。迅速办结仍须回顾直东。至沈项等处。贼巢林立。张之万毛昶熙。务当督饬余际昌等就现有兵力。迅速防剿。不得专待援师致滋贻误。将此由六百里各谕令知之。　　

○又谕、瑛启奏、收复兴安新旧两城。及探闻梁作楫等越境追剿。并裦城失守旋即克复各摺片。此次兵团会合。克复兴安新旧两城。洵属迅捷惟该逆西窜汉中。设与蓝曹各逆句结。则剿办更形棘手。梁作楫等已带楚军由竹山等处。越境追剿颇能不分畛域。著官文严树森、饬令跟踪西进并著瑛棨饬令邱振家、乘胜带团力追。即传谕毛震寿派兵会同夹击以期尽歼丑类此股发逆。人数究有若干未据瑛棨具奏。既称窜入汉阴紫阳一带。何以又有绕窜四川之语。著骆秉章查明迅遵前旨。饬令周达武等节节进剿。会同楚陕各军相机歼除。以清边患。瑛棨另摺奏、多隆阿函称回匪势大。剿不胜剿。属该抚由省城次第招抚。以冀早日竣事。现在凶气正盛。未可轻易议抚等语。昨据多隆阿奏称、已将王阁村羌白镇攻克。剿办正当得手。何以该大臣忽有招抚之议。是否此信系逆回伪造。抑或多隆阿欲以此解散句结之心。著多隆阿据实具奏。裦城虽已收复。该文武所司何事。著瑛棨查明下落参奏。该匪现回宝山老巢。并著饬令毛震寿克期歼除。毋稍迟误。再瑛棨另片奏、知府马百龄由回巢进省。请撤销恤典等语马百龄在回巢十月之久。今忽从贼中来省。所称被匪拘留各情未可轻信。著瑛棨派员看守。毋令出外滋事。并毋得再为所欺。如有逃逸。惟该抚是问。将此由六百里各谕令知之。　　

○山西巡抚英桂奏、陕回鸱张。驿路梗塞阿克苏办事大臣崇恩乌什办事大臣奕庆、不克赴任。请饬暂行回京。得旨昨据多隆阿奏、王阁村等处。业已攻克崇恩等著即探明前进。毋庸回京。　　

○以镶蓝旗汉军副都统庆明署镶黄旗护军统领。　　

○以直隶大名、顺德剿办窜匪出力。赏游击长春等花翎。县丞余沛恩等蓝翎。余加衔升叙有差。以云南永北厅城失陷。捏报克复同知胡廷良革职讯办。　　

○予安徽节次阵亡参将罗国才等六十七员暨泾县阵亡参将倪昌明等五十一员祭葬世职加等。　　

○予河南鹿邑阵亡副管旗章京拉普丹多尔吉佐领兴喜祭葬世职加等。　　

○予陕西兴安阵亡殉难知府林映棠、知县吴靖府照磨马笃堃、游击赵济川、都司张梦银、祭葬世职加等。均建专祠　　

○蠲缓山东峄、沂水、益都、临胊、长山、蒙阴、博山、莱芜、金乡、日照、十县被灾被扰地方新旧额赋。暨仓漕银两有差。　　

○癸未。孝淑睿皇后忌辰。遣官祭昌陵。　　

○谕议政王军机大臣等、都兴阿等奏、江防紧要。请饬冯子材另行派员赴粤提饷一摺。前因冯子材奏、广东协饷。积欠甚多。惟赖镇海熟习广东情形。拟令前往提解当经允其所请。兹据该将军等奏称江防情形。甚关紧要。已派定赖镇海等为统领分防石埠桥至圌山关等处。未可遽易生手请令冯子材另行派员。守提粤饷自系为慎重江防起见。现在九洑洲之贼。声言渡江下窜仪扬。又有长发男丁。假扮难民渡江。此时江防自宜慎之又慎。赖镇海业经都兴阿等派为统领。应按照派定地段。自石埠桥至圌山关督率所部。实力整顿以专责成。镇江粤饷。虽亦紧要。然催提饷需。不必派打仗得力之大员前往。著冯子材另行拣派妥靠员弁。前赴广东。所有前派之赖镇海一员。著毋庸派往。将此由五百里各谕令知之。　　

○又谕耆龄奏、官军克复汤溪县城。歼贼殆尽并连克龙游兰溪金华永康武义各城一摺。此次闽浙官军。奋勇杀贼于三日之闲。连克府县六城我军势成建瓴。可期席卷而进即著耆龄、左宗棠、严饬各营将弁。乘此声威次第埽荡赶紧规复绍兴毋得稍有稽延。致失时会耆龄另片奏、闽军节节前进。相去浦城渐远拟移扎浙境。以便调度。惟探闻各城败匪分窜桐庐分水二县如归并杭州。拟进扎金华督战傥窜入徽郡。则江西戒严仍须驻扎浦城力顾边界等语。所奏不为无见第金华等处。既有蒋益澧一军驻守。又有左宗棠督率调遣以之进剿。必可收破竹之功。而桐庐分水一带贼踪未净。其或窜徽郡。或窜江西均不可不防。闽江毗连隘口林立。仍应妥筹守御耆龄总以仍扎浦城为是。远可策应湘军近可筹防闽境。所有一切进止机宜。该督随时与左宗棠熟商筹办。尤宜严饬诸将毋因骤胜而骄稍涉大意。将此由六百里各谕令知之　　

○以镶黄旗蒙古副都统宝善暂署正黄旗护军统领。　　

○以克复浙江金华、龙游、兰溪、永康、武义、府县等城赏游击吴光亮、都司古捷芳巴图鲁名号。都司林本等花翎予知府康国器等升叙有差。　　

○甲申遣官祭先医之神　　

○谕内阁署镶红旗汉军都统福兴等奏、炮局被窃。请将专管兼管各员。分别议处并自请议处一摺二月初三日。炮局被窃铜炮三尊此项炮位。系属笨重之物。如果被贼偷窃。何至毫无觉察且据马甲所禀、因夜闲闻有人声。巡逻栅栏似有撬开痕迹。恐系装点之词其中必另有情弊亟应彻底根究以期水落石出。所有看守炮局之马甲南清泰等五名。著解交刑部严行审讯。炮营参领福年等。有专管兼管之责。非寻常疏忽可比。该署都统等所请分别议处之处未免轻纵。参领福年骁骑校金长保均著改为革职。副参领玉书著改为严加议处。均听候刑部传质该署都统等未能先事防范。亦属疏忽。著一并交部议处。　　

○谕议政王军机大臣等、崇厚奏、军饷难继将领乏人并饬王榕吉总理军需局各摺片。直隶军营饷项每月需银五万数千两延至四五月闲即难勉强支持。该署督既知饷需难继。即当抽拨兵勇。早渡河东。迅速进剿不可画疆自守稍分畛域。致令河东贼焰日张。宝山现署提督成保现在军营督队。该二员身当前敌责无旁贷。据云宝山身弱多病成保所部。不全得力如果属实。著崇厚随时查参据实陈奏免致贻误军务。仍一面饬令越境攻剿。以期早殄寇氛。一面知照谭廷襄。令其督率兵团会合夹击以分贼势。前调之古北口及热河官兵各五百名谅可计日到营兵力应足敷用。崇厚仍当激励民团于河西堤岸一带分布防守。以助兵势并著将河西一带伏莽赶紧埽除。务净根株至胜保系获罪大员。自应解赴刑部审讯。静候朝廷处置。崇厚前已冒昧代请。令其带兵剿贼。意存尝试。已属非是此次又代为渎请。王榕吉复擅向崇厚呈递禀词。请令胜保赴营。实属胆大妄为崇厚、王榕吉均著传旨申饬。至王榕吉现带晋省兵丁赴直须责令督队剿贼。以资得力军需支应等局。本有承办各员经理。该臬司止可随时稽核。不得藉词局务羁身。置剿匪事宜于不顾。有人奏、已革臬司孙治、前在天津管理粮台任意浮冒。僧格林沁曾以不胜道员之任咨令前直隶总督恒福奏参。该已革臬司复有引用亲戚杨国杞等随办粮台。夤缘超升并所行劄谕告示不妥。以致州县纷纷讳盗被人参劾经文煜代为弥缝各案。该臬司屡次被人参奏必非无因僧格林沁如果实有不胜道员之咨。现在必有卷可查孙治任内印劄告示。亦可向各州县调取著崇厚严切查明据实具奏。不得以保奏在先稍存回护傥有意欺饰代为消弭。将来别经发觉恐崇厚不能当此重咎也。原片著钞给阅看将此由五百里谕令知之。　　

○又谕、德勒克多尔济等奏绥远归化存兵。不敷调拨已檄催伊克昭盟、鄂尔多斯前调蒙古官兵赴甘一摺前因固原失守。甘省军情万分紧急当经谕令德勒克多尔济等速将恩麟咨调归化城官兵二千名克日由定边等处。驰往固原会剿兹据该将军等奏称、归化城蒙古兵一千名已全数调赴僧格林沁军营。绥远兵除派拨沿河驻扎防堵外存城官兵实已不敷分布边防河防。在在吃重设有缓急恐有徵调不及之虞已檄催伊克昭盟长选派精兵克日赴甘所奏尚系实在情形鄂尔多斯蒙古官兵先后派出八百名赴甘。仍恐不敷调遣著熙麟等遵照前旨。迅饬该盟长续行调派并将派拨数目及起程日期。赶紧奏报其阿拉善蒙古兵。曾否派拨赴甘并著熙麟奕梁、恩麟、迅即檄催到防候调昨据多隆阿奏报王阁村羌白镇业经克复如东路肃清多隆阿兵力足敷剿办。自可令马德昭赴任熙麟等可随时函商多隆阿等妥筹办理。绥远等城官兵既无可拨。即著毋庸调派其与陕甘接壤之处。著德勒克多尔济等认真防范。毋令句结为患将此由五百里谕知德勒克多尔济、塔清阿、奕梁、熙麟、并传谕恩麟知之　　

○乙酉。谕内阁、刑部奏、已革兵部侍郎胜保。押解到部请派大员会同审讯一摺。著派议政王军机大臣大学士会同刑部审讯按律定拟具奏　　

○又谕、前因平瑞奏营兵聚众胁官素饷。当经谕令平瑞等秉公查办。兹据奏称首从各犯业经讯明。分别惩办。请将约束不严之该管各官。分别严议察议并请将提督议处各摺片。兵丁聚众索饷。虽无殴官不法重情。惟该管官平时既不能约束。临事复不能弹压。实属废弛。平瑞于讯明后将此案首要各犯分别正法惩办。办理尚为妥协所有专管官守备护都司德印、署千总佛万春署把总史祥、牛祥、署外委王万斗、陈伦、韩文昇、均著交部严加议处。兼辖之参将索焕章著交部察议。提督业布冲额以专阃大员。一味姑息致长刁风。亦难辞咎著交部议处以肃营规。　　

