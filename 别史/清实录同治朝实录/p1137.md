<!-- { "loadSidebar": true } -->
○又谕、奎昌等奏、乌城需饷甚急。请饬部指拨一摺。乌城防务紧要。解到之饷。除分拨各营外。存项无多。该处军务甚殷。饷需自刻不容缓。著户部迅速指拨有著款项银五六十万两。限于来春正月内解至张家口。即著奎昌等派员迎提。以资接济。乌城防剿正在吃紧。金顺仍懔遵前旨。迅速赴任。妥为布置。至山西应解该城本年经费银两。据奏尚无起解之期。实属迟缓。著鲍源深即将此项经费克期起解。毋稍迁延。将此由五百里各谕令知之。　　

○蠲缓湖南武陵、安乡、龙阳、华容、沅江、澧、湘阴、巴陵、临湘、九州县。暨岳州卫被水地方新旧额赋并杂课有差。　　

○戊午。谕军机大臣等、曹克忠奏、驰抵陕省日期。并请截留准军一摺。据称该提督于陕州灵宝潼关一带。遇淮军队伍给绎东行。询系刘铭传饬令先行拔赴徐州。所留二十二营。其中员弁勇丁。亦复纷纷告假。不绝于途等语。前令曹克忠赴陕接统淮军。当谕刘铭传俟曹克忠抵陕后。会商一切。将办理情形会同具奏。其余队伍。带回徐州驻扎。刘铭传自应与曹克忠面商后。再将队伍分别撤留。乃该提督迫不及待。遽将各队遣撤。且并未先行奏明。殊属轻率。现在所留各营。是否一律精壮。著责成刘铭传认真挑选足额。不得以疲弱充数。致难得力。甘肃转运艰难。曹克忠统军前进。队伍亦不宜过多。且肃州地方。现有左宗棠所派提督徐占彪统带十二营前往驻扎。曹克忠抵肃后。亦可联络布置。自不必将淮军行截留。该提督现已由西安驰赴乾州。著即与刘铭传筹商一切。接统该军。克期西进。刘铭传前奏。拟分配马步二十营。交曹克忠接统。此次曹克忠摺内所称。分拨二十二营。因何不符之处。著刘铭传。曹克忠、查明具奏。现在拔赴徐州之淮军各队。曾国藩务当督饬认真训练。将来曹克忠所统各营弁兵内。如有缺额及不能得力者。即可在徐州各营内续行挑补。著曾国藩、李鸿章、随时咨商办理。将此由五百里谕知曾国藩、李鸿章、刘铭传、并传谕曹克忠知之。　　

○又谕、刘岳昭、岑毓英奏、官军叠破贼垒。收复夷寨一摺。临安府属之馆驿等处贼巢。现经岑毓英督兵进剿。已将五山夷寨收复。并分剿＜?浦女＞兮田心曰者乡贼匪。胁从各夷寨。纷纷反正。贼势已孤。即著刘岳昭、岑毓英、饬令何秀林等。督率前敌官军乘胜进攻。先将馆驿贼巢攻拔。一面分兵围剿各处贼垒。以期迅埽逆氛。其反正各夷寨。务当饬令各员弁。会同地方官随时稽查。妥为安抚。毋令再生事端。将此由五百里各谕令知之。　　

○礼部以明年元旦庆贺礼节请。得旨、是。照例行礼。奉慈安皇太后慈禧皇太后懿旨。停止筵宴。其在外公主福晋命妇进内行礼之处。并著停止。　　

○贵州巡抚曾璧光等奏、请调湖南在籍主事李之锽赴营差委。允之。　　

○以贵州八寨厅城解围。赏提督李启贵一品封典。游击陈安邦等蓊翎。知县吴隆瑞等蓝翎。余加衔升叙有差。　　

○予云南临安等处阵亡都司沈朝觐等十六员祭葬世职加等。　　

○予云南弥渡阵亡经历罗熙藻、云州殉难都司杨林、祭葬世职加等。　　

○己未。谕内阁、都兴阿、瑞联奏、运通米豆装兑未竣。请俟来年补运一摺。奉天各州县应解通仓米豆。经都兴阿等督催运解。已装粟米八千五百九十余石。先行起运赴津。其余米石。暨各属应运豆石。现因河冰冻结。不能装载驶行。该将军等请俟来年开河。再行领运。尚系实在情形。即著照所议办理。所有奉天未运米豆。著直隶总督饬令雇船州县。俟来岁春融冰泮。即行督催各该原船。重赴奉天领运。以重仓储。此次装载米豆。时值封河。未能全数起运。尚非各该州县贻误。著免其置议。　　

○盛京户部侍郎兼奉天府府尹瑞联奏、莅任未久。请将本年大计展限办理。从之。　　

○缓徵湖北江夏、武昌、蒲圻、黄冈、蕲水、广济、嘉鱼、汉阳、汉川、黄陂、孝感、沔阳、黄梅、钟祥、京山、潜江、天门、应城、江陵、公安、石首、监利、松滋、枝江、荆门、二十五州县。暨武昌、沔阳、二卫被水地方新旧钱粮漕米并杂课有差。　　

○庚申。谕内阁、库克吉泰奏、丰甯土匪滋扰。捕获正法。仍饬严拏余匪一摺。匪首胡良珠等、窜扰热河丰甯县属大阁儿地方。聚众抢劫拒捕。经知县陈本植、会同把总徐振邦等、带领兵勇。驰往剿捕。将胡良珠等捦获正法。办理尚为迅速。在事出力员弁。著库克吉泰择尤请奖。毋许冒滥。其在逃未获各犯。仍著饬属认真巡缉务获。毋任一名漏网。以除奸宄而靖地方。　　

○谕军机大臣等、库克吉泰奏、规复木兰围场。并绅佃捐修工程各摺片。木兰围场地面。经该都统派员清查。于东围民佃地内。丈查余地。补还旗佃。现已一律迁徙净尽。围场仍复旧观。所有一切章程。均著照该都统所议办理。此后招垦边荒。并围场外设局收课各节。仍著库克吉泰妥为措置。其余未尽事宜。并著随时认真筹画。次第举行。围场新界已定。所有修卡穵濠等事。业经该都统劝谕该处官绅佃户等捐修完竣。现在添设分局。修盖局署等工。即著准其捐办。此次两项工程。著免其造册报销。俟工竣后汇案报部备查。该绅佃等捐修要工。即由库克吉泰核明酌量给奖。围场现经规复。嗣后务当随时严查。毋任再有越垦等事。将此谕令知之。　　

○旌表守正捐躯河南许州民尚宣三妻阎氏。　　

○喀尔喀扎萨克贝勒锡里巴扎尔扎布于养心门内瞻觐。　　

○辛酉。孝惠章皇后忌辰。遣官祭孝东陵。　　

○谕内阁、巡视东城御史武林布等奏、请拣发司坊官员差委一摺。各城练勇及饭厂等处。需员差委。据奏东城须添候补司坊官二员。南城须添一员。西城须添三员。著吏部照例拣发。分交各该城以资差委。　　

○以故赛因诺颜扎萨克亲王德木吹弟车林端多布袭爵。　　

○命刑部右侍郎常恩、工部左侍郎童华、驰赴热河查办事件。　　

○以奉天吉林交界地方拏获匪首李维藩。赏署同知恩禧花翎。守备衔刘鸿恩都司衔。　　

○追予故陕西巡抚蒋志章谥文恪。　　

○蠲缓江苏上元、江甯、句容、溧水、高淳、江浦、六合、山阳、阜甯、清河、桃源、安东、盐城、高邮、泰、东台、江都、甘泉、仪徵、兴化、宝应、铜山、丰、沛、萧、砀山、邳、宿迁、睢甯、海、沭阳、赣榆、通、泰兴、海门、三十五厅州县被水被旱地方暨未垦田亩新旧额赋并杂课有差。　　

○壬戌。改山东福山县烟台巡检为繁缺。临清州王家浅巡检为＜??闲＞缺。从巡抚丁宝桢请也。　　

○癸亥。谕军机大臣等、吏部左侍郎胡家玉奏、时局艰难。宜豫筹挽救一摺。军营勇丁。随时招募立营。自应核实办理。方能兵归实用。饷不虚糜。若如所奏。各营勇数。多不过七八成。少不及五六成。捏报虚额。冒支军粮。此等情弊。殊堪痛恨。当此经费支绌之时。岂可任令陋习相沿。漫无稽察。著各直省督抚。于现有各营。认真查核。务按实在数目。归并立营。如查有营官以少报多情事。立即从严惩办。以儆效尤。此外陕甘贵州等省。现有他省派往助剿之营。如有勇额不足情事。各该督抚访有确据。亦著随时奏闻。并著遵照兵部奏定章程。每届三月。将勇数造册报部。不得任意迟延。消涉含混。其现无军务省分。留防之勇。为数尚属不少。岁糜帑项甚钜。该侍郎请将各省防勇陆续裁汰。多不过暂留七八千人。少或酌留三四千人。自为节饷起见。著各督抚体察情形。奏明办理。至所称长江既添设水师。分布汛地。而自瓜洲口上至汉阳镇一带。沿江尚有留防之淮扬水勇。未免重复。李朝斌所带之水勇。尚在苏州等处屯扎。请一并裁撤等语。著曾国藩等妥筹办理。各省抽收厘金。因军饷孔亟。未能概行停止。第恐局卡各员。假公济私。额外需索。藉饱私囊。流弊不可胜言。著各督抚随时访察。有犯必惩。毋稍徇纵。其有可以裁减局卡之处。并著酌量情形。分别办理。原摺均著摘钞给阅看。将此各谕令知之。　　

○又谕、曾国藩奏、江北冬漕仍办河运一摺。本年江苏淮扬等府州属。应徵漕米。及折徵采买米石。并抵充运费粟米。现已提前赴办。定于明年正月兑清。开行北上。该督因本年侯家林冲决。黄流贯运。请饬先堵决口。次疏运道。迅速办理。以免阻滞。自系实在情形。昨据乔松年等奏。侯家林决口。须俟明年冬闲始能兴工一摺。业交该部议奏。惟来年江北漕粮。亟需趱运。著曾国藩、苏凤文、乔松年、丁宝桢、文彬、悉心会商。应如何豫为筹画。俾漕运不至贻误之处。即行妥速办理。一面详细奏闻。将此由四百里谕知曾国藩、苏凤文、乔松年、丁宝桢、并传谕文彬知之。　　

○又谕、前因已革提督李世忠、有人参奏、招集叛党。谋为不轨。谕令曾国藩查奏。兹据奏称、李世忠居家谋利。在所不免。而于新筑圩寨。添制枪械结纳亡命等情。饬查并无实据等语。李世忠现在既无叛逆形迹。朝廷不为己甚。仍著该督随时访查。傥有不法情事。即行密速具奏。将此密谕知之。　　

○又谕、金顺奏、部署赴乌。未能迅速情形。杜嘎尔月饷。未便归并支发各摺片。金顺所部兵勇。分别撤留。固须俟饷项到营。然时逾数月之久。何以办理尚未就绪。据奏京欠各饷。如数解到。仅能开发积欠。于赴乌粮脚各价。尚属无著。是明知各省饷项。未能一时全解。且藉口于待驼运粮。以掩其迟延不进之咎。殊属不知缓急。乌里雅苏台地方紧要。亟需实任将军整理一切。该将军当严催饷项驼只。将遣撤兵勇转运军粮等事。赶紧设法筹办。并将拔队起程日期。即行奏报。不得藉口耽延。自干咎戾。杜嘎尔月饷。既未便由该将军一并支发。即著咨照该副都统自行奏拨支放。以归＜??闲＞捷。伊犁后路粮运各事宜。金顺到任后。随时妥为照料。毋稍贻误。将此由五百里谕令知之。　　

○追予湖北武昌殉难通判沈燿鋆建立专祠。　　

○旌表守正捐躯山东历城县民张福甯女焕妮。　　

○缓徵两淮富安、安丰、梁垛、东台、何垛、丁溪、草堰、刘庄、伍佑、新兴、庙湾、板浦、中正、临兴、十四场歉收地方旧欠钱粮。　　

