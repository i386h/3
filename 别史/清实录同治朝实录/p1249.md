<!-- { "loadSidebar": true } -->
○又谕、左宗棠奏、筹画移设粮台。办理采粮转运事宜。暨请开除屯田经费各摺片。肃州设立西征粮台。既据左宗棠奏称、南北相距甚遥。办理均形窒碍。刻下北路转运。不患无驼。采办亦易。自无庸胶柱鼓瑟。惟现在乌科两城。实存粮石究有若干。每年所产粮石若干。留备各该城兵食若干。以及转运驼只。能否购办。足敷应用。著额勒和布、杜嘎尔、多布沁扎木楚、托伦布、保英、详悉确查。迅速具奏。粮台之设。必与军行道路相宜。左宗棠所奏。于乌里雅苏台科布多巴里坤地方。择一要处。移台驻扎。并择两处设立分台之处。即著与袁保恒妥商办理。袁保恒与左宗棠同办一事。务当和衷商搉。毋得各存意见。致误事机。景廉、金顺、统领大军西进。总期粮食源源接济。俾利师行。并著随时与左宗棠、袁保恒、妥切函商。以重军食。屯政虽与行军相宜。惟今昔情形不同。目前尚难举办。著与袁保恒悉心商酌。总期事有实济。饷不虚糜。余著照左宗棠所拟办理。左宗棠原摺片。著钞给袁保恒阅看。原摺著钞给景廉等阅看。将此由六百里各谕令知之。　　

○缓徵安徽泗、灵璧、涡阳、凤阳、霍邱、盱眙、凤台、天长、定远、寿、怀远、滁、无为、合肥、五河、全椒、来安、颍上、庐江、亳、和、宿、潜山、当涂、含山、巢、芜湖、繁昌、铜陵、贵池、宿松、东流、阜阳、怀甯、泾、建德、六安、广德、宣城、南陵、石埭、望江、太湖、舒城、青阳、太和、蒙城、桐城、太平、旌德、甯国、歙、绩溪、建平、五十四州县被水被旱被风被虫地方新旧额赋暨各项租课有差。　　

○甲寅。谕内阁、朕于本月遇有天花之喜。仰蒙慈安端裕康庆皇太后慈禧端佑康颐皇太后调护朕躬。无微不至。并荷慈怀曲体。俯允将内外各衙门章奏代为披览裁定。朕心实深欣感。允宜崇上两宫皇太后徽号。以冀仰答鸿慈于万一。所有一切应行典礼。著该衙门敬谨办理。　　

○又谕、朕奉慈安端裕康庆皇太后慈禧端佑康颐皇太后懿旨。慧妃著封为皇贵妃。瑜嫔著封为瑜妃。珣嫔著封为珣妃。贵人西林觉罗氏著封为＜?王晋＞嫔。　　

○又谕、朕奉慈安端裕康庆皇太后慈禧端佑康颐皇太后懿旨。皇帝于本月遇有天花之喜。仰赖苍穹默佑。诸臻康吉。中外同欢。允宜普沛恩纶。优加赏赉。内廷行走惇亲王奕誴、著赏食亲王双俸。恭亲王奕?、前经赏食亲王双俸。著再赏加亲王俸一分。醇亲王奕譞、著赏食亲王双俸。孚郡王奕譓、惠郡王奕详、均著赏食亲王俸。郡王衔贝勒载治、载澂、均著赏食郡王俸。贝子衔奉恩镇国公奕谟、著赏食贝子俸。御前大臣科尔沁博多勒噶台亲王伯彦讷谟祜、著赏食蒙古亲王双俸。郡王衔贝勒奕劻、著赏食郡王俸。固伦额驸公景寿、著赏食贝子俸。御前行走贝勒载漪、贝勒载滢、均著赏食郡王俸。御前行走奉恩辅国公载濂、著赏食奉恩镇国公俸。头品顶带载湉著赏食辅国公俸。御前行走贝勒那尔苏、著赏食蒙古郡王俸。军机大臣大学士文祥、宝鋆、尚书沈桂芬、李鸿藻、均著赏载双眼花翎。总管内务府大臣尚书英桂、崇纶、左都御史魁龄、均著赏戴双眼花翎。侍郎荣禄、著赏加太子少保衔。并赏戴双眼花翎。太子少保衔侍郎明善、著赏加太子太保衔。并赏戴双眼花翎。贵宝、文锡、均著赏戴双眼花翎。弘德殿行走尚书广寿、侍郎徐桐、候补内阁学士翁同和、均著赏戴花翎。翰林院侍讲王庆祺、著赏加二品顶带。南书房行走侍郎黄钰、著赏戴花翎。候补三品京堂潘祖荫、著以侍郎候补。翰林院侍讲学士孙诒经、詹事府左庶子徐郙、翰林院侍讲张家骧、詹事府左赞善殴阳保极、均著以应升之缺尽先升用。所有王公及京外大小官员。均著赏加二级。京师八旗及绿步各营兵丁。均著赏给半月钱粮。用示行庆推恩至意。　　

○又谕、朕奉慈安端裕康庆皇太后慈禧端佑康颐皇太后懿旨。皇帝于本月遇有天花之喜。仰赖苍穹默佑。诸臻康吉。寅感实深。因念钦恤庶狱。仁政所先。允宜特沛恩施。量加矜恤。所有刑部及各省已经结案监禁人犯。除情罪重大及常赦所不原者毋庸查办外。其余著军机大臣会同刑部。酌量案情轻重。分别请旨减等发落。其军流徒杖以下人犯。一并分晰减等完结。俾沾宽大之恩。勉图自新之路。用示子惠兆民法外施仁至意。　　

○予江苏高邮因公淹殁从九品杨葆炎祭葬恤荫。　　

○予故右春坊右中允冯桂芬于江苏吴县原籍建立专祠。　　

○旌表夫亡守志湖北江夏县文童康纯儒妻李氏。　　

○乙卯。谕内阁、朕奉慈安端裕康庆皇太后慈禧端佑康颐皇太后懿旨。彤妃等位。侍奉宣宗成皇帝。多历年所。允宜加崇位号。以表尊荣。彤妃晋封为彤贵妃。佳妃晋封为佳贵妃。成妃晋封为成贵妃。贵人蔡佳氏晋封为恒嫔。贵人尚佳氏晋封为豫嫔。　　

○又谕、朕奉慈安端裕康庆皇太后慈禧端佑康颐皇太后懿旨。丽皇贵妃等位。侍奉文宗显皇帝。均称淑慎。丽皇贵妃著封为丽皇贵太妃。婉妃著封为婉贵妃。祺祀著封为祺贵妃。玟妃著封为玟贵妃。璷嫔著封为璷妃。吉嫔著封为吉妃。禧嫔著封为禧妃。庆嫔著封为庆妃。　　

○又谕、御史英震等奏、宗室开设烟馆。并纠聚多人肆闹。请交该衙门审办一摺。镶白旗宗室祥能即祥龄。住居北城地面大外廊营烟馆。经御史刘国光查问。该宗室肆行咆哮。该御史等访闻该处烟馆。即系祥能所设。并聚有假冒宗室之岳三即岳湘。韩瑞儿。赃贼张九等数十人。结夥讹诈。至凤魁于祥能滋事后。仍在烟馆居住。显系教诱该宗室为匪之徒。徐大、司大、以铺屋辅赁烟馆。均有不合。著交宗人府刑部会同严讯。照例惩办。其未获夥犯常大、任三、祥三、假冒宗室之岳三即岳湘、韩瑞儿、赃贼张九等、著步军统领衙门顺天府五城一体严拏务获。归案讯办。另片奏、宗室住居外城。匪徒畏官役查拏。多串结宗室以为护符。请饬禁止等语。著宗人府严饬宗室。遵照向例在内城居住。除在京城外茔地居住者仍从其旧外。不得寄居前三门外南城地面。并著五城御史会同营汛认真稽查。傥有匪徒假冒宗室藉势讹诈情事。即行拏究。　　

○谕军机大臣等、乔松年奏黄河工程吃重。请添拨乙亥年防险银两一摺。黄河南北两岸各厅应需料物。必须豫为储备。乔松年请添拨银二十六万两。分发南岸各厅银十四万两。北岸各厅银十二万两著照所请。即由钱鼎铭督饬藩司如数添拨。务于年前先拨四成。其余六成。俟来岁春汛续拨。以应要需。乔松年当督饬道厅等核实动用。总期工坚料实。不得稍涉虚糜。乔松年另片奏、上南等厅。本年抢办险工。那垫料物银两。请饬筹拨等语。著钱鼎铭饬令藩司筹拨银四万两。年前先拨五成。其余五成。来春同额款银两一并解清。毋稍延缓。将此由四百里各谕令知之。　　

○以吏部尚书英桂兼署兵部尚书。吏部左侍郎彭久余兼署兵部右侍郎。户部右侍郎温葆深兼署刑部右侍郎。兵部左侍郎崇厚兼署户部右侍郎。管钱法堂事。　　

○以镶黄旗蒙古副都统尚宗瑞署镶白旗护军统领。镶黄旗满洲副都统克兴阿署正白旗汉军副都统。　　

○丙辰。谕内阁、兵部奏、遵议提督失察在逃逆犯处分一摺。湖南提督马如龙。于逆犯张兆绶改名张瑞臣潜随来京。未能觉察。实属咎无可辞。马如龙著照部议革职留任。　　

○谕军机大臣等、乔松年奏、请拨运河各厅乙亥年另案工程银两一摺。运河各厅应修埽坝等项工程。及泇河捕河应行修浚处所。需款甚亟。自宜先为筹备。以利漕行。著丁宝桢饬令藩司。筹拨运泇捕上下泉六厅另案工程银六万两。解交乔松年应用。并著乔松年督饬道厅各员。迅将运河各属应办事宜。择要撙节估办。毋稍虚糜。另片奏、请饬催欠解银两等语。上年山东奉拨运河各厅另案工需银六万两。仅解过银三万两。著丁宝桢饬令藩司。即将上年奉拨欠解银三万两。同此次请拨乙亥年另案工需。一并拨发。毋再短欠。将此由四百里各谕令知之。　　

○又谕、丁宝桢奏、前因贵州筹办善后事宜。借拨山东银二十万两。由四川广东江西湖北浙江五省分还归款。现已拨解过贵州银十八万两。下余二万两。现筹措解。刻下山东筹办河工及抚恤等项。需款甚殷。而五省应还之款。丝毫未解。请旨饬催等语。此项银两。原系由山东借拨之项。各省亟宜及早归还。以清款目。著李瀚章、翁同爵、吴棠、张兆栋、刘坤一、杨昌浚、各饬该省藩司。将应解还黔省借拨山东银各四万两。迅速如数拨还山东。以应急需。毋稍延缓。将此由四百里各谕令知之。　　

○蠲缓山东菏泽、郓城、濮、嘉祥、济甯、钜野、范、寿张、齐东、长清、东平、惠民、滨、邹、滕、峄、汶上、阳谷、曹、观城、朝城、聊城、金乡、鱼台、邹平、齐河、临邑、东阿、蒲台、滋阳、甯阳、定陶、茬平、莘、馆陶、夏津、博兴、乐安、海丰、临清、历城、章邱、长山、新城、济阳、禹城、陵、德、德平、平原、肥城、平阴、阳信、乐陵、商河、利津、泗水、城武、曲阜、单、堂邑、博平、清平、冠、高唐、邱、武城、沾化、兰山、昌邑、七十州县。暨德州、东昌、临清、济甯、四卫。东平所、永阜场、被水被旱被风被雹地方新旧额赋并各项租课有差。　　

○蠲缓湖南武陵、安乡、龙阳、华容、沅江、益阳、湘阴、澧、巴陵、九州县。暨岳州卫被水被旱地方新旧额赋。　　

○戊午。谕内阁、侍郎何廷谦奏、遵查专案工程。请派员承修一摺。所有裕陵圣德神功碑亭等工。著派本年承修专案工程之大臣魁龄、荣禄、一并敬谨承修。　　

○以镶红旗汉军副都统岳林为镶红旗护军统领。工部右侍郎讷仁兼正黄旗蒙古副都统。　　

