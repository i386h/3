<!-- { "loadSidebar": true } -->
○又谕、昨因江甯省城克复。首逆就歼。业经先后降旨。将在事出力各员。及内廷诸王大臣等。优加奖励。惟念此股逆匪起自广西。其始不过游民相聚。句结煽惑。地方官办理不善。贻患养痈。致十数省亿万生民。惨罹锋镝。兴言及此。疾首痛心。现在逆首已就殄除。东南渐期厎定。仰赖昊苍默佑。宗祖垂慈。寅感之余。倍深祗惧。允宜朝夕乾惕。以答天庥。自古君臣。安不忘危。治不忘乱。即令今日已治已安。犹当戒慎恐惧。不自满假。何况浙江安徽。尚有贼踪。湖北江西。逆焰方炽。滇黔陕甘等处。回匪教匪。句结仍多。虽金陵之根株既拔。余贼不难迎刃而解。而稍涉大意。即恐难迅速廓清。各该处统兵大臣督抚等。务须激励将士。奋勉图功。以期普奏凯歌。使吾民出水火而登衽席。现在江南等省新复地方。闾阎雕敝。创钜痛深。老弱转徙流离。尚未复业。应如何招徕抚恤。遂民生而苏民困之处。著该督抚详加筹画。慎选守令。实心实力办理。其现无军务省分。亦应讲求吏治。破除积习。以期久远乂安。著各直省督抚。再行认真整顿。于州县中实心爱民讲求治理者。随时奏请奖励。不职者立即参劾。并将安插降众安抚难民各事宜。妥为明定章程。期于办理尽善。其内外大小臣工。各宜兢惕为怀。勤思职业。不得以捷书遄至。谓海内业已承平。因而晏安为怀。遂至废弛公事。总期上下交儆。共济时艰。慎始图终。无荒无怠。以巩丕基而跻上治。有厚望焉。将此通谕知之。　　

○又谕、现在江甯克复。巨逆伏诛。中外出力臣工。叠经降旨分别奖叙。因思户部兵部堂官。或筹备军需饷项。或督办驿传事宜。均臻妥协。允宜同沛恩施。除户部尚书宝鋆、兵部左侍郎曹毓瑛、右侍郎彭玉麟、业经加恩。兵部左侍郎崇厚未经到任。毋庸甄叙外。所有户兵二部堂官。均著交部议叙。并著该堂官等将该部出力司员。择尤保奖。毋得冒滥。　　

○谕议政王军机大臣等、军兴以来各路军营。由兵勇出身打仗得力者。历保参副等官。续有劳绩。无可再加。往往奏请以提督总兵记名＜??闲＞放。朝廷破格用人。每逢各路统率疆臣奏保。无不立沛恩施。惟提镇系专阃大员。为通省各营之表率。关系极为紧要。常有战胜攻取。极为得力。而于平日一切操防各事宜。阅历太浅。训练未免失宜。迨至骄纵废弛。贻误戎机。被人参劾。朝廷加以严谴。致有用之材。不获养成大器。以备干城之选。殊为可惜。嗣后各省督抚。各路统兵大臣。凡保举记名提督总兵者。须另片密注堪以胜任字样。或其人材堪造就。而于提镇大员。尚难称职。不妨给予别项优奖。俟其历练较深。再畀以专阃重任。如有实在不能胜任者。亦即随时奏参。不得稍有迁就。以仰副整军经武。培植将才至意。将此各谕令知之。　　

○又谕、官文奏、发捻麕聚麻城白杲。官军小挫后胜。黄麻投诚贼目。立功赎罪一摺。逆匪尽驱白杲麻城闵家集各路之贼。猛扑官军营垒。分股包抄六合集。周凤山前军小挫各情。与僧格林沁前奏。大略相同。周凤山此次进剿失利。虽因众寡不敌。究属布置失宜。著即拔去花翎。以示薄惩。麻城之贼。由新洲辛家冲扰及歧亭宋埠。该处为各军后路。最关紧要。官文现调赵克彰三营。并毅桓等三营。扼扎歧亭宋埠。饬蓝斯明由水路前进。催姜玉顺、萧河清、由水陆分道径赴麻城。分军由江面赴蕲州迎剿。著官文即饬派出各军。协力进剿。殄除群丑。以收聚歼之效。苏克金一军。已抵麻城之黄土冈。因山路崎岖。马队难于施展。现由北面伍家河阎家河进偪。英山折回之贼。大股屯踞麻城。势将回窜。黄孝等处。均形吃重。著僧格林沁严檄苏克金等会合楚军。实力埽荡。毋令该逆再由旧路西窜复肆蔓延。金陵攻拔。该逆既不敢东趋皖境。若再不得逞志于楚。势必并窜豫疆。光罗一带。尤形危紧。著张之万督饬将弁。严密堵御。不得因僧格林沁大军在境防剿。专恃客兵。转得置身事外。若令该匪阑入豫境。又成燎原之势。必惟张之万是问。贼目黄桂元等。赴富森保等营投诚。降目高郭宝等。率长发老贼三百余人。赴麻城东门乞降。官文饬令立功赎罪。著照所拟办理。惟逆匪类多叵测。其悔罪输诚。自拔来归者。固不乏人。而意存反覆。往往首鼠两端。亦不可不豫为之防。官文当饬属妥为办理。毋得稍涉大意。致堕诡谋。将此由六百里各谕令知之。　　

○又谕、前据步军统领衙门奏、湖南已革巡检李际晟。呈控知府李逢春等挟嫌参革等款。当经谕令官文密查覆奏。嗣据官文奏、请将李逢春革职。押赴湖北。归案质讯。亦经谕令刘长佑遵办。兹据官文奏李际晟已提到鄂省。饬司先讯大概供词。讵该革员任意刁狡。形同讼棍。牵涉多端。万难理谕。所控李逢春挟嫌受贿捏饰驿站等款。仍当详细查明。折服其心。至毛鸿宾纳妾一节。请令该督自行回奏。再所控私提库银。行贿载垣等一款。并无可凭。请予免究等语。参员挟嫌京控上官。照例原系立案不行。以戢刁健。惟李际晟所控毛鸿宾受妾行贿等款。牵涉疆臣。案情较重。如不切实查办。彻底研诘。遽行概予免究。致妄控者有所藉口。转无以折服其心。著官文仍遵前旨。迅即咨提李逢春到鄂。按照李际晟所控各情逐一秉公研讯。务期水落石出。以成信谳。毋庸稍涉回护。其所控湖南省劣员倚势作威夤缘要结等情。并著官文咨明恽世临、会同甄核。悉心考察。毋稍徇隐。另片奏、记名总兵王万年等不胜专阃之任等语。览奏已悉。并谕知刘蓉察看佘福象能否胜任。核奏办理矣。原片著留中。将此谕令知之。　　

○又谕、麟兴等奏、遵旨约束所部人众。并请饬库伦速绘旧图。咨送伊犁核对一摺。前据明谊等奏、接准科布多乌里雅苏台咨文。卡内蒙古游牧。现均设法安置。兹据麟兴等奏称、据唐努乌梁海总管等呈到遵绘各旗游牧图志。东自固尔弼达巴哈起。西至沙弼奈达巴哈界牌止。即系唐努乌梁海游牧。麟兴等因乌里雅苏台并无存有确切旧案。当即咨查库伦随准照钞雍正五年两国所换原约画分界牌地名。核与委员所查。大略相同。似例载沙弼奈岭。即是唐努乌梁海游牧内之沙宾达巴哈。已无疑义。而俄国送来议单内载唐努鄂拉达巴哈叠次核对。均无此前项地名。难保非俄国故换此名。有意欺混。如果即指唐努山。不特与雍正年闲定界旧案不符。且与十年新定条约所载地址。亦属相背。请饬库伦将交界原图咨送明谊等。以凭核对等语。俄人诡谲异常。所称唐努鄂拉达巴哈。既查无此地名非调取从前定界图志。以备俄使前来。持与会议。断不足以折服其心。库伦自必存有旧图。著文盛等速将已定交界图志。照绘一分。或将原图径行咨送明谊等。以备与俄使会议时。反覆辩论。详明质证。庶俄国不能逞其狡词是为至要。将此各谕令知之。　　

○又谕、麟兴等奏、接据科布多咨文。俄人抢去委员及扎萨克等情形。广凤、奎昌奏、俄人越界伐木各一摺。科布多所属之霍呢迈拉扈卡伦。忽有俄人六十余人。前来驻扎。声言照料游牧。又由该国雅什达喇城衙门送来俄文。内称阿勒坦淖尔等处。均系该国游牧等语。其绰罗什拜地方。复有俄人数名伐木。声称该处系该国富人前来贸易。并有该国大喇嘛人前来盖庙居住各等语。西北分界事宜。尚未定议。前恐该国坚以常住卡伦为词。致伊犁索伦四爱曼人等生计有碍。谕令常清、明谊等、力与辩驳。如该国不允。则援条约内有西界商办不限日期之语。将分界事宜。暂缓商办。以折其任意要求。此次该夷率行越卡伐木。并称该卡伦等均系该国游牧。恐其以分界从缓。豫先侵占。故为虚词恫喝之谋。并私行越卡。以图藉端寻衅。该大臣仍当不动声色。饬令派出委员。妥为开导。令将越界俄人。赶紧退回。并告以界址未分。岂容伐木强占。致生事端。有伤和好。务须严词拒绝。使之废然思返。方为妥善。至该夷拘去查阅哈屯河委员。及扎萨克蒙古兵等十余名。是否在卡伦以内。其因何启衅之处。何以并未据广凤等详细驰奏。著广凤等一面将详细原委。速行奏闻。一面设法开导。令将拘去弁兵。即行放回。以免枝节丛生。该大臣等身膺边寄。叠次谕令将各卡伦认真防范。何以仍任令俄人来去自如。并将查卡弁兵。任意拘去。毫无准备至此。嗣后该大臣等、务各先为自强之计。于各处守卡兵役。严加整饬。有备无患。免致办理诸形棘手。将此由五百里各谕令知之。寻明谊奏、已据广凤来咨。业经移知俄人。令将滋扰俄兵。严行收管查办。不得仍前寻衅。下所司知之。　　

○调镶黄旗护军统领载容为右翼前锋统领。正黄旗护军统领察杭阿为镶黄旗护军统领。以镶黄旗汉军副都统恒龄为正黄旗护军统领。未到任前以正红旗汉军副都统裕瑞署理。　　

○以拉林协领德英为阿勒楚喀副都统。　　

○壬寅。谕内阁、御史景霖等奏、宗室觉罗潜住外城。请饬查禁一摺。据称近来南城地面。颇有宗室觉罗隐匿姓名居住者。行踪诡秘。不安本分。及与民人口角争讼。始将真姓名说出。以图挟制。司坊官传讯。永不到案。请饬查禁等语。外城地面。向不准旗人居住。至宗室觉罗。更不应在外城溷迹。若如该御史所奏。诡托姓名。与匪人为伍。滋生事端。情尤可恶。著宗人府、八旗、严行饬禁宗室觉罗人等。概不准移居外城。如有先经移居者。即著查明。勒限迁回内城居住。毋任延玩。经此次饬禁之后。傥再有潜居外城。怙恶不悛者。即著该城御史等访查确实。奏明究办。　　

○又谕、刘长佑奏、甄劾庸劣不职之知府牧令典史各官。请旨分别降革勒休一摺。直隶候补知府沈燮同、才欠历练。难胜表率。著以同知降补。前署任邱县候补知县王锡、办事粗率。舆论未孚。候补知县丁慕陶、识浅心粗。难膺民社。以上二员。均著以县丞降补。清丰县知县王学乾、声名平常。不谙吏事。无极县知县蔡荣锡、偷安废事。不洽舆情。长垣县知县易焕书、公事废弛。不知检束。长垣县典史潘岱、举动轻浮。居官不谨。以上四员均著即行革职。延庆州知州汪桂、年力就衰。难期振作。著勒令休致。以肃吏治。　　

