<!-- { "loadSidebar": true } -->
○甲寅。谕内阁、御史刘秉厚奏、请修仁政以迓和甘一摺。本年雨泽愆期。屡经虔诚祈祷。尚未渥沛甘霖。亟宜修明仁政。以冀感格穹苍。近来捻逆窜扰。被难小民。流离失所。甚至有被兵弁诬杀者。殊伤天地之和。著各该督抚妥为赈恤。不准兵弁擅行杀害。阵亡兵勇。为国捐躯。家属穷无所归。尤宜轸恤。著各该督抚留心访查。其孤苦无依者。即行设法养赡。民闲弃溺子女。久干例禁。流离转徙之际。更恐不免。著多设育婴堂。广为收养。其被扰地方。尸骸未经掩埋。及向来浮厝棺木。并著该地方官广为晓谕。速行瘗葬。免致暴露。各该地方官。皆当实力奉行。用广仁恩而资感召。将此通谕知之。　　

○谕军机大臣等、成禄奏、哈逆东窜旋退。并副将淩祥失利情形各摺片。哈密回匪。由安西东窜玉门。冀援肃州。经成禄派令窦型迎击。多设疑兵。贼众旋即惊退。惟该逆虽经暂遁。难保不去而复来。仍当勤探严防。不得稍形松懈。并督兵迅拔肃城。速为出关之计。毋再稽迟干咎。已革副将淩祥、前在哈密接仗失利。本应治罪。现据成禄查明该革员于接仗时。身受矛伤。著从宽暂留军营。责令出关效力自赎。将此由五百里谕令知之。　　

○河南巡抚李鹤年奏、南路股匪西窜。现驰抵许州布置军务。得旨、著懔遵前旨。于西南两路。分饰宋庆等妥为防剿。毋稍松懈。　　

○前任陕甘总督杨岳斌奏、军务吃紧。请将本年秋审展缓办理。从之。　　

○乙卯。孝诚仁皇后忌辰。遣官祭景陵。　　

○谕军机大臣等、有人奏、本年二月闲。有苏省漕船一只。行至山东沾化县海滨落浅。为土匪抢去货物。将船拆毁。该县勒令水手改供。并有天津县张姓于姓商船。在该县海面遭风落浅。粮货均被抢劫。赃贼无获。该县书役及劣绅李姓均与贼通。请饬查办等语。所奏如果属实。于漕务商船大有关碍。著丁宝桢按照所参各节。确切查明。据实参办。并将行劫贼匪按名弋获。毋使一名漏网。原片著钞给阅看。将此谕令知之。寻奏、遵查漕船确系遭风沉溺。并非被劫。于姓张姓商船。系被居民乘危捞抢。业经获犯。饬府严讯。李连春与书役等。查无通贼情事。前代理沾化县知县张浚源实无勒令改供情弊。惟勘验未即禀报。殊属迟延。署知县张道南、于各案均已通禀。惟缉犯未能全数弋获。应请交部分别议处。从之。　　

○予江苏各属殉难监生管子荣等绅民妇女七十六名口分别旌恤如例。并予建祠。　　

○丙辰。谕内阁、前因御史佛尔国春奏、湖北竹木商捐一款。曾国荃前于过境时。曾用银三千两。及历任巡抚到任。办理铺陈。修理衙署。皆于此款领用各节。当谕令谭廷襄查讯。兹据谭廷襄奏称、前于查办官文被参案内。业将调到清摺核明。并无曾国荃用银之款。复讯据委员孙振铨供称。同治三年。曾国荃过境。曾由粮台解过旧欠饷银四万二千余两。系属正款。并未支竹木商捐。历任巡抚到任。该员并未办过支送铺陈等项。又据总局司道详称。历年在竹木商捐项下。领过办公等项银钱。如兵差堤工城工修理衙署。皆确有案据。并非铺陈规费各等语。此案曾国荃被参动用竹木商捐等款。既无其事。著无庸议。至佛尔国春原奏内所称。曾国荃原参官文贿通肃顺贪婪欺罔各节。据绵森等查属子虚。曾国荃宜照律反坐一节。官文受文宗显皇帝特达之知。十数年来。历著勋绩。谅不至辜恩昧良。肆行贪罔。且其重膺疆寄。尚在肃顺未经用事之先。亦无所用其夤缘。朕御极之初。曾特谕内外臣工。既往不咎。曾国荃以影响之事。胪列入奏。本属不谙大体。佛尔国春遽引加以反坐之罪。尤属迹近报复。故为苛论。嗣后风闻言事。必宜慎重。党援攻讦之风。断不可开。所奏并毋庸议。　　

○谕军机大臣等、何琯奏、哈密现在情形。并请拨仓粮各摺片。何琯现派孔才等所部。分驻了墩等处。其余兵勇。驻扎哈城。哈密境内。渐次肃清。即著该总兵会商伊勒屯等妥筹镇抚。一面仍将窜匪相机进剿。迅殄逆氛。巴里坤哈密两城。米粮万分缺乏。又兼本年荒旱。难望收成。兵勇枵腹堪虞。亟应速筹接济。何琯前经奏请于敦煌县指拨仓粮一万五千石。著穆图善、杨岳斌、严饬该县赶紧采办。解运巴城。以济眉急。成禄著懔遵叠次谕旨。迅将肃城攻拔。振旅出关。毋再迁延干咎。将此由六百里谕知穆图善、杨岳斌、成禄、并传谕何琯知之。　　

○署湖广总督谭廷襄等奏、捻匪由枣阳趋豫。现筹布置防守。得旨、刘铭传等军获胜情形。前据李鹤年奏到。与此奏大略相同。现在贼众窜过枣阳。势将入豫。著谭廷襄、曾国荃、飞咨豫境严防。并派兵出境进剿。不得稍分畛域。仍防回窜黄麻等处。毋稍懈忽。　　

○丁巳。谕内阁、前据山东在籍游击常启云、赴都察院呈控监生王克一等唆讼聚众。将其子常国泰偪入夥中。其侄常国栋有受贿纵匪等情。当经谕令阎敬铭等查究。旋据阎敬铭奏称、常启云素不安分。挟嫌诬控。陷人叛逆又复匿不到案。当将常启云革职审办。兹该革员复以委员袒护捏详、将伊收禁、其子常国泰仍与贼匪句结。谋为不轨等词。遣抱赴步军统领衙门呈控。是否实有其事。抑系砌词耸听。著丁宝桢彻底严讯。按律定拟具奏。寻奏、遵查常启云并无翻供。系常启云之母常姜氏图脱子罪。遣抱控告。原审并无屈抑。仍照原拟办理。下部知之。　　

○谕军机大臣等、李鸿章奏、任赖捻股。败遁西趋。各军分投追剿一摺。刘铭传等军。追贼云梦。生捦贼目陈大溃。逆向皂市奔突。遂窜洋梓。宋国永等由随州回军。夜袭贼馆。捦获甚多。贼现窜新野东南之朱集水台。并南阳西南之清华穰东等处。据获贼供称。有欲窜东豫或逃往陕西之语。刻下逆踪尚无定向。陕豫俱应严防。著李鸿章督饬刘铭传、周盛波等军。相机兜剿。李鹤年令宋庆迅赴新唐。会合霆军夹击。新练之军。如可抽调。著饬张曜择要扼击。为一鼓聚歼之计。如贼果东趋。李鸿章饬潘鼎新等迎截。丁宝桢即派兵迎堵。并著左宗棠、乔松年、赶紧调派劲兵。遏其入陕之路。该督抚等务须不分畛域。督军会剿。迅殄贼气。以慰廑念。将此由六百里各谕令知之。　　

○又谕、李鸿章奏、请饬催山东协饷等语。上年户部议山东月协曾国藩军饷五万两。系拨向协僧格林沁军营之款。嗣除扣给潘鼎新月饷三万二千两外。每月仅解徐州粮台银一万八千两。兹据李鸿章奏称、本年二月分饷银。迟至四月十五日始行报解。三月协款。尚无起解之期。四月则更不必言。该大臣各军。转战豫东皖鄂等省。需饷浩繁。东省财赋完善。非他省可比。且该大臣军营。尚有水陆四千余人。留守东境运河。仅此月解一万八千两。岂容任意延宕。著丁宝桢迅督藩司。照数按月协拨。源源接济。不得意存膜视。致滋延误。将此由五百里谕令知之。　　

○戊午。谕内阁、鲍源深奏、请饬刊刻书籍。颁发各学一摺。江苏等省。自遭兵燹以后。各府州县学中旧藏书籍。大半散佚。经史板片。亦皆毁失无存。现在地方已就肃清。亟应振兴文教。士子有志读书。而载籍难于购觅。其何以资讲贯而惠艺林。著各直省督抚转饬所属。将旧存学中书籍广为购补。并将列圣御纂钦定经史各书。先行敬谨重刊。颁发各学。并准书肆刷印。以广流传。俾各省士子得所研求。同敦实学。用副朝廷教育人才至意。　　

○又谕、鲍源深奏、请增修学政全书一摺。学政全书。自嘉庆十七年增修以后。久未续行纂辑。各省学臣。遇无例案可循事件。办理多至歧异。殊非画一之道。即著礼部将嘉庆十八年以后颁行条例有关学校事宜者。重加纂辑。其近年暂时从权变通者。亦著酌定画一。增入学政全书。刊发各省。以资循守。　　

○又谕、瑞麟等奏、剿办曹冲客匪。屡获大胜。该匪势穷就抚。并筹办善后情形一摺。广东曹冲客匪。负嵎抗拒。经蒋益澧督军进剿。屯兵于狮子山等处。分路攻击。叠获胜仗。追至田头贼寨。乘势环攻。赤溪股匪。分路来援。该抚挥军迎剿。伏兵四路包抄。贼匪前后受敌。旋即败退。三月二十五日。官军直偪田头。环筑炮台。昼夜轰击。四月初二日。分兵驻扎牛屎巷。以扼曹冲赤溪要道。两寨悍贼。同时来扑。兵勇用炮轰击。毙贼无算。贼始败退。收队后。该逆冒雨围攻沉玉遂营盘。拔抽木桩。愈扑愈悍。蒋益澧挑选敢死之士。由营后突出追杀。该匪惊溃狂奔。次日出队。将曹冲赤溪之匪截断。开放大炮炸炮。悉落寨中。贼始胆落技穷。赴营求抚。定期呈缴军械。将寨栅一律平毁。放出被掳子女。缚献抗官悍党。地方肃清。蒋益澧亲督将士。将积年客匪克期荡定。深堪嘉尚。著交部议叙。所有应办善后事宜。即著照该督抚所议。次第兴办。另片奏、请照恩平客籍成案。准其考试。每二十名。取进一名等语。该客民等既经改过自新。即系朝廷赤子。自应加恩拔取秀良。以广培植。余均照所请办理。　　

○谕军机大臣等、张之万奏、阜甯海匪。聚众劫掠。请饬调轮船出洋夹击一摺。阜甯地处海滨。毗连直东洋面。匪首沈如鈊即沈如＜?兴心＞、胆敢聚众抢掠。虽经张之万派兵拆毁其巢。而该匪驶至外洋。欲结幅匪滋扰。其计甚为狡恶。不可不亟行捕剿。以靖洋面。张之万雇募商船。出洋追剿。恐未能得力。上海向有轮船。及捕盗局绿皮艇师。原以备捕剿海盗之用。即著曾国藩、郭柏荫、迅速调派出洋。奋力追击。务将首匪弋获。不使一名漏网。其江北沿海各隘口。并著张之万派兵严密堵截。毋令登岸。傥有接济匪粮者。著各严行查禁。以期迅速蒇事。免滋后患。将此由五百里各谕令知之。　　

