<!-- { "loadSidebar": true } -->
○又谕、给事中博桂奏、请查拏拆毁仓廒偷盗木料之贼犯。交部审办一摺。京师朝阳门外太平仓。存有木料等项。该仓花户杜九等胆敢夥同盗卖。并将仓廒拆毁十余座。实属目无法纪。所有已革花户杜九、金大、金二、金四、吴四、吴五、冯套儿、祁七等、著步军统领衙门按名查拏务获。解交刑部审办。毋任逃脱。并著户部派员前往查验明确。据实覆奏。以重仓储。至各仓为存储粮米要地。如何豫为筹画修理完固之处。著户部妥筹办理。寻户部奏、派员往验该仓围墙有隙数处。难保非匪徒刨穵。仓廒木植存数。据该仓监督呈称。花户书役前因案发遣案卷无存。无从查考。应交刑部将杜九等犯严讯办理。至廒座多有坍塌。拟仿成案。拆情形较重之廒。择其木料甎瓦修情形较轻之廒。所余物料。变价抵充经费。从之。　　

○赏八旗兵丁半月钱粮。　　

○翁牛特镇国公永咙于养心门内瞻觐。　　

○壬午。谕内阁、前因玉明等奏、盛京紫禁城内紧要工程。请派大员估修。叠经降旨谕令玉明等敬谨查估。兹据玉明等奏、勘估盛京太庙正殿等四处应修情形。惟盛京工部向无估算宫殿大工人役。查核工部咨来修过估册。情形多有未符。未敢比照估计。仍请饬工部按例估算。钦派承修等语。即著工部按照现在应修各工情形。敬谨按例核实估算。即由该部奏请钦派大臣承修。并著钦天监于同治四年选择开工吉期。以重要工。其不露明处所。如有应修工程。俟承修大员到工。再行查勘具奏。　　

○又谕、吏部奏请将满洲蒙古郎中升途量予变通一摺。据称满洲蒙古郎中。向无截取知府之例。其有劳绩出力者。向准保举京堂。嗣经奏定章程。满汉人员。无论何项劳绩。概不准保举京堂。近来各该衙门因劳绩出力。以知府京堂保举之满洲蒙古郎中。均经按照新章另核请奖。请酌量变通。嗣后满洲蒙古郎中劳绩出力。除京堂停止保举外。比照汉郎中之例。准其保举知府归部选用等语。所奏虽为鼓励人材起见。惟思各衙门满洲蒙古人员。或保送御史。或京察＜??闲＞放道府。何至因不准截取知府。保举京堂。遂无上进之路。设因寻常劳绩。概准保举知府。是虽避截取之名。而实开一幸进之途。且汉员截取尚须历俸二年。而此项人员转得随时保举。恐适启属员冀幸之心。不可不于变通之中仍示以限制。嗣后满洲蒙古郎中。如实有才具出众。劳绩较优。堪胜外任者。方准酌保知府归部选用。如系寻常劳绩。概不得率行奏保。仍著该部立定章程。以归画一。至所保人员。傥有前后易辙。或犯贪污恶劣及一切私罪者。除本员治罪外。必将滥保之堂官从重惩处。决不宽贷。　　

○谕议政王军机大臣等、据沈葆桢奏、接准鲍超咨称。拟带所部八千三百名。另调川兵四千。募川省步勇数千。酌添马队。统计新旧各营月需饷十余万两。请饬各省酌拨协饷等语。新疆各城变乱。势甚猖獗。非有内地大支劲兵出关。难资剿办。鲍超勇略过人。声威素著。必能立功边域。迅埽逆氛。该提督以塞外用兵。必须厚集。拟带万余人前往。方能制胜。自系实在情形。惟筹兵必先筹饷。庶几士饱马腾。所向克捷。新疆地处沙漠。饷无所出。从前用兵皆由各省转运接济。此次鲍超所带兵勇。月饷计需十余万。须合各省之力协济。俾免缺乏。著官文、曾国藩、都兴阿、骆秉章、毛鸿宾、李鸿章、吴昌寿、恽世临、刘蓉、阎敬铭、沈桂芬、郭嵩焘、恩麟、体察情形。每月可以协拨若干。均各酌定数目。奏明办理。即按月如数拨解。不得宕延。此系紧要兵糈。众擎易举。该督等总须顾全大局。宽为筹备。毋许稍分畛域。藉口推诿也。将此由五百里谕知官文、曾国藩、都兴阿、骆秉章、毛鸿宾、李鸿章、吴昌寿、恽世临、刘蓉、阎敬铭、沈桂芬、郭嵩焘、并传谕鲍超、恩麟知之。　　

○又谕、沈葆桢奏、甘肃福建军情均极吃紧。霆营兵不宜分。并将鲍超原咨钞录呈览一摺。所称关外平沙广漠。利在用众。闽地山重水复。利在用奇。西陲军务紧急。鲍超宜统全部西行。方可独当一面。第闽事大棘。江防亦警。若欲肃清康侍各逆。亦须霆营全部兵力。方能摧陷廓清等语。尚属实在情形。惟新疆自库尔喀喇乌苏失陷。伊犁被围。情形万分岌岌。都兴阿穆图善雷正绾等、分剿甯夏固原之贼。正在得手。未能遽尔分兵。非另拨大支劲旅。迅速西行。则出关剿贼之说。几成虚语。况闽省余氛。已由左宗棠三路援剿。鲍超又分兵万余人。交娄云庆等统带会剿闽贼。兵力不为不厚。自可无须再留鲍超全部。致增朝廷西顾之忧。著曾国藩、沈葆桢、传知该提督于假期一满。即日率领所部宋国永等各军。由川起程入甘。节节埽荡。早日出关。相机进剿。娄云庆等军。俟闽贼殄灭后。仍著前赴鲍超军营听候调遣。鲍超请拨川省制兵四千名。并由川中招募步勇数千名之处。著骆秉章即日妥筹办理。毋稍迟误。致滞师行。沙漠地方。平原旷野。非马队车营。相辅而行。不克有济。应如何添设马队。及入甘购马之处。著鲍超咨商曾国藩斟酌情形。实力筹办。其霆营欠饷。并著沈葆桢迅筹清理。俾资行费。将此由六百里谕知曾国藩、骆秉章、沈葆桢、并传谕鲍超知之。　　

○又谕、据沈葆桢片奏准鲍超函开。有即补副将李文盛。系该提督旧部。素称得力。现在湖南带广武左军。请饬湖南筹拨七八个月行粮。交该员统带所部入川。随同该提督出关剿贼等语。著恽世临迅速如数筹拨行粮。交李文盛统率所部一营。速行入川随同鲍超西剿。不准藉词奏留。稍涉迟误。将此谕令知之。　　

○又谕、都兴阿、穆图善奏、筹防回捻各逆。窜扰陕疆。并现在甯夏办理情形。暨西甯撒回大肆猖獗各摺片。盐关回匪。猝犯徽境。既恐绕道入陕。缀我兵力。现在盐关虽已攻克。而败残匪众。势必蔓延。尤应严密扼击。力图扑灭。惟兵力既难分拨。都兴阿等已饬徽县激励民勇。会同陕军严防力剿。并饬徽县两当速办粮米接济。著即照所拟妥速筹办。并咨明刘蓉严饬派出各员。实力杜遏。以固藩篱。雷正绾进偪固原。兼顾邠长汧陇等处。声威颇振。傥能分兵会剿徽境一带之贼。尤为妥协。著即斟酌情形。与都兴阿等商酌办理。楚豫捻匪。由邓州窜赴南召一带。陕境防务。著都兴阿咨明刘蓉、懔遵叠次谕旨。设法拦截。毋令捻踪阑入陕疆。甯夏回匪。狡诈犷悍。朝廷早经鉴及。前恐庆昀掉以轻心。已谕令慎守满城。不可稍涉疏懈。并谕都兴阿稳慎进取。毋堕贼计。现在该将军督饬各队。滚营进扎。距城不过十里内外。偪贼愈近。尤须慎重图维。务操胜算。以期节节进剿。克复名城。西甯撒回。假称投诚。仍复到处焚杀。前因玉通奏到。塔尔寺阿家呼图克图未肯散团。已派官绅前往劝导。当经谕令玉通、回情狡谲。未可坠其抚计。与都兴阿此奏相合。现在回氛猖獗。民不堪命。汉民番僧人等。自应集团防范。以备不虞。著玉通遵奉前旨。于抚辑之中。隐寓防范之意。务须联络番僧人众。妥为保护。固不可启衅生事。亦不得狃于抚议。堕贼奸谋。俟甘省军务渐定。即著都兴阿等分兵剿办。以靖地方。将此由六百里各谕令知之。　　

○以故一等果毅继勇公巴雅尔绰克托出继子保全袭爵。　　

○以故赛因诺颜三等台吉车淩桑鲁布子伟多布三保袭职。　　

○予甘肃清水堡伤亡提督孟宗福祭葬世职加等。谥勇烈并赏三代封典。　　

○癸未。谕内阁、给事中王宪成奏、各省捐输。有已捐未报者。请饬查办一摺。据称江苏省华亭娄县两邑。于咸丰三年六年九年三次捐输。不下十余万。迄今未据详报。恐系绅董通同地方官侵吞捐项。蒙混造册。请饬江苏巡抚查明参办等语。各省办理捐输。原以济军饷之不足。若如该给事中所奏。捐输一项。徒为官绅中饱之资。而踊跃急公者反不得立邀奖叙。殊属不成事体。著李鸿章遴派公正大员。查明华亭娄县历次捐输之案。是否均未详报。据实参办。并著各直省督抚一体详查所属州县。有无已捐未报。及侵吞蒙混等弊。以奉文之日为始。勒限三个月一律造册请奖。如有应行加广中额学额。一并奏请饬部核议。以昭核实而示奖励。　　

○又谕、总理各国事务衙门奏请饬各省地方官。于中外交涉事件。按照条约办理一摺。据称江苏麻庄地方。有英国人一名。布国人三名。抢取乡村物件。与民人互斗。伤死乡民三人。被该处民人将该洋人等拏获。縳送地方官办理。乃该地方官展转推诿。并不收理。以致延阁三日。该洋人等被捆致毙二人。已由该衙门咨行该省查办等语。各直省地方遇有洋人不持护照。擅入内地。及与民人争斗。或有不法情事。理应按照条约。将洋人送交领事官惩办。此次麻庄地方互斗一案。若如所奏。该地方官并不查照条约。迅速办理。致洋人被捆多日遂致殒命。实属非是。傥各省皆似此互相推诿畏事不办。尚复成何事体。著各直省督抚严饬该地方官。嗣后遇有外国人不持执照。擅入内地及持有执照。而或有不法情事。抑或照内查有讹误者。均著按照条约。拏交领事官惩办。其或官府未及觉察。先由民闲受害之家拏送者。一经解到。亦著按约就近送交领事官惩办。无论由官府民闲拏送。中途拘禁。不准陵虐。至中外一切交涉事件甚多。并著饬令该地方官。平时将各国条约悉心检阅。不准视为具文漠不关心。致临时多所舛误。　　

○谕议政王军机大臣等、御史朱学笃奏、黄流为患。请饬筹全局设法疏浚一摺。据称黄河自兰仪决口。河流北徙。溃运河。注大清河。为患甚重。若于直隶之东明长垣。山东之濮范等处。强筑堤防。势必横涨入运。则张秋以北尽变灾区。通盘筹画。亟宜先浚下游以杀水势。按大清河与徒骇河相表里。乾隆嘉庆年闲。屡经挑浚。今之徒骇淤垫十倍于前。自应挑浚徒骇。俾黄流分入。得以畅行。下游既畅。则上游之堤。即可节节修筑。至大清河两岸。土性易坼。武定属境探马哨白龙湾等处。险要异常。宜筑长堤。以资保卫各等语。所奏是否可行。著阎敬铭详细查勘。酌核办理。该御史另片奏、请依照海塘捐输事宜。在山东省城设局收捐。以济要工等语。并著阎敬铭体察情形。奏明办理。原摺片均著钞给阅看。将此谕令知之。　　

