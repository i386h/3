<!-- { "loadSidebar": true } -->
○以江西金溪等处剿办窜贼、肃清全境出力。予提督娄云庆优叙。赏提督唐仁廉、总兵官刘顺隆、吴云集、一品封典。总兵官熊高望、郑元龙、副将沈龙山、喻名扬、郑德亮、萧淩云、李其昌、张再胜、刘得胜、王有明、谭有胜、李德泰、黄显荣、刘顺庆、罗运昌、张九林、金明亮、淩兴益、张德胜、甯世忠、参将胡良作、刘湘麟、杨德珍、蔡立成、罗金声、周鸣和、易进春、张延寿、廖得胜、刘得贵、陈福胜、王应兴、陈俊、李定明、唐鸿和、张宏升、戴宏胜、孙兴发、杨龙彪、游击罗有升、谢荣胜、宋占魁、陈镜堂、都司刘秉朴。陶士杰。萧光友。守备叶胜友。巴图鲁名号。知府袁如璋、都司罗文宓等花翎。都司张葵等蓝翎。余加衔升叙开复有差。　　

○壬寅。谕军机大臣等、杨岳斌奏、核陈省城兵变情形。并陈上年整顿营务。及现在筹办缘由。隆德县城猝被回陷。请调鲍超全军赴甘各摺片。甘省营伍积弊。原应次第整理。惟须体察事势缓急。相度办理。不可偏执重勇轻兵成见。一味操切从事。此时事变已成。枪炮火药。俱为叛兵抢夺。城门又为所踞。该督现率所部。折向省垣进发。自宜先将胁从各兵。晓谕解散。使其党与离心。方可次第查拏首犯。按律惩办。若先扬言督兵剿洗。必至该叛兵闭关拒守。攻克需时。现在省外各路回匪。均已偪近省城。傥官军顿兵坚城之下。内为叛兵所拒。外为回匪所乘。进退失据。恐大局益形窒碍。该督现已由泾州起程。并令曹克忠一军先回省城。著即饬令迅速前进。杨岳斌务须审度机宜。谋定后动。不可徒逞愤兵。轻于一掷。北山来贼较前倍加。河狄大股围扑省城。并分股绕至车道岭等处。阻截官军进援之路。著杨岳斌分饬将领。疏通道路。将省外回匪击退。隆德县城为回匪袭陷。杨岳斌当分兵迅图克复。该县文武下落。查明具奏。鲍超所部兵勇。现因捻匪滋扰。亟须前往鄂豫助剿。断难调赴甘省。朱南桂等前经曾国荃调赴鄂省。当谕该督抚等酌量派员带勇援甘。尚未据该督抚覆奏。因思甯夏此时已无军务。即著穆图善分拨得力将士。前往灵固一带剿办。腾出雷正绾谭玉龙等军。由杨岳斌相机调遣。互相援应。以厚兵力。林之望前奏彭楚汉等所部十营。屡次挫败。该督所报彭楚汉等在车道岭获胜情形。是否确实。并著查明具奏。叛兵谋变。既有三更后沿街呼人之事。罗宏裕何以未经立时集勇弹压。该叛兵蓄谋既非一日。林之望固未能豫筹解散。罗宏裕岂竟漫无见闻。并著杨岳斌确切查明。持平办理。将此由六百里各谕令知之。　　

○以右春坊右庶子铁祺充日讲起居注官。　　

○以捐饷助械。赏还喀拉沁扎萨克公衔。塔布囊乌淩阿镇国公爵。　　

○以热河拏获巨匪出力。赏知县李继昭运同衔花翎。把总龙谦等蓝翎。余加衔升叙有差。　　

○予甘肃水家坡等处阵亡副将张定元、参将曾国福、游击刘南瑞、祭葬世职加等。　　

○旌表未婚守志候选郎中麟臻聘妻宗室氏。　　

○癸卯。谕内阁、前因乔松年奏、京控案件。除本身被押、与年老笃疾、及妇人准用抱告外。余俱不准抱告等语。当经降旨交该衙门议奏。兹据都察院等衙门遵议奏驳。所见甚是。各省京控之案。其中黠猾之徒。捏饰重情逞刁健讼者。固所不免。然亦有实因原审官任性偏断。负屈含冤。不得已而来京呈控者。各直省督抚果能于京控交审各案。秉公剖断。其实被屈抑者。立予平反昭雪。捏词诬陷者。即行按律治罪。将刁诈之风。不禁自绝。国家定制。凡有赴京呈诉之案。悉准受理。并无不准抱告之例。若遽示以限制。傥小民真有冤抑。偶因疾病等事。不获遣抱申诉。民隐何由上达。地方官于承审各案。益将草率从事。不复悉心审断。流弊滋多。乔松年所奏。著无庸议。　　

○谕军机大臣等、刘坤一奏、筹济霆军月饷。并席宝田请假归省一摺。鲍超剿捻月饷。既经刘坤一议定。截至本年三月底止。无分马步。由江省仍发全饷。自四月初一日起。月拨七万两。专供步队口粮。即著源源解济。毋令缺乏。前因剿捻紧急。谕令官文等咨催鲍超赶紧北来。现在捻踪窜扰靡定。亟盼鲍超统军北上。为大支游击之师。著刘坤一传谕该谕该提督懔遵前旨。克日由丰城拔营。驰赴豫省。会合曾国藩派出各军。遇贼即击。以期迅殄贼氛。毋再稽延。致负委任。席宝田思亲念切。自应俯如所请。著赏假六个月回籍省亲。俟假期一满。即著赴黔任事。届时察看黔省军情。由该臬司选募勇丁以供驱策。李元度一军饷项。仍著刘坤一酌席情形。妥筹解济。即作为协济黔省之项。不得稍存歧视。致误戎机。将此由五百里谕令知之。　　

○又谕、瑞麟等奏、筹办各属土匪情形。请将倡乱之绅士斥革。并代李福泰谢恩。请赏该藩司假期补行穿孝各摺片。广东翁源县等处土匪。经瑞麟等督饬员弁兵勇。叠次进剿。攻破炮楼。平毁各处匪巢。拏获匪犯三百余名。及著名各首犯解省正法。洵足申国法而快人心。其庇匪抗拒之武进士杨林芳、候选训导黄遇周、尤属罪大恶极。均著即行褫革。交瑞麟等讯取确供后。即行正法。以昭炯戒。该省风俗犷悍。所在筑立坚墙。广开炮眼。私造兵器。专务以强陵弱。负险抗拒官兵。此次经瑞麟等派兵剿办。该土匪仍敢开炮拒捕。毫无顾忌。且有匪徒屯聚而绅士为之主持者。民风敝坏。至于斯极。亟应设法摉剿。尽绝根株。著瑞麟等严饬在事员弁兵勇。将东北两江各处土匪。次第摉捕。不准一名漏纲。各营伤亡哨弁勇丁。著查明分别请恤。出力员弁。著俟各路土匪办竣。再行汇案请奖。开复布政使李福泰、前因丁日昌条陈办理潮州中外交涉事宜。谕令瑞麟将该藩司暂留粤省。酌量派往潮州。晓谕绅民。兹据瑞麟等奏称、李福泰奉旨北上。恳请赏假。便道先回山东本籍。补行穿孝。自应俯如所请。惟潮州事关紧要。未便遽令回籍。李福泰著俟办理潮州交涉事件完竣。再行赏假百日。回籍穿孝。将此由四百里谕令知之。　　

○又谕、崇实、骆秉章奏、请留云南巡抚督军暂扎遵义。会剿黔匪一摺。所称劳崇光现已进省。滇事似宜缓图。而黔寇亟应剿办。兆琛督带楚军。由贵东长驱大进。刘岳昭即督各营。埽荡贵西贼匪。两面夹击。黔事既定。则声威远抚。滇事亦易措手。请饬刘岳昭仍扎遵绥。俟贵州军务渐松。再赴云南等语。固属兵贵先声。当务为急。惟劳崇光已入云南省城。非刘岳昭督军继进。不足以壮声援而资震慑。前经谕令刘岳昭疏通道路。驰赴黔省。仍著该抚遵奉前旨。督饬各军节节进剿。将黔西大定毕节一带土匪歼除。即带果后各营相机赴任。毋稍迟延。刘岳昭赴滇后。即著崇实、骆秉章、另派知兵大员统带成耀星、潘长青、何行保等军。约会楚军。剿办黔匪。仍饬边防各军。严备兜剿。如此办法。黔事既有起色。滇事亦不至置为缓图。似较周密。戡定滇黔。即所以保卫川疆。想崇实、骆秉章、必能通筹全局。不至顾此失彼也。兆琛规画贵东一切军情。曾谕令自行奏报。以免迟滞。现在进兵机宜。尚未据该藩司驰奏。即著统率各军。相机前进。迅将贵东肃清。分路进剿。其与川黔各军。会合夹击。以收廓清之效。绥阳业经收复。惟收降人众过多。必须妥筹安插。方免后患。仍著刘岳昭慎重筹办。毋稍大意。将此由六百里谕知崇实、骆秉章、刘岳昭、并传谕兆琛知之。　　

○以四川官军援剿贵州踞匪。克复绥阳县城。赏总兵官潘桂堂巴图鲁名号。提督李家福等升叙有差。革不守营规守备彭廷珍职。予阵亡参将彭万俊等祭葬世职加等。　　


大清穆宗继天开运受中居正保大定功圣智诚孝信敏恭宽毅皇帝实录卷之一百七十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治五年。丙寅。四月。甲辰。谕内阁、安徽安庐道陈浚、江西盐法道吴集禧、陕西陕安道何丙勋、湖北郧阳府知府陈寿图、贵州思南府知府曹琅、四川叙州府知府周德祚、均著开缺送部引见。　　

○浙江巡抚马新贻奏、杭城两次殉难之官绅士民妇女业经建立崇义祠。恳恩列入春秋祀典。允之。并颁扁额曰湖山正气。　　

○补铸福建诏安县漳潮分界巡检印信。从巡抚徐宗干请也。　　

○以浙江绅民力保危城。永广浦江县学额三名。瑞安县文四名武二名。　　

○予故山西按察使黄经入祀名宦祠。从护巡抚王榕吉请也。　　

○乙巳。孝端文皇后忌辰。遣官祭昭陵。　　

○谕军机大臣等、穆图善奏、甯灵次第安定。探闻省城危困。靖远失守一摺。靖远县城于三月十四日失守。尚未据杨岳斌奏报。著即将被陷情形及该城文武下落。查明具奏。一面抽拨劲旅。将隆德靖远两城迅图克复。现在该将军檄调曹克忠驰赴靖远。剿除踞匪。惟该提督一军。前有旨谕令驰援省城。自当先其所急。著穆图善、杨岳斌、速饬该提督赶紧援省。毋令展转贻误。昨因兰州军情危急。谕令穆图善分拨得力将士。前往灵固一带剿办。腾出雷正绾、谭玉龙等军。由杨岳斌调遣。兹据该将军奏、俟甯灵事局大定。侦探何路吃紧。即行移师前进。会合歼剿。与前旨吻合。即著迅速调派。毋误事机。窜陷靖远之匪。是否系回逆马生彦杨文智等。抑系河狄回匪乘间窃发。孙义宝投诚后。雷正绾派令孙义漳接统其众。现在雷恒正法。该回众麕集固原会甯韦州半个城一带。是否尚属安靖。抑或窜赴靖远。著穆图善、杨岳斌、确切探明。星速驰奏。将此由六百里各谕令知之。　　

○陕西布政使林寿图奏、请开缺专办粮台。得旨、该藩司现办甘省后路粮台。当随时妥筹接济。若开藩司之缺。转恐呼应不灵。况迎养在署。可尽人子之职。林寿图受恩深重。惟当勉图报称。毋许言辞。　　

