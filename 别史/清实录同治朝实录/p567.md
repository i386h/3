<!-- { "loadSidebar": true } -->
○谕议政王军机大臣等、张集馨奏、攻破积年逆巢大获全胜一摺。静甯州高家堡久为逆回盘踞。经张集馨与曹克忠会同进剿。当将高家堡攻克。败贼分窜萧河城青家驿。另股贼匪在西路十字堡等处屯聚。复经官军进剿歼匪甚众。办理尚为得手。前谕都兴阿等将曹克忠一军应否移扎静甯适中之地。为陶茂林后路声援。妥筹调派。曹克忠现欲进攻萧河城。应如何节节进偪力图埽荡之处。仍著都兴阿、穆图善、雷正绾、妥为调度。张集馨现拟带队进省即著赶紧前进。与陶茂林恩麟会筹布置。以固省防。陶茂林一军扎营甘草店一带。该提督务当严密守御。毋得稍有疏虞。获贼供称、该逆因官军围攻固原甚紧。屡遣马百龄兄弟马彭龄赴雷营。捏词诈降。未见听信。曹军已到静甯。我等家属皆在萧河城等处。若被攻击必致受害。是以调齐马步各逆。由静甯入隆德。过山即是瓦亭。使雷营腹背受敌。如不得手。即由泾平回陕。孙义宝仍在固原与雷营抗拒。使彼不疑等语。固原逆谋甚狡。该匪如赴雷正绾军营乞降。该署提督不可堕其诡计。致误戎机。逆匪既有使雷营腹背受敌之说。雷正绾尤当加意备御。毋为所乘。静甯各军。每日需面二万余斤。前存四十万斤。为该州黄松年别项支销。此时颗粒无存。军士数日不得一饱。雷正绾各营军粮。亦极短绌黄松年概置不问。该州于此项面斤任意支销。实属不知缓急。有无侵那情弊。著恩麟查明参奏。各军无从觅食。困苦异常。均有停兵待饷之虞。著恩麟设法接济。毋令缺乏。是为至要。将此由六百里谕知都兴阿、穆图善雷正绾、并传谕陶茂林、恩麟、张集馨知之。寻恩麟奏、遵查黄松年精神委顿于兵勇应支口食。率多贻误。实属衰庸不职。应请革职。从之。　　

○又谕、广凤、奎昌奏、探闻古城汉城失守现筹豫防布置一摺。古城防剿吃紧。经广凤等拣派蒙古兵一千五百名前往助剿。旋于十一月十七日探闻古城汉城失守满城附近现有汉回及缠头回逆约万余人。盘踞北套桥子地方。由科至古道路梗塞。览奏曷胜愤懑。逆回势甚鸱张。古城汉城。现已失陷。满城刻下情形若何。未据保恒等奏报。由科至古文报不通。著广凤奎昌设法绕道侦探。迅即知照保恒、惠庆、督饬在城兵勇慎密防范。以待援师。广凤等仍当将科境要隘。严密布置。相机筹办。并著知会巴里坤哈密等城。一体严防奔突。毋得专待关内之兵。以致缓不济急。坐失事机。该逆闻军饷不日到科。意图东窜。攻扑科城。其谋甚属凶狡。前据德勒克多尔济奏称山西拨解新疆饷银。两次共十余万。已由绥远城转解科布多。其余各省协饷并经户部奏催迅解。著广凤等于此项饷银到境。妥为迎护。并著明谊、麟兴、车林敦多布拣派兵弁沿途护解。毋得稍有疏虞。科属人心惊惶。经广凤等安抚稍定。仍著会同各旗王公妥为镇抚。毋令浮言得以动摇新疆军事孔棘。前经谕令联捷俟黑龙江所派官兵到张家口时。即行统带进剿著联捷于该官兵到口时即遵前旨迅带起程。由科布多进剿逆匪。毋稍稽延。将此由六百里各谕令知之。　　

○又谕、前因联捷奏请将黑龙江挑派官兵五百名。带赴新疆助剿。当经谕令宝善饬此项官兵迅速取道张家口。交联捷统带进剿。兹据广凤、奎昌奏、探闻古城汉城失守。满城附近有贼。道路梗塞。科城防剿情形吃紧等语。此项官兵计已起程著宝善仍遵前旨派员沿途严催。迅赴张家口。以便联捷统带前进。相机剿办。毋得稍有延误。将此由六百里谕令知之。　　

○漕运总督吴棠奏、遵议筹办河运漕米章程十条。一、米色红白兼收。粳籼并运。均以乾洁为主。一、米价按照市值。牐坝等费。事竣核实开报。一、耗米按漕斛每石给民船一升。仓耗二升随正交仓一水脚每石给银六钱。一、用民船径运通州。一、派员分帮押运。并添派大员赴通照料。一、回空船只。须于汛水未落之前南下。一、米船准带货物二成。免其纳税。一、兑交仍用漕斛。一、在清江设立总局。用款概从撙节。下部议。从之。　　

○以兵部尚书万青藜兼管顺天府府尹事。　　

○实授苏廷魁河南布政使王正谊按察使。　　

○以甘肃静甯攻克逆巢。赏参将陈尚友巴图鲁名号。副将魏得春等升叙有差。　　

○予甘肃平凉殉难知县郭襄、教谕赵青藜、祭葬世职加等。眷属人等分别旌恤如例。　　

○戊戌。上诣绥履殿问慈安皇太后安。平安室问慈禧皇太后安。至丙寅皆如之。　　

○贷盛京凤凰城被淹地方旗民籽种口粮。　　

○己亥。高宗纯皇帝忌辰。遣官祭裕陵。　　

○上诣寿皇殿行礼。　　

○庚子。谕议政王军机大臣等、常清、明绪奏、救援巴燕岱官兵中途失利一摺。巴燕岱城围紧急。伊犁所派赴援官兵。于距城三十里之底窝铺地方。接仗溃退。死伤无数。皆由锡伯马队内向奔蹋。总管德克都又未督队。以致众兵溃散。殊可痛恨。当此军事吃紧之际。若督队各员。均如此未败先逃。何怪匪势狓猖。至于此极。著明绪严切查明该总管失事情形即行按照军法从事毋稍宽贷。现在巴燕岱城围未解。金顶寺回氛尚炽。伊犁官兵仅二千余名。民遣各勇。均不足恃。贼众数十倍于官兵。傥令扼我咽喉。薪米皆无来路。伊犁势将坐困。回疆军事。败坏至此。何堪设想关内之兵如杨岳斌鲍超等虽经叠次催调。本日复经寄谕严催。仍恐缓不济急。穆图善一军。本令其出关剿贼。现在甯夏军情。已形得手。都兴阿、庆昀、内守外攻。不难蒇事。穆图善自当懔遵前旨迅速出关。以拯伊犁之危。著该将军即行统带所部。取道嘉峪关先抵哈密会同文祺布置一切即行取道前进。纵不能直趋伊犁。亦可先将古城乌噜木齐等处之贼。痛加埽荡。节节进剿。但能收复乌垣。亦可以张吾军而禠贼魄。回疆军务。或有转机。该将军惟当迅速启行。以副委任毋稍宕延。鹤龄所带兵一千五百名。本日已谕令骆秉章催令迅赴都兴阿军营。如穆图善出关。兵尚不敷。著都兴阿即将此军拨归统带。以厚兵力。穆图善出关后军行粮随。饷需军火一切。至为紧要。即著责成恩麟、张集馨、设法源源接济。以期士饱马腾。该护督等务当力为其难。顾全大局。毋得稍分畛域。致误戎机常清前因武隆额奏参已有旨革职查办。授明绪为伊犁将军。系属十月闲事。何以明绪此时尚未接奉此旨。该将军领袖各城。责无旁贷惟当就现有兵力。妥为抚驭。严备不虞。但能坚守数月。则关内援兵陆续进发。必可大殄逆氛。所陈兵疲饷绌。逆势猖獗情形。朝廷早经洞鉴。剿抚机宜。惟在该将军妥为办理。原不豫为遥制。惟回逆狡诈多端。虺蛇成性。该将军拟派员前往回营设法招安。以为缓兵之计。自系出于无可如何。但当稳慎以图。万不可为回所绐。堕其奸计。致蹈滇陇覆辙另片奏、革员陈孚恩、乐斌、此次伊犁被围。该革员筹饷筹兵。不遗余力。恳请释回等语。该革员等既在伊犁尚能出力。著加恩准其释回。仍著留于伊犁帮同办理一切兵饷事宜。但能始终出力。并准明绪酌量保奏。候旨施恩。明绪即行饬知该二员令其仰体朝廷宽大之恩。力图自新。以期晚盖。伊犁领队大臣布尔和德等、联衔奏参常清自到任以来。军民共怨。上下离心。并坐视库车乌垣叠陷。漠不关心等语。常清前次被参各款。业已交明绪查办。此次布尔和德等所陈各情。并著明绪汇入前案。一并严切查明具奏。毋稍回护。布尔和德等摺一件。著钞给明绪阅看将此由六百里加紧谕知都兴阿、穆图善、明绪、并传谕恩麟、张集馨知之。　　

○又谕、据明绪等奏、伊犁救援巴燕岱之兵。中途失利。现在贼众兵单。恐扼该城咽喉情形万分吃紧各等语。前经谕令鲍超于假期一满。即日率领所部各军起程。出关进剿该提督请拨川省制兵四千名。并由川招勇数千名。谅骆秉章已妥为筹办。现在伊犁军情万分危急。著骆秉章传知鲍超。无论假期已满未满。即日整顿队伍。率同宋国永等分起取道出关。节节进剿。以救倒悬之危。其娄云庆一军。系闽省军务稍平。仍准鲍超调回。以厚兵力。该督等仍遵照上年十二月十五日寄谕。妥速筹办。不得稍涉迟延。以副委任。鹤龄由阶州统带赴甘之官兵一千五百名。已到何处。著骆秉章飞催赴都兴阿军营。听候调遣。毋任观望。将此由六百里加紧谕知骆秉章、并传谕鲍超知之。　　

○又谕、杨岳斌自补授陕甘总督回楚募勇。业经半载有余。叠经谕令该督速募成军。统带赴甘。以维大局兹据明绪等奏、伊犁救援巴燕岱之兵中途失利。现在贼众兵单。情形万分吃紧等语。伊犁为统领各城重地。设有疏虞。情形更难设想。该处盼望援兵。诚属刻不可缓。该督募勇一事。如已办有头绪。即应整队赴甘。以便都兴阿穆图善之兵早日腾出。鼓行而西。以收厎定西陲之效。傥该督仍以勇未招齐。赴甘稍迟一日。则援剿新疆亦迟一日。关系诚为不浅。著杨岳斌懔遵叠次谕旨。迅即料理起程。不得再事稽延。以副委任将此由六百里加紧谕令知之。　　

○又谕、前因新疆军务方殷。需饷孔亟。叠经谕令各该督抚转饬各该藩司。将欠解饷银迅速筹解。兹据明绪等奏、伊犁军情紧急。饷项万分奇绌。请饬部迅催各该省。将原拨饷银速行拨解等语。著骆秉章懔遵前旨。将四川欠解银十六万两。迅速派委妥员。趱程运解安肃道库。并著沈桂芬饬司查明前拨新疆军饷除业经报解外。迅将晋省欠解之项陆续委员转解绥远城。张之万将河南欠解新疆饷银七万两。赶紧筹拨。一体解赴绥远城。并著德勒克多尔济于山西河南饷银解到时。迅即派委弁兵沿途护解。运至科布多。转解伊犁等城。毋得再有稽延。致误军食。将此由六百里各谕令知之。　　

○以上年伊犁城解围出力。赏协领穆克德柯副都统衔。骁骑校斐扬武泰等蓝翎。余升叙有差。予阵亡佐领苏楞额、都司黄司黄立中等祭葬世职。　　

○予土尔扈特遇匪被戕协领乌勒喜春、章京萨拉哈春、祭葬世职。　　

○缓徵直隶开、东明、长垣、东安、唐、丰润、武清、宝坻、蓟、大城、望都、完、束鹿、景、东光、天津、青、静海、南皮、盐山、晋、永年、元城、大名、玉田、深、甯河、鸡泽、肥乡、武强、安平、沧、庆云、广平、衡水、吴桥、三十六州县被水被旱被雹地方新旧额赋。暨杂课有差。　　

