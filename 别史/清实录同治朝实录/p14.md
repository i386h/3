<!-- { "loadSidebar": true } -->
○又谕、此次袁甲三派兵水陆攻剿苗练。进至怀远。该练胆敢率党于涡河抗拒。经我军扎营要隘。屡挫凶锋。自不难克期攻拔。惟寿州待援孔亟。若令怀远踞匪牵掣我军。深恐救援不及。现在朱元兴业已带队赶到。著即迅催该总兵径越怀远。直趋石头埠。进解寿州城围。李世忠计日亦当到临。并著督队继进。务将首恶歼除。毋得迁延观望。致误事机。将此由六百里谕令知之。　　

○又谕、据袁甲三奏称、各省协饷。至今数月。并无一处解到。现在派兵救援寿州。进剿苗沛霖。正在吃紧之际。该大臣军营饷需。岂容迁延不解。致滋贻误。著谭廷襄、严树森、英桂、瑛棨、赶紧酌拨。无论多寡。迅速解往。并著薛焕、王梦龄、严饬江北筹饷局。迅将八九两月协饷银四万两。并饬乔松年将八九两月协饷二万两。赶紧拨解。其淮宿关应解该军营之款。著传谕祥庆先其所急。按数批解。均须竭力筹措。毋再藉词推诿。将此由六百里谕知谭廷襄、严树森、英桂、瑛棨、薛焕、王梦龄、并传谕祥庆知之。　　

○又谕、田在田奏、饷需支绌。请饬山陕两省按月筹解一摺。徐宿军饷。近来惟恃山陕按月协济。乃陕西报解寥寥。山西亦止按年解银十万两。则按月协款。又复减少。徐宿为南北屏蔽。田在田进取仓里。稍遏凶锋。全赖此军阻扼匪踪。设因饷项缺乏。兵勇哗溃。贻误全局。该抚等亦不能置身事外。著英桂、瑛棨、仍按月解银一万两。作为正饷。毋得藉词推诿。自取咎戾。并著英桂转饬河东道将盐课每月另拨解一万两。以应急需。其山东河南应解军饷。前奉谕旨查明欠解数目。如积欠过多。即将各该藩司参办。著谭廷襄仍照前议。按月协济。严树森亦当设法协拨。毋得坐视。傥各该省仍前玩泄。不能如期拨解。致徐宿有失。定将该巡抚藩司从重惩处。懔之。将此由六百里各谕令知之。　　

○是日。驻跸常山峪行宫。　　

○庚戌。驻跸两闲房行宫。　　

○辛亥。驻跸要亭行宫。　　

○壬子。孝慈高皇后忌辰。遣官祭福陵。　　

○谕内阁、朕于本月二十三日。恭奉皇考大行皇帝梓宫还京。晚闲在喀拉河屯遇雨。次日驻跸常山峪。敬念梓宫在途。道路泥氵□甯。莫名悬系。当派乾清门侍卫布勒和德、索普多尔扎布、星驰探视。昨据该侍卫等驰回奏称、梓宫于二十六日。已安稳行过青石梁。朕心深慰。所有恭请梓宫之校尉民夫。均属小心谨慎。著加恩赏给银一千两。由广储司给发。　　

○予安徽庐州阵亡府经历郑棪、守备吉德等祭葬世职。　　

○是日。驻跸密云县行宫。　　

○癸丑。以贪鄙不职。革吉林佐领巴禄职。遣戍新疆。失察之协领富明阿、以防御降补。夺勇号。仍责令带队效力。　　

○是日。驻跸南石槽行宫。　　

○甲寅。孝敬宪皇后忌辰。遣官祭泰陵。　　

○上奉母后皇太后圣母皇太后还宫。　　

○乙卯。上诣绥履殿问母后皇太后安。平安室问圣母皇太后安。　　

○谕王公百官等、上年海疆不靖。京师戒严。总由在事之王大臣等筹画乖方所致。载垣等复不能尽心和议。徒以诱获英国使臣。以塞己责。以致失信于各国。淀园被扰。我皇考巡幸热河。实圣心万不得已之苦衷也。嗣经总理各国事务衙门王大臣等、将各国应办事宜。妥为经理。都城内外。安谧如常。皇考屡召王大臣议回銮之旨。而载垣、端华、肃顺、朋比为奸。总以外国情形反覆。力排众论。皇考宵旰焦劳。更兼口外严寒。以致圣体违和。竟于本年七月十七日。龙驭上宾。朕抢地呼天。五内如焚。追思载垣等从前蒙蔽之罪。非朕一人痛恨。实天下臣民所痛恨者也。朕御极之初。即欲重治其罪。惟思伊等系顾命之臣。故暂行宽免。以观后效。孰意八月十一日。朕召见载垣等八人。因御史董元醇敬陈管见一摺。内称请皇太后暂时权理朝政。俟数年后。朕能亲裁庶务。再行归政。又请于亲王中简派一二人。令其辅弼。又请在大臣中＜??闲＞派一二人。充朕师傅之任。以上三端。深合朕意。虽我朝向无皇太后垂帘之仪。朕受皇考大行皇帝付托之重。惟以国计民生为念。岂能拘守常例。此所谓事贵从权。特面谕载垣等著照所请传旨。该王大臣奏对时。哓哓置辩。已无人臣之礼。拟旨时又阳奉阴违。擅自改写。作为朕旨颁行。是诚何心。且载垣等以不敢专擅为词。此非专擅之实迹乎。总因朕冲龄。皇太后不能深悉国事。任伊等欺蒙。能尽欺天下乎。此皆伊等。辜负皇考深恩。朕若再事姑容。何以仰对在天之灵。又何以服天下公论。载垣、端华、肃顺、著即解任。景寿、穆荫、匡源、杜翰、焦佑瀛、著退出军机处。派恭亲王会同大学士六部九卿翰詹科道、将伊等应得之咎。分别轻重。按律秉公具奏。至皇太后应如何垂帘之仪。著一并会议具奏。特谕。　　

○谕内阁、本日据贾桢、周祖培、沈兆霖、赵光奏、政权请操之自上。并皇太后召见臣工礼节。及一切办事章程。请饬廷臣会议。并据胜保奏请皇太后亲理大政。并另＜??闲＞近支亲王辅政各一摺。著王大臣大学士六部九卿翰詹科道、将如何酌古准今。折衷定议之处。即行妥议以闻。　　

○又谕、醇郡王奕譞著即来京。　　

○又谕、前因载垣、端华、肃顺等三人。种种跋扈不臣。朕于热河行宫。命醇郡王奕譞缮就谕旨。将载垣等三人解任。兹于本日特旨召见恭亲王。带同大学士桂良、周祖培、军机大臣户部左侍郎文祥。乃载垣等肆言不应召见外臣。擅行拦阻。其肆无忌惮。何所底止。前旨仅予解任。实不足以蔽辜。著恭亲王奕?、桂良、周祖培、文祥、即行传旨。将载垣、端华、肃顺、革去爵职拏问。交宗人府会同大学士九卿翰詹科道、严行议罪。　　

○又谕、著派睿亲王仁寿、醇郡王奕譞、将肃顺即行拏问。酌派妥员押解来京。交宗人府听候议罪。　　

○又谕、所有文职部院各衙门。及三品以下京堂各官。与武职衙门。著自十月十六日为始。一体轮班直日。　　

○又谕、庆端奏、请将弃队潜逃之员弁。革职查□等语。云南补用都司徐学文、湖南补用守备黄诗录、均经派令带勇。赴援浙江。辄敢弃队潜逃。实属藐法。徐学文、黄诗录、著一并革职。拔去翎支。并著云南湖南江西各督抚。通饬所属各府州县。一体查拏严办。以肃军令。　　

○以调度合宜。所向克捷。予帮办军务副都统多隆阿以都统将军＜??闲＞放。赏副都统舒保都统衔。提督杨载福、下部优叙。　　

○以克复江西铅山县城。予提督鲍超等优叙。赏副将谭胜达、李文益、刘玉堂、协领明兴、参将李定贵、知州伍华瀚、巴图鲁名号。余升叙有差。阵亡都司王□□□得、守备周有胜、千总赵胜武、把总高林芳等祭葬世职加等。　　

○以克复湖北黄州府城。总督官文、巡抚李续宜、得旨嘉奖。赏副将李白衮、成大吉、参将王临祥、丁长春、游击贺三元、王允昌、都司罗盛典、左光培、巴图鲁名号。擢军功刘维桢以都司用。并赏花翎。余加衔升叙有差。阵亡千总王华益、祭葬世职加等。　　

○予江南江甯阵亡佐领保全、七品京官萨口□聆布、祭葬世职。　　

○抚恤琉球国遭风难夷如例。　　


大清穆宗继天开运受中居正保大定功圣智诚孝信敏恭宽毅皇帝实录卷之六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

咸丰十一年。辛酉。冬十月。丙辰朔。享太庙。遣礼亲王世铎恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵泰东陵。裕陵。昌陵昌西陵慕陵。慕东陵。　　

○遣官祭孝德皇后殡宫。　　

○遣官祭端慧皇太子园寝。　　

○上诣绥履殿问母后皇太后安。平安室问圣母皇太后安。至丁卯皆如之。　　

○谕内阁、前因肃顺跋扈不臣。招权纳贿。种种悖谬。当经降旨将肃顺革职。派睿亲王仁寿醇郡王奕譞、将该革员拏交宗人府议罪乃该革员于接奉谕旨之后。咆哮狂肆。目无君上。悖逆情形。实堪发指。且该革员恭送梓宫由热河回京。辄敢私带眷属行走。尤为法纪所不容。所有肃顺家产。除热河私寓令春佑严密查抄外。其在京家产。著即派熙拉布前往查抄。毋令稍有隐匿。　　

○又谕、庆端奏、请将带勇退回之守备等分别降革等语。捐输守备陈崇祜等、带勇赴防龙岩州之采眉岭。辄敢扬言贼至。纷纷退回致龙岩民人。惊慌淹毙。其所带兵丁复藉词索取口粮。赴州署滋闹实属目无法纪。陈崇祜著先行革职。其不能约束兵丁之千总黄源隆、著以把总降补外委甘升禄、额外查奇斌、翁捷科、均著即行斥革。兵丁黄得明、陈金得二名。著先行革去名粮。即著庆端查明前项情事。分别严办。　　

○又谕、瑛棨奏、带兵备弁。延不指出滋事兵丁。请旨革职留任一摺。陕西抚标守备铁伟等、于管带撤回兵丁在甯羌州滋事一案。已据禀称滋闹情形属实。至今未将首从滋事兵丁指出究办。实属延玩。守备铁伟、固原城守营守备马兆麒、千总孙国柱、把总姚全福、朱连杰、徐宝麟、均著暂行革职留任。勒令将滋事兵丁交出。归案审办。如再推延。即行严参　　

○授恭亲王奕?为议政王。在军机处行走。　　

○命大学士桂良、户部尚书沈兆霖、右侍郎宝鋆、在军机大臣上行走。鸿胪寺少卿曹毓瑛、在军机大臣上学习行走。　　

○命户部左侍郎文祥仍在军机大臣上行走。　　

○以恭亲王奕?为宗人府宗令。肃亲王华丰为右宗正。　　

○以惇亲王奕誴为阅兵大臣。并管武备院事。　　

○以醇郡王奕譞为御前大臣。　　

○调正黄旗领侍卫内大臣华丰为镶黄旗领侍卫内大臣。以醇郡王奕譞为正黄旗领侍卫内大臣。　　

○以大学士桂良管钦天监事。　　

