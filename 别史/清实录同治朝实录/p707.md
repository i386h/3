<!-- { "loadSidebar": true } -->
○又谕、阎敬铭奏、请将办理局务之员。破格奖励等语。世袭骑都尉兼一云骑尉江西候补知县马映奎。经阎敬铭委办馆陶卫河厘务。两载以来。廉洁自矢。于军饷大有裨益。并管带防兵。□□穴□又□捕贼匪。尤为出力。该员系江西殉难总兵马济美之子。忠荩后裔。能如此办事实心。克自树立。实属可嘉。自应优予奖励。以昭激劝。马映奎著免补知县。以同知直隶州知州留于江西补用。并赏戴花翎。此系特旨加恩。其余不得援以为例。　　

○又谕、阁敬阎奏、请将不职之牧令各官。分别惩处一摺。山东德州知州许济清、办事颟顸。难胜繁要。著留省遇有中＜??闲＞缺出。另行改补。该员任内。尚有疏防盗案处分。著摘去顶带留缉。俟缉获日再行开复。送部引见。朝城县知县阿南泰、事无分晓。性复粗浮。招远县知县苏炳荣、人本平庸。心欠明白。黄县知县何亨九、性本轻浮。且多积习。阳信县知县苏振甲、徵收含混。作事粗疏。以上四员。均著以府经历县丞归部选用。栖霞县知县郑景福、才非真实。事少阅历。寿张县知县莫维翰、人少精神。治无起色。钜野县知县张彭年、人尚平妥。惟才欠开展。难治疲区。以上三员。均著开缺留省另补。苏振甲、郑景福二员。均有奏参之案。仍著另行查办。　　

○谕军机大臣等、文祥、福兴奏、请调马队剿贼等语。奉省马贼蜂起。肆扰开原铁岭等处。官军分投进剿兵力尚单。亟应添调精兵。以资厚集。黑龙江马队。虽未可远调。而奉省相距非遥。剿贼事竣。即可遣撤。著宝善迅速挑选精壮马队一千名。派员管带。前赴奉省。听候文祥等调遣。察哈尔参领达尔济、前在僧格林沁军营。统带马队。尚称得力。该员现在已回本旗。著阿克敦布、廉至、即饬达尔济挑选旧部兵百名。速赴文祥等军营。听候调遣。毋稍迟延。将此由五百里各谕令知之。　　

○又谕、恩合等奏、库款支绌。请饬催指拨未解银两。并各省历年积欠俸饷一摺。奉天省□山戊不□需官兵俸饷及杂支等款均由各省指拨协济。近因该处马贼充斥。调兵剿捕。需用浩繁。经恩合奏准指拨山东等处协饷十万两。除山海天津二关照数拨解外。山东东海关指拨银二万两。业经报解起程。惟地丁项下指拨银四万两。本日虽据阎敬铭奏到。已于藩运两库筹拨银二万两报解。下余二万两。仍著赶紧筹措。务于明年正月内解到。以应急需。至各省历年欠解奉天俸饷杂款等银。已至一百五十四万余两之多。奉省库存各款。不敷支放。转瞬明春。又须开放官兵俸饷。需用孔亟。该处现当用兵吃紧之际。若俸饷不继。必至哗溃堪虞。所关非细。著刘长估、吴昌寿、阎敬铭、刘蓉、王榕吉、按照恩合等单开数目。各将该省积欠银两内。先行筹解三成。迅速解交奉天部库。不得稍存膜视。贻误军需。原单著分别钞给阅看。将此由五百里谕知刘长佑、吴昌寿、阎敬铭、刘蓉、并传谕王榕吉知之。　　

○又谕、乔松年奏、贼势南趋。楚军兵变情形一摺。据称贼踪由商城偪犯楚之麻城罗由等处。探闻楚营成大吉一军。藉口索饷。猝然兵变。成大吉受伤救出。其勇已四出焚掠抢劫等语。官文等谅已奏报在途。成大吉一军。驻扎麻城。本为楚省东路屏蔽。现在贼踪已入楚境。而该军非但不能击贼。辄敢乘机变乱。实出意料之外。成大吉统率全军。所司何事。著官文、郑敦谨、查明因何变乱缘由。据实具奏。此时溃勇已四出抢掠。难保不与贼匪互相句结。愈形滋蔓。官文等当责令成大吉设法招集。分别遣留。大加整顿。重振军威。以资堵剿。此次溃变者究有若干营。未溃者尚有若干营。现当贼踪偪近黄麻一带。既无可恃之兵。官文等当另行添拨劲旅。迎头截剿。毋令叛军与捻逆句结。深入腹地。乔松年、吴昌寿、亦当严饬皖务各军。会合夹击。毋得任令远窜。傥溃勇有窜入皖豫境内者。并著一律剿捕。毋稍疏懈。前谕曾国藩饬刘铭传等军赴豫追击。现在楚军事既中变。恐该逆势焰益张。任意窜突。曾国藩当迅催刘铭传等军。驰赴南路。相机进剿。毋稍迟误。本日据文祥等奏、奉天剿办马贼紧要。请调乌尔图那逊、统带土默特本部兵丁百余名。前赴奉省调遣等语。著曾国藩即饬该员迅带所部。驰赴奉天省城。听候文祥等调遣。毋稍延缓。将此由六百里各谕令知之。　　

○山东巡抚阎敬铭奏、遵查运河道宗稷辰精神尚好。今夏挽送漕船。均无贻误。报闻。　　

○以江西会昌县捐输军饷。永广学额八名。　　

○以品学端方。赏山东教援李宗泰、教谕单为鏓、五品衔。　　

○以奉天剿办为贼获胜。予总兵官刘景芳优叙。赏守备刘凤鸣等花翎。守备衔王冠甲等蓝翎。余升叙有差。　　

○蠲缓山东濮、定陶、青城、菏泽、城武、曹、单、钜野、金乡、嘉祥、鱼台、十一州县。暨临清、济甯、二卫被水被旱被扰地方新旧额赋租课。并民借仓谷籽种口粮有差。　　

○丙辰。孝庄文皇后忌辰。遣官祭昭西陵。　　

○谕军机大臣等、昨因盛京将军恩合于马贼猖獗。莫展一筹。又复始终讳饰。降旨将其革职留营。本日复经明降谕旨。以都兴阿调补盛京将军。其甘肃军务。即令穆图善督办矣。现在奉天贼势甚张。文祥、福兴、督带京兵。及直隶吉林黑龙江马步各队。驰往剿击。军事正形吃紧。都兴阿著即迅赴新任。会同文祥等实心办理。并将地方营伍。及讳盗官吏。力筹整饬。以期日有起色。惟甯夏军务亦关紧要。兵力本单。该将军接奉此旨。即迅速部署。将所部将士。交与穆图善统带后。轻骑减从。驰赴奉省。不得抽拨所部带往。致甯夏兵力益形单薄。剿办更无从著手。穆图善既督办军务。责无旁贷。务即激励兵勇。迅将甯夏府城克日攻拔。以期次第剿除。廓清群丑。毋使兵力为一隅所牵。致滋劳费。并著随时与杨岳斌联络声势。会商妥筹。以期无负委任。将此由五百里各谕令知之。　　

○又谕、奉天匪股王小泉句结劫狱匪徒。在拉古峪等处抢掠。经文祥等派兵剿洗。捦斩甚多。足以振声威而寒贼瞻。王小泉曾否歼毙。余贼尚有若干。现窜何处。著文祥等查明具奏。仍一面确实侦探。派兵追剿。以清余孽。本日已将都兴阿调补盛京将军。花里雅春补授副都统。都兴阿未到任以前。令福兴署理。所有防剿机宜。及地方一切要件。均著与文祥妥商办理。福兴不得存五日京兆之见。致负委任。贼股距吉林不远。该省防务甚为吃紧。署将军德英到任以后。能否振作。且亦系本省人署本省将军。是否可靠。并著文祥严密访查。据实具奏。将此由五百里各谕令知之。　　

○又谕、瑞麟、郭嵩焘奏、贼伏嘉应。现筹添军会剿。请将黄武贤等仍留潮州各摺片。汪逆窜踞嘉应。于城外四面建立土城望台。负嵎抗拒。瑞麟郭嵩焘、现饬曾敏行等军。分扎各路。杜贼纷窜。著即檄饬各军。会同江闽官军。通力合作。步步为营。实力进剿。为四面合围之计。毋令汪逆兔脱。乘闲窜出。复肆蔓延。李福泰既经降调。所部兵勇。亟须大员统带。郭嵩焘现拟驰赴各营。相度地势。以图扼守。即著由惠州前赴言岭关及兴长一带。择要驻扎。就近与闽省官军力筹进剿。以期聚而歼旃。西北一路。平远相公亭、大坪石正一带。可以横窜江西之长甯。又可由平远北窜龙定。西出南雄始兴。以窥楚境。必须劲旅扼守。以防该逆纷窜之路。著左宗棠等催令鲍超、星速进扎相公亭等处。严密布置。遇贼即击。迅殄逆氛。各营需用军火。及鲍超一军食米。著瑞麟、郭嵩焘、竭力筹办。妥为接济。左宗棠有节制三省之责。嗣后一切军情。著左宗棠主稿会衔具奏。甘肃军务紧要。防剿需员。西甯镇总兵黄武贤、著仍遵前旨。饬令速赴新任。瑞麟等所请暂留潮州办理防堵之处。著毋庸议。游击李元顺著准其留于潮州。以资差委。刘坤一著懔遵叠次谕旨。迅派官军出境会剿。毋分畛域。将此由六百里各谕令知之。　　

○调督办甘肃军务西安将军都兴阿为盛京将军。未到任前。以正黄旗汉军都统福兴署理。命甯夏将军穆图善督办甘肃军务。　　

○以盛京协领花里雅春为副都统。　　

○以广东办理厘务。接济安徽浙江军饷出力。予盐运使方浚颐等加衔优叙有差。　　

○上以□山戊不□暮祫祭太庙。自是日始。斋戒三日。　　

○丁巳。谕内阁、李鸿章、刘郇膏奏、查明苏松等属裁除浮收实数并请旨永禁大小户名目等弊一摺。前因江苏苏松常镇太等府州属额赋太重。经该省督抚等奏请裁减。按照全额。计减去制钱四十万余千。当经降旨允行。朝廷加惠闾阎。实足以苏民困。惟江苏积习已久。各州县徵收漕粮之时。每有大户藉词抗欠。任意短交。致各州县有所藉口。而裁减之惠。徒以供不肖官绅之朘削。而无益于民。嗣后江苏各州县开徵漕米漕折。不准复立大小户名目。其包漕索规等弊。著一并永远禁革。如有京外职官举贡生监。仍藉大户为名。与各州县为难。营私抗玩。即著该省督抚奏请褫革。从严惩办。该督抚务当督饬各属。秉公徵收。亦不准于例定折价之外。稍有浮冒抑勒。违则从严参办。此旨即著李鸿章等勒石遵行。并出示晓谕。俾绅民咸知感奋。一律清完。余著照所议办理。　　

○谕军机大臣等、德英等奏、大股贼匪。偪近交界。吉林省会吃紧。请将本省马队。先行拨回一摺。贼陷昌图之后。麕聚在黑林镇。窥伺长春。德英等于派往伊通堵剿官兵内。分拨马步往援。著即饬令佐领穆克德布等、迅由伊通拔营援应。务将长春厅实力保护。毋令该匪肆行蹂躏。吉林省会偪近贼氛。该省无城关可守。又且良莠不齐。人心惶惑。该将军等惟当设法守险。或筑土围。备豫不虞。不可稍涉疏懈。吉林马队之在奉省者。著文祥、福兴、酌量缓急。迅速拨回吉林。以利攻剿。另片奏、徐占一之父徐代元眷属在吉。徐代元现随王贵等往见伊子。属其竭力报效等语。徐占一现在何处。所有伊父徐代元往说伊子出力报效。是否可靠。文祥、福兴、当随时密访情形。妥为办理。其眷属之在吉省者。德英等仍当饬属严密查看。毋稍大意。原片著钞给文祥等阅看。将此由五百里各谕令知之。　　

○以广州副都统库克吉泰为西安将军。荆州佐领常顺为广州副都统。　　

○以阻挠漕务。革浙江在籍知县赵廷彩职。　　

○予四川宜宾等处阵亡殉难副贡生胡象枢等绅民妇女六百十三名口分别旌恤如例。并予建祠。　　

○予四川富顺等处殉难举人蔡伯逵等绅民妇女二十八名口分别旌恤如例。并予建祠。　　

