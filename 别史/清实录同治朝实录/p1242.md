<!-- { "loadSidebar": true } -->
○吏部以大学士左宗棠应授何殿阁请。得旨、左宗棠著授为东阁大学士。　　

○己卯。太宗文皇帝忌辰。遣官祭昭陵。　　

○庚辰。上诣奉先殿寿皇殿行礼。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、御史吴鸿恩奏、请除当商钱铺积弊等语。当商违例取利。钱铺搀和私钱。本干例禁。若如该御史所奏。江南淮扬徐海等处。及四川各属。竟有当商并私押小典违例取息。钱铺搀和私钱情事。实属有碍民生。此等弊端。他省恐亦不免。著各该督抚饬令地方官。认真稽察。严行禁止。毋任奸商舞弊。　　

○又谕、御史吴鸿恩奏、请饬清厘州县差役积弊等语。差役扰民。例禁綦严。若如该御史所奏。竟有句匪分赃、唆讼索钱、州县护庇以避处分各情事。殊属大干法纪。著各直省督抚严饬各地方官。将蠹役认真革除。如有曲为护庇者。即著据实严参。以肃吏治。　　

○谕军机大臣等、御史吴鸿恩奏、四川津贴一项。请饬停止一摺。前因军需浩繁。不能不借资民力。川省改借徵为津贴。按粮加收。实一时权宜之计。小民苦累有年。实深矜悯。现在滇黔军务。业已肃清。协饷渐可裁省。能否将津贴一项停止之处。著吴棠体察情形。据实具奏。将此谕令知之。寻奏、京饷兵饷。均在津贴项下指拨。未便骤议停止。仍请照旧办理。从之。　　

○又谕、周达武奏、川省议筹楚军欠饷。缓不济急一摺。川省欠解周达武的部楚军协饷。昨据吴棠奏称、在于省库凑拨银二十万两解往。先将武字营楚勇裁去五六营。其余银二十八万两。在于富荣局按月拨解。该提督拨用过贵州司局银十一万余两。即由贵州设法弥补。当经谕令吴棠等妥为办理。兹据周达武奏、川省凑拨二十万两。实难先裁五六营。其余专指富荣局按月拨解。而众勇丁停饷守候。亦属为难。请将各营由吴棠遣撤等语。川省库款支绌。势不能立筹钜款。自当设法通融。惟楚军月饷业已停止。势难日久守候。亦属实在情形。但川省业经凑拨二十万两。其余亦有专指款项。则各营自可陆续遣裁。仍著吴棠与周达武妥为筹商。设法办理。该提督所请于富荣局夔关等处分拨。共凑成五十万之数。是否可行。并该军欠饷。除拨用黔局一项外。其余三十余万两作何弥补之处。统由吴棠通盘筹画。至遣撤勇丁。系该提督专责。岂可以饷项为难。即欲置身事外。万一营勇聚而生变。则吴棠、周达武、均不能当此重咎。周达武与吴棠会商筹定后。著一面联衔具奏。一面将各营分别陆续遣撤。统俟撤勇事竣。再行来京陛见。当此经费支绌。该督等宜如何和衷商搉。共济时艰。岂得各存意见。致干咎戾。将此由五百里谕知吴棠、并传谕周达武知之。寻奏、遵议楚军饷银。应照前奏拨足五十万两之数。其弥补银两。拟由川省筹解八万两。余银由统领率同各将领尽数报捐。报闻。　　

○以捐制军械。赏青州副都统春福花翎。　　

○辛巳。太祖高皇帝忌辰。遣官祭福陵。　　

○以故和硕特辅国公达哩、扎布子车旺哩克精袭爵。　　

○以正红旗汉军副都统祥亨、镶蓝旗蒙古副都统奕庆、署镶蓝旗满洲副都统。　　

○以福建拏获逆首杨辅清出力。予提督罗大春优叙。知县金锡蕃以同知直隶州知州用。并赏花翎。余升叙有差。　　

○以江苏徐州剿除幅匪。予总兵官王树楠以提督＜??闲＞放。赏守备姚长荣花翎。余加衔升叙有差。阵亡千总尤洪山祭葬世职加等。　　

○壬午。谕军机大臣等、前据李鸿章奏、李光昭报效木植。现与洋人互控结讼。并陈李光昭性情狡谲。言语荒唐。当降旨将李光昭革职。交李鸿章严行惩办。时逾一月有余。尚未据该督覆奏。著李鸿章将此案迅速严讯。即行奏结。毋再迟延。将此谕令知之。　　

○又谕、御史邓庆麟奏、奉省马贼日炽。请饬认真剿办一摺。奉天马贼滋扰。叠经谕令都兴阿等、督饬地方官认真缉捕。悉数歼除。兹据该御史奏称、奉天各厅州县。马贼结夥成群。抢案叠出。地方文武各官。匿案讳盗。是奉省缉捕废弛。已可概见。亟应实力剿办。以靖地方。著都兴阿等严饬地方官。认真躧缉。务获究办。如有纵贼不缉及粉饰徇隐等情。即行从严参奏。原摺均著钞给阅看。将此各谕令知之。　　

○又谕、文麟、明春奏、健锐一军缺饷。请借部库银。并改设军塘。请饬大军无庸绕走东山。暨健锐亲兵马队溃逃。现在办理情形各摺片。健锐一军月饷。前由明春奏明。由西征粮台筹拨银十八万两。惟该营盼饷甚殷。西征粮台拨解尚需时日。实属缓不济急。著照所请。由户部借拨库款现银六万两。解交察哈尔都统衙门收存。由明春派员迎提回营。以济急需。此项借拨银两。即由西征粮台在明春月饷内划除。解还部库。以清款目。西征各军。现已陆续出关。据文麟等奏、若绕走东山缠头地方。诸多不便。哈密庙儿沟及石人子等处。均已改设军塘。即著左宗棠、景廉、金顺、文麟、明春、知照西征各军。均由哈密所设塘站行走。毋庸绕走东山。本年五月闲。健锐亲兵马队。溃逃两哨。业经明春带队在四堡地方斩杀多名。立时扑灭。惟该匪四散。亟应严密查拏。著文麟、明春、庆寿、陈升恒、饬令地方文武一体缉拏。毋任纷窜。以靖地方。将此谕知户部。并由四百里谕知左宗棠、景廉、金顺、袁保恒、文麟、明春、传谕庆寿、陈升恒知之。　　

○癸未。秋分。夕月于西郊。上亲诣行礼。　　

○谕军机大臣等、有人奏、福建台湾府属。民闲置买田房税契。并不照章徵收。惟以契价银数多寡为断。于定例之外浮收至三四倍七八倍不等。至典当田产。亦勒令照契纳税等语。田产税契。自有定章。若如所奏。任意浮收。殊属不成事体。著李鹤年、王凯泰、确切查明。即行从严禁止。务令照章办理。以杜弊端。原片均著钞给阅看。将此各谕令知之。　　

○又谕、都兴阿奏、股匪沿边窜扰。官兵剿办情形一摺。孤山败匪。纠党回窜边内。经色楞额等督队迎击。在中江道李家台等处毙匪多名。余匪窜至大网子沟地方。越山逃遁。著都兴阿严饬派出员弁。实力缉拏。其沿边一带。并著饬令带队各将领严密防守。毋任匪踪纷窜。将此由四百里谕令知之。　　

○又谕、前因丁宝桢奏、黔省筹办善后。经费艰难。当经谕令户部酌筹款项。俾得赶紧经理。兹据该部奏称、各省经费未充。无从另拨款项。贵州原拨各省月饷。此时尚未停撤。其应需善后经费。不难于月饷及续拨专饷内支用。请旨饬催等语。即著瑞麟、李鸿章、李宗羲、李鹤年、吴棠、李瀚章、王文韶、吴元炳、文彬、张兆栋、王凯泰、杨昌浚、张树声、刘坤一、将原协黔省月饷按月照数筹拨。源源解往。不得以该省军务已平。稍有蒂欠。致误要需。至各该省欠解黔省善后专饷。并著一并迅速筹拨。埽数解清。如有迁延不解者。即由曾璧光将该藩司关道等指名参处。以儆玩泄。将此由四百里各谕令知之。　　

○予奉天中江道等处阵亡兵丁德春等赏恤如例。　　

○乙酉。上奉慈安端裕康庆皇太后慈禧端佑康颐皇太后幸漱芳斋。侍午膳。　　

○谕军机大臣等、前因英翰奏、布置江防。请调卓胜军回皖。当经谕令定安通盘筹画。酌量办理。兹据奏称、金运昌所统马步各军。驻扎皇甫川一带。该处地方辽阔。冬令巡防。尤关紧要。不可无兵驻守。各处防军。亦难抽调更换。请将该军暂行留防等语。所奏自系实在情形。著照所请。即将卓胜一军暂留该处驻防。仍由英翰酌量缓急。如该省兵力不敷。即知照定安。饬令该军赶紧回皖。并著定安会商鲍源深。查明晋省如前堪调兵勇。迅饬前赴皇甫川一带。驻扎巡防。以便卓胜军抽撤回皖。协助江防。另片奏、援案请赏兵丁皮衣银两等语。著户部于山西应解京饷内划拨银九千六百两。由鲍源深派员就近径解归绥。俾资应用。此项银两解到。即著定安制备皮衣。按名发给。以示体恤。将此由四百里各谕令知之。　　

○丙戌。遣官祭贤良祠。　　

○戊子。谕内阁、前因已革知府李光昭报效木植。浮开价银。并在外招摇各节。当经谕令李鸿章严讯究办。兹据李鸿章奏、讯出李光昭捏报木价。并捏造奉旨采办衔条旗号及圆明园监督各情。实属胆大妄为。不法已极。李光昭即著照所拟斩监候。秋后处决。另片奏、李光昭讯无与贵宝交通舞弊实据。惟内务府笔帖式成麟擅自出京。偕李光昭潜往各省。请旨革职等语。成麟著即行革职。以示惩儆。贵宝业经革职。著毋庸议。　　

○谕军机大臣等、奕榕等奏、请豫调为队。以备防剿一摺。奉天马贼。自青河沟等处窜出后。盘踞李家台地方。经奉省官兵击散。分股逃窜。李家台距威远堡边门仅数十里。诚恐该匪被剿穷蹙。窜入吉林边界。奕榕等已派马队官兵前往堵剿。惟该省存兵无多。恐有大股纷窜。不足以资堵御。著丰绅、依克唐阿、即在该省官兵内。豫选精壮马队五百名。配齐军火器械。听候调拨。奕榕等当就现有防兵。严饬派出各员认真防剿。傥遇事机紧要。兵力不敷。即知照丰绅等。饬令备调马队前往助剿。并著都兴阿等严饬带兵各员实力剿洗。务将此股贼匪悉数歼除。毋任四出纷窜。致滋蔓延。将此由四百里各谕令知之。　　

○又谕、荣全奏、驼只备办维艰。请饬乌城分拨运赴一摺。前因荣全兵力甚单。当经谕令金顺于抵古城后。酌拨数营。驰往助剿。并谕荣全速备驼只。先期前赴古城。接替金顺所部官兵西进。兹据荣全奏称、塔城由库尔喀喇乌苏至古城。计二千余里。贼氛偪近。赶运牲畜。恐有疏虞。且塔城驼只觅购维艰。西进官兵需驼甚多。势难筹备。请由乌城余存驼马内分拨应用等语。所奏自系实在情形。惟金顺全军行抵古城。亟需驼马更替。方可克期西进。乌里雅苏台刻下防务稍松。官兵大半撤防。驼马自可腾那应用。著额勒和布、杜嘎尔、多布沁扎木楚、于该城余存驼马内分拨健驼四百只。壮马四百匹。如有不敷。即由额勒和布等设法添补足数。派员迅速运赴古城。以备接替金顺所部官兵西进。乌城备办驼马尚易。该将军等务当不分畛域。妥速筹办。俾利师行。金顺抵古城后。仍著懔遵前旨。与景廉会商。酌拨数营。驰赴荣全军营助剿。此项官兵。一抵古城。即当驰赴西湖。驼马深虞疲乏。荣全仍当设法豫筹接替。毋稍诿卸。将此由四百里各谕令知之。　　

