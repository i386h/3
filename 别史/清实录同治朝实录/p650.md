<!-- { "loadSidebar": true } -->
○又谕、林鸿年奏、暂移川滇边界。候拨饷需。再图进取一摺。林鸿年留驻川省。为时已久。现在滇省迤东。事机顺手。自应克期前往办理。以慰该省士民之望。林鸿年拟赴叙州地方。暂为驻扎。相机节节规取。所见尚是。惟饷需无著。自不能不藉川省协济。前经叠谕骆秉章随时量为接济。谅该督必已竭力筹画。川省现在剿办黔匪。固须宽筹饷项。而林鸿年既进规滇省。饷需亦必不可少。骆秉章总当力顾大局。先行筹给银数万两。以后仍按月源源拨济。俾办事不至棘手。林鸿年即迅速前进。次第筹办。不得以待饷为辞。迁延观望。致干咎戾。另片奏、请将逾限之已革府州县各员。随营效力等语。著照所请。所有已革澂江府知府朱鸿等三员。均准其随营效力。以赎前愆。傥不能得力。即著林鸿年随时参撤。将此由五百里各谕令知之。　　

○予江南江甯殉难知府瞿敬邦祭葬世职。文生张继庚等赏恤如例。合门殉难文生王金洛暨眷属三十名口分别旌恤如例。并建专祠专坊。　　

○予湖北咸甯被戕知县罗琳祭葬世职加等。　　

○予安徽婺源殉难从九品戴鸿藻等绅民妇女二千八百十九员名口分别旌恤如例。　　

○辛未。孝静成皇后忌辰。遣官祭慕东陵。　　

○谕内阁、御史汪朝棨奏、道光十二年七月闲。曾奉宣宗成皇帝谕旨。令督抚以至州县各衙门。将雍正六年六月十七日。世宗宪皇帝所颁兴利除弊舒民气而召天和谕旨一道。俱恭录一通。悬诸大堂。随时懔省。现在江浙两省新复地方。衙署均被焚毁。请饬照旧恭录悬挂等语。著该督抚于新设衙署。将道光年闲所奉上谕。敬谨照旧恭录。悬挂大堂。并饬所属州县。一体遵照。俾触目警心。监成宪而资治理。　　

○又谕、御史汪朝棨奏、陵差期近。请严禁扰累。以恤黎元一摺。本年山陵大差。跸路所经。除道清尘。以及豫备各项车辆。势不能不藉资民力。惟恐承办各州县。假手吏胥。分外苛歛。藉国家力役之征。削民自肥。殊堪痛恨。著顺天府府尹、直隶总督、严饬承办各州县及办差官员。务须洁己奉公。傥查有藉差科派。扰累闾阎者。即著指名严参。其随行太监校尉。并各项厮役人等。随驾外出。闲或恃众横行。沿途滋事。情尤可恶。著内务府銮仪卫各堂官。先行晓谕首领太监及校尉等。毋得恃众滋事。如有强取民闲什物者。一经查出。即照抢夺例治罪。至神牌道路及御路垫修工竣后。即须严禁一切官役人等往来践蹋。如敢违犯。即著总理行营王大臣管道大臣内务府銮仪卫各堂官。随时拏办。毋稍宽纵。　　

○又谕、御史汪朝棨奏、常年例贡。请饬各直省督抚酌请停缓等语。自军兴以来。各直省地方。多遭蹂躏。所有例应呈进贡品。如福建浙江等省之橘柑等贡。一经该督抚随时奏请缓进。无不降旨允准。原为百姓元气未复。故不忍以供亿之烦。重累吾民。今据汪朝棨所奏各节。与朝廷周恤民隐之意。亦尚吻合。嗣后凡被兵省分。常年例贡。力难筹办者。仍著各该省督抚等随时奏请停缓。以示体恤。　　

○又谕、昨据雷正绾奏、官军进攻金积堡败挫。自请严议。当以该署提督从前颇著战功。从宽改为议处。本日览杨岳斌所奏甘省情形一摺。始知雷正绾近来打仗。既不如前勇往。又不能约束兵丁。申明纪律。沾染军营习气。不自振作。致有金积堡之败。深负委任。咎有应得。署固原提督雷正绾、著撤去黄马褂。撤销勇号。并撤去帮办军务。归杨岳斌节制调遣。以示薄惩。傥再不知自爱。奋勉图功。即著杨岳斌严参惩办。　　

○谕军机大臣等、本日据官文等奏、楚省东西两路防务。同时吃紧。布置情形。乔松年奏、近日军情各摺。逆捻自雉河解围后。分为两股。一由亳州窜向永城。一由亳州窜向太和。经张得胜、英翰、分路追杀。太和民团到处截剿。歼毙甚多。并经官军将钢叉楼等圩攻破。步贼埽除殆尽。马贼均经窜逸。现据乔松年声称、永城一股。窜至开封所属之太康县。太和一股。窜近陈州之周家口等语。惟上月二十九日。已据吴昌寿奏到。贼由太康扶沟等处。窜过许州。直向西路扑至襄城郏县。虽经张曜陈国瑞两军跟踪紧蹑。己未能绕至贼前。后股赖汶洸等。续由太和边境。窜入淮甯。吴昌寿虽派李世玉等带兵。由省驰援陈郡。亦恐落贼之后。前经谕令乔松年派拨皖兵。越境追剿。著即懔遵前旨。迅派得力将士。驰往豫境。会合李世玉等。将赖汶洸等续窜股匪。合力追剿。该逆日向西趋。且前股张总愚等业已窜至襄郏。后股贼匪。势必续向西趋。意图归并。乔松年不得以防贼回窜为词。意分畛域。能将赖汶洸等股匪。越境剿除。则该逆自无从回窜皖境。至曾国藩身任统归。责无旁贷。前经叠谕该大臣筹拨一军。兼顾晋省。并令刘铭传等军。驰赴豫省北路。绕出贼前。防贼窜越秦晋之路。又令派拨马队驰赴豫境助剿。复以贼去徐郡甚远。令该大臣酌量前进驻扎。乃该大臣日久迄无奏报。于近来皖豫军情。及各路如何布置情形。均未陈奏。历次所奏谕旨。亦未答覆。实属疲玩因循。若欲藉此获咎。冀卸节制三省仔肩。何以仰副朝廷倚任之重。谅该大臣公忠体国之心。何忍出此。鄂省黄麻罗田诸路。官文已派成大吉等官。扼守要隘。著即饬令严密防堵。毋令汝甯股匪。阑入边境。并饬驻扎老河口随枣等处各军。俟贼离边稍近。即出境迎头截击。与豫军合力夹剿。官文等所称与吴昌寿会剿之语。总须认真办理。不得有名无实。徒事纸上之谈。吴昌寿亦当严督张曜等。将张总愚等股匪。尽力追剿。毋稍松劲。并严扼贼匪窜赴秦晋之路。正在寄谕闲。据刘蓉驰奏、逆匪由郏县向西南大路。图窜鲁山南召等处。请饬官文速拨重兵。驻扎淅川荆子关一带。刘厚基一军。因西路回氛甚炽。未能即赴潼关。请饬吴昌寿防守巩氾等处等语。贼骑剽疾异常。既据获犯供称有窥伺巩洛之意。则虎牢等处要隘。并陕州各要路。吴昌寿仍当豫筹严防。并严扼黄河口岸。毋稍疏虞。刘蓉因雷正绾等军。为金积堡回匪所挫。逆势猖狂。凤邠一带边防吃紧。令刘厚基五营。先行暂扎凤翔。惟东面潼商一带。空虚特甚。殊为可虑。著即迅饬刘玉兴等军。速赴凤翔。替出刘厚基之军。星驰潼关东面之金陡关扼守。并由该抚迅筹添兵驰赴商雒一带。严防要隘。若专恃邻省之兵。代为防守境外。设被贼踪阑入本境。必至贻误大局。懔之慎之。至鄂省兵力。尚敷出境防剿之用。与其专守本境。以待贼至。不若越境迎剿。豫行扼截。以固藩篱。官文、郑敦谨、务当速拨重兵。驰赴三省交界之淅川厅荆子关一带。严密扼截。俾贼众不得阑入商雒郧阳等处。与豫省追兵。两面夹击。吴昌寿饬令派出之陈国瑞等军。绕前截击。杜其窜入秦晋之路。均著迅赴事机。不可延缓。刘蓉因杨岳斌兵力单薄。甘省军情甚紧。请饬蒋凝学一军赴甘助剿之处。蒋凝学所部。除闹饷遣散外。现存各营。如能赴甘。亦可稍厚兵力。著官文酌量情形办理。将此由六百里各谕令知之。　　

○又谕、乔松年奏、本年捻匪窜皖。雉河被围。官军防剿兼施。不敷分布。先后添募马勇九百余人。步队九千余人。水勇五百余人。彼时急则治标。不暇计及饷项。现在设防已久。欠饷益多。虽准曾国藩拨给陈州存款银五万两。而后难为继。若非钜款接济。终虑有饥溃之虞。请饬江苏等省。筹拨饷项各等语。著李鸿章、刘郇膏、阎敬铭、王榕吉、文明等、各将应解皖省协饷。尽力设法筹拨解济。俾供要需。不准稍有延误。将此由五百里谕知李鸿章、阎敬铭、并传谕刘郇膏、王榕吉、文明知之。　　

○又谕、杨岳斌奏、甘省军务粮饷吏治民生大概情形。并曹克忠接仗失利各摺片。甘省用兵日久。而匪势愈炽。地方情形。日益雕敝。皆由带兵各员。习气太深。地方大吏。诸事废弛。种种情形。实堪痛恨。雷正绾、曹克忠两军。近因进剿金积堡失利。弁兵伤亡颇多。现在士气新挫。逆焰必至益张。杨岳斌当责令雷正绾等。申明纪律。重振军威。再图进取。以赎前愆。河狄一带。贼势最重。从前总以兵力不敷。未暇兼顾。杨岳斌现拟先剿狄河。再图西北。即著调拨各军。妥筹剿办。前因黎献一军。进剿肃州贼匪。兵力过单。谕令林之望移军助剿。嗣又据恩麟奏调张华一军。赴洮州剿贼。该两军现在行抵何处。仍著杨岳斌酌量调派。刘正高、沈大兴等所部。淫掳焚杀。经杨岳斌拏获三人正法。所办甚是。该二员何以拔营他徙。并著查明参办。嗣后如有不遵调遣。及纵勇骚扰情事。即著按照军法惩办。庶几壁垒一新。于军务方有起色。定边花马池一带。时虞贼匪东窜。并著与都兴阿妥筹兼顾。至该督所陈。于军务则先惩扰害。再汰疲羸。于粮饷则先筹采买。再议转输。于吏治则先儆贪墨。再振因循。于民生则先去烦苛。再谋招垦。均能切中窾要。该督受朝廷重寄。惟当实力实心。次第筹办。以副委任。曹克忠此次进攻贼堡。因无援失利。情尚可原。著免其议处。前据庄浪城守尉庆志、奏参恩麟袒护属员东赡泰砍伤兵丁。玩误饷糈。并陶茂林所部之勇。到处扰害等语。著杨岳斌汇入从前交查各案。一并查明具奏。原摺著钞给阅看。将此由六百里谕令知之。　　

○又谕、刘蓉奏、请催各省协甘军饷。以图补救一摺。据称雷正绾、曹克忠等军。进攻金积堡贼巢。遇伏失利。退扎预望城。各营挫衄之余。米粮军火等项。事事乏缺。必须宽筹饷项。随地采办。随时制造。方能重新壁垒。转危为安。庆阳防军。前经雷正绾调去六营。同时挫败。此项饷银到后。恐该逆闻而生心。请饬径解陕西藩库收存转解各等语。庆阳粮台。支应各营饷项。需用浩繁。现在甘军新挫。粮饷两缺。尤属刻不容缓之需。该督抚等素顾大局。自应设法赶紧筹解。以纾朝廷西顾之忧。即著骆秉章、吴昌寿、阎敬铭、王榕吉、迅将协甘欠解之款。各先筹拨银数万两。派员星速解交陕西藩库。此项饷银到后。即著刘蓉随时知照杨能格委员提拨。并派员就陕甘交界州县。采办米粮。分拨接济。并著刘蓉将欠解甘饷。随时筹解。以赡饥军。将此由五百里谕知骆秉章、吴昌寿、阎敬铭、刘蓉、并传谕王榕吉、杨能格知之。　　

