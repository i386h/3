<!-- { "loadSidebar": true } -->
○戊申。谕军机大臣等、荣全奏、续获奸细。并前敌获胜情形一摺。逆首小虎、纠合玛纳斯贼匪。意图纷窜。经孝顺等拏获奸细。讯明贼情。当经派队于谢家地击贼获胜。该逆虽经受创。难保不复图窜扰。著荣全饬令孝顺、福珠哩等、勤加侦探。严密防范。并严饬沙克都林扎布进兵会剿。毋任迁延。该署将军前调黑龙江马队已有旨谕知景廉饬令吉尔洪额统带。前往西湖。并令金顺分拨劲旅。会合进剿。藉可稍助兵力著即派员催令迅速前进。一俟到营后。妥筹布置。亟图进取。另片奏索伦兵饷。请饬塔城参赞筹办等语。塔城一切事宜。向由该参赞大臣照例办理。现在荣全既驻塔城。所有索伦俸饷及一切事宜。著荣全、英廉、和衷共济。妥为筹画。毋得各存意见。致误事机。将此由五百里各谕令知之。　　

○己酉。夏至。祭地于方泽。上亲诣行礼。　　

○诣火神庙拈香。　　

○庚戌。豁减直隶安、河闲、任、隆平、甯晋、五州县被水地方上年额赋。并缓徵节年粮租。　　

○辛亥。引见新科进士。得旨、陆润庠、谭宗浚、黄贻楫、业经授职外。华金寿、刘传福、檀玑、冯光遹、翟伯恒、张百熙、何崇光、屠仁守、牟荫乔、陈华褧、刘集勋、赵增荣、刘凤纶、姚礼泰、诸可炘、林绍年、罗锦文、沈锡晋、张礽杰、高燮曾、章洪钧、周晋麒、庞玺、陈文騄、陈才芳、任贵震、李熙文、黄卓元、白遇道、王亦曾、朱百遂、凤鸣、詹鸿谟、张廷燎、蒋璧方、赵尔巽、李光斗、黄玉堂、钟家彦、宝昌、殷源、冯应寿、郑思贺、梁廷栋、陈崧龄、鲍临、徐浩、孙佩金、王烈、涂庆澜、顾怀壬、敖名震、李寅、王兰昇、尚贤、秦澍春、杨钦琦、乌拉布、吴讲、王绰、良贵、朱光鉴、胡胜、程其珏、胡燏棻、滕经、潘颐福、杨鼎昌、徐兆丰、刘廷镜、陆葆德、汤鼎烜、石成峰、辛家彦、詹嗣贤、王作枢、吴锡璋、赵宗鼎、张景祁、张恩荣、张德迪、陈棨仁、孙其正、陈存懋、李蕊、陈光煦、李昭炜、彭启瑞、王会英、赵尔震、俱著改为翰林院庶吉士。袁锡龄、张闻锦、时庆莱、黄搏扶、陈浩恩、陈昌、王振声、郑秉成、庞庆麟、蒲春铭、梁肇晋、贺勋、赵惟善、靳元瑞、孙葆田、延清、翁寿篯、何其敬、洪应祥、郭安仁、杨玉相、李裕泽、崔湘、钱登云、杨凝钟、俞寿祺、江南金、俞培元、张西园、傅培基、万锡珩、张其翼、陈士炳、唐登瀛、陈天骥、孙彝政、曹志清、曾秀翘、于民新、王鼒、许普济、李之藩、傅式芳、郑连寿、张绍华、孙赋谦、阎廷弼、奎郁、朱紫佩、麦宝常、林星赓、郭兆福、章德藻、叶如圭、钟烈、甯廷弼、顾曾沐、赵昌言、赵舒翘、戴锡钧、朱毓崧、海锟、何兆熊、李时杰、胡廷干、林文炳、吴杰、方连轸、王怀曾、钟懿蓉、姜璧臣、杨炽昌、石渠、俱著分部学习。赵培因、顾文基、胡廷玉、张德霈、姚绳武、倪惟钦、陈望曾、周维新、许寿甡、唐德俊、孙鹏仪、萧射斗、俱著以内阁中书用。楼杏春、张坤、王汝霖、李宗莲、余庆、曾道唯、雷棣荣、吴徵鳌、胡钧学、何才价、梁天昂、陈其昌、陆元鼎、米协麟、朱昌霖、牟懋圻、曾延里、于蘅霖、胡鸿泽、杨怀震、朱升吉、邓树声、韩钊、田苏游、萧宪章、张玉绶、张鹏翥、秦应逵、高继光、李策清、保昌、王麟书、何钟相、锡良、陈建常、庆瑞、赖焕辰、郑钫、尹丽枢、蔡德芳、刘粲、彭庆扬、沈汝奎、陆宗郑、徐汉章、路金声、马逢亨、谈松林、张协曾、安盘金、王季球、王聚奎、洪鏊、贾汝谦、田瀛海、褚登瀛、程开运、谭光藜、孔广鉴、王雨谷、时永新、董余三、黄璨、龙起涛、官懋和、张福恒、崔伦、梁嵘椿、王隆道、赵锡恩、吴克昌、林焕曦、刘云章、吴宣珏、倪观澜、谭为霖、安守和、周良玉、张鉴衡、傅观光、樊璟、胡瀛生、刘执德、谢秉钧、李三捷、陈明伦、梁奋庸、冯健、舒恺、宋安书、傅丞宪、倪望重、李兆梅、陈兆焕、刘发岐、舒朝冕、席珍、任步月、张绍渠、王缙卿、唐元恺、倪晋麟、孟宪璋、段晋熙、梁锦澜、常文敏、朱霈、孙桢、袁韵春、朱宝书、蔡叙功、曾行崧、焦云龙、汪庆长、罗肃、彭亿清、陈宝树、朱鉴章、崇泰、马毓芝、高思涵、张心铭、孙念曾、俱著交吏部掣签。分发各省以知县即用。户部候补郎中王维翰、工部候补郎中萧镛、俱著以郎中即用。户部候补主事程秀、刘本植、尹序长、礼部候补主事桂霖、俱著以主事即用。候选员外郎恩绶、著分部学习。余著归班铨选。　　

○壬子。上幸圆明园。　　

○还宫。　　

○谕军机大臣等、沈葆桢等奏、据报湾近日情形一摺。日本已分三路进攻番社。生番逃散。遂将牡丹社等处焚烧。并欲攻龟仔甪社。是其乘隙寻仇。意图深入。已可概见。若再不亟筹办法。则生番更遭荼毒。该国公必愈肆欺淩。沈葆桢已与潘霨起程赴台。邀集各国领事公平曲直。日本兴兵。显背条约。固属理曲辞穷。若能就我范围。敛兵回国。自可消弭衅端傥仍肆意妄为。悍然不顾即当声罪致讨。不得迁就因循。转误事机。致将来办理愈形棘手。沈葆桢与潘霨当相度机宜。悉心筹办。应如何调拨官兵前往藉壮声势之处。著会商文煜李鹤年妥速布置。以维大局。本日有旨谕令王凯泰即行起程回任。毋庸来京陛见。该抚回任后。著李鹤年随事和衷商办。以期共济时艰。将此由六百里密谕沈葆桢、文煜、李鹤年、并传谕潘霨知之。　　

○又谕、李鹤年奏、闽省海防紧要。请饬抚臣迅回本任一摺。福建巡抚王凯泰、前经行抵苏州。因病奏请开缺。当经降旨赏假两个月。无庸开缺。现在闽省自日本违约兴师。占踞台湾牡丹社一带。该省海防。关系紧要。著李宗羲、张树声、即行传知该抚。速行回任。以重地方。王凯泰于接奉此旨后。即日起程赴闽。毋庸来京陛见。不得俟假期届满。致有迟误。将此由五百里各谕令知之。　　

○以翰林院侍读学士祁世长为内阁学士兼礼部侍郎衔。　　

○旌表守正捐躯广西灵川县民陶启仁妻谭氏。　　

○癸丑。谕军机大臣等、庆林奏、传办活计。款项难筹。请分省协拨。并请展期呈进各摺片。此次传办活计。估需料工等项银共十二万两。为款较多。惟系慈禧端佑康颐皇太后万寿需用之件。自应如数赶办。此项活计。既归江南织造承办。应由本省筹款拨给。庆林请照大婚活计饬部分省协拨银两之处。著毋庸议。仍著李宗羲、张树声、迅将前项需用银两设法筹拨。解交庆林应用。以备要需。并著庆林将现传活计照单尽办尽解。毋得迟误。将此谕知李宗羲、张树声、并传谕庆林知之。　　

○甲寅。遣官祭关帝庙。　　

○谕军机大臣等、英廉奏、拟赴东路察看地势。改道安台一摺。据称俄人现在察汉鄂博山口安设营卡。并欲那移塔城东路鄂莫伦台。不准哈萨克雇给牲畜。以致差使阻滞。英廉现拟亲赴东路察看。改道安台。仍在察汉鄂博等处安设卡伦等语。鄂莫伦一台。既为俄人地面。往来差使。已属不便。现并有窒碍情形。自应择地移设。著英廉即行前往东路详细察看。应由何处安台。并在察汉鄂博等处安设卡伦。著与荣全悉心商酌。妥为办理。以顾台路。塔城各台。需用驼马应差。著额勒和布、多布沁扎木楚、懔遵上年十一月二十七日谕旨。先行垫款采买骟驼四百只。骒驼四百只。并随霍木全分骟马六百匹。骒马六百匹。务于八月以前办齐。即由英廉派员赴乌领取。以资应用。垫价若干。俟户部指拨塔城之山东河南安徽等省地丁银两。无论何省解到。即由额勒和布等照数扣还。以清款目。将此由五百里各谕令知之。　　

○以乌里雅苏台官军剿贼出力。赏参领满斋、委参领吉格墨特、巴图鲁名号。委参领布彦图等花翎。州判李士英等蓝翎。余升叙开复有差。　　

○乙卯。谕军机大臣等、前据庆春等奏乌城军粮。请自本年七月以后。由乌属各部落接办。当谕常顺等妥筹办理。兹据常顺等奏称、现传集各部落妥筹办法。恐一两月间不能定议。发驼装运等事。亦须数月方能办理。若自七月接运。实系赶办不及。请饬察哈尔都统将乌城各营七八九三个月军粮。仍由张家口运送等语。所奏尚系实在情形。著照所请。乌城本年秋季军粮。仍由察哈尔暂行代运。自本年十月以后。即由乌里雅苏台将军等接办。以济兵食。将此由四百里各谕令知之。　　

○又谕、文麟、明春奏、回王迈哈默特呈请代恳赏借十年俸银。以补修城垣。安辑难夷。另颁新印。以昭世守。并据声称该回王每年应支俸银二千两。该办事大臣因饷项支绌。欠发三年等语。上年七月。陕回大股窜扰哈密。围攻营城。该回王等深明大义。派选枪手随同剿办。逆匪因将回王等偪挟西行。经官军抢救回营。该回王等困苦情形。殊堪矜念。自应优加体恤。著照所请。赏借十年俸银。由户部发给。交该回王所派通事领赍回哈。该回王采办各物。准其由台站运解。并著礼部另铸该回王印信。由驿递交文麟等转给祗领。原摺著钞给户部阅看。将此谕知户部、礼部、理藩院、并谕令文麟、明春知之。　　

○丙辰。上奉慈安端裕康庆皇太后慈禧端佑康颐皇太后幸潄芳斋。侍午膳。　　

○谕内阁、李宗羲奏、已故提督功绩卓著。请合建专祠一摺。前湖北提督向荣、前江南提督张国梁、于咸丰年间先后驻师金陵。督兵剿贼。屡著战功。向荣旋以积劳病故。张国梁亦殉节丹阳。均经奉旨优恤。兹据该督奏称、该故员等在金陵驻扎最久。生平战绩。以江甯为最著。虽未竟全功。而保障江南。民情爱戴。请合建专祠等语。向荣、张国梁、著准于江甯省城合建一祠。由地方官春秋致祭。以彰忠荩。　　

○以直隶马兰峪缉匪出力。予守备李瑛等加衔有差。　　

○丁巳。谕内阁、本年十月初十日。恭遇慈禧端佑康颐皇太后四旬万寿庆辰。谨照乾隆六年皇太后五旬万寿加赏八旗年老人等成案。所有在京八旗官员及男妇太监等年六十以上者。均著加以恩赏。该部即遵谕行。　　

