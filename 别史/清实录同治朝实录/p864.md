<!-- { "loadSidebar": true } -->
○谕军机大臣等、都兴阿、清凯奏、辽阳演练闲散。人数不齐。复藉端滋事。请将该管各员议处一摺。辽阳操演闲散。将该城宗室明伦所开赌局拏获。私行赴省喊控。经都兴阿等派员往查。实有其事。点验闲散。亦不足一百名之数。各城挑备闲散。原为激励人材慎重操防起见。似此有名无实。虚应故事。实堪痛恨。城守尉万福于该城宗室局赌。及闲散抢赌私行赴省等情。毫无觉察。并将挑备人数。任令缺额。不但形同聋瞆。其平日之纵容赌博。玩视操防。亦可概见。带队官苏勒芳阿练兵是其专责。既不能将闲散亏短数目。禀报于前。又不能约束于后。亦属有忝厥职。万福、苏勒芳阿、均著先行交部分别议处。至该闲散惟当入厂操演。以资练习。乃聚众滋事。私行赴省。亦属不安本分。著都兴阿、清凯、择尤惩办。以申纪律。毋稍宽纵。聚赌最为地方之害。宗室明伦开场招赌。尤应按律严惩。著都兴阿等严行讯办。不准消弭。将此谕令知之。　　

○辛巳。谕军机大臣等、御史秀文奏、风闻通州马家庄地方。有棍匪马四等扰害闾阎。无所不至。请饬查拏等语。匪徒为害地方。亟应严拏惩办。著官文、万青藜、王榕吉、按照该御史所奏。密派干员迅速查拏。从严究办。原摺著钞给阅看。将此各谕令知之。　　

○又谕、骆秉章奏、滇匪阑入边境。现筹剿办一摺。滇匪杨逆等股。各率贼队由东昇厂等处阑入盐源。并攻陷盐井。直扑卫城。总兵刘宝国督兵驰援。因兵单受伤。收队固守。经骆秉章饬令知府钟昌勤就地添募勇丁千名。以资攻剿。惟川省东南北三面边防尚紧。该匪现经阑入。其势狓猖。盐源待援孔亟。难保建南一带。人心不为动摇。自应厚集兵勇。力遏逆氛。著骆秉章迅令胡中和由叙南酌调楚勇。遴派得力将弁统带。并于靖边等营。各拨勇丁驰赴建南。会同该处文武兵练合力兜剿。该督仍当严檄刘宝国等迅图蒇事。不得藉口饷绌兵单。稽迟时日。以致蔓延为患。将此由五百里谕令知之。　　

○壬午。谕内阁、正黄旗满洲奏、甲米不堪食用。请饬改劄别仓一摺。富新仓应放正黄旗甲米。既据该都统等声称查验所存粟米。不堪食用。著户部改劄别仓开放。以恤兵艰。至富新仓粟米因何霉变且多土砾之处。著仓场侍郎查明覆奏。　　

○谕军机大臣等、衍秀奏、镇标营兵赏银。恳请照章拨发。并请酌添另款一摺。泰甯镇标各营兵丁。应领白事赏银。自咸丰五年春季。至同治六年秋季。积欠至六千余两之多。屡经按季具领。直隶藩司总未拨发。殊属延玩。著官文转行该藩司。自同治七年春季起。即将泰甯镇标左右水东涞水房山等营兵丁应领白事赏银。按照定章。与四季饷银同时拨发。不准仍前拖欠。以恤兵艰。所有历年欠发赏银。除扣款外。仍由该藩司随时带发。傥有不敷。即著照衍秀所请。自同治七年为始。由广恩库每年协拨库平银一百两。就近给发。俾济急需。将此各谕令知之。　　

○又谕、裕瑞、桂成奏、拨兵遏守口外要隘。筹办布置情形。赵长龄奏、陕匪窜入吉州。抽兵堵剿各一摺。陕省回捻。时思窜越晋省。裕瑞拟于包头河口驻兵防守。而以察哈尔马队。并续调官兵。分拨防边。兼为后路策应。并请饬令左宗棠拨出一旅。渡黄入晋。进趋河保。所筹固属周妥。惟此时陕匪。已由宜川抢越冰桥。窜入吉州。黄河业经失险。晋省所属地方。在在均堪窜扰。左宗棠督办军务。日久未能蒇事。反纵贼踪东渡。赵长龄、陈湜、毫无备御。致贼窜入晋疆。实堪痛恨。均著交部严加议处。赵长龄现已带兵出省。著即檄调各路兵勇。相机扼要堵截。并著陈湜督率所部。迅由隰州一带迎剿。毋令蔓延他处。左宗棠前奏、有捻回如过河窜晋。即拟率军先清晋省。再行入秦。并有令刘松山郭宝昌等军追入晋省之议。著该大臣一面拨兵渡河。赴晋追剿。一面相度机宜。亲督各军入晋。将此股贼匪就地歼除。力赎前愆。傥再因循玩忽。任令蔓延四窜。致误大局。自问当得何罪。陕省回捻交乘。左宗棠并当与库克吉泰、乔松年、刘典、会筹剿办。迅图殄灭。毋再玩延。晋省毗连直豫。到处可通。官文、李鹤年、务宜迅筹兵勇。拣派得力将弁。扼要严守。毋任窜入边境。太原省

城。并著赵长龄饬令胡大任严密守御。陕捻既窜晋境。难保沿边一带回逆。不乘机由草地窜近萨托等处。著裕瑞等督饬马升各军实力防堵。毋稍疏虞。将此由六百里加紧谕知官文、左宗棠、库克吉泰、裕瑞、桂成、乔松年、赵长龄、李鹤年、并传谕刘典、陈湜知之。寻吏部议、左宗棠、赵长龄、陈湜、均照溺职私罪例革职。得旨、均著加恩改为革职留任。　　

○又谕、成禄奏、围攻肃州被挫情形。文麟奏、肃州股匪窜扑玉门各一摺。成禄剿办肃州踞逆。日久未下。此次一经接仗。即损一武职大员。不知平日布置者何在。官军失挫后。贼势愈张。成禄若再不激发天良。勉力进攻。何时是灭贼出关之期。著即激励各将士。迅图攻拔肃城。毋得任意迟延。致干重咎。黄祖淦所部。既交马天祥管带。务当饬令该员认真整顿。以作士气。肃城之贼。成禄既称移营扼扎。三军声势联络。何以大股窜出关外。若罔闻知。其为形同聋瞆。已可概见。现在虽经文麟击退。而该逆纷窜靡常。仍须时加戒备。期免疏虞。著文麟严饬文武员弁设法扼剿。毋任该逆窥伺。以保岩疆。安敦玉一带。既形吃紧。著将玉门应办事宜妥筹布置。即往安西勉图兼顾。哈密地方。最关紧要。仍著文麟将关内外办理就绪。迅赴该城任事。以资镇抚。将此由六百里各谕令知之。　　

○又谕、成禄奏、请将四川协饷汇至山西藩库等语。四川应协成禄军营饷项。均系指拨专款。与甘省无涉。若抵甘时即为甘省截留借用。肃州饷需。势将更形缺乏。著骆秉章即将五月间指拨银十万两。并按月应拨补足川兵口粮银一万两。径汇兑至山西藩库。毋庸由甘省转解。赵长龄于此项协饷汇到时。即饬藩司妥为存储。俟成禄迎提委员到晋。交其转解。并饬经过地方官。多拨兵役护送。毋稍疏忽。将此由五百里各谕令知之。　　

○礼部以明年元旦庆贺礼节请。得旨、是。照例行礼。奉慈安皇太后慈禧皇太后懿旨。停止筵宴。其在外公主福晋命妇进内行礼之处。并著停止。　　

○予甘肃肃州阵亡总兵官黄祖淦、游击钱魁元等。祭葬世职加等。　　

○癸未。赏已革浙江处州镇总兵官陈国瑞头等侍卫。发往山东军营。交巡抚丁宝桢差委。　　

○蠲缓浙江仁和、钱塘、海甯、富阳、余杭、临安、新城、于潜、昌化、嘉兴、秀水、嘉善、海盐、平湖、石门、桐乡、归安、乌程、长兴、德清、武康、安吉、孝丰、诸暨、金华、兰溪、东阳、义乌、永康、武义、浦江、汤溪、西安、龙游、开化、建德、淳安、遂安、寿昌、桐庐、分水、象山、萧山、山阴、会稽、上虞、临海、黄岩、天台、仙居、常山、缙云、青田、宣平、新昌、嵊、丽水、松阳、遂昌、云和、六十州县杭严、嘉湖、衢州、三卫被水被旱被风被雹被潮被虫地方暨未垦田亩本年额赋有差。　　

○甲申。谕军机大臣等、前因棍噶扎勒参奏、厄鲁特官兵。碍难收作门徒。因病请假。请拨盐菜等项。厄鲁特钱粮孳牲。请照旧章办理。赡顾难民情形各摺片。谕令原议王大臣妥议具奏。兹据奏称厄鲁特官兵。改为该喇嘛徒众。李云麟原以棍噶扎勒参善于抚驭。奏明办理。如果听其驱使。不难著有成效等语。今昔情形不同。因时制宜。自可从权筹办。该喇嘛所请辞退门徒之处。著毋庸议。兵丁盐菜银数。著麟兴、锦丕勒多尔济、荣全、李云麟、明瑶、即照该喇嘛所请。在解到新疆饷银内陆续补拨。以资接济。棍噶扎勒参所称孳牲钱粮。从前全赖赏给该官兵等方能度活。现在牲畜失尽。请照旧章办理。并以该人众时有盗窃等事。若不善抚绥。必激变成祸各情。朝廷现授李云麟为布伦托海办事大臣。明瑶为帮办大臣。一切事宜。均属责无旁贷。著李云麟、明瑶、会同棍噶扎勒参悉心筹画。明定章程。妥为办理。其中如实有窒碍之事。著随时据实具奏。布伦托海现已改设办事大臣。而该喇嘛又称该官兵似有不愿改作门徒之意。应否仍照塔城旧制。添设厄鲁特官员兵丁。抑或酌量变通。著麟兴、李云麟等、悉心再议。以臻妥善。至接济牲畜一节。能否饬令喀尔喀等旗附近蒙古部落。量力捐输。或设法另行筹给之处。并著麟兴、李云麟等、酌核情形。妥筹覆奏。棍噶扎勒参受恩深重。正宜及时图报。以副委任。著麟兴、李云麟、传谕该喇嘛懔遵叠次谕旨。力疾从公。毋得稍涉推诿。其所请赏假回籍之处。著毋庸议。原摺著钞给阅看。将此由六百里各谕令知之。　　

○命翰林院编修欧阳保极仍在南书房行走。　　

○展缓吉林三姓、五常堡、被水地方新旧额赋仓谷。　　

○乙酉。孝惠章皇后忌辰。遣官祭孝东陵。　　

○谕军机大臣等、李鸿章奏、官军追贼叠获大胜。逆首歼捦殆尽一摺。逆匪由潍县败遁。官军追至胶州诸城等处。叠有斩捦。收降甚众。十一月二十九日。刘铭传等偪贼海滨。生捦及杀毙者尤夥。逆首赖汶洸等均已就歼。剿办甚为得手。现在仅賸马贼数百。逆势已极穷蹙。著李鸿章乘此机会。檄饬各军迅速进兵。为一鼓聚歼之计。不可稍涉松劲。致令匪势复张。又成不了之局。陕省贼匪。势甚狓猖。现已由宜川窜入吉州。晋省军情。甚形吃紧。左宗棠所部各营。未能兼顾。朝廷殊深廑系。李鸿章务将东捻克期殄灭。以便腾出兵力。鼓行而西。将秦晋各匪。协同剿洗。埽荡逆氛。本日御史游百川奏、此次捻逆回窜青莱。未得肆掠。饥疲已甚。其中被胁难民。皆思自拔。请饬乘此合力兜剿。李鸿章现在但防运河东北。黄防兵甚寥寥。河冰坚冻。贼如北窜。恐东省军务。贻患非轻等语。著李鸿章迅筹剿办。不可稍失戎机。黄河防务。并著妥为布置。以期有备无患。将此由六百里谕令知之。　　

