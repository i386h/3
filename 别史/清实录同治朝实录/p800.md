<!-- { "loadSidebar": true } -->
○又谕、前因庆阳被围。谕令穆图善率师前往剿办。近闻回匪益肆蔓延。马步数万。屯踞郝家寺贾家黑庄东华池梁家扁等处。泾长均遭蹂躏。雷正绾进剿。势力不支。庆泾被困已久。亟须拨兵救援。穆图善是否尚在中卫。著即统率所部。前赴庆阳节节埽荡。迅殄回氛。傥再迁延观望。顿兵不进。致庆泾或有疏失。恐穆图善不能当此重咎也。懔之。回匪挟同游勇。从宜君耀州富平三原。窜扰蒲城渭南临潼等处。至大荔之八女井王阁村。盘踞潘驿同朝完善之区。人民惶乱。邠长门户空虚。乔松年身任陕抚。责无旁贷。当此回捻交炽。势甚危殆。何以并无一字奏报。实属不知缓急。著乔松年星速派兵。驰赴邠长一带。妥筹防剿。以固藩篱。应如何分路剿办。杜其与捻匪句结之处。著该抚相机布置。并闻雷正绾有被回匪拥去。复行送回情事。著该抚一并查明。将近日军情据实奏报。毋得一味颟顸。致负委任。回匪既窜大荔等处。晋省防务。又形吃重。著赵长龄督饬臬司陈湜。整顿水陆各军。严密备御。毋令阑入晋疆。将此由六百里各谕令知之。寻乔松年奏、据委员程维雍等禀称。回逆围攻泰昌时。雷正绾自带亲兵数名。出营探贼。突遇大股猝至。遂入洪家堡固守。次日贼退。始行回营。并无被据之事。报闻。　　

○又谕、劳崇光奏、分路进剿迤西。请催各省协饷。并收复镇雄州城。捦斩首逆各一摺。逆匪杜汶秀盘踞大理。蹂躏迤西一带。久稽显戮。劳崇光抵省后。即与马如龙商议进剿。现派参将杨振鹏等、分南北两路进兵。归马如龙节制。均已次第起程。马如龙亦亲督兵练前进。各营同仇敌忾。踊跃从公。深堪嘉尚。仍著劳崇光檄令马如龙督率诸将。奋勉图功。务将杜逆党与。悉数歼除。廓清疆圉。惟师行饷随。甚关紧要。滇省地方雕敝。饷需万分难筹。此次大举西征。所需甚钜。若饷项不继。难望士饱马腾。本日已谕令崇实等、各将应解协饷赶紧解滇。以资接济。自不至停兵待饷。中道而废。该督当随时激励兵练。迅奏肤公。以副委任。镇雄州城现已收复。首逆均捦获正法。岑毓英剿办贼匪。奋勇得力。业将该员超擢藩司。以示嘉奖。此时天气融和。正可乘势进兵。剿办猪拱箐苗匪。劳崇光即饬该藩司相机进取。毋失机宜。将此由六百里谕令知之。　　

○又谕、劳崇光奏、滇省需饷孔亟。请饬催四川等省迅速拨解等语。四川等省协拨滇饷。前经户部议拨银三十五万两。乃自上年二月闲。劳崇光入省。直待至八月初旬。始据四川解到银四万两。尚有五万两未解。广东浙江江西湖南河南各省应拨之项。均尚杳无消息。劳崇光现已进兵迤西。必须迅筹接济。傥以饷项缺乏。致误师行。于滇省大局。甚有关系。著崇实、骆秉章、迅将欠解五万两。如数筹拨。并著瑞麟、李瀚章、蒋益澧、马新贻、刘坤一、李鹤年、各将部拨协滇饷项。迅速拨解。以济要需。毋稍延宕。将此由五百里各谕令知之。　　

○引见京察三品以下京堂。得旨、太仆寺卿祥符。衰病昬庸。著勒令休致。余著照旧供职。　　

○云贵总督劳崇光奏、请调前任四川按察使蒋徵蒲、候选道林福盛。前赴云南差委。允之。　　

○实授云南迤南道岑毓英布政使。　　

○改丁忧云南腾越镇总兵官全祖凯为署任。仍留营。　　

○赏前任奉天府府尹德椿四品顶带。命赴直隶天津交三口通商大臣崇厚差委。　　

○以直隶吴桥获匪出力。赏都司姚怀德等花翎。　　

○以克复贵州绥远县城。赏道员林肇元按察使衔。　　

○以克复云南镇雄州城。赏知县唐湛春同知衔花翎。把总周云礼等蓝翎。余加衔升叙有差。予阵亡都司许占春、祭葬世职加等。　　

○予云南鹤庆殉难代理知州林森棠、祭葬世职加等。　　

○予陕西泾州殉难县丞王思孔、祭葬世职加等。　　

○予浙江永嘉阵亡武生徐桂芳、祭葬世职。如把总例。　　

○蠲免两浙仁和、海沙、鲍郎、芦沥、横浦、浦东、六场被扰地方上年灶课。并展缓横浦、浦东、二场旧欠钱粮。　　

○壬午。谕内阁、御史阿淩阿奏参疆臣骄妄。请旨严饬一摺。据称曾国藩不肯回两江总督本任。仍刊用江督字样关防。复欲以散员留营。并已回徐州。又不接印等语。曾国藩公忠谋国。勋望素著。且时以盛满为虑。屡次陈请开缺。并以办捻无功。自请量加谴责。注销侯爵。谨畏出于至诚。朝廷念其前功。且筹李鸿章饷糈。亦极紧要。是以仍令回两江总督本任。该督复请留营自效。以免避劳就逸之嫌。至所刊江督木质关防。系在河南境内行营所用。其时并未开两江总督之缺。亦尚未折回徐州。现已恪遵谕旨。受篆视事。是曾国藩本无骄妄情形。该御史不查明原委。率以臆揣之词。列诸弹章。迹涉任意攻讦。此风断不可长。原摺著即掷还。　　

○又谕、崇实奏、开复参革人员。不宜仍发原省一摺。据称三年大计。及督抚随时甄别人员。一经罢斥。例不录用。近来该革员等。或赴军营投效。或加倍报捐。开复原官。往往仍归原省补用。流弊滋多等语。所奏不为无见。著该部查明。除因公挂误奏请开复人员外。若身被计典。及督抚特行甄别降革各员。如系立功军营保举者。即留于立功省分。酌量补用。如由京局捐复者。即归部铨选。概不准仍发原省。其已经发往原省。及铨选适遇原省。均著改掣省分。以示限制。　　

○又谕、崇实奏、随时甄别各员。请分别降革等语。四川石柱厅同知陈治。年少气浮。未谙政体。著以通判降补。乐山县知县刘大智。精力衰颓。难期振作。著以教职改补。安县知县程宗润。言语轻浮。举动草率。候补知县梁叔丙。才具庸懦。办事竭蹶。均著以府经历县丞降补。荣县知县申诰。操守不谨。贻误地方。即用知县郭炳南、性情躁妄。心地糊涂。候补知县茅樾。不洽舆情。均著即行革职。候补同知毛英倬。行止卑污。候补通判杜绶。出身微贱。有玷官常。均著革职。永不准其捐复投效。以示惩儆。　　

○谕军机大臣等、有人奏、直隶武强县知县刘振中贪酷残暴。信任官亲。揽权纳贿。设有敲踝棒等非刑。残虐百姓。词讼不分原被。一并锁押。密使官亲谈姓、同书役吓以非刑。视钱之多寡。判理之曲直。合县呼为刘钱串。谈姓及户书高春润、包办词讼。无恶不作。复约请绅商勒捐银两。并为父庆寿。得折礼银三千余两。谈姓又与高春润及快役谷清顺等。结拜同盟。有将军阎王等绰号。同治四年。谷清川等夥抢过客。劫财毙命。又抢掠阮姓家财物。谷清顺被获后。该县属高春润关说。送银六百两。消弭两案。请饬查办等语。著刘长佑按照所奏各节。确切查明。据实具奏。毋稍徇隐。原片著钞给阅看。将此谕令知之。　　

○又谕、有人奏、湖北司道动用竹木商捐一摺。内用银二万余两。系分送本省及过往官绅程仪顺资赙仪。上年曾国荃过境。用银三千两。及历任巡抚到任。江夏县办理铺陈。修理衙署。及一切规费。皆于此款领用等语。所奏是否属实。著谭廷襄提讯委员孙振铨。务得确情。秉公覆奏。原摺著钞给阅看。将此谕令知之。　　

○又谕、穆图善奏、官军渡河进剿。连夺要隘。现在移营剿办。并请留景廉襄办一切各摺片。杨汶智股匪。经官军剿败。势已穷蹙。向盐固一路窜去。马生彦一股。仍踞半个城地方。靖远镇番及中卫黄河两岸肃清。该将军拟将中卫大营。移过河南甯安堡驻扎。以杜该匪回窜。即著体察情形。妥筹布置。现在庆泾被困已久。亟须拨兵救援。昨有旨令穆图善统率所部。速赴庆阳。即著酌带兵勇。迅趋泾庆一带。节节扫荡。殄灭回氛。毋令与陕捻句合。致滋贻误。甯夏地方紧要。必须得人镇守。方可无虞。仍著金顺护理将军印务。毋庸随同前往。穆图善移师东上。甯灵地方。不能兼顾。即著杨岳斌慎选贤能守令。遇有汉回交涉事件。秉公酌办。宽猛相济。毋得稍存偏袒。致生事端。哈密办事大臣景廉。著准其暂留穆图善军营。襄理军务。俟军事稍松。即饬速赴新任。不得藉词逗遛。将此由六百里各谕令知之。　　

○又谕、穆图善奏、请饬催各省协饷等语。穆图善军营。饷需久绌。叠经谕令各该督抚源源拨解。兹据该将军奏称、各省协饷。四月之久。均无报解信息。该营粮饷两绌。呼吁无门。情形甚为急迫。自应迅筹接济。著崇实、骆秉章、谭廷襄、曾国荃、阎敬铭、丁宝桢、赵长龄、乔松年、各将该省应协月饷。迅速报解。并著曾国藩、赵长龄、转饬两淮运使河东道。各将应协饷银。源源批解穆图善军营。以应急需。其以前欠解之款。著一并陆续起解。不得少有延误。将此由五百里谕知曾国藩、崇实、骆秉章、谭廷襄、曾国荃、阎敬铭、赵长龄、乔松年、并传谕丁宝桢知之。　　

○又谕、成禄奏、肃城未下。后路窜匪突至。情形日紧。并请拨兵援应各摺片。肃州一城。围攻日久。迄未能克。成禄督率无方。殊属疲玩。现在东路窜匪。扰偪高台。围攻城池。若不赶紧剿除。官军必前后受敌。势不能支。成禄当振刷精神。督率兵勇。先将高台贼匪殄尽。以清后路。并著克期攻拔肃城。毋得再事迁延。致生他变。肃城攻克后。仍著整顿军旅。料理出关。现在该营兵力甚单。著杨岳斌迅速多拨兵勇数营。驰援肃州。不可稍分畛域。致省西一路。又形糜烂。将此由五百里各谕令知之。　　

○以故翁牛特扎萨克都楞郡王布尔那巴达拉继子赞巴勒诺尔布袭爵。　　

○以捐备驼只。赏阿拉善镇国公巴尔沁班咱尔国策花翎。　　

○以剿办西藏博窝番匪出力。予知州马玉堂以知府用。　　

○予故署甘肃凉州镇总兵官瑞琳、祭葬恤荫。　　

○癸未。工部右侍郎魁龄等奏、遵旨查探西山水源。查得昆明湖来源。出自玉泉。玉泉之水。实借助于香山樱桃沟两泉。拟请力加疏瀹。节节导引。停蓄于昆明湖中。待其积长增高。自仍循故道。入长河以达京城。请钦派大臣覆勘修理。得旨、著即派魁龄、于淩辰、王维珍、文硕、前往估修。　　

○甲申。孝仪纯皇后忌辰遣官祭裕陵。　　

