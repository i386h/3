<!-- { "loadSidebar": true } -->
○又谕、恩麟奏、北路回目缚贼献城一摺。据称北路回目张保漋震慑兵威。禀请投诚。本年四月闲。自带所部。赚开固原城门。杀贼无算。生捦逆贼花万六等八名。并将盐茶厅城一并收复等语。回情狡诈。反覆无常。惟观此次该回目杀贼献城。情节似尚可信。或因官军克复平凉。震慑兵威。因而潜消反侧。亦未可定。著恩麟饬令该回目将所获逆匪花万六等八名。解赴省城。讯明正法。仍当随时察看。防其中变。毋得稍涉大意。堕其诡谋。雷正绾等攻克平凉后。已移得胜之师。进攻固原。现在固原盐茶已复。平郡迤北贼氛渐戢。即可直指灵州。都兴阿前奏拟由磴口进兵。当经谕令都兴阿、雷正绾、合力前进。直捣甯灵。即著该将军等懔遵前旨。妥速筹商。以期节节埽荡。迅殄逆氛。甯夏回目马化漋既遣回人马精忠呈缴镇道印信。并约期缴献郡城。其事虽未可深信。若能暂示羁縻。纾我兵力。亦不妨从权办理。前因熙麟奏、甯夏逆匪。畏罪投诚。当经谕令都兴阿、雷正绾、酌度办理。而庆昀复有中卫县迤北大堡中马化漋张贴伪示。归罪赫汶典之奏。是甯夏回匪。尤为诡谲。恩麟等尤须慎之尤慎。不可稍为含糊。希图了事。如可暂加笼络。即咨明庆昀妥筹办理。都兴阿、雷正绾、专办甘省军务。均属责无旁贷。将来或剿或抚。进止机宜。即著随时察看酌办。如盐固投诚。尚可不致反覆。即不妨予以自新。以期并力北征。别无牵阻。将此由六百里谕知都兴阿、雷正绾、并传谕恩麟知之。　　

○又谕、恩麟奏、甘省库款匮竭。需饷紧急。请饬催陕西等省筹解欠款一摺。各省积欠甘饷。数逾千万。屡经降旨饬催。迁延不解。现在甘省军务吃紧。需用数倍于前。支持不易。若不赶紧筹解。致兵勇有哗溃之虞。贻误非轻。著曾国藩、骆秉章、左宗棠、毛鸿宾、李鸿章、沈葆桢、张之万、阎敬铭、刘蓉、沈桂芬、郭嵩焘、无论如何为难。移缓就急。先行各筹解银二三十万两。迅速派员解往甘肃省城。毋稍延缓。其余兵饷。仍著各该省督抚等源源筹解。以资接济。恩麟另片奏、山西赴甘路径梗阻。拨解饷银。请饬交山西客商。就近汇兑等语。著沈桂芬督饬藩司河东道饬令解饷委员等。于司道各库领银后。交给晋省各商字号。就近汇兑。以期迅速到甘。俟道路疏通。即著停止汇兑。将此由五百里各谕令知之。　　

○又谕、据都察院奏、江西孀妇陶谢氏、呈控伊子陶绶锦前在署福建永春州知州任内。往捕所辖西南乡窝匪。被匪首陈汝谦等纠党拒捕。陶绶锦受伤殒命。禀经委员查拏。该乡不将各犯交出。并不将陶绶锦尸首献出。举人陈邦詹、蠹胥陈嘉猷等、在该乡借助饷为名。歛银行贿。纵庇正凶。另买老匄穷民陈多等五人顶凶抵罪。后任知州宋姓受贿蒙详。迨正犯郭春魁等犯案。复受贿纵放。臬司桂超万徇情偏断。反栽赃于陶绶锦门丁郑春。科之以罪。改供详奏等语。案关戕官顶凶。贿纵偏听。如果属实大干法纪。著左宗棠、徐宗干、按照所控各情。严切根究。以成信谳。毋得稍有迁就。至所称知州宋姓将已驳助饷之项。并不发还。与蠹书陈嘉猷即陈树书朋吞分肥之处。著一并查明。严参惩办。原呈著钞给阅看。将此谕令知之。　　

○以克复江南省城。赏总兵官何玉贵、谭国泰、周光正、张定魁、成东昂、武义山、赵三元、武交清、王上国、邓吉山、杨西平、罗朝云、朱文光、葛奇益、陈致祥、蒋照临、副将吴宗国、萧清世、吴隆海、张叶江、熊绍濂、正一品封典。总兵官杨喜贵、彭言志、邓泰福、刘盛德、罗雨春、朱惟堂、萧上林、萧恒书、朱连甲、道员黄润昌、知府武明善、易良豹、副将沈鸿宾、李定元、熊上珍、梁美材、戴名山、冯盛德、朱唐洲、罗宣禄、彭克友、王佩琼、李泰山、张正荣、罗兴祥、刘定发、周恒礼、李金洲、陈汝俊、谭位高、殷定文、赖迎发、康寿怡、萧国仕、参将陶立忠、黄廷爵、杨钾南、黄万鹏、何鸣高、李臣荣、朱涟泗、游击易嵩祝、杨友胜、巴图鲁名号。游击萧洪胜等花翎。余加衔升叙有差。予阵亡总兵官郭鹏程、副将陈万胜、参将熊祖泗、都司向进山、守备谢永泰、祭葬世职加等。　　

○以红旗报捷。赏奏事处班领宽略、兵部捷报处郎中国英等、加衔加级有差。郎中庆寿等花翎。笔帖式祥安等蓝翎。并予沿途驿跕员弁兵夫等议叙奖赏。　　


大清穆宗继天开运受中居正保大定功圣智诚孝信敏恭宽毅皇帝实录卷之一百八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬槁本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。秋七月。己亥朔。享太庙。遣钟郡王奕詥恭代行礼。　　

○上诣奉先殿行礼。　　

○诣大高殿寿皇殿行礼。　　

○诣景山关帝庙拈香。　　

○诣绥履殿问慈安皇太后安。平安室问慈禧皇太后安。至戊辰皆如之。　　

○谕内阁、恭亲王之第三子。著命名载浚。　　

○谕议政王军机大臣等、杨岳斌、沈葆桢奏、官军力攻崇仁叠胜。并进剿东乡金溪踞贼情形。暨南丰铁子岭一带。剿贼获胜各摺片。侍逆盘踞崇仁。经江忠朝、席宝田两军。分路进攻。杀毙贼目不少。侍逆右臂受伤。江忠朝等复分令各营。进攻贼垒。直偪城根。周宽世等亦败贼于上顿渡。王开琳、王德榜、移驻七星桥。与周宽世合图东乡。进规金溪。伪老王宗李沅茂、纠合南丰股匪。窜踞铁子岭一带。为崇逆声援。刘典督令刘胜祥等、分左右两路纵击。捦斩甚众。铁子岭一带贼馆。一律肃清。是崇仁等城。虽未遽能克复。而各路进兵。均尚得手。前因杨岳斌奏、贼图力攻抚建。横踞崇仁等处。渐成长围之势。拟先由崇宜下手。破其狡谋。当以所筹深合机宜。谕令该督等会商办理。现在江忠朝等进兵崇仁。侍逆右臂受伤。该逆与李秀城均系一时悍党。李秀城既经就捦。该逆谅不能久稽显戮。著杨岳斌、沈葆桢、督饬江忠朝等鼓勇前进。迅克崇仁。破贼包抄之计。东乡上顿渡许湾等处逆势渐已不支。即著饬令王开琳、周宽世等会攻东乡。乘胜规复金溪。毋稍松劲。南丰贼踞已久。若不及早诛锄。大为腹地之患。铁子岭已克。我军得其要隘。即著督饬刘典会合精毅等营。节节进剿。将伪老王宗股逆。奋力剿击。攻克南丰县城。以期廓清江境。将此由六百里各谕令知之。　　

○又谕、现在蔡启等逆。在陕西盩厔一带滋扰。虽经刘蓉等督兵剿办。而贼势未衰。四川边界。多与陕西毗连。设该逆被击穷蹙。乘闲窥川。不可不豫为防范。昨据曾国藩驰奏金陵克复。全股悍贼歼除。而湖北麻黄一带。贼尚充斥。该逆等声称欲救金陵。故锐意东窜。此时金陵巢穴既覆。此股贼匪。闻风丧胆。未必仍敢东趋。僧格林沁已移扎光州。官文亦进至黄州。合力进剿。贼见我军势大。必将折而西奔。恐其偪近川疆。冀图窜逸。均不可以不防。著骆秉章严饬沿江防军。勤加侦探。严密守御。毋令一贼得以阑入。以期尽扫妖氛。将此由六百里谕令知之。　　

○又谕、熙麟奏、特参玩误军火饷项之知州。暨废弛营务之都司。请旨革职一摺。本日已降旨将沈际清等革职示惩矣。甘肃军务。正当吃紧。各省协济军火饷项。沿途地方官。自应妥为照料。发给牲口驮脚。以利遄行。乃陕西署鄜州知州沈际清、于山西陕西委员运解军火饷银等项。行抵鄜州驿站。该署州竟敢置若罔闻。迟延贻误。并于过往商贾牲口每头徵收制钱八十文。仍令百姓照旧供支驮脚。以致百姓抗不遵办。贻误军需。已属任意妄为。并据该督奏称、沈际清原系题补定远同知撤省另补之员。今春夤缘得此署缺。更属巧于趋避。该员现已革职。即著文煜檄委现在庆阳定边营中办理文案之员。驰往暂行代理。并著刘蓉迅速派员。前赴该州接署。并将该革员。于徵收商贾牲口驮脚钱文之外。仍令百姓照旧供支。并如何夤缘署缺之处。查明具奏。昨据曾国藩奏、江甯省城克复。发逆陈得才等由陕窜鄂。声称图救金陵。此时老巢已破。该逆闻风丧胆。自不敢悉力东窜。惟该逆窜突靡定。难保不由湖北边界回窜兴汉一带。不可不豫为防范。蔡逆一股。尚未歼灭。著穆图善、刘蓉、妥筹防剿。以期肃清。陕境。毋稍疏懈。将此由六百里各谕令知之。　　

○以湖南捐输军饷。永广湘乡县学额六名。邵阳县四名。攸、安化、清泉、衡山、耒阳、新甯、六县各三名。茶陵、衡阳、甯远、桃源、四州县各二名。安仁、常甯、酃、零陵、祁阳、道、武陵、龙阳、永顺、芷江、郴、永兴、桂东、澧、十四州县各一名。　　

○以运送军火迟误。革陕西署知州沈际清、署都司景福职。　　

○予江西崇仁阵亡把总何东山、吕光荣、外委蒋桂元、祭葬世职加等。　　

○庚子。谕内阁、朕以冲龄践阼。荷蒙两宫皇太后垂慈。特命祁寯藻、倭仁、李鸿藻、在弘德殿授读。并派倭什珲布、伊精阿、授读清文。祁寯藻等均能朝夕纳诲。讲贯发明。朕于典学之余。深资启沃。兹当巨寇荡平。江南厎定。祁寯藻等辅弼朕躬。同深庆幸。允宜共沐恩施。祁寯藻、倭仁、倭什珲布、伊精阿、李鸿藻、均著赏给纪录二次。　　

