<!-- { "loadSidebar": true } -->
○以贵州攻克下德明苗寨。并歼除大股援贼。赏知州李光燎花翎。予阵亡游击罗朝翰、守备何永泰千总陈玉彩、府经历张永绥等祭葬世职加等。　　

○辛亥。举行同治四年军政。湖广荐举官四员。罢软官一员。有疾官一员。分别议叙处分如例　　

○予浙江仁和等处殉难监生高慎先等绅民妇女一百六十三名口分别旌恤如例。　　

○追予直隶临洺关殉难同知周宪曾于死事地方暨原籍建立专祠。眷属幕友。一并附祀。　　

○句到江苏、山东、情实罪犯。停决江苏斩犯一人。山东斩犯三人。狡犯一人。余三十八人予句。　　

○壬子。谕军机大臣等、前因闽省设厂制造轮船。谕令沈葆桢帮同该省督抚等悉心区画。嗣据左宗棠奏、请派重臣总理船政。复谕令沈葆桢总司其事。与英桂、吴棠徐宗干会商办理兹据左宗棠奏、该抚两次呈称、以丁忧人员不应与闻政事。如奉旨饬办。亦必俟明年六月服阕后。始敢任事。其未释服以前。遇有咨奏事件。请由督抚臣代为咨奏等语。制造轮船一节。关系中外。事更重于金革。岂得以引避为辞沈葆桢办事认真。著仍遵前旨总司其事。一切应办事宜。均著英桂、左宗棠、吴棠、徐宗干、与沈葆桢随时会商办理署藩司周开锡、即著与道员胡光墉、一并交沈葆桢差遣。惟既据该前抚呈称现未服阕。未敢公然任事即著俯顺所请。未释服以前。遇有应行陈奏事件由沈葆桢知会该督抚代为具奏。一俟服阕。仍著会同该省督抚联衔奏事。以重事权。其购买机器等项。共需银十三万三千八百余两。著照左宗堂所筹。先行动款应付。以便兴办。将此由五百里各谕令知之。　　

○予吉林阿勒楚喀伯都讷等处阵亡殉难委协领明通等官民妇女八百六十员名口分别旌恤如例。　　

○蠲免吉林伯都讷、双城堡、阿勒楚喀、拉林、五常堡、长春厅各属被扰地方新旧额赋有差。　　

○蠲缓直隶开、东明、长垣、三州县被水地方新旧额赋有差。　　

○缓徵直隶宝坻、大城、良乡、安肃、安阜、城景、青静海、沧、南皮、盐山、永年、邯郸、肥乡、鸡泽磁、元城、大名、深、衡水、蠡、二十二州县被水被旱被雹地方新旧额赋。暨海防河淤地租仓谷有差。　　

○癸丑。以神灵显应。加浙江会稽县汉孝女曹娥封号曰灵感。　　

○谕内阁、御史佛尔国春奏各省典铺取赎限期。未能划一请饬部会议章程通行一摺。所陈殊属鄙琐国家设立言官。原冀拾遗补缺。如于民生国计确有关系。自必立予嘉纳。近来科道等官往往摭拾细故。率意敷陈。然未有如该御史所奏之谬者。典铺原以便民。各省情形不一。相沿已久。自有成规。如有不肖州县任意左袒该省大吏不难访闻参处。且此等事件。何值令户刑二部会议通行。所奏著无庸议。原摺掷还。　　

○谕军机大臣等、崇厚奏、直隶分设六军。应办炮位等项。由津设局制造。请饬督臣筹款拨用一摺。直隶练兵需用火器。前经总理各国事务衙门奏准在津设局。于关税项下作正开销。兹据崇厚奏称、选匠购料。仿照外洋成式制造。统计炮位炮车一切。共需银六万九千余两天津关奉拨京协各款。为数浩繁。万难筹措。请饬直隶督臣由长芦运司在于盐课项下筹拨应用等语自系实情。即著崇厚督同天津道专设局厂遴派妥员。认真赶办。所需经费。即由刘长佑于盐课项下随时筹拨。责成天津道核实报销。务期工坚料实。不准草率浮冒。原摺著钞给刘长佑阅看又据奕梁等奏。直隶应补解广恩库租银二年之久。仅解银八百余两。请旨饬催等语。此项租息银两。欠解甚钜。叠经督催。仍复玩延。现届冬令。该库应发各款。无项可筹著刘长佑督饬藩司。无论何款。迅拨银四五千两。限于十一月内解交广恩库以应要需。毋再延宕。原摺著钞给阅看。将此各谕令知之　　

○署两江总督李鸿章奏、贼渐穷蹙。现由南路兜扼。俾收夹击之势。得旨、逆踪现窜金乡羊山一带。著饬刘铭传等军驰入东境。跟踪兜剿。毋任狂窜。　　

○补铸安徽徽州府同知、甯国县知县、庐州府儒学、繁昌县儒学、荻港巡检、合肥县青阳镇巡检、六安营参将、安庆广德池州等营都司、甯国营庐州卫守备、各印信关防条记。从巡抚乔松年请也。　　

○旌表守正捐躯河南上蔡县民妇张刘氏。　　

○句到直隶、山西、情实罪犯。停决直隶绞犯二人。山西斩犯二人。绞犯一人。余三十人予句。　　

○豁免安徽寿凤阳、怀远、凤台、亳、蒙城、盱眙、滁、全椒、来安、旌德、太平、怀甯、桐城、潜山、太湖、宿松、望江、休甯、祁门、铜陵、当涂、芜湖、繁昌、无为、合肥、舒城、庐江、巢、定远、六安、和、含山、宿、五河、婺源、灵壁、阜阳、太和、泗、歙、黟、贵池、建德、东流、颍上、霍邱、英山、霍山、天长、绩溪、宣城、南陵、泾、青阳、石埭、五十六州县被水地方新旧额赋。　　

○甲寅。热河都统麒庆奏、留防马队全数撤回归伍。得旨、朝阳赤峰一带。难保无余匪潜匿。仍著麒庆严饬各该地方官勤加侦探。不可日久生懈。　　

○赏奈曼达尔汉郡王萨哈拉三眼花翎。在御前行走。　　

○以福建摉缉崇安余匪事竣。赏知府张树菼、都司周镜清等花翎。余升叙有差。　　

○乙卯。谕军机大臣等、步军统领衙门奏称、据派拏赵熙元案犯之司员面禀该员等行抵景州德州。访闻该处村庄。多有练习邪教之事。直隶山东毗连之各州县地方村镇。入教者不一而足。教名各异德州西南一带尤甚。请饬直隶山东督抚派员查拏各等语。莠民练习邪教。煽惑乡愚。当此逆氛未靖之时。难保不恃其党众。乘机窃发。赵熙元案内要犯。虽经步军统领衙门续获多名。仍恐漏网匪数尚多。即著刘长佑、阎敬铭、迅各遴派妥员。会同各该属州县不动声色。悉心访查。如有练习邪教之匪。即行严拏惩办消患未萌。固不可摉捕过急。惊扰良民。以致酿成事端。亦不可事机不密。致任远扬。原片著钞给阅。看将此各谕令知之。　　

○又谕、崇厚奏、遵旨驰赴营口筹办事宜一摺。山海关改设道员。事属创始。必须筹画万全。期于经久无弊崇厚驰抵营口后。即著将该处情形。详细察看。所有新定章程。务期酌核至当。不厌精详。其一切未尽事宜。并著会商都兴阿妥筹办理。以期周密。将此各谕令知之。　　

○又谕、穆隆阿等奏、捻逆窜入陕境。防剿吃重。并布置省防。请调金顺马队赴陕各摺片。前据刘蓉具奏。捻回各情谕令曾国藩迅催鲍超入关助剿。曾国藩亦奏称责成鲍超等军。专剿西路之贼。陕省回捻交讧。不遑兼顾。若无大军助剿。则任贼久踞为患不可胜言。著曾国藩、李鸿章、迅催鲍超等军克期入关。相机剿办。陕省回民。固宜防范。值此外匪窜入之时。但当示以诚信。不可使之疑惧。著刘蓉会同穆隆阿、图明额、不动声色。暗为防闲。毋令变生肘腋。此中机宜。谅刘蓉自能斟酌办理。无烦谆谆指示。乔松年现在行抵何处。陕省情形。如此吃紧。该抚当兼程前进。岂可徘徊观望。希图诿卸。著即迅速赴任。会同刘蓉妥为经理。陕省情形。乔松年自不如刘蓉之熟悉。乔松年到后。刘蓉仍当实心经理。随时奏报。乔松年不得稍形掣肘。甯夏防务虽松。而程兴烈、西蒙克西克两军。已令交刘蓉调遣。并令穆图善酌拨防兵。先顾陕省。所有金顺马队。难再抽调。穆隆阿等所奏。著无庸议。将此由六百里各谕令知之。　　

○又谕、前因福兴、德兴阿奏、西征兵丁。难由大西路行走。当经谕令福兴等桓明实在情形。或由台站。或由闲道行走。毋许摸棱两可。兹据裕瑞、玉亮奏称、征兵难由台站行走情形一摺。蒙古军台四十四站。地处荒落。水火俱不易求。口外扎萨克旗。距军台路程。自数十里至数百里不等。前因征兵改道大西路。已将各旗蒙古备办台站驼马撤回。若征兵再由归绥折回。向台站行走则传齐各扎萨克旗帮办驼马。势须三月之久。缓不济急。且往返耽延。徒糜饷需。冬令冰寒地冱。即长马长驼。亦虑半途倒乏。阻滞难进。著福兴、德兴阿、遵奉前旨。赶紧询探可行闲道。妥筹章程。一面奏闻。一面饬令兵丁速行起程西进。不得藉词推延。致误戎机。裕瑞等原摺。著钞给福兴等阅看。将此由六百里各谕令知之。　　

○旌表守正捐躯热河朝阳县民张再耀女傻头。四川璧山县民黄光星妻况氏。名山县民女杨氏。合江县民女蒲芸秀。　　



大清穆宗继天开运受中居正保大定功圣智诚孝信敏恭宽毅皇帝实录卷之一百八十八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治五年。丙寅。十一月。丙辰朔。上诣绥履殿问慈安皇太后安。平安室问慈禧皇太后安。至乙酉皆如之。　　

○奉慈安皇太后慈禧皇太后幸漱芳斋。侍午膳。　　

○谕内阁、左宗棠奏、闽省武营捐班太多。请分别办理并请停止报捐武职等语。所奏甚是。武营流品溷杂。势豪策名右职。藉为护符劣弁巧猎升阶。专为牟利。自应严加区别。以肃军政所有福建省捐纳武职各员弁。即著该督抚一律送部引见。其未经引见人员。并不准改标委署。惟此等情弊。不独福建一省为然。嗣后各直省报捐武职。均著永远停止。　　

