<!-- { "loadSidebar": true } -->
○管理武英殿事务孚郡王等奏遵刻圣谕十六条及附律易解书成。恭进呈览。得旨书留中并著颁发各直省督抚府尹学政及盛京吉林黑龙江将军一体祗领。　　

○辛巳。谕内阁、李鸿章奏、遵查韩庄滋事弁勇。并不能约束之将弁分别惩办一摺。鼎军遣撤勇丁。前在山东韩庄地方。因索取饷项。聚众抢掠。业经总兵潘鼎立等将首先纠抢之勇目把总鲁万漋、及嗾众索闹之守备王得顺等十人。先后拏获正法枭示。现在各营勇丁。均已分投回籍。遣撤竣事。记名提督皖南镇总兵潘鼎立先事未能慎防咎有应得。姑念事后尚能妥为遣撤。著撤销记名提督。以示薄惩。江苏补用道万国顺管理营务。驾驭未能得宜著以知府降补参将郑士贵游击卡长胜、分管哨队。未能钤制。均著革职永不叙用。以示惩儆。　　

○谕军机大臣等、英翰奏回省日期。及现在筹办各情形一摺安徽沿江南北十余州县上自怀甯。下迄当涂江堤被冲。悉成泽国览奏实深悯恻该抚以无为州等处堤工紧要已与马新贻商酌拨款俟水涸后兴修以工代赈并以前发银两不敷散放率属捐廉饬司筹款在各灾区设立粥厂。著即督饬各属认真经理。毋令一夫失所。皖省征防各军待饷孔亟本年被灾之区丁漕须分别蠲缓。淮北钱粮。又须筹拨工赈该抚饬将芜湖厘卡移涉江口严防绕越。粮台各员认真收发。以清款目。均著照所议办理。其防军各营。自宜核实归并。著饬各营兵弁。仍随统将驻扎一处。逐日操演毋任骚扰地方傥各该营附近有匪徒滋事。该将弁即驰往拏办。务期兵归实用。饷不虚糜毋令日久生懈。以重操防将此由五百里谕令知之。　　

○又谕、前因成禄奏、部署出关。请指拨各省有著款项。当经谕令户部速议具奏。兹据奏称、成禄出关饷项。上年八月经该部在山东欠解新疆月饷内提银十六万两。山西欠解新疆月饷内提银四万两奏令赶解。现在该提督出关需饷。自应指拨有著款项。俾利遄行著照户部所议。将前饬山西山东在欠解新疆饷内各提银七万两河南在欠解新疆饷内提银六万两划还部库共二十万两无庸解部还款。即著李宗羲丁宝桢李鹤年、各按应解数目。迅速改解归化。知照该提督派员迎提。至山西山东河南直隶应解新疆月饷。及四川湖北陕西应解成禄月饷著户部催令如数报解。其四川原欠拨归成禄军营之十七万两。上年部拨山东十六万两山西四万两。并由户部咨催。一并赶解毋任延宕将此由五百里各谕令知之。　　

○又谕、成禄奏、拟令杨占鳌赴陕西等省招募暨调员赴营差遣。办理文案各摺片。西路用兵有年出关各队。该提督果能力加整顿。岂无可用之兵著该提督懔遵前旨将现有兵勇汰弱留强核定数目迅速奏闻听候谕旨所有调兵募勇并调祥恩、王永庆周士键差委之处均毋庸议将此由五百里谕令知之。　　

○又谕、前因总理各国事务衙门具奏贵州遵义县教民互争一案。尚未办结。谕令李鸿章派委干员前赴贵州。会同曾璧光妥为办理。谅李鸿章接奉前旨。自当派员前往矣本日复据该衙门奏称赵教士被伤一案法国使臣罗淑亚自缮封摺。呈请代递且另拟办法三条详加酌度俱与中国体制不符断难允准业经该衙门王大臣据理斥驳。自应如此办理朝廷抚驭寰区。一视同仁。况关系中外交涉要件。岂可听其案悬不结著李鸿章仍遵前旨。派员赴黔。会同曾璧光迅速查明持平办理。以息争端。不得任意延宕。至法国使臣所递摺件。内称四川贵州两省大吏有嫉恨条约陵虐教士等情。固由该使臣情急所致惟此等情节该衙门均经陈奏业已谕令李鸿章等秉公核办该使臣何又呈请代奏自系该衙门不能详细开导。殊属不合嗣后。遇有交涉事件。仍应按照条约妥为办理。毋得纷纷代递封摺。以符体制。此案除已谕令李鸿章等迅速查办外。仍著总理各国事务衙门随时咨催李鸿章、曾璧光妥速办结其四川酉阳州教民相争一案并著李鸿章会同崇实吴棠懔遵前旨。秉公办理。总理各国事务衙门原摺均著钞给阅看。将此由六百里各谕令知之。　　

○壬午以神灵显应加江苏宿迁县金龙四大王封号曰德庇河南陈留县黄大王封号曰宣仁。　　

○谕军机大臣等前因文煜等奏暹罗国进贡请由天津进京据情代奏。当交礼部议奏。兹据奏称现在中原底定。由粤赴京。驿路并无梗阻。即有应行绕道之处。亦可知照经过地方官妥为接护。若由海道至天津。经涉重洋恐有风涛之险。地方官无从防护应无庸更变旧章等语即著照所议暹罗国进贡照旧航海至广东虎门起旱后驰驿赴京毋庸改由天津。至该国自咸丰二年以后。屡次失贡。系道途阻滞。事出有因。著加恩免其补进贡物。文煜、英桂、卞宝第、即知照该国王钦遵办理至该国进贡之期行抵虎门并著瑞麟李福泰遴派妥员。沿途护送。并知照经过各省督抚派员接护用副朝廷怀柔远人至意。将此各谕令知之。　　

○予故前任工部右侍郎石赞清祭葬如例。　　


大清穆宗继天开运受中居正保大定功圣智诚孝信敏恭宽毅皇帝实录卷之二百六十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治八年。己巳。九月。甲申。上奉慈安皇太后慈禧皇太后幸漱芳斋。侍午膳。　　

○遣官祭历代帝王庙。　　

○谕内阁、华丰奏、病难速痊。恳请开缺一摺。肃亲王华丰、前因骽疾未痊。赏假调理。兹据奏称假期已满。病势增剧。情词恳挚。未忍拂其所请。华丰著准开一切差使。加恩无庸停俸。俾得安心调理。一俟病体痊愈。再行销假当差。　　

○又谕、都察院奏、已革锦州牧长卓金、遣抱以舞弊诬参等词。赴该衙门呈诉。此案牧长卓金、前经锦州副都统奕榕奏参。以该员查勘牧厂地亩。意存回护。降旨革职讯办。乃该革员并不听候查讯。辄复摭拾别款。遣抱控诉。并牵涉奕榕有捏奏情事。自应严切根究。以成信谳。著都兴阿亲提人证卷宗。秉公审讯。按律定拟具奏。　　

○谕军机大臣等、玉通奏、请催山西欠解青海王公俸银。并西甯兵饷。办理剿抚经费各摺片。青海蒙古各王公同治二三两年俸银。经玉通奏准由山西筹给尚未据该省拨解。其续请四五六年俸银。亦经谕令郑敦谨筹解。并谕玉通查明办理。该王公等频年被扰。生计日蹙。自应亟筹接济。著李宗羲督饬藩司。将先后两次奉拨未解该王公俸银共四万五千五百两。无论何款。如数拨交玉通所派委员。领解赴甯。俾资支放。西甯兵饷孔亟。著该抚迅将前拨银五万两。即行筹拨。并将玉通办理汉回剿抚经费前拨饷银十万两内未解银七万五千两。一并筹交该委员领解。毋稍延缓。将此各谕令知之。　　

○乙酉谕军机大臣等、金顺奏、官军直抵甯郡。城防解严。并请饬富勒珲无庸截留队伍各摺片。陕匪窜入甯境。甯属降回。复萌叛志。金顺派副都统常福先赴郡城协守。亲率步队于上月二十九日抵甯。业将距城八里之贼垒三处立时攻拔。杀贼多名。城防解严。该署将军现令卫队营填扎二道墩。以扼南路。张曜前队亦已到甯。著定安、金顺、督饬各军。乘此声威。会合进剿。迅殄逆氛。前据神机营王大臣奏、接据定安函称。因刘松山一军。有轻进激变等情。此次金顺摺内。并未叙及。甯属降回。究竟因何启衅。金积堡回目马化漋现在情形若何。灵州是否为其袭陷。均著该署将军详细奏闻。刘松山现驻灵州。并著该署将军联络声威。共筹保卫。富勒珲遵赴归化城副都统之任。甯属攻剿。正当吃紧。其所部洋枪队。已由金顺咨会该副都统饬令营官杨裕德统带来甯助剿。并将军装交该营官一并护解赴营。著定安、金顺、传谕该副都统。不得任意截留。致误西路剿务。将此由六百里各谕令知之。　　

○又谕、刘岳昭奏、办理昭鲁回务情形。起程进省。并营勇索饷。请饬川省酌办。岑毓英奏、省围已解。攻克大姚等县城池。及围攻安甯州城。约束降人各摺片。唐友耕一军。前据崇实等奏称该处文武禀留。当经谕令刘岳昭从长办理。兹据该督奏称、唐友耕籍隶昭通。所部实俱滇练。肆口复仇。致鲁甸威甯各处回民。叠出剽掠。该军与之接仗数次。互有损伤。现在东昭大路。复多梗塞等语。此处回民闻谣自固。与公然叛逆者不同。唐友耕既经崇实等派令援滇。何得以先办昭回为名。使汉回从中生衅。即著崇实、吴棠严饬该提督赶紧拔队前进。不准藉词逗遛。刘岳昭亦当迅饬孔昭鈖等相机妥办。如唐友耕仍执成见。玩视省城。并著刘岳昭等据实参奏。刘岳曙所带四营。因川省欠饷过多。各勇丁携械潜逃。已由刘岳昭派员查办。并令分扎宣威威甯等处。著崇实、吴棠、仍遵前旨。酌度情形。妥为办理。其未能先事豫防之统领营官。并著该将军等查明惩办。以儆刁风。大姚广通两县城池。经杨玉科各军先后收复。而附省之江右馆等处贼垒。又经岑毓英等督饬兵勇。昼夜环攻。生捦首逆多名。蔡廷栋缚贼自献。余匪并归土堆。省城业已解围。此次官军攻破各垒。马如龙带创督队。并亲赴贼营。勒令贼目自相斩献。实属奋勇可嘉。岑毓英于各路援军未到之时。竟能激励将士。力解省围。洵为不负委任。其缚献安汶义之降人蔡廷栋。即著交马如龙时加约束。以收后效。安甯逃贼。业经何秀林截杀殆尽。州城内外。亦已一律肃清。惟逆目刘城、米映山、现未捦获。余匪尚踞土堆。仍著岑毓英会同马如龙督队围攻。尽歼丑类。刘岳昭计可抵省。滇南糜烂已极。该督务将一切防剿事宜。与岑毓英和衷商搉。不可各存意见。并著该督等趁此官军得手之时。将各处失陷城邑次第收复。进除巨憝。用靖边陲。将此由六百里各谕令知之。　　

○以正白旗满洲都统恭亲王为阅兵大臣。　　

○以大学士官文为内大臣。　　

○调镶蓝旗蒙古都统世铎为镶红旗满洲都统热河都统庆春为镶蓝旗蒙古都统。以西安将军库克吉泰为热河都统。墨尔根城副都统克蒙额为西安将军。　　

