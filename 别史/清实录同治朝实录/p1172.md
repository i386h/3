<!-- { "loadSidebar": true } -->
○谕军机大臣等、穆图善奏、移师入陕。筹办情形。请将铭军马步八营暂缓议撤。邵亨豫奏、甘省溃勇窜近陕边。并续探情形。拨兵迎击。穆图善已抵泾州各摺片。据穆图善奏、杨世俊所统马队溃变。意图窜入陕境。现经铭军副将潘万才收抚等语。惟览邵亨豫所奏。溃勇下窜通渭。驻扎该处之蓝旗马队随同溃散两哨。驻扎直道镇之副白旗旋亦溃变。裹胁不下二三千人。九月初五日夜闲。全数窜过汧阳。直向东下。是该匪业已窜入陕境。是否潘万才收抚之外。另有东窜匪股。著穆图善、邵亨豫、曹克忠。确切查明。将已抚各勇妥筹安置。其东窜之匪。迅速派队截剿。毋任滋蔓。闻西甯抚事现又变更。句引陕回抗拒官军。河州回众亦有蠢动情形。傥该降众再有反覆。则是前功尽弃。大局殊属可虞。左宗棠进省以后。自已熟筹布置。现在西甯回匪既不就抚。自当督饬官军实力剿办。迅速歼除。其河州降众。仍当随时察看。密为防范。以免他虞。此时甘省防剿正当紧要。穆图善所部驻扎北山之马队六起。步队四营。尚资得力。未便遽行撤动。著该将军饬令仍扎原处。妥为防剿。左宗棠一面拣派劲旅前往接防。傥左宗棠所派之队未到。或到后布置尚未周妥。穆图善遽将此军撤赴陕境。致有疏虞。惟穆图善是问。甘省辖地绵长。需兵较多。现在大局未稳。全在群策群力。共济艰难。左宗棠务当和衷虚己。联络众心。以期维持全局。迅奏肤公。金顺著仍遵前旨。迅由甘凉一带驰抵肃州。即行具奏。并将后路甘凉镇番一带妥筹布置。与各军互相联络。不准再涉迁延。亦不得稍分畛域。穆图善请将总兵丁汝昌、副将潘万才、所带铭军马步八营暂缓遣撤等语。著邵亨豫俟刘盛藻到后。妥商办理。将此由六百里谕知左宗棠、穆图善、金顺、邵亨豫、并传谕曹克忠知之。　　

○赏奉迎皇后凤舆王大臣暨执事章京司员等加级纪录有差。　　

○赏请轿校尉暨执事护军等银。　　

○庚子。上率皇后暨慧妃以下诣慈宁宫。奉迎慈安皇太后慈禧皇太后升座。进酒行礼。　　

○慈安皇太后慈禧皇太后赐上暨皇后慧妃以下宴。　　

○上御太和殿。赐皇后亲属暨王以下文武大臣蒙古王贝勒贝子朝鲜使臣等宴。　　

○钦奉慈安皇太后慈禧皇太后懿旨。皇帝寅绍丕基。于今十有一载。亲贤夹辅。共济时艰。兹当大婚礼成。自应特沛恩施。用彰劳勚。其近支王公勋旧后裔。亦宜一体施恩。以光庆典。惇亲王著加恩在紫禁城内坐四人轿。无庸进领侍卫内大臣班。并免带豹尾枪差使。伊子载濂著封奉恩辅国公。恭亲王辅政多年。勋劳懋著。前于咸丰十一年十月闲。命以亲王世袭罔替。因该亲王再三恳辞。允俟亲政之年。再行办理。现在皇帝大婚礼成。亲政伊迩。著即加恩以亲王世袭罔替。醇郡王著晋封亲王。伊子载湉著赏给头品顶带。孚郡王著赏加亲王衔。惠郡王奕详著赏加亲王衔。郡王衔贝勒载治著赏食郡王俸。奉恩镇国公奕谟著赏加贝子衔。礼亲王世铎、睿亲王德长、肃亲王隆勤均著赏穿四团正龙补服。郑亲王庆至、豫亲王本格、怡亲王载敦、克勤郡王晋祺、顺承郡王庆恩、均著赏戴三眼花翎。庄亲王奕仁之子载勋著赏给委散秩大臣。御前大臣上学习行走贝勒奕劻、著赏加郡王衔。补授御前大臣。贝勒载漪、载澂、载滢、均著赏食贝勒全俸。贝子载容著赏加贝勒衔。奉恩镇国公奕湘、奕梁、均著赏加贝子衔。定郡王溥煦、贝勒奕絪、贝子绵勋、奉恩镇国公载钢、载迁、溥芸、溥楙、荣毓、桂丰、奉恩辅国公载岱、荣颐、续铭、载灿、裕恪、载帛纯堪、端秀、均著赏加二级。御前大臣伯彦讷谟祜之子贝勒那尔苏。著加恩在御前行走。景寿之子志勋、著加恩赏给六部员外郎。俟及岁时分部行走。军机大臣大学士文祥、著在紫禁城内乘坐二人肩舆。太子少保衔尚书宝鋆、著赏加太子太保衔。尚书沈桂芬、李鸿藻均著赏加太子少保衔。以示行庆推恩之至意。　　

○以直隶永定河漫口合龙。开复总督李鸿章、道员李朝仪等处分。赏同知吴廷斌等花翎。余升叙有差。　　

○辛丑。钦奉慈安皇太后慈禧皇太后懿旨。前因皇帝冲龄践阼。时事多艰。诸王大臣等不能无所禀承。姑允廷臣垂帘之请。权宜办理。并谕俟皇帝典学有成。即行归政。十一年来。夕惕朝乾。未敢稍涉懈弛。皇帝缉熙典学。日就月将。当春秋鼎盛之时。正宜亲总万几。与中外臣工共求治理。宏济艰难。以仰副文宗显皇帝付托之重。著钦天监于明年正月内选择吉期。举行皇帝亲政典礼。一切应行事宜。及应复旧制之处。著军机大臣大学士会同六部九卿敬谨妥议具奏。　　

○又奉懿旨。本日已降旨令钦天监于明年正月内择吉举行皇帝亲政典礼。因念坛庙大祀。典则崇隆。皇帝尤应躬亲致祭。以严对越而昭敬诚。著自本年冬至大祀圜丘为始。皇帝亲诣行礼。所有一切应办事宜。著各该衙门敬谨豫备。　　

○又奉懿旨。皇帝大婚礼成。昨已加恩惇亲王等以光庆典。所有内廷行走及执事诸臣。亦应一体加以奖励。弘德殿行走侍郎徐桐、桂清、广寿、均著赏给头品顶带。詹事府右春坊右庶子林天龄、著遇有应升之缺开列在前。前任内阁学士翁同和、著赏给头品顶带。上书房行走侍郎黄倬、童华、国子监祭酒章鋆、均著赏加一级。南书房行走侍郎潘祖荫、著赏给头品顶带。内阁学士黄钰、著赏加二级。翰林院侍讲孙诒经、徐郙、均著遇有应升之缺开列在前。礼部工部堂官均著赏加二级。总管内务府大臣崇纶之子候选郎中寿昌、著以四品京堂候补。春佑之子头等侍卫谦德、著赏加副都统衔。二等侍卫谦光、著赏给头等侍卫。明善著赏加太子少保衔。魁龄著赏加三级。诚明著赏戴花翎。前任总管内务府大臣大学士瑞常之子郎中文晖、著以五品京堂候补。尚书存诚之子员外郎明厚、著以六部郎中用。武备院卿师曾奉宸院卿毓清、均著赏加总管内务府大臣衔。师曾之子候补郎中文鉴、著以郎中即补。毓清之子候补员外郎麟雯、著以员外郎即补。粤海关监督崇礼、著赏加总管内务府大臣衔。并赏加二级。步军统领英元、左翼总兵荣禄、署右翼总兵成林、均著赏加二级。其修理衔道等差各兵丁。由户部拨银一万两。著英元等分别赏给。以示体恤。　　

○又奉懿旨。兹当大婚礼成。所有蒙古王贝勒贝子公呼图克图等亦应一体施恩。以光庆典。科尔沁郡王济克默特朗布、著赏加亲王衔。乌珠穆沁亲王彭苏克那木济勒之子公堆代扎布、著赏加贝子衔。喀尔喀亲王达尔玛、著赏换黄缰。喀喇沁郡王旺都特那本济勒、敖汉郡王达维多克丹、巴林郡王阿拉玛斯巴咱尔、均著赏用紫缰。土默特贝勒散巴勒诺尔赞、著赏换双眼花翎。喀喇沁贝勒德木齐扎布、科尔沁贝子阿敏乌尔图、均著在紫禁城内骑马。土尔扈特汗布彦乌勒哲依图、敖汉贝子达克沁、均著挑在御前行走。喀尔喀贝勒锦丕勒多尔济、著赏还三眼花翎。科尔沁公棍楚克林沁、著赏加贝子衔。洞阔尔呼图克图著在紫禁城内骑马。以示行庆推恩至意。　　

○谕军机大臣等、曹克忠奏、甘省溃勇现已悉数收抚一摺。据称溃勇由陇州绕越汧阳之草碧镇。势极剽疾。经该提督派令各营分路堵遏。自率亲兵从扶风岐山大道迎击。先后于凤翔麟游各县境收降溃勇七百余名。全数抚定。解回乾州军营。甘省被掳难民。随时解散。凤翔地方。照常安堵等语。此项溃勇。皆系久经行阵。何以忽思变计。曹克忠既已抚定。务当妥为钤束。毋令故智复萌。又贻后患。至邵亨豫前奏裹胁不下二三千人。此次曹克忠则称收降七百余名。全数抚定。是否收抚之外。另有东窜匪股。抑裹胁之众悉已解散。著穆图善、邵亨豫、曹克忠、恪遵前旨。确切查明。据实具奏。河州回众现在情形若何。左宗棠务当密为防范。毋令降众再有反覆。致隳前功。杨世俊所部马队因何溃走。该参将有无激变情事。并著该督确查具奏。毋稍徇饰。将此由五百里谕知左宗棠、穆图善、邵亨豫、并传谕曹克忠知之。　　

○又谕、景廉奏、回目递禀投诚。设法筹办一摺。回目马明等递禀投诚。据称权与安集延说和以待外援。恳请发兵驰救。其言虽未可深信。亦应设法羁縻。景廉拟俟该回将家属送至济木萨。即撤调徐学功等营赴古牧地帮同马明驻守。藉作官军屏蔽。自是权宜办法。仍著景廉随时体察情形。相机筹办。毋为该回所绐。俄人占踞伊犁后。复差人时至晶河一带。要挟该处户民。希图收为彼用。近又有东取玛纳斯之说。若不先发制人。迅将乌噜木齐规复。则俄人得步进步。后患何堪设想。景廉兵力单薄。未能克期进取。成禄奉命出关。为日已久。既不统兵西进。又不将景廉所调吉林黑龙江马队及李天和所部饬令西行。观望徘徊。拥兵自卫。实属贻误机宜。著即懔遵谕旨。先将所部吉林黑龙江马队及李天和营勇檄赴景廉军营。以厚兵力。不许藉词延宕。并将吉林黑龙江马队及李天和营勇先后拔队日期。迅速奏闻。景廉当一面筹画进兵。为规复乌垣之计。伊犁情形如此。俄人叵测如此。左宗棠当顾全大局。将出关马步各队粮饷。随时源源筹济。并严饬经过地方官妥为照料。俾利师行。毋得稍分畛域。至安敦玉地方。关系军行后路。必须有兵填扎。方免空虚。曹克忠现扎陕境。徐占彪在肃州攻剿。正当吃紧。未必有兵可拨。该处系左宗棠辖境。应如何拨兵前往驻扎之处。著该大臣妥为调度。务臻周密。景廉另片奏、拟在察哈尔设立转运粮台。请派徐树铭督办等语。景廉在察哈尔设立粮台。一切督催转运事宜。即著额勒和布、景瑞、派员经理。以专责成。所请令徐树铭前往督办之处。著毋庸议。又另片奏、请拨天津洋枪等语。已谕令李鸿章照数采买。即著景廉派员赴直领取。以资应用。将此由六百里各谕令知之。　　

○又谕、前因文麟等奏安西沙州靖逆各营兵饷缺乏。当谕乌里雅苏台将军等于新疆协饷内拨银二万两接济。兹据文麟、锡纶奏、前项饷银。仅由该城将军等于哈密应分直隶饷银内拨银二千两。景廉文麟等各于军饷内措借银八百两。前后共借垫银三千六百两。现在各该营军饷甚急。请饬奎昌等遵照前旨。仍由新疆项下拨银二万两等语。安西等营饷需久已支绌。哈密现又无款可拨。自应速筹接济。著奎昌、常顺、多布沁扎木楚、志刚、仍遵前旨。由新疆项下赶紧筹拨银二万两。由文麟等派委妥员领解赴哈。分拨各营。以济要需。将此由五百里各谕令知之。　　

○拨直隶天津洋枪三百杆。交乌噜木齐都统景廉委员领回备用。　　

