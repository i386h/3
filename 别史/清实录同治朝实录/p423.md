<!-- { "loadSidebar": true } -->
○遣官祭太岁之神。　　

○谕议政王军机大臣等、林文察奏、克复斗六土城。嘉义肃清。移兵彰化一摺。官军攻克彰化后。林文察会同总兵曾元福、进攻斗六逆巢。并将附近逆党巢穴数十庄悉数攻毁。复诱令斗六贼匪出巢。设伏击败悍贼。乘势攻拔斗六土城。阵斩甚多。捦获伪军师元帅等。剿办尚属认真。惟首匪戴万生现在逃往彰化。洪逆所住之北势湳庄。与林逆所踞之四块厝地方。皆为该逆老巢。族类甚繁。且恐句结内山番族。复致滋蔓。著徐宗干即飞速行知林文察。并饬曾元福、丁曰健、合力进攻。务期破毁老巢。将戴万生、洪欉、林晟、三逆悉数捦斩。其首匪陈哑狗所踞之大突等庄。亦著速行攻克。将该匪首一并歼捦。毋任再行窜逸。林文察等务当乘此军威。力加埽荡。并与曾玉明、丁曰健、和衷商办。迅奏肤公。毋得稍分畛域。将此由五百里谕知徐宗干、并传谕林文察、曾玉明、丁曰健知之。　　

○以福建攻克斗六贼巢。嘉义肃清。赏知府曾登洲、都司陈兆熊等花翎。都司萧瑞芳等蓝翎。余加衔升叙开复有差。　　

○命福州将军英桂在紫禁城骑马。　　

○壬寅。申刻。上诣绥履殿慈安皇太后前行礼。平安室慈禧皇太后前行礼。　　

○谕议政王军机大臣等、李云麟奏、会攻汉郡。分兵留守兴安。并派水陆各营堵剿蓝逆股匪一摺。据称刘蓉所部。于十二月初三日。由甯羌铁锁关进趋裦沔。并饬南路湘果各军。由青石关同时并进。催令该京卿迅捣西乡。并咨明四川总督分派唐文耕留防太平之四千余人会剿。探闻西卿洋县踞匪。因川军云集。图窜汉阴兴安。东犯襄郡。现已分扰石泉之马家寨等处。经该京卿派兵击退。蓝逆一股。扰及上津。欲由甲河等处偷渡回川。已饬派出之兵。会梁作楫一军追剿。兴安新旧两城。已派兵留守。俟与刘蓉会晤共商妥策等语。览其所奏。仍系豫筹布置。须俟与刘蓉会晤。方可共商进兵。刘蓉现已行抵何处。著即催集各军。会剿新集贼巢。李云麟迅饬各营。进捣西乡。以成三路会剿之局。务须督饬各将弁认真剿□。切不可徒托空言。致干咎戾。李云麟进止。著刘蓉仍遵前旨。妥筹调度。另片奏、石泉县知县陆堃、于贼至则献物以求和。贼去则杀人以灭口。谅京堂派防石泉。陆堃不令进城。石泉为李云麟进兵要路。果如所奏。实属目无法纪。关系非轻。前此龙常与陆堃互讦之案。孰虚孰实。著刘蓉将此次李云麟参劾陆堃各情。汇入前案。一并秉公查办。据实覆奏。原片著钞给刘蓉阅看。将此由六百里各谕令知之。　　

○又谕、李云麟奏、请饬催协饷等语。据称前任江西藩司李桓奉命援陕。所需兵饷。由山东河南每月协拨银各一万两。嗣李桓告病。该京堂接办军务。而义胜一军。及新立水陆数营。饷无所出。请旨饬催等语。李云麟现在进兵石泉。与刘蓉会剿汉中。军情紧要。需饷尤刻不容缓。该京堂所部。均仰给楚省协济。惟李桓旧部之饷。本由山东河南协拨。岂可虚悬无著。致误戎机。著张之万查照前议。按月如数拨济。并著阎敬铭迅速筹银数万两。均各径解陕省兴安。交李云麟军营。以资饱腾而利攻剿。毋得再事迟延。将此由五百里各谕令知之。　　

○是年。旌表孝子、湖北等省孔兴德等八名。孝义、山西省孙福贵等二名。孝友、湖南省赵世翥等二名。悌弟、湖北省罗亮侯一名。孝女、湖南省李玉音等二口。烈妇、直隶等省王寅清妻吴氏等三十八口烈女、河南等省张辅德未婚妻彭氏等六口。义士、湖北省张玉阶等二名。守节合例满洲护军台兴妻讷佳氏等一百二十一口。蒙古马甲明泰妻杜佳氏等二十五口。汉军马兵郎□□召土□妻蒋氏等二十九口。内务府拜唐阿奎英妻王氏等三口。各省驻防闲散冯天荣妻孙氏等一百六十一口。奉天等省高万钟妻魏氏等五千三百十七口。夫亡殉节、湖北等省乐庆云妻范氏等十四口。百岁寿民妇。四川等省吴学灏等十一名口。五世同堂、湖南等省周克静等三十六家。六世同居、安徽省丁焰一家。均给银建坊如例。　　

○会计天下民数谷数。除奉天江苏福建云南广西浙江陕西甘肃安徽贵州未经册报外。直隶等省通共大小男妇二万三千三百九十五万八千四百三十五名口。存仓米谷三百万一千二百四十六石八斗六升五合七勺。　　


大清穆宗继天开运受中居正保大定功圣智诚孝信敏恭宽毅皇帝实录卷之九十　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。春正月。癸卯朔。上诣奉先殿行礼。　　

○遣官祭太庙后殿。　　

○率王以下文武大臣诣慈宁门。庆贺慈安皇太后。慈禧皇太后。礼成。御太和殿受朝。作乐宣表如仪。　　

○诣大高殿寿皇殿行礼。　　

○甲辰。上诣绥履殿问慈安皇太后安。平安室问慈禧皇太后安。至辛未皆如之。　　

○谕内阁、前因翰林院侍读学士孙锵鸣奏、前署温州府知府黄维诰等纵匪殃民各款。谕令左宗棠查明具奏。兹据奏称、查明原参黄维诰等酿成会匪之变一节。系由瑞安林垟牙户李子荣、与富户陈安澜挟嫌。嗾前仓匪党折毁陈安澜房屋。时孙锵鸣在籍办理团练。自募勇丁赴平阳。将前仓房屋烧毁。该处匪党旋图报复。闻孙锵鸣有赴府城之信。即阑入府城。经署永嘉县知县陈宝善、当即击散。厥后会匪攻温州者两次。攻瑞安者月余。均由黄维诰、陈宝善、孙杰、设法守御。幸未被陷。会匪激变之由。实由绅团孟浪所致。原参知府周开锡试办盐厘。陈宝善劝其以杀立威一节。上年春间。周开锡赴温州府知府任时。曾令试办盐厘。辅以官运。永嘉所辖温溪地方私贩。播造流言。枭匪姚继富、纠众拦抢盐船。连毁青田处州厘卡。周开锡委陈宝善会同游击谢复云、前往处州。将姚继富缉获。讯明正法。余均弗问。所称捕得一人。即时斩首。当即指此。陈宝善并无力劝用威之事。原参已革署平阳县知县苏金策与现署平阳县知县余丽元等勒捐索贿一节。温属之永嘉瑞安平阳。于咸丰十一年逆匪滋事时。该局绅雇募台勇。议由各该绅富捐输雇价。官不与闻。嗣该绅富无以为偿。则书欠券。派各户捐输弥补。周开锡之令苏金策同余丽元经理此案捐输。不过因苏金策为当时在事之人。责令设法了结。至蔡懋贞、遍查捐局。并无其人。苏金策实非以留算交代为名。仍办平阳捐务。亦无与余丽元等带同会匪蔡懋贞四出勒捐情事。原参瑞安双穗场盐大使程泰森设立盐局。以入会通匪乡里不齿之捐纳知县沈涣澜在局帮办一节。程泰森即开化县丞程泰新之讹。上年曾委该员访察瓯盐利病。委署双穗场盐大使。因办理苛细。不洽舆情。业经撤委。其沈涣澜一员。向在瑞安与孙锵鸣等、同办团事。因言语迕触。致成嫌隙。其曾否入会通匪。无从查悉。该绅所办。系海防局务。至置船募勇之事。系归总兵黄载清管理。沈涣澜实无帮办盐局自设勇船之事。黄维诰一员。居官廉谨。其操守尚属可信。以上各情。有经元年春间。二年夏闲。孙锵鸣函请查办者。及逐一密查。与所言迥异。未敢稍有徇饰等语。黄维诰等被参各款。既据该督查无其事。孙锵鸣所奏。著毋庸议。朝廷勤求民瘼。言路宏开。外省各地方官。如果办理不善。原准例应奏事之员。列款入告。从未偏持成见。不为查办。乃孙锵鸣在局办团激变。辄行诿过于地方官。以纵匪酿乱等情。饰词陈奏。若非左宗棠深知黄维诰陈宝善官声尚好。几至为该侍读学士所诬。且因沈涣澜言语迕触。即指为通匪。始则函属左宗棠查办。因所言不行。复捏词入告。该侍读学士以在籍久经办团叠邀迁擢之员。宜如何公正为怀。力图报效。今据所奏各情。是其徇私挟嫌。居心实属险诈。孙锵鸣著即勒令休致。　　

