<!-- { "loadSidebar": true } -->
○又谕、前因直隶山东军情甚紧。叠经谕令曾国藩统带援师。速赴山东。绕由北面督剿贼匪。现在贼匪盘踞曹郡。蔓延郓钜濮范一带。句结土匪。势焰日张。东省兵勇。寡不敌众。防不胜防。直隶地势平衍。兵力未厚。尤恐贼踪窜渡黄河。震惊畿辅。曾国藩接奉前次叠谕。谅已筹调兵勇。戒期启行。惟东省军情。刻不可缓。该大臣接奉此旨。务当克日统带亲军小队。轻骑就道。兼程北上。先就直东现有兵力。妥筹调度。其江南大队援师。尽可陆续檄调北来。曾国藩声威久著。早到一日。则直东人心早定一日。李鸿章所部兵勇尚多。除应留防苏省外。如尚有可调之兵。务当尽数调拨。拣派得力镇将。即日管带由轮船迅速北上。俾曾国藩抵东时。即可归其调遣。以期无误攻剿。直东豫三省地方公事。虽有本省督抚管理。其各该省地方文武。如遇有关军务应行供支调度之件、迟误及不遵调度者。即著该大臣严参。治以贻误军务之罪。该大臣值此时势艰难。断不可意存谦抑。仍辞节制三省之命。致往返再有耽延。兵贵神速。总以兼程绕赴山东北路。调度一切。保固畿疆。为目前第一要务。刘长佑、阎敬铭、亦当就现有兵力。分防黄运两河。一面剿办土匪。保卫完善地方。不得专待援师。稍存松懈。河套伏莽。本未尽除。现既为贼众盘踞。则该处土匪船只。均可资以渡河。刘长佑、阎敬铭、务须筹备炮船。多拨兵弁。严密防守。傥任贼踪北渡。必当重治该督抚之罪。唐训方现驻省垣。保定一带守御事宜。责无旁贷。著责成该藩司悉心筹画经理。务须周密妥善。吴昌寿前已有旨令其出省剿贼。著即会同刘长佑。严密防堵河岸。并严檄河北镇道。及在防兵弁。加意遏守。毋稍疏虞。致干重咎。刘铭传已抵单县。谅可即抵济甯汶上一带。著即酌量情形。如贼氛甚炽。将全部勇丁。一并由周盛波统带北渡。陆续起程。会合攻剿。并著刘长佑、阎敬铭、审度贼势。会商刘铭传迅速办理。富明阿前已有旨令其留于直隶军营。此时计已行抵直东地方。著即迅速来京。毋稍延缓。直隶沧州河闲及山东德州恩县一带。向有骑马贼匪。并著刘长佑、阎敬铭、派兵严拏。毋令乘隙蠢动。告病总兵郑魁士久经战阵。现在是否在宣化本籍。著刘长佑传令该员前赴军营助剿。直隶山东河南近贼地方。即由刘长佑、阎敬铭、吴昌寿、饬令该地方官办理团练。坚壁清野。俾贼无所掠。以助兵力所不及。曾国藩一军。应需饷银。本日虽已谕令户部宽为筹备。仍著刘长佑、李鸿章、阎敬铭、吴昌寿、协力筹解。毋令缺乏。正在寄谕闲。据乔松年奏报皖省近日军情一摺。蒙亳一带。现有黄鸣铎、李南华等军扼守。英翰、张得胜等军。现在分防宿州雉河集等处。布置尚属周妥。即著该抚随时会商吴棠、联络声势。以固边境。将此由六百里谕知曾国藩、富明阿、刘长佑、李鸿章、乔松年、吴昌寿、阎敬铭、并传谕刘铭传、唐训方知之。　　

○又谕、现在发捻各逆。窜入山东曹州一带。句结水套伏莽滋事。深恐各处土匪。乘机窃发。畿辅重地。防范不可稍疏。盛京热河察哈尔密云山海关古北口等处。切近京师。为东北屏蔽。毗连边墙内外。汉回杂处。最易藏奸。难保无不法匪徒。从中煽惑。且各该处向多骑马贼匪。为患地方。此辈行迹诡秘。来去无常。更虑闻风滋扰。著玉明、宝珣、志和、德椿、麟庆、阿克敦布、廉至、连成、长善、徐廷楷、各于所辖境内。派拨得力兵弁。认真巡缉。以清奸宄而遏乱萌。尤须不动声色。严密查拏。毋徒滋扰民闲。转致人心惶惑也。将此由五百里密谕玉明、宝珣、志和、德椿、麒庆、阿克敦布、廉至、连成、长善、并传谕徐廷楷知之。　　

○又谕、御史张观钧奏、请将投营之陈贯甲严密防范等语。前据阎敬铭奏称、东省临邑人和团守备陈贯甲。业经散团归标。安静当差。惟现在山东官军失得。僧格林沁阵亡。该守备无所震慑。万一故态复萌。托故归里。号召旧时团众。肆行强横。以滋后患。是诚不可不防。著阎敬铭不动声色。留心察其行止动静。严密防范。设法羁縻。不可稍涉大意。将此密谕知之。　　

○又谕、联捷奏、督兵前进。暂借陕省军器应用。并陶茂林营勇溃散。窜及盩厔境内。拟即带兵协剿各摺片。联捷所带之黑龙江官兵。既乏军器。自难责其徒手御敌。联捷请由陕省酌拨应用之处。系为因时变通起见。尚属可行。即著咨商刘蓉、先于陕省军器内。酌量拨用。以利师行。昨据沈桂芬奏、已将战箭火药等件赶造齐备。派员解赴联捷军营。俟此项军器解到。即可如数归还陕省。前据恩麟奏、陶茂林部勇溃散数营。当经谕令陶茂林等。飞檄各路军营。沿途州县。一体遏截。兹据联捷奏、陶茂林营中溃勇。扰及陕省宝鸡迤东。复窜至盩厔境内各等语。此起溃散兵勇。数日之闲。已至陕境。且沿途张贴告示。强索财物粮食。断非语言所能招集。刘蓉现已派队迎截。即著督饬派出员弁实力截扼。联捷拟整队以待。傥溃卒侵犯省垣。即行带兵协剿。著照所请。相机会办。不可徒托空言。联捷带兵无多。现在溃勇已及盩厔。其势渐炽。且盩厔偪近南山。万一纵令入险。则剿办又形棘手。刘蓉身任陕抚。责无旁贷。即著遴派得力兵勇。扼要严防。毋令溃卒出境。贻患邻封。尤不得令其窜入南山。致滋延蔓。省城防守事宜。德兴阿务当会同刘蓉熟筹妥办。毋稍疏虞。湖北山西距秦甚近。官文、沈桂芬、亦当一体严防。毋令阑入。如此股溃卒。不能堵截。纵令出省。又如宋景诗故事。惟刘蓉德兴阿是问。杨岳斌前奏有取道荆子关之语。现在遥计师行。定距入关不远。侦探溃勇踪迹。拦头截击。毋令窜近鄂境。至该督所部新勇。仓卒成军。心志未必能齐。此时霆营之勇。既溃于楚。陶茂林之勇。复溃于秦。傥竟闻风效尤。纷纷逃溃。于大局殊有关系。杨岳斌当严饬带兵各员。申明纪律。约束拊循。毋得稍涉大意。前因僧格林沁剿贼阵亡。东省匪势甚炽。曾经谕令杨岳斌先其所急。移师驰赴直东会剿。如已行抵西安。即暂扎候旨。想该督接奉前旨后。必能通筹缓急。请命而行也。将此由六百里各谕令知之。　　

○又谕、都兴阿、穆图善奏、近日剿办情形。请饬晋省筹拨饷银。并都兴阿奏、甘省筹剿机宜各摺片。甘省红柳沟等处贼匪。为官军击败。甯郡回首。伪行乞抚。都兴阿限以时日。令其交械献城。撤圩输粮。该逆仍复诡词乞缓。是其诡诈情形。已可概见。现在受降既无把握。自应鼓励将士。力行进攻。不准仍许投诚。懈惰军情。致堕诡计。盐茶厅余匪。有图窜中卫之信。都兴阿当派兵要路遏截。毋令任意奔突。甯夏攻围日久。尚未克复。深恐师老疲敝。都兴阿、穆图善、当设法迅行攻拔。不可再事迁延。雷正绾一军。现已攻克盐茶。进图灵州。陶茂林一军。本可直取肃甘。因所部勇丁。溃散数营。安定一带。贼势较众。尚复阻于西进。曹克忠所部。能否兼顾巩昌。移援安定。著雷正绾妥筹商办。恩麟亦当添筹兵勇。与陶茂林等互相联络。力顾省垣。俟兰州附近地方肃清后。即当鼓行而西。埽除肃甘并嘉峪关逆氛。以通关外之路。并著恩麟宽筹饷银。以济军食。鹤龄一军。前已有旨令骆秉章催令赴甘。仍著恩麟、陶茂林、飞速迎提。饬令迅赴肃州。成禄所拨雷正绾六营。亦可由省城次第进取西路。以助声威。至甘省回匪。到处皆有。都兴阿等俟甯夏克复后。当与恩麟、陶茂林等会商。先择最要处所。力行剿洗。其余自可迎刃而解。穆图善亦可于彼时酌量带兵出关。杨岳斌俟抵甘后。兵力厚集。更可分路进剿。陈东霖所募楚勇两营。在鄂境掳掠。杀毙六命。业经降旨革职。著都兴阿、穆图善、于该革员到营时。勒令将滋事勇丁交出。追出原赃。一并解交官文等审办。以肃军律。所有该两营楚勇月饷。仍著沈桂芬按照楚军章程筹拨。务须顾全大局。不准再事推诿。致涣军心。将此由六百里谕知都兴阿、穆图善、雷正绾、沈桂芬、并传谕陶茂林、恩麟知之。　　

○命钦差大臣曾国藩督办直隶山东河南三省军务。地方文武员弁。暨旗禄各营。均归节制调遣。　　

○授一甲一名进士崇绮翰林院修撰。二名进士于建章、三名进士杨霁编修。　　

○以湖南官军肃清安徽英山等处出力。赏副将洪致祥巴图鲁名号。向文鳌等花翎。知州陈祖襄等蓝翎。余加衔升叙有差。　　

○己亥。谕军机大臣等、刘长佑奏贼踪渐向东窜。现筹添派兵勇。分布严防。并陈国瑞现在曹郡招集溃散。拨饷接济各摺片。濮范一带。伏莽甚多。此时逆匪方张。裹胁句结。势渐东趋。刘长佑恐下游河防空虚。饬令副将崔福泰等分带兵勇。自开州八公桥起。至山东张秋镇止。沿河北岸。节节驻扎。具见不分畛域。调度得宜。著即督饬在防员弁。迅速进扎。严密扼守。惟兵力尚不甚厚。贼至须互相联络。并力协助。方免疏虞。张秋系黄运交汇之区。深恐该逆句结水套贼船。穿黄入运。径行北趋。著刘长佑、阎敬铭、筹备炮船。在该处梭巡堵遏。吴棠前奏、有将黄河船只改为炮船之议。即著拣派熟习火炮水师弁兵。前赴直东军营。教练演放。以资得力。其运河一带。仍著吴棠懔遵前旨。速派轻利炮船。驶往防堵。阎敬铭督饬丁宝桢严守运河。毋令东渡。山东省城防守事宜。及张秋镇东南一带运河。并责成阎敬铭实力严防。不准稍涉疏懈。刘铭传仍遵昨日谕旨。酌量军情。将周盛波全部。统带北来。会合直东各军。相机防剿。刘铭传如已行抵济甯。即著联络丁宝桢等军。严扼运河。以遏贼冲。陈国瑞现驻曹郡。招集溃勇数千。誓志灭贼。奋勇可嘉。刘长佑筹备粮饷军械。前往接济。实属力顾大局。仍著随时源源筹饷解济。毋令招集之军。仍至溃散。陈国瑞夙称勇敢。惟官军新挫。士气不扬。刘长佑当传知该总兵稳慎图功。不可恃勇轻进。国瑞仍收集溃卒。力固运河。扼贼窜扰。现在东北各面。布置渐密。该逆无隙可乘。必将西循熟径。扰及豫境。吴昌寿豫当先事豫筹。派兵越境。出奇夹击。以剿为防。使贼首尾不能相顾。景州一带。防务紧要。前已谕令崇厚统带洋枪队。前赴该处扼防。刘长佑当飞檄刘祺等军。星速到景。协同防守。以厚兵力。将此由六百里谕知国瑞、刘长佑、吴棠、阎敬铭、吴昌寿、并传谕刘铭传知之。　　

