<!-- { "loadSidebar": true } -->
○己酉。追予山东各属阵亡殉难官绅妇女九千三百七十二员名口分别旌恤如例。　　

○庚戌。以甘澍应时。上诣大高殿行礼报谢。　　

○遣惇亲王奕誴诣时应宫。孚郡王奕譓诣昭显庙。惠郡王奕详诣宣仁庙。镇国公奕谟诣凝和庙。拈香。　　

○以神灵显应。加福建南安县广泽尊王封号曰保安。　　

○察哈尔都统文盛奏、遵旨覆陈严防窜贼。并催总管达尔济来台进剿。得旨、即著会同杜嘎尔、严饬派出兵弁加意严防。毋令匪踪窜突。一俟达尔济到日。即饬令勤加侦探。相机防剿。　　

○予四川故闽浙总督杨国桢入祀乡贤祠。从总督吴棠请也。　　

○辛亥。　　

○上奉慈安皇太后慈禧皇太后幸潄芳斋。侍午膳。　　

○以本年乡试。考试应开列试差人员于保和殿。　　

○以大理寺少卿唐壬森为太仆寺卿。　　


大清穆宗继天开运受中居正保大定功圣智诚孝信敏恭宽毅皇帝实录卷之二百八十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治九年。庚午。四月。壬子。谕军机大臣等、前因袁保恒遣员赴皖招募马步各勇。谕令英翰等就地撤遣。兹据英翰奏称、袁保恒所派招勇委员。此时计抵豫境。已咨明李鹤年遵照截止。惟金运昌于本年二月闲。派委都司陶正先等来皖。招募精壮千人赴陕。以补缺额。原不在袁保恒新募之列。现经皖省募齐。押运军火西上。请仍饬河南陕西于该军过境时。一体照料等语。刻下金积堡一带。战事方殷。金运昌需兵甚亟。自应招集新勇。以补缺乏。所有此项勇丁行过河南陕西各境时。著李鹤年、蒋志章、檄饬沿途地方官妥为照料。催令迅速前行。毋稍延误。将此由五百里各谕令知之。　　

○追予江苏吴江殉难在籍从九品吴治谟、训导王与沂、建立专祠。眷属人等分别附祀。　　

○癸丑。孝端文皇后忌辰。遣官祭昭陵。　　

○谕军机大臣等、左宗棠、穆图善奏、官军载剿甘南逆回。暨分剿河狄回股获胜。左宗棠奏、湘皖两军攻破贼垒。并截剿自陕回窜逆回叠胜。及节次剿办客土逆回情形各摺片。甘南徽两等处窜回。经汤聘珍各军先后击败。而贼之前队窜至甯州。又经魏光焘等追击。捦斩甚多。陕回禹得彦、仍由盐茶厅一带窜走。其西窜之崔三一股。由陇州窜张家川后。复由秦安北窜至庄浪隆德之闲。左宗棠已调徐文秀等率队追剿。惟现在各路回股。每于陕甘交界处所。东奔西窜牵掣官军。而甘之河狄。尤为逆众逋逃之薮。左宗棠、穆图善、务当檄饬甘陕各军。分投剿洗。迅将禹得彦崔三各逆设法歼除。以孤贼势。金积堡踞回。叠经官军痛剿。势甚穷蹙。二月二十日后。刘锦堂等军。又将山水沟贼垒三座暨王银栅贼垒攻破。马化漋复设词乞抚。该逆诡谲异常。现当围困粮尽。正可乘机计取。著左宗棠即饬刘锦棠等。斟酌情形。妥筹剿办。毋为该逆所绐。马阿浑等股。因为陕军剿败。回窜甘境。魏光焘等于打家河毛渠井等处痛加剿击。所賸逆党无多。仍著左宗棠分饬魏光焘等。跟踪追剿。迅速殄除。毋任该逆苟延残喘。固原盐茶及环庆各处客土回匪。节经周绍濂等剿击。实足大挫凶锋。惟该县山谷盘互。回民种类亦繁。左宗棠务饬在事文武时加摉缉。剿抚兼施。毋任匪徒乘机煽惑。以消隐患。将此由六百里各谕令知之。　　

○予甘肃金积堡阵亡参将陈思忠、都司阮金春、守备沉玉成、把总朱泗才等、祭葬世职加等。　　

○予甘肃打家河等处阵亡守备张连捷、千总宋益成、曾得顺、外委宋大胜祭葬世职加等。　　

○甲寅。谕军机大臣等、左宗棠、蒋志章奏剿败窜陕回股。腹地仍复安谧。并榆林安边等处剿贼情形各摺片。崔禹逆股。窜扰陕境。经各军分投追剿。连战皆捷。现在崔逆西奔。禹逆东窜。败残之贼。所余无几。凤西同乾鄜境内。已无贼踪。惟崔禹两逆。带伤逸去。并未就捦。其夥党各图溃散之说。亦不足凭。且刘典曾报陕境腹地肃清。乃未几而崔禹等逆旋即窜入。几至蔓延。所谓肃清者安在。该督抚等务当严密布置。檄饬各将领认真防剿。并将该逆首设法殄除。毋任匪踪再行阑入。此次该督等奏保出力各员。朝廷姑如所请。藉以鼓励军心。嗣后叙功奖劳。务求允当。毋得率行奏请。以昭核实。安边堡回股。已退回金积老巢。仍著蒋志章饬令刘厚基等。督率各营随时防范。以期周密。并著左宗棠妥筹兼顾。将此由五百里各谕令知之。　　

○以陕西县头镇等处击剿窜回获胜。赏总兵官黄本富、副将胡义和、王守基、游击姚发义、巴图鲁名号。余加衔升叙开复有差。予阵亡参将黄万升祭葬世职加等。　　

○乙卯。谕军机大臣等、都兴阿等奏、饬拏过江余匪。办理情形一摺。边外滋扰朝鲜匪犯。现经都兴阿等续获薛万碌一名正法。访闻逸匪刘克功潜逃边里。据奕艾等查明从前击毙夥匪。内有著名匪首李城蹊等三名。并将土堤塔等处贼匪窝棚。全行焚烧。朝鲜国亦即将该处江岸游民窝棚平毁。该将军等现仍派员摉缉余匪。著都兴阿、清凯、麟书、恩锡、饬令讷钦等。将刘克功躧拏务获。并令春铎带兵。随时摉捕余匪。务绝根株。至善后一切事宜。应如何与朝鲜国会办以杜后患之处。并著都兴阿等斟酌情形。妥筹办理。小黄沟卡官锦州佐领依克锦、金州防御富伸泰、前于匪民在该管地方滋事。毫无觉察。均著交部议处。将此各谕令知之。　　

○直隶总督曾国藩奏、遵旨筹防窜匪。咨商文盛等相机策应。得旨、著与文盛先事豫筹。并令傅振邦、王可升等、勤加侦探。一面将新旧练军实力操练。以备不虞。　　

○追予直隶南皮殉难陕西监生赵士桐、暨县丞赵煜妻张氏、分别旌恤如例。　　

○丙辰。旌表守正捐躯河南禹州民妇赵傅氏。　　

○丁巳。谕内阁、崇实、吴棠奏、援滇川军克复鲁甸厅城。生捦要逆。遵将出力员弁开单请奖一摺。云南逆匪李本忠。窜踞鲁甸厅城。提督唐友耕。督率官军分路进攻。叠破贼巢。当将厅城克复。生捦逆首李本忠及贼党多名正法。昭鲁渐次肃清。在事出力各员。洵属著有微劳。自应量予奖励。唐友耕越境援剿。叠著战功。此次迅克坚城。捦斩要逆。实属异常出力。唐友耕著赏穿黄马褂。以示优奖。另片奏、请将随同克复城池之知府英文等失守处分免其置议等语。昭通府知府英文、署鲁甸通判吴广通、带练随剿。虽有微劳足录。惟未能先事豫防。究有应得之咎。未便遽予免议。英文、吴广通、均著革职留任。以观后效。　　

○谕军机大臣等、曾璧光奏、黔省军务紧迫。粮饷两空。现在筹办情形一摺。黔省苗教各匪。虽经川楚黔各军分路防剿。而贼众兵单。总未大张挞伐。曾璧光现令总兵李荣春、毛际惠等、分由安顺水城募练前进。剿洗土匪。即赴兴普合攻回巢。其大定属之杠匪滥练。遵义属之漏网余匪。即饬马宗骏、蹇訚等、会同府县各官。认真摉剿。并力保开修等县。以顾饷道。派兵驻扎定广。以遏贼氛。所筹均尚周密。即著该抚督饬在事员弁。实力防剿。毋稍玩误。独山荔波等州县。界连粤西。自都匀失后。定广贼炽。省军鞭长莫及。援助为难。曾璧光请饬广西各军。由独荔一带埽荡而前。亦是正办。惟冯子材督兵剿办越南匪徒。尚未蒇事。能否分兵援黔之处。著苏凤文、冯子材、酌度情形。妥筹办理。遵义教案。叠经寄谕曾璧光迅速办结。乃该抚并不妥为筹办。辄将李鸿章派出之道员余思枢、派赴贵定办理军务。殊属延玩。现在法国在京公使。日以黔省教案未结。向总理各国事务衙门哓哓催问。多方要挟。若不赶紧竣事。必至枝节横生。著曾璧光迅饬余思枢。克日驰赴遵义。会同黔省人员。将教民一案办结。不得再涉迁延。其贵定羊场等处。即著责成提督刘士奇统筹防剿。不准藉词托病。贻误戎机。崇实、吴棠、刘昆、当督饬川楚各军。将黔省苗匪痛加剿办。毋稍懈弛。贵州地瘠民贫。用兵日久。粮饷两空。困苦情形。实深廑系。著崇实、吴棠、刘昆、按照户部奏定协黔饷数。按月源源解济。以拯饥军。并著户部查明应解黔饷省分。飞速咨催。一面另筹有著之款。奏明动拨。解赴黔省。俾士马饱腾。早收廓清之效。曾璧光请将黔省各局收捐正印五项指省分发展限。著准其再展一年。仍照部议编号汇咨。以免混淆而如慎重。将此由六百里各谕令知之。　　

○以四川官军克复云南鲁甸厅城。生捦首逆李本忠。赏总兵官耿得胜、副将刘宇德、刘万春、游击唐有贵、巴图鲁名号。守备刘玉兴等花翎。千总侯遇春等蓝翎。余加衔升叙开复有差。　　

○戊午。改铸江西上饶广丰各县丞条记。从总督马新贻请也。　　

○补铸云南楚雄协副将、中军都司、武定镇雄威远等营参将、景蒙营游击、各关防。从总督刘岳昭请也。　　

○己未。谕内阁、恩麟等代奏、达赖喇嘛呈请前往布赉绷两寺讲经熬茶请旨一摺。达赖喇嘛、系遵照向例前往旧建寺院布施熬茶。并化导所属。具见诚悃。朕心深为嘉悦。达赖喇嘛本年选定吉期。前赴布赉绷两寺讲经时。著恩麟等随时妥为照料。　　

○以西藏乍丫剿办野番完竣。赏都司马开昌等花翎。余加衔升叙有差。　　

○庚申。谕内阁、曾国藩奏、甄别年老未能得力营员。请分别惩处一摺。直隶居庸路都司固勒緷、昌平营守备孟吉盛、顺德营游击伊兴阿、弓马软弱。年力就衰。广平营游击戎琨、体弱多病。殊难振作。均著勒令休致。昌平营参将松年、于委查事件。并不认真查办。率行含混呈报。亦属玩违。著交部议处。以肃营伍。　　

