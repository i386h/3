<!-- { "loadSidebar": true } -->
○谕内阁、英翰奏、捻首李允提解到营。讯明请旨办理一摺。捻首伪卫王李允、系著名巨捻。曾受粤逆伪封。与任柱张总愚等逆。分窜江苏安徽山东河南等省。到处肆行蹂躏。此次逃入皖境。穷蹙诈降。核其罪状。擢发难数。自应立予显戮。以快人心。著英翰将该逆首李允即行就地正法。无庸解京。并传首犯事地方。用昭炯戒。其余降众。均著妥为安插。以示朝廷咸与维新至意。　　

○又谕、前因安徽军务未竣。叠经谕令丁忧巡抚英翰无庸开缺。并赏假一个月治丧。假满作为署任。兹据英翰奏称、军务肃清。吁恳扶柩回旗。补行穿孝等语。现在东捻虽已荡平。而抚辑降众撤军筹饷各事宜。均关紧要。著英翰将一切善后事务筹办妥协。再行回旗补行穿孝。英翰回旗后。安徽巡抚。著吴坤修署理。　　

○谕军机大臣等、左宗棠奏、吉林马队剿捻大胜。英翰奏、续派劲军驰赴北路。赵长龄奏、请饬余承恩统师入晋各摺片。左宗棠所派喜昌等各马队。行抵河内县属之合村地方。突遇捻骑围扑。喜昌等列队迎击。枪炮环施。计经一昼夜之久。共毙悍贼一千余名。贼众大溃。实属奋勇可嘉。所有此次尤为出力各员。著左宗棠择尤保奖。河北贼踪麕集。必须大兵会剿。方能痛埽逆氛。左宗棠现因泽潞一带积雪难行。拟从平阳大道入山趋辽州。由直隶顺德一路前赴河北。著即探贼所向。绕前压剿。刘松山、郭宝昌、业已驰至济源。即著饬令该提督等。会同喜昌等。乘胜兜击。毋任该逆得以喘息。副都统安住延不出队殊属乖谬。著即革职留营。以观后效。所有安住、全福、所带马队。著交喜昌统带。俾资得力。前有旨令李鸿章催令刘铭传、善庆、温德勒克西、迅赴河北。该提督等谅已登程。仍著遵旨檄催。分路前行。不准稍有延缓。李鸿章亦当迅督各军。前赴河南。相机调度。英翰现改派陆鸿庆等、随同牛师韩前赴河北。随地游击。腾出方长华一军。仍由河北驰赴直豫。所筹尚妥。著即分饬该将弁等克期前进。其程文炳一军。亦即檄令由临清钜鹿一路趱行。以便会合诸军。奋力剿击。李鹤年计已驰抵卫辉。何以数日来未见奏报。著该抚迅将近日军情贼情详细奏闻。并著督饬各军乘势兜击。以期就地殄除。赵长龄奏、到省现无贼踪。与臬司陈湜分筹坊堵。并调余承恩赴晋余承恩一军。现在直境剿贼。毋庸调派前往。俟各援军到直后再候谕旨遵行。西路河防。仍形紧急著赵长龄传知陈湜严密防守。如再有一贼渡河致晋西复遭蹂躏。即将该臬司军法从事。该抚等俱有天良。谅不至仍前玩泄。增朝廷西顾之忧。正在寄谕闲。据官文奏称、前敌各军迎剿情形。并贼踪扰及开州。暨张曜、宋庆、两军已抵封邱各摺片。捻逆由临漳等处分股渡河。经同知余沛恩等会督兵勇。迎剿获胜。其由内黄过河之贼。现已扰及开州之井店地方。直省军情。甚属吃紧。著官文懔遵前谕。克期驰赴大名广平一带。相机扼扎。并严饬唐训方等各带所部。赶紧分布。毋稍疏虞。春寿、富和、所带马队。尚称得力。并著该署督令其合队迎剿。毋庸另行分拨。致形单薄。驻扎南苑之黑龙江马队一千名。著神机营饬赴直隶。交春寿统带。并归官文调遣。以厚兵力。张曜、宋庆两军。已抵封邱。即著官文、李鹤年等、檄令张曜等绕出贼前。与直隶各军合力痛加剿洗。以遏北犯。陈国瑞已由广平进发。著即会合张曜、宋庆两军。实力进剿。如张曜等军。一时未能会合。或先与春寿所统马队会齐。以便相机截击。贼踪偪近畿疆。李鸿章、英翰、务当严饬刘铭传、程文炳各军。并善庆、温德勒克西等马队。兼程前来。如有迟延玩误等情。惟李鸿章等是问。丁宝桢前奏、正月初旬。亲赴东昌相机办理。现贼踪、北窜。该抚计早出省。著即迅派劲军。赴大广一带迎头截击。其吉林黑龙江丹丁马队。如已训练齐集。亦即派赴直隶。交春寿统带。该副都统久经行阵。带队素称得力。著官文传谕该副都统。会合各军步队。实力迎剿。官文所调洋枪炮队。及津军马步练兵。即著崇厚遴选得力员弁。管带起程。交官文调遣。以资厚集。津郡一带。亦宜豫防。著崇厚挑派得力之兵。严密布置。庶免临时周章。将此谕知神机营。并由六百里各谕令知之。　　

○又谕、英翰奏、提解捻首到营。分别安插降众一摺。牛遂一犯。既据英翰奏称从逆未久。首先投诚。情稍可原。著免其一死。仍著英翰将该犯严加管束。如敢滋生事端。立即正法。毋稍姑容。其存留降众。尤当设法箝制。免致反侧。以弭后患。任三应自即任三厌。据称于扬州渡河时淹毙。是否确凿。著李鸿章、张之万、英翰、确切查明。毋令幸逃显戮。将此由五百里各谕令知之。　　

○又谕、玉通奏、西甯府属汉回互斗。北川失陷一摺。此次北川新城地方。被十三庄回匪攻陷。又复句结撒拉回众。楚掠威远堡附近汉庄。情形甚为猖獗。玉通因兵力不厚。暂且办抚。而西甯郡城。并无道府大员驻扎。玉通遇事无所咨商。著穆图善迅催蒋凝学前赴西甯。与玉通随时商酌。以期有济。其新降回目马潮青。并著穆图善催令前往。毋稍迟缓。将此由六百里各谕令知之。　　

○又谕、李云麟奏、患病未痊。垦请开缺。并举员自代一摺。已赏给锡纶头等侍卫。作为布伦托海帮办大臣矣。惟锡纶虽熟习北路情形。而阅历较浅。恐未能措置合宜。此时畀以帮办之任。藉资造就。李云麟毋庸开缺。仍当会同明瑶、锡纶、遇事和衷商办。以期有济。布伦托海新设办事大臣。本系李云麟创议。乃事当开办之始。即诿之他人。揆之人臣事君之道。岂宜如此。著即仍遵前旨。力疾从公。督率棍噶扎勒参。将所筹各事宜妥为经理。以副朝廷终始保全之意。将此由五百里谕令知之。　　

○赏刑部郎中锡纶头等侍卫。为布伦托海帮办大臣。　　

○以安徽官军扼守运河叠次剿贼出力。赏提督李世忠福字一方。白玉翎管一支。玉柄小刀一把。火镰一件。大荷包一对。小荷包两个。总兵官张得胜云骑尉世职。参将刘思忠游击。牛安邦巴图鲁名号。余升叙开复有差。　　

○上以孟春时享太庙。自是日始、斋戒三日。　　

○丁巳。谕内阁、前因代办甘肃镇西厅同知照磨钱昆墀拖欠满营粮石银两。叠经降旨将该员革职。并派伊勒屯等审讯。兹据伊勒屯等奏称、该革员前在镇西厅同知任内所欠满营粮石。实因逃户过多。未能徵齐。尚无侵吞情弊。所欠银两。无款支发各等语。钱昆墀于满营粮饷。亏短甚多。虽属民欠。究系催徵不力。业经革职。著毋庸议。其所得军功翎顶。著一并注销。　　

○谕军机大臣等、昨据官文奏称、贼窜开州所属井店地方。曾谕令官文迅即驰赴省南。并令李鸿章等催提各军。迎头截击。现闻捻逆分为三股。希图肆扰。牵掣兵力。而直豫兵勇不多。宋庆等军。未能遵旨前进。致落贼后。刘松山等军。远在济源。河北为完善之区。傥任贼饱掠裹胁。必至逆焰愈张。且与畿辅路路可通。设被深入。李鸿章等岂忍坐视。前谕李鸿章催令刘铭传等军由直隶迎剿。至今并未覆奏。李鹤年出省后。剿办情形。亦无一字奏报。殊可骇异。著李鸿章迅催刘铭传、善庆、温德勒克西等军兼程前进。探明贼踪所向。分途迎剿。并著李鹤年催张曜、宋庆、两军绕出贼前。迅图歼灭。程文炳一军。近日行抵何处。著官文、英翰、分别提催。此次捻逆由晋窜豫。所调各军。若能迅速前来。迎头痛剿。河朔三郡。何至遍遭蹂躏。军行迟玩。殊堪痛恨。本当严加惩处。念其曾著劳绩暂缓谴责。若再任意迁延。必将该将弁等严办。以肃军律。左宗棠亦当趱程前赴顺德。总统诸军。向南压剿。并催刘松山等军绕出贼前。毋再迟误。李鸿章何日起程。著即迅速驰奏。匪踪扰及畿南。该大臣如由山东径趋直境。督率所调各军。自北而南。节节进剿。较为得劳。并著相机办理。官文计已出省。当激励诸军。分投堵剿。断不可稍有姑息。贻误大局。傥将弁中有巧滑延玩者。即奏明以军法从事。如该署督有心隐讳。经朝廷别有访闻。则责有攸归。恐不能当此重咎也。将此由六百里加紧各谕令知之。　　

○又谕、左宗棠奏、泾州解围。攻克邓家堡等处一摺。谭玉龙等军。攻拔窑店镇回巢后。旋将袅袅山土匪歼毙。泾州得以解围。该匪虽经击败。难保不再图窥伺。著库克吉泰、乔松年、刘典、檄饬谭玉龙、黄鼎两军。分驻邠州瓦云驿窑店镇等处。严密布置。务将该匪节节埽荡。迅就殄除。雷正绾一军进攻邓家堡等处。叠有斩捦。庆阳道路已通。该郡为运粮要道。并著严檄雷正绾统率所部。转战而前。直捣坚巢。毋令庆阳再被匪围。致粮道复形梗阻。库克吉泰等仍当与左宗棠随时咨商。将一切机宜。会筹办理。将此由五百里谕知左宗棠、库克吉泰、乔松年、并传谕刘典知之。　　

○又谕、伊勒屯、何琯奏、请饬拨哈密饷需。催兵援应。并请饬催文麟赴任各摺片。哈密兵勇口粮。若专恃回户捐输。力难为继。自是实在情形。著赵长龄于未解新疆经费项下。迅速筹拨银十数万两。解交归绥。即由裕瑞、桂成、解至乌里雅苏台。如晋饷一时未能解到。著麟兴于库存新疆经费内。酌拨银两。听候伊勒屯、何琯、派员迎提。以应急需。伊勒屯、何琯、于饷到后。务期撙节动支。俾饷归实用。不至虚糜。成禄前已谕令出关剿贼。著即懔遵前旨。统带原部。克期赴哈密剿办。该提督在肃州日久无功。致阻师行。若仍复迁延不进。自问当得何罪。文麟＜??闲＞放哈密办事大臣。为期已久。现在行抵何处。著伊勒屯催提迅赴本任。以重职守。毋再稽延。安敦玉三处应解巴哈二城军食。即由文麟迅饬拨解。源源接济。毋令缺乏。将此由五百里谕知麟兴、裕瑞、桂成、伊勒屯、赵长龄、成禄、并传谕何琯知之。　　

○以管束勇丁不严。摘陕西总兵官何绍贤顶带。革副将杨大胜职。均留营。　　

○戊午。上以孟春时享太庙。前期亲诣行礼。　　

○署马兰镇总兵官宝珣奏、续获私贩火药人犯。解省审办。得旨、高海伶、张二、著解交官文归入前案审办。在逃人犯。仍著饬员缉获。毋任漏网。　　

○以直隶密云运放兵米迟延。知县唐钺下部严议。　　

○上以次辛祈谷于上帝。自是日始、斋戒三日。　　

○己未。享太庙。遣惠郡王奕详恭代行礼。　　

○遣官祭太岁之神。　　

