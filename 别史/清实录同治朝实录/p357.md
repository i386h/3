<!-- { "loadSidebar": true } -->
○又谕、刘长佑奏、宋逆被剿南窜。现筹防截情形一摺。僧格林沁督师进驻清平县之魏家湾。刘长佑亲赴该大臣军营会商机宜后。即督同前敌各军。滚营前进。由新集一带偪近贼巢。僧格林沁马队。由柳林村进偪。沿途叠获胜仗。贼势不支。自必乘隙旁窜。据刘长佑奏称、初十日夜。马步贼匪在滩上村乘船抢渡。经游击汤继扬等击退。该匪被剿穷蹙。乘夜南窜莘冠之交。僧格林沁现派马队跟追。刘长佑飞调徐廷楷、赴小滩镇扼守。力遏西窜各等语。宋景诗马贼颇多。行踪诡诈飘忽。现虽南窜。仍恐折而西趋。乘虚窜犯直境。不独大名各属防守吃紧。即西北正北。亦应在在严防。畿辅重地。岂可复被蹂躏。僧格林沁督办四省军务。谅必统筹全局。面面兼顾。所有调赴东路之直隶提镇各营、及海口热河洋枪队等军。著即饬回刘长佑军营。交该督调遣。分投截剿。僧格林沁既抵清平所有剿办宋景诗事宜。著即责成僧格林沁调度一切。如虑步队无多。查丁宝桢、保德等、所带步队。为数不少。可即檄饬与恒龄、苏克金马队。相辅而行。该匪既已出窜。小丑跳梁。谅僧格林沁必能痛加截剿。将首从各逆。骈首歼捦。决不令其西扰直境也。刘长佑身任封圻。保全直隶境地。是其专责。该匪现已南窜。该督即可无庸深入东境。刘长佑拟亲督兵勇。驰赴冠馆一带追截。任事甚属奋勉。惟东省追偪愈紧。则直省更觉吃重。该督总当酌量情形。驰回直境。择要驻扎。督同王榕吉、徐廷楷、姜国仲等、分带提标镇标海口热河洋枪队等军。会合各路兵勇民团。分投扼住运河。断贼西趋之路。以卫畿疆而重职守。阎敬铭前在博平。近日曾否移营他处。并著随同僧格林沁、相机策应。毋稍疏虞。预省滑浚内黄等县。接壤大名。现经刘长佑飞调河北镇道扼要堵御。仍著张之万严饬该镇道等迅统所部。驰赴直豫交界处所。严密防范。如防守不能得力。致该匪阑入豫境。必将该镇道等从重治罪。决不宽贷。宋逆是否全股南窜。其甘管屯李广庄等处。有无余匪盘踞。著僧格林沁等查明具奏。恒龄现署直隶提督。因剿办宋景诗股匪。前赴山东。事竣后。该大臣尚须督师南下。如必须恒龄前往即著据实奏闻。以便另泊妥员、接署直隶提督篆务。俾免旷误。刘长佑所调之李明惠一军早经恽世临驰报起程。何以尚未到营。著刘长佑星速催提。并檄饬取道河北。即会合河北镇道派出之军。将宋景诗迎头截剿。不准逗遛贻误。前据御史刘庆奏、东省招垦荒废地亩。所有首逆从逆之家。及逃归复业之户。请查明分别办理等语。该御史所奏各情。有无可采之处。著阎敬铭详加酌核。妥议章程具奏。原片著钞给该抚阅看。将此由六百里各谕令知之。　　

○督办镇江军务冯子材等奏、金陵官军。长围渐合。镇城力图战守。用固要防。得旨、镇城战守。倍加紧要。宜严密相机筹办。毋得稍涉大意。嗣后军情。仍著随时探明具奏。　　

○辛卯。谕议政王军机大臣等、前据李鸿章奏、克复江阴县城。附城一带。贼尸枕藉。即距城数十里地方。亦积骸盈野。秽恶难闻。因思沪军与贼接仗。均在近城一带。所毙贼匪。谅亦离城不远。何以数十里外。竟有如许积尸。必系该匪被剿穷蹙。迁怒于民。肆行杀戮。该百姓逃生无路。止得俯首延颈。供其荼毒。实堪悯恻。都兴阿等前因江阴难民摆渡过江。派兵禁阻。该将军等慎重江防。保全完善。办理甚属认真。但不分良莠。概禁北渡。小民无辜被戮。固属可惨。或因无处谋生。饥饿倒毙。亦殊可悯。甚至强壮者被贼裹胁。反为该匪添助党与。于军务甚有关系。现在江阴已复。而常州无锡。正值用兵之际。其孑遣之民。亦必有徙避过江者。自应量为变通。妥筹济渡。俾江南被胁难民。获有自逃之路。相率求脱水火。我多一民。则贼少一兵。被陷各城。攻取更易得手。著都兴阿、富明阿、吴棠、妥速筹商。于沿江要隘。酌设渡口一二处。分饬防江员弁及地方文武各官。就两岸渡口。严密稽查。如实系避难良民。言貌形迹。并无可疑。或携有家眷。或经南岸带兵大员及地方官先期照会者。均应准其陆续渡江。妥为抚绥安插。用副朝廷轸念灾黎至意。如查有形迹可疑之人。该将军等仍当遵照前旨。随时认真查明惩办。务令奸匪无溷迹之所。而良民有避地之方。庶戢匪安良。两尽其道。不至因噎废食也。将此由六百里各谕令知之。　　

○又谕、李鸿章奏、行抵江阴。筹布大略情形一摺。江阴克复。贼锋大挫。自应乘此声威。力图埽荡。该抚与黄翼升等商酌。拟令刘铭传带所部九营。进扎江常锡三处交界之青旸镇地方。兼防护逆绕袭。周盛波扎无锡之芙蓉山。郭松林扎无锡之缑山。道员张树声等扎张泾桥。为郭松林等后路援应。又令总兵黄中元、进扎荡口前之大桥角。以堵苏贼窜常熟之路。黄翼升分派师船。相为依护。李鸿章自督小队。往来调度。所筹均属周密。著即照所议妥速进兵。并严檄诸将。不可屡胜而骄。稍有轻敌之意。总期进可制贼。退可自保。方能节节进取。克奏全功。江阴一城。关系紧要。副将骆国忠、前曾力保常熟。心志甚坚。该抚派令扼守江阴。可期得力。所有京口协副将一缺。即著骆国忠署理。李鸿章仍当随时策励。俾该员益知感奋。用收臂指之助。上海厘捐各局。著于回沪后妥为整顿。至南岸克复地方。已属不少。并当督饬地方官、各就所辖境内。招集流亡。分别安抚。是为至要。将此由五百里谕令知之。　　

○以镶黄旗汉军都统春佑署镶蓝旗汉军都统。镶黄旗蒙古都统明庆暂署镶白旗汉军都统。　　

○以江苏克复江阴县城出力。赏参将郑龙彪、游击卫汝忠、吴家榜、巴图鲁名号。余升叙有差。予阵亡都司李才喜、守备夏文泰、千总马得胜。把总余思骆等、祭葬世职加等。　　

○壬辰。谕议政王军机大臣等、唐训方奏、蒙城情形。较前倍形危急。请饬催陈国瑞援军速至。以解重围一摺。据称苗逆悉调悍党。包抄蒙城官军后路。又纠约捻首相盘、及红蓝旗贼匪万人。分踞蒙城西南正东各面。涡河北岸。添贼营至五十余座之多。官军已为包抄。该逆复于南岸增垒十二座。若再增垒十余。将南岸诸营包围在内。粮路遂无一线可通等语。蒙城四面皆贼。唐训方军营。兵饷两绌。万难抵御。若不赶紧援救。恐蹈寿州覆辙。著僧格林沁懔遵前旨。催令陈国瑞一军。迅速驰赴蒙城。力解重围。陈国瑞饷需既已有著。务当星速遄行。以保危城而维大局。唐训方于该总兵未到以前。仍当就现有兵力。竭力支持。毋得稍有疏失。萨萨布熟悉皖省情形。本日已谕令刘长佑饬令该员驰赴临淮。交唐训方差遣。如该员现在该亲王军营。即著僧格林沁饬令萨萨布迅速前往临淮。以资得力。协领穆克德布、现尚未回吉林。该协领系在何处。是否尚在临淮军营。著唐训方查明。如该协领打仗尚能得力。即由该抚酌量差委。将此由六百里加紧各谕令知之。　　

○又谕、唐训方奏、请抽调官兵马匹赴临等语。前因豫省军务吃紧。经袁甲三奏调吉林黑龙江余丁。及绥远城察哈尔马匹。赴豫助剿。兹据唐训方奏称、苗逆马队颇多。临营仅有克蒙额所部马队百余。众寡悬殊。打仗难期得力。近因冒暑驰击。叠有例毙。愈形单弱。请将调赴豫省之吉林黑龙江余丁。及绥远城察哈尔马匹。抽拨五百名匹。令记名副都统善庆管带来临等语。临淮攻剿苗逆。正形吃紧。亟须马队袭抄。以资得力。本日据庆春奏、调赴豫省之吉林黑龙江官兵。已由善庆等统带。陆续入关。著刘长佑、张之万、探明此项兵丁。现在行抵何处。迅即提催前进。并即行知善庆、星速抽拨吉林黑龙江余丁五百名。绥远城察哈尔马五百匹。交其统带。克期赴临。以资攻剿。蒙城军情。万分紧急。刻需马队赴援。张之万不得藉词扣留。致大局或有贻误。萨萨布熟悉皖省情形。著刘长佑即饬令该员迅赴临淮军营。交唐训方差遣。以资得力。将此由六百里各谕令知之。　　

○又谕、熙麟奏、各路兵勇到营。并现在办理情形一摺。所称半载以来。调到延绥镇等各处兵勇。经该督＜??闲＞阅裁汰外。仅得兵勇四千五百余名。其驻扎草地之伊克昭兵一千名。并现扎草地之阿拉善官兵八百余众。均由该督遣撤回旗。所办尚为核实。余万明募到楚勇。尚能得力。军械亦尚整齐。即著先行派赴平凉。力解城围。将冯元佐所带练勇。随后继进。以为应援。并即催提副将王泰来续行招募之楚勇三千余名。迅速赴甘。由该督察看。如能得力。即一并交余万明、王泰来统带。以厚兵力。所有调度泾甯二州兵勇各情。均著照所拟分别调度遣撤。及饬各该地方官激励民团。妥为召募。以备防剿。马德昭一员。现据多隆阿亲抵西安。将其迁延浮冒等情。据实奏参。已有旨将该员革职。交刘蓉军营差遣。并将所奏该革员肆凶恣诈各情。交多隆阿、刘蓉等严行查办。自难再令赴甘熙麟现在庆阳。统领乏人。著照所请。所有骁捷营各军。即派已革潼关协副将张维义、暂行统领进征。该员虽经前在商州防堵。未能遏贼西窜。为瑛棨奏参革职。如果其材尚属可用正可力图报效。以赎前愆。熙麟所拟将各勇分饬余万明及马天祥等各为统带。暨饬令李玉安统带营兵。伊昌阿、福禄二员。统带蒙兵及甯夏满兵之处。均著照所拟办理。一并归张维义统带。由熙麟调遣。已革游击余万明、并著赏还游击原官顶带。熙麟即行传旨。饬令各该员等奋勉图功。以期廓清甘省。河南布政使王宪、潼关副将阿扬阿、于余万明所募楚勇过境之时。捐备军械。借给饷银。均属踊跃急公。能顾大局。著由熙麟传旨嘉奖。韩城县知县袁一阳、动用地丁银七百余两。接济勇粮。能知缓急。准其于应解藩库正款项下开销。并著将该员摘去顶带处分。即行开复。以励将来。熙麟此时惟当勉为其难。激励各军。速解平凉之围。进克固原。以期肃清甘境。以副委任。前据多隆阿奏、派署提督陶茂林带兵三千。驰赴凤翔援剿。解围后即可移军平凉。与该督所派之张维义等军会同攻剿。熙麟可随时知照多隆阿、会商妥筹办理。将此由六百里谕令知之。　　

