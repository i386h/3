<!-- { "loadSidebar": true } -->
○戊申。谕军机大臣等、崇厚奏、贼匪北窜大城。派员会剿获胜一摺。枭匪由晋州窜至任邱大城一带。经崇厚派令都司郑明保等带兵会剿。追至冯二庄地方。郑明保督队施放枪炮。伤毙贼匪数十名。又轰毙贼目一名。余贼向南狂奔。剿办尚属得手。著即檄饬郑明保等乘此声威。会同各该地方官。并知会各处乡团。协力剿贼。毋任蔓延。此股贼匪。前据刘长佑奏称仅賸百余名。此次复伤毙数十名。贼数已属无多。何难迅行翦灭。直省军务。是刘长佑专责。该督务当振刷精神。严饬刘景芳、余承恩各军。及各州县兵勇。认真兜击。悉数歼除。不得率听属员掩饰。致逆氛纷扰畿疆。频烦兵力。穆腾阿现扎任邱。与大城文安等处相距不远。著懔遵叠次谕旨。督率所部。择要分扎。以遏贼踪。仍随时知照刘长佑、崇厚、妥筹办理。将此由四百里各谕令知之。　　

○又谕、裕瑞、桂成奏、回逆盘踞甯条梁。并米脂县城被围一摺。陕省回逆。屡次肆扰甯条梁一带。八月初三日。贼匪万余。将甯条梁攻陷。另股复围攻米脂。归绥边防。甚形吃重。虽经裕瑞等派拨伊克昭等蒙兵。分投扼扎。并调土默特蒙兵五百。及大同镇属官兵千名。前赴归绥。相机防堵。惟地段辽阔。兵力尚单。前谕赵长龄派拨协防兵勇千名。即著催令星速出口。裕瑞等此次调拨之大同镇兵一千名。著赵长龄一并饬催赶紧出口。裕瑞等当就现有兵力。严密堵剿。毋令贼匪阑入。所有山西协防官兵及续调大同镇兵并土默特蒙兵应需盐菜口粮等银。均著赵长龄筹款拨解。以资供给。此股贼匪。在陕甘山西毗连境界滋扰。关系三省边防及各蒙古地界。若不及早扑灭。势将更肆蔓延。著穆图善派队前往剿办。将甯条梁克期收复。左宗棠、库克吉泰、乔松年、迅即拨兵。力解米脂城围。会合穆图善派出之兵。分路兜击。以靖边圉。将此由五百里各谕令知之。　　

○以吉林剿办贼匪肃清全省出力。赏防御依里布等花翎。云骑尉博尔精额等蓝翎。余加衔升叙有差。　　

○己酉。谕军机大臣等、穆腾阿奏、官军剿匪两获胜仗一摺。枭匪窜扰张格桥等处。经斌升等督率马步各军。于八月二十五日追剿。两次获捷。歼贼一百余名。现在受伤逃窜余匪。仅賸一百余名。贼数业已无几。著刘长佑、穆腾阿、懔遵叠次谕旨。严檄各军实力剿办。务绝根株。该匪势既穷蹙。难保不藉词投诚。为旦夕偷生之计。惟该匪反覆无常。万不可恃。如宋景诗之首鼠两端。前车可鉴。刘长佑务当激励将弁。将该匪悉数殄除。不可遽行收抚。致贻后患。其逃匿余匪。并著刘长佑督饬地方官。乘此大兵未撤之时。认真摉捕。毋任一名漏网。另片奏、请将参领斌升等奖励等语。仍著将各该员暂行存记。俟此股贼匪剿捕净尽。再行汇案请奖。将此由四百里各谕令知之。　　

○热河都统麒庆奏、围场试办木税。流弊滋多。请将木局即行裁撤。从之。　　

○湖南巡抚刘昆奏、本年漕粮。骤难改徵本色。请仍以折色徵收。从之。　　

○庚戌。谕军机大臣等、张之万奏、捻股叠扑刘老涧。迎剿获胜。并请拨饷添勇。英翰奏、郯城击贼获胜。分布战守情形各摺片。捻股窜扰郯城。并窥伺宿迁运河。经牛师韩、黄秉钧等、奋力击退。其叠扑刘老涧之贼。亦经姚广武督军奋击。贼遂移向北趋。此次皖省及清淮各军。渡河剿匪。以少胜众。奋勇异常。视各路追兵逗遛观望者。迥不相同。深堪嘉尚。牛师韩等、著照英翰所请。准由该抚存记。汇案请奖。其出力之姚广武等、亦著张之万存记。汇案请奖。以昭激劝。至捻逆以全力抢扑运河。势甚凶猛。李鸿章、张之万、英翰、务当饬令防守诸军。分段严密堵遏。毋稍松懈。至此次当皖省及清淮各军奋力迎剿之际。若湘淮各队。能于贼后夹击。则剿办更易得手。何以仅见刘铭传紧蹑捻踪。其余潘鼎新等各营。究在何处逗遛。著李鸿章严檄前进。会合剿洗。毋得任其畏葸玩误。郯城系东境所属。丁宝桢亦当督兵遏截。不得专诿诸皖淮各军。任贼奔究。运河防守各营。如有纵令逆匪窜渡。及并不奋力迎击者。即著将本汛及统领各官分别正法。并革职治罪。以申纪律而惩怠玩。张之万所请添募马步十营。并请拨饷银一节。前已有旨令张之万增募。并谕令曾国藩按月协拨饷银二万两。著曾国藩仍遵前旨速筹接济现在清淮军情。万分紧要。不可稍缓须臾。该督当知缓急。不得推延。致误大局。将此由六百里各谕令知之。　　

○三口通商大臣兵部左侍郎崇厚奏、请撤山东武定防河练军回直。以资防剿。得旨、即将陈济清所部。撤回静海沧州一带。探明贼踪。会同余承恩等军实力剿洗。以期迅埽贼氛。　　

○船政大臣前署江西巡抚沈葆桢奏、查看福州海口创修船坞工程。并豫行练习水勇。得旨、事属创造、该大臣即当力任其难。妥筹办理。以杜流弊而收实效。　　

○予山东郯城阵亡千总刘玉清祭葬世职加等。　　



大清穆宗继天开运受中居正保大定功圣智诚孝信敏恭宽毅皇帝实录卷之二百十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治六年。丁卯。九月。辛亥朔。上诣绥履殿问慈安皇太后安。平安室问慈禧皇太后安。至己卯皆如之。　　

○奉慈安皇太后慈禧皇太后幸漱芳斋。侍午膳。　　

○谕军机大臣等、刘长佑奏、余匪被剿回窜。暨遵饬刘景芳专备北路各摺片。贼匪经各军分路拦击。乘闲东窜。意欲句结青沧匪徒。以图复逞。被各军截回。奔向西南。刘长佑现饬余承恩等跟踪追剿。著即严饬实力截击。毋任纷窜。此股匪徒。前经该督奏称仅余百余人。复据穆腾阿奏称连次歼毙。所余无几。是现存匪类。不过漏网余生。亟应赶紧兜截。迅速殄灭。此次贼窜何处。余匪若干。并著刘长佑查明具奏。刘景芳一军。既经刘长佑饬令驻文安雄县等处。专备北路。归穆腾阿节制调遣。即著该都统檄令该总兵会同京营各军。严为戒备。遇有贼匪北窜。即著迎头截击。至贼匪潜匿处所。地方官往往讳饰。不肯认真查办。深堪痛恨。刘长佑俟大股贼匪办竣后。即严饬各州县。遇有此股内余匪潜藏。即行严密查拏。以绝延蔓。其查拏不力及防范不严之地方官。即行分别参办。以儆颓靡。将此由四百里各谕令知之。　　

○又谕、文麟奏、行粮催办不齐。拟分两起出关一摺。文麟带兵出关。前赴哈密。所需行粮等项。诸形缺乏。该办事大臣已由抚彝高台赶办白面三万斤。钱一千余串。派副将萧青云先带中右各营出关。进驻玉门。飞催署甘凉道崇福赶运行粮。再由抚彝高台设法筹措。并筹办饷项若干。即于七月初六日。亲自拔营前进。哈密地方瘠苦。必须裹粮而行。文麟现饬抚彝等处赶为设措。惟恐不敷应用。即著左宗棠、穆图善、迅饬安西敦煌玉门三州县。赶紧协济行粮饷项。俾利遄行。成禄进攻肃州。日久未下。以致稽延时日。著即赶紧激励兵勇。迅图攻克。克日带兵出关。与文麟所部联络进扎。以壮声威。不得仍前延玩。致干重咎。景廉是否业已起程前进。并著穆图善饬令迅赴哈密新任。不准逗遛。其筹办文麟粮饷官绅。准由该办事大臣咨明穆图善择尤请奖。将此由六百里各谕令知之。　　

○予直隶定州阵亡参将赵友胜祭葬世职。如总兵官例。游击王芳、外委白有志、祭葬世职加等。　　

○旌表守正捐躯山东潍县民妇雷张氏。　　

○壬子。谕内阁、左宗棠奏、会匪随处煽结。请饬严办等语。近年哥老会匪。结盟聚党。凡官军驻扎处所。潜随诱煽。江楚黔蜀。所在皆有。陕甘尤炽。竟有军营武职人员保至二三品者。公然入会。暋不畏法。殊可诧异。本年三月闲。曾据杨岳斌奏、拏获约党烧香充当会首之知县郭祖汉、及都司李桂芳等、一并正法。当经降旨谕令各路军营。严拏惩办。兹览左宗棠所奏。复有游击马幅喜绰号苍蝇子。本系川省会匪。溷迹陕西。与其党副将阳明溃。千总唐思幅等、做会结盟。徒与众多。经该营拏获。与入会勇丁十余名。一并正法。可见该会匪潜滋暗长。实为乱阶。若不严行查禁。养痈贻患。为害曷可胜言。各路军营武职大员。以积功历保官阶。俨厕冠裳之列。乃竟甘心入会。形同叛逆。实属罪不容诛。除将犯官马幅喜、阳明溃、唐思幅、保案撤销外。嗣后军营武职人员。如有入会为匪。及所犯情节按照军令应予斩决者。无论所保官职大小。如现系充当勇丁。即照勇丁一律科罪。各营统领查讯严办。咨禀督抚核奏。其游勇随营句结为匪者。无论有无官职。获讯确实。即行正法。都司守备以下。咨部查销保案。参将游击以上。汇案奏明。各路统兵大臣及地方督抚大吏。务当随时认真查察。以杜乱萌。傥或姑息养奸。酿成巨患。定惟该统兵大臣督抚等是问。将此通谕知之。　　

○又谕、左宗棠奏、记名提督刘厚基因母病请假省视等语。目前陕西军务吃紧。刘厚基朴勇著名。现值攻剿甘泉安塞等处贼巢。正属得手。未可遽令离营。刘厚基著毋庸给假。加恩赏给伊母人薓四两。由左宗棠发交该提督祗领。以示体恤。　　

