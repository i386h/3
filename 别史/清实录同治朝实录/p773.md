<!-- { "loadSidebar": true } -->
○又谕、张亮基奏、安南县汉回互讧。查办情形。贞丰回匪。攻陷兴义县城。旋经克复。并克复安平镇甯等城各摺片。安南县知县张铨、与署都司马金奎因所属勇丁口角启衅。辄敢纵令团首邱文墅等、将马金奎家赀眷属。肆行劫掳。以致马金奎乘闲纠集回众。入城仇杀。张铨又复弃城逃逸。为回众所戕。现经将县城克复。据马金奎声称仅止复仇并无叛逆情事。著张亮基妥为查办。固不可操之太急。亦不可失之宽纵。总须持平办理俾两造心服。尤须先行晓谕。解散党与。以期渐臻安谧。至贞丰回众。攻陷兴义县城现虽克复。惟此股回匪必须实力剿除。不可任其盘踞贞丰。蔓延句结。所有克复县城出力员弁兵勇。著查明酌保兴义府县两缺。著准其以钱埙兼署。镇甯安平定南各城。摉捕余匪。抚绥难民。增设守备诸事宜。该署抚当妥筹经理。将此由六百里谕令知之。　　

○命乌里雅苏台参赞大臣赛因诺颜贝勒锦丕勒多尔济在御前行走。扎萨克图汗贝勒图布钦扎木楚在乾清门行走　　

○命兵部尚书董恂、正黄旗汉军都统阿克敦布户部左侍郎谭廷襄、兵部右侍郎伊精阿、在紫禁城骑马。　　

○以奉天剿办各路股匪出力。赏头等侍卫沙克都林扎布巴图鲁名号。城守尉清凯等花翎。都司陈启栋等蓝翎。余加衔升叙开复有差。　　

○以贵州办理教案出力。予同知蔡兴槐等升叙有差。　　

○以贵州兴义县城被贼窜陷。旋即克复革同知陈聘儒职。仍留营　　

○以贵州镇甯安平暨定南汛各城被匪窜陷。旋即克复。赏副将彭万盛巴图鲁名号。运同卢廷燮都司汤志纯等花翎。同知屠翰等蓝翎复已革道员邓尔巽职。赏还勇号花翎。余升叙有差。革知县江煦和、游击熊起鹏职。仍留营。予阵亡都司杨洪光、守备祥应槐千总祝友松等祭葬世职加等。　　

○予贵州安南被戕署都司陶万顺祭葬世职加等。　　

○癸卯。谕军机大臣等、刑部奏、请饬严拏要犯一摺。据称据逆犯陈大即陈金玉又名陈＜?氵凤＞亭供称。该犯曾随宋景诗与官兵打仗逃至京南礼贤镇于姓家种地。本年五月有曾同该犯在贼营之杨三给伊送信。称说原籍冠县城村居住之韩玉得起意谋反。令伊至鄚州镇举事。因人少未敢举动。并供杨三、韩玉得、均籍隶冠县。杨三在本县鱼儿庄居住。现在直隶雄县笼窝稻窝一带地方。韩玉得现在冠县成村居住各等语。案关谋叛重情。亟应严拏究办。即著步军统领衙门、刘长佑、阎敬铭、各按所供住址。迅速派委员弁兵役。严密查拏。解交刑部讯办。毋任漏网。原摺著钞给阅看。将此各谕令知之。　　

○又谕、刘长佑奏、请将花马池驻扎直隶官兵全数撤回等语。畿辅地方紧要。现拟练兵设防。各标所存之兵。一经挑拨。则大小营汛。颇形空虚。甘省花马池。尚有直隶官兵二千名驻扎。现在甯灵一带。回众就抚。地方较为安静。无须多兵弹压著穆图善妥筹兼顾。将此项兵丁二千名。斟酌撤留情形。于直隶兵额无缺。亦于甘省防守不至贻误。方为周妥。原片著钞给阅看。将此由五百里谕令知之。　　

○又谕、官恒奏、拨米抵津。同知不为筹运。请旨饬运一摺。此项保定等处驻防俸饷米石。于东省漕粮内拨给。早已抵津。何以同知恩廉不肯领兑赴省分给。且有河道淤涸若从陆路转运须用制钱三千余串之语。未免意存刁难。保属兵丁苦累。自以关领本色。较有实惠。米已抵津。据官恒奏称、缺米兵丁。不愿折价。自系实在情形。而藩司批准折银散放。意见互相歧异。著刘长佑据实查明。酌量妥办。以资兵食。毋稍迁就原摺著钞给阅看。将此谕令知之。寻奏、津兑兵米。河涸难行。若改陆运。车脚等费实需制钱三千余串。该同知无款赔垫。委非故意刁难。至改放折色。始因旗丁急偪异常。变通办理。兹各兵丁情愿自筹陆运。应准照办。报闻。　　

○以湖北黄冈县捐输团练。永广学额四名　　

○乙巳。谕内阁、山东布政使丁宝桢前因发捻窜扰所辖境内未能助剿。降为四品顶带。比年以来。逆匪屡图东窜巡抚阎敬铭出省督剿。该藩司布置省城防守等事宜。均属妥协。尚知奋免。丁宝桢著加恩赏还二品顶带。　　

○又谕、前据张凯嵩奏、官军捣平山泽贼巢。据获贼供首逆孙芢广亦经焚死。当经谕令张凯嵩严查该逆实在下落。毋任漏网。兹据张凯嵩奏称、审度贼情。势必藏匿。复饬道员谭远琎等分投兜捕。九月二十三四等日。孙芢广于旺龙村等处节节潜逃。知府刘培一带兵偪进。该逆仍敢率党抗拒。官军抢上山坡。刺伤该逆扑地。捦解回城。经张凯嵩研鞫各情。该逆直认不讳。当将该逆及其子亚奉、逆党王恒照等、分别淩迟处死。并传首被害地方。以昭炯戒等语。孙逆倡乱多年。前于逆巢焚毁时。假装逸出。该抚分饬各军多番摉捕。将稽诛巨寇。明正典刑。尚足以快人心而舒众愤。该抚以前奏未实。自请议处。著加恩宽免。其镇安太平等处土匪。仍著张凯嵩督饬在事文武。实力剿洗。以清余孽。　　

○谕军机大臣等、曾国藩奏、补陈官军前在郓城等处追剿胜仗。汇报近日军情。因病吁请开缺。请暂行注销封爵。李鸿章奏、剿办捻股连日叠获胜仗情形各摺片。刘铭传、潘鼎新两军。九月闲在郓城等处尽力追贼。屡获胜仗。所有在事出力人员。著归入前案汇保。东西两路军情。业经刘蓉、李鸿章等奏报。与曾国藩所陈。大略相同。曾国藩令刘铭传、潘鼎新、张树珊、驰剿东路股匪。鲍超、刘秉璋、杨鼎勋、刘松山、专办西路股匪。本日据李鸿章奏、刘铭传等于丰县追剿。将任赖二逆截断。任向北窜。赖向东南。刘铭传复追贼至丰北之渠家寨。贼遂并入沛县湖团。李鸿章现檄刘铭传等约期会剿。即著督饬诸军。合力剿灭此股。以收夹击之功。西路贼股。已至同朝华阴节经降旨令鲍超入关。未知该提督现已行抵何处。曾国藩以该逆股到陕。无从觅食。数月后又将回窜。不知陕之朝邑韩城等处。尚多完善地方。且回匪盘踞泾州。时思回窜。陕境兵力单薄若无大支劲旅援应。恐捻回联成一片。关陇数千里之地。益遭蹂躏。为患滋深。著即严催该提督遵照连日所奉谕旨。取道入关。探贼所向。痛加剿洗勿再迁延干咎。刘秉璋等军。能否入陕。与鲍超一军互为声援。并著酌度调遣。内乡镇平等处。著李鹤年派兵严防回窜。郧西二竹一带。著官文曾国荃、督饬派出各军。妥为防剿。曾国荃应否至襄阳一带驻扎。以图迎剿并著酌量具奏。山西河防。前已谕令赵长龄督饬陈湜增兵防守。即著传谕该臬司。督率在防兵勇员弁。昼夜严防。如应调兵添勇。即当赶紧办理。毋惜小费而误大局。曾国藩以病未能痊。请开各缺。在营效力。另简钦差大臣。并请暂行注销封爵。览奏深用驰念。该大臣勋望夙著。积劳致疾。自系实情。著再赏假一个月。在营安心调理。钦差大臣关防。著李鸿章暂行署理。曾国藩俟调理就痊即行来京陛见以慰廑系。朝廷赏功之典。具有权衡。该大臣援古人自贬之义请暂行注销封爵。著无庸议。李鸿章接署钦差大臣。湘淮各军均归节制。必须迅将东股办竣。方可腾出兵力。专意西路即著通筹全局。妥为办理。应否移扎豫境适中之地。并著酌量奏闻。吴棠谅未起程。著专办徐淮一带防务。并派兵协剿窜入湖团股匪。俟此股众殄灭净尽。再行驰赴新任。张之万何时到淮。著将漕河各务认真经理。并督饬里下河各州县。严防窜匪入境。毋稍疏失。湖团地方。偪近东省。阎敬铭当派兵协剿。毋令阑入东境。仍随时筹办河防。不得稍有懈忽将此由六百里各谕令知之。　　

○又谕、穆图善奏、驰抵中卫。相机进剿。裁兵节饷。并请调西蒙克西克等军各摺片。马生彦、杨汶智、递禀投诚。恐其别有诡谋。著懔遵前旨。酌度情形如果真心悔罪。当先收缴马匹军械。方可择地分别安插。毋为该逆所绐。昨据刘蓉奏。捻匪由灵宝阌乡折由蒿峪小路。窜入华阴朝邑等处。雒南一路。又有贼马滋扰。甘省回匪。大股已踞泾州北原。分股窜至甯州属境。宜君白水三水各邑。均有逆回溃勇纷扰。陕省东西两路。同时吃紧。刘蓉势难兼顾。且该省兵力甚单。亦属不敷分布。穆图善现在中卫。自应先其所急。回顾陕省西路。即著该将军暂缓前赴兰州。仍与刘蓉悉心会商。先将陕甘毗连窜匪。迅图殄灭。如陕省兵力空虚。该将军所部。有无就近可以抽拨援应之处。并著相机调度。西蒙克西克、程兴烈等军。均经刘蓉调赴各路防剿。此时万难抽动。穆图善请调该二军赴甘之处。暂无庸议。靖远一带。贼氛麕集。穆图善此时又暂难赴省。所有镇远兰垣及靖远一带剿匪机宜。均著杨岳斌统筹兼顾。不可稍涉疏懈。甘军现须协助陕省。精锐右营及晋省官兵。能否裁撤之处。著穆图善、赵长龄、乔松年、刘蓉、会商办理。陕省东西两路军情。并近日如何布置。著乔松年、刘蓉、随时奏报以闻。甯夏满营兵丁。困苦异常。穆图善现裁精锐左营。腾出饷需。为挹彼注兹之计。嗣后赵长龄即将遣撤勇营饷银。抵拨甯夏满营兵饷。仍筹款补足每年应解十万两之数。毋令缺乏。将此由六百里各谕令知之。　　

○以御前侍卫穆腾阿署镶黄旗蒙古副都统。　　

○以热河平原建昌等处剿匪出力。予知县李继昭等升叙有差。　　

○追予江南水陆各营节次阵亡副将周盛武等一百十二员祭葬世职。　　

○丙午。谕军机大臣等、马新贻奏、开办海甯绕城石塘。绘图呈览一摺。海塘为东南农田要务。而海甯塘工。贴近城垣。尤关紧要。既据马新贻督饬道员陈璚等亲加履勘。自应赶紧兴办。所有海甯鱼鳞石工二百六十余丈。即照该抚所请。拣用旧石。如有不敷。设法采办。其建复坦水需用石槐桩木等件。务择坚料。以期经久。虽采办维艰。亦不可意存畏难。致涉草率。所需经费银二十四万两。准其照数动用。该抚即严饬陈璚等认真兴办。不得稍有偷减。傥该道等不能得力。并著严行参办。如或工料不能坚固。修城后未能经久。必将承修各员。著落赔补。并从重治罪。毋稍玩忽。将此由五百里谕令知之。　　

○以湖南布政使石赞清为太常寺卿。　　

