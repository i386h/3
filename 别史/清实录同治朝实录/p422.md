<!-- { "loadSidebar": true } -->
○谕议政王军机大臣等、僧格林沁等奏、查验颍亳等处圩寨。捦获捻首苗党多名。皖北渐就肃清。张之万奏、西路击贼获胜。商令苏克金移营夹击。并诱捦捻首正法。进围鲍寨各摺片。颍亳等处圩寨。经僧格林沁派恒龄等前往查验。并攻毁姚得洸贼围。捦获著名捻首葛大牛、候豹儿、并拏获苗党王金奎等犯正法。所办均属妥协。皖北一带。渐就肃清。现在有无匪党藏匿。僧格林沁仍饬各路实力摉捕。以期一律廓清。不留遗孽。所有发往黑龙江之邵徵详、张士端、著僧格林沁交地方官即行起解。苏克金一军。经该大臣派令带领马队。赴豫驻扎鲁山。据张之万奏、恐贼匪东窜。商令该副都统移扎南召左近。以利抄击。据苏克金覆称、该逆盘踞山中。难期蒇事。现饬南召县并添派官兵侦探。该副都统整队以待。一有确信。即便进兵等语。著僧格林沁檄令苏克金择要扼扎。如该匪出窜。即会同豫军实力夹击。毋稍观望。张曜现扎板山坪。若马队由张曜营垒之南前进。马步相辅面行。先破白土冈。进偪李清店。可以制其要害。著张之万飞檄色尔固善等取道南召镇平。与张曜会合。饬吴再升、葛承霖、分股扼扎。诱贼出险。与苏克金马队痛歼丑类。以靖地方。知府刘成忠、参将王文行等军。计捦捻首黄梅寒、鲍憬潮二名正法。并将悍党三四百名追捕斩戮。所办甚妥。现在余逆尚踞鲍寨。著毛昶熙督饬各营力图攻拔。即乘胜进剿谈家围。以期节节埽荡。此次攻破余寨。捦斩黄鲍二逆出力各员。著张之万等先行存记。俟汝郡肃清。汇案保奖。张之万另片奏、副将黄贵诚、由信阳带兵追贼至吴家店。因口粮缺乏。未能前进。请将该副将摘顶等语。黄贵诚追贼未能向前。实属不知缓急。著摘去顶带。以示薄惩。已谕知官文等派兵会合夹击。著张之万仍责令黄贵诚实力追剿。不准稍存畛域之见。将此由六百里各谕令知之。　　

○又谕、僧格林沁等奏、蒙亳一带贼氛甫灭。请于适中之地。增设文武。酌添防兵。以资控制等语。安徽蒙亳。东西相距二百余里。河南永城县。与安徽颍州府。亦南北相距二百里左右。数年以来。苗捻构乱。经官军剿洗后。元凶授首。裹胁逃散。其闲平原旷野。地广人稀。加以素习强悍。寇盗易滋。雉河集为蒙亳永宿颍适中之地。相距均在百里以外。该大臣拟请添设重镇。或酌设州县各官。以资治理。所筹甚中窾要。著曾国藩、乔松年、审度时势。酌量情形。遴选职分较大武员。统带数营。驻扎该处。以资弹压。庶可清理伏莽。永消反侧。其办理善后各事宜。尤属刻不容缓。应如何酌设州县各缺以专责成之处。并著详细筹商。妥议章程具奏。唐训方现已以藩司降补。所有前存临淮之钦差大臣关防一颗。著乔松年于到任后。派员亲赍赴京恭缴。以昭慎重。将此各谕令知之。　　

○又谕、僧格林沁奏、遵旨密陈一摺。前因曾国藩覆奏、李世忠尚无背叛情形。当经密谕该大臣李世忠如不敢往见僧格林沁。即遵旨调至该大臣军营。散其部众。消患无形。兹据僧格林沁覆奏、李世忠背叛情形。尚未显露。似难骤绳以法。现在金陵军情紧要。请饬曾国藩速调李世忠前赴该大臣军营助剿。晓以大义。令将所踞城池厘卡交出归官各等语。所筹办法。与该大臣前奏均属符合。即著曾国藩迅将李世忠调赴该大臣军营。一切遵照前旨酌量妥办。并由该大臣随时密商僧格林沁。毋稍洩漏。僧格林沁原摺留中。另钞给曾国藩阅看。将此由六百里各密谕知之。　　

○又谕、张之万奏、皖匪由桐柏南窜随州。派兵追剿。并飞咨楚省拨兵夹击等语。皖匪于上月二十七日。窜扑桐柏固县寨地方。分股由小林店窜赴楚境。另股三四千名。进簿桐柏县城。被该处兵团击退。遂由盘古山等处拥众南走。与前窜楚境之股会合。窜扰随州之新城集。张之万已严饬黄贵诚等拔队跟踪堵剿。惟随州新城集一带。四面皆山。傥被该匪久踞。必至滋蔓难图。著官文、严树森、迅派得力将弁。带兵前往随州。与豫省官军两面夹攻。务歼穷寇。毋任阑入楚境。将此由五百里谕令知之。　　

○又谕、沈葆桢奏、筹防东路情形一摺。另片奏、请饬在籍总兵江忠朝来江。接统江忠义所部等语。金陵踞匪。现经官军围偪。将来贼势穷蹙。必分股肆窜。徽饶各郡县。防剿不容稍松。昨据左宗棠奏、臬司刘典回籍治丧。接办徽防之员。恐未必能如该臬司足资捍御。江省东路边境。更宜加意严防。沈葆桢现派韩进春驻扎乐平。并调席宝田、陈鸣志等、移师于祁景之闲。联络声势。布置尚属周妥。即著该抚督饬在防文武员弁。认真训练兵勇。严密戒备。毋得稍有疏虞。在籍总兵江忠朝、既据该抚称其智勇足备。著准其调赴江省。接统精捷营。以资得力。据恽世临奏、茶陵州属之小田村。与江西永甯交界地方。现有匪徒聚集。经该州访获匪首黄桂芳供、与龙泉县邹木匠谋约酃永会匪滋事等语。永甯等县土匪。叠据沈葆桢饬属拏办。恐尚有余孽跧伏窜匿。仍著该抚严饬各该地方文武逐加摉捕。有犯必惩。务绝根株。毋贻后患。将此由五百里谕令知之。　　

○又谕、恽世临奏、防剿黔匪。并办理土匪情形一摺。李七为李幅猷悍党。窜入黎境。为时已久。总未见劳崇光、张亮基、选派劲兵迎头截击。以至余烬复然。裹胁日众。若不迅速歼除。其患伊子胡底。著劳崇光、张亮基、懔遵前旨。赶紧遴派得力兵勇。驰赴黎平一带。痛加剿洗。该逆现有窥伺大榕江渐入粤境之意。张凯嵩务当派兵迎击。毋令贼踪得以入境。恽世临已饬周洪印移师黎平。并令赵福元等、于楚粤交界之处。周密布置。即著饬令在事员弁。联络声援。妥筹防剿。不得稍有疏虞。该督抚等务当合力同心。歼此巨憝。傥敢畛域攸分。致令贼氛肆扰。何省剿不不力。即惟该省大吏是问。益阳会匪余党。窜匿龙阳沅江华容安乡一带。阴图纠众报复。经赵焕联等督团往捕。拏获庞在恒等多名。惟首匪罗明庆等闻风远扬。必须悉数捕获。至茶陵州匪首黄桂芳、耒阳县匪首李淐英、罗良心等、既经分别访获。而余匪亦须摉拏净尽。著恽世临督饬所属。认真稽查。严拏究治。毋令此拏彼窜。芽孽复萌。本日沈葆桢奏、江忠义一军。接统乏人。请饬江忠朝来江统带等语。著恽世临传知在籍总兵江忠朝。迅速前赴江右。接统精捷营。以副委任。将此由六百里各谕令知之。　　

○以直隶山东安徽叠次剿贼出力。赏佐领讷苏肯等花翎。六品顶带护军乌尔恭阿等蓝翎。余升叙开复有差。　　

○以直隶等省剿匪出力。赏钦差大臣僧格林沁护卫图伯特巴图鲁名号。二等护卫鞥额木图等花翎。　　

○以安徽蒙城守城出力。赏军功葛晋祺等蓝翎。练丁银一万两。　　

○予安徽全椒伤亡参将张东皋祭葬世职。　　

○蠲缓直隶开、东明、长垣、三州县被水地方新旧钱粮地租。暨出借仓谷。并减免差徭。　　

○展缓湖北沔阳、荆门、汉阳、汉川、黄陂、钟祥、京山、潜江、天门、江陵、公安、石首、监利、松滋、枝江、武昌、嘉鱼、孝感、黄梅、广济、二十州县暨屯坐各卫被水被旱地方新旧正杂额赋有差。　　

○展缓湖北沔阳、汉阳、黄陂、天门、江陵、公安、石首、监利、松滋、九州县被水地方新旧糟粮。　　

○庚子。上以岁暮祫祭太庙。前期亲诣行礼。　　

○遣官祭太庙中殿后殿。　　

○谕内阁、前因御史刘庆奏参直隶枣强县知县王兰广失守县城。苛派殃民各节。当交刘长佑查办。兹据刘长佑奏称、王兰广前经署直隶总督崇厚汇参贼匪阑入县城案内。将该员奏请暂行革职。听候查办。经该督查明上年东匪逼近枣强。有零匪十余人。溷入东门。该县立时杀毙二名。余匪逸去。贼踪并未停留。此次所参失守县城一节。委无其事。又该员募勇口粮。均系自行那垫。阵亡团众。业经请恤。并无加派差徭匿不请恤各情。恳请开复等语。暂革蓝翎运同衔候补直隶州知州枣强县知县王兰广被参各节。既经查明并无不合。且据刘长佑奏称、该员在肥乡等处。督队剿贼。尚属奋勉。著准其开复原参暂行革职处分。该员前经大学士祁寯藻奏保。仍著刘长佑给咨送部带领引见。　　

○又谕、张之万奏、查明庸劣各员。据实甄劾一摺。河南署偃师县知县秦文干、积案不结。遇事苛敛。新安县知县韩经畬、纵任门丁。滥责生监。于兵差车马亦多滥派。光山县知县沈振钧、嗜酒滥刑。且有私设厘卡。冒开勇粮情事。孟津县知县王云汉、办案草率。声名狼藉。均著即行革职。前署新野县知县丁嘉言、柔懦无能。且有被参案件。著即行革职。以惩贪劣而肃官常。　　

○谕议政王军机大臣等、前因总理各国事务衙门奏陈办理俄国分界委曲情形。当经谕令明谊、明绪、于会议时径行酌办。不得游移瞻顾。兹据明谊等奏、行文俄国。约派使臣前来商办安插内服哈萨克等人众一摺。俄国分界事宜。已经明谊等行文该国。准照该使臣议单办理。并约该国派员前来商办换约。现在大雪封山。计该国使臣前来。约在明春。著明谊等即遵照前次寄谕。将分界事宜。径行断结。不得再行咨商总理各国事务衙门。以致往返稽延。俾该国藉口另生枝节。总以妥速为要。不可意存诿卸。至乌梁海蒙古、并内服之哈萨克布鲁特、及伊犁距近边卡居住之索伦四爱曼人等、有碍生计之处。亦应豫为筹画。其塔城所属藩部。即由明谊等查明。情愿内附人众若干。设法笼络。毋任与俄人句结。一面查明卡内空旷处所。以便于定界后酌筹内徙。并著明谊等速即知照常清、麟兴、广凤等、迅将所属蒙古乌梁海、及哈萨克布鲁特、一并豫筹安置处所。妥议章程办理。至伊犁各城。有碍蒙古人等生计数处。能否令俄国让出数百里。以便安置此项人众之处。并著明谊等于该使臣会商时。相机办理。毋稍拘执。将此由五百里各谕令知之。　　

○赏科尔沁扎萨克图郡王索特那木伦布木、科尔沁郡王济克默特朗布、敖汉郡王布彦德勒格哷固噜克齐黄缰、苏尼特郡王托第布木、阿巴噶郡王瓦津达拉三眼花翎。　　

○以直隶永定河防汛出力。予道员徐继鎕等升叙开复有差。　　

○朝鲜国使臣赵然昌等三人于午门外瞻觐。　　

○是日。甲子年立春。顺天府进土牛春山宝座。　　

○辛丑。祫祭太庙。遣恭亲王奕?恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭文宗显皇帝孝德显皇后暂安寝殿。　　

○遣官祭端慧皇太子园寝。　　

