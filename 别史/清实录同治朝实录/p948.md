<!-- { "loadSidebar": true } -->
○谕军机大臣等、曾璧光奏、官军攻克镇甯苗逆老巢。兴义县城被陷旋复。成耀星等军饷。请仍由川省拨解各摺片。苗逆黄大老板、窜踞镇甯州十三旗地方。窥伺郎岱等城。经官军堵剿获胜。先将羊昌河玲珑贼垒平毁。进攻十三旗老巢。阵斩贼酋黄老五、唐开科等、二十余名。毙贼无算。立将十三旗克复。该逆由关寨遁去。即著曾璧光檄饬毕大锡等。乘胜摉剿。务将逆首黄大老板、岩大五等、捦获正法。以净根株。六合团首黄汰尚踞烈山堡。恐与各属余匪句连麕聚。复肆蔓延。并著曾璧光严督该文武员弁。力图聚歼。勿留余孽在事出力各员弁绅团。准由曾璧光择尤奏请奖励。毋许冒滥。马狆、金万照等匪。句结为患。曾璧光当檄饬该文武等。会合滇军。相机堵剿。毋稍疏虞。川省添拨陈希祥一军。著曾璧光檄饬迅速赴防。与成耀星、各将滥练土匪实力剿洗。即合军由安顺进剿兴义贞丰等处回逆。一面檄催叶正邦、迅由西林渡江。以收夹击之效。成耀星陈希祥两军粮饷军装。著吴棠照旧源源拨解。毋令缺乏。将此由五百里各谕令知之。　　

○又谕、何琯奏、恳恩借拨养廉银两。并请饬拨营员俸廉公费等语。据称该总兵自出征以来。转战数省。历升巴里坤镇总兵。迄今十载。并未关领俸廉。以致家属养赡维艰。负累甚重。所奏自系实情。著麟兴等于解到新疆军饷内。即行借拨养廉银数千两。由该总兵派员领取。俾资接济。此项银两。俟军务稍松。仍由甘肃藩库扣留归款。至该镇标各营将备等应发俸廉及公费银两。除已由乌里雅苏台拨过一千两零外。仍著麟兴等遵照前旨。每月筹拨银二千两。以示体恤。将此由五百里谕知麟兴、荣全、锦丕勒多尔济、并传谕何琯知之。　　

○以乌里雅苏台管解巴里坤战马出力。予郎中恒庆以知府选用。并赏花翎。外委白兆熊等蓝翎。余升叙有差。　　

○以贵州兴义县城被匪窜陷。旋即克复。免代理知县吴保庆、护游击刘官德罪。仍革职留营。　　

○以哈密击贼获胜。赏把总石贵四品顶带花翎。军功李升有等蓝翎。副将芮林等补用升叙有差。予阵亡三品衔军功张和祭葬世职加等。　　

○予浙江各属殉难知县陈鸿棅等绅民妇女三百三十六员名口分别旌恤如例。　　

○庚午。改丁忧杭州将军连成为署任。　　

○句到朝审情实罪犯。停决斩犯一人。余十八人予句。　　

○辛未。谕内阁、毛昶熙奏、查勘永陵河工。酌拟办理。并开单绘图呈览一摺。永陵河工。既据毛昶熙详细查勘。自应将此次冲开水口。照旧修筑。其河身石堤等工。均宜分别挑穵平垫。并添筑月堤。以期经久。庶草仓苏子二水安流。互相环绕。至所称本年太岁在辰。来年在已。方向均不宜修。应缓至同治九年再行开工等语。著工部按照该署尚书咨送清册。确核银数。先行存案。俟来年冬季。再行咨明钦天监选择开工吉期。奏派承修大臣。敬谨筹解。以昭慎重。　　

○又谕、本年各直省办理秋审人犯。经刑部由缓决改情实者。陕西省有五起之多。该抚并臬司于秋谳重犯。未能详审核议。著交部查明分别议处。嗣后各将军府尹督抚等。务当督同所属。遵照定例。酌核案情。悉心究拟。固不可失之刻核。亦不可惑于救生不救死之说。故从轻减。总期执法持平。无枉无纵。用副明慎用刑至意。将此通谕知之。　　

○谕军机大臣等、丁日昌奏、委解洋枪赴津。请饬接护等语。神机营备用来福枪。现经丁日昌向外洋定购一千杆。业已到扈。委员赍领。仍由轮船解津。转运至京。赴总理各国事务衙门交纳。著崇厚于此项洋枪解运抵津时。迅饬经过地方官。一体妥为照料。接护到京。毋得稍有疏虞。将此谕令知之。　　

○以太仆寺卿倪杰为宗人府府丞。　　

○予江苏各属殉难布政司理问衔邵大榕等绅民妇女一千八百八十五员名口分别旌恤如例。　　

○蠲缓直隶文安、永清、清丰、安平、霸、保定、宛平、固安、高阳、安、元城、丰润、宝坻、大城、良乡、新城、蠡、雄、河间、献、阜城、任邱、青、静海、晋、无极、平乡、永年、鸡泽、清河、磁、大名、南乐、怀安、玉田、甯晋、隆平、深、饶阳、深泽、蓟、容城、肃甯、任、邯郸、四十五州县被水被雹地方新旧额赋。　　

○壬申。谕内阁、前因曾国藩奏称、已革广西巡抚邹鸣鹤、在江甯殉难。大义懔然。当经降旨加恩照巡抚例从优议恤并准其予谥。兹据御史朱镇奏称、该故员前经陆建瀛奏请帮办城守事宜。当江甯失守后。该故员扶病避匿民居。被贼所杀。并非力竭捐躯者比。该御史当时在籍乡居。自系确有闻见。所有前准曾国藩请将邹鸣鹤照巡抚例从优议恤并加恩予谥之处。均著撤销。　　

○热河都统麒庆等奏、请将缉盗官兵撤回归伍。得旨、著照所请。其弥勒僧格一犯。仍著饬令地方官会同蒙古各旗。认真严密侦缉。毋稍疏懈。　　

○癸酉。谕内阁、吏部奏、查明道员例应回避。请旨遵行一摺。浙江督粮道英朴。著即回避。调补江苏督粮道。所遗浙江督粮道员缺。著奇克坦泰调补。本年浙江起运漕务。仍著英朴办理。江苏起运漕务。仍著奇克坦泰办理。俟该二员经手事务完竣后。再各饬赴新任。　　

○谕军机大臣等、李鹤年奏、张曜由泽州赴防。宋庆起程来豫。并会同苏廷魁诹吉兴工一摺。张曜一军。既行抵清化镇。即著檄令由泽州兼程前进。迅赴榆林。并咨明郑敦谨查照办理。宋庆于本月二十日前由籍起程。此时计已抵豫。该提督所部。应需赀粮等项。业经李鹤年先期饬备。自不至于濡滞。著即饬令肃伍遄行。星速赴汾。择要驻扎。以重冬防。荥工已于本月二十一日兴工。先由西坝进占。著苏廷魁、李鹤年、督率道厅及在工员弁。懔遵叠次谕旨。实心办理。务期年内合龙。以慰廑系。沁河漫口工程。并责令尹耕云、纶恩、会同勘办。仍著该署河督等将开工后堵筑情形。分晰具奏。续拨部饷六十万两。均由顺天府委员领解。著李鹤年派委妥干员弁。沿途迎提。迅速到工。毋稍延缓。将此由六百里各谕令知之。　　

○又谕、苏凤文奏、接据越南国王咨文。派兵协剿各等语。逆匪吴亚终、句结越南降匪谢静川等凭险抗拒。势甚狓猖。前谕苏凤文等迅督官军。会合夷兵夹剿。克期殄灭。兹览越南国王咨文。是其待援情形。实为迫切。该国久列藩封。恭顺有加。乃任内地匪党。扰及边隅。何以副朝廷怀柔远人之意。归顺凭祥等处。既有踞匪。兵力不能兼顾。即著苏凤文、冯子材等、添募劲旅。分道并进。越境疾攻。会同越南夷兵两面夹击。迅歼丑类。以靖边疆。不得以越境险远。置之不问。为越南所笑。所需粮运军火。并著苏凤文宽为接济。毋令缺乏。再舆图为行军所必需。著该抚将现在本省用兵及有贼处所。详细绘图贴说具奏。将此由六百里各谕令知之。寻奏、本省太镇边境。现在已无贼踪。所有越南国谅山高平一带。进兵剿贼处所。谨绘图贴说呈览。报闻。　　

○湖南巡抚刘昆奏、现任江西巡抚刘坤一妻雷氏、因误听讹传刘坤一阵亡。遂自刎以殉。应请旌表。以彰烈行。得旨、著照例旌表。　　

○以镶黄旗蒙古副都统尚宗瑞署正白旗满洲副都统。　　

○追予湖北通城阵亡县丞邹永喆等祭葬世职。生员陈邦伟等赏恤如例。　



大清穆宗继天开运受中居正保大定功圣智诚孝信敏恭宽毅皇帝实录卷之二百四十六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治七年。戊辰。十一月。甲戌朔。上诣绥履殿问慈安皇太后安。平安室问慈禧皇太后安。至癸卯皆如之。　　

○奉慈安皇太后慈禧皇太后幸漱芳斋。侍午膳。　　

○遣官祭先医之神。　　

○谕军机大臣等、前因棍噶扎勒参请派乌科两城防兵剿贼等情。谕令麟兴等妥商办理。兹据奏称乌城防兵。仅止一百数十名。系为弹压地方而设。此项防兵。为数无多。自应饬令照常认真操防。毋稍疏懈。布伦托海贼匪近日情形若何。亦未便任其蔓延。麟兴等业经咨商福济、锡纶、相机办理。一俟商议就绪。即行奏闻。如须调蒙古官兵。著即将备调之五百名。派员管带前赴福济等军营。听候调遣。棍噶扎勒参请调马匹。现值大雪封山。势难运解。应否派拨前往。并著咨商福济、锡纶、斟酌办理。布伦托海虽距乌城较远。麟兴、锦丕勒多尔济、荣全、总当随时确探情形。与科布多大臣豫商筹办。顾全大局。不得一味因循。致有贻误。将此由四百里各谕令知之。　　

○以江西南赣镇总兵官王永胜所部各营捐输军饷。永广江苏六合县学额六名。江甯、上元、二县各五名。安徽桐城县三名。　　

○以四川官军克复贵州麻哈州城。道员唐炯得旨嘉奖。赏道员张玉文三代二品封典。参将唐天佑巴图鲁名号。余升叙有差。投诚贼目黄子刚以守备用。并赏花翎。姚天元等以蓝翎守备用。　　

○以四川雷波厅属千万贯土司杨石金子德寿袭职。　　

○乙亥。谕内阁、前因江甯克复。洪逆伏诛。经礼部援引成例。奏请编缉方略。时因遗孽洪幅瑱尚未授首。捻逆亦未埽除。暂缓纂辑。兹复据礼部奏称、粤捻各逆肃清。请一并纂修方略等语。因思逆氛飙起。流毒海内十有八年。我皇考文宗显皇帝命将出师。救民水火。忧勤日昃。庙略宣昭。朕御极后。钦承先烈。并仰遵慈安皇太后慈禧皇太后懿训。激励将士。叠歼群丑。幸赖昊苍默佑。粤捻各逆。次第荡平。迄今追溯艰难。敢不毖后惩前。益深兢惕。著照礼部所请。编缉成书。俾资省览。即派军机大臣恭亲王、文祥、宝鋆、沈桂芬、李鸿藻、充方略馆总栽。督饬该提调总纂等详慎分编。毋遗毋漏。所有应办各事宜。并著恭亲王等随时斟酌办理。　　

