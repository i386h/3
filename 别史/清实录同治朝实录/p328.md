<!-- { "loadSidebar": true } -->
○谕议政王军机大臣等、总理各国事务衙门奏、中国自置火轮兵船。将抵海口。所有添买军装器械。豫筹月支经费。在各海关分拨。并酌定节制章程一摺。据称此项轮船。除前拨过银八十万两外。并在英国借银十五万两。在上海借银十二万两。共计需银一百零七万两。又应支粮饷军火等项一切用款。每月统给银七万五千两。均经该衙门向李泰国再四驳诘。酌定章程。及由中国选派武职大员。作为该师船之汉总统。所延外国人阿思本。作为帮同总统。以四年为定。用兵地方。听督抚节制调遣。阿思本由总理衙门发给劄谕。俾有管带之权。随时挑选中国人上船学习各等语。著即照议办理。此项轮船驶抵海口后。即著曾国藩、李鸿章、节制调遣。并著派令武职大员作为汉总统。会同办理。其前所拟之蔡国祥。如能胜任。著即责令统带。以资得力。其如何驾驶之法。总须一切调度机宜事权。悉由中国主持。方为妥善。至中国人上船学习驾驶炮位等事。总期迅速谙练。该督等前奏配用楚勇。当已豫为派定。即著饬令蔡国祥随时督率学习。此项轮船。现在自以先剿金陵等处发逆为要。贼平之后。即可以为巡缉私贩之用。无论如何用法。总须俾中国人熟习驾驶。收其利益。断不可日久仍为外国人所主持。其月饷等项银两。官文、曾国藩、李鸿章、务须按期支给。不可丝毫短少拖欠。致令有所藉口。总理衙门原摺。及照录现议章程五条。均著钞给阅看。将此由六百里各谕令知之。　　

○己巳。谕内阁、节据曾国藩、李鸿章等、奏报克复松江府。及太仓州地方。陈及该处百姓被贼残虐。为数百年来所未有。各厅州县。田亩抛荒。著名市镇。悉成焦土。虽穷乡僻壤。亦复人烟寥落。连阡累陌。一片荆榛。居民闲有孑遗。颠连穷困之状。有不能殚述者。览奏情形。曷胜悯恻。因思苏松太三属地方。为东南财赋之区。繁庶甲于天下。而赋额亦为天下最重。比诸他省。有多至一二十倍者。良由沿袭前代官田租额。且自宋明两代。籍没诸田。皆据租籍收粮所致。嘉靖中又令各州县。尽括境内官田民田。分摊定额。苏松等属田赋。至比官田通额。亦皆大有增加。我朝顺治年闲。即经明奉圣谕。以故明仇怨地方。加粮甚重。我朝何可踵行。饬由地方详察具奏。嗣于雍正乾隆年闲。叠奉恩旨。以苏松浮粮。施恩议减。将苏州府额徵银蠲免三十万两。松江府十五万两。又江省粮额浮多之处。加恩免徵银二十万两。仰见我祖宗轸念民艰。至深且厚。国家承平百余年来。海内殷富。江苏自乾隆年闲。办理全漕者数十年。固由民力之充。亦属民心之厚。及道光年闲。两次大水以后。各州县每岁荒歉。加恩蠲减。遂成年例。嗣是每年徵收之数。内除官垫民欠。率得正额之七八成或四五六成不等。民力殆已难堪。及至粤逆窜陷该省。焚烧杀掠。民尽倒悬。幸自上年官军克复松江。本年克复太仓。现方饬令统兵大臣等进取苏州。救吾民于水火。而各地主经贼荼毒。雕瘵至极。若不将各该府属数百年来浮粮积弊。仰体列圣深仁厚泽。大为核减。无论民力断有不堪。即使勉强减成输纳。何以慰如伤之隐。而施浩荡之仁。且令官绅胥吏。徒营中饱。尤为弊之甚者。亟宜因此时会。痛加埽除。所有苏州松江太仓三府州县粮额。著两江总督曾国藩、江苏巡抚李鸿章、督饬司道。设局分别查明各州县情形。折衷议减。总期与旧额本轻毋庸议减之常州镇江二府。通融核计。著为定额。先自松太创行。即以此后开徵之年为始。永远遵行。不准再有垫完民欠名目。苏州所属。俟肃清后一体办理。嗣后非大水旱成灾实在荒歉者。并不准捏灾请缓请蠲。至苏松漕弊。尤莫如大小户等名目。绅户把持。州县浮收。种种弊窦。皆出其中。著即永远禁革。所有一切办理章程。及应行裁革之浮收陋规包户等积弊。均著该督抚悉心妥筹。详细具奏。务期上纾国用。下恤民生。变通尽利。经久可行。用副朝廷恫瘝在抱。嘉惠斯民至意。　　

○又谕、曾国藩奏、为伊弟国荃恳辞巡抚恩命。并曾国荃奏、恳收回成命。以开缺藩司专办军务各一摺。曾国荃自统师南下以来。叠复沿江名城要隘。驻军雨花台。连破逆垒。与彭玉麟、鲍超等、水陆诸军。为规取金陵之计。朝廷以曾国荃勋绩卓著。擢授浙江巡抚。并令仍统前敌之军。驻扎雨花台。一意进取。论功行赏。国家自有权衡。兹览该大臣及该抚所奏。深以金陵未复。兵顿坚城。而该大臣兄弟异数频邀。既荣授以封圻。复令驻军江南。遥领疆寄。深虞陨越。弗克负荷。在该大臣等受宠若惊。固辞恩命。洵属至诚。而朝廷懋赏懋官。权衡悉当。现在军事方亟。时局孔艰。凡在臣工。正宜黾勉效忠。其期宏济。该大臣惟当督率曾国荃忠诚报国。以副委任。正不必渎辞朝命也。　　

○又谕、曾国藩奏、藩司自陈办公竭蹶。据情代奏。请开缺留皖等语。江苏布政使万启琛。节经曾国藩奏保办事得力。是以叠加升擢。畀以监司之任。正当竭力报称。何得自陈竭蹶。以博退让之名。该督所请万启琛开缺之处。著毋庸议。　　

○又谕、官文奏、请饬催李云麟迅速赴陕等语。候补四品京堂李云麟。前经降旨。自闻讣之日起。赏假两个月。回旗治丧。现在陕南军务紧要。该员自鄂启行。计已到旗。远道奔丧。孝思已展。宜感朝廷不次擢用之恩。迅速赴营。以重军务。著总管内务府大臣。即行饬催该员。于到旗后。赶紧将丧务料理。不必拘泥假限。迅速驰赴陕南。督办军务。　　

○又谕、景廉奏、查明喀什噶尔办事帮办大臣。意见不合。请交部议处一摺。前任喀什噶尔办事大臣奎英、于回子伯克帕尔吐诬控一案。因委员等请将帕尔吐另调一缺。辄即应允。不复穷究。嗣因英蕴咨调此案。复赶办咨文。并单衔入奏。实属意存掩饰。帮办领队大臣福珠淩阿、于委员求调帕尔吐之时。据理直斥。尚无不合。惟于奎英单衔奏事。即以办事掣肘等词。冒昧具禀。实属藉词耸听。奎英、福珠淩阿、均著交部议处。　　

○谕议政王军机大臣等、有人奏、江苏驻扎万福桥之记名总兵王万清。纵容勇目张庆沅等。四出行劫。拒捕伤人。上年防剿淮属。见贼先退。兵勇占踞民房。抢掠财物。军政废弛。请饬查办等语。江北里下河一带。久为贼所垂涎。该处军务。宜如何力求整顿。严密筹防。若如所奏。该总兵毫无纪律。纵勇殃民。殊干法纪。此等庸劣不职之员。岂可稍事姑容。著吴棠迅即查明。从严参办。勇目张庆沅、并著严密查拏。尽法惩治。毋任漏网。原摺著钞给阅看。将此谕令知之。　　

○又谕、曾国藩奏、为伊弟国荃恳辞巡抚恩命。及代陈万启琛恳辞藩司。曾国荃奏、沥清请收成命。专办军务各摺片。又李鸿章奏、调派各军。分路堵剿。现筹进规苏郡情形一摺。览曾国藩兄弟所奏。感激恩数。互相诫勉。实属发于至诚。惟朝廷懋官懋赏。当此艰难宏济之时。尤贵因材器使。曾国藩等总当一意进取。以奏肤公。其毋固辞。万启琛现有经手事件。曾国藩可令其仍留皖营。其苏藩一缺。即暂时拣员署理。亦无不可。李鸿章所奏克复新昆。乘胜进规苏城。所筹三可虑二可幸等情。及调派程学启、李鹤章、李朝斌等各军。分路以剿为堵。并防内窜。均极妥协。即著督饬程学启、李鹤章等、稳扎稳进。以图万全。戈登常胜等军游击之师。尤宜妥为调度。策应江南浙沪等军。日图进取。曾国藩前奏、克复巢县后。现拟进攻江浦。及九洑洲之贼。谅南岸窜匪。不得复行偷渡。其由巢含等览另股窜至在长扬州之贼。多半饥疲。著都兴阿、富明阿、吴棠等督率诸军。竭力堵守。毋使窜入里下河一带肆扰。曾国藩督令鲍超等军。速克二浦。绝贼过江之路。则南北岸之贼。势成中断。各军分投剿办。当必所向较易为力也。将此由六百里各谕令知之。　　

○又谕、官文奏、李桓病难速痊。现令所部西行。归梁作楫调遣。并衣饬催李云麟赴陕。及严树森奏、亲赴安麻黄德等处。察看布置。暂回省垣各摺片。李桓病难速痊。而陕省军务。甚为吃紧。官文等将李桓所部勇丁一千余名。筹备军储。已令原派营哨各官。拔队遄行。驰赴兴安。暂归道员梁作楫统率。著即饬令梁作楫相机调遣。并力进剿。李云麟经此次饬催。亦必当奋发忠义。墨绖赴军。惟计行抵陕南。尚需时日。李桓如能速痊。即著官文等饬催赴陕。毋稍稽迟。严树森所奏布置各情。尚属周妥。此时豫东防务较松。而正息一带。豫捻复炽。著即严饬总兵穆正春等。于黄安罗山交界等处。力筹防剿。并与豫军随时联络。以资策应。毋任窜突。将此由六百里谕令知之。　　

○又谕、阎敬铭奏、沥陈淄兖吃重情形一摺。淄营兵勇。散漫无纪。惟仗僧格林沁声威慑伏。匪势不敢鸱张。刻下连营合围。已有端倪。若移师他往。不免功败垂成。且僧格林沁前赴东昌。必须将现驻曲邹之舒通额一军调往。该队专防白莲池北路。一经抽撤。必致空虚。该抚所筹。系属实在情形。自应将僧格林沁仍留淄川督剿。以期迅速蒇功。其丁宝桢一军。并即饬令驰赴东昌。会同恒龄等军。并力剿办。务期聚而歼旃。毋令窜逸为患。淄营前敌兵力尚单。仍著阎敬铭与僧格林沁悉心筹商。添拨劲旅。以利攻剿。将此由六百里谕令知之。　　

