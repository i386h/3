<!-- { "loadSidebar": true } -->
○又谕、英桂奏、捻逆窜围河洛。请调重兵援剿一摺。捻逆已由河洛蔓及孟津。总由豫省官军。不能扼剿。以致任贼鸱张。设该逆由孟津偷渡。西则晋省垣曲阳城。首当其冲。北则直省渐形侵偪。所关实非浅鲜。僧格林沁进剿亳北捻巢。正在得手之际。兵力本不宜分拨。惟逆氛已切近河堧。而豫省官军。既不能痛加剿击。晋防兵力。更为单弱。若竟任贼猖獗。时交冬令。黄河冰冻。贼之偷渡。更为可虞。不得不先其所急。调拨劲旅。痛殄凶锋。著僧格林沁即行抽拨精兵若干。派委得力将弁管带。驰往洛阳。迅加剿洗。俾免北窜。郑元善亲驻洛阳。尤应督率豫军。实力进剿。若以坐待济师。致贼益滋蔓延。或竟渡河肆扰。自问当得何罪。晋省东滩渡风门口及白云口一带。均形吃紧。英桂仍即严督所派都司淩安、王文奇等兵勇。择要严防。毋稍疏忽。致干咎戾。将此由六百里各谕令知之。　　

○又谕、英桂奏、河洛发捻。蔓及孟津。回逆滋扰陕省。探闻川匪亦有窥伺豫晋之势。非有得力之军。实无保全之策。各处练勇。最称得力者。莫过楚南。若晋省亦募楚勇为助。实属缓急可恃。拟由湖广督臣官文等、于楚南代募练勇二三千名。派委得力将弁。管带赴晋等语。山西本省兵勇。未能得力。所调津兵及黑龙江等处马队。合计不过千名。兵力实形单弱。各路贼匪。现俱窥伺晋疆。而陕省回氛偪近。防务在在均关紧要。自应先事豫防。以保完善。著官文、毛鸿宾、即在湖南挑选壮勇二三千名。遴派得力将领管带。迅速赴晋。以资防剿其行装口粮银两。仍由山西筹款解往。俾供支放。将此由六百里各谕令知之。　　

○又谕、冯子材等奏。汤冈踞逆。恣肆掳粮。官军设伏剿胜一摺。金陵援贼。悍而且多。实有分犯镇江之意。汤冈之逆。恃有党援。驱其丑类。大肆剽掠。若不赶紧歼除。势必窥伺府城。京口设有动摇。关系江南全局。即著冯子材、魁玉、派文龙德等以得胜之师。进攻匪巢。为先发制人之计。曾国藩添派水陆各军。先将汤冈逆匪剿除。上游援贼。如闻警趋救。则曾国荃一营。不至十分吃重。且免该逆图窜镇防。著酌度办理。不为遥制。前因镇城防守已固。上海一隅。军情甚紧。是以令李鸿章暂驻上海督剿。俟该处防务稍松。仍即移扎镇江。以图进取。现闻嘉定县城。业已克复。尚未据李鸿章奏报。上海防剿事务。较前已松。而悍贼麕聚金陵。时图下窜。京口情形。甚为岌岌。著该署抚即察度情形。或亲带劲兵。或分拨得力兵弁。前赴镇江。相机防剿。力保要区。以期顾全大局。至上海防剿事宜。著仍随时力加整顿。毋致稍有疏失。以保饷源。所有镇江防剿事宜。冯子材等务当实力筹办。不得坐待援兵。致滋贻误。懔之慎之。将此由六百里各谕令知之。　　

○又谕、谭廷襄奏、截剿出巢捻匪。大获胜仗。并筹剿淄博匪徒情形。请留刑部员外郎刘锡鸿。在营差委各摺片。该匪经此大创。自应震慑军威。亟宜乘此声势。力图进攻。此时匪巢党与。势必益形涣散。该抚更可购觅内应。离其腹心。以期攻克老巢。为一鼓歼捦之计。著即相机办理。毋稍疏忽。至淄博匪徒。虽经官军将太和庄等处匪众击散。收复各庄。而淄川县城仍为匪踞。费县棍匪数股。复扑犯蒙沂边界。势将径趋青州。与淄博匪徒句结。该抚现派副将范正坦、都司马春峤各军。分赴蒙阴兰山截击。并调青州驻防兵严堵要隘。著即严饬带兵各员。实力堵剿。毋令窜越句结。致滋蔓延。傥有堵剿不力之员。即著严参惩处。匪首刘得培、现已率众南窜。句结棍匪。由蒙阴松仙岭北扰。青州守高镇、带勇驰往博山一带地方。突遇棍匪接仗。阵亡委员郑启勋。匪众复将高镇围困于石门山寨内。是该匪党与甚多。股数纷繁。若非及早扑灭。势将四出滋扰。渐至燎原。该抚现调恩县兵勇前往。会合各军夹击。著即饬令就地歼除。不准纵令各匪延及他处。并严饬吴载勋将淄川县城。速行克复。尽歼丑类。傥督责不严。致令匪踪蔓延日广。必治该抚以贻误地方之罪。吴载勋前以匪首刘得培与太和庄匪徒并无句结。未即立时拏究。现在高镇摉捦太和庄逃匪。即有刘得培之弟刘得沅在内。是吴载勋之畏葸贻误。已可概见。著即从严查办。刘锡鸿既能晓畅戎机。即著该抚留营差委。以资得力。将此由六百里谕令知之。　　

○命吏部左侍郎张之万驰赴河南。查办事件。　　

○命直隶布政使文谦留京。以顺天府府尹石赞清为直隶布政使。顺天府府丞林寿图为府尹。　　

○以山东邹县截剿教匪获胜。赏守备苏泰等花翎。副都统海群等升叙有差。予阵亡外委赛保成祭葬世职加等。　　

○予山东博山阵亡未入流郑启勋祭葬世职加等。　　

○予江苏汤冈阵亡外委李顺全、刁士钦、祭葬世职加等。　　

○己巳。以故车臣汗头等台吉巴雅尔什达子玛哈巴哩第袭职。　　

○以户部左侍郎沈桂芬兼署吏部左侍郎。　　


大清穆宗继天开运受中居正保大定功圣智诚孝信敏恭宽毅皇帝实录卷之四十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。九月。庚午。谕内阁、吏部奏、革职知县。开复原官。与例不符。请旨撤销一摺。另片奏、嗣后各路军营保奏失守人员。不符定章。请汇案奏驳等语。山东失守县城。已革堂邑县知县张逢壬、著照二次劳绩章程。给与知县虚衔顶带。遮克敦布等奏、请开复原官。仍留山东补用之处。即行撤销。惟所请汇案奏驳一节。恐时日稽延。转致吏胥舞弊。嗣后凡保奏失守人员。核与定章不符。仍著随时具奏。以杜流弊。　　

○谕议政王军机大臣等、曾国藩奏、各路军情甚紧。请饬多隆阿回皖。并甯国县失守。及藩司未能实心办理厘金各摺片。览奏曷胜驰念。逆首李秀城等图犯金陵营盘。曾国藩本拟调鲍超朱品隆两军驰援。而甯邑既陷。皖南吃紧。蒋益澧已否驰援。当此军情万紧之时。朝夕情形不同。一切调度。即著该大臣妥为筹办。陕西回匪。据胜保所奏各情。未可尽信。已谕多隆阿星驰入关。克期剿办。该将军此时万难南旋。本日已谕李续宜迅速回皖。并著曾国藩函催。令其在楚南或有勇丁可募。酌带数千。驰回皖省。以备补足各营缺额。袁甲三在营年久。著暂缓回籍。俟李续宜到后。再行交卸。唐训方所带亲军。即著曾国藩酌量情形。应驻何处。或在舒桐一带驻扎。均由该大臣妥为调度。以顾上游。李世忠人虽桀骜。而贪功喜胜。此时不能不加意笼络。曾国藩现已檄调其军。即著传旨嘉奖其奋勉立功之意。并催其迅速渡江。俾其部下人人思奋。不与逆贼同立。该提督素有此志。此时谅更不肯稍为退缩。致启人言。曾国荃前此乘破竹之势。直抵雨花台。原冀逆首闻风詟栗。此时援逆麕集。断不可撤退。致为所乘。若能坚守旬月。俟各路援兵齐至。该逆技无所施。必可望转危为安。曾国荃务当激励士卒。竭力固守。所有出力各员弁。著曾国藩随时奏请奖励。已经克复地方。务须竭力支持。断不可得而复失。前谕左宗棠檄调林文察一军。现在蒋益澧已赴徽州。则浙军又形单薄。该总兵本系援浙之军。耆龄自当以大局为重。即著该抚恪遵前旨。赶紧檄调。用资防剿。江西厘金。系皖军饷需所依赖。藩司李桓并不实心经理。殊属玩泄。该大臣现在添委刘于浔等力图整顿。即照所拟办理。傥李桓始终疲玩。著即严行参奏。袁甲三另片奏、副都统善庆等分别回旗等语。现当军务方急。善庆张得胜、平日打仗勇往。尚称得力。与穆克德布均著暂缓离营。俟军务稍定。再行请旨遵行。又据冯子材等驰奏、蹋平汤冈逆垒一摺。该逆遁回句容。尚未大受惩创。难保不去而复来。著冯子材、魁玉加意严防。毋稍疏懈。有人奏、曾秉忠自革职后。延不交卸。纵兵通贼。到处掳掠。并厘局委员金姓、闵姓、贪婪庸劣。请饬查办等语。曾秉忠之缺。既令黄翼升接署。何以尚未交卸。著曾国藩、李鸿章查明。勒令交卸。迅速赴营差委。该革员所部。均系广勇。此时未便操之过蹙。致生他变。著李鸿章查明。如有前项劫掠等弊。设法遣散回籍。免生事端。委员金姓谅系知府金鸿保。该员与闵钊等狼狈为奸。人所共知。闵钊、俞斌、既经李鸿章查参。金鸿保事同一律。岂可独邀宽免。著该署抚懔遵前旨。即行严参。毋为人言所欺。致除恶不尽。于吏治难期整顿也。将此由六百里加紧谕知曾国藩、袁甲三、耆龄、李鸿章、左宗棠、冯子材、魁玉、唐训方、并传谕马新贻知之。　　

○又谕、据曾国藩奏、逆首李秀城等屡扑金陵营盘。拟调鲍超朱品隆两军来援。而甯邑既陷。徽防又警。皖南军情万分紧急。并以发逆窜扰德安府一带。有取道皖境回援金陵之说。请饬调多隆阿一军还驻舒桐。兼顾皖鄂。是皖北情形。亦甚吃紧。而多隆阿调赴陕西。剿办回匪。恐不能克期竣事。返旆东行。马新贻虽已抵临淮。于该处兵将。恩义未能深洽。袁甲三拟将各营事件。办理就绪。再交马新贻接手。并咨催唐训方赶紧来临。自系为慎重军务起见。而唐训方现因江南军情吃重。留驻安庆省垣。恐一时不克赴临接受关防。本日已谕令袁甲三勉力支持。暂缓交卸。惟袁甲三病体支离。于防剿一切事宜。难期悉协。设有疏失。关系非轻。李续宜回籍后。既已慰伊父倚闾之望。并足遂该抚哀慕之私。现值各路军情告警。李续宜身受厚恩。自应移孝作忠。与曾国藩等维持大局。该抚接奉此旨。著即克日启行。前来皖省。接篆任事。断不可拘拘于假期百日。致误戎机。该抚忠勇素著。国尔忘家。想闻此警信。定能迅速就道也。将此由六百里加紧谕令知之。　　

