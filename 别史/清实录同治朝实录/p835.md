<!-- { "loadSidebar": true } -->
○上诣寿皇殿行礼。　　

○谕军机大臣等、穆腾阿奏、统兵追剿。行抵冀州。神机营奏、据报跟追枭匪情形各一摺。枭匪前扰固安永清一带。闻官兵四集。昼夜狂奔。已由河闲景州等处向西南回窜。穆腾阿现拟驰赴冀州。择要扼扎。并派成惠管带马队。驻扎衡水。所筹尚妥著即督饬所部各队。确探贼踪。分投截剿。以遏其北窜之路。该匪分扰各处。究有几股。刘长佑出省追剿。现抵何处。均著随时具奏。并著严檄刘景芳等拦头迎击。一面会同崇厚穆腾阿派出将士。相机合剿。直省官兵与穆腾阿所部。如遇出队进剿。及各路贼情。务当彼此知照。庶可声息相通迅歼丑类。至直隶地方。近遭荒歉。各州县村镇。又复罢市居奇官兵过境。觅食住宿。甚属不易。著刘长佑按照神机营原奏。于京兵经过处所。责成该管地方道府随队照料。以利军行。神机营及穆腾阿原奏。著钞给阅看。将此由五百里各谕令知之　　

○又谕、都兴阿奏、匪徒句结木犯。闯入孤山商令大员前往督办一摺。孤山为匪徒屡次窜伏之地。都兴阿于五行队撤回后。派委协领毓昌前往防堵。该协领狃于玩泄。致该匪与木犯土匪。暗行句结窜扑孤山。该协领复督战不力。遇贼即退种种贻误。殊堪痛恨。佐领春铎、于木篺下运之际。托病不追。实属畏葸。毓昌、春铎、均著即行革职。不准留营。并不准藉词率请开复。都兴阿调度乖方。有负委任。著交部议处。该将军现派德音泰带兵会同依勒通阿及富和等军。分路进剿。并咨行奕榕前往督办。即著迅催各军。星速前进。克其会剿。毋得参差延误。致贼匪又成燎原之势。奕榕计已由省起程。并著赶紧到营。督饬剿办。德音泰等各将弁。如有逗遛畏缩。不遵调遣者。即由奕榕照军法从事。务将此股贼匪首从。悉数歼除。傥使日久稽诛。滋蔓为患。惟都兴阿等是问。将此由六百里各谕令知之。寻兵部议、都兴阿应照溺职例革职。得旨、著加恩仍改为革职留任。　　

○又谕、丁宝桢奏、派军协守潍西。添募新营进剿。豫军击退扑墙逆匪。并土匪窜扰兰境。为官军击败摺片。任赖等逆。扑犯新河口堤墙。经宋庆等军击退。现在该逆向北奔突。距下营等处仅三四十里。难保不乘虚抢渡。著丁宝桢严檄在防各军认真堵御。遇贼即击。毋令窜逸。该抚添募步队九营。马勇五百名。即著赶紧训练。相机调遣。以便腾出防军。过河进剿。李鸿章前奏由济南青州前进。务当迅速遄行。亲赴前敌。妥为调度。丁宝桢奏、邳州等处匪徒高归等聚众滋事。与张之万前奏。大略相同。该匪现窜邳境之堰头一带。沂属与江境毗连各州县。向多伏莽。深恐互相句结。亟应及早殄灭。著张之万、丁宝桢、督饬各军。会同皖省官军协力剿办。迅歼丑类。务绝根株。将此由六百里各谕令知之。　　

○又谕、成禄奏、官军截夺贼粮获胜。现拟移营帀围一摺。肃州贼匪。偷越城南金佛等一带。掳掠粮草。成禄所派各营。于新墩子滩地方。将护粮悍贼数百击毙。夺获贼粮甚夥。该逆食尽援绝。机有可乘。正当实力围攻。以图迅拔。著成禄亲督各营。克期进偪。不准再有稽延。所请饬穆图善酌拨数营助剿之处。著穆图善酌量妥筹。成禄亦不得藉词延待。该提督围攻肃州。为日已久。前请将王仁和黄祖淦两军。统归节制。可将肃城围困周帀。并称关外及哈密各处。均可兼顾。此时又以合围难周成功莫必。两军皆难得力等词。哓哓推诿。是何居心。朝廷洞见肺肝。岂能任该提督一意反覆。贻误军事耶。若再不振刷精神。徒以顿兵坚城。为延缓出关之计。国法具在。不能再为该提督曲从末减也。懔之。将此由六百里各谕令知之。　　

○又谕、前因荣全奏、筹画安插索伦等众。当谕令该参赞于接出后。令在科城暂住。再行酌量请旨。兹据奎昌等奏称、科布多所属各旗。户口日繁。游牧狭窄。又兼近年亢旱成灾。疫气流行。牲畜倒毙。人多冻馁。实无闲地安插索伦人众。请饬荣全另筹妥策等语。奎昌等所奏。虽系实在情形惟此项人众。若非筹给牧地。令其暂行栖止。必至沦落堪虞。仍著麟兴、荣全、锦丕勒多尔济、奎昌、明瑶、在乌科两城。暂为设法安插。俾该索伦人众到时。得有栖身。再另行会筹善策。妥速奏闻。以为永远安插之计。李云麟当与麟兴等悉心会商。择地安置。毋令该人众流离失所。将此由五百里各谕令知之。　　

○以广西捐输军饷。永广文乡试中额二名。　　

○赏京师外城煮赈各厂每月粟米二百七十石。　　

○以验收海运漕粮完竣。予户部右侍郎毕道远、仓场侍郎钟岱议叙郎中钟禄等加衔升叙有差。　　

○丁丑。工部左侍郎魁龄等奏、樱桃沟旧有桥座。应如何设法改修。请派员查看。得旨、此项工程。无庸派员查看。即由魁龄等一并赔修。　　

○戊寅。谕内阁、前因呼兰属界匪徒窜扰。经特普钦将城守尉集拉明阿奏参。部议降三级调用。旋经特普钦奏、请将该员改为革职留任。当经降旨允准。兹据兵部奏称特普钦原参集拉明阿于编设保甲。悠忽从事。不能实力奉行致令匪徒乘闲滋扰。实难辞咎。嗣又奏称该员在任五年。堪资表率。前后显然两歧。且匪徒窜入巴彦苏苏时。据奏系巡检陈炳等赶到弹压。始克蒇事。此次所称该员办理迅速。情节亦属不符。请旨办理等语。特普钦前既请将集拉明阿议处。以为怠忽不职者戒。迨经部议降调。复请将该员留任。前后所奏。自相矛盾。实属不合。特普钦著交部议处。集拉明阿应得降三级调用不准抵销处分。著仍照兵部原奏办理。不准开复。　　

○己卯。谕内阁、丁宝桢奏、捻逆由北路偷扑潍河。全股回窜。调兵追剿一摺。捻逆盘踞山东莱阳等境。经李鸿章、丁宝桢、调集各省兵勇。沿河筑墙堵御。朝廷以河墙本不可恃。叠谕李鸿章亲赴前敌。防剿兼施。以期会合东军。歼除巨患。兹据丁宝桢奏称、本月二十日。该匪全股。由海神庙等处扑犯潍河。官军驰往迎击。逆匪数万。拌死抢扑。鏖战良久。旋因众寡不敌。被匪窜渡。览奏殊深愤懑。李鸿章总统诸军。未能先事豫防。又未迅赴前敌。妥筹堵御。以致逆匪窜渡。实难辞咎。著交部议处山东布政使潘鼎新。带队堵剿。未能得力。著一并交部议处。山东巡抚丁宝桢。在防守御。未能调集各军严密扼截。致贼饱扬。糜饷殃民。厥咎尤重。著即革职留任。并摘去顶带。仍责令该大臣等督率兵勇。实力追剿。毋任蔓延。以赎前愆。毋谓宽典可再邀也。懔之。寻吏部议、李鸿章、潘鼎新、均照不应重公罪例降二级留任。事关军务。应不准其抵销。从之。　　

○谕军机大臣等、捻股初窜登莱时。即经谕令李鸿章调集各路将士。蹙诸海隅。复虑援军渐集。丁宝桢呼应不灵。叠经谕令李鸿章驰赴前敌。亲临调度。乃该大臣始终迁延。既未能厚集兵力。迅速派往。又未能赶紧亲临调度。以致潘鼎新分防汛地。屡次改移。贻误全局尽弃前功。深堪痛恨。运黄两防既经李鸿章筹布严密。著即严檄各路防军。分段扼守。并著曾国藩、张之万、刘长佑、崇厚、英翰、李鹤年、各饬所派防军。认真守御。贼由何路窜出即治何路将领以失律之罪。济南省城著丁宝桢赶紧防守。张秋齐河以东。黄防最关紧要。刘长佑崇厚当加意严防。宿迁以下六塘河防。亦未周密。转瞬秋深水落。河墙尚未完筑。深属可虞。浙省所派兵勇。尚未报入江境。著曾国藩、张之万、迅速添兵堵遏。并严催浙军星驰到防。谭仁芳、刘维桢等军。著李瀚章、曾国荃、迅饬赴东。李鸿章一面迎提。以资厚集。并著李鸿章、丁宝桢、檄催前敌各营。视贼所向。尽力穷追。就地歼除。以赎前愆。傥再任窜出东境。蔓延他省。自问当得何罪。潘鼎新布置乖方。致贼回窜。厥咎甚重。如再不能得力。即著李鸿章严参治罪。丁宝桢另片奏、剿捕枭匪情形。此股匪徒。奔突靡定。黄防诸军。为所牵掣。著刘长佑、崇厚、迅将此股歼除。并随时知照穆腾阿会同剿洗。先清畿辅内患。丁宝桢仍当严饬东省文武。合力会剿以靖地方。不得但以堵截出境为了事。将此由六百里各谕令知之。　　

○又谕、本年五月闲捻。逆由山东戴庙窜渡运河。据丁宝桢奏称、王心安等视贼众我寡。即行收队。请将王心安先行革职。交部从重议罪。当在事起仓卒。或实系贼众兵单。情尚可原。是以加恩仅将王心安革职。暂免治罪。仍留营效力。以观后效。此次复据丁宝桢奏称、捻逆窜出胶莱河墙。又于王心安所分地段猛扑。王心安因众寡不敌。无从扼击等语。前后贻误情形。殊堪发指。王心安以一武弁。擢保总兵。恩遇不为不优。乃两次捻众。均由该革员所分地段窜越。以致全局溃败。实属罪无可逭。著李鸿章严密派员将王心安拏解军前正法。以昭炯戒。毋得稍露风声。令其逃逸。将此密谕令知之。　　

○以故哈密扎萨克亲王伯锡尔子迈哈默特袭爵。　　

○以直隶捐输军饷。并海防团练城工。永广文乡试中额二名。　　

○以哈密收复城池。并追剿贼匪出力。赏佐领达三布二品顶带。余升赏有差。　　

○豁免湖南晃州厅被扰地方上年民欠钱粮。　　

○庚辰。谕内阁、前因兴平等仓逾限未领满汉俸米。经户部奏明照例一律注销。业经降旨允行。乃本日给事中广诚奏、米价日昂。请将注销俸米。仍准给领等语。向来官员俸米。逾限不领。照例注销。原以杜花户串同米铺勒掯贱买蒙领分肥等弊。例意极为周帀。该给事中于此中弊端。岂不知悉。乃敢冒昧陈奏。并以民生益蹙等词。希图耸听。显系受花户仓蠹等辈从恿。实属不知自爱。广诚著传旨申饬。所请著不准行。　　

○以广西布政使苏凤文署巡抚。　　

○以浙江按察使王凯泰为广东布政使。前任四川按察使蒋志章为浙江按察使。　　

○以私行回籍。广东守备孙清纲革职拏办。　　

○展缓广东新兴、高明、灵山、河源、平远、长乐、镇平、七县被水被扰地方节年未完额赋。　　


大清穆宗继天开运受中居正保大定功圣智诚孝信敏恭宽毅皇帝实录卷之二百九　　

