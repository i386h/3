<!-- { "loadSidebar": true } -->
○又谕、刘长佑、冯子材奏、官军攻克旧街逆巢。首逆就捦一摺。逆首苏帼汉股匪。麕聚广安。经瑞麟、刘长佑等、各派官军协同围剿。先将旧街贼巢攻克。乘胜追杀。直抵海甯。苏逆携其养子亚邓、暨悍匪数人突奔东兴。为官军弋获。东路渐清。此次出力各员。准由冯子材查明存记。汇案请奖。苏逆既经弋获。是否解至广东正法。仍著刘长佑等详细具奏。该逆养子亚邓现在潜逃。漏匪张侍灦、亦败窜十万山中。余党纷纷逃回东界。亟须速行摉捕。悉数捦获。净绝根株。著瑞麟、刘长佑、冯子材、分饬派出各军实力摉拏。以消边患。西路琼北二山股匪。并著刘长佑等饬令刘玉成等军。认真会剿。迅殄逆氛。将此由四百里各谕令知之。　　

○展缓吉林珲春等处歉收地方应徵仓谷。　　

○庚戌。以詹事府少詹事马恩溥为詹事。　　

○辛亥。谕军机大臣等、乔松年奏、豫筹来年修守。请添拨节省防险银两一摺。据称黄河南北两岸各厅。工程紧要。来岁修守事宜。必须豫筹布置。方不至临时掣肘。现在额款不敷。请于历年节省防险银两内添拨银二十六万两。南岸各厅。分给十四万两。北岸各厅。分给十二万两等语。著照所请。于历年节省项下添拨银二十六万两。由河南巡抚督饬藩司。于年内先拨四成。以便采购料物。其余六成。务于春汛前拨发。俾资接济。乔松年务当督饬该道厅等核实动用。总期工坚料实。不得稍涉虚糜。将此各谕令知之。　　

○又谕、杜嘎尔奏、调赴伊犁官兵起程日期。豫筹台站事宜。并请饬部拨饷各摺片。讷苏肯所带吉林官兵五百名。经杜嘎尔饬令十二月初六日起。分队起程。吉尔洪额所带黑龙江官兵五百名。亦令豫筹驼只前进。据称该队现由克克伊尔根起程。必须由乌兰察布盟所属台站经过。方能行至济斯洪果尔地方。各该台站应备一切支应。著杜嘎尔与定安、富勒珲、额勒和布、庆春、咨商办理。务当豫筹周备。俾利遄行。其乌里雅苏台所属台站。并著金顺、奎昌、多布沁扎木楚、一体筹办。傥该官兵未能前进。查明在何台阻滞。必惟该管之将军都统等是问。其毡房柴草等项。并著定安、富勒珲、行令管站之四子部落王等宽为筹备。俾资接济。荣全前奏吉尔洪额所带黑龙江官兵五百名。由科城设法送至哈密。交景廉调遣。曾有旨谕令荣全与景廉会商办理。著荣全懔遵本月二十二日寄谕。与景廉斟酌情形。调往助剿。杜嘎尔因所部官兵饷项不敷。请饬部拨银五万两。著户部照数拨给。杜嘎尔行营饷银。前据李鸿章奏未便由。内地派员遥为经理。此项饷银。著户部知照顺天府解赴察哈尔都统衙门。由杜嘎尔派员领取。以供支放。该副都统现因贼已远遁。拟将官兵移于四子王游牧屯扎。惟逆踪来去无定。仍当勤加侦探。何路有贼。即著派兵驰击。不得株守一隅。致滋贻误。将此由六百里各谕令知之。　　

○壬子。谕内阁、前因醇郡王奏属员被参冤抑等情。当派御前大臣军机大臣将桂祥乌什哈互禀一案。会同审讯。旋据讯明大概情形。并究出大员授意说合。先后降旨将桂祥等分别解任革职。并将达明阿一并解任质讯。兹据王大臣等审明定拟具奏。此案正蓝旗满洲协尉乌什哈、因巡缉地面。辄令各甲喇裁兵拨饷。自雇壮丁。又令各甲喇扣存银两。豫备垫道差使。虽无入己情事。实属因公科敛。乌什哈著即行革职。步军校宝祥等各拨给乌什哈饷银。并扣存豫备垫道银两。均有应得之咎。宝祥、苏清阿、成明、双奎、奎鉴、均著交部议处。左翼翼尉桂祥于办公银两。辄先行作价报销。随后始陆续换银。致与原报钱数不符。又扣存廒脚银两。擅自改用市平。虽所存各款。均无侵吞入己情事。实属办理含混。桂祥著交部议处。已革步军校联兴等、经管帐目。亦不应随同含混。联兴、桂澄、均著开复暂行革职处分。仍交部照例议处。醇郡王摺内所称右翼总兵达明阿、贪秽无行。以乌什哈为线索各节。虽事无质证。惟达明阿授意文秀。令向桂祥开导。显系有意弥缝。且既降旨明白回奏。犹复饰词掩盖。尤属非是。著交部严加议处。步军统领存诚、虽无偏袒属员授意说合确据。惟于乌什哈擅自科敛。桂祥报销含混各节。失于觉察。迨既经互控。迟至四月之久。始行奏交刑部。其为意存消弭。亦可概见。左翼总兵荣禄、同办一事。亦难辞咎。存诚、荣禄、均著交部议处。右翼翼尉文秀、经达明阿属令向桂祥劝解。副翼尉富森布、委翼尉广忠、左翼副翼尉凤祥、随同相劝。均有不合。著交部分别察议。至乌什哈禀揭桂祥之件。步军统领衙门司员、先回步军统领。阅数日始回左右两翼总兵。实属迟延。著查取职名交部议处。刑部于桂祥乌什哈互控各节。并未审有确供。其奏参桂祥辄入朝房递呈。尚无不合。应无庸议。醇郡王令桂祥具禀呈递。系由桂祥未将被控实情回明。且因该员派往军营差使紧要起见。所有自请处分。著加恩免其置议。桂祥具禀呈递。亦系恐误军营要差起见。情尚可原。所有刑部原参处分。著该部即行撤销。醇郡王所请桂祥俟案结后仍赴军营之处。著该部于覆奏桂祥处分时。再行声明请旨。寻兵部议、达明阿请即革职。桂祥降三级调用。存诚、荣禄、均降一级调用。得旨、存诚、荣禄、均著加恩改为革职留任。达明阿著照部议革职。桂祥著降三级调用。仍遵前即赴伊犁交荣全差委。　　

○又谕、都兴阿等奏、已革协领带队未能振作。官差疏懈一摺。已革协领毓昌经都兴阿等派令前往孤山剿办贼匪。乃该革员任令匪徒来去自由。并不随时剿捕。实属不知振作。迨都兴阿等将该革员撤回。又不入署销差。迟至旬余。始行具禀请假。尤属任意疏懈。毓昌本系革职之员。前经都兴阿等奏请赏还副都统衔花翎。著仍革去副都统衔。拔去花翎。不准留营。以示惩儆。孤山聚匪不少。著该将军迅速派队前往剿捕。毋任该带兵官粉饰迁延。自干重咎。　　

○又谕、淮安关监都舒麟奏、运铅委员欠缴银两。请饬追缴等语。江苏候补同知直隶州知州朱桂生、候补知县朱应江、湖北候补知县方殿元、解运京铅。行抵淮安大关。经舒麟照例查验。该委员等抗不遵照。其单开木植等货。应纳淮宿二关正税及船料等银七百十四两零。亦未完交。税课自有定章。岂容任意延宕。著两江总督督饬藩司。勒令该委员等将欠缴税银如数完缴。毋许抗欠。嗣后各省运解官物。若有多余及别项货物。务令遵例即时纳税。船料一项。并令船户完纳。傥再违抗。即由监督查明奏参。以重税课而儆效尤。　　

○谕军机大臣等、奕榕奏、缉获著名盗首。并捏报获犯要功之署经历请旨查办各摺片。据称奉省积年盗首刘疤拉脖子。经守备衔刘鸿恩在昌图所属营城子屯地方访获。正在押解送省闲。即经署昌图八家镇经历余文凤、带役接护解送该厅。并据该处乡约及原拏刘疤拉脖子孙桂芳等、均称解送该犯。行至营城子附近地方。即被余凤文率领差役抢去等语。刘疤拉脖子一犯。既经刘鸿恩拏获。何以余文凤竟敢率领多人将该犯抢去。虚实均应彻底根究。即著都兴阿等确切查明。据实具奏。并将该犯审明后即行正法。未获之乌痣李及漏网匪党。仍著都兴阿、奕榕等、严饬奉吉两省派出员弁。一体严拏务获。毋任兔脱。所有获犯出力之刘鸿恩、著准其先行奏请奖叙。以示鼓励。将此各谕令知之。寻都兴阿等奏、遵查刘鸿恩越境购线访拏。因驻扎太远。驰至时。该犯已先一日被获解送。为余文凤所得。并非攘夺要功。报闻。　　

○又谕、奕榕奏、副都统缉贼伤亡。请将不能接应之委参领惩办等语。吉林阿勒楚喀所属拉林界二道沟地方。有马贼李万银等语党肆扰。经记名副都统常在带兵前往剿捕。击毙贼匪多名。以后路无兵接应。中枪殒命。该匪逃入伯都纳界。复经官兵进剿。逃逸过江。据捦贼供称匪首李万银等现欲逃回呼兰藏匿。业经奕榕等咨照黑龙江将军派兵兜拏。并派协领全福带兵驰往沿江一带。会合摉捦。即著严饬派出员弁认真缉捕。并著德英、托克湍、迅速派员带兵合力严缉。务将此股贼匪悉数弋获。毋任一名漏纲。委参领巴顺留驻五棵树地方。于常在带兵剿贼。不知接应。实属畏葸无能。著革去副都统衔。摘去顶带。仍令随队带兵。以观后效。将此由四百里各谕令知之。　　

○予吉林二道沟阵亡记名副都统常在祭葬世职。　　

○癸丑。以神灵显佑。颁直隶天津府大王庙扁额曰恬波普佑。　　

○谕内阁、仓场侍郎英元等奏、查明剥船朽坏情形一摺。通惠河四牐额设剥船。在保固限内朽坏。前侍郎钟岱、宋晋、前署石坝州判汪瀛、应如何照例价摊赔。裕丰局商人李明道、或应令摊赔。或应拟罪名。著户部覆议具奏。此项剥船。应行修整。著派董恂、桂清、赴通查勘。奏明办理。另片奏、大通桥剥船。亦系商人李明道等承修。同在保固限内曹□少朽。著户部一并核办。　　

○甲寅。谕军机大臣等、有人奏、蓟州知州宋彭寿、每遇官差过境。辄向四乡私拏骡马车辆。胥役藉端索诈。信任门丁秦兰亭谷香帆揽权纳贿。遇事招摇。本年蓟州被水甚重。匿灾不报。往来官差。苛派乡民草豆等项。以致物议沸腾等语。所奏是否属实。著李鸿章按照所参各节。确切查明。据实具奏。毋稍徇隐。原摺著钞给阅看。将此谕令知之。　　

○又谕、奎昌等奏、请拨银两备用一摺。旧驻塔尔巴哈台之厄鲁特。察哈尔哈萨克人丁。自失游牧以来。侨居科布多接境额尔济斯河南之布伦托海一带。奎昌等以该游牧旧地。土脉肥饶。水草茂盛。较胜布伦托海。不若令其仍迁原处。即著金顺、奎昌、多布沁扎木楚、与常川、保英、富和、文硕、会同咨商。责成巴彦特古斯妥为办理。该营旧设总管副总管等缺。并著责令巴彦特古斯就现在人员内详加察看。如有办公勤慎才具优长者。即著该将军大臣等奏请作为实缺。如其不堪胜任。亦即拣选更换。以资得力。至旧设兵额。应如何酌增领催及捕盗兵丁之处。著该将军大臣等妥筹具奏。奎昌等所奏官兵廉俸饷银。请自来春为始。按季支发。其厄鲁特等人丁。仍还故土。应需饷银。请赏银一万两。均著照所请行。惟以上各款。均应豫为筹备。以供支放。著户部拨银二万两。即咨照指拨省分并察哈尔都统。务于来年春季。埽数解至乌里雅苏台。分别动用。科布多塔尔巴哈台事机紧要。亟须大员前往经理。常顺、保英、富和、务当星速遄行。迅赴新任。以重责守。将此由六百里各谕令知之。　　

