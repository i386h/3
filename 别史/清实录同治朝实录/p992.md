<!-- { "loadSidebar": true } -->
○又谕、本日据穆图善奏、副都统温德勒克西、统率马队。素称得力。请饬赴甘省等语。该副都统伤病。此时能否就痊。著德英随时查验。一经痊愈。即饬温德勒克西、迅赴甘省穆图善军营。毋稍延缓。将此由四百里谕令知之。　　

○又谕、定安、桂成奏、官军进援定远营解围。请饬山西拨解协饷及皮衣银两各摺片。回匪围困阿拉善旗定远营。经张曜派令杨春祥等、与世禄、坤库善、马队各队援剿。立解重围。追至广宗寺。毙匪甚多。剿办甚为奋勉。所有在事出力员弁兵勇。著准其汇案请奖。张曜分兵赴援。调度有方。著定安等传旨嘉奖。现在贺兰山一带。有无余匪伏匿。仍著饬令各营实力摉捕。毋留余孽。甯灵东北一带。有无另股窜匪。金顺行抵何处。日来未见奏报。著即懔遵前旨。会同张曜等军。确探贼踪。分投截剿。并将近日战事贼情。随时据实具奏。其打虎旗一带贼匪。前经宋庆派令蒋东才等前往探剿。著定安等仍饬迅速进剿。毋任乘闲东窜。宋庆、张曜两军。正当剿匪吃紧之际。自可毋庸议撤。其饷项虽由河南拨解。山西亦有应协月饷。该两军在边外防剿。正以保卫晋疆。李宗羲当按月源源筹解。毋令缺乏。其需用皮衣银二万一千两。著照定安等所请。先由杀虎口税项内借款提用。即著李宗羲饬司赶紧如数筹拨。解交该关监督查收归款。将此由五百里各谕令知之。　　

○调正蓝旗汉军副都统安兴阿为镶蓝旗满洲副都统。以工部左侍郎恩承兼正蓝旗汉军副都统。内阁学士宝珣署镶红旗蒙古副都统。　　

○赏四川等省丁卯科乡试年老诸生蓝应椿等十人举人副榜有差。　　

○缓徵山东临邑、聊城、安邱、长山、济阳、乐陵、商河、阳谷、朝城、清平、十县被旱被雹地方新旧额赋暨杂课有差。　　

○癸卯。谕内阁、马新贻奏、江甯各属被水灾黎。先行设法安插抚恤等语。本年夏闲雨水过多。江潮漫溢。江甯府所属各县。被水成灾。闲有附近灾民。来省就食。马新贻业已督饬所属。择地安插。酌给米粮。即著饬令在事各员认真经理。并著派员分赴各处。实心履勘。速筹款项。量加抚恤。毋令流离失所。　　

○又谕、刘典奏、查明循声素著暨庸劣各员。据实举劾一摺。陕西候补知府孙毓林、杨光澍、准补乾州直隶州知州余庚阳、候补同知直隶州知州喻兆圭、准补孝义厅同知赵宜煊、准补蒲城县知县黄传绅等六员。据称均能实心任事。素著循声。即著送部引见。试用同知程璐、小有才能。不知检束。试用知县童绍祖、性情卑鄙。操守不洁。均著一并革职。以肃官方。　　

○谕军机大臣等、都兴阿等奏、覆勘边地。酌拟试办。并覆陈凤城边外情形各摺片。据称自凤凰门迤南。至旺清门北。查得已垦熟地九万六千余日。男妇十万余人。现拟由叆阳迤南。至凤凰门外一带地方。先行试办。惟叆江西岸一带。南北四百余里。与朝鲜仅一江之隔。该处地狭人稠。别无安插之地。拟照延煦等前与朝鲜委员所议。于沿江附近地方。酌留三五十里。画清界限。傥实格于形势。不能多留余地。惟有严禁准垦民人。不准过江一步。如有越界滋事者。即由朝鲜查拏。解交边门惩办。现已咨商朝鲜办理等语。游民私自开垦。积重难返。自应变通办理。以期绥辑地方。该将军等所奏。系为因时制宜起见。著礼部行知朝鲜国王。将商议各节迅速咨覆。以凭核办。都兴阿等、俟朝鲜覆文到日。即照所拟妥慎筹办。毋稍苟且。惟勘办展边。总应以距江稍远为界。如有游民于近江地方垦种。即当令其移进边内居住。不得稍涉迁就。以致漫无限制。至鹼厂旺清二门外。有应进贡物地方。即照所议。仍著都兴阿等详细查明。次第妥办。将此谕知礼部、并谕令都兴阿、额勒和布、恩锡知之。　　

○又谕、丁宝桢奏、太监在外招摇煽惑一摺。据德州知州赵新禀称、七月闲有安姓太监。乘坐太平船二只。声势炫赫。自称奉旨差遣织办龙衣。船上有日形三足乌旗一面。船旁有龙凤旗帜。带有男女多人。并有女乐。品竹调丝。两岸观者如堵。又称本月二十一日。系该太监生辰。中设龙衣。男女罗拜。该州正在访拏闲。船已扬帆南下。该抚已饬东昌济甯各府州饬属跟踪追捕等语。览奏深堪诧异。该太监擅自远出。并有种种不法情事。若不从严惩办。何以肃宫禁而儆效尤。著马新贻、张之万、丁日昌、丁宝桢、迅速派委干员。于所属地方。将六品蓝翎安姓太监。严密查拏。令随从人等指证确实。无庸审讯。即行就地正法。不准任其狡饰。如该太监闻风折回直境。即著曾国藩饬属一体严拏正法。傥有疏纵。惟该督抚等是问。其随从人等有迹近匪类者。并著严拏分别惩办。无庸再行请旨。将此由六百里各密谕知之。　　

○又谕、马新贻奏、酌调额设官兵。添给津贴。立营操演一摺。江苏额兵。自军兴以来。营伍久未整顿。现当军务肃清。亟应妥速筹办。该督现拟于额定之兵。酌挑精壮。再于额定之饷。酌加津贴。并将现办章程二条。分晰缕陈。所奏尚属妥协。即著马新贻督饬营汛等官。将新立各营。认真操练。实力举行。不得有名无实。其安徽江西两省。系该督兼辖省分。并著俟江苏办有成效后。即行咨商各该巡抚。妥议章程。奏明办理。将此谕令知之。　　

○又谕、曾璧光奏、官军攻克九阡等处。生捦首逆。都匀失守。分军进剿各一摺。逆匪占踞荔波县属之九阡等处。经粤军孔宪隆等进攻。以兵力单薄。曾璧光复添派卢振刚等会剿。将九阡等处逆巢攻克。逆首吴邦吉、潘新＜??闲＞、均经捦获。剿办尚为得手。该抚即督饬将弁认真埽荡。并著苏凤文檄饬派出各军。协同攻剿。务当乘此声威。将余匪摉捕净尽。以绝根株。张文德因饷项奇绌。移兵就粮。以致都匀复陷。各营将领。损折良多。朝廷实深廑系。此次军退城陷。实因饥乏所致。张文德著免其置议。即著曾璧光督令激励官军。迅图规取。为克复都匀之计。一面饬令何雄辉等、由贵定等处。分路防剿。毋令匪踪蔓延。将此由六百里各谕令知之。　　

○又谕、曾璧光奏、黔省待饷孔亟。请饬催各省迅速筹解饷银一摺。据称部拨各省协黔饷银。自同治六年十月起。至八年六月。仅据四川解到银六万五千两。湖北解到银二万两。广东解到银三万三千两。核之原拨银数。不及十分之一。饷需不继。各军饥困难堪。空语拊循。终难久恃。现在提督张文德一军。因饷绌移兵就食。途中争险血战。各营将领。折损甚多。以致都匀府城失守。若再不迅筹接济。大局不堪设想等语。黔省被兵日久。待饷孔殷。各该督抚总当不分畛域。共济时艰。何得任意宕延。致该省军务无从措手。即著该督抚等查照户部奏拨数目。现尚欠解若干。迅即筹款陆续批解。不准再有延缓。致误戎机。鄂粤尚系完善之区。所有粤省欠饷十八万余两。鄂省欠饷四十二万两。著于该省厘金项下。由黔派员协收。按数提解。以济要需。将此由五百里各谕令知之。　　

○署安徽巡抚吴坤修奏、亲勘沿江被水灾区。妥筹抚恤。得旨、即著该署抚督饬属员。认真办理。务令实惠及民。毋令流离失所。以副轸念。鼎营勇丁。现已遣散。到皖境后。仍当妥为约束。毋使滋事。　　

○予贵州都匀阵亡总兵官王松林等十四员祭葬世职加等。举人王宝俅赏恤加等。　　

○甲辰。谕军机大臣等、荣全奏、界务办竣。俄国实无侵越。并议偿俄人被掳钱数。暨请饬接济索伦人众各摺片。俄国立界事宜。久未定议。兹据该大臣奏称此次与俄官会议。分立地界。将中原新立牌博八处。俱用清字注明。细阅红线。两国图形相符。与从前原图红线。均属相合。其唐努乌梁海蒙官等众。皆结称俄国实无丝毫侵越。该大臣经理此事。使俄人无所刁难。而蒙众亦皆悦服。实属不负委任。现在乌属边界。业经立毕。荣全已驰赴索果克卡伦。著奎昌迅将俄国印押图记。如期送到。其善后各务。著荣全于回抵乌城后。会同福济等悉心酌度。次第办理。科城界务。是奎昌专责。此时正可乘机利导。该大臣当赶紧筹办。毋稍稽延。俄国商民被掳钱数。既据奏称以夷钞二十四万。分三年补偿完案。合之中原银数。约共需银十一万数千有零。惟此项银两。将来送交恰克图补偿。究从何处筹给。仍著该大臣于酌定后。详细奏明。索伦人众。现已移入境内。自应妥为拊循。著文硕、锡纶、迅即筹款。量加接济。俾免流离失所。如该处存项不敷。即著文硕等咨明福济等。于乌里雅苏台库存银两内。酌量拨给。以资应用。至此次分界设立牌博后。该城大臣等务当派委妥员。随时严查。不得视为具文。以重疆界而消隐患。将此各谕令知之。　　

○吏部左侍郎胡肇智因病乞假。以右侍郎庞钟璐兼署左侍郎。　　

○以乌里雅苏台新立界牌鄂博出力。赏佐领衔防御音得泰二品顶带花翎。笔帖式常秀等蓝翎。余加衔有差。　　

○乙巳。遣官祭文昌帝君庙。　　

○谕军机大臣等、有人奏、职官居心贪诈。曲意钻营。据实陈奏一摺。据称川省道员宣维礼、本系参革之员。夤缘开复。办理川军善后。有滥用捐款需索夫马各情。并借散给籽种为名。侵蚀贵州仓谷三在石。成绵龙茂道钟峻、暗树私人。广收门生。妄改场规。包揽厘局。勒销积引。候补道彭汝琮、性情贪诈。行止骄恣。纳贿招权。罔知顾忌各等语。川省频年多事。邻封未靖。亟宜整顿吏治。方能安辑闾阎。若如所奏。宣维礼等劣迹昭著。岂可稍事姑容。著李鸿章按照摺内所参各情。于行抵川省后。就近逐款确查。据实奏办。不得稍涉徇隐。彭汝琮因何在省逗遛之处。著一并查明具奏。原摺著钞给阅看。将此由五百里谕令知之。　　

○以正红旗满洲副都统果勒敏署正蓝旗汉军副都统。　　

○上以祭社稷坛。自是日始、斋戒三日。　　

