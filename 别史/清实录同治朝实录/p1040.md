<!-- { "loadSidebar": true } -->
○甲寅。谕军机大臣等、都兴阿等奏、查勘边荒。办理情形一摺。奉天叆阳门至凤凰门一带边荒。经都兴阿等派员分段查勘九十一处。因大雨时行。路多阻隔。拟将未经查勘地方。俟秋后再行查勘。虽系实在情形。惟未查地亩尚多。若不赶紧办理。任听该委员等藉词宕延。将来大雪封山。更难克期办竣。著都兴阿、额勒和布、恩锡、严饬该委员等。届时迅速出边。将未查地亩一律查勘完竣。造册报部核办。不准再事迁延。将此各谕令知之。　　

○建奉天岫岩厅文庙学宫。并设训导一员。文学额四名。武学额二名。从将军都兴阿请也。　　

○乙卯。谕军机大臣等、福济、荣全奏、窜匪复扰台站。筹办防剿事宜一摺。据称推河迤西额尔德尼呼图克图招等处。又有窜匪五六百人持械抢掠。哈尔尼敦防堵蒙兵溃散。贼匪向西窜回。与张廷岳前奏。大略相同。沙尔胡录苏地方。亦有贼股滋扰。并有仍入喀尔喀抢劫招庙商人扑犯乌城之说。边外道途寥阔。处处可通。若不赶将窜匪剿除。必至蔓延为患。福济等现已酌拨兵勇赴台防堵。并咨绥远城察哈尔拨队会剿。即著定安迅派马队五百名。酌给军装口粮。前赴哈尔尼敦一带堵御。其由绥撤回现扎赛尔乌苏马队五百名。著文盛派令驰赴哈尔尼敦一同防剿。福济等所调满绿营索伦官兵。著即赶催到齐。会同前项马队并力兜剿。务绝根株。惟贼踪飘忽。难保不此剿彼窜。军台一带。各宜加意侦探。认真防范。著定安、福济、荣全、文盛、张廷岳、阿尔塔什达、探明确踪。随时互相知照。免致贼匪伺隙奔突。福济前请拨军需银两。当令察哈尔拨银二万两。并令张廷岳等酌量库伦情形。亦匀拨饷银二万两。此外尚有新疆协饷银两。著户部分别咨催。迅解乌里雅苏台。交福济等应用。以资接济。将此由五百里各谕令知之。　　

○又谕、伊勒屯、何琯奏、营员病痊。堪以起用。并请饬拨防兵银两各摺片。巴里坤镇游击陈升恒、前因患病卸任。该员现已病痊。据称尚堪起用。著照所请。准其仍回本任。俟军务告竣。再行给咨送部引见。其驻扎奇台龙山口之勇目邓生玉一军。现在防务紧要。该勇丁等饷项支绌。亟应迅筹接济。著福济、荣全、于新疆军饷内每月拨银数百两。解赴巴里坤。由伊勒屯等发给。以济军食。邓生玉屡次剿贼出力。著赏换四品顶带。伊勒屯等仍饬令该勇目认真防剿。不可始勤终怠。将此由五百里谕知福济、荣全、伊勒屯、并传谕何琯知之。　　

○以直隶永定河南岸漫溢。总督曾国藩下部议处。道员李朝仪、通判朱津、革职留任。革县丞徐铨职。不准留工。　　

○丙辰。谕内阁、护军统领克兴阿奏、请将未能拦阻车辆之直班护军校等分别议处一摺。本月二十日。尚书万青藜、郑敦谨车辆。赶入东华门外栅栏之内。该直班章京未能将车辆即时阻止。实属疏忽。正红旗空衔花翎护军校恩祥、司钥长庆安、著交部分别议处。万青藜、郑敦谨、未能约束车夫人等。亦属不合。均著交部议处。寻议、万青藜、郑敦谨、均罚俸一个月。准其抵销。从之。　　

○以翰林院侍讲学士惠林为光禄寺卿。　　

○丁巳。以内阁学士铭安为江南乡试正考官。翰林院编修林天龄为副考官。陆尔熙为陕西乡试正考官。国子监司业孙诒经为副考官。　　

○以品端课勤。予江西教谕蒋芳、训导萧九成、加衔有差。　　

○予甘肃灵台被戕把总蒋占春祭葬世职加等。　　

○戊午。遣官祭火神庙。　　

○谕内阁、李鹤年奏、请将才不称职及人地未宜各员。分别降补另补一摺。河南候补知府师长怡、办事粗疏。难资表率。著降为同知。归部铨选。孟津县知县茅恒春、识见鄙琐。不谙政体。著以府经历县丞降补。归部铨选。辉县知县邓尔复、人尚谨饬。才欠开展。桐柏县知县崇缙、心地明白。历练未深。均著开缺留省另补。　　

○谕军机大臣等、前据曾国藩奏、本月初六日起程赴津。现抵该处已逾多日。此案启衅根由。想该督必已详细查明妥为筹办矣。迷拐一案。究竟有无确据。此系紧要关键。即著该督迅速具奏。以慰廑系。并将现在筹办之法。及该处近日民情。一并奏闻。崇厚已派出使法国。自应及早启行。著曾国藩体察情形。如崇厚此时可以交卸。即著该侍郎先行来京陛见。以便即日起程。其通商大臣事务。著曾国藩暂时接办。成林现已病痊销假。不日亦可驰赴天津。俟该京卿到时。曾国藩即可将通商事务交卸。将此由五百里各密谕知之。　　

○又谕、有人奏、风闻津郡百生焚毁教堂之日。由教堂内起有人眼人心等物。呈交崇厚收执。该大臣于奏报时。并未提及。且闻现已消灭等语。所奏是否实有其事。著曾国藩确切查明。据实奏闻。至所称传教有碍通商一节。应如何设法弭衅之处。并著详察情形。妥筹具奏。原摺著钞给阅看。将此密谕知之。　　

○又谕、袁保恒奏、请饬催归并续拨协饷一摺。据称四川湖北山西河南应协穆图善军饷。每月九万两。归并西征粮台催提分拨。而各省应解之饷。自正月以后。仅据四川报解银二万两。山西报解银三万两。此外各省并无分毫报解。其筹拨豫师军饷。已垫解六万两。而指拨之河南山东两淮每月二万五千两。并无起解日期。以后不惟无可再垫。且已垫之款。无可归还。现在情形万紧。请饬严催等语。著吴棠、马新贻、李瀚章、李鹤年、李宗羲、丁宝桢、郭柏荫、迅将各该省应解穆图善豫师协饷。分别如数筹拨。解交西征粮台。以便袁保恒分拨应用。不准稍涉延误。将此由五百里各谕令知之。　　

○以庸劣不职。广东守备谢龙科勒休。革千总温若武职。　　

○予广东阳春等处阵亡州同衔王肇仁等绅士弁兵一千二百十九员各分别赏恤如例。　　

○己未。谕内阁、刘昆奏、革员捏词刁控。并续查出劣迹。请饬查拏一摺。湖南已革知县陈士玙、与已革知府陈鼎金、经刘昆参劾后。辄敢捏词牵涉该抚幕友许绍汾。赴湖广总督衙门呈控。并据刘昆续查出该革员等劣迹。属员因参讦告上司。意存挟制。此风断不可长。亟应严切根究。著李瀚章即将该革员陈士玙、陈鼎金、查拏到案。严行审讯。按律惩办。　　

○以翰林院侍读学士徐桐为太常寺卿。国子监祭酒翁同和为太仆寺卿。　　

○庚申。谕内阁、曾国藩、崇厚奏、查明天津滋事大概情形一摺。据称研讯教民迷拐人口一节。王三虽经供认授药与武兰珍。然尚时供时翻。亦无教堂主使确据。仁慈堂查出男女一百五十余名口。均称其家送至堂中豢养。并无被拐情事。至穵眼剖心一条。经曾国藩于抵津时亲加推问。百姓无能指实。询之天津城内外。亦无遗失幼孩控告之案。此等情形。如湖南江西扬州天门。及直省之大名广平。皆有檄文揭帖。纷传不一。厥后各处结案。总未将檄文揭帖之虚实。剖辨明白。津民平日熟闻各处檄文揭帖之言。已信为实。而又因外国堂门终年扃闭。教堂仁慈堂皆有地窖。为去潮湿置煤炭之用。治病者被留不出。并收留无依人口及疾病将死之人等情。蓄疑莫解。本年四五月间。适有拐匪用药迷人之事。牵涉教堂。该民人见领事官丰大业对官放枪。遂致万口哗噪。同时并举。其实穵眼剖心戕害生民之说。多属虚诬。毫无实据等语。此案叠谕曾国藩会同崇厚持平办理现据该督等奏称、此事均系谣传。津人致疑之由。昭然共见。外省地方。遇有此等谣言。群疑亦可消释。至匪徒迷拐幼孩人口。例禁本严。惟恐日久玩法。著刑部于此等凶犯到案时。即议以加等治罪。嗣后各直省地方。如拏有迷拐人口匪徒。亦著照刑部所议。从重处治。以儆凶残。京师为首善之区。尤宜摉查匪类。并著步军统领衙门随时缉访。遇有此等匪徒。即行拏交刑部。加等治罪。　　

○谕军机大臣等、曾国藩、崇厚奏、查明天津滋事大概情形一摺。曾国藩等此次陈奏各节。固为消弭衅端委曲求全起见。惟洋人诡谲性成。得步进步。若事事遂其所求。将来何所底止。是欲弭衅。而仍不免启衅也。该督等现给该使照会。于缉凶修堂等事。均已力为应允。想该使自不至再生异词。此后如洋人仍有要挟。恫喝之语。曾国藩务当力持正论。据理驳斥。庶可以折敌焰而张国维。至豫备不虞。尤为目前至急之务。曾国藩已委记名臬司丁寿昌署理天津道篆。其驻扎张秋之兵。自应调扎附近要隘。以壮声威。李鸿章已于五月十六日驰抵潼关。所部郭松林等军。亦已先后抵陕。此时窜陕回匪。屡经官军剿败。其焰渐衰。若移缓就急。调赴畿疆。似较得力。著曾国藩斟酌情形。赶紧覆奏。再降谕旨。日来办理情形若何。能否迅就了结。并著随时驰奏。总之和局固宜保全。民心尤不可失。曾国藩总当体察人情向背。全局通筹。使民心允服。始能中外相安也。沿江沿海各督抚。本日已有寄谕。令其严行戒备。陈国瑞当时是否在场。到津后即可质明虚实。已令神机营饬令该提督赴津。听候曾国藩查问矣。将此由五百里各密谕知之。　　

○又谕、前因天津民教启衅。谕令曾国藩前往查办。兹据曾国藩奏称、业经查明大概情形。现拟妥为办结等语。惟近日各省民教仇杀之案。不一而足。洋人动以兵船恐吓。讹索多方。虽兵端不必。自我而开。然暗中防维。实属刻不容缓之举。万一事有决裂。断不能任其肆意猖獗。不思未雨绸缪。现在各省沿江沿海口岸。设立防兵。能否真实可靠。著马新贻、英桂、瑞麟、李瀚章、丁日昌、英翰、刘坤一、丁宝桢、郭柏荫、刘昆、李福泰、黄翼升、杨昌浚、严饬各该处带兵各员。随时训练。实力整顿。该督抚等务宜悉心办理。不可徒托空言。以期有备无患。并将现在办理情形。详细具奏。将此由六百里密谕马新贻、英桂、瑞麟、李瀚章、丁日昌、英翰、刘坤一、丁宝桢、郭柏荫、刘昆、李福泰、黄翼升、并传谕杨昌浚知之。　　

○以直隶天津疏防民教启衅。革知府张光藻、知县刘杰职。下部治罪。　　

○以擅动营款。已革湖南游击艾宪银遣戍军台。　　

○追予湖北田家镇阵亡道员张汝瀛谥勇节。于死事地方暨原籍建立专祠。　　

