<!-- { "loadSidebar": true } -->
○又谕、李鸿章奏、逆贼纠合大股。图扑青浦嘉定各城。现筹援剿各摺。逆贼以官军既克嘉定。必将乘势进剿苏昆。纠合苏杭嘉兴各处踞贼十余万。由昆山水陆迎拒。据李鸿章奏、贼分两路围扑南翔黄渡。官军将北路之贼。于陆家行方泰镇叠加剿击。南路贼势尤众。参将刘士奇等连日苦战。尚未得手。经李鸿章抽调北路官军。前往合击。即著激励各营兵勇。将三江口等处之围并力援解。并即将青浦西北白鹤江等处之贼。痛加剿洗。务使青浦等城。勿致得而复失。金陵援贼麕集。攻扑官军营垒。相持日久。廑念时深。曾国藩所调程学启一军。既因贼众围扑黄渡四江口营盘。□□田夜搏战。不能前赴金陵之援。李鸿章饬吴煦、杨坊、督带白齐文接管华尔常胜一军。添备船只。驶往援应。可资得力。白齐文以外国人隶归中国。出力剿贼。亦具真心。此军到金陵后。曾国藩即督饬曾国荃等善为驾驭。既可用其力以剿贼。亦可使观吾军师律之盛。以折其心。大股逆匪。上援金陵甯国。下援青浦嘉定。江面情形稍松。都兴阿前调之广东红单船四十号。已经陆续过沪。著都兴阿催提。并督饬该带领水师员弁实力巡绰。以助江防。毋令沾染向来水师战船恶习。即将淮扬水师蔡东祥、阳利见二营。饬令迅赴青浦。归黄翼升统带。并力堵击。曾国藩、李鸿章、仍将金陵松沪近日军情。随时具奏。以慰驰念。将此由六百里各谕令知之。　　

○又谕、僧格林沁等奏、攻克亳东各捻巢。收复贼寨。并督剿棍匪。击退援贼一摺。亳州迤东。捻巢林立。该大臣现扎刘集。进攻蒋集贼寨。著即饬令舒通额等乘胜偪攻。节节进剿。该大臣督军深入。自以疏通粮道为先。诚恐各捻首穷极思变。很命来扑。必须少步为营。自立不败之地。再图进攻。方为胜算。各寨投诚匪众。择其精壮者。派员统带。俾充前敌。尤得以贼攻贼之法。至所称将来官兵撤后。必须忠正廉明地方官妥为办理。实属要言。已谕知唐训方、郑元善、慎选贤员。妥办善后。其云谷山棍匪。既经德楞额于山下四面扎营。断其水道。谅无难即日攻克。著催令迅即攻拔。毋再耽延。另片奏、苗练并无西行消息。未便豫为阻止。致启猜嫌。不如仍用羁縻之法。责令进剿捻巢。所办甚是。惟苗沛霖始而与该大臣约期禀见。继以往展沟剿捻为词。并未来见。复遣人赴陕求胜保调营。其为心怀疑惧。显而易见。该大臣所称。如苗沛霖实系带练剿捻。则无另有反侧。接郑元善来文。俟博崇武到洛面询各情。是博崇武未到之先。苗练不能前往。博崇武抵洛之后。即可由郑元善阻止等语。苗沛霖虽云随剿捻巢。并未实在出力。谓为必无反侧。已难凭信。该练如坚欲西行。未必定俟博崇武来调。恐其暗中调队。装扮官军。陆续西去。是亦不可不防。设使该练潜行调队西行。亦非郑元善毛昶熙所能阻止。仍应由该大臣严密访查。于笼络之中。时寓防维之意。如有举动。著随时迅速具奏。本日据毛昶熙奏、探闻博崇武已由会兴镇渡河。由北岸行走。恐其已抵苗营。可即由该大臣传博崇武到营。将迎护苗练入陕一层。严谕阻止。至调苗练进剿捻匪。不妨开诚布公。使之不疑。如苗沛霖立有功绩。由该大臣奏请加恩开复。朝廷无不俯允。谅该大臣操纵机宜。必能权衡悉当也。将此由六百里谕令知之。　　

○又谕、亳州一带。为群捻汇萃之区。该处百姓。亦皆为朝廷赤子。止以从前地方官吏未能拊循。遂至为贼驱迫。成固结莫解之势。现在僧格林沁移师进剿。各圩寨纷纷归正。已由该大臣将投诚勇目降众。委令前驱。立功自赎。惟抚驭居民。安插降众。全在地方文武认真办理。惩犯于初起。消患于未萌。方能日久相安。不至大军一撤。复萌叛志。且该大臣现督军深入贼境。解散胁从。疏通饷道。尤为第一要著。设已抚圩寨。地方官吏处置未能得宜。致逆捻复行句煽。尤于大营饷道关系非轻。郑元善身任封圻。唐训方现署抚篆。于皖豫善后事宜。均各责无旁贷。务须秉公遴选。择其忠正廉能精明干练之员。加之委任。与该处团练绅董。将一切布置事宜妥为办理。务使归正良民。悉行乐业。如有潜萌叛志者。仍当不动声色。密为访拏。以靖地方。本日毛昶熙奏遵旨阻截苗练摺内。有苗练并未西行。博崇武现由会兴镇北走等语。著郑元善即飞饬博崇武先赴僧格林沁军营。听候办理。仍一面确探苗练行踪。遵旨拦截。毋令西行。将此由六百里各谕令知之。　　

○又谕、胜保等奏、督军驰赴潼关。筹剿东西两路回匪。并请调苗练各摺片。西路逆回。屡受惩创。势已稍衰。其由高陵等处来犯之贼。复经官军击败。歼毙甚多。乘此破竹之势。自可渐次得手。惟东路同郡贼势甚众。朝邑被围。潼关又为贼众围困。哈连升被掳。贼中现无主将。深恐兵民心乱。为贼所乘。胜保现已抽拨兵勇。亲赴华阴潼关。调度攻剿。惟同朝一带。情形万紧。胜保自不得专顾华渭。置同朝于不顾。著即懔遵叠次谕旨。亲督兵勇。迅赴朝邑。力解城围。一面分兵兼顾潼关。将该处城围援解。再行相度机宜。进剿各处。以期先清东路。力顾大局。该大臣现带兵二千五百名东行。恐兵势尚单。不敷分布。仍著于西路各军内。酌量调赴东路。以厚兵力。毋得恃胜轻敌。致误事机。同朝如有疏虞。惟该大臣是问。所需月饷。自应由陕省筹拨。即著该大臣传知瑛棨。令其按月拨给。毋许推诿贻误。苗练赴陕助剿一节。前已谕令该大臣速行檄止。该练现已悔罪输诚。朝廷亦宽其既往。予以自新。若如所奏愿为朝廷效力。岂赴陕可云效力。在皖遂不能效力耶。且官军若能攻克回巢。则回匪所据之赀财粮米。皆可藉赀军饷。又何必苗练始能因粮于贼。殊不可解。闻该练尚在皖省未动。而胜保所遣之博崇武、闻已由河北前往苗圩。调令往陕。著即懔遵前旨。迅将博崇武撤回。并檄止苗练入陕。傥固执前见。阳奉阴违。纵令该练西行。必仍将胜保从重治罪。决不宽贷。懔之。将此由六百里谕令知之。　　

○又谕、韩超奏、兴义府属举人景其全、招集无赖多人。私设厘局。勒派捐输。抢割田谷。经署知府郑训逵会商总兵赵德昌派兵捕拏。该举人闻风潜逃。径投贼围。请先行褫革拏究等语。贵州举人景其全、聚众妄为。现复闻拏投贼。实属目无法纪。著即革去举人。仍著韩超严饬赵德昌、将景其全设法弋获。按律惩办。毋任漏网。绅衿刁劣。所在多有。全赖地方大吏牧民之官。平日整躬率物。自能化莠为良。贵州士习不端。前有举人主谋倡乱。为贼内应各节。近复有景其全投贼之事。足见历任地方官平日不善化导。以致风俗人心。日见浇漓。实堪痛恨。至所称生监习教为逆者。实繁有徒。难以悉数等语。该生监等所习何教。如有聚众为逆情事。何以不随时拏办。该省前有诛戮教民一案。至今未结。韩超身任封圻。如所属地方。有白莲等教。谋为不轨者。自应密拏惩办。如系开禁之天主教。亦必须分别办理。不得一味操切。谓士林尽皆匪类。胶执偏见。致启衅端也。将此由五百里谕令知之。　　

○以故杜尔伯特贝子车林多尔济子齐哩布贡堆袭爵。　　

○赏镶蓝旗满洲参领扎克当阿副都统衔。为吐鲁番领队大臣。　　

○以广东龙门协副将王鹏年为琼州镇总兵官。　　

○旌表守正捐躯热河平泉州民单来庆妻张氏。　　

○壬午。谕内阁、国家爱养小民。常赋之外。从无苛派。近因各路用兵。直省绅民。感朝廷二百余年厚泽深仁。捐输军饷。踊跃争先。虽地方被贼蹂躏。而该绅民等仍复乐输恐后。敌忾同仇。深堪嘉尚。在该绅民等尊君亲上。原不希冀恩泽。而朝廷借资民力。必当立予奖叙。以酬其报效之忱。近来各外省积习相沿。民闲缴捐后。因大吏升迁无定。一经交卸。即置高阁。接任之地方官漫不经心。不复催办。以致奖励虚悬。是小民急公奉上。而地方官不以上闻。何以鼓民心而昭激劝。且各省地方大吏。受恩优渥。偶有助捐军饷。无不仰邀恩泽。并有移奖子弟者。而小民转致向隅。殊失事理之平。著各路统兵大臣及直省督抚、遇有绅民捐输军饷者。随时分案奏请交部奖励。其前此已捐未经请奖之绅民等。并著督饬委员。迅速查明。核给奖叙。毋稍稽延。将此通谕知之。　　

○又谕、前因升任府尹石赞清、并御史裘德俊、先后陈奏。请量减州县缉捕处分等语。均交该部妥议具奏。兹据御史刘毓楠奏、州县缉捕处分太严。以致相率讳盗。而讳盗者反得稍从宽典。捕盗者莫不立予严参。不足以昭平允。请宽州县报盗之罪。视缉捕勤惰。分别劝惩等语。著该部按照该御史片内所陈、与石赞清、裘德俊、前奏各情。会同详细妥议章程具奏。　　

○谕议政王军机大臣等、有人奏、山东淄川围匪踞城。亟宜迅速扑灭。并恩县平原捕役窝贼各等语。淄川土匪刘得培占踞县城一节。前据谭廷襄奏、获匪讯供。该犯已率众南窜。兹有人奏称、自该县李凤韶遁出县城后。尚有禀报。淄川县城。是否失守。抑或将城让于贼党。传闻异词。该县城内。时有喊杀之声。每夜火光烛天。若不迅速扑灭。恐至滋蔓等语。著谭廷襄将该城是否失守。近来如何办理情形。查明具奏。又称德州平原一带骑马贼。有拒捕戕官重案。因前任顾令之子贪利纵容。现闻恩县平原捕役。处处窝贼。声息相通。缉捕非易各等语。骑马贼匪为害。叠谕谭廷襄会同文煜、遮克敦布等兵勇。严密缉捕。何以盗风仍不少衰。总由地方官不能穷究根原。名为派拨兵役剿捕。仍属虚应故事。著谭廷襄仍遵前旨。严余各属密防窝贼处所。迅速掩捕。尽法惩治。以绝根株。前任恩县顾令并其子均系何名。如何贪利纵容之处。并著一并访查明确。据实具奏。不准讳饰。将此谕令知之。　　

○又谕、前据爱仁等奏、访闻陕西巡抚瑛棨徇庇属员。玩视军务。及王承基等被参各款大概情形。并因道路不通。请暂缓赴陕查办。当经谕令折回山西省城。将员杜氏一案讯结后。再行赴陕。兹据瑛棨奏、王承基等被参各款。前奉谕旨会同张芾查参。现张芾已经殉难。爱仁等奉旨赴陕查办事件。所有交查之案。是否俟熙麟行抵西安会查。抑或责成成爱仁等查办等语。陕西省虽系熙麟兼辖。而现在甘肃防务吃紧。亟须前赴新任。未便因谳案羁留。爱仁等现已折回山西省城。著仍遵前旨。俟讯办员杜氏案完竣后。如探明道路疏通。即行前赴陕西。将王承基等参款。汇入前次交查案内。一并秉公查办。将此谕令知之。　　

