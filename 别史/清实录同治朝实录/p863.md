<!-- { "loadSidebar": true } -->
○又谕、左宗棠奏、邠州等处剿匪情形等语。回逆及溃勇士匪。窜扰邠州三水宜君中部洛川一带。经谭玉龙等军由邠州之红崖堡等处。分路进剿。由正甯犯邠之甘回。及另股回匪。均经击败。著左宗棠檄饬谭玉龙等军。乘胜进攻。务将邠州等处之匪。节节埽荡。以期渐次廓清。宜君洛川之匪。经刘典等军进剿。亦有斩馘。贼俱败遁。鄜宜之路渐通。著左宗棠会商刘典。激励将弁。合力兜剿。毋令该逆阑入晋疆。扰及完善之区。陕甘毗境。贼势鸱张。库克吉泰曾否带兵出省。著即懔遵前旨。实力剿办毋再迁延干咎。左宗棠、乔松年、务当悉心筹商。妥为布置。迅殄逆氛。其绥德州失守之总兵陶茂森署知州沈际清、本日已批谕均著革职拏问。即著左宗棠按律惩办。以肃戎行。黄河冰冻。陕省之贼。处处可以窜晋。且匪踪已及葭州。偪近河干。防务极关紧要。著赵长龄督饬陈湜将沿河一带。严密布置。连环侦探。毋稍疏虞。将此由六百里谕知左宗棠、库克吉泰、乔松年、赵长龄、并传谕刘典、陈湜知之。　　

○又谕、曾璧光奏、黔省地方军务情形。请饬刘岳昭移师贵阳助剿。并催四川等省月饷一摺。黔省地瘠民贫。而下游贼重于上游。现在石阡等处。已由湖南派兵进剿。上游各匪。经川黔各军。分兵剿办。省城尚为安谧。第何逆是否伏诛。而潘逆尚未殄灭。省城究难深恃。刘岳昭著准其暂留贵阳。与张文德分投进剿龙里贵定各匪。克期蒇事。即赴云南新任。不得迁延从事。虚糜岁月。致令滇省无大员督办。顾此失彼。黔省贼情。半系鸟合。本地练勇。本可剿贼。惟因需饷支绌。未能迅速剿除。曾璧光所奏。亦系实在情形。著骆秉章、瑞麟、李瀚章、李福泰、刘昆、何璟、遵前旨。按月如数拨解。以济要需。毋得稍涉推诿。曾璧光于饷需解到后。即督饬各军。认真剿办。以靖地方。将此由六百里谕知骆秉章、瑞麟、李瀚章、李福泰、刘昆、刘岳昭、曾璧光、并传谕何璟知之。　　

○引见兵部员外郎王家璧。得旨著以五品京堂候补。　　

○以恭修文宗显皇帝本纪告成。予提调官内阁侍读图坦等加衔升叙有差。　　

○以陕西汧阳等处剿匪获胜。暨岐山县城解围。赏总兵官周金品、副将邱国良、参将徐占彪、巴图鲁名号。千总朱兰亭以守备用。并赏花翎。把总周廷桢蓝翎。总兵官杨和贵等升叙有差。阵亡县丞杨作舟、外委杨国昌、祭葬世职加等。　　

○以陕西绥德州城被贼窜陷。革总兵官陶茂森、署知州沈际清职。并逮问。予殉难都司韩锡恩、训导赵国珍、典史陈桂芬、祭葬世职。　　

○予陕西凤翔等处阵亡总兵官孙士立等十六员祭葬世职。　　

○予陕西邠州等处阵亡参将张得林、守备郭荣升、千总张玉林、祭葬世职。　　

○戊寅。谕军机大臣等、户部奏、豫拨来年京饷一摺。据称历届京饷。均系年前豫拨。现届应拨同治七年京饷。拟在各省地丁盐课关税等款内。指拨银七百万两。请饬各该省于来年分批起解等语。京饷关系最为紧要。现经该部就各省缓急情形。斟酌动拨。自应遵照奏定数目。源源报解。以济要需。著各该将军通商大臣督抚盐政监督等。务于来年开印后。分批起解。限五月前解到一半。十二月初间全数解清。不准截留改拨。藉词延误。傥届限不到。即照奏定章程。指名严参。原单均著钞给阅看。至本年未解京饷。前经该部节次奏咨飞催。现届年终。仍未如数解清。著各该督抚等迅速筹款报解。毋再迟延干咎。将此由五百里谕知福州将军、三口通商大臣、直隶两江江苏安徽江西福建浙江湖北湖南河南山东山西四川广东各督抚、并传谕粤海关监督知之。　　

○又谕、据御史阮寿松奏、军兴以来。沿江滨湖官堤民圩渐就倾圮。每逢盛涨。膏腴尽为泽国。亟应一律兴修。捍卫农田。并另片奏、江西饶州府安仁县城。于咸丰五年修竣。至今未邀奖叙等语。著李翰章、何璟、刘昆、刘坤一、查明各该省地方原有官堤民圩。派员分别估修。认真经理。务令工归实用。以重农务。其兴修安仁县城各官绅。并著刘坤一查明奏请奖励。原摺片著分别钞给阅看。将此谕知李瀚章、刘昆、刘坤一、并传谕何璟知之。　　

○又谕、麒庆奏剿贼获胜。现仍摉捕情形一摺。热河盗匪。纠众滋事。经麒庆派出之佐领参将并建昌朝阳等县地方文武。叠次接仗获胜。烧毁贼巢。捦获逆首任义溃等。斩戮亦多。惟盗首弥勒僧格、白淩阿、现尚在敖汉旗哈巴气地方藏匿。该二匪系著名要犯。久经漏网。总以蒙古地方为逃匿渊薮。叠经严谕缉拏。迄今仍未戈获。著理藩院行文卓索图昭乌达两盟长。转饬所属各旗。会合麒庆所派兵勇。认真摉捕。迅速捦获。以净根株。不得仍前玩忽。致干重咎。麒庆剿捕此股盗匪。总以弋获弥勒僧格白淩阿、为得要领。若仅捦拏任意溃一犯。岂能就此塞责。该都统当振奋精神。严督现派员弁兵勇。尽力穷摉。克期弋获。并将逃散余匪。一体摉拏净尽。以靖乱萌。奉天吉林毗连热河边境。都兴阿、富明阿、当遵奉前谕。派兵巡缉。以防败匪窜入程广学股匪。仍著麒庆设法摉捕。并檄饬宾图王旗蒙古会同严缉。毋稍玩忽。将此谕知理藩院、并由五百里谕令都兴阿、富明阿、麒庆知之。　　

○予福建巡洋阵亡守备布义等祭葬世职。　　

○己卯。谕军机大臣等、丁宝桢奏、枭匪被击回窜。穆腾阿奏、贼窜馆陶等处。饬兵追剿。并刘景芬追贼情形。请饬直隶兼顾粮台事务各摺片。枭匪在海丰县滋扰。经该地方官及阳信县令督率兵勇绅团。叠击获胜并经直军余承恩等追及会击。毙匪甚多。该匪由盐山沧州折向吴桥。复由东境之德州恩县一带。南窜临清馆陶。穆腾阿现督各军驰抵德州。著即饬令富和等带队跟踪追剿。并著丁宝桢饬令傅振邦及该地方文武实力堵截。与富和等军。两面夹击。贼匪败残之余。仅止二三百骑。务当乘此机会。迅图扑灭。不可再任旁窜。直隶威县一带。并著官文檄饬直军。分路截击。以杜回窜。春寿一军。现扎衡水。著穆腾阿饬令相机进剿。遇贼即击。并与直隶各军联络声威。以期周密。沧盐一带。素为盐匪出没之所。并著崇厚分部天津兵勇。以资弹压。兼可策应德州军营后路。神机营兵经过地方。并著官文饬令该管道府州县妥为照料。以利遄行。穆腾阿原片一件。著钞给官文阅看。武定一带现已无贼。丁宝桢当乘此机会。速将黄防筑墙事宜。严密布置。毋稍疏懈。丁宝桢另片奏、捻匪向北回窜。分军堵截等语。捻股被剿穷迫。意欲由青口等处。回窜安邱高密一带。著丁宝桢即饬王正起、王心安两军。绕前迎截。务须由西北偪向东南。并著李鸿章饬令淮皖各军。尽力穷追。会合东军。迅图殄灭。毋任他窜。崇厚另片奏、营员邸得功在甯津等处。慕勇二百人。盐匪悍回。杂处其中。内有著名盐匪吴凤居、刘三火罐等、已带赴黄河南岸。著丁宝桢沿途截拏。如已到李鸿章军营。即著该大臣将该二犯查拏惩办。此后不得任听营员赴直募勇。致滋流弊。将此由六百里各谕令知之。　　

○又谕、赵长龄奏、调兵筹防冰桥。遵覆晋省西北防务各摺片。绥德等处之匪。经左宗棠所部官军。连次击败。奔窜西南。恐由延安一路伺隙东窜。则下游乡吉石永等处。仍须加意严防。该处河流。冬令易于凝冱。地段绵长。非认真布置。严密梭巡。不足以昭稳固。现据赵长龄与陈湜商酌调度。即著饬令该臬司通盘筹画。严督各路员弁。探明何路有警。随时策应。并于冰桥最早最险处所。厚集兵力。毋得稍涉大意。贻误事机。贼踪忽南忽北。纷窜靡定。设该逆折回北趋。并著陈湜酌量移营相机堵遏。河保以上直达口外。已结冰桥。绥远城一带防务。尤为紧要。著裕瑞等懔遵叠次谕旨。督饬总兵马升等各军。时加戒备。察哈尔官兵。已据杜嘎尔奏报即行起程。该将军即飞催到防。分布各口。大同镇兵。仍留内地严防河保一路。不必遽行抽动。以资堵守。将此由五百里各谕令知之。　　

○以记名总兵官汪柱元为陕西延绥镇总兵官。　　

○以山东海丰等处剿匪出力。予知县刘辂等加衔升叙有差。　　

○以纵勇扰民。革直隶知州刘景芬、参将张国安、都司夏东昇职。仍留营。　　

○予云南各属阵亡殉难从九品林茂荣等绅民妇女一千七百四十员名口分别旌恤如例。　　


大清穆宗继天开运受中居正保大定功圣智诚孝信敏恭宽毅皇帝实录卷之二百十八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治六年。丁卯。十二月。庚辰朔。上诣绥履殿问慈安皇太后安。平安室问慈禧皇太后安。至己酉皆如之。　　

○奉慈安皇太后慈禧皇太后幸漱芳斋。侍午膳。　　

○谕内阁、给事中英华奏、查明西仓存米湿污情形。请旨办理一摺。西仓各廒存米。多有潮湿曹

□少污。亟应及时挑晾。著仓场侍郎饬令该监督等认真查验。即行挑晾。并查各廒米石因保有潮湿曹

□少污之处。据实具奏。嗣后遇有放款时。即著以放代盘。俾昭核实。寻奏、遵查湿污米石。系咸丰八年所进。积储过久。又仓廒间有洼下之处。雨后积水湿透。并无别项情弊。现在分廒挑晾。陆续搭放。并饬工匠修理。以备存储。报闻。　　

