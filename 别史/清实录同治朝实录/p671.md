<!-- { "loadSidebar": true } -->
○又谕、左宗棠等奏、各军分路进剿。克获大捷。现筹办理情形。刘坤一奏、驰抵江西任事。赴粤会剿各军叠获胜仗各一摺。汪逆盘踞镇平。叠经官军剿败。急思觅路逃窜。遣党至分水坳一带。图由闽边窜犯江西。高连升、黄少春等、分路纵击。杀贼甚多。汪逆复逃回镇平。席宝田由平远进扼东石。连获大捷。斩馘及招降者甚众。逆众折窜大柘。复经娄云庆击败。江闽等军入粤。先后败贼。贼势已蹙。惟汪逆人数尚多。难免横流旁溢之患。左宗棠现饬高连升等由镇平北路东路东南路进偪。而席宝田、娄云庆、与驻篁乡堡等处之兵。皆已严为之备。著左宗棠、刘坤一、即檄饬各军实力进攻。毋任窜逸。左宗棠当懔遵叠次谕旨。迅赴粤境。调度各军。以一事权。刘坤一仍檄催刘连捷等速抵南安定南。以固江省门户。一面严催入粤之席宝田、娄云庆各军会合闽粤各军协力围剿。投诚一股。人数甚众。著妥为安插。毋稍大意。左宗棠奏长乐逆首林振扬已将伪来王陆顺得捦献。到营输诚。粤东腾出龙长兵力。自可速进镇平西南。与各路援军互为掎角。著瑞麟、郭嵩焘、檄令卓兴等移扎镇平。听左宗棠调遣。以资得力。将此由六百里各谕令知之。　　

○直隶总督刘长佑奏发捻分窜兰考。扰及黄河东岸。现饬水陆各军严防。得旨、即著严饬余承恩等扼要驻守。相机防剿。一面咨会阎敬铭联络声势。一体严防。并懔遵昨日寄谕。责成李鹤年实力督办。毋稍大意。　　

○补铸浙江嘉兴县知县、乌程归安长兴武康等县县丞、乌程长兴德清等县主簿、嘉兴协副将、抚标中军参将、绍兴协左右两营守备、各印信关防条记。从巡抚马新贻请也。　　

○以广东镇平剿匪获胜。赏守备刘甫田花翎。余升叙有差。予阵亡参将许贵元、都司杨兴元、守备刘得芳、把总张万明、祭葬世职加等。　　

○句到四川情实罪犯。停决斩犯六人。余五十六人予句。　　

○己巳。以恭悬定陵明楼隆恩殿隆恩门扁额。前期遣官告祭文宗显皇帝孝德显皇后几筵。　　

○谕内阁、前因曾国藩等奏称已革护理九江镇总兵万泰功堪掩过。恳请开复原官。当经降旨允准。兹据兵部奏称、江西瑞州新昌等府州县城失守。均系该护总兵统辖之地。若以保守九江一城。即邀宽典。核与历办成案不符。请旨办理等语。万泰虽有失防统辖属境处分。惟据曾国藩等奏称在九江府城防守紧要之际。势难兼顾。其保守郡城之功。实堪掩过。万泰著准其开复都司原官。其从前记名总兵之处。著即撤销。以示限制。　　

○谕军机大臣等、林鸿年奏、请调阶州得胜楚军。并请招商垫办铜厂各摺片。阶州周达武一军。昨经刘蓉等奏甘省雷正绾陶茂林等溃勇麕至。陕边吃紧。请调周达武所部李辉武五营赴陕。业经寄谕崇实、骆秉章、将此军赶紧调派入秦。林鸿年此奏。自尚未悉前旨。该抚现由叙州进扎昭通。而唐友耕刘岳昭两军。尚为黔匪牵掣。急切尚难入滇。著崇实、骆秉章、斟酌情形。如有可调之军。即另行抽拨一旅。随同林鸿年进扎昭通。以壮声势。俟唐友耕等入滇。再将此军撤回。所需月饷。即由川省筹给。毋令缺乏。林鸿年摺所称近闻东回派队出迎。诚恐蜂拥而来。无从弹压等语。滇省逆回拒命。惟迤西一带叛迹昭著。其东路如东川昭通等属回民。非不可用。此时该抚初入滇境。该地方汉回团练。自必相率出迎。正当开诚布公。示以坦白。使汉民有所禀承。回民亦不生疑贰。则以后滇事方可著手。古人推心置腹。虽犷悍不庭。犹能抚为己用。惟在莅任之初。群情观听。足以慑服其心耳。该抚其妥思服称。毋得心存畏葸。致误事机。所称云南厂地久废。砂丁失业。流而为匪。藩库又无铜本可放。后患更为可虑。请将东川之厂。暂行招商垫办。抽收课厘等语。自系权宜办法。即著照所请行。惟事同创始。尤须慎择廉干公正之员。妥为兴办。以免别滋事端。一俟军务竣后。仍即行由官办运。以复旧章。将此由五百里各谕令知之。　　

○安徽巡抚乔松年奏、捻匪屡败。将由归德以窜曹州。现饬各军追剿。并防回窜。得旨、亳宿一带。乔松年务饬在防将弁实力防范。毋令再行回窜。如窜近皖省边界。仍饬出境迎剿。毋令畛域。又奏请饬曾国藩无庸驻扎许州。批、军情旦夕异宜。该抚惟当相机妥办。曾国藩前已有旨令其仍驻徐州矣。　　

○以通贼陷城。云南参将张兆绶革职讯办。　　

○予安徽雉河集阵亡游击刘廷干、守备黄中庸、祭葬世职加等。伤亡都司杨正坤祭葬世职。　　

○庚午。遣官祭都城隍之神。　　

○谕军机大臣等、恩合等奏、大股贼匪回窜。仍留兵勇攻剿。并富平阿暂缓起程各摺片。贼匪大股千余名。由吉林回窜昌图厅接壤八家子一带。经恩合等派令丰恩等带队至法库边门迎剿。并留张鼎镛所带勇丁六百余名。会合进击。惟此起股匪。党与众多。盘踞未散。其由西追窜之逸匪。尚有二百余名。亦向北奔逸。该匪等往返滋扰。总未大受惩创。若再不亟图扑灭。势将益形滋蔓。办理更属棘手。恩合务当严檄在事文武实力追捕。总以殄尽为期。不得有名无实。纵令奔逸。贼匪既由吉林回窜。何以未见追兵赶到。著皂保迅饬派出之追兵。跟踪会剿。力图埽荡。毋再迁延。致滋贻误。富平阿虽甫经到任。惟丰恩等兵勇后路。亦须有兵接应。著恩合等相度情形。如须富平阿带队出者。即随时酌量办理。此时追捕紧要。恩合等务须饬令丰恩随贼所向。尽力穷追。不可因爱惜经费。得有胜仗。即行撤兵。如果饷需支绌。不敷应用。即著奏明请旨。盛京现有兵力。是否足资剿捕。如尚须添兵助剿。亦著迅将情形据实奏闻。以便调拨邻近地方兵丁前往会剿。张鼎镛前已准恩合等所奏令回本任。所带之勇。并准撤回。此次据奏请将张鼎镛所部之勇暂留。著照所拟。即严饬该员会合恩科、丰恩等、实力剿洗。以期迅殄丑类。前据清安奏、条陈奉省缉捕事宜一摺。尚属切要。著恩合、宝珣、认真办理。该侍郎原摺。著钞给阅看。将此由五百里各谕令知之。　　

○又谕、王榕吉奏、请调臬司旧部。并江南炮船赴晋演造一摺。据称臬司陈湜前在金陵。相知有素者。候补副将陈仁贵、何鸣高、王清和、即选参将呼延霖、萧绍珂、朱友和、王三湘、黄德亮、游击黄高志、李善庆等、均系练习行阵。堪胜将领之员。请饬调来晋等语。晋省防务需人。自应添调得力将弁以资教演。即著曾国藩、李鸿章、李瀚章等、查明陈仁贵等现在何处。即饬迅速赴晋。交陈湜调遣。晋省弁兵不习水战。造办炮船。亦未合式。现在江南炮船甚多。并著曾国藩、李鸿章、拣派营官一员。管带炮船十数只。广募舵工船匠。由运河入黄。泝流赴晋。务于河冰未结之前驰往。不可稍涉迟缓。王榕吉另片奏、提督黄仁遗等赴直投效。并非陈湜旧部。惟筹防需人。请饬刘长佑拣选都司一员。弁兵五十名赴晋等语。即著刘长佑于黄仁遗等员内。照陈湜所请。拣择知兵之都司一员。管带技艺娴熟之弁兵五十名赴晋。一并交陈湜调遣。又据王榕吉奏、查看边防情形。惟雁门关及杀虎口为最要等语。现在该处边墙。多有坍塌。如有应行修补之处。著王榕吉会同德勒克多尔济妥商筹办。至前谕河南于沿河一带。造办炮船。以资守御。现在捻逆扰及东明菏泽。河防尤关紧要。该省究竟办理若何。即著吴昌寿查明具奏。毋得稍涉具文。致有疏失。将此由六百里谕知曾国藩、李鸿章、刘长佑、吴昌寿、李瀚章、并传谕王榕吉、陈湜知之。　　

○河东河道总督张之万奏本年河工。改办甎石。并险工叠出。力筹抢办。报闻。　　

○修福建台湾战船。从巡抚徐宗干请也。　　

○辛未。谕内阁、朕恭奉慈安皇太后慈禧皇太后敬诣隆福寺。奉移皇考文宗显皇帝皇妣孝德显皇后梓宫。至定陵永远奉安山陵。礼成后。恭奉神牌黄舆回京。所有经行道路。宜较常时倍加整肃。前已有旨令顺天府府尹直隶总督严行稽查。著再申谕管道大臣认真办理。不得稍涉疏懈。刘长佑即将分段弁兵员名人数查明。咨交管道大臣督率稽查。概不准随扈执事员役车马践蹋。如有疏纵。或被人参奏。或一经查知。惟管道大臣是问。并著刘长佑饬知沿途地方官敬谨看守。一体管束。并勤加修治。以昭慎重。　　

○谕军机大臣等、麒庆奏、拏获盗犯。请旨遵办等语。热河现获盗犯杨广厚。既讯有持械抢劫得赃情事。且与纪盛汶所供年貌住址。均属相符。其为正盗无疑。即著就地正法。以昭炯戒。嗣后续获各盗。均著于讯明后即行正法。免致久稽显戮。窝贼之辛三辛四、前经谕令麒庆派役往拏。解京严讯。该犯等充当乡长。不难按名拘拏。何以一月之久。尚未弋获。著懔遵前旨。迅速捕获解京。毋再迟延。将此谕令知之。　　

○壬申。谕内阁、阿克敦布等奏、讯明太仆寺牧群固山达监守自盗。牧长亏短官群一摺。此案乌勒哲依达赖除本管牧长亏群扶同徇隐轻罪不议外。惟以管群之员。胆敢抵换官马十三匹。侵蚀官马十八匹。实属骨□凡法营私。著照所拟即行革职。杖一百流二千里。并永不叙用。以儆官邪。亏群牧长。除齐默持业经病故外。其党苏伦扎布等十四员。均著革去顶带。仍留牧长差使。并各加鞭责一百。牧副色博克巴勒卓尔等十五名。均著鞭责八十。所亏马匹。责令照数赔补归群。委署固山达色德锡礼色丕勒等二员。均著暂行革去顶带。失察之翼长们都巴雅尔。著降一级留任。原告拉普坦假公济私。殊属不合。著交部察议。总管拉什于各牧长亏群。毫无觉察。迨经拉普坦具控。又复徇庇。并不即时究办。著交部严加议处。至官拴马一项。系各牧群巧立名目。私将官马自行乘骑。积弊相沿。殊属不成事体。著察哈尔都统等通饬各牧群总管等。嗣后将官拴马名目永远革除。傥敢阳奉阴违。仍藉名私乘官马。一经查出。即行从严参办。　　

