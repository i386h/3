<!-- { "loadSidebar": true } -->
○又谕、前因贵州贡生黎庶昌呈递条陈。尚有可采。当降旨赏给知县。交曾国藩差遣委用。旋复谕令曾国藩留心察看。其才具是否有裨实用。据实具奏。兹据御史吕序程奏、黎庶昌所陈时务。除业已奉旨施行外。其余各条。率多摭拾前史。议更定制。诚恐食古不化。胶固鲜通。请饬曾国藩查察各等语。自系为慎重名器起见。著曾国藩即遵前旨。于该员到营时悉心察看。量材器使。傥或迂拘寡效。徒托空言。即当据实甄核。以示朝廷循名责实之意。　　

○谕议政王军机大臣等、给事中恩霙奏、访闻著名匪徒。把持仓务。请旨饬拏一摺。据称现值北新仓开放镶黄旗十月分大档甲米。该给事中访闻有前经拏办之绰号米里坚张二之子绰号咕咚炮张四既张瑞。住居东直门内手帕胡同。仍复在仓影射把持。并句串该仓花户等。欲以籼作梗抵放。该旗领米章京不肯具领。至今将届限满。尚未开放。请饬下步军统领衙门拏办等语。匪徒串通花户。影射把持。大干例禁。著步军统领衙门密派番役。立将绰号咕咚炮张四即张瑞。按照住址。即行拏获。送交刑部严行惩办。傥令闻风远扬。惟该衙门是问。原摺著钞给阅看。将此谕令知之。　　

○又谕、瑛棨奏、贼势愈见蔓延。各省亟应先期防范。并库款支绌。通筹胜保雷正绾军饷各一摺。凤翔被围八旬。泾阳亦未解围。朝邑时闻警报。省城四面皆贼。且回民齐心。随处响应。若直隶山东河南等省。及西北两口素不安分之回匪。再与句结。更难收拾。瑛棨拟请明降谕旨。安抚良回。并请将陕省军务。分作三路剿办。所筹亦不为无见。惟多隆阿尚未入关。一切布置情形。尚难豫定。俟该将军入关后。应如何分合进剿之处。再行妥筹办理。至所称库款支绌。胜保军饷。陕省不敷供支。均系实在情形。惟该大臣军营需饷甚亟。瑛棨仍当竭力筹措。源源接济。俾免饥军哗溃。以维大局。将此由六百里谕令知之。　　

○又谕、前据多隆阿奏督军回援陕省。叠经谕令俟行抵潼关。即行驰奏。本日据瑛棨奏陕省现在贼势。日益蔓延。拟请分兵三路。以同属及临渭为一路。以省城附近沙河高陵等处为一路。以咸阳泾阳迤西为一路。交胜保多隆阿雷正绾会商。将马步兵勇均匀分拨。各办一路等语。自系为该省贼势蔓延起见。惟果如所奏。必至有事权不一之患。从来兵权必先有所统一。而后能分布各路。一气贯注。互相援应。今朝廷信任该将军甚专。到陕后自必畀以重权。惟贼势蔓延日广。如何筹拨布置。分路堵御。其素无纪律之兵。必须并归该将军统带者。如何分别驾驭安插。一切机宜。均著豫为筹度。先有成竹在胸。庶几临事决机。更臻妥善。马德昭一军。俟省城防守有人接替后。须饬令前赴陕西甘肃交界地方驻扎。以防逆回窜越。并著该将军于到陕后妥筹办理。将此由六百里加紧密谕知之。　　

○又谕、骆秉章奏、官军攻剿周曹两逆。叠获大胜。并将川省剿办各匪情形据实覆奏各一摺。滇匪曹灿漳一股。于大竹开县太平等属地方。叠被官军击败。余匪夺路逃生。其窜踞涪州鹤游坪之周绍涌一股。由垫江梁山开县云安一路奔窜。官军驰剿。斩获甚多。余贼势难复振。惟曹逆余匪。虽已无几。而现由秋波亡命老林。尚复千余之众。该处近接陕南。山深箐密。若令喘息稍定。恐致死灰复然。剿办又形棘手。著骆秉章务即严饬道员张由庚分兵入山摉剿。务期乘势净绝根株。毋留余孽。并飞饬毛震寿就近督饬汉南一带与川省接壤之地方文武。严防要隘。毋令余贼乘闲窜逸。本日复据瑛棨奏称郭逆一股。已扰及宝鸡一带。川匪又已由太平窜入定远石泉一带。欲与蓝逆会合。汉南情形。万分吃紧等语。陕南地方。毛震寿所部。以兵勇数千。剿办蓝逆股匪。断无余力他顾。陕回正肆鸱张。胜保等军。更复不能远及。川匪既由太平窜入陕境。即著骆秉章督饬云阳开县跟踪各军。实力追剿。并酌量情形。即分拨楚军。携带粮饷。驰赴陕境。与前此派往之易佩绅一军。会同陕省兵勇。并力迎头兜剿。将周郭等逆迅速翦除。即蓝逆亦可早图殄灭。川省李短搭搭一股已灭。周曹二逆。均属败残。如能以次廓清。地方即可渐期绥谧。陕南群匪肆逞。必得川省劲旅。分军越剿。骆秉章素顾大局。自不肯稍存以邻为壑之心。以驱贼出境为了事也。瑛棨、韩超、各奏饷源缺乏。请饬川省筹济等语。黔省本属边瘠。又经兵燹。现当粤逆股匪。窜扰边境。军饷更为紧急。即著骆秉章督饬藩司。将欠解黔饷速行筹拨。以济急需。毋稍膜视。至陕省司库空虚。军需万难筹济。既据该省绅士请于四川省城。及省外各会馆存款借提。并于在川之陕商。捐借并行。业经瑛棨咨明骆秉章办理。著即责成按察使牛树梅督率蒋若采、强望泰、王辂等、实力劝办。该员等均藉隶陕甘。自必情殷桑梓。竭力妥筹。一俟军务告竣。仍即将所借归款。将此由六百里谕令知之。　　

○又谕、韩超等奏、剿办铜仁贼匪。逆首投诚。郡城肃清。并生捦攻陷天柱各城首逆。及回匪占踞普安厅城。派兵剿办各摺片。铜仁匪首萧汶魁率众投诚。并作内应。攻克大小青山两屯。铜仁境内。一律肃清。办理尚为得手。著韩超即饬知府陈昌运等摉捕余匪。安抚居民。毋令再事煽乱。萧汶魁及各屯头目。既能立功自赎。著准其免罪。交该地方官妥为安插。仍须随时查察办理。至攻陷天柱各城之首逆姜映芳。前经毛鸿宾奏该匪绕赴副将曹元兴营中乞降等情。当经谕令韩超密拏妥办。兹据该署抚奏称姜映芳由汉塞逃入高拐地方。联合苗匪。冀图复扰。经曹元兴带勇进剿。该逆率众死拒。我军四面兜围。姜逆无路逃窜。当被官军生捦。解回铜仁等语。与毛鸿宾所称情形不同。是否临阵生捦。抑系因该逆乞降诱捦。著韩超查明具奏。该逆首稔恶多年。自应处以极刑。其手下党与。仍著按名弋获。尽法惩治。另片奏、回众四五千人。以议和为名。齐进普安厅城。将署同知钱埙等看守。各匪分踞文武衙门。占住民房。现在添调官兵办理等语。该匪等胆敢占踞厅城。即与叛逆无异。著潘铎、韩超、添调兵勇。派委得力将弁。前往剿办。潘铎是否由黔起程。现在行抵何处。即著迅速驰奏。如在黔尚未启行。即将此事妥为筹办。以免匪徒句结。致滋蔓延。普安厅属疏防各员。并著韩超查明参处。将此由六百里各谕令知之。　　

○又谕、前因韩超奏、徐之铭委令回教马联升署理贵州安义镇。当经寄谕徐之铭。黔省军务方殷。马联升人地未宜。饬令即行撤回。嗣复据徐之铭奏、酌派回目马助教等前往兴义。招抚回夷等语。乃本日据韩超驰奏、马联升先派委员桂金轮至普安厅议和。署同知钱埙、署游击邓逢霖、与在城绅民。因有和议。疏于防范。闰八月初八日。回众四五千人。以议和为名。齐进厅城。即将钱埙邓逢霖看守。各匪分踞文武衙门。并占住民房。抢掳奸淫。无所不至。览其所奏。殊堪诧异。徐之铭既称滇省抚局大定。并欲招抚邻省回夷。且历次沥陈马如龙结实可靠。此次复因兴义回教张翎翔与马如龙素识。令其函致劝导。何以反任令回众数千。竟占厅城。大肆猖獗。殊不可解。黔省军务未竣。岂容再令回民纷纷起事。致蹈滇省上年故辙。著徐之铭懔遵前旨。迅将马联升等即行撤回。其酿变偾事情形。即著迅速查明具奏。将此由六百里谕令知之。　　

○以故土默特贝勒那逊鄂勒哲依子散巴勒诺尔赞袭爵。　　

○以始勤终怠。革云南知县刘从矩职。　　

○以贵州江内击剿窜匪获胜。赏同知赵国霖、守备张梁等花翎。余升叙有差。　　

○予浙江余姚等处殉难在籍光禄寺署正邵元照等绅民妇女十二员名口分别旌恤如例。　　

○予浙江萧山等处殉难在籍通判陆以钧等绅民妇女三十二员名口分别旌恤如例。　　

○丙午。谕内阁、本日据毛昶熙奏、归德府属。一律肃清一摺。河南归德府属地方。自咸丰三年。发捻各逆。往来滋扰。焚杀掳掠。村落为墟。吾民火热水深。情殊可悯。现在虽据奏一律肃清。而民气未复。民困未苏。招集拊循。在在均关紧要。著郑元善遴委廉能公正之守令。前往该地方招集流亡。加意抚绥。所有钱漕等项。酌量奏请蠲缓。以副朝廷嘉惠元元绥靖闾阎至意。　　

○又谕、毛昶熙奏、请留知县差委等语。同知衔云南候补知县张嘉澍。经前任河南巡抚严树森委办禹州等处厘务。现在该员已无经手事件。即云调赴行营差委。亦并非打仗实在得力之员。张嘉澍著毋庸留于毛昶熙军营。即赴云南候补。　　

○谕议政王军机大臣等、有人奏、皖北兵勇乏食。请先开屯田。以资战守一摺。据称皖北临淮一军。兵勇不得宿饱。厘金房税。月捐岁课。商民受害。官侵吏蚀。得报解军营者仍属寥寥。开财之源。莫善于屯田。皖省凤颍等处。有兵戌守。而附近有废田者。令兵勇大兴开垦约可屯田二千顷。中稔可获稻米三十万石。即推之安庆诸郡。凡有闲田废地。无不皆宜等语。现值军饷支绌。屯田亦系古法。著曾国藩、唐训方、悉心核酌。如有可采择之处。即相度地势。察看情形。详细具奏。原摺著钞给阅看。将此各谕令知之。　　

