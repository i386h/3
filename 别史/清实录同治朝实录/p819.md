<!-- { "loadSidebar": true } -->
○又谕、瑞麟、蒋益澧奏、曹冲客匪。畏罪投诚。办理善后情形。请将出力文武奖励各摺片。曹冲等处客匪。恃险抗拒。负嵎日久。经蒋益澧亲督官兵。节节进扎。屡败贼众。并分兵断其接济。匪党穷蹙畏罪。真心乞抚。现在办理善后。已有头绪。该抚躬历险阻。奋勇督战。剿抚兼施。将十余年巨寇迅速荡平。深堪嘉尚。本日已明降谕旨将该抚交部议叙。并将出力各员弁照请奖励。所请将梅启照以盐运使记名。与定章不符。已交军机处另行存记矣。粤东土客械斗。积衅多年。势难令其同居错处。瑞麟等现拟将曹冲等处以内田庐。拨归客民。冲蒌等处田亩。拨给被逐土民。俾其各分疆界。画地而居。永绝葛藤。并设官驻兵。编籍乡试。所筹均属周妥。即著将详细章程妥议具奏。其入学考取定额。亦于本日明降谕旨内照请允行矣。将此由五百里各谕令知之。寻奏、土客所争。首在田产。曹冲以内。共田三百余顷。足资生活。现饬新甯县设立清查抚恤局。招集流亡。更建遵义书院。以振士气。另委知府李国贤等带兵八百名。驻扎浮石。兼资弹压。得旨、办理甚为周妥。仍著该督抚慎选牧令。随时留心驾驭。并将清查抚恤事宜。认真筹办。以期土客各民日久相安。毋稍疏忽。　　

○以广东曹冲客匪就抚。地方肃清。赏提督任星元白玉翎管一支。白玉四喜搬指一个。大荷包一对。小荷包二个。总兵官徐文秀一品封典。总兵官王朝治、副将彭光明、陈念亲、席得元、刘清和、谢明山、参将谢茂胜、游击吴迪文、道员梅启照、巴图鲁名号。知府郭式昌花翎。余加衔升叙有差。　　

○追予故江南河道总督潘锡恩谥文慎。交国史馆立传。　　

○己未。上复诣大高殿祈雨坛行礼。　　

○遣惇亲王奕誴恭祀天神坛。恭亲王奕?恭祀地祇坛。钟郡王奕詥恭祀太岁坛。惠郡王奕详诣时应宫。礼亲王世铎诣昭显庙。贝勒载治诣宣仁庙。豫亲王义道诣凝和庙。肃亲王华丰诣觉生寺。怡亲王载敦诣黑龙潭。郑亲王承志诣密云县白龙潭。拈香。　　

○谕军机大臣等、库克吉泰等奏、官军剿贼叠胜。捻股东窜。追击情形一摺。郭宝昌一军。在朝邑等处力战。三次获胜。歼毙发逆千余名。复将渭滨悍贼悉数剿除。与刘松山等军。并力攻克普集镇等处。追至省城南门外。奋力鏖战。德兴阿等亦督兵出城助击。追至灞桥。此次各军奋勇争先。将窜扑省城之贼力斩数千。精悍匪党。大半授首。解散裹胁万余人。凶焰已衰。剿办极为得手。著该将军等督饬诸军。乘胜穷追。务将此股速行殄除。毋任滋蔓。左宗棠计已抵关。著即与陕省追军。合力夹击。将此股就地殄尽。毋令窜入豫鄂。乔松年奏覆办理抚回情形一摺。颇为有见。著俟左宗棠到陕后。妥商筹办。原摺著钞给左宗棠阅看。将此由六百里各谕令知之。　　

○又谕、据杨岳斌奏称、楚军粮台。欠发饷银。并动借商民司库等项。为数甚钜。请将穆图善未到署任以前。各省具报起程协甘饷银。仍归楚军粮台核收。以清欠款。内有应拨甯夏军营月饷。仍照旧拨解等语。楚军欠垫各饷。固应清还。若如杨岳斌所请。将已报起程者。皆作旧饷。岂穆图善带兵赴省。皆可枵腹从事乎。所奏殊属非是。甘省地方瘠苦。筹饷不易。所有该署督未到任以前。已报起程协饷。著仍饬总理粮台司道。通融妥办。如楚军酿成别故。惟杨岳斌是问。穆图善于到任后。斟酌情形。妥筹支发。毋稍偏袒。将此由五百里各谕令知之。　　

○又谕、乔松年奏、请饬催磺斤等语。陕省磺斤短绌。专恃晋豫两省接月协济。现在截至本年三月止。豫省共欠解净磺八万斤。晋省共欠解净磺四万斤。实属迟逾太甚。陕省需用矿斤。万分紧急。著李鹤年、赵长龄、即将欠解之数。赶为兼程拨解。以后并须按照月协五千斤之数。源源筹济。毋再宕延。将此由五百里各谕令知之。　　

○又谕、荣全奏、起运军饷。被俄官阻滞。并索伦人口。逃入俄界一摺。喀帕儿所解饷银。俄官库必那图尔虽阻止前进。亦系慎重之见。此时是否解到。抑应扣留起解。均著荣全酌量办理。续行逃出索伦男妇。尚有千余名之多在俄境逗遛。闻之深为轸念。索伦劲旅。从前效力最多。岂可令其流离失所。著荣全于赴俄国商办事宜时。将前此逃出及此次续行逃赴俄国之索伦男妇。厚给川赀。设法护送至乌科两城。妥为抚恤。断不可吝惜小费。致令再受困苦。此事朝廷夙夜在念。若不趁此积雪融化之时。赶紧接出。则此后更难行走。谅荣全定能仰体办理也。另片奏、请将讷勤图等奖励等语。前锋讷勤图、乌仁泰、由斜米赴乌垣。正值严寒之际。不解辛苦。跋涉越岭。甚堪嘉尚。讷勤图、乌仁泰、均著赏加六品顶带。以昭激劝。将此由六百里谕令知之。　　

○西安将军库克吉泰等奏、镶红旗蒙古副都统西蒙古西克伤病未痊。请开缺回旗调理。允之。　　

○以剿贼奋勉。免陕西军营已革总兵官郭宝昌遣戍。　　

○以甘肃凉州全境肃清。予署总兵官杨占鳌优叙。复已革记名提督总兵官傅先宗职。余升叙有差。　　

○以甘肃张家川等处剿匪出力。赏提督彭楚汉一品封典。副将傅仁清、邓德祥、参将陈德荣、游击王正耀、裘德成、黄洪魁、巴图鲁名号。副将向良启等花翎。通判邓维钰等蓝翎。余加衔升叙有差。　　

○庚申。以神灵显应。加浙江绍兴府三江牐汤神封号曰孚惠。莫神封号曰灵应。并颁扁额曰神功永赖。　　

○谕内阁、库克吉泰、乔松年奏、德兴阿请假回旗穿孝等语。现在左宗棠将次督军抵陕。德兴阿著赏假百日。回黑龙江本旗补行穿孝。西安军营所撤伤病官兵。即著带回。并著假满后。会同黑龙江将军挑选精锐。督带赴营。以资得力。　　

○予河南各属阵亡殉难练长魏昌铭等男妇五百二十八名口分别旌恤如例。并予建祠。　　

○旌表尽孝守节署塔尔巴哈台参赞大臣德兴阿母乌里苏氏。　　

○辛酉。谕内阁、前据刘坤一奏、江西南昌府同知庆麟、才具疏庸。不知振作。当经降旨勒令休致。兹据吏部奏、据庆麟呈称。该员于上年九月。经刘坤一将其前在通判任内保荐卓异。并十年俸满题升同知。保升知府。并案给咨送部引见。且出具心地明白办事谨慎考语。现在正当赴部验到。忽又以才具疏庸。不知振作。奏参勒休。无所适从。不甘废弃等语。刘坤一于庆麟一员。何以保劾考语。前后两歧。著曾国藩、刘坤一、将该员所呈各情。详细查明。据实覆奏。不得稍涉回护。　　

○又谕、张凯嵩奏遵旨保举循吏。以备＜??闲＞用一摺。广西补用知府兴福、临桂县知县鹿传霖、怀远县知县李犹龙、均著俟地方军务稍松。及经手事竣。即行送部引见。　　

○又谕、张凯嵩奏、胪举伏处贤才。请旨奖励一摺。广西在籍刑部主事郑献甫、孝友廉洁。守正不阿。平乐府教授陈鉴、砥砺廉隅。澹泊明志。洵属一方耆彦。足为士民取法。郑献甫著赏给五品卿衔。陈鉴著赏给员外郎衔。以励潜修而资观感。　　

○谕军机大臣等、有人奏、练马队。重赏格。防要隘。保完善四策。所见不无可采。湘淮各军。亟应精练马队。或于东三省将弁中。查明伤病回籍曾经得力之员。咨商各该将军等调取来营。以资教练。各路军营粮台。并著设立买马局。就近收买民闲马匹。惟不得抑勒留难。转致扰害。嗣后夺获贼马。著各路军营核实稽查。除兵勇自愿留备乘骑外。余悉给价归官。增入马队。以免仍充逆骑。赖牛任张等逆。能否重悬赏格。以期迅速歼渠。著曾国藩等妥筹办理。毋惜小费。逆骑飞窜靡常。李鸿章等均当严密布置。合力兜围。山西河防。尤为紧要。著左宗棠、赵长龄、督饬陈湜认真办理。并催陈膺福等迅速募勇赴防。其防河各员。应否就近归陈湜调度。著左宗棠、赵长龄、妥筹具奏。原件著钞给阅看。将此由六百里各谕令知之。　　

○又谕、李鹤年奏、任赖股匪。由新野北窜。官军追及获胜。张逆扰至盩鄠。将由临渭回窜豫省。并探贼踪已至襄许各摺片。任赖等逆。由新邓北窜。襄叶许州。已见贼踪。李鹤年现驻许境。著就现有兵力。并张曜新练之军。择其可用者。严加防范。不可稍有挫失。致损军威。尤须防其窜扑省城之路。省城防务。著督同卞宝第、李宗焘等、妥为筹办。仍饬宋庆、马德昭等军。绕前截击。毋任蔓延。李鸿章现在周口。著督饬湘淮各军。前截后追。力求制胜之法。并著英翰督兵出境防剿。毋分畛域。以免阑入皖境。兰考等处。为该逆窜扰熟径。恐一扑犯。则直东河防。均形吃紧。著刘长佑督饬张树声赶紧赴防。认真筹办。丁宝桢已至防所。著即择要驻扎。毋任一贼偷渡。张逆由盩鄠窜临渭。左宗棠带兵由潼关入秦。正可迎头截剿。并著乔松年督同刘松山、郭宝昌等军追击。先灭此股。毋任窜出与任赖等股复合。致办理又形棘手。将此由六百里各谕令知之。　　

○又谕、富明阿奏、前拨饷银。请饬迅解一摺。据称招募炮手赴陕。前准户部已由协甘项下拨解吉林银七万两。现在炮手募有成数。而逐日口食。及各外城所领口粮。需用甚钜。无款可筹。请饬催顺天府迅将部拨饷银。转解到吉。以备支发口食。办理军械等语。此项银两。已据户部发交顺天府转解。而吉林又待用孔殷。著万青藜、胡肇智、迅委妥员。悉数起解。仍一面报明户部。并著都兴阿即日派员迎提。于饷银到时。迅为转解。毋稍迁延。富明阿、富尔荪、务当严饬富成阿等。将此项炮手赶紧训练。催集成军。一俟饷银解到。即行置办军械。分饬起程。以资攻剿。将此各谕令知之。　　

○陕西巡抚乔松年奏、军务未平。本年查阅营伍。请暂缓举行。从之。　　

○命协办大学士两江总督曾国藩为大学士。四川总督骆秉章协办大学士。　　

○追予河南各属阵亡殉难绅民妇女一千九十一名口分别旌恤如例。　　

○壬戌。谕内阁、瑞常等奏、请将解交剥船延误之州县惩处等语。直隶各州县。失修缺额剥船二百九十余只。本应照数赔补。以备由津运通之用。嗣经仓场侍郎饬令各州县雇备民船抵补。俾资轮转。原系通融办理。乃本年各该州县于应交剥船。报解寥寥。叠经瑞常等勒限严催。竟未能如数解齐。甚至有一船未解者。实属任意延误。玩泄已极。现值运务吃紧之际。岂容各该州县饰词诿卸著吏部将单开未交各员。按照已未完数目。先照徵解钱粮未完例。分别从严议处。以示惩儆。仍著瑞常等严檄催提。傥敢仍前玩视。即著咨明直隶总督。将该员撤任严参。毋稍姑息。　　

