<!-- { "loadSidebar": true } -->
○以江苏阜甯剿办海匪出力。予知县江鸿以同知用。千总王林以守备用。均赏花翎。守备魏长龄等蓝翎。余升叙开复有差。　　

○丙寅。谕内阁、钟岱、宋晋奏、遵查禄米仓监督旷误放米情形。请先行交部议处一摺。据称禄米仓监督宜麟等。前于应放甲米之期。同时赴通。并未酌留一员在仓办事。以致迟误等语。禄米仓监督宜麟、联海、均著先行交部议处。并著步军统领衙门将该仓花户人等严行看守。如有亏短情事。即行解交刑部治罪。另片奏、北新仓应放甲米。屡经劄催。一味稽延。请派大员盘查等语。著派瑞常、毕道远、即日前赴北新仓彻底清查。并著步军统领衙门将该仓花户人等先行严押。以凭核办。北新仓监督岳泰、韩启鸿、均著先行交部议处。　　

○又谕、内务府奏、请将各省关汇兑银两。严定限制等语。粤海关解交公用、及各省关应交课税银两。大半因道路梗阻。委员汇兑。往往有奏报起程后迟至数月始行到京者。而汇兑银号。又复迁延时日。影射不交。实于库款大有关碍。著各该督抚等嗣后委解银两。务将起程日期随摺奏明。并将汇兑各商详细声叙。仍令该委员于到京时先行报到。以便饬传交纳。此后如有藉词枝梧情事。即著照贻误京饷例。将该委员等严行参处。　　

○谕军机大臣等、都兴阿奏、覆陈修约事宜一摺。东省捻匪。暨直省枭匪。均未扑灭。所有调到吉林黑龙江马队官兵。自应训练整饬。悉成劲旅。以期迅殄逆氛。惟奉天近来虽无大股贼匪。而摉捕余党。绥靖地方。均关紧要。根本重地。尤须有大员拊循弹压。方臻妥善。该将军奉命镇守。责任綦重。岂得轻离任所。致文武各员无所禀承。所请开缺带兵之处。著毋庸议。嗣后务将任内应行各事宜。随时随地。益加整顿。以副委任。原摺留中。将此谕令知之。　　

○又谕、穆腾阿奏、分布步队合军进剿。并贼匪窜越情形一摺。贼匪现由定州东窜献县交河一带。偷渡运河。穆腾阿已将所部步队分布霸州等处。并饬洋枪步队由献县过河扼截。饬富和等整队前进。该都统亦亲督各营马队。合力进剿。著官文迅即派队会击。并著崇厚于运河迤北。拨队严密扼截。务将此股就地歼除。毋任再行旁窜。前据刘长佑奏、该匪有出口逃生之说。官文等务当分布诸军。迎头截击。严扼北窜。不得任令逸出边外。更成不了之局。本日据神机营奏称、穆腾阿所部。及直隶马队。不下五六千人。旗绿各营步队。亦有三四千人。该匪叠被追剿。所賸不过五六百人等语。官文等如果能实力督剿。则现有兵力。尽足敷用。黑龙江马队甫行进关。尚未到京。马匹军械。均未整理。穆腾阿前请调拨黑龙江马队之处。著毋庸议。该都统惟当督率所部。认真剿截。毋稍延宕。并著官文、穆腾阿、崇厚、严督带兵各员。尽力剿办。傥有迁延观望者。即著立时严参。按律惩办。不准稍事姑容。致懈军心。穆腾阿另片奏、刘景芬禀词。与富和互异。请饬交神机营查办等语。刘景芬观望取巧。坐误事机。情形显而易见。该都统奉旨查办此案。何得任听该员饰词。向神机营推诿。著仍懔遵前谕。与官文严速查明。据实参奏。不得代为徇隐。自干咎戾。将此由六百里各谕令知之。　　

○以太常寺卿石赞清为宗人府府丞。　　

○以剿匪不力。革直隶军营总兵官余承恩、刘景芳职。仍留营。　　

○丁卯。谕内阁、前据兵部奏、前湖南布政使兆琛保奏已革副将周友胜。系奉特旨永不叙用之员。请将保案撤销。并请饬查周友胜留营。是否奏明有案等语。当经降旨允准。兹据兆琛查明周友胜投效李光燎军营。并未将永不叙用之案声明。李光燎误行收录。嗣因打仗出力。咨明统领李元度。由兆琛奏请奖励。该藩司营中。因无案可查。致未将参奏随摺声叙。并非有意含混。请分别议处。贵州补用知府李光燎、于奉旨不准赴营投效之员。并不详查原委。擅令随营。实属不合。著交部严加议处。布政使衔前浙江按察使李元度失于觉察。著交部议处。兆琛业已议处。此次自请议处之处。著无庸议。寻吏部议、李元度应降一级留任。从之。　　

○谕军机大臣等、都兴阿奏、拨兵驻扎要地。会同邻封剿匪一摺。盗匪弥勒僧格等聚众抢劫。并有窜扑朝阳等情事。前经谕令都兴阿、麒庆、派兵会剿。现据都兴阿奏称、已派德昌等军赴清河边门等处驻扎。著该将军严饬该将领等勤加侦探。如遇贼踪窜近。即当实力迎剿。与热河兵勇互相夹击。不可稍分畛域。麒庆于此股匪徒。究竟如何办理。现在贼踪窜向何处。有无弋获。著即据实奏闻。并著遵奉前谕。迅将盗首弥勒僧格、白淩阿、及任义溃、设法捦获。不得再事延玩。致干咎戾。该匪等如被剿穷蹙。难保不向东窜逸。遁入吉林边境。并著富明阿派拨兵队。在吉林边界梭织巡防。以杜旁窜。卓索图、昭乌达两盟。仍著理藩院遵奉前谕。催令该盟长等转饬蒙古各旗。认真拣派旗员。带兵一体兜击。不得观望推诿。宾图旗匪民程学广。并著都兴阿、富明阿、麒庆、速饬弁兵。会同严缉务获。毋任蔓延。将此由五百里各谕令知之。　　

○又谕、总理各国事务衙门奏、请饬催各直省将军督抚大臣。将豫筹修约事宜。迅速覆奏一摺。前因各国换约期近。密谕该将军督抚大臣悉心筹画。于十一月内覆奏。迄今已届两月。仅据左宗棠、瑞麟、都兴阿、先后奏到。并将该衙门前寄咨函。逐款登答。此外均未覆奏。实属延缓。此事关系极重。必须集思广益。先事图维。该将军等务当懔遵前旨。各抒所见。详悉妥筹。迅速覆奏。以凭核办。不得以空言塞责。官文甫经到任。即著密饬刘长佑将前寄谕旨。并总理各国事务衙门咨函移交。由该署督妥筹速奏。将此由六百里各密谕知之。　　

○戊辰。谕军机大臣等、官文、穆腾阿奏、官军追剿获胜。并现在布置防剿情形。暨贼向南皮逃窜各摺片。枭匪窜至深州武强等处。余承恩带队追击。贼由小屯过河。向衡水一带窜逸。匪首萧四。经晋州知州陆邦煃拏获正法。副将李昌连追贼至献县。贼又由交河尹家圈窜向南皮。官文等现派天津练军等营。分防衡水各处。并饬滨河各州县厚集团勇。于南北两岸穵沟扼贼。所筹尚妥。惟该匪以数百人焂南焂北。虽经官军叠次追击。并未大挫凶锋。似此情形。何日可期蒇事。著官文、穆腾阿、崇厚、严饬富和、春寿、及所派各军。觇贼所向。赶紧兜剿。并激励各州县绅团。互相抄截。以期迅歼丑类。毋得藉口布置。徒事迁延。至刘景芳、余承恩、因循玩寇。本应立予典刑。因念该二员从前尚有战功。是以将其革职留营效力。即著官文等勒令刘景芳、余承恩、于一月内将南路贼股。剿击净尽。该二员如尚有天良。谅能奋勇杀贼。傥再仍前玩泄。致贼他窜。官文等即将该二员以军法从事。不得代为掩饰。自干咎戾。官文拟驰赴河闲一带。布置河防。著即迅速查看。妥筹防守。现在贼窜南皮。天津一面吃重。该处为直省完善之区。尤当加意防备。崇厚务饬天津所属各州县实力巡防。并饬带兵各员。会合南北各军。拦头截击。毋任蔓延。将此由五百里各谕令知之。　　

○又谕、裕瑞、桂成奏、贼匪图窜口外。现筹防剿一摺。董高二逆。分路滋扰定边一带。逆党由西路日渐东趋。均思窜趋边外。蒙兵单薄。防不胜防。而捻逆现又窜陷延绥。包头一带。防务尤关紧要。裕瑞等已将桓昌带防河保之兵。撤回包镇等处。并将一闲房驻扎大同官兵。调赴包头。交马升分布防守。即著饬令该总兵扼要布置。力遏狂氛。贼踪日偪晋边。包头地当冲要。左宗棠当速派兵勇。将此股贼匪截回。毋任肆意奔突。致滋延蔓。赵长龄亦当随时妥为防范。以固疆圉。河保防兵。业经裕瑞等调回。陈湜所派接防之兵。著赵长龄催令迅速赴防。毋得顾此失彼。陕甘毗境。贼匪鸱张。左宗棠远在临潼。鞭长莫及。库克吉泰何得安坐省垣。不思振作。著即统带所部出省。相机剿办。傥再畏难株守。即当重治其罪。至派出前敌各军。如相距较远。即当饬其相机剿办。不得藉候指示。致误戎机。察哈尔距归绥不远。辙德恩等所带蒙兵。何以尚不见到。著杜嘎尔严饬该参领等。克期带兵前赴归绥。听候裕瑞等调遣。裕瑞等当就现有兵力。严密堵御。一面檄令各盟旗严守游牧地界。杜贼阑入。所筹团防劝捐事宜。著该将军等实力举行。期有裨益。又据文盛奏称、德勒克多尔济病痊。求赏差使一摺。德勒多尔济病体初痊。即不自耽安逸。力图报效。深堪嘉尚。著即迅赴归绥。将包头等处防务。会同裕瑞等悉心筹画。德勒克多尔济曾任绥远城将军。于该处情形熟悉。必能办理裕如。著文盛知照该将军克期起程。用副委任。将此由六百里各谕令知之。　　

○命前任乌里雅苏台将军德勒克多尔济驰赴山西绥远城。会同将军裕瑞办理防务。　　

○蠲缓山东菏泽、海丰、临邑、郓城、濮、寿张、济阳、齐东、范、东平、滨、济甯、历城、章邱、邹平、长山、新城、齐河、长清、肥城、东河、平阴、利津、邹、泗水、滕、汶上、阳谷、曹、定陶、观城、聊城、茬平、鱼台、青城、莘、金乡、嘉祥、钜野、沂水、临淄、安邱、掖、兰山、郯城、日照、昌乐、昌邑、沾化、平原、滋阳、甯阳、峄、临清、泰安、蒲台、曲阜、清平、冠、馆陶、高唐、夏津、陵、费、诸城、益都、乐安、高密、城武、堂邑、博平、七十一州县。并德州、东昌、临清、济甯四卫。东平所。永利、永阜、涛雒等场被水被旱被风被虫被扰地方新旧额赋暨仓漕租课有差。　　

