<!-- { "loadSidebar": true } -->
○又谕、总理各国事务衙门奏、接据荣全咨称、伊犁大城于正月二十二日失守。合城官员殉难现筹恢复等语。伊犁大城。困守已久。终以援兵不至。为贼攻破。明谊等坐视邻封之危不思设法援救。实堪痛恨。现在荣全文称。俄国来文俄官不日带兵数千名。同往收复。并有俄兵数十名。结队陆续前来之语。该国于伊城危急之时。未允借兵。忽于伊城失陷之后。慨许助剿。其居心已可概见。若非中国力图自强迅速派兵前往会剿。不足杜其觊觎之心。本日已令库克吉泰督办新疆北路军务。并令神机营王大臣、直隶总督、挑选旗绿各营精兵数千。前赴科布多。听候库克吉泰调遣。惟道路辽远。库克吉泰由广东副都统升任西安将军。一时尚难行抵新疆。明谊、麟兴、车林敦多布、广凤、奎昌、明瑶、务当就现有兵力将乌科两城防守事宜。妥筹布置。麟兴并遵前旨。将调到蒙古官兵赶紧训练。克日统带前赴李云麟等军营。妥筹规复伊塔各城。现在事势已急。所调蒙兵。亦不拘定六千之数。致滋迟误。伊犁将军已令荣全署理。荣全未回以前。即著李云麟暂行代办。将伊城溃散兵勇。设法拊循招集。重振军威。塔尔巴哈台城即责成李云麟、图库尔等、督同呼图克图棍噶扎勒参、统率厄鲁特等蒙兵。迅即前进力图攻拔。一俟塔城收复。即行合兵进规伊犁为次第埽荡之举。广凤、奎昌、明瑶、仍遵昨日谕旨。将图库尔等粮食军饷。筹画拨给。毋稍歧视。至各省指拨伊城饷银。已谕令户部咨催各该督抚。迅解乌里雅苏台。由明谊等酌量缓急。均匀拨用。毋庸再行借由俄站转解致有他虞。新疆全局糜烂。非南北两路合力进剿。不足大挫凶锋。著杨岳斌懔遵昨日谕旨。迅派得力兵勇前赴肃州一带剿匪。以便成禄迅速出关。将各路回匪以次埽除。傥成禄仍事稽延。必当重治其罪。鹤龄一军。本为出关之用。曹克忠抵省后。即可腾出此军。西行助剿。著杨岳斌相机调派。毋稍玩延将此由六百里各谕令知之。　　

○又谕、昨据广凤等奏、塔尔巴哈台失陷。本日复据总理各国事务衙门奏、接据荣全咨称伊犁大城失守等语。新疆回匪变乱以来。几及两载。各城困守待援。前调成禄等军出关剿贼又因甘省肃州一带回氛未靖节节埽荡。未能克期前进。且即出关以后。尚须将哈密一带贼匪剿除。方能西进。亦属缓不济急。因思乌科两城为北路屏蔽。现在伊塔两城。既经失陷。若不迅调劲旅。前往剿办难保该逆不骎骎东犯。大局益难收拾。库克吉泰前经＜??闲＞放西安将军。现在行抵何处。即派该将军督办新疆北路军务。取道草地。由乌科两城进发。神机营兵及直隶绿营官兵。素经训练。剿贼必能得力即著神机营王大臣、刘长佑、商同将旗绿各营。共凑调兵二三千名。派员管带由北路草地前赴科布多。听候库克吉泰调遣。所需军火器械等件。著该王大臣及该督妥筹应付。以便遄行甘肃甯灵现已安定。情形稍松著穆图善先其所急。挑选精兵一二千名。遴派得力将领。即由甯夏北路取道出口驰赴科布多会齐。一并归库克吉泰调遣。不得稍有延误。穆图善办理招抚事宜。何时可以竣事能否酌留兵勇弹压甯灵等处降回而自率精兵。与库克吉泰会剿并著该将军通盘筹画。奏明办理。将此由六百里各谕令知之。　　

○又谕、伊城业经失陷。自应迅图规复。以冀挽回西陲大局。关内之兵。相距窎远。虽经叠催成禄等克期出关。恐其到尚需时。本日复谕令乌里雅苏台选拨蒙兵由该城大员统带前往。俄国既肯借兵合力进取。更可易于集事。荣全到俄已久。情形谅必熟悉所筹内外交涉事宜。颇中肯綮伊犁将军即著荣全署理。以重事权。著与俄国带兵官斟酌机宜慎筹办理。傥俄兵即日启行著即赶紧会合前进。迅克伊城。如俄兵一时未齐。荣全亦可先回伊犁边境。接办本任事务将溃兵散勇迅速招集。以期复整军威。再图埽荡。其中进止机宜。务须审机度势。以策万全现存喀帕儿库内及斜米等处饷银。既经荣全派员会同俄官看守自必妥协。此项饷银。转输非易如有急需之处。准由荣全酌量提用毋得稍事虚糜。将此由六百里谕令知之。　　

○又谕、俄官当伊城未失之先。于中国借兵一事。枝梧日久。延不肯发。一闻伊城失守之信。即允带兵数千。同往恢复。其助剿之真伪。殊难深信伊城与俄国地界毗连。现既为贼所踞。易起俄人侵占之心。难保不以借兵为名从中取利现已有旨令荣全署理伊犁将军。荣全自当审度机宜。妥为驾驭既须示以至诚尤须加意豫防。俾免别生枝节。本日所寄该署将军谕旨。因其现居俄境。未便将此意示悉致为俄国所知。即明谊等亦未便以此意宣诸公牍。咨会荣全。本日所寄荣全谕旨印封一件系由乌里雅苏台转递即著明谊拣派能事委员一二人藉赍递谕旨为名。将接到印封赍送俄境。交付荣全拆看。并将潜防俄人之意由委员面向荣全密行口传令其外示羁縻。内筹防范。不可稍涉大意。至荣全只身寄居俄境。如果俄人别生觊觎非空言所能禁止著明谊密饬派往委员传知该署将军相度机宜。先行驰赴伊犁边境。收集溃兵遣勇整练成军。一面约会俄兵进剿。李云麟亦即统率所部。迅拔塔城。会同麟兴督催蒙兵。前赴伊城。与荣全合力规复伊犁。中国兵力既厚。则俄人觊觎之心自消将来克城之后俄人亦不得专为彼功尚可就我范围易于收拾。李云麟代办伊犁将军事务尤当迅速图功。力顾全局。不得迁延观望坐误事机。总理各国事务衙门摺一件。并另寄荣全谕旨一道。均著钞给明谊、李云麟阅看。将此由六百里各密谕知之。　　

○以正红旗汉军副都统裕瑞为正白旗蒙古都统。调正白旗满洲副都统穆隆阿为西安右翼副都统。　　

○以安徽捐输军饷。永广潜山县学额七名。六安、舒城、英山、三州县各四名。霍山县三名。　　

○予山东东平等处阵亡殉难绅民妇女五百八十九名口分别旌恤如例。　　

○丙子。转理藩院右侍郎英元为左侍郎。以内阁学士魁龄为理藩院右侍郎。　　

○以镶白旗汉军副都统广科为正白旗护军统领。　　

○调镶红旗汉军副都统穆辂为正白旗满洲副都统。以乾清门侍卫岳林为镶红旗汉军副都统。塔尔巴哈台参赞大臣德兴阿为正红旗汉军副都统。　　

○添铸伊犁盘蛇驿东西界官各图记。从将军明绪请也。　　

○追予江苏江甯驻防旗营殉难佐领广庆等官绅妇女一万四千二百十八员名口分别旌恤加等。　　

○予山东叠次阵亡把总朱启胜等二十六员祭葬世职。　　

○丁丑。谕内阁、京师自春及夏。雨泽稀少。节经设坛祈祷。虽得雨数次尚未深透因思刑部及顺天府现在收审人犯或因日久未经定案囹圄羁禁以致疾病颠连情殊可悯。著该衙门督饬承审各员。将已结未结各案。逐一清厘其有情节可矜甚至含冤莫伸。务当悉心推求。即予平反。至问徒以下轻罪人犯及干连传案待质者。立予清理。分别省释。毋任稽迟积压。拖累无辜。此外寻当案件。并著速行审结。毋稍迁延。以期感召天和。甘膏渥沛。该衙门即遵谕行。　　

○兵部等部奏、遵议泰甯镇总兵官文俊违例乘轿役使官兵。应降三级调用。不准抵销易州知州夏子龄、承办各圈豆草。任听折价以致书吏舞弊。应降一级调用。准其抵销从之。　　

○以委散秩大臣宝全署镶红旗蒙古副都统。镶蓝旗满洲护军参领璟德署正红旗汉军副都统。　　

○缓徵山西解、绛、汾阳、临汾、四州县上年歉收地方民借仓谷。　　

○戊寅。以内阁学士衍秀为泰甯镇总兵官兼总管内务府大臣。　　

○追予浙江杭州阵亡殉难道员彭斯举等官绅妇女五百三员名口分别旌恤如例。　　

○己卯。以内阁学士伍忠阿署镶红旗蒙古副都统。　　

○以广东督粮道郭祥瑞为按察使。　　

○以广东连平守城出力。赏同知颜培豫等花翎。卫千总衔江启蓉等蓝翎。余加衔升叙有差。　　

○予广东东江阵亡把总杨德贵等祭葬世职加等。　　

○豁免广东嘉应、镇平、平远、阳春、信宜、五州县被扰地方节年未完钱粮。　　

○庚辰。谕内阁、御史汪朝棨奏、被兵新复地方亟宜招徕垦荒一摺。东南数省。半遭兵燹。农民类多失业。各地方官于收复后。勒限催科。而于劝民垦荒事宜。往往虚应故事。殊非重农足食之道。亟宜认真劝谕。加意招徕惟各直省情形不同。办理自难一致。著各该督抚因地制宜。妥议章程。广为招垦。按荒熟之成数。定属员之举劾。务使实力奉行。以拯民困而尽地利。　　

○盛京将军都兴阿奏查看沿边地势。相机摉捕。得旨李洛万余孽现在逃窜。著饬认真摉捕。毋稍疏懈。围场会剿事宜。著与富明阿妥商办理。即照所议。赶紧制造锅帐。安设转运粮局。务当斟酌情形。派兵进山摉捕。分别良莠妥为晓谕安抚。　　

○辛巳。孝恭仁皇后忌辰。遣官祭景陵。　　

○谕内阁、京察记名人员。将次简放完竣。著内阁部院各衙门。于京察一等未经记名各员内。遴选才具优长者出具切实考语保送。由吏部带领引见。　　

○谕军机大臣等、曾国荃奏、续招新军到鄂。赶紧训练赴防。请裁后路西路各营。以节饷需一摺。提督郭松林、道员彭毓橘、所募湘勇七营。现已到鄂。其余各营。六月均可到齐。曾国荃拟赶紧训练。即檄进扎随州唐县镇。仍著官文、曾国荃、和衷商搉。妥协办理协领喜昌等所带各营。既难得力自应裁汰以节饷需。惟各营人数众多。概行遣撤。或恐别生事端。且其中亦未必尽属羸弱。若选其精壮。分别去留。束以新规。去其旧习。未始不可收转移之效。并著官文、曾国荃、妥筹商办。务使兵归实用。饷不虚糜。其既遣之勇。断不可令其复来应募。其满绿各营。并著一体操演。未可专恃招募。致成冗军。从前湘勇。由各路溃回者甚多。此次新招之军。亦不可令其应募。官文、曾国荃、务饬各营严密稽察。毋任滥充滋弊。将此由五百里各谕令知之。　　

