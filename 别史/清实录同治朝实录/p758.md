<!-- { "loadSidebar": true } -->
○庚寅。谕内阁、户部奏、申明定章。请饬遵办一摺。向来各省徵存各库。暨报销余賸。交代实存。并一切核减还借扣完应缴等款。自道光三年严定章程。均应按季列册。报部核销。立法极为周备。乃各该省历任藩司。奉行日久。视为具文。并不依限报部。以致积案愈多。概归悬宕。即如江安等省。未经报销各款。自道光四年起。至同治三年八月。积压将及千万两之多。亏帑长奸。莫此为甚。若不申明旧例。严定处分。何以挽积习而清弊窦。除同治三年八月以前旧款。前已加恩豁免外。著两江总督、漕运总督、江苏安徽各巡抚、严饬各该藩司。迅将豁免以后各款。登记银两。查有无报拨之项。即行造册咨部。以凭核办。嗣后此款银两。如已解司即列入季册。按半年定限。入拨查销。未解司者。严饬催提入拨。不准久存属库。致滋流弊。如各该藩司等仍敢任意延玩。遗漏造册。即著该部查明。严行参处。　　

○谕军机大臣等、御史汪朝棨奏、直东交界枭匪充斥。请严饬缉拏一摺。据称直隶山东等省枭匪。千百成群。抢盐拒捕之案。层见叠出。被扰各商。纷纷上控有案。请饬直隶山东各督抚、暨驻津通商大臣严拏等语。枭匪连年抢劫盐滩。拒伤官役。实为直东等省之患。必须实力查拏。尽法惩治。方足以锄积匪而裕鹾课。著刘长佑、阎敬铭、崇厚、督同该运司等。严饬该州县。按照该御史所指著名匪犯。勒限缉拏。讯明正法。如逾限无获。即行从严参处。至所陈移营弹压。及该管地方文武等禀报迟延处分。查办通贼村庄各节。并著该督抚通商大臣等妥议具奏。原摺均著钞给阅看。将此各谕令知之。　　

○又谕、赵长龄奏、捻逆窜扰豫省。西路空虚恐阑入晋境。请饬李鹤年派兵扼截等语。捻逆分股。窜向襄城邓州等处。渐近西趋。豫省各军。俱在东南追剿。恐该逆乘虚西窜。晋省虽有黄河之险。而山西为完善之区。尤为该逆所垂涎。防堵宜倍加严密。赵长龄现饬副将阎文忠一军。扼扎河干。恐尚未能堵截。著李鹤年探贼所向。如该逆有西窜之势。即饬令各军绕前拦截。毋令阑入晋境。臬司陈湜、现赴河东一带筹办防务。并著该抚知照赵长龄、饬令该臬司严密布置。毋稍发懈。复据大学士倭仁奏、捻匪屯聚朱仙镇。杞县郑州。俱有贼匪出没。河北防务紧要。请饬李鹤年派员巡察等语。捻逆既在杞郑等处。则河北之防。岂可稍懈。乃如倭仁所奏。该州县仅雇民船数只。有人查验。则以此充数。无则仍旧撤去。实属废弛已极。著李鹤年派委妥员。实力巡察。如有仍前玩泄者。即著严行参办。倭仁片著钞给阅看。将此谕令知之。　　

○又谕、德勒克多尔济等奏、请借山西藩库银两。添备运费等语。乌城征兵。需用米石。现由归化城所属之清水厅仓谷内。碾运四千石前往接济。需用驼价较多。该城前因土默特台站护解新疆军饷。曾借提山西藩库银二千两备用。现仅余银一千三百余两。不敷供支其新疆所需军火饷项米面。正值源源解济之时。应用运脚。亦须豫筹添备。著赵长龄于山西藩库内。暂行提拨银五千两。赶紧派员解交德勒克多尔济等应用。此项银两。即著该将军归并前借存银内动用。于年终报部核销。仍俟土默特旗库减成项下。集有成数。即行移解山西藩库。归还原款。将此各谕令知之。　　

○以内阁学士奕庆署理藩院右侍郎。　　

○以镶黄旗蒙古副都统玉亮暂署镶黄旗汉军副都统。　　

○以江西石城县捐输团练。永广学额九名。　　

○以湖北天门县捐输团练。永广学额五名。　　

○以广西浔州生捦逆首姚新淐。予知县徐延旭以知府用。并赏花翎县丞文孔诒蓝翎。余加衔升叙有差。　　

○予甘肃红城被戕云骑尉李逢春祭葬世职。　　

○予江苏长洲等处殉难附生陈儒珍等绅民妇女一百五十一名口分别旌恤。并立祠建坊如例。　　

○辛卯。谕内阁、前据李云麟奏调刑部郎中锡纶随营差委。当经降旨允准。兹据都察院据伊母伊尔根觉罗氏呈称、年老援案留养代奏等语。锡纶著准其留京当差侍养。　　

○钦差大臣曾国藩奏、潘鼎新一军。迎剿获胜。任赖逆股。窜至贾鲁河以西。现仍办理河防。得旨、现在捻踪西趋。防河之议可成。即著该大臣督饬地方官绅。实力修浚。以杜纷窜。并著饬令鲍超等军。往来游击。迅歼丑类。以慰廑念。　　

○以训练火器营马队出力。赏二等侍卫熙拉布副都统衔。　　

○予因公淹没江苏知县谭鳌祭葬恤荫加等。　　

○壬辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕军机大臣等、瑞麟、蒋益澧奏、筹办西江土客械斗。添调兵勇。先剿后抚一摺。广东土客互斗。仇衅已深。此次客匪。竟敢明目张胆。筑垒抗拒官兵。实属目无法纪。瑞麟、蒋益澧、现已饬令副将徐文秀等。带兵直抵恩平。择要进剿。即著该督抚督饬诸军。分由大田＜?土郎＞底大槐等处。探踪前进。并添派劲旅。由黄坪取道那龙。以次助攻。仍先断贼接济。期于有胜无挫。梅启照炮队练成。著即饬令督带前往那吉等处助攻。以资得力。蒋益澧察看贼势。如果狡悍难制。即行出省调度。用收一劳永逸之效。该匪等被剿势穷。果能真心悔祸。自当恩威并用。设法安抚。其著名匪首。必须一一殄除。收其军械。毁其营垒。方可相安无事。土民中如有肆意欺陵。不安本分者。并须随时拏办。以儆凶顽。总之分良莠不分土客一语。已得要领。该督抚当仰体朝廷一视同仁之意。毋得听信土民一面之词。致客籍被胁良民。尽遭惨戮。是为至要。将此由五百里各谕令知之。　　

○以四川克复松潘厅城出力。予副将邓日胜、黄宗耀、以总兵官用。赏参将胡义和等花翎。把总谭明高等蓝翎。余加衔升叙开复有差。　　

○以河南邓州截剿捻匪获胜。予守备邓林枫以游击用。陈亡都司邓开成察葬世职加等。　　

○予山东各属阵亡殉难候选州判刘登翰等绅民妇女一千四百二十九员名口分别旌恤如例。　　

○缓徵山东寿张、菏泽、单、曹、钜野、定陶、冠、郓城、武城、九县。暨临清卫被扰被旱被风被雹地方新旧额赋有差。　　

○癸巳。遣官祭文昌帝君庙。　　

○谕内阁、给事中广诚奏、访闻近几蠲免钱粮。地方官照常徵收。并有额外加徵情事。请旨饬查一摺。上年九月间。文宗显皇帝奉安礼成。恭奉神牌回京。经过之大兴通州三河蓟州遵化州地方。应徵同治四年钱粮。当经降旨全行蠲免。该地方官自应遵旨刊刻誊黄晓谕。俾闾阎均沾实惠。若如该给事中所奏。三河县地方。不分应免应徵。一律徵收。并于正额之外。每两加银二三钱不等。此系特旨蠲免之款。该地方官竟敢奉行不力。致朝廷恩泽不能下逮。且于额外加徵。尤为藐法。更恐似此蒙混舞弊者。不止三河县一处。即著直隶总督顺天府府尹确实查明。从严参办。　　

○谕军机大臣等、都兴阿奏、匪徒闻风窜逸。现饬摉捕一摺。王作幅股匪。自窜入大孤山后犹敢率众出山。经徐中礼击败。现窜西上坡龙王庙一带盘踞。并有欲窜边外大东沟之信。该处系沿海潮沟。向为奸匪潜踪之所。都兴阿以徐中礼熟悉路径。即令其前导大兵。径往摉剿。所办甚是。即著饬令色尔固善等督带各兵。分投剿办。先将王作幅、翟永亮匪党。及盘踞龙王庙之于正潞一股。尽数扑灭。随将该处无赖游民。并私立税卡。妥为查究。分别驱逐禁止。毋贻后患。至南海一带。近有借团练名目。制造军器。械斗抢劫。扰害良民情事。此等棍徒。若不早除。必致酿成大患。色尔固善等驰抵该处后。即将团练器械。悉令交官。撤去团长名目。不准私设围子。以期消患未萌。该将军仍当随时体察。认真整顿。务使沿海一带土匪。永绝根株。方为妥善。徐中礼即系投诚之徐五。有无侵吞团练经费及谋利不法实迹。并著都兴阿确切查明。妥协办理。将此由五百里谕令知之。　　

○又谕、前据文祥等奏、营员玉山等惑乱军心。以致纷纷逃散。当谕令富明阿将玉山如福二员拏解奉省。交都兴阿讯明正法。兹据都兴阿奏称、遵将解到之如福等。讯明分别惩办。其未获之玉山一员及弁兵等。请饬吉林将军拏办等语。著富明阿速将玉山拏获。即在该省就近分别惩办。其余潜逃弁兵。并著该将军酌量情节轻重。分别办理。原摺著钞给阅看。将此谕令知之。　　

○甲午。遣官祭昭忠祠。　　

○谕军机大臣等、李瀚章奏、汇报援黔胜仗。并添勇筹防情形。请饬川省会剿一摺。李元度一军。攻克大小坉。并附近贼寨多处。距荆竹园教匪老巢甚近。其苗匪一股。亦经兆琛、周洪印两军。由思州天柱等处。节节进剿。沿途叠获胜仗。直抵镇远邛水。现在黎平股匪。纠约各苗。欲由古州进扑王寨天柱。该处与湖南之靖州会同毗连。李瀚章现拟月拨楚饷三千两。檄交兆琛。就地练勇堵御。并由兆琛拨营协守。著即饬令兆琛实力办理。毋令苗匪窜入楚疆。李元度一军。不敷分布。现拟添募水陆新勇。并添设三板战船。扼守江路。惟江外教匪。上抵遵义绥阳桐梓正安。下抵湄潭龙泉思南安化婺川。贼巢甚多。与荆竹园股匪。处处皆可援应。该处与川省毗连。必须川东合力会剿。方可断绝内江援应。著崇实、骆秉章、即饬令防边之师。由秀山酉阳一带。建瓴而下。将外江各匪实力埽荡。与李元度声势联络。以期迅殄逆氛。毋稍延误。将此由五百里各谕令知之。　　

○蠲免贵州都匀、镇远、思南、黎平、兴义、贵阳、六府、麻哈、都匀、清平、荔波、黄平、施秉、永从、开泰、贞丰、普安、安南、兴义、平越、余庆、瓮安、湄潭、开、贵定、修文、龙泉、贵筑、独山、镇远、婺川、二十四州县。暨古州左右、清江左右、八寨、台拱、黄施、丹江、凯里、九卫。普安同知、清江下江归化通判、册亨州同、锦屏乡县丞所属被扰地方额赋有差。　　

○乙未。太宗文皇帝忌辰。遣官祭昭陵。　　

