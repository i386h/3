<!-- { "loadSidebar": true } -->
同治十二年。癸酉。春正月。辛巳朔。上诣奉先殿行礼。　　

○诣堂子行礼。　　

○遣官祭太庙后殿。　　

○率王以下文武大臣诣慈宁门。庆贺慈安端裕皇太后慈禧端佑皇太后礼成。御太和殿受朝作乐宣表如仪。　　

○诣大高殿寿皇殿行礼。　　

○御乾清宫赐近支亲藩等宴。　　

○奉慈安端裕皇太后慈禧端佑皇太后幸漱芳斋。侍午膳。　　

○命贝勒载澂在内廷行走贝勒载漪。头品顶带载澜。在乾清门行走。　　

○壬午上诣钟粹宫问慈安端裕皇太后安。长春宫问慈禧端佑皇太后安。至己酉皆如之。　　

○缓徵直隶宝坻、蓟、保定、霸、文安、大城、固安、永清、东安、武清、宛平、良乡、房山、涿、滦、清苑、安肃、新城、博野、雄、祁、安、高阳、河闲、献、任邱、天津、盐山、开、元城、大名、东明、长垣、丰润、玉田、饶阳、安平、深泽、三十八州县被水地方本年额赋并展缓通、三河、香河、定兴、望都、容城、蠡、束鹿、肃甯、青、静海、沧、南皮、庆云、正定、晋、无极、稿城、新乐、沙河、南和、钜鹿、任、永年、邯郸、成安、肥乡、广平、鸡泽、磁、武邑、赵、甯晋、深、定、三十五州县积欠粮租暨民借仓谷。　　

○癸未高宗纯皇帝忌辰。遣官祭裕陵。　　

○上诣寿皇殿行礼。　　

○谕内阁、朕于三月初五日。恭奉慈安端裕皇太后慈禧端佑皇太后启銮。初八日祗谒东陵。初九日节届清明朕恭诣定陵行敷上礼。并诣隆恩殿行大飨礼。虔申孺慕礼成后于十二日还宫。所有应行典礼并一切事宜著各该衙门照例敬谨豫备。　　

○又谕、前因端门楼库存军机有失窃情事谕令前锋统领护军统领将如何严密巡查看守之处。妥议章程具奏。兹据察杭阿等奏称请饬内务府将现存军械若干。会同司钥长查明造册咨送景运门存案。嗣后凡遇收放军械时。由该衙门将实存数目知照景运门传知直班司钥长会同查封。并请饬工部将各门马道墙垣一律修整等语。均著照所议办理所请添盖堆拨。著毋庸议。至禁门重地向有直班官兵专司看守如果认真巡查何至有被窃情事该前锋统领。护军统领。平时漫不经心任意懈驰。此次因内务府将军机被窃及端门东马道楼前有人藏匿追拏未获各情先后据实奏闻。辄请由内务府派拨包衣护军二十名。轮流直班。章京二员专司锁钥。会同稽查。似此意仔诿卸殊属可恶所请著不准行察杭阿等均著交部议处仍著责成前锋统领护军统领。督饬直班官兵认真巡查看守如再仍前玩忽定行严惩不贷。其各处应用腰牌著内务府随时迅速发给以便稽查。　　

○谕军机大臣等奎昌等奏追剿贼匪出境豫筹防剿一摺。官军于上年十一月闲在那玛勒吉干招地方遇贼接仗贼即败窜探闻该匪两股每股五六百名一窜科布多迤西一路不知何往。一回窜肃州边外之厄济纳河诺彦山一带。与该处踞匪会合又闻该逆欲将所掳货财贩运于绥远城库伦。多买枪药。图在边外肆扰。肃州踞贼屡窜出关必须迅克肃城。方免蔓延为患。著左宗棠檄饬徐占彪会合金顺兵勇奋力进剿克期攻拔务将该逆丑类就地歼除。毋任纷窜关外又成不了之局。其厄济纳河诺彦山地方。为肃逆巢穴该大臣兵力。此时能否兼顾并著酌度办理。奎昌等拟俟请调之官兵军械到齐后。腾出察哈尔马队。令其移营察汉淖尔地方作为追剿之兵。随时探明诺彦山等处贼势相机攻剿。即著奎昌常顺多布沁扎木楚志刚悉心商酌。妥筹布置其窜往科成迤西。　　

○股究在何处滋扰。著托伦布保英确切侦探派军截剿。尽殄贼氛。并著定安张廷岳阿尔塔什达。多派官兵。于所属境内认真盘查。毋任贼匪潜行贩运。以杜诡谋奎昌等摺内所称该匪党内多有花勇。系属何项勇丁。并著查明具奏。所有此次打仗出力官兵及在事各员准其择尤保奏。毋许冒滥将此由六百里各谕令知之。　　

○甲申。上诣时应宫拈香。　　

○御紫光阁赐蒙古王贝勒贝子公额驸台吉暨朝鲜使臣呼图克图等宴。并赏赉有差。　　

○命阿拉善公衔头等台吉特色楞乌喇特镇国公贡苏咙扎布在乾清门行走。赏科尔沁公衔头等台吉色旺诺尔布桑保、三等台吉都特什哩勒布花翎。　　

○缓徵山东济甯、邹平、长山、齐东、长清、东阿、惠民、滨、利津、沾化、蒲台、甯阳、峄、汶上、寿张、菏泽、单、曹、钜野、郓城、濮范、观城、朝城、兰山、茬平、博兴、乐安、金乡、东平、青城、海丰、滋阳、滕、阳谷、城武、聊城、高苑、鱼台、三十九州县暨东昌、临清、济甯、德州、四卫被水被旱被虫被风地方本年上忙额赋并各项租课。　　

○乙酉。上以孟春时享太庙。自是日始。斋戒三日。　　

○丙戌。谕军机大臣等、吴棠奏、采运灯杆木植。请饬沿途各省督抚查明河道有无阻滞。并令地方官照料催趱一摺。川省采办天坛望灯杆木植。业经觅得坚直大木开工砍伐。著吴棠督饬承办之员赶紧运解毋任迟误。至此项木植。查照向章。应由江南瓜洲口循运河北上中间有无阻滞。著沿途各省督抚暨漕运河道各总督查明经过地方。如能照旧运行。即分饬所属一体照料催趱。以期妥速。如运河难以行走。能否由海道解运。并著该督抚等会商妥办。将此谕知李鸿章、李宗羲、吴棠、张树声、乔松年、文彬、丁宝桢、并传谕恩锡知之。　　

○以前任山西巡抚李宗羲为两江总督。并充办理通商事务大臣　　

○以漕运总督张树声为江苏巡抚山东布政使文彬为漕运总督。山东按察使李元华为布政使。兖沂曹济道长赓为按察使。　　

○丁亥。世祖章皇帝忌辰。遣官祭孝陵。　　

○谕内阁张树声奏特参庸劣不职各员一摺。江苏候补知府冯庚泉行止庸陋。声名狼藉候补知县廖明贤卑鄙嗜利行同无赖。均著革职永不叙用署荆溪县事无锡县知县傅琳森。办事颟顸。听断偏酷如皋县知县周际霖、审理要案。草率糊涂。均著即行革职。江阴县知县颜荣阶。气体衰弱。难期振作。惟该员文理尚优著开缺以教职归部选用。以肃官常。　　

○又谕、张树声奏、勇丁藉端滋事。请将营哨各官分别惩处一摺江苏青浦县境凤凰山。向设教练三营。上年六月闲前署两江总督何璟访闻管带正营副将郑崇义。管带护军营副将王金元、均属不知振作。即撤委另行派员管带。该两营勇丁闻营官撤委。辄以索赏为词。聚众哗闹。几至酿变嗣经查明纵容滋闹之哨官李春林等四员因从前统领该营之提督郑海鳌交卸回籍时。曾有犒赏。遂任勇丁藉口讨索以致哗噪实属有意纵容该营官郑崇义等虽无克扣饷项情弊。惟甫经交卸。而所部弁兵聚众胁制总由平时约束无方。均有应得之咎。郑崇义王金元、均著以参将降补哨官游击李春林、守备郑崇仁、郑家才、千总李金台、均著革职。李金台藉词挟制。情节尤重并著发往黑龙江充当苦差。以肃军纪。　　

○是日。立春顺天府进土牛春山宝座。　　

○戊子。享太庙上亲诣行礼。　　

○遣官祭太岁之神。　　

○上以次幸祈谷于上帝。自是日始斋戒三日　　

○庚寅上诣南郊斋宫斋宿。　　

○辛卯祈谷于上帝上亲诣行礼。　　

○诣关帝庙拈香　　

○孝全成皇后忌辰遣官祭慕陵。　　

○壬辰。谕内阁英翰奏请将庸鄙不职各员。分别惩办一摺安徽怀远县知县童埰。声名平常。补用知县易雍大糊涂乖谬候补县丞俞迺昌举动狂躁天长县训导陈锡周、声名狼藉。均著即行革职。候补知县金士衎、才识庸闇。著以府经历县丞降补庐江县知县李淩霄不谙吏治。惟文理尚优著以教职选用。桐城县知县黄长森才欠开展难胜繁剧。著开缺另行补用。以肃官方。　　

○又谕、景廉奏、讯明调兵轻进之委员请从严惩办等语。已革副将桂洪元于上年春闲经景廉委赴沙山子等处查看地方情形于应办事件并未查明。辄思徼幸邀功。寄信提督张玉春令其带兵前进并有不必禀明都统之语以致官军轻进失利。实属谬妄糊涂桂洪元著即发往黑龙江充当苦差。沿途军营不准率行奏留。　　

○谕军机大臣等景廉奏、请严催各省专协等饷一摺景廉奉命西征需饷紧急各省应解专协等饷报解寥寥该都统现驻巴城。部署兵勇每月约需饷银六万余两若不迅筹接济。哗溃堪虞。著户部即于库存项内提拨银二十万两。交顺天府派员解至察哈尔。由额勒和布等接收。转运景廉军营以应急需。毋稍迟误。其各省欠解新疆军饷及奉拨景廉军营专款。著户部严催各该省迅速设法。源源筹解。不得意存膜视致误要需。景廉军营转运粮饷军火。亟需驼只著定安。额勒和布。景瑞各将前次派办驼只如数采买。解送景廉军营以备应用。景廉即将巴城防守事宜。布置周密。督率兵勇克期迅赴古城。力图进取。将此谕知户部、并由六百里谕令定安、额勒和布、景瑞、景廉知之。　　

○刑部右侍郎常恩因病解职。调理藩院右侍郎广寿为刑部右侍郎以大理寺卿成林为理藩院右侍郎。　　

○以散秩大臣扎拉丰阿为正蓝旗汉军副都统。前任吉林副都统毓福署正白旗蒙古副都统。　　

○以副都统衔头等侍卫沙克都林扎布为巴里坤领队大臣。　　

○予故巴里坤领队大臣伊勒屯祭葬恤荫。如军营病故例。　　

○癸巳。上御乾清宫。赐近支亲藩等宴。　　

○谕军机大臣等、奎昌等奏借地安插棍噶扎勒参徒众。并请将出力委员奖励各摺片。据称棍噶扎勒参徒众回阿勒台山耕牧。奎昌等因该处系乌梁海蒙古牧地非办理清楚不能彼此相安。令即补佐领雅尔哈前往阿勒台山。会同科布多委员与乌梁海两翼散秩大臣妥为筹办。该散秩大臣等情愿借地安插该呼图克图等亦皆乐从等语自是目前权宜办法。惟安插徒众究有若干棍噶扎勒参要求。究系何事。均未据一一声叙著即详细奏闻。奎昌现已起程回京。即著常顺多布沁扎木楚、志刚、随时妥为驾驭毋任滋生事端。该乌梁海地属科布多。著托伦布、保英留心察看。先事防维。毋稍疏忽。并饬乌梁海两翼散秩大臣等谕知该蒙古人众。各守本分。务令永远相安。即补佐领雅尔哈。著仍以前保佐领军功班次遇缺尽先前先即补。补缺后以协领尽先补用。以示鼓励。将此由五百里各谕令知之。寻奏、遵查棍噶扎勒参所收徒众。共一千四百余人。拟照例安插八百人。拨给牧地。其要求各事。如岁领茶布、立事务处、颁给汉蒙三体字喇嘛则例、暂设巡缉官兵等情。已咨理藩院查核办理。报闻。　　

○甲午。宣宗成皇帝忌辰。遣官祭慕陵。　　

○上诣奉先殿寿皇殿行礼。　　

○以故翁牛特镇国公永咙子旺木林沁袭爵。　　

○乙未。上诣大高殿寿皇殿行礼。　　
