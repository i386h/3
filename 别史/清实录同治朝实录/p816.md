<!-- { "loadSidebar": true } -->
○壬寅。谕内阁、富明阿奏、请饬催协领回旗带勇等语。吉林协领喜昌、由湖北军营告假回旗。迄今数月之久。尚未到旗。著直隶河南湖北各督抚。速饬沿途各该地方官。查明该协领行抵何处。催令迅回吉林。管带新募勇丁。前赴左宗棠军营。听候调遣。不准在途逗遛。　　

○谕军机大臣等、富明阿等奏、遵募勇丁赴陕。请饬解养赡银两等语。吉林应募勇丁。人数寥寥。前据德英陈奏。已谕令该将军等尽数挑选。不必拘定二千五百名之数。谅富明阿等接奉前旨。自必钦遵办理。至德英令各该管官出保。原属慎重。而富明阿请令司事各员详加考察。不必拘泥取保。虽系通融办理。冀广招徕。暂时不必取保。但亦须细心访查。不可以无业游民充数。致滋流弊。著富明阿、富尔荪、德英、于通融之中。仍寓慎重之意。所请加给钱文。及养赡银两。均照所议行。并著富明阿等查明应给养赡银两数目。咨明左宗棠按春秋二季拨解。毋稍延误。将此由五百里各谕令知之。　　

○又谕、库克吉泰等奏、官军击贼大胜情形一摺。捻回各逆。窜扰同州。经刘松山等军。追及于晋成堡姜彦村等处。叠获胜仗。大挫凶锋。剿办甚为奋勉。逆胆已寒。势必急谋铤走。著乔松年督饬刘松山、郭宝昌等军。严扼东路。毋任扰及河岸。库克吉奏、德兴阿、亦当严饬马队。会合刘松山等军。实力兜剿。以期一鼓歼除。并著赵长龄督饬陈湜严密布置。加意防范。以杜贼踪偷渡。乔松年另片奏、陕甘两省。在川省设局劝捐济饷。请将所收捐项。凡甘省发照之捐。统解甘省。陕省发照之捐。统解陕省。以清眉目等语。著骆秉章、穆图善、杨岳斌、饬令局员遵照办理。惟甘省所捐。止有翎支一项。恐收数较少。如陕捐收项较多。仍著乔松年随时拨济甘省。列款作收。以昭平允。原片著钞给骆秉章、穆图善、杨岳斌阅看。将此由六百里谕知库克吉泰、德兴阿、骆秉章、穆图善、杨岳斌、乔松年、赵长龄、并传谕陈湜知之。　　

○又谕、前据李云麟奏、沥陈西北军情。敬陈四端。并再陈北路情形。请速定大计等摺。业经谕令该大臣仍妥筹兼顾。将原摺留中备览矣。详阅李云麟所陈四条。一曰西陲军务。未可速办。二曰北路防兵。决不足恃。三曰棍噶扎勒参宜慎用。四曰速保山西以全大局。未尝无可采之处。除山西早饬各该督抚妥筹外。西陲军务。本难克日奏效。李云麟节次办理棘手。朝廷未加严谴者。亦诚知事势之难也。惟所称防兵有不如无。贼来以不守守之等语。殊非悉心筹办之法。至棍噶扎勒参一员。不得已而用之。原当略短取长。妥慎驾驭。李云麟谓宜虚参赞之缺不必派署等情。亦非所宜。另摺所陈。新疆军务。不办即止。无中立之理。此言良是。又谓今日之事。宜尽撤乌科防兵。速裁伊塔现存各官。留索伦兵于俄国。给厄鲁特游牧地等情。此中窒碍甚多。新疆各城。列圣艰难缔造。具有深心。原以屏蔽内地。今欲举乌科等城一概不守。如果从此各安生业。永远不至侵犯内地。朝廷亦无所靳焉。但俄人时思侵犯。哈萨克素不安分。回匪凶焰未衰。以此三害据有蒙古之地。骎骎内犯。北而张家等口。西而秦陇。皆成国家要塞。大局所关。李云麟能保其必无后患乎。至留索伦于俄国。给数万金养赡之后。听其自谋生计。势必尽驱索伦为俄人。更属不成事体。且索伦本属劲旅。乌科两城防兵既属无多。蒙兵又不足恃。自应设法调回。以壮兵力。或择地办理屯田。以资养赡。即为将来西征之先驱。庶有实际。仍著荣全妥筹办理。棍噶扎勒参之为人。李云麟既知其揽权难驭。而又欲以厄鲁特之众。全数给该喇嘛为门徒。亦涉自相矛盾。此项人众。应如何安插俾遂驱策之处。著再与麟兴妥为办理。伊塔所存各官。著荣全等量为裁撤。以节糜费。刻下哈密已复。巴里坤可以固守。李云麟等惟当力保乌科等城。联络棍噶扎勒参。以壮声势。待肃州克复。大兵出关。自可徐图恢复。著德勒克多尔济、锦丕勒多尔济、麟兴、荣全、奎昌、明瑶、与李云麟商酌。就现有兵力饷力。妥为守御。如德勒克多尔济等各有所见。不妨单衔具奏。以备采择。将此由六百里各谕令知之。　　

○以大学士官文兼正白旗蒙古都统。　　

○擢直隶开州都司崔福泰为通永镇总兵官。以记名总兵官徐文秀为广东高州镇总兵官。　　

○以陕西同州、朝邑等处剿贼获胜。提督刘松山得旨嘉奖。赏玉柄小刀一把。火镰一件。大荷包一对。小荷包二个。予阵亡副将胡理明、参将李顺才、游击萧忠恒、都司杨昆益、守备熊吉福、千总周福泰、把总熊志昌、外委曾楚榜等、祭葬世职加等。　　

○癸卯。谕军机大臣等、刘岳昭奏、官军肃清黔大。并剿办猪拱箐苗匪大胜。现拟进剿平远各摺片。黄号及苗教各匪。肆扰黔西大定。为患已久。猪拱箐苗匪。啸聚日众。为三省边防巨患。该抚及藩司岑毓英分路攻剿。将黄号并苗教大股匪徒殄灭。首逆捦戮殆尽。猪拱箐贼营百余座。亦为滇军平毁。岑毓英所扎行营。已距山顶不远。办理奋勉。甚属可嘉。著刘岳昭即饬该藩司乘此声威。将山顶贼巢攻拔。肃清匪股。以竟全功。平远所属之牛场苗匪。即著刘岳昭相机进剿。迅速殄除。以绝猪拱箐外援。知州萧培基、于牛场苗匪肆扰。并不集练攻剿。又于邹复胜进兵时。以无粮力阻。实属意存苟安。著刘岳昭、张亮基查参。黔西大定一带。并著张亮基拣派得力文武。弹压镇抚。毋得专恃客兵。将此由五百里各谕令知之。　　

○以礼部右侍郎贺寿慈兼署工部右侍郎管钱法堂事。　　

○命大学士贾桢教习庶吉士。　　

○命詹事府詹事广寿在弘德殿行走。　　

○命翰林院编修黄钰仍在南书房行走。　　

○以贵州黔西、大定肃清。赏提督刘维耕一品封典。总兵官吴安康等加衔升叙开复有差。予阵亡守备樊正裕、千总叶福德、把总庞安泰、外委杨国林等、祭葬世职。　　

○甲辰。谕军机大臣等、李鸿章奏、近日湖北军情等语。任赖捻股。由应山东北。窜孝感之小河溪。旋窜黄陂之两河口。现经刘秉璋等军分路跟追。即著李鸿章檄饬各军。合力兜剿。迅殄逆氛。西路兵力已厚该逆既不至回扰德随。窜皖窜豫。均在意中。宋庆一军。现驻信罗。著李鹤年饬令该营。相机扼截。并著英翰于皖西一带。抽拨劲旅。实力严防。中原麦熟。该逆四出掠食。是其惯技。李鸿章各军。虽俱赴鄂。深虑有追剿之兵。而无迎堵之师。仍著该大臣统筹全局。于无可抽调之中。设法布置。妥为兼顾。据称南北数千里。久旱不雨。农田枯槁等语。实深廑系。现在直隶一带。亦属少雨。深恐青黄不接。有碍民食。该大臣务当妥筹镇抚。安慰人心。庶于军务有裨。将此由五百时各谕令知之。　　

○山西巡抚赵长龄奏、捻逆久踞同朝。被剿回窜。得旨、该逆既有回窜豫疆之意。著即咨会马德昭回顾阌乡。该抚仍当督饬沿河文武。一体严防。不得因贼踪较远。稍形疏懈。　　

○以陕西同州、朝邑等处剿贼获胜。赏提督陶定昇、胡文贵、李云贵、正一品封典。总兵官李祥和等加衔升叙有差。予阵亡游击胡长才、都司吴锡锦、守备刘文明、外委陈鉴文等、祭葬世职加等。　　

○乙巳。免故兼署福州将军福建巡抚徐宗干应赔短徵关税银。　　

○丙午。以雨泽未沾。上于大高殿设坛祈祷。亲诣行礼。　　

○遣惇亲王奕誴诣时应宫。恭亲王奕?诣昭显庙。孚郡王奕譓诣宣仁庙。惠郡王奕详诣凝和庙。礼亲王世铎诣觉生寺。怡亲王载敦诣黑龙潭。睿亲王德长诣密云县白龙潭。拈香。　　

○谕军机大臣等、前因哈密收复。无人镇抚。叠经谕令文麟、景廉、迅赴新任。以重职守。并催成禄迅复肃州。以便统领大兵出关。兹据伊勒屯奏称、查明伯锡尔被害情形。地方大事。现无大员统辖等语。哈密甫经收复。抚绥弹压。在在均关紧要。该大臣等任意逗遛。延不出关。殊属不知缓急。且难保非有心规避。著文麟、景廉、懔遵叠次谕旨。赶紧出关。驰抵任所。将应办事宜。极力整顿。毋再迟延。成禄被肃州贼匪牵掣。竟无出关信息。尤属疲玩。著即振刷精神。激励士卒。迅将肃城攻拔。以便振旅出关。毋得再行迁延。致干重咎。伊勒屯现任领队大臣。文麟等未到之前。务当尽心防守。以固疆圉。将此由六百里各谕令知之。　　

○又谕、奎昌等奏、经费不敷开放。请饬山西按年拨补一摺。科布多应放各款。每年需用银四万五六千两。遇闰加增三千余两。而每年仅由乌里雅苏台领银三万两上下。所欠各款。约一万数千两。该处界连奇古。现值防堵紧要。需饷孔亟。著赵长龄于每年应拨乌科二处经费外。另拨科城银二万两。以补不足。毋稍推诿。此项银两未到以前。如有应放要款。即著奎昌、明瑶、于李云麟送交科城防费银两内。先行动用。俟此项银两解到时。再行补款。该参赞等仍当核实支放。不得任意滥用。以归节省。将此由五百里各谕令知之。　　

○以乌里雅苏台参赞大臣麟兴为将军。调伊犁参赞大臣荣全为乌里雅苏台参赞大臣。　　

○以贵州绅民捐输义谷。永广乡试中额一名。　　

○以热河赤峰县捐输团练。永广学额二名。　　

○以江西捐输军饷。永广饶州府学额二名。德兴县十名。　　

○以湖北麻城县捐输团练。永广学额七名。　　

○以广东副将郑绍忠捐输军饷。永广三水县学额一名。　　

○赠哈密殉难扎萨克郡王伯锡尔亲王。建立专祠。伯克夏斯林等一并附祀。　　

○丁未。以神灵显应。加江苏宿迁县金龙四大王封号曰宣诚。河南陈留县黄大王封号曰昭应。朱大王封号曰昭感。山东曹县城隍神封号曰显应。汶上县永济神封号曰灵感。　　

○谕内阁、谭廷襄等奏、遵查未能救护统将各营官。请分别惩办等语。本年二月闲。记名布政使彭敏橘、在湖北蕲水溪潭坳地方剿贼。乘胜猛追。身陷重围。力竭阵亡。营官王上国等、虽因奉令剿办右路贼匪。竭力搘拄。伤亡略少。尚非援应不力。惟既不能救护主将。又未能将本队自保万全。殊难辞咎。除副将李臣荣身受重伤。著从宽免其置议外。记名提督王上国、著撤销勇号。以都司降补。李定元、陈寿武、吴次汉、沈鸿宾、均著撤销勇号。以副将降补。用示惩儆。　　

