<!-- { "loadSidebar": true } -->
○又谕、御史刘庆奏、风闻顺义县地方。有棍徒赵姓即赵长霖、由京前往该县句串许姓等在河北地方自称系现任侍卫。查办地亩。将民人许姓家什物全行封闭。偪令交银。许姓全家逃避。赵姓即赴县署喧闹。该县未敢究治。请饬查拏审办等语。近来无赖棍徒。假充委员。借办黑地为名。赴京外滋扰。殊堪痛恨。著万青藜、卞宝第密派妥员。即将赵姓即赵长霖等严拏务获。一并交刑部审明办理。以惩恶棍而靖闾阎。原摺著钞给阅看。将此谕令知之。　　

○又谕、沈桂芬奏、豫省匪势渐近晋疆。酌调官兵。并暂留楚勇严防一摺。前因张之万奏、贼扰鲁山。窥伺河陕。当以时交冬令。河冰冻结。恐匪踪易于渡河。谕令沈桂芬设防。兹据奏称、现在蒲州等营。调派兵丁一千名。就近添防。罗承勋管带二起楚勇赴甘。甫经渡河。饬令折回暂驻茅津。添调太原平阳等营兵一千赴永济一带防范。泽州防兵早撤。现已筹兵备调等语。布置尚属周密。惟晋省兵丁向多孱弱。此次沈桂芬派出防兵。务须拣择精壮可用者。方不至有名无实。和昌既驻茅津。著饬令整顿各营。将各处紧要渡口。严密梭巡多设侦探。与罗承勋并力协守。毋稍大意。贼既北趋鲁山。渐偪秦晋。僧格林沁、张之万、当已相机兜剿。扼其入陕。其可以窜入晋省之路。尤应派兵截击。毋令阑入扰及完善。是为至要。将此由四百里各谕令知之。　　

○又谕、玉通奏、遵覆郡城并未被围。惟汉番回民械斗。尚未肃清一摺。西甯回民辩教启衅。嫌隙甚深。现虽名为投诚。而寻仇械斗。两造各执一词。其祸源仍未稍塞。玉通惟当恪遵叠次谕旨。将城守事宜妥筹布置。不可稍涉大意。至汉民番俗人等。集团备御。正可藉挫回匪之锋。断不可狃于主抚。悉令解散。致堕回匪奸计。现在都兴阿雷正绾等分剿甯夏固原之贼。叠获胜仗。陶茂林带兵入省。曹克忠攻克盐关。已与雷正绾合兵一处。甘省军威丕振。贼胆已寒。西甯等处回民。度必闻风震慑。玉通务当因势利导。散其党与。息其纷争。以安疆圉。将此由六百里谕令知之。　　

○以大理寺少卿英元为内阁学士兼礼部侍郎衔。　　

○以记名副都统安住为吉林副都统。正白旗汉军副都统文谦署西安左翼副都统。　　

○广州汉军副都统海春休致。以前任甘肃西甯镇总兵官成明为广州汉军副都统。　　

○予江苏吴江等处阵亡殉难副贡生冯经等绅民妇女一百二十九名口分别旌恤如例。　　

○追予江苏宜兴殉难监生周家鍸、暨嫂潘氏、妹吴周氏、建立专祠。　　

○甲申。上临故惠亲王第赐奠。　　

○谕内阁、朕叔祖惠亲王老成敦厚。恩礼叠加。力矢靖共。忠勤卓著。本日朕亲临赐奠。悲惋实深。特申优眷之忱。益笃展亲之典。其子奉恩镇国公奕详。前已有旨令于百日孝满后承袭郡王。著再加恩即行赏食全俸。不入八分镇国公奕询、奕谟、均著加恩晋封奉恩镇国公。至殡送之日。著派醇郡王代朕前往赐奠。并著送至园寝。再行赐奠。以示笃念懿亲。有加无已至意。　　

○又谕、前因乌喇特农民李福星、以公旗恃爵劫杀等情。两次来京呈控。曾经谕令绥远城将军山西巡抚亲提严讯。不准迟延。兹据都察院奏、该民人李福星、段德纯等、复以案悬八载。沉冤莫雪等词。赴该衙门呈诉。此案乌喇特西公旗蒙员。屡次率众持械。肆行抢杀。焚毁农民房屋。若不从严讯结。闾阎何以安生。虽据该将军以撤任之乌喇特西公贡苏隆扎布现在带兵防堵。请缓传讯。咨报都察院有案。惟此案情节较重。未便再事延宕。即著沈桂芬会同德勒克多尔济、亲提案内要证。秉公严讯确情。按律定拟具奏。　　

○谕议政王军机大臣等、沈葆桢奏、照录督粮道段起条陈安置凯撤勇丁事宜原禀呈览一摺。前因东南军务渐就肃清。叠经谕令曾国藩等将遣散勇丁。妥为布置。并酌议章程具奏。兹览该道员所陈各节。内称今日各路遣撤之勇。不下数十万。各省投降遣散之贼。亦不下数十万。各路遣撤之勇丁。必有胆略谋勇之辈。投闲置散。必至别生枝节。若将此辈加以豢养。自无构祸之事。并可责成与地方官吏协同查拏匪类。请酌留各州县厘金。以供撤勇之用。自提镇下至都守。均各照本职每年应领俸银数目。分四季向地方官支领。并每月酌加米石。或由厘税项下支给。或由丁漕正款报销。其余千把及无职勇丁。或令归农。或令补充兵额。游兵逗遛外省。准其赴就近营盘及地方官声明来历。一律咨回原籍办理。其倚势陵人贻害地方者。一经访闻告发。立予治罪。所议四条。立论不为无见。惟酌给俸银米石等项。为费甚钜。亟应先事筹画。方可次第办理。消患未萌。著各路统兵大臣、各直省督抚、按照所陈各节。妥议章程。据实具奏。不得因事多糜费。创始为难。存畏难苟安之心。草率覆陈。致贻后患。段起原禀均著钞给阅看。将此各谕令知之。　　

○又谕、都兴阿奏、逆贼纠集悍党。扑犯营垒堵剿获胜。并拨营进扎一摺。回逆纠集马步悍贼直扑都兴阿营盘。官军连环枪炮。迎前冲击。逆势不支。纷纷溃败。官军追至甯郡城边。该逆豫伏马贼。分股包抄。马队官弁小有伤亡。北路之贼。径扑穆图善营盘。亦经击退。捦斩不少。据获贼供称、该逆由灵州调到援贼四五千名。又由固原调到悍勇马贼一千数百名。此次出贼几及二万。各营以少胜多。尚属奋勉。都兴阿以贼势日增。宜乘胜进剿。已令各营及穆图善亲兵等营前进。并调参将赵有胜等相机进扎。以图攻剿。自系审时度势。利在速攻。未可稍涉拘泥。惟贼众且悍。伎俩狡狯。该将军等务当通饬各营。于勇往之中。加意稳慎。以期万全无失。雷正绾屯兵固原。节节进偪。固原贼既已分援甯夏。则该处贼势较松。该提督应趁其空虚之时。派兵迅速进攻。如固原军事已松。并著派兵协同都兴阿、穆图善攻拔甯夏汉城。尽歼丑类。该将军提督等务须联络声势。毋致为贼所乘。是为至要。将此由六百里各谕令知之。　　

○又谕、张凯嵩奏、发逆句结苗匪。窜扰黎平。现饬粤军援剿一摺。李七股匪。自贵州永从县境。退扎丙妹高增等处。与粤西之怀远罗城等界。处处可通。该逆与苗匪声势联络。负固自雄。现由三峝竹坪窜去。并据黎平府报称、逆匪由菁峝窜抵潘老厂地方。距府城仅三十里。张凯嵩所派驻防怀远罗城之杨廷桂一军。已陆续拔营进援。尚能不分畛域。此股逆匪不过三四千人。惟黔地苗寨如林。与该逆蛩駏相依。久为黔楚粤三省之患。杨廷桂一军。仅止五营。进剿难挫凶锋。非合三省之兵。同时并举。不能大张挞伐。恽世临前奏、俟东防肃清。拟筹大举入黔。现在江西肃清。该省无东顾之虑。所有援黔兵勇。谅应早已筹及。著该抚即行拣派大员统带大支劲旅。迅速分道入黔。会合杨廷桂及黔省官军。妥筹夹击。务将黎平等处苗匪发逆尽力歼除。廓清黔省下游。即以保全楚粤边圉。毋得因循观望。徒托空言。至误戎机。劳崇光张亮基身任封坼。本省地方几成盗薮。岂能尽诿客兵。不思振作。著即迅速调派得力兵勇。咨会楚粤官军。联络声势。力图埽荡。肃清边境。毋稍玩延。其楚粤界连黔省地方。仍著该抚等扼要严防。毋令该逆被剿纷窜。扰及完善。将此由六百里各谕令知之。　　

○广西巡抚张凯嵩奏、剿办象州庆远等处土匪。捦获逆首。得旨、所办甚好。仍饬各该地方官□

□穴□又□捕余匪。务期净绝根株。来宾宾州股匪。并著严饬萧荣芳等军认真剿洗。毋留余孽。　　

○以正蓝旗满洲副都统绵宜署正白旗满洲副都统。镶红旗汉军副都统穆辂署正蓝旗蒙古副都统。　　

○予吉林阵亡防御连元骁骑校多清阿祭葬世职加等。　　

○缓徵吉林双城堡被淹屯地新旧租赋。　　

○喀尔喀扎萨克贝勒多布清扎穆楚等二人、阿拉善头等台吉济克默特嵩鲁布于东华门外瞻觐。　　

○乙酉。谕内阁、前因给事中恩霙等奏、工部各关口。照例请领簿册。任意迁延。请旨饬催。业经谕令各该管督抚查明奏参。仍饬令各关口将历年未领未缴各簿册分别呈缴请领。兹复据恩霙等奏、迄今年余。仅据淮宿关请领同治元年簿册。二三两年亦未请领。其直隶潘桃口山西交城县则始终未获补领。湖南常关倒填牵混缘由。亦延不声覆各该督抚亦不照例按限据实奏参等语。事关查核税课。似此稽迟积压。玩视定例。更难保无浮收捏报等情。亟应从严究办。著各该督抚查取历任迟延各职名。从严参处。仍严饬各关口将历年未领未缴簿册。分别呈缴请领。并于每届题报考核时。即将原填册档。一并解科磨对。以符定制而重考核。傥敢仍前延玩。即著该给事中等奏请严参。另片奏、湖南辰关盐木二税。需用商填簿册。均系逾限补领。而该省奏销题本内。称系商人亲填。并杭州织造呈解工部制帛饭银等项。到部日久。并不将文批赴科投验各等语。著恽世临查明该关令商人亲填。系属何册。据实声覆到科。仍将原填簿册及红单。一并解赴工科。以凭核办。并著恒延将此次管解工部制帛饭银等项之委员。查取职名先行送部议处。仍将遗漏文批。补行赴科呈验。　　

○谕议政王军机大臣等、恩麟奏、陶茂林一军。收复金县。进扎省垣分兵进援靖远。会筹布置一摺。陶茂林所部。由通渭县进剿中林山等处贼匪。沿途乘胜埽荡。叠有捦斩。并解安定县城之围。余匪向会甯一路奔窜。官军正拟分途□□穴□又□剿。因金县被匪袭陷。省防吃紧。陶茂林亲督诸军。由新营清水驿两路抄入金县。会合恩麟所派之果义营等军。整队环攻。立将金县县城克复。剿办甚属奋勉。陶茂林克金县后。进抵兰垣。因靖远尚被贼围。派提督高余庆等五营。与副将王德恒等相机夹击。即著陶茂林檄饬诸军。迅解靖远之围。其分驻金县清水驿甘草店各营。俟各该处稍为镇定。即由陶茂林统带。进规河狄等城。择要进剿。河州回匪。闻官军将至。甘词乞抚。缓我师期。恩麟与陶茂林会商。暂予牢笼。以纾兵力。自系一时权宜办法。仍当慎密防维。毋堕狡计。贼踪飘忽靡常。东路静甯会甯等境要隘。亟须添兵扼守。曹克忠一军。应否移扎静甯适中之地。为陶茂林后路声援。著都兴阿、穆图善、雷正绾、妥筹调派。都兴阿等督队进攻甯夏。直偪郡城利在速攻。仍著懔遵前旨。稳慎进取。以期万全无失。雷正绾仍遵前旨。迅拔固原。即可派兵协同都兴阿、穆图善、攻克甯夏汉城。悉歼丑党。以靖地方。将此由六百里谕知都兴阿、穆图善、雷正绾、并传谕陶茂林恩麟知之。　　

