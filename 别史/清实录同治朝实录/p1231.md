<!-- { "loadSidebar": true } -->
○庚寅。谕军机大臣等、英廉奏、宣化大同官兵驻防塔城。请仍照征兵例支给盐粮。并请饬部垫发银两。仍筹拨塔城每年应需饷银各摺片。据称塔城自兵燹之后。人民未复。物价昂贵。前调之宣化。大同官兵。到防后应支盐菜口粮。若照塔城屯田官兵章程办理。实属不敷糊口等语。所奏自系实在情形。著照所请。将宣化大同官兵盐粮。仍按照征兵章程支给。以示体恤。俟由甘省调换防兵。再照塔城章程办理。该官兵应需房间马匹等项。必须早为筹备。现在需款甚殷。著户部筹拨银二十万两。并著先行垫发。以济要需。俟将来指拨专饷充裕。再行扣还至该城应需饷银除索伦俸饷由伊犁将军开放外。其厄鲁特等项官兵俸饷盐粮。每年共需银十二万两。并著户部按年筹拨。于前一年春夏间出口。八月以前解到。毋稍迟误英廉于饷银解到时。务当撙节动用。核实报销。以重帑项。将此谕令户部。并谕令英廉知之。　　

○赏会试年老举人刘及锋等六十六人司业编修检讨学正职衔有差。　　

○辛卯。谕内阁、前据兵部奏、遵议文奎处分。请旨革职。兹据兵部奏、遵议常顺处分请旨革职各一摺。前署乌里雅苏台参赞大臣副都统衔文奎、署乌里雅苏台将军科布多参赞大臣镶黄旗汉军副都统常顺、均著照部议革职。文奎前已有旨饬令回京。常顺著一并回旗。毋庸留营。　　

○壬辰。谕内阁、左宗棠奏、请将查禁罂粟办理不善之知县分别惩办一摺。民间裁种罂粟。大干例禁。甘肃地方。业经左宗棠遵旨饬属严禁种植。乃代理成县知县张廷庆、于民间裁种罂粟。不行禁止辄藉罚钱修庙为词。颟顸了事代理甯远县知县熊宝光派役查勘。竟有罚钱免拔罂粟情事。代理伏羌县知县余寿鼎委典史下乡履勘收受规费。漫无觉察。意存徇隐。著古浪县知县赵德龄、至罂粟长发时。始具禀请示办理。官声亦复狼藉。张廷庆、熊宝光、赵德龄均著革职。永不叙用。余寿鼎业经另案革职。并著永不叙用。升用同知前署西和县知县刘凤新。仅委典史履勘。致滋物议。虽无授意科敛情弊。究属怠玩。著降为佐杂。归部铨选。以示惩儆。　　

○命吏部尚书毛昶熙、户部尚书董恂、刑部尚书桑春荣、都察院左都御史贺寿慈、礼部左侍郎黄倬、右侍郎徐桐、内阁学士龚自闳、都察院左副都御史童华为殿试读卷官。　　

○以降调刑部左侍郎刘有铭为太常寺卿。　　

○以察哈尔都统额勒和布为乌里雅苏台将军。调镶蓝旗蒙古都统庆春为察哈尔都统。实授镶黄旗汉军副都统托伦布科布多参赞大臣。以前任福州副都统富勒浑泰为镶黄旗汉军副都统。　　

○癸巳。策试天下贡士秦应逵等三百三十七人于保和殿制曰。朕蒙庥昊縡。寅绍丕基荷列圣之诒谋。秉两宫之垂训。敕命时几。于兹十有三载亲政以来。益深兢业。期合天下黎元。迪吉康而跻仁寿。兹当临轩策问。用集多士式赞嘉猷执中一言。尧以咨舜实为传心所自始。逮舜以授禹。复以危微精一。推广执中之传。其义安在。君子之中庸。以德行言之也。位育之中和。以性情言之也。而易象之乾谓为中正。与中庸中和义各不同。能详言之欤。至若礼教之中。著于周官。刑协于中。载于禹谟。其即帝王授受之中。由体而达用欤汤诰言降衷孔氏训衷为善。朱子则云衷祗是中洪范言皇极汉儒训极为大中朱子以极为在中之准的。其说有异同欤。大学始终一敬。中庸枢纽一诚。说者谓存诚即所以主敬。主敬乃所以执中。审端致力之方。其在斯欤。考绩始自唐虞。询事考言。察于平时。而三载九载之典尤备。夏有遒人木铎之徇。商有三风十愆之儆。其激励臣工之意。何深切欤。夫民生困而不恤。案牍积而不厘。朝廷安用此吏为。周官六计。以廉为本。或训廉为察。其义孰优。汉以六条察二千石。岁终奏举殿最。能缕析欤唐初考课掌于吏部。又命京官望高者二人。分校京外官。叙以四善。分以二十七最。差以九等。宋命清望之官典其事。其办察官吏能否为三等。或谓因唐之四善而分之。法岂详于唐欤。民为邦本。食乃民天。尝读豳风及大田良耜诸篇。稼穑之艰难。谨于宵旰此世运所由称盛也。汉时力田之科。与孝弟并称。文帝时亲耕耤田。以劝天下。武帝世复为代田教民耕种田多垦辟其事能详考欤。唐贞观初。太宗锐意于治。官司应授田而不授应课农桑而不课者有禁。逮贞元朝宰相李泌请于中和节令百官进农书司农。献穜稑之种。其于农政有无裨益。岁或不登。若前史所纪发廪弛征输粟贷种诸政。酌而行之以何为便。社仓义仓。利弊相兼。果何由而积储有备。敛散有方俾小民咸沾实惠欤读史之要首辨方舆粤自黄帝画野分州。方制万里何以帝王世纪谓九州颛帝所建舜典肇十有二州。所增建者何州。禹贡之州。职方氏之九州。其同异若何秦并六国郡县天下或谓三十六郡。或谓四十郡。何说为允汉分天下为十三部。而不常所治。晋复一统之规。分州十九。几于秦汉之境。唐都关内绍汉法周。分天下为十道。明皇增饰旧章。分十五道。宋分天下为十五路。至天圣而为十八路。至元丰而为二十三路。元立中书省一。行中书省十有一。为百八十五路。其疆域形势分合沿革之故。能详之欤。士有志于用世。举凡河渠边防食货兵制。皆其所有事也。若舆图不讲。何所藉手欤。凡厥四端。典学以求治。察吏以兴廉。裕食以养民。办方以经国。皆宰世之宏谟。绥猷之极则也。尔多士对扬伊始。其各陈谠论。毋隐。　　

○谕军机大臣等、李鹤年奏、日本兵船。已抵台湾番境。密筹防范。并详陈台湾地利。日本诡谋各摺片。日本兵船。不候照覆。即行驶赴台湾。登岸扎营。显系心怀叵测。李鹤年已派水陆各营。分往凤山澎湖等处屯扎。并调集庄团水师防范台境。藉壮声威。以期有备无患。番地虽居荒服。究隶中国版图。其戕杀日本难民。当听中国持平办理。日本何得遽尔兴兵。侵轶入境。若谓该国仅与生番寻仇。未扰腹地。遂听其蛮触相争。必为外国所轻视。更生觊觎。衅端固不可开。体制更不可失。该督惟当按约理论。阻令回兵。以敦和好。不得以番地异于腹地。遂听其肆意妄为也。派往琅＜?王乔＞之员。与日本如何辩论。能否就我范围。著该督据实奏闻。仍随时会同文煜悉心布置。务臻周妥。沈葆桢计当起程。著懔遵叠次谕旨。与潘霨慎密筹画。会商文煜、李鹤年妥为办理。毋稍大意。近日台湾番境情形若何。著随时详细具奏。另片奏称、查办彰化匪徒各情。匪党虽就殄除。恐有余孽潜藏。根株未尽。匪首廖有富亦未就捦。著李鹤年檄令台湾镇道。饬属一体查拏。务将廖有富等按名弋获。尽法惩治毋令死灰复然。致与外国人句结。滋生事端。将此由五百里密谕沈葆桢煜李鹤年、并传谕潘霨知之。　　

○以正黄旗护军统领察杭阿为镶蓝旗蒙古都统。　　

○追予浙江各属阵亡殉难知县孙绍德等绅民妇女五百十一员名口分别旌恤如例。　　

○修湖北江陵蒲圻二县堤工。从总督李瀚章请也。　　

○甲午。命镶蓝旗蒙古都统察杭阿仍兼礼部左侍郎管太常寺事。　　

○以镶蓝旗满洲副都统安兴阿为左翼前锋统领。镶黄旗满洲副都统荣禄为正蓝旗护军统领。　　

○调正黄旗蒙古副都统明瑶为正黄旗满洲副都统。镶蓝旗满洲副都统锦宜为正黄旗蒙古副都统。　　

○拨工部火药五千斤。火绳二千五百丈。轰药五十斤。神机营洋马枪二百杆。排枪二百杆。解交察哈尔。转交乌里雅苏台委员领回备用。　　

○乙未。谕内阁、左宗棠奏、特参废弛营伍庸劣各员。请分别撤革一摺。甘肃署山丹营游击花翎副将衔尽先参将巴里坤镇标右营守备张廷余。办事乖谬。任性妄为。花翎尽先参将署大马营游击邓学魁、怠惰偷安。训练无术。署山丹营千总甘标左营世袭云骑尉刘光、玩视操防。不知振作。著一并革职。署洪水营游击苏文焕、办事草率。难期整理。且于马匹粮料。任意浮支。著先行撤任有无侵吞情事。并著查明参办。以肃戎行。　　

○丙申。上御乾清宫。召读卷官入亲阅定进呈十卷甲第。　　

○谕军机大臣等定安奏、提督刘景芳所部直字营马队驻防归绥。向由直隶筹拨月饷。现在该省以饷项支绌。未能兼顾。该军马队仍须留驻绥城。请改由晋省筹给月饷等语。直字营马队留防绥远。一时未能遣撤。自应按月筹拨饷需。俾无缺乏。著照所请除该队本年五六两月饷银已经直隶借拨外。所有直字营马队弁勇。景字营随员并洋炮队弁兵。每月应需饷银四千九百余两。著自本年七月起。即由鲍源深督饬藩司按月筹解。以资接济。将此由四百里各谕令知之。　　

○又谕、景廉奏、回逆滋扰滋泥泉西泉等处。经官军堵剿获胜等语。此股贼匪。随同白彦虎出关。分路滋扰。意在阻截我军饷道。现在虽经孔才等带兵堵击。捦斩悍逆多名。惟该逆既经分股。且有扑犯北套桥之信。是贼众人数尚多。不得以黑茨窝一路均无贼踪。稍形松懈。仍著景廉饬令派出官军。勤加侦探。务将此股逆匪。悉数歼除。毋贻后患。刻下大兵陆续出关。张曜一军。业已行抵玉门。金顺所派各军。分起进发该都统驻扎古城日久。声息自可相通。出关各军。现在行抵何处。景廉在古城如何布置。并著详悉奏闻。将此由四百里谕令知之。　　

○又谕、托伦布、保英奏、请饬催山东等省迅拨欠解科城饷银等语。前次山东河南山西奉拨科城饷银十四万两。据托伦布等奏、山东仅解到银一万五千两。河南仅解到银一万二千五百两。尚欠解银共十一万二千五百两。科城贼氛甫靖。调防官兵马队。需饷甚殷。著文彬、钱鼎铭、鲍源深、督饬藩司。迅将欠解指拨科城饷银。埽数解到察哈尔都统衙门交纳。由托伦布等派员迎提。以济要需。毋稍迟延。将此由四百里各谕令知之。　　

○移直隶任邱东汛管河县丞由鄚州镇改驻苟各庄。从总督李鸿章请也。　　

○以古城官军援解哈密城围。并沙山子击匪出力。予副将孔才以总兵官＜??闲＞放。赏守备王嘉才等花翎。州同江汝霖等蓝翎。余加衔升叙有差。予阵亡守备任际隆等祭葬世职加等。　　

○以哈密军营办理营务粮台出力。予知州裕厚升叙。　　

○丁酉。上御太和殿传胪。赐一甲陆润祥、谭宗浚、黄贻楫、三人进士及第。二甲华金寿等一百三十二人进士出身。三甲许普济等二百二人同进士出身。　　

