<!-- { "loadSidebar": true } -->
○戊午。谕军机大臣等、常顺等奏、请拣调蒙兵赴乌防剿一摺。陕回大股围扑哈密。乌里雅苏台界。据探亦有匪踪出没。该处为各城咽喉。道路分歧。非有得力骑兵。不足制贼奔突。常顺等请于察哈尔八旗蒙古官兵内拣调马队一千名。即著额勒和布、奎昌、照数挑选。饬令迅速赴乌防剿。该队统带需员。据奏副都统衔头等侍卫永德熟悉蒙部情形。现随神机营当差。著神机营王大臣即饬该员就近赴察哈尔。于该蒙古内择其年力强壮曾经战阵者。挑选足数。统带赴乌。并著该营转饬正白旗三等侍卫倭恒额。帮同承德照料前往。该营王大臣即饬永德等、带领该队。先行分起由台行走。俟到乌后。由常顺等筹给马匹。以资乘骑。仍著额勒和布等迅速由察哈尔挑备膘壮战马二千匹。于来岁草生膘起时。解送乌城。俾利攻剿。不得迟误。将此谕知神机营王大臣。并由五百里谕令常顺、多布沁扎木楚、文奎、额勒和布、奎昌知之。　　

○以户部右侍郎桂清为繙译乡试正考官。通政使司通政使桂丰为副考官。　　

○己未。谕内阁、刘长佑奏、请将贩私漏厘之县丞革职等语。县丞吴浩然借欠丁忧知县周文焕旧债未偿。贩私图利偷漏厘金。实属行同市侩。有玷官箴著即行革职。周文焕本无缉私之责。乃因挟嫌禀计吴浩然贩私漏厘。并欲将伊所贩货物充公代偿宿欠。尤属无赖。委员从九品杨福渊、既将私贩之货起获。复又颟顸禀报。周文焕、杨福渊、著一并暂行革职提审明确。分别惩办以儆官邪。寻奏、吴浩然贩私属实。业已革职。应无庸议。周文焕禀讦吴浩然虽无串谋别情。惟请将货物充公。冀偿宿欠实属鄙陋。应开复原参处分。以县丞降补。杨福渊据事禀报尚非有意颟顸。原参处分。应请开复下部议从之。　　

○以听断乖谬。革广西知县赵元音职。　　

○庚申。谕内阁、监试御史福宽、游百川奏、试卷编号错误。开单呈览一摺。本科顺天乡试头二三场红号不符试卷。至有三十一本之多。并有满卷与合卷互编错乱。实非寻常疏忽可比。著监临提调查取职名。交部照例议处。此次场内试卷编号错误。该监临等何以并未奏闻。著将因何错误及有无弊窦之处。查明据实具奏。　　

○辛酉。月食。　　

○旌表守正捐躯直隶献县民白桓女镜姐。　　

○命于安定、东直、朝阳、德胜、西直、阜成、六门外设厂煮赈。并赈宛平县贫民粟米一千八百石。　　

○赏通州煮赈粟米一千石。　　

○壬戌。谕内阁、讷仁奏、遵查专案工程。请派员承修一摺。西陵东口子门内石桥迤东御道工程。著派本年承修专案工程之大臣毛昶熙一并敬谨承修。　　

○谕军机大臣等、乔松年奏、黄河险工叠出。请再添拨银两等语。本年寒露后。上南河厅及中河厅各堡险工叠出。前次添拨之款。不敷应用。自应再行筹拨。以资修防。著钱鼎铭督饬藩司。于历年节省防险项下再行添拨银五万五千两。于年内全数拨发。不得迟误。乔松年于此项解到后。务当严饬道厅各员核实散放。认真防护。以免疏虞。将此由四百里各谕令知之。　　

○河东河道总督乔松年奏报秋汛安澜。命诣河神庙祀谢。出力员弁升叙有差。　　

○癸亥。谕军机大臣等、景廉奏、续派马队驰援哈密一摺。据称陕回大股。现在窜往红庙子地方。恐该逆西窜。则古城防务更形吃紧。该都统未能带兵赴哈。现添派营官田锡礼等带队前往应援等语。即著景廉饬令该营官等星驰前进。并饬前派赴哈密之吉尔洪额等迅速进剿。立解城围。刻下古城防务。固属紧要。而哈密盼援尤急。该都统务当斟酌情形。妥筹兼顾。文麟当就现有兵力妥为防守。毋稍疏虞。明春著懔遵前旨。迅率所部前赴任所。力埽逆氛。左宗棠此时已否拨队赴哈会剿。务当。迅派得力将弁前往救援。毋稍延缓。金顺一军。叠经谕令出关。该前将军即督率队伍。克日驰往援剿。该军粮运。仍著左宗棠饬地方官妥为办理。俾利师行。刻下肃州情形若何。殊深廑系。左宗棠亲赴前敌自不难立拔坚城。著即督饬各军奋力攻克。迅奏肤公。以靖边圉。将此由六百里谕令知之。　　

○又谕、袁保恒奏、请饬催欠饷等语。据称广东应解左宗棠军饷。每月原协并添拨共银七万两。该省按季拨解银十五万两。解至同治十一年冬季止。尚短解本年春夏秋三季银四十五万两。若照月拨七万两之数核计截至本年八月止。除现准报解银十五万两外共欠解原协银四十八万两。添拨银八十八万两。现在士卒待饷孔殷。请饬迅速拨解。以济急需。即著瑞麟、张兆栋、严饬藩司。将本年应协甘饷。赶紧按季补解。其历年积欠饷银。亦当陆续筹措解清。傥再任意延缓。即由户部将该藩司照章奏请议处。将此由四百里各谕令知之。　　

○又谕、袁保恒奏、请饬催欠饷等语。山西河东道库应拨协甘常年兵饷尚欠解银三十一万两。又岁协雷正绾营军饷。自改拨后。共欠解银十四万二千两。现在西征军饷。支绌万分。亟应赶紧筹解。以济要需。著鲍源深严饬河东道。迅将欠解甘饷及雷正绾营协饷。于年前如数赶解。毋稍迟延。并著饬令该道设去疏销引盐。毋得以盐课未裕。藉词推诿。将此由四百里谕令知之。　　

○甲子。谕军机大臣等、文麟奏、马队官兵剿贼叠胜。接据敦煌禀报贼情。并贼匪围攻营堡。请饬催援兵来哈。暨军粮缺乏。请催锡纶回任各摺片。所奏应援塔尔纳沁及马队剿贼情形。尚系闰六月闲之事。刻下贼匪句结回城缠头。围攻哈密营堡甚急前经叠次谕令左宗棠等迅速派兵援应。乃各路官兵均无到哈信息。该城日夜盼援。事机刻不容缓吉尔洪额等军。计已行抵巴里坤。距哈甚近。即著景廉饬令该副都统等趱程前进。速解城围。文麟一面派员迎提。毋任藉故逗遛。致误大局景廉续派之马队三百名。并著饬令田锡礼迅速统带前往。以资接应。孔才所部马队。并黑龙江马队。景廉务当移缓就急。饬令兼程赴哈。会同各军迅埽逆氛。金顺终未据报出关。殊不可解。该军兵力颇厚。即著懔遵叠次谕旨。克期前进。并先派得力将领。统带马队。星夜驰援不得贻误戎机。致干重咎左宗棠此时谅已派队起程。著即催令派出官兵迅速前进毋稍迟延。金顺一军粮运。仍著该大臣饬令地方官妥为办理。锡纶已授为乌噜木齐领队大臣所遗哈密帮办大臣。早已＜??闲＞放明春。屡经催令带队星驰赴哈。即著会同文麟。将该城防守事宜悉心筹画。以顾地方。并将起程及到哈日期。迅速奏闻。文麟现在病势若何。殊深廑系。目下事机紧迫。该大臣仍当妥为筹布。力任其难。以期无负委任该城屯粮被贼抢掠。军食缺乏。殊属可虞著左宗棠景廉。妥为设法。力筹接济。将此由六百里各谕令知之。　　

○乙丑、谕内阁、李鸿章、延煦、毕道远奏、江浙漕粮海运抵津拟请改令粮道自行运通一摺。向来江浙漕粮海运到津。用官剥船运通交纳。乃行之既久。滋生弊端。本年海运白粮及轮船所载漕粮。改由粮道自顾民船运通。较用官剥船运送。米色尚为乾洁。李鸿章等请将嗣后南粮变通办理。系为剔除弊端起见。著照所议所有来岁江浙漕粮。即著改由粮道运通交纳。毋庸在津验收。并著户部两江总督江苏浙江各巡抚。一体遵照办理。其应行变通章程。著李鸿章、延煦、毕道远、悉心妥议具奏。　　

○又谕、左右翼监督安兴阿等奏上驷院咨报倒毙骡头。力难交纳。自请议处一摺。据称上驷院东西两圈。此次咨报倒毙等骡至三十七头。应销例价较之市价不敷甚钜。无法设措请旨议处等语。向来上驷院额养骡头。如有倒毙等情。例由户部核准该院文移。饬知两翼如数交纳。该价即于税课项下开销。此次该院咨报倒毙骡头至三十七头之多。实属不成事体。著户部及上驷院堂官申明定例。予以限制嗣后不准浮冒咨报以昭核实。至该两翼应行交纳骡头例价不敷。亦系实在情形应如何酌定章程之处。并著户部与上驷院妥为筹议。奏明办理应需例价。仍由两翼在于税课项下照章开销。毋得藉端推诿该监督所请议处。著加恩宽免。　　

○丙寅。谕内阁、刑部奏、已革乌噜木齐提督成禄押解到部。请旨办理一摺。著派军机大臣会同刑部审讯按律定拟具奏。　　

○又谕、前据铭安奏、职妇刘李氏控告伊夫刘矞云被已革防守尉岐山滥押身死一案。请派大员严审。当经降旨派广寿前往审讯。兹据该侍郎讯明具奏此案已革蓝翎都司衔马兵赵锡武捏造假帐向捐纳笔帖式刘矞云讹索未遂主使赵来昇控告已革广甯防守尉岐山辄将刘矞云看押。致该职员愁急莫释。乘闲投井自尽赵锡武著照所拟绞监候秋后处决岐山滥押职官致酿人命。著发往军台效力赎罪。　　

○补行同治十一年军政。湖北卓异官三员。不谨官一员。浮躁官一员。罢软官二员。才力不及官一员。湖南卓异官七员。罢软官二员。才力不及官二员。年老官一员。有疾官二员。广东卓异官四员。不谨官四员。才力不及官一员。年老官二员。分别议叙处分如例。　　

○赏五城贫民棉衣银。　　

○丁卯。谕内阁、前据步军统领衙门奏、已满徒犯李山寿遣抱赴京控告四川遂甯县知县卢光吉、串通首府杨重雅等受贿冒功等情。当谕令吴棠密查根窜兹复据步军统领衙门奏李山寿同伊妻李张氏来京呈控。经该衙门研究据称案久未结冤不能申等语。此案业经两年之久。何以该督尚未具奏。著吴棠按照所控各情。迅速查明彻底根究。毋稍回护。　　

○戊辰。谕内阁、穆腾阿富升奏、旗员擅毙兵丁。请旨革职。派员审讯一摺。江甯驻防骁骑校受禄前因强取俸银。经穆腾阿等革退钱粮。交佐领多口□仑严行管束。多口□仑因其不安本分。并不禀请惩办。辄将受禄擅行勒毙。实属谬妄糊涂。并据受禄之妻赵氏呈控多口□仑系挟嫌陷害受禄防御倭赫图等并有在场同谋情事虚实均应彻底根究蓝翎佐领多口□仑。著即革职。防御倭赫图著暂行革职。领催吉康奎亮鉴华松华均著革退钱粮。交李宗羲派员会同审讯。按律定拟具奏。　　

○以光禄寺卿惠林为大理寺卿。　　

○追予江西宜春等处殉难团通傅烈高等暨妇女一千一百六十九名口分别旌恤如例。　　

