<!-- { "loadSidebar": true } -->
○谕军机大臣等、昨据李鸿章驰奏、查明逆首投水确情。余匪净尽。直东一律肃清。请循例陛见等情。当经谕令该大臣将在营兵勇移撤后。再行来京陛见。惟现在陕甘等省军务紧要。亟须左宗棠统带原部刘松山、郭宝昌、喜昌等军回剿。著左宗棠即饬令刘松山等军。一面拔营。由山西渡河入陕。将鄜延绥榆等处回氛。节节埽荡。左宗棠著先行来京陛见。李鸿章所部。并各营兵勇。陆续移撤大河以南。为数较多。计须稍稽时日。该大臣当遵奉前谕。俟各事粗毕。再行来京陛见。陕省回匪纷扰。股数繁多。除刘松山等军外。各营将弁勇丁。如有忠勇奋发愿西往从征者。并著李鸿章、左宗棠、英翰、晓谕各营。听候遴选。归左宗棠节制。郭宝昌伤病。现在计已全愈。如尚未能销假。即著郭运昌带领该总兵旧部。先行西进。英翰著即统带回皖各军南下。妥为安插。俟办理就绪后。再行回旗。将此由六百里各谕令知之。　　

○又谕、盛京地方紧要。都兴阿系实任将军。责任綦重。必须前往镇摄。方足以资控制。著都兴阿迅回本任。以重职守。所部将领。即饬行归伍。俾资操防。钦差大臣关防。即由都兴阿派员赍送到京恭缴。陈国瑞一军。前谕该将军择尤保奖。现在大功告成。所有该军出力员弁。著都兴阿迅速查明。奏请奖励。将此谕令知之。　　

○吏部左侍郎吴存义因病解职。调户部侍郎沈桂芬为吏部左侍郎。礼部左侍郎庞钟璐为户部左侍郎管三库事。转礼部右侍郎殷兆镛为左侍郎。未到任前。以工部右侍郎鲍源深兼署。以内阁学士杜联为礼部右侍郎。未到任前。以通政使司通政使于淩辰署理。调工部左侍郎黄倬为兵部右侍郎。转工部右侍郎鲍源深为左侍郎。以都察院左副都御史石赞清为工部右侍郎管钱法堂事。　　

○江苏按察使李鸿裔因病解职。以两淮盐运使李元华为江苏按察使。　　

○以安徽官军剿办捻匪出力。赏提督黄秉钧头品顶带。总兵官徐登善一品封典。提督程文炳、张得胜、张从龙、总兵官牛师韩、黄马褂。总兵官奎光、按察使史念祖、道员方长华、副将黄文诰、参将王化成、宋云田、游击韩大武、魏学纯、朱天庆、巴图鲁名号。余加衔升叙有差。　　

○以河南官军扼守运河防剿捻匪出力。赏总兵官田庆和、刘廷、从一品封典。参将程允和巴图鲁名号。知府李在铦、副将马玉昆等花翎。通判沈宣昭等蓝翎。予总兵官蒋东才等加衔升叙开复有差。　　

○以山东剿办枭匪并防守黄河出力。予按察使文彬优叙。赏副将莫组绅、参将李朝明、张福兴、王学礼、游击刘仁山、杨飞鹏、李培荣、詹占元、同知刘时霖、巴图鲁名号。前署布政使卢定勋、游击陈光禄等花翎。道员岳云溪等蓝翎。余加衔升叙有差。　　

○丁亥。慈安皇太后圣寿节。遣官祭太庙后殿。奉先殿。　　

○上率王以下文武大臣诣慈宁门行庆贺礼。众官于午门外行礼。　　

○诣绥履殿慈安皇太后前。侍早膳。　　

○奉慈安皇太后慈禧皇太后幸漱芳斋。侍午膳。　　

○谕内阁、苏廷魁奏、上南河黄水漫口。请将文武各员惩处。并自清治罪一摺。本年六月闲。上南河厅溜势。提至荥泽十堡。坐湾淘刷。水势擡高。漫堤过水。虽经该道厅盘做裹头。正河未至夺溜旁趋。而口门已刷宽九十余丈。在工各员。疏于防护。实属咎无可辞。除上南同知邹梁办理不善业经随堤落水身故外。该署河督请将厅员等分别革职议处。尚觉过轻。署上南守备王麟、荥泽汛县丞龚国琨、署荥郑汛把总朱永和、均著即行革职。枷号河干。以示惩儆。开归道绍諴。著摘去顶带。交部照例议处。苏廷魁督办河防。是其专责。未能先事豫防。亦难辞咎。著摘去顶带。革职留任。仍责令戴罪自效。督率在工各员赶紧堵筑。毋稍延误。至漫水所经地方。虽不甚远。而田庐淹没。人民流离。殊堪悯恻。著李鹤年迅饬地方官分别妥为抚恤。　　

○谕军机大臣等、前据苏廷魁、李鹤年、先后驰奏黄河南岸荥泽汛十堡漫口情形。叠经谕令该督抚等督饬各该道厅赶紧抢护。兹据苏廷魁奏、该处漫口已刷宽九十余丈。虽经盘做裹头。正河未至夺溜。而口门丈尺甚宽。实属修防不力。苏廷魁身任河督。河务是其专责。著即赶紧鸠集料物。设法抢办。傥能迅速蒇功。其咎尚可末减。若再玩误。定当严惩不贷。李鹤年现既前赴工所。著即星驰抵工。会同苏廷魁督率道厅营汛各员。认真抢筑堤工。毋任大溜旁趋。致成巨患。北岸七坝及顺二坝埝身。为黄水冲刷。各塌数丈。情形吃紧。并著苏廷魁李鹤年、会督河北道堵御抢护。毋任再有疏失。应需银两。李鹤年当遵奉叠次谕旨。力筹拨解。毋稍迟缓。同知邹梁、于所属工次石料。任听土夫偷窃售卖。漫无稽察。致令失事。殊堪痛恨。业经随堤落水身故。应毋庸议。嗣后各厅营汛文武各员弁。如有此等玩误情形。该署河督当随时访察。严参惩办。不得稍事姑息。将此由五百里各谕令知之。　　

○戊子。上奉慈安皇太后慈禧皇太后幸漱芳斋。侍午膳。　　

○以江苏海门厅捐输军饷。永广学额二名。　　

○己丑。三口通商大臣兵部左侍郎崇厚奏、饬派道员杨咏春、知府任信成、分赴天津河闲各属。督同地方官清查余匪。抚恤难民。报闻。　　

○庚寅。中元节。上诣奉先殿寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○上奉慈安皇太后慈禧皇太后幸漱芳斋。侍午膳。　　

○谕军机大臣等、荣全奏、革员通匪等情一摺。已革伊犁总管德勤、句通不肖官兵。殴伤领队大臣霍伽布等。复与逆回句结为乱。实堪痛恨。该革员现与伊犁避难官兵。居住图扈鲁克等处。性情反覆难测。荣全虽暂事羁縻。仍当密为防范。并查明实在情形。随时具奏。棍噶扎勒参误掳俄商牲畜前案。业经荣全派员前往斜米办理。现值布伦托海变乱。道途恐有梗阻。仍著荣全添派妥员。设法探明道路。护送所带银两前往斜米。早将此案办结。将此由五百里各谕令知之。　　

○辛卯。谕内阁、毛昶熙奏、军务渐平。宜益思寅畏一摺。所请勤圣学、崇节俭、饬吏治、固根本诸条。皆能剀切敷陈。有裨治道。朕以冲龄践阼。又值时事艰难。何敢稍涉戏豫。自忘敬戒。惟有恪遵皇太后训谕。亲师讲学。仰慰慈怀。至于服御。允宜崇朴黜华。力求节俭。内廷一切用度。具有常经。前已叠谕总管内务府大臣循照旧章。大加撙节。该大臣等务当严饬司员。力除浮冒。不得稍事虚糜。以慎度支。厘金一项。屡经谕令各该督抚酌量减裁。惟因贼匪未靖。迫于时势。不能概予裁撤。眷念民生。良深廑系。今幸军务渐平。饷需稍可节省。著各该督抚体察情形。如不能一时尽裁。务当酌留大宗。撤去分局。遇有零星杂贩。概免抽厘。庶不至小民益形拮据。仍当慎选妥实可靠人员。管理局务。随时认真稽查。以期涓滴归公。毋任中饱。州县为亲民之官。尤须慎选循良。与民休息。不得任用贪酷不肖官吏。扰累闾阎。畿辅根本重地。务当豫筹防范。以备缓急。应如何设立重兵。扼要驻扎。暨及时训练之处。著各路统兵大臣及直隶总督妥议具奏。　　

○又谕、御史王道源奏、京外捕务废弛。请严申旧章以重缉捕一摺。近来京外盗风日炽。白昼抢夺暨明火重案。层见叠出。该地方文武员弁。平时既不能实力巡查。及至失主报案时。往往任听吏胥偪令改盗为窃。甚至有藉端勒索情事。似此捕务废弛。何以诘奸暴而安善良。嗣后京外承缉各文武衙门。遇有民间盗窃各案。务即督饬兵役人等实力躧缉。毋得再行玩愒。其荒僻处所。最易藏奸。尤须严密梭巡。以绝盗萌。并著各该衙门酌筹经费。以备兵役赏需。如敢仍蹈从前恶习。即著严为惩办。　　

○谕军机大臣等、前据李鸿章等先后驰报捻股肃清。首逆张总愚投水淹毙。叠经谕令该大臣督抚等摉捕余匪。并将各营勇丁分别次第凯撤。现在余匪是否摉净。各营勇丁如何分别撤归。应由何路行走。未据李鸿章等覆奏。近闻各营勇丁。与民团寻仇。互相斗杀。并有楚掠情事。如果属实。必至激成事端。左宗棠、李鸿章、官文、崇厚、英翰、丁宝桢、务当将各营勇丁妥为弹压。不得再任肆行滋扰。至直东各处境内藏匿余匪。谅亦不少。该大臣督抚等自当认真摉捕。务期殄灭净尽。捻股匪首。不止一人。有无潜匿他所漏网稽诛者。此事不厌详求。总须力求真实确据。著该大臣督抚等再行访查。并督饬所属各地方文武。认真摉缉。或为民团及地方官所捦杀。亦须访求确据。至摉捕余党事宜。当饬令地方官督率各处民团办理。如须兵勇协助。李鸿章等当拣派老成将领。选择诚实勇丁助缉。不得任听各队勇丁纷纷四出。藉为争功寻仇之举。前经谕令左宗棠等。将崇厚英翰所陈留撤勇丁事宜妥议具奏。著即迅速覆奏。本日复据左都御史毛昶熙奏、请饬刘铭传赴直隶提督本任。并统带所部勇丁万人。在大顺广一带驻防。仍一面训练营伍。所陈不为无见。著左宗棠、李鸿章、官文、妥速会商覆奏。另片奏、请设局收缴凯撤勇丁火器马匹等语。著李鸿章、英翰、丁宝桢、一并会商。筹款办理。原摺著摘钞阅看。片一件。一并钞给阅看。将此由六百里各谕令知之。　　

○又谕、寄谕钦差大臣左宗棠。直东军务完竣以后。诚恐余匪潜藏。伺隙萌发。而兵团仇杀。尤恐酿成祸患。业经谕令各该大臣督抚等妥筹办理。惟近闻本月初三四五等日。尚有捻股一千余人。并有大头目在内。由德平乐陵一带。窜往盐山。经刘松山等军击胜。复窜甯津等处。以致难民纷纷迁徙。现在情形如何。该大臣驻扎处所。相距较近。著赶紧查明。据实覆奏。一面督饬各将士迅速歼除。毋得稍留余孽。致贻后患。此次李鸿章等捷报频仍。该大臣何以无一字奏报。著即将官军剿贼情形。并交办各件。一并具奏。刘松山、郭宝昌两军。当早日部署。以便事竣克日西征。前经谕令该大臣会同李鸿章、英翰等、遴选弁兵。随从前进。现在如何办理。著赶紧定议驰奏。以慰廑念。将此由六百里谕令知之。　　

