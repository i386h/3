<!-- { "loadSidebar": true } -->
○又谕、内阁侍读学士王拯奏、遵旨会议何桂清罪名一摺。内称刑部近年办案。每多苛刻罗织。曲加重典。载垣端华当事之日。其希承意旨。尽情周内。尤难缕述。闻出于该部司员余光倬一人之手为多。同官均为侧目等语。刑部为刑名总汇之区。该堂司各官。宜如何平情执法。一秉大公。如该学士所奏该承审司员。辄敢趋附权势。逢合取巧。不惜苛刻锻炼。故入人罪。以为见好地步。现当力挽积习之时。岂容任听此等不职之员。意为轻重。致紊刑章。所有余光倬平日办事情形。及载垣端华当事时。其逢迎锻炼各情。是否出该员一人之手。即著刑部堂官查明据实参奏。不准稍涉徇隐。并不得以该员曾经保列京察一等。稍存回护。以肃官常。寻奏、遵查余光倬并无把持公事。及逢迎锻炼各情。嗣后仍留心访查。如或始勤终怠。应即随时纠参。不敢稍涉回护。报闻。　　

○又谕、刑部奏、遵议官失察差役殴毙人命。按律定拟。应否援免。请旨一摺。已革署湖南新化县知县戴沅、于门丁雇工刘三串同差役索诈。殴伤曾芹沅殒命。该署县漫无觉察。辄听丁役饰禀。率报因病身死。迨尸妻上控。复不确查禀验。几至正凶漏网。实属种种谬误。非寻常失出可比。著照刑部所拟。从重发往军台效力赎罪。虽在恩诏以前。著不准其援免。　　

○谕议政王军机大臣等、田在田奏、攻剿奶奶山踞匪。先将前后南北四寨克复。并剿抚附近捻圩一摺。奶奶山贼巢。盘踞宿北。梗阻饷驿道路。前经田在田屡攻未下。此次先将山西前后两寨。山上南寨。设法攻破。并收复附近各圩。旋即扎营园困北上寨。亦即克复。生捦捻首杨大才等正法。办理尚为奋勉。惟该匪股数本多。若稍为松劲。难保不乘虚冲突。再事蔓延。著田在田迅督在事将弁。将此山逆众奋力歼除。以清宿北大道。毋得日久迁延。致他处援贼纷来。办理又形棘手。其古饶集以西各贼圩。并著乘此声威。剿抚并用。如兵力不敷。即商令吴棠拨队助剿。并严防窜扑清淮一带。务须就地歼除。袁甲三前奏已派兵前往。著即饬令会同田在田所派各军。并力筹攻。毋稍观望。如山大贼多。未能围困。仍著该大臣添派队伍。以期一律廓清。永除后患。将此由五百里各谕令知之。　　

○又谕、田在田奏、兜剿捻匪。需饷孔亟。请饬催山东等省月饷如期拨解等语。灵壁等处捻匪。窜赴杨疃一带。句结窜扰。田在田据会合睢灵兵练。三路兜剿。直捣老巢。惟兵力尚单。亟须添募兵丁二三千人。而各省应解月饷。除山西省尚能照解外。余俱屡催罔应。兵勇困苦异常。亟应速筹接济。著谭廷襄、郑元善、瑛棨、迅将应解田在田军营月饷。照旧如期拨解。以资进剿。毋再延缓。将此由五百里各谕令知之。　　

○又谕、张亮基奏、云南事难再缓。仍欲早行入境。并林自清已由纳溪至泸州。委员驰往察看办理各摺片。潘铎、张亮基、能早入滇省。可以抚集流亡。系属人心。将徐之铭之倒行逆施。亟图挽救。现在滇中回夷。既有就抚之信。若能乘机利导。互用恩威。使滇事早得就绪。自为正办。惟林自清业已行抵泸州。究竟练众实有几何。断不可令其与川中股匪句结。骆秉章既有于折回时酌给米石之事。即著该督等饬令折回滇省。攻剿大理逆匪。方为妥善。潘铎、张亮基等、何以毫无侦探。任令突至泸境。殊属非是。著即取道赴滇。将林自清率领前往。如再观望迁延。致令别滋事端。惟该前督等是问。张亮基前奏拟于川东道库暂筹借银五万两。以捐照抵拨归款。曾经谕令骆秉章妥筹办理。如果张亮基能令该练遵即回滇。自不应惜此区区之费。傥不早为筹款安抚。俾得迅速迎机妥办。稍事蔓延。则所费恐不止此数也。均著骆秉章、潘铎、张亮基、商同办理。潘铎、张亮基、总宜将一切进止机宜。面为商定。毋致参差。但能于事早图补救。骆秉章谅亦不坚执前说。至张亮基所请将查办各案。酌量轻重之处。豫为明降谕旨。俾得临时察度宣示。所有查办各案情形。此时何从豫酌轻重。该前督所虑事处其难。恐有临时不及请旨之处。尽可一面相机办理。一面奏闻。若欲使边隅乱后知朝廷之所以尊。尤在该督等之宣布威德。俾知慑服也。将此由六百里各谕令知之。　　

○乙丑。谕内阁、都兴阿奏、请将患病营员分别遣撤等语。副将衔尽先参将广东黄州营游击张寅、副将衔尽先参将直隶郑家口游击汤继扬、尽先副将河南河北镇标左营游击金魁等三员。出师年久。或身受潮湿。或曾经受伤。防剿难期得力。著即撤令归伍。以示体恤。已革副将衔山东德州营参将常胜现在患病。著准其回旗调理。该员前在江北军营。屡立战功。因案被参后。亦尚知愧奋。且年力正强。尚堪造就。未便令其废弃。著照都兴阿所请。俟该员病痊后。由该旗送部带领引见。并著赏还顶带。　　

○谕议政王军机大臣等、文煜奏、直属蝗蝻萌动。加紧扑灭等语。蝗蝻滋生。最为民害。畿辅地方。现当农田播获。均关紧要之时。若令蝗蝻滋长。不行赶紧捕除。一经蔓延。其害不可收拾。据该督奏称平山灵寿肥乡等县。均有蝻孽萌生。稿城等县。有飞蝗过境。务即乘此发动之始。严饬官吏加紧扑除。并令逐处摉查。遇有蝻子处所。赶即刨穵。或趁其蝮蜪之际。扑买兼施。务期净尽。或有飞蝗停落之处。尤应认真扑逐。毋使遗孽为害。地方官傥扑除不力。该督即查明严参。其认真捕捉者。准其量予奖励。以示劝惩。该督务须认真办理。毋得视为具文。以副朝廷轸念民生之意。将此谕令知之。　　

○又谕、都兴阿奏、逆匪援应金陵。势趋北岸。水陆防剿布置情形一摺。贼匪图犯北岸。难保不乘我不备。布置内应。冀得遂其狡谋。都兴阿务当通饬各营。一体严密防范。毋任奸匪溷迹。傥盘获形迹可疑及语音不对者。即分别讯办。毋稍姑容。当此贼氛甚恶之时。江面何得有如许船只。渡民逃难。其为贼之豫伏奸慝。不问可知。现在已渡江者。如何设法安置。使之不能逞其阴狡。尤不可任听分往里下河等处。或虞滋扰。其未渡者。仍饬水师各营认真梭巡。如何盘查。如何遏截。均不得有名无实。致贻后患。龙潭官军撤退。前据冯子材等奏报。当经谕令曾国藩等查明确实情形具奏。王明山等师船曾否下驶。李世忠攻围九洑洲有无把握。并著该大臣察度情形。分别催令进剿。以牵贼势。江面隘口林立。港＜?氵义＞分歧。应如何分拨师船添兵防剿之处。并著会商都兴阿妥为布置。毋任纷窜。总之金陵为匪首老巢。该逆等在所必救。援贼之来。必须合力痛剿。使外贼不得入。内贼不得出。石城虽大而且坚。久之自成釜鱼阱兽。前此安庆庐州。次第克复。均用此法。谅该大臣等成算在胸。必能筹策万全。迅速奏功也。江北各境。均已肃清。断不可使一贼偷渡。致为牵掣。曾国藩即飞饬水陆带拴将弁及沿江各地方官实力稽察防范。毋稍疏懈。将此由六百里各谕令知之。　　

○又谕、前因郑元善奏贼窥河洛。地方紧要。当经叠谕胜保督军而西。与该抚商同剿办。兹据该抚奏称亲至项城。与胜保会商剿抚后。旋即暂回汝郡。催督杨长春等赴洛。并派知府李徵松等往西平一带。剿办续来皖境另股粤匪。西路之贼。已由新渑之交。向宜阳大路潜窜。叠扑嵩县伊阳叶县城垣。经各地方文武及带兵将领堵剿。叠有斩获。其项城被剿股匪。由上蔡西平遂平确山驶窜舞阳。两路贼踪。均剽疾异常。所过州县地方。蹂躏荼毒。可想而知。现在舞阳与叶县两处。势将并合。尤恐逆焰愈张。剿办愈难为力。据该抚奏称已商胜保分拨马步千人。及饬知县王珠炜管带唐汉平勇队千名。与杨长春等各军会合进剿。胜保前所派拨各军。衡以现在贼势。似尚未敷剿办。该大臣仍应督军亲往。迅图埽荡。方期得力。著胜保酌度情形。妥速办理。洛阳尚有会元局练众。李书声等抢杀啸聚。意图负嵎。郑元善所派杨飞熊酌留楚勇一二队。务即饬令密会地方官妥为剿散。该处地方紧要。练众抗官。尤应及早折除萌櫱。胜保之军西向。并可藉其声威。遥为弹压。该大臣断不可稍有玩忽。贻患无穷。信罗一带。楚师业已越境。该抚即饬蒯贺荪等合力剿办。另片奏副将衔候补都司陈万金以投诚步卒。叠经奖擢。无故逗遛光州。擅留游勇。诡称□□又效。及至勇丁行劫抗官。不能约束。挟与同逃。实属目无法纪。陈万金著即革职。并武举殷姓。均著严拏务获。即在军前正法。以肃军令。将此由六百里各谕令知之。　　

○又谕、吴振棫奏、遵旨回陕。并商雒道梗。未能即日起程一摺。据称渭南等处。汉回互相焚杀。必先慑以兵威。然后再行解散等语。前因瑛棨奏回匪凶焰日炽。请降旨分别良莠。俾释猜疑。当照所请。发去明发谕旨一道。复谕官文、多隆阿、迅催雷正绾带领兵勇。星速入关。以期弹压。即著托明阿、瑛棨、孔广顺、张芾、会同吴振棫悉心筹商。妥为布置。汉回仇杀。势甚鸱张。吴振棫当赶紧前进。与该将军等先就现有兵力。相机剿抚。毋得因循贻误。张芾在仓头镇被回众羁留。迄今又阅数日。有无信息。并著探明具奏。至吴振棫所称由山阳窜至郧西股匪。现又回窜商州所属之蒲峪地方。尚未据该将军等奏报。著即督饬将弁会合楚军两面夹击。迅速歼除。毋令该匪再得窜扰秦境。肆行蹂躏。将此由五百里各谕令知之。　　

○河南巡抚郑元善奏请将咸丰辛酉科文武乡试。归并本科举行。从之。　　

○以都察院左都御史文祥署兵部尚书。　　

○以镶黄旗汉军都统瑞麟署镶白旗汉军都统。　　

○以江苏扬州全境肃清出力。赏总兵官周希濂、副将黄廷升、参领永成、防御额邻布、巴图鲁名号。游击黑德哩等花翎。同知严邈等蓝翎。余升叙开复有差。　　

○以河南攻克杞县等处贼寨出力。赏游击浦本祥、都司石得胜、甄树德、守备刘鸿增、赵鸿先、巴图鲁名号。都司蒋学耕等花翎。千总刘大魁等蓝翎。余升叙开复有差。　　

○予河南阌乡阵亡知县王其昌、典史程世济、祭葬世职加等。建专祠。　　

