<!-- { "loadSidebar": true } -->
○谕内阁、阎敬铭奏、肥城县匪徒滋事。督兵剿灭一摺。山东肥城县属黄崖山匪首张积中、竟敢句结匪徒。纠党谋逆。经阎敬铭亲督兵勇驰往剿办。分路攻入山口。将该逆各寨立时平毁。歼除匪党一千六七百名。坠岩落沟者无算。匪首张积中、及其子张绍陵、均举火自焚。办理迅速。甚属可嘉。阎敬铭著加恩赏还二品顶带。其尤为出力之知府王成谦、著免补知府。以道员尽先补用。并赏加按察使衔。其余出力员弁。准其择尤保奏。毋许冒滥另片奏、请将知府吴载勋革职治罪。其张绍陵世职。可否另袭等语。吴载勋与逆首张积中戚属。向与同居黄崖山内。虽无通匪实据惟事前既不举发。又于委员前往查拏之时以张积中业已他往。诳言相告。实属有意庇护仅予发往军台。不足蔽辜。吴载勋著即革职永不叙用。并发往黑龙江充当苦差。张积功之继子张绍陵。随从本生父张积中为逆。与别项劣迹迥异。其所袭云骑尉世职。著不准其另支承袭。　　

○谕军机大臣等、阎敬铭奏、肥城县属黄崖山匪徒滋事。督兵围剿歼灭一摺。览奏甚为欣慰。匪首张积中、以职官踞寨叛逆。句结党与甚众。该地方文武员弁。平日漫无觉察。实难辞咎。此次该抚督兵剿办尚属迅速。第恐余党伏匿。仍思句结滋蔓。断不可含混了事。致令余烬复然。阎敬铭回东平后。即著责成藩司丁宝桢认真摉捕。毋留余孽。此外有无潜伏未发之匪徒。并著该抚严饬各属。随时留心查办。以靖闾阎。傥有讳饰不报者。即著随时严参毋许稍有徇隐。将此由四百里谕令知之。　　

○以山东肥城剿灭匪徒。赏参将姚绍修、游击王正起、守备曹正榜、千总万年清、巴图鲁名号。都司杨殿邦等花翎。千总郑良弼等蓝翎余加衔升叙有差。　　

○丙申。谕军机大臣等、英桂、徐宗干奏、闽省绅民。恳留督臣暂缓西行一摺。据该绅民等呈称、闻左宗棠调补甘肃之命惶然如失所恃。并以创造轮船一事。机不可失。如使总督暂驻闽中。豫将赴甘之师。先行部署。俟外国工匠毕集。创造一有端绪。即移节西征既省待兵待饷之期。又无顾此失彼之虑等语。所陈不为无见。朝廷亦知轮船事属创始。有治法必有治人。方臻周妥。无如关陇数千里之地贼众兵疲。民生日蹙。若不亟筹得力大员。统师前往。诚恐蔓延腹地。为患益深。是以令左宗棠移节西陲。为地择人。实非得已。今据沈葆桢等所呈各节。亦属切要之图。英桂现尚未接印。著左宗棠暂缓交卸督篆。克日催督工匠。上紧制造。妥定章程。与英桂、沈葆桢、会商办理。并将西征兵将。豫为部署。该省协饷原皆有著之款。惟增兵仍须增饷。该督如有所见。不妨据实敷陈。以备采择。前已有旨授刘典甘肃臬司。为其与该督相习。可收指臂之助。著该督即行檄催刘典先行赴任。并将兵将酌拨数营。交刘典管带。令其迅速入甘。该督俟吴棠到任后。再行交卸来京轮船办有端倪。即交英桂、吴棠、沈葆桢、认真经理。沈葆桢现既在籍。于此等紧要事件。未可视同膜外。即著帮同该省督抚等悉心区画。以期周密。将此由五百里各谕令知之。　　

○河南巡抚李鹤年奏、贼踪分窜。提督鲍超等军。分投紧蹑。得旨、该逆避实捣虚。鲍超此番闲道出奇。当可制胜。该抚即咨行鲍超妥速进剿。并豫计该逆必由之路。伏兵待之。可期得手。仍随时与曾国藩会商办理。确探各路军情贼情。迅速具奏。　　

○丁酉。谕内阁、吴棠奏保丁忧按察使衔前江苏淮扬道吴世熊、才识练达。吏事精勤。实为司道中出色之员。请饬送部引见等语。吴世熊著俟服阕后。由马新贻给咨送部引见。候旨简用。　　

○署两江总督李鸿章奏、行抵徐州布置防剿。得旨、昨据李鹤年奏、该逆东股分窜金乡。西股由陕州折窜灵宝已谕令鲍超将西路之匪。跟踪追击。其东路贼股。该督仍当督饬将弁。妥筹防剿。与曾国藩随时会商。相机调度。以期迅埽逆氛。　　

○添铸呼图克图印信。颁给西藏喇嘛罗布藏清饶汪曲。从驻藏大臣景纹请也。　　

○以江苏江北试办河运出力。予知州陈方瀛等加衔升叙有差。　　

○赏福建省补行甲子科乡试年老诸生倪松年等七人副榜。　　

○戊戌。谕军机大臣等、前因闽省设厂制造轮船。事关紧要。特经谕令吴棠接办。复经谕令左宗棠、将轮船事务办有端倪。交英桂、吴棠、沈葆桢等经理兹据左宗棠奏、请派重臣总理船政接管局务一摺。该督以轮船事在必行。不以去闽在迩。遽行阁置。实属沉毅有为能见其大著遵奉前旨。将设局造船事宜。办有眉目。再行交卸起程。沈葆桢办事素来认真。人亦公正廉明。现虽守制家居。惟事关船政大局。必须经理得人。该前抚务当遵奉前旨出而任事。不可稍行诿卸。所有船政事务。即著该前抚总司其事。并准其专摺奏事。先刻木质关防印用。以昭信守。一俟局务办成。再行奏请部颁关防。一切应办事宜。并需用经费。均著英桂、吴棠、徐宗干、妥为经理。仍随时与沈葆桢会商。不可稍有延误。道员胡光墉、即著交沈葆桢差遣。左宗棠另奏、请令刘典帮办甘肃军务。本日已明降谕旨照所请行。前因刘典系丁忧人员。是以降旨令该员署理甘肃按察使。现在该员是否服阕。并著左宗棠查明具奏。将此由六百里各谕令知之。　　

○又谕、前因甘肃军务紧要。特授左宗棠为陕甘总督并谕令将西征兵将豫为部署。檄催甘肃臬司刘典先行赴任。酌拨数营交刘典管带。令其迅速入甘兹据左宗堂奏称。该督与刘典共事最久。相知最深。请饬迅速赴任以资赞助等语。著李瀚章传知刘典。即行销假起程赴任。一面听候左宗棠调拨兵将。统带入甘。该员受朝廷厚恩。当思竭力图报。不得藉词迁延。致负期望。将此由六百里谕令知之。　　

○又谕。左宗棠奏、浙江即补知府张树菼、籍隶陕西潼关厅。先已赴秦听候调遣。翰林院庶吉士谢维藩、原籍湖南、寄籍陕西。请饬该员等赴营等语。左宗棠向来用兵。所部率多南人于北方地势人情。不甚谙习。既据称该员等均有干略。自应饬令赴营。听候差遣。以收指臂之效。著乔松年、刘蓉、即饬谢维藩俟左宗棠由陕赴甘时。迅赴该督军营。张树菼到陕后。亦即饬令前往。毋稍延误。将此由五百里各谕令知之。　　

○湖北巡抚曾国荃奏、出省择要驻扎。得旨、贼踪分合靡定。南阳一带空虚。该抚务当确探贼情相机进扎。并檄饬郭松林一军。越境会剿。仍随时与曾国藩咨商调度。毋得顾此失彼。致滋延蔓。　　

○命署甘肃按察使刘典帮办陕甘总督左宗棠军务　　

○己亥。谕内阁、宗人府奏、奉恩镇国公奕缮之过继子载岐。应否作为应封宗室。入于本年小考。该衙门例无明文。亦无办过成案。请旨遵行等语。宗人府考封旧例。其受封不受封。向以嫡出及侧室或妾婢所生为断名分秩然。至为详慎。惟过继子应否考封。向无例案其或考或否。及如何区别之处。著宗人府妥议章程具奏后。再降谕旨。寻议、载岐若照王公亲子一体应封。恐无区别。拟请于及

□山戊不□时照例戴用三品顶带。不准考封。嗣后王以下之过继子。均照此办理。从之。　　

○又谕、宗人府刑部奏、请将延不到案之伯爵松岫先行解任松岫奏、因病续假各一摺。松岫著毋庸赏假。即行解任归案讯办。　　

○又谕、前因张凯嵩奏、查明贤能各员。请将李均等分别给奖。曾经降旨允准。嗣经吏部查案议驳。兹据该抚奏称、道员李均、筹饷赡军。任劳任怨。同知徐延旭等、民情爱戴。无愧循良。请仍照前旨给奖等语。督抚明保人员。原应照例送部引见。候旨录用。惟张凯嵩系为鼓舞人材整饬吏治起见。且所保亦不若军营劳绩之优。自应准其所请。用昭激劝。补用道李均、著仍以道员遇缺尽先提奏。候补同知徐延旭、著仍俟补同知后以知府用。先换顶带。知州杨廷玙、知县柳增秀、均著仍以同知直隶州知州补用。以示鼓励。　　

○谕军机大臣等、刘蓉奏、捻回两路扰陕防剿各情。请饬曾国藩拨兵赴援。暂留程兴烈军驻陕各摺片。览奏曷胜焦急捻匪由灵宝阌乡西趋。折由蒿峪小路。分股窜入华阴朝邑等处。雒南一路又有贼马滋扰。陕省东北东南两路。均有贼踪。逆首张总愚、又有欲由鲁山窜扰汉中之说。甘省回匪大股。已踞泾州北原。分股窜至甯州所属地方。宜君白水三水各邑。均有逆回溃勇。纷扰边境。陕省东西两面。同时吃紧。该省兵力本单。彭体道之师。又在华阴被挫。若不厚集兵力。痛加剿洗。恐贼势益成燎原。刘蓉现抽调邱时成等各队。暂赴省东著即激励诸军奋勇堵剿。力遏凶锋。商雒一带。仍筹防军妥为遏截。省垣防务紧要。务须严密布置。不可稍涉大意。鲍超一军。即著曾国藩迅速催令入关助剿。并赶紧添派湘楚各军。赴援陕境。陕州洛阳一带。李鹤年当分拨豫军堵截。以防贼踪回窜。襄郧一带。官文、曾国荃、亦宜迅拨兵勇。扼要驻守。以防贼由商雒回窜鄂疆之路。并著相机出境越剿。不可画疆自守。同州朝邑一带。与晋省仅隔一水。黄河堤岸绵长。防务尤关紧要。赵长龄当抽拨兵勇。交陈湜妥筹堵御。毋稍松懈。傥任令贼匪东渡黄河。惟赵长龄、陈湜是问。汉中一带。毗连川境著崇实、骆秉章、迅即挑派得力兵将。严防边境。毋令阑入。至曾国藩总统师干。身膺阃寄。各路将士。均归调度。从未筹及陕洛防务。办理一载有余。贼势益形蔓延。现在关中又复被扰。大局糜烂至此。不知该督何颜以对朝廷若再不速筹援师赴陕。将此股捻匪。设法殄灭净尽。则始终贻误。咎将谁归。陕省西路回匪。现俱麕聚甘境。杨岳斌当飞檄省东各军。实力剿办。与陕省防军。两面夹击。以期迅灭回氛。傥任听泾州踞逆窜入陕境。毫无布置。恐不能当此重咎也。程兴烈一军。著穆图善饬令仍驻吴旂镇。防堵鄜延。毋庸调回甘省。并著穆图善抽拨甯灵防兵。先顾陕省。乔松年现在行抵何处。著即赶紧驰赴新任。妥筹防剿。刘蓉俟乔松年到任后。仍当与之会办军务。不得遽行回籍。置身事外。刘蓉另摺奏、查明谭玉龙等所部勇丁哗溃情形。请将该革员等罪名宽免等语。谭玉龙欠拨勇丁饷银。既无克扣肥己情事。且能深自引咎。屡著战功。尚知愧奋。著撤去统领。暂免治罪。仍责令戴罪随营自效。焦万海一员。既经屡次打仗出力。业已革职。著从宽免其置议。陈义一员。仍著杨岳斌、会商雷正绾查明核办。将此由六百里各谕令知之。　　

