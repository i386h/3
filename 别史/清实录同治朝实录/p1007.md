<!-- { "loadSidebar": true } -->
○蠲缓直隶开东明、长垣、安平、武清、广平、元城、丰润、霸、文安、大城、固安、永清、东安、昌平、清苑、满城、完、雄、束鹿、安、河闲、献、阜城、任邱、天津、青、静海、沧、南皮、盐山、庆云、赞皇、邢台、平乡、广宗、钜鹿、永年、邯郸、成安、肥乡、曲周、鸡泽、磁、大名、延庆、蔚、柏乡、隆平、高邑、临城、甯晋、深、饶阳、博野、肃甯、无极、赵、五十八州县被水地方新旧额赋暨各项租课民借仓谷有差。　　

○壬申。谕内阁、前因左宗棠奏、提督刘松山剿办灵州回匪。连获大捷。请将该提督前次失察游匪一案革职留任处分恳恩开复等情。当经谕知该大臣。俟查明灵州失守情形后。再行降旨。兹据金顺奏称、刘松山到灵州后。剿抚兼施。现已将州城克复剿办甚为得手等语。与左宗棠所奏。大略相同。刘松山向来打仗。甚称得力。此次剿办灵州回匪。尤能速赴戎机。谋勇兼备刘松山著准其开复革职留任处分。其前案内失察之分统营哨各官。均皆随同打仗。著有微劳著一并免其查参。此外出力各员。著准由左宗棠择尤保奖。毋许冒滥。　　

○谕军机大臣等、前因都兴阿等奏、覆勘展边事宜。当经谕令该将军等。俟朝鲜覆文到日。妥慎筹办。并因礼部奏、据朝鲜国王咨。请于沿江之地。严禁偷越。亦经谕令该将军等饬属认真办理。兹据礼部奏、据朝鲜国王咨覆。奉准江岸一带酌留三五十里画清界限之议。请于原野平阔之处。画界稍远等语著都兴阿、额勒和布、恩锡、查照该国王所请在江岸宽平处所。酌量筹办。并于展边之时将界限画清。仍遵前旨。督饬各该地方官。遇有游民私垦及滋扰等弊立即密拏惩办。毋稍疏忽以申边禁而靖地方。朝鲜国王咨文。均著钞给阅看。将此各谕令知之。　　

○又谕、前因总理各国事务衙门议覆富明阿等奏、朝鲜国人往俄界垦地应由朝鲜早申禁令当谕礼部行文该国王妥为办理。兹据礼部奏称、准富明阿转据甯古塔副都统咨报。珲春协领讷木津奉饬前往摩阔崴会晤俄官面议两国交涉事件。于中途遇朝鲜国男妇四五十人。陆续越界。均由珠伦河前往海沿。问其来历。言语不通。因系俄界未便拦阻。旋密查海沿严杵河棘心河等处。已聚集千余人续投者尚纷纷不止。请由该部行文该国王。饬令边界官悉数领回等语。朝鲜国民人潜投俄界。男妇成群竟至千余名口之多。难保不愈聚愈众。该国王自应及早禁止。庶不至别滋事端。著礼部迅即行文该国王。将逃赴俄界民人。饬令该国边界官悉数领回。并由该国王申明禁令严饬该国沿边官弁。约束民人。毋许再有逃越。以重边防。并著富明阿饬令讷木津。会商俄国廓米萨尔。务将朝鲜越界民人。悉行逐回不得久留俄界。以致别生枝节。原摺著钞给富明阿阅看。将此谕知礼部总理各国事务衙门、并由五百里谕令富明阿知之。　　

○又谕左宗棠、穆图善奏、官军叠剿河狄窜回获胜。左宗棠奏、北路官军。克复灵州。及进驻平凉。令周开锡总统秦州各军金顺奏、剿办甯夏南路踞逆获胜。并查明刘松山收复灵州情形各摺片。甘肃狄河回匪。纠合陕回崔三等余党出巢肆扰。经穆图善派傅先宗进剿获胜左宗棠又檄李耀南等军。败贼于李家湾一带斩获甚多。其甯夏南路回匪杨士恭等句结陕回。援应纳王各寨又经金顺、张曜、督军迎剿。叠获胜仗。剿办均属奋勉。现在陕境肃清。各匪已无立足之处。势必要挟甘回苟延残喘。如能将河狄各贼巢逐一攻破。断其党援则剿抚皆易得手著左宗棠仍饬李耀南等及前派出之黄鼎各军。乘机进剿。毋稍松劲。一面严檄南路在防将士。实力严防以免顾此失彼。穆图善亦当劄饬傅先宗等。与陕军联络声势迅埽逆氛。纳王各寨。为回逆负固之区。仍著金顺会同张曜迅图攻拔。毋任凭险死守。阻截官军。左宗棠奏、查明灵州失陷文武下落情形。请将各员免议等语。署灵州参将马福、吏目黄廷辉、既据奏称闻变求援。并导官军克复城池。情尚可原。马福、黄廷辉、均著免其置议。其刘松山收复灵州情形。与本日金顺所奏。大略相同。该大臣现拟进驻平凉。著即懔遵前旨。将能否驰赴兰垣情形迅速具奏。回目马化漋、既给马三重等伪劄是其狂悖之情。业已败露。而又求总兵胡昌会保其永不反覆。并力保陕回呈缴马械。前后两歧。殊难凭信即著该大臣严饬刘松山等。乘此军威。迅图埽荡。该逆如实系真心乞抚。仍著左宗棠责成刘松山相机妥办。万不可为甘言所诱轻率收抚转遂奸谋周开锡既驰赴秦州。派令总统诸军即檄饬该道员将南路兵事饷事。认真整顿以资臂助北路剿抚事宜。著即檄知雷正绾等与刘松山商搉。以免纷歧。将此由六百里各谕令知之。　　

○又谕、金顺奏、饷源支绌。请饬添拨专饷一摺金顺现抵甯郡。进剿回堡。该军向由山西协拨月饷四万两。嗣因山西防费日增。经部议每月减至一万。当此攻剿吃紧之际。自应宽为筹备。该副都统请仍由山西添拨专饷。所奏自系实情。著李宗羲于每月应解一万两外。再添拨一万两。按月如数批解以济要需将此由五百里谕令知之。　　

○以甘肃甯夏攻克王太堡等处贼巢。赏总兵官王连三、游击李福贵、冯贵珍、黄得胜、刘用富、都司李纯一、詹恩科、龙得胜、把总胡崇光、巴图鲁名号。余加衔升叙有差。予阵亡副将李大胜、守备鲍得胜、郭占魁、祭葬世职加等。　　

○予甘肃吴忠堡伤亡提督易德麟祭葬世职谥壮节。于死事地方暨原籍建立专祠。　　

○予甘肃灵州阵亡、总兵官杨玉贤等十五员祭葬世职加等。知州尹泗等十一员祭葬世职。　　

○予甘肃河州等处阵亡都司唐治能等祭葬世职。　　

○癸酉。谕军机大臣等、英翰奏、皖省筹解郭宝昌一军月饷。拟将潼关转运局。移设汾州。由金运昌派弁迎提。请饬山西巡抚檄属沿途照料等语。前谕郭宝昌酌带亲兵赴晋。听候李宗羲调遣。并据左宗棠奏、金运昌军已行抵甯条梁。兹英翰请将转运局移设汾州。皖省以后起解该军月饷。由河南陕州渡河。解交汾郡转运局。俾资接济。金运昌应需月饷。即由该员派弁迎提。著李宗羲转饬各该地方官。于皖饷行抵晋省时。沿途妥为拨护照料。解赴汾州交局收存。听候该军提拨以济要需。将此由五百里谕令知之。　　

○又谕、英翰奏、办理考童滋闹教士公寓大概情形一摺安庆城内东右坊西右坊地方有英法两国教士居住公寓九月闲各属考童及闲杂人等拥入英国教士密道生等寓内抛毁什物法国教士金缄三等寓内。家伙亦有毁失尚无伤人拆房等情。现经英翰批饬该地方官。赶拏为首滋事之人。并经马新贻派道员吴世熊等前往查办。此案自不难完结。惟英国葛讷利所言情形。与地方所禀略同。法国达伯理来函。与地方所禀大同小异。并叙所失之物。数至四千圆之多。此时若再事耽延。难免不另生枝节。马新贻等仍当懔遵前旨严饬该府县官。将领首滋事之夏姓等迅速查拏持平审办。并饬吴世熊等会同该地方官妥为料理。断不可稍涉偏纵致启衅端。将此由五百里各谕令知之。　　

○以东河防汛守坝出力。赏道员纶恩。姜箎二品封典。知府张瀛等加衔升叙开复有差。　　

○减免两浙袁浦浦东横浦、三场抛荒田亩上年灶课。　　

○旌表守正捐躯直隶高阳县民单印川妻侯氏。　　

○甲戌遣官祭先医之神。　　

○谕军机大臣等、苏廷魁奏、请添拨庚午年黄河两岸工需银两一摺。黄河两岸各厅工程紧要。必须妥筹布置。据该署督奏称、额拨款项不敷。请于节省防险银两内添拨料理等语。著照所请。于节省项下拨给工料银三十万两。土工银八万两。由李鹤年督饬藩司。于年前先拨四成。以便采购料物。估办土工。其余六成。于春汛前拨发三成。伏汛内再拨三成。俾资接济苏廷魁务当督饬该道厅等核实动用毋得稍涉虚糜。将此各谕令知之。　　

○乙亥。句到热河直隶山西情实罪犯。停决直隶斩犯二人。绞犯三人山西斩犯三人。余六十四人予句。　　

○追予四川各属阵亡殉难。绅民郭新元等暨归女一千一百九十六名口分别旌恤如例。　　

○丙子谕内阁、溥楙等奏请将承办定陵应用各物之司员查办一摺定陵奉安后应用各物。承办司员久未办齐。实属不成事体经溥楙等差传书吏审讯据称系镶蓝旗满洲已革员外郎宝山未能交代。以致延误亟应彻底根究。所有革员宝山、著该旗严传到案。押赴东陵承办事务衙门。以凭查究。如有侵吞隐匿情弊。即由溥楙等从严参办。　　

○山东巡抚丁宝桢奏、拏获茌平县谋逆教匪孙上汶等正法。得旨著即督饬各该文武严拏逸犯。尽绝根株。以靖地方。又奏、邱县刁民赵鞍帼聚众抗粮。现经拏获正法批、著檄饬该署县严密访查如另有为首滋事之人即行拏获惩办。以儆刁风。　　

○以营兵逞凶。失于防范署山东青州营参将舒泰下部议处。予被戕署知府王汝讷、守备金国彦、祭葬恤荫。　　

○句到本年朝审情实罪犯停决斩犯四人余十一人予句。　　

○蠲缓山东郓城、濮、寿张、济甯、齐东、临邑、东平、东阿、惠民、青城、阳信、滨、滕、阳谷、菏泽、曹、定陶、钜野、范、观城、朝城、聊城、馆陶、金乡、鱼台、平原、乐陵、商河、单、茬平、武城、甯阳、长清、陵、德、平阴、邹、城武、堂邑、博平、莘、嘉祥、海丰、露化、兰山、汶上、临清、历城、章邱、邹平、长山、齐河、济阳、肥城、利津、滋阳、曲阜、泗水、清平、冠、高唐、邱潍、夏津、恩、禹城、六十七州县暨德州、东昌、临清、济甯、四卫东平所屯庄永阜、官台、二场歉收地方新旧额赋。并杂税灶课有差。　　

○丁丑。谕内阁、福济奏遵议布伦托海办事大臣。请即裁撤。仍归科布多管辖一摺新设布伦托海办事大臣既经该将军与奎昌、锡纶等相商。均以裁撤为宜自系实在情形。著即照所议裁撤。所有该城官兵即行撤回其新颁印信。即著撤销索伦厄鲁特等处领队大臣及棍噶扎勒参应办事宜。并奏咨各件著统归科布多参赞大臣经理。以符旧制而一事权。喇嘛岁支茶布银两。及棍噶扎勒参于一二年后应否与各处呼图克图一体轮流年班进京之处。著理藩院妥议具奏。此次裁撤布伦托海系属改归旧制。著福济等妥为晓谕。俾各守分安居。朝廷初无歧视毋得互相议论。致兵民人等复生疑虑也寻理藩院奏、遵议喇嘛岁支茶布银两向无例案可援。应请饬下乌里雅苏台将军会同科布多参赞大臣等酌定岁支银两若干应由何处发放。一并议奏。至棍噶扎勒参应否进京。应由该管大臣查明。是否经卷熟习咨覆到院。再行核办从之。　　

