<!-- { "loadSidebar": true } -->
○又谕、冯子材等奏、请饬催广东协饷一摺。南路逆氛麕集。镇防万分吃重若不速筹接济。饥军哗溃堪虞于全局大有关碍。且上年应解该营银六十五万两。仅据报解二千两多寡之数。未免太相悬殊。著晏端书、黄赞汤不论何项。先措银十余万两迅派妥员。会同赖镇海解赴镇营一面查照前后派数。酌量随时拨解。毋再迟逾推诿昨据都兴阿等奏称、贼匪现在九洑洲之下扎营。声言后队尚未过江。一俟到齐由伪忠逆带领下窜仪扬。又探得四墩子土桥等处。皆有长发男丁。迨经盘诘均称难民等语都兴阿现饬各军实力防守。恐该逆不得逞于江北或变计旁窜镇江。冯子材等务当严密布置。毋使有隙可乘。方为妥善。此项长发男丁甚属可疑。且往来船只。闲有枪炮。难保非贼匪假托难民。分投埋伏。如镇江亦有此项长发男丁。必须详细盘查。毋堕该逆诡谋。是为至要。将此由六百里各谕令知之。　　

○又谕、官文、严树森奏、苏常发逆图窜皖北以扰鄂疆一摺。皖北和含巢一带。尚有贼踪。若忠逆复率大股前往句结。上犯楚疆。该省穆正春、王桐柏、所部兵力尚单。殊不足御此狂氛。著曾国藩督饬皖北各军。实力剿洗或添拨劲旅。前往协剿。或进捣苏常。攻所必救。以分其势。俾不至窜入楚边。方为妥善。左宗棠在浙剿匪。现在极为得手。若乘此声威。直捣杭嘉等郡。则该逆势必回顾苏常。无暇图犯鄂境。应如何进剿浙西。以掣贼势之处著左宗棠悉心筹画。妥为办理。将此由六百里各谕令知之　　

○又谕、严树森奏、仇杀多命重犯。潜逃赴营请饬军前正法一摺。据称湖北随州民人谢开基、赴多隆阿军营。充当亲兵著有战功。据多隆阿咨请将该犯从前在籍杀人之案注销。留营效力。并将该亲兵之子谢顺。由枣阳县监提省释。一并留于军前剿匪查谢开基谋杀谢登台一家七命。复挟监生毕太和指拏之仇。纠党多人。放火焚毁毕太和住屋。延烧多家。毕太和之妻女等均被烧死。毕太和与雇工李大贵逃出。亦被该犯杀毙。旋逃至豫省。招集匪类。时图啸聚请饬多隆阿立提巨恶。于军前淩迟处死。其子谢顺解鄂审办等语。刑部律例。杀死一家非死罪三人。即应淩迟处死。此案谢开基先后杀死两家多命。均在三人以上。查拏之后复纠聚凶徒。为抗官拒捕之谋。实属罪大恶极亟应照例处以极刑。以申国宪。著多隆阿立提谢开基到案。于军前淩迟处死并照例于处决时加割刀数。不得以该犯杀贼立功为词致令穷凶极恶之犯。得以幸逃显戮。伊子谢顺等派令妥员押赴湖北审办。毋稍疏纵近来犯事人犯多以军营为逋逃渊薮。该大臣军律素严。嗣后务当申明禁令。以肃营制。本日据都察院奏、绅士周建丰等以凤翔岐山两城被围日久。专丁赴京呈控。情词甚为迫切。凤岐地关紧要。若有疏虞。则匪势联成一片。愈不可制。著多隆阿迅派劲兵。星驰赴援都察院摺一件。并著钞给阅看。正在寄谕闲。据多隆阿驰奏、攻克羌白镇王阁村老巢。览奏深为欣慰。著该将军将东路余匪。办理肃清毋令一人一骑渡河。窜至蒲州等处附近各匪。一律铲除。然后分兵西路。先其所急次第剿办。仍当谋定后动。未可战胜而骄。俟详细情形奏到后。再降谕旨。将此由六百里谕令知之。　　

○又谕、严树森奏、鄂省举行武闱乡试。循例办理主考事宜一摺。前因汉南军务吃重。叠经谕令严树森即日出省驰赴秦鄂交界地方。扼要驻扎。督饬梁作楫等越境驰剿。现在兴安未复。贼氛甚炽。陕南无兵可调。剿办正当吃紧严树森仍当懔遵叠次谕旨。星驰出省督饬各军。克期规复兴安郡城以以副委任。所有该省武闱主考事宜。著派员办理以专责成将此由六百里谕令知之。　　

○补铸陕西潼关协副将关防。从巡抚瑛棨请也。　　

○予江南镇江军营病故总兵官李逢春祭葬恤荫。　　

○予安徽甯国阵亡都司韦上元祭葬世职。　　

○壬午。谕内阁、瑛棨奏、兴安兵团收复新旧两城一摺。发逆陈得才等窜陷兴安府城。意图久踞。团总监生邱振家、招集团勇。于本年正月十四日。会同知县方传理、督率水陆各勇及城守官兵乘夜薄城该匪猝不及防。放火奔逃官兵一拥而进。当将兴安旧城收复。县丞周锡龄等乘势赶至新城。适该匪出城奔窜。兵团并力尾击追杀十余里。兴安新城同时收复。监生邱振家激于义愤。奋勇杀贼克复城池。实属异常出力。著先行赏给六品蓝翎。以示优奖。　　

○谕议政王军机大臣等、前因张之万议覆御史吕序程条陈河南地丁钱粮。诸多窒碍。当经明降谕旨。该御史所奏毋庸置议。兹复据该御史奏称、该抚到豫后。既查明各州县徵漕。每石浮收二两。地丁钱粮谅不无浮收之处。风闻各处徵册皆系两本。即调取徵册。亦难稽考各属银价。贵贱不等因而完纳银数。参差不齐。惟贵时既增。贱时何遂不减。钱粮完至二千五六百文者。固不可加而完至三千数百文者。又何以不议减。请饬定徵收限制各等语。朝廷轸念民瘼孜孜求治。近日言官陈奏。凡有关小民之依者无不令地方大吏。详查确陈以恤民隐前据张之万沥陈河南官民积弊情形。极思整顿足见该抚尚能留心吏治。以济民艰此次该御史所陈浮收各节。是否均系实在情形著张之万再行详细确查。如果有窒碍难行之处。即著分晰陈奏。不必因该御史所陈曲为迁就。若查有地方官加倍徵收钱粮。罔恤民艰者即行随时严参毋稍回护。该抚务须振刷精神。彻底清查厘剔弊窦毋为府县等官所蒙蔽。原摺著钞给阅看。将此谕令知之　　

○又谕、崇厚等奏、东匪大股直扑河岸。官军并力击退一摺张锡珠等股匪。败窜河东现在纠合大股。直扑大营河口等处抢渡。经官军击退。仍在沿河一带游弋。时思北窜是该逆狡谋。迄未稍息。著崇厚督饬黑龙江马队。并飞调洋枪队。并力扼截。并分饬沿河各营弁。严密梭巡。来则攻击。毋稍疏懈宝山、成保、已赴馆陶。著就现带兵勇。往来策应遏其纷窜。毋令逆匪偷渡河西。谭廷襄计日可抵东昌。距直省较近。当与崇厚等声息相通。著饬令马步兵勇。并海群等军。会同直隶官军并力埽荡。迅歼丑类。崇厚请调之王佐臣赵喜义、均系胜保旧部。平日打仗尚称奋勇。著准其劄调来营。以资差委。但胜保平日治军不严。所部兵勇。多无纪律。王佐臣等到营后。著崇厚随时察看。傥骄恣不守营规。或有任令部众骚扰情事。务当从严惩办毋稍姑容。将此由五百里各谕令知之。　　

○又谕据曾国藩奏、代陈李世忠因胜保逮京治罪。恳请褫职立功赎罪一摺。将帅为国家大臣。贻误军务罪有攸归。刑章宪典。禀之列祖列宗。非朝廷所得而私。胜保以督师大员种种贻误。叠经中外参劾犹恐被人诬毁。复密派大臣确切访查。始行逮京治罪此岂臣下所得代为乞恩。曾国藩据李世忠之禀。率行具奏。揆诸体制殊有未协现在江南逆匪。纷纷渡江李世忠受恩优渥。官居专阃自当迅速立功。以图报称即前此该提督经胜保拊循保全。亦由仰承文宗显皇帝如天之度。准其投诚得以邀此异数。该提督自应力矢公忠。不得专顾私谊。如此渎请。姑念李世忠本系武夫不深责备。所有李世忠自请褫职之处。加恩改为革职留任。曾国藩即转饬该提督。迅将九洑洲等处贼匪。奋力击剿不使该逆旁窜。办理确有成效。由该大臣奏闻听候谕旨。胜保功罪朝廷自有权衡。固无庸臣下喋喋为也。将此由六百里谕令知之。　　

○又谕赏罚大权操之自上。非臣下所能干预。李世忠以阃外武臣。竟敢瞻顾私恩。实属胆大妄为曾国藩接阅信函。据理驳回自是正办。即据情代奏。亦应将李世忠请加处分。以肃纲纪览曾国藩所奏。但云李世忠系胜保招抚之人。此次吁陈私悃。何敢壅于上闻而于此事如何处置。不赘一词是该大臣此奏。委婉曲折于现在时势。权宜轻重亦甚费苦心。前因胜保贻误各情。被参多款革职逮治。将来如何发落朝廷自有权衡。乃李世忠忽有此立功代赎之请。固不能因之激怒而有所增加。亦何能因此迁就而遽从末减。惟和含未复。护逆复率众渡江。皖北军情吃紧。剿办正需兵力著曾国藩乘机激励。饬令李世忠认真剿贼奋勉图功。如该提督果能鼓勇前进。尽力埽荡俾渡江逆匪。不敢窥伺仪扬或协助官军。攻取巢和各城于军务亦甚有裨益也。总之胜保之罪。实由自取即按军法惩治。亦何足惜。惟李世忠阴鸷性成。越分渎请。若遽绳以法律。重加严谴。是坚其犷悍之性。转与江北军务无益。且昨据都兴阿等寄军机处信函。有现与苗练因盐务构衅。在洪泽湖械斗之语是李世忠不顾大局。已可概见现在自愿立功。以赎胜保之罪即当因其机之可转。责以立功。惟在该大臣相机而驱策之俾不得以空言尝试。方为妥善。本日已另有寄谕一道。该大臣奉到后即酌量宣示李世忠其未便宜示之意。特再寄谕该大臣以便参观互证将此由六百里谕令知之。　　

○又谕、曾国藩奏鲍超督军。进解泾县城围。及前赴金陵。巡视无为州芜湖等处各摺片。九洑州江面贼船。昼夜赶渡。曾国藩恐前敌各营。未能稳固自应亲往察看。俾攻守悉臻妥善。惟江浙军务。互为表里。此次贼匪径趋江北。若浙师出奇制胜。直捣杭州自可牵制贼势。现在金华等处均已克复绍兴贼势已孤指日可下。乘势规取杭城。易如反掌第杭城不难于取而难于守。嘉兴未复。则贼由石门等处可以西趋。湖州未复。则贼由德清等处。可以南窜。左宗棠克复杭城后。若拘泥成例驻扎会垣。贼以游师扰之。必有应接不暇之势。不如督率劲旅相机进剿。杭州虽复。不必固守。仍分兵徽州。以清皖南之贼。俾朱品隆等酌撤渡江。会合毛有铭等军。迅克和含等处。水陆两路。并力规取。九洑洲。肃清江面。则皖北可期稳固。然后合鲍超甯国等军。攻取金陵或酌分奇兵。旁取句容丹阳。以图常州。似剿办较易得手。著曾国藩左宗棠酌度机宜。妥筹办理。将此由六百里各谕令知之。　　

