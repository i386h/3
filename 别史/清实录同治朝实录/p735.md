<!-- { "loadSidebar": true } -->
○谕军机大臣等、富明阿奏、遵旨体察吉林军务情形。酌拟办理一摺。马贼姜洛道等由勒克山西窜。李半疯等盘踞平甸子地方。欲往西北窜扰。亟应迅速剿捕。以净余氛。富明阿现拟饬乌里布、统带黑龙江征兵。会同春寿所统吉林马步队前往攻剿。调富尔荪来省。自行出省督师。所筹均尚周密。即著该将军妥速筹办。务将各股贼匪。摉捕净尽。以副委任。被扰地方。当饬常海等认真清查。妥筹抚字。毋令一夫所所。阿勒楚喀副都统。即著以胜安署理。双城堡总管。即著以喜贵署理。责令将一切善后事宜。实力妥办。富明阿遵议从征残废兵丁。请将年逾六旬者。仍照定例月支半饷。未及六旬告退后伤病痊愈者。俱照兵丁一体应差。仍食半饷。征兵并未伤废者。不准告退冒饷。于国家矜恤将士整饬戎行之意。均不相背。即著照所请行。富淩阿既不得兵心。著暂停奖励。仍饬令奋勉图功。以观后效。另片奏、革员安荣现应起解赴戍。绅民保留恳切。奏明请旨等语。安荣著准其暂停起解。仍留伯都讷城。协同新任同知办理防堵抚绥事宜。如再不知奋勉。即著迅速起解。不得再行渎请。将此谕令知之。　　

○又谕、曾国藩奏、捻匪自山东南窜。追剿叠胜。请将出力员弁奖励。并捻势回窜曹濮等处。分路布置。拟挑运河防守各摺片。张赖等逆全股。因黄运两河防守严密。不能抢渡。折向南趋。刘铭传督军击之于龙堌集。大获胜仗。周盛波一军。复由钜野迎至菏泽。续获胜仗。该逆叠遭挫败。已有分股散窜各路之势。昨据吴棠奏称、张赖等逆。扰及丰萧砀山等处。任柱复分股窜至邳睢境内。砀山现已被困。张逆并有取道丰县窥伺蒙亳之说。当经谕令曾国藩、吴棠、乔松年、分别防剿。兹据曾国藩奏称、张牛等逆。由丰县折回单县。并闻有分窜雉河亳州之说。任柱一股。由永城砀萧窜至睢甯。距宿迁不远。与吴棠前奏情形大略相同。该大臣务当督饬刘秉璋所部。与吴棠派出各军。联络声势。杜贼东窜。力保完善。一面知会乔松年督兵堵截。与回防归德之周盛波一军。互相援应。以杜纷窜。贼既有回窜曹濮之意。运河防军。尤当严加整饬。著曾国藩、阎敬铭、妥筹布置。不可稍形松懈。东路之防。既以运河为阻截捻踪之界。则修浚之工。不宜稍缓。著曾国藩会同阎敬铭等。赶将河身浅窄处所。大加挑浚。务令一律宽深。足以限制贼马。并于河岸增堤置栅。俾资扼守。将此由五百里各谕令知之。　　

○以山东乌官屯等处追剿窜匪获胜。提督周盛传、总兵官周盛波、得旨嘉奖。并赏白玉翎管各一支。白玉搬指各一个。火镰各一件。大荷包各一对。小荷包各二个。佐领吉尔洪额等花翎。恩骑尉保成等升叙有差。　　

○以直隶衡水捕获匪徒。赏升用知州知县高维翰花翎。余加衔升叙有差。　　

○蠲缓江苏铜山、沛、二县暨徐州卫被扰地方新旧额赋有差。　　

○蠲缓江西莲花、金溪、崇仁、宜黄、东乡、南城、南丰、新城、广昌、泸溪、临川、南昌、新建、进贤、清江、新淦、安福、鄱阳、余干、建昌、德化、湖口、峡江、乐平、永新、彭泽、丰城、新喻、德安、二十九厅县被扰被水被旱地方新旧额赋有差。　　

○庚子。谕内阁、前因都察院奏、图观呼图克图。呈请准用康熙年闲恩赏前辈物件。当令理藩院详查例案具奏。兹据奏称、康熙年闲恩赏该呼图克图前辈物件。详查该衙门及喇嘛印务处。均无案据。即道光年闲该呼图克图前辈住京当差。亦无准用前辈恩赏物件明文等语。图观呼图克图呈请各节。既无例案可稽。所请赏用康熙年闲恩赏前辈物件之处。著不准行。　　

○又谕、文祥等奏、匪首伏诛。余党遣散一摺。奉天马贼。自逆匪王起周荣被诛后。马傻子一犯。尚敢率其党与。屡抗官军。扰害奉天吉林热河三省。凶恶众著。实为法所难容。该逆因被官军击败。追剿穷蹙。赴花里雅春军营乞降。文祥等以该逆罪大恶极。与被胁反正悔罪输诚者迥异。因将该逆押赴军前正法枭示。并将其死党王振东、齐海等、一并正法。足以昭炯戒而快人心。其余党三百余名。概予免罪。业经分别赀遣。此外先后投诚各众。果能真心向化。痛改前非。朝廷必当宽其既往。咸与维新。以示法外施仁至意。　　

○又谕、文祥等奏、请将人地不宜之副都统降补等语。盛京副都统花里雅春、前在广甯守城。尚知奋勉。自简放实缺以来。渐近浮动。办事亦多率意。于人地不甚相宜。花里雅春著以协领降补。　　

○又谕、前因刘蓉奏参杨能格、于各营粮饷分拨不均。营私侵蚀各情。谕令杨岳斌、赵长龄查奏。兹据奏称、粮台收支有无浮冒。全以支发底簿及历任报销册为凭。杨能格以前办粮台之熙麟文煜两任报销册籍。均未移交。该臬司本任粮台收支各款。业已奏准自行报销。所有底簿不肯交出。庆防弁勇兵饷。较之发给前敌及泾防各营。多至数倍。显有捏词偏袒匀拨不公情事。其支发庆防亲兵马队饷项。则照楚军章程。八营弁勇。则照熙麟等旧章减扣发给。于魏添应新招马队。又照楚章支给实银。办理均属两歧。请旨先行交部严议等语。杨能格自接办粮台后。于支发粮饷。意为轻重。以致物议沸腾。实难辞咎。著先行交部严加议处。其经手粮台收支款项。著杨岳斌严饬赶紧造册。报部核销。以杜弊窦而昭核实。寻吏部议、杨能格应降四级调用。不准抵销。从之。　　

○谕军机大臣等、文祥等奏、接奉寄谕。核陈奉省贼情。绘图呈览一摺。牛庄收复后。室庐俱尚无恙。营口前经派兵驻扎。现在败匪南窜凤凰城之东。复由安平河等处逃逸出边。至山内潜匿。而兴京附近之新兵堡湾甸子等处。探有贼匪四五百名。经富和等进剿。逆踪远避。该处峰峦绵亘。易于薮奸。著饬令刘景芳、潘永春等、分道摉捕。毋任再行啸聚滋事。至西路单家五台子等处。被击余匪。或五六十人为一股。或三四十人为一股。此时畏慑声威。不敢肆扰。诚恐大兵一撤。三五成群。复图句煽。仍为地方之患。文祥假期已满。福兴管理神机营差务。亦属紧要。该大臣等亟应来京供职。节次由京派出及直隶天津所调之旗绿各营。除凯撤外。应酌留奉省若干以备防剿之处。著与都兴阿会商调派。即著该将军接办奉省军务。并准其节制各军。以期事权归一。其余该大臣等经手未尽事宜。一并移交该将军。会同兼尹府尹等妥筹办理。围场内窜匪。必须剿捕。其安分良民。不得概行诛戮。著都兴阿认真筹办。为一劳永逸之计。将此由五百里各谕令知之。　　

○又谕、有人奏、直隶武强县知县刘振中昏庸贪鄙。于徵收地丁。每两勒加银五六钱。纵令官亲谭姓、门丁刘二、招摇纳贿。税书高姓弟兄三人。习教结匪。沿村抢劫。该县并不拏禁。又增设税局。加徵车船布帛各税。并藉修城垣。苛派民闲。及小范镇地方路劫之案。延不详办。请饬查办等语。刘振中前经被人参奏。曾寄谕刘长佑确查。兹览所奏各情。与前参大略相似。如果属实。实为地方之累。著刘长佑汇入前案。一并确切查明。据实参奏。毋稍延宕。原片著钞给阅看。将此谕令知之。寻奏、遵查刘振中被参各款。均无实据。惟劝捐修城。先令殷商垫办。并未禀请立案。究有不合。请交部议处。从之。　　

○河南巡抚李鹤年奏、请调直隶总兵官余承恩。道员段广瀛、前河南知府朱光宇等、赴营差委。允之。　　

○调甯古塔副都统色尔固善为盛京副都统。伯都讷副都统高福为甯古塔副都统。以降调齐齐喀尔副都统定安为伯都讷副都统。　　

○护江苏巡抚布政使刘郇膏丁忧。以按察使郭柏荫为布政使。并护巡抚。翰林院侍讲学士刘秉璋为江苏按察使。　　

○辛丑。谕军机大臣等、据林寿图奏称、接管庆阳粮台。雷谭各营。勇数增多。需饷甚钜。现在兰州兵变。所需粮饷军火。俱由该粮台转运。而各省协饷日减。无可支放。其准拨山西山东河南四川等省之款。仅据山西拨解二万两。请饬催迅筹解济等语。庆阳粮台。改设西安。关系甘省全局。若不亟筹接济。则各营停兵待饷。哗溃堪虞。著崇实、骆秉章、阎敬铭、李鹤年、王榕吉、按照前数。督饬各该藩司迅筹拨解。以应急需。并著王榕吉迅饬河东道。将划拨兰州之乙丑纲银二十万两。如数筹措。遴派妥员。解赴西安交纳。毋稍玩延。杨岳斌、林寿图、仍当于各该省协饷解到时。权衡缓急。均匀搭放。毋得顾此失彼。贻误事机。林寿图另片奏、荆子关分局。前经杨岳斌派委严德芬经理。现查该处已有湖北道员陈丕业驻扎。请将严德芬撤回。以节糜费等语。著官文转饬陈丕业。嗣后于襄阳解到饷银军火等项。即由该员设法运交西安粮台。由林寿图随时察看情形。运甘应用。其该关局费运费。并著官文饬知陈丕业自行支销。以专责成而清款目。将此由五百里谕知官文、崇实、骆秉章、杨岳斌、阎敬铭、李鹤年、并传谕王榕吉知之。　　

○又谕、讷尔济奏、侦探东西两路贼匪情形。请饬成禄等出关进剿。并请饬拨兵饷各摺。木垒奇台古城等处。均已无贼。讷尔济派委佐领百喜等带兵前往。并招募民勇防守地方。该防御等往济木萨攻夺逆匪粮草。如得大兵出关。回子郡王佰锡尔等均可协同攻剿。成禄一军。现在何处。著杨岳斌迅檄该提督带兵出关。与伯锡尔等联络声势。不得再有畏葸迁延。致干重咎。鹤龄一军。前次叠经降旨。令其会同成禄一军出关剿贼。嗣因兰州兵变。调鹤龄驻省防剿。现在省城情形。能否安静。如曹克忠军到省。能否替出鹤龄之军。仍令会合成禄出关。并著杨岳斌妥筹调度。巴里坤领饷委员张积功等。在兰州守候五年之久。甘肃积欠巴里坤饷银。为数甚钜。著杨岳斌于欠解巴城俸饷内。迅速筹拨十数万两。陆续派员拨解。并传知张积功等。由北路草地解至乌里雅苏台。由讷尔济派员迎提接济。以重兵食而固边陲。将此由六百里各谕令知之。　　

