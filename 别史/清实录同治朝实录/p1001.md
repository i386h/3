<!-- { "loadSidebar": true } -->
○癸巳。谕军机大臣等、理藩院奏、阿拉善亲王贡桑珠尔默特呈报回匪窜扰情形。请拨兵救援一摺。所称陕省董志原逆回。窜入甯郡。句通甯夏回匪。攻扑定远营城。及窜至福因寺等处。提督张曜所部获胜各情。均系在金顺未到甯夏以前。惟现在陕甘各回。分股骚扰。该亲王亦风闻灵州失守。是甯夏之围虽解。而贼势尚属狓猖。阿拉善所属之定远营。东通包镇绥远等处。南连中卫。均无险阻可守。转瞬黄河冰冻。尤虞该逆东趋。金顺剿贼现正得手。著即懔遵叠次谕旨。会同张曜等军乘机兜剿。毋任该逆盘踞城寨。势成负嵎。灵州情形何似。著左宗棠确查具奏。一面调派劲旅。驰赴甯灵一带。与金顺等迅图剿洗。不得以无兵可拨。致逆踪扰害蒙地。复肆蔓延。将此由五百里各谕令知之。　　

○又谕、理藩院代奏、阿拉善亲王贡桑珠尔默特呈报回匪窜扰该旗。该亲王协同官军截剿获胜。惟蒙古官兵。向无洋枪等项。接仗未能得力。恳请饬拨洋枪洋炮数百件。以备应用等语。枪炮为军中利器。现在回匪窜突靡常。该旗防务吃紧。需用洋枪洋炮。著神机营王大臣酌量拨给。以资防剿。将此谕令知之。　　

○河东河道总督苏廷魁、奏报秋汛安澜。命诣河神庙祀谢。　　

○以翰林院侍讲学士常恩为内阁学士兼礼部侍郎衔。　　

○甲午。谕军机大臣等、富明阿奏、查城途次。拏获马贼正法一摺。吉林五常堡新开荒地一带。时有盗贼滋扰。本月初九日。富明阿因巡阅各城。行抵东孤家子地方。探闻该逆在桃山屯盘踞。当即派员将匪首王溎及夥匪等先后拏获十四名。讯明正法。办理尚为妥速。著富明阿仍饬各该管官弁。迅将逃逸各犯悉数拏获。以靖地方。此次尤为出力之官弁兵丁等。准其汇于节次缉贼出力官兵案内。择尤保奖。毋许冒滥。至五常堡添设官兵。前据该将军奏请将奉天来堡依亲之旗丁充补。业经该将军咨送旗籍到部。何以两年之久。富明阿尚未接到部覆。著该部迅速查明办理。将此谕令知之。　　

○予山东武定阵亡殉难监生姚培典等绅民妇女七百八十二名口分别旌恤如例。并予建祠。　　

○予山东海丰殉难原任直隶知县吴式训妻李氏等六口旌表如例。并予建祠。　　

○乙未。孝慈高皇后忌辰。遣官祭福陵。　　

○谕军机大臣等、沈葆桢奏、新造轮船赴津。请派大员勘验一摺。福建新造第一号轮船。沈葆桢现派道员吴大廷监驶赴津。著派崇厚前往验收。所有船身机器汽炉一切。是否悉臻完善。并著详细勘明。据实覆奏。至此号轮船。即著照沈葆桢前拟。名为万年清。沈葆桢所绘轮船总图。业由军机处呈进。留中备览。沈葆桢原摺。著钞给崇厚阅看。寻崇厚奏、遵验新造轮船。实系工料坚固。轮机灵捷。教习驾驶。亦颇娴熟。报闻。　　

○旌表守正捐躯直隶高阳县民妇孟王氏。　　

○丙申。赏五城贫民棉衣银。　　

○上以孟冬时享太庙。自是日始、斋戒三日。　　

○丁酉孝敬宪皇后忌辰。遣官祭泰陵。　　

○予安徽泾县阵亡殉难从九品朱文銮等绅民妇女二千七百七十七员名口分别旌恤如例。　　

○戊戌。上以孟冬时享太庙。前期亲诣行礼。　　

○谕军机大臣等、福济、荣全奏、会商善后防边事宜。福济、文硕奏、遵筹安插厄鲁特章程。酌拟变通办理。并密陈棍噶扎勒参固执情形。文硕奏、因病请假。并请暂驻乌城各摺片。此次立界事宜。业经荣全办竣。惟自博果苏克坝起。至沙宾达巴哈止。新立牌博八处。虽与俄使议定会查章程。尤须派员随时周历。方足以固中外之防。著福济、荣全、饬令唐努乌梁海总管。分派妥员。不时赴新立牌博处所。严密巡逻。具结汇报。该将军等仍当随时留心察访。傥该蒙官等虚应故事。不能认真稽核。立即分别惩办。以期疆界乂安。永消隐患。厄鲁特不愿东徙。自应暂令各安旧居。福济、文硕、请将僧众仍赐棍噶扎勒参为徒。居于阿勒台山南。俗众居于青格里河。交总管巴彦特古斯妥筹安插。均著照所拟办理。至游牧领队大臣。亦著照所请。令巴彦特古斯暂行署理。以资钤束。福济等密奏棍噶扎勒参请饷西征各节。势难遽行。著俟锡纶会衔摺奏到日。再降谕旨。原片留中。文硕行抵乌里雅苏台。旧疾复发。著赏假一个月。暂驻乌城调理。至布伦托海、应否裁撤仍隶科城。文硕、锡纶、将来应驻何处。著福济详酌情形。妥议具奏。将此由四百里各谕令知之。　　

○又谕、据文硕奏、经过直隶。访闻宣化镇总兵崔福泰、于办理练军一事。操守未能廉洁。以致省局委员不服。竟有口角互揭之事等语。总兵为专阃大员。若操守平常。安能表率营员。整顿兵制。况练军一事。尤关紧要。著曾国藩即将该总兵与省局委员互揭之事。确切查明。并留心察看。如果不能胜任。即行据实具奏。毋稍迁就。将此谕令知之。　　

○又谕、据文硕奏、经过蒙古台站。访闻近来差役繁多。行人需索过重。情形苦累等语。自西疆不靖以来。一切兵差往还。经过蒙古地方。不得不资其供应。惟为时既久。情形不无苦累。自应随时加意体恤。若如文硕所奏。驰驿官兵人等。竟至夹带行商。包驮客货。苛求规礼。多索廪羊。劳扰追呼。动加鞭笞。种种恶习。实属不成事体。著福济、荣全、文盛、于所属台站地方。务当随时查察。除照例供应外。不得任意需索。傥有前项情事。即行从严惩办。并著理藩院行知各该管驿部员。一体遵照办理。将此谕知理藩院、并由四百里谕令福济、荣全、文盛知之。　　

○追予浙江绍兴阵亡殉难从九品陆同祖等绅民妇女二百二十三员名口分别旌恤如例。并予建祠。　　

○追予浙江会稽殉难绅民五品衔何南昌等一百三员名赏恤如例。并予建祠。　　

○琉球国使臣向文光等二人于午门外瞻觐。　　



大清穆宗继天开运受中居正保大定功圣智诚孝信敏恭宽毅皇帝实录卷之二百六十八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治八年。己巳。十月。己亥。朔享太庙。遣恭亲王奕?恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝　　

○上诣绥履殿问慈安皇太后安。平安室问慈禧皇太后安。至丁卯皆如之　　

○奉慈安皇太后慈禧皇太后幸漱芳斋。侍午膳。　　

○颁同治九年时宪书。　　

○庚子。谕军机大臣等、左宗棠奏、北路官军叠胜。请开复刘松山处分一摺。据称刘松山一军。由花马池进剿。自八月初六日起。至二十八日止在吴忠堡等处连获胜仗。杀贼甚多马化漋现禀求刘松山退驻灵州。及请委员赴灵受抚等语。前因定安奏、刘松山肆行杀戮致回民复叛袭踞灵城各情。叠谕该大臣查明具奏。现在灵州情形究竟何似。刘松山有无滥杀激变情事。仍著懔遵前旨迅速奏闻。马化漋求抚各节原未可尽信为真。若此时灵州已失。该回目有公然复叛之心。该大臣自应督军进剿。破其奸谋。若已震慑兵威。真心求抚。前此亦无袭踞灵城之事。即著斟酌情形。妥为办理。毋令日起猜疑。至甘回穷困情状。尚与陕回不同。该大臣亦当悉心体察。以戢兵端。虽不可一意言抚。而临事决机。亦不可涉以成见。所请开复刘松山革职留任处分。及营哨各官免其查参出力员弁请奖之处。均著俟查明灵州情形覆奏后。再降谕旨。其固原北路各军战状。及甘回求抚陕回南窜情形。著即详晰查奏。以纾廑系。本日据穆图善奏、范铭、石成器、两军索饷甚亟。请饬催拨饷接济等语。著该大臣迅饬袁保恒于西征半饷内赶紧匀拨。源源解赴甘营。不可稍存膜视。穆图善又奏称甯灵回众。仍宜筹抚。及饬胡昌会督同马潮青开导回民各节与现在办法有无室碍。亦著该大臣随时筹办。用靖边陲。原片著钞给阅看。将此由六百里谕令知之。　　

○又谕、穆图善奏、肃州善后事宜。请仍归杨占鳌经理一摺。据称提督成禄、前经奏请令署甘肃提督杨占鳌赴陕西等处募勇。西上助剿。现在关外军情。该署督势难兼顾。杨占鳌有布置肃州善后之责。未便遽离甘省等语。成禄所奏在川陕等处募勇。前经降旨。已不准行。著照穆图善所请。仍令杨占鳌署理甘肃提督。责成该员将肃州善后事宜。妥为经理。毋任回民复生事端。前谕成禄、将现有兵勇汰弱留强。核定实数奏闻。听候谕旨。该提督自当懔遵办理。其高台以东粮石。穆图善奏称、难以分拨成禄军营。仍将安西等三州县徵粮专拨之处。并著穆图善随时斟酌情形办理。将此由五百里谕令知之。　　

○又谕、锡纶等奏、统筹机宜。敬陈管见一摺据称厄鲁特人众。前筹分安杜尔伯特及喀尔喀四盟。惟变民新降。人心未固。徙留两难。该处黠桀之徒。颇为不少。往往肆行煽惑。必须将其莠种移之远方。而后蚩蚩愚氓不难安插。等语。索伦等人众。叠经谕令福济等妥筹安插仍著该将军等懔遵前旨。酌量情形。分别安插。毋使滋生事端。至锡纶会同棍噶扎勒参所筹裹粮西征一节。该呼图克图勇于任事。具见悃忱。惟布城变民甫定。应行筹办之事甚多。能否遽图大举。锡纶何以不与福济等先行妥商。率行具奏。殊属非是。著福济、文硕、锡纶、仍会筹全局一切机宜。务期次第办理。毋得稍涉孟浪。将此由五百里各谕令知之。　　

○调浙江衢州镇总兵官张其光为定海镇总兵官。定海镇总兵官喻俊明为衢州镇总兵官。　　

○以甘肃正甯县城被匪窜陷。旋即克复。免已革知县黄绍薪逮问。仍留任。　　

○予甘肃灵州阵亡提督钟建高等三十三员祭葬世职加等。　　

○追予甘肃平凉合门殉难教谕王汝揆于伏羌县原籍建立专祠。眷属人等一并附祀。　　

○旌表守正捐躯四川永川县民妇宋蒋氏。　　

