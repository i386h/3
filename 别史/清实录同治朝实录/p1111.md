<!-- { "loadSidebar": true } -->
○追予江苏各属阵亡殉难武生孙邦达等绅民妇女一千八百五十三名口分别旌恤如例。　　

○庚寅。谕内阁、朕叔祖惠端亲王之子奉恩镇国公奕询。在上书房读书有年。持躬谨饬。旋经派令在内廷行走。并管理中正殿事务。俱能恪恭将事。勤慎有加。前因患病叠经赏假调理。方冀日就痊愈。恩眷长承。遽闻溘逝。悼惜实深。著赏给陀罗经被。派孚郡王即日带领侍卫十员。代朕前往奠醊。加恩由广储司赏银三千两。经理丧事。所有饬终典礼。著各该衙门察例具奏。　　

○壬辰。谕内阁、御史佘培轩奏、军流等犯藐法潜逃。请饬查禁一摺。军流徒罪及递解回籍人犯。理宜依法管解。毋任乘闲脱逃。乃近来地方官吏往往视为具文。致令前项人犯。或中途疏脱。或到配潜逃。甚至为匪滋事。怙恶不悛。殊属不成事体。著各直省将军督抚都统府尹严饬所属。遇有军流徒罪及递解回籍人犯过境。务当遴派干役。认真管解。傥有松刑贿纵情弊。即将该管地方官。从严惩办。不得饰词开脱。其已至配所及到籍者。尤应严加管束。毋任出外生事。仍照定例随时按名点验。如有脱逃。立即申报查拏。并著步军统领衙门顺天府五城一体稽查。遇有此等人犯潜逃来京。即行拏交刑部惩办。以肃法纪。　　

○谕军机大臣等、恩承等奏草仓等河水势漫溢一摺。据称上月十一日大雨。山水暴发。草仓河与苏子旧河。并新穵河身。漫成一片。南岸山麓冲刷十余丈。新穵河身。被淤沙大半填平。所穵河身沙土。被水漂没。新培月堤。冲淘成阬等语。河岸工程未及告竣。即值水势盛涨。致有冲刷淤垫之处。恩承等现饬该商人等将所淤河道。赶紧赔穵。月堤现冲阬坎处所。照旧培垫。并将原估攩水坝一道。改至辰方决口处。紧靠月堤。即著照所议办理。恩承等惟当督饬工役。赶紧挑穵培筑。仍按前奏单开工程。及变通办法。认真经理。务臻稳固。不得偷工减料。其西堡修成泊岸。尚属完整。即著随时保护。以免疏失。恩承等承办要工。总当布置妥协。期于一律巩固。傥再不悉心筹画。草率塞责。将来复出险工。定惟恩承等是问。将此各谕令知之。　　

○又谕、库克吉泰奏、据咨甘回东窜豫筹防范一摺。多伦诺尔为热河西北门户。地方富庶。素为贼所垂涎。库克吉泰因直隶咨文声称。探闻贼匪有分犯库伦多伦诺尔之说。即拣派员弁驰往多伦厅常川坐探。并饬丰甯县大阁司会同营汛。调集兵团。严为防备。复由热河八旗派定官兵一千名。俟有警信。驰赴交界驻扎。所筹尚属周密。即著该都统督饬在事员弁。认真侦探。严密防范。不得以贼踪尚远。稍涉懈弛。至古北口练军一千。叠经谕令迅赴库伦防剿。此次库克吉泰摺内声称。李鸿章现饬该军赶紧出口。协剿等语。是此项官兵。即可起程。即著李鸿章檄饬都司贾吉龄统带前进。迅速出口。毋稍迟延。此时溃散各台。已经设复。即或粮运紧要。驼马不敷周转。而该练军行抵张家口后。亦当以次渐进。与察哈尔派出各队。联络声威。藉截贼匪纷窜之路。著庆春斟酌办理。多伦东北克什克腾地方。兵力单薄。库克吉泰现咨昭乌达卓索图两盟长。将上年古北口撤回防兵二千。操练整齐。以备协剿。即著理藩院转饬昭乌达卓索图两盟长。一体遵照豫备。听候徵调。庶免临时延误。正在寄谕闲。据杜嘎尔奏、吉尔洪额等追贼至乌喇特旗所属之布拉特地方。击贼获胜。歼毙二百余名。生捦十余名。现饬该协领等乘胜追剿等语。此次吉尔洪额等奋力剿贼。大挫凶锋。洵堪嘉尚。溃匪现已无多。著杜嘎尔饬令前敌各军。探明贼踪。悉数埽荡。前据定安奏、此股匪徒约有二千余人。现分两股窜扰等语。此次吉尔洪额等击败之贼。系属何股。其余现窜何处。尚有若干。著定安、杜嘎尔确切侦探。视贼趋向。饬令各军妥筹防剿。前以扎齐鲁克齐伯克瓦齐尔歼毙贼目。裹创力战。已谕令张廷岳等从优保奏。此次杜嘎尔奏称剿贼出力之扎奇鲁克齐巴奇瓦齐尔。是否即系其人。著该副都统遇便奏闻。其所部官兵。即著张廷岳等择尤请奖。仍令该带兵官确探贼踪。会合吉尔洪额等乘胜进击。并著杜嘎尔饬令达尔济迎头兜剿。净埽逆氛。将此谕知理藩院。并由五百里谕令李鸿章、定安、库克吉泰、庆春、杜嘎尔、张廷岳、阿尔塔什达知之。寻杜嘎尔奏、遵查吉尔洪额等斩杀之贼。即系窜入中公旗等处股匪。扎奇鲁克齐巴奇瓦齐尔即系扎齐鲁克齐伯克瓦齐尔。报闻。　　

○吏部以大学士瑞常、瑞麟、应定何殿阁。请。得旨、瑞常著授为文华殿大学士。瑞麟著授为文渊阁大学士。　　

○以太常寺卿徐桐、太仆寺卿翁同和、为内阁学士兼礼部侍郎衔。　　

○以乌喇特旗地方剿匪获胜。赏协领吉尔洪额头品顶带。佐领奈丹扎布伊勒和布巴图鲁名号。协领双喜花翎。予阵亡委参领。德克登布祭葬世职加等。　　

○癸巳。谕内阁、奉恩镇国公奕询夫人。著加恩赏食镇国公半俸。　　

○又谕、给事中夏献馨奏、敬阵办赈事宜一摺。本年直隶天津等处被水。业经降旨。准将江浙等省米石截留赈济。该给事中所拟清查户口。防察奸宄。多分赈厂。选择绅耆。剔除弊端。筹给医药各条。不为无见。著李鸿章按照所陈各节。饬令办赈各州县体察情形。实心经理。务期实惠均沾。不得有名无实。　　

○又谕、杨昌浚奏、遵查私拆夹板公文人犯。审明定拟一摺。上年九月闲。由兵部递回福建夹板公文。行至浙江龙游县亭步驿地方。驿书王楚青将黄布封面兵部印花擅行拆动。虽据讯无漏洩情事。究属罪有应得。王楚青著从重发往黑龙江。到配后加枷号三个月。杖一百。折责安置。其率行转递之上航驿专管官西安县知县张廷璜著交部议处。　　

○引见考取直省优贡生。得旨、张祥会等三十三人著以知县用。申肯堂等二十九人著以教职用。　　

○命镇国公奕谟管中正殿事。　　

○追予故浙江巡抚升任总督马新贻于浙江海塘建立专祠。　　

○追予安徽各属阵亡殉难巡检管兆蕃等绅民妇女七百六十九员名口分别旌恤如例。　　

○甲午。谕内阁、醇郡王之第二子著命名载湉。　　

○又谕、溥楙等奏、应行急修各工。请派员查验一摺。孝陵裕陵隆恩殿。暨统惠皇贵妃园飨殿等处。均有渗漏情形。著派童华前往。将应修各工敬谨查验。归入本年急修案内。一并修理。　　

○谕军机大臣等、前因甘肃甘凉肃一带兵力单薄。谕令左宗棠、穆图善、派兵截剿。兹据奏称、现在东西两山尚未肃清。南路亦须留兵驻扎。西甯河州逆巢未埽。左宗棠现驻静甯。距西路遥远。穆图善所部兵勇驻守省垣。分扎金县等处。均难抽拨。请俟河西肃清。零匪摉除净尽。再由左宗棠拨兵前赴西路等语。甘凉肃地方紧要。亟应妥为设防。即著豫师、瑞云就现有兵力。于各该处紧要隘口。严密防堵。遇有匪徒窜入。即行实力剿击。毋任该匪蔓延。惟豫师、瑞云。所部兵力无多。如有大股窜入。殊难堵御。仍著左宗棠穆图善妥筹兼顾如西路紧急。务于无可抽拨之中。设法派兵赴援。以资得力。将此由五百里各谕令知之。　　

○以办理江北漕粮完竣。予道员王大经优叙。　　

○以直隶永定河复决。总督李鸿章革职留任。道员李朝仪、同知朱津、再下部议处。巡检郑官贤革职留任。　　

○乙未。以缉捕不力。摘陕西总兵官黄超群顶带。　　

○丙申。谕军机大臣等、左宗棠、穆图善奏、回匪窜扰北山。官兵截剿获胜一摺。北山秦旺川一带。产粮最广。现值收获夏麦之际。该匪时出窜扰。虽经各路官军截剿获胜。惟据生捦贼供。有米拉沟撒回句结陕回二千余人。分股四窜。意图抢粮等语。尤应先事豫防。力为保护。著左宗棠、穆图善、督饬各军。分路确探。何路有贼。即向何路截剿。务期护民收获。毋资盗粮。穆图善现已驰往北山。著即相机调度。并将该处驻扎马队。重加整顿。以期得力。将此由五百里各谕令知之。　　

○又谕、定安奏、追剿乌喇特旗窜匪获胜一摺。贼匪窜扰乌喇特旗界门。避兵而行。提督金运昌探悉贼踪。派队追剿。于上月十六日。击贼于奔巴庙。斩杀殆尽。并在察洪噶尔庙内围剿分窜之贼。两次杀毙悍贼三百余名。生捦十余名正法。卓胜营剿贼奋勇。甚为得力。著定安择尤保奏。以示鼓励。贼目韩阿珲是否歼毙。零匪现逃何处。仍当确切查明。认真摉捕。毋令漏网。前据杜嘎尔奏、吉尔洪额等在乌拉特旗所属之布拉特地方。击贼获胜。是乌喇特旗界内贼股不一。此外究有几股。现在何处窜扰。仍著定安。杜嘎尔懔遵前旨。确探具奏。一面饬令各军侦探兜剿。迅埽逆氛。将此由五百里各谕令知之。　　

○又谕、定安奏、请饬江苏拨解洋枪洋药等语。提督张曜所部各营。转战日久。火器损坏。亟宜更换添拨。以利攻剿。著曾国藩、张之万、饬令江苏制造局。拨发洋枪一千五百杆。细洋药一万五千磅。金底大铜帽七十万粒。派员解赴天津。一面知照定安。由张曜委员赴津领解。毋稍延宕。将此由五百里各谕令知之。　　

○追予乌喇特旗地方阵亡游击戴占元、千总孙福、把总李得胜等、祭葬世职加等。　　

○丁酉。孝静成皇后忌辰。遣官祭慕东陵。　　

○谕军机大臣等、李鸿章奏、日本议约渐有端倪。并将往返信函钞录呈览一摺。日本与中土最近。又自托于同文之国。现在议立修好条规。通商章程。自不必沿袭泰西各国旧套。该督督饬应宝时、陈钦、与该使臣反覆辩论。大致均已允服遵照。惟章程内请添凡两国准予别国优恩。及有裁革事件。无不酌照施准一条。仍是一体均沾之意。亟宜相机开导。使之就我范围。应宝时等覆该使臣信函。颇足折服其心。即著李鸿章饬令应宝时等、力持定见。悉心开导。总期妥为酌定。以示区别而杜弊端。并将办理情形。随时具奏。将此谕令知之。　　

○戊戌。孝懿仁皇后忌辰。遣官祭景陵。　　

