<!-- { "loadSidebar": true } -->
○又谕、理藩院奏、据阿拉善王报称。军需无著。供支艰难。请饬筹拨。以免贻误等语。阿拉善王贡桑珠尔默特、自甘肃军兴以来。捐输垫办防堵蒙兵饷需。并挽运军粮火药等项。共银二万余两。驼马四百匹之多。军务一日不竣。则台站一日不撤。该亲王力难为继。自应迅筹接济。以恤外藩。著都兴阿、穆图善、杨岳斌、就近体察情形。嗣后应如何筹款拨给之处。迅即妥为设法筹办。至该旗派出蒙兵。历年受伤阵亡官四员。兵一百六十余名。前经理藩院咨查该督造册议恤。其解饷回空遇贼被害之兵丁六名。由甯夏将军咨报理藩院。亦未声明兵丁名目。无凭议给恤典。并著该将军总督等迅速查明造册。咨送理藩院。毋再迟延。将此由四百里各谕令知之。　　

○又谕、刘蓉奏、堵剿逆回获胜。泾长情形稍松。追剿陶营叛卒。捦获首犯。歼毙悍党。余匪悉数遣散。杨得胜等军。暂留延鄜。严防三岔厅等处各摺片。甘省逆回。盘踞新城党原两镇。分股由丰台扰及长武等处。经谭玉龙等带队截击。雷正绾所部。亦各奋勉图报。堵其窜路。该逆复扑泾河川。又经谭玉龙等克之。败匪一股退窜镇原。一股退窜萧镇。其新城大股。亦退回固原及炭山等处。荔家堡之贼。亦由萧镇北窜。该逆因陕省边防严密。不能遂其东窜狡谋。旋即逡巡败退。著杨岳斌、赵长龄、刘蓉、督饬周显承等。会合陕军。乘胜进攻。分路蹑剿。务将此股窜回。就地歼除。毋令再行阑入陕疆。陶茂林营叛卒。经萧德扬等在郝坪等处。分路进剿。将首逆王正明等捦获。著赵长龄、刘蓉即饬将王正明等犯解省。讯明正法。以昭炯戒。其遣散余众。并著妥为办理。毋令沿途滋生事端。此次追剿叛卒出力之员弁等。著准其汇入彭体道等剿办溃卒案内。择尤保奏。杨得胜、鄢太愚、两军。既据刘蓉奏称。撤赴庆阳。则延鄜门户空虚。即著照所请。暂留延鄜防堵。毋庸撤赴庆阳。归杨能格调遣。以固藩篱。刘蓉现派谭玉龙等赴甘跟剿。著杨能格督饬现有兵力。会合谭玉龙等军。将北路窜匪两面夹击。迅殄逆氛。甘肃溃勇。窜至三岔厅叛将胡大贵所部千余人。扰及秦州。著赵长龄、刘蓉、督饬防军。实力堵剿。杨岳斌一面派兵会击。毋任蔓延为患。雷正绾当懔遵叠次寄谕。将胡大贵等设法捦斩。以赎前愆。刘蓉患病。请俟赵长龄抵陕后。交卸就医。现在甘省逆回叛勇。纷纷溃窜。陕省边防紧要刘蓉所部各营。必须有得力统将。严明约束。足保无虞。刘蓉方可卸责。所有布置情形。及一切应办事宜。著刘蓉与赵长龄悉心会商。务期诸臻妥协。方准起程。不得急图交卸。致有贻误。将此由五百里谕知杨岳斌、赵长龄、刘蓉、并传谕杨能格雷正绾知之。　　

○以恭办定陵差务妥慎。赏郎中阿尔萨兰武备院卿衔。　　

○以捐办兵饷转运军需出力。赏阿拉善亲王贡桑珠尔默特子喇嘛扎拉穆沁旺济勒诺们罕名号。台吉巴拉沁班咱尔廓察镇国公衔。　　

○以塔尔巴哈台会剿回匪获胜。赏转世喇嘛棍噶扎勒参呼图克图名号。　　

○拨工部火药五万斤解赴陕西军营备用。　　

○甲午。谕内阁、现值天气渐寒实录馆人员。朝夕恭纂书籍。著加恩于例支柴炭外。十一月、十二月、正月、每月赏银五十两。在广储司支领。　　

○派礼亲王世铎、镶黄旗蒙古都统明庆、正黄旗汉军都统福兴、校阅中式武举马步射技勇。　　

○命喀喇沁扎萨克公衔塔布囊乌淩阿在乾清门行走。　　

○命前任太仆寺少卿徐继畬以三品京堂候补。在总理各国事务衙门行走。　　

○以文宗显皇帝孝德显皇后奉安山陵。暨升祔典礼。襄办出力。予工部郎中博惠等升叙有差。　　

○乙未。上御养心殿。引见中式武举。亲定甲乙。　　

○谕军机大臣等、官文等奏、击退襄枣窜匪。楚军出境会剿。吴昌寿奏、南路之贼。窜扰鲁山。请将大名驻防马队。调赴河南各一摺。张总愚股匪。阑入襄枣境内。经江长贵等军击退。姜玉顺等军。复由新野回剿。贼势不支。急窜裕州赊旗店等处。又经豫军截击。该逆折窜鲁山县境。驶向西北。势将扰及嵩洛此股贼匪。往来楚豫之交。趋向靡定。必须合两省兵力。联络夹击。方能得手。官文、郑敦谨、仍当严饬姜玉顺、谭仁芳等、视贼所向。统兵前进。会合豫军。相机兜剿。并檄刘维桢之军。迅由枣阳前赴豫境策应。不得以贼已出境。稍存畛域之见。吴昌寿已派马德昭率所部驰赴河洛。张学醇等军。由襄郏绕赴汝州截击。即著督饬各军。探明贼踪。实力痛剿。迅殄逆氛。赖牛各逆。前由曹单一路。窜往萧砀境内。曾国藩自已设法布置。近日剿办情形若何。仍著详细具奏。以慰廑念。其西路股匪。亦当妥筹兼顾。以期万全。豫省马队太单。现在直隶河防渐松。所有副都统安住所带马队。即著刘长佑饬令统带赴豫。交吴昌寿调遣。官文另片奏鲍超一军。业已起程赴江。仍请催令前进等语。朝廷因豫南军情紧要。是以改调鲍超一军。就近由楚赴豫。嗣据曾国藩奏到。亦有鲍超一军调赴豫省。于粤无损。于豫有益之语。兹览官文所奏。以上杭霆军降众太多。心志不一。并未帖然畏服。傥闻鲍超留楚赴豫之信。纷纷而来。诸多窒碍。所见亦是。即著官文传知鲍超。仍即驰赴江西。将所部新旧各军。妥为部勒。相机进兵。仍听左宗棠节制。所有该军饷需。仍著刘坤一源源拨解。毋令缺乏。将此由六百里各谕令知之。　　

○又谕、都兴阿、穆图善奏、雷营兵变。布置防范情形。及请饬晋省筹银采办米石。楚勇两营。难再撤回各摺片。雷正绾所部溃变后。该提督不肯从逆。屡思自尽。随时将溃勇设法招集抚定。折回固原。接据刘蓉杨能格等奏到。已准令该提督单衔奏事。都兴阿等所奏。尚系前此未确之信。是目下情形。较为安定。都兴阿等现已抽拨西蒙克西克两起马队赴陕。则泾州一带。尚可藉资防剿。安住所带马队。本日已准吴昌寿奏调赴豫剿捻。势难改令赴陕。都兴阿等当饬令西蒙克西克相机剿办。以遏回氛。并随时知照刘蓉妥筹堵御。段登云一军。现拟调援庆阳。甯夏东路。既虑空虚。即著桂成酌带蒙兵。就近移扎花马池。以壮声势。都兴阿等仍当激励将士。规取甯夏郡城。毋稍松劲。甘省粮食缺乏。军士嗷嗷待哺。困苦已极。都兴阿已派色楞额驰往归绥守催仓谷。兼筹采办运解。自系迫不可缓之事。著王榕吉赶紧筹拨银二万两。交归绥道尽数采办米石。迅速运解。以济兵食。此项银两。准于山西月拨都兴阿军饷项下。分月陆续扣还。并著德勒克多尔济就近督令归绥道。将此项米石。设法采办。刻即运解。不得藉口推诿。致误要需。至都兴阿所部。现在分拨援剿。兵力已单。袁复清一营。驻扎甯夏城北。罗承勋一营。驻扎定边县境。皆关紧要。即著毋庸调回山西。王榕吉惟当会同陈湜、就现有兵力。妥为布置。以固边防。将此由六百里谕知都兴阿、穆图善、德勒克多尔济、桂成、并传谕王榕吉知之。　　

○又谕、前据御史汪朝棨奏参伊犁参赞大臣联捷、沿途需索逗遛。并刘蓉摺内所称联捷在沿途勒折钱文。例外需索各节。叠经降旨交杨岳斌详查具奏。兹据刘蓉奏称、联捷统带兵勇。赴甘援剿。经过陕西州县。节节逗遛。任意勒索骚扰。致令员弁兵勇。倚势作威。该营委员降调县丞懋德、在长武逗遛三日。捏报勇数。冒支口粮。并串通都司曹鹤先讹诈威偪。曹鹤先明知勇丁窃取饷银。转喝令队伍持械。勒令长武县知县张景福赔银一千两。懋德已经联捷咨令回旗。曹鹤先现回泾州。请俟长武防务松后。由赵长龄提案审办各等语。案关委员冒领勇粮。并带兵官纵令部勇盗取官银。匿案赔赃。虚实俱应严切根究。以成信谳。即著杨岳斌、赵长龄、汇入汪朝棨、刘蓉前参联捷沿途需索各节。一并确切查明。据实具奏。毋稍徇隐。原片均著钞给阅看。本日据官文等奏称、探闻甘肃溃勇入陕。陕军在宝鸡口接仗失利。陕省已飞撤武关商南防兵。回省堵御各等情。此事尚未据刘蓉奏报。是否实有其事。著刘蓉迅速查明具奏。据讷尔济奏称、户部议准拨解巴里坤银两。至今未到。请饬陕甘总督、解由杀虎口经绥远城。直达乌里雅苏台备拨。或径由杀虎口先行拨解等语。即著杨岳斌查明。如道路业已疏通。即将应解巴里坤饷银。由甘省迅速解往。如道路梗阻。即著改道由杀虎口草地一路。解至乌城。以应急需。毋稍延缓。所请先由杀虎口监督先行拨解之处。并著杨岳斌斟酌情形办理。将此由六百里各谕令知之。　　

○又谕、明谊等奏、收复奇台济木萨城垣。讷尔济奏、击退窜扑巴城逆匪。并收复奇台县城。及何琯奏、击退回匪攻扑巴城各摺片。此次贼匪纠众。在巴里坤三十里堡肆扰。经何琯等督率满绿民勇。奋力攻剿。足以寒贼胆而快人心。本日已降旨将何琯超擢巴里坤总兵。该员自当感激殊恩。力图报称。即著讷尔济商同协守。不得以贼氛已远。稍涉疏懈。古城奇台等处。现经收复。其安设旗绿官兵。及一切善后事宜。并著讷尔济妥筹办理。联捷等军。叠谕迅速出关。计日即可西征。著讷尔济仍遵前旨。飞速迎提。以厚兵力。其古城等处。克复详细情形。并著查明具奏。镇迪道文麟退避何处。竟无下落。殊出情理之外。即著讷尔济查明办理。奇台县知县恒颐。请拨炮位火药。明谊等因前已解赴巴里坤。未经再解。自是慎重之道。即著讷尔济察看情形。如奇台须用炮火。酌量分拨。巴城饷需支绌。傥各省协饷有解至乌里雅苏台地方。即著明谊等设法妥解。毋稍延缓。麟兴奏、分界委员岳嵩武、著有微劳。恳请奖叙等语。现在分界事宜。尚未办毕。著先行存记。俟分界事竣。再行奏请奖叙。以昭核实。将此由六百里谕知明谊、麟兴、车林敦多布、讷尔济、并传谕何琯知之。　　

○以镶黄旗蒙古副都统果勒敏为右翼前锋统领。　　

○甘肃巴里坤镇总兵官成发翔开缺另补。以记名提督巴里坤游击何琯为总兵官。　　

○以甘肃巴里坤击贼获胜。予协领庆寿等升叙有差。赏休致协领哈福尔罕养赡银。　　

○以庸劣不职。甘肃镇西厅代办同知照磨钱昆墀革职讯办。　　

○予河南白河阵亡委参领隆喜、佐领庆福等祭葬世职加等。　　

○丙申。上御太和殿传胪。赐一甲张蜀锦、桂林香、侯会同、三人武进士及第。二甲秦联科等十五人武进士出身。三甲福祥等六十五人同武进士出身。　　

