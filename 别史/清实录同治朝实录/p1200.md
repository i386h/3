<!-- { "loadSidebar": true } -->
○戊子。谕军机大臣等、成禄奏、陕回大股。突窜出关情形危急一摺。据称东来大股贼匪。约有万余。悉窜出关自惠回堡至赤金连营数十里扰及白杨河屯庄。后面并无追兵。讯据获贼供称白彦虎等逆。因肃逆马四乞援率党由扁都口西出。至肃州塔尔湾一带扎营马四不放入城。白彦虎遂传知贼众。出口全到赤金意欲赴红庙子等语前据左宗棠奏、官军袭破塔尔湾贼巢贼众溃窜。白彦虎已被枪伤。其窜向大罩滩黑山峡之贼人数不多似贼股渐已穷蹙此次成禄所奏则称贼系全数出关。势甚猖獗。情形不甚相符。成禄所部本单岂能遏贼狂窜。左宗棠当严檄追剿之师。跟踪进击。迅埽逆氛不得以驱贼出关遂为了事金顺著懔遵叠次谕旨。带兵克期西行。接统成禄所部将此股窜匪悉数歼除。毋得稍事迁延致成滋蔓将此由五百里各谕令知之。　　

○又谕、前因富和奏、荣全勒令蒙古报效安台等款。当谕令该署将军将所参各节。派员据实查明覆奏兹复据富和以荣全散放月饷改用俄票克扣牟利。并带兵偏袒各情。及捏造堂谕赏给官兵车脚银两自贩私货任意索价等事。荣全当和。同办新强军务。富和屡次哓哓渎陈是否荣全任意妄为抑或富和意存攻讦。亟应确查明晰秉公办理。著常顺懔遵本月初一日谕旨确切查明并将此次所陈各节一并详查据实覆奏毋稍徇隐原摺片三件。均著钞给阅看。将此谕令知之寻奏、遵查荣全并无改放俄票。捏造谕赏给官兵银两贩货索价等情至抢掠俄人物件及俄官截留军械等事。均系富和任内应办之案其赏给扎萨克顶带系为抚慰外夷起见奉到寄谕未经全录给阅。亦属意在慎密。尚无不合报闻予甘肃各属阵亡殉难绅民妇女二百五十九名口分别旌恤如例。　　

○己丑。谕军机大臣等都兴阿奏查明应修各工。授案恳请估修一摺。盛京圈禁宗室觉罗之高墙空房等处。年久坍塌。经都兴阿查明均属应修。自应赶紧修葺以昭严密。著奕庆即于本年夏秋闲派员前往勘估。将高墙空房暨官兵看守房屋。及周围墙垣坍塌处所。修理完整所需银两即由盛京户部库存项下动支。工竣核实报销。将此各谕令知之。　　

○补行引见京察年至六十五岁以上人员。得旨理藩院司务同安著以原品休致。　　

○以本年乡试。考试应开列试差人员于保和殿。　　

○以捐赀助赈赏浙江在籍道员胡光墉母金氏御书扁额曰勉善承荣。　　

○庚寅遣官祭关帝庙。　　

○谕军机大臣等、刘岳昭岑毓英奏、官军攻克云州城池。剿办川滇边界匪徒情形各一摺记名提督杨玉科等于克复顺甯后进攻云州。力战月余先后毙贼甚多旋于四月初二日攻破城池逆酋悍贼悉数歼除。剿办甚为出力。现在云州既克军威愈振。腾越等处之贼。自必闻风胆落著刘岳昭岑毓英。督饬李维述等迅速攻剿。力图埽荡一面饬杨玉科统军继进。合力围攻以期早日蒇事其小猛统等处贼党并著严饬官军一律剿除。毋任久踞。川滇边界游练。句结土匪郭心斋。在仁富乡等处聚众滋事经昭通兵团会同川省防军进剿。当将首匪捦获。并毙余党数百名。地方业已肃清。办理尚为迅速。惟川滇连界地方。崇山密箐。路径纷歧贼党此拏彼窜。难保无漏网余匪。复行啸聚。著吴棠、刘岳昭、岑毓英、饬令该地方文武举办团练编查保甲。随时认真缉捕。消患未萌。不可稍涉大意此次在事出力文武员弁兵团。著准其附入兴义府城案内。择尤保奏毋许冒滥。将此由五百里各谕令知之。　　

○候补内阁学士崇绮为内阁学士兼礼部侍郎衔。　　

○以云南叠次克复城池暨攻破贼巢出力加赏提督杨玉科云骑尉世职。提督徐联魁。副将刘重庆潘元一品封典游击岑应麟、都司李凤祥、巴图鲁名号。知府英文、副将张润等花翎。守备万绳武等蓝翎。余加衔升叙有差。　　

○予云南云州阵亡游击伍起云等祭葬世职加等。　　

○壬辰上奉慈安端裕康庆皇太后慈禧端佑康颐皇太后幸漱芳斋。侍午膳。　　

○哈密办事大臣文麟奏、乌噜木齐都统景廉所调哈密驻扎官兵可否全数留驻哈密得旨、景廉咨调汉营官兵著准其撤回一半。仍留一半作为哈密官兵。　　

○拨荆州驻防官兵五百五十名。移补乍浦满营缺额从署杭州将军连成请也。　　

○拨神机营火箭一千枝。马洋枪三百杆工部火药二万斤。解交乌噜木齐都统景廉军营备用。　　

○癸巳。谕军机大臣等、邵亨豫奏、请饬催广东迅拨协饷等语广东欠解陕西月饷及协拨之项。共银一百零四万两陕省需饷孔亟司库支绌异常。自应速筹拨济。以资军食。著瑞麟张兆栋督饬藩司。无论何款。赶紧拨银数十万两。交该省委员领解。俾济急需。毋稍延宕将此由四百里各谕令知之。　　

○以侵各饷项。革前署福建台湾镇总兵官杨在元职　　

○以句结会匪。陕西游击刘徵武革职拏办。　　

○乙未谕军机大臣等、景霖奏、续修地盘官道。请饬拨解银两一摺。据称普祥峪菩陀峪迤南添修地盘一座。并修垫地盘官道等工。续用经费银一千九百四十五两现在无款可筹。请饬仍由直隶藩库筹拨。以清欠款等语著李鸿章饬令藩司赶紧如数筹拨毋稍延缓。将此谕令知之。　　

○丙申。谕军机大臣等都兴阿奏、奉天拏获盗夥据供有在热河朝阳县贿买大小签假冒办公拏贼为名。到处讹抢。并竖立赵家沟太平社会黄旗。进边抢掠拒官兵请饬查办等语。奉省盗贼滋扰。屡经拏办。未能净绝根株乃热河属朝阳县社会复屡有进边骚扰情事该匪等胆敢贿买地方签票。竖立旗纛。假冒办公。藉图讹抢实属不成事体亟应严行惩办。以儆凶顽著崇实立即查明认真拏办。务将首要各犯全行弋获尽法处治。并严饬各属。嗣后不准擅给签票任意越边以安地方而杜弊混都兴阿亦应严饬带队各员并地方官。合力摉捕。毋任此拏彼窜。俾靖盗踪原片著钞给崇实阅看。将此各谕令知之。　　

○追予江西军营病故总兵官普承尧祭葬恤荫加等。　　

○旌表割臂疗亲江苏山阳县候选从九品范汝琦。　　

○追予江苏清江殉难陕西吏目单如珊妻胡氏旌表如例。　　

○丁酉。谕内阁、总理各国事务衙门奏住京各国使臣吁请觐见呈递国书一摺。现在赍有国书之住京各国使臣。著准其觐见。　　

○又谕、前因革员多福请补防御一缺。兵部文内有黏痕迹。是否该部书吏与该革员串通舞弊当谕兵部堂官及载迁等查明具奏。兹据载迁等奏赍送兵部文书人刘秉林回时。将收照遗失怀中摉出书信。遽行撕毁多福之叔翼长熙昌、及翼长瑞昌、并有托投部文及托带书信银两等事。多福情词闪烁。众供亦属支离请解交刑部审讯等语事关职官与书吏串通舞弊。亟应彻底根究。已革防御多福送文人刘秉林均著交刑部审讯。披甲福海书吏鲁永泰、著一并解部备质。翼长瑞昌熙昌、均著听候传讯兵部承办书吏。一并归案审办。景霖另片奏、文内黏补痕迹。未能看出自请议处等语。多福一案除载迁上年尚未到任。载灿在请假期内。均无庸议外景霖著交部议处。　　

○绥远城将军定安奏、遵筹甯夏军情提督张曜西行后傥遇警信即檄驻扎缠金之提督王凤鸣率队驰击。其缠金地方。再由包头沿河防兵内筹拨防守现督臣左宗棠亦派提督谭拔萃过河扼扎有此数军。与甯夏旗兵联络。可资得力报闻。　　

○以骚扰台站。摘吉林委参领贵庆顶带。撤委衔下部严议。　　

○己亥。谕内阁、载迁等奏、请将擅押职官滥用刑之厅官交部刑办一摺据称石门理事厅通判阿昌阿、因笔帖式世兴有奸拐使女情事辄将世兴拘禁。滥加刑拷请交刑部讯办等语笔帖式世兴、如有奸拐情事自应禀明该管上司办理乃阿昌阿辄行擅押刑拷实属乖谬。阿昌阿著先行革职世兴著先行解任由载迁等咨照直隶总督委员将该员等一并解交刑部。确切讯明。按律惩办。　　

○谕军机大臣等、吴棠奏、被参属员挟忿诬讦。请旨派员查办。并钞录禀词呈览一摺前署通江县知县黎互熙、经吴棠以治理未谙奏参降补后旋递禀呈内称撤任被参。由于不能馈送上司所致。又以该管知府张桐许为营求有与幕宾谈寿龄往还书信为证。并称谈寿龄随幕入川。滥邀保叙。又牵叙已革同知刘愚禀词。胪列多款。属员于被参后禀讦上司意图挟制。此风断不可长。惟据所禀张桐与谈寿龄为该员营求需索银两。既有书信为据亟应确切根究谈寿龄是否系吴棠幕友、违例滥保。亦难逃人耳目其余各款虚实均应研究。著魁玉按照禀内所指各情秉公确查据实具奏不准稍涉徇隐原摺一件。禀二件均著钞给阅看将此谕令知之。　　

○庚子孝恭仁皇后忌辰。遣官祭景陵。　　

○辛丑。谕内阁、前据左宗棠奏、乌噜木齐提督成禄前在高台苛派捐输。诬良为叛。枉杀二百余人。并虚报胜仗。吁请奖叙。请饬廷臣议罪等语。当经寄谕金顺。令其兼程出关。接统成禄所部一面传旨将成禄革职拏问遴派员弁。押解来京。嗣后据御史吴可读奏、成禄所犯情罪重大。请即从重惩办本日据金顺奏、已将成禄传旨革职拏问。派员押解赴京等语已革提督成禄。苛派滥杀。情节极重著即解交刑部听候治罪。　　

○谕军机大臣等、金顺奏、拏问成禄。押解起程派员先往接办该军事务一摺。金顺于四月二十三日。派员将成禄催赴肃州传旨拏问押解起程。已明降谕旨将该革解交刑部治罪矣。甘肃至京。道路窎远。左宗棠当选派得力员弁协同护解。并饬沿途地方官小心递解前进。以期严密。金顺以肃州城围吃紧尚未起程西行先派副都统明春前赴玉门一带。接办该军事务。惟成禄所部必须金顺迅往接统。大加整顿。方能得力且贼匪近又纷窜出关。尤当随时督队截剿免致蔓延肃州军务。已谕左宗棠责成徐占彪剿办金顺著懔遵叠次谕旨。克期出关。接统成禄所部埽荡妖氛不得迟误机宜。致负委任。至关外米粮缺乏兵食维艰。金顺所部军粮著左宗棠妥筹兼顾。檄令地方官设法采买转运。源源接济。以资饱腾。毋稍膜视。将此由五百里各谕令知之。上以夏至祭地于方泽。自是日始、斋戒三日。　　

○壬寅。谕内阁、荣毓等奏、查明紧要工程。请派大臣查勘一摺。泰陵更衣殿。昌西陵琉璃花门内地面端顺固伦公主园寝享堂等处。均有渗漏酥朽情形著派宜振前往。将应修各工敬谨查勘具奏。另片奏、东口子门内石桥中闲。石块沉陷河身淤塞著宜振一并敬谨勘。奏明办理。　　

○癸卯。上诣雍和宫行礼。齐宿朝鲜国使臣李招弼等三人于神武门外瞻觐。甲辰夏至祭地于方泽上亲诣行礼。　　

○诣火神庙拈香　　

○奉慈安端裕康庆皇太后慈禧端佑康颐皇太后幸漱芳斋侍午膳。　　

