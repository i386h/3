<!-- { "loadSidebar": true } -->
○又谕、僧格林沁奏、捦获捻首相盘等犯。收复颍上正阳等处。皖境渐清。现拨马队赴豫。进剿张总愚股匪等各摺片。筹办均为妥协。览奏欣慰。苗逆伏诛。其党瓦解。石弓山捻首相盘、犹敢负嵎抵拒。现已破巢捦戮。与著名巨捻葛小牛、邹唤林、龚耀等、均各捦获斩枭。永宿一带。及蒙亳阜阳境内各圩寨。均各归正。颍州等处。及涡河南岸。亦当次第清厘。苗逆所踞各处。均经官军先后收抚。会捻匪首。歼除殆尽。皖境渐就肃清。其尚有各圩寨及零星余匪。应行摉捕净尽以绝根株之处。仍著妥为办理。免留余孽。其程二老坎、及李大个子、魏群儿、赴营乞降。均准效力赎罪。仍应随时查察。是否真心悔罪。分别办理。苗金开系苗逆死党。屡经窜扰豫省。著名凶恶之犯。尤须加意察看。妥筹办理。毋贻后患。皖北善后事宜。当此地方新复。腥秽甫蠲。疮痍满目之际。一切抚绥教养。尤关紧要。全在地方官吏。慎选贤能牧令。妥为经理。即著曾国藩与唐训方。严督所属。详切讲求。实力办理。怀远投诚之张士端、业经给予游击虚衔。碍难收回。所有献出寿州之李万春、献出颍上之方长华、与张士端事同一律。其应如何酌加奖励之处。仍著僧格林沁拟定具奏。正阳收复之时。道员蒋凝学何以有争夺开炮致伤兵勇之事。竟与李世忠前事相同。此次蒋凝学系与何人争夺。因何致有争端。著僧格林沁、曾国藩、查明据实奏闻。不准稍涉徇庇回护。豫省现惟张总愚股匪。鸱张为患。现有张曜督军剿办。僧格林沁复经派拨苏克金等马队。前往剿办。正与本日寄谕该亲王之旨。适相符合。具见老成谋国。思虑周详。深堪嘉许。该亲王于皖境肃清后。即当移军豫省。中州平定可期。毛昶熙所部勇丁。原属权宜办理。以助兵力之不及。此时兵力足敷应用。著毛昶熙即行散遣。均令归农。以节糜费而免滋事。该侍郎即回京供职。将该省团练事宜。仍归张之万督率地方官吏。妥为办理。张之万身任封圻。于军务团练等事。均属责无旁贷。尤应及时整饬。以副委任。团练用民自卫。修堡筑寨。以资守望而御寇贼。讵非良法。乃或奉行不善。往往辄滋弊端。甚有敢行倡乱。如苗沛霖、刘得培、李瞻等、致烦兵力。本日复经明发申谕。各该督抚谅能善体此意。得人而理。期于有备无患。是为至要。将此由六百里各谕令知之。　　

○又谕、前据庆昀等奏、甯夏汉城内乱。张集馨、熙麟、奏报甯夏灵州。相继失陷。甘肃回氛甚炽。亟宜增兵调将。以固秦晋边防。现在多隆阿在盩厔。为一隅所牵掣。汉南贼势狓猖。刘蓉尚无入陕消息。而张总愚一股。盘踞淅川山内。蓝逆由山阳出窜。仍在商南之青山口。距荆关仅八十余里。陕豫军务方殷。而甘肃平固未复。甯夏灵州又陷。该回逆东犯秦晋。北窜蒙古。皆可长驱直入。陕省西北定边一带。计惟多隆阿所部之兵。就近可以调往扼扎。而多隆阿既须援甘。又须防陕。非由各处拨兵赴陕。多隆阿亦难分兵兼顾。刻下最要者。惟淅川之张总愚一股。该匪负嵎死拒。一日不了。则河南湖北陕西三省。皆不得安枕。楚豫兵力。亦难匀拨赴陕。著张之万督同张曜及派出各兵。认真进剿。如兵力尚单。即飞咨僧格林沁等、调拨马队助剿。楚省郧阳防兵。现因商雒淅川一带。贼踪未净。固不可以移动。而麻黄襄枣一带防兵。与其设防于境内。不如兜剿于邻封。官文向能不分畛域。严树森亦岂得偏持成见。存此疆彼界之心。致成不了之局。贻祸生灵。著即严饬在防各军。赴豫会剿。张之万久驻许昌。殊无裨益。著懔遵前旨。移营进扎淅川一带。就近督剿。兼遏贼匪纷窜之路。所有张总愚一股。即著责成楚豫二省。协力剿除。傥任蔓延窜越。或时日久稽。即惟官文、严树森、张之万是问。苗逆授首以后。余党以次伏诛。寿颍各城。均已收复。现止剿办零星股匪。可以无须大兵屯聚。淅川张总愚一股。经楚豫两省兵力夹剿。亦可迅速完竣。是皖省张德胜、蒋凝学、成大吉诸军。及楚豫两省得力劲军。均可移缓就急。分拨赴陕。进扎商雒荆关等处要隘。归多隆阿刘蓉调遣。以便多隆阿添兵助剿平固汉南。及扼防挟省西北边界。陕甘两省军务。方有起色。此中布置机宜。必须先事筹画。临时始有成算在胸。著僧格林沁、官文、曾国藩、多隆阿等、会商妥筹调度。以期一劳永逸。届时何营可以留防。以资扼守。何营可以赴陕。归多隆阿调遣之处。并著迅速会商妥协。一面调拨。一面奏闻。现在皖北及豫省零匪。即可由僧格林沁、张之万、唐训方、督同陈国瑞、张曜等军。实力翦除。楚豫交界捻股。即由曾国藩责令皖北楚军。会同豫军。分投办理。吴棠严饬姚广武等。肃清徐宿一带捻圩。均须克日埽荡。一律肃清。不得稍有迁就。以致重烦兵力。皖北肃清以后。陈国瑞一军。应否移扎徐宿。以资弹压之处。著僧格林沁、吴棠等、届时酌量具奏。至僧格林沁大军。一俟皖省肃清。即可移扎豫境。就近督饬将弁。相机剿办。如楚豫将弁。各怀观望。不肯奋勇剿洗。即著从严参办。毋稍姑容。李云麟当懔遵节次严谕回军商南。剿除蓝逆余匪。不准迁延。刘蓉速扎青石关。与多隆阿联络声势。力图克复汉南各城。毋得再有濡迟。目下东南事势。大有转机。而西北逆氛尚炽。该大臣督抚等、各有地方带兵之责。务宜通筹全局。及早图维。乘此声威。削平丑类。如有所见。不妨据实奏闻。以收集思广益之效。将此由六百里各谕令知之。　　

○又谕、多隆阿奏、病势增剧。请假调理一摺。披览殊深廑系。著即赏假一月。俾得离营安心调理。盩厔合围。业已月余。攻捣正当吃紧。诸将士必须有所禀承。方不至事机有误。并著照所拟。即责令穆图善暂行接办。务令一切遵守布置。妥为办理。遇有紧要机宜。该将军仍须随时指示。俾有遵循。多隆阿仍即赶紧调理。速就痊可。赴营任事。以慰悬廑。本日又据李云麟奏称、镇安山阳洵阳等县交界。回匪滋扰。经该京堂督兵捦获首匪。余众缴械乞降。分别安抚。择其壮佼数百人。立为陇军归化一营。随同剿贼等情。著准其将此次出力员弁。附案择尤酌量保奏。新立之归化一营。仍应随时防范。毋稍疏虞。另片所称现在拟由西乡进剿。刘蓉欲改由甯羌进兵。请饬仍照前议。进由青石关。以便居中调度等语。即著刘蓉查照该京堂咨会情形。妥筹进止。惟李云麟前将蓝二顺股匪。委之蓝斯明一军。卷旆而西。此时蓝逆窜回商南。贼势正张。断非蓝斯明一军所能独办。节经寄谕该京堂回军会剿。以赎前愆。李云麟如执意西行。以剿办兴汉为词。是直处心趋避。且独不思商于一路。蓝逆如再鸱张。于该京堂一军后路。大有妨碍。仍著懔遵前旨。迅速回剿。与蓝斯明并力图功。将商南之匪。悉数歼除。方可专意再图兴汉。刘蓉于陕南剿贼事宜筹定后。究由何路进兵。速即奏闻。将此由六百里谕知多隆阿、刘蓉、李云麟、并传谕张集馨知之。　　

○又谕、英桂奏、川捻各匪窜踞秦豫交界。并闻甘省甯夏灵州继陷。分饬所属加意探防一摺。前因蓝张两股匪徒。各窜秦豫交界之商南淅川地方。及甘回叠陷甯夏灵州。叠经寄谕晋省。实力筹防。并相机堵剿。兹据英桂奏称、晋省沿河。口岸林立。地广兵单。现饬副将罗承勋。带楚勇五百名。扼扎蒲解一带。以为游击之师。何路紧急。即赴何路策应。以防蓝张二逆。并以甘回攻陷甯夏灵州。口外各厅。多属毗连。虽有满蒙官兵千余名。及大同镇兵练沿河设备。仍恐不足扼守。已令总兵庆德就近严防。将辽州潞安防兵。饬令归伍。以备调遣。著即照所拟。饬令庆德、罗承勋、严密防剿。蓝张二逆。其势骎骎屡欲合并。仅有豫省张曜之军。搘拄其闲。陕省商潼一路。仅蓝斯明一军。甚属单薄。且恐秦豫两军。并力剿办得手。则贼势乘闲奔突。晋省沿河毗境。更宜严防。英桂尚未离晋。沈桂芬何日可以抵任。务即饬令沿河地方并罗承勋等严密戒备。不得稍涉疏虞。甘回逆焰突张。甯夏灵州。猝被攻陷。此与他贼不同。其种类到处皆有。不可不豫为之防。晋边口外各厅。多连甘境。即绥远归化二城及张家口。皆可由蒙古草地。直达甘省。而蒙古未必能设侦探。尤恐甘回狡诈。潜行假道。或遣奸回四出诱煽著英桂沈桂芬速饬口外各厅。密行梭巡。防患未然。德勒克多尔济、阿克敦布等、亦即广设侦探。于绥远归化二城张家口各处。循环逻察。并须远探蒙古境地。彼此联络。声息相通。以为备豫。绥远城察哈尔官兵。并著该将军都统等勤加训练。以备不虞。毋稍懈弛。将此由六百里各谕令知之。　　

