<!-- { "loadSidebar": true } -->
○又谕、刘铭传奏、因病请假。离营调理一摺。览奏实深廑系。现在秦徽盐固一带。游氛渐少。陕省无须多兵。谭仁芳一军。即著留扎该省。以资弹压。该提督所部各军。著毋庸撤遣。本日据总理各国事务衙门奏、俄国派兵于五月十七日代为克复伊犁城池。已谕令荣全驰往筹办。惟闻该国尚有派兵规取乌噜木齐之信。心生觊觎。渐不可制。傥乌噜木齐再为所得。将来藉词要挟。办理更形棘手。本日已谕景廉。成禄。先后带兵前进。相机规复乌噜木齐。期于先发制人。惟景廉、成禄、带队无多。亟须精兵劲勇。接续西行。庶足以壮声威。该提督忠勇性成。情殷报效。且以有用之兵。置之无用之地。尤属可惜。著即督率所部。由乾州鼓行而西。绕出兰州之北。由甘凉肃一路出关。节节前进。为收复新疆各城之计。刻下河州西甯逆氛未净。关外如乌噜木齐等城。又不能任令外人从而生心。该提督惟有力疾从公。专任其难。以副朝廷厚望。将此由六百里密谕知之。　　

○又谕、据刘铭传奏、旧疾举发。请假离营调理一摺。该提督以陕西现无战事。南路防务亦松。欲率所部东行。与曾国藩、李鸿章、酌商遣留。固为节省饷需起见。惟以有用之兵。置之无用之地。已属可惜。刘铭传忠勇奋发。年力正强。更当为朝廷出力。本日据总理各国事务衙门奏、俄国已派兵代为收复伊犁。该国询问如何办理等语。勤兵略远。后患方长。且闻该国尚欲带兵收复乌噜木齐。若再令逞志于乌。则彼国更有词可藉。或至肆行要求。事机至迫。不可稍涉迂缓。因谕署伊犁将军荣全、带队前往伊犁。收回城池。并谕景廉、成禄、先后统率兵勇。规复乌噜木齐。一面寄谕刘铭传。令其督率所部。由乾州鼓行而西。绕出兰州之北。由甘凉肃一带出关。节节前进。为克复新疆各城之计。庶于大局有益。至该提督全军饷项。关系紧要。即著曾国藩、李鸿章、妥速筹商。宽为豫备。源源接济。以利师行。总理各国事务衙门及刘铭传摺各一件。均著钞给阅看。将此由六百里各密谕知之。　　

○又谕、奎昌等奏、豫筹官兵御冬皮衣。请饬直隶山西筹款采办一摺。据称军士远出沙漠。转瞬严寒。若不豫筹冬衣。征兵难期用命。合计在乌防守及南台防剿各营官兵。共四千三百六十八员名。需皮衣等项各四千三百六十八件。乌城值兵燹之余。无从购买。请饬拨款由张家口归化城制办等语。官兵远道出征。寒衣亟宜早备。著李鸿章、何璟、无论何款。速行筹拨。分饬口北道归绥道赶紧采办皮衣皮裤鞾帽各二千一百八十四件。由定安、庆春、派员限于九月内解赴乌城。俾资应用。毋稍延缓。此项解到后。即著奎昌等如数分给。以励军心。将此由五百里各谕令知之。　　

○丙午。谕内阁、英翰奏、特参庸劣不职各员一摺。安徽凤颍同知刘大馥、举动谬妄。贪鄙近利。建德县知县王必蕃、性耽安逸。嗜好太重。候补知县郭承绅、心地糊涂。畏葸无能。均著革职。试用府经历王文麟、卑鄙钻营。行同市井。著革职永不叙用。候补知县江景桂、声名平常。著以府经历县丞降补。调补东流县知县朱文蔚、人地不宜。著开缺留省另行补用。以肃官方。　　

○又谕、英翰奏、职官隐匿亲丧。请旨革职惩办等语。安徽试用从九品袁延禄、于亲父病故后。辄敢匿丧不报。恋职忘亲。实属丧心灭良。情节甚为可恶。袁延禄著即革职。从重发往黑龙江充当苦差。遇赦不赦。以示惩戒。　　

○谕军机大臣等、李鸿章奏、请酌增官剥船脚价。及民船守候口粮一摺。江浙海运漕粮。由津运通。年来剥船苦累。弊窦丛生。其民船守候口粮。于长芦盐捐加贴运费。及津沽各项不装粮之民船。派捐津贴。历年以来。商民均属困苦。李鸿章拟请自同治十一年为始。无论海运正供。筹备剥船。每装米一百石。加给脚价银五两。并另筹接运白粮民船守候口粮银一万二千两。此项银两。先尽苏浙粮道库漕项内拨解。如有不敷。即由各该省司库通融借拨等语。即著曾国藩、张之万、杨昌浚、按照李鸿章所拟。妥为筹办。以利转输。此项银两。准其作正开销。该船户等经此次体恤周至。嗣后海运漕粮到津时。该督当严饬押运各委员。实力稽查。毋任再有搀和偷窃等弊。另片奏、直隶本年水灾甚重。援案请饬采办粮石。以备赈济等语。著曾国藩、张之万、杨昌浚、于司道库筹款。两省各采买米二万石。限于本年封河以前。一律由海运津交纳。藉资搭放。将此由四百里各谕令知之。　　

○直隶总督李鸿章奏、前任甘肃提督曹克忠。现已服阕。暂留天津差委。得旨、著饬令来京陛见。　　

○江西巡抚刘坤一奏、遵查江西额设兵丁。业已严行淘汰。现在八千九百余人中。可选锐卒五千有奇。又留防水陆各勇六千余人。均尚得力。足备缓急。现咨取直隶江苏教演枪炮阵势。刊发各营。令其一律讲求。俾收成效。报闻。　　

○以谬妄不法。福建在籍降补同知罗上桢革职讯办。　　

○丁未。谕军机大臣等、李鸿章奏、古北口练兵起程日期。庆春奏、筹办防务。豫备练军出口。并暂缓协济粮石各摺片。古北口练军。现已先后起程。暂扎宣化。整备进发。据庆春奏称、台路现已疏通。大同官兵。均已前进。拟将征兵九十月军粮运竣。令练军分起出口。著李鸿章、庆春、即饬王可升、奎斌、催令都司贾吉龄。督带该军。接续拔队遄行。迅赴库伦。毋稍延缓。所有宣化古北口两军月饷。除由直隶筹给办粮等银外。著张廷岳、阿尔塔什达、查照李鸿章咨明饷章。豫为筹备。照数发给。毋令缺乏。济斯洪果尔一带台站紧要。即著庆春、杜嘎尔、飞饬达尔济、催令辙德恩速赴该处。统带察哈尔马队。分布防堵。保卫粮道。庆春以赛尔乌苏迤北库属台站空虚。拟将古北口练军。在该属台站择地分扎。与察哈尔马队联络防守。著张廷岳等酌度情形。妥筹办理。杜嘎尔需用马匹。已经庆春调拨牧群马五百匹。分起解往。刻下贼匪窜向何处。吉尔洪额等追剿情形若何。著杜嘎尔督饬官军。确探贼踪。实力进剿。张廷岳等亦当饬令伯克瓦齐尔等会合兜剿。务期悉数殄灭。早靖边疆。庆春所称征军粮石。足供半年之需。请饬绥远城暂缓采办等语。著定安即将协济军粮暂行停止。饬令协领额勒洪额仍回察哈尔当差。庆春仍当督饬口北道就地采办。源源运解。以资兵食。其多伦诺尔毗连之察哈尔二旗。并著饬令该旗总管督率所部。加意严防。毋稍大意。将此由六百里各谕令知之。　　

○又谕、李鹤年奏、沁河漫口。及漫水趋近拦黄埝各摺片。豫省河内县所属之徐保村。本年沁水盛涨。复因大雨。长至九尺有余。该县小王庄无工处所。漫溢过堤。冲刷二十余丈。现在水势趋至拦黄埝后身。情形甚为吃紧。亟应设法保护。著李鹤年饬令河北道督率厅汛各员。赶紧分别疏消。保护黄河堤岸。并将沁河漫口堵筑。毋稍迟缓。一面将赈抚事宜迅速筹办。毋任沿河居民流离失所。其武陟县之原村等处埽段。据称情形。亦甚吃紧。该抚务当豫筹防范。以保无虞。将此谕令知之。　　

○戊申。谕内阁、李鹤年、汜水县城被水。现委员勘办等语。河南汜水县。于本年六月闲。雨水过多。汜河水涨灌城。旋即消退。查勘田庐衙署。多被冲刷。人口亦有损伤。著该抚饬令委员等、迅即前往该处。会同地方官。将被水灾民妥为抚恤。毋令一夫失所。　　

○谕军机大臣等、御史张景青奏、东南各省流亡日甚。请饬加意抚绥一摺。自发捻荡平后。军务大定。亟宜培养元气。以厚民生。曾叠谕各省大吏。随时认真抚恤。兹览该御史所奏、是东南各省流亡未复。不足以靖乱源。该游民等以逃荒垦荒为名。恐为匪徒煽惑。滋生事端。东南数省。既有此等情形。恐他省亦在所不免。张景青所陈。责成各州县力行保甲。招垦荒地。藉以息盗安民。不为无见。著各直省督抚体察该省情形。实力兴办。不得有名无实。原摺均著钞给阅看。将此各谕令知之。　　

○又谕、御史张景青奏、陕西渭河两岸。自宝鸡至潼关一带。旷地不下数千顷。闻该处闲田甚多。将来大兵凯撤。似可即屯垦为善后之计等语。近来西北兵勇。多有遣散。甘肃庆阳泾州一带。左宗棠业经饬属分办兵屯民屯。该御史所陈。不为无见。著左宗棠、蒋志章、体察情形。妥为办理。宜如何豫为筹画之处。即著酌核奏闻。将此各谕令知之。　　

○又谕、左宗棠奏、中南两路官军摉捕余匪。叠获胜仗。并率军进驻静甯各摺片。雷正绾等军。追捕西北逸贼。捦斩贼目李汶虎等多名。杨世俊所部。截剿秦州窜回。并在渭源所属汪家衙击贼获胜。将回目刘洪等阵斩。其分窜岷州之贼。亦经张仲春等督兵截击。捦斩颇多。至阶州绺匪。亦经该处员弁率队进攻。破其卡垒。歼毙悍匪数十名。即著左宗棠严饬在事各军认真摉剿。并将在逃首逆狗齿牙、马彦漋、及绺匪史学虎等、悉数捦获。净绝根株。左宗棠进规河州。现令雷正绾拨马步九营。魏光焘拨步队五营。分扎固原南北各路。以资雕剿而护饷道。令徐文秀驻会甯。刘明灯驻安定。该督自率亲兵进驻静甯。所筹均尚周密。即著于行抵静甯后。驰赴安定狄道一带。察看情形。督率诸军。分道速进。捦渠埽穴。迅奏肤公。以慰廑系。将此由五百里谕令知之。　　

○又谕、刘岳昭、岑毓英奏、请饬催各省协饷一摺。滇省迤西迤南各地方。军务未靖。本年夏闲。附省及东川等州县。均被水灾。据奏军需支绌。饥馑荐臻。情形十分危急。四川等省欠解协饷。积至二百五十四万有零。若再仍前延宕。必至贻误边陲。著曾国藩、瑞麟、李瀚章、吴棠、张之万、杨昌浚、刘坤一、郭柏荫、刘昆、督饬各该藩司。将前欠滇饷。无论何款。赶紧先解一半。其广东江苏新拨每月协饷各一万两。自本年二月起至五月止。未经起解。并著曾国藩、瑞麟、张之万、饬司迅速拨解。原单均著钞给阅看。嗣后各该省应解协饷。仍当源源接济。毋得稍涉推诿。前据御史佘培轩奏、请饬查滇省捐输团练出力绅民。酌给奖励等语。著刘岳昭、岑毓英、查明未经失守及收复各属捐赀办团出力绅民。核实请奖。毋许冒滥。原片著钞给阅看。将此由五百里各谕令知之。　　

