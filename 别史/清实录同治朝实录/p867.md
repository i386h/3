<!-- { "loadSidebar": true } -->
○谕军机大臣等、官文、穆腾阿奏、枭匪殄除殆尽。直境肃清。崇厚奏、枭匪被剿星散。现饬摉捕余匪。举办团练各摺片。枭匪自晋州败遁后。由景州窜至东光之安乐屯等处。经官军追捕。叠有斩捦。该匪仅余一二十人。改换农服。由山东夏津之杜甫掖渡河遁去。该署督等现饬张得信等过河追剿。余承恩等暂驻夏津。即著官文、穆腾阿、崇厚、严檄派出各军。乘此声威。将夏津窜匪悉数歼除。一面知会丁宝桢。督饬官军会同摉剿。毋任一名漏网。再贻后患。逃散零匪。必有窝藏之所。各该州县地方官当迅行严密躧缉。以绝根株。傥捕拏不力。致令死灰复然。将来在何处滋事。即将该处地方官及营汛各员。从重治罪。决不宽贷。天津所属。现办团练。著崇厚与官文会商。饬令刘策先督同官绅。认真经理。仿照坚壁清野之法。以卫闾阎。此外天河属境。与顺天东路南路两厅毗连之处。并著饬令刘策光查明次第办理。所练六军。著官文懔遵前旨。逐加淘汰。去弱留强。以期饷不虚糜。毋得瞻徇情面。虚应故事。将此由五百里各谕令知之。　　

○又谕、张之万奏、捻逆冲过六塘河。扰及盐河以北。抽队迎剿情形一摺。前据李鸿章奏、捻匪在寿光海滨等处。为官军捦斩殆尽。仅賸数百骑遁去。何以忽有捻众万余。由顺河集窜扑六塘河。扰及盐河北岸。虽经张之万派张从龙抽兵迎剿。小有捦斩。未能大挫贼锋。该逆已深入完善之地。里下河一带地方。倍形吃重。更恐该匪图窜运河。回扰皖豫。张之万现调姚广武、王可升等军夹击。即著迅速进兵。力图埽荡。并著檄饬黄翼升等水师驶赴众兴杨庄一带。节节严密防守。李鸿章自前次报捷后。至今尚无续报。刘铭传等军。已否追贼南下。逃逸余匪。究有若干。逆酋悍目。尚有几人。即著确切查明具奏。并严饬各军星驰赴剿。务期一鼓荡平。毋使该匪稍延残喘。得遂其裹胁奔突之计。丁宝桢亦当勤加侦探。严防回窜。运河交冬水浅。防务尤关紧要。李鸿章、李鹤年、英翰、张兆栋等、务须添派兵勇。加意梭巡。傥任一贼一骑偷渡。必将分防将弁。按照军法从事。并著丁宝桢、李鹤年、英翰、张兆栋等、分派劲旅。觇贼所向。与淮军合力夹击。毋稍观望。其程文炳、宋庆、张曜等军。著李鸿章等仍遵前旨。分别饬令移防赴晋。毋得藉词逗留。此次六塘河疏防地段各员。著李鸿章、张之万、确查从严参办。将此由六百里谕知李鸿章、张之万、丁宝桢、李鹤年、英翰、并传谕张兆栋知之。　　

○以兵部左侍郎胡家玉兼署刑部左侍郎。　　

○以直隶晋州枭匪肃清。予已革改用总兵官余承恩开复道员盐运使衔。复已革总兵官陈济清职。赏还花翎。余加衔升叙有差。　　

○癸巳。谕内阁、额勒和布等奏、会审案内应讯大员。始终狡展。将大概情形奏明请旨一摺。前任金川副都统希拉布、与协领讷钦布、互相参讦一案。前因希拉布遣抱赴京呈控。当经谕令解京交刑部讯办。兹据额勒和布等奏、业经提集人证。将此案各节研讯明确。即著额勒和布会同盛京刑部详慎定谳。咨送刑部。核议定拟具奏。毋庸将人证解京讯办。以免拖累。　　

○谕军机大臣等、马新贻奏、接办西防石塘大工。单开章程。并绘图呈览一摺。海甯绕城石塘。将次工竣。现办西防石塘大工。通共约需银四十八万九千两。据称所估工料价值。核与例定稍有加增。实因物力艰难。时势不同所致。自系实在情形。所估银数既经加增。马新贻当督饬属员认真购办。务期工坚料实。为一劳永逸之计。所有勘估各工及章程六条。均著照马新贻所拟办理。该抚即实心经画。迅速开办。以重要工。此项工程。须添购新石十余万丈。浙省采办。断难敷用。著郭柏荫遴委妥员。在于洞庭等山。按照志载尺寸。如式采办五万丈。运浙济用。毋稍迟误。其石价水脚运费等项。均由江苏筹款自行报销。将此各谕令知之。　　

○又谕、左宗棠奏、官军入晋。剿捻获胜情形一摺。所称克复吉州。并解河津稷山之围。与赵长龄所奏略同。惟现在捻踪已至洪洞。刘松山、郭宝昌两军。由平阳进剿。该大臣调喜昌、安住、全福马队。从天井关趋泽潞一带。相机截击。尚属合宜。即著催令迅速前进。以期迎头拦击。韩侯岭为太原门户。前经陈湜派兵扼守。赵长龄计日亦可赶到。著即督饬各军。严加防守。毋许一匪窜越。致滋蔓延。宜川一带捻逆虽多。而晋省无知兵大员督办。事无禀承。恐未能迅速蒇事。且前调宋庆程文炳等军。由获鹿赴晋。张曜余承恩两军。由临洺关进发。并将陈国瑞发往该大臣军营差遣。客兵愈多。必得左宗棠亲往督办。方可调度合宜。著仍遵前旨。兼程东征。其宜川等处捻匪。另派妥员防剿。俾得移缓就急。廓清晋境。再行返旆而西。以纾廑念。并著陈湜严防西面沿河一带。毋使匪众再有阑入。直隶河南各要隘。叠谕官文、李鹤年、加意严防。著懔遵前旨。相机办理。毋稍疏懈。昨据御史王道源奏、条陈晋省防剿事宜。所称进兵道途。固属详细。第兵机无定。难以遥制。著左宗棠、赵长龄、酌量调度。阎敬铭如已就痊。并著赵长龄知照。令赴太原省城。帮办防守事宜。并将石岭关豫为布置。晋省团练。有名无实。丁忧候补侍读祁世长、人素谨饬。著赵长龄传知该员。会同原办之绅士田雨公、赵德辙、体察民情。认真妥办。河保暨归化包头一带。著裕瑞等督饬马升各军。并新调察哈尔官兵。严密堵御。口外各厅。著赵长龄酌量派员。帮同稽查。襄办防务。期免疏虞。王道源原摺。著钞给左宗棠、赵长龄阅看。将此由六百里谕知官文、左宗棠、裕瑞、桂成、赵长龄、李鹤年、并传谕陈湜知之。　　

○以翰林院侍读学士马恩溥、侍读学士孙毓汶、司经局洗马黄体芳、翰林院编修李文田、充日讲起居注官。侍讲学士钱宝廉、编修欧阳保极、署日讲起居注官。　　

○蠲缓两浙西兴、杜渎、横浦、浦东、四场被水灶地本年灶课有差。　　

○豁免两浙仁和、海沙、鲍郎、芦沥、横浦、浦东、六场未垦灶地本年钱粮。　　

○甲午。上奉慈安皇太后慈禧皇太后幸漱芳斋。侍午膳。　　

○谕内阁、官文奏、永定河漫工合龙。请将被参各员开复处分各摺片。并永定河南七工汛漫溢等语。本年永定河秋汛盛涨。北三工五号并南上汛灰坝。先后失事。现经道厅汛弁人等开穵引河。设法抢护。灰坝业已合龙。应需款项。著官文督饬藩司照案筹办。其应如何分捐归款之处。并饬会同该河道妥议办理。至前次漫口各工。前经合龙。而永定河南七工六号。泳泮水长。堤身坐蛰。河水复至漫溢。虽在三汛期外。在事各员。究属疏于防范。所有此次失事之该道厅等暨各员弁。均著交部议处。其北三工等处抢办出力人员。暨随办大工缴清赔项各员弁。均著俟全河工竣。再行奏请酌量加恩。　　

○又谕、官文奏、革员带兵出力。并请遣撤楚勇回籍等语。已革直隶总督刘长佑、于革职后督勇亲赴前敌。将枭匪殄除殆尽。尚属出力。刘长佑著赏给三品顶带。管带所部楚勇并楚省带兵各员弁。均回湖南本籍。妥为安置。　　

○谕军机大臣等、前据官文等奏、枭匪歼除殆尽。余匪窜至山东夏津。当经谕令官文等饬令派出各军。将夏津窜匪悉数殄除。兹据穆腾阿奏称、直隶派出各军。与山东兵团。将夏津窜匪殄除。摉捕净尽。直隶已无贼踪。惟该匪败逃之余。难保竟无一名漏网。潜匿他所。山东夏邱莘馆等处。并直隶大顺广一带。素多土匪。更难保无此股枭徒潜匿窝藏。著官文、丁宝桢、严饬该地方文武实力查缉。务期尽绝根株。不得稍涉松懈。致令死灰复然。穆腾阿所部出力员弁。准其择尤保奏。毋许冒滥。所有神机营马步官兵。即著穆腾阿管带回京。吉林马队。仍著留驻直隶。由官文饬令在正定一带。择要扼扎。以防晋省捻匪东窜。仍交春寿、富和统带。认真整理训练所有军装火药马匹器械。并著官文妥为经理筹备。毋稍缺乏。江甯副都统富升、著穆腾阿即行知照。令其驰赴任所。将此由五百里各谕令知之。　　

○以已革一等男贵山子佐领维宽袭爵。　　

○乙未。谕军机大臣等、英翰奏、皖军渡运击捻。获胜收降。并追剿情形一摺。捻股被刘铭传等军击败。由山东南窜宿北。经牛师韩、徐登善等、渡运迎剿。将逆匪击败。并收降投诚贼众多名。分别散遣留用。惟散遣降众。务须妥筹安插。不可漫无归束。致令散而复聚。别滋事端。留用之众。亦须善为驾驭。以资驱策。此股残匪。甫经皖军击败。并据英翰奏称贼数无多。乃复向六塘河浙军防守地段。窜渡而南。该营将士之防堵疏懈。已可概见。实堪痛恨。前据张之万奏称、窜渡六塘河败匪。约有万余。是否另有分股。著李鸿章查明具奏。淮徐一带防务。此时倍形吃紧。李鸿章旬日以来。未有续报军情。刘铭传等军。曾否追至淮甸。该大臣务当督饬诸军。分路扼截。杜其窜越江皖之路。并著英翰檄令牛师韩等合力截剿。务期就地殄除。以杜蔓延。毋令垂成之功。隳于一旦。陕捻窜入晋疆。需兵助剿甚急。程文炳一军。仍著英翰饬令迅速拔营。由直东一带赴晋。并著李鸿章遵奉前谕。饬令张曜、宋庆两军。赶紧起程。分赴山西河北防剿。毋稍迟误。将此由六百里各谕令知之。　　

○又谕、苏凤文奏、击退黔省苗匪。并镇安等处剿贼情形各一摺。贵州荔波所属之九奷下河等处苗匪。窜扰粤疆。阑入思恩宜山等境。经游击吴开运等击退。复有另股苗匪。窜扑庆远府城。经官军乡团击毙多名。该匪旋窜融县长安镇。据险负嵎。亟应厚集兵力。痛加剿洗。苏凤文现派刁经明带兵前往。会同何元凤等军进剿。即著严饬该副将等合力围剿。迅速殄除。不得任令逸出。致贻后患。柳庆等处团务。饬令该地方官实力举办。藉资协助。柳州西北一带。接连楚境。并著咨照湖南巡抚派兵严防。以杜窜越。独山荔波一带。为苗匪出没之区。必当派兵驻扎。随时截剿。道员吴德容所部既经涣散。著曾璧光迅派得力将弁。带兵前往。与粤军会合夹击。毋得任令扰及邻疆。致滋延蔓。逆匪吴亚终一股。屡经官军击败。其势渐衰。著苏凤文督饬覃远琎奋力进剿。克期殄灭。毋稍延缓。其谢八一股。盘踞龙州窑头等处。冯子材已拔营前进。著苏凤文知会该提督迅速进兵。力图埽荡。以靖疆圉。将此由五百里各谕令知之。　　

○以故三等诚毅伯彦庆弟彦淩、一等男陈庆福孙景宽、金泳子桂祥袭爵。　　

○补铸广西界牌镇巡检印信。从护巡抚苏凤文请也。　　

