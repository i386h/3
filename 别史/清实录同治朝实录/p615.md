<!-- { "loadSidebar": true } -->
○又谕、有人奏、统兵大员。养贼贻患。请严行惩办一摺。据称总兵张曜统带重兵。从未与贼接仗。上年十二月闲。僧格林沁在宝丰击贼获胜。张曜统兵二万有余。并不进剿。遂使贼氛复炽。由鲁山窜扰襄城鄢陵一带。流入山东。致僧格林沁力战捐躯。所带兵勇。到处抢掠。请饬查办等语。张曜在河南带兵。不能得力。叠经被人参奏。昨有人奏称该总兵为将弁中之铮铮者。其说未知孰是。张曜是否拥兵不进。纵勇抢掠。贻误戎机。著吴昌寿确切查明。据实具奏。吴昌寿到任未久。无所用其回护。现在该总兵与宋庆等军。扼扎考城。该处兵力甚单。该总兵如果居心巧滑。实有迁延贻误情事。该抚一面奏参。一面另派得力大员。前往接替。如张曜尚能得力。该抚亦不必因有人奏参。致有先入之见。原摺著钞给阅看。将此谕令知之。　　

○又谕、阎敬铭奏、现在贼势屯踞情形。请添拨重兵。速防东北。并调刘铭传等由韩庄北来各摺片。该逆仍在范县之罗家楼。南至濮州之红川口。东至郓境之水堡集。纵横延蔓。百数十里之闲。闻已筑圩。土匪半多响应。句结已成。将图久踞。若遍踞郓钜范濮之地。则南走豫境。北窥东昌。东伺济甯。西犯开东。实有防不胜防之虑。阎敬铭布置省垣粗定。现拟赴东平汶上济甯。与丁宝桢一军。联络严防。惟勇数太单。不敷分布。著吴棠即催令张树珊分拨三四营。迅赴东平汶上一带。归阎敬铭调遣。其峄县韩庄以南。兼须有兵驻扎。以防清淮一路。刘铭传仍懔遵叠次谕旨。设法绕出贼前。扼要堵截。其周盛波全部勇丁。并著刘长佑催令陆续起程。绕赴济甯汶上一带。与刘铭传合军一处。以厚兵力。曹州兵力渐厚。陈国瑞能否驰赴济甯。与国瑞合扎一处。并著酌度情形办理。济甯一带防务。著国瑞妥筹布置。黄翼升炮船十余只。驶至济甯。因运河水浅。阻碍不灵。尚须陆军防护。东省既有炮划。运掉较便。著阎敬铭择要分拨。黄运兼防。以期万全无失。大名一带防务。刘长佑仍当严密布置。不可稍涉大意。阎敬铭另片奏、请调杨飞熊带兵助剿等语。著官文飞饬副将杨飞熊统带一二营。筹给行粮。星夜赴东。听候阎敬铭调遣。姜玉顺九营。并著催令速进。将此由六百里谕知官文、国瑞、刘长佑、吴棠、阎敬铭、并传谕刘铭传、陈国瑞知之。　　

○又谕、曾国藩奏、遵旨覆陈霆营溃勇。及筹办东豫捻匪情形。娄云庆一军。实系因饥生变。现查金口兵溃原委各摺片。娄云庆一军。在上杭城外。粮绝而哗。幸江西随发银六万两。饥军可免决裂。金口叛勇。现调刘连捷等军。分路严防。布置尚为妥速。即著督饬派出各军。严密防御。毋令再滋事端。所筹东豫发捻情形。该大臣具奏此摺。自系尚未接奉僧格林沁阵亡后续寄谕旨。现在该逆盘踞钜野郓城一带。与河套之匪。互相句结。匪势狓猖。北路军情万紧。著曾国藩懔遵叠次谕旨。克日统带亲军。兼程北上。先就直东现有兵力。妥筹调度。以固畿辅藩篱。所称水师炮船。不宜用于岸高河窄之地。清江至济甯七百余里。河道久淤。自台庄迤北。堤岸愈高。河面愈狭。仅容一舟。牐口陡险。必须多人绞车而上。水师断难施展等语。朝廷亦以河路浅窄。叠谕调拨轻利炮船。藉资协剿。吴棠所派炮船五十号。已到济甯运河。业经国瑞调赴戴村坝等处扼守。嗣后应否再行续调之处。仍著曾国藩相度地宜。妥为调度。黄翼升、彭玉麟等军。现应驻扎何处。扼要堵剿。并著统筹全局。相机布置。剿办此股贼匪。自以设法四面合兵围攻。聚而歼之为上策。否则如该大臣所称。偪贼北窜。不如让山运河之西。驱回皖豫之界。剿办较易为力。亦合机宜。惟现在贼情。与前迥异。畿南一带。防务万分吃紧。直东等省现有兵力。甚形单薄。刘铭传一军。虽已行抵单县。而匪众兵单。亦尚不敷抵御。天津所练洋枪队千五百名。已由崇厚带赴景州驻扎。本日复寄谕李鸿章。令将上海所练洋枪队。并落地开花炮。酌量由海道赴津。以期迅速。曾国藩节制直东豫三省。督办剿匪事宜。责无旁贷。务当星速遄行。调度指挥。迅歼丑类。力顾北路之防。将此由六百里谕令知之。　　

○又谕、广凤、奎昌奏、筹办内迁旧服蒙古。并驱逐卡内潜居哈萨克。酌量时势。权宜办理一摺。科布多所属之阿勒坦淖尔乌梁海游牧地方。现已照依议单。被俄人分去。前经谕令明谊等、如该蒙古部落中。有真心内附者。亟应择地移于卡内住牧。兹据广凤等询据该蒙古总管莽岱等声称。阿勒坦淖尔乌梁海两旗人丁。均系旧属。恳准全行移入卡内住牧。广凤等以此项蒙古人数众多。若全令移于卡内。不独难于择地安置。且于互换信约不符。恐该俄夷以收纳降人。藉口寻衅。复饬司员等向该总管剀切开导。讲译利害。该总管及两旗人丁。现均允从。仍在卡外住牧。并令将应进贡皮。暂行停止。系因豫防边患。随时制宜。均著照所拟妥为办理。其阿勒台乌梁海游牧内潜居之哈萨克人等。现有抢劫牲畜各情。势殊狡悍。著广凤、奎昌、选派弁兵。严密防范。毋任滋生事端。并著咨明塔尔巴哈台参赞大臣。一俟西路军务稍松。即行拣派妥员。带领哈萨克公阿济、会同广凤等所派晓事员弁。前赴阿勒台乌梁海游牧地方。筹度时势。将此项潜居之哈萨克等。分别驱逐抚辑。以靖边圉。此次内迁旧服蒙古。外逐潜居哈萨克。因与大局窒碍。姑照所拟。权宜办理。嗣后有无别项情节。仍著广凤等随时稽查奏闻。将此各谕令知之。　　

○又谕、满庆等奏、披楞声言借路赴藏。与布鲁克巴构兵。现筹办理情形一摺。披楞欲假道布鲁克巴赴藏。贸易传教。已将布属之甲昔巴桑卡栋桑等处地方占夺。两家交战。各多伤亡。虽系蛮触相争。惟哲孟雄、布鲁克巴、皆为西藏南方屏蔽。布鲁克巴既有与披楞构兵之事。藏属边防。必须豫筹布置。满庆等已责成江孜戴琫、并附近边界各营官。以派兵赴瞻对为名。调集土兵操练。即著认真训练。严密布防。不可稍涉张惶。致动外夷猜忌。其布鲁克巴欲求唐古特于兵目财帛三项内。帮助一项。以御披楞。及披楞头目禀称欲借路赴藏各情。亦经满庆等详细指示达赖喇嘛妥办。究系如何办理之处。陈奏殊未清晰。披楞即系英国。虽与中国相安。而唐古特番众。又不愿彼国之人。至藏贸易传教。是巴属求助。披楞赴藏。两事均属窒碍。该大臣等务须细心斟酌。妥筹至善。即将办理之法。备细奏闻。景纹久已有旨饬令赴藏任事。如已抵藏。即著与满庆、恩庆、会商妥办。将此各谕令知之。　　

○予贵州兴义殉难生员杨先夔等绅民妇女五百五十六名口分别旌恤如例。　　

○壬寅。谕内阁、御史刘秉厚奏、筹饷当用权宜。以济时急一摺。所奏实属非是。军兴以来。需饷浩繁。不得已藉捐输以资接济。叠经各直省督抚。将捐输助饷之案。奏请奖励。可见绅民中急公好义情殷报效者。原不乏人。朝廷方以民力艰难。时深廑念。惟冀军务早日平定。捐输即可早日停止。若如该御史所奏。令各省绅民人等。自十万以至百万之家。或十分而取其一。或二十而取其一。优给奖叙。酌予世职。日后由户部具呈领还。数百万之饷。可计日而储等语。傥照此办理。必至纷纷扰累。弊窦丛生。且亦无此政体。所奏断不可行。　　

○谕军机大臣等、户部奏、遵旨酌筹直东军饷一摺。据称山东河南山西等省。向有协解僧格林沁军饷。应令解归曾国藩拨用。两淮盐厘项下。原有协济月饷。仍令曾国藩就近酌提。并请于江海关税银内。提款动用。至部库存项无多。势难提银接济。直东军饷。拟准令该两省于应解京饷项下。酌量扣留各等语。直东军务紧要。曾国藩统带各路兵勇。北来剿办。需饷甚多。自应宽为筹备。僧格林沁各营官兵。现已统归曾国藩节制。所有山东每月协解该营月饷五万两。河南三万两。山西二万两。著阎敬铭、吴昌寿、沈桂芬、迅即筹备。按月如数解往曾国藩直东军营。不得稍有迟误。其两淮盐厘项下原协月饷。曾国藩亦可就近酌量提用。惟前项协款。尚恐缓不济急。该大臣先就近在江海关税银内。提银二十万两。以资分给。即著李鸿章、刘郇膏、迅速如数拨解。毋误要需。并将起程日期。先行奏报。曾国藩所带各路兵勇数目。并僧格林沁营中现存官兵若干。每月共需饷若干。著即查明咨报户部。以便该部核办。直东军饷。户部无款可提。难以协济。著阎敬铭于地丁项下欠解本年京饷银十五万两。留充该省军糈。刘长佑即将长芦盐课及旗租项下应解本年京饷银内。各扣留五万两。以供防剿。其各省应解直隶固本军饷。报解寥寥。现在直隶增兵募勇。需饷孔殷。若再视为具文。不思筹解。则饷项立见缺乏。著瑞麟、左宗棠、骆秉章、李鸿章、李瀚章、徐宗干、郭松焘、刘郇膏、孙长绂、迅将各该省积欠银两。赶紧照拨。克期起解。官文、郑敦谨、吴昌寿、阎敬铭、沈桂芬、除业经抵拨解过外。各将积欠应解之数。速行筹拨。各该督抚等务当权衡缓急。顾全大局。不得再分畛域。将此由五百里谕知官文、曾国藩、瑞麟、刘长佑、左宗棠、骆秉章、李鸿章、郑敦谨、徐宗干、阎敬铭、沈桂芬、吴昌寿、李瀚章、郭嵩焘、并传谕刘郇膏、孙长绂知之。　　

