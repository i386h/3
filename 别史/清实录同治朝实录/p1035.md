<!-- { "loadSidebar": true } -->
○甲戌。谕军机大臣等、崇实、吴棠奏、援黔官军。攻克苗寨。现筹会击一摺。贵州黄飘白保等处苗寨。经道员唐炯等督队攻克。军声大振。提督陈希祥等复将笔架山六角基等寨蹋平。现拟进取螃蟹。并约会楚军合击。商同黔军助剿。即著崇实、吴棠、饬令唐炯等、督率兵勇。乘胜进攻。毋稍松劲。并著刘昆饬令席宝田。由新城会剿瓮谷笼岩门司等处。以收夹击之效。曾璧光亦当严檄本省官军。由贵定之罗坪谷洞进扎灰坡。牵制都匀麻哈贼势。使川楚各军得以深入。迅歼丑类。不可专恃援军。致失机宜。将此由五百里各谕令知之。　　

○乙亥。谕军机大臣等、张廷岳等奏、督兵起程剿贼。暨请调兵会剿各摺片。张廷岳以贼股仍在赛因诺颜部落西界盘踞。已统蒙兵起程。咨明察哈尔绥远城带兵各员。一并赴图谢图汗部落。会商进剿。并分派官兵防堵。惟闻赛因诺颜部落迤西。刻下已无贼匪。库伦附近。亦无匪踪。此时正不宜纷纷徵调。转涉张惶。所请饬绥远城察哈尔派兵会剿之处。著毋庸议。张廷岳现拟前赴额尔德尼招等处。阅看蒙兵。即著认真整顿。毋涉骚扰。一俟查阅完竣。即当折回库伦。该处地方紧要。不得日久在外。致有疏虞。蒙古各游牧道路辽阔。定安、福济、荣全、文盛、张廷岳、阿尔塔什达、仍当随时侦探。如再有匪徒窜扰。即行就近兜拏。毋任纷窜。察哈尔应拨库伦饷银五万两。即由张廷岳等派员迎提。撙节拨用。将此由五百里各谕令知之。　　

○拨直隶天津洋火药一万斤。铅丸一万五千斤。大小铜火六十二万粒。皮纸八百刀。解赴绥远城转交甘肃军营备用。　　

○拨绥远城炮位四尊。解赴库伦军营备用。　　

○追予河南各属阵亡殉难绅民妇女二千六十九名口分别旌恤如例。　　

○丙子。谕军机大臣等、金顺奏、剿办南路窜踞各匪叠胜一摺。甯朔中卫交界木高山一带。陕土各回滋扰。经金顺商同张曜督队进剿。遇贼于庙山湖。各军合战。张曜复令总兵王连三等力扼西面。该逆向南奔逃。官军斩获甚多。其由峡口觅渡各匪。亦经追杀净尽。马家滩贼众。竟敢在分水岭地方列队抗拒。金顺等又令常福各军分路冲击。贼败入巢。各军乘胜追击。歼毙回匪二百余名。夺获器械无数。剿办尚属得手。刻下南路计可粗安。而北路渠口通昌通贵马全各回堡。紧滨河岸。仍著金顺会同张曜。督率各军。痛加剿洗。毋任陕回从中纠合。复肆蔓延。至库伦并察哈尔军台等处。前有贼匪滋扰。现贼踪虽已远扬。而边外地方辽阔。难保该逆不乘虚复来。金顺等务须审度情形。分投截剿。以遏逆匪北窜之路。不可稍涉大意。将此由五百里谕令知之。　　

○以太仆寺卿唐壬森为宗人府府丞。　　

○调浙江处州镇总兵官吴鸿源为温州镇总兵官。温州镇总兵官方友才为处州镇总兵官。　　

○以内阁学士王祖培为广东乡试正考官。翰林院编修谢维藩为副考官。陈振瀛为广西乡试正考官。山西道御史马相如为副考官。国子监祭酒宝森为福建乡试正考官。翰林院编修刘曾为副考官。　　

○以救援主将不力。革浙江署游击副将秦继南职。把总池奇观、池鼎泰、外委郑凤韬、革职讯办。　　

○戊寅。遣官祭关帝庙。　　

○谕内阁、委散秩大臣公承志、著更名承霈。　　

○谕军机大臣等、左宗棠奏、官军荡平贼濠。截剿窜回获胜。并花定等处剿贼情形各摺片。金积堡踞匪。经刘锦棠督队进攻。该逆出巢抗拒。我军分路攻击。立将贼濠平毁。其西窜大坝分水岭三关劫粮之贼。又经我军击退。即著左宗棠饬令刘锦棠、联络金顺、张曜、派出各军。乘贼势穷蹙之时。分投截剿。毋令他窜。花定等处贼匪。经金运昌派提督王凤鸣击剿获胜。复亲督队伍。将金积堡附近贼垒攻破。并著饬令金运昌乘此声威。迅速进剿。毋稍松劲。金积一贼堡耳。即云巢坚粮足。何以顿兵如许之久。屡攻未下。本日据奏中路南路均获胜仗。未知贼势若何。殊深廑系。李鸿章指日抵陕。秦陇交界处所。已谕扼要分扎。该大臣惟当振刷精神。严檄刘锦棠等乘胜进攻。一面饬南路各军。埽荡而西。进规河狄。使贼彼此不能相顾。迅奏肤公。毋得日久迁延。老师糜饷。至该大臣各营后路。既有淮军进扎。左宗棠尤当与李鸿章和衷共济。各泯畛域之见。俾两省联为一气。庶防剿合筹。更资得力。浙江温州镇总兵方友才、昨已调补处州镇总兵。据英桂奏称、该员自简放温州镇总兵后。已届四年。尚未到任。方友才系左宗棠保举之员。是否在陕甘军营剿贼。即著左宗棠查明。如现在该员并不带兵。即著饬赴处州镇总兵新任。以重职守。将此由六百里谕令知之。　　

○以甘肃金积堡等处截剿窜匪获胜。予提督王凤鸣议叙。赏守备何全忠游击衔花翎。予阵亡参将张兆孟、游击成福桢、都司李兴浚、千总蒋洪顺、把总艾得胜等、祭葬世职。　　

○己卯。谕军机大臣等、刘昆奏、援黔各军攻拔新城。现约川军会剿一摺。席宝田一军。自攻克施洞口等处逆巢后。先将凉伞坉攻破。乘势直薄新城。贼众奔溃。立将新城克复。各路援贼。叠被官军击败。并焚毁瓮板等处贼垒。萧荣芳亦督军叠破苗寨多处。剿办尚为得手。席宝田现已约会川军。会师岩门。合力夹击。即著崇实、吴棠饬令道员唐炯迅督所部。由滥桥前进。与席宝田各军声势联络。并著刘昆檄令席宝田。克期会同进剿。埽荡清江北岸。以次规取台拱。毋稍松劲。前据刘昆奏、川军须由重安江下击。肃清施黄。又据崇实等奏、攻克黄飘白保。已约楚军会击瓮谷笼岩门司等处。现在新城既克。川楚两军。声气渐通。正当乘此声威。通力合作。不得彼此观望迁延。致失机会。曾璧光亦当就黔省兵力。会合川楚各军迅速剿办。尽殄苗氛。将此由五百里各谕令知之。　　

○以湖南官军克复贵州新城。蹋平贼巢。赏提督邓荣昌、总兵官邓真发、邓在仁、柳大福、道员邓善燮、巴图鲁名号。复已革提督龙万贵职。赏还勇号花翎。主簿唐蔚清蓝翎。余加衔升叙开复有差。予阵亡副将蒋子荣、参将曾子鸿、都司杨荣才、千总朱光泗、祭葬世职加等。　　

○庚辰。以望雨仍殷。迎请直隶邯郸县圣井龙神庙铁牌来京。供奉都城隍庙。设坛祈祷。　　

○直隶总督曾国藩等奏、请拨河屯协八沟营兵各一百名驻扎朝阳县。以清盗薮。得旨、新拨河屯八沟营兵。即著库克吉泰派员管带。认真训练。择要驻扎。以资巡缉。不得有名无实。　　

○热河都统库克吉泰奏、回股窜扰军台。现饬所属一律防范。得旨、前据文盛奏、赛因诺颜部落迤西。现无贼踪。但边外各游牧地势平坦。难保不复图窜扰。著库克吉泰随时侦探。酌量缓急情形。妥筹防范。　　

○以故不入八分辅国公奕果子户部尚书载龄袭爵。　　


大清穆宗继天开运受中居正保大定功圣智诚孝信敏恭宽毅皇帝实录卷之二百八十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治九年。庚午。五月。辛巳。上复诣大高殿祈雨坛行礼。　　

○遣惇亲王奕誴恭祀天神坛。醇郡王奕譞恭祀地祇坛。孚郡王奕譓恭祀太岁坛。惠郡王奕详诣时应宫。镇国公奕询诣昭显庙。镇国公奕谟诣宣仁庙。贝勒溥庄诣凝和庙。肃亲王隆勤诣觉生寺。镇国公载钢诣黑龙潭。怡亲王载敦诣密云县白龙潭。拈香。　　

○谕内阁、本年春夏以来。雨泽愆期。天时亢旱。叠经降旨祈祷虽经得雨数次。尚未深透。现在节近夏至。农田望泽弥殷。睹兹风燥日炎。殊深兢惕。因思在京问刑各衙门。往往于现审案件。日久未结。以致无辜被累之人。羁系囹圄。淹滞莫申。疾病颠连。情殊可悯。著刑部步军统领顺天府各衙门。将现办各案赶紧清厘。如有待质应讯之人。即饬司坊各官取保后。迅速传案逐一审结。不准稍有积压拖累。以消沴疠而迓和甘。　　

○谕军机大臣等、前因德英奏、请催提各省欠解黑龙江官兵俸饷。当令户部速议具奏。兹据奏称、各省欠解黑龙江官兵俸饷。积有一百六十余万之多。现在该处低田被水。牲畜损伤。官兵困苦万分。需饷孔亟。拟在长芦盐课积欠内提银五万两。山东地丁积欠内提银十万两。河南地丁积欠内提银十万两。直隶旗租积欠内提银五万两。请饬筹解等语。著曾国藩、丁宝桢、李鹤年、按照该部议拨数目。督饬各该藩司。赶紧拨解。曾国藩并饬长芦运司如数筹拨。毋得迁延贻误。至本年黑龙江俸饷。前经户部指拨直隶山东河南及长芦盐课共银二十三万五千两。并著各照拨定数目。源源报解。将此由四百里各谕令知之。　　

○又谕、李宗羲奏、毅军在蒙境剿贼获胜一摺。回目于得沅带领贼众。由金积堡窜出。在察汉淖尔盘踞。提督蒋东才督军进剿。行抵胡鲁苏庙。生捦贼匪多名。旋至窝尔兔沟。该逆列队拒战。游击黄义之等首先冲击。贼马四路围裹。蒋东才将贼击败沿途捦斩甚多。该逆复来袭营。官军乘胜掩杀。山拗伏贼。与前股败逆出拒。经炮队将其贼首轰毙。贼众溃逃。又经各营追杀。步贼尽被歼除。所余马贼。向西南往奔受伤亦已过半。现在五胜旗内据报已无贼踪。蒋东才亦撤回神木。惟逆首于得沅尚无实在下落。此股贼匪。既属凶悍异常。难保不句合各路回匪。复图窜扰。仍著李宗羲迅咨宋庆。檄饬蒋东才等勤加侦探。并于沿边处所。豫筹防范。如有匪踪窜近。即行相机截剿。毋稍疏虞。前据定安奏、乌绅旗境。尚有回匪滋扰。该将军务饬扎那噶尔第等。侦明贼踪。分投堵击一面咨令宋庆与各军联络声势。妥筹布置。以遏寇氛。将此由五百里各谕令知之。　　

○命光禄寺少卿潘斯濂提督山东学政。　　

○壬午。以神灵显应。颁山东栖霞县关帝庙扁额。曰神功昭佑。　　

