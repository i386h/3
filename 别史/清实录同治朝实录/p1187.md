<!-- { "loadSidebar": true } -->
○谕军机大臣等、库克吉泰奏、围内顽佃聚众抗官。请将办理不善官弁惩处一摺。署翼长伊克坦布等、带兵前往围场。驱逐擅入正围各佃。有刁佃于荿等率领二百余人。蜂拥而至。施放枪炮。自拟不碍正围结稿。偪令该员等照写。并抢去军械等件。丰伸泰等在湃布嘎沟门。建修卡房。突被佃民烧毁。并拆倒大墙六十余丈。该佃等凶恶情形。实属目无法纪。且闻伊等设立坝围会名目。若不严行惩办。则刁风日炽。势将酿成巨患。著库克吉泰严饬围场总管等、并该管地方官。多派官兵。迅将抗官为首之犯。悉数拏获。按律惩治。毋许一名漏网。一面将围内余众概行驱出。其句通之旗佃。助势之匪徒。一并严密摉拏。傥敢仍前抗拒。即著照例格杀勿论。至从前饬拏为首入围及架唆煽惑各犯。并著严缉讯办。署翼长伊克坦布、丰伸泰、防御富祥、安泰、未能认真驱逐。殊属恇怯无能。均著暂行革职。以示惩儆。所有腾围各事宜。该都统务当妥筹办理。毋任滋生事端。将此谕令知之。　　

○又谕、成禄奏、驰抵安敦。摉捕贼匪。筹办军粮。李天和所部暂难前进。并肃甘等处军情各摺片。成禄出关后摉捕零匪数百名。安敦玉地方现无贼踪。并招募户民。酌发籽种。举办屯田。需用银两。即著咨商景廉文麟于解到新疆协饷内酌量提拨。以应要需。该处民情困苦。该提督务当加意抚绥。毋令失所。据奏采买之粮。仅敷一冬支发。续买粮石。尚无就绪。军士枵腹堪虞。自应速筹接济。著左宗棠严饬甘凉安肃各地方官。务须宽筹粮石。源源转运。或解至安西玉门。或解至赤金。以便成禄提用。俟来年屯田收成后。即可酌量停缓。该军既经出关。饷需尤不可缓。所有四川湖北陕西应协月饷。著吴棠、李瀚章、郭柏荫、邵亨豫、赶紧筹拨。按数解交西征粮台。陆续运送出关。毋稍延误。成禄以各省解到之饷。为数无多。请饬部于款项稍裕省分。先拨银二三十万两。仍在欠解协饷内扣抵归款。著户部酌核办理。前谕成禄催令李天和所部三营。驰赴景廉军营调遣。兹据奏称、现在天气严寒。势难强令前进。请饬景廉等将驻扎安西等处之保安威仪数营先行调回等语。景廉军营。兵力单薄。亟应添军助剿。转瞬春融。军行即可无阻。著成禄即饬李天和整军前进。毋得藉端逗遛。并著景廉、文麟、酌度情形。应否先将保安等营调往之处。即与成禄咨商办理。吉林黑龙江马队。已抵高台。著成禄饬令迅速整顿克日驰赴景廉军营。以资厚集。肃州之贼。负嵎日久。现经左宗棠添派陶生林等营。归徐占彪调遣。金顺一军。计期亦应到肃。此后军事可期得手。成禄惟当督饬各营严防贼匪出关窜扰。毋稍松懈。将此由六百里各谕令知之。　　

○赏苏尼特郡王那本济勒旺楚克。科尔沁贝子阿敏乌尔图紫缰。郭尔罗斯辅国公图布为乌勒济图双眼花翎。　　

○命茂明安贝勒格楚克、鄂尔多斯贝子扎那济哩第、翁牛特辅国公克什克阿尔毕济呼、在御前行走。鄂尔多斯贝子巴达尔琥在紫禁城骑马。　　

○予甘肃嘉峪关殉难吏目希祥祭葬世职。　　

○己卯。祫祭太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○遣官祭太岁之神。　　

○谕内阁、内务府奏、端门楼东马道有人溷进。请饬严查一摺。本月二十六日未刻。该司员等前往端门马道上查验。忽见有人在东马道楼前藏匿。追拏未获。禁门重地。宜如何严肃。且前因端门楼失去腰刀撒袋等件。甫经严饬。乃该直班官兵等并不认真巡察。仍令闲人白昼溷进。任意懈弛。殊堪痛恨。嗣后前锋统领护军统领务当严饬直班官兵等实力巡察。毋得仍前玩泄。致干重咎。　　

○谕军机大臣等、荣全奏、请饬调拨官兵。等语。据称探闻玛纳斯逆回。复与乌鲁木齐缠头讲和。有纠合二千余人先扰民团后扑官军之谣。又闻俄国兵队五六百名。由伊犁起程。欲赴西湖。恐有进取玛纳斯之意。英廉等驻扎库尔喀喇乌苏。兵力本单。兹据所奏各情。殊有腹背受敌之虑。著荣全饬令该护军参领等稳慎扼扎。妥为防范。俄兵若到西湖。务当察看情形。随机应变。毋稍轻率。致有疏虞。荣全军营需兵孔亟。该署将军以前调杜嘎尔所部吉林黑龙江官军五百名抵营需时。因闻乌城有抽撤官兵之议请饬该城将军大臣将在防官兵内挑选二百五十名。派营总伊楞额管带赴营。俟前调官军抵乌时。截留以补其数。前据奎昌等奏、该城军情吃紧。请将福珠哩所部吉林马队就近调拨。当谕杜嘎尔饬令迅速进发。俟行抵乌城后。准奎昌等暂留防剿。福珠礼一军。已令赶办行装。拔队较为迅远。即著杜嘎尔檄令该军克日进发。趱程径赴荣全军营。不准稍涉迟滞。奎昌等亦不得再行截留。致误事机。其黑龙江官兵。并著杜嘎尔即令接续前进。俾资防剿。乌境逆匪现窜何处。著奎昌等严饬达尔济实力截剿。就地殄除。并一面详细奏闻。将此由六百里各谕令知之。　　

○又谕、荣全奏、请催山东等省迅解饷银。并请饬部迅筹有著之款等语。上年七月间。因荣全前赴伊犁饷需紧要。谕令丁宝桢等由山东河南地丁项下各拨银五万两。解交察哈尔都统递解。兹据荣全奏、迄今一年有余。尚未报解到营。该营需饷甚殷。著丁宝桢、钱鼎铭、迅将前项银两。如数赶紧筹拨。毋稍延缓。该署将军前请由部筹拨有著之款三十万两。经户部覆奏。请于山西山东河南应解本年地丁京饷项下各划拨银五万两。仍酌拨山西山东河南地丁银各五万两。统共拨银三十万两。至荣全前请将直隶山西河南协饷作为伊犁专饷。亦经户部覆奏。所有新疆月饷七万两解到时。无论何省饷银。均由奎昌等分拨。以一半归乌噜木齐哈密巴里坤等城提用。以一半归伊犁塔尔巴哈台等城提用。业于十月十七日谕令丁宝桢等如数筹拨。并令该署将军等钦遵办理。荣全此时。谅可接奉前旨矣。将此由五百里各谕令知之。　　

○又谕、本日据荣全奏、本年二月初一日所发摺件遗失。兹复补缮具奏。请饬采运茶斤。并饷银短数。请饬追究各摺片。荣全拟招集华商。渐聚塔城。冀复复前旧规。以免行使俄票之累。请于绥远城代买挂锡里箱。每箱约重六七十斤红梅茶八百箱。上细珠兰茶二百箱等语。著定安即行照数购办。派员解赴科布多存储。听候荣全调用。应需价值。俟新疆协饷解过绥远时。如数扣还归款。并著晓谕向日在塔贸易各茶商。照旧领票。贩运茶叶赴塔贸易。毋稍观望。科布多解到荣全军营饷银二万一千六百两。据称先行开用三鞘。共短银二十九两五钱。其余各鞘。恐亦不能足数。闻科布多外委李吉祥、赴张家口迎提军饷。有私开饷鞘情事。请饬追究等语。著托伦布、保英、将李吉祥严行审讯。如有前项情事。即行照例惩办。嗣后新疆军饷经过各城。著该将军都统大臣等。均加贴印花。以便稽察。将此由五百里各谕令知之。　　

○以读祝声音洪亮。赏太常寺少卿庆福花翎。　　

○朝鲜国使臣金寿铉等三人于午门外瞻觐。　　

○庚辰。上御保和殿。筵宴朝正外藩。科尔沁、喀尔喀、阿拉善、苏尼特、鄂尔多斯、阿巴噶、浩齐特、土默特、茂明安、喀喇沁、乌喇特、郭尔罗斯、翁牛特、归化城土默特、敖汉、察哈尔土尔扈特、巴林、王、贝勒、贝子、公、额驸、台吉、暨朝鲜正副使等。随文武大臣依次就坐。诸乐并作上进酒。召科尔沁扎萨克图谢图亲王巴宝多尔济、喀尔哈亲王达尔玛、阿拉善扎萨克亲王贡桑珠尔默特、苏尼特扎萨克郡王托第布木、鄂尔多斯贝子扎那吉哩第、阿巴噶卓哩克图郡王刚噶尔伦布、浩齐特扎萨克郡王济克登噶维张土默特贝子索特那木色登、茂明安贝勒格楚克、喀喇沁贝勒德木齐扎布、乌喇特镇国公贡苏咙扎布、郭尔罗斯扎萨克辅国公图布乌勒济图、翁牛特辅国公克什克阿尔毕济呼、归化城土默特辅国公贡格巴勒、敖汉贝勒达克沁、察哈尔辅国公济楚克扎木苏、土尔扈特布彦图亲王策林喇普坦、巴林二等台吉色旺诺尔布等、至御座前赐酒成礼。　　

○奉慈安端裕皇太后慈禧端佑皇太后幸潄芳斋。侍午膳。　　

○酉刻。诣钟粹宫慈安端裕皇太后前行礼。长春宫慈禧端佑皇太后前行礼。　　

○予贵州各属阵亡殉难候选府经历王定邦等绅民妇女一千八百七十九员名口分别旌恤如例。　　

○是年。旌表孝子、直隶等省张桂兰等一百三十八名。孝友、江西等省胡光炘等八名。孝妇、直隶等省胡宣妻郑氏等三口。孝女、湖南等省曹静宜等十四口。烈妇、直隶等省王永喜妻卢氏等四十三口。烈女、四川等省汤庚妹等十口。义夫、浙江等省张廷锜等五名。义士、江西省欧阳起玟等三名。义民、四川省冉昌华等二名。守节合例、满洲护军富忠妻张氏等一百十八口。蒙古护军皂王保妻李氏等八十四口。汉军敖尔布金瑞忠妻武氏等三十七口。各省统防邵廷珠妻龚氏等三百九十二口。奉天等省刘福岳妻孟氏等一万九千六百八口。夫亡殉节、浙江等省颜文藻妻刘氏等十七口。未婚守志、江西等省胡斯鉁聘妻熊氏等二十四口。百岁寿民妇、广东等省陈佑昌等十名口。五世同堂、陕西等省苏福贵等二十四家。乐善好施、江西等省胡光墉等四名。急公好义、安徽等省朱宗潘等二名。均给银建坊如例。　　

○会计天下民数谷数。除江苏安徽云南广西陕西甘肃未经册报外。奉天等省通共大小男妇二万七千四百六十三万六千十四名口。存仓米谷二百八十三万九千五百十四石五斗九合五勺。　　


大清穆宗继天开运受中居正保大定功圣智诚孝信敏恭宽毅皇帝实录卷之三百四十八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

