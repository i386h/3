<!-- { "loadSidebar": true } -->
监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。正月。丁未。孝全成皇后忌辰。遣官祭慕陵。　　

○谕内阁、据周祖培、存诚、都察院、刑部各奏、已革御史富稼服毒自尽。并据御史全善等奏、查验富稼服毒情形。钞录遗存字单呈览各摺。已革御史富稼、贿卖章奏。收受赃银。业经周祖培等审明大概情形具奏。该革员自知罪无可逭。服毒身死。该禁卒人等。何以不小心防范。致令乘闲服毒。著周祖培、存诚、会同刑部都察院堂官。提集刑禁人等。将富稼服毒根由。有无别项情弊。严切根究。富稼遗单内开有南所王永和、张得禄、所欠钱文。求追给领之语。并著彻底讯明。是否有需索情事。按律惩办。其提牢司狱及禁卒人等。著俟讯明后。由刑部分别参办。　　

○又谕、前因熙麟奏参前署陕西巡抚张集馨奸邪险诈谄媚卑污各款。当经谕令刘蓉查明具奏。兹据奏称、张集馨于入陕后即结纳多隆阿左右之人。托以取宠。嗣多隆阿带兵抵省。张集馨独远赴十里铺。执手板迎谒道左屈膝请安。其谄媚逢迎。众目共睹。提督马德昭在省城捍御回匪有功。张集馨因其贻书曹克忠。有张藩台有饷不给可恶之语。以故怀恨列入弹章。张集馨在署藩司任内。欲派私人署缺。又授意回绅。使主抚议。署臬司凤邠道刘鸿恩不肯判行。且于张集馨之痛诋马德昭。面讦其非。张集馨因此触怒。密具疏稿。送多隆阿会衔具奏。嗣多隆阿未经会衔。张集馨愧赧失措于大庭中向刘鸿恩屈膝请罪等语张集馨系叠次获罪弃瑕录用之员宜如何激发天良。力图报称乃如所奏各情。巧于逢迎。居心险诈。实属大负委任陕西按察使张集馨、著即行革职。永不叙用。马德昭既据刘蓉奏称、二年六月闲。回匪叠扑省垣。该员奋勇杀贼。力保危城。著有战功。著开复提督原官。刘鸿恩原参之案。既系屈抑。著开复道员原官。仍留陕西补用。以示彰瘅无私至意。张集馨任用之知县李炜等。著刘蓉随时察看。如有劣款。即行严参毋稍徇隐。　　

○谕议政王军机大臣等、刘蓉奏、进剿阶州逆匪获胜。并蔡逆被剿受伤。请饬恩麟委员办理阶州粮运。固原平凉各匪回窜灵台等处各摺片。阶州踞匪。经刘蓉督饬萧庆高等。痛加攻剿。叠获胜仗。据投诚逆匪供称蔡逆于官军进攻两水逆垒之役。身受重伤设计图窜。该抚现饬各军。会合川陇各兵。相机围剿。该逆凭城踞垒。狡悍异常。即著刘蓉严饬萧庆高等。设法诱出。一鼓歼除。傥恃险不出即当悉力围攻毋任纷窜并著骆秉章饬令周达武等军。会合夹击迅歼丑类。据该抚奏称蔡逆欲留启逆于阶。自出银二万两。诱买该处番民。冀由南坪窜出。番民赴周达武军营纳款。愿诱该逆深入。官兵伏路要截冀得分其辎重等情。番民素性嗜利。未可深信。著骆秉章、刘蓉、严饬在防各军加意防范并笼络番民。俾不致为贼所用。方为善策。前据恩麟奏、已派林之望前赴阶州。办理粮运事宜。自可源源接济无误要需该抚所请饬令恩麟派员办理粮运。自系未接恩麟行知。著毋庸议。平固逆回。窜扰灵台县。扰及独店分股窜至陇州属之银胡。汧阳属之上店镇等处。焚杀甚惨。刘蓉请饬雷正绾、曹克忠、各抽所部三营。分扎邠长汧陇两路。力顾陕境。自以邠陇为甘省入陕咽喉。又为后路粮运要道。恐该逆乘虚回窜。惟雷正绾现在攻剿固原。正在得手。势难分兵前往。著都兴阿、雷正绾酌度情形。如曹克忠一军。尚可调拨。即著分拨数营驰赴邠陇等处。以顾陕防。将此由六百里各谕令知之。　　

○以盛京刑部侍郎志和兼署户部侍郎管奉天府府尹事。　　

○以为守兼优予陕西服阕知县唐正恩仍留陕西补用。　　

○以逞凶殴官。甘肃参将万通瑞邹本五革职逮问。革冒领勇粮游击程朝栋职。　　

○予甘肃阶州等处阵亡总兵官萧举臣、参将彭长林、都司欧国和、守备姜福元、把总白春霖祭葬世职加等。　　

○予贵州玉屏阵亡把总安得成、外委谢永发、祭葬世职加等。　　

○予江西武甯阵亡监生盛宜春等四百七十七名分别赏恤如例。　　

○戊申。谕议政王军机大臣等、文祺奏、南北两路军务情形。请饬催大兵出口扎克当阿奏、南路声息不通。北路军务吃紧。哈密危急。并巴里坤哈密兵饷两绌。咨调各路援军。请将伯锡尔暂署帮办大臣各摺片提督文祺病故。奇台所属三个泉地方。突有贼匪一二千人。句结吐鲁番缠头回子滋扰直扑木垒。道路梗阻。与前日恩麟所奏情形。大略相同。前因回疆逆焰鸱张叠经谕令穆图善统带所部。取道嘉峪关。先抵哈密。会同该城官军。布置进取。兹据扎克当阿等奏称、南北两路。贼势愈炽。人心惊惶无措等语。是回疆近日军情。倍形岌岌。著穆图善懔遵叠次谕旨迅速出关。前赴哈密。会同扎克当阿妥筹进剿。埽荡逆氛。甯夏官军已偪城根剿办正在得手。穆图善起程后。著都兴阿将甯夏攻取事宜。严密布置。迅拔坚城。毋得稍涉松劲保恒、扎克当阿、当就现有兵力。坚守待援。俟穆图善大军到后即可会筹规取。节节进攻。以期大张挞伐。该匪直扑木垒。中途滋扰。意在隔绝巴里坤古城往来之路。著保恒、扎克当阿、色普诗新、调派官兵在各该城卡要隘地方。认真防堵俾声息相通。该逆不得阻我进兵之路。方为妥善其道路梗阻各城。保恒等仍当设法侦探。随时奏闻。文祺奏、从前南路军兴口内征兵到哈。裹带口粮。向由安肃道备办。挽运来哈。现在奇古一带。被贼蹂躏。无从采买。将来两路军粮。需用浩繁请饬先期豫备等语。即著恩麟责成安肃道。将如何采办之处。豫为筹画。以免临时周章。哈密帮办大臣。即照扎克当阿所请。令扎萨克郡王伯锡尔暂行署理将此由六百里谕知都兴阿、穆图善、保恒、扎克当阿、色普诗新、并传谕恩麟知之。　　

○以记名按察使陈湜为陕西按察使。　　

○以纵团滋事。革甘肃县丞张岱职。遣戍新疆。　　

○上以次辛祈谷于上帝自是日始、斋戒三日。　　

○己酉。谕议政王军机大臣等、阿克敦布等奏、西剿官兵取道蒙古台站。豫筹供应款项开单呈览一摺。黑龙江官兵五百名前谕取道张家口交联捷统带进剿须经由察哈尔蒙古台站。该处地处沙漠。师行一切应用各台站向来所无。额设蒙古包驼马等项。为数无多。亦难敷一军之用。阿克敦布等拟于马驼一项。由商都达布逊诺尔太仆寺各牧群先期拨往该台。以备乘骑。事毕归群并由向来帮台之各扎萨克旗。及察哈尔八旗另行摊备马驼。分赴各台。以备更换。所筹尚妥。即著照所请行。惟此项征兵。每日需用帐房什物。及廪羊米盐等项。据阿克敦布等估计。统应需银一万五千余两。该都统拟于口内外各旗群普劝捐输。以资备办。自系为节省帑金起见。惟该蒙古等生计本属艰难。此次师行帮贴已形困苦。再令捐输。殊不足以示体恤。且将来陆续徵调官兵。经过该蒙古台站者。尚恐不止此起。尤难为继。所有单开应行制造购办诸物。需银一万五千四百两即著刘长佑由直隶藩库如数拨解察哈尔。交该都统备办。以应急需。并须迅速派员解往。俾资赶办无误师行。阿克敦布等于此项银两未到之先。并可于张家口税局先行提用。俟直隶银两解到。再行归款。察哈尔所属蒙古四十四台站之外。即入乌里雅苏台科有多塔尔巴哈台地界。明谊、车林敦多布、麟兴、广凤、奎昌、锡霖、图库尔、亦当一体先期妥筹。以便前项征兵到境。无误供支并著阿克敦布廉至即将察哈尔各台站供应此项官兵一切办理章程飞速知照各该城将军大臣等妥筹照办。务于官兵未到之先。豫为筹策。毋致临渴掘井有误师期。该三城所需此项供支经费著沈桂芬于山西藩库。迅速拨银一万五千两分解乌科及塔城各五千两。以资应付。新疆军事孔亟联捷于黑龙江官兵驰抵张家口。即当统带星速起程相机进剿毋得藉口各该城台站未备任意逗遛穆图善现在驻师甯夏前因伊犁匪炽。谕令该将军迅统所部出嘉峪关。先抵哈密。布置一切即行进剿古城乌噜木齐等处之贼联捷于驰抵科城后或由塔尔巴哈台直趋伊犁或探明道路。与穆图善联络声势会筹进取均著该大臣临机应变妥筹办理将此各谕令知之。　　

○庚戌。宣宗成皇帝忌辰。遣官祭慕陵。　　

○谕内阁吏部奏丁忧山西蒲州府知府李庆翱、前经升任山西巡抚英桂因防务紧要。奏请暂留署任俟边境肃清回籍守制。现在该员服满。复经沈桂芬奏准实授查丁忧人员例应开缺回籍守制服阕赴部铨选今李庆翱虽经丁忧始终并未离任仍复照常供职。殊与旧制未协。请饬该员离任赴部投供等语李庆翱据沈桂芬奏称蒲郡地接潼关。界连河陕防守紧要请将该员实授。是以降旨允准现在防务尚关紧要。李庆翱著暂缓离任。仍准其实授蒲州府知府俟河防安静。再令开缺回籍补行守制以符定例。　　

○又谕、沈葆桢奏、请将不职之知县革职一摺。江西武甯县知县霍介舒听断乖谬署浮梁县知县潘曜新声名平常均著即行革职。以肃官方。　　

○谕议政王军机大臣等户部奏新疆南北两路。应需本年经费于上年十二月闲。专案奏拨山西地丁银二十万两。山东地丁银十万两。河南地丁银十万两。令各该巡抚。仍由山西解至绥远城。从北路草地。转解科布多。知照各城分提。现在新疆军务紧要。请将上年原拨新疆本年经费即作为新疆本年军饷等语新疆南北各城。贼氛正炽剿办万分吃紧节次各城大臣乞饷之疏。络绎不绝。若不迅图接济必至饥军哗溃西陲大局。恐有决裂之虞著沈桂芬阎敬铭张之万等、将上年七八月闲原拨未解之款。迅速筹解清楚外。并即按照部拨数目无论何款。赶紧筹措。仍照上年奏定饷道即速递解科布多。由明绪、保恒、锡霖等豫先核定数目。自行分提俾资应用。将此由五百里各谕令知之。　　

