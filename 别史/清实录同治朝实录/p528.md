<!-- { "loadSidebar": true } -->
○又谕、杨岳斌、沈葆桢奏、皖南各军。分路堵剿叠胜。并江省东路布置情形一摺。另片奏、皖防各营。续报截杀窜贼等语。湖州广德窜出之贼。阑入皖南。经刘松山收降五千余人。复经唐义训、易开俊、痛剿于山阳阬。其锋愈挫。逆众败伏淳安山内。另股逆匪。亦经易开俊等督军邀截。斩杀解散其众。即著杨岳斌督饬皖军。乘此声威。会合浙师。联络兜击。尽歼丑类。至收降太众。宜防反侧。其随营效力之贼目王起汶等。尤应加意防范。毋令患生肘腋。并著杨岳斌饬令皖南将弁。妥筹办理。毋稍大意。此次纷窜各股贼匪。未能越皖入江。具见皖军遏截之效。现在鲍超已由建昌拔营东行。以顾广饶两路。杨岳斌等复派孙昌国督带水师。严扼广信等处河面。东路防守已固。仍著杨岳斌、沈葆桢、督率在事文武。审慎守御。百密毋致一疏。是为至要。正在寄谕闲。据毛鸿宾驰奏、逆匪由江西窜入粤界。分队进偪南雄州城。虽经唐启荫督兵拦截获胜。而贼势蔓延。南雄迤东之始兴翁源。迤西之仁化乐昌。皆有贼踪。广东为贼匪注意之区。而惠潮嘉三属。尤首当其冲。毛鸿宾现已饬令唐启荫等募勇增兵。防堵北江一路。方耀等军。防堵东江一路。又另委守备黄添元等募选练勇。以备调遣。并为省城巡防之需。所筹尚属周密。即著毛鸿宾、郭嵩焘、督饬在事员弁。实力扼剿。迎头截击。毋令贼踪纷窜。扰及完善之区。前据杨岳斌等奏、贼匪被剿窜粤。江西各军。不能越境追剿。当经谕令粤东地方紧要。该督等务当派兵追击。毋任滋蔓难图。现在南韶一带。贼势甚炽。新募之兵。恐不足以制贼死命。著杨岳斌、沈宝桢、懔遵前旨。迅饬甯赣等处防兵。克日拔队。越境会剿。不得畛域攸分。贻误大局。其毛鸿宾咨商鲍超调派之王衍庆五营。并著杨岳斌等催令迅速起程赴粤。以厚兵力。毋许稍有迟误。将此由六百里各谕令知之。　　

○又谕、麟兴等奏、遵调喀尔喀西两部落蒙古官兵起程。并委员管带蒙兵。暨改道采买官兵口食各摺片。前次催调蒙古官兵。经麟兴等调到西两盟喀尔喀扎萨克图汗、赛因诺颜、两部落蒙兵一千五百名。即著配齐军火。催令起程。此项官兵所需口食。由各旗垫办数十日。仅到乌里雅苏台为止。其前途应领行装等项。既据麟兴等奏称仓库无储。谕令该盟长等先将自乌里雅苏台至古城官兵口食。仍由两盟垫办。俟抵古城。由该大臣照例开放。即著照所拟。饬令该盟先行垫办。并著咨明保恒等。俟此项官兵到时。照例支放。毋令匮乏。一面严饬带兵各员。沿途妥为弹压。不得稍有滋扰。乌里雅苏台官兵口食。近因古城乌噜木齐一带道路梗塞。无从购买。自应改由归化城等处采办。著德勒克多尔济转饬所属。照例免税。俟古城一带道路稍通。即行停止。以符定制。将此各谕令知之。　　

○以记名按察使张兆栋为四川按察使。　　

○以江西广信府城修筑完竣。予知府钟世桢等加级升叙有差。　　

○以管带蒙古官兵出力。予乌里雅苏台防御遇春等加级升叙有差。　　

○予江苏蚌埠等处阵亡守备张学林等祭葬世职加等。　　

○壬子。谕议政王军机大臣等、左宗棠奏、截剿窜贼获胜。浙境肃清。各营出境追剿一摺。逆匪由遂安昬口一路。阑入开化。总兵王开琳、副将刘明珍等、合兵追击。贼不能支。由华埠窜江山玉山。疾趋广丰。沿途歼毙甚众。受降者亦近万人。洪幼逆几被捦获。复为粤逆拌死溃围。挟之而走。现由广丰窜入铅山县境。一向紫溪车盘。一绕铅城向湖坊一路逸去。死党尚有数千。现在刘典一军。已抵贵溪。黄少春、刘明珍两军。已抵广信河口。王开琳等已率众跟追。著左宗棠、杨岳斌、沈葆桢、督率诸军。前截后追。毋留余孽。左宗棠自入浙以来。克复城隘数十处。肃清全境。厥功甚伟。本欲即加懋赏。恐该督以洪幼逆未灭。必将固辞。一俟余逆净尽。即降恩旨。浙省军务已竣。地方应办一切善后事宜。该督当督饬司道等次第办理。以期奠安闾阎。另片奏、洪幼逆入浙各情。览奏均悉。朝廷于有功诸臣。不欲苛求细故。该督于洪幼逆之入浙。则据实入告。于其出境。则派兵跟追。均属正办。所称此后公事。仍与曾国藩和衷商办。不敢稍存意见。尤得大臣之体。深堪嘉尚。朝廷所望于该督者。至大且远。该督其益加勉励。为一代名臣。以副厚望。鲍超由建昌拔营。顾广饶两路。杨岳斌等复派孙昌国督带水师。严扼广信等处。著即懔遵昨奉谕旨。督军会浙军迎剿。以期一鼓歼除。收降之众过多。仍饬各军妥为驾驭。如遣散其众。尤须审慎办理。以防后患。将此由六百里各谕令知之。　　

○又谕、张之万等奏、东路窜匪。经张曜追击出境。西路一股。被剿南窜。复偪商城。请饬张曜回军扼守一摺。遵逆等股。在黄安麻城境内。分路盘踞。经陈国瑞等挥军追杀。贼窜黄安大山。依险负嵎。该处沟深路窄。马队难于施展。豫省步军。又多疲乏。亟需劲旅协剿。以厚兵力。著官文严檄成大吉等军。会同僧格林沁所部及豫省官军。协力兜剿。四面围攻。以期聚而歼旃。并著张之万、毛昶熙、激励将弁。实力进攻。如该逆逸出山险。即著僧格林沁督饬马队官军。痛加剿洗。迅殄逆氛。黄麻之贼。复窜至石香炉黄土冈等处。偪近西界岭。图窥商城。张之万拟调张曜回军商城扼守。张曜现在扼扎六安之流波疃等处。应否调回商城。以固豫省边防之处。著僧格林沁体察情形。相机办理。伪端王及马泳和等股。仍踞英霍一带。伪扶王等股。由六安之流波疃折窜漫水河地方。是皖省边境。匪势尚形滋蔓。著乔松年督饬在防各军。节节埽荡。将各股匪迅速殄除。肃清边圉。正在寄谕闲。据官文奏、蕲罗贼匪。仍复依山固踞。光罗发捻。绕道回窜黄安。扰及麻城黄冈地界。经水陆官军追击。悉趋蕲水蕲州等语。与张之万所奏。情形不同。是否该逆由黄安分股窜逸。著官文、张之万、探明贼踪。分投剿洗。成大吉等后路运道。已为蕲水之贼围偪梗阻。官文当督饬李成谋、周凤山等军。星速解围。疏通成大吉等营粮路。一面绕路会攻蕲水。罗田英山毗境。贼匪负嵎如故。著官文飞饬刘连捷、朱洪章等军。由宿松太湖一路。节节迎剿。力顾蕲州等处要隘。僧格林沁之军。如已到麻城。即著相机会剿。以资厚集。前谕官文将温德勒克西等及苏伦保马队。派往甘肃。交穆图善统带。著官文懔遵前旨。催令赶紧起程。傥再不知缓急。观望迁延。即著从严参办。至蓝斯明等步队。能否调拨赴甘之处。并著官文妥为筹画。迅速办理。将此由六百里各谕令知之。　　

○署陕西提督雷正绾奏、陕回窜陷固原。现筹剿办。得旨、著恩麟督饬杨柄锃、饬属一体严防窜越。毋得再有疏虞。其穆隆阿、成瑞、退驻平凉情形。难保非闻警先遁。著查明据实具奏。恩麟、杨柄锃、疏于筹布。均交部议处。　　

○以詹事府詹事延煦为内阁学士兼礼部侍郎衔。　　

○以浙江开化县城被贼窜陷。旋即克复。革代理知县方业崇职。免查办。予殉难署县丞张名第祭葬世职。　　

○癸丑。谕议政王军机大臣等、户部奏、本年京饷。请严饬各省赶解。以供开放一摺。近年京饷。均于八九月闲统核年内用项。在原拨未解银内。酌量专提。本年京饷。原拨银五百万两。为数较少。现计截至八月底止。除解到划拨。并已报委解外。尚有山西欠解地丁银七十五万两。山东欠解地丁银十三万两。河南欠解地丁银十四万两。湖北欠解地丁银十五万两。湖南欠解地丁银十万两。广东欠解地丁银二万五千两。江西欠解地丁银十六万两。长芦欠解复价银五万两。补垫积欠银五万两。广东欠解盐课银八万两。新旧息银八万两。河东欠解加课银十万两。羡余银五万两。山东欠解盐课银四万两。湖北欠解盐厘银五万两。粤海关欠解税银二十五万两。闽海关欠解税银十万两。江汉关欠解税银十万两。山海关欠解税银五万两。天津关欠解税银五万两。福建欠解茶税银二万两。以上共银二百五十二万五千两。该将军督抚等具有天良。应念京师为根本重地。饷项至关紧要。本年业经酌量减提。若再行酌减。诚恐年内不敷应用。著该将军督抚通商大臣监督等。于接奉此旨后。各将未解银两。务于十二月内。尽数解齐。傥仍饰词宕延。致误要需。即由该部查照奏定章程。指名严参。毋得视为具文。自取咎戾。广东应解下半年京饷。昨据毛鸿宾等奏请截留。为本省防剿之需。虽经饬部速议具奏。惟不得以奏请截留在先。一味诿卸。竟置京饷于不问。著毛鸿宾等仍即饬司筹款。赶紧报解。毋许仍前玩延。致滋贻误。将此由五百里谕知官文、英桂、刘长佑、毛鸿宾、阎敬铭、沈桂芬、张之万、徐宗干、沈葆桢、吴昌寿、恽世临、郭嵩寿、崇厚、并传谕宝章、毓清、师曾知之。　　

