<!-- { "loadSidebar": true } -->
○庚申。上御保和殿。筵宴朝正外藩。科尔沁、喀尔喀、喀喇沁、阿巴哈纳尔、敖汉、扎鲁特、乌珠穆沁、浩齐特、苏尼特、巴林、鄂尔多斯、阿巴噶、翁牛特、阿拉善、杜尔伯特、扎哈沁、察哈尔、王、贝勒、贝子、公、额驸、台吉。暨琉球使臣等。随文武大臣依次就坐。诸乐并作。上进酒。召科尔沁图谢图亲王巴宝多尔济、喀尔喀扎萨克亲王车林多尔济、喀喇沁郡王色伯克多尔济、阿巴哈纳尔贝勒达木定扎布、敖汉郡王达维多克丹、扎噜特贝勒诺尔布林沁、乌珠穆沁贝勒达克丹、浩齐特扎萨克郡王喇特那巴咱尔、苏尼特贝勒布彦图、巴林贝子索里雅、鄂尔多斯扎萨克贝子巴图孟鼐、阿巴噶头等台吉都噶尔布木、翁牛特扎萨克头等台吉德木楚克苏陇、阿拉善镇国公阿玉尔扎那、杜尔伯特扎萨克辅国公多图尔巴、扎哈沁公敏珠尔多尔济、察哈尔三等台吉索诺木达尔济等、至御座前。赐酒成礼。　　

○奉慈安皇太后慈禧皇太后幸漱芳斋。侍午膳。　　

○酉刻。诣绥履殿慈安皇太后前行礼。平安室慈禧皇太后前行礼。　　

○谕内阁、马新贻奏、甄别庸劣不职各员。请分别革休改教一摺。浙江湖州府乌镇同知谦益、心地糊涂。信任丁役。东阳县知县刘养中、年老才庸。难期振作。候补府经历孟传纶、上虞县县丞曹缙书、年力就衰。艰于步履。均著勒令休致。太平县知县黄湛莹、才识短浅。舆论平常。即用知县梁士鹤、性情迂拘。难膺民社。均著以教职铨选。候补知县姚绍唐、操守平常。兼有嗜好。候补县丞汪鉴、补用府经历朱桂藻、居心卑鄙。操守不洁。候补县丞廖受常、黄海静、唐凤标、试用未入流郭俊、闲用典史黄观浚、试用巡检王文典、人俱庸暗。嗜好亦深。试用巡检杨以松、尽先从九品杨继曾、办事荒谬。居心险诈。均著即行革职以示惩儆。　　

○谕军机大臣等、成林奏、接准文祥劄饬将关税存数呈报备调。又据山海关咨借俸饷修理军装。并巡防为步官兵口粮。咨令照数给发。现在关库实存无多。秋后徵收。尤形减色。请先其所急。尽神机行营大饷。设法筹备等语。所奏自系实在情形。盛京军务。正形吃重。需饷尤刻不容缓。著传谕成林先尽神机行营筹拨。源源接济。毋误要需。其长善咨借修补军装饷银。及续借各款。即著暂行停止。俟盛京军务完竣。再行拨给。所有统徵数目。年终应行造报之处。即著赶紧核算奏闻。将此谕知长善。并传谕成林知之。　　

○又谕、传谕护山西巡抚王榕吉、明谊等奏、安设苏木台站。接递巴里坤文报。已于乌里雅苏台库存新疆饷银内。先行提银二千两。豫放同治五年分该台站弁兵盐菜银两。惟自同治六年起。按年应领盐菜银两。亦应豫为筹备。请饬山西巡抚每年筹拨银二千两等语。苏木台站。现经新设。该弁兵应领款项。如有缺乏。必至贻误要差。亟应按期报解。著王榕吉在该省藩库内。自同治五年起。每年解银二千两。先期筹拨。务于各年冬季解交归绥道库。俟明谊等派员前往归化城、领取乌科二处经费时。顺便搭解到乌。俾供年终支放。此项为数无多。务当如期筹济。毋稍迟误。已革河南商城县知县任正训、前经吏部带领引见。当准其捐复原官。发往山西以知县归候补班补用。该员叠经刘毓楠、郭祥瑞等、先后奏参性情贪酷。纵役害民等款。虽据张之万覆奏查无确据。仅因其潜回本籍。予以革职无庸议。惟原参情节较重。若令再膺民社。或夤缘署缺。必至涂炭一方。著王榕吉随时察看劣迹。据实参革。毋稍徇庇。　　

○又谕、林鸿年奏、维西官军连克府州城池一摺。云南维西官军。久为贼匪所困。经知府陆希曾等督兵会攻。旬日之闲。将鹤庆丽江两城先后攻克。剿办尚为得手。现在该员等督练攻打邓浪。机有可乘。著林鸿年飞檄迅速进兵。为节节埽荡之计。并饬岑毓英防范省回。一面筹办西路。杨盛宗等分路进攻永姚两处贼巢。进规大理。至楚雄兵力尚单。并著迅筹添兵。以资策应。林鸿年务当懔遵叠次谕旨。迅速入滇。相机调度。毋稍延缓。将此由五百里谕令知之。　　

○予古城殉难千总郝怀瑾祭葬世职加等。　　

○予江西各属阵亡殉难从九品职衔吴彩等绅民妇女一千六百九十一员名口分别旌恤如例。　　

○蠲缓两浙仁和、海沙、鲍郎、芦沥、钱清、东江、曹娥、长亭、金山、袁浦、青村、横浦、浦东、下沙头、下沙二三、十五场本年被水灶地新旧额赋有差。　　

○是年。旌表孝子、江西等省盛诩等一百名。顺孙、四川谢代玢一名。孝友、福建等省李玉照等二名。孝义、湖北等省王文杰等五名。孝妇、江西等省萧江氏等十一口。孝女、江西等省李汪姑等二十二口。烈妇、直隶等省满智妻杜氏等一百三十二口。烈女、直隶等省舒氏等二十口。义夫、江西周逢年等二名。义士、江西彭大协等四名。义仆、江苏王珍等三名。守节合例、满洲前锋祥瑞妻赵佳氏等一百七口。蒙古养育兵玉升妻张佳氏等三十八口。汉军马甲时中妻田氏等二十一口。内务府护军永全妻王氏一口。各省驻防闲散宋骏妻龚氏等四百十六口。奉天等省张宽妻黄氏等一万五千六百二十五口。夫亡殉节、福建等省陈廷奎妻谢氏等十九口。未婚守志、直隶等省张荣聘妻章氏等六十四口。百□山戊不□寿民妇、四川等省冉为升等十名口。五世同堂、四川等省郭遇福等三十家。八世同居、河南赵聿修一家。均给银建坊如例。　　

○会计天下民数谷数。除江苏安徽浙江福建陕西甘肃广西云南贵州巴里坤乌噜木齐未经册报外。直隶等省。通共大小男妇二万三千七百四十五万八千五名口存仓米谷三百十万九千一百五十石一斗八升六合九勺。　


大清穆宗继天开运受中居正保大定功圣智诚孝信敏恭宽毅皇帝实录卷之一百六十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

○同治五年。丙寅。春正月。辛酉朔。上诣奉先殿行礼。　　

○遣官祭太庙后殿。　　

○率王以下文武大臣诣慈宁门。庆贺慈安皇太后。慈禧皇太后。礼成。御太和殿受朝。作乐宣表如仪。　　

○诣大高殿寿皇殿行礼。　　

○御乾清宫。赐近支亲藩等宴。　　

○奉慈安皇太后慈禧皇太后幸潄芳斋。侍晚膳。　　

○壬戌。上诣绥履殿问慈安皇太后安。平安室问慈禧皇太后安。至庚寅皆如之。　　

○命郡王衔贝勒载治在内廷行走。　　

○赏醇郡王子载瀚头品顶带。　　

○以福建筹备兵糈。予将军英桂、总督左宗棠、巡抚徐宗干等议叙有差。　　

○缓徵直隶开、东明、长垣、丰润、宛平、束鹿、安、青、静海、沧、南皮、盐山、庆云、沙河、永年、肥乡、广平、鸡泽、元城、大名、衡水、深、二十二州县被水被旱被雹地方新旧额赋。暨杂课有差。　　

○癸亥。高宗纯皇帝忌辰。遣官祭裕陵。　　

○上诣寿皇殿行礼。　　

○谕军机大臣等、张亮基奏、击退窜扰独山各匪。并请调席宝田等援黔。留多文差委各摺片。苗匪教匪粤匪。分途阑入独山。句结蔓延。环境皆贼。该处民勇乡团。踊跃击贼。以少胜众。将四面寇氛次第埽荡。剿办尚属出力。所有在事之官绅团练。著张亮基择尤保奏。候旨施恩。毋许冒滥。另片奏、贼匪由独山被击后。窜至荔波一带滋扰。著该署抚督饬文武员弁。严密防剿。毋稍疏虞。粤匪窜陷嘉应州城。席宝田一军。尚须入粤会剿。一时断难赴黔。朱洪章现驻南安。防剿正当吃紧。亦难远调。惟李元度前在平江。办理霆营叛勇。业已竣事。若将该革员调往贵州。尚属可行。著李瀚章即派该革员酌带勇丁。赴黔助剿。其应用饷需。著刘坤一、李瀚章、于该两省协黔饷下支给。或按月轮流拨给。俾利师行。不得稍分畛域。多文前因田兴恕案内革职永不叙用。情节较重。张亮基请留该革员差委之处。著不准行。将此由五百里各谕令知之。　　

○以贵州黎平等处剿匪出力。赏同知衔知县许德基、都司黄新春等花翎。千总孔继梅等蓝翎。余加衔升叙有差。　　

○予贵州苗拱阵亡把总张廷魁祭葬世职。如守备例。　　

○甲子。谕内阁、前因给事中刘毓楠等、先后奏参河南巡抚吴昌寿剿贼逗遛。纵兵骚扰。袒护属员。保劾失实。及总兵张曜纵勇杀掠各款。叠经谕令曾国藩秉公查奏。兹据曾国藩奏称、遵将所参各节博加察访。并派员前往密查。或漫无依据。或确有见闻。据实覆奏。此案吴昌寿于捻匪窜扰河南之时。赴许州稍缓。尚非有意逗遛。救陈州稍迟。实因文报梗阻。惟马兵骚扰。该抚未能申明纪律。严行禁止。遂平县知县文玉、偪捐妄押。浮收钱粮。且有京控未结之案。该抚辄以民爱滋深。保列升阶。汝阳县知县蕴琛、甚洽民心。著有劳绩。该抚漫不加察。遽列弹章。未免是非颠倒。有负委任。吴昌寿著交部议处。遂平县知县文玉、著即行革职。汝阳县知县蕴琛、著开复原官。总兵张曜、并无纵兵抢杀之事。邓州知州黄缙昌、亦无贪劣可指之迹。均著无庸置议。其揭参蕴琛之本管知府。系属何员。有无挟私。著吴昌寿查明参奏。不准徇隐回护。寻吏部议、吴昌寿应照不应重杖八十私罪例降三级调用。无庸查级纪议抵。得旨、著加恩改为降一级调用。不准抵销。　　

