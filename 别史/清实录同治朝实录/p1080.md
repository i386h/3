<!-- { "loadSidebar": true } -->
○又谕、左宗棠密陈马化漋稔恶三世。从宽必滋后患。此时议暂缓其诛者。以王家疃非猛攻所可骤得。宜先图王家疃。俟抚定后。将马化漋父子兄弟亲属夥党。重者诛夷。轻者迁徒等语。所奏不为无见。若不照该大臣所请。恐于该处军势贼情。不甚相宜。马化漋著暂缓正法。俟王家疃等处就绪。即将该逆等分别重轻。相机办理。届时不得以收复各处代为乞恩。以申国法而快人心。至所称该逆在北省各口开设店铺。分布夥友。探听衙门消息。足见党与甚多。应如何密为防范。用靖奸宄。并不动声色藉安反侧之处。著左宗棠妥筹具奏。交结洋商一节。是否仅为购买外洋军火等件。抑另有句结重情。并著密访奏闻。将此由六百里密谕知之。　　

○此克扣勇粮。甘肃军营总兵官萧友和革职讯办。　　

○以纵兵潜逃。革甘肃守备张玉成职。　　

○予甘肃预望城被戕副将杨正华等祭葬世职。生员马献瑞赏恤如例。　　

○拨山东司库银六万两解赴运河以备工需。　　

○缓徵河南祥符、陈留、杞、通许、尉氏、洧川、鄢陵、中牟、兰议、郑、荣阳、荣泽、汜水、商邱、甯陵、永城、鹿邑、虞城、夏邑、睢、柘城、安阳、汤阴、临漳、武安、内黄、汲、新乡、辉、获嘉、淇、延津、滑、浚、封邱、考城、河内、济源、修武、武涉、孟、温、原武、阳武、洛阳、偃师、巩、孟津、宜阳、登封、永甯、南阳、泌阳、镇平、相柏、邓、内乡、淅川、裕、舞、阳、叶、上蔡、淮甯、西华、商水、项城、沈邱、扶沟、临颍、襄城、息、七十一厅州县被水被旱地方新旧额赋。　　

○辛巳。谕内阁、前因溥楙等奏、章京多福呈诉祭田措租。先后禀词互异。当派宝珣、贺寿慈、前往会同溥楙等秉公讯究。旋据该侍郎等奏称究出书吏陈秀峰指使。复谕令步军统领等衙门拏获归案讯办。兹据宝、珣贺寿慈、查勘明确先行定拟具奏。此案防御多福、因香河祭田遗失。遽及裁缺官房。复由官房国冢土塘荒厂。更连及南口门外金星山地□希图承领。情节本属蒙混。其呈请认垦处所。在红椿以内。尤属大干例禁。未便因陈秀峰尚未到案。致稽科罪。自应先行拟结。暂革防御多福、著即行革职。从重发往军台效力赎罪。总管峻德、于多福含混异呈时未能查出。率行转呈咨部。已属疏忽。复将咨部公文交该员亲赍前往。致使到京非分营求。亦有应得之咎。峻德著交部议处。其随同画稿各员。著一并交部查取职名。分别议处。溥楙等另片奏、多福蒙混具禀。一时未能查出。请分别察议等语。溥楙、溥芸、景霖等、均著交各该衙门察议。　　

○谕军机大臣等、户部奏遵议吉林整装等项并俸饷银两。请饬各省迅解一摺。直隶等省积年欠解吉林俸饷等项银两甚多。本年八月闲。吉林因势发官兵整装银两及用款正亟。当经户部奏明。谕令河南拨银五万两。山东拨银十万两。迅速筹解。迄今数月。仅据山东报解过银四万两。其余未报续解。河南则未解丝毫。吉林库款支绌。商垫亟须筹还。而支发俸饷等银。亦属刻不容缓。所有河南欠解银五万两。山东欠解银六万两。著李鹤年、丁宝桢、各饬藩司。先将此项银两。迅速如数解赴盛京户部交纳。即由奕榕派员前往守提。俾资应用。其山东前次报解银四万两。现在曾否解到。并著额勒和布、奕榕、派员沿途催提。不准逗遛迟误。至吉林前因防剿吃紧。借提发商生息本银。亦经户部奏明。由直隶欠解吉林军饷内拨银二万两。山东欠解吉林军饷内拨银九万两。筹解请完。吉林捕围资装。经该部奏请由河南拨银二万二千余两。以上二款。均系吉林紧要之需。岂可任意延宕。著李鸿章、丁宝桢、李鹤年、迅即如数分批委解。务于来年六月以前。全数解完。毋再稍有拖欠。东三省俸饷。各省历年积欠竟至一百九十余万之多。实属延玩已极。并著李鸿章、丁宝桢、蒋志章、严饬藩运各司。查明积欠数目。陆续筹款补解。以济饷需。将此各谕令知之。　　

○赏四川等省乡试年老诸生张镇庠等一百七十九人举人副榜有差。　　

○展缓山西太原、平遥、二县被水村庄新额赋。　　



大清穆宗继天开运受中居正保大定功圣智诚孝信敏恭宽毅皇帝实录卷之三百一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治九年。庚午。十二月。癸未。豁免陕西肤施、延长、保安、安塞、延川、宜川、甘泉、安定、靖边、定边、榆林、怀远、葭、神木、府谷、绥德、米脂、清涧、吴堡、十九州县被雹被旱被扰地方旧欠钱粮。并缓徵来年上下忙额赋。　　

○蠲缓陕西临潼、渭南、三原、泾阳、高陵、富平、咸阳、大荔、蒲城、华、凤翔、宝鸡、陇、邠、长武、三水、鄜、洛川、中部、宜君、咸甯、长安、兴平、醴泉、鄠、南郑、城固、裦城、沔、乾、蓝田、洋、汧阳、澄城、岐山、三十五州县被灾被扰地方旧欠额赋有差。　　

○甲申。上御抚辰殿大幄次。赐蒙古王、贝勒、贝子、公、台吉、暨呼图克图等宴。并赏赉有差。　　

○谕内阁、永存、舒恒奏、请饬直隶藩库迅解应领米价一摺。承德府应放兵米。向由直隶藩司按季支给银两。交各州县采买。以供支放。现在存仓兵米无多。同治八年秋冬二季米石。各该州县已报领价。尚未采买交仓。其同治九年米价。未据领到。兵食攸关。岂容延宕。著直隶总督即饬藩司。将同治九年应发米价银两。迅即筹放。并严饬该府州县一并买运交仓。以裕兵食。前代理平泉州知州金龄、欠交咸丰十年分兵米一千十二石零。仍著严催交齐。毋许再延。　　

○谕军机大臣等、瑞云奏、请划拨饷项以济兵艰一摺。前因凉庄两营官兵困苦。准于山西协甘饷内。借拨银五六万两。作为该营五年俸饷。复由四川协甘饷内。每月划拨银五千两。作为该营六七两年俸饷。山西省奉拨之款。仅解过银六千两。四川省陆续解过银二万两。因各省协饷。归并西征粮台统收统拨。川省现未将凉庄协饷划扣。兵丁困苦异常。殊为可悯。著何璟无论何款。即将欠解凉庄五年俸饷银五万四千两。赶紧埽数解清。以应急需。并著吴棠仍在四川协甘饷内。续行按月划扣银五千两。作为凉庄两营八九两年俸饷。即著左宗棠知照袁保恒。在于四川协甘饷内。将旧欠如数筹拨。并将此次划拨银两。咨明吴棠按月划扣。由瑞云派员领取。无庸统解西征粮台。以清款目。凉庄二营库存马价银一万四千两。前经瑞云动用。著准其暂缓归还。俟支领全分俸饷时。分作两年归款。以示体恤。前据豫师奏、米拉沟窝藏陕回万余。已分窜甘凉一路。灵甯一带贼匪。又恐西趋。瑞云当督饬防兵。严密堵击。力遏狂氛。该处兵力单薄。且系边要之区。著左宗棠、穆图善、迅各添拨兵勇前往。会同瑞云认真防范。藉壮声威。将此由五百里谕知左宗棠、穆图善、吴棠、何璟、瑞云、并传谕袁保恒知之。　　

○赏敖汉郡王察克达尔扎布三眼花翎。杜尔伯特贝子格里克巴勒珠尔、喀尔喀贝子托果瓦、双眼花翎。　　

○命归化城土默特辅国公格木丕勒多尔济、喀尔喀辅国公章达勒密济特、在乾清门行走。　　

○乙酉。谕内阁、左宗棠奏、请将贪酷巧诈之知县革职拏问一摺。甘肃署礼县知县补用同知直隶州知州容恬、于民人白鼎之妻自缢一案。酷刑索贿至三千两之多。又藉转运募勇。侵冒饷项一万余串。实属贪鄙不职。容恬著即革职拏问。勒追赃款。按例惩办。以肃官箴。巩秦阶道唐启荫、于所属知县贪劣款迹败露。不即会司据实揭参。仅请甄别。亦属不知轻重。著一并交部议处。　　

○又谕、左宗棠奏、请将藉端诬良之知县革职拏问一摺。著甘肃平番县事左秉忠、于回民马三父子通贼情事。并未查明叛逆实迹。亦未录有供词。仅凭绅士公呈。禀请究办。经该督派员查明马三系属安分良回。本年贼匪阑入平番。实无从逆确据。传讯绅民卢学植等。并不知公禀情事。查系左秉忠于提督张万美将马三父子交讯后。凭无姓名公呈。自行填写卢学植等六名。率行具禀。实属诬陷良回。办理荒谬。亟应从严惩办。署平番县事。知府衔升补直隶州知州左秉忠、著即革职拏问。交左宗棠严行审讯。按律定拟具奏。　　

○谕军机大臣等、前据张廷岳等探奏、扑陷乌里雅苏台贼匪。系属肃州回股。现已沿途饱掠。仍回肃州。当谕成禄趁贼回巢。痛加剿洗。并谕左宗棠拨兵会剿。兹复据福济、荣全奏称、此股匪徒内。有伪元帅王大汉、及马漋、马溶、毛黄雷李四姓头目。裹胁甚夥。实系甘凉肃三处逆回。自甘省额哲尼河土尔扈特贝勒旗。窜入赛因诺颜部落等处。攻陷乌城。向西南扬去。明春仍图窜乌城。东扑库伦等语。肃州贼股。成禄未能及早铲除。甘凉僻在西隅。兵力单薄。左宗棠、穆图善、均未顾及。以致贼股充斥。且又有米拉沟逃贼万余窜往该处。甯灵一带。昨据左宗棠奏、已无陕回踪迹。难保非西窜甘凉。句结滋事。甘凉肃伏莽不除。必至乘隙出边。扰乱台站。亟须击其惰归。埽除巢穴。著左宗棠、穆图善、迅即派拨兵勇。驰往兜拏。务将甘凉肃一带著名头目。悉数捦获。尽歼丑类。毋任余孽潜藏。致成延蔓。并饬令各营严密扼驻。断贼出入要路。成禄著懔遵前旨。就现有兵力。剿办肃州贼股。不得置身事外。自取愆尤。将此由五百里各谕令知之。　　

