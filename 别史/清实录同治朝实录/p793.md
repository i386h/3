<!-- { "loadSidebar": true } -->
○以河南上蔡等处剿贼叠胜。赏提督胡文高、总兵官喻中德、谭碧理、正一品封典。总兵官曾德喜、张耀春、刘成秀、彭绪炘、副将汤兆云、李青云、杨见山、席大成、余虎恩、陈广发、符秉福、刘友春、洪必胜、许德龙、朱宗龙、刘芳桂、陈福万、张永辉、王承赞、欧亦修、胡理明、参将曾松明、朱成开、周和美、何春林、孙桂亭、舒克相、谷隆祥、易德贵、张尔昌、王景星、唐国华、钟致胜、朱宗祥、朱南英、游击喻执益、王楚华、巴图鲁名号。参将袁彦贤等花翎。州同孙志烈等蓝翎。余加衔升叙开复有差。　　

○以陕西华阴、渭南、两县城被贼窜陷。知县章桂芬、宋兟、分别革职撤任均查办。　　

○命镇国公奕询带领侍卫十员。往奠故礼部尚书倭什珲布茶酒。予祭葬。谥端恪。　　

○予故工部左侍郎恒祺祭葬。如尚书例。谥勤敏。　　

○予湖北安陆等处阵亡副将颜光杰等祭葬世职加等。　　

○予广东丰江阵亡副将翁桂秋祭葬世职加等。　　

○抚恤朝鲜国遭风难夷如例。　　

○癸丑。上以□山戊不□暮祫祭太庙。前期亲诣行礼。　　

○遣官祭太庙中殿。后殿。　　

○谕内阁、马新贻奏、请将不协舆情之知县。革职查办一摺。浙江分水县知县刘经文、于领款承修衙署之后。并不购置新料。辄买民间旧屋改造。以致贡生何肇修等聚众喧哗。难保无抑勒掯价情事。刘经文著先行革职。交马新贻亲提严讯。何肇修等陵辱官长。此等刁风。断不可长。业经该抚咨部斤革。并著提省严行审办。以端士习。　　

○谕军机大臣等成禄奏肃州踞逆攻扑金塔。官军掩袭获胜。请催督臣拨营攻剿迅派妥员接办粮台。哈密复陷筹拨兵勇。防堵关外门户。请仍准丁文学募勇赴营。并于河南山东各镇。分调马步官兵各摺片。肃州逆匪。句结土匪围攻金塔。经成禄派兵援救。大获胜仗保护粮路。尚称得手。所有此次在事出力员弁及守城文武。著准成禄择尤保奏。毋许冒滥。哈密复陷。安西告急。业由成禄设措饷项交文麟制备军装行粮。进扎安西。著即催令文麟克期拔营。驻扎安西。协同防堵。并催令黄祖淦将前调安沙靖官兵。撤赴安西。俾免哈密乱回四出窜扰。叠次谕令杨岳斌拨营接替成禄。围攻肃州。兹据成禄奏、该督已改派署凉州镇杨占鳌拨队五营赴肃。即著催令杨占鳌迅速前进。会同成禄、黄祖淦、攻拔肃城。俾成禄得以出关会剿。成禄军粮支绌。著杨岳斌妥筹接济。并派妥员专办粮台。转饬各属制造皮衣。赶为运解。其指拨火药炮位马匹。均照成禄所请。妥速筹办。成禄亦当振刷精神。就现有兵力。设法攻克肃城。毋徒藉口兵单饷绌。为迁延时日之计。方为不负委任。前谕库克吉泰、德兴阿、由内地行走。先赴肃州。会同成禄出关。彼时肃城如尚未得手。库克吉泰等大兵齐集。自可合力办理。该提督所请仍令丁文学募勇到营。及调河南山东镇兵。碍难准行。著懔遵前旨。仍迅饬丁文学回营。免令在豫滋事。将此由六百里各谕令知之。　　

○又谕、传谕浙江提督鲍超。鲍超奏、鄂东兵力已厚。仍遵旨赴陕剿办捻股一摺昨据谭廷襄奏。东捻大股。已至黄孝。当经谕令曾国藩饬令鲍超一军。由潼关大路入陕。会合刘松山等军。在同朝一带。尽力截剿。兹据鲍超奏、由随州赶至安陆府城。捻股遁走黄孝。距该军已数百里。刘铭传等军。俱陆续齐集。是鄂中兵力已厚。该提督仍遵前旨。拟由樊城至荆子关。直达秦境等语。现在陕西捻股麕聚。待援甚亟。著该提督懔遵二十七日寄谕。赶紧入陕。如由何路径捷。即由何路前行。总期探明贼踪。迎头截击。痛加剿洗。毋得徒事尾追。再致与贼相左。纵逆氛而疲兵力。该提督自问。上何以对朝廷。下何以安黎庶也。懔之慎之。　　

○以都察院左都御史全庆为礼部尚书。刑部左侍郎灵桂为都察院左都御史。转刑部右侍郎恩龄为左侍郎。以理藩院左侍郎英元为刑部右侍郎。内阁学士恩承为理藩院左侍郎。　　

○转工部右侍郎毓禄为左侍郎。以理藩院右侍郎魁龄为工部右侍郎管钱法堂事。内阁学士奕庆为理藩院右侍郎。　　

○以镶蓝旗满洲副都统灵桂为正蓝旗蒙古都统。调正红旗汉军副都统增庆为镶蓝旗满洲副都统。以委散秩大臣希元为正红旗汉军副都统。调正蓝旗蒙古副都统荣禄为镶白旗满洲副都统。以署镶红旗汉军副都统成惠为正蓝旗蒙古副都统。记名副都统连步廷署镶红旗汉军副都统。　　

○以京营右翼翼尉衡定魁为总兵。　　

○赏科尔沁卓哩克图亲王济克登旺库尔紫缰。命扎赉特郡王阿勒坦鄂绰尔、苏尼特郡王托第布木、扎噜特镇国公达瓦甯保、在御前行走。阿巴哈纳尔贝子桑萨喇特多布在紫禁城骑马。　　

○予甘肃金塔阵亡千总黄赞序祭葬世职加等。　　

○朝鲜国使臣李丰翌等三人于午门外瞻觐。　　

○甲寅。祫祭太庙。遣惇亲王奕誴恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○遣官祭太□山戊不□之神。　　

○谕内阁、丁宝桢奏、请将材不胜任之知府知县。分别降补改补一摺。山东候补知府徐彬、作事放纵。物议沸腾。著以同知降补。撤任高密县知县魏庆恩、办事庸滑。著开缺以县丞降补。长山县知县孙允庆、气质粗疏。著开缺留省另补。　　

○谕军机大臣等、库克吉泰奏、沥陈剿办捻回。用兵先后次序。并请饬速剿陕捻。以保完善各摺片所奏不为无见。惟欲饬各统军先立期限。恐质之库克吉泰、亦未能确有把握。并办一路。亦难照行。现在捻势鸱张。亟应克期歼除。著曾国藩等广筹方略。迅奏肤公。鲍超一军。昨据奏报由荆子关进发。并著催令迅速赴陕实力追剿。以壮声威。晋省为该捻所垂涎。赵长龄身任封圻。务当悉心防范。毋令关入完善。新疆关系甚紧。库克吉泰必以早到为要。如于陕境遇有大股捻逆。先当会同乔松年、刘蓉、派出之兵。并力剿击。不得稍涉膜视。傥沿途并未遇贼。即驰赴庆阳。速解城围。毋许藉口空谈。以为迁延之计。并著仍遵前旨于庆阳解围后。即赴肃州。会同成禄出关。用副委任。库克吉泰原摺。著钞给曾国藩等阅看。将此由六百里各谕令知之。　　

○仍以礼部尚书全庆兼署刑部尚书。以礼部右侍郎察杭阿兼署工部右侍郎管钱法堂事。　　

○以刑部尚书绵森充国史馆总裁官。　　

○乙卯。上御保和殿。筵宴朝正外藩。科尔沁、喀尔喀、喀喇沁、柰曼、乌珠穆沁、敖汉、察哈尔、王、贝勒、贝子、公、额驸、台吉、暨朝鲜使臣等。随文武大臣依次就坐。诸乐并作。上进酒。召科尔沁卓哩克图亲王济克登旺库尔、喀尔喀亲王达尔玛、喀喇沁都楞郡王色伯克多尔济、柰曼郡王萨哈拉、乌珠穆沁车臣亲王彭苏克那木济勒、敖汉郡王布彦德勒格哷固噜克齐、察哈尔辅国公桑鲁布多尔济等。至御座前。赐酒成礼。　　

○奉慈安皇太后慈禧皇太后幸漱芳斋。侍午膳。　　

○谕内阁、前署陕西巡抚刘蓉、以获咎之员。特令署理巡抚。嗣后允其开缺。暂留陕西办理军务。倚任不为不专。乃屡谕该前署抚出省督剿。署若罔闻。以致官军挫失。捻势愈张。贻误地方。实堪痛恨。刘蓉著即革职。毋庸再留陕西。　　

○谕军机大臣等、乔松年奏、官军败溃。省城危急。请调援军。并请饬穆图善赴援庆阳。刘典、库克吉泰等、先剿陕捻各摺片。览奏曷胜焦急。捻匪久距陕境。偪近省垣。官军从新丰追至灞桥。被匪兜围。悉行溃散。各营将领。均不知下落。省城文报阻隔。危急万分。此时非有大支劲旅。星夜赴援。陕事将不堪设想。曾国藩、李鸿章、于捻匪窜陕以后。将及两月所调各军。并未到陕。鲍超一军。屡经谕令赴秦迁延逗遛。致令陕省糜烂。致于此极。现在陕军俱已溃散。别无可调之兵。捻匪到处窜扰。几于无地非贼。著曾国藩、李鸿章、严檄鲍超、刘松山等军。兼程赴陕。赶紧救援。傥再任意观望。藉词不进。即著严参。照军法从事。毋稍宽贷。昨据鲍超奏称、已定于本月二十一日由鄂省安陆起程。取道樊城荆子关入陕。乔松年奏、已在商州等处购备该军粮米。鲍超若再以无粮藉口。或中途迟延折回。该提督自问当得何罪。懔之。刘松山一军。即著曾国藩、李鸿章、遵奉前旨。迅催此军驰赴同朝。并著库克吉泰、德兴阿、督率所部。先办陕省剿捻事务。再行相机赴甘。左宗棠前已有旨令其先行赴陕。无庸来京。著即兼程驰往秦中。与乔松年整理戎政。陕省军律。废驰已久。此次溃散将领。即著乔松年查明。严参重办。此后如有不听号令。进战不力。擅行溃退者。即著左宗棠、乔松年、奏明在军前正法。以肃军律。并著左宗棠严催刘典速募湘勇成军。立限驰援陕省。郭宝昌一军。著英翰饬令星驰赴陕。听候乔松年调遣。并将该军饷需。速为筹拨足用。以便即时拔燥。不准片刻停留。并不准英翰奏留。致误大局。商城要路。即由英翰另拨一军填扎。以防捻匪回窜豫境。庆阳甯州。回势猖獗。郡城被围一月。紧急万分。著穆图善统率所部。即日起程赴援。并将回匪力行遏剿。毋任回窜陕疆。穆图善若再拥兵无贼之地。藉词观望。延不赴援。必当重治其罪。刘蓉在陕有年。一味宽纵。致令将士毫无畏惮。屡奉谕旨出省剿贼。并不亲临前敌督战。以致诸军进止不齐。有此大挫。深堪痛恨。本日已将刘蓉革职。即著乔松年饬令回籍。援军未到以前。乔松年当就现有兵力。认真防守省垣。以固根本。将此由六百里谕知曾国藩、李鸿章、左宗棠、库克吉泰、德兴阿、穆图善、英翰、乔松年、并传谕鲍超知之。　　

○以湖南官军援剿贵州思南教匪出力。赏总兵官李魁连巴图鲁名号。同知王金□豖葊等花翎。千总王启胜等蓝翎。余加衔升叙开复有差。　　

○蠲缓湖南武陵、安乡、巴陵、龙阳、澧、沅江、华容、临湘、益阳、湘阴、十州县。暨岳州卫被水地方新旧额赋并杂课有差。　　

○拨四川黑铅二十万斤。解赴陕西军营备用。　　

○是日。丁卯年立春。顺天府进土牛春山宝座。　　

