<!-- { "loadSidebar": true } -->
○谕军机大臣等、曹克忠奏、接管淮军办理掣肘情形。请招募勇丁添补缺额各摺片。曹克忠接统淮军。曾谕刘铭传与之会商。务将一切驾驭机宜。筹画妥协。再行回籍。原以新旧交替之际。将士不习。变故易生。刘铭传自应恪遵谕旨。力顾大局。方为不负委任。乃曹克忠行抵乾州。铭军已有遣去者。得力之统领营官。悉皆赀遣。并将精良炮械悉行运回。刘铭传仅留随身小队。一晤而别各局早经裁撤。淮军一切章程。未据交出。复张贴发饷遣勇告示。纵令营勇假归。各营因索饷滋闹。几至不测等语。前据王家璧奏、刘铭传军伍多虚。性情骄蹇。朝廷念其前功。未加责问。所以宽容而优待之者不为不至。若如曹克忠所奏各情。是刘铭传止便私图。罔顾公事。几至贻误大局。已明降谕旨将刘铭传交部严加议处。以示惩儆。现在各军缺额甚多。亟须募补。著李鸿章迅将需用经费。核定拟交曹克忠。以便该提督派员分赴楚皖招募。并将曹克忠各营饷需宽为筹备。俾免缺乏。曹克忠务将各营力加整顿。相机驾驭拊循。一俟布置就绪。即行拔队西进。其撤回徐州驻扎各队。实系若干。即著曾国藩查明督饬训练。毋令日久生懈。曹克忠摺片单呼一件。王家璧片一件。均著钞给曾国藩、李鸿章阅看。将此由五百里谕知曾国藩、李鸿章、并传谕曹克忠知之。　　

○予陕西同州伤亡副将李家安等祭葬世职。　　

○丁丑。谕内阁、景廉奏、镇迪道一缺。关系紧要。若由陕甘拣员调补。关内道路梗阻。恐稽时日。恳请迅赐＜??闲＞放。并因营务纷繁。乏员差遣。请饬部拣发等语。甘肃镇迪道员缺。著恩纶补授。并著吏部于候选州县佐杂人员内。拣发十余员。前赴景廉军营。听候差委。以上各员。均著该部饬由张家口乌里雅苏台前往以期迅速。　　

○谕军机大臣等、瑞麟奏、剿办香山等处匪巢情形一摺。广东香山等县交界之赵家围地方。近有匪徒麕聚。焚抢勒赎。经瑞麟派令戴朝佐等、督带兵勇。水陆进剿。将该处匪巢焚毁。贼众遁向赤溪。官军跟追摉捕。拏获匪首曾大鹅幅等多名。现将兵勇调回。责成地方文武缉拏余匪。务将在逃匪党悉数弋获。毋令漏网。此次出力各员弁。准其择尤请奖。另片奏、营员擅自招抚。私放要犯。请革职审办等语。署赤溪协都司王熊彪随剿赵家围等处股匪。乃敢擅议招抚。属令各营暂缓进兵。并将已获要犯曾大鹅幅朱秋溃私行释放。实属胆大妄为。且恐有通贼贿纵情弊。王熊彪著即革职。严审究办。至曾大鹅幅朱秋溃二犯。是否释放后。仍行拏获。抑尚在逃。著瑞麟明晰具奏。将此谕令知之。寻奏、要犯曾大鹅幅业已捕获正法。得旨、即著檄饬各营并地方文武。严拏朱秋溃务获。毋任幸逃法网。　　

○又谕、景廉奏、驰抵巴里坤筹办军粮。催调后路各营拔队。并西路军情各一摺。景廉于十月初七日驰抵巴里坤。与伊勒屯商办进兵事宜。惟沙漠瘠区。屡遭兵燹。采买军粮。万分棘手。且各省欠解之款。迄无起运明文。所有粮石价银及勇丁月饷等项。现均无款可给。自应迅筹接济。除西征粮台拨款。业经奏报起解外。其户部续拨之十万两。及各省欠饷协饷。即著户部详晰查明。迅速咨催。饬由察哈尔运解至景廉军营。以应急需。至塞外用兵。筹粮难于筹饷。现在巴里坤一带。粮石无多。将来大军衔接西进。更难仓卒立办。著李鸿章定安富勒珲鲍源深豫行筹款。分饬口北归绥两道。广为采办面斤。随时运送。景廉所请在乌里雅苏台设立转运粮台。或由喀尔喀蒙古游牧拨用驼只。或官为发价雇觅商驼之处。并著金顺奎昌多布沁扎木楚竭力筹办。以济军食。蒙兵素本怯弱。且布彦乌勒哲依图叠据文硕奏称、其人未可深恃。著景廉妥为驾驭。毋致贻误。至绥来县西湖地方。居民归附俄国。虽系传闻之词。惟该处久无官长约束。难免见异思迁。景廉务饬派往委员设法拊循。毋令涣散。景廉仅带马步两营。兵力太单。著文麟迅拨数营。驻扎安敦一带。以便景廉所部张玉春等营。陆续进发以振军威。成禄懔遵前旨。先派数营扼扎嘉峪关。一俟徐占彪抵肃后。该提督即当拔队出关。毋稍迟滞。徐占彪现抵何处。计期早应到肃。著左宗棠催令星速到防。俾成禄得以早日成行。西路军情。仍著景廉。伊勒屯随时侦探。相机妥办。将此由六百里各谕令知之。　　

○以广东钦州捦获越南匪首苏帼汉。擢游击雷秉刚以副将用。并赏花翎。知州陈起倬以知府用。　　

○以甘肃攻克王家疃贼巢出力。赏提督陈祥胜总兵官。周大华、邓得胜、一品封典。协领库克精额、佐领景庆富升、参将胡三仁、刘大福、游击孟兴铭、万清传、孙复胜、黄玉安、杨得万、熊绪福、李怀兴都司金孔辉、王得胜、王建勋、张大发、防御银亮、永升富、庆春玉、守备徐贵林、舒为礼、周启贤、周锦标、彭明全、耿开国、王凤廷、张宗玉、姚先寿、罗仁发、朱得胜、陈加贵、沈占魁、赵永元、吴子万、魏得才、夏朝辅、千总刘经文、吕长泰、王占元、刘登山、童大顺、骁骑校巴扎尔巴呢、巴图鲁名号。知府史璐、都司王金荣等花翎。知县周桂敷等蓝翎。余加衔升叙有差。　　

○蠲缓江苏长洲、元和、吴、吴江、震泽、常熟、昭文、昆山、新阳、太湖、华亭、娄、金山、青蒲、武进、阳湖、无锡、金匮、江阴、宜兴、荆溪、丹徒、溧阳、太仓、镇洋、嘉定、靖江、奉贤、宝山、二十九厅州县。暨苏州、太仓、镇海、金山、镇江、五卫未垦荒田新旧额赋并杂课有差。　　

○戊寅。上御抚辰殿大幄次。赐蒙古王贝勒贝子、公台吉、暨呼图克图等宴。并赏赉有差。　　

○谕内阁、李鸿章奏、请将庸劣不职各员。分别休致降革等语。直隶前祁州知州刘尹卿、声明平常。著以原品休致。青县知县章裴成、性情怠惰。讼狱不清。著以县丞降补。蠡县知县孙康寿、年力渐衰政务疲懈。著以教职归部选用。新乐县知县蔡振玉、才识迂拘。难膺民社。著改以教授本班即选。顺德府同知张锡祺、貌似有才。心术猥琐。著开缺另补杨村厅、通判潘涟、办公竭蹶。庸懦无能。著勒令休致。候补同知赵嘉勋、举动躁妄。著以州同降补。任邱县县丞王庆爱、卑鄙偷安。候补巡捡孟继贤、声明狼藉。均著革职。永不叙用。　　

○又谕、永存舒恒奏、请饬严催欠交米石一摺。直隶承德府属各州县。应交热河喀喇河屯二仓兵米。据称该府州县仅将同治九年春夏二季兵米交齐。其秋冬二季。尚未交仓。现在存仓米石。不敷来年春季支放等语。即著该总管等咨催热河道。严饬各属迅将欠交米石赶紧买运交仓。以裕兵食。其前任代理平泉州知州金龄欠交咸丰十年分兵米一千十二石零。并著直隶总督严催该员迅速完交。毋再延玩。　　

○谕军机大臣等、荣全奏、带兵西进。安设台站。豫筹西进机宜。请饬乌科两城速筹转运。探悉伊犁情形各摺片。荣全已于十一月初六日。行抵霍博克赛里。拟于乌梁海一带安设台站。并于乌梁海迤西一体设台。直抵塔尔巴哈台。所筹尚妥。所有科城所属。自和硕特起至布伦托海应设十二台。著奎昌多布沁扎木楚常顺保英妥速筹办。常顺保英未到任以前。仍著文硕速为经理。不得以交卸在即。稍涉推诿。致误大局金顺到任后。并著奎昌等详细告知。一体遵照。其塔尔巴哈台所属各台。著荣全富和会商办理。荣全即当克期进发。毋稍延缓托伦布等早经出京。俟行抵乌里雅苏台时。著奎昌等传知该员等。迅速前进。毋稍濡滞吉林马队。已据杜嘎尔奏报。于十二月初六日。由克克伊尔根地方分起前进。若再令另行挑选。转致耽延即著荣全催。令讷苏肯管带此起官兵。星速遄行。藉资策应。荣全现由霍博克赛里西进。去乌科两城较远。所有应解饷银及军火等项。著奎昌多布。沁扎木楚常顺保英文硕遴派妥员飞速押运。俾无迟滞。俄国人占踞伊城。情殊叵测。喀勒帕科斯克依、欲与荣全在那丹木克议事。著荣全行抵该处后。酌度情形。相机筹办。俄人有明年进兵东路之说。尤应先事防维。荣全豫筹挑选索伦等项人众。会合乡团。规取玛纳斯等处。先断东面之路。著届时妥为筹画。谋定后动。毋稍疏虞。转瞬春融。事机紧迫。景廉务当催齐张玉春等营。鼓行而西。会合沙山子等处团勇。埽荡逆氛。规取乌噜木齐等城。并与荣全随时咨商。以期声息相通。藉资联络。荣全安设台站摺。著钞给奎昌等阅看。其探悉伊犁情形片。著钞给景廉阅看。将此由六百里各谕令知之。　　

○赏喀尔喀贝勒贡桑珠尔默特、贝子阿玉尔布呢、双眼花翎。阿拉善镇国公阿玉尔扎那、喀尔喀头等台吉玛哈巴里第花翎。　　

○己卯。谕军机大臣等、前据乔松年等奏、侯家林决口。须俟明年冬闲始能兴工。当交该部议奏。嗣因曾国藩苏凤文先后陈奏。侯家林决口不堵。有碍漕运。业经谕令乔松年等赶紧筹办。旋据文彬奏已筹拨银三十万两。购办料物。复谕乔松年委员赴东。克日兴工。兹据工部户部奏称、黄水穿运微特运道堪虞。即民田亦深受害。请饬该河督等速将侯家林决口堵塞。并将上下民堤设法培筑。以免疏虞。本日又据乔松年奏、侯家林工。刻下仍难兴堵。拟将该工决口两头。先行估筑裹头埽段。免致伏秋汛内再行塌宽各等语。该河督虑及筑基购料。有需时日。恐春汛以前不及完工。虚耗钱粮。故为此权宜办法。但民田运道关系非轻。自以及早堵筑为是。现在山东业已拨款购料。当无缺乏之虞。著乔松年仍遵前旨。迅速派委妥员赴工。克期兴办。务于来年春涨以前。堵筑完竣。若故意迁延。以实其赶办不及之言。亦难逃朝廷洞鉴。该处民堰亦应加高培厚。以免旁决之患。著丁宝桢文彬督饬地方官劝谕民闲。一律兴工。并由藩库酌拨银两。以资津贴。其运河应办工程。并著乔松年督饬道厅等择要赶办。俾新漕到境。不至阻滞。乔松年所称漕船由安山入盐河至渔山一节。须视水势。临时酌量。未能豫定章程等语。著苏凤文、乔松年、丁宝桢、文彬届时斟酌情形。会同筹办。临清张秋建牐事宜。即著乔松年饬令运河道赶紧勘估。奏明办理。将此由五百里谕知苏凤文、乔松年、丁宝桢、并传谕文彬知之。　　

○盛京将军都兴阿因病乞假。以盛京户部侍郎瑞联暂署将军。　　

○命赛因诺颜扎萨克贝勒锡哩巴扎尔扎布在御前行走。　　

○庚辰。孝庄文皇后忌辰。遣官祭昭西陵。　　

○谕内阁、内阁学士翁同和之母许氏、秉性淑慎教子有方。今以疾终。深堪轸恻著加恩赐祭一坛。赏银二千两。经理丧事。由广储司给发。用示优礼儒臣推恩贤母至意。　　

