<!-- { "loadSidebar": true } -->
○又谕、杜嘎尔奏、追剿贼匪情形一摺。据称达尔济于八月十八等日。在翁音河等处击贼获胜。与奎昌等前奏。大略相同。惟毕留图庙内盘踞之贼。已据张廷岳等续报。于九月初三日乘夜向西窜逸。此次杜嘎尔摺内所称。探闻贼匪扰及哈沙图等站。旋于九月初二初四等日。向西避窜。是否即系毕留图庙窜出贼股。抑系另股之贼。著张廷岳查明具奏。达尔济轻听贼匪投诚之言。纵令已困之贼复行他窜。贻误戎机。厥咎甚重。著奎昌、多布沁扎木楚、杜嘎尔、懔遵前旨。查明实在情形。从严参办。毋稍讳饰。杜嘎尔接奉叠次谕旨。自已趱程前进。著即督饬所部。探明贼踪。实力剿办。毋任日久蔓延。张廷岳亦当督饬伯克瓦齐尔等会合兜剿。并将库伦防务严密布置。以杜窥伺。昨据定安奏、萨萨布患病未痊。请假回旗。其所部马队。已饬侍卫永德、记名副都统成山、统带前进。驰赴杜嘎尔军营合队。该副都统得此一军。兵力较厚。本日据荣全奏、已于九月初四日起程。前赴伊犁。随带官兵。仅止百余名。所有该署将军前请由杜嘎尔军营抽调吉林黑龙江官兵各五百名。令吉尔洪额、讷苏肯、统带前进。著杜嘎尔遵照前旨。迅速派拨。克日前往。毋稍延缓。将此由六百里各谕令知之。　　

○又谕、奎昌等奏、酌带官兵起程。前赴伊犁一摺。俄人袭取伊犁。已四阅月。亟须大员前往经理。且转瞬大雪封山。行途阻滞。自应迅速前进。以赴事机。荣全因所调官兵未集。现于乌里雅苏台防守各营内酌量抽调百余名。定于九月初四日起程。该署将军膺兹钜任。远道遄行。所有一切机宜。即著稳慎筹办。随时具奏。其后路粮运各事宜。著奎昌、多布沁扎木楚、文硕、妥筹接济。俾荣全得以台意前进。不至瞻前顾后。前谕李鸿章、何璟、饬令口北道归绥道各先办粮十万斤。由台站解赴乌城。著严饬各该道赶紧如数筹解。并著定安、庆春、督催趱运。毋任迟误。将此由六百里各谕令知之。　　

○以广西钦州捦获逆匪。予署把总黄绍功以千总用。并赏蓝翎。　　

○戊申。准山东在籍前任浙江衢州府同知陈述经重与恩荣宴。赏四品卿衔。　　

○己酉。谕内阁、永存、舒恒奏、请饬直隶各州县买交兵米一摺。承德府应交兵米。向由各该州县采运备放。现在存仓米石无多。除同治八年分秋冬季欠交兵米如数交齐外。其同治九年采买兵米。尚未交仓。兵食攸关。岂容延宕。著直隶总督严饬该府州县。迅速买运交仓。以供支放。前代理平泉州知州金龄。欠交咸丰十年兵米一千十二石零。仍著严催交齐。毋许再延。　　

○庚戌。谕内阁、荣禄奏、查勘专案工程。请派员承修一摺。所有泰陵隆恩殿宝城二项工程。著派本年承修另案工程之大臣延煦、桑春荣、敬谨承修。另片奏、续查出和裕皇贵妃园寝内恭顺皇贵妃宝顶应修工程。著延煦等一并敬谨修理。　　

○谕军机大臣等、李鸿章奏、遵旨筹派曹克忠赴陕接统铭军各摺片。曹克忠接统铭军。既据李鸿章奏称尚无不相宜之处。即著传谕该提督迅速来京陛见。所请派令办理肃州一带军务。准其专摺奏报之处。著俟曹克忠陛见后再降谕旨。原摺片均著留中。将此由四百里谕令知之。　　

○又谕、德英、托克湍奏、遵旨挑备官兵候调。并筹拨军械一摺。据称黑龙江备调马队官兵一千名。业经挑齐。听候调遣。惟该省额设军械。现存无多。此次备调官兵应需军械。请饬部拨给。抑或转令该军营筹给等语。著德英、托克湍、查明该官兵应需何项军械。每项应需若干。详细开单具奏。再行饬部筹拨。其备调兵丁。并著檄饬派出各员认真操练。以资得力。将此由四百里各谕令知之。　　

○又谕、杜嘎尔奏、遵旨商调伊犁马队。请拨饷银数万两合各摺片。荣全已于九月初四日起程。前赴伊犁。随带官兵仅百余名。甚形单薄。昨谕杜嘎尔迅速拨兵前往。现在萨萨布所部马队。已饬永德。成山。带赴杜嘎尔营中合队。该副都统有此一军。已足补荣全指调之数。亟应速筹派拨。著杜嘎尔懔遵叠次谕旨。抽调吉林黑龙江官兵各五百名。令吉尔洪额、讷苏肯、统带赴伊。荣全业经起程。此项官兵。自应克日前进。不必往返咨商。致稽时日。杜嘎尔前由乌城军饷内提银九万两。发给官兵口粮。现仅存银一万数千两。九月以后。不敷支放。据该副都统奏称、拟于张家口所存应解乌城饷银内。暂拨数万两交口北道。将该副都统管带之吉林二三四起、黑龙江头三四起、察哈尔五起、及讷苏肯、福珠哩、贡果尔等兵丁应需饷银。统由该道按月放给。并先筹两三个月饷银。解赴该营等语。张家口如尚有应解乌城饷银。即著李鸿章、庆春、查明拨给银数万两。照该副都统所筹办理。如张家口已无乌城存饷。仍著杜嘎尔咨商金顺、奎昌、多布沁扎木楚、由乌城解到饷银内筹拨。以资接济。至该副都统请将乌城征兵粮饷责成口北道办理之处。著李鸿章、庆春、斟酌情形。奏明办理。将此由六百里各谕令知之。　　

○句到奉天、陕西、湖广、情实罪犯。停决奉天斩犯一人。陕西斩犯一人。绞犯二人。湖广绞犯一人。余五十二人予句。　　

○辛亥。句到浙江、江西、安徽、江苏情实罪犯。停决江苏斩犯一人。余四十九人予句。　　

○豁免湖南晃州厅被扰地方上年民欠钱粮。　　

○壬子。引见原任杭州将军瑞昌子闲散续承。得旨、著以六部主事用。　　

○赏五城贫民棉衣银。　　

○癸丑。谕军机大臣等、李鹤年奏、遵查李世忠在固始境老楼地方居住。筑成一寨。附近又筑四寨。寨内私藏枪炮。前数年曾有招留张总愚之督张特賸、任柱之弟任汶、及息县巨捻张昆情事。其铸造小钱擅杀平民各节。亦皆确实。请饬英翰妥速办理。以申国法等语。国家仁育义正。一秉大公。李世忠既已保全于前。此时自不能追究既往。遽予刑诛。如现在实有招纳叛党谋为不轨实据。即应密速掩捕。明正其罪。以遏乱萌。曾国藩向有远见。于李世忠平日行为。知之最稔。该革员现在举动。想该督亦必随时查察。豫为之防。此事究应如何办法。著斟酌机宜。密速覆奏。张特賸、任汶、张昆等、是否尚在李世忠寨中。抑已逃匿他处。即著英翰就近密查。一面知照曾国藩。一面据实奏闻。此节为招集亡命确据。必应切实查明。以定罪状。英翰于此事亦能随处留心。并著与曾国藩密慎筹商。固不可有心文致。亦不可稍涉疏虞。此中操纵机宜。该督抚等谅必能筹画尽善也。原摺均著钞给阅看。将此由四百里各密谕知之。　　

○以大理寺少卿龚自闳为光禄寺卿。　　

○甲寅。孝慈高皇后忌辰。遣官祭福陵。　　

○旌表守正捐躯山东郯城县民主盛恩妻赵氏。　　

○乙卯。谕内阁、御史恒忠奏、各旗拆毁官房。请饬查办一摺。八旗设立官房。例应随时整理。兹据该御史奏称、东直门内西北一带官房。自咸丰年闲起。陆续拆毁千余闲之多。该管各官。何以毫无觉察。镶黄一旗如此。恐他旗亦所不免。著八旗都统按照底册。逐一查明。原有若干闲。现存若干闲。据实覆奏。并将失察之该管各官一并查参。经此次清查后。务须督饬该管官实力经理。傥再有折毁。应如何责令该管官分成赔修之处。并著八旗都统会同步军统领衙门妥议章程具奏。　　

○又谕、刘昆奏、拏获滋事首要各犯。讯明正法一摺。湖南益阳等处滋事首逆刘道美。何春台二犯。经刘昆饬属严拏。刘道美潜匿益阳林子口白马寺内。已革守备申大发、带领团勇。驰赴该处。立将刘道美捦获。其窜犯龙阳逆匪刘子训、王友溃、亦经该抚饬属缉获。均已讯明正法。何春台一犯。仍著严缉务获。毋任漏网。拏获逆首之已革蓝翎都司衔龙阳城守营守备申大发、著开复守备原官并蓝翎都司原衔。以昭激劝。已革益阳县知县黄应诰、办理既多未善。被参仍复不知愧奋。著不准留营。永不叙用。　　

○谕军机大臣等、前因冯子材奏广西署太平府知府徐延旭贪劣不职各节。当经谕令刘长佑查奏。兹复据康国器奏、徐延旭统带安定等六营。办理边徼防剿。当越南匪徒狓猖。该员所部勇丁。竟敢缺额。请旨革职惩处等语。著刘长佑即将康国器所参徐延旭勇丁缺额情形。一并确切查明。据实具奏。毋稍徇隐。原摺著钞给阅看。将此谕令知之。寻奏、徐延旭历任要地。防剿有力功。遵查被参各款。均无实据。得旨、徐延旭既查无营私舞弊等情。著无庸议。该抚仍当随时察看。是否堪胜知府之任。毋稍徇隐。　　

○以前任福州副都统富勒浑泰署镶黄旗汉军副都统。　　

○上以孟冬时享太庙。自是日始。斋戒三日。　　

○丙辰。孝敬宪皇后忌辰。遣官祭泰陵。　　

○谕内阁、李鸿章奏、道员试署期满。循例恳请实授一摺。直隶津海关道员缺。即著陈钦补授。仍赏加按察使衔。　　

○又谕、李鸿章奏、特参玩视捕务暨声名平常之知县。请分别摘顶革职一摺。直隶署东明县知县候补知州王昆厓、于该县城内职员陈玉铺户被劫一案。并不赶紧查拏。犹以事主呈报不实。饰词搪禀。致贼乘闲远扬。实属玩视捕务。王昆厓著摘去顶带。暂行革职。勒限留缉。傥限满无获。即行从严参办。运同衔候补直隶州知州南和县知县裴福德、声名平常。虽查无加派卖票实贵。惟信用匪人。致招物议。实属咎有应得。裴福德著即行革职。以肃官方。　　

○又谕、瑞麟奏、查办潮州府属地方积匪。捕获要犯。请将出力总兵奖励一摺。广东潮州府属潮阳等县匪徒。抢据械斗。积案甚多。经该督派委总兵方耀、道员沈映钤等、督带兵勇。分投查办。先后将惠来等处著名匪犯陈独目为、谢漮品、谢奉漳、谢昆碙、郑锡彤、及陈老仔汰等、缉获正法。该郡赖以安谧。办理尚属奋勉。著潮州镇总兵南韶连镇总兵方耀、著交军机处记名。遇有提督缺出题奏。其余出力文武员弁官绅。并著由该督核实保奖。毋许冒滥。其失察械斗之各地方官。著加恩免其置议。仍著瑞麟督饬各属。将善后事宜妥为筹办。并严饬派出文武各员。认真摉捕余匪。毋任漏网。以靖闾阎。　　

