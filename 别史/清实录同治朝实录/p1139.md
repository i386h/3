<!-- { "loadSidebar": true } -->
监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十年。辛未。十二月。辛未。谕军机大臣等、前据张廷岳等奏、库伦需饷甚殷。请饬拨部库银二十万两。当交户部速议具奏。兹据奏称、库款支绌。未便外拨。惟库伦防务紧要。需饷较钜。拟请由部库先行拨给银十万两。由山西拨还部库。再由山东省指拨银十万两等语。著照所请办理。所有此次部拨银十万两。著户部知照顺天府。委员解赴察哈尔。交该都统即行委员递解。并著张廷岳等派员迎提。以期迅速。其指拨山东省地丁项下银十万两。著丁宝桢文彬赶紧筹拨。解赴库伦应用。毋得迟延蒂欠。仍著张廷岳等将收到前项饷银月日。随时报部查核。此次所拨户部库款。自应迅筹归还。著鲍源深即在山西地丁项下拨银十万两。迅解部库。毋稍延欠。亦不得与年例应解京饷稍涉牵混。将此由四百里谕知丁宝桢、鲍源深、张廷岳、阿尔塔什达、并传谕文彬知之。　　

○以故三等子英瑞继子永福、二等男成友子锡振、清福继子明喜、三等男巴彦泰子庆瑞、德敏子常喜袭爵。　　

○旌表守正捐躯江苏萧县民女宫巧娃。　　

○壬申。以光禄寺卿龚自闳为太常寺卿。　　

○予先儒张履祥从祀文庙。从浙江学政徐树铭请也。　　

○予故浙江湖州府知府善庆、山东曹州府知府惠庆、湖北荆门州知州舒成龙、直隶天津县知县谢子澄、河闲县知县朱溥、山西河曲县知县曹春晓、入祀名宦祠。从总督李鸿章巡抚刘坤一、杨昌浚、郭柏荫、丁宝桢、护巡抚张树声请也。　　

○予湖南故翰林院检讨余廷灿、江西盐法道余正焕、河南商城县知县周振之、益阳县教谕聂肇奎、恩贡生龙友夔、安徽故刑部主事杨摛藻、江西故浙江金衢严道顾菊生、举人周钏、耆儒余寅止、河南故湖北督粮道刘毓恒、直隶候补知府淩松林、陕西故广东连平州知州高建金□瓦、山西故朔平府教授任秉哲、汾阳县训导毛应丰、江苏故候选训导伍光瑜、直隶故优贡生苗学植、四川故恩。贡生宋履坦、岁贡生孙荣先、附生陈会芳、入祀乡贤祠。从总督李鸿章、吴棠、巡抚张之万、英翰、刘坤一、刘昆、李鹤年、蒋志章、何璟、护巡抚张树声请也。　　

○癸酉。谕内阁、前据御前大臣奏、蒙古贝勒锡哩巴扎尔扎布使用黄缰。与例不符。当令军机大臣查询理藩院。再行核办。兹据奏称、理藩院咨覆。本年六月闲。议覆乌里雅苏台将军福济等奏、捐输之贝勒锡哩巴扎尔扎布请用黄缰。详核尚与成案相符。当经奉旨依议。并据声称内外扎萨克蒙古贝勒贝子。均未赏过黄缰。惟郡王衔贝勒多布沁扎木楚。曾因捐输赏用黄缰等语。贝勒锡哩巴扎尔扎布并无郡王衔。与多布沁扎木楚成案不符。所有锡哩巴扎尔扎布前经议给黄缰。著即撤销。应得奖叙。著理藩院另行核议具奏。该衙门堂司各官。办理此案。未能详核。遽称与成案相符。殊属不合。该衙门堂官及承办司员。均著交部分别议处。　　

○谕军机大臣等、王文韶奏、援黔各军。攻克贼巢。现图会合黔军进剿一摺。湖南援黔各军。自攻克螃蟹贼巢后。席宝田一军。剿办清水南岸。将黄茅岭一带贼巢攻破。北岸邓善燮一军。埽荡而前。进扎瓮谷陇。击败援贼。军威已振。亟宜乘此声势。将清江两岸一律荡平。现在周达武前军已抵黄平。与瓮谷陇之军可期联络。王文韶已饬令龚继昌等分营北渡。会同邓善燮进攻黄飘白堡。著曾璧光周达武檄饬各营协力夹攻。务将清平黄平一带积匪。尽数铲除。疏通驿路。俟此路平定。再剿开怀。肃清丹江凯里。著曾璧光周达武王文韶分檄黔楚各军。随时相机合剿。以竟全功。将此由五百里谕知曾璧光、并传谕周达武、王文韶知之。　　

○又谕、文硕奏、豫筹边饷以裕军储一摺。据称科布多库储未裕。岁支之费。军需之费。需款甚钜。加以抚驭团民。安设台站。用项甚多。请豫筹接济等语。边疆重地。军储必宜宽裕。方足以备缓急。文硕请发部库银十万两由察哈尔转解之处。著户部速议具奏。其山西应解乌科两城同治十年十一年常饷银十七万两。文硕现已劝商汇兑银一万二千两。即著鲍源深如数拨交归绥道库。发商承领。余银十五万八千两。并著该抚督饬藩司赶紧筹解。俾北路两城。有备无虞。毋稍迟缓。将此由六百里各谕令知之。　　

○陕甘总督左宗棠奏、甘肃军务未竣。请将本届计典展限办理。从之。　　

○科布多办事大臣文硕奏、遵议整顿科布多台站事宜。拟于东西南三路二十三台设兵二十名。马十五匹。专递公文。仍由各该旗备马四十匹。驼六十只专供转运。每岁酌给羊茶银两。以示体恤。遇有重差应传帮台者。仍照旧章办理。其台兵优劣。年终考核一次。随时劝惩。下理藩院知之。　　

○以热河剿贼出力。赏协领禧霖等花翎。守备黄堪等蓝翎。余升叙有差。　　

○以浙江严州拏获斋匪。予知县李宗邺以同知用。并赏花翎。余升叙有差。　　

○以当差奋勉。赏科布多守备李昶花翎。　　

○甲戌。谕军机大臣等、都兴阿等奏、孤山官军会剿贼匪获胜一摺。匪首李汶生等、于本年十月闲窜扰北井子街及龙王庙等处。经都兴阿等派令马步各队分投抄击。毙匪多名。并将李汶生及夥犯华复松等拏获正法。余匪逃散。孤山地方。赖以稍安。即著都兴阿清凯檄令春岱等督率马步各队。迅将逸匪悉数兜拏。务绝根株。毋留余孽。此次剿贼出力各员。著准其择尤保奏。毋许冒滥。将此各谕令知之。　　

○又谕、文彬奏、遵旨赶紧筹堵侯家林决口一摺。山东侯家林决口关系运道民生。亟应及早堵塞。不容稍涉迟缓。文彬等已筹拨银三十万两。遴委妥员带赴工次。会同地方官购办料物。著乔松年迅速委员驰抵东省。并饬原估委员。先行星夜赴东。务即克日兴工。于来年春涨以前办理完竣。并将淤垫运道。一律疏浚。毋稍延误。该河督等务当督饬在工各员。实力筹办。总期工料坚实。饷不虚糜。以卫居民而利漕运。其苏凤文前奏临清建牐等事宜。仍著苏凤文乔松年丁宝桢文彬悉心会商。奏明办理。将此由四百里谕知苏凤文、乔松年、丁宝桢、并传谕文彬知之。　　

○以礼部左侍郎黄倬兼署工部左侍郎。兵部右侍郎宝珣兼署刑部右侍郎。　　

○以镶白旗蒙古副都统西蒙克西克署正白旗蒙古副都统。　　

○吉林副都统毓福因病解职。以盖州城守尉载耀为吉林副都统。　　

○以前任山东登州镇总兵官周惠堂为江西九江镇总兵官。　　

○补行同治六年军政湖广卓异官四员。不谨官二员。分别议叙处分如例。　　

○予故江西九江镇总兵官黄开榜祭葬恤荫加等。谥刚敏。　　

○予甘肃永昌殉难总兵官石绍文祭葬世职。　　

○乙亥。谕内阁、李鸿章奏、请将云南楚雄府知府贾致恩改选近省等语。据称予告大学士贾桢。现在年逾七旬。仅有亲子贾致恩一人。选授云南知府未能迎养。因念贾桢宣力三朝。叠邀恩眷。兹因伊子远道赴任。侍奉乏人。殊堪垂念。加恩著照所请。贾致恩即行开缺。仍以知府改选近省。俾得就近迎养。以示体恤耆臣至意。　　

○又谕李瀚章、郭柏荫奏请将庸劣不职各员分别降革一摺湖北请补德安府同知遇缺即补同知直隶州知州李玉墀行止诡诈声名平常候补知县左逢泰心地糊涂举止轻浮均著即行革职前署麻城县知县候补知县张鸿举才识平庸不胜民社之任著以府经历县丞降补以示惩儆谕军机大臣等英翰奏遵旨访查李世忠情菁一摺据称派员密访李世忠并无谋为不轨及招留捻党各情事与曾国藩所奏大略相同该革员既无叛逆实迹朝廷亦不究其既往仍著英翰随时查访傥有不法情事即行据实具奏将此密谕知之湖广总督李瀚章奏请将提督刘维桢所部历次阵亡弁兵于黄州府城建立昭忠祠允之以兵部左侍郎胡瑞澜兼署吏部右侍郎缓征山西平遥交城二县被水地方旧欠额赋暨民借仓谷丙子以神灵显应颁河南偃师县大王庙扁额曰威宣伊雒城隍庙扁额。曰灵昭西亳。　　

○谕内阁、前因刘铭传奏、病难速痊。未能前赴肃州。当经降旨赏假三个月。准其回籍调理。其所部淮军。即令曹克忠赴陕接统。并恐兵将或不相习。复谕该提督俟曹克忠抵陕后。晤商妥协。将办理情形会同具奏。乃据曹克忠先后陈奏。该提督行抵陕州一带。即遇淮军所撤队伍。络绎东行。即所留各营。其中员弁勇丁。亦复纷纷告假。不绝于途。迨抵乾州后。刘铭传将各营弁勇清册移交。即日将交替情形主稿会奏。刘铭传亦即星夜遄发。查新接各营疲弱缺额及领饷告假者为数甚多。均须一律募补。办理实形掣肘各等语。刘铭传于军旅重事。自应恪遵谕旨。与曹克忠会商妥协。再将队伍分别撤留。乃竟迫不及待。遽将各队遣撤。又不先行奏明。且所交各营。亦多疲弱缺额。实属措置乖方。不顾大局。前直隶提督刘铭传著交部严加议处。以示惩儆。　　

