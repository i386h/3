<!-- { "loadSidebar": true } -->
○谕议政王军机大臣等、惠庆奏、满城危急。请催关内大兵星驰援应一摺。逆回窜陷济木萨古城两绿营后。乘势围困满城。于上年十二月闲。北城迤东。突被地雷轰发。角楼震圯。城身幸未大损。该逆蜂拥扑城。官军力战击退。其城垛震倾之处。经八旗老幼妇女多人。帮同运送甎土。乘闲堵补完固。该逆攻扑满城。势甚鸱张。亟须厚集兵力。以资捍御。色普诗新统带兵勇。已由奇台取道赴古。著即克期前进。与惠庆联络防剿。毋稍稽延。杨岳斌当已部署起程。著懔遵叠次寄谕、迅带新募勇丁赴甘剿贼。并催令彭楚汉等将未经募足之勇。赶紧招练。陆续西发。以便腾出穆图善等军出关。联捷前经令由山陕等省取道出关。此时谅已抵晋。著于所调黑龙江官兵到时。即行统率星速进发。不许藉词逗遛。前据崇恩、常明、庆明、奎章、扎拉芬等、先后奏报。愿随联捷出关剿贼。俱经降旨允准。军营事权必须统一。始可师出有功。所有崇恩、常明、庆明、奎章、扎拉芬各员。均著归联捷节制。一切军营奏报。并毋庸崇恩等列衔。以免纷歧。都兴阿前派署总兵德祥带兵千名。前赴哈密扼剿。此时行抵何处。著都兴阿等飞檄德祥迅速前行。鹤龄一军。如无须留防西甯。即可饬赴关外助剿。并由都兴阿等随时酌度办理。古城旗营妇女。竟能帮同运送甎土。共保危城。洵属深明大义。著惠庆加意拊循。随时奖劝。并准酌加赏赉。以固军心。古城待援急于星火。色普诗新、联捷等、务当体朝廷廑念边陲之意。克日整队遄行。傥再事迁延。致误军事。该大臣等自问当得何罪。惠庆仍当激励在城兵勇。协力固守。以待援军。毋稍疏懈。将此由六百里各谕令知之。　　

○引见正三品荫生左孝威。得旨、著加恩以主事用。　　

○西甯办事大臣玉通奏、拟保翎支。惟杀贼立功及差派开导番回之员先行赏戴。以励观感。其余均系奏明候旨。并未一概率准。得旨、拟保花蓝翎支。已近百支之数。不为不多。既云允其核定酌保。又云并未一概率准。语殊含糊。该大臣虽系为鼓励人心起见。惟翎支为朝廷旌功之典。岂可不待奏请。率意赏给。嗣后务须加意慎重。仍懔遵叠次谕旨。与恩麟随时和衷商办。不得稍存意见。致负委任。　　

○调正蓝旗汉军副都统穆隆阿为正白旗满洲副都统。以马兰镇总兵官文俊为正蓝旗汉军副都统。正红旗蒙古副都统绵宜署正白旗满洲副都统。　　

○以前任直隶布政使文谦为马兰镇总兵官。兼总管内务府大臣。　　

○予古城阵亡防御文绪祭葬世职。　　

○丁酉。谕内阁、前因已革提督田兴恕滥杀多命。并被参各款。降旨将田兴恕革职拏问。交张亮基等秉公严讯。定拟罪名。嗣据劳崇光、张亮基奏、查明田兴恕滥杀各款。并幕友张茂萱等劣迹。分别定拟一摺。当经谕令总理各国事务衙门妥议具奏、兹据奏称、田兴恕等应得罪名。请即照劳崇光等所拟。分别议结等语。此案田兴恕任用匪人。多行秕政。玩视军务。又于无辜之传教人文乃耳等、滥行杀毙多命。尤属残暴任性。据劳崇光等奏称、应照二罪俱发以重者论之例。从重定拟。仍将连次恭逢恩赦例应减等议罪之处。声明请旨。田兴恕著即照劳崇光等所拟。发往新疆充当苦差。不准援免。并著迅速起解。毋任逗遛。革员张茂萱即张心培、谢葆龄、以幕友滥膺保举。揽权怙势。贻害地方。怂恿田兴恕种种妄为。获罪甚重。均著发往新疆充当苦差。已革道员缪焕章、前署贵阳府知府多文、于田兴恕刚愎各情。曲为迎合实属荒谬。业经另案革职。均著永不叙用。前署贵州巡抚韩超、于田兴恕奉旨赴川。屡次渎奏请留。实属不谙政体。著交部议处。寻议、韩超应照不应重杖八十律降二级留任。得旨、准其抵销。　　

○谕议政王军机大臣等、前因劳崇光、张亮基奏、审明已革贵州提督田兴恕杀害教民一案。分别定拟一摺。当经谕令总理各国事务衙门议奏。兹据奏称、田兴恕等应得罪名。请即照劳崇光等所拟议结等语。本日已明降谕旨。将田兴恕发往新疆。不准援免。张茂萱即张心培等、分别定拟矣。田兴恕种种妄为。贻误军事。实属罪无可逭。即置之重典。亦所应得。惟因牵涉教民一案。恐其将来比例。办理又多棘手。是以从宽问拟新疆。已属法外施仁。若不即行起解。再令逗遛。必又多生枝节。田兴恕现在是否羁禁秀山。抑已到省。著崇实、骆秉章、即行派委妥员。将该革员克日起解。不得任其藉词延宕。致干咎戾。张茂萱即张心培、谢葆龄、均著劳崇光等即行派员起解。并著崇实、骆秉章等、将该革员等起解日期。飞速奏报。不准稍涉稽延。余著该督抚等妥为办理。总理各国事务衙门原摺。著钞给阅看。将此由六百里各密谕知之。　　

○又谕、文煜奏、特参贻误军需之知县。请旨革职审讯一摺。据称前拨京局火药二万斤。由山西委员王士福解赴庆阳。于行抵合水县太白驿守候驮运。耽延月余。该县竟置不理。经文煜派弁马凯等雇备。驴骡前往。始行运回火药一万七百斤。其余九千三百斤。据该县封钟琪禀称、因匪众猝至。经该县家丁差役。自行焚毁。情节支离。请将封钟琪革职审讯等语。军火为行军要需。封钟琪于运解过境时。并不赶紧护解。迁延一月。致遇贼氛。已属藐玩。且刘蓉前奏、据鄜州禀报。合水县太白镇存未起解之火药。有被逆回掠劫情事。而该县复籍口匪踪猝至。自行焚毁。以图掩饰。种种枝梧。显而易见。亟应严审根究。以重军需。合水县知县封钟琪、著先行革职。交都兴阿、刘蓉严行审讯。立限赔补。傥有掩饰情弊。再行严参从重治罪。山西委员外委王士福尚非有心玩误。惟究系管解不力。著交部议处。将此各谕令知之。寻穆图善奏、审明封钟琪解运火药。实因回匪猝至。恐为贼有。自行焚毁。现如数赔缴。应请开复。从之。　　

○戊戌。上幸瀛台。　　

○奉慈安皇太后慈禧皇太后幸兰室殿。侍早膳。　　

○御紫光阁。阅侍卫骑射。翼日如之。　　

○以神灵显应。加四川峨嵋山火神封号。曰显佑。　　

○谕内阁、前因已革福建诏安县知县钱宝懿、于捐厘舞弊一案讯结后辄复捏词翻控。牵涉道员汪茹鉴等有索费挟嫌各情。当经降旨交英桂、徐宗干、会同讯究。兹据奏称、钱宝懿前在诏安县任内。有任意勒捐浮销等情。经道员汪茹鉴密委方寿镜前往确查。据实禀覆。详请奏参革职。该革员于被参后。辄以委员有索借不遂。并署道员派送各费等情。架词妄禀。现经讯明均无其事。请将钱宝懿从严惩办等语。此案钱宝懿挟参革之嫌。捏词诬揭。实属胆大妄为。若不从严惩办。何以肃吏治而儆效尤。钱宝懿著照英桂等所请。从重发往军台效力赎罪。以惩刁顽。其所控汪茹鉴各节。照例立案不行。仍另行访查办理。委员候补知县方寿镜被控索借。查无实据。著无庸议。　　

○谕议政王军机大臣等、杨岳斌奏、招勇业已成军。迅即督率赴甘一摺。据称总兵彭楚汉。杨明海等、招募湘乡衡山等处壮勇。业已成军。各营军装器械。一律齐备。现于二月十六日全行抵省。定于二十二十二二十四等日。分作三起。由湘江水路。取道湖北前进等语。办理尚属妥速。即著杨岳斌亲督各军。迅速赴甘。将该省滋事各匪。次第埽荡。以靖边陲。据该督奏称。勇丁仅止五千。不足原奏八千之数。兵贵精练。不在数之多寡。惟当勤加教练。即可足资剿办。杨岳斌久识军事。谅能克期厎定。以慰朝廷西顾之忧。另片奏、接据曾国藩函称、东征局因金陵撤散勇丁回湘。筹还欠饷。俟补足后。拟于本月端节前停撤。现在甘省需饷浩繁。请改为西征局。一切章程。照旧办理。俟撤勇欠饷补清。全归杨岳斌军营。以作西征军士之费。并请饬下曾国藩等遵照办理等语。东征局每年抽收厘金。约计七八十万两之多。东南现虽平定。而西北军务方殷。杨岳斌抵甘后。都兴阿、穆图善等军。即须出关剿办。需饷均甚紧急。若将此项厘金。移作西征之用。则杨岳斌等之军。既克饱腾。而征剿关外之饷。亦可藉资转运。于军务大有裨益。官文、曾国藩、李瀚章、素顾大局。即著按照所奏各节。斟酌情形。妥筹办理。迅速具奏。李瀚章未到任以前。著石赞清认真筹办。将此由六百里谕知官文、曾国藩、杨岳斌、李瀚章、并传谕石赞清知之。　　

○又谕、李云麟奏、西路梗塞。拟改道出口。并恳赴京请训各摺片。现在新疆军务紧要。正需人孔亟之际。李云麟既＜??闲＞授库尔喀喇乌苏领队大臣。自应迅赴新任。效力戎行。陕甘路既未通。即可改由北路行走。以期迅速。其口外应用勘合乌拉票等、本日业经谕令兵部等衙门迅速颁给矣。李云麟接到后。著即克日启行。毋稍延缓。片奏内称赴京请训兼陈兵机缓急等语。该领队大臣如果于军事机宜。确有所见。不妨随时具摺陈奏。以备采择。毋庸来京面陈。李云麟系弃瑕录用之员。惟当努力前进。奋志立功。以副委任。不可徒事侈谈。毫无实际。再蹈前辙也。将此谕令知之。　　

○补铸江苏苏州府总捕同知、常州府总捕通判、丹阳县儒学、主簿、吴塔东山马迹山高桥钟溪下邾张渚湖汊吕城镇等巡检、各关防印信条记。从巡抚李鸿章请也。　　

○追予福建武平阵亡按察使张运兰谥忠毅。总兵官贺国桢、知县沈田玉等、祭葬世职加等、副将尹定友等二十七员祭葬世职。均附祀张运兰专祠。革守御不力游击易培骏职。并逮问。　　

○赏河南甲子科乡试年老诸生白赞卿等六人举人。　　

○己亥。上奉慈安皇太后慈禧皇太后幸春耦斋。侍早膳。　　

○遣官祭历代帝王庙。　　

○谕议政王军机大臣等、林鸿年奏、会筹进剿事宜。并滇省军务。不宜再缓。请饬赵焕联赴滇。提篆碍难带往各摺片。滇黔两省军务。均关紧要。现在迤东渠魁授首。官兵正宜乘此机会。专攻迤西。回目杨振鹏擅攻临安。马如龙等权势日张。亦宜分别剿办裁抑。林鸿年自宜速集兵勇。进扎昭通。筹办军务。以资控制。并著骆秉章遵照前奉谕旨。于刘岳昭、唐友耕等所部。酌量抽拨数营。交林鸿年带往滇省。所需饷银。亦由骆秉章酌量缓急拨解。以顾大局。现在阶州城池克复在即。唐友耕俟阶州克复后。即著骆秉章饬令该提督统率全部移赴滇省。届时林鸿年即可将云南提督印信。交唐友耕接收。臬司赵焕联已谕令李瀚章等催令赴滇。道员黄冕业经告病回籍。应毋庸议。前经谕令劳崇光由黔赴滇。著即懔遵前旨。迅往迤东。择要驻扎。与林鸿年会商军务。相机办理。毋得迁延观望。致误戎机。将此由六百里各谕令知之。　　

