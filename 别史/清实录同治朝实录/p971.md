<!-- { "loadSidebar": true } -->
○改福建台湾镇标右营台湾协中营澎湖协左右二营都司、台湾镇标右营守备为千总。噶玛兰守备为把总。裁台湾协中右二营澎湖协左右二营守备各一缺。台湾镇中左二营台湾城守右军北路协中营台湾协中左右三营澎湖协左右二营噶玛兰营沪尾营南路营嘉义营北路协右营千总十四缺。台湾镇标中营南路下淡水营北路协中营右营台湾协中左右营沪尾营澎湖协右营把总十七缺。外委四十六缺。马兵五十名。战兵三千七百四十七名。守兵三千一百五十六名。改台湾镇标右营为道标。专隶台湾道管辖。从闽浙总督英桂请也。　　

○追予江苏各属殉难五品衔周志等绅民妇女一千九百十三员名口分别旌恤如例。　　

○蠲缓广西归顺、宣化、隆安、永淳、新甯、武宣、崇善、左、养利、永康、天保、奉议、淩云、横、来宾、象、雒容、柳城、思恩、河池、桂平、平南、贵、临桂、灵川、贺、永安、武缘、宾、迁江、上林、三十一州县被扰地方额赋有差。　　

○甲申。谕内阁、英翰现在百日服满。著即仍回安徽巡抚署任。　　

○谕军机大臣等、前因降众李维忠等由天津潜逃出关。当经谕令盛京等将军府尹一体严拏务获。旋据奕榕奏称、拏获李振漋一名正法。而李维忠原名李维藩、绰号乌痣李。及徐万良、丁万幅、董勤、李恒等五名。迟至十月之久。仅据富明阿奏将李恒拏获。其余均未就捦。李维忠等在关外时。种种不法。投诚后。狼子野心。仍复怙恶不悛。若不亟行拏办。必至潜匿滋患。著都兴阿、富明阿、德英、志和、恩锡、魁龄、饬属严密躧缉。务将李维忠即乌痣李等按名弋获。即于该地方正法。以杜后患。并著知照各蒙古旗一体兜拏。不得任意迁延。致干重咎。将此由五百里各谕令知之。　　

○又谕、史念祖由军营出身。人尚明白。惟未经历地方事务。是否能胜臬司之任。著曾国藩留心察看。据实具奏。以重地方。将此谕令知之。　　

○调直隶按察使张树声为山西按察使。山西按察使史念祖为直隶按察使。　　

○乙酉。上复诣大高殿祈雨行礼。　　

○遣惇亲王奕誴诣时应宫。恭亲王奕?诣昭显庙。孚郡王奕譓诣宣仁庙。惠郡王奕详诣凝和庙。拈香。　　

○谕内阁、御史宋邦僡奏、请整顿吏治。并请举办社仓社学普济育婴各摺片。州县为亲民之官。苟不得人。则百姓休戚漠不相关。而民生日蹙。故化民善政。莫如责成州县。以求吏治。该御史所陈兴教化、杜浮收、清案牍、省徭役、禁官价、除盗贼、修城池、禁赌博、治衙蠹、减仆从各条。均为州县官应行之事。著各直省督抚严饬各该州县实心讲求。并饬藩臬各司及本管道府随时查察。如有廉勤素著者。即著列名保奏。其因循不职之员。并著破除情面。从严参处。以肃吏治而裕民生。至社仓社学普济堂育婴堂。皆有裨于吾民。惟日久弊生。各州县不无废弛。现除用兵省分外。即著各该督抚转饬所属地方官。查照旧章。一律兴复。第设立社仓等项。每资民力。奉行不善。适以扰民。其瘠苦地方。应否酌提公项以均贫富之处。并著各直省督抚妥议章程。奏明办理。　　

○又谕、御史宋邦僡奏、京控案件牵连人证。请饬加意矜恤。并审办各案亟宜申理等语。各直省京控案件。自应及早清厘。庶不至拖累无辜。久淹囹圄。近来各省。往往将案内人证任意羁禁。瘐毙甚多。情殊可悯。著各直省督抚严饬所属。于此项人等给与衣食。妥为照料。毋任吏胥克扣陵虐。傥该管官不能实力奉行。以致瘐毙较多。即著分别参处。至办理京控案件。不宜积压稽延。尤不得弥缝回护。并著各该督抚饬属认真申理。如案内牵涉原问官丁胥蒙蔽等情。概不准巧为开脱。以期曲直分明。无枉无纵。将此通谕知之。　　

○又谕、御史徐景轼奏、请饬用兵省分。安集流民。务农兴利一摺。军兴以来。人民流徙。田地荒芜。其现经克复地方。小民亟宜复业。乃田畴或占于豪强。猝难认领。旧赋或亏于官长。恐迫追呼。种种困苦情形。殊堪矜悯。著各直省督抚于从前被兵现经收复地方。慎选贤良牧令。责令加意拊循。流亡有归业者。为之清还田产。缓其逋租。假以籽种之资。俾有归农之乐。务使兵燹余生。各安旧业。以恤民艰而固根本。　　

○又谕、昨因英翰百日服满。降旨令仍回安徽巡抚署任。兹据英翰奏称、沥陈下情。以伊父葬事尚未完竣。吁恳留京当差等语。英翰著赏假两个月。经理葬事。假满后仍即迅赴安徽巡抚署任。以重职守。　　

○谕军机大臣等、寄谕直隶总督曾国藩。据御史宋邦僡奏、陕省营勇变乱。请饬左宗棠详察情形等语。营勇因闹饷滋事。已属乱萌。而此番刘松山所部。留防绥德州之四营。踞城以叛。高连升所部。竟至戕其主将。实为各营所未闻。虽据左宗棠奏称、因查拏哥老会启衅。而勇丁之好乱乐祸。难以有功。亦可概见。该御史所称勇丁因地瘠觖望起见。谅亦有之。而召募土勇。能否奏效。亦难确有把握。削平粤匪以来。楚勇暮气已乘。此时应如何变通以弭后患。著即悉心筹度。据实以闻。用副畴咨之意。原片著钞给阅看。将此谕令知之。　　

○又谕、前因刘松山、高连升所部楚勇。相继变乱。曾谕令左宗棠整顿营规。抚驭将士。以弭后患。兹据御史宋邦僡奏称、楚勇因秦地瘠苦。易于觖望。一军叛乱。恐各军效尤。如不可用。或分起遣散。另行就地召募。请饬该大臣详察办理等语。楚勇在秦。两次变乱。实为用兵以来所未闻。左宗棠从前曾有南人用之西北本非所宜。拟将陕甘各营兵勇分别汰留之语。现在各营楚勇仍多。傥各营效尤。俱有离叛之心。则变生肘腋。其患何可胜言。该御史所陈。亦或变通之策。著该大臣虚心体察。斟酌办理。以杜后患。原片著钞给阅看。将此由五百里谕令知之。　　

○丙戌。谕军机大臣等、前因御史郭从矩奏、山西平定州所属之乐平乡。有匪徒聚众抢劫。曾谕郑敦谨饬属严拏。并谕直豫各督抚协同摉捕。嗣因郑敦谨等久未覆奏。复经降旨严催。兹又有人奏称、乐平县界二字匪党。以直隶赞皇县之黄沙岭一带为巢穴。出没无常。愈聚愈多。蓄有乌枪军械。孟县又有黑骽匪。在滹沱河一带滋事。近复句结二字匪党等语。地方匪类日多。势必酿成巨患。著曾国藩、郑敦谨、督饬所属。认真查拏。尽绝根株。毋留后患。傥任听属员讳匿不办。致酿事端。恐该督抚不能当此重咎也。匪党遁迹赞皇。而乐平地界。又偪近河南。并著李鹤年仍遵前旨。迅饬所属一体严密摉拏。毋任逃逸。原摺著钞给曾国藩、郑敦谨阅看。将此由四百里各谕令知之。　　

○又谕、有人奏、山西省盐务。自咸丰年闲。改为官运官销。每盐一斤。于定价二十八文之外。暂增五文。近闻长治县有奸商秦鹏、句连土棍丁瑞符、把持盐务。买通县官出示晓谕。每盐一斤。顿长价十五文之多。民闲被累。纷纷聚讼。请饬查办等语。盐斤价值。向有定章。若如所奏。该县听信奸商。加增盐价。图利害民。实属不成事体。著郑敦谨督饬河东道。详细查明因何私增盐价之处。据实参办。毋稍讳饰。将此谕令知之。寻奏、遵查长治县官盐。因上年运销赔累过重。禀明暂行加价十五文。本年三月。已递减至三十七文。有案可稽。秦鹏、丁瑞符、并无把持等情。应俟池盐脚价渐次平落。再行核减。报闻。　　

○贵州巡抚曾璧光奏、军务未平。请将上年大计展缓办理。从之。　　

○予贵州各属阵亡殉难生员吴传心等绅民妇女一百九十名口分别旌恤如例。　　

○丁亥。谕军机大臣等、传谕署安徽巡抚吴坤修。吴坤修奏、皖省捐厘利弊。饷项支绌。办理竭蹶情形。裁军济饷。请饬询英翰各摺片。据称每月入款。约计全皖贷厘不及三万两。长淮四成盐厘一万余两。两淮协饷五千两。盐课一万二千两。拨解军饷。所短甚钜。即动用丁漕。亦难挹注等语。吴坤修署理巡抚。皖省筹饷事宜。是其专责。乃仅以所收各款入不敷出为词。而于饷需如何筹画。各军如何拨济。未据声叙。若遇事并不实心筹办。仅将为难情形。一奏塞责。朝廷又安用此封疆大吏为耶。又据称拟将防兵裁撤数营。匀出月饷。增补郭宝昌军饷。惟留防之军。英翰又面属不宜轻撤。请饬询英翰等语。居心尤为巧滑。皖中情形。英翰固已洞悉。吴坤修岂应诿为不知。且吴坤修现在署任。并不因时制宜。妥筹奏闻。转请饬令久经交卸之英翰详审覆奏。尤出情理之外。著吴坤修将皖省饷项通盘筹画。并留防之军应否裁撤。酌定办法。迅速具奏。毋再意存取朽。致干咎戾。寻奏、西征协饷并郭宝昌月饷。尽力筹解。至留防之勇。此次续裁后。尚存一万五千余名。现在伏莽仍多。未便全撤。再客相机办理。以期妥善。报闻。　　

○又谕、金顺奏、收复绥德州城大略情形。派队剿办边外窜匪。请饬拨兵扼扎靖边各摺片。绥德叛勇。南窜清涧。刘厚基一军。由米脂前进。收复州城。跟踪追剿。捦获逃匪多名。其大股逆匪。已经刘松山剿办。被胁各勇。分别收抚。所有详细情形。仍著左宗棠据实具奏。其收抚各勇。著责成刘松山妥为钤束。毋致再生事端。榆郡迤西边外海流图河暨波罗堡西南一带。约有窜匪六七千人。并有达拉旗窜来回逆数千。金顺已派常福等会同刘厚基所派之兵。出边截剿。著即确探贼踪。如有大股东窜之信。即行亲督各营。前往截击。毋任滋蔓。此股贼匪。系从何处窜至。并著查明具奏。归绥防务。未可稍松。前调神机营等兵。业经准其暂停遣撤。仍著定安严密布置。豫筹防范。其宋庆、张曜等军。应如何调度之处。著左宗棠妥为筹画。前据穆图善、丰绅、谦禧、先后奏请。饬令金顺前赴花定防剿。现在东路既有贼踪。该副都统自应速筹剿办。一俟军情稍松。即行回扎花定。以资控扼。靖边一带。亟应派兵堵剿。并著左宗棠酌度办理。甯夏一带防务。仍著丰绅。谦禧、就现有兵力认真筹办。并著穆图善妥筹兼顾。将此由六百里谕知左宗棠、穆图善、定安、金顺、丰绅、并传谕谦禧知之。　　

