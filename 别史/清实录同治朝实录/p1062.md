<!-- { "loadSidebar": true } -->
○又谕、李鸿章奏、淮军月饷。江苏照从前减拨一半。嗣因援黔征陕。奏准每月加拨湖北五万两。四川三万两。浙江山东各二万两。江苏湖北浙江等省。均经如数协济。山东仅解至七月。四川仅解两批。现在刘铭传督军入关。秦中粮食。艰贵异常。尤虑饷糈难继。即留扎畿辅分防江鄂各营。亦皆关系大局。需饷孔殷。请饬各省筹解等语。此项月饷。均系有著的款。岂可稍令短绌。著曾国藩、魁玉、李瀚章、吴棠、丁日昌、郭柏荫、杨昌浚、丁宝桢、仍照原拨淮军额款。按月如数源源筹解。毋稍缺误。以济要需。将此各谕令知之。　　

○又谕、李瀚章奏、湖南会匪滋事。现在剿办情形。并留陕鄂军续有添调一摺。湘潭会匪。经官军剿击捦斩。解散甚多。已将凤凰山贼巢攻破。现在凤凰山老巢之贼。尚有若干。其四出滋扰者。现窜何处。著李瀚章咨商刘昆。督饬派出各军认真进剿。将此股匪徒摉捕净尽。务绝根株。湖北蒲圻崇通等县。接壤湘南。难保该匪不被剿纷窜。著李瀚章檄饬刘维桢调拨所部。速赴蒲圻。会同地方官严密设防。遇贼即击。迅埽逆氛。本日据李鸿章奏、湖北襄樊一带。为南北要冲。湖南现有会匪滋事。令郭松林所部武毅马步十营迅带回鄂。由督臣李瀚章商酌调遣等语。此项官兵到鄂后。应如何择要设防分路布置之处。著李瀚章妥筹调度。襄勋切近秦中游勇溃匪时虞阑入。著李瀚章严饬周得升一军。会同地方文武昼夜巡防。不得稍形疏懈。将此由五百里各谕令知之。　　

○又谕、穆图善等奏、陕回窜扑平番县城。剿办情形一摺。陕回禹生彦、崔三两股。由河州窜扰平番属境。经驻防该处之南字左右两营。迎剿于沙沟地方接战失利。统领张万美等均殁于阵该逆直扑县城。豫师督兵守御。贼向东北山沟遁去。穆图善亲率马队驰抵兔窝督剿。将贼击败。歼毙甚多。此次贼匪乘虚出扰。势颇猖獗现在虽已遁回河州老巢。惟贼踪出没无常。必须随时加意防范。南字营现已并归参将李正鲁统带。而兵力尚单。豫师驻扎平番。务当督率在城文武妥筹防守。该办事大臣新立之营。亦当认真操练。以资得力。穆图善拟令署庄浪协副将钟本起招募五百名。著即饬令训练成军。将城守事宜严密布置。其南大通沙沟口及北十里铺等处。并著分拨官兵扼守。以杜纷窜。穆图善现已回省。如西路有警。仍当随时调度。力筹防剿。左宗棠身任钦差大臣。于甘肃全省军务。均应妥筹兼顾。不得以远在西隅。置为后图。土门及武威县属王家台等处。有匪窜扰。著左宗棠、穆图善、迅饬王仁和等督军截剿。毋任滋蔓。穆图善另片奏、叠次剿贼出力马队官兵可否酌保等语。著准其择尤保奏。将此由五百里各谕令知之。　　

○直隶总督李鸿章奏、请调甘肃布政使林之望、翰林院编修吕耀斗、前赴刘铭传军营赞画戎机。以资得力。允之。　　

○补铸陕西鄜州知州、儒学、宝鸡县知县、儒学、靖边县知县、巡检、甘泉定边安定等县知县、神木县儒学、各印信条记。从巡抚蒋志章请也。　　

○予甘肃平番阵亡提督张万美祭葬世职加等。谥壮毅。总兵官彭清胜等十三员祭葬世职加等。　　

○己未。句到江苏、安徽、江西、浙江情实罪犯。停决江苏斩犯二人。安徽绞犯五人。余四十三人予句。　　

○庚申。谕内阁、前据总理各国事务衙门奏、遵议尚书毛昶熙请撤三口通商大臣条陈。当谕令李鸿章妥筹应办各事宜。兹据该督酌议章程具奏。天津地方紧要。自宜因时变通。三口通商大臣一缺。著即行裁撤。所有应办各事宜。均著归直隶总督督饬该管道员经理。即由礼部颁给钦差大臣关防。用昭信守。并著该督于每年海口春融开冻后。移扎天津。冬令封河。再回省城。傥遇有紧要事件。必须回省料理。亦准其酌度情形。暂行回省。事竣仍赴津郡。以资兼顾。其山东登莱青道所管东海关、奉天奉锦道所管牛庄关、均归该督统辖。惟中外交涉事务较繁。自应添设道员管理。著照所请。准其另设津海关道一缺。专管中外交涉各事件。及新钞两关税务。并责成该道督饬府县悉心妥办。仍随时禀请该督酌核办理。嗣后津海关道缺出。著由直隶总督拣员请补。其余未尽事宜。著李鸿章迅速妥议具奏。寻奏、新设天津海关道。定为冲繁疲难四字最要之缺。由外拣员请补。沿海地方均归专辖。直隶通省中外交涉事件。统归管理。兼令充直隶总督海防行营翼长。并拟于运河北岸。圈筑新城。另建官署。为经久防患之计。下部议。从之。　　

○又谕、湖南学政温忠翰奏、保举教职生员请予奖励等语。选用内阁中书湖南湘潭县教谕邹湘倜、学养纯粹。廉洁可风。五品衔选用知县邵阳县训导梁则尹、训课勤能。学识练选。桂阳县教谕俞锡桓、训诫苗生。著有成效。选用内阁中书通道县教谕陈善均、清慎自守。品粹学纯。永定县优廪生吕敩孚、孝行克敦。沅陵县优廪生张珣、清介笃实。梁则尹著在任以知县即选。邹湘倜、俞锡桓、陈善均、均著赏加五品衔。吕敩孚、张珣、均著注册以教职选用。以示鼓励。　　

○谕军机大臣等、李鸿章奏、遵旨酌议应办事宜一摺。本日已明降谕旨分别照准。其津海关道一缺。已令陈钦署理矣。三口通商大臣。既已裁撤。所有天津洋务一切事宜。该督责无旁贷。著随时相度机宜悉心筹画。至选将练兵。筹备海防。尤为目今要务。直隶练兵日久。迄无成效。李鸿章惟当严饬各将弁认真训练。随事整饬变通。以期兵归实用。大沽海口南北炮台。最为扼要。杨村河西务王庆坨等处。均属要隘。应否拨营分驻。修筑炮台。并著妥筹办理。周盛传一军。即著暂驻景州沧州一带。以资拱卫。畿东水利。亦宜切实讲求。崇厚开垦渠田。既无实效。并著该督察看情形妥筹试办。另片奏、请派道员总理机器局事务等语。道员沈保靖即著总理天津机器局事务。李鸿章仍当饬令该员督率中外员弁匠役悉心研究。以期有裨实用。惟该局牵涉洋人。殊多窒碍。势不能遽议更张。总在经理之员。督饬内地员匠锐意推求。必须自能运用。转相传习。方为经久之道。所有一切整顿开拓章程。应否与密妥士筹商。并著酌度妥为筹办。将此谕令知之。　　

○又谕、左宗棠奏、官军会剿逆垒叠胜。现在合围金积老巢。首逆被创。并迎剿河州窜贼获胜。暨中路护运各军会剿窜回情形各摺片。此次北路马步各军。经刘锦棠等督饬进剿。奋勇争先。叠挫贼锋。连克坚堡。歼除逆匪余彦寿等多名。首逆马化漋被创。中路雷正绾、黄鼎、徐文秀等军。剿败陕甘回匪。叠破堡寨。歼毙逆目邹麻子、丁玉溃等、首逆余彦禄亦因伤身毙。剿办甚属出力。现在金积堡东面。仅存王洪杨明两堡。西面仅存大河中洲马家滩四堡。余皆一律埽除。各路官军。复于四面扎营掘濠。渐偪渐紧。自当乘此机势。鼓勇进攻。以收捣穴捦渠之效。至左宗棠摺内所称金积堡城高墙厚。渠水回环。攻坚既多有伤亡。地道又未能开掘。请宽以时日。可冀奏功等语。固属实在情形。惟当此贼氛大挫。合围已成。总当于慎重之中。寓奋迅之意。不可稍涉畏难。致形松劲。河州回逆偷渡洮河。循河南犯。经杨世俊等迎剿获胜。仍著饬令在防各军遇贼即击。毋稍疏懈。汉伯堡窜出之贼。叠经周绍濂等军分路迎击。捦斩甚多。其败匿李旺堡等处者。亦经魏光焘追剿。阵斩贼目马泳。步贼歼除殆尽。惟骑贼已向会甯静甯纷窜。提督杨世俊等安定截剿之师。能否尽歼丑类。官军粮运。最关紧要。仍当督饬各军随时确探雕剿。以护运道。毋稍疏虞。将此由六百里谕令知之。　　

○又谕、左宗棠奏、请饬两江迅拨老湘全军协饷等语。刘松山所部老湘全军饷银。前据左宗棠奏合计每月尚缺额饷一万五六千两。当经谕令两江总督江苏巡抚仿照旧案供支。兹据奏称、江南除月解该军饷银六万两外。并未筹解。计该军额饷自七年十月截至本年五月。悬欠三十万八千有奇。新四营月饷。并车价马价棚价恤银等项。又欠数万两。本年六月以后。积欠尚不在内。请饬将添协饷项拨解等情。现在刘锦棠率军合围金积堡贼巢。正当吃紧。岂可因军饷短少。致误戎机。仍著曾国藩、丁日昌、除将老湘军饷月解六万两外。按月迅拨添协银一万两。并将历年欠款及帐棚车辆米价马价恤养等银。一并星速筹解。务期源源接济。毋令缺乏。将此由五百里各谕令知之。　　

○又谕、金顺奏、回匪纠众出扑。官军奋击获胜一摺。王疃回匪。因官军连日进偪。率党分路叠扑各军营卡。经金顺会同张曜连日奋击。虽经先后获胜。惟该逆恃其巢坚党众。河东陕回。又因就食趋附。后路粮道。时虞梗阻。若不迅速攻克。则逆援日多。剿办更形棘手。著金顺会同张曜督饬各军实力进剿。迅将王疃攻拔。并将该逆援路先行断绝。以孤贼党。毋任句结纷扰。致稽时日。将此由六百里谕令知之。　　

○赏已革陕西巡抚瑛棨头等侍卫。为科布多参赞大臣。　　

○予湖南军营病故总兵官朱贵华祭葬恤荫。　　

○予甘肃金积堡阵亡总兵官萧荣发等三十四员祭葬世职加等。　　

○予甘肃洮河阵亡副将向宏猷、杨占元、祭葬世职。　　

○句到河南、山东、情实罪犯。停决河南斩犯二人。绞犯一人。山东斩犯四人。绞犯三人。余四十四人予句。　　

○辛酉。署宁夏将军副都统金顺奏攻毁王疃附近贼垒。得旨、著该副都统会同张曜督饬各队。实力进攻王疃。并严防后路。毋得敷衍陈奏。徒事粉饰。　　

○予甘肃胡家团阵亡参领明庆祭葬世职。　　

○予甘肃王疃庄阵亡游击熊履山祭葬世职加等。　　

○追予浙江绍兴等处阵亡殉难知县培善等绅民妇女八十四员名口分别旌恤如例。　　

○壬戌。谕内阁、工部奏、匪徒匿迹木仓。请饬查拏一摺。据称九卿朝房后檐坐落木仓院内。墙上瓦片破碎。查系有人踰越。敞库内遗有白米二口袋。蜈蚣梯一架。墙根并有烧火造饭情形。显有匪徒在内隐藏等语。仓库重地。竟有匪徒藏匿。并任意存放物件。该官兵等毫无察觉。实属不成事体。著前锋统领护军统领步军统领各衙门严饬直班及地面官兵。加意稽查。并于东西长安门随时盘诘。毋任闲杂人等出入。致滋弊端。此项匪徒。著步军统领衙门严拏务获究办。毋任漏网。嗣后傥再有此等情形。即著将该官兵等从严惩办。该管堂官泄沓成风。亦必重处不贷。毋谓言之不早也。　　

