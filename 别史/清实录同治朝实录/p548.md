<!-- { "loadSidebar": true } -->
○谕议政王军机大臣等。德勒克多尔济奏、甯灵征兵。待米孔殷。请借款采运一摺。据称都兴阿军营。需米紧急。前准移知饬由归绥道采办。惟道库早经告罄。厅库又无可借闲款。查绥远厅库现存塔尔巴哈台饷银一万两。拟暂行那用采办。请饬沈桂芬筹款归还等语。甯灵攻剿。正形吃紧。米石尤营中刻不容缓之需。该将军请移缓就急之处。即著照所请行。惟塔尔巴哈台饷需。亦属万分竭蹶。著沈桂芬饬司作速筹款。委解归还。即由晋省协拨甘饷内划扣归款。毋稍迟延。至此项塔尔巴哈台饷银一万两。何以本年三月。由省解到。至今尚未接据该处委员来提之信。是否因道路阻滞之故。并著德勒克多尔济、沈桂芬查明。一面设法迅速改道。照部定新章。运往该城。毋庸再令该处派员来提。以免周折。将此由四百里各谕令知之。　　

○己酉。谕内阁、长善奏、请将厘捐钱文。移补兵米一摺。山海关驻防官兵应领饷米。历年积欠甚多。亟应设法筹补。以济军食。著照所请。所有临榆县厘捐钱文。暂停搭放官俸兵饷。其一年节省税银。并无庸解交部库。均由该副都统截留。尽数移补兵米。即按照所议章程办理。俟此项兵米移补完竣。分别报明户部核销。并著直隶总督、奉天府府尹、转饬各州县。迅将欠解山海关兵米饷项。查明历任亏短数目。勒限严催。追缴齐全。解交山海关副都统衙门。以清款项。傥仍有亏那拖欠情弊。即著指名严参。　　

○又谕、李鸿章奏、请将苏省咸丰十年以前清查摊补各款。一律豁免。以纾民困一摺。江苏省自军兴以来。叠遭蹂躏。现虽全境肃清。而民力雕残。元气未复。该省历届办理清查各案。应行摊补之款。为数甚多。而州县筹补之法。不免仍借资民力。甚至恣意浮收。有提无解。且该省现饬酌减赋额。方冀与民休息。力洗从前弊窦。此等无著待补之款。若仍令摊赔。不肖官吏。或致藉口肆其朘削。于民生吏治。均有关系。所有江苏省清查等五案内筹补摊补银两。及咸丰十年以前一切由外捐摊各款。加恩均著全行豁免。其余派摊名目。并著永远禁革。经此次豁免后。各该州县既无赔累之苦。惟当激发天良。力除积弊。于应徵之额。年清年款。如有藉口民欠。以致缺额。即著该督抚查明严参治罪。用副朝廷体恤黎元勤求吏治之至意。　　

○谕议政王军机大臣等、长善奏、临榆县厘捐。自设立以来。办有成效。每□山戊不□可收东钱五六万串有奇。所有添设团丁步甲月饷。及搭放俸饷。均于是出。现因兵米积欠。藉资弥补。碍难议裁。请俟筹补亏米后。各州县米石解清。补还厘捐垫款之日。再行裁撤等语。即著照所请行。惟厘捐一项。既不议裁。则须涓滴归公。与民无扰。该副都统亦可随时按数。核实稽查。如有地方官吏。以多报少。及胥役舞弊。扰累商民各情。即著指名参奏。务期实力奉行。不得有名无实。致滋流弊。将此谕令知之。　　

○又谕、乔松年奏、现在布置情形。并请饬楚豫分派守城扼隘游击之兵。各专责成等摺片。蒋凝学一军。由英山拔队赴楚。陈飞熊一军。亦回楚归官文调遣。著官文即妥为调派。迅将黄孝德安等处余贼。一律埽除。毋留遗孽。张总愚、陈大＜?氵喜＞等、回窜楚豫。余党无多。自不难于翦灭。惟僧格林沁以统师重臣。追奔逐北。几无停晷。而楚豫境上。不能豫筹堵截之方。未免旷日持久。著官文、张之万、通筹大局。酌分三项。守城之兵。专守城池。扼隘之兵。专守险要。贼来即击不必远追。游击之兵。分作两支。以一支随僧格林沁转战。以一支驻于本省边界。往来追剿援应。各专责成。贼踪何路窜逸。即惟守隘之员是问。如窜陷城池。即惟守城之官是问。傥随剿不力。贼去不追。即由僧格林沁查明。严行参处。如此明定章程。庶不虑贼之东奔西窜。而足以制其死命。现在张总愚等窜向何处。僧格林沁当居中驻扎。派兵四面兜拏。明立获犯赏格。严定纵匪罪名。以期廓清地方。一劳永逸。潜太英霍一带。现虽无贼。仍著乔松年督饬英翰等。实力防范□□穴□又□查。毋任再有窜越。将此由五百里各谕令知之。　　

○以报效俸饷。赏已革浙江黄岩镇总兵官黄彬五品顶带。　　

○予安徽流波疃阵亡千总方全胜祭葬世职加等。　　

○庚戌。圣祖仁皇帝忌辰。遣官祭景陵。　　

○谕内阁、乔松年奏、遴员请补知府同知州县等缺一摺。安徽省府厅州县各缺。停补多年。现在军事初定。民闲疮痍未复。亟须实缺人员。安辑抚绥。俾资整饬。所有该抚奏请景皋等、既据声称人地相需。才堪胜任。即著依拟分别升补补授。以重地方。他省不得援升补太平府知府等缺之湖北补用同知唐以为例。　　

○署福建台湾镇总兵官曾元福奏、续获匪首廖谈等。现定期驰赴漳属。□□穴□又□捕余匪。并顺道巡阅营伍。得旨、著即会同丁曰健、设法将洪欉、陈鱼□弗等、首从各匪。迅速捕斩净尽。毋令稽诛。全台营务废弛。并著该署镇认真校阅。实力整饬。镇道均经出省。当严饬陈懋烈于郡城防守弹压事宜。妥为办理。不可稍涉大意。　　

○加赏通州王恕园煮赈粟米三百石。　　

○辛亥。谕议政王军机大臣等、官文奏、上窜发逆。狂奔德随一带。派军分路兜击一摺。发逆上窜云梦孝感境内。经官军分路截杀。叠有斩捦。贼向京山应城一带窜去。张总愚逆党。复由光山黄安窜向黄陂之河口。范立川余党。亦自信阳应山窜入随州之安居环潭。图与上窜之逆合股。逆踪麕聚德随等处。渐有西趋之势。官文现饬江长贵等力扼襄樊。并饬常星阿等由京山安陆前进。成大吉驰向茅茨畈进剿。李成谋、梁洪胜等军。力顾京钟应城要隘。所筹尚合机宜。即著严饬各军。前截后追。务将此股败匪。就地歼除。毋令旁窜。常星阿等前次赴援不力。致贼乘虚奔窜。业经降旨革职留任。此时如再不知奋勉。纵贼西行。即著官文严参按照军法治罪。不得稍涉姑容。僧格林沁督军楚豫。于各营接仗情形。必所深悉。如有临阵退缩之员。无谕楚豫兵官。并著指名严参惩办。以肃戎行。德随一带。与豫境处处毗连。张曜一军。已抵枣阳。正可拦头截击。著僧格林沁、张之万、饬令会合楚军。两面兜剿。毋令窜扰豫疆。老河口为繁盛之区。该逆如绕过襄樊。转窥光化。则该处适当其冲。著官文飞催梁作楫等。实力扼剿。遏其奔突。此股败残之匪。奔窜靡定。总由防剿各军。未能联络兜击。有追兵而无遏截之兵所致。现在贼踪西向。难保不由郧西一路。窥伺陕疆。官文、张之万、务当督饬在事将弁。绕出贼前。痛加剿洗。楚省兵力甚厚。傥奔窜贼股。不能在楚地就地歼除。任令长驱入陕。以邻为壑。必将官文从重治罪。决不宽贷。刘蓉前奏商州仅存镇西军三营。兴安仅存陇军两营。此外猝无兵勇可调等语。此时贼踪渐近。著刘蓉添调兵勇。分赴商州兴安一带。实力防范。不得稍有疏虞。蒋凝学一军。官文既拟令其驰赴甘肃援剿。著即饬令取道郧西等处。将发捻各匪。就近拦击。以辅陕省兵力之不足。俟此股残灭。再行由陕入甘。至该道员所部。仅有三千五百人。而降众马步。亦有三千人。势均力敌。恐难钤制。甘省地瘠民贫。饷难充裕。并著官文斟酌情形。或将此起降众。另行分隶各营。毋庸随同入甘。较可放心。霍山窜至黄安股匪。人数无多。著僧格林沁饬令陈国瑞、郭宝昌等、分投兜剿。迅速歼除。乔松年仍当督率皖军。严防回窜。毋稍大意。将此由六百里各谕令知之。　　

○以浙江台州团练克复郡县六城。永广台州府、暨临海、黄岩、太平、甯海、天台、仙居、六县学额各三名。　　

○壬子。谕内阁、前因杨岳斌、沈葆桢、奏参道员王沐带兵逗遛。并营官王安敦等纵勇滋闹。当经降旨将王沐革职发遣。王安敦等一并革职提讯。兹据沈葆桢奏、遵旨讯明该营官等。随同王沐在抚州防剿。嗣经杨岳斌劄饬移扎秀才埠。及劄调驻守崇仁。均因贼势无常。往返请示。并非沿途逗遛。抚州拔队时。该营病勇极多。闲有因病落后。尚无骚扰情事。自王沐撤去统领各营。兵勇纷纷索饷。经该革员等再三开导。终怀疑虑。亦非敢于违抗等语。此次该营官等。于各营勇丁。防范不周。及怀疑索饷。复不能设法约束。实属咎无可辞。惟尚无纵勇滋闹有心抗拒情事。尚可曲原。已革运同衔知县王安敦、游击贺长春、唐营贵、业经革职。均著免其治罪。另片奏、已革道员王沐、于去□山戊不

□皖南之役。贼已深偪婺源。该革员以孤军首当其冲。三战皆捷。皖南转危为安。浙江江西。亦资保障等语。王沐前在皖南堵剿。窜江逆匪。尚有微劳足录。著加恩免其发遣。　　

○谕议政王军机大臣等、沈葆桢奏、遵旨援闽。兼防回窜一摺。贼匪窜陷漳龙等处。沈葆桢饬刘典等进援。并令韩进春、刘胜祥、由会昌察看贼势。就近进规武平。现据探称、武平业经闽粤各军克复。康逆不愿入粤。有回江西过年之谣。该抚现令王开琳、带王文瑞所部入闽。又以江省兵单。咨商周宽世由信丰进扎长甯。饬张岳龄由龙泉进驻会昌。以固南赣门户。韩进春移扎瑞金。刘胜祥移扎广昌。与石城之席宝田、互相联络。以固抚建门户。所筹均尚妥协。著即饬令在防各将士及地方官弁。认真防守。毋令一贼回窜江境。刘典所部八千人。进驻汀州。宋国永等亦俱陆续可到。并著督饬该员等会合闽浙诸军。相机进剿。克复地方。务将逆匪就地殄除。毋任再行旁窜。将此由五百里谕令知之。　　

○湖南巡抚恽世临奏、黔省下游苗教等匪。复行句结。现筹防剿。得旨、所筹尚妥。惟当严饬戈鉴、周洪印等、就现有兵力。联络扼剿。以杜纷窜。赵焕联一军。能否撤回。及拟调劲旅大举援黔之处。均著该抚察看情形。妥筹办理。　　

○广西巡抚张凯嵩奏、分剿思恩南甯两属匪徒。收复村寨。现饬各军乘胜埽荡。得旨、粤西群盗如毛。惟当严饬易元泰等军。不遗余力。分路埽荡。刘坤一现赴横永一带调度。即饬将孙芢广一股。迅速歼除。进规南郡。以靖边氛。　　

○以浙江克复杭州等城出力。赏总兵官唐学发从一品封典。道员魏喻义二品封典。副将胡孚武、冯如海、杨世俊、游击贺国辉、王东林、丁贤发、李世祥、巴图鲁名号。道员史致谔、游击李楚材等花翎。千总余春林等蓝翎。余加衔升叙开复有差。予阵亡总兵官王联芳等二百十八员祭葬世职。　　

