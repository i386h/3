<!-- { "loadSidebar": true } -->
○谕军机大臣等、杨能格奏、营员狡诈把持。侵匿帑项。请旨严行惩。办并请饬驻泾各营。迅速前进各摺片。据称陕西甯陕营参将周显承、经雷正绾派办营。务支放饷需。辄敢遇事把持。与知州林发深狼狈为奸。致溃军纷至泾州索饷。该员复恐雷正绾参办。辄架词陷害。诬以叛逆重情。嗣见朝廷洞悉其枉。复以饷绌兵哗。雷正绾泣谕截回各实情。四路上禀。自相予盾。情节显然。林发深庸懦无能。惟周显承之命是听。是以同词禀报。周显承又截回饷银欲使各军激变。以实前言。雷正绾奉命整顿诸军。周显承谓廷寄系属假造。且以泾州粮饷有著。不肯前赴平固。该参将经手饷项。数逾钜万。辄称固原兵变。文案遗失。掌管文案之知县孟树森查无下落。藉词捏饰。豫为冒销地步。又咨称拨解饷银一万二千两。送至泾州二十里铺。被回匪抢失无存。而查询并无其事。平日收支册籍。均交子侄收用。委员不敢过问。周显承复带兵摊派甯州百姓捐解麦粮。民情惶惑。将致变端各等语。周显承办理营务粮饷。既敢狡诈把持。侵蚀帑项。复敢带队勒捐。实属大干法纪。著赵长龄暂缓前赴山西。先赴庆泾一带。将此案秉公查办如果讯有端倪。即著据实具奏。将周显承革职归案严行审讯。其知州林发深有无通同侵捏情。弊亦著一并查明。请旨办理。该抚甫抵陕西。无所用其回护。务当核实审办。以成信谳。原摺著钞给阅看。至知县孟树森。据杨能格奏称于溃营之先。已赴兰州。并未遇害。亦无遗失文案情事。著杨岳斌饬令孟树森迅赴庆泾一带。听候赵长龄查办。不得任其逗遛。周显承招集溃勇。前已有旨仍归雷正绾统带。著杨岳斌刘蓉严催泾州各营迅速前赴雷正绾军营听候调遣。雷正绾一面另拣妥员。接办营务。该提督受朝廷如此厚恩。傥再不痛自湔。洗奋勉立功。则国法具在。不能屡邀宽典也。将此由六百里谕知杨岳斌、刘蓉、赵长龄、并传谕雷正绾、杨能格知之。以验收漕粮完竣。予坐粮厅监督昆厚等优叙。　　

○旌表割臂疗治祖病江苏长洲县原任大学士彭蕴章孙女员外郎蒋凤藻故妻彭氏。　　

○旌表守正捐躯山西阳曲县民妇王史氏。　　

○赏通州王恕园煮赈粟米三百石。　　

大清穆宗继天开运受中居正保大定功圣智诚孝信敏恭宽毅皇帝实录卷之一百六十　　

监修总裁官经筵日讲起居注官太子太傅文渊阁瓴阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监军务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。十一月。壬申。谕内阁、长善奏、请将帮操认真之骁骑校奖励等语。山海关教练马步兵丁镶红旗委署骁骑校塔克兴额、经长善派同专操章京等随时操演。该员管辖严明。众兵悦服。实能任劳任怨。为可靠可用之员。即著照所请。塔克兴额著免补骁骑校以防御遇缺即补。先换顶带。以示奖励。仍著长善责令该员认真训练。毋得始勤终怠。此系因操防得人起见。嗣后不得援以为例。　　

○谕军机大臣等、前因恩合等奏请领东三省丙寅年官兵俸饷银两。当令户部速议具奏。兹据该部奏称、查明各款备抵。尚须另行筹拨。除应领制钱一千八百串。仍由盛京户部金银库拨给外。通共实应拨银二十九万四千九百三十四两零。拟拨长芦。丙寅年应徵盐、课银十四万四千九百三十四两零。山东地丁项下未解咸丰十一年京饷银五万两。山东盐课项下未解咸丰十年京饷银五万两。直隶丙寅年旗租银五万两。以充东三省丙寅年俸饷之需等语。著刘长佑、阎敬铭、遵照指拨银数。悉心筹画。迅速解赴盛京户部交纳。其应领制钱一千八百串。著由盛京户部金银库拨给。原摺著钞给恩合阅看。即著恩合与吉林将军、黑龙江将军、均照议定折放章程。核实办理。并将用过银钱各数。于奏销时照例题报。如有赢余。于下年请领俸饷摺内声明备抵。此次所奉谕旨及原摺。并著恩合知会吉林将军、黑龙江将军、一体遵照办理。另片奏、山东等省欠解节年俸饷银两。屡催未解。请旨饬催等语。著刘长佑、阎敬铭、赵长龄、吴昌寿、刘蓉、王榕吉、各照该部奏催银数。竭力筹措。赶紧解赴奉省。以济要需。原片著钞给刘长佑、阎敬铭、赵长龄、吴昌寿、刘蓉、王榕吉阅看。奉省剿办马贼。需饷正殷。该督抚务当星速报解。源源接济。毋再推诿迟延。致误大局。将此由五百里谕知恩合、刘长佑、阎敬铭、赵长龄、吴昌寿、刘蓉、并传谕王榕吉知之。　　

○又谕、恩合等奏、查明贼匪股数窜扰情形。请饬热河等处调兵堵剿。并徐占一投诚。相机办理。德英等奏、捕盗官兵。不敷遣用。请将神机营留演吉林官兵五百名调回。遵查王起一股。未至吉境各摺片。协领恩科等所带兵勇在流涯失利。该匪等沿边窜赴西北边外哈立套力改旧道肆扰。复有匪股闯入新民厅。裹胁狱犯土匪。向西北窜去。此股贼匪来历。是否在东边散出之王起大股。由八面城一带绕过。抑由哈立套力改窜回之周荣等。恩合等未得其详。皮子窝海口地方。现又有贼匪四五百人在彼扰害。亦未悉匪首何名。足见平日剿捕尽属虚文。侦探毫无实际。实堪痛恨。著即饬丰恩等队及穆锦等。各就现有兵力实力剿洗。不得专待京兵。致滋延蔓。匪首徐占一现在既已投诚。即著恩合责令海盛妥为笼络。徐占一现随扎朗阿等赴西北边外拏红旗贼匪。能否出力报效。并著查明具奏。恩合所请招募练勇猎户俟京兵到后并力攻剿之处。著即赶紧办理。不可有名无实。尚书文祥所统京兵。不日即到盛京。将来与奉省各兵合剿。贼必向热河之朝阳建昌赤峰窜去。著麒庆即派马队数百名。并朝阳一带练勇。在该处地面扼要堵截。并著刘长佑、徐廷楷、迅调沿边各兵防守隘口。不得令其阑入。马贼现有三股。兵分力单。恐难制其死命。著崇厚即将洋枪队拣派。豫备调遣。并著伯彦讷谟祜遵奉前次寄谕。督率备调之蒙古官兵严加防范。理藩院传谕各王旗一体派兵堵截。不得任令此拏彼窜。致成不了之局。德英等著即就派出兵力认真会剿。该署将军等所请将神机营留演吉林官兵五百名尽数调回以资助剿之处。著俟文祥到奉省后。酌量情形。再行妥筹办理。王起一股。仍著德英等查明。随时防范。将此谕知理藩院。并由六百里谕知伯彦讷谟祜、恩合、德英、刘长佑、麒庆、崇厚、庆春、并传谕徐廷楷知之。　　

○又谕、崇厚奏、请调马匹。以资练习一摺。神机营前派往天津习练马队官兵。现已抵津。惟原带马匹无多。且多疲□□穴□又□。亟应添备壮健马匹。方足以资教练。即著阿克敦布、廉至、于牧群官马暨蒙古捐输马匹内。挑选四百匹。派员解赴天津交纳。务须选择口轻膘壮者。不准以□□穴□又□劣充数。庶人马相得可冀练成劲旅。崇厚于此项马匹解到时。严饬该将弁等认真操演。以收实效。至所称月需饷乾银两及外国教队人薪俸分别支给之处。均著照议办理。将此各谕令知之。　　

○又谕、瑞麟等奏、逆匪由连平复窜和平。饬军追击。刘坤一奏、逆众窜偪闽省边境。并请将席宝田暂行留营各摺片。粤逆窜踞连平之上坪等处。经李福泰、方耀等军率队进攻。将其下坪暖水口炮台平毁。该逆焚烧上坪山寨。窜由龙南复至和平县属地方。尚系十月初十以前事。据刘坤一所奏。王开琳追贼于和平下车。捕斩落后贼数十人。该逆遂于十三日窜龙川之小山墟。又于十八九等日由兴甯向平远镇平长驱而去。遂据谍报已窜福建武平。是逆踪剽疾。旬余之内。已窜扰三省边境。倏忽东趋。江粤各军。并未大加惩创。扼其奔突。何能制贼死命。刘典、黄少春两军。现率所部星驰回闽。席宝田、刘胜祥等军。复驰赴会昌扼剿。著左宗棠、刘坤一、迅即檄饬各军绕出贼前。迎头截击。不得徒事尾追。致令著著落后。并著瑞麟、郭嵩焘、飞饬李福泰、方耀等、紧蹑贼踪。实力追剿。不准以驱贼出境为了事。鲍超现已抵赣。即著迅由安远一路觇贼所向。扼其去路。毋任蔓延。贼踪已近闽边。左宗棠有节制三省之责。务当一面严饬沿边将士扼防本境。杜其深入。一面将江闽粤各路官军妥筹调遣。总期四面兜围。为一鼓聚歼之计。其江粤各军。更不得藉口本省边防。徒事株守。致令贼势纵横。骤难蒇事。席宝田现带精毅营剿贼。战事方殷。著准其暂行留营。俟此股发逆扑灭。即行驰赴贵州臬司新任。将此由六百里各谕令知之。　　

○又谕、林鸿年奏、滇事难期速效。请调员督练洋枪。以期制胜一摺。据称探闻滇省回练。或袭通海。或扰广南。省回马起陇等亦有带兵占住宜良县署之事。并分攻古城小仓各营寨。杨盛宗所部兵练。为数不多。难敷防剿。近闻迤西匪徒。多习枪炮。欲图制胜。不可无所挟持。请饬李鸿章迅拨李恒嵩来营。训练洋枪队等语。著李鸿章传知总兵李恒嵩。酌带洋枪旧部练勇数人。迅速入滇。探明林鸿年行营。前往听候差委。至滇事日形反覆。尤须大吏驰往筹办。著林鸿年懔遵本月初七日谕旨。星速前进。毋得以守候李恒嵩为词。仍复迁延畏缩。自干咎戾。其分扰通海广南宜良之回。是否即马如龙部伍。何以肆行构变。并著林鸿年传知马如龙、岑毓英、妥筹镇抚。毋任别滋事端。其洋枪子药各件。应筹款前赴上海采办。即著林鸿年随时咨会李鸿章查明办理。将此由六百里各谕令知之。　　

○调兵部尚书万青藜为礼部尚书。以都察院左都御史曹毓瑛为兵部尚书。　　

○以都察院左都御史全庆署工部尚书。　　

○以户部右侍郎董恂为都察院左都御史。湖北巡抚郑敦谨为户部右侍郎管钱法堂事。　　

○以镶白旗蒙古都统倭仁署镶白旗满洲都统。　　

○命内阁学士李鸿藻在军机大臣上学习行走。仍兼弘德殿行走。　　

○命詹事府右中允翁同和在弘德殿行走。　　

○命翰林院修撰徐郙仍在南书房行走。　　

○派刑部左侍郎灵桂充国史馆副总裁官。　　

○擢直隶按察使李鹤年为湖北巡抚。　　

