<!-- { "loadSidebar": true } -->
○谕军机大臣等、乔松年奏、夺回高炉集要隘。并攻克张圩贼垒一摺。高炉集为雉河后路要隘。张圩又为高炉集之羽翼。乃贼所必争之地。经乔松年督饬张得胜等奋力进攻。均即克复。办理尚为得手。著即饬令英翰、张得胜等进兵。迅解雉河之围。雉河粮道已通。自应派兵协同守御。以期万全无失。俟各路援军并集。即可内外夹击。共殄逆氛。前据吴昌寿奏、张曜等军。于克复廖楼等集后。直抵义门。兹据乔松年奏、该军尚为贼阻。著吴昌寿严饬张曜、宋庆等设法前赴义门解围。副将刘先文、仍著乔松年饬令坚守待援。毋稍松懈。曾国藩谅已驻军临淮。著催齐刘铭传、张树珊等军。约期进攻。务将雉河逆垒。悉数埽除。并须豫计贼窜之路。派兵布置。如逆股由皖豫窜突。乔松年、吴昌寿、当督率在事员弁。实力遏截。傥有疏虞。定惟该抚等是问。将此由五百里各谕令知之。　　

○又谕、成禄、恩麟奏、进剿红圈等处贼匪获胜。攻毁贼巢。并请将带兵失利之署总兵梁生岳摘顶各摺片。红圈贼氛。距省甚近。经官军进剿。攻毁贼巢。败匪窜至中卫靖远交界之石硖子锁＜?罒干＞头一带。梁生岳一军。又在中卫之胜金关等处接仗失利。中卫之匪。一日不除。于甯夏军情。终形掣肘。著雷正绾懔遵前旨。迅由中卫节节进偪。埽荡逆氛。并著都兴阿、穆图善、懔遵叠次寄谕。迅将甯夏郡城克日攻拔。转战而前。以收两路夹攻之效。恩麟仍督饬派出之鹤龄等军。将红圈窜出败匪。悉数殄除。毋任一名漏网。中卫带兵失利之署甯夏镇总兵梁生岳。未能妥筹守御。虽因贼众兵单所致。究属咎有应得。著摘去翎顶。以示薄惩。杨岳斌前已行次泾州。著即懔遵前旨。驰赴兰州。将各路军情。通盘筹画。妥为办理。将此由六百里谕知都兴阿、穆图善、雷正绾、杨岳斌、并传谕恩麟知之。　　

○盛京将军玉明奏、依限追获高丽堡被抢驿马。仍饬严拏在逃各犯。得旨、所奏显有捏饰情形。此次姑免深究。嗣后奏报事件。务当实事求是。不准一字欺饰。在逃各犯。仍著上紧缉拏。毋任漏网。　　

○兼署两广总督瑞麟等奏、肇庆府土客斗案。办理为难。得旨、土客仇衅已深。为患滋大。该督抚身为大吏。总当力求补救之方。以期挽回气数。断不可因办理棘手。稍存畏难之心。　　

○伊犁将军明绪奏、回匪互相句煽。巴燕岱城被攻危险。得旨、此摺所奏。系巴城未陷以前之事。与现在情形不同。一俟兵力渐集。该将军仍当设法规复该城。以通粮路。　　

○山西巡抚沈桂芬乞假省亲。以布政使王榕吉暂护巡抚。　　

○以安徽攻克张圩贼垒。复副将唐万清等职。赏都司葛桂林巴图鲁名号。守备郁存仁花翎。　　

○予甘肃中卫等处阵亡协领拴林、都司冯守勋、云骑尉马兆瑞、千总王思明等、祭葬世职加等。　　

○辛丑。谕内阁、前因都察院奏巡视西城御史奎英亲赴属官衙门。私放看押人犯。当经降旨将奎英撤退巡城差使。派周祖培、绵森、会同都察院堂官研讯具奏。兹据周祖培等奏称、遵即提集案犯。研诘确情。分别定拟。此案已革西城副指挥张廷藩、经已革护军庆元、为私换银两交坊看押之李建基央求取保。愿给坊内上下钱文。虽未议定确数。辄即听受属托。实属贪鄙。业经革职。著无庸议。解任御史奎英、经坊官禀知街道厅。将李建基拏获看押。辄亲赴该坊释放。已属有违定制。复属李建基至私宅见面。令取具连环保结。代为办理。虽讯无受贿情事。究属曲法徇情。迹涉卑鄙。奎英著即行革职。不准援免。管理街道御史佛尔国春、将李建基饬坊拏押。辄听王二属托。停止带城讯问。虽未曲法。实属不合。著交部照例议处。李建基等应得罪名。均著照所拟办理。　　

○又谕、前因万青藜、卞宝第奏、遵查给事中博桂奏文安县凶犯寇玉林与衙役刘沅和朋比为奸各情。并无实据。当以案关捏词诬陷。牵涉言官。降旨交刑部严行审讯。并先后将户科给事中博桂等解任革职。归案审讯。兹据该部奏称、审明言官听属受赃。并以财行赇各犯。按律定拟具奏一摺。此案博桂听从全锟池即全渭西怂恿。以寇玉林等不法各情。率行入奏。业据胡沅漋等佥供用银一百六十两。博桂以风宪官得赃四十五两。实属枉法。著照该部所拟。从重改发黑龙江效力赎罪。虽据称毋老丁单。仍不准其留养。该革员于热河范帼鼎一案。尚有牵涉。著先行拟结。暂缓起解。仍著该部催提范帼鼎一案人证严行审讯。分别办理。已革刑部司狱黄振镛、听从刘得立关说过付。著从重发往军台效力赎罪。胡沅漋等应得罪名。均著照所拟办理。　　

○谕军机大臣等、有人奏、僧格林沁在山东督师剿贼。经四十余州县。阎敬铭安坐省城。不为援应。并饬州县不准支应口粮。该亲王函致该抚赴曹助剿。该抚藉防河为名。竟往东昌。迨该亲王殉难。疾驰回省。将家眷装扮民妇。送往署齐河县知县李均署中。李均与该抚系属亲戚。以候补知县。久署齐河美缺。该抚将其列入贤能。奏保升阶。丁宝桢在曹县防堵。迄未与僧格林沁会合。亦从未获一胜仗。所部勇丁。在济甯焚抢。肆无忌惮。兖沂曹济道卢朝安、随国瑞驻扎济甯。于僧格林沁追剿吃紧之时。该道约同城官员逢迎国瑞。开筵痛饮。演戏三日。该亲王凶问之来。正在恒舞酣歌之际。候补道王继庭、闻系阎敬铭私人。以官为幕。居住抚衙。本系坐办文案。该抚列入剿贼案内。免补知府。保升道员各等语。以上各情。是否属实。有无其事。著曾国藩详细严密访查。据实具奏。毋稍徇隐。原摺片著钞给阅看。将此密谕知之。　　

○予江西故礼部左侍郎王思轼入祀乡贤祠。从巡抚沈葆桢请也。　　

○壬寅。上诣奉先殿寿皇殿行礼。　　

○谕内阁、前因内阁学士殷兆镛、给事中王宪成、先后陈奏江苏横徵暴敛之害。当经谕令李鸿章裁汰委员。归并厘卡。将捐款收支数目。造册报部。并禁革浮增田亩。占居民房等弊。兹据李鸿章覆奏、江苏水陆兵勇。约有七万余人。不得不藉捐项以供军饷。目前江境虽已肃清。而援剿各省。及分防本境。兵数仍未稍减。需饷甚繁。厘捐势难裁撤。所立卞座。均经明定章程。于总卡收捐。分卡验票。每千钱取三十四十不等。实无十里五里设卡重徵。及十钱抽三之事。厘卡委员。仿照两湖办法。官绅并用。一有弊窦。立予参撤。亦无擅作威福情弊。厘捐一项。前数年□山戊不□收约有三百万两。近来日以减色。衰旺牵算。月不过二十万两。其余收支各款。业已叠次开明报部。从无如原奏所称□山戊不□收银四千万之数。至办理租捐。丈量田亩。并无抑勒浮增情事。居民房屋。亦经次第给领等语。江苏地方新复。该省兵勇。留防要隘。及援应邻疆。一时断难裁撤。全赖厘捐等项。藉资接济。李鸿章自＜??闲＞任江苏巡抚以来。于办理军务。及地方事宜。均能振作有为。不避嫌怨。兹览所奏各节。尚系实在情形。该抚惟当事事实心经理。期于国计民生。均有裨益。以无负朝廷委任之意。至京卿科道。遇有敷陈。亦应访查确切。据实入奏。若如殷兆镛摺内所称薙头担粪等项。皆有捐款。实觉言之过甚。王宪成片内则称江苏呼项捐款。□山戊不□可收银四千万两之数。亦事所必无。该学士等徒以离奇荒唐之词。率行陈奏、冀图耸听。假公济私。要誉乡党。本应治以妄言之罪。惟当此言路宏开。若遽予严谴。恐抒陈谠论者。转因而有畏阻之心。殷兆镛、王宪成所奏。均毋庸议。嗣后言事各员。务须详察事理轻重。核实具奏。毋得捉影捕风。言过其实。用副朝廷实事求是至意。　　

○谕军机大臣等、定陵工程。需饷紧要。前经谕令各该省督抚等迅速筹解。统限于上年十二月内。如数解清。兹据恭亲王等奏称、各省欠解饷银。除四川陕西两省均已陆续交清欠款外。广东粤海关欠解银二十七万两。仅汇解银五万两。河南欠解银三十一万两。仅解银十二万两。二省共欠饷银尚有四十万两之多。现在定陵暨顺水峪工程。虽已告竣。尚有欠放之款。文宗显皇帝孝德显皇后梓宫。定于九月二十二日奉安。所有一切执事守护官员兵丁。亟应赶紧添设。兴修礼部内务府八旗营房等工。专待广东河南欠饷解齐。方无贻误。请饬各该督抚等分批起解。以重要工各等语。定陵工程。将次告竣。应发欠款。及兴办营房等工。均属刻不容缓。该督抚监督自应激发天良。移缓就急。于万分棘手之中。务当依限筹解。以期无误要著。瑞麟、郭嵩焘、师曾、迅将粤海关所欠饷银二十二万两。分为五批起解。限定五个月埽数解齐。并著吴昌寿迅将河南所欠饷银十八万两。分为四批起解。限定四个月埽数解齐。经此次严谕之后。如敢故违定限。再行蒂欠。即著恭亲王等照例从严参办。以昭炯戒。将此由五百里谕知瑞麟、吴昌寿、郭嵩焘、并传谕师曾知之。　　

○又谕、武隆额奏、塔城回匪变乱。戕官劫库。现在调兵援剿。立解城围一摺。塔城回匪变乱。抢劫库存军械。将害参赞等官。纠众围扑城垣。势甚猖獗。武隆额甫莅斯地。竟能以数百饥疲之兵。登陴固守。并调集蒙古援兵。联络团众。奋力夹击。立解城围。忠勇可嘉。即著督饬在城员弁兵勇。并调到援军。相机进剿。将礼拜寺回匪。悉数歼除。以靖疆圉。第该匪人数甚众。且恐哈萨克安集延附回各匪。乘虚袭城。武隆额尤当稳慎图功。不可恃胜轻进。是为至要。转世喇嘛棍噶扎勒参率兵援塔。转战无前。其勇往之忱。实堪嘉尚。应如何优加奖励之处。著与此次在事出力人员。一并查明迅速具奏。候旨施恩。以示赏不踰时之意。前据广凤、奎昌奏、由绥远城解到伊犁饷银五万两。又据明谊奏、新疆饷银。除陆续解往科城。并分拨各城外。余存银五万两。专备伊塔两城迎提各等语。现在伊犁塔尔巴哈台军情。均甚紧急。非有钜款饷项。不足以励众志而解倒悬。著明绪、武隆额、各派妥员。带兵前往科城。迎提饷银。广凤、奎昌、酌派兵弁。妥为护送。明谊等赶解余存银五万两。速即运解赴科。交广凤、奎昌、源源设法。分解伊塔两城。以资接济。毋得稍有迟误。将此由六百里各谕令知之。　　

○以惇亲王为宗人府宗令。　　

○以正红旗满洲都统义道为镶黄旗领侍卫内大臣。　　

○以正白旗汉军都统全庆署镶黄旗汉军都统。镶红旗蒙古都统景寿暂署正蓝旗满洲都统。　　

○以正蓝旗汉军副都统文俊暂署右翼前锋统领。镶黄旗蒙古副都统果勒敏署正红旗蒙古副都统。　　

