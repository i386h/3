<!-- { "loadSidebar": true } -->
○谕议政王军机大臣等、景纶等奏、续行查出库吏那移款项。已收未交。现在查封变抵。及巴克喜中途病毙各摺片。皂保奏、查办事件未能详细。自请议处一摺。此项银钱各项。何以皂保在吉林时。竟未查出实在数目。其为草率含混。急图了事。已可概见。本日已明降谕旨将皂保交部议处。著该侍郎即行前赴吉林署任。按照摺内数目确查。并将巴克喜所开店当等铺及家产。一并变价备抵。以重库款。案内未尽确实各情。著懔遵前次谕旨。将未尽各事宜。逐件清厘。不得再有因循含混。致干重咎。常明、明禄、巴克喜、解赴奉天听审。巴克喜行抵搜登站。因病身死。巴克喜系亏那库款紧要人犯。皂保既奉命查办。本不应提至奉天。现在该革员中途病毙。是否实系因病。抑或另有别情。著皂保亲自查验明确。据实具奏。景纶另奏、吉林办理海防。借垫款项。以开荒地捐一款。为归补经费之用。据经手之撤任协领明禄汇具用款禀报等语。著皂保认真查核。毋令浮冒。景纶摺一件。片二件。均著发给皂保阅看。前已有旨将景纶交部严加议处。麟瑞交部议处。此次景纶等自请治罪之处。著皂保将全案讯明具奏时。声明请旨。将此谕令知之。　　

○又谕、张之万奏、贼由南召北趋鲁山。窥伺河汝。现在会筹进剿一摺。豫省发捻各逆。由镇平纷窜。扰及裕州之赵河等处。该逆因马山口有兵扼守。分股来扑。叠经防军击却。未得逞志。遂相率北趋。由南阳之石桥。疾趋南召。直薄鲁山县城。全股在近城一带游弋。窥伺河汝。僧格林沁、张之万、先后督军驰扎叶县。现将临胜四营。及新募飞虎一营。拨归张曜宋庆管带。克日进剿。即著饬令该总兵等。整饬诸军。取道前进。并飞檄王文行勇队。跟踪蹑剿。鲁山西北皆山。直接河汝。务须严饬张曜等军。绕出贼前。合力兜击。毋令贼踪窜入山险。致滋蔓延。僧格林沁所部马队。日夜奔驰。疲乏已极。著俟暂行休息。兵力稍纾。即由该亲王统带前赴郏汝。相机筹度。会合张曜等军。稳慎进攻。其扼扎镇平之汤聘珍崔廷桂等数营。现已落在贼后。应由何路调赴前敌截剿。并豫省本境有可添调之兵。应行酌量调拨。并著僧格林沁、张之万、妥筹速办。曾国藩前派分赴楚豫之刘连捷刘铭传等军。曾否到防。楚省现无贼踪。著曾国藩、李鸿章、迅檄刘连捷等所部。星速驰赴豫境。毋许再有稽延。官文所部成大吉李成谋诸军。自应遵旨飞速拨赴豫省助剿。即著僧格林沁檄调前进。分投堵剿。陈国瑞因病请假。谅已就痊。即著僧格林沁调赴前敌。并飞檄皖省之英翰郭宝昌蒋凝学各军。迅赴南召鲁山一带。前截后追。以杜纷窜。乔松年即催令英翰等速行入豫。毋稍延缓。以上各军。均归僧格林沁节制调遣。即著该大臣随时檄调。如将士有畛域之见。及赴调迟延者。均著严参。该处山路居多。步队尤为得力。该大臣务须多为之备。加意慎重。以防意外之失。该逆有入山过冬再窜陕境之说。现届冬令。黄河三门。冰结成桥。匪踪易于渡河。秦晋毗境。防务均形吃重。著沈桂芬懔遵前旨。严饬河防文武实力堵御。应否添兵协守。以备不虞。并应熟筹妥办。万勿以寇氛尚远。稍涉疏虞。陕省毗连河汝等处要隘。并著刘蓉派兵严防。仍遵前旨。速饬地方官整饬民团。妥筹守御。陕省防兵。仅有兴商数营。较形单薄。如贼势西趋陕疆。并著官文酌派劲兵。越境兜击。毋得稍分畛域。豫省扼守马山口兵队。现系何人统带。仍著张之万饬令择要扼扎。以杜匪党回窜争据山险之路。昨据御史陈廷经奏。绿营水师废弛。请饬整顿营伍。制造火器一摺。所陈各节。是否可行。并著曾国藩、李鸿章、会同商酌。奏明办理。陈廷经原摺。著钞给曾国藩、李鸿章阅看。将此由六百里各谕令知之。　　

○护浙江巡抚蒋益澧奏、现筹办理浙省善后事宜。得旨、惟当实心实力。与马新贻、杨昌浚、审度时势。次第妥筹办理。总期弊无不除。利无不兴。不可稍有畏难之心。又奏、留浙兵勇。不可不豫为布置。批、所奏留浙兵勇。布置情形。均尚周妥。金衢温处。紧接闽疆。宜饬管带各员随时梭巡。严防闽贼窜越。浙西受害过深。一应抚绥事宜。尤须会商马新贻妥筹办理。　　

○以右春坊右庶子绍祺充日讲起居注官。　　

○以镶黄旗蒙古都统明庆署正黄旗蒙古都统。　　

○补行同治元年山东省大计。卓异官七员。浮躁官一员。不谨官二员。罢软官一员。才力不及官一员。年老官一员。分别议叙处分如例。　　

○蠲缓浙江山阴、会稽、萧山、诸暨、金华、兰溪、东阳、义乌、永康、武义、浦江、汤溪、西安、龙游、开化、建德、淳安、遂安、寿昌、桐庐、分水、丽水、缙云、青田、松阳、云和、常山、宣平、二十八县。暨衢州、严州、二卫所被水被旱地方新旧额赋有差。　　

○丁丑。谕内阁、户部奏、河南省应豁节年民欠钱粮。延未奏请豁免。请勒限饬催一摺。前于咸丰十一年及同治元年。叠降谕旨。将各省历年积欠钱粮。并咸丰九年以前民欠仓粮。一律豁免。兹据户部奏称、河南省应豁各案。至今尚未具奏。且查咸丰九年以前奏销案内。节年应题之件。已有一百三十余件之多。皆因该省应豁银两。未经奏报。不能与吏部会议。以致应题之案。愈积愈多等语。朝廷豁免民欠。原冀恩膏速沛。普及穷黎。乃该省奉旨数年之久。尚未办理。即调验句稽。有需时日。亦不应如此迟滞。更难保无不肖州县重复徵收。胥吏从中积压等弊。著张之万饬令藩司。以此次接到部文之日起。限一个月。迅将奏销册报咸丰九年以前节年民欠各项钱粮。覆加确核。开单奏请豁免。如有已徵未解之项。勒令按限提清。即于奏豁单内扣除。不得稍有含混。以昭实惠而清积牍。　　

○又谕、富明阿奏、请将江甯京口阵□殉难大员。及兵丁妇女等。分别建祠等语。咸丰三年。粤匪窜扰江甯省城。前任江甯将军祥厚、副都统霍隆武、及八旗协佐各官。或力竭捐躯。或临难自尽。同时阵亡殉难者。文武各官计三百余员。兵丁妇女不下三万余人。祥厚之子恩纶、恩龄、暨家丁巴彦、石套、仆妇李氏、杨氏等六名口。亦同时殉难。又自是年逆匪东窜后。京口八旗官兵。或在城殉难。或随剿阵亡。历年以来。共计官兵三百九十九员名。尽节妇女四百八口。又前任江甯将军苏普通阿等。均以统兵大员。剿贼阵亡。积劳病故。现当江甯克复。追念死事诸臣。及该兵丁妇女等。忠义奋发。节烈懔然。自应分别建祠。以隆庙祀。所有前任江甯将军祥厚、副都统霍隆武、及江甯京口阵亡殉难之官兵妇女等。即著于江甯京口两处旗营中。分建昭忠节烈各专祠。其前任江甯将军苏普通阿、和春、署江甯将军京口副都统巴栋阿、京口副都统长安、绷阔、海全、及祥厚之子恩纶等六名口。均著一并附祀。以慰忠魂。至京口未经请恤之兵丁妇女七百余名口。并著交部分别旌恤附祀。以彰忠节。　　

○　　

大清穆宗继天开运受中居正保大定功圣智诚孝信敏恭宽毅皇帝实录卷之一百二十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬槁本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。十二月。戊寅。孝和睿皇后忌辰。遣官祭昌西陵。　　

○谕内阁、惇亲王等奏、年终承袭公爵。开具宗谱请旨一摺。据称满洲镶黄旗一等果毅继勇公那苏巴图病故时。因无子嗣。其公爵系伊弟巴雅尔绰克托承袭。今巴雅尔绰克托因病出缺。伊子一品荫生保连例应入选拟正。次子保全前经过继与那苏巴图为嗣。现据那苏巴图之妻孀妇宗室氏呈称、如应出缺之子承袭公爵。愿将继子保全归宗承袭。请旨遵行等语。保全既经继与那苏巴图为嗣。所请归宗之处。著不准行。所有一等果毅继勇公爵。著以兵部候补主事保全拟正。一品荫生保连拟陪。由该旗带领引见。候旨承袭。　　

○谕议政王军机大臣等、常清明绪奏、伊犁城围紧急。恳请迅速发兵一摺。库尔喀喇乌苏被贼攻破后。伊犁北关回匪数千。登时起事。攻扑城垣。官兵甫经接仗。全行败退。领队大臣托克托奈失利阵亡。所属各城。亦均沦陷。金顶寺回众数万。现已变乱。当此贼氛四起。伊犁城垣孤悬。岌岌难保。且存城之兵。不过千余。而察哈尔厄鲁特蒙古官兵。又屡调罔应。尤有战守两难之势。明绪现因俄国贸易圈地。为贼扰占。行文西悉毕尔衙门。暂借俄兵相助。亦是急则治标之意。尚属可行。第道路遥远。文报能否达到。俄兵能否前来。均未可定。况借力外邦。不可不慎。近年苏省剿贼。亦参用英法各国兵力。幸李鸿章尚能委曲联络。即如常胜一军。虽系外国兵官教练。仍隶以中国兵勇。且由中国派员会同统带。不以兵权委诸外国。是以所向有功。尚不至贻笑外国。左宗棠剿办浙贼。于攻复甯绍等城亦用此法。伊犁借助俄兵。若能藉生力军猛鸷之气。以振我军积馁之心。自可事半功倍。傥自强无策。惟邻国之命是听。无论未必有功。即使真能奏效。而主客势殊。亦属失计。明绪惟当以江浙办法为准。慎始图终。事事熟筹妥办。若能保全伊犁。将附近各城克复。即以厚赀犒劳。亦所不惜。惟在明绪等操纵得宜。方为妥善。都兴阿穆图善等剿办甘肃回匪。渐可肃清。本日已寄谕该将军等迅速进兵。殄灭甘回。以便腾出兵力。出关助剿。大兵未到以先。明绪当就现有兵力。联络俄兵。力图埽荡。既据常清奏称明绪抵伊犁后。事无巨细。悉合机宜。军民藉为长城之固。谅必能激励人心。固守待援。以副委任。常清称明绪宜锡以极品之荣等语。自系尚未接奉明绪＜??闲＞任将军之旨。明绪果能奋勉图功。朝廷自当更加恩赉也。将此由六百里谕令知之。　　

