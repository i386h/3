<!-- { "loadSidebar": true } -->
○庚申。谕军机大臣等、袁保恒奏、统筹出关转运全局。先陈大慨情形。暨购办驼只粮石。请饬部指提积欠甘饷各摺片。现在大军陆续出关。转运最关紧要。必须宽筹款项。先事布置。方免临时贻误。袁保恒以粮台并无现饷。无从措手。请由户部库存项下。拨发现银二百万两。俾将驼只车辆粮石应用各项。赶紧备办。著户部酌度情形。应如何发给之处。妥议具奏。西征原有饷项。如何匀拨。并此后常年运费的饷共需若干。著左宗棠、袁保恒、悉心商酌。迅速具奏。转运需驼甚多。袁保恒已派员分赴晋豫等省采买。并商令协领喜胜赴张家口采购三四千只。咨明户部。将金顺委员划解西征粮台之部拨银五万两。改解张家口。交察哈尔都统衙门收存。以备喜胜领用。喜胜赴口时。著庆春奎昌妥为照料。此项驼只过境。著廉恩、海绪、照例免税放行。并额勒和布、杜嘎尔、多布沁扎木楚、会同乌城所属各蒙古王旗。克期代购健驼四五千只。由北路解。送巴里坤交收。限于年内解到。责成庆寿认真监收牧放。以备拨用。所需驼价。即于此次请拨部款内。由袁保恒咨明划解乌城应用。附近巴哈之东山一带缠头地方产粮尚多。袁保恒已派员前往采买。著文麟、明春、庆寿、先行派员代为购办。地近何城。即在该城存储。以备提用。并将乌城解到驼只。代为经理。毋许推诿。各省积欠西征军饷甚钜。著户部查照成案。在于库款稍裕省分。指提积欠甘饷银六十万两。限于十一月内全数筹拨解陕。不得仍前短欠。另摺奏请赴京陛见等语。袁保恒现在帮办粮饷转运一切事宜。责任綦重。亟须遵旨前往肃州与左宗棠筹商机宜。著毋庸来京陛见。以免往返需时。将此由五百里谕知左宗棠、袁保恒、额勒和布、杜嘎尔、多布沁扎木楚、庆春、奎昌、文麟、明春、并传谕庆寿、廉恩、海绪知之。　　

○又谕、岑毓英奏、滇省拮据情形。请饬各省补发欠饷一摺。前因滇省筹办营伍善后京铜各事宜。当经谕令江苏等省于新旧欠解滇饷内。分别筹解应用。乃各省报解甚属寥寥。而滇省赶办京铜。以及补给勇饷。支发绿营俸饷。办理善后经费各节。需款甚殷。均属不容稍缓。著杨昌浚饬令该藩司将积欠滇省新饷一百四十二万两内。筹拨二成银二十八万四千两。分别发交该省委员解滇应用。其余尚应补银四十二万六千两。分三年解清。以足一半之数。至旧饷应拨铜本欠银十八万两。并著于本年内依限解清。其各省应解饷银。著李宗羲、李瀚章、吴棠、将新欠滇饷。尽本年内先筹解一半。或照一半之数。于本年内解交十之六七。下余尽明年补解足数。其铜本银两。仍著于本年解清。毋得再有延宕。至广东省暨粤海关欠饷并铜本银两。应否仍令该省筹解。抑由部另拨有著之款。统著该部奏明办理。将此由五百里各谕令知之。　　

○予云南历年阵亡殉难司狱任淦等暨绅民兵勇妇女三千一百五十二员名口分别旌恤如例。　　

○抚恤琉球国遭风难夷如例。　　

○辛酉。谕内阁、奕庆奏、请将直班不慎之官兵分别惩处一摺。禁门重地。例禁綦严。乃本月二十一日。突有惊逸马车。由神武门驰至景运门前。该直班官兵未能拦阻。实属不成事体。所有是日直班之镶黄旗副护军参领多伦泰著交部议处。其直班蓝翎长护军等。并著该营查明分别惩办。　　

○谕军机大臣等、文麟、明春奏、遵将健锐营马勇分别遣留一摺。明春所统健锐营马队。势难久驻关外。惟遣撤太骤。复恐不能迅就安插。现经文麟等择其情愿就撤者。遣令入关。即著文麟等妥为裁遣。此项马勇入关后。著左宗棠择地安插。毋令滋生事端。其情愿留营者。并著文麟等严加均束。如不能恪守营规。即行相机办理。毋稍姑息。将此由五百里各谕令知之。　　

○壬戌。以辞退四川茂州水草坪土巡检苏国荣子全春袭职。　　

○癸亥。以内阁学士袁保恒为户部左侍郎。管三库事。未到任前。以詹事府詹事周寿昌署理。　　

○转理藩院右侍郎成林为左侍郎。以都察院左副都御史苏勒布为理藩院右侍郎。　　

○调镶红旗护军统领棍楚克林沁为镶黄旗护军统领。正黄旗蒙古副都统绵宜为正蓝旗满洲副都统。以乾清门侍卫明安为正黄旗蒙古副都统。　　

○调云南提督马如龙为湖南提督。四川提督胡中和为云南提督。湖南提督宋庆为四川提督。　　

○予故户部左侍郎宋晋祭葬如例。　　

○甲子。以正黄旗蒙古副都统富明为镶红旗护军统领。正白旗汉军副都统庆升为镶白旗护军统领。　　

○补铸广东灵山县知县印信。从巡抚张兆栋请也。　　

○予浙江故刑部左侍郎冯景夏入祀乡贤祠。从巡抚杨昌浚请也。　　

○乙丑。谕内阁、予告大学士贾桢持躬端谨。学问优长。受先朝知遇之隆。由翰林入直上书房。洊陟正卿。入赞纶扉。叠司文柄。朕御极后。派充实录馆监修总裁。优加＜??闲＞畀。倚任方殷。旋以患病屡请开缺。准予致仕。赏食全俸。方冀颐养安和。长承恩眷。兹闻溘逝。悼惜殊深。著赏给陀罗经被。派载濂带领侍卫十员。即日前往奠醊。加恩晋赠太保。照大学士例赐恤。入祀贤良祠。任内一切处分悉予开复。应得恤典。该衙门察例具奏。灵柩回籍时。并著沿途地方官妥为照料。伊子道员用河南彰德府知府贾致恩。著俟服阕后以道员遇缺即选。伊孙员外郎衔主事贾孝珍。著以郎中分部即补。用示朕笃念耆臣至意。寻予祭葬。谥文端。　　

○以翰林院侍讲黄毓恩、司经局洗马杨绍和、右春坊右中允张鹏翼、充日讲起居注官。翰林院编修崔志道署日讲起居注官。　　

○丙寅。孝慈高皇后忌辰。遣官祭福陵。　　

○谕军机大臣等、总理各国事务衙门奏、海防亟宜切筹。将紧要应办事宜。撮叙数条。请饬详议一摺。据奏庚申之衅。创钜痛深。当时姑事羁縻。原期力图自强。以为御侮之计。乃至今并无自强之实。本年日本兵踞台湾番社。虽叠经饬令各疆臣严密筹防。自问殊无把握。若再不切实筹备。后患不堪设想等语。沿江沿海各省防务。经总理各国事务王大臣并各该省将军督抚等随时筹画。而备御究未可恃。亟应实力讲求。同心筹办。坚苦贞定。历久不懈。以纾目前当务之急。以裕国家久远之图。该王大臣所陈练兵＜??闲＞器造船筹饷用人持久各条。均系紧要机宜。著李鸿章、李宗羲、沈葆桢、都兴阿、李鹤年、李瀚章、英翰、张兆栋、文彬、吴元炳、裕禄、杨昌浚、刘坤一、王凯泰、王文韶、详细筹议。将逐条切实办法。限于一月内覆奏。此外别有要计。亦即一并奏陈。总期广益集思。务臻有济。不得以空言塞责。原摺单均著钞给阅看。将此由六百里各密谕令知之。　　

○减免两浙横浦、浦东、袁浦、青村、下砂、下砂二三、六场被水地方上年灶课有差。　　

○丁卯。谕内阁、都兴阿等奏、请派员验收工程。并请择吉恭请神牌还御一摺。福陵隆恩殿工程现已完竣。著钦天监于十月内。敬谨选择吉期。知照都兴阿等届期恭请神牌还御。此项工程。著派继格验收。　　

○谕军机大臣等、乔松年奏、黄河险工抢护平稳。请续添款项一摺。本年寒露后。黄河上南等厅叠出险工。业经抢护平稳。惟积欠正杂料价等项银两。亟须筹款拨解。以资应用。著钱鼎铭督饬藩司筹措银二万五千两。连前次奉拨南北两岸银九万两。一并于年前全数筹拨。毋稍延缓。乔松年于此项解到后。务当严饬道厅各员核实动用。毋稍虚糜。将此由四百里各谕令知之。　　

○河东河道总督乔松年奏报霜汛安澜。命诣河神庙祀谢。　　

○予河南因公淹殁外委朱得富等祭葬恤荫。上以孟冬时享太庙。自是日始、斋戒三日。　　

○戊辰。孝敬宪皇后忌辰。遣官祭泰陵。　　

○谕内阁、前因御史张观准奏参直隶乐亭县知县王霂信任门丁差役勒派差徭各节。当经谕令李鸿章查明具奏。兹据奏称、王霂被参家丁沈承荣等、与书吏表里为奸一节。系属失于觉察。尚无信任纵容情事。其张玉相被控等案。该员于讯结后劝令捐银。均经归公。尚非罚款可比。所参听信差役勒索。并无其事。至承修道段。向系借资民力。该员照章酌派。亦无浮勒。变卖官地。尚非假公济私等语。王霂虽无勒派营私重情。惟不能振作。致招物议。著即勒令休致。其劝捐办工未经详报。及遽将官地变价。均属不合。并著交部分别议处。　　

○追予故安徽巡抚李孟群附祀湖北按察使李卿谷武昌府专祠。　　

○己巳。以祷雨灵应。颁山西阳曲县窦侯庙御书扁额。曰仁周三晋。太原县圣母庙御书扁额。曰惠普桐封。水母庙御书扁额。曰功资乐利。　　

○谕内阁、前因都兴阿奏、恭修永陵启运殿。请择吉移请神牌还御。当经降旨令钦天监于九月内选择吉期。兹据都兴阿等奏称、前择吉期。实属赶办不及。著钦天监于十月内另行择吉。先期知照都兴阿等敬谨办理。　　

○谕军机大臣等、李宗羲、恩锡奏、沥陈近日黄水情形。请派廷臣会议一摺。江南扬庄以下旧黄河。业经李宗羲派员挑浚。并酌做裹头。以备溜至堵闭。惟近来黄水愈益南趋。李宗羲以东省决口不堵。不特江省无从措手。即东省曹济各属齐河利津一带。亦岌岌不可终日。万一兰仪等处再有失事。直隶安徽。均恐受害。是目前情形。较前数年更形吃紧。亟宜豫行筹策。以期一营永逸。应如何妥筹办理之处。著李鸿章、李宗羲、文彬、乔松年、钱鼎铭、恩锡、悉心筹画会议联衔具奏。请旨办理。李宗羲等原摺。著钞给李鸿章等阅看。将此由四百里谕知李鸿章、李宗羲、文彬、乔松年、钱鼎铭、并传谕恩锡知之。　　

