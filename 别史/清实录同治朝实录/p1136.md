<!-- { "loadSidebar": true } -->
○又谕、前因荣全奏、科属台站阻滞。文硕并不实心整顿。业经降旨将文硕开缺。交部严加议处。并将台站各员照荣全所请分别奖励。兹据文硕奏称、此次因荣全前赴伊犁。业经派员分往各台督催照料。旋接荣全咨称乌梁海六台乌拉较少。复多疲□□穴□又□。以致不能前进。是否办差之员料理未妥。抑系出差之人有意吹求。藉口逗遛。又管旗章京鄂勒哲依达什要挟保奖。防御扎伦布毫无布置。台吉克什克布彦。管旗章京克什克图。废弛台务。请将该员等保案撤销查办。并称该署将军奏牍文移。每多砌词装点。是以不敢深信其言等语。文硕所奏各节。是否属实。常顺、保英、俱系新授科布多大臣。无所用其回护。著将该将军等所奏应保应撤各员。确切查明。据实具奏。原摺著钞给阅看。将此由四百里各谕令知之。　　

○以办理兵差无误。予杜尔伯特盟长棍布扎布等议叙有差。　　

○蠲缓浙江仁和、钱塘、海甯、富阳、余杭、临安、新城、于潜、昌化、嘉兴、秀水、嘉善、海盐、平湖、石门、桐乡、归安、乌程、长兴、德清、武康、安吉、孝丰、诸暨、金华、兰溪、东阳、义乌、浦江、汤溪、西安、龙游、建德、淳安、遂安、寿昌、桐庐、分水、鄞、山阴、会稽、萧山、余姚、上虞、临海、黄岩、甯海、天台、仙居、永康、武义、江山、常山、开化、丽水、缙云、青田、松阳、宣平、象山、新昌、嵊、乐清、遂昌、云和、六十五州县暨杭严、嘉湖、衢州、三卫被水被旱被风被雹地方并未垦田亩本年额赋杂课有差。　　

○乙卯。谕军机大臣等、户部奏、议拨东三省官兵俸饷银两。并请饬催各省历年欠解银两各摺片。据称奉天壬申年俸饷。约需银八十五万两。除该将军奏明应抵用银三十三万三千两外。计需银五十一万七千两。按照章程折放。应拨实银四十一万三千六百两。复将奉天应抵各款。详细查核。共抵银三十万五千一百两。尚应拨银十万六千两。即在该省应徵海口船规项下提拨。有赢无绌。吉林俸饷。约需银四十六万余两。除本省应抵各款外。应拨银九万一千八百两。照章折算。实需银七万三千四百四十两。并打牲乌拉应领银三万六千五百五十七两零。均应全数拨给。黑龙江俸饷。应领三十五万二千两。照章折算。约需银二十八万一千六百两。除应抵各款外。应拨银二十四万五千八百两。其应领制钱一千七百一十串。由盛京户部金银库拨给等语。著照所议办理。所有吉林应拨银七万三千四百四十两。著提拨长芦壬申年应徵盐课银三万三千四百四十两。山东壬申年应徵地丁银二万两。河南壬申年应徵地丁银二万两。打牲乌拉应拨银三万六千五百五十七两。著提拨长芦壬申年应徵盐课银一万两。河南驿站存賸银二万六千五百五十七两。黑龙江应拨银二十四万五千八百两。著提拨长芦壬申年应徵盐课银五万五千八百两。山东壬申年应徵地丁银五万两。河南壬申年应徵地丁银四万两。驿站存賸银五万两。直隶旗租银五万两。即著各该督抚按照户部指拨银数。遴委妥员。迅速解赴盛京户部交纳。毋许迟误。并著瑞联俟各该省解到时。即知照吉林打牲乌拉黑龙江派员赴奉天领取。以资散放。仍由各该将军按照折放章程。核实放给。不得稍有浮冒。并将奉省银价。按月造报。及用过银钱各数目。于奏销时照例题报。如有余賸银两。于下年请领时。声明备抵。至该三省节年俸饷银两。直隶山东河南陕西等省。积欠至一百八十八万余两之多。屡催罔应。实属延玩。著各该督抚严饬藩运各司。将前项欠解银两。陆续筹款。解赴奉省交纳。以济该三省俸饷要需。傥各该省仍复延不解交。即著户部指名严参。原片著钞给李鸿章、丁宝桢、文彬、李鹤年、翁同爵阅看。将此谕知李鸿章、都兴阿、瑞联、奕榕、德英、李鹤年、丁宝桢、翁同爵、并传谕文彬知之。　　

○又谕、户部奏、遵旨议拨。并请催巴哈两城饷银。文麟等奏、垦拨部饷暨饬催欠饷各摺片。前经户部于各省欠解新疆月饷内提拨巴哈两城饷银三十万两。本年正月。文麟等奏哈密饷需支绌。请饬部拨银二十万两。经户部议令即在前提三十万两内分拨应用。此项拨款。除直隶埽数解清外。山东欠解银七万两。山西欠解银三万两。河南提拨银十万两。分毫未解。刻下哈密事机紧要。盼饷极为迫切。著丁宝桢、文彬、鲍源深、李鹤年、迅速筹解。不准再涉迁延。此系巴哈两城之饷。各该省解到时。景廉、文麟、当与伊勒屯等分拨应用。各该省所解之饷。著懔遵前旨。暂行改道解至察哈尔。即由额勒和布、庆春、派员转解。以期迅速。至文麟等复请拨京饷二十万两。兹据户部奏称、现难尽数筹拨库款。拟先在部库拨银五万两。再于欠解新疆饷银之山东提银五万两。河南提解四万两。山西提银四万两。直隶提银二万两。以符二十万之数等语。所有部拨之五万两。著照文麟等所请。发交委员常祥等领解回营。其提拨山东等省银十五万两。著李鸿章、丁宝桢、文彬、鲍源深、李鹤年、严饬各该藩司。迅即如数措齐。解交察哈尔都统派员转解。前借拨西征粮台之景廉军饷十万两。据袁保恒奏报业经先后起解。此次哈密所拨饷银未到以前。著景廉将收到之饷。与文麟通融分用。一俟哈密饷银解到。再行划还归款。各省应解新疆月饷。自五年九月奉拨起。截至本年十一月止。山西仅解二十七万八千两。欠解四十七万二千两。山东仅解二十万五千两。欠解二百零七万两。河南仅解四万四千两。欠解一百四十一万八千五百两。直隶仅解四万五千两。欠解十一万七千五百两。现在用兵规复新疆。需饷甚殷。部库极形支绌。嗣后未能再拨。著李鸿章、丁宝桢、文彬、鲍源深、李鹤年、将欠解新疆月饷。陆续筹措。解交察哈尔都统转解。其以后月饷。仍著按月如数解清。以备新疆各城分别提用。山东应解哈密精价。除已解四万两外。尚欠解六万两。著丁宝桢、文彬、督饬藩司迅速筹解。俾济要需。将此由五百里谕知李鸿章、李鹤年、额勒和布、庆春、景廉、文麟、丁宝桢、鲍源深、并传谕文彬知之。　　

○又谕、文麟、景廉奏、玉门敦煌贼扰情菁各等语。肃州回逆。自本年三月至六月闲。叠次窜扰玉门县属之昌马湖赤金等处。势甚蔓延。其扑犯敦煌之贼。于七月闲退窜后。复于八月闲纠集大股。纷扰该县境内。情形甚为吃紧。该处仅有李天和所带健锐二营。兵力较单。文麟等现派营官王者彦等、率领马队百余名前往援应。著即饬令会合敦煌官兵实力堵剿。迅埽狂氛。玉门为关外首站。逆匪出窜。首当其冲。该处仅有健锐一营。威仪一营。亦恐不敷分布。文麟等务当饬令该县文武联络兵围。妥筹防范。其屡次击贼出力之员弁团总人等。准其查明汇案保奏。该逆既有攻扑哈密之谣。文麟等尤应加意防范。以杜窥伺。刻下关外贼氛甚炽。若不遏其后路。必至纷纷出窜。愈无底止。著成禄懔遵前旨。迅派数营。先行驰赴嘉峪关扼扎。以资截剿。仍俟徐占彪到肃。即行拔队出关。毋稍迁延。并著左宗棠催令徐占彪赶紧进发。即将该员到肃日期。迅速奏闻。将此由六百里各谕令知之。　　

○以甘肃安西击退回匪。赏提督张玉春白玉翎管一支。白玉搬指一个。火镰一件。大荷包一对。小荷包两个。都司杨文岚、外委万大富、军功蒋全龙、巴图鲁名号。千总龙翼保以守备用。并赏花翎。县丞彭庆镛蓝翎。余加衔升叙有差。予阵亡都司张泰和祭葬世职加等。　　


大清穆宗继天开运受中居正保大定功圣智诚孝信敏恭宽毅皇帝实录卷之三百二十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十年。辛未。十二月。丙辰朔。上诣钟粹宫问慈安皇太后安。长春宫问慈禧皇太后安。至乙酉皆如之。　　

○奉慈安皇太后慈禧皇太后幸漱芳斋。侍午膳。　　

○丁巳。谕军机大臣等、户部奏、豫拨来年京饷一摺。据称历届京饷。均于年前豫拨。同治十一年京饷。拟在各省地丁盐课关税等款内。指拨银七百万两。请饬各该省于来年分批起解等语。京饷关系紧要。现经该部就各省缓急情菁。斟酌动拨。自应遵照奏定数目。源源报解。以济要需。著该将军督抚盐政监督等。务于来年开印后。分批起解。限五月前解到一半。十二月初闲全数解清。不准截留改拨。藉词延误。傥届限不到。即照奏定章程。指名严参。原单均著钞给阅看。至本年未解京饷。前经该部节次奏咨飞催。现届年终。仍未如数解清。著各该督抚等迅速筹办。毋再迟延干咎。另片奏、内务府同治十一年分应需经费。拟拨两淮盐课银五万两。两浙盐课银五万两。广东盐课银五万两。福建茶税银十万两。闽海关常税银十万两。太平关常税银十万两。九江关常税银十五万两。共银六十万两。请饬依限完解等语。著该将军督抚盐政监督等。各按拨定数目。务于来年开印后。陆续径解内务府。先将起程日期报部。限六月前解到一半。十二月初闲埽数解清。不准稍有蒂欠。将此由五百里谕知福州将军。直隶两江湖广闽浙两广四川江苏安徽江西福建浙江湖北湖南河南山东山西广东各督抚。并传谕粤海关监督知之。　　

○又谕、奎昌等奏、土尔扈特游牧人众。流离失所。情形困苦等语。土尔扈特游牧。被贼侵犯。抢掠牲畜财物。该游牧人众展转迁徙。情形极为可悯。现由乌噜木齐南山。移至科布多所属之哈布塔克等处居住。著常顺等随时加意抚恤。毋令失所。该汗布彦乌勒哲依图、现在前往各该处收揽人众。其陆续移出者。金顺、奎昌、多布沁扎木楚、常顺、保英、文硕、务当设法安置。以免滋生事端。该汗家属人众。流离迁徙。赀用缺乏。前由乌科两城借过银四千两。著即赏给该汗。毋庸在应领京俸项下扣还。以示体恤。将此由五百里各谕令知之。　　

