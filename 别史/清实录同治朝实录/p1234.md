<!-- { "loadSidebar": true } -->
○谕军机大臣等、都兴阿奏、分拨各路客兵剿捕情形一摺。前因盛京地方。时有马贼四出纷扰。叠经谕令都兴阿等严行整饬。该官兵及旗民地方官。宜如何认真缉捕。况去岁秋收歉薄。当此青黄不接之际。尤应加意巡缉。以靖闾阎。本日据奏情形。虽经各路官兵分投剿捕。叠于昌图界薛家岭等处获贼多名。惟余匪逃匿尚多。著名盗首未获。且敢拒捕戕官。致笔帖式依淩阿于田庄台地方缉贼中枪殒命。该匪戴发乘间逃逸。是匪徒肆行无忌。缉捕仍未得力。何以绥靖地方。著都兴阿严饬驻扎各路官兵。勤加摉缉。务将著名匪首悉数弋获。余匪一律歼除。不准一名漏纲。致滋延蔓。并著志和、恭镗、饬属一体严拏。随时稽查保甲。以杜奸宄潜踪。傥该地方官犹敢仍前玩泄。即著从严参办。毋稍宽纵。将此由四百里各谕令知之。　　

○又谕、景廉奏、古城防务吃紧。马队碍难调拨一摺。景廉所部吉尔洪额管带黑龙江一军。并吉林马队二百五十名。前经谕令该都统饬由沙山前赴西湖助剿。兹据景廉奏称、古城济木萨地居冲要。乌属逆回。时复窜扰三台滋尼泉及南山一带。并探闻南路安集延、现在吐鲁番迤东安设马队。由辟展直至齐克腾木地方。古城筹防筹剿。竭蹷不遑。巴哈两城。仍须兼顾。所有吉林黑龙江马队。势难分拨等语。自属实在情形。惟西湖兵力甚单。亟须添兵援应。常顺前次奏拨驻防科布多之察哈尔马队五百名。尚可移缓就急。著托伦布、保英、即饬此项马队。克日驰赴西湖。毋稍延缓。金顺现在行抵何处。该军兵力较厚。一俟抵古城后。即著景廉与金顺会商。酌拨数营。驰往荣全军营。俾资防剿。所需驼只。著荣全迅速筹备。先期前赴古城。接替金顺所部官兵西进。毋稍迟误。金顺一军粮运。著左宗棠懔遵叠次谕旨。源源筹解。以资饱腾。将此由六百里各谕令知之。　　

○又谕、景廉奏、成禄旧部投诚回勇。恐滋事端。应早遣撤等语。据称明春所部兵勇内。有成禄旧部投诚回勇马队三营。莠良不一。并有上年在敦煌哈密始行投入者。恐系白逆党与。此起回勇。曾在南山口抢劫。迨移至巴里坤驻扎。商民均有戒心。又与汉民口角寻仇。恐其句匪报复。若撤回哈密地面。则西连吐鲁番等处。并无关卡可防。更与奸徒声息相通。尤易滋事。巴哈两城。不宜久驻。亟应撤入关内。消患未萌。所虑不为无见。关外地方辽阔。防范难周。又值回党充斥之际。此项回勇。人数较多。且又不安本分。深恐暗中句通贼匪。扰害地方。致防剿转形牵掣。现在关内肃清。各起回民。业经左宗棠安置妥协。可无反侧之虞。明春所统投诚回勇马队三营。宜乘此时撤令入关。慑以兵威。方可消弭后患。著文麟、明春、酌度情形。悉心筹画。即将前项回勇发给口粮。遣撤入关。咨明左宗棠择地安插。并著文麟、明春、派拨得力员弁。沿途弹压钤束。毋令该回勇潜行溃逃。致滋扰累。俟该回勇入关后。即著左宗棠妥为遣散安置。免致滋生事端。将此由六百里各密谕知之。　　

○予奉天田庄台被戕笔帖式依淩阿祭葬世职。如阵亡例。　　

○停本年秋审朝审情实人犯句决。　　

○戊午。以修筑海塘。神灵佑护。颁江苏华亭县金山觜天后庙御书扁额曰泽普沧瀛。风神庙御书扁额曰杨休锡福。龙神庙御书扁额曰安澜显佑。　　

○谕军机大臣等、瑞麟、张兆栋奏、查办东西两粤交界伏莽。叠获匪犯一摺。广东灵山县捕属等处。与广西接壤。向多伏莽经瑞麟等派总兵郑绍忠等驰往会同广西边界文武查办先后拏获匪犯多名。业将燔标村匪巢平毁。仍著瑞麟、张兆栋、会同刘长佑、督饬派出各员。于两粤交界地方严摉逸犯。并移军西乡。将该处匪党悉数歼除。以清伏莽。钦州偪近越南。恐有外匪窜入。著瑞麟等严饬郑绍忠等、会同地方文武。随时确探。妥为防范。毋稍大意。将此各谕令知之。　　

○以甯夏满营官军节年剿匪出力。予协领桂龄、佐领裕通、以副都统简放。赏防御双祥等花翎。州判萧锦炤等蓝翎。余加衔升叙有差。　　

○己未。彗星见。　　

○庚申。以翰栗院侍讲学士松森、侍讲孙诒经、徐郙、充日讲起居注官。司经局洗马杨绍和、署日讲起居注官。予奉天开原被戕骁骑校扎克当阿祭葬世职。　　

○辛酉。谕军机大臣等、岑毓英奏、摉捕著名贼党。歼除首要逆犯。遣散降回。暨收获炮械等件各摺片。逆首马德新、业经拏获正法。马应鸾、马尚雄、亦经官军杀毙。寻甸州降回数千户。亦已追缴军火器械。分遣回籍。办理甚为得手。该省甫就肃清。一切善后事宜。亟应妥筹布置。平彝县属之马头山等处。回民二百余户。与汉民仇怨太深。该署督现拟将寻甸州城十里外绝产。清查分拨。计口授田。与汉民间杂而居。惟必须妥慎筹布。务使彼此相安。不得复相寻衅。方为尽善。提督马如龙寓中炮械等件。刻下军务肃清。自不应留存寓所。现经岑毓英收获。先后解交善后局存储。此外各回寨。如尚有私藏者。自应概行追缴。惟须慎重出之。不可激成事端。沙甸大庄一带。前有洋人来往。开化边界之河口新街。亦有洋人带水手跟丁前来。现虽折回越南。难保不再图窥伺。著岑毓英饬令该地方文武。随时认真侦探。严密防维。其余一切事宜。统著该署督酌度情形。慎密筹办。以副委任。将此由四百里谕令知之。　　

○又谕、岑毓英奏、劝捐委员。久无禀报。请饬查办等语。云南补用同知直隶州知州李维翰、经岑毓英于同治十年间。派令会同休致同知朱庆椿、前赴广西试办劝捐。发给执照章程等件。迄今三年之久。仅据朱庆椿禀报一次。所报捐册。亦多错误。李维翰则并未同路到粤。亦无只字禀报。现在滇省捐例。业经停止。李维翰逗遛他省。难保无藉端招摇情弊。亟应查明惩办。李维翰著即行革职。并著刘长佑饬属查明该革员逗遛何处。严行缉拏。并追缴原领部监空白执照。一并解滇。交岑毓英严讯究办。其休致同知朱庆椿分获部监各照及捐获银两。有无侵那情弊。著刘长佑查明。据实参办。勒限追缴。以示惩儆。将此各谕令知之。　　

○浙江巡抚杨昌浚奏、遵旨整顿营伍。现经分饬各营。挑选精壮。练习洋枪炮队。计可得劲旅二千余人。仍当随时稽察。饬令按期操练。报闻。　　

○壬戌。谕军机大臣等、有人奏、近年川省匪徒日众。联名结社。有帽顶会灯花教诸名目。聚众连盟省垣附近地方。肆行抢劫。崇庆州高县彭县盐亭等处。均有匪徒啸聚。恐酿成巨患。请饬防患未萌等语。匪徒纠众抢劫。实为闾阎之害。且川省与滇黔各省毗连。尤恐句结各处匪徒。乘机窃发。亟应认真拏办。著吴棠派委妥员。会同各该处地方文武。一体实力查拏严行惩办。以绝根株。原摺著钞给阅看。将此谕令知之。　　

○又谕、常顺等奏、酌拟棍噶扎勒参安插徒众事宜。请仍归塔城管辖。将该呼图克图所递章程开单呈览一摺。棍噶扎勒参呈递章八条。经常顺等分别酌拟办理。并请将嗣后该呼图克图徒众一切事宜。仍归塔城参赞大臣管辖。所奏各节。是否妥协。额勒和布到任后。著即详加查察。覆核具奏。原摺单著钞给阅看。将此谕令知之。　　

○甲子。孝恭仁皇后忌辰。遣官祭景陵。　　

○谕军机大臣等、景廉奏、请停止大同官兵西进。以节经费一摺。前因景廉军营需兵助剿。定安等部署大同官兵起程。需款紧要。曾谕各该省迅解专款。并由定安先行筹垫。料理该官兵迅速西进。现在金顺。张曜等军。陆续出关。与景廉军营声势可期联络。从此兵力渐厚。自无须另调征兵。所有大同官兵。既因款项支绌。沿途跋涉维艰。据景廉奏请停止前进。自系为樽节经费起见。著照所请。即由定安。鲍源深。饬将所调大同官兵一千名全行停止西行。其山东等省应解专款。如已解到绥城。即著定安拨解景廉军营。并饬属采买驼只。解交应用。以利转运。将此由五百里各谕令知之。　　

○命刑部尚书崇实驰赴山海关查办事件。　　

○予广西宾州等处阵亡外委曾守振等十四员祭葬世职。　　

○乙丑。谕军机大臣等、都兴阿等奏、核明奉省灾户确数。请饬续拨赈款。并灾民聚众乞食。设法弹压安抚各一摺。奉省上年被灾各城。既经都兴阿等派员覆勘明确。实需赈款等项共银二十九万余两。除前经户部奏明由直隶河南两省共拨给银十万两外。所亏甚钜。灾黎嗷嗷待哺。情形迫不可待。且各处已有聚众乞食分粮抢粮情事。虽经都兴阿等捐赀助赈。并派员各处劝捐惟为数无多。而灾民户口至三十余万。深恐乘机生变。关系非轻。著户部按照该将军等续请十九万三千余两数目。赶紧筹拨委解。以济要需。并咨行直隶河南两省。速将前次奉拨之项埽数拨解。毋稍迟延。并著都兴阿、清凯、志和、铭安、恭镗、妥为赈抚。饬令各该地方文武。随时设法弹压抚绥安辑。毋令滋生事端。至各处劝捐。办有成数。准由该将军等随时奏明。给予奖励。将此谕知户部、并由四百里谕令都兴阿、清凯、志和、铭安、恭镗知之。　　

