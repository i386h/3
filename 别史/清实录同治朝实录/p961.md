<!-- { "loadSidebar": true } -->
○又谕、定安、桂成奏、豫军追剿河西窜匪叠胜。成禄奏、请饬催指拨银两各摺片。张曜一军。在十里长滩击贼获胜后。即由乌兰布拉一带向北进剿。行至达拉特旗地方。贼众列队抗拒。经张曜督军纵击。马步各贼。纷纷败窜。乘胜由小古城一路西进。连蹋贼踞村庄三十余处。斩获甚夥。败匪复敢纠合骑贼数千回扑。各营并力剿击。捦斩悍匪贼目多名。余贼均向西南逃窜。河西及准噶尔贝子境内。均无贼踪。剿办甚为得手。现在此股贼匪。穷蹙已极。亟应乘此声威。尽力追剿。著定安、桂成、催令达尔济、乌尔图那逊各队。与张曜所部互相联络。三面还击。务将此股丑类。聚而歼旃。毋令回窜。沿河一带防兵。仍当实力堵御。不可因贼踪较远。稍涉松懈。著定安等知照杜嘎尔。飞饬马升认真防范。以免疏虞。并著郑敦谨随时妥筹兼顾。前因成禄军营饷缺。曾令户部于湖北山西河东欠解新疆协饷项下。指拨该军饷银一二十万两。山西河东应解指拨成禄军营饷项。著郑敦谨赶紧措解。务于春闲解到成禄军营。以应急需。将此由五百里各谕令知之。　　

○又谕、成禄奏肃军连日攻剿。请于凯撤各军内挑拨马步西征。拟派道员办理转运各摺片。肃州东北两面及南面。甫轻官军围攻。旋因南山扁都口回股出窜。硖口等处叠陷。我军失利。成禄剿办肃州逆匪。日久无功。似此逡巡畏缩。军务尚有了期耶。著成禄会合诸军。实力进剿。将肃城迅图克复。以期振旅出关。毋再托故迟延。自干罪戾。归化城距肃州相去甚远。若在该处设局转运。程途纡折。一切诸多掣肘。所请令归绥道兴奎办理后路转运之处。著毋庸议。直东凯撤各军。左宗棠各营现已回秦剿匪。李鸿章所部。亦尚留防各路。一时均难抽调。况成禄军营饷项。本属不敷。岂可再添兵勇。该提督当就现有兵力。节节埽荡。迅殄逆氛。前因营勇溃变。经成禄将王仁和筹奏参。当降旨将王仁和革职。仍留署任。王礼和发往新疆。又据穆图善奏称、王仁和统率无方。不胜重任。复降旨将王仁和毋庸再留署任。撤去统领。该革员等情节较重。成禄请将仁字一军仍令王仁和统带。王礼和暂缓赴戍留于军营之处。均不准行。将此由六百里谕令知之。　　

○又谕、成禄奏、请调军火以资攻剿等语。现在成禄围攻肃州。需用炮火紧急。甘省地方。素无纯铁。堪以造铸。现捻患肃清。湘淮各军所有开花大炮等件。正可抽调赴甘。以利攻剿。该提督现已派员赴江南领运。即著马新贻酌拨头号开花炮二尊。二号开花炮二尊。头二号开花炮子各二百颗。洋药数千斤。即交该委员运解回营。以期迅拔坚城。毋误要需。将此由四百里谕令知之。　　

○又谕、前因已革副将敖天印杀害孙之友一案。谕令穆图善将该革员解交河南归案审讯。兹据穆图善奏、该革员禀称。前在赵家川剿贼。因闻营官敖明恺等、与孙之友勇队互斗。致孙之友受伤身故。当即回营弹压。将滋事弁勇查出。禀请惩办。旋经张之万将敖明恺等正法。并据副都统善山保等联衔具禀。力辩该革员杀害孙之友之诬。请免解讯等语。敖天印前在河南带勇。于杀害孙之友一案。是否主谋下手。所禀各情。有无捏饰。著李鹤年详细查明。据实具奏。原摺著钞给阅看。本日又据成禄奏、请饬催直隶州知州淩振家赴营差遣等语。著李鹤年即饬该员迅赴肃州军营。毋稍延缓。将此谕令知之。　　

○上以孟春时享太庙。自是日始。斋戒三日。　　

○庚辰。谕内阁、贝勒载治之第三子。著命名溥侃。　　

○谕军机大臣等前因郑敦谨奏、请停改协饷。当交户部速议具奏。兹据该部奏称、山西增防募勇。需饷孔亟。前经议由江苏浙江福建广东等省。自七年七月起。每月各协晋饷一万两。刻下晋防紧要。部定各该省协饷。为数亦觉无多。即著马新贻、英桂、瑞麟、丁日昌、李瀚章、卞宝第、李福泰、赶紧筹拨。按月如数解赴山西。毋稍延玩。至晋省虽四面设防。而地方尚属完善。除户部豫拨八年分京饷。仍将该省地丁银定为一百万两奏请行知外。该省应解各路协饷。著俟各省覆议陕饷到日。再由户部酌度办理。惟此时陕甘各路。军事方殷。郑敦谨仍当尽力分拨。未便率请停放。致误要需。将此由五百里各谕令知之。　　

○以山东博山县捐输团练。永广学额六名。　　

○辛巳。祈谷于上帝。遣惇亲王奕誴恭代行礼。　　

○上以孟春时享太庙。前期亲诣行礼。　　

○谕军机大臣等、前因御史锡光奏称、张玉山纠众抢掠。并偷砍围场树木等情。复据都察院奏称、关憘遣抱以指荒舞弊私吞国课等词呈递。均交富明阿秉公究办。兹据该将军等奏称、张玉山即玉山、因避难东山。被关憘率人将伊家焚抢。报明阿城衙门拏办。关憘潜逃未获。遣其侄顺兴等赴京呈控。顺兴等到案后。皆恃关憘未到。于纠抢重情。忽认忽翻。其所控玉山捏控各节。审明均属子虚。张玉山亦讯无通天王绰号。及为匪不法各情。请旨定夺等语。此案叠被诬扳之张玉山即玉山、既无纠众抢劫等情。著先行取保释放。毋庸看管。盗首关憘即赵泳□□富。现既拏解到案。即著富明阿、毓福、将该犯及其子顺林、侄顺兴、先后呈控情节。传集原案人证。三面环质。以期水落石出。从重惩办。毋任狡展。将此谕令知之。寻奏、遵讯关憘及其子顺林等呈控指荒舞弊各节。全属子虚。其焚抢玉山家财属实。应从重问拟。下部议。从之。　　

○又谕、苏廷魁、李鹤年奏、荥工堵筑情形一摺。据称荥工口门收窄后。水势日见擡高。东坝埽占。凿冰筑做。春气发动。闲有蛰塌。须趁溜趋金门。逐段加镶稳实。现办雁翅鱼麟等埽。为边占之助。虽不能赶于年内合龙。不过旬日半月之迟。而堵筑稳固。究可放心等语。该署河督等所奏。系为慎重要工。惟合龙固不可草率。总宜乘春水未生。赶紧镶筑。速期蒇事。著即督率在工各员弁。无分昼夜。认真趱办。以期一举告成。早慰廑系。将此由五百里各谕令知之。　　

○又谕、崇实、吴棠奏、官军进攻吽牛坝。夷匪部落投诚。建南一律肃清一摺。建南夷匪。煽乱十余年。久为川省边境之患。经崇实奏派周达武督师征剿。叠获胜仗。此次进攻吽牛坝。群夷畏服。伏地乞降。周达武责令呈缴军器。放还难民。回军越巂。修碉建堡。用资保障。办理均属妥协。深堪嘉尚。即著崇实等檄饬该提督会同该地方文武。将善后事宜。详细规画。务期乱萌永戢。以固边陲。将此由五百里各谕令知之。　　

○又谕、崇实等奏、酉阳民教仇杀。现饬查办一摺。四川酉阳州教民龙秀沅、偪勒朱永泰退婚。并掠财焚屋。该州团民激于公愤。焚毁教堂。烧毙司铎李国安及教民多人。是此案启衅。由于教民龙秀沅。而据主教范若瑟陈称。则该州团民有掳杀教民九家、及烧毁教堂伤毙教民百余人之多。情节不甚相同。酉阳地处边隅。民情强悍。民教各执一词。必至互相寻衅。著崇实、吴棠、饬令山东道会督该州文武。持平办理。庶可折服民教之心。断不可稍有偏重。致滋事端。署任知州胡圻、先事未能驾驭。临事又不能弹压。著暂行革职。留于地方协缉首先滋事之犯。以赎前愆。将此由五百里谕令知之。　　

○以四川平定夷匪。建南肃清。将军崇实、总督吴棠、得旨嘉奖。赏提督周达武黄马褂。　　

○壬午。享太庙。遣睿亲王德长恭代行礼。　　

○遣官祭太岁之神。上诣时应宫拈香。　　

○御紫光阁。赐蒙古王、贝勒、贝子、公、暨朝鲜使臣等宴。并赏赉有差。　　

○谕军机大臣等、刘昆奏、汇报剿抚苗寨情形。现分路进剿一摺。贵州清江厅属。苗寨林立。大为楚黔边害。席宝田正拟督兵次第埽荡。而稿雍等寨苗匪。竟敢纠党围攻巴冶。席宝田派令荣维善等往援。匪众解围遁走。乘胜攻拔稿雍六甫柳罗乌包等寨。败匪麕集者磨。恃众抗拒。官军枪炮轰击。贼始败溃。统计杀贼五六千名。并收抚耶磨平夏高邱白兜等寨。清江北岸苗寨。悉就荡平。剿办极为得手。席宝田现已派令戈鉴、李金榜、进剿古州。李光燎清查天柱土匪后。会师清江。黄润昌率同邓子垣进规镇远。彭芝亮俟两路进兵。即行规取施秉。是楚省援黔诸军。正图大举深入。曾璧光当乘此声势。饬令黔省带兵员弁。与楚军协力雕剿。迅埽逆氛。早清疆圉。并著刘昆严檄清镇各营。并力剿洗。毋稍松懈。一面催令席宝田迅督所部。直攻施洞口诸苗。溃其腹心。免致该逆四出滋扰。此次出力各员弁。著刘昆存记。俟清江厅城克复后。并案保奖。将此由五百里各谕令知之。　　

○赏浩齐特郡王喇特那巴咱尔子头等台吉楝多克僧格、苏尼特贝勒布彦图子头等台吉索特那木多布沁、阿巴噶贝子杜英固尔扎布二等台吉贡多三保花翎。　　

○癸未。孝全成皇后忌辰。遣官祭慕陵。　　

○赏乌里雅苏台参赞大臣赛因诺颜贝勒锦丕勒多尔济母达什拉穆扁额曰贞寿之门。　　

○甲申。谕军机大臣等、都兴阿奏、拏获边外滋事各犯。并仍饬缉逃匪一摺。蒙古台吉托克托虎。句结匪徒宋四阎王等。以防程广学复仇为名。藉肆讹抢。前经谕令都兴阿等严拏。兹据该将军奏称、遵派副都统德昌等督带兵勇。会同宾图王旗。捦获托克托虎。并首匪杨四催等二十余名。分别保候解省审办。复续获宋四阎王之侄宋七十、其兄宋义、一并研讯。即著都兴阿先将解到犯。逐一严讯。务得启衅确情。按律定拟。毋稍宽纵。托克托虎藉词复仇。杀毙民人韩城幅家二十八命。凶恶已极。尤须严切研鞫。并有无另案讹抢商民情事。从重惩治。保候之蒙古特各喜巴彦等。如有应行质讯之处。著即提省归案。毋任疏脱。在逃之宋英即宋四阎王、程广学等。仍著都兴阿、富明阿、严密摉捕。并著理藩院传知宾图王旗。及附近各王旗。一体躧缉务获究办。以净根株。另片奏、请将获犯出力将弁奖励等语。副都统德昌、总兵张得禄、所部弁兵内。著准其择尤酌保。毋许冒滥。将此谕知理藩院、并由五百里谕令都兴阿、富明阿知之。寻都兴阿奏、现经拏获逸犯蓝泳碌、及韩城幅之子韩甸伟等到案。讯明托克托虎与韩甸伟因细故积恨仇杀。互伤多命。蓝泳碌帮同拒捕。致伤弁勇。均属凶恶。除杨四催业经病故。托克托虎、韩甸伟、蓝泳碌、应请先行正法。宋七十等讯不知情。应即省释。在逃各犯。俟获另结。从之。　　

