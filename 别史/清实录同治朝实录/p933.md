<!-- { "loadSidebar": true } -->
○谕军机大臣等、李鸿章奏、各军陆续凯撤。遵饬铭军暂扎张秋。兼顾畿南一摺。刘铭传一军。应否饬扎畿南。前经谕令李鸿章统筹全局具奏。兹据奏称、直省兵燹以后。再调大支客军移扎近畿。居民转相惊疑。现拟令该军暂扎张秋迤北。与大名河闲等境相近。尚可兼顾畿南。粮饷接济亦便等语。该军久在东省。兵民相安自应令其暂扎张秋以资弹压著即檄令该提督严饬刘盛藻。将该军汰弱留强。妥为钤束。并随时稽查游勇。以靖地方德州一带。并著饬令吴长庆督率各营。毋稍滋扰昨据曾国藩奏、豫筹撤勇经费。已谕知李瀚章、刘坤一、于浙江江西各借拨银二十万两。郭柏荫、何璟、于湖北借拨银十万两。此时遣撤湘淮各军。事关紧要。著曾国藩遵奉前旨咨催各该省督抚按照所拨数目。赶紧解交江甯。以便汇齐饷项。将撤勇事宜早为办理。李鸿章另片奏、曲阜孔庙宜及时修葺。请饬两江湖广总督各筹银二万两。汇解山东。并由山东巡抚在本省筹银二万两。派员兴修等语。即著曾国藩、郭柏荫、于该省撤军就绪后。各速筹银二万两。解赴东省。并著丁宝桢在该省筹银二万两。遴派妥员。谨将大成殿九闲檐宇及坍毁各工。择要兴修。以昭诚敬。将此由五百里各谕令知之。　　

○又谕、左宗棠奏、遵筹布置情形一摺。晋防自归化萨托清等处。由北而南。一千六七百里。秦军进剿。势难又驻河岸。回土各匪。现既蔓延。北山一带。路径纷杂难保无漏逸余匪。乘虚东犯。所有晋省北路防务。郑敦谨当会商定安、桂成、悉心筹画。河保迤南沿河各邑防堵。该署抚亦应督饬带兵各员弁。严密布置。如须调兵募勇。务于冰桥未成之先赶紧筹办。毋得专恃邻军援剿。坐失机宜。晋省防务。秦师固难专任。而于一切布置机宜左宗棠仍当全局统筹。力扼贼匪毋使东窜如有大股贼匪偪近晋边。仍应迅拨兵勇入晋会剿。以保完区。该大臣无论从何路入陕。总以兵由东进。偪贼西趋最为要著。秦回日肆狓猖。亟须添拨劲旅。协同剿洗。刘松山、郭运昌等营。即著左宗棠檄令赶紧训练俾迅速成军。克期西进。埽荡逆氛。将此谕知左宗棠、并由五百里谕令郑敦谨、定安、桂成知之。　　

○以故豫慎亲王义道子本格袭爵。　　

○命钦差大臣陕甘总督左宗棠在紫禁城骑马。　　

○以山东官军克复直隶饶阳县城出力。赏副将雷扬一品封典。副将宋兴元、萧绍荣、参将冯义德巴图鲁名号。游击汪玉山等花翎。千总于得水等蓝翎。余升叙开复有差。　　

○予四川越巂等处阵亡殉难绅民邓元镒等暨妇女一千六百二十一名口分别旌恤如例。　　

○追予四川新甯殉难知县国澍于死事地方暨旗籍建立专祠。典史耿凤翔、把总何玉春、国澍弟监生国富、暨家丁等一并附祀。　　

○缓徵直隶霸、固安、永清、三州县被水地方新旧额赋暨旗租有差。并减免差徭。　　

○蠲缓山东东阿、临清、济甯、德、冠、鱼台、钜野、博兴、八州县暨德州、济甯、临清、三卫被水被雹被扰地方新旧额赋杂课有差。　　

○丁巳。遣官祭关帝庙。　　

○以神灵显应。颁江苏高邮州康泽侯庙扁额曰福绥临泽。　　

○以江苏江阴等处巡洋获盗出力。擢巡检马声焕以知县用。赏游击张焜巴图鲁名号。千总龚云鹏等蓝翎。余升叙有差。　　

○追予江苏扬州阵亡殉难绅民孔昭熊等十二名分别赏恤。暨从九品汪宗洛女旌表如例。　　

○戊午。遣官祭昭忠祠。　　

○谕内阁、此次恭送皇考文宗显皇帝圣容。实录。圣训。玉牒。册。宝。前赴盛京。除绿营官兵照旧例派出外。前锋统领前已派出察杭阿。仍著酌派章京护军校带领护军二十名。由京城恭送至山海关。再行回京。并派盛京副都统清凯礼部侍郎清安、带同该处派出官兵先期起程。迎至山海关。敬谨送至盛京。以昭慎重。都兴阿等仍照旧例出郊跪接。不必远迎。至派出乾清门侍卫一切应得之项。著照大门侍卫一体给与。护军营官兵计日应得路费银两马匹等项。著照行围官兵之例给与。至此次随往之官员兵丁夫役人等。著世铎德长察杭阿、妥为约束。毋许稍有扰累。其按站住宿处所。官员等如有令地方官豫备公馆需索供应者。该王等据实参奏。并将该地方官一并参处。事竣后。并饬令同日进城。毋许逗遛册宝回京之日。仍著德长沿途弹压。一体办理。以昭严肃。　　

○又谕、理藩院奏据科尔沁博多勒噶台亲王伯彦讷谟诂、为庶祖母生母呈请封典。请饬部查明办理一摺。伯彦讷谟祜故父僧格林沁、自幼经额驸索特那木多布齐之媵韩氏抚养。赖以成立。僧格林沁功勋卓著。为国捐躯。前已叠沛恩施。今韩氏年逾八旬。自应念其抚育之勤。一体加恩。著封为索特那木多布齐之侧室。伯彦讷谟祜生母尼鲁特氏。著一并加恩。封为僧格林沁之侧室。以遂孝思。嗣后不得援以为例。　　

○谕军机大臣等、前因滇省军务紧要。胡中和未能移师入滇。谕今崇实另筹一军。遴派得力将领。带往援应。兹据崇实奏称、现派道员刘岳曙统军赴滇一摺。刘岳曙所部果后营后军二千八百名。本系刘岳昭旧部。现经崇实派令由黔西大定赴滇援应。著即饬令迅速前进。归刘岳昭调遣。应需军火口粮。仍由崇实源源接济。黔省安平岩大五股匪。即著崇实檄调陈希祥统带所部。驰赴刘岳曙驻防处所。责成剿办。滇省军务。正值吃紧之时。省垣城围未解。刘岳昭带兵入滇。已及半载。尚未进抵省城。叠据有人奏称、该督所部勇丁。与岑毓英所部练丁。积不相能。战阵既多推诿。又复自相攻击。该督之屏梁士美。劾杨盛宗。为全滇骚动之由。州县相继沦亡。犹复以捷报掩饰等语。刘岳昭自驻曲靖以来。仅止派兵前赴寻甸。并未进援省城。滇省情形。自是先解城围。力顾本根为急。岂得迟回观望。专以艰钜之事。诿诸岑毓英一人。该督身任兼圻。责无旁贷。著即迅督所部。驰抵省垣会剿。应如何布置筹画。并著详细奏明。所统勇丁。尤当约束严明。不得任其与滇练私行争斗。滇省文武各官亦宜选择贤能量材器使。以收得人之效。不可驾驭失宜。致拂舆情。一切奏报军情。尤应据实直陈。不准粉饰欺隐自干咎戾。毋谓该处距京遥远。朝廷竟无闻知也。懔之慎之。将此由五百里各谕令知之。　　

○又谕、苏凤文奏、镇安官军连克匪巢一摺逆首吴亚终、屡被官军击败。遁入越南。余党犹踞三台等巢。恃险抗拒经该处团勇。分投攻击。叠有斩捦。连克三台安德等贼巢。并将湖润寨另股贼匪击败。剿办尚为得手。惟各股余孽。现均遁入越南。与镇郡相去非遥边外游匪素多。易于句结。而太平龙州所属各土司。处处接壤。密迩贼踪防剿均形吃重。且吴亚终曾句结越南弄匪。攻扰洛阳九葑等处。并有欲袭下冻等处之说。是贼情狡谲异常。尤须及早尽数歼除。方免延蔓。覃远琎已因病交卸兵事。冯子材统带各营。责无旁贷。所有太镇军情。该提督均当妥筹兼顾。著即亲督诸军。克期越境剿贼或分兵两路夹攻或合军专力进剿。务须体察情形。相机筹办。越南系属外藩。既有匪徒潜匿自当赶紧摉捕。绝其根株。免致别生枝节。著苏凤文饬属知照越南夷官。查拏该处奸宄。会同官军悉力兜击。毋令该逆得以漏网。并严饬地方文武员弁实力防堵。以遏贼氛该抚等其随时和衷商办。早清边圉。不得敷衍草率了事致贻乱萌。将此由五百里各谕令知之。　　

○以陕西攻克绥德州等城。暨叠次剿匪出力。赏提督刘厚基白玉搬指一个。白玉翎管一支。大荷包一对。小荷包二个。总兵官周金品、长胜、王其发、陈集贤、李大有、一品封典。总兵官余明发、张大雄、董玉春、张鸿发、黄毓馥、彭祥胜、吴禧德、巫福成、赵嗣昌、黄光才、按察使张岳龄、副将刘泰发、黄有本、陈光明、陈高华、刘甫田、李瑞林、夏奉朝、李献厚、谢开贵、郭翼祥、尹德芳、向先甲、刘占克、吴得胜、参将张自申、刘泽铭、刘德福、酆登科、刘占山、都司陈国珍、李定国、巴图鲁名号。参将黄三元等花翎。守备严长发等蓝翎。余加衔升叙有差。　　

○以广西攻克太平镇远等处贼巢。赏副将谢继贵参将刘玉成、巴图鲁名号。复参将唐元芳职。并赏还花翎。余加衔升叙有差。　　

○以广西归顺州城被匪占踞。革署知州同知黄羲亭职。与已革副副将游击杨致英均永不叙用。　　

○己未。上奉慈安皇太后慈禧皇太后幸漱芳斋。侍午膳。　　

○派工部右侍郎明善恭勘泰陵应修工程。　

大清穆宗继天开运受中居正保大定功圣智诚孝信敏恭宽毅皇帝实录卷之二百四十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

