<!-- { "loadSidebar": true } -->
○谕军机大臣等、瑞麟等奏、会剿镇平逆匪。康逆率党窜出一摺。康逆因守镇平。自花旗投诚后。其势日孤。经方耀等分路进攻。又经江闽各军。会合追截。该逆马队数千。突向新铺一带奔窜。镇平县城。旋即收复。逃窜之贼。沿途被官军节节追杀。精锐渐就散亡。正宜乘其溃败之际。奋力痛剿。将全股悉数歼灭。以除后患。现在席宝田已向长潭东石。迎头击贼。其石正大柘及楼车等处。亦有康国器、高连升、黄少春等、各督闽兵。分路追截。即著左宗棠、刘坤一、严饬各军。遇贼即击。务须合力痛歼。埽除净尽。不得以贼势已穷。稍涉大意。石正楼车地方。与江西接壤。刘坤一仍当督饬江省防边各军。慎图防维。毋令逸氛阑入江楚。徐宗干亦当饬闽边防兵。一体严备。以资堵遏。粤省方耀、郑绍忠两军。现已随贼所向。尽力穷追。李福泰移赴龙川。相机剿办。任星元等严守南雄等处。布置尚属周密。著瑞麟、郭嵩焘等迅饬该员等乘胜追杀。不准一名漏网。毋令死灰复然。贻患后日。将此由六百里各谕令知之。　　

○以江西义甯等处剿匪出力。赏知州暴大儒、守备江清等花翎。布政司理问邓桐凤等蓝翎。余升叙开复有差。　　

○予江西各属阵亡殉难训导傅乃德等绅民埽女六百九十五员名口分别旌恤如例。　　

○句到江西、湖广、山东、情实罪犯。停决湖广绞犯二人。山东斩犯一人。绞犯一人。余五十四人予句。　　

○赏五城贫民棉衣银。　　

○乙亥。谕军机大臣等、长善奏、拣派马队枪队。驰赴冷口防哨。并临榆北面绿营所辖。殊觉空虚等语。该副都统所派枪兵八十余名。会同冷口旗兵。严守关门。马队兵五十余名。梭巡各口。与提标兵出永协兵会哨之处。著即饬令带兵佐领扎普善等、实力巡查。毋得虚应故事。有名无实。其临榆以北。沿边空虚。山永协副将回任需时。游击音登额巡防东路。与山海关迤北各口。不免隔绝等情。已谕知刘长佑拣派妥员。筹添绿营兵力。互相巡缉。以期周备。该副都统即饬旗营各员弁。会合认真巡哨。毋稍疏虞。将此谕令知之。　　

○又谕、阎敬铭奏、匪扰定陶。扼剿获胜。现仍退踞菏泽曹定之交。连日派军进剿。并筹布东防河防各情形一摺。逆匪蓄意东趋。并未大受惩创。现在逆众数万。盘旋菏定之界。蓄谋甚狡。潘鼎新一军。已由钜野移赴菏泽。著曾国藩即檄催前进。与前派入东之马步各队。会合夹击。毋任东窜。山东兵力甚单。冉堌黄镇两军。阎敬铭务当严饬杨飞熊等。激励兵弁。相机合击。毋稍退缩。濮范一带。即责成卫荣光、督率兵勇民团布置。赵三元等炮船。著阎敬铭催令挽入黄河。与原驻黄河之炮船。会同直隶炮船。分段布置。以期周密。贼匪偪近东明开州等处。防务紧要。著刘长佑檄饬李鹤年。督饬兵弁。认真防范。毋稍大意。另片奏、密陈山东枭匪。多属回民。盐匪贩私求食。与寇盗不同。缓治之则散。急治之则乱。宜责在官吏。不诿之巡商。宜捦其渠魁。以解余党。宜购觅眼线。以枭治枭。宜以兵为镇压。不以兵为捕治。现饬署武定府知府张鼎辅、将拒捕首犯。密拏惩办等语。枭匪肆行。若不严为捕治。必至贻患将来。该抚惟当不动声色。捦其渠魁。断不可姑息养奸。酿成巨患。俟东路贼匪肃清。仍当认真筹办。本日据长善奏、临榆以北。沿边各口。殊觉空虚等语。著刘长佑拣派干员。筹添兵力。责成绿营员弁。于临榆迤北所辖地面。实力梭巡。与旗营弁兵。互相侦缉。以期周备。毋稍旷误。将此由五百里各谕令知之。　　

○又谕、杨能格奏固原前敌溃营。现经设法安抚。添筹接济。并请留郭炳南募勇两营各摺片。据奏雷正绾当兵勇溃变。即飞骑追赶。并斩沿途抢夺勇丁十余名。及抵泾州。雷正绾复连日泣谕。又得周显承镇静防堵。且见何成蛟等被拏伏法。该营勇始各感畏。陆续折回固原等语。览杨能格先后所奏情形。是雷正绾所部溃变。非不力为弹压。实因呼应不灵所致。该提督并无甘心叛逆情事。与德兴阿、刘蓉、联捷所奏。迥不相同。著都兴阿、穆图善、杨岳斌、确切查明。将雷正绾兵变实在情形。迅速具奏。并著刘蓉将前奏因何不符之处。据实奏闻。都兴阿等如查明雷正绾尚非意存跋扈。即著向该提督剀切开导。令其会同魏添应安抚士卒。重整部伍。奋勉图功。以赎前愆。一面将该营为首倡乱之勇丁。讯明正法。以昭炯戒杨能格现拟将河东报解在途之饷银三万两全数截留径解泾州粮台并饬安化县将日运面斤。加倍添拨接济。即著照所请行。并著加意劝勉拊循。以弭变故。都司郭炳南募勇两营。因不及遣散。赴杨能格营投效。即著准其留营。拣派得力营官。统带训练。扼要驻扎。以资攻剿。将此由六百里谕知都兴阿、穆图善、杨岳斌、刘蓉、并传谕杨能格知之。　　

○山海关副都统长善奏、遵旨缉获马贼赵承汶二犯。得旨、未获之曹填各犯。仍著督饬各该员弁。管带兵役。严密访拏。务获惩办。毋任一名漏网。　　

○派内阁学士殷兆镛知武举。以都察院左副都御史贺寿慈为武会试正考官。翰林院侍讲学士夏同善为副考官。　　

○丙子。谕内阁、吴昌寿奏、访察属员贤否。分别保劾一摺。河南淅川厅抚民同知高偓、历任繁区。均有惠政。著开缺以知府留于河南遇缺即补。遂平县知县文玉、到任未久。民爱滋深。著俟补同知后以知府用。前署鲁山县知县杨宗颐、悃愊无华。循声卓著。著免补本班以直隶州知州补用。署孟津县知县赵祜熙、守洁才优。舆情爱戴。著归候补班尽先补用。候补直隶州州同吴世钰、才识兼长。为佐贰中不可多得之员。著免补州同以知县遇缺即补。其西华县知县徐炳、刚愎自用。贪酷妄行。商水县知县联魁、昬愦无知。溺情废事。汝阳县知县蕴琛、好尚虚浮。政事废弛。永甯县知县周尔尧、任性妄为。声名狼藉。截取知县徐铭廉、于前署偃师县任内。任信差役。罔利营私。均著即行革职。南召县知县彭绳祖、年近七旬。精力衰惫。前署新安县知县李瑞椿、两耳重听志气昬惰。均著勒令休致。前署登封县知县牛绪儒、声名平常。办事竭蹶。著以府经历降补。以示劝惩而肃吏治。　　

○又谕、刘蓉奏雷正绾营兵勇溃变。现在办理情形一摺。雷正绾一军。由鄂入陕。叠著战功。转战而西。在甘肃地方。屡次摧坚破敌。克复城寨甚多。前因金积堡剿贼失利。当将该署提督革去帮办。用示薄惩。该营将弁。自宜愧励交加。立功自效。兹据刘蓉奏称、该营部将胡大贵等、竟敢因师挫粮缺。哗溃滋事。迫胁兵勇。在固原一带肆行杀掠。围偪泾州。经提督周显承等、率同在城文武。登陴守御。将谋为内应之副将何成蛟正法。并将逆党匡文武等诱捦。被胁兵勇。复经周显承等谕以大义。招抚解散。胡大贵等知众心不附。相率遁去。雷正绾亲至泾州。晓谕兵勇。誓死与贼决战等语。雷正绾于所部将士谋变。未能即时惩办。本有应得之咎。惟念该提督平日打仗奋勉。劳绩卓著。著从宽免其置议。此系朝廷破格恩施。该署提督宜知感知愧。倍加策励。以赎前愆。记名提督胡大贵、副将雷恒、李高启、乘机倡乱。实属罪不容诛。均著即行革职。缉拏正法。以昭炯戒。　　

○谕军机大臣等、前据文祥奏、筹剿马贼。务使净绝根株一摺。当经谕令恩合等妥筹覆奏。嗣据恩合、富平阿、麒庆、阿克敦布、廉至、刘长佑等、先后奏到。各抒所见。均与文祥所奏大略相同。兹据军机大臣恭亲王等奏、各路备调官兵。坐镇弹压。不必轻动。责成地方官饬差□□穴□又□拏。请饬各将军等转饬所属。晓谕居民。无生疑惧。马贼中有悔罪自新者。酌予奖赏。严定州县讳盗及邻封协缉不力处分。文武获盗官员。应请酌核议奖。请催盛京等处拣派官军各等语。所筹均属周密。所有盛京直隶吉林热河等处。各豫派出官兵及备调兵。专为剿贼之用。如该匪伏而不动。但宜坐镇弹压。不准骚扰良民。仍责成地方官饬差役□□穴□又□拏匪首。不准稍涉声张。妄拏无辜。著恩合等晓谕居民。照旧安居。无生疑惧。如有兵役骚扰。立按军法惩办。州县失察。严行参处。务期法在必行。不得徒托谕告具文。马贼中有悔罪自新者。均准照所奏章程。按其获盗名数。分别奖赏。均著按照恭亲王等原奏章程。于告示内详细逐层声叙明晰。俾家喻户晓。互相劝勉。地方盗案。限三日申报。仍照旧例立限开参。毋庸照新章严处。如获有邻境盗案。准其抵免处分。傥讳匿不报。即查明参革。从重治罪。该上司有徇隐不报者。一并治罪。邻封协缉不力。著各该管上司从严参办。兵役通盗。知而不首者。讯明后即将该兵役斩枭示儆。如拏获马贼。系著名巨盗。及斩枭盗犯多名。准酌给翎支升阶。破格奖励。并著吏部兵部。将地方官拏获本境邻境盗犯。应如何将功抵过。及破格奖励之处。酌定获盗名数。分别核议。先行奏定章程。候旨遵办。此次刘长佑、阿克敦布、廉至等、调拨各兵。或择要扼击。或勤操备调。均著遵照前奉谕旨。雇觅眼线。会同捕剿。不得稍涉松懈。所需口粮。宽为筹备。如有不敷。据实奏闻。未可吝惜小费。致误大局。其关内外扼要处所。向有额设官兵。著即给与全饷。令于无事时随时操演。不得有缺额雇替等弊。恩合、皂保、麒庆等、所派官兵。未据奏到。著即挑选得力兵弁。迅速具奏。毋稍玩延。其蒙古官兵。并著知照伯彦讷谟祜一体照办。刘长佑查勘边墙。已否周历。应如何择要设防。并赶紧兴修之处。著据实具奏。阿克敦布等所筹会哨日期及整顿卡伦之处。均著照办。惟当实力奉行。毋得空言塞责。顺天府所辖地方。万青藜、卞宝第、已团练马勇。力行保甲。著严饬所属。认真办理。军机大臣片一件。均著钞给阅看。文祥前奏豢贼诲盗各情一摺。与恩合麒庆等所陈整顿吏治武备摺。大略相同。并著钞给恩合等阅看。该署将军等当各就地方情形。随时整顿。以清盗源而肃吏治。将此由四百里各谕令知之。　　

