<!-- { "loadSidebar": true } -->
○以冬至致祭奉先殿。读祝舛错。革读祝官郁林职。　　

○己亥。圣祖仁皇帝忌辰。遣官祭景陵。上诣寿皇殿行礼。　　

○谕军机大臣等、张曜奏、查明沿边一带口隘。绘图呈览一摺。据称肃州之金塔一带边墙。闲有坍塌。平番之裴家营。古浪之大靖土门。及甘凉南山各口。均可通达边外。陕回崔三等股。句串西甯肃州土回。分股窜扰。人数颇众。是甘省西北一带。贼踪出没靡常。实为沿边之害。现在大军由三甲集等处进剿。恐河州之贼。势穷纷窜。西北一带。愈形吃重。左宗棠务当通筹大局。豫为防范。前据该督奏称陕回崔三等具禀投诚。是否真心悔罪。仍著察看情形。妥为筹办。不可稍涉大意。肃州回众。时窜玉门安西等处。著檄令徐占彪抵肃后。将该处防剿事宜速筹布置。以通出关之路。阿拉善旗红柳园等处。现在有无窜匪。著张曜饬令李葆珠等认真截剿。以清余孽。北路沿边口隘。并著随时侦探严防。毋稍疏懈。图留览。将此由五百里谕知左宗棠。并传谕张曜知之。　　

○蠲缓山东汶上、郓城、濮、济甯、寿张、历城、齐东、齐河、济阳、禹城、临邑、德、东平、东阿、惠民、青城、阳信、邹、滕、峄、阳谷、菏泽、曹、钜野、范、观城、朝城、聊城、堂邑、茬平、清平、莘、冠、馆陶、恩、夏津、武城、金乡、嘉祥、鱼台、临清、章邱、邹平、乐陵、商河、甯阳、博平、邱、长清、定陶、海丰、沾化、兰山、长山、陵、平原、肥城、平阴、滨、利津、蒲台、曲阜、甯阳、泗水、单、城武、高唐、昌邑、潍、滋阳、七十州县暨德州、东昌、临清、济甯、四卫东平所被水被旱被虫地方旧欠额赋并杂课有差。　　

○庚子。谕军机大臣等、李鸿章奏、伊犁裹粮办运出口。请饬整顿台站。并乌城征饷。未便由口北道办理一摺。伊犁裹粮十万斤。现已由口北道全数办齐。分批解至头台。接收转运。其乌库防军粮石。亦经按月提前起解。惟台站驼只缺乏。各台堆积米袋甚多。尚系七八月之粮。冬令已届。若再不设法接运。各城防兵枵腹荷戈。临事焉能用命。著庆春懔遵叠次谕旨。务将察哈尔所属各台应用车驼。大加整顿。如需发价添雇。尤当妥筹帮贴。毋惜小费。庶蒙员不至藉词困苦。稍涉诿卸。额勒和布到任在即。尤当统筹全局。实力经营。以副委任。伊犁裹粮。如到乌里雅苏台后。著金顺、奎昌、多布沁扎木楚、当顺、文硕。赶紧设法接运。毋稍耽延。由科城至伊犁各台站。尤应豫为筹画。庶师行粮随。不虞匮乏。如荣全所带官兵及所调吉林黑龙江等兵前进后。军粮或有不继。惟金顺奎昌等是问。杜嘎尔前请将征兵粮饷。责成口北道经理。当谕李鸿章酌办。兹据奏称该军米面。已由口北粮台购运。其行营饷银。未便由内地派员遥为经理。自系实在情形。即著毋庸更张。金顺现由包头取道赴乌。所有杜嘎尔一军月饷。如并归金顺粮台筹发。较为便捷。或仍由该副都统自行奏拨支放。著金顺、杜嘎尔、妥为筹商。奏明办理。乌城一带防务紧要。金顺当懔遵前旨。迅赴新任。毋稍稽迟。奎昌、多布沁扎木楚、仍遵前月初一日谕旨。于四部落孳生驼只内。酌量调拨。解赴包头一带。以利师行。将此由五百里各谕令知之。　　

○缓徵直隶庆云、肥乡、定、三州县被水地方新旧粮租。并减免差徭。　　

○辛丑。谕军机大臣等、左宗棠、穆图善奏、附省各营剿贼获胜情形。穆图善奏、派兵扼扎柳林沟各摺片。甘肃附省一带。时有贼匪窜扰。经各路防军随时雕剿。叠有斩捦。不至蔓延为患。现届严寒。河冰冻结。深恐贼匪伺隙纷乘。仍著左宗棠、穆图善、檄饬防军勤加侦探。遇贼即击。毋得稍涉疏懈。渡洮各营。已攻克三甲集。进规大东乡。该处贼悍巢坚。山径错杂。我军深入。尤宜稳慎进取。方免疏失。穆图善准左宗棠知照。东路空虚。前敌无兵可拨。因派总兵李佑清统带三营。扼扎柳林沟。遏贼旁窜。惟省城密迩巨寇。兵力仅有六营。实属不敷分布。曹克忠接统淮军。前赴肃州一带。须由兰州省城经过。如届时河州尚未攻克。即著该提督会商穆图善。或将所部分扎省城附近各隘。腾出穆图善之兵。前往省外各要隘分布。似于防剿两有裨益。该提督当迅速拔队起程。相机筹办。毋误机宜。省防紧要。仍著穆图善就现有兵力妥为布置。务臻周密。将此由六百里谕知左宗棠、穆图善、并传谕曹克忠知之。　　

○又谕、王文韶奏、湘省地方军务大概情形一摺。湖南方。目前虽属平静。惟近年以来。会匪屡次窃发。根株未净。各省遣回湘勇。游手徵逐。亦难保不生事端。所有清厘保甲整饬团练各事宜。该署抚务当督饬各该地方文武。会同绅士实力办理。以清伏莽而消隐患。不可视为具文。有名无实。援黔各军。攻克螃蟹老巢后。正在得手。著王文韶遵照前旨。督饬龚继昌等。由清江南北两岸节节进攻。会合黔军。迅埽逆氛。毋稍松劲。李瀚章刻下计可抵湘。其地方军务一切紧要机宜。及减援增防应如何酌量变通之处。即著会同王文韶筹画布置。务臻妥协。将此谕知李瀚章、并传谕王文韶知之。　　


大清穆宗继天开运受中居正保大定功圣智诚孝信敏恭宽毅皇帝实录卷之三百二十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十年。辛未。十一月。壬寅。谕内阁、荣全奏、大员不胜边疆之任。请旨另＜??闲＞一摺。科布多帮办大臣文硕于所属台站。并不实心整饬。前据该大臣知照荣全。乌梁海各台业经安设。乃沿途仍复阻滞。似此空言塞责。毫无实济。实属有负委任。文硕著即行开缺。交部严加议处。　　

○谕军机大臣等、荣全奏科属台站阻滞。设法前进。减调后路大兵。请饬催金顺等赴任各摺片。此次荣全前赴伊犁。关系西北大局。经过各台站。宜如何豫筹周备。俾利遄行。乃文硕空言敷衍。毫无实济。致荣全行抵乌梁海头台。即已阻滞。实堪痛恨。本日已将文硕开缺。并授保英为科布多帮办大臣矣。现在荣全阻于察库尔泰台。未能前进。常顺身任科布多参赞大臣。责无旁贷。著即将乌梁海迤西各台迅速设复。并著保英迅赴新任。与常顺会商妥办。傥荣全及各官兵因台站梗塞。贻误事机。恐常顺、保英、不能当此重咎也。科城筹办一切。常顺等务与乌里雅苏台将军等悉心会商。以期彼此联络。声息相通。前因荣全需兵甚急。叠催杜嘎尔饬令吉尔洪额、讷苏肯、迅速拔队前进。本日览荣全所奏。是该副都统咨照荣全各情。均属空言搪塞。并无起程确期。实属不知缓急。杜嘎尔著交部严加议处。仍著该副都统懔遵叠次谕旨。迅饬吉尔洪额等克日起程。星驰前进。毋再观望迁延。荣全因科城驼只。仅敷官兵五百名裹带之需。拟将讷苏肯所带吉林官兵五百名。即用科城存驼前进。至吉尔洪额所带黑龙江官兵五百名行至科城后。由该城参赞大臣等设法送至哈密。交景廉调遣。规取乌噜木齐。自系因驼只不敷起见。惟荣全兵力甚单。应否设法仍令吉尔洪额一并赴伊。抑或于乌科两城暂扎。随后调往。或拨至景廉行营。著荣全斟酌情形。并咨商景廉分别办理。所有荣全粮饷转运及后路一切事宜。著金顺、奎昌、多布沁扎木楚、常顺、保英、认真经理。傥有贻误。必惟该将军等是问。乌城事机紧要。金顺务当赶紧部署。速赴新任。以重职守。图库尔前已告病开缺。索伦领队大臣。本日已＜??闲＞放额尔根巴图。著荣全即饬该员将苇塘子索伦人众妥为抚辑。以安其心。富和已放塔尔巴哈台。参赞大臣。应令驻扎何地以资钤束。并料理官兵前进。及转运粮饷军械之处。著荣全与富和会商办理。至巴燕岱、锡伯、察哈尔、厄鲁特、各领队大臣员缺。即著荣全于派往之沙克都林扎布等数员到伊后。择其人地相宜者奏请＜??闲＞放。将此由六百里各谕令知之。寻兵部议。杜嘎尔照捏词蒙混降一级调用例上加等。降二级调用。系私罪不准抵销。得旨、著加恩改为革职留任。　　

○又谕、景廉奏、变通饷路。亲赴巴里坤筹办事宜。文麟奏、派兵随同西征。并筹办防务各一摺。师行粮随。必须豫为筹画。景廉拟带头起官兵驰赴巴里坤。设法采买军粮。并于巴里坤迤西安设台站。著即会商伊勒屯等妥为办理。一俟办有头绪。即当督催后起官兵迅速前进。乌噜木齐奇台古城等处。自变乱后。户民流寓敦煌者甚多。景廉现已晓谕该户民等。如有愿回原籍者。准其随营西进。并拟将来发给牛具籽粮。俾资生业。酌量升科。择其精壮者入营训练。著即照所拟。随时相机筹办。景廉所部靖边各营。兵力尚单。文麟已派孔才带领威仪前军马队一营。随同西进。并拟将新收定西镇西等营弁勇。统归景廉节制调遣。此项民勇。不为贼匪所煽。颇知顺逆。第乌合之众。未必能谙纪律。景廉由奇台一带前进。务宜察看情形。妥筹驾驭。俾其踊跃用命。以资联络。肃州贼匪屡次出关窜扰。安敦玉等处势甚紧迫。景廉所部张玉春三营。现既调令西行。愈形空虚。前谕成禄先派数营前赴嘉峪关扼扎。著仍遵前旨。赶紧派往。扼贼出窜之睡。一俟徐占彪抵肃后。成禄即当拔队出关。毋稍迟滞。徐占彪现已行抵何处。著左宗棠催令星速到防。俾成禄得以早日成行。哈密一带防守。及景廉后路转运各事宜。著文麟熟筹妥办。毋稍贻误。安西关系紧要。并著檄饬该州协调集户勇。协同防守。一面派员前往募勇扼防。以壮声势。前拨直隶等省专解巴哈两城饷银三十万两。半年之久。解到无几。刻下哈密军务紧要。需饷急迫。著户部查明应拨哈密之饷。速为催解。以资接济。景廉请将四川等省协饷。改由察哈尔转解。本日已谕令各该督抚并察哈尔都统照办。此项饷银解到时。仍著景廉、成禄、分别动用。将此由六百里各谕令知之。　　

