<!-- { "loadSidebar": true } -->
○又谕、内阁奏、接据察哈尔都统文称。有内务府镶黄旗闲散长福、向该衙门投递白文一角。内开现在东黄寺设立演礼收文处。如有察哈尔进京验放人员。先赴该处投文演礼。并黏钞恭亲王谕帖开列教习护军参领双寿等名。当因情节支离。讯据长福供系内阁汉票签贴写刘姓、令其投递等情咨行查究。现经查明内阁并无贴写名目。亦无刘姓其人。请交刑部讯究等语案关官役捏文假骗。亟应严行究办。著内务府即将该都统解到之长福一犯解交刑部。彻底根究。务将交令投文之人。指传到案。严行惩办。其文内所开双寿等名。有无其人。亦著一并详细查明。以凭讯究。至此外捏造王公大臣谕帖假托公事希图撞骗者。恐在所不免。并著京外各衙门随时查拏究办。寻刑部奏、讯明长福捏造假文。系商同素识之刘三希图撞骗。文内所开双寿等名并无其人。实属不法应按律加等科罪。惟该犯与刘三已先后在监病故请无庸议。报闻。　　

○又谕、全庆奏、审明职官被后。禀揭同官别款按例定拟。并请将阿尔萨兰议处各摺片。此案降补笔帖式达杭阿、于被参后。辄禀控郎中阿尔萨兰违例保举卿衔。并擅改总理字□□羕等情。俱系事不干已。且所控之事均在该笔帖式未经被参以前。该员曾经随同画稿何以当时并不举告事后复率行禀揭。实属挟嫌控告意存报复。达杭阿著即行革职。所告之事。照例立案不行。其失去瓷盌一案。讯与此案无涉。内管领玛克达春等。业经分别参处记过。著无庸议。阿尔萨兰前经载钢保奏。统司管理六内关防。该员误写统司总理字□□羕。虽讯无情弊究属疏忽。阿尔萨兰著交部议处。惟统司管理六内关防名目该衙门并无办过成案该堂官酌量添设保奏。亦属不合原保堂官。著该衙门查取职名议处并著将阿尔萨兰撤去统司管理六内关防事务以符旧章。　　

○又谕、赵长龄奏、请将衰庸不职正佐各官分别勒休降革一摺。山西孝义县知县鲍庠、年力就衰。难期振作。著勒令休致。吉州知州乌林泰才尚可用。操守平常著以州同降补。武乡县知县郭锦城、识见迂拘办事颟顸著以府经历县丞降补以上二员均著归部铨选太谷县范村镇主簿董绍文、赋性贪婪著即革职。　　

○谕军机大臣等前据都察院奏奉天职员解抡元、呈控贝勒散巴勒诺尔赞纵庇盗匪白淩阿弥勒僧格等款当经谕令都兴阿等提案审究。兹据理藩院奏、职员解抡元等呈控贝勒散巴勒诺尔赞各案请饬交都兴阿等严讯一摺土默特旗贝勒散巴勒诺尔赞胆敢将盗匪白淩阿弥勒僧格藏匿叠经降旨缉拏。日久延不交出现据解抡元及塔布囊呢玛喇嘛那木海力莫都呈内均控有盗匪白淩阿等。情节甚重。该贝勒散巴勒诺尔赞庇盗殃民暋不畏法本日已明降谕旨将散巴勒诺尔赞先行解任令该盟长解赴奉天交都兴阿额勒和布恩锡归并前案审讯著都兴阿等提集全案人证严切讯办勒令散巴勒诺尔赞将白淩阿等交出一面拣派明干委员。偕同解抡元驰赴土默特旗将白淩阿等严密摉拏务获究办理藩院原摺。并原呈三件。均著钞给都兴阿等阅看将此各谕令知之。　　

○又谕、库克吉泰奏请拨察哈尔炮位银两。及请调随员德勒克多尔济等奏请饬催后路大兵赴巴里坤福兴奏遵将察哈尔官兵留防包头及请饬甯夏商民赴包头均给执照。赵长龄奏请留马升驻扎碛口各摺片察哈尔所存劈山炮五尊尚堪使用即著裕瑞等拨解库克吉泰军营应用其库存银两。并准库克吉泰提取五千两以为支放口粮皮衣之用余賸银两即仍存察哈尔都统衙门。以备北路军饷佐领伊什贡布等库克吉泰既能深知著准其行文调赴军营当差哈密失守巴城危急已严谕库克吉泰等迅即由甘肃会同成禄出关成禄攻剿肃州至今杳无音耗殊堪骇异著该提督迅图攻克会同库克吉泰德兴阿克期驰赴巴里坤以资镇率全福所部吉林马队前因福兴派赴包头。现经福兴将察哈尔官兵六百五十名。分防舍太昭君坟渡口即著照所拟办理包头为商民辐凑之区。汉回贸易者不少难保无奸民溷迹福兴所请由甯夏道府州县发给执照尚为妥协即著咨商穆图善转饬该地方官详慎办理。但不准吏胥藉端需索致滋扰累。务当于稽查之中。寓体恤之意方为妥善。前谕马升驰赴包头驻扎。赵长龄以碛口紧要。未便移动。惟该处已有蒋临照一军。足资守御。仍著赵长龄饬令马升赴包头扼扎。以保要区。将此由六百里各谕令知之。　　

○署西安将军穆隆阿奏、陕西军务吃紧。待援甚急。得旨、鲍超现在援鄂。俟由鄂入陕后再行饬令实力办理。　　

○命奉恩镇国公奕谟在内廷行走。　　

○以庇盗殃民土默特贝勒散巴勒诺尔赞解任讯办。　　

○以江苏海运漕粮出力。赏总兵官郑海鳌正一品封典张国英提督衔。余加衔升叙有差。　　

○追予故河南道员刘衡列入国史循吏传。　　

○缓徵山西平遥县被水村庄新旧额赋。　　

○丁未。谕军机大臣等、刘岳昭奏、官军攻克菉竹山贼巢现办情形一摺。菉竹山踞匪负嵎抗拒。经刘岳昭派兵进攻。将老巢平毁。捦斩首逆聂登岸、曹应漋、收降铁匠坪九仓坝并被胁岩洞二十余处难民。办理尚为认真。著刘岳昭即饬令谢景春等。将滥泥沟等处贼众。乘势歼灭毋稍迟缓。黔西距贵阳较近。省城声息可通。张亮基自应派兵由省城驰赴该处。与刘岳昭一军。表里夹击。以期肃清西南要路。打鼓新场既有宋华美一军进扎。即著刘岳昭饬令该将士兼顾遵义相机防剿疏通省北道路。将此由五百里各谕令知之。　　

○以都察院左都御史汪元方充经筵讲官。吏部左侍郎毛昶熙署经筵讲官。　　

○以内阁学士铭安、瑞联、殷兆镛、充文渊阁直阁事。刘昆署文渊阁直阁事。　　

○以贵州菉竹山剿贼出力。赏已革云南布政使萧浚兰四品顶带。并赏还花翎。　　

○蠲缓广东高明新兴茂名化、罗定、灵山、阳春、信宜、八州县被扰地方旧欠额赋。　　

○戊申。上御抚辰殿大幄次。赐蒙古王、贝勒、贝子、公、暨呼图克图等宴、并赏赉有差。　　

○谕内阁、前因曾国荃奏参总督官文贪庸骄蹇欺罔徇私。宠任家丁贻误军政各节。并将道员张开霁所上官文私书钞录呈览当派绵森谭廷襄、前往查办。旋据绵森等将大概情形具奏。业经降旨将侍郎胡家玉等交部议处仍令确切查办。兹据绵森、谭廷襄奏、遵旨查明总督被参各款。分别定拟一摺。据称就原参各款。逐一核实推求。官文尚无贪婪欺罔通贿各重情。其于应行典礼时。偶因骽疾任听巡捕搀扶跪拜。并于侍妾病故后。僧道诵经。书写一品夫人牌位未能先时查知禁止尚非有心骄纵僭妄惟动用竹木商捐银款致送程仪。并历年酬应往来过客统计至二万数千两之多此项虽由外销。并非给予议叙执照正款。究系奏明归入善后案内汇报经费。实属滥支。且将在楚投效委员杨汝楫等延入幕内。办理刑钱事件。累保官职。又将先经咨保翎顶之李维翰派充门丁复于该家丁郭庆等私在署外朋开钱铺任意招摇并得受所属喜赀。毫无觉察。种种不合。实难辞咎。请将官文交部严议等语。此案大学士湖广总督官文。虽查无骄纵贪婪各劣迹。惟滥支公款。信任家丁。实属咎有应得。官文著照绵森等所拟。交部严加议处。保举直隶州知州杨汝楫、投效军营。先办文案。继即入署滥充幕友。叠膺保奖。其于湖南李际晟京控案件。虽查无藉端索诈情事惟既招物议。仍复迁延不去。实属违例干进。著即行革职。勒令回籍。不准在湖北逗遛。郭二即郭庆等应得罪名均照所拟办理。其竹木商捐外奖一款。系奏明作为善后经费所有滥支银二万四千八百两著不准开销责令照数分赔以重公项。其历任动用之巡抚司道仍著吏部查取职名一并议处嗣后此款即著解交藩库收支。照案汇报。不准稍有浮冒。未获之林光祖、李约即李昆著瑞麟蒋益澧严饬嘉应州访拏。解往湖北讯办沙市盐局。按月提解督署公款。作何开销。应撤应留。著户部查核具奏。至张开霁以湖北候补道员。献诗本省长官。内夹书函。语多要挟及官文欲自行检举。咨明巡抚查办。该员复浼人央求免其查办。实属不安本分张开霁一员。著该督抚随时留心察看。如实有劣迹。即著逐令回籍不准在湖北招摇生事以肃官常。　　

○谕军机大臣等、李鸿章奏各路贼情并催各军入鄂会剿一摺。捻逆仍聚钟祥之臼口一带。并探闻该逆于襄河淤浅处窜越。前股扰及荆门之石牌驿。后股尚踞安陆鲍超、刘铭传等军由豫进援。从鄂境之西北路压下。则该逆既不能由随枣回窜豫境势必屯踞襄河左右窥伺腹地。前有旨谕令谭廷襄曾国荃等规取远势。务歼贼于唐白河襄河之间现在军势既集。网罗已张。正可诱贼入险为一鼓聚歼之计。著曾国藩李鸿章、檄饬霆军及湘淮诸军。分路进剿迅殄逆氛。不得稍分畛域。曾国荃务将此股贼匪就地歼除。若仅以驱贼出境为了事。纵令该逆回窜豫疆惟曾国荃是问。并著李鹤年激励官军严密防堵。毋令该逆再行阑入张总愚捻股。由临潼县属之交口两金镇渡过渭北在关山镇西豫让桥一带屯路。该逆既图偷渡同朝晋西河防又形吃紧。著赵长龄严檄臬司陈湜分饬各军严防水陆。不可稍涉疏虞。秦中腹地贼势并未稍松。著乔松年、刘蓉安筹剿办迅图扑灭毋任蔓延。将此由五百里各谕令知之。　　

○赏苏尼特郡王那木济勒旺楚克三眼花翎科尔沁贝勒昂噶叩喀尔喀头等台吉车林多尔济、双眼花翎喀尔喀头等台吉德勒柯依车车克花翎。命阿巴噶郡王刚噶尔伦布咯尔喀头等台吉齐默特多尔济、在乾清门行走。　　

○己酉。上复诣大高殿祈雪坛行礼。　　

○遣惇亲王奕誴恭祀天神坛恭亲王奕?恭祀地祇坛礼亲王世铎恭祀太□山戊不□坛惠亲王奕详诣时应宫贝勒奕劻诣昭显庙。镇国公奕询诣宣仁庙。镇国公奕谟诣凝和庙拈香。　　

○以神灵显应。颁江苏高邮州龙王寺扁额。曰德普安流。　　

○谕内阁、御史卢士杰奏、各省乡试。请饬部先期发条例。暨续增事宜一摺乡试为国家抡才大典。理宜整肃场规力祛弊窦。礼部科场条例本极详备久经颁发各省一体遵办。乃日久视为具文。弊端百出承办乡试书吏往往于弥封等所互相句串暗通消息若不申明条例。严加防范流弊伊子胡底嗣后每遇乡试年分。著礼部将科场条例及续增事宜先期颁发各省。该提调监试房考各官务当恪守成规力杜关节。以副朝廷拔擢真才至意。　　

