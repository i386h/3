<!-- { "loadSidebar": true } -->
○谕军机大臣等、金顺奏、肃逆突围。援贼扑营。力战击退。并斟酌出关事宜。密陈请旨各摺片。肃州踞逆。日夜突围。而各路援贼。屡次扑犯营垒。经金顺会商徐占彪督率官军。奋力击退。尚属得手。惟援贼虽扬难保不再图窜扰。金顺叠次谕令带兵出关。徐占彪一军。深恐兵力单薄。不能遏绝外缓。歼除踞匪。前据左宗棠奏、宋庆所部。三月初旬。可于兰州取齐。拟令先赴凉州等语。此时计早抵凉。即著左宗棠传知该提督。统率全军。克日赴肃。会同徐占彪规复肃州。尽歼丑类。如宋庆一军。兵力尚虑不敷。或未能即时西进。即著左宗棠遵照前旨。另派得力队伍。迅赴肃州会剿。金顺以剿贼成围。正在吃紧。未可遽撤围师率之西去。已函致成禄来肃会剿。俟其到后。一面安置成禄部众。一面传旨拏问。所筹办法。殊形谬妄。且与历次谕旨不合。朝廷赏功罚罪。一秉大公至正。何必诱之使来。作此权宜之计。况信函往返。难免不至洩漏。至谓成禄部众调至关内。可以近受箝制。则前降谕旨。原令金顺带兵出关。岂关内则可威抚。关外即不可威抚耶。该前将军仍当懔遵叠次密谕。酌带所部迅速出关。接统成禄各军。传旨将该提督革职拏问。解京治罪。以肃戎行。不得藉口围师。迁延干咎。并不得藉口左宗棠所派之兵未到。任意稽迟。金顺所部军粮。仍著左宗棠饬属妥筹接济。毋令缺乏。将此由六百里各密谕知之。　　

○又谕、刘长佑奏、留驻越南总兵。私派差弁迫索滋事。请革职审办一摺。留驻越南太原之总兵陈得贵、于本年正月闲。专弁陈有贵回龙州请领饷银。行抵金英县对马市地方。与该处民人斗殴。辄指该处夷官纵匪劫饷。该总兵并不禀明听候查办。遂挟恨率派弁兵。驻扎多福府城。妄称进剿。似此遇事专擅。任性妄为。若稍事姑容。何以肃戎行而绥藩服。陈得贵著先行革职。由刘长佑等严行审讯。从重惩办。以示儆戒。将此由五百里谕令知之。　　

○予甘肃肃州阵亡佐领塔尔通阿等十二员祭葬世职加等。　　

○壬戌。补行引见京察人员。得旨、光禄寺卿惠林、太医院左院判李德立、均著照旧供职。　　

○癸亥。上奉慈安端裕康庆皇太后慈禧端佑康颐皇太后幸漱芳斋。侍午膳。　　

○谕军机大臣等、张曜奏、遵旨率队前进。筹备驼运情形一摺。前谕张曜亲率所部。由甘凉一带埽荡而交。剿除窜匪。该提督现已调集防营。整备西进。惟由甯夏至凉州。半多沙漠。粮饷军火锅帐一切。均须随带驼只运送。张曜已咨明定安筹办。著该将军将该提督所商转运事宜妥为筹画。并迅即拨给驼只。俾利遄行。毋稍延缓。西路各军营集。军粮采买维艰。该营委员办理。尚虑呼应不灵。著左宗棠饬知该地方各官。一体照料。以济军糈。将此由五百里谕知左宗棠、定安、并传谕张曜知之。　　

○直隶总督李鸿章等奏、此次轮船装运漕米十五万余石。拟仿照白粮章程。饬令江浙粮道运通交纳。以免折耗偷漏之弊。下部知之。　　

○顺天府府尹梁肇煌开缺省亲。以太仆寺少卿彭祖贤为顺天府府尹。　　

○甲子。月食。　　

○以顺天府府丞龚自闳署光禄寺卿。　　

○乙丑。孝端文皇后忌辰。遣官祭昭陵。　　

○谕军机大臣等、定安奏、筹布防剿事宜。请饬各专责成。暨阿拉善旗有贼窜扰各摺片。定安以甯夏及阿拉善旗一带。不可无重兵镇摄。甘凉地方。现有宋庆一军防剿。足敷分布。似可移缓就急。酌留张曜所部就近扼扎。以期兼顾。拟自甯夏至凉州防剿事宜。责成张曜办理。其甘凉迤西。请责成宋庆剿办等语。前据左宗棠奏宋庆所部。拟令先赴凉州。已有旨谕知左宗棠。即饬宋庆统率全军。克日赴肃。会同徐占彪攻剿。以便金顺出关。是甘凉一带。兵力甚单。亟须张曜督队前往。迅埽逆氛。当此事机紧要之时。岂可朝令夕更。致涉松劲。仍著定安知照张曜。懔遵前旨。迅赴甘凉。将白彦虎等股尽数埽除。毋得迁延贻误。张曜启行后。甯夏需兵填扎。定安既奏称金运昌一军难以轻动。应如何派队扼扎俾免疏虞之处。著该将军妥筹具奏。阿拉善旗有贼匪窜扰。是否白彦虎一股。现既窜向阿毕尔米特地方。著定安督饬防军。会同蒙兵认真截击。并著知照张曜、拨队协力兜剿。以免蔓延。另片奏、请饬豫省拨解张曜驼只银两等语。前谕钱鼎铭、于张曜一军月饷外筹银三万两。备购驼只。迄今未据报解。现在张曜统军西进。需驼甚亟。著钱鼎铭将前次派拨银三万两。赶紧如数措解。以应急需。至每月餧养驼只。及驼夫工食等项。需费甚钜。著鲍源深饬令河东道。自本年四月起。每月筹拨银五千两。交太原驻扎嵩武军转运局。径前张曜军营。以资接济。河南饷项未到以前。张曜所需驼只。仍著定安赶紧筹款垫办。以便张曜兼程前进。俟河南饷到。再行拨还。该将军当以大局为重。不得稍涉推诿。傥有贻误。定惟该将军是问。将此由六百里各谕令知之。　　

○戊辰。旌表守正捐躯山西孝义县民王映明妻李氏。　　

○己巳。谕内阁、左宗棠奏、道员不能振作。请开缺另＜??闲＞等语。甘肃甯夏道陶斯咏、在任年久。因循废弛。难期振作。著即开缺。甘肃甯夏道员缺。著魏喻义调补。所遗兰州道员缺。著琫武补授。　　

○谕军机大臣等、左宗棠、豫师奏、官军克复巴燕戎城后。剿办逆回。进规循化。左宗棠奏、追剿窜回。并肃州叠获胜仗情形各一摺。巴燕戎城克复后。陈湜饬令该处回族呈缴马械。并将青科庄悍回惩创。以资戡定卡勒等庄。现驻甘都工河岸。俟循化上四工回族缚献丑类。呈缴马械。诸事办妥。再赴循化次第办理。即著左宗棠等、督饬陈湜认真筹画。慑以兵威。抚其驯顺。以期一劳永逸。绥靖边陲。白彦虎等逆由西甯出窜。图援肃州。经杨世俊等军。探踪截击。叠挫贼锋。该逆复与肃城踞贼夹扑围城营垒。经徐占彪等督军击退。并袭破塔尔湾贼巢。贼胆益寒。纷纷溃窜。现在白彦虎已被枪伤。亟应乘此机势。迅速歼除。其散窜南山各岔口者。左宗棠已饬甘州各防营摉缉。并咨商宋庆、饬令分驻各营就近捕斩。想可净绝根株。至窜向大罩滩黑山峡之贼。人数虽不甚多。亦应一律追捕。仍著该督饬派官军。探踪剿击。悉数歼捦。毋留余孽。肃贼无援。必形穷蹙。左宗棠当饬令徐占彪等尽力攻剿。速拔孤城。不得久稽时日。将此由六百里各谕令知之。　　

○又谕、成禄奏、拨队赴巴里坤助剿。请饬文麟酌买粮石各摺片。成禄现在所部内挑选亲兵右后两营。健锐右营一营。拨赴巴城。因李天和会办屯田事务。未能分身。派令副将胡飞鹏统领三营前进。此军新到。于地势贼情未能知悉。景廉务当妥为调遣。加意拊循。随时晓谕合营。彼此联络。和衷共济。不得膜视客军。致令孤立。山东奉拨饷银十万两。解赴哈密。豫为成禄一军买粮之用。该省尚有六万两未解。著文麟迅速催提。即在奇台古城巴里坤哈密等处。酌买粮三万石。以备供支。俾出关各队。不至枵腹荷戈。实于军事大有裨益。将此由五百里各谕令知之。　　

○陕甘总督左宗棠奏、请调前布伦托海办事大臣李云麟赴甘肃军营差委。允之。　　

○以署京营右翼总兵成林兼护步军统领。　　

○以盛京户部侍郎瑞联为热河都统。　　

○予故热河都统库克吉泰祭葬。谥勤毅。　　

○予甘肃肃州阵亡总兵官刘厚副祭葬世职加等。　　

○庚午。以镶白旗蒙古都统崇实署热河都统。　　

○辛未。调户部左侍郎志和为盛京户部侍郎兼管奉天府府尹事。　　

○以正蓝旗蒙古都统灵桂兼署镶白旗蒙古都统。　　

○追予江苏六合阵亡殉难训导刘荣炳等绅民妇女七百四十八员名口分别旌恤如例。　　

○壬申。调工部右侍郎荣禄为户部左侍郎管三库事。以内阁学士讷仁为工部右侍郎管钱法堂事。　　

○以户部右侍郎桂清兼署兵部右侍郎。　　

○以察哈尔副都统景瑞为正蓝旗蒙古副都统。　　

○癸酉。谕军机大臣等、惇亲王、醇亲王等奏、详细查看吉地方位情形。绘图呈览一摺。普祥峪菩陀峪两处志桩。经该亲王等带同堪舆。敬谨核勘。两处方位。未能平准。拟请普祥峪志桩下移一丈五尺二寸。西移四尺七寸五分。菩陀峪志桩上移七尺四寸。东移八寸等语。普祥峪菩陀峪前立志桩。现在既据奏称两处方位未能平列。自应敬谨改移。以昭慎重。即著照惇亲王、醇亲王等、所奏情形妥慎办理。图说留览。将此各谕令知之。　　

○又谕、左都御史胡家玉奏、江西省额外加徵地丁银两。请饬裁革一摺。据称江西省钱粮定例。徵银一两。随徵耗银一钱。今每两加徵银四钱。显违定制。请饬永远裁革。不得再立捐款公费名目等语。各省地丁钱粮。均有定额。若如该左都御史所奏。是该省州县于正额之外。违例加徵。民闻受害。何可胜言。亟应速为禁止。著刘坤一严饬所属州县等恪遵定例。不准丝毫浮收。如查有私立捐款公费名目额外加徵者。即著严行参办。另片奏、该省漕米一石。折收银一两九钱。除解部款外。提充捐款公费及州县办公之用。为数已多。复又分为三限。每限每石各加银三钱。全给州县办公。深恐虚报收数。徒饱私囊。弊端不少。请旨裁禁等语。著刘坤一一并查明。将应行裁革者。速为禁止。并著严饬各州县认真办理。毋得稍有徇庇。原摺片著钞给阅看。将此谕令知之。　　

○甲戌。旌表殉母捐躯安徽怀甯县在籍知州彭爵麒女大姑。　　

○乙亥。浙江巡抚杨昌浚奏、请＜??闲＞派大员督办海塘工程。得旨、著该抚督饬承办工员。核实经理。毋避怨嫌。所请另派大员督办之处。著毋庸议。　　

○补铸陕西提标前后左右等营固原城守营、各游击关防。从总督左宗棠请也。　　

○追予浙江各属阵亡殉难训导吴敬荣等绅民妇女六百三十九员名口分别旌恤如例。　　

○丙子。以京畿雨泽愆期。上诣大高殿祈祷行礼。　　

○遣孚郡王奕譓诣时应宫。惠郡王奕详诣昭显庙。镇国公奕谟诣宣仁庙。贝勒载治诣凝和庙。拈香。　　

