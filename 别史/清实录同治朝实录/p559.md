<!-- { "loadSidebar": true } -->
○又谕、据明绪等奏、库尔喀喇乌苏城池。于十月闲被回匪攻破。伊犁北关回匪数千。登时起事。攻扑城垣。接仗失利。其巴燕岱各城。纷纷变乱。道途梗塞。该处存兵无多。势成坐困。请速派大员带兵救援等语。新疆北路。自乌噜木齐失陷后伊犁已成孤立之势。现在贼匪偪近该城。势极蔓延。情形更为危急。此时古城以东。道路尚能疏通。内地精兵。若能迅速出关进剿。尚可保全完善。徐图攻取。傥再任其滋蔓。必更无从措手。前据都兴阿穆图善奏、攻克清水堡贼巢后。官军已进偪甯夏。著即乘此声威。督率各军。奋力进剿。攻拔城池。将甯夏一带地方廓清。能早一日蒇事。即可早一日出关助剿。以纾朝廷西顾之忧。杨岳斌募勇一事。曾否办理就绪。此时西路军情万紧。尤应力顾大局。克日选募成军。统带赴甘。俾都兴阿穆图善之兵。即可早日腾出。鼓行而西。以维危局。骆秉章所派援甘兵一千五百名。由鹤龄统带前往。著即催令克日趱行。迅赴都兴阿军营。听候调遣。毋得迁延时日。致误事机。将此由六百里各谕令知之。　　

○安徽巡抚乔松年奏、现饬英翰一军。移扎颍州防堵。得旨、远防不如近剿。著该抚仍遵前旨。催令英翰等军入豫。迅埽贼氛。颍州地当冲要。仍著另拨劲兵扼守。毋稍疏虞。　　

○复以兆琛为湖南按察使。命来京陛见。　　

○予山东故江苏按察使宫慕久入祀乡贤祠。从巡抚阎敬铭请也。　　

○旌表守正捐躯直隶新城县民妇王张氏。　　

○乌珠穆沁亲王彭苏克那木齐勒于养心门内瞻觐。己卯。孝德显皇后忌辰。遣官祭暂安寝殿。　　

○谕议政王军机大臣等、保恒、惠庆奏、分兵剿匪失利。请调乌科官兵救援一摺。迪化回匪。在阜康一带滋扰。欲攻济城。吐鲁番窜匪。杀伤穆家地山口民勇。在奇台三个泉地方盘踞。木垒河街市被贼焚烧。济木萨兵勇接仗失利。蒙兵未曾接仗。先自溃散。各项兵勇。或接仗即挫。或不战先溃。兵勇缓急难恃至此。致匪势日益猖獗。殊堪痛恨。迪化陷后。贼踞适中之地。四出滋扰。前谕功讷布等驻扎济木萨。待援兵一到。进复乌城。此次接仗失利。非但收复乌垣。毫无把握。将来匪势日渐东趋。何以御之。前因乌科二城。蒙兵不能得力。已谕令嗣后不必勉强凑调。现在贼氛愈急。关外除蒙古以外。更无可调之兵。著明谊、麟兴、车林敦多布、广凤、奎昌等、于乌科二城。挑选蒙古精壮官兵若干名。听候调遣。此时饷项缺乏。如别无可筹之款。即由解到古城八万饷银内。提出若干两。以顾急需。下余之饷。即行派员解赴古城。俾资散放。联捷＜??闲＞放伊犁参赞大臣。昨据刘长佑奏、该大臣已接到兵部勘合。并乌拉票。于十一月十七日起程。著即星速前进。兼程出关。驰赴乌科两城。将明谊等选出蒙古兵。统带前往古城助剿。该大臣曾在直东带兵有年。身经战阵。务须妥筹调度。痛埽狂氛。联捷出关。必经由察哈尔地方。一俟行抵该城。著阿克敦布廉至催令赶紧进发。不准片刻逗遛。文祺前奏、饬令郡王伯锡尔派缠头回兵。会同巴里坤满汉官兵。□□穴□又□灭余匪。现在文祺复有自带缠头回兵来古进剿之说。著即统兵前进。相机剿办。以振军威。哈密防务。即责成扎克当阿会同伯锡尔慎固封守。严密图维。毋稍大意。昨据常清明绪奏、贼已偪近伊犁。逆氛愈炽。纷窜更属堪虞。各援兵未到之先。保恒惠庆务当就现有兵力。妥为拊循。勤加激励。分投防剿。以卫地方。将此由六百里各谕令知之。　　

○庚辰。谕内阁、朕叔祖惠亲王绵愉、秉性端凝。持躬谨慎。自幼仰承皇曾祖仁宗睿皇帝恩眷。道光年闲蒙皇祖宣宗成皇帝叠加优异。晋封亲王。我皇考文宗显皇帝谊笃亲亲。益隆敬礼。咸丰三年。简授奉命大将军。督办巡防事宜。凡遇内廷召对。特免叩拜。紫禁城内赏坐四人轿。王历事三朝。始终罔懈。于管理旗营及一切差使。俱能恪恭尽职。懋著勤劳。朕御极后。复蒙两宫皇太后以王辈分最尊。特命在弘德殿照料。俾资矜式。并停止一切应派差使。以示优崇。本年三月闲。染患痰证。步履维艰。屡经温谕给假调理。七月闲。复因王病体未痊。准开各项差使之缺。加恩无庸停俸。仍在内廷及弘德殿行走。并谕令自行酌量进内。不必拘定日期。方冀珍摄如恒。旧疴渐愈。遽闻薨逝。震悼实深。昨已赏给陀罗经被。派惇亲王前往奠醊。著再派恭亲王带领侍卫十员。代朕前往赐奠。加恩于例赏外加赏银五千两。经理丧事。任内一切处分。悉予开复。所有饰终典礼。著各该衙门察例具奏。伊子奉恩镇国公奕详。于百日孝满后。即著承袭郡王。该衙门不必带领引见。寻议上赐祭葬。谥曰端。　　

○又谕、朕叔祖惠亲王绵愉薨逝。本日业经降旨派恭亲王带领侍卫代朕前往赐奠。兹奉慈安皇太后慈禧皇太后懿旨。以惠亲王辈分最尊。历受三朝恩眷。朕御极以来。王在弘德殿行走。朝夕照料。深慰慈怀。迺因旧病淹缠。遽尔薨逝。我两宫皇太后披览遗章。深为悲惋。命朕于十七日亲临赐奠。用申慈悃。以示优崇。　　

○谕议政王军机大臣等、前因都察院奏、江苏士民殷自芳等、呈请挑浚山盐二县境内市河十字等河。以收灌溉宣洩之利。当谕令曾国藩、吴棠、李鸿章、酌核办理。兹据该衙门奏称、盐城士民赵含生等、遣抱告周郁文呈诉殷自芳等捏撰水利。山阳县之市河十字等河。并不在盐城境内。一经挑筑。必至阻遏水道。盐邑全受其害等情。赵含生等所控各节。与从前殷自芳等呈控情形。彼此各执一词。均难凭信。其市河十字等河究竟应否挑浚之处。著曾国藩、吴棠、李鸿章、相度地宜。确切查明。酌核办理。原呈所称殷自芳等并不遵旨请查。遽行敛钱兴工之处。是否确实。尤应彻底根究。并著该督抚等一并查明具奏。原呈一件著钞给阅看。图并发。将此各谕令知之。寻奏、遵查市河十字等河。由山阳流入盐城。达马家荡入海。下游淤阻。则有害民田。殷自芳等禀由府县筹议挑浚。现在工程已竣。数千顷民田藉资灌溉。至酌捐经费。系另举殷实董事经理。殷自芳等并无敛费情事。赵含生等不明县志。控出怀疑。应无庸议。报闻。　　

○又谕、吴棠奏、东南军务大定。拟试办河运等语。据称江北各属。均以河运为便。惟停运有年。漕□舟穴人又□久废。若设法雇用民船。虑难钤束。并沿河二路纤堤牐坝。浮送能否无虞。亦难逆科。现拟于清淮军需捐款内动银购米三万石解赴通仓。试行河运等情。具见该漕督心存大局。办事认真。江北各属。距沪较远。如与苏浙江广粮□舟穴人又□。一律由上海转运由北而南殊多周折。著照吴棠所请。即行采买米石。雇备民船。由河道运送通仓。所有转运事宜。并江省应行经过河道。均著饬令该地方官妥速经理。一俟议定章程。即行具奏。并著郑敦谨将粮□舟穴人又□经过河路之纤堤牐坝。有无应行修整挑浚。即饬沿途管河官弁。一体迅筹备办。用利运行。如能挽行无滞。来□山戊不□江北新漕。即由吴棠等仿照办理。以复河运成规。该督等谅能实力兴办。不至徒托空言稍涉畏难也。吴棠片著钞给郑敦谨阅看。将此各谕令知之。　　

○又谕、官文奏、发捻窜豫。派军驰赴邓州助剿。及援甘楚军起程日期。刘连捷令扎英霍六安各摺片。逆匪由邓州至镇平相率此趋。现由南召奔鲁山。窥伺河汝。叠经降旨令官文派兵赴豫助剿。兹据官文奏称、已令常星阿、苏伦保、温德勒克西、姜玉顺、蓝斯明等、随同僧格林沁出境分追。现又添派富森保、杨朝林、梁洪胜等、内外夹击。又派成大吉由老河口均光一路。迎头包袭。兼顾楚境。所筹均尚周妥。现在贼众北趋。若不迎头拦截。恐一入河汝。将为秦晋之患。著即催令常星阿等星驰前进。归僧格林沁调遣。不得稍涉观望。致干咎戾。楚省要隘。应办防务。即责成江长贵李成谋等妥为经理。以防回窜。刘连捷一军。自可无庸赴楚。惟该督饬令驻扎英霍六安潜太一带。去贼太远。以有用之兵。置之无用之地。殊为可惜。著僧格林沁遵照叠次谕旨。檄调赴豫。并催调刘铭传等军。星速入豫。派赴前敌截剿。以厚兵力。蒋凝学一军。现扎商城。并著僧格林沁酌量调遣。此军系派赴甘省之兵。著俟豫省贼势稍平。仍令该道带兵赴甘。据官文奏称、该道每月需饷六万两。因楚省支款繁多。力有未逮。不得不藉旧欠接济新饷。议定自同治四年正月起。每月由湖北补发欠饷银二万两。其余银四万两。该道行抵陕西。即由陕西筹给。行抵甘肃。即由甘肃筹给等语。著刘蓉恩麟于蒋凝学一军到境时。照数接济。刘蓉并于荆子关设立分局。藉收转运。以利师行。将此由六百里谕知僧格林沁、官文、刘蓉、并传谕恩麟知之。　　

○护陕甘总督恩麟奏、甘省危急。请饬督臣杨岳斌星驰来甘。得旨、杨岳斌屡经有旨。催令赴任。该护督惟当尽心竭力。支持危局。以期有所补救。不可稍存诿卸之心。　　

○以安徽霍山解散逆众逆首陈得才自尽。赏总兵官李扬隆从一品封典。总兵官袁秀林、参将刘维桢、巴图鲁名号。投诚贼目吴清泰以都司用。并赏蓝翎余。加衔升叙有差。　　

○以湖北省城办理营务出力。赏道员义泰盐运使衔。　　

○予浙江杭州殉难道员胡元博等暨各属阵亡殉难绅民妇女一千七百七十九员名口分别旌恤如例。　　

○予浙江诸暨阵亡民人包立身暨妹美英并合家男妇十七名口旌恤加等同时殉难绅民妇女一万四千七十七名口分别旌恤如例。　　

○辛巳。谕内阁、前因麒庆奏、土默特贝勒旗老头会肆抢一案。请派大员驰赴该旗就近查办。当经谕令额勒和布。前往会同审讯。兹据额勒和布等奏审明定拟一摺。所有案内各罪名。著该衙门速议具奏。另片奏、请将讹索吓诈之佐领章京德瓦拉布窄按例惩办。并查办该旗差项地亩。酌拟条款二十二条。开单呈览等语。著该衙门一并妥议具奏。寻理藩院议、该侍郎等查办土默特旗差项地亩。应如所拟二十二条办理。从之。　　

