<!-- { "loadSidebar": true } -->
○甲寅。谕内阁、惇亲王奏宗人府向无堂期。请饬宗正宗人。每日一人不拘时刻到署稽查等语。著宗正宗人轮流到署。以重公务。　　

○又谕、御史佛尔国春奏、请将盗墓人犯。照明火盗犯一律治罪一摺。前因于淩辰等奏、近来盗墓贼犯。扰害无忌。曾经叠降谕旨。以该犯等情节凶残。甚于明火。谕令刑部会同都察院大理寺将该犯等罪名从重定拟具奏。兹据该御史奏称、近闻刑部遇有此等案件。仅于应得罪名上。议加一等治罪。不肯比照明火重犯一律斩枭。恐一分首从。该犯等难免贿通衙署人役。避重就轻。请饬该衙门悉心核议。照明火劫夺例。不分首从。一律拟以斩枭。庶可惩一儆百各等语。即著刑部会同都察院大理寺汇入于淩辰等所奏各摺。一并核议具奏。不得拘泥成例。稍涉轻纵。致滋流弊。　　

○又谕、前据麒庆奏、遵讯热河马甲穆腾额京控围场商佃人等。违例在红椿以内开川掘井盖房砍木等情。该马甲均不能指实。已赶传人证研讯。当经谕令麒庆确切根究。兹据该马甲穆腾额、以奏案延不查办原告被押等词。遣抱告赴都察院呈诉。是否该马甲捏词妄控。抑系果有别情。仍著麒庆秉公查讯。务得确情。以成信谳。　　

○谕军机大臣等。玉明等奏、匪犯投首。现拟筹办情形。并请将刘访一犯监禁待质各摺片。大孤山匪犯徐五。现因徵兵往捕。遽向城守尉奕榕处乞降。玉明等因该处滨临山岛。恐烦兵力。拟即乘机驾驭。察看情形。妥筹办理。固属因势利导之策。第该匪并未大受惩创。岂肯遽作降计。且官兵遣撤归伍。仅留马队一百名在彼弹压。更难保不从而生心。著恩合于到任后。督饬奕榕等认真察看。如徐五实系因回勇滋扰。激成衅变。此次投诚。实出真心效命。方可奏明请旨。宽其既往。予以自新。傥或阳奉阴违。心怀叵测。即著相机剿办。永绝乱萌。刘锦恺等犯并著饬属严拏务获。刘访一犯。既须监候待质。即著牢固监禁。毋稍疏纵。调署岫岩城守尉复州城守尉宝山招募回勇。不亲身督带。亦未派委妥员管辖致令激成衅端。又不确实具禀。难保非有心掩饰。著交部议处。署岫岩城通判候补同知景灏、未能确查。随同率禀。亦有不合。著交部察议。本日据刘长佑奏、补役豢盗。贻患邻封。请妥筹约束。严定赏罚等语。实为目前切要之务。著恩合、宝珣、麒庆、饬属一律稽查。随时访察。务使贼匪无包庇之人。州县收指臂之助。方能清盗源而靖奸宄。刘长佑另片奏、此次贼目黄洛幅等结夥猖獗。难保不恃有人护庇等语。著麒庆迅将纪盛汶供出之哈达回民丁起云、丁起陇、张洪礼三犯。提缉到案。严切根究。责令将在事各犯。悉数捕获如再延纵。即治以通贼之罪。该都统务当遵旨严办。以期渐戢匪党。不得稍有徇纵。刘长佑片二件。著分别钞给阅看。将此由四百里各谕令知之。　　

○又谕、刘长佑奏、山东枭匪凶焰未息。亟宜及早歼除等语。山东滨海之区。盐匪聚众滋事。暋不畏法。自阎敬铭到任以来。虽叠次捕获。而此拏彼窜。究未大受惩创现在该匪在沧州盐山等处拒捕抗官。且据商人晋源昌禀报有案。若不赶紧缉捕。尽法究治。何以重鹾政而遏乱萌。著阎敬铭按照刘长佑所陈各节。严饬所属。遴派弁役。实力巡缉。务将著名首匪。认真访拏。务获究办。其留防东路兵勇。如可腾出。即挑选精锐数百名。拣派明干将弁管带。前往盐沧一带。与直隶。各营汛会同捕拏。并准该管地方官遇有枭匪恃众拒捕。即行格杀勿论。庶匪众知所惩创。不敢肆意横行。原片著钞给阅看。本日明降谕旨。将恩锡补授奉天府府尹。潘鼎新补授山东臬司。盛京事务紧要。著阎敬铭传知恩锡令其迅速起程。毋稍延缓。丁宝桢现已回省。潘鼎新仍著驻扎济甯。统带淮勇。实力防剿。该臬司从前屡立战功。朝廷特加简擢。即著传知该员令其益加奋勉。以副委任将此由四百里谕令知之。　　

○又谕、刘长佑奏、直隶操防紧要。请饬催固本军饷一摺。本年春闲。直隶设防以来。经费支绌。现在东西两路留防兵勇。人数尚众。加以月协淮勇军饷。并添设水师。制造炮船。需用不赀。若各该省不将固本军饷迅速筹解。畿辅重地。兵勇哗溃堪虞。所关非细。著瑞麟、左宗棠、李鸿章、徐宗干、刘坤一、李瀚章、郭嵩焘、刘郇膏、孙长绂查照刘长佑咨催单开欠数。严督藩司。各将该省欠解银两。迅速如数筹拨。分起解赴直隶。以济急需。毋许迟延拖欠。将此由五百里谕知瑞麟、左宗棠、李鸿章、徐宗干、刘坤一、李瀚章、郭嵩焘、并传谕刘郇膏、孙长绂知之。　　

○又谕、曾国藩奏、移扎徐州。整理马队。并陈近日军情一摺。僧格林沁旧部马队。经曾国藩详加裁汰。分别留撤。并将留营兵丁。分派各员统领管带。其乌尔图那逊所带并土默特各马队。均著俟周家口防务稍松。再由曾国藩分别汰留。力行整顿。富森保所带马队。即著留于湖北防剿。至牛落红等股匪。回窜阜阳县境。占踞各圩。虽经英翰防兵截击。略有斩捦。并未大受惩创。张得胜、克蒙额两军。现已由乔松年檄赴颍州援剿。仍恐兵力尚单。曾国藩务当饬令色尔固善、并周盛波。刘铭传等军。迅赴颍郡。与乔松年所派各军。四面兜围。就地殄尽。不可再令逸往他所。又致滋蔓难图。太和阜阳等处民团。素称得力。该大臣尤当设法鼓励。令其到处截击。以助官军声势。至张总愚等股匪。窜扰唐县等处。偪近陕楚。势焰尤张。陕南兵力空虚。鄂豫兵力亦单。恐未能制贼奔突。曾国藩节制三省。而山东直隶现无军务。仅系河南一省。自应一并筹画布置。随时援应。不得拘泥从前十二府州之说。置豫省军情于不问。至鄂省东西两路偪近贼氛。防剿情形。甚关紧要。所有楚北军务。自应由曾国藩节制调遣。以一事权该大臣务当遵奉前旨。妥筹布置。贼纵奔窜靡定。军情旦夕异宜。许州为四路适中之地。前曾谕令该大臣移扎该处。就近调度。以期呼应灵通。著即斟酌情形。妥筹办理。杨鼎勋、郭松林两军。并著催令迅赴该大臣军营。听候调遣。以厚兵力。将此由六百里谕令知之。　　

○以山东按察使恩锡为奉天府府尹。江苏常苏通海道潘鼎新为山东按察使。　　

○命已革署四川总督曾望颜以四品京堂候补。　　

○以解马出力。赏察哈尔佐领伊勒当阿等花翎。　　

○以湖南克复会同等城出力。赏同知程学伊、都司颜承宣等花翎。守备雷宗璇等蓝翎。按察使陈士杰等加衔升叙有差。　　

○以直隶喜峰口疏防马贼入关。知府延福等下部议处。　　

○乙卯。世宗宪皇帝忌辰。遣官祭泰陵。上诣寿皇殿行礼。　　

○谕军机大臣等、吴昌寿奏、豫军力单请责成皖楚会剿一摺。张总愚等股匪。围攻新野县城。退窜南冈。经张曜等击败。追至邓州镇平。该匪遂分踞南阳邓州镇平等处。其赖陈等逆。复自阜阳窜回固始息县新蔡。攻破民寨多处。并分踞沈邱县属之瓦店等寨。俱经王文行、蒋希夷、各军竭力击退。览所奏各情。贼虽暂时击退。而裹胁日众。势焰日张。民寨残破日多。官军饷需匮乏。复经裁减数成。贼众兵单。几有不能支持之势。匪众全聚豫境。若非皖鄂两省合力助剿。将来逆焰愈张。势必皖鄂并受其患。现在姜玉顺一军。已到新野。刘铭传、康锦文等军。均已进至黄牛岭。著官文、曾国藩、乔松年、郑敦谨、严饬该将领等视贼所向。与豫军会合为一。相机剿办。毋得此前彼却。仍存畛域之见。以致有名无实坐误事机。至皖鄂各军援剿豫省。若远候统兵大臣及本省督抚文檄为进止。鞭长莫及。势必坐失机宜。前经叠谕曾国藩移扎许州。节制皖豫鄂三省军务。就近调度。以期呼应灵通。著该大臣悉心筹度。妥行办理。将此由六百里各谕令知之。　　

○又谕、左宗棠等奏、官军剿贼获胜。现饬各军分道进剿。瑞麟等奏、花旗股匪。阑入长乐县城。官军合力围攻各一摺。窜粤余逆。惟汪海洋一股。凶狡最著。此次经康国器督军痛剿。歼毙悍贼甚多。汪逆身受重创。一时猝难远窜。自应以剿为防。步步围偪。方能聚而歼旃。左宗棠现饬高连升等进偪镇平之北。令刘典、王得榜等、分屯要隘。联络声援。惟镇平西南一路。必须粤军严扼其冲。而花旗股匪窜陷长乐。卓兴等军为所牵缀。仅余方耀邓安邦两军。恐不足以遏贼奔突。著瑞麟、郭嵩焘、督饬方耀等实力扼守。一面严饬卓兴等将长乐县城。迅图攻克殄灭花旗一股。庶得早日合兵。歼除汪逆。席宝田、娄云庆等军。前已有旨令其驰赴镇平会剿。即著刘坤一、孙长绂、遵照前旨。迅速调派。毋得稍分畛域。左宗棠前已有旨令其驰赴镇平督办军务。即著懔遵前旨。迅速前进妥筹一切。如有不遵调遣及迟玩军务者并著查明参奏。以一事权。长乐文武下落著瑞麟等查明具奏。将此由六百里谕知左宗棠瑞麟、徐宗干、刘坤一、郭嵩焘、并传谕孙长绂知之。　　

○又谕、前据讷尔济两次奏报巴里坤兵糈紧要。请于杀虎口税项拨银。解交归绥采买米石。并请饬部拨粮饷以济兵食各摺。均经降旨交户部速议具奏。兹据户部覆奏、讷尔济原奏。请于杀虎口税课项下拨借银两。采买粮石。系为移缓就急起见。均应照所议办理。至所称请饬部迅拨饷银一节。前于奉旨筹拨伊犁饷银摺内。曾请将四川应解新疆饷二十一万两。解交陕甘总督。转解成禄军营交纳。请饬成禄于前项饷银解到时。先行拨出二三万两。解交巴城应用。并请饬四川总督将欠解新疆饷银。赶紧措解各等语。巴城防剿。万分紧要。自乌垣奇台等城被陷。粮石无从采买。若待口内饷银。诚恐缓不济急。自应就近采买粮石。设法转运。并筹拨饷银。以济急需。即著杀虎口监督钟禄、在于正税项下。拨银一万两。解交归绥道库以作采买粮石之用。傥关税不敷拨用。著王榕吉另行筹款拨解。毋误要需。此款解到。即著德勒克多尔济、督饬归绥道赶紧采买粮石。雇觅驼只。迅速运解巴里坤交收。不得稍涉迟延。致干重咎。所有杀虎口运费。并买粮价值。及雇觅驼只款项。均准按实用数目。作正开销。并著成禄于四川解交新疆饷银二十一万两内。先行拨银二三万两。派员解交巴里坤应用。毋稍延玩。成禄讷尔济、所需军饷均关紧要。即著崇实、骆秉章、将四川应解新疆饷银二十一万两。赶紧筹拨。派员解交陕甘总督。以资转解。将此由五百里谕知德勒克多尔济、崇实、骆秉章、成禄、讷尔济、并传谕王榕吉、钟禄知之。　　

