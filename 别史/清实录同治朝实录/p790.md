<!-- { "loadSidebar": true } -->
○壬寅。谕内阁、刘坤一奏、铅山刁民聚众滋事。业经办结一摺。江西铅山县湖坊司所辖之茅排地方游民黄幅仔等。因巡检范培平日讯断不公。监生王添发随事干预偏袒。均为众怨所归。起意聚众报复。经该府县禀请将范培撤参另委从九品郑承先前往代理。乃该犯等胆敢纠同首夥六十余人。于九月十八夜闲齐赴湖坊。将范培家丁并王添发之子杀毙。郑承先带兵弹压。亦被戕害。并将寓所焚毁。次日退往西山。图添党与。抢劫河口镇。该府县派兵兜剿。复敢恃众迎敌。拒伤兵团。实属藐法横行。形同叛逆。旋经官军将首犯黄幅仔等三十余名拏获正法。其余胁从。分别释放。办理尚为迅速。仍著刘坤一严饬该府县。将茅排地方认真编查保甲。毋使宵小匿迹。以靖乱源此外各属有无匪徒潜匿。并著随时严密查缉。防患未萌。不得稍涉大意。　　

○谕军机大臣等、英翰奏、贼股势渐西趋。添调皖军分防豫境一摺。捻匪入鄂以后。由黄麻等处窜扰德安。踪迹飘忽。势将折回豫境。英翰现派郭宝昌等军。移扎商城固息等处。越境防堵。以备迎剿。实能不分畛域。办事认真。深堪嘉尚。豫境地广兵单。不敷分布。该抚能调拨皖军。分扎豫境东南。俾该省防务益臻周密。皖省西北。亦可藉固藩篱。布置颇为妥协。著即督饬郭宝昌等实力堵截。并与豫省主客各军联络声势。以壮军威。将此由五百里谕令知之。　　

○以詹事府少詹事讷仁为詹事。　　

○以山海关缉盗出力。赏防御锡林等花翎。　　

○以徇情纵贼革江西巡检范培职。永不叙用。予被戕代理巡检郑承先祭葬世职。　　

○予奉天各属阵亡殉难监生陈广益等绅民妇女四百三十名口分别旌恤如例。　　

○癸卯。谕内阁、万青藜、刘昆奏、遵查近畿蠲免钱粮各州县被参被控情形一摺。此案前经给事中广诚、徵麟、御史舒明。先后奏参。并据生员王湘九等具控。叠经降旨交万青藜等查明具奏。现据该兼尹等奏称、确查各该州县委无已蠲重徵情形。并讯明寄庄系地主蒙混税契。请饬查办。并声明户部则例所载奉免经过钱粮。系按御道两旁丈算。山岸河坎窄狭处所。以二里为限。旷野平原处所。以三里为限。民地下忙粮银全免。旗租蠲免十分之三各等语。是御道所经。从无合境全蠲之事。其粮银全行蠲晚字□□羕。系别于旗租徵七蠲三言之。近来各州县奸民。往往误会。藉端具控。若不查明惩办。何以杜争讼而儆刁风。即著万青藜等提集全案人证卷宗。确切讯明。照例惩办。并著分饬各州县查明京旗租地。如有粮地夹杂漏报者。赶紧补免。并将寄庄地亩。一律更粮换契。以清界限。如查有已蠲重徵州县。仍著据实参办。毋稍徇隐。　　

○谕军机大臣等、麒庆奏、请饬东三盟盟长协拏盗犯等语。盗首白淩阿、弥勒僧格、系叠经降旨通缉要犯。该匪等展转逃匿。日久稽诛。现经麒庆查访白淩阿业已削发。诈为喇嘛。弥勒僧格等身系蒙古。均不能久匿民闲。难保不煽惑蒙古人众。代为隐庇。著理藩院迅即行文哲里木、卓索图、昭乌达、各盟长。督率各扎萨克协同热河都统委员一体严拏。不得稍分畛域。自干咎戾。并著各该盟长剀切晓谕居住蒙古人等。毋任庇匪藏奸。以期必获。麒庆原片著钞给理藩院阅看。将此谕令知之。　　

○补铸福建诏安县知县印信。从巡抚徐宗干请也。　　

○以广东绅民力保危城。永广新兴、广甯、二县学额各二名。　　

○甲辰。谕军机大臣等、景霖奏、守护官兵。请免归军合练一摺。据称马兰镇外属五营。遵蓟二营。专事操防。并无守护之责。其曹墙二路黄花山六关汛弁兵。均为守护风水而设。前准刘长佑照会抽练兵丁。不可不通盘豫筹。加意拱卫等语。风水重地。守卫极关紧要。该总兵所奏。自系实情。著刘长佑通盘筹画。应否将曹墙黄六关汛等兵。概免归军合练。其遵蓟二营兵额。尚不足抽练之数。应于何处添拨。即行妥筹具奏。务于筹防守护。两有裨益。原摺著钞给刘长佑阅看。将此各谕令知之。　　

○又谕、谭廷襄、曾国荃奏、官军连日鏖战获胜。并霆军淮军豫军次第入鄂。现在布置合围一摺。贼由臼口出窜。谭仁芳等军。无日不战。各获小胜。初六日之战。郭松林先胜后挫。受伤甚重。览奏曷胜廑系。贼之大股。趋钟祥一路。刻下鄂省追军。紧蹑其尾。曾国荃已派总兵刘维桢从吴家店拦头截击。唐协和继之。复饬姜玉顺由云梦进扎应城。以防回窜。著即督饬诸将前截后追。仍规取远势。务歼贼于唐白河襄河之间。傥再任贼纷窜。漫无布置。恐该抚不能当此重咎也周盛波等军。均已陆续入鄂。著曾国藩、李鸿章、李鹤年、分饬诸军。遇贼即击。不准稍分畛域。如查有临敌退避。致贼踪复行蔓延。即著于军前正法。以昭炯戒。将此由六百里各谕令知之。　　

○又谕、刘典奏、因病不能即日起程。并募勇尚需时日。请赏假五个月等语。甘肃情形。待援孔亟。前因陕西贼势鸱张。督率无人。令左宗棠由鄂入秦。先行督剿陕西贼股。惟左宗棠兵数不多。必须刘典赶紧料理到营。兵力始能稍厚。若迁延数月。则军情贼势。变幻靡常。局势何堪设想。刘典著赏假两个月。一面赶紧调理。一面募勇训练。克期启行。并著左宗棠、李瀚章、催令该臬司迅速筹办。不得稍事逗遛。左宗棠懔遵本月十六日寄谕。带兵迅即入秦。杜贼窜鄂。督同该抚等肃清陕境。将此由六百里谕知左宗棠、李瀚章、并传谕刘典知之。　　

○兵部议覆闽浙总督左宗棠奏请将福建水师后营游击。移扎马港厅锱五店地方。并拨千总把总各一员。外委额外各二员。战守兵二百四十名。以资控制。应如所奏办理。从之。　　

○予湖北臼口等处阵亡总兵官张凤鸣、副将钟光斗、游击杨爵发、都司谢宝城、千总任连升等、祭葬世职加等。　　

○蠲缓湖北沔阳、监利、武昌、嘉鱼、汉阳、汉川、黄陂、孝感、广济、黄梅、钟祥、京山、潜江、天门、云梦、江陵、公安、石首、松滋、枝江、荆门、江夏、黄冈、蕲水、二十四州县被水被旱地方新旧额赋暨杂课有差。　　

○乙巳。谕内阁、马新贻奏、甄别庸劣不职各员。请旨分别降革休致。以肃吏治一摺。据称浙江桐庐县知县宋大璋、性情迂缓。办事迟钝。拣发知县何福恩、才具中平。颇有嗜好。均属难膺民社。该二员系举人出身。请改教职等语。宋大璋著以教职归部铨选。何福恩既颇有嗜好。著即休致。富阳县知县萧元模、心地模糊。不谙治理。著以县丞归部铨选。知县肃定轩、质陋材庸。难期振作。丽水县典史沈丙荣、行为卑鄙。从九品莫岩、性情浮躁。府经历武芳山、居心诈伪。县丞吴芝田、心地粗率。从九品牛桂棻、操守不洁。未入流林溥淇、性耽安逸。巡检唐虞盛、举止轻浮。曹宗保、声名恶劣。以上九员。著一并革职。盐大使杨蕃、未入流邱家炘、年力衰颓。不堪委任。著一并勒令休致。另奏、暂革浦江县知县高世清、前欠解税契银两。现已清缴。例应开复。惟该员才识庸闇。难膺民社。保留浙江补用知县袁椿、前在义乌县任内。办事颟顸。不协舆论。请分别惩办等语。高世清著即行革职。袁椿著注销保案。仍以府经历归部选用。以示惩儆。　　

○又谕、总兵刘连升奏、吁恳赏假回籍修墓一摺。浙江甫就肃清。缉捕巡防。均关紧要。浙江温州镇总兵刘连升、著毋庸赏假。迅即赴任。以重职守。另片奏请更名等语。刘连升著准其更名刘连济。　　

○谕军机大臣等、有人奏、江苏邳州知州张景贤、以酷济贪。滥毙多命。安东县知县胡克文、老迈昏庸。纵令伊子干预把持。遇事婪索。淮安府董事郎中丁寿恒、藉捐肥己。武断乡曲。包揽词讼。其父已革中书丁晏、以敛钱擅杀奏革之员。竟保至三品花翎。二品封典。钻谋奸狡。同恶相济。请饬查办等语。所奏是否属实。著曾国藩、李鸿章、郭柏荫、确切查明。据实参奏。毋稍徇隐。原片著钞给阅看。将此谕知曾国藩、李鸿章、并传谕郭柏荫知之。寻曾国藩等奏、遵查张景贤残忍贪劣。被参各款。均属有因。应请革职。胡克文虽无纵子婪索情弊。惟不胜繁剧。请以教职改补。丁晏乡评素重。丁寿恒并无劣迹。应免置议。从之。　　

○以大理寺卿继格为都察院左副都御史。　　

○以浙江绅民力保危城。永广东阳县学额文五名。武三名。青田县三名。永嘉。平阳二县文各四名。武各二名。乐清遂昌。龙泉三县文各三名。武各二名。　　

○以恭纂文宗显皇帝实录圣训庆成。予提调等官盛京兵部侍郎前因阁学士延煦、光禄寺卿胡瑞澜等、升叙有差。赏内阁学士奕庆花翎。


大清穆宗继天开运受中居正保大定功圣智诚孝信敏恭宽毅皇帝实录卷之一百九十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治五年。丙寅。十二月。丙午。谕内阁、庄顺皇贵妃金棺。于本月二十四日。奉移田村。著派恭亲王于二十二日。赴吉安所奠酒。并派贝勒载治于奉移日。送往田村。　　

