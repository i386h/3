<!-- { "loadSidebar": true } -->
○又谕、张廷岳奏、带兵大员贻误戎机。请旨查办。并带兵回库各摺片。毕留图庙内盘踞之贼。不过八九百名。自应悉力围攻。一鼓殄灭。乃总管达尔济轻听贼匪投诚之言。自懈防守。并阻止伯克瓦齐尔等军无须巡逻。致令贼匪于九月初三日。乘夜向西奔逸。贻误戎机。实堪痛恨。扎萨克齐默特多尔济、伯克瓦齐尔、业经张廷岳摘去顶带。以示惩儆。达尔济轻妄纵贼。厥咎尤重。著先行摘去顶带。交奎昌、荣全、多布沁扎木楚、杜嘎尔、查明达尔济此次贻误情形。从严参办。以肃军律。并著将被裹从逆之邢章。解赴乌里雅苏台城。交奎昌等严讯贼匪窜逸情形。据实具奏。现在贼匪窜向何处。张廷岳当饬伯克瓦齐尔等探踪跟追。痛加剿洗。杜嘎尔亦当督饬各军确侦贼踪。会合夹击。并著严饬达尔济实力兜剿。毋令得容喘息。余烬复然。张廷岳恐贼分股直犯库伦。现已带兵回库。即著将防守事宜妥筹办理。毋稍疏忽。贼股西窜。趋向靡定。著定安严饬各路防军。遇贼即击。毋形疏懈。其萨萨布所部马队。仍著催令星速前进。以资厚集。将此由五百里各谕令知之。　　

○又谕、刘岳昭、岑毓英奏、通筹全局。分路进剿一摺。滇省东南一带未拔贼巢。均距省城甚近。自应先行剿除。以去肘腋之患。大东沟向未克复。马如龙受伤未痊。深虑馆驿贼匪出援。致成滋蔓。＜?浦女＞兮田心及曰者乡进剿之师。亦未得手。岑毓英现已带兵起程。亲赴迤南督剿。可谓勇于任事。即著激励各营。分投埽荡。迅拔各巢。肃清东南一路。临安府属。即有贼巢数处。梁士美仅派队驻扎通海曲江一带。安坐府城。并不遵檄剿贼。渐形跋扈。岑毓英当设法驾驭。随时约束。毋任如前骄恣。省城巡防事宜。暨接济各路饷需军火。著刘岳昭悉心筹画。不得稍有贻误。另片奏、攻克永昌府城等语。永昌现既攻克。该处善后及防守事务。该督抚即饬在事各员妥为布置。乘胜进攻永平。将未复各城次第收复。为直捣大理之计。岑毓英现赴迤南。所有迤西军务。仍著妥筹兼顾。将此由六百里各谕令知之。　　

○又谕、总理各国事务衙门奏、奥斯马如国换约届期。请派员互换一摺。奥斯马加国前立条约。声明一年更换。现据该国使臣嘉理治呈递照会。内称即日赴沪候办换约等语。著派恩锡将同治八年与奥国所立条约。妥为互换。其条约各本。俟李鸿章派员赍送至江苏时。即著恩锡袛领。届期前往上海办理。恩锡于换约一事。向未经手。著曾国藩添派熟悉洋务大员。帮向办理。以期妥协。本日谕旨一道。一并发往。如该使索看凭据。即著恩锡另行恭录。给与阅看。俟换约事毕。此旨仍缴还军机处备查。将此由五百里谕知曾国藩并传谕恩锡知之。　　

○河东河道总督苏廷魁、奏报秋汛安澜。命诣河神庙祀谢。赏道员成孚花翎。　　

○以云南克复丽江等城出出。予总兵官杨玉科以提督＜??闲＞放。赏总兵官张松林一品封典。总兵官刘令集、副将万如云、吕镇南、参将杨谦、游击苏斯洋、蒋宗汉、刘重庆、都司杨桐、知府钟念祖、巴图鲁名号。参将徐联魁、知州程梁生等花翎。千总吴志远等蓝翎。余加衔升叙有差。　　

○句到新疆、广东、广西、四川、福建、情实罪犯。停决新疆绞犯一人。广东斩犯一人。四川斩犯四人。绞犯二人。余四十九人予句。　　

○赈山东菏泽、曹、单、定陶、城武、钜野、郓城、济甯、金乡、嘉祥、鱼台、汶上、东平、十三州县被水灾民。　　

○乙巳。谕军机大臣等、李鸿章奏、练军分起出口日期。请饬察哈尔台站防护弁兵。互相援应。并由库伦多派驼只迎引一摺。古北口头起官兵。已于本月初六日出口。其余各哨每起百名。闲日前进。贾吉龄亦亲率中营。于十二日赴口。陆续进发。即著李鸿章饬令该都司督率各起官兵。迅速趱程接续前进。毋稍迟误。李鸿章摺内。现有探闻马贼三四千余。由山后乌拉齐向东北分股窜扰图谢图汗地面。距赛尔乌苏较近等情。该军前赴库伦。必由赛尔乌苏经过。深恐附近有贼突至。或致疏失。著庆春檄饬沿途防护弁兵。于该军经过时。互相援应。并著张廷岳、阿尔塔什达、多派膘壮驼只。遴委得力员弁。带赴二三十台处所。沿站迎提导引。以免迟滞。此军到库后。应如何分拨防剿。张廷岳等务当妥为布置。力保要区。将此由五百里各谕令知之。　　

○又谕、定安奏、遵拨马队前赴杜嘎尔军营。并解送乌科两城军饷等项应需经费。及各营应赏皮衣。均请饬部拨解银两各摺片。萨萨布患病未能速痊。既据定安奏称并无捏饰。著准其回旗调理。其所部吉林黑龙江马队。定安已饬侍卫永德带队先发。并令副都统成山一军。由茂明安旗就近驰赴杜嘎尔军营。即著该将军檄饬永德、成山等、星速前进合队。以资厚集。毋稍稽延。口外气候早寒。现届秋深。朔风凛冽。所有沿边带驻扎各营兵勇寒苦情形。实深谨系。著准其援照上年成案。每兵勇一名。赏给皮衣银一两五钱。以示体恤。应需银四万一千余两。即著何璟于应解京饷内如数酌拨。派员解赴归绥粮台。俾得及得放给。至乌科两城军饷军火。及新疆各处饷银。待用孔亟。定安所称运送经费。无款可筹。亦系实在情形。著准其于山西应解京饷内先拨银一万两。即著何璟照数筹拨。就近解赴绥远。以济急需。将此由五百里各谕令知之。　　

○旌表守正捐躯直隶衡水县民曹立敬女廷姐。　　

○丙午。谕军机大臣等、神机营王大臣奏、请整饬边外台站一摺。前因库伦情形吃紧。察布察尔等台官兵溃散。深虑官兵停滞中途。粮饷军火。多致梗阻。叠谕庆春赶紧设复。又以荣全驰赴伊犁。于库尔喀喇乌苏迤西。如何设站安台。接护转运。谕令荣全等体察办理。兹据该王大臣奏称、边外各路台站。现拟分段责成。张家口外头台至八台。专交察哈尔都统。自九台以北至乌里雅苏台科布多各台。分交各该盟长。自赛尔乌苏至库伦。自济斯洪果尔至归化城各台。亦交各该盟长。按照定制。何台应归何旗管辖省。仍令该王公等自行经理。每台连额设之数。以骆驼一百只马五十匹为定数。戈壁地内不能用马之处。即备骆驼一百五十只。如不敷用。应由帮台办事官员添雇。所需添雇价银。准其报领。在台供差官兵等应分别给予口分。仍由该将军等稽查。遇家认真办理或贻误不齐等情。随时奏请劝惩。至进取伊犁。应由何路前往。亟应设法安台。官兵过境时。除照例支给外。并令蒙古旗户。多备牛羊柴草。按照时价。卖给官兵。以资接济。傥该官兵勒索陵虐。准其禀报该管之将军等参办。哈尔尼敦等处。匀拨官兵。分扎联络等语。著理藩院、定安、庆春、奎昌、荣全、多布沁扎木楚、文硕、张廷岳、阿尔塔什达、按照该王大臣所奏详细情形。悉心核议。奏明举办。该将军都统大臣等所属蒙古旗界应设之台。向归何旗安设者。并著绘图贴说。详细奏闻。其应筹各台经费。一并核实奏请拨用。另片奏、荣全前赴伊犁。虽有路可通。第关内外正路未通。若以孤军径趋伊犁。亦非计出万全等语。此时伊犁既不可置为后图。而进兵之后。尤应豫筹久远。著奎昌、荣全、多布沁扎木楚、文硕、妥为核议。奏明办理。原摺片均著分别钞给阅看。将此谕知理藩院、并由六百里谕令定安、庆春、奎昌、荣全、多布沁扎木楚、文硕、张廷岳、阿尔塔什达知之。　　

○丁未。谕内阁、镶黄旗满洲奏、原任杭州将军瑞昌次子续承。查有下落。现由湖北巡抚派员护送到旗一摺。续承著该旗带领引见。　　

○谕军机大臣等、李瀚章奏、遵议湖南撤回勇丁。借补行伍。无庸另定章程一摺。据称该督自调任楚督后。曾仿照前办湖南章程。将湖北省出师凯撤投标员弁。挑选精壮。练习弓马。即以技艺之优劣。定署补之先后。并酌给练习弓箭银钱。以资生计。所有撤勇借补行伍。办理有年。似无庸另议章程等语。两湖凯撤员弁。既据奏称挑选补额。定有章程。即著李瀚章、刘昆、按照旧章办理。惟两湖地方。年来匪徒屡次滋事。该督抚务当认真防范。督饬各该州县。将团练保甲等事实力整顿。遇有不法之徒。随时密拏严办。以期消患未萌。将此各谕令知之。　　

○又谕、苏廷魁奏、赶堵侯家林缺口。并改筑官堤一摺。据称自兰工决口后。黄水穿运而行。本年八月初闲。黄水异涨。复由侯家林将民埝冲成缺口。灌运入湖。若不亟筹堵筑。恐来年大汛盛涨。沙汛俱下。河湖全塞。南路运道可虞。拟趁水落归槽。赶将侯家林缺口堵合。沮河一带民埝。一律改筑官堤。现已派员赴工。先于口门盘做里头。免再刷宽。并将堵口筑堤。撙节确估。奏请筹款兴修等语。东南运道。关系紧要。自应亟筹堵筑。著乔松年、丁宝桢、按照所奏各节。详加查勘。会商筹办。应需款项若干。俟奏到后再行筹拨。原摺均著钞给阅看。将此各谕令知之。　　

○又谕、刘长佑、冯子材奏、官军围剿窜匪。歼除首逆。并拏获内地要犯一摺。越南匪首曾亚日。于王大股匪剿灭后。复纠党窜踞上林社夷村。经冯子材饬令刘玉成等带队围剿。立将贼首曾亚日及匪目黄汶广等诱捦正法。股匪悉数歼除。惟赖安粘山东枚等处。踞匪尚多。即著刘长佑、冯子材、檄饬副将陈得贵。督率所部勇丁。扼扎北芹。迅速会同上林社各军。分道攻剿。一面咨会越南官兵。层层堵截。务乘贼匪势孤之时。迅将东路逆氛埽荡。即行转战而西。廓清夷境。毋稍稽延。内匪范三大、陈安氵□甯、筹隶钦州。暗句水东左结之贼。由贼中携带银两。潜回原籍那天墟等处。并在西省上思州边境。招集无赖。带赴水东。现经冯子材派弁前往钦州大寺汛地面。会同该署把总黄绍功。将陈安氵□甯拏获正法。惟范三大闻风兔脱。著瑞麟刘长佑、冯子材、严饬各该地方文武。会同派出员弁。一体严密查拏务获。毋任漏网。将此由五百里各谕令知之。　　

