<!-- { "loadSidebar": true } -->
○谕内阁、前因升任内阁侍读学士王拯、奏参广西学政张正椿贪污各款。当经降旨将该学政撤任。并谕令劳崇光、刘长佑、严行访查。据实具奏。兹据奏称、该学政按试平乐梧州。所取永安州寄籍新生。捐输银三千九百五十两。容县新生军饷银七千两。均由各该地方文武经理。该学政尚无侵蚀入己情弊。至加索新进童生内规卷价各款。并自行笞责生童。肆行陵辱。尚无实据。惟容县捐籍一事。士心不服。众议哗然。且该学政精神短少。阅卷草率。去取未当。舆论不孚等语。学政为风教所关。试卷去取。理宜精心校阅。张正椿一味草率。何以丕振文风。虽据奏称尚无贪污实迹。但其补行容县岁科考五次。所取新生。仅土著一名。余均系籍隶广东。捐赀收考。且未经县府考录申送。其是否身家清白。有无过犯。该学政并未稽查。实属故违定例。办理荒谬。且于各新生缴捐银两时。当堂秤兑。尤乖体制。张正椿著交部严加议处。寻议、张正椿应照违制例革职。从之。　　

○又谕、劳崇光等奏、查明已革绅士。并无受贿包庇乡团。请开复原官等语。此案已革广西绅士唐岳。督办通省团练。因署平南县知县罗纲、听信北团一面之词。辄将南团绅士举人刘彦文等擅行杀害。该举人家属。及平桂团绅等。致信唐岳。求其代为申雪。唐岳覆书。许为代禀总督及致信御史。虚词抚慰。罗纲将信截回。遂禀讦唐岳受贿包庇。经前任巡抚曹澍钟将唐岳、罗纲、一并奏参革职。其实该革绅并未代为禀诉。亦并无平桂团绅致信时随寄银物。及每年收取例规情事。其非把持包庇。已不办自明。若概予褫革。殊不足以示区别而昭公允。已革鸿胪寺卿衔候选郎中唐岳。著开复原官。并赏还花翎。仍责令督办通省团练。辅助官兵剿贼。以收实效。罗纲擅杀有功团练。罪有应得。业经身故。著无庸议。　　

○谕议政王军机大臣等、都兴阿奏、查探远近贼情。并富明阿奏、遵查沿江情形各一摺。常州逆首。打造铁练。豫办麻绳火药线。欲于正月分股攻扑镇江。如江北兵勇。过江救护。即乘虚由余塘等处过江。直犯靖泰。伪护王等带贼二十万。已抵金陵之淳化溪。声言由下关渡九洑洲。大股下窜仪扬。从邵伯直扑里下河。是贼匪情形叵测。大江南北。均形吃紧。镇江为滨江要郡。冯子材等扼守数年。颇著威望。著该提督探明贼踪所向。奋力击剿。毋稍疏懈。曾国荃大营。甫臻安稳。该逆大股已抵淳化溪。虽声言欲窜里下河。难保非声东击西。著曾国藩转饬曾国荃加意防范。该藩司分防芜湖等处。傥贼匪再图攻扑大营。兵力是否足敷防剿。并著该大臣悉心筹画办理。都兴阿因江防紧急。据奏已咨曾国荃。将前此赴援各营兵勇。拨回原防。并著饬曾国荃察看情形。先其所急。酌量妥办。上游和巢官军。击贼获胜。将来贼势不支。必回窜渡江。而仪扬等处。必应豫备不虞。著该将军会同富明阿随时探明。刻刻防范。毋任纷窜。富明阿察看江面已竣。布置一切。均尚妥协。如下游靖泰等处吃紧。即著富明阿亲自前往调度。富明阿另片奏、里下河抽厘积弊。已明降谕旨。将如府严邈等革职矣。该都统于办理此事。甚属认真可嘉。若能将厘局归并。委员裁撤。则浮费可减。商旅亦便。于军饷民情。均有裨益。本日谕知吴棠认真裁汰。著都兴阿、富明阿、悉心筹酌。应如何归并。以裕军饷之处。即咨商吴棠办理。不必稍存越俎之嫌将此由六百里各谕令知之。　　

○又谕、富明阿奏称、沿江各港口。及里下河一带南北台设立捐卡。大小约有百余处。有一处而设数卡者。有一卡而分数局者。委员多而局费滥。徒饱私橐。何由涓滴归公。请饬整顿等语。厘捐为江北军饷所赖。厘卡纷歧。前已叠次被人参奏。谕令吴棠严行裁汰。现经富明阿目睹情形。据实具陈。亟应归并裁汰。以苏民困。江南绅士。大半避居江北。以厘卡为谋食之所。其牟利肥己者。断不止严邈彭蕴括二人。著吴棠严查各卡委员。如有侵吞情弊。即行据实参办。不准再有瞻徇。至各处捐卡。应如何归并。及裁汰冗糜之处。并著悉心妥办。总期涓滴归公。以裕饷源。原片著钞给阅看。将此谕令知之。　　

○又谕、恩麟奏、汉南军营饷匮兵哗。瑛棨奏、省城贼氛紧偪。粮道不通各一摺。毛震寿自上年督兵来陕。将邓逆一股歼除后。洋县失陷。迄未攻克。虽系饷绌兵单。究因该藩司调度未能得力。本日已谕令骆秉章酌拨军饷。解赴汉南接济。仍著瑛棨严饬毛震寿激励兵勇。迅图攻拔洋城。毋再迁延。致干重咎。据瑛棨奏称、省中仓粮将尽。哗溃堪虞。雷正绾驻扎三原。每日派队运粮。接济成禄军营。不能顾及防剿。泾阳现系空城。成禄驻此。亦属无益。请将雷正绾调回省垣。先清附近贼巢。并令成禄移扎三原就食等语。泾阳虽无居民。不可无兵驻守。若将成禄撤回三原。该匪占踞泾城。剿办又觉费手。雷正绾马步各营。应否调回以拯省垣之急。著多隆阿察看情形。酌量调遣。马德昭一军。现在扎营何处。何以瑛棨未经提及。著马德昭恪遵前旨。将附近回巢。尽力剿洗。多隆阿身膺重寄。必须统筹全局。相机调度。省垣关系甚重。尤当妥筹兼顾。如果贼势太盛。粮道梗阻。马德昭兵力单薄。不敷攻剿。该大臣务当先其所急。即雷正绾等不能前往。必当拨兵救援。傥株守一隅。置省垣于不顾。设有疏虞。朝廷赏功罚罪。一秉大公。岂能于多隆阿稍加宽恕耶。懔之勉之。瑛棨另片奏、乌勒兴阿、常海二员。所带吉林黑龙江马队三百余名。因人马疲乏。经多隆阿遣赴潼关调养。又有无马之兵二三百名。颇可训练。请饬多隆阿调赴省城助剿等语。著多隆阿迅令乌勒兴阿、常海、统带所部。前赴西安。以备调遣。将此由六百里各谕令知之。　　

○又谕、前因陕西藩司毛震寿在陕南剿贼。日久无功。叠被参劾。谕令骆秉章查明具奏。尚未据该督覆奏。现据恩麟具奏、该藩司以洋县蓝逆。冲陷官军营盘。兵饥饷绌。贻误大局。禀请奏参治罪。察其所禀各情。该藩司一筹莫展。断难望其复振。而陕南贼势日炽。不可不急易一统兵之将。以专责成。易佩绅、陈天柱、名位虽卑。其才力是否足以独当一面。或川省另有武职大员。可以派往。均著骆秉章酌拟具奏。藩司关系紧要。如有知兵之员。固属人地相宜。傥一时未得其人。但得实心任事之贤员。亦可望其胜任。骆秉章素能留意人才。著即迅速奏闻。候旨简放。或川省未得其人。即于该督平日所知。可以迅速到任者。亦不妨出具考语。据实具奏。甘肃回匪滋扰。提督马德昭尚在西安。未能赴任。而该省总兵。亦俱在各路军营。现委副将游击护署。难望得力。肃州镇总兵何胜必、巴里坤镇总兵熊焕章、近在川省。著骆秉章即饬该二员迅带所部。取道白马关。驰赴甘省。用资会剿。再署湖北提督江长贵、前经给假回籍。著该督即饬迅速驰赴直隶。听候简用。并著传谕该提督即日起程。不必俟假满再行北上。至骆秉章所患咯血。是否痊愈。老成耆宿。中外无多。如病体稍痊。即行驰奏。用慰廑念。将此谕令知之。寻奏、易佩绅、陈天柱、非统帅才。川省无员可派。陕藩紧要。知兵者难其人。现任臬司吴昌寿官声卓著。王榕吉明干有为。前任藩司贾洪诏办事实心。谨就所知所闻。酌举三员。报闻。　　

○又谕、传谕护陕甘总督恩麟恩麟奏、攻剿灵州回匪获胜。匪势穷蹙乞降。并甯夏平罗回匪。乘闲窃发。河州回民悔罪乞恩。沥陈饷绌兵单。不得不从权办理各摺片。道员侯云登督兵剿捕灵州贼匪。解围后亲率兵勇。驰往平罗救援。因未能审度地势。率行前进。以致挫败。本有应得之咎。惟侯云登以文员请署武职。尚属勇于任事。非畏缩不前者可比。著加恩免其议处。协领拴林等于郭家桥之战。应援迟缓。念其并力救护。转败为胜。一并从宽免议。平罗一带回匪。误听流言。胆敢肆行纷扰。经侯云登选派妥弁。及回民掌教人等持谕解散。已有悔悟之意。著即责令速将起意滋事及造言煽惑各要犯。縳献究办。如敢抗违。仍应实力剿除。毋稍迁就。其灵州股匪。现既畏威慑服。著责成定安、杨柄锃等、查明真伪。分别办理。河州回众。因争渡启衅。肆意抢掠。本应严行惩办。惟大兵未集之先。已悔罪投诚。不无一线可原。著照恩麟所奏。饬令崇保等督同在事文武。秉公查办。惟该回众是否真心就抚。总约马万详等跪道哭诉。是否出自至诚。须详加体察。不可为其所愚。如该回众不肯縳献首犯。交还掳去财物。即著调集大兵。痛加剿洗。断不准稍事姑容。致贻后患。　　

○以贪鄙不职。革江苏厘局委员知府严邈。知州彭蕴括职。交署漕运总督吴棠查办。　　

○予甘肃平罗阵亡佐领吉星、防御庆连、署守备郭宗魁、教谕包叶恒等、祭葬世职加等。　　

○癸亥。谕内阁、国家爱育黎元。体恤商民。从无苛刻之事。近因军饷浩繁。设局抽厘。乃朝廷万不得已之举。叠经明降谕旨。严禁扰累。并因御史丁绍周条陈江北厘捐积弊。复经通谕各直省督抚。于厘捐委员。概行裁革。统归地方官经理。按月申报实数。由该管督抚按照例限报部。并照部定章程。酌定简明条款。分晰开载。榜示通衢。以昭核实。乃昨据富明阿奏称亲赴里下河一带。南北粮台。设立捐卡。大小约有百余处。有一处而设数卡者。有一卡而分数局者。委员既繁。局费尤滥。每月局用。少者二百金。多者至千余金。委员严邈等贪鄙不职。因降旨将严邈等革职。以示惩儆。而吴棠于奉旨后。迄今数月。并未遵照办理。该署漕督受恩至渥。尚复如此瞻徇。甚负委任。著传旨严行申饬。即著归并裁革。以清积弊。因思江北如此。他省可知。闻地方不肖绅士。往往夤缘入局。百端侵渔。商贾不胜其扰。而军饷仍无裨益。是以朝廷不得已之举。为不肖委员绅士分肥之地。利归于下。怨敛于上。亦安用此厘局为耶。著再行通谕各直省督抚。恪遵前旨。将各厘局酌量归并。裁革劣员。派委贤能地方官经理。毋得以不肖官绅充数。傥仍前瞻徇。滥行派委。别经发觉。或经科道参奏。必将该督抚等从严惩处。毋谓不戒视成也。　　

