<!-- { "loadSidebar": true } -->
○俄罗斯国使臣布策等二人于紫光阁前瞻觐。　　

○戊寅。谕军大大臣等、前据总理各国事务衙门奏、日本兵船。现泊厦门。声称借地操兵并据英国使臣及南北洋大臣咨报。该国有事台湾生番地方当派沈葆桢带领轮船兵弁。以巡阅为名前往台湾一带。密为筹办福建布政使潘霨早经陛辞出京。即著驰赴台湾。帮同沈葆桢将一切事宜妥为筹画。会商文煜李鹤年及提督罗大春等酌量情形。相机办理潘霨现在行抵何处并著张树声查明。催令迅速赴闽兼程前往。不得稍涉迟延。将此由五百里密谕沈葆桢、文煜、李鹤年、张树声、并传谕潘霨知之。　　

○又谕、前因四川欠解周达武军饷甚多。谕令吴棠先拨银五十万两。所欠尾饷仍令补解清款嗣因黔省需款甚急。复谕该督迅速筹解。兹据奏称、川省饷源奇绌。未能克期全解等语。所奏自系实在情形。惟黔省甫就肃清。所有裁撤勇营及筹办善后各事宜。盻饷甚殷。川省近在邻疆向来解济饷需不遗余力。值此全黔厎定。尤当于无可设法之中。竭力措解。俾得清还各营欠饷。分别撤留。以为一劳永逸之计。仍著懔遵前旨。力任其难设法筹解。一济要需。该督素顾大局。谅不至稍分畛域也。将此谕令知之。　　

○以正白旗蒙古都统载治兼署镶黄旗汉军都统。　　

○己卯。署镶红旗蒙古副都统苏章阿因病解职。以正黄旗蒙古副都统明瑶署镶红旗蒙古副都统。　　

○庚辰。谕内阁、前因桑春荣等奉派覆核已革举人谢焕章覆试卷。与礼部意见不同。分别覆奏。当经谕令九卿会议。兹据奏称、查阅谢焕章试卷。用意艰深。语多晦塞。致被摈斥弗录。不为无因。礼部因系不列等。拟以斥革。系照成案办理。惟卷内虽有未妥之句。尚非文理不通等语。谢焕章著仍照桑春荣等所议。开复举人。罚停会试一科。嗣后礼部于科场事宜。仍当恪遵前旨。秉公办理。此次系属破格施恩。不得援以为例。前据给事中胡毓筠奏称、谢焕章试卷。万青藜背诵其文谓不列等未免屈抑等词。万青黎于此卷既拟查照成案斥革举人。乃于未经奏结之先。辄以屈抑向人传诵殊属不合。万青藜莉交部议处。寻议、万青藜应照不应轻私罪律罚俸九个月。无庸议抵。从之。　　

○谕军机大臣等、总理各国事务衙门奏、俄人久踞伊犁。希图侵越一摺。荣全前与俄官会议收回伊犁。迄无成说。近更多方要挟肆意妄为不特久假不归。并觊觎伊城附近地方。希图侵越。该国住京使臣布策。竟有违约背理之词。虽经总理各国事务衙门与之剖辩。允为行查彼国。其言未足深恃。伊犁久为俄国所踞。蓄谋侵占。本在意中。现且有东犯之势。若再不亟图进取。先发制人。办理更无把握。察哈尔马队计已驰抵塔城。荣全兵力稍厚。著即将各营力加整顿先期布置。一面与景廉各军声息相通。妥为筹画。毋误事机。玛纳斯乌噜木齐等城。必须克期收复。方免俄国生心。且可为规复伊城进步。著左宗棠催令出关诸军。迅速西进。会同景廉筹商剿。迅将各城踞贼次第荡平。期与荣全声势联络。以靖边氛。原摺均著钞给阅看。将此由五百里各密谕知之。　　

○命协办大学士吏部尚书宝鋆稽察钦奉上谕事件处。　　

○以吏部尚书毛昶熙为翰林院掌院学士。兵部尚书沈桂芬管国子监事。　　

○旌表守正捐躯安徽阜阳县民张曾妻尚氏。　　

○辛巳。上幸圆明园。　　

○诣文昌阁拈香。　　

○还宫。壬午。准二串顶带前广东候补道李宗沅重与恩荣宴。赏头品顶带。　　

○癸未。谕军机大臣等荣全奏、前敌剿贼失利。并请饬金顺景廉拨队助剿。暨饬部补拨欠饷各摺片。逆首小虎虽已窜回玛纳斯城。难保不复行纷窜并有攻扑沙山沙湾西湖等处之信。亟应严密防范。著荣全饬令孝顺沙克都林扎布等勤加侦探。遇有贼匪西犯。务当会合夹击力挫凶锋。荣全军营兵力甚单。亟应拨兵援助著景廉即饬吉尔洪额统带黑龙江一军。并添拨吉林马队二百五十名。星速前往西湖。毋稍延缓。金顺此时行抵何处。著即分拨劲旅二三千名。饬由沙山径赴西湖。会合各军。以资助剿。据荣全奏、该处行营。及库尔喀喇乌苏军营。需饷甚殷。所有户部欠拨该处同治十一年十一月。至十二年二月。共四个月月饷银五万二千两。即著补行拨发。交荣全领饷委员运解回营。以应急需。将此由六百里各谕令知之。　　

○又谕、文麟奏、关内道路渐通。请将安敦玉三州县仍归旧制一摺。前因关内道路梗塞。文报不通。各地方官无所遵循。是以将安敦玉三州县暂归文麟节制。现在肃逆荡平西征大军陆续前进一切采买转运各事宜。必须由地方官妥为照料。方能无误师行。安敦玉三州县本系该督所辖。嗣后著仍归左宗棠节制。并著该大臣将后路粮运一切事宜。饬令各该地方官妥速办理以专责成而免贻误将此由四百里各谕令知之。　　

○予奉天盖州殉难防御乌勒禧春祭葬世职。　　

○予乌里雅苏台苇湖阵亡营总德升阿等十一员祭葬世职加等。　　

○甲申。库伦办事大臣张廷岳等奏余匪被剿远扬请撤呢楚棍库布尔驻扎蒙兵。得旨仍著随时勤加侦探。严密防范毋稍疏虞。　　

○乙酉。谕军机大臣等、前因李宗羲奏、黄流挤清入运请饬东省筹堵王老户庄等处民埝缺口以免贻患江北。当经谕令文彬筹度办理。兹据奏称黄流溃决情形。实由上游漫溢。东省先当其冲。江境因受害等语是直境与东省交界地方。应办河工。正未可缓。上年李鸿章曾有于直隶河务先办尾闾各工之请。现在办理情形若何。其直东接壤处所。应如何妥筹堵御。俾得保护本境即以捍卫下游之处。即著体察情形。妥筹办理。江北一带自应修补运堤使漫水得归旧河不至横溢为患李宗羲当酌量缓急豫筹备御。以卫民生文彬于应行防范之处仍当悉心酌度实力布置毋得徒托空言文彬原摺著钞给李鸿章李宗羲阅看将此由四百里各谕令知之。　　

○丙戌。谕军机大臣等总理各国事务衙门奏日本国兵船已赴台湾各国船只亦有驶往福建洋面情事请旨责成前派大员妥速筹策一摺接称接李宗羲咨函内称日本国兵船于三月下旬有驶进厦门海口者有前往台湾者由琅＜?王乔＞地方登岸并无阻问之人英国水师提督。亦选兵船往台湾迤南巡查。并闻日本购买轮船。装载军装粮饷法国及日本兵船均已抵厦日本兵共八营。俱在台湾东海旁起岸。欲攻生番。本月初间始准李鹤年函称台湾道禀报。二月间日本水师官同夥一人。抵琅＜?王乔＞柴城一带。查看牡丹社等处形势绘图。并声称牡丹社系属番界。彼自寻衅在我势难禁止等语生番地方。久隶中国版图。与台湾唇齿相依各国觊觎已久。日本相距尤近。难保不意图侵占。且各国均有兵船驶往。以巡查为名。因利乘便心存叵测。台湾道视为番界寻衅。势难禁止。实属不知缓急。现在日本兵船已赴台湾。且有登岸情事。亟应迅筹办法。使彼族无隙可乘。沈葆桢著授为钦差办理台湾等处海防兼理各国事务大臣。以重事权所有福建镇道等官。均归节制。江苏广东沿海各口轮船。准其调遣。俾得与日本及各国按约辩论。而于征调兵弁船只事宜。亦臻便捷。该大臣接奉前旨。计已驰赴台湾一带。著即体察情形。或谕以情理或示以兵威。悉心酌度妥速办理。并与潘霨随时慎密筹办。一面会商文煜李鹤年等督饬镇道。妥为布置。期于消患方萌。不得稍涉大意。一面将现在办法及台湾如何情形。迅速奏闻以慰廑系除江苏广东沿河各口轮船用款仍由各该省拨给外所有该大臣需用饷银著文煜李鹤年筹款源源接济。毋任缺乏应调官兵并著李鹤年迅速派拨毋误事机将此由六百里密谕沈葆桢。瑞麟李鸿章文煜李宗羲。李鹤年。张树声。张兆栋并传谕潘霨知之。　　

○以刑部右侍侍广寿为繙译会试正考官。工部右侍郎讷仁为副考官。　　

○云南布政使宋延春因病解职以前任山东布政使潘鼎新为云南布政使。　　

○追予安徽定远阵亡殉难候选未入流武达卿等绅民妇女九百五十一员名口分别旌如例例。　　

○丁亥。上奉慈安端裕康庆皇太后慈禧端佑康颐皇太后幸潄芳斋。侍午膳。追予江苏各属阵亡殉难守备俞承恩等绅民妇女四千五百五十七员名口分别旌恤。如例。　　

○戊子。谕内阁刘坤一奏遵查缓徵钱粮案内未开都图。据实覆陈。并请将造册迟延之知县议处各一摺。上年江西新建县地方被灾歉收。该县知县于应开都图村社。并不依限造报。虽据称因公迟延。究属咎有应得。前署江西新建县知县现任浮梁县知县王维新。著交部照例议处。刘坤一于缓徵钱粮案内应开都图。未能督催赶办。迨降旨查询。始据补行声明。亦有迟延之咎。著一并议处。该省徵收丁漕新章。既与部章并无不符。仍著随时严查。毋任稍有浮冒。以杜弊端。寻吏部议、刘坤一应罚俸九个月。得旨、准其抵销。　　

○谕军机大臣等、李鹤年奏、日本师船拟攻台湾番境。相机妥筹一摺。据称日本以土番劫杀该国遭风难民。率领兵船。拟攻台湾番境。现已照覆该国将官。令其早日回兵。并饬台湾镇道按约理论等语。日本违约兴兵。心怀叵测。前据总理各国事务衙门具奏。已派令沈葆桢、潘霨前往台湾生番一带察看。与文煜、李鹤年等、会商办理。嗣复授沈葆桢为钦差办理台湾等处海防兼理各国事务大臣。现在日本兵船。已有登岸情事各国船只。复驶往福建洋面。较李鹤年所奏情形。尤为吃紧著沈葆桢懔遵前日谕旨。与潘霨慎密筹画。随时会商文煜、李鹤年等、悉心布置。毋令日本侵越。并豫杜各国觊觎。方为妥善。并著文煜李鹤年将拨饷拨兵事宜。遵旨妥速筹办。毋误事机。日本是否回兵。台湾镇道如何与之理论。即著据实奏闻。将此由五百里密谕沈葆桢、文煜、李鹤年、并传谕潘霨知之。　　

○江西巡抚刘坤一奏、遵议云南巡抚岑毓英所陈停捐裁勇各节。江西额兵无多。按期调练。无须募补。现留水陆防勇。分驻要区。应俟伏莽尽除。再行遣散。至本省捐输。专供云贵陕甘协饷。容随时体察情形。再筹停止。报闻。　　

○己丑。孝端文皇后忌辰遣官祭昭陵。　　

○陕甘总督左宗棠奏、请将陕西省延绥陕安汉中各镇协营仍归总督节制。以复旧制。从之。　　

○以贝勒载治署掌銮仪卫事。正黄旗蒙古都统载容兼署正黄旗满洲都统。正蓝旗汉军都统崇纶兼署镶黄旗蒙古都统。　　

○以骚扰滋事。革叉扎甯夏主事祥升职。交理藩院查办。　　

