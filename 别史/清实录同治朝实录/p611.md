<!-- { "loadSidebar": true } -->
○又谕、前日据国瑞奏、僧格林沁督军追贼。在山东曹州城西。遇伏阵亡。已有旨令曾国藩星夜带兵赴东督剿。并令刘长佑等严密布置。以固畿疆。惟北路紧要。必须宽筹兵力。方足以资调遣。著麒庆、连成、于接奉此旨后。不动声色。于热河密云地方。各挑选精壮兵丁二千名。配齐军装器械。选派得力大员管带。勤加训练。听候调遣。该都统等惟以弹压土匪为名。万勿稍事张惶。以致人心惶惑。将此由六百里各密谕知之。　　

○又谕、吴棠奏、官兵偪贼回窜。现严邳宿之防。刘铭传一军。由徐赴直。接济兵食。江湖水师。不便入黄。吴昌寿奏、添兵渡河。严防北岸各摺片。贼踪距清淮较远。吴棠现派张从龙、张树声等军、分扼宿迁等处之防。黄翼升水师。暂泊邳宿之闲策应。著即与彭玉麟会商。妥筹布置。以期周密。贼匪北窜后。僧格林沁中伏阵亡。该逆麕集濮范菏泽一带。山东兵力甚单。该漕督所派总兵赵三元统带轻利炮船四十号。前赴济甯。务即催令迅速北驶。与东省丁宝桢等驻扎济甯之军。妥筹策应。刘铭传现已由泗赴徐。挑队赴直。著该提督懔遵叠次谕旨。迅速前赴直隶。与刘长佑会商剿办。以固畿辅之防。直东军情紧急。如再迁延。致误师期。该提督自问当得何罪。吴棠拟请就黄河船只。添置炮位。配以滨黄兵弁驾驶一节。是否可行。著刘长佑、阎敬铭、妥为斟酌。并著吴棠于水师兵弁中。择其能入黄驾驶熟习地形者。赶筹办理。庶于军事有济。阎敬铭现已折回省城。北路未免空虚。傥贼以虚声恫喝。悉锐北趋。莘冠朝观一带伏莽。所在响应。直边将有防不胜防之势。著阎敬铭斟酌缓急。迅速添派劲旅。严备东昌张秋一带。杜其声东击西之计。毋得稍有疏虞。致干重咎。豫省东路河防。考城兰仪。密迩山东曹单。最为吃紧。北岸则龙门口正当其冲。吴昌寿现派汤聘珍所部三千。会同崔廷桂及河北镇道严密堵遏。南岸复有宋庆张曜等军。防守尚属周至。著严饬北岸防兵。与直隶官军联络声势。遇贼即击。并催调谭仁芳四营。迅由许州拔营前进。驶赴北路。择要布置。以厚兵力。如贼势西趋。并檄宋庆张曜各军。沿河拦截。毋稍疏虞。直隶防兵未厚。北路宣化大同等镇标兵。除留本地弹压剿捕土匪外。并著刘长佑拣调数千。随时听候调遣。以期缓急可恃。本日又据祁寯藻奏、畿辅防堵紧要。酌保人才。以资任使。所保之余承恩、杨毓楠等、十一员。著该督查明。是否均在直省。酌量器使。其提镇以下实缺将弁。如有调赴他省军营者。并著调回本任。以重职守。原单钞给刘长佑阅看。山东东昌兖州泰安。直隶大名河闲等处。著刘长佑、阎敬铭、慎＜??闲＞牧令。联络绅民协剿。妥筹坚壁清野之法。以辅兵力不逮。傅振邦前随僧格林沁剿贼。屡著战功。该员现在何处。著阎敬铭咨令赴东。会筹防剿。张曜一军。素为捻氛所惮。能否饬带所部。渡河而北。与直东官军联络击剿。著吴昌寿酌量檄调。河南安徽之汝光颍亳一带。为捻踪潜匿之区。吴昌寿、乔松年、务即选派员弁。带兵驻扎。消患未萌。此时贼势狓猖。僧格林沁以督师重臣。竟以追贼阵亡。各该省督抚提镇。当如何力图整顿。痛殄逆氛。傥逆踪窜扰何省。该省督抚提镇。并不督兵出境。实力助剿。定当重治其罪。不稍宽贷。曾国荃前已谕令来京陛见。或径赴军营。著曾国藩再行严催。饬令酌带亲兵。赶紧北上。毋庸另募新勇。稽延时日。并著李瀚章就近速行宣谕。克日起程。正在寄谕闲。据刘长佑驰奏、贼势猖獗。请令刘铭传刻速前进。并请派曾国藩统师北上等情。与叠次谕旨适相吻合。所称陈国瑞身受重伤。冲出重围。暂投民寨。收集溃勇。复与追贼接仗。转败为胜各等语。陈国瑞未能救援僧格林沁。本属咎有应得。姑念其从前打仗奋勇。屡著战功。且此次身骑俱受重伤。困苦情形。不无可悯。姑免置议。刘长佑惟当令其收集溃散。绕赴北面。努力击贼。为僧格林沁复仇。该总兵部伍。如距阎敬铭军营稍远。即著径赴大名军营。听候刘长佑调遣。此旨即著刘长佑传知。将此由六百里加紧谕知曾国藩、刘长佑、吴棠、阎敬铭、吴昌寿、乔松年、李瀚章、并传谕刘铭传知之。　　

○又谕、官文奏、霆营勇丁。溃散滋事。派军追剿。生捦匪首二名。现饬出境剿办一摺。另片奏、请将霆营营哨各官分别革职。赏假免议。并变异私逃各员。请饬鲍超自行查明。分别参办等语。霆营勇丁。路经鄂省金口地方。乘闲溃散。至咸甯县冒充官兵。戕害知县罗琳。及其幕友家丁。在城乡肆行掳掠。经提督唐仁廉等率劲卒驰剿。官文派成大吉等率营继进。追至江西义甯州之蓝图岭地方。该匪胆敢头裹红巾。设立卡座抗拒。唐仁廉等攀援上岭。毙逆首陈大发等。生捦把总林文龙等二名。解省正法。成大吉队亦至。沿途斩馘颇多。解散尤众。现已追至白沙岭地方。著官文督饬成大吉等越境追剿。不得稍分畛域。并著孙长绂严饬水陆各军。认真堵截。毋任再有窜扰。以期一鼓聚歼。霆营副将孙得友、参将闵玉林、都司胡达萼、记名总兵副将邓云贵、副将马胜泰、游击姜先兆、卜先兆、刘致友、赴官文衙署。伏地请罪。并求给假回籍。省亲治丧就医。该员等均未从逆。尚有天良。著照官文所请。一并暂行革职。假满后仍赴霆营。效力赎罪。以观后效。记名提督唐仁廉等、当霆勇溃散。即能带兵追剿。捦斩首逆。功过尚足相抵。均著加恩免其置议。此外营哨各官。或随同背叛。或乘闲私逃。均属法无可贷。著鲍超自行查明。分别从重参办。如尚有朴实奋勇。材堪造就者。亦著该提督查明。分别去留。妥为经理。该提督当懔遵叠次谕旨。星夜驰赴江西。探明溃勇尚有若干。会同楚西各军。实力剿除。毋贻后患。如敢迁延。必当治以约军不严之罪。懔之。官文又片奏、据记名提督姜玉顺呈称。胜勇中营营官欧吉魁。因秉性慈柔。恐其不善约束。改委副将聂光明接管。讵该营都司李有年觊觎管带。所图未遂。纠约千总谈义发、守备王礼幅、杨大有、把总陈得高等。藉索饷为名。将欧吉魁等殴伤。并敢排列枪炮。竟思抗犯。实属目无法纪。经姜玉顺究问明白。当将李有年、谈义发、王礼幅、杨大有、陈得高、五犯立时正法。各营赖以安靖。办理尚为妥速。著官文传知姜玉顺随时妥为弹压。毋任再滋事端。正在寄谕闲。据骆秉章奏、通筹兵饷缓急。请饬鲍超一军。就近先剿河南发捻各匪一摺。鲍超旧部。叠谕毋庸西行。此时溃勇未清。自应仍令督率所部。由鄂赴江。将余逆剿除。再行相机进剿。将此由六百里谕知官文、骆秉章、并传谕鲍超、孙长绂知之。　　

○又谕、雷正绾奏、官军连克官桥堡李旺堡老巢。捦斩要逆。并成禄抵营。现饬督同鹤龄前进。恩麟奏、陶茂林部勇溃散。贼匪图扑安定。曹克忠剿贼获胜各摺片。甘省回逆。跧伏黑城子迤北东西两山。并坚踞李旺堡。扼守中路。经雷正绾分军三路进剿。叠将沿途各贼巢一律平毁。乘胜攻拔官桥堡李旺堡老巢。生捦逆首木混等四十余名正法。官军直薄预望城老巢。曹克忠已进兵同心城。剿办谅易得手。惟陶茂林所部勇丁。因索取积年欠饷。携带军器号衣。纷纷溃逃者约数千名。省垣现已震动。逆匪复乘虚直扑安定县城。陶茂林所余十数营。退扎该县城内外。兵力较单。恩麟现已飞咨雷正绾。转调曹克忠之军。星速驰援。该总兵所部。现偪同心城老巢。攻剿正当吃紧。刻下能否抽赴安定一带剿贼。或另有劲旅。可以调派前往。著都兴阿、穆图善、雷正绾、迅筹妥办。其营内溃勇。窜逃何处。难保不为逆回诱煽句结。著陶茂林、恩麟、设法招集。并飞檄各路军营。及沿途州县。一体遏截。毋任滋扰。陶茂林现存各营。务当妥筹镇压。巩固军心。力守安守待援。毋再稍涉疏懈。成禄抵甘后。经雷正绾拨给六营。鹤龄亦已行抵秦州。目前省防吃重。安定危急。著成禄迅带所统六营。督同鹤龄所带川兵。迅即取道安定。先解该城之围。兼顾省城防务。联捷管带黑龙江官兵。前已据报由晋起程。并著成禄飞咨该大臣星速赴甘。会师前进。不准稍涉延缓。俟将安定等处逆匪埽荡。即移师进剿肃州甘郡回逆。以期次第廓清。雷正绾一军。进攻预望。正在得手。距灵州仅三百余里。著即乘胜进剿。与曹克忠所部。迅拔预望同心两城。规复灵州。即可与都兴阿等军联络进取。都兴阿等仍当懔遵叠次谕旨。迅筹攻拔甯夏郡城。以牵贼势。雷正绾各营粮运匮乏。著刘蓉遵照前旨。将该军所需粮石等项。按月如数筹解。源源运济。以期士马饱腾。毋许稍涉延玩。致令停兵待饷。坐失事机。曹克忠带兵入甘。屡克城堡。近复将扑营贼匪击败。斩馘甚多。洵属异常出力。著雷正绾、恩麟、传旨嘉奖。谕令始终奋勉。以蒇全功。将此由六百里谕知都兴阿、穆图善、雷正绾、刘蓉、成禄、并传谕陶茂林、恩麟知之。　　

○引见副将刁经明、杨心纯、缪胜、王显发。得旨、均著暂留神机营差委。　　

○署陕西提督雷正绾奏、已革陕西臬司张集馨病难速痊。可否回京调理。得旨、著准其回京调理。又奏、访察庄浪先后闭城拒兵。系绅民各为身家起见。并非由官主使。前署平凉府知府郑声文、代理庄浪县丞李秾、办捐有效。应请开复。批、郑声文、李秾、均著开复原参处分。又奏、遵查洮岷回务不靖。防剿吃紧。土司杨元马队。应请免调来营。报闻。　　

○命吉林副都统安住管带马队。赴直隶军营。以署甯古塔副都统庆林署吉林副都统。　　

○命山西在籍总兵官余承恩赴直隶军营。听候总督刘长佑差委。　　

○改丁忧甘肃提督陶茂林为署任。仍留营。并赏银三百两治丧。　　

○以纵勇滋事。革甘肃副将陈东霖职。交湖广总督官文审办。　　

○丁酉。孝诚仁皇后忌辰。遣官祭景陵。　　

