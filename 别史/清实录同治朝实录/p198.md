<!-- { "loadSidebar": true } -->
○又谕、前据僧格林沁奏、进攻蒙亳捻巢。必须厚集兵力。劄调苗沛霖带练助剿。节经谕令该大臣妥筹办理。兹据胜保奏称。苗沛霖遣幕友方金镛驰赴西安。请调来营助剿。如僧格林沁须调该练助剿。仍另行拨队前往等语。苗沛霖前次在该大臣处具禀。声称屡受国恩。勉图报效。自应恪遵僧格林沁劄谕。迅速督练启行。听候调遣。何得不遵调度。径赴胜保军营。是其反覆无常。已可概见。苗沛霖率众入陕。虽非尽出胜保之意。然胜保平日与之互相袒护。此次不俟奏明请旨。擅令苗沛霖带练来陕。其居心尤不可问。若不速行截止。恐陕省回患之外。更添一苗患。于大局甚有关系。本日已严饬胜保速将苗沛霖截止。并谕令郑元善、毛昶熙、各派兵勇。沿途拦截。多隆阿一军。已密饬其星速入关。如豫省兵力。尚难阻遏。多隆阿即扼住潼关。断不准其闯入。仍著僧格林沁查探苗沛霖、如现在尚未启行。即著妥为阻止。或设法羁縻。令其剿捻立功。以践前禀。如苗沛霖执意西行。不遵理谕。即著该大臣调兵拦剿。并著由六百里加紧知会多隆阿、速赴潼关扼守。杜其窜越。苗沛霖耳目最广。僧格林沁接奉此旨。务当加意慎密。毋得稍有漏洩。致误事机。将此由六百里加紧密谕知之。　　

○又谕、昨因胜保剿办陕省回匪。诸多粉饰。迄无成效。谕令多隆阿迅速驰抵西安。谅该将军接奉前旨。已克日起程前赴矣。本日据胜保奏同朝一带。并无回匪。而川匪图扑省垣。苗沛霖欲率众赴陕助剿。并钞录该练禀词。大意与李续宜为仇。其词极为狂妄。胜保因允其请。令酌选精锐万名赴陕等语。苗练性本桀骜。心又诡谲。设令入陕。必至引虎自卫。贻患无穷。关中形胜之地。岂可令其窜入。著该将军一面侦探。如苗练率众西行。即将潼关等处严行拦截。傥情形狂悖。即饬官军痛剿。毋庸稍存顾忌。该将军所统马步。本不甚厚。加以病伤。存营尚有若干。胜保所部。合计二万余名。而叛卒降众。杂出其中。恐未能悉称得力。必须随时裁汰。该将军于沿途访察明确。悉心豫筹。何日由荆子关入陕。何日可抵西安。即行豫计。由六百里加紧驰奏。候旨遵行。同州等处回匪情形。并川匪图扑省垣各情。现在如何办理。并著随时具奏。苗沛霖善于探听消息。所奉谕旨。务当密之又密。毋稍漏洩。将此由六百里加紧密谕知之。　　

○又谕、据胜保奏、苗沛霖欲率众赴陕助剿。经该大臣令其酌选精锐万名。由陈州驰往。并令博崇武赍银前往提护等语。本日已寄谕胜保。严加申饬。令其拦阻。著郑元善、毛昶熙、即行劄知博崇武转谕该练。毋庸西行。所有胜保请给盘费银一万两。不准给发。一面派兵拦截。傥该练不遵理谕。即系擅违谕旨。迅即派兵截击。并将博崇武看管。令其设法劝阻。该抚等既知有此事。函致胜保派员照料。何以并不具奏。实属不知轻重。傥嗣后不能拦截。任苗练有一名入陕。必将该抚等从重治罪。懔之慎之。将此由六百里加紧各谕令知之。　　

○又谕、郑元善奏、豫军追剿南路新野等处窜匪。并袭剿北路永宜捻逆各情形一摺。南路发捻。前据官文等奏称、现已窜至枣阳等处。尚三万有余。势甚飘忽。而郑元善奏、此次贼众三四万。经洪贞谦督剿。两获大捷。败残匪夥。不过一半。情急势蹙。夺路东奔。且既称豫军未便越境远出。又称如楚师得手。仍当会合一气。纯乎纸上粉饰之词。全不足恃。官文等现调兵水陆堵剿。恐仍窜回豫境。该抚务当严饬洪贞谦实力会剿。毋信其虚词饰说。稍涉大意。所称捍卫豫境。布置防御等语。该司所部。仅止马步二千名。如何捍卫。如何布置。务当力求实际。傥任令该匪回窜。惟洪贞谦是问。至北路永宜捻逆。图扑洛阳。蔓及孟津。是其情形极为猖獗。该抚务饬杨长春严密堵御。相机追剿。并飞调卢得胜之师。由禹州前进。迎头拦截。尤应防其偷渡河北。郑元善驻扎洛阳。责无旁贷。傥任偷渡。扰及河北。恐该抚不能当此重咎也。毛昶熙防守省垣。即著严密布置。傥该匪东窜。派兵迎剿。前据奏称派副将陈禄兴驻扎襄城。又添派邵春仁一军前往。该处南不足以剿新野之贼。北不足以击河洛之匪。驻军于无贼之地。无怪乎任贼四窜。如入无人之境。著即饬陈禄兴等星速北行。会同杨长春等军。合力夹击。毋得徒托空言。傥不能将此股窜匪克期扑沥。必将毛昶熙一并治罪。将此由六百里各谕令知之。　　

○又谕、胜保奏、川匪窥犯省垣。迎剿获胜。并生捦贼目供词。钞录呈览一摺。前因郭逆窜陷甎坪厅。该督派令易佩绅带勇援剿。当经谕令督饬该员等迅速夹击。此次该匪胆敢图犯陕西省垣。势甚飘忽。虽经胜保击退。该匪回窜后。仍恐沿途裹胁。纷窜陕南一带。况洋县尚为贼踞。逆氛仍炽。尤虑句结贻患。著骆秉章仍遵前旨。饬令派出各军实力夹击。迅速歼除。毋令蔓延。至供词内称蓝郭等匪。入陕窜扰。李逆仍住绵州。是巨憝侈然安居。股匪纷然旁窜。陕省回匪未灭。楚北光襄一带。亦有贼踪。其患甚烈。该省处处毗连。窜扰甚为可虞。著该督严饬带兵各员。务须振刷精神。分拨劲旅。迅将李逆一股。埽除净尽。毋任稽诛。再将纷窜各股次第廓清。是为至要。供词著钞给阅看。将此由六百里谕令知之。　　

○又谕、富森奏、逆匪分窜安陆京山等处。拣派官兵。赴荆门沙洋一带防剿一摺。前经官文等奏、发捻窜入随枣。窥伺德安安陆等郡。饬调梁作楫等急驰安陆等处。分路防剿。此次富森复拣派协领宝瑞等、统带官兵一千余名前赴荆门沙洋一带堵剿。著官文、巴扬阿督饬水陆官军。奋力兜剿。务将此股贼匪歼除净尽。毋致蔓延为患。其德安等处。仍著严饬各军实力堵御。毋令此击彼窜。是为至要将此由五百里各谕令知之。　　

○赏恭请大轝民夫银。　　

○以陕西省城迎剿川匪获胜。赏副都统祥恩巴图鲁名号。予副将王佐臣等升叙有差。　　

○予河南洛阳阵亡守备周显魁、王连升祭葬世职加等。　　


大清穆宗继天开运受中居正保大定功圣智诚孝信敏恭宽毅皇帝实录卷之四十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。九月。庚申。谕内阁、本日礼部具题寿民殷瑞麟、暨王世泰夫妇年逾百□山戊不

□、张朝火□山五世同堂、本三件。俱系咸丰十年奉旨交该部议奏之件。虽据本内声称题覆各省寿民寿妇本章。向无定限。然恃无定限。竟至时阅三年之久。始行题覆。实属迟延。该寿民等年逾期耄。例得邀恩。似此任意阁延。使不得荣施早沐。致国家殊恩旷典。几属具文。近来各衙门办事。往往藉口例文。不顾缓急。类此者不知凡几。殊堪痛恨。所有礼部历任承办司员。著查取职名交部议处。该部历任堂官。一并交部察议。以儆玩泄。　　

○谕议政王军机大臣等、骆秉章奏、兵饷紧急请饬催部拨湖南协饷一摺。四川省每年额徵。入不敷出。专恃邻省协拨。且军兴数载。需用浩繁。饷项尤形竭蹶。湖南军务。早已一律肃清。较之川省盈绌悬殊。且此项均系常年济川例饷。并非格外加增。又系部拨有著之款。何得任意违延。置邻省饷需于不顾。著毛鸿宾严饬藩司。将部拨协济四川壬戌年兵饷银十六万两。及积欠己未庚申辛酉等年协饷银三十五万两。共银五十一万两。无论何款。赶紧如数筹拨。委解赴川。毋得再事稽延。以济军需而维大局。将此由四百里各谕令知之。　　

○又谕、文兴等奏、请拨阿克苏税项赢余钱文一摺。乌什经费。欠解四年之久。前经谕令陕甘两省借拨银一二万两。并将同治元年经费银二万三千余两。一并解往接济。惟现在陕西军务方殷。甘省防堵吃紧。本省需用浩繁。恐未能拨解前往。其阿克苏前拨乌什之新收税内赢余及捐输等项所存钱六千一百串内。现由乌什按月支领五百串。已陆续将次领竣。傥此项经费。将来由乌什支完。而内地经费。尚未能拨往。恐兵丁差操无资。自应豫为筹画。阿克苏设有鼓铸。并徵收各项税务。尽有赢余可以借拨。著奎栋、崇恩、即行将此项赢余钱文。尽数提存。俟前拨乌什钱文。按月陆续拨给完竣后。再将现存之款。按月借拨。以资兵食。毋得稍分畛域。将此谕令知之。　　

○予四川安县等处阵亡副将马定国、外委刘俊德、知县杜芳等祭葬世职加等。马定国、刘俊德、均于死事地方暨原籍各建专祠。　　

○辛酉。奉安文宗显皇帝孝德显皇后梓宫于隆福寺暂安寝殿。惠亲王绵愉、惇亲王奕誴、恭代行飨奠礼。　　

○赏恭请昇轝校尉民夫银。　　

○旌表守正捐躯直隶河闲县民冯四虎妻蔡氏。河南永甯县民妇胡郭氏。山东峄县民妇王秦氏。山西凤台县民妇韩贺氏。　　

○壬戌。谕议政王军机大臣等、巡视东城御史舒明等奏、东城外城垣墙。查有踰越情形。请饬查办一摺。城垣重地。理宜严密稽查。上年十月闲。盗犯由朝阳门中心台马道上城。俵分赃物。本年五月闲。复有闲人登城。未能盘诘。叠经降旨。将该班员弁。严行惩处。原以辇毂重地。尤应严切稽查。乃本日复据该御史等奏称各垛口均有往来藏匿形迹。若宵小潜踪。乘夜踰越城墙。该员弁等竟毫无觉察。不知平日所司何事。著步军统领、左右翼总兵、即日前往确查。从严参办。并严饬巡城兵弁。认真巡查。不得有名无实。致干重咎。原摺著钞给阅看。将此谕令知之。　　

○又谕、有人奏、降调知县循声卓著。请饬查看一摺。据称山东降调知县陶绍绪、历任高密长山益都各县。素著循声。前年大计。列入卓异。后在益都县任内。因案降调。人皆惋惜。该员熟悉民情。才堪备用。未可任其废弃等语。著谭廷襄查明该员在山东平日官声何如。降调后现在何处。其从前获咎详细案由。著一并确切查明。据实具奏。将此谕令知之。　　

