<!-- { "loadSidebar": true } -->
○又谕、左宗棠穆图善奏、东南各路官军剿回叠胜。左宗棠奏、遵旨覆陈各一摺。提督杨世俊等军。将陕回击败西窜。自十月十九日。至十一月初十日。在固城清水驿红土窑等处分军进剿。杀贼甚多。并生捦贼目正法。其分扰东路之逆目马油布亦经阵斩。现在各逆穷蹙。北不能通金积堡之援。西不能与河州遽合。左宗棠等已令周开锡将南路诸军。核实归并。分布巩秦一带。并令黄鼎等军。雕剿回土零匪。即著檄饬各该将领侦探贼踪。痛加剿洗。一俟北路粗定。即由中路埽荡而前。毋稍松劲。此次在事出力员弁勇丁。准其汇案请保。左宗棠现在驻军平凉。策应各路。并派黄鼎等分布隆德静甯会甯安定一带。虽与兰州声息相通。而会垣防守事宜。亦不可稍形疏懈。穆图善著懔遵前旨。暂驻省城。就现有兵力督同司道各官。妥筹保卫。左宗棠仍当随时兼顾。其石成器一股。即著饬令萧宗干等会同王仁和妥为安插。并将秦望川等处屯政赶紧料理。北路之刘松山等军。并著催令前进以期节节疏通。河州为甘回负固之区。必须破此巨巢。方可迎刃而解。著左宗棠察看情形。如兵力足敷剿办。即行督军前进。以竟全功将此由六百里各谕令知之。　　

○以故车臣汗公衔扎萨克头等台吉达尔玛巴扎尔孙车林端多布多尔济袭职。　　

○赏八旗暨步军营绿营兵半月钱粮。　　

○予陕西马家庄阵亡提督李就山祭葬世职。谥壮烈。总兵官周本立等二十一员祭葬世职。　　

○予甘肃金积堡阵亡提督姚连升祭葬世职。谥勇烈。总兵官＜??闲＞敬临祭葬世职。谥勇节总兵官谭正明等二十一员祭葬世职。　　

○科尔沁扎萨克图谢图亲王巴宝多尔济等四人、喀喇沁扎萨克都楞郡王旺都特那木济勒等三人、阿巴噶卓哩克图郡王刚噶尔伦布等二人、茂明安贝勒格楚克等二人、巴林贝子索哩雅等二人、郭尔罗斯扎萨克镇国公噶尔玛什第、扎赉特扎萨克郡王阿勒坦鄂绰尔、苏尼特扎萨克郡王托第布木、阿巴哈纳尔扎萨克贝子桑斋萨喇特多布、喀尔喀扎萨克郡王晋丕勒多尔济等八人、察哈尔轻车都尉巴扎尔第二人、于养心门内瞻觐。　　

○丙午科尔沁扎萨克达尔汉亲王索特那木彭苏克于养心门内瞻觐。　　

○丁未。以屡著灵异。封故河南祥河厅同知王仁福为将国。　　

○谕军机大臣等前因福济等奏、巴哈两城需饷。请饬部拨银三十万两。并催各省月饷。当经谕令户部迅速筹解分催。兹据奏称。巴哈两城。需饷孔亟。若由外省拨解。诚恐缓不济急。拟请由部先行借拨。仍照章递解等语即著照所拟先由部库借拨银三十万两。交顺天府递解。著万青藜、王榕吉、迅派妥员领解。递送绥远城即著定安派员解赴乌里雅苏台。交福济、荣全收纳。该将军等一面派员迎提。俟此项饷银到时。即分拨巴哈两城应用。至此次借拨之项。仍由各省欠解新疆月饷项下划解部库归款。山东划银十五万两。山西划银八万两。河南划银五万两。直隶划银二万两。著曾国藩、李宗羲、丁宝桢、李鹤年、迅速筹拨。务于明年四月以前埽数解部。以重库储。至各省应解新疆月饷。自同治五年九月起。至本年十一月止。山西欠解银三十九万四千两山东欠解银一百三十八万两。河南欠解银八十九万二千两。直隶欠解银九万两上年奏提之三十万两。仅据山西解过银三万两。其余历次奏提及每月协饷均未报解。著曾国藩、李宗羲、丁宝桢、李鹤年、严饬各该藩司。将历次奏提银两。赶紧埽数解清。毋再延缓嗣后该四省月饷。务须按月筹解。不得再有蒂欠。其旧欠之款。并著按月带解。以济要需。将此由五百里各谕令知之。　　

○命热河都统库克吉泰在紫禁城骑马。　　

○苏尼特郡王那木济勒旺楚克、科尔沁贝勒昂噶叩、喀喇沁二等塔布囊多尔济喇布坦、于养心门内瞻觐。　　

○戊申。孝和睿皇后忌辰。遣官祭昌西陵。　　

○谕军机大臣等、刘岳昭等奏、请将唐友耕一军。于昭通回务完竣。遣撤回川。并剿办附省贼匪情形各摺片。唐友耕一军。经崇实、吴棠、派令赴滇援剿。该提督驻扎昭通。叠次围攻贼垒。回众穷蹙。献首乞降。剿办尚属得手。惟昭鲁一带回民剽掠。究因该军肆口复仇。以致该回众怀疑生变。现既办有头绪。自应责令该提督将此事一手经理。著崇实、吴棠、传谕该提督赶紧将昭通回务办竣。即率所部撤回川省。其昭属未尽事宜。仍由刘岳昭、岑毓英、督饬各该文武随时相机办理。以臻周密。至附省土堆悍匪。筑垒穵濠。负嵎抗拒。经该督等督兵进剿。已将红庙贼垒。及土堆村外贼碉全行攻克。著即乘此声威。将残蹙余匪。悉数歼除。毋留遗孽。将此由六百里各谕令知之。　　

○以宗人府府丞胡瑞澜为都察院左副都御史。太常寺卿王映斗为大理寺卿。　　

○蠲缓浙江仁和、钱塘、海甯、富阳、余杭、临安、新城、于潜、昌化、嘉兴、秀水、嘉善、海盐、平湖、石门、桐乡、归安、乌程、长兴、德清、武康、安吉、孝丰、诸暨、金华、兰溪、东阳、义乌、浦江、汤溪、西安、龙游、建德、淳安、遂安、寿昌、桐庐、分水、宣平、山阴、会稽、萧山、余姚、临海、黄岩、甯海、天台、仙居、永康、武义、常山、开化、丽水、缙云、青田、松阳、象山、上虞、新昌、嵊、云和、六十一州县。暨杭严、嘉湖、衢州、三卫被水被旱被风被虫地方新旧额赋有差。　　

○己酉。孝德显皇后忌辰。遣官祭。定陵。　　

○以雪泽未沾。上于大高殿设坛祈祷。亲诣行礼。　　

○遣惇亲王奕誴诣时应宫。恭亲王奕?诣昭显庙。醇郡王奕譞诣宣仁庙。孚郡王奕譓诣凝和庙。拈香。　　

○乌珠穆沁辅国公车林多尔济、鄂尔多斯贝子三济密都布、于神武门内瞻觐。　　

○庚戌。以校刊文宗显皇帝圣训完竣。予翰林院侍读学士惠林以三品京堂候补。编修许振礽等加衔升叙开复有左。　　

○以绥远城官兵追剿回匪出力。赏总兵官胡保林马玉昆、从一品封典。参将王绍烈正二品封典。参将张洪业、守备薛洪春、巴图鲁名号。游击王明泰、知州樊鸿锡等花翎。守备志斌等蓝翎。余加衔升叙开复有差。　　

○辛亥。谕内阁、御史佘培轩奏、苏省蠹役私垫钱粮。请严禁以除民害一摺。另片奏、官役数目。请定限制等语。州县经徵钱粮。例应当堂封纳。给予串票。原以杜差役滋扰之弊。若如该御史所奏、江苏赣榆沭阳等县。粮差代垫钱粮勒掯串票等弊。是小民受朘削之害。奸胥享无穷之利。一县如此。一省可知。必应永远禁革。著两江总督、江苏巡抚、严饬各州县。遇钱粮开徵时。务当明定限期。遍行晓谕。无论贫富户口。悉令当堂交纳。给予串票。不准官役私垫钱粮。私掣串票。傥敢仍前舞弊。一经发觉。即行从重治罪。至海州各属官役过多。骄纵不法。为害闾阎。并著该督抚饬令各属严行惩治。嗣后官役数目。务当遵照定例。不得任意增添其督总总役各名目。即著永远裁革。以免扰累所称赣榆差役。有陵辱廪生郑楙林等、及枪伤生员李锡麟情事。如果属实。尤为目无法纪著该督抚查明严行惩办。各直省地方。恐亦不免有此情弊。并著各该督抚等督饬所属一律查禁。以除蠹役而安善良。　　

○以杭州副都统善庆署乍浦副都统。　　

○蠲缓江苏上元、江甯、句容、溧水、高淳、江浦、六合、山阳、阜甯、清河、桃源、安东、盐城、高邮、泰东、台、江都、甘泉、仪徵、兴化、宝应、铜山、丰、沛、萧、砀山、邳、宿迁、睢甯、海、沭阳、赣榆、通、如皋、泰兴、海门、三十六厅州县暨淮安、大河、扬州、徐州、四卫。被水被旱地方新旧额赋有差。　　

○壬子。谕内阁、福济文硕奏特参大员意见不合。掣肘公务。请旨惩儆锡纶奏赍交印信。开用行营关防各一摺头等侍卫前任布伦托海帮办大臣锡纶前已有旨令其来京当差兹据福济等奏、该侍卫于安插厄鲁特人众。并无只字咨覆而于碍难办理之事。不听劝阻。欲将所署印信移交文硕在乌里雅苏台接收。实属冒昧轻浮。据锡纶奏、已将印信于十一月初十日赍交文硕接任开用行营关防各等语。该侍卫前经＜??闲＞任布伦托海帮办大臣应与福济等和衷协力共济时艰。乃一味任性。不顾大体于应办事宜控驭无方。复率行送交印信。是其掣肘公事迹涉有心。已可概见。锡纶著交部议处。以示惩儆。寻议、锡纶应照违制杖一百例革职留任。从之。　　

○谕军机大臣等前因布伦托海大臣裁撤。改派奎昌于来岁春融时驰往玛呢图嘎图勒汗至哈巴尔阿苏一带地方会同俄使查勘立界。嗣据福济等奏陈窒碍情形。令文硕于明年正月到京该处应办事宜仍令奎昌与福济筹办。兹据总理各国事务衙门奏称、分界一事。系属已定成局虽屡经反覆开导。而俄使总以该处绝无贼踪为词。若奎昌稍事迁延。该使径行自办。则遂其强占侵越之谋。其患不可胜言等语西疆立界事宜。亟应早为筹办。奎昌前办科布多分界颇臻妥协。此次应办各事谅已了然于中。著即懔遵叠次谕旨与福济随时筹商将一切赶紧豫备。俟明岁春融时先与该国会办官员约定日期。迅即前往该处妥慎办理。不得因有福济等前奏稍涉推延。致误大局。应需图册卷宗。即由该大臣酌留一分。以备查核奎昌起程后。科布多办事需人。文硕著毋庸来京。即赴新任将该处应办事宜悉心经理本日据福济等奏土尔扈特汗布彦乌勒哲依图呈请奏催拨兵援助等语。该汗捍卫西陲。忠贞世笃。数年来艰苦情形。朝廷深为轸念。已饬带兵各员设法援应。至巴图欲行东移。已经福济等设法仍令回牧办理。尚属妥协。即著福济传知该汗王等遵奉此旨。毋得再三陈请。并已饬知理藩院将此旨劄交该汗王等钦遵矣。将此由六百里各谕令知之。　　

○以内阁学士常恩署文渊阁直阁事。　　

○蠲缓湖北武昌、黄梅、沔阳、嘉鱼、监利、广济、汉阳、汉川、咸甯、蒲圻、黄陂、孝感、黄冈、蕲水、钟祥、京山、潜江、天门、云梦、应城、江陵、公安、石首、松滋、枝江、荆门、江夏、兴国、大冶、蕲、三十州县被水地方新旧额赋租课有差。　　


大清穆宗继天开运受中居正保大定功圣智诚孝信敏恭宽毅皇帝实录卷之二百七十三　　

