<!-- { "loadSidebar": true } -->
○谕军机大臣等、刘长佑、冯子材奏、西隆西林踞匪。悉数歼除。裁并各军。并叠获匪犯情形一摺。西隆西林两属之峰峝岩毛草坪等处贼巢。经官军先后攻克。毙贼多名。惟该处近接黔疆。匪踪出没无定。难保无余党窜伏。仍著刘长佑等督饬该处地方文武。实力摉拏。以清余孽。防剿越南各军。现经冯子材＜??闲＞汰挑留。分扎关内外其镇安归顺及各土州要隘亦经覃远琎派营分驻。即著檄饬该镇道扼要严防。毋稍疏懈。吴逆余党蒙艾等竟敢由越南潜回句结滋扰。虽经拏获正法此外漏网者尚恐不少。刘长佑等仍当严饬沿边各营。一体摉捕。务绝根株。并饬各该处地方官。将善后事宜。统筹全局。妥为办理。将此由四百里各谕令知之。　　

○以内阁侍读学士许庚身为光禄寺卿。　　

○以广西西隆西林歼除踞匪。予知府梁炳汉等加衔升叙有差。　　

○癸丑。谕内阁、奕榕等奏、阿勒楚喀地方失火。延烧衙署官民房屋。请将该管各官分别议处一摺。本年五月闲。吉林阿勒楚喀地方。不戒于火。由城南土围门外。延烧围内民房及衙署监狱官房共烧毁房闲七千有零。烧毙民人八名口所有被灾商民旗户。情殊可悯。著奕榕等查明。设法妥为抚恤。毋令失所。副都统海英、于该管地方被灾。救护不力。实属咎有应得。著交部议处。协领乌勒喜布、委协领苏勒通阿、云骑尉年常阿、富祥、先事未能防范。临时又不能救止。尤难辞咎。著一并交部议处。以示惩儆。被灾衙署监狱八旗兵房及各项官所并著饬令该副都统等筹款照例赔修寻兵部议。海英应降一级留任。乌勒喜布等降一级调用。均准抵销。从之。　　

○谕军机大臣等、文麟奏、陕回窜扰敦煌。现催马队会剿。并贼匪分窜哈密边界各摺片。陕回大股众约万余出关滋扰敦煌。攻陷屯庄。焚烧抢掠官军接仗失利李天和阵亡。兵勇死亡过半与景廉前奏。大略相同。现在贼势猖狂。均向北山飞窜。深恐沿途句结。势成滋蔓难图。文麟所派马队官兵。复为河涨所阻。未能前进。敦煌兵勇无多。势难堵御。著文麟飞饬马队营官张明等。迅速设法绕道前赴敦城。会同该处官兵。实力剿办。毋稍疏虞。并著文麟分饬东路沿塘驻防并塔尔纳沁一带各营。勤加侦探。认真防堵。金顺一军。叠经谕令迅速出关。刻下关外军情紧急。著该前将军懔遵叠次谕旨。克日拔队起程。迅赴戎机。毋得稍有迟误。明春所带成禄数营。现扎何处。著金顺檄令就近兜剿。以遏凶锋。该逆回西窜扰。其心叵测。哈密古城各处。防堵未可稍松。著景廉会商文麟。各就现有兵力。设法堵剿。毋任贼匪纷窜。哈密边界马金山一带。竟有贼匪三百余名盘踞。并有青海回逆四万余名到肃。被官兵击败。窜往古城。俱有北犯之意。文麟务当饬令在防官兵。扼要严防。遇贼即击。毋稍疏懈。将此由六百里各谕令知之。　　

○以翰林院编修郑嵩龄为河南乡试正考官。检讨王庆祺为副考官。侍读学士杨庆麟为山东乡试正考官。编修陈学棻为副考官。洪良品山西乡试正考官。吏部主事范鸣和为副考官。　　

○乙卯。孝静成皇后忌辰。遣官祭慕东陵。　　

○谕军机大臣等、杨昌浚奏、党匪聚众滋事。立时扑灭一摺。浙江新昌县烟山地方。向有党匪出没。叠经捕获惩办。杨昌浚饬令该县编查保甲。匪徒王成继等。因挟绅董协获党首何则秀之嫌。起意聚众滋扰。群至绅士。杨禹畴等家拆毁房屋。复句结天台东阳匪类。于闰六月初四日。拥众数千图扑县城。当经官军奋力截捕。斩捦匪党百余名。余众散逸。其窜往关岭之匪。亦经守卡弁勇击散。惟匪首王城继等在逃未获。著杨昌浚严饬密速缉拏。务获惩办。毋任漏网。一面将保甲事宜。认真办理。并收缴器械。严申禁令。以靖地方。前署新昌县知县王嘉瑞、于党匪挟仇焚抢。未能先事筹防。著交部议处。该管知府及地方营汛。事前疏于稽察。本有应得之咎。姑念会督防剿。即时扑灭。功过尚足相抵。均著免其置议。所有出力员弁。著俟匪首王城继等悉数缉获后。再由该抚择尤保奏。毋许冒滥。将此由四百里谕令知之。　　

○又谕、托伦布、保英奏、经费浩繁。请拨饷银。并饬催欠饷一摺。据称科布多近年支款加增。所有添设台兵修理城垣等项。需饷甚殷。现在库储支绌。情形万窘。请饬部拨银十万两等语。著照托伦布等所请。由户部如数拨解。以济急需。其山东山西河南三省奉拨科城饷银各五万两。仅解过银一万两。并著丁宝桢、鲍源深、钱鼎铭、督饬该藩司迅速筹解。不得稍有蒂欠。将此由四百里各谕令知之。　　

○丙辰。孝懿仁皇后忌辰。遣官祭景陵。　　

○谕内阁、奕榕等奏、请将疏防劫盗遗火延烧军器之该管各员革职勒缉一摺。吉林额穆赫索罗地方。前月突有盗匪数十名。阑入街内。抢劫铺户。遗火延烧营房军器楼大门驿站官房等处。该匪乘夜逃逸。佐领忠寿等、平时既毫无防备。临时又不督兵追捕。任令匪踪远扬。捕务废弛已极。实堪痛恨。即补协领花翎佐领忠寿、蓝翎防御春全、著一并革职。留于地方协缉。傥限满无获。即著从严参办。该处被焚房闲及军器等项。责令该员等照数赔补。并著奕榕等严饬派出各员弁。实力摉捕。务将此股贼匪。全数弋获。尽法惩治。不准一名漏网。　　

○福建陆路提督江长贵年老解职。以福甯镇总兵官罗大春为陆路提督。顺昌协副将宋桂芳为福甯镇总兵官。　　

○丁巳。上奉慈安端裕康庆皇太后慈禧端佑康颐皇太后幸漱芳斋。侍午膳。　　

○以工部右侍郎讷仁兼署刑部右侍郎。　　

○以正黄旗满洲副都统察杭阿兼署镶红旗满洲副都统。　　

○豁免山东青城县被水地方新旧钱漕。　　

○戊午。慈安端裕康庆皇太后圣寿节。遣官祭太庙后殿。奉先殿。　　

○上率王以下文武大臣诣慈宁门行庆贺礼。众官于午门外行礼。　　

○诣钟粹宫慈安端裕康庆皇太后前侍早膳。　　

○奉慈安端裕康庆皇太后慈禧端佑康颐皇太后幸漱芳斋。侍午膳。　　

○以理藩院右侍郎成林兼京营右翼总兵。　　

○以记名提督李胜为湖南绥靖镇总兵官。　　

○己未。上奉慈安端裕康庆皇太后慈禧端佑康颐皇太后幸漱芳斋。侍午膳。　　

○库伦办事大臣张廷岳等奏、遵保带兵各员。恳请优奖。得旨、除平川等均著照所请奖励。其直隶等省办理粮台及运解饷银出力各员。并著咨行该省督抚查明。核实酌保。毋许冒滥。　　

○庚申。谕军机大臣等、左宗棠奏、攻克肃州外城情形一摺。与金顺前奏。大略相同。现在各军已偪城添筑营垒。并力轰击。左宗棠又派员押解炮位前往助剿。贼势穷蹙。不难聚而歼旃。即著左宗棠饬令徐占彪会同宋庆。迅将肃州克期攻拔。尽埽妖氛。毋令一名漏网。又奏、筹办采粮转运事宜。暨购备驼只各摺片。各营粮料转运。自应按照人马实数。核实支销。以免浮冒。现据左宗棠查明。除徐占彪所部有册可稽外。宋庆马步共作十八营。张曜马步十四营金顺并接统成禄所部共作三十营。并将转运章程。分别筹画。所奏甚为详悉。著照所议。将各该营应需粮料。照数源源接济。毋令缺乏。经此次核定后。各该营如有缺额。以少报多。冒领浮销。即著该大臣随时查明参奏。兵贵精不贵多。金顺各营。自可汰弱留强。不必虚拥多营。耗军需而无实际。著该前将军酌度情形。从长计议。将各营归并裁汰。咨明实在数目。以便左宗棠设法供支。各省应解金顺及接统成禄一军协饷。著户部查明。催令迅解金顺军营。以资应用。毋得迟延阿拉善旗采办驼只。意存推诿。且有擡价居奇情事协理台吉阿布哩。办公未能踊跃。著理藩院饬令贡桑珠尔默特。迅速回旗承办。以免贻误。乌喇特等旗向系产驼之区。足供采买。著定安就近饬令各该旗会同左宗棠委员尽力采办。不准阻挠推诿。将此由六百里各谕令知之。　　

○以甘肃河州剿捦窜匪。予提督张仲春优叙。阵亡都司刘焕章祭葬世职加等。　　

○辛酉。中元节。上诣奉先殿寿皇殿礼部。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○上奉慈安端裕康庆皇太后慈禧端佑康颐皇太后幸漱芳斋。侍午膳。　　

○壬戌。谕内阁、都兴阿、奕庆奏、恭修永陵启运殿。请择吉移请神牌。安奉东西配殿一摺。著钦天监于七月内敬谨选择吉期。迅速具奏。　　

○又谕、兴林广科等奏、午门内有兵丁自行抹伤。请饬究办一摺。据称本月十三日。有镶白旗蒙古桂荣佐领下养育兵连喜、因伊弟松安代人保帐不敷。被帐主陵偪。自缢身死。连喜含冤。意欲复仇。携带供呈。由西华门溷入。自行抹伤等语。养育兵连喜即有冤情。亦当赴各有司衙门呈控。胆敢溷入西华门。在午门内抹伤。殊属不知法纪。连喜著交刑部严行究办。呈内所指匪棍张三、青腿子张阎王、赵姓、白毛李三、李大、李二、小霸王高五、沈大、王三、郑二、著步军统领衙门、顺天府五城、一体严拏务获。交刑部归案审讯。所有是日西华门直班兵丁。著查明严行惩办。该管各官失于觉察。著查取职名。交部议处。禁门重地岂容闲人溷入。叠经降旨训诫。该直班官兵等并不认真巡察。实属废弛已极。嗣后前锋统领、护军统领、务当督饬各门直班官兵。实力稽察严申门禁。傥敢仍前玩泄。即行从严参办。　　

○又谕、钱鼎铭奏、特参庸劣不职各员。请分别革职改教一摺。河南候补知县王元绪、嗜利妄为。败坏官方。候补直隶州知州沈凤仪、心术暧昧。人品卑污。太康县典史金元棻、举止乖张。扶沟县典史刘庆元、玩视捕务。永甯县训导杨肇宜、遇事招摇。遂平县教谕暴骏图、行为乖谬。均著革职。林县知县李树桢、精力就衰。难膺民社。著以教职归部铨选。　　

