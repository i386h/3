<!-- { "loadSidebar": true } -->
○又谕、左宗棠等奏、官军进剿宜君回匪。叠获大胜。并分军剿办谭家湾等处回巢情形各摺片。此股回匪马壮沅等图陷米子营垒。经刘端冕等以少击众。首逆伏诛。洵属异常出力。谭家湾等处回巢。亦经高连升等军蹋毁。回逆叠受大创。半回甘境。事机尚为顺利。第马壮沅虽已伏诛。而苏万沅、郭阿浑等、未尽殄除。甘省无粮可采。难保不乘隙回窜。仍著左宗棠严饬各军认真防剿。毋稍松懈。其由宜川窜入山西之匪。亟应迅速聚歼。毋任延蔓。该省兵力单薄。而地方富庶。京协各饷。尤赖以接济。该大臣身膺统帅。自当权衡缓急。即著懔遵前旨。迅饬刘松山等军绕赴山西。迎头截击。左宗棠亦即酌量情形。督军入晋。就地歼除。不准稍涉迁延。库克吉泰于何日出省。乔松年责任封圻。亦当同心协力。不得坐视。致误事机。庶左宗棠无顾此失彼之虞。将此由六百里谕知左宗棠、库克吉泰、乔松年、并传谕刘典知之。　　

○引见记名御史工部郎中朱智、得旨、著注销御史。开缺以五品京堂候补。　　

○以山东诸城等处剿贼叠胜。歼捦首逆。予副都统善庆、温德勒克西、以都统简放。赏副将刘克仁、吴凤柱、尹昌景、蔡家旺、巴图鲁名号。余加衔升叙开复有差。　　

○以陕西宜君等处剿匪叠胜。予总兵官刘端冕以提督简放。赏总兵官李大有巴图鲁名号。千总戴礼富以守备用。并赏花翎。余加衔升叙有差。予阵亡参将罗少林、傅洪达、祭葬世职加等。　　

○予江苏各属阵亡殉难绅民王畴南等暨妇女一千七百六十四名口分别旌恤如例。　　

○蠲缓直隶通、三河、武清、宝坻、香河、甯河、霸、保定、固安、永清、宛平、房山、天津、青、静海、沧、丰润、蓟、顺义、清苑、新城、玉田、东安、雄、文安、大城、隆平、良乡、涿、滦、卢龙、昌黎、安肃、完、定兴、容城、束鹿、安、南皮、盐山、庆云、广宗、永年、鸡泽、元城、大名、怀来、涞水、深、定、衡水、昌平、蠡、高阳、阜城、南乐、清丰、宣化、深泽、磁、晋、六十一州县被旱地方新旧额赋杂课。并民借仓谷有差。　　

○丙戌。谕军机大臣等、官文奏、枭匪回窜西北。饬军扼剿。并派春寿马队前赴西路各摺片。枭匪由萃冠一带。窜回直隶之清丰南乐等处。经杨毓枬等督率弁勇。叠击获胜。该匪展转奔逃。复由隆平窜至甯晋。势将抢渡滹沱。余承恩等现已绕至赵州。著官文即严饬该将领等迎头探截。毋任该匪北窜。滹沱河水势虽微。仍当督饬地方官集团守御。不得藉词弛懈。穆腾阿现住德州。距贼已远。著即统带所部西进。迎探截击。以防贼由旧路东窜。西路一带空虚。官文现令刘长佑移扎适中之地。督饬各军堵截。并令春寿统带所部。驰往定州正定等处防剿。惟春寿一军。人数无多。分则力单。官文当斟酌情形。令其归并一处。以厚兵力而备迎截。贼骑剽疾。奔突靡常。崇厚亦当筹布兵勇严扼东路。豫备截击。不可因距贼尚远。稍形疏懈。贼匪由海丰回窜时。仅余二三百骑。何以此次与官军接仗。又分三四股抗拒。此非奏报不实。即匪类裹胁愈多。何日是灭贼之期。该督等务当振刷精神。迅将此股匪徒聚歼。毋蹈因循粉饰之弊。是为至要。将此由六百里各谕令知之。　　

○又谕、昨因陕匪窜晋。亟须派兵剿办。适值李鸿章奏、捻匪屡被官兵击败。赖逆伏诛。余孽无几。朝廷正拟调派东省得力之军。入晋助剿。本日据侍郎毛昶熙奏称、陕捻抢渡黄河。窜至山西吉州。恐其直走太行。渐达直隶边界。晋省兵力不敷堵御。请抽调宋庆程文炳两军。屯扎太行东南两面。探踪扼截。并另片奏、晋省与豫省河北三府毗连。不可无兵扼守。请饬李鸿章派得力将弁。会同皖军严防运河。腾出张曜一军。移扎河北各等语。所见适相吻合。晋省为完善之区。饷源所出。且与畿辅毗连。断不可任贼延蔓。山东贼已穷蹙。李鸿章所部兵力甚厚。足敷剿办。著即饬令宋庆、程文炳、各统所部。由山东直隶克日西行。入晋境后。觇贼所向。与陕晋各军会筹夹击。速埽贼氛。东省捻势虽蹙。该大臣务当趁此机会。迅图殄尽。此后摉捕余匪。安插降众。事事均关紧要。现有宋庆程文炳两军入晋。该大臣正可专心办理东省军务。庶不至功亏一篑。宋庆程文炳两军饷银。即著李鹤年、英翰、张兆栋、照旧发给。如有不敷。李鸿章亦当设法接济。运河防务紧要。宋庆一军。既经调赴西路。著李鸿章等即派得力将弁。将宋庆所防地段。实力严防。张曜一军。著即移扎河北。李鸿章等亦当另派得力将弁。填扎运防。毋稍疏虞。该大臣等素顾大局。谅必通盘筹画。不至因宋庆等军调赴山西。置运防于不顾也。原摺片均著钞给阅看。将此由六百里谕知左宗棠、李鸿章、赵长龄、英翰、李鹤年、并传谕张兆栋知之。　　

○缓徵山西萨拉齐厅被水地方新旧额赋。暨民借仓谷。　　

○丁亥。谕军机大臣等、官文、穆腾阿奏、截剿枭匪获胜一摺。枭匪在晋州钓鱼台吴邱等处。经余承恩、陈济清等、分路追剿。歼捦多名。所賸不满二百人。该匪经此惩创。势已穷蹙。亟应一鼓作气。迅速殄除。著官文、穆腾阿、严饬陈济清等尽力穷追。务将此股败残之众悉数铲除。不准一名漏网。傥敢稍涉懈弛。致败匪乘闲潜逃。纵令死灰复然。必将该员弁等从重治罪。已革总兵余承恩系剿贼不力获咎之员。此次督队击贼。尚属奋勉。著与在事出力各员。均行存记。并著查明逆首姓名。毋使幸逃显戮。本日据徐继畬等奏、请饬余承恩赴晋剿贼等语。晋省为饷源所自出。关系紧要。余承恩籍隶山西。保卫桑梓。尤应格外出力。著官文饬令该员将所部兵勇。挑选精锐。迅赴该省剿贼。归左宗棠调遣。直隶剿匪正在吃紧。未可因抽调一军。稍涉疏懈。官文等务当另调得力之兵。驰赴前敌。合力杀贼。以竟全功。将此由五百里各谕令知之。　　

○又谕、前因捻逆窜过黄河。扰及晋疆。叠经谕令左宗棠督兵入晋。先顾大局。兹据左宗棠奏、捻逆渡河犯晋。自请治罪。并调马德昭驻守运城。留刘典等剿办陕回各摺片。捻匪由吉州南窜河津。蒲解一带。防务吃紧。运城盐库。为饷源所自出。左宗棠现调马德昭一军进扎运城。著即檄令星夜拔营。驰赴该处驻扎。相机进剿。并著李鹤年一体严催。饬令克日起程。不得稍延时日。左宗棠当懔遵叠谕。迅速入晋督剿。刘松山郭宝昌两军。并著左宗棠、赵长龄、迅速催提。兼程来晋。绕由东路兜剿而西。与陈湜所部会合夹击。昨因东省捻股歼除将尽。李鸿章兵力有余。已谕令该大臣等将程文炳宋庆两军。由山东直隶赴晋助剿。张曜一军。由山东移赴河北堵剿。该将领等到晋豫后。即著归左宗棠调遣。并著一面催提。以厚兵力。此次捻匪入晋。该大臣竟未能立时得信。日久始得消息。朝廷焦盼已久。前经吏部遵旨将该大臣严议革职。已加恩改为革职留任。所请从重治罪之处。著暂行宽免。该大臣当思奋勉立功。力图自赎。傥再仍前贻误。宽典岂能再邀。且该大臣由闽浙总督调任陕甘。授为钦差大臣。督办陕甘军务。倚任不为不重。若不振奋精神。力求成效。清夜自思。保以自安。陕省回匪未靖。且续有由甘东犯大股。该处军务。即著责成刘典、高连升、与库克吉泰、乔松年、会筹剿办。乔松年责任封圻。亦当会商刘典等调度。不得置身事外。本日据前任太仆寺卿徐继畬、给事中白思佑、御史郭从矩等、奏陈山西军务。布置机宜。并请饬陈国瑞、余承恩、带兵赴晋各摺。已谕令官文饬余承恩统带所部西行入晋矣。陈国瑞前已有旨令赴山东归丁宝桢差委。现在东省军务较松。陈国瑞著改发山西。交左宗棠差遣。即著该员与宋庆、程文炳、合统兵勇赴晋。与余承恩所部。均归左宗棠节制调遣。徐继畬、白恩佑原摺。均著钞给左宗棠、赵长龄阅看。郭从矩原摺。著摘钞给左宗棠等阅看。该京卿等所陈布置机宜。并著左宗棠、赵长龄、斟酌情形办理。将此由六百里谕知左宗棠、库克吉泰、乔松年、赵长龄、李鹤年、并传谕刘典知之。　　

○又谕、刘岳昭奏、滇军回援省城楚雄等处一摺。迤西逆匪。连陷禄丰广通元谋等城。势甚狓猖。楚雄危急。省城戒严。岑毓英所部各军已分投西进援应。著刘岳昭咨照宋延春一面将省城防守事宜妥筹布置。以靖内患。一面督饬各军相机进剿。迅将禄丰等城克期攻拔。毋稍延缓。岑毓英现扎曲靖。即著饬令确探贼情。随时策应。不得迁延观望。坐失事机。滇省军务方殷。刘岳昭身任滇抚。务将黔西一带贼匪迅图埽荡。即行入滇任事。以副委任。将此由六百里谕令知之。　　

○铸给新设布伦托海办事大臣印信。从乌里雅苏台将军麟兴等请也。　　

○以废弛营伍。革云南副将唐锡峦职。　　

○科尔沁扎萨克图谢图亲王巴宝多尔济等七人、喀喇沁扎萨克都楞郡王色伯克多尔济等五人、敖汉郡王布彦德勒格哷固噜克齐、苏尼特扎萨克郡王托第布木等二人、扎赉特扎萨克郡王阿勒坦鄂绰尔、阿巴哈纳尔扎萨克贝子桑斋萨喇特多布等二人、扎噜特镇国公达瓦甯保、郭尔罗斯扎萨克辅国公阿勒坦鄂齐尔、乌喇特扎萨克辅国公贡桑端鲁布、克什克腾扎萨克头等台吉毕玛拉吉哩第、茂明安头等台吉达尔玛吉哩第、喀尔喀扎萨克郡王托克托琥图鲁等六人、于养心门内瞻觐。　　

○戊子。谕内阁、前因户部奏、遵议右赞善徐申锡积谷条陈。当经降旨谕令江苏浙江督抚迅筹采买米粮数十万石。由海运津。兹据太仆寺少卿彭祖贤奏、东南谷贱伤农。几辅宜筹足食。请饬江苏招商贩运。以资调剂等语。向来沿海地方。运米出口。例禁綦严。惟现在南北米价悬殊。若准内地商船接踵贩运。畿辅民食。庶可藉资接济。自应变通办理。著两江总督江苏巡抚转饬苏松太道。督饬沿海州县出示招商。凡沙船卫船及甯波福建广东商船。均准其在上海等处。运米赴天津售卖。随时由地方官给予护照。所过关卡并准免纳税厘。以广招徕。　　

