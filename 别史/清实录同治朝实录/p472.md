<!-- { "loadSidebar": true } -->
同治三年。甲子。五月。庚戌。谕内阁、前因权授江苏省总兵戈登协克常州。降旨赏加提督衔。并颁给旗帜功牌。以示优异。仍俟将常胜军部署妥协。再由李鸿章奏请嘉奖。兹据李鸿章奏、戈登部署所带之常胜军。甚属妥协。请旨嘉奖等语。戈登自上年春闲。协同官兵攻克福山。解常熟之围。又克复太仓州昆山吴江各县及苏州省城。本年克复宜兴溧阳县。并击退杨库窜贼。攻克常州府城。叠著劳绩。兹复将常胜军布置妥协。俾克经久利用。不但始终奋勇出力。且能深明中外和好大体。殊堪嘉尚。戈登著赏穿黄马褂。赏戴花翎。并颁给提督品级章服四袭。以示宠荣。　　

○谕议政王军机大臣等、李鸿章奏、裁遣常胜军。连日办理就绪各情形一摺。常胜一军。贪恣骄悍。本为苏省隐患。经李鸿章设法裁遣。酌留炮队六百人。枪队三百人。分扎浒关昆山等处。筹办甚属周妥。惟据称先将外国兵头撤遣厚给川赀。限三日内出城。次即遣散中国兵勇。酌给盘费。驱令出城等语。外国兵头遣散后。现往何处。是否在上海逗遛。中国兵勇。均已帖然就道。是否各回本籍。抑仍在苏沪一带结队成群。李鸿章仍当严密查察。此等强悍之徒。业经散遣。断不可令其复行聚集一处。滋生事端。巴夏礼以上海地面。应由中国派兵保护。俾该国得以撤退驻守弁兵。该国固为节省经费起见。但中国地土。用中国官兵保护。亦属理所宜然。该抚片称于裁遣常胜军后。拟檄刘秉璋七营。移防松沪。摺内又称拟添调数营。驻守上海附近地方。未知数营是否即在七营之内。未据声称明晰。至松沪一带既有防兵。而上海附近地方。尤应分拨劲兵数百驻守。至程学启所部之军。素为洋人信服。驻防上海。非此军不可。本日据总理衙门王大臣奏、已与住京公使言定。李鸿章可即照办。不可再行更调他军。是为至要。另片奏、调派郭松林等三十营。由宜兴分路。进取长兴。调李朝斌督带水师四营。由夹浦口会合进攻。以掣湖城贼势。并派刘铭传等营。接防句容东坝等处要隘。豫截金陵窜贼等语。长兴一城。得郭松林等水陆进攻。不难立拔。一俟克复长兴后。该抚即当激励各军。直抵湖郡。与浙军两路夹击。迅拔坚城。惟金陵城大而坚。曾国荃所部兵勇。围攻恐未能周帀。李鸿章仍遵前日寄谕。酌调劲旅数千。并炮队数百。前往会剿。期于速克。该抚能否亲赴金陵。仍著酌度机宜。迅速筹办。将此由六百里谕令知之。　　

○又谕、林文察奏、官军捦斩首逆。彰化解围。丁曰健奏、击散彰化余匪。暨攻毁曾厝仑一带贼庄各摺片。前因发逆窜入闽疆。叠经谕令林文察率众内渡。嗣因徐宗干请催曾玉明回省。亦经照该抚所请。令该署提督回省。督办内地防剿事宜。兹据林文察奏、逆匪陈在、杨金环等、袭陷犁头店员林街各汛地。攻扑彰化县城。虽经兵团击退。首逆就捦。而张三灦、陈弄等逆。尚各纠党啸聚。洪逆亦未弋获。丁曰健奏称、内山招抚太滥。赖林各逆。复句结洪欉并各招抚股首。分扑彰化县城。内山梀东猫雾犁头店。仍多贼踪。曾厝仑竹围等贼庄平毁后。彰化扑城各匪。复思遁往内山。是台湾逸匪。尚须赶紧□□穴□又□捕。惟江浙发逆。扰及建甯甯化等处。闽省西路之防。尤为吃重。著左宗棠、徐宗干、仍遵前旨。催令林文察、曾玉明、统率所部。迅速内渡。以资攻剿。其台湾剿匪善后各事宜。即责成曾元福、丁曰健、督饬兵勇。会同地方文武。联络乡团。实力办理。曾元福、丁曰健、系镇道大员。均属责无旁贷。傥日久因循。不能竣事。以致死灰复然。再烦兵力。必惟该镇道等是问。将此由五百里谕知左宗棠、徐宗干、并传谕林文察、曾玉明、曾元福、丁曰健知之。　　

○又谕、乔松年奏、临营饷需支绌。请将山西淮关两处协解李世忠月饷。改解临营一摺。发捻偪近皖境。临淮添兵防剿。均关紧要。李世忠一军。既经裁撤。所有山西淮关向解该营月饷。即著沈桂芬、希曾、改解临淮军营。如数筹拨。毋稍蒂欠。乔松年务当振刷精神。整顿营伍。筹防筹剿。毋令发捻扰及完善。是为至要。将此由五百里谕知沈桂芬、乔松年、并传谕希曾知之。　　

○以福建彰化县城解围。予参将汤得升等升叙有差。　　

○辛亥。谕议政王军机大臣等、恽世临奏、审察江西贼情。请力保赣江。遏贼西渡等语。据称江西赣东广抚建三郡。已被贼阑入。无险可扼。独赣江尚可凭河设守。力保赣西七郡。恽世临前饬王文瑞、刘典、两军分防该处。现经沈葆桢将刘典调赴省城。恐贼乘虚窜渡。收拾愈难。请仍令刘典扼守临江。与王文瑞及水师联络布置。所筹不为无见。惟江省军情。前据沈葆桢奏、赣江以东。贼氛甚炽。省城防范。不可稍松。沈葆桢将刘典一军调回。自系为回顾根本起见。但赣江一带。防兵单薄。应否添派劲兵驻扎。与王文瑞分投防守。仍著沈葆桢酌量调派刘典抵省后。即当视贼所向。带兵迎剿。不得株守省垣。江省群贼如毛。势甚岌岌。杨岳斌督办江皖军务。当懔遵前旨。力图埽荡。应如何进剿设防之处。并须通盘筹画。随时与沈葆桢悉心商酌。妥筹办理。恽世临原片。著钞给沈葆桢阅看。将此由六百里各谕令知之。　　

○又谕、恽世临奏、楚师分道入黔。克复都江上江各城。定旦高就坝飞各贼巢。并剿抚四脚牛苗寨一摺。都江上江城池。逆匪叛踞有年。经恽世临派出各军。越境收复。著准其择尤保奖。毋许冒滥。湖南官军入黔后。连克城寨。剿捦首逆各情。既未据贵州督抚入奏。亦未闻派兵会剿。殊不可解。包伍各逆。蔓延日久。复由秀山县属。扰及黔楚交界之盘石营。窜突靡定。徐河清营垒失陷。前经劳崇光等奏报。未能明晰。当令查明具奏。现在贼势偪近铜仁。黔省下游一带。遍地贼氛。劳崇光等何得漫无布置。专待客兵。不知该督抚所司何事。著即迅派得力之军。选募勇练。分路进剿。将黎古思铜等处各股匪。次第剿除。傥仍前玩泄。任令贼踪肆扰。毫无阻遏。劳崇光等其能当此重咎耶。总兵金太文业抵王岭。离洪州不远。著恽世临檄令即赴洪州。接办防剿事务。以便赵福元等回顾东防。古州军务。即著责成戈鉴等实力办理。将此由六百里各谕令知之。　　

○又谕、德兴阿奏、大股发逆。偪近省垣。请截留赴楚兵勇剿办。并拟挑拨马步旗兵。出城迎击各摺片。览奏实堪诧异。陕南发逆。前据刘蓉奏报肃清。并据穆图善奏、曹背时一股。歼灭殆尽。遵饬兵勇赴鄂。是省垣附近一带。已无贼踪。其蔡逆一股。游弋于镇安等处。叠经责成李云麟克期殄灭。并据刘蓉调派萧庆高、何胜必等、分路截击。谅可力遏狂氛。乃本月初三日。忽有大股发逆窜出大峪口。焚掠尹家卫一带。偪近省垣。刘蓉身任陕抚。何以毫无布置。亦不据实驰奏。殊不可解。著即督饬所部兵勇。迅图扑灭。毋得迟延干咎。前有旨令刘蓉出省。赴东路防剿。现在省垣吃紧。刘蓉自当将此股匪徒剿灭后。再行出省。毋得以奉旨在先。藉词诿卸。李云麟前次奏称蔡逆已入彀中。何以剿办尚未得手。著激励兵勇。实力歼除。毋得徒托空言。自取罪戾。穆图善赴楚各营。计距西安尚不甚远。著即将后队酌量调回。以资攻剿。该将军等务当和衷共济。力图埽荡。傥各存意见。任令蔡逆日久稽诛。大峪口股匪复行滋蔓。则是自外生成。即将穆图善、刘蓉、李云麟、按照军法治罪。决不宽贷。大峪口贼匪。果系何股。初三日以后。曾否接仗。李云麟剿办蔡逆情形若何。并著穆图善、刘蓉、李云麟、迅即明白回奏。曹克忠一军。前在马鹿镇等处剿贼。能否调回西安。以资防剿之处。著雷正绾、刘蓉、妥筹办理。西安省城战守事宜。仍著德兴阿会同刘蓉妥为布置。毋稍疏虞。金顺所统马队。即著归德兴阿调遣。都兴阿现赴定边。所有陕省后路军情。仍著随时侦探。毋稍大意。将此由六百里各谕令知之。　　

○又谕、明谊、明绪等奏、遵旨筹办勘界事宜。并请饬伊犁拣派兵弁。兼程赴塔。及奏调协领等员差委各摺片。前因西路分界。事关紧要。曾于四月初九日。谕令明谊等查照总理衙门议覆各摺。详为剖辩。所有乌科二城及塔城所属关碍情形。或让地安插。或照旧游牧。相机妥办。如俄国不肯派员前来。则告以条约内。原有西界商办不限日期之语。冀该国知要求不遂。自行转圜。至各城所属人众地方。应如何各就本境豫筹办理之处。并令常清等迅速查奏。兹据明谊等奏、接准科布多乌里雅苏台咨文。卡内蒙古游牧。现均设法筹画安置。其塔城所属地方。亦尚有空地。可以暂为安插。惟伊犁卡外情形。据委员色布贞泰声称。若以常住卡伦为界。不惟索伦四爱曼人等生计有碍。且卡内实系无地安置。请饬伊犁将军速筹办法各等语。自系尚未接奉四月初九日谕旨。故有此奏。俄国议单所指。湾入内向。将常住卡伦包去多处。实与条约相背。明谊、明绪、当恪遵前旨。力与驳辩。或令于卡伦外让出若干。如该国不肯派员前来。亦当给与照会。遵照前谕各节。明白晓谕。待其自转。不可稍有迁就。至豫筹安置人众地方。最关紧要。常清既咨照明谊等以常住卡伦为界。大有关碍。究竟常住卡伦之外。必以何处为界。方无关碍。常清何以并不咨明明谊。殊属颟顸。著常清迅速咨照明谊。并将安插哈萨克布鲁特人众。及约束四爱曼人等。不准向该夷构衅之处。迅速妥筹办理。并著该将军及麟兴、广凤、奎昌等、严束所部人众。如俄国兵队。不来侵占地方。概不准先肇兵端。以弭边衅。现在俄兵驻扎卡外。将来会议时。恐有逞兵要约之意。不可不豫为之防。明谊等现调伊犁佐领防御六七员。各带兵丁若干。以备派守卡伦。著常清饬令拣派各员。迅速兼程前赴塔城。毋稍迟误。明谊等所调协领扎珠哩、穆克德柯、乌勒西春三员。并著常清迅饬赴塔。以备差委。将此由五百里各谕令知之。　　

○湖南巡抚恽世临奏、探闻江西军情。现募勇筹防东路。得旨、著饬王永章等增募营练。力防东界。刘德谦著暂留湖南。并饬杨澍等严拏永宝衡三属会匪。毋留余孽。　　

○予贵州都江等处阵亡游击曹开先、守备萧茂才、把总周仁日□敬、外委赵正祥、祭葬世职加等。　　

○壬子。遣官祭关帝庙。　　

○谕内阁、宝珣奏参不职之州县。请分别勒休降补一摺。奉天署甯远州知州候补知县冯立模、年老身弱。声名平常。著勒令休致。铁岭县知县额勒和讷、才识迂庸。难膺民社。著以笔帖式降补。　　

