<!-- { "loadSidebar": true } -->
○谕议政王军机大臣等、张凯嵩奏、贵县官军围偪黄逆老巢。攻破贼垒多处。并镇安府属防剿土匪。保卫边疆。请将出力及办理不善之员分别举劾各一摺。署归顺州事崇善县知县张鸣凤、平日防剿土匪尚能尽心。此次于王士林练丁索补口粮。不能及时筹给。又不加意防范。致令滋事扰害。实属办理不善。张鸣凤著暂行革职示儆。太平府团总王士林、屡以战功洊保蓝翎守备。于所带练丁不能约束。著先行斥革。仍著张凯嵩饬令左江道督同太平府严提到案。查明是否纵容骚扰。确切究办。刘坤一所部各军进剿黄逆老巢。将覃塘及青云朱砂杨李等村次第攻破。并将岐山寨镫盏窝要隘暨贼屯粮之施村破获。黄三遁踞平天寨。虽号坚巢。而险要尽失。援济亦断。势成绝地。谅不难克日聚歼。著即督饬刘坤一与王承泽易元泰等各军乘此机势。捣穴捦渠。迅奏全功。断不准任该逆首复行逃窜。致留余孽。其张三一股。胆敢围扑镇安府城。与陆四大互相句结。虽经该处兵练叠次防剿。尚能保全边圉地方。而首逆未歼。全股亦未即殄灭。仍著张凯嵩督饬知府兴福等激励军民。务将各股匪迅图埽荡。毋任蔓延。镇安一带距省窎远。为兵力所不及。现当浔梧军务得手之际。镇安道路亦渐疏通。谅各土匪亦必闻风知惧。即各兵团亦益加鼓舞。该抚务当因势利导。速将边境力筹保卫。毋以荒僻视为缓图。任令匪徒肆其蹂践。一俟浔郡军务肃清。各军有可分拨。即当酌量筹拨援济。以慰边氓望治之心。左江泗太各属。现在有无股匪尚行肆扰。并著张凯嵩详查具奏。梧藤等处各路土匪曾否净尽。前经谕令毛鸿宾等、饬令方耀一军。会合西省官军。剿除两粤毗境余氛。并著张凯嵩仍遵前旨。饬令蒋泽春等与东省之军随时联络。于各路余匪窜匿之处。并力埽荡。柳州獞匪梁扶英剿平之后。地方是否安谧。本日张凯嵩奏片内称、火□赤勇管带既不得人。其代办提督萧荣芳请假回籍。此时当可假满。柳州为粤西重镇。该员代办提督印务。甚得军民之心。著该抚即催令迅速仍回代篆。以资得力。将此由五百里谕令知之。　　

○以山东捐备京仓米价。予学政尚庆潮、布政使贡璜、按察使丁宝桢等议叙。　　

○以广西镇安防剿土匪获胜。赏知府兴福花翎。外委陈熙宗等蓝翎。余升叙有差。　　

○戊午。以江南江北水师积年防剿出力。赏总兵官李起高、副将林宜华、巴图鲁名号。知州姚金诰、都司张英才等花翎。郎中颜钟骥等蓝翎。余加衔升叙开复有差。　　

○己未。谕内阁、僧格林沁等奏称、投效游击边得胜、戴有花翎。查验功牌劄文。均无实据。讯据边得胜供称、曾随总兵马升带勇出力。经前署安徽巡抚查取职名请奖。其时马升云五品蓝翎千总应保花翎守备。该游击即以花翎守备具禀。迨经贾臻给予劄文。以都司尽先补用。始知错误。复因颍州解围。经胜保保至游击尽先补用。并未保有花翎。请将该游击即行革职。解回天津原籍。交地方官严加管束等语。边得胜以蓝翎千总明知保举时误为花翎守备。辄敢冒戴花翎。实属居心险诈。况该游击在颍州一带声名狼藉。不安本分。仅予革职递籍。不足蔽辜。著即行革职。从重发往军台效力赎罪。以示惩儆。翎顶系朝廷名器。所以奖赏有功。近来无耻之徒。往往滥行戴用。冀图蒙混。殊属不成事体。嗣后各省督抚暨各路统兵大臣如查有假冒翎顶之员弁。即行从严定拟罪名。以为不安本分者戒。　　

○谕议政王军机大臣等、前因僧格林沁奏剿办白莲池教匪。及东昌一带土匪逆产。请逐一查办。并招集难民恳种。降旨特派已革直隶总督文煜等专司办理。嗣据阎敬铭奏曹单等处强悍贫民。未便移诸兖州荒乱之地。其黄河南北灾民。均因安土重迁。不愿分投迁徙。当照所议停止移民认垦。兹据僧格林沁奏、接准文煜报称。查出东昌曹州临清兖州等属逆产二百五十七顷余亩。绝产荒地三百三十四顷余亩。各处难民。既不愿前往认垦。自未便强令迁移。请将此项田地入官。招佃耕种。按亩交租。不得照民地仅纳钱粮。以昭核实而裕经费等语。所奏甚属妥善。著阎敬铭督饬地方官认真办理。毋得稍有弊混。并著户部查照定例。此项入官地亩。每亩应交租项若干。迅速移咨该抚遵办。其查出房闲。或招租。或变价。均著阎敬铭斟酌妥办。阎敬铭拟将邹县逆产作为白莲池添设文武衙署书差兵役饭食之用。虽系因公起见。究恐不免牵混。所有白莲池应设文武官署等项经费。著该抚另行筹款拨给。其流亡未归荒田。即照该抚前议予限一年。如限满不归。一并入官招垦。输纳官租。惟滕县绝产二顷八十八亩零。若一概入官。该绝户不免馁而之恨。除零星地亩无庸计议外。如查有绝户地亩在数十亩以上者。自应传集该户家族人等。如有情愿过继子嗣为其立后者。即以该户田地畀之。用示朝廷继绝存亡之意。并著阎敬铭妥筹办理。僧格林沁片。著钞给阅看。将此谕令知之。　　

○又谕、僧格林沁等奏、查办蒙城等处荒田。安抚穷黎。并拟拨兵赴豫会剿。及遵查苗逆仇杀徐立壮等案情一摺。另片奏、请将东省查出逆产田地一并入官交租等语。苗逆仇杀徐立壮等一案。已将总兵黄鸣铎及寿州绅士公禀等件。交兵部立传翁同书阅看。据实登覆。俟兵部查覆后再降谕旨。其山东白莲池等处查出逆产。亦照该大臣所请。谕令阎敬铭督饬地方官将此项田地归官招佃。照纳官租。以杜弊混而裕经费。其蒙城等处荒田。即著该大臣严饬各州县确切查明。认真妥办。务令流氓复业。田地不至荒芜。豫西股匪尚在李青店盘踞。不可不迅图扑灭。该大臣现虽未能即赴豫省。惟当严饬苏克金等马队会同豫省各营将张总愚一股悉数歼除。俾不至日久蔓延为患。将此由五百里谕令知之。　　

○又谕、前因僧格林沁覆陈筹办李世忠情形。当经密谕曾国藩迅将李世忠调至军营剿贼。并遵旨妥办一切。兹据僧格林沁奏、派赴五河一带探听李世忠动静之总兵王佐臣等回营面禀。据李世忠声称所管勇队。除有家业者业已遣散外。其余现已请示曾国藩办理。炮位船只。亦已分别遣留。所管各州县及厘卡地方。拟即禀请曾国藩派员接管。情词极其驯顺。惟所言与所行是否相符。尚难遽信。必须俟李世忠遵调前赴曾国藩军营。并将淮北各城及厘卡地方全行交出。由乔松年派员接管。方见其言行符合。必须俟曾国藩、乔松年、将各事办妥。该大臣方可督军赴豫剿匪各等语。僧格林沁老成之见。虑事甚属周详。著曾国藩迅速遵照前旨。劄调李世忠到营。将其部众妥为布置。所占城池厘卡。谕令交出归官。一俟办理妥协。即行知照僧格林沁。俾得拔队赴豫。毋稍稽迟。致生他变。僧格林沁原摺。著钞给阅看。乔松年现在督办江北粮台。须俟接替有人。方能赴任。著曾国藩迅饬万启琛速赴江甯藩司之任。以便乔松年交卸起程。乔松年到皖后。著曾国藩将此次谕旨及僧格林沁摺均另录一分密行知照。会同商办。不准稍有漏洩。将此由六百里密谕知之。　　

○又谕、毛鸿宾奏、官军攻剿三山土匪贼巢。及现在筹办情形一摺。阳山县匪首邓二尺七纠党肆扰。恃险负嵎。历有年所。此次四出劫掠。经张运兰督兵进剿。破其隘卡三重。捦斩多名。该逆遁回三山老巢。剿办甚属得手。惟该逆巢山深林密。啸聚易滋。若不乘此声威悉数歼灭。将来兵勇一撤。必将余烬复然。毛鸿宾现饬张运兰将所部五队全数调齐。并力进攻。所办尚合机宜。即著督饬该臬司带领全部兵勇鼓勇前进。务将邓二尺七捦获。并余党及三峡头另股逆匪冯九指等一律埽除。免致养痈贻患。将此由五百里谕令知之。　　

○又谕、劳崇光、张亮基奏、击退偪省贼匪。省城解严。李逆余党窜扰黎平。请饬催楚军带饷会剿各摺片。修文虽已收复。余匪尚踞开州。劳崇光、张亮基、务当督饬派出各军奋力攻克。毋任逆匪再窜他处。松桃所属卫汛。经黔楚官军收复。并攻克观音山贼巢。厅境一律肃清。惟首逆包茅仙先期率夥党数十人逃窜至马鞍山等处纠党图逞。虽经节节击败。捦斩党与多名。而包逆仍在漏网。著责令该文武员弁设法兜捦。毋任兔脱。免致余烬复然。代理广西西隆州知州陈锡藩越境攻克册亨城池。余匪窜向贞丰州城。陈锡藩复移师进剿兴义逆回。转战数月。捦斩甚多。并设法离闲招抚。实属急公可嘉。著劳崇光等饬令该员认真办理。仍饬兴义府县实力会剿。以收廓清之效。贞丰州城能否派兵攻克。并著酌度调派。李幅猷分股窜扰靖州所属播扬等处。意图窥伺郡城。副将成应洪等均以众寡不敌遇害。著恽世临飞檄总兵周洪印督率劲旅兼备楚饷。驰赴黎平会黔军防剿。劳崇光、张亮基、仍即懔遵前旨。派得力兵勇驰赴黎平一带痛加剿洗。楚省官军。固应不分畛域。黔省大吏。又岂可专恃客兵。务须同心合力。将此股发逆及苗教各匪次第歼除。庶黎郡肃清。边圉无恐。已革副将周洪顺当逆匪攻扑各营之时。该革员并不督练助剿。反敢携带行装潜行回省。摇惑军心。几误大局。该督抚将其正法。自是正办。贵州军务未竣。该督抚等必当振刷精神。力图埽荡。以副委任。另片奏、陆传应居官植品。所至有声。现饬赴楚听候查办。如案内尚无徇隐情弊。可否俟奏结后并案奖叙等语。陆传应以监司大员。朝廷岂不知其才具。惟以湖南厘捐局内有撤任查办之案。是以该督抚前此奏保。曾经降旨。令俟结案后再行酌量办理。前谕甚明。何得哓哓屡渎。意存见好。著即饬令该员速赴湖南听候讯办。如讯无扶同徇隐情弊。仍著恽世临于定案时声明请旨。将此由六百里各谕令知之。　　

○贵州巡抚张亮基奏、遵查韩超奏保前任思州府知府高振洛、候补同知陆用康、汪金麟、于被参后堵剿出力。均系实在情形。请一并开复原官。从之。　　

○以山西捐备京仓米价。予前任巡抚英桂、署巡抚沈桂芬、学政黄钰、布政使郑敦谨、按察使钟秀等议叙。　　

○以广西团练克复贵州册亨城。赏代理知州州判陈锡藩蓝翎。余升叙有差。　　

○以收复贵州修文县城。赏都司李庚清等花翎。州判王相皋等蓝翎。余加衔升叙有差。　　

○予贵州开州殉难署知州道员戴鹿芝、知县白梦蟾、巡检李特夫、祭葬世职加等。于死事地方暨原籍建立专祠。阵亡副将何显仕等十九员祭葬世职加等。　　

○予湖南靖州阵亡署总兵官成应洪、署游击雷三佳、学正姜吉瑞、祭葬世职加等。　　

○予贵州石岘卫阵亡守备张贵山、把总张我臣、萧启洪、祭葬世职加等。　　

