<!-- { "loadSidebar": true } -->
○癸酉。谕内阁、前固御史刘庆、奏参淮南栈商何铣包课垄断。亏项未缴。加引减厘。致每年军饷少收十余万两等情。当经谕令李鸿章认真查办。兹据该署督将所参各情查明核奏。此案商人何铣、承运江甘高宝四岸食盐。辄于同治元年以后。溢运倍于引额。行走径出高宝内河。避卡带私。经曾国藩劄司查明。勒令罚捐银二十万两。其每引扣钱一百七文。加另派数十文以作栈用一节。亦即于罚捐项内完案。其泰属浮收牌价三万余串。并经该署督提充金陵善后经费。至所称何铣勒令外贩豫付盐价。那作本身贩盐之用。及瓜州开设盐店。泰州小香喦公庙修造苛派小商各情。均无确据。惟该商人久办盐务。计善弥缝。玩法营私。在所不免。何铣著即革去同知职衔。仍责令将前罚未完之银十二万八千两。勒限如数完缴。解交内务府备用。一俟罚款缴清。由李鸿章派员解回原籍。交地方官严加管束。不准复行充商。其原参商人严少棠即严思诚等。讯无通同作弊情事。著无庸议。　　

○谕军机大臣等、富明阿奏、查勘西路情形。并将山口窜出贼股截剿获胜。仍催兵进山剿办一摺。富明阿于四月十五日。由省督师驰赴西路八驿沿边一带。查看贼情。催兵前进。贼匪由赫尔苏蛟河等处窜出。经富明阿派令春寿等、会同阿里雅逊等奋勇进剿。追入奉省之买卖街地方。共毙贼三百余名。剿办尚为出力。该将军现在辉法河北扎营。相机调度。仍著督催大军进山摉捕。务期净绝根株。毋留遗孽。都兴阿前已督兵起程。查看各处情形。即著与富明阿会商进山剿贼之方。合力夹击。俾免此拏彼窜。吉林饷项不敷。前经谕令户部指拨各省协饷。未到以前。由盛京库存俸饷银内。或由上年部拨剿匪军饷内。先行酌拨十数万两。知照吉林将军派员领取。著都兴阿懔遵前旨。源源拨给。以资接济。俟各省银两解到时。即行拨还归款。另片奏、派协领三隆查拏逃弁玉山等。一月有余。未传一名到案。其平日因循废驰。把持公事。已可概见。该将军已将三隆所辖各处差使裁撤。勒限严拏。如逾限无获。即著从严参办。以儆玩泄。将此由五百里各谕令知之。　　

○命候选道员胡允林发往云南。交总督劳崇光、巡抚刘岳昭差委。　　

○以吉林剿匪获胜。予总管阿里雅逊以副都统＜??闲＞放。赏副都统春寿巴图鲁名号。委前锋校巴彦班珠尔五品衔花翎。余加衔开复有差。　　


大清穆宗继天开运受中居正保大定功圣智诚孝信敏恭宽毅皇帝实录卷之一百七十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治五年。丙寅。五月。甲戌。谕内阁、御史朱镇奏、广东滨海州县。每于海潮退后。水涸成滩。名曰沙地。绅衿据为私产。请饬清查丈量。以裕国赋而免侵渔等语。著两广总督广东巡抚严饬滨海各州县。将此项沙地认真丈量。悉数造册。计亩升科。毋任该绅等垄断弊混。其州县各员。果能办理妥善。并准仿照近畿办理黑地章程。奏请奖叙。　　

○谕军机大臣等、图库尔奏、营盘被陷。塔城失守溃兵应扎何处。请给棍噶扎勒参关防广凤、奎昌奏、塔城失陷。呼毕勒罕等带兵移至乌梁海等处。派员开导拦阻各摺片。览奏曷胜愤懑。塔城被困日久该逆突于二月初七日。纠同哈萨克扑陷官军营盘旋于二十六日攻破城池。图库尔有带兵之责。乃于贼匪攻扑塔城。并不赶紧救援。以致城池失陷。实属咎无可辞。著先行交部严加议处。图库尔既闻塔城失守之信。即应商同棍噶扎勒参督率官兵。力图克复。乃竟带领厄鲁特等。移至科属乌梁海土尔扈特地方。竟置塔城于不顾。尤为荒谬。棍噶扎勒参从前剿贼。颇能得力。业经有旨赏给呼图克图名号。此次因病移营。遂至失利。尚属可原。著图库尔即行商同该呼图克图统率厄鲁特蒙古官兵迅回旧地挑选精锐。规复塔城。力图自赎。傥再迁延不进。定将图库尔从重治罪。决不姑宽。武隆额前给棍噶扎勒参关防。著准该呼图克图执掌。以资统带。图库尔等移营西进。需用粮食军火等项。著广凤、奎昌、迅筹拨给俾利遄行塔城被困年余。明谊、麟兴、车林敦多布、广凤、奎昌、坐视邻境之危并不设法援应以致终于沦陷。亦属有负委任。著传旨严行申饬现在塔城既失。难保该匪不伺隙东趋。乌科两城。防守亦关紧要。著明谊、广凤等、豫筹布置严密防维。毋稍疏懈。塔尔巴哈台参赞大臣已简放德兴阿。未到任以前。令李云麟署理李云麟系弃瑕录用之员尤当激发天良勉图报称。著即率同图库尔等迅速前进规克塔城。布尔和德德克吉讷均在科境。并著帮同李云麟等前赴塔城办理剿匪事宜不得迁延观望。致干重咎。将此由六百里各谕令知之。　　

○又谕、前因西路军务紧急。叠经谕令成禄整队出关。迅速应援。兹据广凤、奎昌图库尔等、先后奏到。塔尔巴哈台城。被回匪攻陷。厄鲁特人众逃至科城并风闻伊犁大城有失守之信关外情形日益糜烂成禄奉命西征。为日已久。乃因肃州未复。节节逗遛。杨岳斌身任兼圻。剿办回匪。是其专责。并不选派劲旅。协同成禄规复肃州。以致关外各城。援绝被陷。杨岳斌、成禄、均著传旨严行申饬。杨岳斌计已行抵巩昌。著即饬曹克忠驰赴兰州。妥筹布置。并选派得力兵勇。前赴肃州一带剿洗。催令成禄迅速出关将各路回匪次第埽荡。傥再玩延。必将成禄重治其罪。懔之。本日有人奏、杨岳斌人甚朴忠。办事认真。惟风闻甘省兵变。为杨岳斌发饷不均。偏袒楚勇所致等语。该督身膺重寄。所部营兵。自当加意拊循。推诚布公。方可收同心御侮之效。断不可稍存歧视。致众兵解体。贻误事机。将此由六百里各谕令知之。　　

○又谕、前因新疆军务紧要。曾经谕令王榕吉筹办军火米面。由绥远城运至乌里雅苏台。交明谊等拨给应用。旋据王榕吉奏称、先后拨解马枪一千杆。鸟枪五百杆。并刀箭铅丸火药等件分起解绥。又动碾清水河厅仓谷四千石。就近由绥转运赴乌。兹据图库尔、广凤、奎昌等先后奏称。塔尔巴哈台城。被回匪攻陷。图库尔收集溃散。并厄鲁特蒙古七千余人退至科布多境内。该城存项无多不敷分给兵勇及蒙古人众。日有饿毙。待哺嗷嗷。亟须迅筹接济。著赵长龄即将各省解到新疆饷银。并晋省应协之饷。迅速派员解赴绥远城。咨照该城将军。克日设法转运乌城。由明谊等拨解科布多。发给图库尔等。以拯饥困。其军火米面。并著再行添筹若干。陆续赶解。不得稍分畛域。致误要需。所有购办军火米面等费。即由晋省协饷项下划扣。作正开销。新疆各城大半沦陷。须由科布多转运粮饷。以便图库尔等力图恢复。赵长龄务当顾全大局随时解济。毋稍膜视。将此由五百里谕令知之。　　

○江西巡抚刘坤一奏、派员查办斋匪。得旨、办理保甲。查拏斋匪。惟在督饬各员。认真督办。毋得敷衍了事。并饬令段起将封禁山确查摉剿。以绝根株。其保明亮等募勇到时。并著勤加操练。以资得力。　　

○调正黄旗汉军都统福兴为察哈尔都统。察哈尔都统阿克敦布为正黄旗汉军都统。以镶红旗蒙古都统景寿署镶红旗汉军都统。　　

○赏六品顶带德兴阿副都统衔为塔尔巴哈台参赞大臣。未到任前。以库尔喀喇乌苏领队大臣李云麟署理。　　

○赏太仆寺卿奎昌副都统衔署科布多参赞大臣。以哈密帮办大臣明瑶署科布多帮办大臣。　　

○补行同治四年大计。东河不谨官一员。浮躁官一员。处分如例。　　

○予塔尔巴哈台阵亡参赞大臣武隆额祭葬世职。如都统例。谥威毅。　　

○追予江苏江甯殉难将军祥厚等建立忠义专祠。　　

○乙亥。谕军机大臣等兆琛奏、规画贵东军情。驰赴玉屏剿办一摺湖南晃州至贵州镇远。二百里间苗寨林立该藩司现拟驰赴玉屏。分屯镇远。先剿清江各寨。然后进攻台拱之贼。所筹尚妥。著即赶紧进兵。实力剿办俟清台克捷该藩司即会同周洪印天柱之师由镇远一带鼓行而西剿抚兼施。自不难迎刃而解。并著饬令李元度迅即由铜仁进剿思南石阡教匪。节节埽荡。期与刘岳昭西路各军。声息相通。并力攻剿。毋得逗遛观望。坐失事机。荔波一带踞匪甫于上年冬闲击退。何以县城猝被窜陷。该逆复以大股围攻独山州城。此路若再隔绝。则楚省运饷赴黔。无从绕道。黔省必更形危困。著张亮基速派得力之师克期援救并将荔波一城力图收复。以期疏通要路。不得以饷绌兵单。藉词支饰。刘岳昭仍当恪遵前旨将黔西大定毕节各处土匪。迅速埽除。即行赴滇任事。以重职守。将此由五百里谕知刘岳昭、张亮基、并传谕兆琛知之。　　

