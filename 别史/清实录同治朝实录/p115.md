<!-- { "loadSidebar": true } -->
○谕议政王军机大臣等、袁甲三奏、皖军会合楚师。克复庐州府城。追剿余贼。歼除殆尽。并庐郡败匪。窜至寿州城外。环跪乞降各摺片。庐州郡城被狗逆陈玉城窜踞已久。据奏多隆阿密约总兵张得胜等、诱贼出击。四面合围。该逆众遂分由东北两门。攻扑楚皖各军营盘。官军奋力迎战。楚师在东门获胜。赶至北门。从贼后包抄。贼遂大溃。两军合力冲杀。该逆回城无路。遂向西北奔窜。多隆阿由东门进城。张得胜由北门进城。当将庐州府城克复。多隆阿等督队追剿。捦斩万数。余贼不过二三千人。首逆在逃。已饬练总姚绍珍设法歼捦等语。庐郡克复详细情形。虽未据曾国藩等奏到。据袁甲三所奏各情。狗逆率其悍贼。冲围而出。固由官军围攻甚紧。亦恐尚有与张落刑苗沛霖等先期句约情事。前据袁甲三密陈、狗逆困守庐城。东南两路。无可突犯。惟张落刑及马泳和等在寿六交界。深恐句结会合。又据奏该大臣兵练。由庐郡西北。扎至东北。今狗逆果由西北窜突。该大臣之兵不能得力。平日布置未能周密。可想而知。其为张落刑苗沛霖之句合窝藏。亦在意中。袁甲三惟当急图补救。扼要兜击。毋令该逆渡淮北窜。以期力赎前愆。并著多隆阿、李续宜、密饬各路将弁。侦探狗逆去向。跟踪追蹑。不使稍停喘息。自可一鼓歼除。博崇武系往来苗寨之人。狗逆既与苗练相通。博崇武前往截剿。殊不足恃。袁甲三仍当于驱策之中。严加防范。至环跪寿州城外乞降之贼。狗逆是否在内。粤匪余安碇、是否尚在寿城。不容败匪入城者。系属何人。袁甲三所奏未甚明晰。著多隆阿、李续宜、就近查明。会同曾国藩迅速具奏。据袁甲三奏、苗沛霖心怀叵测。能否不收纳狗逆。尚未可知。如狗逆径投苗寨。或苗练敢与官军抗拒。岂可不声罪致讨。现在庐郡克复。兵力谅敷剿洗。著官文、曾国藩、多隆阿、李续宜、密速筹商。应由何路进兵苗寨。何策可以制其死命。计议周妥。即一面驰奏。一面进兵。朝廷决不稍为掣肘。官文等亦断不必有顾忌濡忍之见。如苗练能捦斩张陈二逆以自赎。即当另筹办法。庐州善后事宜。著曾国藩会同李续宜妥为布置。淮盐税课。为款甚钜。现在江路疏通。淮引谅可畅行。著曾国藩督饬运司乔松年赶紧筹办。以裕国课而充军饷。将此由六百里各谕令知之。　　

○又谕、狗逆陈玉城素称凶悍。狡狯多谋。亟宜设法歼捦。以除后患。现在多隆阿等督兵追蹑。该逆势已穷蹙。第恐乘虚西窜。阑入豫境。著胜保严饬各路将弁。并力截剿。毋令兔脱。寿城附近。苗练甚多。苗沛霖不有捦斩张落刑。已属疏纵。此次陈逆余党。奔窜到寿。若再不知愧奋。激励练众。将狗逆捦献。是一误再误。罪无可逭。并著该大臣密饬苗沛霖严密布置。会同官军。务将此股窜匪。悉数歼除。并将陈玉城及张落刑捦获。或割取首级。殄灭巨憝。稍赎前愆。将此由六百里谕令知之。　　

○又谕、英桂奏、遵募民勇。严防沿河各隘口一摺。陕省潼关等处。与晋省仅一河之隔。自应添雇民勇。严密扼守。第恐新募之勇。未经行阵。必须勤为操演。方足以资御侮。著英桂督饬和昌等、将茅津渡各处。妥为布置。毋得仅托空言。瑛棨前奏、请饬晋省将黄河船只。撤归北岸。何以三河口等处船只。仍未檄撤。办理甚属颟顸。著即饬令提归北岸。以昭严密。傥任贼乘船偷渡。惟瑛棨是问。贼匪前窜尹家卫。曾谕孔广顺迅赴蓝田堵剿。何以任令窜过。托明阿等责无旁贷。务当就现有兵力。分投堵剿。不得诿为贼众兵单。任其窜逸。张芾办理团练年余。著责成号召乡团。以助官兵声势。傥有贻误。则王履谦之覆辙具在。不能仰邀宽典也。孔广顺以告病之员。特召起用。倚任不为不专。著即由蓝田将北窜之匪截回。免致扰及完善。胜保现在太和。俟布置粗定。即当先其所急。谕令带兵赴陕。该抚等均膺疆寄。务须先就现有兵力。实力剿洗。不得专待援师。致滋贻误。将此由六百里各谕令知之。　　

○又谕、薛焕奏、克复青浦大概情形。并遵旨查抄张景渠家产各摺片。此次英法二国将士。与华尔会克青浦。自可乘胜进攻。惟英法二国剿贼。流弊滋多。即华尔亦有不受羁勒之意。该大臣历次所陈。实能洞中窾要。现在连复嘉定青浦。兵费等项。是否不至要求。该国将士。拟由何路进攻。仍著薛焕妥为驾驭。前因该大臣不谙军务。办理年余。毫无成效。第念其办理外国事务。力持大体。颇合机宜。仍畀以通商重任。该大臣由知县不数年闲超擢封圻。叠被台谏参劾。略其疵颣。复膺显职。自当感激厚恩。力图报效。所有借兵剿贼各事。断不可稍存膜视。李鸿章于沪上布置周妥。仍须赴镇。该大臣总宜妥为兼筹。傥意存推诿。致误大局。必不能再为宽宥也。道员张景渠情罪重大。该大臣等、因其在沪并无寄顿财产。派员前赴定海查抄。究竟已否将该革员拏问。张景渠由甯波逃避之时。雇觅轮船。装载赀财。若在沪上洋行细询所雇何船。载往何处。不难水落石出。即著薛焕咨商李鸿章、严密查办。此等贪劣之员。断不可稍存姑息。将此由六百里谕令知之。　　

○又谕、前因浙江军情吃紧。谕令刘长佑、饬催蒋益澧一军迅速赴浙。兹据奏称、该藩司业经将湘军粗为整顿。由粤拔营等语。著刘长佑即饬令该藩司、迅速督催所部湘勇。克期赴浙。并咨照劳崇光、将该藩司行粮饷项。宽为筹备。赶紧给发。俾利遄行。至浔州新复之后。骤撤重兵。恐人心不无摇动。且尚有散匪蔓延滋扰。自应妥为剿办。该抚拟亲督兵勇。由平乐梧州赴浔。所筹甚合机宜。前派之总兵郑金华等、现已先后到浔。即著刘长佑督饬各军。战守兼资。剿抚并用。将浔州一带伏莽廓清。即行回省总理一切。该抚素来办事认真。谅必不负委任也。将此由五百里谕令知之。　　

○以江苏诸翟等处剿匪出力。赏在籍郎中吴炽昌、参将马鹏程等花翎。把总吴兆廷等蓝翎。余升余开复有差。　　

○以带队不力。革陕西军营协领柯克僧额、佐领台斐音布、特克兴额职。仍责令剿贼赎罪。　　

○颁发朝鲜国、崇上慈安皇太后慈禧皇太后徽号诏书。赏该国王缎匹如例。　　

○己卯。谕内阁、前因御史刘庆奏、请查办大淩河一带私种地亩。并开垦北省荒闲地亩。降旨交户部查核具奏。兹据该部奏称、查明大淩河东岸一带闲荒。并非牧马之地。理应招垦等语。著盛京将军详细稽查。将民人私种地亩。一概报明入官。按亩升科。造册送部。以收地利而裕饷需。　　

○又谕、胜保奏、据合营将士禀请、该大臣胞弟恩保随营出力。恳请该大臣奏奖。以知府仍留山西。归候补班补用。并赏戴花翎。该大臣则以为分内微劳。未便擅拟奖叙各等语。国家赏功之典。自有常经。胜保因系亲弟。未便擅拟奖叙。自系因赏及私亲。恐滋物议起见。恩保著赏戴花翎。毋庸以知府留山西归候补班补用。以示朝廷一秉大公。并成全该大臣引嫌之意。嗣后若能常存此志。以公忠为念。保不及私。自足以惬士心而资表率。　　

○谕议政王军机大臣等、袁甲三奏、逆首陈玉城经苗练生捦。声言解赴胜保军营。余众亦投顺苗练一摺。狗逆屡抗官军。从前李续宾等均被该逆戕害。实属罪大恶极。既经苗练捦获。人心当为大快。而苗沛霖前罪亦可宽宥。如将狗逆解到后。即著胜保将其淩迟处死。务即传首李续宜、多隆阿、袁甲三等、楚皖各营。以洩众愤而申天讨。其余安碇信茂林二犯。亦著胜保饬令苗沛霖、即行解赴该大臣军营。明正典刑。傥苗沛霖意存观望。不肯收狗逆即时献出。或纵令窜逸。又如任听张落刑回窜雉河集故智。则是甘心叛逆。罪无可辞。即著曾国藩多隆阿、李续宜等、督饬将领。将苗练一并剿洗。尽数歼除。毋留余孽。如苗沛霖业将狗逆释放。或句结张落刑渡淮北窜。著僧格林沁督兵迎剿。或该逆西趋陈项。抑或由南阳一带。奔窜商雒。希图会合发逆。即著胜保、郑元善、分饬将弁。节节堵截。毋得稍有疏懈。致误事机。本日据曾国藩奏、克复旌德县城。南岸军威甚振。即著饬令曾贞干等乘胜迅克芜湖太平。直偪金陵。鲍超一军。即饬进攻甯广。分援湖州。规复高淳东坝。以期与江上之师。声势联络。并力进取。又据袁甲三奏、捦获老贼陈潮旺。供称江北各城。全被官军克复。金陵粮道已断。万难久踞。该大臣志在灭贼。一切机宜。谅必妥筹熟计。迅奏肤公。毋俟谆谆训谕也。将此由六百晨加紧各谕令知之。　　

○又谕、寄谕钦差大臣胜保。苗沛霖前纵张落刑逃窜。此次捦获陈逆。以明其身非背叛。自必将陈逆献出。朝廷即因此施恩。免其治罪。则群议亦可自息。著胜保传谕苗沛霖迅速交出。毋许观望。至余安碇信茂林二逆。亦投入苗练夥中。著饬令交出。同狗逆一并明正典刑。其余逆党二千余名。现经苗沛霖调赴下蔡等处备用。试思该练既非叛逆。岂肯容留逆党。著责令悉数交出。尽法处治。用明心迹。该大臣前在天长等处。曾为陈逆挫败。此时自必乐于歼除。第思李续宜之兄李续宾、在三河阵亡。该抚切齿家仇。尤甚于胜保。现既帮办该大臣军务。即系同办一事。该大臣于接收陈逆后。即将该逆正法。传首李续宜、多隆阿、袁甲三等、楚皖各营。以见真伪而快人心。李续宜自必感胜保同仇之意。数月来披览该大臣等章奏。总觉意见未融。该大臣向来办事。直遂径行。因为展转筹画。是即所以保全该大臣之意。将来论克庐郡之功。则胜保捦拏首逆。众有明证。若仅于军营正法。则真伪难明。谤议必多。岂能排众议而曲加殊恩。想该大臣深知此意。必不稍为漏洩也。将此由六百里加紧密谕知之。　　

