<!-- { "loadSidebar": true } -->
○谕议政王军机大臣等、张亮基奏、督师击退遵义桐梓等县各匪。并出示免抽厘谷一摺。另片奏饬令田兴恕前赴四川听候查办等语。贵州民气雕敝已极。而吏治亦甚废弛。各军营将士。奋勇打仗者虽不乏人。而黄白号匪。及苗教各匪。总未能克日歼除。张亮基接署抚篆。亟应振刷精神。力图整顿。著即饬沉宏富等。迅将螺蛳堰逆匪各营。埽除净尽。激励常兵员弁。次第将上下游踞匪。一律削平。以期绥靖岩疆。永除后患。属吏中材能出众悃愊无华者。自当随时保奏。如有贪劣不职各员。即著据实严参。以肃官常而苏民困。至黔省库款荡然。而兵练嗷嗷待哺。若将各属应派兵粮厘谷等款概行豁除。转恐军需无出。而摉括太甚。又恐民力不支。惟在该署抚慎选良吏。辅以公正绅耆。妥为抽收。无苛派抑勒之弊。庶剿贼抚民。两有裨益。至道员张心培、谢葆龄、冷超儒、钱登选、被劾各款。与杀害教民之案两不相涉。自应分别查办。著即查拏张心培、谢葆龄到案。提集赵畏三、冷超儒、钱登选等、将以前被参各款迹。逐一审讯。并将教民呈诉之开州青崖两案。提集戴鹿芝、赵畏三等、秉公审讯。劳崇光川赴黔。计日可到。张亮基先行审有头绪。一俟劳崇光抵省。即迅速会商奏结。俾免教民哓渎。据张亮基奏田兴恕即日遵旨赴川。想沿途不敢逗遛。著骆秉章于到省时。饬属妥为约束。静候查办。云南省城汉回情形。著骆秉章、张亮基、就近侦探。随时奏闻。将此由六百里各谕令知之。　　

○又谕、张凯嵩奏、贵县各军。进偪登龙桥。剿贼获胜。并慎重边防。严遏石逆窜越各摺片。贵县黄逆。阻险负嵎。日久稽诛。自刘坤一启行后。沿途侦探确实。分兵纵击。进偪登龙桥贼巢。杀贼无算。亟宜乘此声威。力图埽荡。惟贼众且悍。党与甚多。黄逆被剿势蹙。必将纠约逆党。拌死来援。著张凯嵩饬令刘坤一严督调派各员弁。先将盘踞龙岩岭底各股匪。克期歼除。断贼援应。方可以全力剿贼老巢。不至有牵掣之虞。驻扎荔浦各军。即著催调到营。与各军会剿。以厚兵力。石逆分股窜扰黔蜀之闲。余党复扰及归化贞丰一带。与广西泗城府之西隆州边境毗连。著张凯嵩严饬该府州会同营弁。督饬绅团。于黔蜀交界。先事布置。确探严防。俾免窜越。以固边圉。将此由五百里谕令知之。　　

○以贵州遵义剿办苗教各匪获胜。赏都司马朝龙花翎。贡生祝直蓝翎。余升叙有差。予阵亡千总张得功祭葬世职加等。　　

○庚辰。谕内阁、曾国藩奏、请将代理知州补授实缺等语。据称安徽代理无为州知州穆其琛。到任后钜细躬亲。实事求是。上年十月闲。贼氛偪近。该员固结民心。保卫危城。厥功甚伟。支应军需等件。办理亦属裕如。自应照所请。破格录用。穆其琛著即补授无为州知州。以示鼓励。　　

○又谕、曾国藩奏、请将拣调各员留省补用。并请多发即用知县赴皖一摺。据称安徽省州县各城。需人治理。该省候补人员甚属寥寥。遴委署补各员。闲有与例未符。请从权变通办理。著照所请。除穆其琛一员。本日业经降旨准补无为州知州外。所有前任四川梁山县知县曾化南、分发江西试用知县蔡家馨二员。均著准其留于安徽酌量补用。安徽省现在地方吏治需人。尤为紧要。嗣后均著准其照此办理。他省不得援以为例。并著吏部于本科进士引见后。将即用知县人员。于定例分发外。多掣十六员分发该省。以资差委。　　

○又谕、多隆阿奏请将丁忧知州改为署任等语。陕西商州直隶州知州曹熙、闻讣丁忧。例应回籍守制。惟据多隆阿奏称、该员素得民心。委办采买转运粮草。经理裕如。未便遽易生手。曹熙著准其改为署任。俟军务告竣。再行回籍守制。　　

○谕议政王军机大臣等、张之万、毛昶熙奏、苗逆举兵背叛。戕官踞城。请饬僧格林沁回军剿洗。并钞录伪示呈览一摺。前因苗沛霖叛迹显著。业经明降谕旨。声罪致讨。令僧格林沁酌度机宜。回军蒙亳。迅速剿办。并令张之万、毛昶熙、严防边境。本日据张之万等奏称、豫省边防紧要。各兵不敷调拨。请饬僧格林沁回军。由归陈一带痛加剿洗。即著该大臣酌量缓急。应由何路进兵。务须先其所急。力埽凶锋。不为遥制。寿州颍上等处。是否已被占踞。地方官被戕如何情形。未据唐训方奏及。著该署抚详细查明具奏。并著懔遵前旨。固守临淮要隘。联络新抚各圩。俾知感奋出力。以孤苗党之势。仍须保固完善。以待大军会剿。不得任其蚕食。肆意滋扰。张之万已添募马步兵勇。并抽调数营。进扎太和归德。如有缓急。即须派队策应。毛昶熙务须亲赴归陈。将该处地方团练。认真整顿。若任令该逆窜入豫疆。定惟张之万、毛昶熙是问。潼关协副将黄鸣铎、前在署寿春镇任内。固守寿州。与苗练为仇。苗沛霖入寿城时。将该员执去。割耳薙发。陵虐备至。曾经谕令胜保查办。嗣据胜保奏、黄鸣铎并未被害。亦未言其现在何处。该副将向来打仗颇能得力。且与苗练向为仇敌。必能不避艰险。力图灭贼。著僧格林沁、唐训方、确切查明黄鸣铎是否被害。现在何处。据实奏闻。候旨简用。如实已为苗沛霖所杀。亦当查明奏请赐恤。以作忠义之气。张之万等摺。著钞给僧格林沁、唐训方阅看。又片奏、请将袁保恒调营差遣等语。著照所请。即饬该员统率旧部。赴营助剿。如陈州一带有警。即令该员在本籍督团堵御。以资得力。该抚即酌量调度。将此由六百里各谕令知之。　　

○又谕、曾国藩奏近日军情等语。逆贼欲解金陵之围。分党由徽甯窥伺江西。由和含一带图犯湖北。叠经官文、严树森、左宗棠、沈葆桢等奏闻。江省饶信两防。守备尚严。与左宗棠派往皖南之刘典等军。声势联络。贼不得逞。而逆谋窜江之意。迄未少息。和含一带贼众。游弋已久。势必欲越皖境。上犯鄂疆。又有由豫窜鄂之捻股。可分党下窜以应之。兹据曾国藩奏、巢县大股。窜扑庐江。由界河分窜桐舒。其由鄂东窜捻股。已自蕲水分为两股。一股回窜黄州。一股窜皖。攻扑宿松。越潜太以扑桐城。庐江桐城守将。虽均能严备出击。各有斩捦。而桐舒捻逆。势已联成一片。并摉获忠逆伪文。有将由舒六而窜英霍。分道扰犯鄂境等情。诚如曾国藩所奏。逆谋甚狡。而规画甚大。总欲图解金陵之围。此时曾国荃雨花台之军。自不得辄自移动。堕贼诡谋。湖北为数省枢纽。诚不可以稍有疏失。前谕官文、严树森、饬令舒保、成大吉等军。将捻股痛加遏剿。豫截豫捻与皖省逆匪句结之路。严树森已出驻团风。亲督各军。分投布置。当不至任贼窜入。肆其狓猖。著即迅筹堵剿。李续宜已自湘启行。道出鄂疆。自可与严树森面为商酌皖鄂两省堵剿机宜。惟苗练叛迹复著。已踞正阳。围攻寿州。李续宜亟应赶紧赴皖。迅图剿办。唐训方资望稍浅。且恐未能面面兼顾。所请饬令僧格林沁回军剿苗。虽已谕令该大臣酌量进止。而僧格林沁现在围攻淄川踞贼。东省群匪。方资镇压。即直隶边界之贼。甫经刘长佑击剿。渡河。回窜。直东接壤。防剿綦严。北路情形。均望僧格林沁之军埽荡。其能否回军皖省。尚未可知。李续宜到鄂。与严树森商定一切。著即仍遵叠次谕旨。兼程赴皖。石埠桥虽已解围。巢含大股贼氛正肆。鲍超之军。仍应在北岸相机击剿。当此群丑蓄谋。纷窜皖鄂。曾国藩所督各路之军。几有应接不暇之势。该大臣素能镇定。惟当毅力精心。以图万全。浙沪两军。事机尚顺。节据左守棠、李鸿章、各奏进攻富阳及昆山均可得手。著该督抚即严督各军。迅速进取。左宗棠以杭城不难即克。而难于杜贼纷窜。是以不急旦夕之效。固属老谋。此时贼既分投北岸及长江上游。图解金陵之围。浙沪两军。如能一克富阳。以取杭州。一克昆山。以取苏郡。则金陵之贼。腹背受敌。或即可收捣穴捦渠之效。谅该大臣督抚等。必能因时审势。以赴事机也。将此由六百里各谕令知之。　　

○又谕、多隆阿奏、攻破庞谷庄等处回巢。并雷正绾攻剿永乐店情形各摺片。逆匪于庞谷庄沙窝雷化乔千等处。挑穵长濠。绵互三十余里。并于东北西三面。设立重濠木贼拒守甚坚。经多隆阿督率诸军。移营进偪。抢上沙包。先将雷化镇攻克。破其长濠。并将庞谷庄乔千两处。续行攻拔。即于长濠内扎营八座。以防逆匪复行来占。办理甚为得手。该大臣病尚未愈。即亲往前敌。力疾攻克贼巢数处。实属奋勇。著即乘此声威。将孝义镇速行攻破。以期直捣仓头。埽除逆党。毋稍迁延。雷正绾进攻永乐店老巢。未能得手。仅歼毙贼匪数十名。且该匪分股在泾阳淳化三原耀州等属地方盘踞滋扰。冀断官军粮道。必须分军四出。力行埽荡。以靖逆氛。著雷正绾督率兵勇。实力剿除。毋得株守一隅。致成坐困。将此由六百里各谕令知之。　　

○又谕、前因甘肃军务紧要。谕令张之万将欠解甘饷。先筹银数万两解甘。以资接济。兹据张之万奏称、豫省协甘饷银。必须取道陕西解往。现在陕回奔突靡常。即遴委熟悉该省地利人员押解亦难节节侦探。设有疏虞。关系非轻。查山西河东道每年协豫军需银二万两。同治元年分应解前项银两。迄今尚未解到。此次提拨甘饷。本有河东道库银两。请将山西协豫同治元年分军需银二万两。就近附解甘省。以抵豫省应解甘饷等语。豫省各路剿匪。正在吃紧之际。不但由豫取道关中。道路节节梗阻。且恐筹款难期迅速。似此量为转移。拨解较为径捷。著英桂饬令河东道将应解豫省同治元年分军需银二万两。迅即就近附解甘省交纳。抵作豫省应解甘饷。以济要需。将此由五百里谕令知之。　　

○又谕、前因吴棠奏淮关应解部库洋药税银四千两。就近拨赴清江浦以济急需。谕令张之万将解存清淮漕捐划解部库。抵作淮关应解洋药税之款。兹据张之万奏称、豫省有漕州县。援照上届成案。派令每石捐银五分。嗣据各州县以同治元年漕粮。每石折价银三两三钱。银价日昂。正项尚有不敷。力难再捐。纷纷具禀。从前州县办漕。本属稍有赢余。清淮捐饷。尚易集事。上年漕粮改折。各州县徵办甚形拮据。势难兼顾捐款。请饬漕臣另行指项划解等语。豫省有漕州县。欠解正项甚多。若再责令筹措捐款。自必更形竭蹶。该抚所奏。亦属实情。著吴棠将拨借淮关应解部库洋药税银四千两。另行指项划解。以清部款。将此谕令知之。　　

○以山西防河出力。赏道员刘子城、副将和昌等花翎。知府文梁等蓝翎。余加衔升叙有差。　　

