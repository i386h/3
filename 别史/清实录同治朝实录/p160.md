<!-- { "loadSidebar": true } -->
○谕议政王军机大臣等、京畿地面。五方辐凑。良莠不齐。叠经谕令步军统领衙门都察院于所属地面。严拏奸宄。编查保甲。迄今数月。未见实力奉行。实属疏懈。现在陕西回民滋事。该教人数众多。处处暗通消息。其散布京师内外城者。尤属不少。风闻该教人出有传单。约期议事。恐有外来奸回。意图构衅。宜就稽察门牌之时。明查暗访。如有滋生事端之人。即惟该头人是问。并著步军统领衙门密为捕拏。毋得姑息贻患。其外来客民。在寺观客店杂院居住者。行踪无定。最易藏奸。必须责成房主。须有切实可靠保人。方准收留。遇有形迹可疑之人。随时赴该地面衙门送信。五城御史责任巡防。务须亲历各处。严密编查。随时办理。并督同司坊各官实力奉行。违则严行参办。至来历不明之人。往往黏贴门封告条。冒充官员住宅。著步军统领衙门、五城御史、一体设法严密访察根究。毋令奸宄溷迹。经此次密谕之后。如各该衙门于地面公事。仍不认真经理。设有奸宄溷迹。必将该管地方官从重惩处。决不宽贷。懔之。将此密谕知之。　　

○又谕、杨载福奏、熟筹金陵形势。拟请添调李续宜一军。助攻金陵。鲍超一军。可由广德以收湖州。进规苏常等语。鲍超既克甯国。自宜趁此声威。攻取东坝溧水高淳句容等处。使苏常之贼。与金陵隔绝。便可断其接济。一鼓而下坚城。然后以全师赴湖州等处。苏常之贼。岂能自保。昨调石清吉十营到金陵助剿。方虑庐郡空虚。李续宜之兵不敷分布。该署抚坐镇皖疆。未可动移一步。苗练捻匪情形。杨载福自未深悉。所奏应毋庸议。石清吉十营。与鲍超所部。如可陆续到营。金陵兵力已不为单。如进剿苏常一带。应否分派水陆各军。分赴太湖湖州。著曾国藩酌量调度。多隆阿等军。亟须置之有用之地。其应调往何处防剿。著曾国藩迅速调派。一面奏闻。曾国藩奏、伪保王童容海袭取广德州。禀明鲍超。率众六万就抚。该大臣经人数过多。后患孔长。已令鲍超酌留二千人。余则全行遣散等语。所办甚属妥协。著即饬令鲍超赶紧办理。惟该降众六万。仅留二千人。恐余党不能尽散。若复聚而为匪。又成巨股。不可不防。如童容海真心归顺。不妨酌量多留。将降众分隶各营。藉资钤束。童容海或令随攻金陵。或令助攻湖州。均著酌度办理。杨载福应归该大臣节制。以后遇有陈奏事件。仍禀商该大臣酌核具奏。如遇有水师紧要军情不及禀商者。即令会同彭玉麟驰奏。其余仍应由曾国藩出奏。以一事权。此次未经寄谕杨载福。著该大臣传谕遵照可也。将此由六百里谕令知之。　　

○又谕、劳崇光奏、查明恩平等县土客互斗原委。并密陈办理为难情形各摺片。广东恩平等县。土著与客民互斗。地延八县。事阅九年。前闻该处有因互斗戕害弹压委员等事。寄谕垂询。兹据奏称、土客宿怨深仇。酝酿日久。相持甚坚。又各有所藉口。操之过蹙。则其焰愈张。办理稍偏。则祸激益烈。又值各处土匪散勇夹杂其中。清理尤非易易。惟有剀切开导。先禁斗很。俾客籍得以散归。再行分别曲直。严惩首恶。解散附从。一面清还田产。立约联和等语。自系实在情形。著即认真实力办理。饬令各该地方印委各员。并公正绅士。善为晓谕。总以分良莠不分土客一语。为持平办理之要。滇省回汉。酿祸已深与粤省客土情形。究有区别。滇回异教。本与吾民不类。粤之土客则本皆良民。仇衅有所自开。斗很有不得已。其愚顽甚可悯伤。能得公廉仁恕官绅。委曲开谕。俾释干戈而登衽席。小民当未有不乐从者。惟其势已积重难返。且恐其中难免奸宄之民乘机煽乱。益相固结。诚如该督所奏。必先行设法解散。良莠始可得而分。现在新会已经无事。开平等土民。稍知敛迹。阳春客民。亦渐解散。独新兴尚有屯聚。该督业经选调督标官兵。及肇协之兵。派员统带。以资弹压。如果有固执不悛。有心抗违者。自应示以兵威。俾知震慑。一经驯顺。即当悉心开谕。使之止息斗争。各归乡里。并即豫筹善后之法以靖地方而安良善。香港澳门。华洋杂处。奸匪易藏。尤不得以查无奸细匪船潜踪。遽弛巡绰。省城及各海口炮台紧要。亦应随时豫为筹画修复之方。毋徒畏难苟安。致忘不虞之备。信宜匪踞经年。陈金缸尤为凶逆。著该督迅饬带兵文武。集团添勇。速行剿办。毋任稽诛久踞。转或蔓延。将此由五百里谕令知之。　　

○又谕、毛鸿宾奏、粤黔贼势日张。调派兵勇出境援剿一摺。据奏粤逆张羔友久踞莲塘。官军叠剿。未甚得手。并分党数千。窜出阳朔。恐刘长佑督军赴浔。后路饷运。为贼断绝。全州灌阳。又有土匪窃发。拟令江忠义率所部入粤。埽除阳朔平乐各匪。俾刘长佑得专力浔州。至黔匪在晃州边界肆扰。屡被楚军剿击。而贼计狡逞。四出奔突。黔省之兵。尚未出境会剿。毛鸿宾现饬总兵赵福元、同知戈鉴等军。并辰州常德等师船。扼要分扎一俟调赴靖沅各军到齐。即催入黔。将邛水天柱各城。瓦寨等巢。一律埽荡。所筹正合机宜。且能顾全大局。于邻省毫无畛域之见。惟江忠义昨已寄谕毛鸿宾。饬令赴黔署理提督篆务。自难复令赴粤。著毛鸿宾即饬江忠义迅赴贵州提督署任。粤省军情紧要。毛鸿宾所筹越境助剿之处。极中窾要。如湖南在籍臬司陈士杰、记名道赵焕联等。均可酌量就近派往。即著妥为筹画。并著刘长佑仍督粤军。与楚省官军联络筹商。将阳朔恭城梧浔等匪。分合攻剿。易元泰等与莲塘之贼。相持已久。究竟是否得力。务须实力稽查。责其成功。毋任玩延。田兴恕延不出省。昨经有旨调赴川省。交骆秉章差遣。以观后效。韩超更责无旁贷。若再将辖境之贼。尽委客兵。不思派拨兵勇。会合剿办。或任意迁延。一听地方糜烂。毋谓朝廷宽典之可幸邀也。将此由六百里各谕令知之。　　

○先是御史刘庆奏、豫省官亏钱粮。请设法整顿。下户部议。至是议上。一、州县支应兵差。每于例外浮销。应令各路统兵大臣。严禁军需。使州县无所藉口。一、豫省州县。交代悬宕。应令查照上年山东奏案。分别新旧勒限清结。一、被贼较轻地方。应徵钱粮。州县每托词匪扰。以完作欠。为蠲缓之地。应令该藩司派委妥员。严密访查。徇隐失察。一并治罪。一、州县捐摊各款。应令该抚查明报部。分别裁减核准。并由该抚体察繁＜??闲＞。饬令裁汰幕友长随。以节糜费。一、候补州县奢侈成风。得缺后动致亏空。应令该抚严加查禁。以励官方。从之。　　

○两江总督曾国藩等奏、军务未竣。请将江苏安徽江西本年军政。展缓办理。从之。　　

○以福建官军克复浙江松阳、宣平、两县城。赏总兵官林文察提督衔。　　

○以克复安徽甯国府城。予副都统明兴、总兵官冯标等、优叙。赏都司涂祖昌花翎。余加衔升叙有差。予阵亡副将马胜奎、都司曹嵘、守备杨树森、千总楚训武、把总冯朝富等、祭葬世职加等。　　

○予江苏江甯伤亡总兵官张胜禄、游击刘永祥、都司鄢兰亭、祭葬世职加等。张胜禄从祀湖南湘乡县昭忠祠。　　

○予广东高州阵亡守备方宝、千总方红、把总方象、外委方雄韬等、祭葬世职。　　

○蠲免江西南城、吉水、义甯、奉新、靖安、武甯、高安、铅山、上高、永丰、金溪、东乡、南丰、新城、泸溪、玉山、弋阳、清江、新淦、峡江、临川、新昌、建昌、安义、德化、德安、瑞昌、湖口、二十八州县被扰被水地方节年额赋。暨芦课有差。　　

○庚戌。谕内阁、左宗棠奏、遵查失守文武。情罪较重之大员。先行定拟。请旨遵行一摺。据称已革浙江布政使林福祥、于到任后扎营江口。迨檄调入城。省垣被陷。林福祥避入满洲营。嗣满洲营又陷。该藩司展转逃至江南提督曾秉忠营盘。旋即逃赴上海。已革提督米兴朝、杭城失陷后。亦复由桐乡等处。逃至李恒嵩等营内。本年正月闲。逃至上海。所供逃避情形。历历如绘。请旨办理等语。林福祥、米兴朝、以文武大员。叠受文宗显皇帝厚恩。不数年闲。擢任提督布政使。苟天良未泯。自应于杭城失陷时即行愤烈捐躯。乃巡抚王有龄、将军瑞昌等、先后殉节。而该革员等目睹情形。恬不知耻仍复展转逃匿。认辱偷生。希求苟免。若不从严惩办。何以肃军律而正人心。林福祥、米兴朝、即著在衢州军营正法。免致久稽显戮。已革杭州织造恒起、虽非守土之员。而随同避匿。罪实难辞。左宗棠所请发往军台效力。尚觉宽纵。恒起著改为发往新疆充当苦差。用示衡情执法。辟以止辟之意。　　

○又谕、左宗棠奏、官军驰援遂安。击退大股逆贼一摺。浙江逆贼。由严州窜至遂安地方。经左宗棠分派将领。旁道驰援。逆首李侍贤率悍贼数万。分扑遂安县城。适值援军由僻道驰至。匪众骇奔。毙贼不计其数。东路来扑之贼。亦经我军击退。其对岸山内伏贼。复经臬司刘典等分饬所部剿击。毙贼甚多。余贼遂由寿昌窜回金华。著左宗棠督饬各将士分路进攻。规复金华。毋令逆匪久踞。　　

○又谕、徐之铭奏、藩司延不赴省会算交代。请旨饬催一摺。前因云南丁忧藩司贾洪诏、于署曲靖府知府并迤东道暨藩司任内。交代不清。降旨交李续宜严饬该员。速赴云南核算。迄今尚未起程。实属延玩。著严树森勒令该员克期赴滇。会同核算。如再稽延。即著从严参办。以重库款而儆玩泄。　　

