<!-- { "loadSidebar": true } -->
○癸丑。谕议政王军机大臣等、有人奏、吉林协领明禄、为该将军景纶所信用。任其把持银库。各属应解钱粮。明禄全数运至自行开设之义诚店内。每万两抽出实银二千两。易换□□艮钞。搭放兵丁钱粮。即以实银入己。请旨饬查等语。钱粮要款。岂容贪劣之员。任意侵渔。图饱私橐。若如该协领被参之以钞易银等款。骫法营私。亟应严行惩办。著皂保将此次所参情形。归入前案。严密访查。据实参奏。其所称吉林地方银钞价值无几。久不使行。可否饬令该将军全行缴回之处。并著皂保体察情形。酌量奏闻。原摺著钞给阅看。将此密谕知之。　　

○又谕、恩麟奏、盐关回匪。出巢滋扰。秦州戒严。现在筹办情形一摺。甘省盐关逆回。窜扑秦州。将城外回民裹胁。并纵火焚烧四乡。抢掠民粮。势极猖獗。林之望所部张华一军。经恩麟拨往阶州助剿。现仅调到秦安兵勇四百名。到城防守。因兵力较薄。迄未大挫凶锋。秦州为甘省富庶之区。设有疏虞。剿办更形棘手。曹克忠所拨四营。赴援秦州。尚恐不敷分布。著都兴阿、穆图善、雷正绾、悉心筹度。曹克忠一军。能否驰赴秦州援剿。并应如何分兵驻扎莲花城。以扼险隘之处。均一并妥筹兼顾。如莲花城布置已妥。无虞回逆纷窜。即饬曹克忠酌带所部。星速往援秦州。迅解城围。毋稍延缓。并著恩麟严檄林之望。就在城兵力。与曹克忠所拨四营。妥筹防剿。或进攻盐关回巢。以牵贼势。毋致稍有疏失。近省会甯安定一带贼匪。时出肆扰。陶茂林一军。现已西进。即著懔遵前旨。迅解静甯城围。并将安会等处窜匪。节节埽荡。再行驰赴省垣。进规河狄。前据刘蓉奏称、盐关回逆。窜犯徽县之傅家镇等处。刻下秦州又复戒严。匪踪滋蔓甚广。如与阶州发逆句结。攻剿更难著手。著骆秉章懔遵前旨。严檄周达武等军。协同萧庆高等。移军迅赴阶州。与刘蓉所派各军。并力急攻。迅复阶州城垣。以杜纷窜而免句结。兰州省城防务。恩麟就现有兵力。慎密防维。并严饬派援阶州之张华一军。与川陕援兵。联络进剿。毋许稍涉疏懈。雷正绾现在移军平固一带。如莲花城防兵尚单。即著酌拨兵勇。前往协守。以便曹克忠抽调所部。驰援秦州。即与恩麟等妥筹会办。将此由六百里谕知都兴阿、穆图善、雷正绾、骆秉章、刘蓉、并传谕陶茂林、恩麟知之。　　

○又谕、恩麟奏军饷万难搘持。请催山西并河东道协饷。及山东河南欠饷各摺片。甘肃饷需竭蹶。援兵渐集。需用尤属浩繁。著沈桂芬迅饬河东道。先将甲子纲奉拨同治三年协甘新饷银五十二万两。限日派员径解兰州省城。并将山西藩库应先行筹解之三十九万两。饬司分起驰解庆阳粮台。以供支放。恩麟现派员分赴太原河东。筹办汇兑。并著沈桂芬饬令各地方官妥为办理。以资周转。陶茂林军需。刘蓉前奏陕省尚按月供支。此时该军虽逐渐西趋。仍著刘蓉妥筹兼顾。无分畛域。至甘省旗绿各营。并陕省驻甘各营汛。断饷动经数年。兵心怨诽。岂容坐视。著阎敬铭、张之万、无论何款。各于欠饷内先行筹拨银二三十万两。派员解甘。或解储陕西藩库。由甘省委员迎提。以期力全大局。将此由六百里各谕令知之。　　

○以江西捐输军饷。永广吉安府学额二名。龙泉县八名。　　

○甲寅。谕内阁、慈安皇太后之母承恩荣敬公夫人溘逝。慈衷哀恸。悲不自胜。朕仰体孝思。中怀莫释。著由内赏银三千两。交广科祗领。经理丧事。　　

○谕议政王军机大臣等、都兴阿奏、请饬总管讷依绷阿、赴营核算报销等语。黑龙江布特哈总管讷依绷阿、前在都兴阿军营。支放粮饷。所办报销案内。于捐项一款。漏未报明。遣撤后。亦未据实详报。迨经备文查询。仍复含混登覆。案关钱粮重款。岂容该总管任意延宕。著宝善即饬纳依绷阿。迅赴甘肃都兴阿军营。将漏报捐项。认真核算。据实报销。不得稍有弊混。将此谕令知之。　　

○两广总督毛鸿宾等奏、贼扰大埔县城。经援军击退。并越境克复武平等城。得旨、朱家绶著暂行革职留任。仍著查明该县城是否失陷。该令有无与贼巷战各情。分别奏明办理。大埔既转危为安。粤军现已越境克复武平等城。贼势趋重漳州。著严饬方耀等。跟踪追剿。会合江西闽浙诸军。将窜闽之贼。就地殄灭。漳州距潮州较近。饶平县属。亦有贼踪。并有沿海掳船窜扰澄海之信。著即移拨重兵。严行遏截。如任令入海剽掠。贻患无穷。惟毛鸿宾等是问。　　

○以甘肃克复宝丰县城出力。赏佐领伊能额、防御庆顺、谭品察、巴图鲁名号。委参领徵福等花翎。骁骑校安祥等安蓝翎。余加衔升叙有差。　　

○予河南各属阵亡殉难绅民妇女一千三十五名口分别旌恤如例。　　

○乙卯。谕内阁、刘蓉奏、请将庸劣不职之道府州县。分别革降勒休一摺。陕西署盐法道候补道景祥、性质轻率。嗜好尤深。候补知府贾敦惺、精神昬惰。难期振作。候补知府坐补泾阳县知县周文郁、巧滑鄙俗。行同市侩。试用同知署兴安府知府谢复荣、粗鄙近利。不协舆情。补用同知庆祺、心地颟顸。任性妄为。均著勒令休致。候补直隶州知州瞿树镐、险诈贪鄙。前在孝义甯陕汉阴等任所。舆论沸腾。声名狼藉。准补朝邑县知县朱璋、性耽安逸。最善钻营。前署武功县任内。藉称差务。苛派婪索。该二员现有查办事件。均著先行革职。听候查办。试用知县朱焕璧、居心狡诈。前署韩城县。拖欠交代。业经奏参革职。著永不叙用。候补同知周潮、性情躁竞。举动轻浮。著降为通判。归部铨选。补用知县陆庭来、行事琐屑。不识大体。分缺闲用知县刘普、习染甚深。不知自爱。均著以府经历县丞降补。候补县丞冯骏、心地卑污。声名甚劣。署临潼县典史顾守坦、把持公事。浮躁不谨。均著即行革职。以肃官方。近来各省甄别人员。往往投效军营。钻求差使。旋以军功滥行保奏。开复原官。既开仕途取巧之习。兼坏军营朴直之风。于世道人心。大有关系。嗣后各路统兵大臣。凡遇各省甄别人员。不准随营收录。滥请开复。用绝夤缘幸进之阶。　　

○谕议政王军机大臣等、刘蓉奏、筹办阶州等处军情。并请严防下游捻匪上窜一摺。盐关回匪。窜往秦州之马跑泉。阶州蔡启两逆。分路扼守隘卡。竟图堵我进兵之路。必须官军四面环击方可制其死命。昨据恩麟奏、盐关回匪。出巢滋扰。秦州戒严。当因匪踪滋蔓。恐与阶州发逆句结。谕令骆秉章、严檄周达武等军。协同萧庆高等。迅赴阶州。与刘蓉所派各军。并力急攻。克复城垣。著刘蓉严饬各军。会合周达武等。实力埽荡。迅复阶城。毋任逆匪久踞。惟湘果英毅诸军。须由汉郡采办米粮。周达武等军所需粮米。亦须由昭剑一带采办。相去较远。转运倍艰。著恩麟即派道府大员。由阶州附近一带州县。采办粮米接济。其需用粮价银两。即在各军应发月饷内扣还。如此办理。并不致贻累甘省。恩麟当妥筹迅办。不得视同膜外。致误事机。由楚西窜之匪。窥伺陕疆。著官文等懔遵前旨。严饬马步各军。取道郧西。一面绕前截击。一面跟踪蹑剿。以期迅埽逆氛。蒋凝学一军。仍饬令取道郧西等处。将发捻各匪。就近拦击。俟此股殄灭。即行由陕入甘。兴商防兵甚单。刘蓉务当遵奉前旨。设法添调兵勇。分赴各该处实力严防。毋稍疏懈。正在寄谕闲。据张之万等奏、捻匪被击西遁。偪近宛境等语。张陈等逆。在光山县境。被击西窜。赖汶洸等亦扰至枣阳南之吴金店。是唐桐各属情形。既形吃重。尤恐匪众句合。绕窜宛境。著僧格林沁、张之万、严饬各军。分路扼剿。务将窜窜之匪。一鼓歼灭。毋任窜入陕境。又成不了之局。邱沅才以贼中悍党。穷蹙乞降。虽不妨暂事笼络。亦须时防反侧。以弭后患。汝光一带。匪踪纷窜靡定。著张之万严饬该处防兵。严密堵遏。以重边防。其降众由汝光经过者。人数较众。并著饬令该处文武员弁。弹压抚辑。毋令滋事。将此由六百里谕知僧格林沁、官文、张之万、刘蓉、并传谕恩麟知之。　　

○又谕、常清、明绪奏、沥陈伊犁地方情形。并乌什阿克苏二城被占一摺。新疆南路各城先后被贼占踞。此时大兵未集。尚难进剿。总宜先将北路之贼。赶紧扑灭。方可进规南路。乌噜木齐迪化城。前据保恒奏报。业经失守。贼踪扰及阜康。是该处逆势。甚为猖獗。现在东路之古城哈密等处。经保恒、文祺等、督兵防守。尚可无事。惟西路道途梗阻。声势未能联络。明绪身膺疆寄。自当统筹全局。商同武隆额督兵东进。节节埽荡。迅将库尔喀喇乌苏余匪廓清。进复绥来县城。直达乌噜木齐。疏通大路。此次回众变乱。皆由奸回捏造谣言。乘机煽惑。其中裹胁之人。未必尽甘叛乱。明绪、武隆额、当遵照八月二十五日谕旨。分别良莠。剿抚兼施。惟回性狡诈。往往以就抚为缓兵之计。亦当加意防范。不可堕其术中。塔尔巴哈台既有回匪句结之信。亟应先事豫防。明绪已将荣全所带蒙兵五百名。派协领郭罗那、带回塔城防守。著即知照锡霖等。添派兵丁。严密防维。毋稍大意。内地精兵。已陆续调拨。一俟甘肃大路疏通。即可出关助剿。明绪、武隆额、仍当严饬带兵员弁。迅速图功。不可专待援兵。致误军事。将此由六百里各谕令知之。　　

○山西巡抚沈桂芬奏、西安将军都兴阿委员前来。设局办捐。现值商民赀财耗竭。势难劝办。得旨、晋省民力之雕敝。固系实情。然各路军营饷需。亦刻不容缓。总当于培养之中。设法筹画。裕于国而不病于民。惟在地方大吏。实力经理。以副委任。　　

○以未能整顿营制。降河南南阳镇总兵官图塔纳为副将。　　

○以河南官军。攻克安徽阜阳贼寨出力。予主事朱寿镛以直隶州知州用。并赏花翎。千总胡秉忠等蓝翎。余升叙有差。　　

