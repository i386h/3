<!-- { "loadSidebar": true } -->
○壬子。谕内阁、前因捻逆张总愚窜扰直隶等省。小民耕种失时。流离困苦轸念良深谕令各督抚查明被扰轻重情形。分别奏请蠲缓钱粮。以示普沛恩膏。因思捻逆肆扰湖北河南安徽江苏山东等省。历十余年吾民荡析离居。转徒颠沛殊堪悯恻。今幸次第荡平。自应一体施恩。俾小民得免追呼之苦。所有被扰最重之安徽凤阳颍州泗州、江苏徐州海州、山东曹州济南青州沂州、河南开封归德陈州许州汝州光州、湖北黄州德安、所属各州县。同治六年以前钱粮。除业经蠲免外。其实欠在民者。均著概予豁免。此系朝廷旷荡之仁。该督抚等即当督饬所属州县认真稽核。不得以完作欠致滋弊混并著刊刻誊黄。遍行晓谕。务使实惠均沾。毋任吏胥舞弊。其余被扰较轻各属。并著各该督抚查明。分别奏明请免旧欠钱粮。以副朝廷轸念灾区至意。　　

○又谕、李鸿章奏、请将在营出力之京员量予超擢等语。据称刑部候补主事倪文蔚、前在湖北随同官文出省防剿。嗣经李鸿章调赴军营始终兵事未进一阶颇为廉让可风。倪文蔚著加恩以该部郎中遇缺即补。　　

○谕军机大臣等、御史吴鼎元奏、捻匪业已肃清。仍宜杜绝根株。缮递章程八条并请饬各省督抚将裁撤厘金分局日期。张贴晓谕各摺片。山东安徽河南各毗连府州县地方。为捻匪出没之所。向时湖北之云梦安陆等处。时有捻子潜往抢劫。江苏徐沛一带。民俗亦属强悍。现在捻逆已平。亟应正本清源。使斯民同迁于善。咸与维新。该御史所奏八条。自系为易俗移风起见。著各该督抚等体察情形。按照该御史所拟章程。次第筹办。毋使萌孽潜滋。复贻后患至各省裁撤厘金分局。原以体恤民艰。若如该御史所奏。是局员局绅等罔利营私。病民尤甚。并著各该督抚等一面将所撤厘局若干处。据实奏闻。一面通饬各属。即将所撤厘局日期。刊示颁发。并省会总局及分局所隶地方。一律张示如各州县等有违示滥收情弊。即著分别参办。以苏民困原摺片均著钞给阅看。将此谕知曾国藩、李鸿章、马新贻、郭柏荫、丁日昌、英翰、丁宝桢、李鹤年并传谕吴坤修、何璟知之。　　

○又谕、李鸿章奏、请将索饷滋事之防御撤委。并催豫省筹补吉林等处马队欠饷等语。副都统善庆所部吉林黑龙江马队系由豫省调防。向由豫省拨饷。业经李鸿章咨明李鹤年迅筹拨解。乃该营营总防御双玉辄以饷欠过多。蛊惑众兵。肆言讹索。实属谬妄。双玉著即撤委。以示惩儆。其所遗委营总一缺。准以富淩阿补授。至善庆统带马队。奉旨回京听候调拨。已报起程。所有豫省欠拨月饷。即著李鹤年迅速照数筹补。委员径解神机营。以供支放。毋稍玩延。将此各谕令知之。　　

○以山东济阳剿捻出力。赏游击王光龙等花翎。守备韩立本蓝翎。余加衔升叙有差。　　

○拨部库银二万两。交绥远城转解科布多备用。　　

○癸丑。太宗文皇帝忌辰遣官祭昭陵。　　

○以神灵显应加直隶唐山县城隍神封号曰昭应。　　

○谕军机大臣等、官文奏、请将防剿出力文武大员奖励各摺片。此次捻匪窜扰直境。道员刘策先、今春派赴易州。到防颇为迅速。尚属能知缓急。总兵刘祺、防剿亦尚得力。该二员均照所请给奖。藩司卢定勋等前已有旨开复失守所属州县处分。并其余各员中所保过优均经酌改。以昭平允。唐训方准其回籍省墓。其所部各营。暨保定练军。著官文另派妥员管带。道员余承恩等、前所开复处分时。已谕令不准再保。所请鼓励之处。著毋庸议。此外剿捻员弁。于剿办枭匪案内。已经保奖者著该署督仍遵前旨。不得再行渎请。将此谕令知之。　　

○又谕、厍克吉泰刘典奏、陕甘各军剿贼叠胜。董志原回逆仍图窜陕一摺。泾河北岸贼匪。窜至长武县境。经雷正绾督令陈义等率队追击。斩获甚多。提督刘厚基所部。复于解清涧城围后。叠获胜仗。贼向老君殿一带窜走。其窜洛川宜君等处之贼。亦经高连升刘端冕、两军击败。此时贼势虽衰。而大股仍踞正甯北原。崔三一股。偪近陇州北路土匪。麕聚安定保安蔓延怀远绥榆一带。防务尚未可松。仍著库克吉泰刘典檄饬高连升等督率所部。会合雷正绾一军。前截后追。将董志原逆股痛加剿洗。毋任四出饱掠。并一面严饬知州成定康迅赴绥德。与榆林镇兵联络声势。加意严防。不准稍涉疏懈。将此由五百里各谕令知之。　　

○西安将军库克吉泰等奏、土匪扈彰自赴延安求抚得旨。著严饬刘厚基等妥筹办理。不可稍涉大意。　　

○广东南韶连镇总兵官卓兴因病解职以记名总兵官方耀为广东南韶连镇总兵官。　　

○以直隶省城防守出力。予前任布政使唐训方布政使卢定勋、按察使张树声优叙。赏总兵官刘祺、道员欧阳正墉、巴图鲁名号。余加衔升叙开复有差。　　

○以安徽湖北等省历年剿匪。暨水师团练筹饷转运出力。赏提督吴长庆、总兵官卫汝贵、丁全胜、彭述清、吴从发、李永元、副将许先传、李正芳、冯作霖、一品封典。提督王占魁、张栋材、李洪寿、袁发、总兵官熊兆周、吴从发、吴殿元、龙藻琦、姚礼士、马德顺、李新燕、赵荣亮、黄得胜、刘长庆、副将王钟麟、徐万成、王芝生、贾起胜、石精明、汪隆元、李胜、邓荣佳、刘安泰、雷玉春、雷显扬、万重暄、金庆元、郭得山、梁永福、杨绍勋、张贤贵、蔺福升、宋兴元、朱占魁、周盛朝、张正久、潘永长、滕国春、李占得、刘松林、曾怀仁、潘永久、王占魁、杨祺、李有胜、虞朝纲、余连升、董学友、梁彦河、彭必胜、薛金榜、李金彪周东万、蒋全胜、刘有忠、王得胜、徐耀廷、韩定湘、罗友贵、杜万和、郭松盛、黄振鳌、王佐朝、萧心广、张志胜、郑采华、邓元魁、参将邱锦龙、林长清、余德昌、黄斌、尹长林、唐荣升、陈叙寅、杜长生、吴辅仁、孙显寅、程广和、冯义德、李国珠、桂林香、周盛鼎、萧韶荣、向日倾、孔士高、周鹏飞、张耀南、杨成能、李绍铭、左承福、唐秉钧、曾德麟、陈文和、周启茂、萧宗义、游击李加典、朱荣魁、梅宏胜、黄修发、都司舒拜发吴西元、陈锦标、邓显廷、胡鸣盛、胡南升、守备高占魁、郜相魁、巴图鲁名号。按察使李鸿裔参将张景星等花翎。同知唐际昌等蓝翎。余加衔升叙开复有差。　　

○予甘肃长武阵亡都司张金学祭葬世职加等。　　

○追予江苏苏州殉难在籍府经历林国桢祭葬世职。　　

○追予江苏各属阵亡殉难县亟王炳修等绅民妇女一千九百四十九员名口分别旌恤如例。　　

○甲寅。上诣奉先殿寿皇殿行礼。　　

○谕军机大臣等苏廷魁、李鹤年奏、请拨款堵筑荥工分流一摺黄河荥工漫口。堤岸塌宽二百十丈之多。现经苏廷魁等督率工员。抢镶两坝里头。虽已完竣。而口门宽广。正河溜势。恐其并归分流处所南趋。该署河督等现拟于外口估筑栏沟大坝。以闭其气。俟坝基增培完竣。即于两坝先行进占。为收窄合龙地步。著即赶紧筹办。所需工料银九十万两。现当应用紧急之时。著户部先行拨发库银四十万两。由顺天府派员迅速解赴工次。以便克日兴工。其余银五十万两。即由户部续拨有著之款。以资接济。苏廷魁等务当撙节动支。不得任听工员浮冒开销。致涉虚糜。所称此项用款。俟截数后。于各省支发各项内。每百两扣除二两。以资归款之处。著户部酌议具奏。将此谕知户部并由五百里谕令苏廷魁李鹤年知之。　　

○乙卯。太祖高皇帝忌辰。遣官祭福陵。　　

○谕军机大臣等、曾国藩奏、豫筹撤勇经费一摺。据称捻股荡平。李鸿章所部各军。亟应赶紧裁撤。苏省历年供支该营军饷。业已不遗余力。目前撤勇经费。需款较钜。一时无从筹画。请借拨浙江江西湖北三省银两。以应急用等语。刻下捻匪既平。裁撤勇丁一事。最关紧要。自应宽筹经费。妥速办理。江苏用款繁多。库储支绌。系属实在情形。著李瀚章、刘坤一、于浙江江西各借拨银二十万两。郭柏荫、何璟、于湖北借拨银十万两。解交曾国藩。为遣撤湘淮各军之用。并照所议。仍由苏省于四个月后。陆续归款。浙江之款由淞沪厘局解还。江西之款。由西盐督销局解还。湖北之款。由鄂盐督销局解还。以清款项。其本年闰四月所借浙江银十万两。既据曾国藩奏称无力筹还。即著作为协苏之款。由浙江归入军需报销。以清轇轕。将此由五百里谕知曾国藩、郭柏荫、李瀚章、刘坤一、并传谕何璟知之。　　

○命都察院左都御史毛昶熙前往奉天省城估修贤王祠工程。　　

○以京畿防守出力。赏还侍郎恩承黄马褂。赏副都统荣禄、玉亮、头品顶带。翰林院侍讲学士常恩、侍卫同吉等花翎。员外郎耀年等蓝翎。余加衔升叙有差。　　

○追予江南历次阵亡伤亡参将曾思厚等四十三员祭葬世职加等。　　

○予河南各属阵亡殉难绅民妇女二千四百七十二名口分别旌恤如例。　　

○丙辰。遣官祭黑龙潭昭灵沛泽龙玉之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠河神庙。　　

○谕内阁、李鹤年奏、甄别庸劣不职各员。请分别惩办一摺。河南内乡县知县戴作乂、嵩县知县胡燕清、人地未宜难期整顿。均著撤省。俟有相当缺出另行酌补。候补知县方镛气质轻浮。著以府经历县丞归部铨选。候补直隶州知州庄定安、性喜钻营。不知检束。阌乡县县丞方国清、性情浮躁任意妄为。均著即行革职。　　

