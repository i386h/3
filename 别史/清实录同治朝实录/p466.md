<!-- { "loadSidebar": true } -->
○丁酉。谕议政王军机大臣等、富明阿奏、江防下游肃清。拟裁师船节饷。并筹防天长一带情形各摺片。江南一带。自苏常各郡及江阴常昭丹阳等处相继克复。败贼远遁。下游一律肃清。其江北一带。自瓜洲以至通海。亦均安谧。所有江面驻防之红单拖罾等船。自应乘此酌裁。以节饷需。该将军拟将此项大船。分为三起。先择其朽烂者。遣撤二十五只。派员统带回粤。即以在防炮划。移泊防堵。俟头帮起程后。如果江防稳固。再将余船分作二三起。陆续裁清。以免拥挤而重江防。并由江南粮台。筹给一月实银口粮。筹画尚属周妥。即著照所议办理。惟粮台拮据。各船前欠饷银。为数甚多。著富明阿即移会粮台查明。取具各帮积欠细册。迅即分咨广东江苏两省。由毛鸿宾、郭嵩焘、李鸿章、分别补发。遣散各船兵勇。务须妥为安插。毋令滋生事端。富明阿因下游江面肃清。难民均经南渡。请弛封江之禁。以期货物流通。著即照所请行。惟金陵尚未克复。难保无窜突之虞。富明阿仍当督饬现有水师。严密巡防。不得稍存大意。汉南发捻各逆。现已窜至豫省之信阳州。势将东趋皖省。江苏里下河地方。素称饶富。难保不为贼匪窥伺。扬防西路来六全滁等处既经曾国藩分兵扼扎。而天长一带。尚觉空虚。富明阿已将太平洲一带大炮船。全数调回邵伯。并拟抽拨队伍。相机剿办。著曾国藩、富明阿、随时联络声势。互相策应。务期遏贼东窜。毋令扰及完善。是为至要。将此由六百里各谕令知之。　　

○又谕、骆秉章奏、黔匪阑入边境。调兵剿办。叠获胜仗一摺。黔省正安州号匪。窜扑四川南川县城。经唐友耕等督饬官军民团。会合夹击。该逆遁回新州老巢。复因巢穴攻破。由桐梓境内绕窜。至綦江连界之松坎一带。又败窜扶欢坝。乘闲围扑綦江县城。屡经官军击败。仍向温水退走。剿办尚属出力。惟该逆尚游弋于仁怀境内。难保不再图奔突。且黔省桐梓地方。尚有另股号匪。亦应防其纷窜川边。骆秉章现留唐友耕在南川等处。居中策应。调刘岳昭果后十二营。分顾江合两县边境。并令成耀星等、各率所部。驻防綦境。所筹甚属周密。即著督饬唐友耕、刘岳昭等、认真防剿。毋令贼窜腹地。致成蔓延。至滇边土匪。及黔省苗教各匪。分扰叙永。包茅仙等又扰及秀山边界。并著严饬许荫棠、曾志友等军。实力堵遏。毋稍疏虞。滇匪何金泷等既有蠢动之信。叙南防务。即责成提督胡中和妥筹兼顾。不可稍涉大意。将此由六百里各谕令知之。　　

○戊戌。谕内阁、刘长佑奏、豫省悬岸。现仅滑县一处。仍请停止捆运。并查明运司委无私加各款一摺。据称豫省各处悬岸。业由长芦一律招商认办。仅悬滑县一处。整顿较易。若一经豫省捆运。本处未能尽销。势将浸灌他处。于全局大有关系。所有豫省悬岸。著统归长芦自行经理。豫省毋庸捆运。以清引岸而专责成。至长芦滞引。例准融销。既据查无私加私用各项情弊。又据各商呈出领告应交银数清单。查对吻合。公同出具甘结。所有前次张之万奏、芦商把持。运使受其蒙蔽各款。均著无庸置议。该督仍当随时细心访察。实力稽查。如有前项情弊。即行从严惩办。以整鹾纲。　　

○谕议政王军机大臣等、恭亲王等奏、请饬催各省积欠工程饷银一摺。定陵大工。将次告竣。需饷甚殷。上年六月闲。曾谕令各该督抚监督等。将欠解饷银。依限完解。不准再事延宕。兹据恭亲王等奏工程饷银。共计积欠一百二万两之多。请饬严催各该督抚监督等。将欠解饷银。仍按限期报解。如逾限不解。即行参处等语。定陵工程。关系紧要。该督抚监督等身受国恩。自应激发天良。将应解饷银。移缓就急。源源接济。似此任催罔应。势必停工待饷。贻误殊非浅鲜。著骆秉章、毛鸿宾、张之万、刘蓉、郭嵩焘、毓清、将欠解之饷。按照银数。先解四成。限于八月以前解到。其余六成。限于十二月以前埽数解清。经此次分立限期之后。若再仍前蒂欠。有误要工。即将各该督抚藩司监督等、按照户部奏定处分章程。分别严加议处。决不宽贷。将此由五百里谕知骆秉章、毛鸿宾、张之万、刘蓉、郭嵩焘、并传谕毓清知之。　　

○又谕、总理各国事务衙门奏、请派京营弁兵。学制火器一摺。据称练兵之要。制器为先。洋人所制炸炮炸弹等项。尤为行军利器。现在李鸿章军营。制造此项火器。已有成效。拟请饬火器营。于曾经学制军火弁兵内。拣派武弁八名。兵丁四十名。发往江苏。一体学习等语。所奏自系为思患豫防起见。本日业经谕令火器营。照该衙门所请派拨矣。此起弁兵。俟抵江苏后。即交李鸿章差委。专令学习炸炮炸弹。及各种军火机器。如能留心学习。著有成效者。准该抚从优奏请奖励。其有怠惰偷安。不遵约束者。即照军法治罪。该抚务当明定劝惩。俾该弁兵等尽心讲求。以期备得西人之妙。该弁兵等到苏后。该抚务须加意稽察。妥为防闲。俾秘妙之传。不致稍有漏洩。方为妥善。所有应给薪水等项。即由江苏酌定支发。准其作正开销。原摺著钞给阅看。将此谕令知之。　　

○又谕、御史富稼奏、奉天府属新民厅。素有旗匪马泳邦、窝养马贼朱姓多名。肆行焚窃。并纠合觉罗德贵等、夥霸范家屯旗人张殿福田地百顷有奇。屡经控案。笔帖式王嘉全为之请托不究。反将张殿福管押。马秉宜等带兵催租。殴伤佃户张喜发毙命。而王嘉全等复贿串抚民厅书任洛等。私放正凶。严押尸亲。刑偪认诬。捏文送部。中途诡报尸亲逃走。案悬莫结。请饬严拏究办各等语。奉天为根本重地。岂容棍徒窝藏马贼。夺产毙命。若如该御史所奏各情。实属大干法纪。著玉明、宝珣、德椿、严饬所属。速将该犯等逐名拏获解京。交刑部讯办。并将承种佃户张殿福等讯明。计地升科。以重国课。原摺著钞给阅看。将此各谕令知之。　　

○又谕、有人奏、前暂署陕西巡抚按察使张集馨奸邪险诈。谄媚卑污。于多隆阿初到省城时。独迎于十里以外。并不与司道同见。致使陕省有巡抚公服跪接钦差之谣。纵使并无其事。而众口已传为笑柄。其所参文武官员。均系仰体多隆阿之爱憎。如提督马德昭、臬司刘鸿恩、及各州县等。其中尽有循声素著有功无过之员。而马德昭尤为陕甘兵民所悦服。屈列弹章。公论无不惜之。汉中镇总兵佘福象、为多隆阿所狎比。捏报战功。保奖提督衔花翎勇号。尽先游击陈东霖、绰号陈铁匠。以缉拏逃勇为名。妄杀民人。没其赀财。且过一州县。必索重赀。陵虐官民。无所不至。候补道李宗焘、并有跪求多隆阿缓攻盩厔。保全家小等事。是否实有其事。著刘蓉确切查明。据实具奏。单内所传奇方一张。有姜桂刘寄奴陈皮李核等药名。系指何人而言。其传方之吕洞宾。又系何人。并著刘蓉一并查明。详晰陈奏。毋稍徇隐。原单著钞给阅看。将此密谕知之。　　

○又谕、刘长佑奏、边墙地方辽阔。请饬热河等处严查奸宄等语。据称北界边墙。广延千里。关隘虽有驻兵。日久难免疏懈。长城坍塌处所。易于偷越。巡察尤难。比年山东曹州等府、及直隶沧青各属游民。出口谋生。流为盗贼。甚至乘马持械。结夥劫掠。从前马贼之多。盖由于此。至蒙古游牧之区。该匪等强借栖身。此拏彼窜。莫可踪迹。且其中回民尤多。难保不句结甘肃回匪。由草地窜往边墙。致成巨患。所奏自系实在情形。著麟庆、阿克敦布、德勒克多尔济、桂成、庆春、连成、严饬所属官兵。一体认真查拏。务获究办。毋任奸匪溷迹。以杜乱萌。将此各谕令知之。　　

○又谕、刘长佑奏、湖南湖北两省。防剿吃紧。现拟裁撤陈飞熊一军。赴官文军营调遣等语。湖北虽甚紧要。现有僧格林沁大军。及官文出省调度。兵力尚不为薄。惟该逆人数众多。恐铤而走险。东窜堪虞。所有现拟撤裁之陈飞熊一军五百名。著即饬令迅速赴皖北地方。归乔松年调遣。乔松年于此项勇丁到后。即酌量派驻扼要地方。与陈国瑞等军、及皖北各军。声势联络。毋任楚氛侵入皖疆。回救金陵。方为妥善。将此由五百里各谕令知之。　　

○又谕、沈葆桢奏、玉山解围。乐平肃清。并收复弋阳县城。暨南丰踞逆情形各摺片。玉山乐平。均当贼冲。现在德乐虽已肃清。而分窜之贼。复扰及贵溪。沙溪贼复分路南渡。扰及上饶铅山之上泸坂湖坊等处。是东路贼势。仍形吃重。亟须极力剿办。提督黄仁遗等现入贵溪。继果营道员王沐、扎营于贵溪南岸。著即督饬该提督等分投堵剿。力图埽荡。南丰踞逆。负嵎如故。而伪王宗一股。复由闽境回窜新城之樟村。林正扬一股。复窜入甯都州界。是东路情形。愈形吃重。王文瑞已抵袁州。派队进扼永丰。即著督饬道员席宝田、韩进春等、妥速进兵。迅将南丰攻拔。并将由闽回窜之贼。亟围埽除。毋令纷窜。昨已有旨。命杨岳斌督办皖南江西军务。刘典帮办军务。所有由皖浙续窜江西之贼。当可以资堵截。该抚俟该提督到后。可即与之会商剿办机宜。一面严饬本省现有之兵。迅克南丰。保全完善。是为至要。将此由六百里谕令知之。　　

