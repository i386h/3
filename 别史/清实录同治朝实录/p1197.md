<!-- { "loadSidebar": true } -->
○丙午。谕军机大臣等、前据翰林院编修吴大澂奏、洋人恳请召肯。未可允准。本日复据御史吴鸿恩奏、洋人请觐。请饬开导。并酌定礼节各摺片。西洋各国使臣吁恳朝觐。蓄志已久。此次复向总理各国事务衙门屡次恳请。经王大臣力为辩论。傥该使臣坚执前说。应如何豫筹办理。期于朝廷体制及中外大局两无窒碍之处。著李鸿章妥议具奏。原摺片均著钞给阅看。将此密谕知之。寻奏、各国以朝觐为修好第一事。今值亲政大典。请准面申庆忱。措词尚属恭顺。惟泰西各国。见君向无跪拜之仪。本朝有待属国一定之礼。而无待与国一定之礼。各使不从中国礼节。良由习俗素殊。傥宽其小节。示以大度。似尚无捐朝廷体制。下所司知之。　　

○又谕、彭玉麟奏报巡江日期。及酌提公费。并分年居住上下游一摺。据称长江水师。纵横五省。凡湖河之归长江分防者。均应周历。每年巡阅一次。为日无多。拟请自上游湖南本籍出巡。到江苏下游差竣。即在江浙度岁。次年由江浙下游。巡至上游湖南长沙差竣。即在衡州度岁等语。即著照所议办理。该侍郎以每年巡江公费。无须另筹。即在前存两江生息项下提用。此项银两。是否足敷办公。著李宗羲、李瀚章、酌度情形。如有不敷。仍遵前旨另行筹款。以资应用。将此各谕令知之。　　

○上以孟夏时享太庙。自是日始。斋戒三日。　　

○丁未。谕内阁、刘岳昭、岑毓英奏、官军攻克顺甯府城并锡腊等处贼巢。及围攻云州获胜一摺。云南顺甯贼匪。于官军未到之先。出扑大小中山各营。经提督段瑞梅率师援剿。自正月二十八日至二月初七日。连日鏖战。连破贼营碉楼三十二座。杀贼八百余人。提督杨玉科分兵往攻锡腊。牵制贼势。当将锡腊攻克。段瑞梅等复将桥头山等处贼营木垒碉楼八十余座概行平毁。杀贼二千余人。并将凤山虎山攻克。乘胜直抵城下。开穵地道。昼夜围攻。杨玉科督饬段瑞梅等分攻各门。一面架梯登城。一面由轰陷处冲入。节节埽荡。至二十五日。将顺甯府城收复。逆首马得中等均已焚毙。云州一路。于正月二十六七二月初二等日。叠经官军剿击。攻拔附城河湾村贼营五座。其猛郎一带贼巢。亦经次第攻破。剿办甚为得手。即著激励将士。迅将云州腾越两城奋力攻复。埽除余孽。以靖边疆。　　

○谕军机大臣等、岑毓英奏、滇省军务。将次肃清。俟荡平云州腾越等处余孽后。拟即遣撤勇丁。追缴军器。上年该省大理未克之先。委员赴粤购买洋枪洋炮洋药铜帽等物。尚多未解入滇。请饬沿途各省督抚截留等语。即著瑞麟、李瀚章、吴棠、郭柏荫、王文韶、张兆栋、刘长佑、曾璧光、饬令所属。查明云南督抚及提督委员。由粤采买洋枪洋炮各项。无论行抵何处。即行悉数截留。封存该省军装库。以免事后清查追缴之烦。将此各谕令知之。　　

○移浙江乌程县同城县丞于杨渎桥。与大钱司巡检分管溇港事宜。从巡抚杨昌浚请也。　　

○以克复云南顺甯府城。赏提督段瑞梅、蒋宗汉、总兵官和燿曾、正一品封典提督蔡标、道员蔡锦青、黄马褂。府李凤书、游击许士坤、李德濊、李荣兴、都司周之桢、郑开元、吴之竹、周庆安、龚联元、李福兴、苏开先、石炳元、董正性、杨发贵、守备丁槐、辉师尹、知县杨福萃、巴图鲁名号。同知谢家瑞、守备杨发科等花翎。千总卢正昌等蓝翎。余加衔升叙有差。予阵亡守备杨昌善县丞王廷瓒、把总李元吉等、祭葬世职加等。　　



v大清穆宗继天开运受中居正保大定功圣智诚孝信敏恭宽毅皇帝实录卷之三百五十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十二年。癸酉。夏四月。己酉朔。享太庙。上亲诣行礼。　　

○诣钟粹宫问慈安端裕康庆皇太后安。长春宫问慈禧端佑康颐皇太后安。至丁丑皆如之。　　

○奉慈安端裕康庆皇太后慈禧端佑康颐皇太后幸漱芳斋。侍午膳。　　

○予贵州铜仁伤亡知县朱恩榜祭葬世职。　　

○予贵州各属阵亡殉难从九品刘德超等绅民妇女一百三十七员名口分别旌恤如例。　　

○庚戌。谕军机大臣等、前据大理寺少卿王家璧奏、请饬查林则徐条奏畿辅水利原摺。妥议筹办。并陈疏浚沟洫事宜各摺片。畿辅水利。雍正年闲。曾垦田数千顷。原任两广总督林则徐疏请仿照成法试行。谋画深远。近年直隶河患频仍。若以治田者治水。果能办有成效。于国计民生实有裨益。著李鸿章查照林则徐原奏。体察情形。酌度办理。原摺片著钞给阅看。将此谕令知之。　　

○壬子。追予湖北各属阵亡殉难千总王兆熊等绅民妇女七百二十一员名口分别旌恤如例。　　

○旌表守正捐躯河南虞城县民赵华春妻王氏。　　

○癸丑。追予河南各属阵亡殉难绅民妇女一千一百五十三名口分别旌恤如例。　　

○乙卯。谕军机大臣等、前人奏、直隶卢龙县知县唐钺、枉法贪赃。违禁苛派。该县牙生李思成、霸种王姓地亩。并恃强将王姓殴毙。复将县差张发殴伤。李思成送给该县之子唐启浚银三百两。唐钺应允免究。勒令和息。李思成复馈送该县银百两。遂将张发严押。不许再控。又徐扬被缪思颜踢死一案。缪思颜送给银两。遽行开释。又永平府陈官屯地方商人陈姓。被马贼抢劫银二百余两。赴署喊告。并不缉捕严追。至兵差过境。辄行勒派差徭。又该县嗜好太重。积案不结。请饬查办等语。著李鸿章按照所参各节。确切访查。据实参奏。毋稍徇隐。原摺著钞给阅看。将此谕令知之。寻奏、遵查唐钺尚无贪赃枉法等事。惟徐扬陈殿扬案内逃凶逃盗。日久未获。实属捕务废弛。又下乡相验。携带伊子前往。致招物议。亦属办事粗疏。应请革职。武生李思成恶迹素著。已饬永平府严行讯办。从之。　　

○丙辰。以凤凰城城守尉奕艾为吉林副都统。　　

○戊午。谕军机大臣等、景廉奏、遵旨通筹四路全局一摺。锡纶行抵布伦托海。察看该处地势空旷。无险可据。暂赴阿勒台山南驻扎。拟调集蒙古喇嘛。及未经回塔之厄鲁特官兵。以壮声威。惟该官兵等困苦异常。亟应筹给款项。即著常顺、多布沁扎木楚、志刚、托伦布、保英、就近筹拨银一万两。以便锡纶派员分往迎提。毋稍延缓。该都统所奏。锡纶宜驻扎沙山子。或另择善地。徐图进剿。著景廉。锡纶。随时会商妥办。赵兴体等团勇。锡纶当妥为抚驭。以资援应。景廉以荣全前赴伊犁。尚宜少缓。该署将军所带官兵。莫若与锡纶会合。以全力规取玛纳斯。果能克复。庶声势联络。乌噜木齐可期得手。彼时再议交还伊犁之事。办理较易等语。所筹亦是。著荣全悉心酌度。妥筹办理。景廉于三月内起程。进扎古城。居中调度。该都统到古后。务当妥为布置。稳慎进取。以挫贼锋而维全局。巴里坤为大军后路。景廉计已拔队。该处地方空虚。李天和等队伍。一时不能到坤。著文麟迅拨营勇。填扎巴城。不得稍涉推诿。前经叠谕金顺出关。即著星驰西进。饬令李天和所部三营及吉林黑龙江马队。迅赴景廉军营。以厚兵力。肃州一城。为关内外枢纽。亟应迅图攻克。著左宗棠檄饬徐占彪实力围剿。捦渠埽穴。迅奏肤公。毋任逆党叠窜边外。致扰蒙古地方。是为至要。将此由五百里各谕令知之。　　

○漕运总督文彬陛见。以江苏淮扬道刘咸暂护漕运总督。　　

○上以常雩祀天于圜丘。自是日始。齐戒三日。　　

○己未。以贝勒奕劻为后扈大臣。　　

○补铸甘肃西甯镇总兵官、西甯府知府印信。从总督左宗棠请也。　　

○予山西军营病故总兵官崇安祭葬恤荫加等。　　

○庚申。上诣南郊斋宫斋宿。　　

○谕内阁、张廷岳等奏、派出迎接哲布尊丹巴呼图克图之呼毕勒罕多罗贝勒锦丕勒多尔济、现在患病。请另行派人迎接等语。多罗贝勒锦丕勒多尔济现在患病。不能迎接哲布尊丹巴呼图克图之呼毕勒罕。即改派扎萨克图汗车林端多布迎接。著张廷岳等速催车林端多布赶紧起程。毋稍迟延。并加恩由库伦至西甯驰驿行走。此次各项执事官员人等。已于三月初八日起程。锦丕勒多尔济、于此等多派要差。叠次禀报患病。实属有心规避。锦不勒多尔济、著革去郡王衔。以儆效尤。　　

○谕军机大臣等、杜嘎尔奏、会商筹备防剿一摺。贼匪意图窜扰。飘忽靡常。亟应认真防范。杜嘎尔以军台四十四站。绵延数千里。地势原分四段。拟于中两段左近。择要分营扼扎。所筹尚妥。即著勤加防探。遇贼即击。毋稍疏虞。惟该营仅有马队二百名。不敷分布。著额勒和布等即由察哈尔八旗添调官兵三百名。速赴杜嘎尔军营。以资防剿。该营饷项支绌。刻下兵数既添。饷需尤亟。察哈尔前请部款十五万两。现在所存无多。势难分顾。著户部迅速筹拨银五万两。解交察哈尔存储。由杜嘎尔按月派员请领。应由何省协饷归还之处。即由该部奏明办理。杜嘎尔一军。上年领过锅帐等项。支搭日久。残破不堪。著工部再行核发全分锅帐二百副。由额勒和布等就近派员赴部请领。分拨应用。毋稍稽迟。将此谕知户部、工部、并由四百里谕令额勒和布、杜嘎尔、景瑞、奎昌知之。　　

○辛酉。常雩。祀天于圜丘。上亲诣行礼。　　

○诣关帝庙拈香。　　

