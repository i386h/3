<!-- { "loadSidebar": true } -->
○谕议政王军机大臣等、胜保奏、官军迎击西窜捻匪获捷。现驰扎陈州调度。并拟调杨飞熊一军驰赴槐店。策应援颍前敌兵勇各摺片。此次逆贼围攻颍郡。势甚凶悍。副都统乌勒兴阿、副将刘景芳、经胜保饬令援颍。乃托词沙南剿匪获胜。乡民长跪哀求。不放出寨。显系心存畏葸。乌勒兴阿、刘景芳、著先行摘去顶带。该大臣责令由刘家集一带克期援颍。不准片刻逗遛。总兵成禄、于胜保未起程之前。业经派令带队前赴颍州。至今已近两月。尚未进援。尤属畏葸无能。即著该大臣严饬前任颍郡。相机进剿。傥仍沿途迁延。必当重治其罪。胜保本系统兵援颍。惟新汝等处。遍地贼氛。准其暂扎陈州。第该郡距贼较远。该大臣仍当酌量前进。杨飞熊一军。本因汝甯兵单。调往助剿。胜保已派成禄等军八千名赴皖。河南省防空虚。应否饬令该员驰赴槐店策应援颍之处。即著郑元善酌量办理。亳匪五旗并动。已由鹿邑西窜。扰及吴召庙地方。毛昶熙统兵五千余名。务当力遏贼锋。省防尤应妥筹。傥有紧急。胜保仍当派兵策应。不得以兵单为词。致有贻误。贾臻一面激励将士。竭力固守。一面催提成禄等军。迅速驰援。傥再托词延玩。即由该藩司参奏。袁甲三于颍郡情形。虽道途阻隔。亦当随时探明奏报。以期周密。将此由六百里加紧各谕令知之。　　

○又谕、前因风闻山东拏获奸细张林。供出军营有奸细数百。当经密谕该大臣等查拏。并谕谭廷襄严切根究。兹据谭廷襄奏、提讯张林供系陈逆四眼狗派伊与吴添详等十余人。赴北路探听消息。句结内应。给伊太平天国封条二纸。并太阳穴烙疤痕为记。又供自咸丰九年即投入胜保军营充勇等语。张林烙痕及伪印封条。已据验明属实。其为奸细已确。既称投入胜保军营。夥党自必不少。胜保切须一一根究。谭廷襄如咨提人犯。即须按名解往。俾无漏网。方为妥善。此系军营常有之事。断不可稍有回护。若一旦窃发。非独贻误大局。该大臣亦必先受其祸也。懔之。再本日据胜保奏称、皖豫发捻鸱张。苗练宜从缓密办。不宜急切。须俟颍郡解围后。酌度奏明请旨等语。颍郡被围甚急。已另有旨谕知该大臣酌办。苗练凶顽性成。各圩畏其威焰。勉强胁从。究属不难解散。该大臣惟当仍遵前旨。一面散其党与。一面密速定计。翦除巨憝。李续宜不日可以到皖。该大臣与之共办一事。必须和衷熟商。断不可此剿彼抚。意见两歧。贻误大局。将此由六百里密谕知之。　　

○又谕、谭廷襄奏、密陈审讯奸细情形一摺。章林即张林。曾在胜保军营充勇。胜保因该抚函致密查。覆词稍涉含糊。业经密谕胜保迅速查办。现在张林如果供出夥党。有在胜保军营者。即著该抚一面具奏。一面按名咨提。此事所关甚大。谅胜保亦不敢回护。以后如再获有奸细。即著随时具奏。严饬属员毋许粉饰隐讳。将此由六百里密谕知之。　　

○命工部尚书倭仁在紫禁城骑马。　　

○以安徽颍州击贼获胜。赏守备马三刚等花翎。练总甯绪承等蓝翎。余升叙有差。革废弛营务都司胡鸣豹职。仍留营。　　

○上以祭社稷坛。自是日始。斋戒三日。　　

○丙辰。遣官祭文昌帝君庙。　　

○谕内阁、江苏布政使著曾国荃补授。该员系两江总督曾国藩之弟。例应回避。惟该省军务紧要。需员办理。著毋庸回避。以资得力。　　

○又谕、吴棠奏、驰剿东路捻股。并回援清江。叠获胜仗一摺。捻匪大股。窜至阜甯之东沟东坎等处。扑犯淮安。经吴棠与晏端书、督饬在城文武官绅。严加防守。另股捻逆。由西北涧河两岸直扑车桥。署总兵龚耀伦等、督带步勇。绕出贼后。游击黄国瑞等、冲入贼中夹击。该逆向西北奔溃。各军乘胜追杀二十余里。复经乡团截杀。余匪溃窜。其径扑淮关马贼。亦经把总邵奎光击退。该捻马贼窜至王家营。袭扑清江北圩。适吴棠驰回清江防守。县丞吴炳庭等带队冲突。沿途剿杀。后股捻首李城带领马步贼直扑板牐。经把总张士芳等奋击。砍伤李城落马。该逆向西北败窜。仍著吴棠严饬袁世功等。会同德楞额马队。将西窜捻股追剿净尽。此次在事各员。虽未据奏请奖叙。而览其所奏。以少击众。剿办尚属出力。著吴棠择尤保奏。候朕施恩。　　

○谕议政王军机大臣等、前因上海军情万分紧要。叠经谕令曾国荃统领楚军。赴沪援应。计该藩司此时已可由楚南募勇回皖。著曾国藩迅即饬令该藩司督兵驰赴上海。将松沪一带贼匪剿退。李鸿章是否业已赴镇。著曾国藩迅催该道于带兵抵镇后。会同曾国荃筹商进兵。规复苏常。以固东南大局。毋得再事迁延。致滋贻误。李元度进攻龙游。日久未克。近日攻剿情形。亦未据左宗棠奏报。该臬司前在徽郡。贻误军情。未经惩办。现经弃瑕录用。曾国藩等务宜饬令该臬司奋勇立功。迅将寿昌龙游一带踞匪剿除。攻克城池。以赎前愆。并由上游建瓴而下。会合左宗棠徽郡进攻之师。夹攻严郡。为恢复杭郡之计。傥再因循迁延。拥兵不进。必当重惩不贷。将此由六百里各谕令知之。　　

○又谕、吴棠奏、遴员接办粮台。并遵筹应解军饷各摺。江南粮台。既据吴棠奏称候补道许如骏、于饷项钩稽。办理裕如。著即饬令接办。其才具操守。是否实堪胜任。抑别有员可委。仍著曾国藩、都兴阿、薛焕、会同吴棠秉公覆奏。镇江军饷。曾谕薛焕按月拨解银五万两。其正月分应放水陆各军饷银。既据吴棠奏称北台无可垫放。即著薛焕督饬吴煦如数拨解。以应要需。至江北粮台。应行拨给李世忠赏银一万两。米四千石。据吴棠奏已解过米二千石。仍著将下余银米速行筹解。其淮南盐课每月应协袁甲三饷银一万两。著吴棠督饬乔松年按月筹拨。筹饷局每月应协袁甲三饷银二万两。即照吴棠所请。著薛焕查照成案。督饬吴煦由江南设法筹解。将此由六百里各谕令知之。　　

○以浙江盐运使李元度为按察使。　　

○以陕西临潼剿匪出力。赏同知衔知县孙恕花翎。佐领德肯布等蓝翎。余升叙有差。　　

○以甘肃碾伯办理团练。予知县申典常等议叙。　　

○以江苏阜甯县城被匪窜扰。革知县毕培贞职。　　

○予广西贵县阵亡参将鲍得扬祭葬世职。　　

○丁巳。祭先师孔子。遣吏部尚书朱凤标行礼。　　

○谕内阁、庆端奏、请将应付船只迟误各员分别摘顶一摺。前署福建台湾镇总兵曾元福、雇募台湾壮勇备调。延不到营。署鹿港同知恩煜、并不雇备船只。以致停军待渡。台湾道府均不就近督催。实属不知缓急。前署台湾镇总兵曾元福、同知恩煜、均著摘去顶带。恩煜并即撤任。其曾元福所募兵勇。未渡以前。给过勇粮。著责令台湾道孔昭慈、升授湖北汉黄德道台湾府知府洪毓琛、全数分赔。以示惩儆。仍著饬令曾元福等、赶紧督勇内渡。以资剿办。傥再延误。即著严参治罪。　　

○谕议政王军机大臣等、曾国藩奏、遵筹江浙军务。并攻剿苏常未宜借助洋人等语。浙江全省沦陷。惟衢州湖州两府城仅存。据曾国藩奏、左宗棠必应由徽境进攻严州。鲍超须由青阳石埭等处进图甯国。舍此则浙事无下手处。谅该大臣胸有成算。定合机宜。惟庆端到建甯后。已令于温处衢三路进兵。其李元度一军。由龙游转战前抵寿昌。左宗棠自应速攻开化遂安。以期与该臬司会合。进捣严州。蒋益澧由粤赴浙。程途较远。是否必应守候。抑或别有劲旅可筹。仍著该大臣等酌量办理。前因上海吃紧。据都兴阿奏、请饬冯子材赴沪。兹据曾国藩、奏李鸿章于二月杪即可赴镇。曾国荃未能往沪。或俟陈士杰到皖后。饬令前赴上海。现已谕知冯子材、俟李鸿章到后。再行酌量赴沪。上海镇江两城。均关紧要。如陈士杰到沪。可期得力。则冯子材仍留镇江。藉资熟手。较有裨益。即著曾国藩行知该提督等遵办。镇沪情形。均极孤危。必得陈士杰李鸿章及早赶到。方可保全。鲍超进攻甯国之师。曾国荃进攻巢县和州之举。均著该大臣等分别檄催。勿可迟缓。前据薛焕奏江浙绅士呈请借用西兵剿贼。当因上海危急。谕令该抚酌办。洋人惟利是图。难于共事。此时总理衙门与英法公使相商。亦惟以上海系通商之地。外国应协助中国防守。并未令其助剿苏常。该大臣所陈。与现办情形。实相吻合。至购买外国船炮。或能办有头绪。该大臣务遵前旨。将应配官兵。早为筹备。以免临时掣肘。曾国藩另片奏、叠荷殊恩。未敢恳辞。并请慎举错大权等语。昨因华日新开缺。已将曾国荃补授江苏布政使。并谕令毋庸回避。该大臣以屡被恩施。自陈惴栗。极见古大臣风范。惟以军务方棘。该大臣但能视国如家。俾疆事日有起色。则朝廷名器。应以酬庸。亦非有私于该大臣也。举错之权。固应操之自上。惟能容能保。相臣之责。该大臣果有所知。仍著直陈无隐。以备采择。将此由六百里各谕令知之。　　

○又谕、前因江阴逆匪欲犯镇城。京口防务吃重。谕令冯子材毋庸赴沪。仍留镇江督办防剿。兹据该提督奏、已派副将黄武贤先往上海布置。并拟带常胜等勇二千余名赴沪。镇防现虽稍松。而逆谋甚狡。且惯能乘虚。难保不再图大逞。该提督若将得力弁勇。全行带沪。镇城即形空虚。殊为可虑。都兴阿一军。现须分守天六等处。并派援清淮。兼顾里下河一带。恐于镇防未能专力筹办。上海自松江大捷后。情形较松。著冯子材仍遵前旨。暂缓赴沪。俟李鸿章到镇后。酌度情形。再降谕旨。将此由六百里加紧谕令知之。　　

○又谕、德勒克多尔济等奏、官兵月米积欠过多。请饬山西筹款采买一摺。绥远城月支米石。积欠过多。兵丁万分拮据。自应亟筹采买。以济军糈。著英桂即饬藩司赶紧筹款。饬交归绥二厅。将欠放米石全数采买。其归绥二厅动碾过军需仓储谷各五万石。亦应分年买补。以实仓储。惟该将军等所陈。请照依市价领银。并免扣一成之处。与旧章不符。是否可以照拟办理。并著英桂查明现在情形。酌议具奏。将此谕令知之。寻奏、采买米石。照依市价。每石价银一两一钱九分。免其减成。仍扣六分平办理。下部议。寻议上。查核谷价。与京旗米折悬殊。应查照前次定价。每石一两零五分。并减一成。以昭核实。从之。　　

○山东巡抚谭廷襄奏、遵办海防。现饬登州镇总兵官曾逢年严加防守。并令参将玉山、于胶莱等处创设团营。藉资添拨。武定与直隶接壤。已饬在藉办团前任广东臬司赵长龄督团防范。报闻。　　

○山海关副都统成保奏、遵设海防。派兵赴石河海口严查。并令驻防弁兵。驰往阳河口秦王岛两处。常川驻扎侦探。报闻。　　

