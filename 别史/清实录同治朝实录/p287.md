<!-- { "loadSidebar": true } -->
○又谕、前因御史延楷奏参署直隶总督崇厚贪劣各款。当经谕令董恂确查具奏。兹据奏称、遵旨逐款详细访查。如所称崇厚前在道员任内。迎接州县往来宴会一节。并无其事。其任内公事。亦无贻误。及升任运司。催科督运。事事认真。实无舞弊营私情事。调到奏销原卷。核与开报已完分数相符。至所参撤兵逃避一节。亦系奉有钦差劄委。并非闻警远扬。州县升迁调补。以及委署一切。皆系藩司主稿。原参所称崇厚干预各情。并无实据。通商衙门与藩臬镇道文移。统用平行。崇厚在津。于道员李同文等。均系随到随见。并无守候多时。方能传见之事。至春霖护理总兵。系由总督奏准。此外查无崇厚奏参冷庆之案。又查新铸炸炮。均系崇厚募匠。亲身督造。外国官帮同演试。并无经手克扣之人。又查海防兵勇口粮。崇厚稽核认真。实未虚糜粮饷。自设防后。逐日操演。时常派出缉捕马贼。现又亲历戎行。随时调遣。尚非拥以自卫。其文煜募交天津府管带之马勇。各州县并未解过口粮。前任知府潘霨无从侵吞。新任知府费学曾亦无意欲禀揭之举。此项马勇。打仗尚称得力。实无乞匄充数情事又查崇厚与许诵恒系前后任运司。各有应办公件。未闻有酒食徵逐之事。崇厚在津。亦未闻有猝遭戏侮各情。所参验货迟延。致商船不肯纳税。实系传闻之误。又查孙竹堂即孙士达。所得官阶。系由前督庆祺所保。张汝霖之盐运司衔。系由前督恒福所保。均与崇厚无涉。惟姚经陛一员。系天津开办通商奖叙。由崇厚奏准。其余均系恒福等所保。所参博多宏武等拜认师生。馈送节寿各情。查无其事。其于李同文办理支应。核实给发。并无挑剔。亦无请兵请勇批驳不行之案。所参买部民为妾一节。查系在清河道任内。曾买天津张姓之女使唤。并非部民各等语。崇厚被参各款。既据董恂调集案卷。暗访明查。均无确据。著无庸议。又御史曾协均亦以崇厚署任总督。众望未孚。胪款参奏。与延楷所陈。大略相同。现在延楷所参。业经董恂查明。未尽确实。曾协均所奏。亦著无庸置议。　　

○又谕、僧格林沁等奏、遵旨将逆首张落刑等处死。并续捦捻首多名一摺。览奏曷胜欣慰。安徽捻首张落刑偪胁良民。滋扰蒙亳等处。曾受粤逆伪职。罪大恶极。不容稍稽显戮。前据僧格林沁于捦获该匪后。奏请解京处死。当谕以安徽等处民情。痛恨已极。即在该处极刑处死。以快人心。兹据该大臣奏称、遵旨将张落刑及其子＜?氵喜＞儿等三犯。在军前极刑处死。并传首颍州地方。洵足以彰国法而洩众愤。其孙臭即孙葵汶并捻首姜台淩怙恶不悛。屡抗官兵。现据该大臣等一并极刑处死。办理均属妥协。所有逃逸之捻首苏添幅、刘银即刘养才、胡四即胡林彪、伊中平四犯。均系著名捻首。纠众扰害山东等处地方。现在悉经僧格林沁等派兵捦获。一并正法。其余零星股匪。均经随时捕拏。并张落刑等逆眷。悉行正法。鹿邑亳宿蒙城等处。已无匪圩。地方渐次肃清。从此与吾民共享昇平。安居乐业。著该管督抚慎选牧令。薄赋轻徭。删除烦苛。与民更始。用副廑念残黎至意。　　

○谕议政王军机大臣等、崇厚奏、马步各军。连日在肥乡鸡泽等处。截剿窜匪。并续有贼匪数千渡河。在邱县一带游弋。张之万奏、东匪窜偪大名。河朔边防告警。派兵驰赴临内一带防剿各摺片。张锡珠股匪。先后由小滩渡河而西。行将窜入直境。现在贼势蔓延。官军分投堵截。大有应接不暇之势。自应酌度机宜。先其所急。或将鸡泽肥乡股匪。克期扑灭。再行督率大队。兜剿广平县前股匪徒。著崇厚会商恒龄。激励诸军。相机进剿。崇厚现派威县存城兵勇。截剿邱县窜匪。并著严饬该员弁实力防剿。毋得徒托空言。致该匪乘闲阑入。刘长佑前已由天津启行。计日即可莅任。该督久历戎行。声威素著。著即驰赴军营。将现在马步各军。申明纪律。认真策励。俾将士人人奋勉。痛歼丑类。廓清畿辅。以副委任。直省剿办股匪得手。势必向东南窜遁。豫疆东境。正宜厚集兵力。遏截贼踪。据张之万奏、匪踪已渡河偪近大名。杨长春驻防龙王庙隘口之军已落贼后。张之万现派游击徐连升等分带马步各勇。赴临漳内黄一带。会同杨长春等两军。及各该地方团练。扼要驻扎。著即严饬河北道周煦徵妥为调度。如该匪窜近边境。即迎头截击。力保完善之区。毋得稍有疏虞。致干重咎。上年十二月初五日。曾谕张之万查明河北镇牛浩然能否得力。尚未据该抚覆奏。实属迟延。本日该抚摺内有归周煦徵调度之语。其牛浩然现在曾否带兵。亦未之及。该镇究竟能否得力。著仍遵前旨速奏。山东股匪屡次西窜。该省竟不能派一旅之师豫先拦截。以至贻患畿疆。殊属可恶。此后如该匪被剿回窜。谭廷襄务当严檄各营。会同直省官军合力兜剿。绝其归路。方可聚而歼旃。永除后患。傥该员弁堵剿不力。任令该匪来往自如。必当重治其罪。不稍宽贷。将此由六百里各谕令知之。　　

○又谕、僧格林沁等奏、督军清查寨圩。及密筹驾驭苗练各一摺。办理均属周妥。鹿邑亳宿一带。已无匪圩。亦无成股贼党。该大臣现饬派出之军。驻扎淝河以北。清厘各寨。摉捕余匪。自应趁此声威。净绝根株。惟张锡珠股匪。又复分股窜入直境。经恒龄等分投追剿。而贼势过重。恒龄所统马队。犹形单薄。不能制其死命。总督刘长佑虽已到直。既无亲兵同来。而人地又不免生疏。恐难责效于旦夕。该大臣提得胜之师。克期回东。相机进剿。声威所播。群匪震慑。自收事半功倍之效。唐训方既得民心。则蒙亳善后事宜。即可交该署抚办理。谅可悉臻妥协。著僧格林沁于接奉此旨后。将该处应办事宜。移交唐训方筹办。即行带兵北上。先剿除张锡珠各股匪。以清畿辅门户。其汝甯捻匪。如必须拨兵往剿。并著该大臣酌量情形。或挑选投诚马勇千名。前往援助以资协剿。苗沛霖自闻张落刑被捦后。惊慌失措。原不难于剿办。第苗沛霖既面禀愿散练归农。厘卡归官。自可趁此解散。消患无形。该大臣等所出示谕。甚属周妥。洵为良策。即著照所议办理。督饬各圩。散归农亩。从此轻徭薄赋。生聚招集。庶吾民得以休息。各安生业。如有不遵谕示。藉团苛敛者。即从严惩办。并著唐训方督同马新贻慎选牧令。劝课农桑。兴起学校。以期共享昇平之福。毋令稍有滋扰。德楞额既查无逗遛情事。即著无庸置议。昨据谭廷襄奏、长城孙疃等圩。均已攻破。李城已为宿州人郜向魁郜贵等所杀。其首级现经解送该大臣军营。郜向魁等云即系该大臣谕令黄开榜所募者。亦一快事也。将此由六百里各谕令知之。　　

○又谕、韩超奏、官军剿办思南等处贼匪情形。并贞丰回匪窜陷归化厅城。旋即收复各一摺。思郡河东凤凰山大小坉等处。为匪徒巢穴。必须迅速埽荡。方能节节进剿。著韩超饬记名总兵金太文等督率各军奋力攻剿。尽歼丑类。其河西匪党。复纠众攻扑塘头等处。以图牵掣我师。印江并有分股窜扰。该署抚现添调腾越镇总兵刘义方带队赴援。著即严饬该总兵会同各路兵勇。实力捍御。毋致该匪纷窜。其贞丰之贼。分三路窜扰归化。郎岱永甯。均形吃紧。虽归化失而旋复。而贼股尚多。兴郡尚未攻克。贼势仍未少衰。著饬总兵赵德昌等军。会同各地方官。痛加剿洗。恢复兴郡各城。毋再贻误。致干重咎。至署归化通判束灿南失陷城池。本有应得之咎。据奏该员调团克复。素得民心。即著照所请。革职暂留署任。办理善后防剿事宜。将此由六百里谕令知之。　　

○河南巡抚张之万奏、兰仪、仪雎、雎甯、商虞、曹考、五河厅。业经裁撤。应将所属十一汛州判、县丞、主簿、巡检等员缺。一并裁撤。以昭画一。如所请行。　　

○以安徽剿办捻匪。捦获逆首张落刑。赏台吉克兴额、诺林丕勒、双眼花翎。章京那木萨赉扎布公衔。太常寺卿恩承、翰林院侍读学士全顺、副都统舒通额、苏克金、侍卫卓明阿、章京萨音吉雅图、博勒霍、委营总那逊蒙克、黄马褂。侍卫托伦布、隆春、游击何建鳌、营总达尔济、巴图鲁名号。佐领富兴、知州李德均等花翎。余升叙有差。　　

○以四川克复青神县城。并蹋毁铁山贼巢出力。赏总兵官刘景春、陈再益、杨耀关、一品封典。王友胜、萧德见、毛福益、谭献定、刘维耕、副将洪金元、谭世魁、萧集山、李启贵、毛芳恒、萧余胜、参将傅定升、刘厚基、巴图鲁名号。都司邓玉恒等花翎。千总张学谟等蓝翎。余加衔升叙有差。　　

○予贵州思南阵亡总兵官吴宏盛、都司傅得胜。祭葬世职加等。　　

○予贵州龙里殉难署知县鹤年祭葬世职。媳那拉氏旌表如例。　　

○蠲缓直隶安、隆平、天津、三州县歉收村庄新旧额赋有差。　　



大清穆宗继天开运受中居正保大定功圣智诚孝信敏恭宽毅皇帝实录卷之六十　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。三月。丁未朔。上诣绥履殿问慈安皇太后安。平安室问慈禧皇太后安。至丙子皆如之。　　

○以詹事府少詹事桂清为詹事。　　

