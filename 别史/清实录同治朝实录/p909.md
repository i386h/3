<!-- { "loadSidebar": true } -->
○又谕、金顺奏、请饬山西陕西各巡抚筹拨饷银军火等语。甘肃甯夏军饷。向归山西等省按月协济。现在金顺带兵赴东路剿贼。军事正当吃紧。而协饷解到无几。各营兵勇。待哺嗷嗷。不得一饱。设因饥哗溃。大局何堪设想。著郑敦谨、刘典、督饬藩司。无论何款。各筹拨银数万两。并多拨军火帐房等件。迅解金顺军营。以济要需。毋得藉词延缓。致误戎事。将此由五百里各谕令知之。　　

○又谕、崇实奏、川师援黔屡胜。现在添派防兵出境助剿一摺。刘岳曙、蹇訚、唐炯等军抵黔境后。收抚降众。叠下松烟铺等处贼巢。并会楚军。生捦首逆张保山及贼目多人。唐炯复乘胜驰抵湄潭之偏刀水。与蹇訚等约期进取。于牛矢溪连获大捷。现已进规水源沟桤木园。会同楚军。分取龚家营观音营。声势尚觉联络。崇实复添派川兵。分出涪南。以趋正安婺川。即著檄饬唐炯等督率各军。分投进攻。迅图埽荡。并著刘昆饬令席宝田等。与川军并力夹击。毋得互相观望。致隳前功。曾璧光亦当严饬黔中将士及各属绅团。联络声援。廓清黔境。崇实另片奏、唐炯一军。攻剿正当吃紧。未能兼办善后等语。唐炯现在督军围攻偏刀水老巢。将来尚须渡江而南。进规玉华山尚大坪等处。所有善后事宜。自未能一人兼顾。著刘昆迅派廉明勤干之员。专办贵东善后事宜。以期周妥。其川师平定处所。抚辑亦关紧要。并著曾璧光另派妥员。次第经理。唐炯即责令专事进剿。痛殄逆氛。将此由五百里各谕令知之。　　

○予贵州牛矢溪阵亡守备佘国瀛、千总何洪兴、外委李占洪等、祭葬世职加等。　　

○予河南各属阵亡殉难绅民妇女二千三百五十三名口分别旌恤如例。　　

○乙丑。谕军机大臣等、李鹤年奏、官军剿贼获胜。派兵赴东昌协防。并筹办土匪一摺。张曜等军。会合刘松山、春寿等、马步各队。于上月在甯津等处追贼。叠有斩捦。偪贼东趋。现在捻逆窜向清平一带。屡图抢扑运河。运西防守事宜。极关紧要。该抚已檄马德昭驰赴东昌。协同扼守。即著饬令该提督迅速到防。听候李鸿章调派。不得稍涉迟延。泌阳土匪啸聚。业经李鹤年派令总兵崔廷桂驰往剿捕。并著飞饬该总兵。乘此匪势未张。妥速设法殄除。毋使滋蔓。所陈暂驻滑县相机进止情形。该抚务当随时斟酌缓急。会合各路大军。防剿兼筹。不可稍事拘泥。致失戎机。是为至要。将此由五百里谕令知之。　　

○又谕、丁定桢奏、官军追贼叠胜。现饬王心安追剿一摺。捻逆窜至临邑。经民团接仗。丁宝桢所派之营官刘时霖等。直突贼阵。该逆旋即败退狂窜。复经官军连日追剿。捦贼百数十名。夺获骡马一千数百匹。马鞍一千数百副。洋炮旗帜数百件。逆首张总愚、仅随数十骑。向西北潜遁。与全股匪众几至相失。剿办甚为奋勇。此次东军追剿数日。贼窜吴桥东光。又窜平原高唐茬平。均与左宗棠、李鸿章、大营相近。若能派兵迎剿。张逆即可就捦。何至复令窜遁。左宗棠、李鸿章等、未免心存膜视。军务何日得了。该大臣等务当激发天良。严饬各军实力会剿。毋得各分畛域。致干咎戾。英翰亦当饬令所部会同驰击。不得稍存观望。至临清以北武城夏津恩县德州暨直境之吴桥东光等处运防。著左宗棠、李鸿章等、迅派得力将弁。联络民团。严密扼堵。毋稍疏虞。将此由六百里各谕令知之。　　

○又谕、德勒克多尔济等奏、沿边蒙兵堵截不力。贼匪偪近河干。请饬山西巡抚拨兵迎剿。并请截留文麟等军营饷银。及动碾归化厅仓谷各摺片。陕回窜陷神木高家堡后。盘踞乌绅旗。分扰府谷县等处。窜入准噶尔旗界。并有贼匪窜跨十里长滩及巴汉图地方。距托克托城不远。河防万分吃紧。即著该署将军等严檄扎那格尔第。激励诸军。相机拦截。一面飞饬马升督率兵勇。严守要隘。其乌喇特三旗。无险可扼。并著设法严防。以遏东窜。杜嘎尔计已带兵起程。著即赶紧前进。会同德勒克多尔济等。迅筹剿击。绥城需兵甚亟。著文盛再行酌拨察哈尔马队兵数百名。派员带交德勒克多尔济、杜嘎尔等调度。以资厚集。匪踪趋向靡定。傥竟越河分扰。则晋疆岌岌可虞。郑敦谨务当抽拨劲旅。遴选得力将弁管带。取道河保。傍河北上。迎头截击。毋任阑入。萨清托等厅。所管地面辽阔。又无城堡可守。所有扼要防堵。及稽查奸宄弹压匪徒各事宜。著郑敦谨遴派结实可靠之员。前往各该厅协同办理。以资得力。并著刘典迅咨金顺。带兵由神木等处跟踪追剿。以孤贼势。此次贼偪河干。蒙古官兵堵截不力。著德勒克多尔济等查明。据实参办。陈国瑞所部。现在山东剿贼。所请调由吉州迎剿之处。著毋庸议。山西拨解文麟等军营饷银五万两。即著照该署将军等所请。暂行截留应用。仍著郑敦谨于应解归绥饷内。迅拨银五万两。解赴归绥。转解文麟等军营。毋稍延缓。归化厅常平仓存谷二万八千余石。著即咨明郑敦谨。檄饬归绥道迅行动碾提运。以济军食。将此由六百里各谕令知之。　　

○又谕、成禄奏、遵旨部署出关。请催杨占鳌赴肃接替。暨酌拨甘凉米石。迅催川省协饷。及请饬派员办理粮台各摺片。关外盼援甚亟。叠经谕令成禄俟杨占鳌到肃。即赶紧出关。杨占鳌奉旨已久。何以尚未到营。著穆图善催令迅速带队驰往。接办防剿。毋许迟延。成禄著一面赶紧部署。俟杨占鳌到肃后。即行拔队驰往哈密等处。尽心剿办。不得藉词逗遛。自干重咎。镇西一军。著准其统带出关。以厚兵力。该提督出关后。自应多备饷糈。所有前请饬拨仓粮十万石内未经解到七万石。著穆图善在甘凉属下。再行分拨数万石。并著先期筹备裹带。以裕兵食。上年谕令四川先措银十万两。解交成禄军营。迄今尚未解到。著崇实查照前拨饷数。克期解交。毋稍延缓。并著穆图善遴派得力道府一员。前赴该提督行营。办理粮台事务。以资臂助。将此由六百里各谕令知之。　　

○以山东临邑剿贼获胜。予参将曹正榜等升叙有差。　　

○追予江西各属阵亡殉难候选州判黄凤诏等绅民妇女三千四百九十员名口分别旌恤如例。　　

○丙寅。谕军机大臣等、英翰奏、官军先后获胜。并追剿情形一摺。程文炳、牛师韩、在高唐击贼获胜。陈国瑞由陵县平原追至高唐。连获胜仗。莫组绅、陈国瑞、复于茬平夜袭贼营。叠获大胜。剿办均属认真。贼匪无日不遇官军。叠遭挫败。势已穷蹙。正可乘此机会。合力殄除。著左宗棠、李鸿章、丁宝桢、英翰、督催各路官军会合兜剿。迅殄贼氛。一面饬令防河将士严密扼守。毋任窜渡河西。再致蔓延。此次东皖及陈国瑞等军。剿贼均各尽力。李鸿章等所部各营。何以并未接仗。该大臣等务当振刷精神。力图会剿。以期速就荡平。不得任听各将士迁延观望。自干咎戾。陈国瑞剿贼奋勇。所需军火粮饷。著英翰随时接济。马步各队。并著该署抚酌拨数营。归其统带。以厚兵力。兼饬程文炳、牛师韩等军与该侍卫合队。实力痛剿。俾竟全功。将此由六百里各谕令知之。　　

○予山东高唐阵亡守备李国干、千总赵得然等祭葬世职加等。　　

○丁卯。谕军机大臣等、左宗棠奏、现筹防剿情形一摺。捻逆现窜茬平高唐博平等处。叠经东皖及陈国瑞各军击败。该逆图窜运西不遂。势必仍折而北。向东光吴桥及天津减河一带抢渡。左宗棠分防地段。自吴桥至沧州捷地减河。一百六十余里。仅止亲军五千人。并刘祺三营。及明庆、博崇武、马队两起。兵力较单。该大臣现调刘松山移军回扎东光所属之下口一带。郭运昌军移扎柳庄一带。并分刘松山所部黄万友章合才四营。郭运昌所部一营。前赴减河运河交接地方驻扎。兼令杨鼎勋将所部现驻减河口之营。匀缩十里。向东移扎。以便刘景芳余承恩等营节递匀减。移向东北。筹办尚属妥协。至减河下游入海处所。距津郡仅数十里。该处防兵。即可由津军内就近拨往。著崇厚即拨津军各营。并添募勇丁。前赴下游河岸。严密扼守。毋稍推诿。左宗棠、崇厚、既经专办防务。即当加意严守。不得稍涉疏懈。其进剿事宜。即著责成李鸿章认真办理。务当督饬现有前敌各队并陈国瑞一军。尽力追截。与各处防军互相策应。俾得迅殄贼氛。春寿所统马步各军。著李鸿章饬赴减河一带。协同防守。如遇贼踪北窜。即可迎头截剿。并与喜昌所部马队联络声势。以厚兵力。将此由六百里各谕令知之。　　

○予山东德平阵亡总兵官宋发兴等祭葬世职加等。　　

○己巳。谕内阁、马新贻奏、遵查已革游击被参贪劣不职各款。请永不叙用等语。已革花翎补用游击吴长安、前被左宗棠奏参索贿侵饷各情。查明尚无其事。其详请将撤任之千总方庆祥开缺。亦无不合。惟系参游大员。辄向所属营弁那借银钱。又于周祥麟拔补遗缺。营书得受纸笔费。毫无觉察。实属形同聋聩。所参嗜好甚重。亦系确实。吴长安业经革职。著永不叙用。并不准投效各路军营。以肃营务而示惩儆。　　

○谕军机大臣等、库克吉泰、刘典奏、西北两路官兵。剿贼叠胜。甘回窜陕。现筹防剿。林寿图奏、甯州合水失陷情形各摺片。提督刘端冕在鄜州道左铺等处。督军进剿。毙贼甚多。贼向西窜。其分扰汧陇麟凤之贼。亦经萧德经、罗洪德等、迎击获胜。董志原回逆。与土匪溃勇。连陷庆阳甯州各城。悉由灵台南窜。武功渭河一带。亦有贼踪。刘典现由醴泉移扎咸阳。系为兼顾陕垣起见。惟逆众倾巢窜陕。意图就食凤境。而中宜鄜洛等处。贼焰方张。若不亟图埽荡。势必联成一片。进剿愈难。著库克吉泰、刘典、严檄刘端冕等军。分投拦击。迅殄逆氛。刘典即由咸阳。督饬魏光焘等并力西向。毋得株守一隅。致贼势日形延蔓。林寿图奏称、甯州仍为贼踞庆郡守城官兵败遁各情。署甯州知州淩光汉、于州城失陷时。隐忍偷生。实堪痛恨。著穆图善迅速查明。从重参办。署合水县知县杨炳华、力战捐躯。亦著查明请恤。逆酋禹得彦等纠党图逞。并著穆图善等咨令雷正绾。实力堵遏。毋稍疏虞。雷正绾军营粮饷。林寿图务当随时接济。以赡军食。庆阳地方紧要。知府员缺。岂可久悬。穆图善亦当遴派妥员。前往莅事。以资抚辑。将此五五百里谕知穆图善、库克吉泰、刘典、并传谕林寿图知之。　　

○予陕西长安等处伤亡同知李卿材等祭葬世职加等。　　

○追予江苏各属殉难布政司经历余维旭等绅民妇女一千九百五十一员名口分别旌恤如例。　　

○庚午。以神灵显佑。颁直隶省城关帝庙扁额。曰布昭圣武。城隍庙扁额。曰灵昭遏寇。火神庙扁额。曰德炳朱方。　　

