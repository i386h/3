<!-- { "loadSidebar": true } -->
○又谕、延煦、奕榕奏、遵旨定期先行出边查勘。并奕榕奏、请派署将军印务各摺片。奉省边外查勘展边事宜。关系紧要。兹据该侍郎等奏、查浑江东岸地面。尤属窎远。风闻该处游民。聚众较多。开垦日久。地与朝鲜密迩。亟应查勘情形。妥筹布置。该侍郎等于拜摺后即行起程等语。现在边外天气。虽已严寒。但事关查勘边境。势难稍缓。所有叆阳边门一带。该侍郎等上年未经亲历。及委员已查未查各处。著即督饬各员亲历周勘。悉心查办。以副委任。盛京将军印务。著额勒和布暂时署理。该处地方紧要。该侍郎于巡防摉缉各事宜。认真办理。毋稍贻误。将此由五百里各谕令知之。　　

○又谕、奉省展边事宜。关系紧要。前经谕令都兴阿迅速回任。会商办理。该将军假期将满。著懔遵前旨。克日回奉。妥为筹商。并著德英就近催令赶紧到任。毋稍延缓。将此各谕令知之。　　

○又谕、郑敦谨奏、请指拨豫军先赴榆林一摺。榆林北通蒙古。东邻河保。为秦晋边防最要之区。前谕李鹤年催令张曜等先后入晋。原以宋庆一军。兵力较厚。于冰桥未结之先。驰赴榆林。豫筹布置。兹据郑敦谨奏称、宋庆现在乞假一月。计督队入榆。已在三月以外。请饬催张曜兼程趱行。务于大雪以前由晋抵榆等语。河冰为时已迫。且自包头至河保。地段绵长。结冰最早。开冰最迟。冬防尤为紧要。岂容稍涉疏虞。著李鹤年迅饬张曜。速率所部。前赴榆林。毋庸驻扎汾州。以资援应。宋庆籍隶山东。现已请假回籍。著丁宝桢传知该提督。于一月假满后。招齐旧部。赶赴晋省汾州一带。扼要驻扎。不准藉词逗遛。贻误戎事。并著将该提督由籍起程日期。随时奏报。现在汾州一带。著郑敦谨严饬陈湜。督带南勇。加意防范。遇有警急。该署抚即当亲身赴汾。增兵堵御。金顺现扎榆林。得张曜援应一军。声威更壮。该副都统当与张曜互相联络。防剿兼施。以顾秦晋北路。毋稍疏懈。榆绥等处。匪势鸱张。亟应痛加剿洗。库克吉泰、刘典、务饬在事将士。与豫军合力同心。相机奋击。不得以援兵到境。意存观望。致贼踪日肆蔓延。将此由六百里各谕令知之。　　

○以御前大臣奕山为上书房总谙达。　　

○以翰林院侍读学士梁肇煌为詹事府詹事。　　

○命江甯将军魁玉在紫禁城骑马。　　

○以甘肃甯夏满营缉匪出力。赏协领玛鲁堪等花翎。前锋罕都吞等六品蓝翎。余加衔升叙有差。　　

○予故湖南学政升任大学士祁寯藻入祀名宦祠。从巡抚刘昆请也。　　

○庚戌。以直隶固守省城并协防运河出力。赏知府刘树堂、都司曾士贵等花翎。知县王桐吉等蓝翎。余加衔升叙开复有差。　　

○辛亥。谕军机大臣等、前经军机大臣会同户部议奏。筹拨左宗棠西征实饷。当经谕令曾国藩等、于各海关六成洋税项下。凑拨银一百万两。兹因左宗棠奏请增拨钜款。复据军机大臣会同户部具奏。分别筹拨。左宗棠奉命四征。饷项刻不容缓。所有前拨之洋税一百万两。著两江闽浙两湖各总督。江苏浙江湖北各巡抚、福州将军、粤海关监督、懔遵本年八月二十五日谕旨。将奉拨左宗棠军饷。江海关银五十万两。闽海关银二十万两。江汉关银十五万两。粤海关银十万两。浙海关银五万两。共银一百万两。统于本年年底。埽数解齐。毋得迟延蒂欠。左宗棠所请借贷洋银一节。自可毋庸再议。陕西现在无款可筹。遇有急需。实难设措。著山西巡抚于河东盐课项下。提拨银二十万两。四川总督于川省盐课项下。提拨银二十万两。迅速解陕。仍于四川欠解协甘饷银、并采买甘粮等款。及河东欠解甘饷内。分别划除。左宗棠于各路协饷到齐后。仍将此次提拨河东四川银共四十万两。分协甘肃。以抵欠款而免轇轕。至左宗棠所称、陕西每年缺饷一百四十余万两。甘肃每年缺饷三百余万两。请自明年为始。每年提拨实银四百万两。分解陕甘一节。历次户部奏令各省月协陕甘两省军饷。统计不下七百数十万两。此次左宗棠通盘筹画。仅请拨银四百万两。自系为事必求实。饷归有著起见。现在正供之外。各项收款。以厘金为大宗。尤以江苏安徽江西浙江湖北广东福建七省厘金为最旺。著各该督抚等速行定议。各该省厘金。除必需之款酌留接济外。每省每月究可提存若干。迅速覆奏。听候指拨。现届捻匪肃清。陕甘军情正急。剿贼之任。责在统兵将帅。筹饷之事。责在东南疆臣。均属无可推诿。各该省督抚等受恩深重。务当秉公酌议。力全大局。以纾朝廷西顾之忧。傥敢各存私见。以本省用项较多为辞。一奏塞责。置西北大局于不顾。则是有心贻误。必不能曲为宽宥也。将此由六百里谕知曾国藩、左宗棠、文煜、马新贻、吴棠、英桂、瑞麟、郑敦谨、郭柏荫、丁日昌、卞宝第、李瀚章、刘坤一、李福泰、并传谕吴坤修、何璟、师曾知之。　　

○又谕、穆图善奏、进剿河州口匪获胜。请饬速解饷银一摺。河州回匪投诚后。延不呈缴马匹等项。意存反覆。自难稍事姑容。现经穆图善派令总兵范铭、攻克绿麻景古城等处贼巢。叠挫凶锋。剿办尚为得手。穆图善现在亲赴狄道。督军进剿。著即激励诸军。奋力攻击。迅图埽荡。如有畏罪投诚者。当察其是否真心悔悟。不可轻堕术中。致误战事。大军后路。尤宜妥筹兼顾。其西甯回匪。仍当会商玉通相机办理。甘省饷需支绌。军士枵腹荷戈。殊深廑念。据穆图善奏称、各省应解甘饷。除江西九江关协济银二十万两。山西河东四川省城解到银数万两外。其余由鄂台经收各省协饷。数月之久。仍未解到。著户部迅即行令应协甘饷省分各督抚。赶紧筹解。源源接济。并饬鄂台将匀拨甘省饷银。速即拨解。毋再延缓。致误大局。将此由五百里谕令知之。　　

○命工部尚书郑敦谨、都察院左都御史毛昶熙、吏部左侍郎沈桂芬、镶白旗汉军副都统满庆、在紫禁城骑马。　　

○壬子。上奉慈安皇太后慈禧皇太后幸漱芳斋。侍午膳。　　

○癸丑。慈禧皇太后圣寿节。遣官祭太庙后殿。奉先殿。　　

○上率王以下文武大臣诣慈宁门行庆贺礼。众官于午门外行礼。　　

○诣平安室慈禧皇太后前。侍早膳。　　

○奉慈安皇太后慈禧皇太后幸漱芳斋。侍午膳。　　

○甲寅。上奉慈安皇太后慈禧皇太后幸漱芳斋。侍午膳。　　

○乙卯。谕军机大臣等、文麟奏、驰抵哈密。筹办情形一摺。哈密自被贼扰后。城垣坍塌。地方雕敝。文麟现已抵任。自应将善后事宜。妥为筹办。应否改设城垣。或将旧城重加修葺。著即相度地势。详慎办理。葫芦沟等处。现有贼匪窜扰。并著派兵摉剿。毋任滋蔓。威仪等营。分扎哈密塔尔纳沁等处。如已足敷分布。即可将巴里坤派来之兵。撤归本城。惟哈密巴里坤两处。唇齿相依。文麟务当随时咨商伊勒屯等。互相联络。以壮声援。哈密军食缺乏。全恃后路转运。景廉现驻安西。著将安敦玉应办粮石设法催齐。源源运解。并著文麟将蔡巴什湖屯田认真兴办。暨塔尔纳沁附近雪山一带屯田。渐次推广。俾资接济。该城筹办善后及应发兵饷。需用孔亟。著郑敦谨将应解新疆饷银宽为筹拨。迅速报解。并著定安、麟兴、荣全、锦丕勒多尔济、于山西饷银解到时。即行转交该城催饷委员。押解赴营。毋稍延缓。嗣后遇有指拨哈密之饷。他处不得擅行截留。致误要需。将此由五百里各谕令知之。　　

○丙辰。谕军机大臣等、穆图善奏、官军渡洮。击贼获胜。现饬诸军由高家集进剿一摺。河州踞匪。与甘肃省垣。仅一洮河之隔。经穆图善亲督诸军渡河会剿。将高家集坚巢攻拔。以次平毁邓家湾大草滩清水沟苏家集等处贼堡。共毙贼数千。救出难民甚多。夺获军粮器械无算。剿办尚为得手。所有出力各员弁。准穆图善存记。俟续有战绩。再请奖励。阵亡将士。并著查明请恤。贼匪现奔窜泰子寺。势渐穷蹙。该处城大而坚。山高路险。必须先将附近各贼垒埽荡。以全军四面围攻。乃可一鼓歼灭。即著穆图善激励各将弁。乘此声威。由巴池沟等处转战而前。迅复河州。为埽穴捦渠之计。其投诚良回。并著穆图善妥为安抚。以示招徕。将此由五百里谕令知之。　　

○准山东省截留漕粮八万石。赈济南武定两府属灾民。　　

○丁巳。谕内阁、前派礼亲王世铎、睿亲王德长等、恭送文宗显皇帝圣容。实录。圣训。前赴盛京供奉尊藏。现在业经礼成。钦惟我皇考文宗显皇帝云日垂型。乾坤合撰。十一年功文巍焕。亿万世谟烈光昭。实录圣训。卷册闳富。昭示来兹。今者上仪叠举。同莅陪都。周道兼旬。暄和应序。礼成之时。风清日耀。天宇昌明。并值册宝玉牒。同时尊庋。仰维在天默佑。吉事有祥。实深敬慰。所有派往护从之王大臣官员等。祇肃随行。恪恭将事。允宜特加恩叙。礼亲王世铎、睿亲王德长、尚书全庆、万青藜、署尚书毛昶熙、侍郎英元、及乾清门侍卫、大门侍卫、暨派出随往之提调、纂修、收掌、及执事各官。并恭送册宝玉牒随往执事各员。均著交部议叙。其由京恭送至山海关之前锋统领察杭阿、直隶道员副将等、自关外迎护之侍郎清安、副都统清凯、府尹恩锡、接送随护之副都统长善、安图、署副都统古尼音布、并关内外承办棚座桥道各官员。著查明一并交部分别量予议叙。派出沿途护送满汉官员兵丁。著查明食俸官员。咨部议叙。食饷兵丁。每人赏给半月钱粮。以示朕锡类推恩。有加无已至意。　　

○又谕、刑部奏、遵议已革大员罪名一摺。已革布伦托海办事大臣李云麟、不知体恤民勇。以致造言煽变。实属抚驭无方。该部议以发往新疆。系属照例办理。惟该革员在新疆获咎。未便再行发往。李云麟著改发黑龙江充当苦差。以示惩儆。　　

○又谕、丁宝桢奏、知县交款解清。请旨遵行一摺。山东临邑县知县李毓泰。前在署城武县任内。交代逾限。经丁宝桢奏参革职。暂予留任。兹据该抚奏称、该员交代迟延。实因捻逆窜扰。道路戒严。以致应解银两。未能及时起解。被参后随将正杂银三千四百两零。解赴军营充饷。交代业经清结。且该员办理城守。均属妥协。与贼接仗。颇有斩捦。尚属著有微劳。李毓泰著准其开复原参革职处分。并免交捐复银两。嗣后不得援以为例。　　

○山东巡抚丁宝桢奏、省城新建昭忠祠。请列入祀典。下部知之。　　

○予山东滕县阵亡守备郭龄鳌祭葬世职加等。　　

