<!-- { "loadSidebar": true } -->
○又谕、劳崇光奏、官军进剿镇雄逆匪。攻破贼巢。生捦首匪。并永善县属教匪滋事。旋即扑灭各一摺。此次署藩司岑毓英督率官军。进攻镇雄逆匪。连破磺矿山等处老巢。现在围攻矿子山。旦夕可下。首逆谭联发等亦被捦获。办理甚为奋勉。殊堪嘉尚。惟李开甲为著名首犯。所称死于乱军之中。未可凭信。傥任其脱逃。别经句结。为患不可胜言。著劳崇光严饬岑毓英。迅即设法捕拏。不准稍涉含混。并将矿子山老巢即日攻克。毋稍延缓。永善县属教匪。胆敢聚众滋事。恃险抗拒。该处文武即行带兵扑灭。地方肃清。功过尚足相抵。应得处分。著加恩宽免。惟匪首喻洸明、喻洸举下落。必须确切查明。傥听其窜逸。则该地方文武各员仍难辞咎。著劳崇光饬令严查。如未歼毙。务当弋获以靖闾阎。滇省被扰十余年。民生涂炭。甚切系怀现在规取杜逆。机势若何。其余已未肃清之处。并回教名目。及首逆姓名。贼众多寡。盘踞巢穴均著劳崇光详细访查。绘图贴说呈览。以便随时指示机宜。用冀克期廓清。拯民水火。将此由五百里谕令知之。寻刘岳昭奏、谨将滇省情形绘图贴说呈览。至迤西各属踞匪。查逆首杜义等踞楚雄府属。杜汶秀等踞大理府属。姚得胜等踞丽江府属。杨得明等踞永昌府属。马得中等踞顺甯府属。约计各党与尚有四万余人。报闻。　　

○补铸浙江黄岩镇中军游击、杭州城守中军都司钱塘水师都司。各关防。从巡抚马新贻请也。　　

○以劝办军粮予甘肃道员豫师等加衔升叙有差。　　

○以甘肃巩昌府城被匪袭陷。旋即克复。总督杨岳斌下部议处。革游击江成万职。仍留营。予总兵官傅先宗。以提督简放。赏总兵官张志心、副将雷长庚、左世亨、丁全德、巴图鲁名号。游击陈得胜花翎。县丞左秉忠蓝翎。余升叙有差。殉难署知县孟钟瀛、训导武濂祭葬世职加等。　　

○以云南克复曲靖等城出力。赏知州舒藻、都司钱之福等花翎。千总杨福章等蓝翎。余加衔升叙有差。　　

○以云南嵩明新兴易门各州县城被贼窜陷。革署知州杨豫泰、龙遇春署知县魏辅仁等职。予阵亡署知州通判潘允怀。代理知县府经历贾炳南。署吏目未入流马兆奎、祭葬世职。　　

○追予云南被戕总督潘铎、建立专祠。知府黄培林、知县翟怡曾、训导华嵘、千总郑秉忠等、一并附祀。　　

○旌表割臂疗亲安徽知州穆其琛妻向氏。　　


大清穆宗继天开运受中居正保大定功圣智诚孝信敏恭宽毅皇帝实录卷之一百八十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治五年。丙寅。九月。壬申。谕军机大臣等、李鹤年奏、发捻回扰豫疆。由周口旋省布置一摺。贼匪由山东郓钜一带回窜豫境。陈留通许之间。俱有匪踪。该抚闻警。由周口星夜回省。派马德昭一军迎头截击。小有斩捦。该逆向南奔窜。贼踪剽疾异常。此拏彼窜。是其惯技。亟应设法兜围。杜该逆纷扰之路。著李鹤年懔遵前旨。檄饬马德昭宋庆等军。与蒋希夷等军会合夹击。迅殄逆氛。惟豫军尚嫌单薄。必须与湘淮诸军联络声援。会筹进剿。方可为一鼓聚歼之计。著该抚咨商曾国藩相机布置。务将该逆就地歼除。毋令再肆蔓延。将此由五百里谕令知之。　　

○又谕、张凯嵩奏、官军捣破山泽老巢。余逆困踞孙逆住屋。现在围攻一摺。孙逆盘踞山泽。经张凯嵩亲督各军分路力剿。七月十八日以后。连克村垒。蹋平贼营多座。八月十五日夜间。遂克山泽老巢。生捦孙逆之父及其弟侄并逆目等四百五十余人。解营正法。办理极为得手。余匪约计千人。退踞孙逆住屋。犹为困兽之斗。自不必专事仰攻。致伤精锐。仍著该抚设计捦渠。毋令死灰复然。致有窜突。此股逆首歼除。其余零星小股。已成破竹之势。并著分兵剿办。将南太一带次第廓清。以副委任。将此由五百里谕令知之。　　

○又谕、前据张凯嵩奏、楚勇欠饷过多。请饬广东湖南各将原拨未解协饷。筹解五万两。当经谕令各该省照数协拨。兹据张凯嵩奏称、广东已解到银二万五千两。湖南解到银三千四百余两并火药五万斤。共作为一万两。其余尚未报解。旋准部咨以广西原定月饷。湖南二万。广东三万。系刘长佑带兵时军饷。广西近年并无军务。令该抚将收过该二省饷数报部。并飞咨湖南广东。将此项银两裁停。现值山泽蒇事。欠饷无著。请仍饬广东湖南补解等语。户部所奏停止之款。系刘长佑原定湖南广东分解之五万两。并非该抚请拨湖南广东分解之十万两。该抚分晰未清。致有此奏。诚恐广东湖南二省。亦复缘此轇轕。必误要需。仍著瑞麟、蒋益澧、李瀚章、遵照前旨。各将此次协拨之饷五万两。除已解过外。所有欠解之数。迅速补齐委解。并著张凯嵩催提。以为裁军补饷之用。将此由五百里各谕令知之。　　

○钦差察哈尔照料征兵户部左侍郎皂保奏请照吉林黑龙江成案。发给直隶征兵添制皮衣银两。允之。　　

○成都将军崇实等奏攻剿越巂夷匪。叠获胜仗。得旨、越巂夷匪。先剿后抚。允合机宜。务期一劳永逸。绥靖边圉。　　

○以江苏捐办兵米。予运判沈炳等加衔升叙有差。　　

○予四川越巂阵亡外委范洪恩祭葬世职加等。　　

○旌表夫亡殉节直隶知州李埰继妻徐氏。　　

○癸酉。谕军机大臣等、瑞麟、蒋益澧奏、筹办西江土客械斗。添兵扼堵一摺。瑞麟等前饬徐文秀带兵赴那吉。办理客匪剿抚事宜。旋据客匪郑士谦、黄焕漳、韩端沅等、先后到营求抚。该将等令其缴械造册。听候安插。两次缴来洋枪长矛。均属零星抵塞。肇罗道王澍由恩平到营。将黄焕漳等扣留。仍传谕大小客众头目。速缴军械。捆送土匪。探闻那吉等处匪类。纷纷退聚沙冈青湾等处。意图外窜。该督抚已饬郑绍忠扼堵。并饬王澍往大田布置。令梅启照等带新练炮队兵勇。一同驰往恩平策应。所筹均妥。著即督饬梅启照会同徐文秀等察看匪情。相机办理。如该匪众胆敢抗拒。抑或潜图负嵎。自不能不乘势摉剿。设使真心悔罪。缴械输诚。该督抚仍当体朝廷好生之心。妥为筹画安置。男妇数万人。亦断无尽杀之理。惟当将著名巨魁访获正法。使各匪知所畏惧。即土民中有凶悍素著者。亦宜酌量办理。以后方可永远相安。不致再有彼此欺陵之事。谅该督抚必能持平妥办也。另片奏、据法国教士文铎德赴营声称客匪中有奉教者一千五百余人。请分别安置。该督抚令其查明确数造册。不准携带尺寸军械。分作数次带赴军营。按名点验。押送恩平新会两县暂住。不必带领到省。办理亦甚妥协。即著筹赀分起安插。毋令聚于一处。致贻后患。将此由六百里各谕令知之。　　

○旌表割臂疗亲原任四川知府金齐贤阿妻图克坦氏。浙江教谕吴善城妻潘氏。　　

○甲戌。署乌里雅苏台将军麟兴等奏、遵旨拣派喇嘛帮同进剿。现据两部盟长等呈称该呼图克图等惟知诵经。不谙军事。委无得力之人可以拣派。报闻。　　

○乙亥。谕军机大臣等、御史佛尔国春奏、恶棍冒充军功。扰害乡里。请严查究办一摺。据称顺天府蓟州地方。有恶棍刘梆无恶不作。曾在山西平定州冒称官军。诈索银两。抢夺马匹。迨平定州行查。刘梆遂捏报病故。改名刘安。仍复养匪句贼。在别山镇一带抢掠等语。著万青藜、刘昆、派委妥员。会同该州详细访查。严拏惩办。原摺著钞给阅看。将此谕令知之。　　

○又谕、富明阿奏、军兵待哺孔殷。请饬部催解各省欠饷一摺。直隶等省欠解吉林军饷。为数尚钜。此次虽由盛京部库领银一万两。不敷分放。而吉林库款空虚。无可筹画。现在该省摉捕伏莽。弹压流民。均须留兵防范。傥因饷糈不继。士卒饥馁堪虞。著户部严催各省迅将欠解吉林饷银。赶紧拨解。毋任迟延。并著额勒和布将吉林所欠垫发银两。暂缓扣留。各省欠解军饷到时。即行发给吉林委员关领。若各省解款未到。即由盛京部库暂行筹借银二三万两。先济急需。富明阿即可委员迎提。以资散放。将此各谕令知之。　　

○又谕、曾国藩奏、官军在新野南阳剿贼。并追击捻踪叠胜。现办情形各摺。刘松山、张诗日两军。前因宋庆一军被围。驰往南阳援救。攻破尹家寨等处踞匪。与宋庆所部在上仙冈合剿。悉力鏖战。叠次获胜。杀毙悍贼甚多。所有出力各员。著曾国藩汇入上蔡案内保奖。刘铭传、潘鼎新两军。追贼至山东汶上境内。将梁山之贼。三面攻剿。并在郓城菏泽曹县东明等处。叠次获胜。尽力穷追至豫省睢杞一带。贼势已挫。著曾国藩檄饬刘铭传等赶紧追剿。务乘该逆疲乏之余。穷其所向。不令喘息。并檄刘松山一军。由扶沟以北。向前迎剿。一面催令鲍超由南阳至南召鲁山前进。截贼西趋洛阳之路。李鹤年亦当檄饬豫省诸军。前截后追。与湘淮各军联络声势并著官文、曾国荃、分布鄂军。严防边界仍另筹游击之师。出境迎击。与豫省各军会合兜剿。不可稍分畛域。曾国荃即行出省择要驻扎。相机调度。毋稍延缓。沙贾两河之防仍著曾国藩、李鹤年、严密布置。毋任贼踪再行东窜。另片奏、病尚未痊。请续行给假等语。曾国藩著再行赏假一个月。在营调理。将此由六百里各谕令知之。　　

