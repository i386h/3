<!-- { "loadSidebar": true } -->
○又谕、前因僧格林沁奏请奖励随带军营出力旗员。当经降旨。将笔帖式。常瑛等分别奖叙。嗣据该部奏称、与议覆给事中何璟条奏新定章程不符。照章奏驳。兹据僧格林沁奏称、何璟所奏。系为杜绝京员回籍办团取巧之弊。非为旗员出差及在军营者而设。军营随带旗员。系属从戎离署。远隔旗籍。既与汉员回里办团者不同。自难一律照办。且笔帖式向例应升京职。旗员随营当差。较在京尤为艰苦。与军机处及襄办典礼之员。差使虽别。而劳绩无异。如按照新章办理。该员等未免向隅等语。著吏部将何璟原奏章程。另行悉心酌核。迅速妥议具奏。以昭平允。　　

○谕议政王军机大臣等、僧格林沁奏、派队追剿西窜捻匪。迎剿永城窜匪各情。并历陈苗练情形。郑元善奏、亳捻突窜鹿邑。及粤逆盘踞镇平各摺片。捻匪姜台淩等率众出巢。窜至亳州东南。经僧格林沁调派营总恒龄等跟踪追剿。扼贼北窜。该逆遂攻扑西华县城。知县徐炳登陴守御。匪势虽觉渐退。而该逆奔窜靡定。亟宜并力兜剿。以遏凶锋。著僧格林沁严饬派出之恒龄等跟踪追蹑。痛加剿洗。惟该逆避兵西窜。必须得一支劲旅。迎头截击。著郑元善速饬洪贞谦驰赴许州。会同杨长春所部。确探贼踪。与恒龄等马队前后夹击。聚而歼旃。毋令蔓延为患。永城以东捻匪。窜踞岳家集一带。经营总富和带队往剿。颇有斩获。该匪愈聚愈众。知县陈灏督剿阵亡。仍著僧格林沁责令富和实力剿办。务将岳家集孟家楼等巢穴攻破。毋稍松懈。毛昶熙业己回省。著即密饬各属团练。扼要防剿。永城县境。既有贼匪屯聚。毛昶熙自应仍回归德。调拨宋营兵勇。会同富和将李家林一带踞匪。克日歼除。毋留遗孽。至粤匪围攻镇平县城。经官军击退后。仍在距城不远之村庄。盘踞肆扰。多隆阿现在计已行过襄阳。著仍遵前旨。就近将镇平败匪。埽除净尽。再行相机前进。所有撤赴商南之前敌马队。著即赶紧折回南阳镇平一带。会同卢得胜各军攻剿毋得贻误。此次晋省协拨皖营军饷一万两著以五千两解赴胜保行营。以五千两分解太和军营。匀拨济急。僧格林沁所请部拨库款十万两。以济急需。本日据英桂奏、委邵煜、沈珍、分解京饷十万两。业已起程。已谕令该抚将此项银两。解赴僧格林沁军营交纳。该大臣即派员沿途迎提。以期迅速。将此由六百里各谕令知之。　　

○又谕、僧格林沁奏、苗沛霖甫经归正。全在地方大吏。妥为驾驭。方可不至决裂。现在楚军与苗练。仍有各不相容之势。请饬李续宜顾全大局各等语。苗练藉就抚之名。威偪各圩。收集羽翼。其居心实属叵测。李续宜慑以兵威。使之潜消桀骜。自是正办。第陕省回匪猖獗。亳捻大股。又复西窜。当此各路军务吃紧之时。若该练意不自安。致成反侧。虽该大臣一军。兵力强盛。可以剿办。深恐四出滋扰。备多力分。转形棘手。现在僧格林沁已劄饬苗沛霖奋勉图功。将攻剿捻匪情形。随时禀报。暂示羁縻。惟相隔较远。仍有鞭长莫及之虞。著李续宜统筹大局。妥为驾驭。务使该练于知畏之后。继以知感。庶地方早就肃清。此事关系至重。叠经谕令该大臣妥筹办理。想自能斟酌万全也。胜保办理苗练。一味偏袒。僧格林沁素以公事为重。其心无私。前在连镇高唐等处。办理剿抚各节。宽严得宜。持论亦无偏倚。该大臣之待僧格林沁。不可与胜保一例看视。如僧格林沁有未能见及之处。该大臣不妨详晰指陈。庶彼此心心相印。可以和衷共济。实所深望。僧格林沁原片。著钞给阅看。将此由六百里谕令知之。　　

○又谕、徐之铭奏、现在滇省安堵如常。附省州县。均已退出城池。听官办理。如兵练入滇。恐大局复有变动。大理西路。尚未就绪。经马德新等一力承担。请饬张亮基不可统带兵练来滇等语。现在抚局已定。该抚即可因势利导。使地方悉臻安谧。至张亮基奉旨办理滇省事宜。带领兵练护卫。亦系体制当然。果使滇省已如常安堵。无须用武所带兵练。即可于到滇后遣散。此意本日已谕知张亮基酌办。林自清既不可入滇。于张亮基亦无所益。本日亦经谕令张亮基察看。徐之铭、惟当镇抚回众。明白晓谕。令其不必惊疑。并就现在应办事宜。悉心筹画。俾张亮基入滇后。相助为理。悉臻妥协其余可毋庸过虑也。另片奏张亮基告示。无庸黏贴。及密陈岑毓英可备任使二片。均著留中。张亮基所发告示。系属剿抚兼施。并非专主剿办。徐之铭可于晓谕回众后。即行张贴。毋庸避忌。将此由五百里谕令知之。　　

○又谕、前因马如龙欲阻潘铎、张亮基入滇。曾经谕令该督等详细斟酌。此次徐之铭又称滇省回民。闻张亮基带兵前来。人人惊疑。大军入境。恐有开仗堵御之事。请饬该前督轻车减从。不可多带兵练等语。是徐之铭事事全为回人挟制。恐张亮基到滇。非其所利。故作此张惶之词。其所称滇省抚局大定。迤西一带。亦可次第办理各情。尤不足信。张亮基、潘铎、将来入滇以后。一切进止机宜。务当熟筹审处。谋出万全。不可稍涉大意。致堕奸计。至林自清应否随同赴滇。抑或留川差遣。仍著骆秉章、潘铎、张亮基、妥筹办理。其林自清部下兵练。尚扎泸州。该督等亦须设法安置或酌量调遣。或妥为遣散。以弭后患。如必须挈带林自清入滇。亦须设法妥办。不可过涉张惶。一切办理情形。并著随时具奏。所称滇省盐价平减。请将加运川盐。及招贩捆运之处。概行停止。与现在情形。是否相符。又称东川开局鼓铸。有碍大局。请饬张亮基将所收七万两。解交滇省藩库。以重帑项等语。均著骆秉章、张亮基等酌量情形。妥为办理。徐之铭摺片共五件均著钞给阅看。将此由六百里各谕令知之。　　

○予河南永城阵亡署知县陈灏祭葬世职加等。　　

○调察哈尔牧群马一千匹。赴钦差大臣僧格林沁军营备用。　　

○缓徵山西榆次、阳曲、二县上年民借仓谷。　　

○庚申。谕内阁、骆秉章奏、道员被揭。摭款讦告。请先行惩处一摺。四川候补道赵友泰、前经骆秉章奏该员接管省城防剿局务。于滥派兵差夫马银两。申覆含混。业经降旨。饬令听候传讯。兹据骆秉章奏、赵友泰于被参后。先后禀讦委管清查局务之署成绵龙茂道王廷植、前在川东道任内。被所属丁忧永川县知县黄惇典讦告。该员办理江西捐输。其兄王廷栋买会馆捐银八千两。得邀议叙。并该道员加扣解费。侵蚀盐厘各款。禀请查办。经该督查明王廷植前经禀揭黄惇典所收捐数不符。并亏空本省暨两广捐输等项银共九千余两。该知县辄以王廷植滥扣捐输。浮收厘金等情。列款禀讦。曾经前任督臣崇实饬司查办。当据王廷植逐款禀覆。其黄惇典亏空款项。未据已革藩司祥奎查覆。未经参奏。赵友泰遽摭拾前事。意存报复。请分别惩办等语。除赵友泰禀讦王廷植各款。在被揭之后。照例立案不行外。赵友泰以监司大员因案被揭并不听候查办。辄敢挟私报复。实属恣睢躁妄有玷官箴著先行交部议处。仍归滥派兵差夫马案内。交骆秉章严行查讯。如有私弊。即行严参惩办前任永川县知县黄惇典、于丁忧交卸后。亏空公项。延不交清。经该管道禀催。辄复藉端挟制。意存反噬。尤属藐法。黄惇典著即行革职。并著骆秉章提省严究。以儆官邪。其王廷栋以江西委员。买本籍会馆捐输银两。应否援照移奖亲友之例。准其议叙。并著该部查明办理。傥或有违定例。即著将王廷栋、王廷植、一并照例议处。　　

○又谕、骆秉章奏、请将擅殴职官纵勇滋事之参将革职一摺。四川在籍参将陈祥兴、募勇助剿滇匪。所部人众。漫无纪律。据眉州武生李辉堂控称、陈祥兴之勇。至伊家焚掠。将伊父李伟仕等杀伤毙命。又据吏目胡稷等控称、勇丁至寓滋扰。并陈祥兴喝令勇众。将该员等捆缚殴伤。又据生员陈大经控称、该营弁勇王占先等。将伊拉搕得赃。陈祥兴索银三百两不遂。肆行责打各情。经骆秉章派员查明属实。饬该参将将滋事勇丁交出审办。陈祥兴抗违日久。延不交出。实属目无法纪。陈祥兴著即革职拏问交骆秉章提同行凶滋事之勇丁等。研讯明确。从严惩办以肃戎行。　　

