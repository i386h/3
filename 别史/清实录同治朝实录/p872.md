<!-- { "loadSidebar": true } -->
○谕军机大臣等、前因左宗棠奏、请借用洋商银两。当经谕令该衙门妥筹办理。兹据总理各国事务等衙门奏称、照案借银。行息太重。四成洋税一项。不妨暂为通融。请将左宗棠原拟代借之款。划分为二。一半提用洋税。一半由各海关向洋商借用。开单呈览等语。左宗棠军饷。待用甚急。该衙门所筹办法。既可节省息银。又可不误要需。自是两全之道。即著曾国藩等按照该衙门所拟各节。先由应解部库四成洋税项下。提出银一百万两。飞速解交左宗棠军营支用。其一百万两。由各海关出具印票。由各督抚加盖关防。交胡光墉、应宝时、向洋商借用。由江甯等省各藩司于应协甘饷项下拨还。并委解部库交纳归还四成洋税之款。仍足二百万两之数。左宗棠于以上两项银两。随收随报总理各国事务等衙门。俾便查催。该大臣素顾大局。必能仰体筹饷之艰。撙节动用。迅埽逆氛。以慰朝廷西顾之忧。其单开数目。著各该督抚等督饬按月分别起解。毋许稍延。至四成洋税。系解部要款。并著按期拨解。如有迟延。即著照拨解京饷章程。查明参办。原摺单均著钞给阅看。将此由六百里谕知曾国藩、左宗棠、英桂、马新贻、瑞麟、郭柏荫、丁日昌、李瀚章、卞宝第、李福泰、并传谕何璟知之。　　

○命科尔沁宾图郡王西哩巴咱尔、郭尔罗斯辅国公阿勒坦鄂齐尔、在御前行走。赏科尔沁扎萨克图郡王达特巴扎木苏、扎萨克图汗车林端多布、喀尔喀贝勒多布沁扎木楚、三眼花翎。　　

○赏前任乌什帮办大臣伊昌阿头等侍卫。在乾清门行走。　　

○予河南历年阵亡殉难官绅妇女一千六百八十一名口分别旌恤如例。　　

○朝鲜国使臣金益友等三人于午门外瞻觐。　　

○戊申。祫祭太庙。遣恭亲王奕?恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○遣官祭太□山戊不□之神。　　

○谕内阁、丁宝桢奏、特参庸劣不职各员。请旨分别降革一摺。山东登州府同知图桑阿、不安本分。物议沸腾。莱州府同知汪澄之、贪婪不职。致激民怨。知府用候补同知直隶州知州张廷龄、素行鄙猾。大坏风气。署莱阳县候补知县张书升、藉端苛勒。扰累地方。均著即行革职。坐补临邑县知县吴廷鼒、贪鄙素著。声名恶劣。著革职永不叙用。已补平原县知县盛一林、居心近利。不洽舆情。著以教职选用。蓬莱县知县李德基、审断糊涂。性情疏纵。著以县丞降补。　　

○谕军机大臣等、左宗棠奏、捻逆东窜。现筹截剿情形。丁宝桢奏、捻窜豫疆。筹布河北剿办事宜各一摺。贼踪东趋河南卫辉府境。左宗棠现饬喜昌等入直隶磁州。出广平顺德一带拦截。刘松山等绕出贼之北面。向南压剿。即著严檄各军分路进攻。迅埽逆氛。左宗棠现由蒲州渡河。取道闻喜翼城。东趋入直。应如何择要驻扎居中调度之处。著左宗棠妥筹办理。喜昌等马队。到河南彰德后。即可迎头截剿。不必拘定指示道路。以免纡折。张曜、余承恩、宋庆、程文炳各军。著官文、李鸿章、李鹤年、催令该员等分途前进。星速会剿。左宗棠以捻逆中有宋景诗之党。难保不径趋大名。纠合宋景诗余党教匪。图抗官军。请饬李鸿章拨劲军驰赴大名一带。以杜句结。前已寄谕李鸿章、饬令刘铭传、善庆等所部。稍为休息。移师赴豫。即著左宗棠与李鸿章会商。檄饬该提督觇贼所向。实力歼除。各军到防后。均归左宗棠节制调遣。官文当懔遵前旨。驰赴省南。严密布置。毋稍疏虞。现在驻京之黑龙江马队一千名。著神机营王大臣整顿齐备后。派往直隶。并现在直隶之吉林马队。均交春寿统带。归官文调遣。以资厚集。捻匪并趋河北。亟应迅加剿办。东捻现已殄除。著李鸿章统率劲旅。前赴河南。豫为截剿地步。以免临时周章。如卫辉一带兵力不敷。并著添派得力之师。渡河会剿。赵长龄现由韩侯岭进驻泽州一带。务当督饬严密守御。遇贼即击。臬司陈湜现驻何处。西路河防。仍督同该臬司认真截剿。傥任陕贼续渡冰桥。惟赵长龄、陈湜、是问。李鹤年扼扎卫辉。著即就现有兵力。拦头截击。毋任匪势蔓延。东昌一带防务紧要。著丁宝桢檄饬派出各军妥筹防守。该抚并即亲赴东昌。相机布置。丁宝桢所调吉林黑龙江马队。务当赶紧训练。俾得迅速成军。以备调遣。将此谕知神机营王大臣、并由六百里谕知官文、李鸿章、左宗棠、丁宝桢、李鹤年、赵长龄、并传谕陈湜知之。　　

○予河南渑池殉难贡生赵学书母刘氏、妻张氏、旌表如例。　　

○蠲缓湖南武陵、龙阳、沅江、巴陵、华容、临湘、湘阴、澧、安乡、九州县。暨岳州卫被水地方本年额赋杂课有差。　　

○蠲免云南昆明、会泽、安甯、昆阳、嵩明、富民、恩安、呈贡、宜良、罗次、晋甯、定远、巧家、十三厅州县荒歉田地上年额赋有差。　　

○己酉。上御保和殿。筵宴朝正外藩。科尔沁、喀尔喀、喀喇沁、敖汉、扎赉特、奈曼、苏尼特、扎噜特、阿巴哈纳尔、翁牛特、乌喇特、王默特、克什克腾、茂明安、察哈尔、王、贝勒、贝子、公、额驸、台吉、暨朝鲜正副使。随文武大臣依次就坐。诸乐并作。上进酒。召科尔沁亲王济克登旺库尔、喀尔喀亲王达尔玛、喀喇沁扎萨克都楞郡王色伯克多尔济、敖汉郡王布彦德勒格哷固噜克齐、扎赉特扎萨克郡王阿勒坦鄂绰尔、奈曼郡王萨克拉、苏尼特扎萨克郡王托第布木、扎噜特贝勒达木林旺济勒、阿巴哈纳尔贝子桑斋萨喇特多布、翁牛特辅国公克什克阿尔毕济呼、乌喇特辅国公贡桑端多布、土默特辅国公格木丕勒多尔济、克什克腾头等台吉毕玛拉吉哩第、茂明安头等台吉达尔玛吉哩第、察哈尔扎萨克头等台吉玛林晋沁保等。至御座前。赐酒成礼。　　

○奉慈安皇太后慈禧皇太后幸漱芳斋。侍午膳。　　

○酉刻。上诣绥履殿慈安皇太后前。平安室慈禧皇太后前。行礼。　　

○谕军机大臣等、前因山西臬司陈湜防河不力。曾予严议。旋加恩改为革职留任。原冀策其将来。兹据乔松年奏称、陕捻窜渡冰桥。陈湜所部勇丁先溃。且当河防紧要之时。潜行回省。而其营中幕客。代禀左宗棠。巧为掩饰。晋省失事。罪在陈湜。览其所奏各情。是陈湜之贻误地方。殊堪痛恨。而其族人陈膺福捏禀李鹤年各情。实为营中恶习。著郑敦谨于驰抵太原后。按照乔松年摺内所陈。明查暗访。据实奏闻。断不可稍涉徇隐。致有贻误。原摺著钞给阅看。将此由四百里密谕知之。　　

○缓徵安徽望江、盱眙、泗、怀甯、桐城、潜山、太湖、宿松、宣城、南陵、贵池、青阳、铜陵、东流、当涂、芜湖、繁昌、合肥、无为、舒城、庐江、巢、定远、怀远、寿、凤台、宿、灵壁、阜阳、霍邱、亳、蒙城、颍上、天长、五河、建德、六安、太和、三十八州县被旱被水被风被虫地方新旧额赋有差。　　

○是年。旌表孝子、直隶等省魏廷麟等九十二名。孝友、湖北等省平澍等六十名。义夫、浙江省应延寿一名。义士、湖北省李贻泰等四名。义民、山西省段福临等二名。孝女、直隶等省王五姐等四口。孝妇、浙江等省周廷爟妻陈氏等三口。烈妇、顺天等省李光辉妻马氏等十口。守节合例、满洲马甲祥志妻吴佳氏等九十二口。蒙古护军校克蒙额妻白佳氏等四十口。汉军敖尔布林义妻刘氏等四十一口。内务府厨役永寿妻刘氏等四口。东陵承办事务衙门闲散和庆妻周佳氏等七口。各省驻防幼丁常明保妻觉罗氏等一百五口。奉天等省刘英妻张氏等一万五千六百八口。夫亡殉节。顺天等省林元熙妻郝氏等十口。未婚守志陕西等省赵瑜聘妻王氏等十五口。义婢浙江省徐玉梅一口。百□山戊不□寿民妇、四川等省刘朝栋等二十七名口。五世同堂、广东等省陆之煐等三十一家。乐善好施、江西等省伍应洪等三名。均给银建坊如例。　　

○会计天下民数谷数。除江苏安徽福建广西陕西甘肃云南贵州未经册报外。奉天等省通共大小男妇二万三千六百六十三万六千五百八十五名口。存仓米谷二百九十七万一千六百十石七斗七升四合八勺。　　


大清穆宗继天开运受中居正保大定功圣智诚孝信敏恭宽毅皇帝实录卷之二百二十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治七年。戊辰。春正月。庚戌朔。上诣奉先殿行礼。　　

○遣官祭太庙后殿。　　

○率王以下文武大臣。诣慈宁门。庆贺慈安皇太后。慈禧皇太后。礼成。御太和殿受朝。作乐宣表如仪。　　

○诣大高殿寿皇殿行礼。　　

○御乾清宫。赐近支亲藩等宴。　　

○奉慈安皇太后慈禧皇太后幸潄芳斋。侍晚膳。　　

