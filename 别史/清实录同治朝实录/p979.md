<!-- { "loadSidebar": true } -->
○又谕、郑敦谨奏查明失守城池各员弁。分别定拟一摺。同治六年十一月间。捻匪由陕西窜扰山西。吉州乡甯垣曲等州县相继失守。该文武员弁。虽无闻警先逃及事后捏饰情弊。惟守御不力失陷城池。均属咎有应得。已革署吉州知州余澐、既不入城救援又未随同克复。著发往新疆效力赎罪。已革乡甯县知县陈鲁、于城陷后督团入城。随同官兵克复。情稍可原。业经革职著免其治罪。吉州城守营把总汤得胜、署乡甯城守营把总贾吉龄、垣曲县城守营外委刘士升、均有守城之责。虽先期奉调外出。究属失陷城池。汤得胜、贾吉龄、刘士升均著即行革职。署吉州营守备贾腾蛟、奉调赴防。曾经击退贼匪。嗣复带兵赴援随同官兵克复州城。著免其置议。仍回本任。吉州吏目黄晋恩、乡甯县典史刘抡英、各有疏失监犯之咎。除黄晋恩业经病故外。刘抡英著革职免其治罪。余著照所议办理另片奏请将出力之文武各员量予恩施等语。平阳府知府龚嘉俊、绛州直隶知州沈钟、力保府州各城。功过尚足相抵。该员等应得所属失守处分。均著加恩宽免。已革总兵阎文忠、办理河防。尚能得力。著准其开复原官。以示鼓励。至已革太原镇总兵陈必友、防守所辖吉州河岸。不能实力堵御。致贼匪由此抢渡。蹂躏地方。厥咎甚重。所请开复原官之处。著不准行。　　

○又谕、郑敦谨奏、请饬催大员赴营带队等语。满洲镶白旗记名副都统保英、向在提督张曜军营统带勇队。该员于本年三月间赴部引见。迄今尚未回营。现在该提督军营。带队需员。著该旗饬令保英迅赴张曜军营毋稍迟延。　　

○谕军机大臣等、前因富明阿奏、挑选马队赴甘。筹办军装战马。恳请速拨银两。当经谕令户部议奏。兹据该部酌议覆陈。著照所请。所有此次赴甘马队应需整装各项。即著曾国藩于直隶旗租积欠东三省俸饷银内。提银一万五千两丁宝桢于山东地丁积欠东三省俸饷银内。提银一万五千两遴派妥员。赶紧如数解往。毋稍延误其前次调赴金顺军营官兵二百五十名所需整装等银。已由吉林铺商借垫。著富明阿于解款到后。一并归还。至吉林马价昂贵著准其援照黑龙江成案每匹给银八两。仍在各官兵应得军装项下。照数扣抵。富明阿务当严饬购买各员一律挑选膘壮俾资适用。不得以疲羸充数。一俟马价平减。即照该省旧章办理此次抽拨官马。并著富明阿迅速购买归补原额。以重边防。将此由四百里各谕令知之。　　

○又谕、前因德英奏、黑龙江调赴金顺军营马队请饬拨整装银两。当令户部速议具奏。兹据奏称、此项官兵需用整装银五千七百九十七两二钱八分零即在山东己巳年应徵地丁银内照数拨给著丁宝桢迅将前项银两。解交奉天。由该省转发黑龙江应用。其拨款未解到以前著都兴阿清安、即于盛京部库存项内先行如数筹垫。一面知照德英派员领回归还铺商借款一俟拨款解到。即行抵还。所有此次核借银两仍著该将军于各该官兵凯撤之日。在应领俸饷内按名扣还。以符旧制。将此由四百里各谕令知之。　　

○又谕、前因御史郭从矩等先后陈奏、山西直隶有匪徒聚众抢劫。并有二字会匪名目叠经谕令曾国藩等饬属严拏。业据曾国藩李鹤年。将查办情形覆奏。本日复据郑敦谨奏称、乐平乡与直隶毗连。时有赞皇等县民人来村乞食。村人呼为二子。又有匪类夜间乘便偷窃。辽平谓之二子直隶谓之黑骽。亦谓之黑骽棍。强乞巧偷。在所不免等语。山西劫案叠出。并任令匪类沿村强索强借。其平日之捕务废弛已可概见览郑敦谨覆奏各情。仅据属员一禀塞责并不实力查拏似此粉饰养痈。必至酿成巨患。著郑敦谨督饬所属。上紧缉拏。毋令匪徒溷迹傥存五日京兆之见。贻误地方。恐该署抚不能当此重咎也。至约期会哨。尤须实力奉行著曾国藩、郑敦谨、李鹤年懔遵前旨妥议章程。认真筹办。将此各谕令知之　　

○庚辰。谕内阁、刘典奏请将领获粮价延不买补之署任知县革职监追一摺。陕西署洛川县知县州判周贵庠、于应行买补仓粮。业已由营领价。延不采买经刘典委员确查。复将报买小米价值浮开列抵实属胆玩。周贵庠著先行革职监追。勒限一个月。将应赔食粮。暨采买浮冒价值追缴。该员另有领银一万四千两采买浮报粮价。一并严追。傥逾限不完。即著严参治罪。洛川县知县王浩、领银采买军粮。并著查明有无浮冒情事。勒限完缴。如敢延宕即行严参惩办。寻奏、查明周贵庠领银买粮。恐碍民食。未即采办迟延尚属有因。惟那用仓粮支发募勇口食。并未先事禀明。殊属不合。现将银粮如数完缴。应请开复原官仍交部议处。王浩查无浮冒情事。惟驿务废弛应请交部议处从之。　　

○又谕、锦丕勒多尔济奏、请将擅戴花翎办事枝梧诿卸之员。交部严议一摺郎中恒庆、于上年伊勒屯请奖管解马匹出力人员案内。所保四品顶带花翎。业经该部议驳。乃该员并不遵照。仍行擅戴花翎且于交办事件。枝梧诿卸。实属咎有应得道衔候选知府乌里雅苏台承办兵部事务郎中恒庆。著交部严加议处。饬回本旗。听候部议。所遗员缺。著该部另行拣员充补。以重职守。　　

○谕军机大臣等、传谕署安徽巡抚吴坤修。安徽凤颍道刘毓楠、著吴坤修悉心察看如竟不能胜任。即行据实参奏前据吴坤修奏称刘毓楠承办宿州等处淤塞河道工程有蒙混草率情事。并著该署抚仍遵前旨。详细查明。从严参办。不准稍涉徇隐。　　

○又谕、刘昆奏、援军克复施秉。荡平各寨进规黄平新州。遇伏失利现在固守镇施两城。再筹进取一摺。楚军既克施秉。复乘胜埽荡白洗各苗寨。乃因黄飘险要。黄润昌等分队进攻。逆首包大肚纠集悍党数万。先伏山谷。待我军入险。突起阻截。以致黄润昌等血战捐躯。丧我良将。披览刘昆所奏各情。曷胜悼惜。现在席宝田等固守镇施两城。虽大局尚无妨碍。而逆贼狓猖至此敌忾同仇。谅各营倍深忠愤。即著刘昆饬令席宝田。激励诸将。力振军威。断不可因一挫之后。稍形颓丧。必当设法规取。将包大肚等首夥各匪悉数埽荡。以快人心。其各营更换病卒。及阵亡缺额各勇。并著刘昆饬令迅速募足。以资进剿。将此由六百里谕令知之。　　

○以甘肃防守省城出力。予提督彭楚汉、前布政使林之望等优叙赏总兵官雷震云巴图鲁名号。游击袁有光同知景春等花翎。守备毛发祥等蓝翎。余加衔升叙有差。　　

○以约束勇丁不严。革湖南总兵官罗章才、副将李作松、都司邓奇望职。帮办营务增生胡昌俞斥革。均遣戍黑龙江并革都司黄益试、唐得胜、邓奇乡、守备李振锡、把总朱玉清职。　　

○予贵州黄飘寨阵亡按察使黄润昌祭葬世职如巡抚例。谥忠壮。道员邓子垣祭葬世职如布政使例谥壮毅。提督刘长槐祭葬世职加等。谥果壮。均交国史馆立传。并于死事地方暨原籍建立专祠。知府罗萱等十九员祭葬世职加等。　　

○予湖南故户部尚书何淩汉入祀乡贤祠。从巡抚刘昆请也。　　

○以上夏至祭地于方泽。自是日始、斋戒三日。　　

○辛巳。谕内阁、户部奏、请撙节库款缓发各项工程杂款等语。现在部库款项支绌。除应放正项。并紧要工程照常支放外。其余各项工程。及一切杂款。均著暂缓发给。俟库款充裕。再由该部斟酌缓急。奏明办理。　　

○谕军机大臣等、前因户部奏、请饬滨临江海各省。解钱筹铜叠经湖广等省将钱文解存天津。听候拨用兹据该部奏称、库款不敷周转。请停止天津练饷钱文。无庸在京饷内划抵。仍将所拨银两解京等语。现在库款支绌。自应斟酌缓急。妥筹办理。所有湖广等省未经报解钱文即著照该部所议。一律停止。各该省应解八年分京饷。著李鸿章、马新贻、英桂、瑞麟、郭柏荫、刘昆、刘坤一、丁日昌、李瀚章、李福泰、张兆栋、文辉、按照该部原拨数目批解银两。其七年分欠解钱二十万串。并著李鸿章、马新贻、丁日昌、刘昆、张兆栋、各按以钱合银数目。赶筹银两。委员解部。不准藉词迁延至各该省已解未到钱文。著崇厚于解到时。认真验收。同上年已收钱文。截清数目。照旧存储该大臣即将练饷局委员薪水等项。归并裁减。咨部核办。原摺均著钞给阅看将此由五百里谕知李鸿章、马新贻、英桂、瑞麟、郭柏荫、刘昆、刘坤一、丁日昌、李瀚章、李福泰、崇厚、并传谕张兆栋、文辉知之。　　

○又谕、户部奏、援案请饬各省续拨京饷一摺。据称各省解款。除截留抵拨不计外。截至四月底止连已解未到并计仅止一百余万两。而部库实存无多。每月放款甚钜。现复库款支绌。必须豫为筹备。著照该部所请。添拨山东地丁银十万两。河南地丁银十万两。驿站存賸银六万两。河浙盐课盐厘银五万两。福建厘捐银五万两。浙江茶课银五万两。两淮盐厘银二十万两。四川盐厘银五万两。按粮津贴银十万两九江关常洋两税银二十万两。赣关税银四万两。共凑拨银一百万两。即著马新贻、英桂、吴棠、丁宝桢、李鹤年、卞宝第、李瀚章、刘坤一、文辉督饬各该藩司等。将续拨京饷赶紧设法筹措。即原指款项无存。亦应另行筹款源源报解。以济要需。傥敢藉词推诿。即由该部指名严参。原摺均著钞给阅看。将此由五百里谕知马新贻、英桂、吴棠、丁宝桢、李鹤年、卞宝第、李瀚章、刘坤一并传谕文辉知之。　　

○追予江南江甯殉难前任广西巡抚邹鸣鹤祭葬世职加等。谥壮节。　　

○旌表守正捐躯山东平度州民女李满嫚。　　

○壬午。谕军机大臣等、袁保恒奏粮台饷需支绌。请旨饬催一摺。陕甘军饷紧要。前经户部先后奏拨各省关新旧协拨银八百一十万两兹据袁保恒奏称、各处应协饷银。屡经咨催或全未报解或解不足数。现在实解到台之饷。不及一半。且出款陆续加增至百余万两皆刻不容缓。而又不在左宗棠穆图善刘典原请饷数之内无论如何腾那。万难敷衍。开单请饬迅解等语。西陲粮饷奇绌兵丁困苦情形。不堪言状亟应源源接济。方免哗溃之虞。著李鸿章、文煜、马新贻、瑞麟、英桂、郑敦谨、刘坤一、李瀚章、郭柏荫、丁日昌、卞宝第、李鹤年、丁宝桢、刘昆、李福泰、张兆栋、吴坤修、文辉饬令各该藩司监督。无论何款。迅将新旧欠解之饷。赶紧筹拨并著师曾崇礼按照单开欠解之数。迅速设法筹解各该将军督抚监督等。务当力顾大局克日派员解往。以应急需。不得稍有迟误。原单均著分别钞给阅看。将此由五百里谕知李鸿章、文煜、马新贻、瑞麟、英桂、郑敦谨、刘坤一、李瀚章、郭柏荫、丁日昌、卞宝第、李鹤年、丁宝桢、刘昆、李福泰、并传谕吴坤修、张兆栋、文辉师曾崇礼知之。　　

