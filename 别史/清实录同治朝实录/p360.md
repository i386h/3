<!-- { "loadSidebar": true } -->
○谕议政王军机大臣等、刘长佑奏、宋逆被剿西窜。亲督步队分道堵截。及贼由浚县渡过卫河。窜入临成一带各摺片。所奏宋景诗被剿狂奔。窜过开州等情。与僧格林沁前奏。大略相同。该督以捦获贼供。有宋逆在井店被马队击败。已由浚县西渡卫河之信。当派余承恩等各队。驰赴临漳。江长贵、徐廷楷、各率所部。驰赴临洺关及顺德府一带。以备边防而资后劲。讵贼已于十七八日为马队追及。由浚县凫过卫河。窜入临漳成安一带。是贼踪已复自西而北。余承恩等各队。曾否与贼相遇。该督现驻大名。正可督令与江长贵等各军。由顺德临洺会合堵剿。王榕吉之兵驰赴钜鹿。参将刘祺驰赴正定。亦皆可以联络接应。著刘长佑迅即严督诸军。迎头截击。以防北窜。恒龄、苏克金马队。由内黄取道追剿。是已在贼之南。追剿愈紧。必至贼踪偪近畿疆。此贼马队尚多。直省官军均系步队。不足制贼死命。著僧格林沁饬令恒龄、苏克金、速即闲道绕出贼前。自北而南。奋力迎剿。其河北一路。著张之万懔遵前旨。饬令该镇道等实力防剿。贼由开州窜越浚县渡河。业经扰及卫辉属境。该镇道等、曾否带领兵练截击。并著张之万严行督率。认真防剿。毋任贼匪乘闲往来。致干咎戾。晋直交界。相距漳洺道里非遥。现在宋逆有图窜山西之势。并著英桂豫饬所属严加备御。毋令贼于直境被击得以西越晋疆。扰及完善。僧格林沁现在是否尚驻刘贯庄。所有莘堂观朝等县窝藏匪党。摉捕如何。如已有端绪。即可径交阎敬铭督率地方办理。该署抚务当严督所属。联合绅团。实力摉捕。净绝根株。宋景诗一股。残败之余。率其死党。冒死纷窜。谅人数已不甚多。即著僧格林沁督令各军。乘势埽除。尽歼丑类。刘长佑督师日久。未能将此贼迅图殄灭。现在贼踪复扰直境。尤应激励各营兵勇。与恒龄等马队会同夹击。以速收效。其大名镇道姜国仲祝垲二员所部兵勇。现尚驻开州等处。仍饬严防回窜。随时探明贼踪。与迎头拦截之军。合力兜围。毋再贻误。将此由六百里各谕令知之。　　

○又谕、吴棠奏、蒙城危急。遵饬陈国瑞赴援一片。据称涡河南北两岸之王圩宋圩。皆为贼踞。自蒙城东南。现绕至北面西面。悉皆苗垒。皖军在城外所扎各营。尽包贼中。其英翰小涧集官军。隔于城西。该城粮道四绝。万分危急。苗逆以马步七八千出外分抄。英翰一军。被贼冲退。经姚广武从旁夹击。该逆复以步贼数千由南路冲上。两面包裹。凶悍异常。官军奋勇苦战。逆众始行溃遁等语。蒙城自马新贻移军赴临后。贼势趋重。筑圩环偪。实属情形万紧。该城所恃以为援应者。惟陈国瑞一军。该总兵已于八月十四日抵徐。即著吴棠传知该员迅速进兵。先通蒙城饷道。力解城围。毋得稍事迁延。致令孤城坐困。北窜捻股。既由丰县南遁回巢。宿西一带。有艾宪银一军。谅资堵剿。其姚广武一军。即著吴棠饬令与陈国瑞之兵。联络策应。合力进取。毋误事机。前因江北军情稍松。而临淮甚紧。有旨令富明阿酌带官兵。赴临援应。此时蒙城危急万分。富明阿之军。如能早到临淮。相机进取。亦可掣动蒙城贼势。即著该都统懔遵前旨。迅即拔队兼程前进。与唐训方合力战守。江北防兵。久经休息。临淮得此生力之军。亦可大振声威。兼筹进取。则蒙城军事。或可稍松。解围必当更易。谅富明阿必能领会机宜。迅速前进也。江北防务。即著都兴极督令在防各军。严扼要隘。毋稍疏忽。以副委任。将此由六百里各谕令知之。　　

○又谕、李云麟奏、驰援陕南。通筹进剿。请由楚陕两省各设粮台一摺。陕南军务。亟须整饬。毛震寿虽尚能搘拄。而剿办总难期得力。即著李云麟迅由郧阳带领所部。星驰赴陕。速解汉中城围。分救镇安。其汉阴及山阳所属之漫川关等处分布各军。即照所拟办理。仍著刘蓉迅速由川赴陕。以资统率。刘蓉到陕南后。一切地方军务。及毛震寿、李云麟、新旧各军。均归该抚节制。以一事权。李云麟即可会同刘蓉陈奏事件。无庸自行单衔具奏。至楚陕两省。应行各设支应粮台。著官文、严树森、刘蓉、张集馨等、查照办理。并将陕南军饷。由两省源源解济。毋令缺乏。李云麟现在带兵由鄂赴陕。如需襄办营务文案等件之员。秦楚两省。自不乏人。可以随时择调。所请国子监司业绍祺、兵部郎中国英二员。均著毋庸令其前往。将此由六百里谕知官文、严树森、刘蓉、李云麟、并传谕张集馨知之。　　

○又谕、劳崇光奏、查明前署督臣殉难。及滇省大概情形一摺。所奏前署云贵总督潘铎死事缘由。与前日骆秉章所奏。大略相同。现在杜汶秀仍盘踞大理。叛逆已成。马荣踞寻甸。马联升踞沾益。皆受杜汶秀伪职。时至附近各处滋扰。徐之铭一言一动。皆听回教诸人指挥。近则不独回民挟制。即岑毓英亦遇事把持。滇省大小政务。皆由岑毓英马如龙主持。徐之铭谄附回民。以为护符。是非倒置。任意欺罔。实堪痛恨。马如龙心术隐微。固不可知。既据该督奏称、外貌颇袭取忠义之名。不肯自居叛党。且具禀该督。词尚恭顺。即著劳崇光、贾洪诏、乘机诱掖。或尚有可用之处。即照该督所拟。设法暂与羁縻。但须随时防范。不可堕其诡谋。省城兵权利权。均归回民。虽当此兵饷两绌。未能遽挽积弊。然将来应如何办理。亦当豫先筹画。庶可渐图规取。劳崇光、贾洪诏、务当随时确查该省情形。与骆秉章悉心筹商。妥为办理。至本地团练。如临安之梁士美、东川之杨盛宗。既称得力。应如何加意拊循。俾为我用之处。并著会同妥筹。设法驾驭。将此由六百里各谕令知之。　　

○又谕、劳崇光等奏、通筹黔中下游大局。并攻克桐梓县属鼎山城贼巢。黔西州水城厅肃清各摺。贵州黎平之六峝、镇远之张家寨、石阡之荆竹园等处贼匪。负嵎老巢。句结蔓延。虽张家寨荆竹园窜匪。叠经官军堵剿获胜。将火烧桥等处各贼巢。先后攻克。惟黎平等府贼匪。仍尚不少。亟须痛加剿洗。著劳崇光、张亮基、督饬将弁。激励兵勇。实力进攻。务当埽除群丑。迅殄逆氛。所称贵州骁将健卒。尚不乏人。但由湖南拨饷。按月解黔。不难陆续荡平。无须以楚援黔等语。该督抚办理贵州军务。是其专责。今但借资湖南之饷。而不复资其兵力。谅劳崇光等确有把握。定能克期埽荡。以慰朝廷廑系。桐梓县属之鼎山城贼巢。现已攻克。黔西水城。一律肃清。惟贼踪飘忽。时散时聚。从前田兴恕办理军务。于各该地方屡复屡陷。甚不足恃。该督抚务将已复各州县。督饬该地方官。严密守备。认真防御。毋令贼匪再行阑入。以期次第廓清。傥业经肃清之地方。复被贼匪窜陷。惟劳崇光张亮基是问、贵州教民一案。昨因时阅月余。未据该督抚将办理情形覆奏。复谕令劳崇光等查明。如田兴恕之任性妄为。实由劣员谢葆龄等愚弄所致。究竟何员尤为可恶。系属罪魁。该督等即将其愚弄田兴恕及或有挑唆惩恿等情。切实查明。尽法惩办。并将该劣员谢葆龄等罪状奏闻。著劳崇光、张亮基、懔遵八月十五日寄谕。妥为办理。设法赶紧了结。该督抚老成练达。素顾大体。谅能不负委任也。将此由六百里各谕令知之。　　

