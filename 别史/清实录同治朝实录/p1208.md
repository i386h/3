<!-- { "loadSidebar": true } -->
○乙亥。谕内阁、前因左都御史胡家玉奏、江西省钱粮。违例加徵。请饬裁革。并不得立捐款公费名目等语。当谕令刘坤一严饬所属州县。恪遵定例。不准丝毫浮收。如查有私立捐款公费名目。额外加徵。即著严行参办。嗣据刘坤一奏、据实直陈丁漕改章实在情形。请仍照新章办理。当经允准。仍谕令随时认真稽查。傥有丝毫浮收。即行从严参办。兹复据胡家玉奏、沥陈江西省违例加徵各弊。请饬部核议等语。著户部按照该左都御史所陈各节。及江西省现在情形。应如何办理。始臻妥善之处。悉心酌核。妥议具奏。至所称请严饬各州县。不得将上司之供应。道府之漕规节寿诸陋规。巧立办公名目。取之于民等语。著该抚仍遵前旨。严饬所属认真革除。以维政体而恤民生。寻户部奏、遵议江西地丁一项。请饬该抚臣按照曾国藩原定章程办理。漕折一项亦请查照同治四年奏定钱数徵收。至逾限加价一节。应令仿照江苏办法年内毋庸加收。年外每石加钱五百文。以示限制。从之。　　

○谕军机大臣等、左宗棠奏、围攻肃城踞匪。并亲赴前敌一摺。官军克复东关后。复于大南门外。偪城修筑炮台营卡。该逆分股占踞两卡。经副将赖长等开炮轰击。仍夺回原筑营卡固守。该大臣现在亲赴肃州。即著与金顺会商。督饬各军。力筹进剿。迅克坚城。肃逆势极穷蹙。左宗棠、金顺、务当严密布置。锁合长围。就地殄除。毋令城贼乘闲出窜。又成不了之局。各郡县善后事宜。及金顺出关后粮运一切。即著左宗棠亲历该处妥筹办理。本日据景廉奏、回目马明投顺安夷。并有西攻绥来之说。若句结该处逆回。扑犯沙子山等处。现存兵勇无多。防剿均不足恃。请饬金顺来古助剿等语。著金顺一面部署出关事宜。振旅西行与景廉联络声援。以资战守。将此由五百里各谕令知之。　　

○又谕、景廉奏、回目马明投入安集延。并逆匪扑犯民团。派队援应各等语。马明乞抚。本不足恃。现在该逆与玛纳斯回匪均投并安集延。逆焰颇张。景廉务当督饬官军。慎守营垒。严防东犯。不得稍涉疏虞赵兴体等营勇。均系乌合之众。屡经逆匪扑扰。势难支持。景廉现派马队前往援剿。著饬令该官兵迅速西进。联络民团。实力防剿。以遏贼锋。沙子山地居要隘。该都统咨会锡纶。带兵会同荣全所部。进扎该处。以壮声势而固民心。即著该都统等彼皮会商。妥筹办理。安集延久踞乌城。势甚凶悍。非厚集兵力。难以得手。现在肃州一城。指日可克。前据左宗棠奏、金顺一军。请俟秋仲出关。本日已寄谕金顺。令其迅速振旅西行。该都统另摺奏、请拨军火。已谕定安常顺等照数拨给矣。将此由五百里谕令知之。　　

○又谕、景廉奏、请筹拨军火一摺。前据常顺奏、锡纶等营。需用军火。当照所请。谕令神机营如数拨给。由常顺等迎提回城。分拨应用。兹据奏称、锡纶现在布伦托海布置进攻事宜。亟需军火。即著常顺等于所调军火解到乌城时。即将洋枪排枪子母炮擡枪。随带洋火药铅箭铜帽等物。及旧存新调之火药。以一半分拨锡纶军营。由该帮办大臣迎提应用。又据奏称、此项军火。止可暂时敷用。衣再由绥远城调拨擡枪三百杆。随带铅丸三万出。火绳四千盘。如绥远库存无余。即就近制造。由该都统派员迎提。分拨锡纶应用等语。著照所请。由定安如数拨解。以济要需。将此由五百里各谕令知之。　　

○予甘肃肃州阵亡守备王安邦等十二员祭葬世职加等。　　

○上以祭社稷坛。自是日始。斋戒三日。　　

○丙子。谕军机大臣等、乔松年奏、黄河各厅险工。抢护平稳。工需尚属不敷。请添拨银两一摺。著钱鼎铭督饬藩司。再行拨给银四万五千两。与前拨之款。限霜清以前。发交开归道核实动用。以资修防。本年黄水停积。甚于往年。南岸险工较多。尤宜加意防护。乔松年务当严饬道厅各员。认真守护。以期工归实用。毋许稍有浮冒。致涉疏虞。将此由四百里各谕令知之。　　

大清穆宗继天开运受中居正保大定功圣智诚孝信敏恭宽毅皇帝实录卷之三百五十六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十二年。癸酉。八月。丁丑朔。上诣钟粹宫问慈安端裕康庆皇太后安。长春宫问慈禧端佑康颐皇太后安。至乙巳皆如之。　　

○祭先师孔子。遣协办大学士刑部尚书全庆行礼。　　

○谕内阁、王文韶奏、府城被水。拨款赈恤一摺。湖南永顺府地方。因本年夏雨过多。六月闲。蛟水陡发。冲塌郡城数十丈。城内衙署仓廒监狱民房。均多倒塌。附近各乡民房田庐。亦多被淹。闲有淹毙人口。小民荡析离居。览奏情形。殊堪矜悯。现经该抚筹款赈抚。即著严饬委员会同该地方官。认真稽查。核实赈恤。总期实惠及民。不准稍有浮冒。仍随时察看如有应行抚恤之处。即著妥筹办理。毋任一夫失所。城垣衙署监狱。并著设法次第。修复。　　

○又谕、王文韶奏、特参庸劣不职各员。请分别勒休降革一摺。湖南辰州府通判虞世庠。年力渐衰。事多废弛。著勒令休致。耒阳县知县尚宗康、性情迂缓。偏任家丁。临湘县知县恩荣、才识庸闇。遇事推诿。均著降为州判候选。候补知县朱斗垣、才劣品卑。不知检束。酃县教谕杨岳方、擅理词讼。毫无顾忌。桂阳县教谕俞锡桓、恃才妄作。士论沸腾。甯远县训导钟德烈、人品鄙陋。不堪矜式。东安县芦洪巡检彭骧、不谙公事。操守平常。辰溪县典史李守谦、居心阴险。怙过不悛。蓝山县典史邓坤、擅受酿案。败坏风气。均著革职。以肃官方。　　

○谕军机大臣等、王文韶奏、查办甯远强族匪徒。分别惩创一摺。湖南永州府属地方俗多强悍。甯远县属之西洞欧阳姓分居岭头等五村。尤为横暴。甚至抄抢奸杀。扰害良民。无恶不作。经该抚派委道员陈宝箴严密查办。拏获首匪欧阳华等多名正法。访缉余匪。解散胁从。并选设该姓族长。拟定规条约束。办理尚属妥速。著该抚随时督饬该地方官严拏逸匪。并认真整顿。慎勿姑息养奸。务使强梁知儆。附从者予以自新。分别妥办。毋枉毋纵。以去莠类而安善良。另片一件著留中。将此由五百里谕令知之。　　

○盛京将军都兴阿奏、病难速痊。恳请开缺回旗调理。得旨、都兴阿向来办事认真。病体现亦就痊。著将地方应办事宜实力整顿。以副委任。毋庸奏请开缺。　　

○调顺天府府丞张绪楷为奉天府府丞兼学政。命刑部右侍郎钱宝廉提督顺天学政。内阁学士马恩溥提督江苏学政。光禄寺卿许庚身提督江西学政。詹事府少詹事冯誉骥提督福建学政。翰林院编修王文在提督湖北学政。顾云臣提督湖南学政。费延厘提督河南学政。侍读黄体芳提督山东学政。编修谢维藩提督山西学政。吴大澂提督陕甘学政。张之洞提督四川学政。国子监祭酒章鋆提督广东学政。翰林院编修吴华年提督广西学政。安徽学政祁世长、浙江学政胡瑞澜、云南学政李端棻、贵州学政韦业祥、俱留任。　　

○戊寅。祭大社大稷。上亲诣行礼。　　

○秋分。夕月于西郊。遣郑亲王庆至行礼。　　

○谕军机大臣等、文麟奏、回匪攻扑马莲井等处营堡。派队援剿一摺。陕回大股。由敦煌西窜。先后围攻马莲井塔尔纳沁营堡。势甚狓猖。文麟现派马队驰赴塔尔纳沁援剿。著即饬令统领魏忠义等、会同该处兵勇。严密堵御。实力剿击。毋任逆匪窜越。该逆拥众奔突。诚恐窜入东山益形滋蔓。并著文麟咨会景廉、及巴里坤城大臣总兵等、一体严防。毋稍大意。将此由六百里谕令知之。　　

○盛京户部侍郎兼奉天府府尹瑞联等、奏陈筹办马贼情形。请另派大员专办。得旨、盛京马贼滋扰。叠经谕令都兴阿等认真摉捕。著该兼尹府尹与该将军体察情形。和衷商办。将马贼悉数查拏。务获究办。以靖地方。瑞联等所请＜??闲＞派大员办理之处。著毋庸议。　　

○以兵部右侍郎夏同善兼署刑部右侍郎。　　

○以通政使司副使岐元为光禄寺卿。　　

○以聚赌滋事。革河南知府谢国辅职。　　

○追予河南各属阵亡殉难绅民妇女五百七十名口分别旌恤如例。　　

○己卯。刑部奏、遵议不从反狱之监犯李汰淐、可否免句。得旨、该犯李汰淐、俟句到时。再行传旨。　　

○庚辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○辛巳。遣官祭昭忠祠。　　

