<!-- { "loadSidebar": true } -->
○又谕、奕梁等奏、甯夏满营。穷困难堪。请饬拨协饷。并现在军务情形。阿拉善官兵。路被回匪截杀各摺片。甯夏满营官兵。糊口无资。官员之家。日仅一餐者殊属不少。兵丁啼饥号寒。不堪其苦。甚至甘心自尽。览其陈奏各情。实堪矜悯。亟应速筹接济。救饥军而拯危急。著英桂迅速筹拨银五六万两。由平遥小路取道解赴甯夏。俾资周济。此项饷银。需用甚迫。该抚务当赶紧筹解。毋得迟延推诿。甯夏回匪。于投诚后。复与汉民构衅。屡攻洪广平罗两城。而仍以汉民不遵安抚。恣杀回众等词具禀。诡谋百出。反侧无常。现在汉回互斗情形。势又复炽。应如何妥速查办力弭衅端之处。著熙麟妥为兼顾。庆昀未到任以前。奕梁责无旁贷。务当与熙麟会同筹商。力支危局。毋得稍有疏虞。又据奕梁片奏、阿拉善官兵。行抵平罗边口。突有回匪数千。暗藏埋伏。开放大炮。将害官四员。兵丁跟役一百六十三名。受伤八十一名。遗失驼马军械甚多。该回匪拦截要道。所余官兵现驻草地等语。阿拉善王官兵。甫抵平罗边口。何以即有回匪数千埋伏。且该官兵于回匪设伏至数千之多。何至毫无觉察。致遭挫失。恐有不实不尽。驻扎草地之兵。现在是否业已前进。并此项阿拉善官兵。是否尚属可用。均著庆昀详细查明。据实具奏。将此由五百里各谕令知之。　　

○又谕、劳崇光奏、绕道由川入黔。中途击败发逆。并查明正安州官贪役肆。办理情形各一摺。劳崇光甫抵绥阳。即为石逆余党阻遏。该督仓卒号召。分投部勒。遂能以少击众。痛挫凶锋。实堪嘉许。此股窜匪。现经田兴恕、沉宏富等击败。屯聚南坪一带。复欲由黔窜蜀。正宜乘胜跟追。亟图歼灭。劳崇光以田兴恕系奉旨赴川差遣之员。饬令带兵二千。跟踪追击。顺道入川。惟田兴恕杀害教民一案。前已寄谕劳崇光、张亮基、迅速在黔办结。毋庸饬赴川省。如该革员业已入川。仍由崇实等押令赴黔。该督此次调派。自系尚未接奉前次寄谕。仍著该督等迅将田兴恕调回。听候查办。劳崇光并即赶紧驰赴省垣。会同张亮基将教民等案迅速办结。毋稍迟延。其南坪发逆。仍著调派得力官兵。实力追剿。就地歼除。至正安官役横徵暴敛。及弁勇妄杀。几激民变各情。贪暴凶横。实骇物听。该督甫入黔境。尚未接补授云贵总督之命。即能不嫌越俎。遇事留心。并将妄行惨杀之弁目刘沅标等立即正法。舆情翕然。办理甚为妥协。现在该督身任兼圻。地方吏治。尤属责无旁贷。所有加徵苛敛。及轻听酿变之署州牧陈铸、李咸中二员。即著会同张亮基提督严讯。切实惩办。毋稍姑容。其差役李菁等、并即饬令樊希棣按名拏获。就地正法。以快人心而肃吏治。将此由五百里各谕令知之。　　

○直隶总督刘长佑等奏、遵查直省军饷绌乏。请留芦盐复价一款。并酌拨天津洋药厘捐。以济急需。如所请行。　　

○以江南京口协副将成发翔为甘肃巴里坤镇总兵官。　　

○以江南官军攻拔雨花台伪城。及聚宝门外贼垒。予总兵官李臣典等加衔升叙有差。　　

○以克复安徽巢、和、含山、州县等城。赏道员彭毓橘、总兵官张锦芳、副将李宏试、巴图鲁名号。余加衔升叙有差。予阵亡参将陈邦荣、游击郑桢祥、都司丁文彬、守备张彪等祭葬世职加等。　　

○予贵州绥阳阵亡千总彭玉胜祭葬世职加等。　　


大清穆宗继天开运受中居正保大定功圣智诚孝信敏恭宽毅皇帝实录卷之六十八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。五月。丙寅。谕内阁、阎敬铭奏、请将已革道员暂行留营等语。前署山东济东泰武临道吴台朗、系奉旨革职之员。纵有经手事件。该署抚应即迅＜??闲＞贤员。前往接替。何得率以难于更易。无人可派等词。代为陈奏。豫为该员将来保举地步。而开纷纷渎请之门。若谓山东全省官员。竟无一人如吴台朗者。殊难凭信。所请吴台朗暂行留营之处。著不准行。　　

○谕议政王军机大臣等、给事中郭祥瑞奏、近日捐班流品太杂。竟有市井驵侩及劣幕蠹书土痞无赖舆台仆隶之徒。亦皆张罗杂凑。溷入仕途。请饬各直省督抚。遇有捐纳到省人员。认真考察。严加甄核。以清吏治等语。军兴以来。需费浩繁。国帑支绌。捐铜事例之设。实朝廷出于不得已。现既难于停止。即不得不思所以补救之方。若如所奏。此辈人等滥竽宦途。贻害百姓。迨至激成事端。仍复耗费军需。则是捐铜之设。非徒无益。而反有害。近来外省大吏。如左宗棠、沈葆桢、屡经甄核州县。捐纳出身者居多。均经降旨分别准行。可见各该省疆吏。果能留意人才。于此辈人等到省接见时。早有一番考察。如果才具品概。不能称职。非惟不可令其到任。且必当从严甄核。为朝廷惜名器。为仕途清流品。为地方弭祸乱。各直省大吏实操其权。嗣后著各直省督抚府尹。遇有捐纳人员到省。务必认真察看。或考其行谊。或访其声名。或令作牧令之论。或令读吏治之书。随时分别举劾。如有恶劣不堪造就者。即行严参。毋稍姑息。庶吏治可望肃清。流品不至混淆。而于军需亦仍无妨碍。原摺著钞给阅看。将此谕令各直省督抚府尹知之。　　

○又谕、有人奏、通州张家湾一带。时有骑马贼匪。白昼拦劫。经该事主等喊报。地方官置之不理等语。张家湾距京甚近。岂容骑马贼匪肆劫无忌。地方官有缉捕之责。何以于此等抢劫案件。漫不经心。著万青藜、林寿图、严饬所属认真查拏。毋稍疏纵。其窝匪处所。即行访明。密速摉捕。以期尽绝根株。并著查明该地方官。如有讳盗不报情事。即行据实奏参。将此谕令知之。　　

○又谕、本日已明降谕旨。授毛鸿宾为两广总督。该督接奉此旨。计不日即可驰赴新任。粤东系财贼之区。饷源所出。洋务厘务军务。头绪纷繁。关系紧要。该督任大责重。不可无相助为理之人。黄赞汤自＜??闲＞任巡抚以来。尚未见有所设施。其人近于巧滑一流。而毁誉参半。著该督于到任后留心察看。黄赞汤是否能实心任事。若令久于其任。能否得力。据实密奏。将此密谕知之。　　

○又谕、有人奏、粤省军务厘务。关系紧要。自劳崇光去任后。所办厘务。名为悉易新章。实则举仍其旧。而徵收之数。较前减少。并有各行厘金。每年可得钜万者。辄以多金贿通求免。甚至厘局委员。或为众所殴伤。或为民闲枷号。毁局罢市。诸骇听闻。如果办理得人。岁入可逾百万。高州军务。闻卓兴、方耀、积不相能。致贼益肆。提督昆寿、人甚正派。办事和平。现在前往督办。统一事权。若再得胆识俱优之道员唐启荫会同办理。于高州军务。当有裨益各等语。皖浙各营。需饷甚钜。原赖粤东厘金源源接济。前因曾国藩奏军饷支出。谕令黄赞汤等、将所收厘税。尽数解赴皖浙。不准截留。若如所奏。是该省厘务。未得其人。不独厘税毫无起色。而劣员朘削。抑且敛怨于民。亟应力求整顿。以裕饷源而收实效。毛鸿宾办理湖南厘务。章程诸臻妥协。本日已擢升两广总督。著即驰赴新任。会同黄赞汤、将粤东洋务厘务军务诸事宜。逐加整顿。焕然一新。方为不负委任。厘局积弊已深。尤须设法摉剔。慎选贤能之员。妥为经理。或查照湖南旧章。酌量变通。期于饷不亏而民不扰。惟在该督因地制宜。设法妥办。该督身任兼圻。责无旁贷。若日久无功。必惟该督是问。高州卓兴方耀两军。剿贼未见功效。方耀所部。尽属潮勇。闻其肆意杀掠。无所不为。方耀之弟方勋。势更凶恶。昆寿计已抵营。著即申明纪律。严饬方耀等奋勉杀贼立功。如有不遵约束骚扰居民者。该提督即治以军法。毋稍宽纵。唐启荫籍隶广西。据奏前随蒋益澧收复柳庆。卓著战功。复为刘长佑带赴广东。奏留该省。该道员向来涉历行闲。颇著劳绩。若令赋闲。未免可惜。著毛鸿宾、黄赞汤、迅派该员前赴高州。会同昆寿筹办剿匪事宜。以资得力。原摺著钞给阅看。将此由六百里各谕令知之。　　

