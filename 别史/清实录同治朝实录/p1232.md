<!-- { "loadSidebar": true } -->
○谕军机大臣等、李鹤年奏日本师船已与生番接仗。现筹防范一摺。日本并不遵约回兵。已与生番接仗。并拟即日移营进剿。其蓄谋寻隙。意图占踞。已可概见。该国现到轮船七只。尚有铁甲船及坚固兵船未到。此时衅端已开。自应先事布置。严密设防。以期有备无患。江苏广东沿海各口轮船。前已有旨准归沈葆桢调遣。李鹤年亦拟添调直隶江苏轮船赴闽防范。应需轮船若干只。即著李鸿章、李宗羲、张树声、端麟、张兆栋、如数拨往。以壮声势。日本被伤者是否止系数人。至生番有无被伤被杀之人。未据该督奏及。生番既居中国土地。即当一视同仁。不得谓为化外游民。恝置不顾。任其惨遭荼毒事关海疆安危大计。未可稍涉疏虞。致生后患。著沈葆桢懔遵叠次谕旨。随时与潘霨筹画。会商文煜、李鹤年办理。总当消弭边衅。豫遏诡谋。方为不负委任。李鹤年所筹自强之策。有无把握。是否办有端倪。不得以空言塞责。致误事机。将此由六百里密谕沈葆桢、瑞麟、李鸿章、文煜、李宗羲、李鹤年、张树声、张兆栋、并传谕潘霨知之。　　

○又谕、李鹤年奏、闽省兵饷。向赖各省协济。现计江西省共欠解银一百十九万八千余两。浙江省共欠解银七十三万七千余两。广东省共欠解银二十四万八千余两。请饬筹解等语闽省库储支绌需饷孔殷。各该省自应迅筹接济著瑞麟、刘坤一、杨昌浚、张兆栋、文铦、将欠解闽省兵饷军饷迅速筹拨。源源报解。毋再迟延。将此由四百里谕知瑞麟刘坤一、杨昌浚、张兆栋、并传谕文铦知之。　　

○己亥。改江苏苏松镇左营守备为中营陆汛守备。并改补千总外委各一员。从总督李宗羲请也。　　

○庚子。引见辛未斜散馆人员。得旨、修撰洪钧、梁耀枢、编修杨霁、郁昆、业经授职。二甲庶吉士陈理泰、朱琛、朱成熙、林国柱、廖寿丰、李殿林、牛瑄、陆廷黻、王祖光、张楷、潘炳年、崔国因、丁振铎、毛松年、尹琳基、曾培祺、邓蓉镜、恽彦彬、李联芳、卢崟、李岷山□□、臧济臣、袁善、吕绍端、张曾扬、毛五和、王廉、丁立干、李端、陈卿云、陈序球、唐景崇、孙汝赞、樊恭煦、雷钟德、朱文镜、张佩纶、欧德芳、瞿鸿禨、吴西川、顾树屏、许有麟、吴观礼、龚履中、鲁琪光、王贻清、陈钦、熊景钊、王文锦、谢元福、寇本瑊、陆继煇、李肇南、俱著授为编修。三甲庶吉士李长龄、贵恒、杨际春、陈秉和、陈宝、英煦、李绂藻、汪运錀、俱著授为检讨。承翰、金保泰、朱元治、洪镔、区谔良、彭垚曦、陈寿昌、俱著以部属用。杨成爻、周福清、王履亨、周衍恩、曾瑞春、陈瑜、黄崇惺、成占春、郑扬芳、鸣泰、许振祥、曹昌祺、李铁林、左璹、孙慧基、周晋堃、刘韫良、俱著以知县即用。　　

○授一甲一名进士陆润庠翰林院修撰。二名进士谭宗浚、三名进黄贻楫编修。　　

○辛丑。孝慎成皇后忌辰。遣官祭慕陵。　　

○谕军机大臣等、景廉奏、病势增剧。恳请开缺一摺。景廉假期届满。病未就痊。览奏殊深廑系。该都统久居边塞。为国宣劳。现在驻扎古城。防剿正当吃紧。且金顺等队计已陆续出关。尤须声势联络。力图进取。以靖边陲。景廉熟悉情形。未便遽易生手。仍当顾全大局。力疾从公。勉为其难。以副委任。著再赏假两个月。有营调理。无庸开缺。遇有紧要事件。仍著悉心经理。毋误戎机将此由四百里谕令知之。　　

○又谕、常顺等奏、酌拨马队进扎要冲。以护台路。并请借拨月饷各摺片。据称布伦托海。为塔城运道咽喉。锡纶现已移营进扎沙山子。该处地方紧要。拟将现驻科城之察哈尔马队。交特尔清阿带往驻扎。藉资镇摄。并令达密兰将驻扎库林胡都克之队。分拨一起。交卓淩阿带往科南车臣淖尔填扎。以备调遣等语。常顺等所筹布置。是否妥协额勒和布现已＜??闲＞放乌里雅苏台将军并令驰赴新任。著即迅速前往。到乌城后。统筹全局。酌度办理。此项马队。如须移扎所需月饷马匹等项。应否由科城借拨。并著一并奏明办理。杜嘎尔＜??闲＞署乌里雅苏台参赞大臣。已据奏报起程。何以日久尚未抵任。著即催令前进。毋再稽延。将此由四百里各谕令知之。　　


大清穆宗继天开运受中居正保大定功圣智诚孝信敏恭宽毅皇帝实录卷之三百六十六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十三年。甲戌。五月。壬寅朔。上诣钟粹宫问慈安端裕康庆皇太后安。长春宫问慈禧端佑康颐皇太后安。至辛未皆如之。　　

○上御乾清宫。命理藩院尚书皂保、左侍郎成林、乾清门侍卫载鷟、引后藏堪布噶青宜玛曲批、章嘉呼图克图等十一人呈递丹书克。　　

○以神灵显应。颁直隶霸州龙王庙御书扁额曰功在生民。　　

○谕军机大臣等、文煜、李鹤年、沈葆桢奏遵旨会筹台湾防务大概情形一摺。览奏均属妥协。日本上年遭风难民。经台湾商民与熟番救出交回该国转藉他国积年旧案。越境称兵。其为妄生觊觎。自不待问。该国此举。为中外之所共恶。沈葆桢等拟将叠次洋船遭风各案。摘要照会各国领事。其不候照覆即举兵入境与生番开仗各情形。亦分次照会。令其公评曲直。并拟购买铁甲船水雷及各项军火器械。均著照所议行。并准其将闽省存款。移缓就急。酌量动用如有不敷。即照所请暂借洋款。以应急需。调赴浙江之伏波等轮船。著沈葆桢迅速调回。直隶江苏广东沿海各口轮船。应如何调拨之处。著沈葆桢等与李鸿章、李宗羲、张树声、瑞麟、张兆栋、咨商妥办。前署台湾道黎兆棠、据沈葆桢奏称该员洞悉洋情。著瑞麟、张兆栋、饬令即行起程赴闽。以资得力。所请设电线以通消息。亦著沈葆桢等迅速办理。该大臣此时计已起程前赴台湾著即察看情形妥速筹办一面详悉具奏。用慰廑系罗大春、潘霨到台湾后沈葆桢即与该员等随时会商办理该省防务。沈葆桢、文煜、李鹤年、当统筹全局。妥为布置。另片奏请派员稽查船政等语。沈葆桢现在赴台。著文煜等传谕前陕西布政使林寿图。前往船厂认真稽查。随时察看海口情形。如有紧要事宜。与文煜、李鹤年、妥为备御。并著会衔具奏。将此由六百里密谕沈葆桢、瑞麟、李鸿章、文煜、李宗羲、李鹤年、张树声、张兆栋、并传谕潘霨知之。　　

○又谕、瑞麟等奏、越南匪徒情形。分别筹办一摺。据称法国已与越南议和。并与越南合兵剿办股匪。驱逐流民。该匪等有愿回内地投首之人。现筹办法等语。越南匪徒。一经法国会剿。难保不奔窜边境。著瑞麟等分饬沿边带兵各员。随时侦探。严密设防。如窜回各匪。仍敢持械肆扰。即著实力堵剿。毋令窜入内地。其投首之匪。尤应详查。如实系真心悔罪。自拔来归。即饬令交界地方官妥为收抚。不准携带军器。其中有无在内地犯案之人。瑞麟等仍当分别办理。并饬各本籍地方官严加管束。毋令滋生事端。如有流落难民迁回内地者。亦当妥为安插。总之为剿为抚。该督等务须妥慎筹办。不可稍涉轻率。致贻后患。以重边防。将此由四百各谕令知之。　　

○癸卯。引见京察年至六十五岁以上人员。得旨、裕陵礼部郎中讷默谨。著照旧供职。　　

○甲辰。孝诚仁皇后忌辰。遣官祭景陵。　　

○乙巳谕军机大臣等、袁保恒奏、遵筹穆图善步队各营月饷。并请饬户部速议健锐营军饷。请饬广东更正核计协甘饷数各摺片。穆图善一军。每年饷银一百八万两。各省欠解甚多。现在该军步队。亟须裁汰简练。统率出关。所需月饷。尤属刻不容缓。左宗棠全军饷项。已属不敷。实难匀济。将来此军出关有期。统计所部马步队月饷。及掣造转运诸费。共需若干。即著袁保恒详细奏明。应否加拨抑改拨有著之款。由户部妥筹办理。现在该军马队月饷及步队月支粮价盐菜等项。即由袁保恒咨商左宗棠。暂照向章匀那拨解。以资整顿。至各省关奉拨左宗棠协饷积欠甚多。刻下各军部署出关关外粮运以及关内善后各事宜。需款甚殷。各省应解饷需。正不得以关内肃清稍形松懈。著户部查明实欠数目。咨行各该督抚监督等竭力筹措。源源解济。毋稍延误明春接统成禄健锐营全军。所需饷项。甚形支绌。著户部指定确数。应如何与金顺协饷划分清晰。或改拨有著款项之处统由该部妥速筹议具奏。广东原拨左宗棠月饷。每月应解银七万两。现值关外用兵。需款甚钜。著瑞麟、张兆栋、饬令藩司。将协甘饷数。仍按奉拨每月七万两如数筹解。以济要需。另片奏、张曜、宋庆、所统嵩武毅字两军饷需。请暂由他省添协等语。张曜、宋庆、两军饷项。向由河南按月拨解。该抚素顾大局。并无短绌。现在该两军次第出关。所需饷项。正赖该省源源接济。以资饱腾。岂可轻议更张。转滋贻误。所请著毋庸议。将此谕知户部、并由四百里谕令瑞麟、张兆栋、袁保恒知之。　　

○派协办大学士吏部尚书宝鋆吏部尚书毛昶熙。教习庶吉士。　　

○丙午。上以夏至祭地于方泽。自是日始斋戒三日。　　

○丁未。旌表守正捐躯安徽六安州民鲁绍礼妻宋氏。　　

