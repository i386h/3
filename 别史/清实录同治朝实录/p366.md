<!-- { "loadSidebar": true } -->
○追予山东阵亡副都统伊兴额于奉天吉林旗籍建立专祠。殉难将弁。一并附祀。　　

○予山东军营病故副都统常山保祭葬恤荫加等。　　

○庚戌。谕内阁、骆秉章奏、请将获盗人员。仍复送部引见旧例等语。向例获盗人员。俱系交部分别议叙。即所获盗犯较多。亦止于送部引见。自咸丰五年部议章程。凡获盗人员。有拏获斩枭斩决一案六名以上。或两案三案。每案均在三名以上者。毋庸分案议叙。俱准督抚核实保奏。给予应升官阶。免其送部引见。原以四方多故。盗贼横行。故奖励不妨稍优。庶缉捕可收实效。乃自此例一开。获盗请奖之案。层见叠出。其认真缉捕者。固不乏人。而诈伪日滋。竟或徇亲友之请托。以盗犯相赠贻。在予之者以首先获盗让人邀功。而自居协获。仍免处分。在受之者毫无劳绩。优奖幸邀。似此夤缘为奸。巧于干进。殊于吏治有碍。嗣后获盗人员。仍著照旧例送部引见。其由督抚指定官阶专摺保奏章程。著即停止。以杜幸进而重名器。　　

○又谕、前因江苏通州会首盛广大等通贼一案。该犯等未即拏获。署通州直隶州知州黄金韶。辄将已获夥犯蔡之梁等就地正法。经吴棠奏参。将该员交部议处。兹据吴棠奏称、盛广大等犯。现已拏获讯明。该员前次正法各犯。并无屈枉。且查拏尚能迅速。功过相抵。黄金韶前次应得处分。著免其置议。所有续获通贼谋逆之盛广大即盛裕科又名盛玉珂、茅广幅即茅维中、王锦漳、吴正陇即吴城名、董芑香即董帼淐、均著即行处斩。以申国法。　　

○谕议政王军机大臣等、吴棠奏、援蒙官军到防妥筹进取。并临淮兵力厚集。请特派督办。以一事权各等语。苗逆拥众数万。全力围攻蒙城。情形万分危急。陈国瑞现已督队抵宿。自应赶紧进兵。吴棠□令先通蒙城饷道。稳扎稳进。尚属持重之见。第蒙城为皖北形胜之地。望援孔亟。到防援兵。固不可早昧轻进。致挫锐气。然亦当于慎重之中。力国进取之计。陈国瑞勇敢素著。所部亦称善战。现在吴棠抽调守徐之官军四百余名。驻浦之马步队五百名。齐赴该总兵军营。又为之接济军食。是该营声势渐壮。可战可守。即著饬令陈国瑞迅速拔队。滚营前进。疏通粮道。立解城围。不得以待兵待饷为词。致有贻误。至宿西余捻。有姚广武一军。随时防剿。当不至贻陈国瑞后顾之忧。前因临淮援军渐集。而责成未专。恐致互相观望。曾谕令富明阿、唐训方等。联络策应。并令富明阿督同陈国瑞等军。相机攻剿。吴棠本日所称带兵之员。素不相习。拟请特派督办大员。节制调度等语。与前旨之意尚合。此时富明阿督带马步二千余名。驰赴临淮。即著懔遵前旨。与唐训方和衷共济。妥筹防剿。并督饬陈国瑞迅解蒙围。如临军兵力。足可自守。而援蒙之军。势尚单薄。亦著富明阿、唐训方、酌量添拨劲旅。迅往助剿。毋稍迟误。其陈国瑞一军粮饷军火。仍著吴棠源源接济。毋令缺乏。将此由六百里各谕令知之。　　

○又谕、左宗棠奏、官军克复富阳县城。现筹剿办情形一摺。富阳一城。为杭城上游锁钥。逆贼负嵎踞守。经左宗棠督饬水陆各军。竭数月之力。将县城攻克。并将新桥贼垒。一并攻破。该逆望风逃窜。自应乘此声势。规复杭城。现在蒋益澧统率各营。沿江而下。偪杭城十五里而营。左宗棠亦移扎富阳。相机调度。著即激励诸军。鼓勇前进。迅拔坚城。毋失机会。水师战船。业已进薄杭城。著该督严饬该将弁等认真攻击。与陆军相辅而行。毋稍松懈。康国器已由富阳直趋余杭。魏喻义由新城出师夹击。著该督即饬令该员等迅图攻克。以孤杭城之势。一俟余杭攻拔。即迅速攻取海甯州城。则浙东之防可固。且与苏省规取嘉善之军。声势可期联络。伪听王现由嘉兴星夜回杭。嘉郡自必空虚。如机有可乘。李鸿章即可檄饬将士。相机乘虚进捣。以牵贼势。著李鸿章酌量调遣。浙省饷源。以盐务为大宗。绍所早经克复。新鹾亟须整顿。运司李榕现在带兵。一时未能赴任。著该督遴选贤能署理。俾免旷误。将此由六百里各谕令知之。　　

○以正黄旗蒙古副都统富明署正红旗满洲副都统。　　

○以浙江援军克复安徽绩溪、祁门、两县城出力。赏参将陈隆兴等花翎。千总杨鸿福等蓝翎。余加衔升叙有差。　　

○句到奉天上年情实罪犯。三十四人均予句。　　

○辛亥。谕内阁、前因英桂奏、游击陈永祥、与所属把总许华等互相禀讦。守备增顺托病推延。当经降旨将陈永祥等解任。交英桂提省审办。兹据英桂奏审明定拟一摺。此案许华禀讦陈永祥演戏庆寿。收受兵弁公送寿幛各情。均属得实。其余虚糜兵饷等款。讯系事出有因。尚非有心诬捏。惟于贼氛偪近防所。不遵调度。已属延误。且于陈永祥庆寿时进署宴饮。尤干禁令。迨经该管上司禀揭。不候查办。私列衔名讦告。实属有意挟制。许华著革去把总。发往军台效力赎罪。不准援免。陈永祥虚糜兵饷等款。虽无其事。惟生辰收受所部寿幛。并于应避忌辰与属弁宴会。均干功令。守备增顺、于属弁讦告上司。不察虚实。率行转禀。及经传询。又复托病推延。并有向属员借贷钱物等事。均属有玷官方。陈永祥、增顺、均著即行革职。外委张丙午奉委查夜。辄敢回寓歇宿。实属怠惰。著降为额外外委。留于镇标候补。外委关金汤。额外王金銮、被许华私列衔名具禀。随后查知。即据实呈明。均著免其置议。　　

○谕议政王军机大臣等、刘蓉奏、筹办陕西军务次第。先将大概情形驰奏一摺。据称四川派援之向导等营。已计日均抵汉境。毛震寿所统之果健营易佩绅一军。亦移扎两河口。请饬李云麟驰抵军营。即由西乡会剿。其窜赴镇安之张逆一股。界连孝义商州及郧西一带。该抚已咨张集馨等防剿。俟汉郡围解。即调川防之武字定武两军会剿。通褒沔驿路。然后驰赴盩厔。剿办曹逆。再赴省城。商办回匪。于西省军情。剿办次第。实能了如指掌。著即照所议办理。至于贼情诡谲。旦夕变更。该抚当随时斟酌机宜。妥筹进止。不为遥制。李云麟一军。前据奏称已由襄阳起程。当经谕令迅由郧阳赴陕。解汉中之围。分兵救镇安汉阴等处。并令归刘蓉节制。毋庸单衔奏事。其应由何路进剿。著该抚酌度机宜。就近知照办理。蓝二一股。窜扰镇安。业经谕令多隆阿等。饬该处地方文武速行进剿。郧阳一带扼要处所。亦谕官文等、饬梁作楫一军设法严防。毋令匪踪东窜鄂疆。褒沔一带余匪。亦经谕令骆秉章派兵迅速剿办。与该抚所陈。均相吻合。如贼股纷窜。著飞咨川楚等省督抚。迎头合击。均须就地歼除。毋任再扰完善。刘蓉受朝廷特达之知。不数年闲。擢膺疆寄。应如何感激图报。著即迅督所部先靖汉南。以次廓清全陕。用副委任。汉南一切军情。仍著随时奏报。以慰驰廑。将此由六百里谕令知之。　　

○又谕、晏端书、黄赞汤奏、高州剿贼叠胜。连破逆巢。暨阳江阳春军情。并克复广海寨城各一摺。逆匪陈金缸窜踞信宜。以南山为屏蔽。该处崇冈叠嶂。密箐深林。从前屡次进兵。多未得手。昆寿督饬卓兴等。激励将士。鼓勇猛攻。连破南山白花塘等处贼巢。实为数年罕有之捷。可见兵势强弱。全在统领得人。现在骁贼刘超等叠次败溃。其锋已挫。从此转战而前。可冀捦渠捣穴。毛鸿宾、郭嵩焘、均已起程赴粤。著于到省后督饬各军。乘胜进剿。迅奏肤公。未到以前。仍著晏端书会同昆寿妥筹进剿。不得因已获胜仗。稍涉大意。阳江阳春二县。为省城至高州水陆必经之地。一日不靖。则高州之军火饷银。终形梗阻。晏端书等拟将该处各匪。先行剿除。自是正办。即著严饬各路官军。妥速进剿。以通饷道。粤东库款支绌。兵饷不敷。转瞬毛鸿宾所募楚勇。陆续到粤。饷项又复增多。晏端书等现已设法筹办。并著毛鸿宾、郭嵩焘、于抵任后实力筹画。务令饷源充裕。以收士饱马腾之效。广海寨城。业经克复。在逃余匪尚多。自应严为摉缉。惟土客互斗。本属蛮触相争。若办理不得其平。仍不能弭争端而释仇衅。著毛鸿宾等督率地方官吏。持平妥办。殄除首恶。宽免胁从。俾土客各民。知畏知感。庶可永消后患。吴昌寿似应暂缓赴任。或调往高州助剿。抑令先清阳江阳春等处各匪。并著该督抚等斟酌妥办。将此由六百里各谕令知之。　　

○山东巡抚阎敬铭奏、拏获从逆举人董全儒父子正法。得旨、所办甚是。逸犯董士铨、仍著严拏惩办。　　

○以筹备京仓米价。赏已革直隶总督文煜四品顶带。　　

○以克复广东广海寨城。赏参将朱国雄巴图鲁名号。游击梁琼等花翎。布政使吴昌寿等升叙有差。予被戕把总符永安等祭葬世职加等。革失守寨城署游击黄连安、千总李雄彪、卢国亮、署主簿董怀忠职。　　

○追赠广东归善阵亡知州许錞身知府衔。于死事地方暨原籍建立专祠。幕友家丁书役暨绅勇人等一并附祀。　　

○追予山东峄县阵亡署知县张振荣于死事地方暨原籍建立专祠。　　

○予山东日照阵亡殉难增生尹兆禄等绅民妇女三百五十六名口分别旌恤如例。　　

○壬子。谕内阁、理藩院代奏、土观呼图克图呈请住京当差一摺。土观呼图克图之前三代。皆曾住京。并赏给静修禅师名号。现在该呼图克图呈请瞻觐后住京当差。自属出于至诚。著照所请。准其住京。并加恩赏给静修禅师名号。副扎萨克达喇嘛职衔印敕。　　

