<!-- { "loadSidebar": true } -->
○又谕、田在田奏、追剿窜匪回巢。收复贼圩二十余座。并分兵东援清淮一摺。此次捻匪由众兴败窜回巢。田在田即赴徐州布置。陈大庄等处二十二寨。情愿投诚。苗村桥捻首屈来峰亦悔罪求抚。自应因势利导。俾遂其向化之诚。已经反正者。勤加抚绥。不准稍有滋扰。未经归正者。亦当开相待。濉口以西。本系民圩。年余以来。官军不能堵御。以致被贼偪胁。并非甘心从逆。著田在田督同张富年派委良吏。善为抚恤。必能闻风向化。捻逆于五铺地方筑圩。虽因张集出贼接应。何以不饬令濉口官兵。由东南牵制。仍著田在田俟东路稍松。即饬将弁。将五铺以西各贼圩。节节进剿。疏通道路。僧格林沁现驻归德。即可联络声势。以资策应。捻首李城已窜至高皇山古绕集一带。胡元昌统带奶奶山等处防兵。即可相机就近堵剿。其赵浩然等股匪。已由桃源窜至武家墩。窥伺蒋坝。该总兵现饬张富年由邳州南援。并调欧玉标等马步。亲自统带。前赴督剿。当此扬防同警之时。僧格林沁既不能分拨马队。而田在田等军已落贼后。即著迅速前进。与吴棠之军会合堵剿。其续行东窜之匪。并须严行堵集。毋令扰及里下河完善地方。是为至要。至该总兵派兵驻扎濉口渠沟及奶奶山等处。而捻逆径窜至古绕集一带。是贼情仍形猖獗。宿蒙两路。尚未能联为一气。杜贼北窜。该总兵辄称棋布星罗。声威殊壮。近于夸张。军营积习。以粉饰为工。往往驱贼出境。遥为尾追。即自炫其功。最可痛恨。该总兵本系武臣。当以质实见长。胜败均据实直陈。断不可蹈营中恶习。莫谓村集地名纷歧。朝廷不能稽核觉察也。懔之勉之。将此由六百里谕令知之。　　

○江西巡抚沈葆桢奏、遵旨驰赴新任。得旨、览奏具见悃忱。忠孝性成。可嘉之至。　　

○赏土尔扈特亲王策林喇普坦三眼花翎。　　

○戊申。补行引见京察一等武备院郎中鹤昶。得旨、著记名以关差道府用。　　

○己酉。上诣观德殿几筵前供奠。　　

○谕内阁、惇亲王奏、监试宗室贡士王大臣。随意换卷。请旨申饬一摺。据称既与伊勒东阿言明。试卷不可更换。何以该尚书辄行更换。其传言可以更换者何人。溥煦等同在殿廷监试。何以并未查问。原摺声叙。殊欠明晰。著惇亲王、伊勒东阿、溥煦等、各明白回奏。　　

○又谕、前因理藩院奏、遵议寿安固伦公主彩棺。移至奈曼部落。修建园寝一摺。语多含混。降旨复令详查例案议奏。并著内务府一体查奏。兹据内务府查明现存册档内。并无在口外修建公主园寝例案。并据理藩院奏称、查明以前公主在京薨逝。园寝均未有远移边外者。所请未便准行等语。所有德木楚克扎布前奏、请将寿安固伦公主彩棺。移至奈曼部落。自行修建园寝。著毋庸议。仍著内务府查照向例。在附近京城一带择地修建。以符旧制。　　

○又谕、前因毛鸿宾奏、查明上年秋拨协饷。历年军需借动银两。请作正开销一摺。当令户部妥议具奏。兹据该部奏称、各省春秋例拨银款。历经奏明。不准擅动。湖南省捐输捐监漕折等项。节经该抚奏留。及该部两次拨给。又该抚奏留四川等省拨饷十七万两。计已三百四十余万两。核与所称五年至九年用过银三百二万余两。已属有赢。虽另有本省防堵勇粮。其所收厘金。应亦不少。何得再将拨将内借动银两。作正开销。况援江需用。至八年八月截止。剿捕石逆。又在九年。何得豫借隔年新收之款。实属种种矛盾。湖南巡抚为毛鸿宾并该藩司、均著交部议处。仍责令按照指驳各节。勒限三个月。详查据实覆奏。毋许含混。寻议、毛鸿宾等均降二级留任。得旨、毛鸿宾著销去随带加二级。文格、裕麟、著各销去加二级。俱免其降级。　　

○谕议政王军机大臣等、前因有人奏、河南汝光两属捻匪猖獗。南汝光道赵书升、惟以抽厘金收盐税为事。假养勇之名。尽饱私橐。藩司张曜恣意酒色。拥兵不肯出队。所报胜仗。多有不实。当经谕令僧格林沁、郑元善、毛昶熙、查明据实具奏。兹复有人奏、赵书升骄惰贪婪。不恤民瘼。藉养勇为名。设立厘局。勒索商贩。并按包勒收盐税。所收盐卡票规钱数。并所罚游河集盐店钱文。及城工余钱。暨各捐输之项。并不养勇。尽入私橐。捏造名册帐簿。以备稽查。捻匪萧汶信等初起皆不满千人。赵书升坐视不理。养痈成患。以致聚匪各数万人。四乡焚杀。屡扑城垣。赵书升一筹莫展。该州绅民捐赀募勇。由赵书升交署副将金文布等统带出队。该副将等辄行逃遁。民勇死者数百人。枪炮火药。尽为贼有。藩司张曜以官职较大。志得意满。安坐汝郡。拥兵自卫。不肯尽力各摺片。复据御史吕序程奏、信阳州学正雷焕然亦难民逃避入城时。以启圣祠、及明伦堂、东西庑等房。赁与难民居住。按名勒索租钱。无者立即逐出。并擅伐文庙树株等语。河南汝光两属土匪日形猖獗。若果地方官及带兵大员认真剿办。何至横行无忌。蔓延滋甚。张曜、赵书升二员屡次被人参奏。必非无因。著僧格林沁、郑元善、毛昶熙、按照前后所又各款。严密访查。如果属实。即行严参惩办。郑元善由河南牧令历升巡抚。宦豫最久。尤应破除情面。切实查办。毋许回护旧日寅好。代人受过。原摺片三件。均著钞给阅看。将此由五百里各谕令知之。　　

○又谕、曾国藩奏、请派大员督办广东厘金等语。据称广东财力为东南之冠。其地势亦宜供浙江之饷。天下之大利。除丁漕正赋外。约有四宗。曰海关。曰盐场。曰富户劝捐。曰布镇抽厘。广东兼四者而有之。而粤盐一宗。行于江西湖南者。侵灌淮南之引地。占夺江苏之大利。即乐桂埠商孔广缙一户。七八年来拥赀百万。他商之殷实可以类推。官项之赢余亦可想见。而淮课因之全失。粤课并未稍增。厘金一宗。如佛山韶关肇庆等处。著名繁富。咸丰十年闲。巡抚耆龄于韶关后设一新卡。未及一年。收税至五十余万。藩司周起滨议于肇庆府河设卡。每年亦得四十余万。此外巨镇大卡不一而足。至海关一宗。粤海税项。远出各口之上。捐输一宗。粤东富至亦非各省可及。若经画得宜。即可养数万之兵。请特派二三品京卿一人。驰赴广东。驻扎韶关。办理通省厘金。专济苏浙安徽三省饷项等语。本日已明降谕旨。令晏端书驰赴广东办理厘金事务矣。浙江等省军务吃紧。饷糈不继。晏端书于接奉谕旨后。即迅速由海道前往广东。督同曾国藩派出委员。将该省抽厘事务。妥为经理。该京卿到粤后。驻扎韶关。距江省较近。一切因创事宜。均著会商曾国藩办理。其江北腹里各州县团练事务。即照晏端书前请。归并吴棠督办。将此由五百里谕令知之。　　

○又谕、据曾国藩奏、李鸿章改道赴沪日期。请留总兵萧孚泗等差遣。并据薛焕奏、英法将士。会剿贼匪获胜。摉获伪谕逆禀呈览各摺片。已明降谕旨。令李鸿章署理江苏巡抚。薛焕专办通商事务。派晏端书前往广东督办厘金矣。上海为饷源重地。稽查税务。联络洋人。在在均关紧要。薛焕既无须兼顾地方。其通商事宜。自可专心办理。惟洋人以中外多方笼络。甫为我用。而逆党黄畹为贼画策。欲与洋人通好。设其计得行。于军务殊有关系。阅该逆禀内。于洋人多丑诋之词。业经薛焕饬令吴煦告知英法领事。破其奸谋。仍著薛焕会商曾国藩、李鸿章、妥为办理。至该逆所称派拨党与。赴洋泾浜潜住。并句结游民。作为内应。计殊凶狡。并著李鸿章、薛焕、严密防范。黄畹是否现匿上海。或窜赴他处。著曾国藩等迅速查拏。毋任漏网。嗣后遇有洋人关涉军务事件。薛焕仍当会同妥为筹画。不得稍涉推诿。松沪兵勇众我。而纪律不明。于剿匪未能得力。李鸿章既已到沪。即著将各兵勇详加＜??闲＞阅。汰去老弱。挑选精锐。遴派得力将弁管带。以资防剿。李鸿章务当体察洋人之性。设法笼络。上海洋枪队。颇资得力。外国人时常夸耀其力。该署抚不妨多为教演。以鼓舞洋人。至华尔等名利兼图。亦当遇事牢笼。毋惜小费。镇江一城。为大江南北关键。地属紧要。前据曾国藩奏称、该处系进兵形胜之区。拟令该署抚带兵前往驰扎。为规复各城之计。现在扬防遇分吃紧。都兴阿之军。不敷分布。如该署抚能扎镇城则大江南北。均资联络。该署抚既膺疆寄。苏省之地。均所管辖。如将上海事宜。布置稍定。可以分身赴镇。其赴沪各营。应留上海若干之处。均著酌量办理。广东厘金。现派晏端书督办。即著曾国藩遴委贤员。随同赴粤办理。其有设立私卡。或州县暗中阻挠。准由该大臣随时参办。至晏端书能否熟诣。并著曾国藩详加察看。傥或不能胜任。即著据实奏闻。总兵萧孚泗、陈由立、均准其留于曾国荃等军营。以资得力。再据沈葆桢奏、逆贼李侍贤等。统率股匪十余万。欲由江山窥伺广信河口。已函商曾国藩、将曾国荃下攻巢含之师。移缓就急。以固左军后路等语。左宗棠现驻常山。设饷路为贼所断。关系非轻。曾国荃一军。能否移缓就急。为左宗棠后路援应。抑应另派官军前往。即著曾国藩酌量调派。刘郇膏深得民心。叠经中外保奏。并著曾国藩李鸿章察看。如该员于军务可期得力。则李鸿章往镇江后。所有上海军务。即可责成该员接办。傥该员不能驾驭楚军。即著该署抚另＜??闲＞得力之员管带。并将上海附近失陷各城。会同洋人相机进兵。节节攻复。以顾饷源。并为将来夹攻之计。将此由六百里各谕令知之。　　

