<!-- { "loadSidebar": true } -->
○又谕、吴棠奏、请饬催晋省欠饷一摺。扬营军饷。积欠累累。且江北下忙钱粮。尚未开徵。厘捐短绌。值此青黄不接之时。亟应速筹接济。著英桂将元年分欠解协饷银四万两。并河东盐课项下划提甘饷银五万两。除已解在途一万两外。尚未解银四万两。饬令该司道赶紧筹措。如数解交吴棠收纳。以济军食。现在扬防各军。会攻金陵。防剿至当吃紧。傥因停兵待饷。贻误戎机。惟该抚是问。将此由五百里谕令知之。　　

○又谕、沈葆桢奏、饶防各军。埽清陶家渡贼垒一摺。逆匪盘踞陶家渡。增垒浚濠。意图死守。经官军会合兵团。猛力急攻。歼毙多名。贼不能支。大股乘夜逃窜。楚军追剿。截杀无算。垒内余贼。亦经韩进春等督率练勇。歼戮甚多。将逆垒三十余座。悉行焚毁。剿办尚属得手。惟逆首黄老虎、尚拥悍贼数万。由都昌折回石门。势焰尚炽。沈葆桢务当督饬诸军。乘此声威。将石门股匪。悉数歼除。毋令与彭泽湖口诸贼合并。致剿捕又形费手。并著左宗棠饬令刘典迅速进剿。将黄逆就地歼捦。毋任再窜他处。一面督饬徽防各军。严扼要隘。毋令此股折窜徽郡。是为至要。刘于浔现在丁忧。亦经明降谕旨。赏假百日。准其回籍治丧。俟假满后即行赴营。刘于浔回籍后。万立松暂行代理。能否胜任。仍著沈葆桢随时察看。将此由六百里各谕令知之。　　

○又谕、穆腾阿、伊昌阿奏、革兵通匪。请饬覆讯。并将该管官议处。及自请议处一摺。此案多奎所供情节。固属支离。惟多福等均系在逃。多福并在回营带领马队。其为投贼。已无疑义。且难保非该犯于上年四月闲。已经暗通回匪。迨后充补马甲。而该将军等漫无觉察。直至多奎供出。始行知觉。其刘沅儿、及猪娃、是否即系德哩布、讷尔金。既经瑛棨提讯。自无难尽吐实情。案关叛逆重情。虚实均应彻底根究。著瑛棨督同署臬司刘鸿恩、并穆腾阿等所派协领依克精阿等、提集人证。逐层严讯。务得确情。定案后。即由瑛棨奏明。核实办理。至该已革马甲闲散等、于逃走时。该管官等辄敢隐匿不报。迨至通贼情事败露。始行查出具禀。实非寻常疏忽可比。所有镶红旗协领讷尔吉春、防御伍忠阿、正白旗协领德堃、佐领多銮布、均著先行交部议处。仍著瑛棨于定案时。声明请旨办理。穆腾阿、伊昌阿、失于觉察。亦难辞咎。均著一并交部议处。嗣后该将军等、于旗营弁兵。务当随时督饬该管协佐等严密稽查。毋得仍前玩忽。将此各谕令知之。寻兵部议、穆腾阿、伊昌阿、均罚俸一年。准其抵销。从之。　　

○改丁忧甘肃按察使刘于浔为署任。赏假百日回籍治丧。仍驰赴江西防所剿贼。　　

○以叠著劳绩。复江苏已革知州崔绳祖职。　　

○以江西攻克陶家渡贼垒。赏道员席宝田巴图鲁名号。余加衔升叙有差。予阵亡副将喻可宗、都司艾子德、千总周景柏、外委林贵德、祭葬世职加等。　　

○甲午。谕议政王军机大臣等、前因伊犁将军常清奏、部拨川甘两省有著款项。未据报解。请饬严催等语。当交户部速议具奏。兹据奏称、该部于上年十月闲。遵旨筹拨伊犁军饷。当将川省徵存正余盐厘项下银、及济楚盐厘项下银各五万两。行令该督照数提拨。嗣后该督以指拨之饷。无从筹解。奏请改拨。复经该部驳令照前拨解。且所拨之项。准其于欠解咸丰十一年京饷银内扣除。更无所用其推诿。何以半载有余。丝毫未解。请饬四川总督查照前案。勒限筹拨等语。伊犁为边疆重地。最关紧要。一切饷需。全恃内地协拨。藉资接济。该督抚等、何得不权衡缓急。任意迟延。著骆秉章严饬藩司、如数筹拨。赶紧委员。探明道路。解由甘省转解。甘省固不准擅行截留。川省亦不得再事延缓。致误急需。其甘省欠解伊犁俸饷。共一百数十万两。经户部奏准提拨银仅六万九千两。何以亦未解往。尤属玩延。著熙麟、恩麟、无论何款。设法补解。毋再延宕。至山东省历年欠解甘饷银三百余万两。河南省欠解甘饷银三百五十余万两。上年亦经户部奏令该抚各先提拨银十万两。分起解甘。是否筹解。未据该抚奏报。著阎敬铭、张之万、迅饬藩司。查照户部节次奏准拨解之项。赶紧筹解。毋再任听耽延。致误边防大局。将此由五百里谕知骆秉章、熙麟、阎敬铭、张之万、并传谕恩麟知之。　　

○又谕、唐训方奏、临军南北两岸破贼六垒。并水师夺获贼划。获胜情形一摺。另片奏、寿州粮绝。知州毛维翼死守待援。成大吉一军。尚未到寿。蒋凝学、毛有铭等军。叠次猛攻。捐伤精锐。围仍未解。本月初四日。苗逆亲督炮划戈船。四面架梯爬城。以致失陷等语。旋据曾国藩奏、毛维翼督勇固守。蒋凝学等运米接济。而外委邱维城开城纳贼。毛维翼战死一摺。寿州被困日久。竟致失陷。刻下苗逆之势日炽。计必留兵严守寿城。而增党怀远。绕出淮河南北两军之后。以阻临淮声气。添兵急攻蒙城。期于必得。固下蔡老巢之藩篱。招宿亳等处之丑类。占地愈广。收拾愈难。曾国藩现核蒋凝学暂驻三河尖。办足米粮。移扎颍州。以卫豫境。成大吉仍扎三河尖。以蔽鄂疆。檄周宽世退扎六安州。以固皖省。毛有铭暂驻六安。为诸路游击之师。并飞调何绍彩四营。由甯国北渡。驰赴临淮。归唐训方调遣。又飞咨彭玉麟、杨岳斌、选派三板八十号。星赴临淮援剿。均著照所拟办理。惟蒙城被围甚急。临淮尤关紧要。仍须援兵早到。方可保全。仍著该大臣妥筹兼顾。俟各路布置稍定。伺隙进剿苗逆。毋稍疏忽。昨谕吴棠、饬黄开榜督带炮船。驶至临淮。会攻怀远。唐训方妥为调度。令英翰、姚广武、兵勇分扎后路。通蒙营饷道。著仍遵前旨。赶紧妥办。蒙城危急万分。欲援蒙城。宜先攻怀远。以绝贼之饷道。而林家圩雄踞涡淮之冲。又必须先行攻克。方可进图怀远。现在临军叠次获捷声。势尚壮。著唐训方即饬张得胜、普承尧等、相机进取。期于步步为营。共支危局。临淮军饷匮竭。著吴棠迅筹接济。不准迟延推诿。致滋贻误。讷木津、桂锡桢等马勇。前已到皖。忽又折回。叠经谕令僧格林沁催令仍赴宿营听调。著即飞饬前进。不准其藉口耽延。淄川一城。计不日即可得手。苗逆势焰日张。亟望此股削平。该大臣即可移兵南下。现在围攻情形如何。并著僧格林沁具奏。以慰驰系。临淮军情岌岌。楚北边防较松。除酌留兵勇防捻外。其前此防剿发逆各军。著官文、严树森、迅速调赴临淮。攻剿苗逆。保卫长淮。毋稍迟误。前谕曾国藩另筹一军。赴颍上捣苗逆老巢。攻其所必救。能否照办。未据覆奏。长江现已肃清。能否于江北陆路防军内。抽调劲旅。或径援蒙城。或由定远驰抵怀远。奋勇力攻。以断围蒙之贼粮道。即著曾国藩赶紧筹画。一面调派。一面奏闻。寿州三面临水。一面依山。非水陆大军合剿。难期攻克。应如何筹策万全之处。著曾国藩与唐训方会筹。指示诸将机宜。力图攻拔。寿州城内官员。除毛维翼业经给恤外。其余文武下落。著即查明具奏。唐训方片内所称白李两圩。被困日久。因饥降苗等语。李圩是否即系李南华在内。李南华素能打仗。现在何处。其人是否可用。手下有无练众。曾否降苗。并著唐训方查明具奏。前据张之万等奏、张冈业已合围。不难攻克。俟攻克后。再分兵归陈等情。张冈顿兵日久。何以尚未攻拔。张之万、毛昶熙、专办张冈一寨。师老兵疲。久无功效。自问当得何罪。现在苗逆亲入寿州。如张冈早日得手。可以分兵攻捣老寨。则皖省军务。自可稍纾。著即严饬张曜等克日攻拔。如再玩延。定将该抚等从重治罪。懔之。临淮蒙城军饷。仍著设法绕道解济。顾全大局。是为至要。陈防紧要。著袁甲三督率袁保恒、将兵团勤加操练。以固豫境之防。毋稍松懈。将此由六百里加紧各谕令知之。　　

○以安徽叛练苗沛霖攻陷寿州。总督曾国藩、巡抚唐训方、下部议处。革道员蒋凝学布政使衔。夺提督成大吉勇号。以参将降补。均留营。赠殉难知州毛维翼道衔。予祭葬世职加等。于死事地方暨原籍。建立专祠。　　

○以浙江克复处州等城出力。赏参将林文明等花翎。县丞高廷炽等蓝翎。余加衔升叙有差。　　

○以浙江克复汤溪县城、暨肃清浙东出力。赏都司詹惠等花翎。通判冒沅等蓝翎。余加衔升叙有差。　　

○以浙江银岭防守出力。复已革游击萧耀煌。守备刘浔职。　　

○予山东临清殉难武生郝鸿瑞等赏恤如例。　　

○乙未。谕议政王军机大臣等、瑛棨奏、绅众联名呈请暂留马德昭驻省。并抚回之议。势将不成。及甯羌州城克复。进图沔县。暨汉中粮饷匮竭。贼势日增各摺片。东路回匪西窜。直扑省垣。虽经四关各营。奋力迎击。而贼众未退。多隆阿前敌各军。虽至临潼之新丰镇。而道路梗塞。仍与省城声息不通。现在西安城内。粮运匮乏。饥殍载涂。情形万分危急。该绅士等、呈请攀留马德昭一军。暂缓赴甘。自系出于迫切真情。著准其暂留陕西省城。力筹防剿。保卫根本重地。以顺舆情。瑛棨身任封疆。贻误全陕大局。实非严议所能蔽辜。该抚惟当激发天良。勉图补救。稍赎前愆。此次所请严议之处。著暂时无庸置议。多隆阿军营。疫气曾否轻减。该大臣病势已否痊愈。均深廑系。此时回氛偪近省城。势颇猖獗。该大臣惟当激励诸军。迅将高陵渭南一带回巢埽荡。期与省垣声势联络。俾马德昭一军。得以迅速赴甘。方不至顾此失彼。蒲城被围甚急。该大臣何以尚未奏报。著即调派劲旅。迅解城围。毋稍迟误。回匪乞抚。本属缓兵诡计。瑛棨前遣阿军等劝导。已属办理乖谬。此次又称抚局难成。省城情形。一时不能轻松等语。是该抚意中。专以主抚为事。必系奸回马百龄等从中怂恿。若不力思振作。严密防范。必至堕其奸计。贻误事机。著穆腾阿、瑛棨等、督率兵勇。将附近贼垒。悉数埽荡。与多隆阿两路夹攻。庶军务可期日有起色。汉中贼势日增。官军米粮缺乏。瑛棨当严所属。设法催徵。采办米石。以资接济。甯羌州城。业经收复。著饬令知县丁毓藻等、督带团勇。乘此军声。迅图克复沔县。毋任久踞。将此由六百里各谕令知之。　　

