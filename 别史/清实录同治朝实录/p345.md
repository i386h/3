<!-- { "loadSidebar": true } -->
○以正白旗蒙古副都统增庆暂署正白旗护军统领。镶白旗满洲副都统德懋暂署左翼前锋统领。　　

○予湖北安陆阵亡都司萧宝隆祭葬世职加等。守备曹德华等祭葬世职。　　

○豁免河南归德府滩地节年民欠租银。　　

○壬子。谕议政王军机大臣等、曾国藩奏、汇报各路军情一摺。黄李等逆。麕聚于湖口都鄱一带。江西官军。与左宗棠派援之师。苦战苦守。屡获胜仗。景镇鄱阳之贼。次第退窜。因韩进春在洋塘挫溃。贼势复趋重湖口一路。由湖口下至彭泽马当东流。上至屏峰南康都昌。滨江滨湖。一片逆氛。曾国藩咨商彭玉麟多带炮船。亲赴湖口援剿。现在江忠义所部老勇较少。李榕新立之军。未经大敌。而该逆愈聚愈众。势甚凶悍。自应添拨劲旅。以资攻剿。著曾国藩咨会彭玉麟督带炮船。迅速前赴湖口。会同江省官军。实力进攻。并著沈葆桢督同江忠义、李榕等军。稳扎稳进。节节埽荡。务将该匪聚歼。廓清江境。庶可移师并力皖南。为规取金陵之计。苗逆陷寿州后。势甚猖獗。前谕彭玉麟。杨岳斌、赶赴临淮。会同进剿。现在彭玉麟赴援江西杨岳斌未识何时可以抵淮。著曾国藩迅催杨岳斌水师。星速驶赴临淮。藉资援救。唐训方仍当就现有兵力。妥筹守御。以待援师。毋稍松劲致误戎机。鲍超自染暑疟。并军中疾疫大作。死亡相属。朝廷甚深廑系。曾国藩以江西未靖。皖南方棘。恐鲍超须调剿上游。不令遽围金陵。所筹甚是。该提督一军。应调赴何处策应之处。即著曾国藩相机办理。前谕吴棠令黄开榜水师赴淮援剿。并饬姚广武速将徐西各匪剿除。即回宿境。著吴棠仍遵前旨。催令黄开榜带领水师。赶紧驶赴临淮。并催姚广武将徐西之匪。迅速埽荡。即行回宿。以通蒙城粮道。毋令顿兵徐西。日久无功。是为至要。将此由六百里各谕令知之。　　

○又谕、阎敬铭奏、摉捕淄川余匪。截杀殆尽。现拟移军清博一带以遏北窜一摺。淄川县城克复。先由淄城窜出之贼。经官兵追杀多名。窜至白莲池东门外之贼。复经摉捕无遗。其窜至新泰境土门一带贼匪。均经摉杀净尽。地方一律肃清办理尚属认真。该署抚所筹善后各事。均著照所议办理。宋景诗一股。前据刘长佑奏到。已移营进偪。该匪等被剿穷蹙。难保不乘隙奔窜。东昌滨临运河。清平博平等境之梁家浅魏家湾等处。均系河口要隘。傥该逆乘虚北窜。扰及直境。尤为可虑。该署抚现拟回省。稍理地方要务。即亲自督军至清博一带驻防著即赶紧料理诸务前往驻扎。遏贼北窜之路。总兵保德、臬司丁宝桢二员。现扎堂邑之六官庄偪近贼巢。兵力甚单。该署抚已派都司杨通廉等勇队一千五百名交其统带。著饬令保德等、懔遵叠次所奉谕旨。听候刘长佑调遣。以一事权。将此由五百里谕令知之。　　

○又谕、穆腾阿、瑛棨奏、疏通道路情形。请饬德兴阿赴省。并醴泉被围。汉郡接仗失利。石泉两次击贼。及汉阴获胜各摺片。逆回攻扑南关。马德昭督队追剿。因马惊被跌。受伤甚重。著赏假二十日赶紧调理。现在省外匪踪。出没无常。防剿均关紧要。曹克忠一人。势难兼顾。著多隆阿即饬德兴阿轻骑驰赴省城。接统马德昭之军。实力剿较。其驰援凤翔一节。或另派得力大员。或俟马德昭伤愈后。再行统兵前往。著多隆阿斟酌情形办理。同州大营后路。并著多隆阿另派妥员。接统德兴阿所带之兵。以便德兴阿驰赴省垣。毋稍迟误。醴泉被匪围攻。势甚危急。著穆腾阿、张集馨、严饬马升一军。就近由咸阳星夜驰往。速解城围并将兴平等处贼匪。一律埽荡。瑛棨狃于抚议。几误大局。张集馨接署抚篆。务宜力矫前失。鼓励将士。严密堵剿。不可为奸回为百龄所惑。并须与多隆阿和衷共济。联络声势。以期肃清东路。王梦龄现已驰抵武功。所部兵勇。止三百余名。其势过单。著张集馨即饬留驻鄠县之川勇五百名。归并王梦龄统带。并严饬该副将进抵歧山。速解城围。如查有逗遛观望情形。即著以军法从事。毋稍姑息。宝斗二山贼匪。经官军击败后。窜赴西乡。复经该县令陈尔茀等调集兵团击退。该逆全股趋赴石泉汉阴。攻扑县厅各城。均经该地方官先后督团击败。现在该逆粮米甚缺。力图占踞汪家寨。该处地广粮多。路通川陕楚三省。设被匪众盘踞。为患甚巨。著张集馨饬该地方官。鼓励乡团。实力剿洗。并力筹坚壁清野之法。使该逆无粮可掳。自可易于解散。至汉阴一车。偪近兴安。官文、严树森、务当督饬梁作楫一军。速赴汉阴。迎头截剿。毋令下窜郡城。是为至要。汉中被围日久。情形危迫异常。著骆秉章速催刘蓉驰往汉南。统率诸军。力解城围。毋再迟延。张由庚叠奉谕旨。令其带兵驰援汉中。现已驻军川陕边境。经署汉中守杨光澍、两次亲诣该营求援。辄敢拥兵不救。是否各军部署未齐。抑系藉词推诿。著刘蓉确切查明。从严参办杨光澍因张由庚延不赴援。愤激出城。带兵剿贼。孤军被围失利。与轻进致败者有间。并著免其议处。将此由六百里谕知官文、严树森、多隆阿、穆腾阿、骆秉章、刘蓉、并传谕张集馨知之。　　

○又谕、瑛棨奏、请饬催各省协饷一摺。多隆阿大军。现分捣高陵临潼两岸回巢。渐与省城声息相通。事机颇形得手。该营月饷约需银十万余两。即使湖北山西按月如数拨解。尚且不敷。若再耽延不解。致令停兵待饷。贻误何可胜言。著官文、严树森、英桂、迅将应解多隆阿饷银。按月如数筹解。毋得稍分畛域。致误戎机。至陕省地方。半遭蹂躏。地丁无可徵收。司库支绌。自系实情。骆秉章、恽世临、务即将月协陕饷。速行筹拨。按月解赴陕省。以济饥军而维大局。将此由六百里各谕令知之。　　

○以户部左侍郎皂保署京营右翼总兵。　　

○以陕西攻克宝山斗山贼垒。西乡肃清。赏都司杨玉和等花翎。余加衔升叙有差。　　

○蠲免贵州贵阳、都匀、镇远、思南、黎平、石阡、兴义、七府。平越、麻哈、定番、黄平、贞丰、开、贵筑、都匀、清平、荔波、施秉、安化、印江、永从、开泰、余庆、瓮安、湄潭、龙泉、普安、修文、安南、绥阳、婺川、贵定、龙里、遵义、兴义、长寨、二十九厅州县。暨清江、下江、锦屏通判、县丞、所属被扰地方新旧额赋有差。　　

○癸丑。孝静成皇后忌辰。遣官祭慕东陵。　　

○以神灵显应。加福建永安县唐田王封号曰昭显。　　

○谕内阁、恩麟奏、请将擅自回旗之道员议处等语。署甘肃甘凉道恭钊、因被镇标兵丁索饷殴辱。受伤病发。禀请开缺。经恩麟派委道员琫武前往接署。并饬将为首滋事兵丁。严密查拏办理。该署道恭钊、并不听候委员查验。亦未领有咨文。辄擅自起程回京。实属违例。恭钊著先行交部议处。其索饷殴官之兵丁。并著严密访拏。尽法惩治。恭钊仍饬回省听候查办。　　

○谕议政王军机大臣等、京师为辇毂重地。附近畿甸地方。岂容盗匪溷迹。即近畿一带各州县。亦应认真缉捕。以靖奸宄。乃近闻大兴宛平通州固安等处境内骑马贼匪纵横出没。肆行无忌。以致路劫之案。层见叠出。至距京城四十里之黄村地方。竟有一日连劫十四起之案。甚或拦截眷属车辆。似此盗劫横行。目无法纪。若不速行严缉。势将酿成巨患。又闻马驹桥一带。有骑马贼八人在店尖歇。经团众拏获二名送官余贼六名。至今在逃未获。良乡县属。有骑马贼匪十余人。拦截客商。为团众围捕。该匪纵马逃逸。复于夜间聚匪数十人。将该处团众。戕害数人。该县令隐匿不报。地方官缉捕废弛。已有应得之咎。若更讳盗殃民。情节尤属可恶。著万青藜、林寿图、严密查访。如果确实。即著从严参办。其大宛等县各境内骑马贼匪。并著万青藜、林寿图、刘长佑、迅饬该地方文武。严密查拏。如该地方官不能得力。立即撤调。另选勤能者充补。并选派明干委员。多带兵役。四面兜捕。务期悉数弋获。不准一名漏网。顺天府属各州县缉捕事宜。本系万青藜林寿图专责。傥再仍前因循。犯无弋获。必将该兼尹府尹从重惩处。决不宽贷。至黄村一带地方。盗匪肆劫日久。必有窝顿处所。南苑内地旷人稀。大红门外一带地方。素多不法匪徒。习于偷盗。难保无容留窝藏马贼情事。著存诚等拣派番役。严密访查。认真摉缉。并将素不安分。积惯行窃各回匪。悉数拏获。从严惩办。以靖地方。又直隶所属地方。亦多有匪徒劫掠。蔓及奉天热河等处。若不彻底摉捕。终难净绝根株。著刘长佑拣派干员。分投各处。认真摉缉。并严督该地方文武。设法捕拏。尽数翦除。以清盗源。毋得畏难苟安养痈贻患。将此各谕令知之。　　

○又谕、传谕护理陕甘总督恩麟。恩麟奏、兵丁索饷。殴辱道员。现饬密拏首要各犯一摺。凉州镇标兵丁。于奉调出征时。竟敢挟索欠饷。纠众滋闹。殴伤署甘凉道恭钊、及委员王秉镛等。将道署及书院打毁。迨经凉州副都统瑞云传问。该兵丁等并不指出首从姓名。实属狡诈凶横。不法已极。该道员办理此事。或不免有处置失当之处。自应查询明确。持平办理。不可操之过蹙。致酿事端。惟近来军饷支绌。兵丁每因索饷。动辄聚众殴官。此等刁风。断不可长。若竟以首从各犯。无从追究姓名。希图了事。何以惩骄悍而肃法纪。著恩麟即饬现署甘凉道琫武、署游击叶荣、迅将为首滋事。及下手殴官各要犯。设法查拏务获。严行究办。不准稍有含混。另片奏、请将奏派劝捐。首先抗违之富绅惩办等语。捐纳县丞曹晓霞、候选道曹炯。坐拥厚赀。于本省捐输。多方阻挠。本日已于片内批示。将该二员一并革职。勒限一月。捐缴银三万两。以充军饷。即著恩麟妥为办理。此外应行书捐各户。该护督仍当妥为劝导。务令踊跃输将。亦不可专事抑勒。致失民心而伤政体也。　　

○以镶蓝旗蒙古副都统恩龄暂署镶黄旗护军统领。　　

○准候选主事穆大鹏投效江南军营。听候钦差大臣曾国藩差委。　　

○甲寅。孝懿仁皇后忌辰。遣官祭景陵。　　

