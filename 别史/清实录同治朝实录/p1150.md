<!-- { "loadSidebar": true } -->
○谕军机大臣等、成禄奏、派兵赴肃。请催各省协饷。并关内外防剿窜匪。及粮运艰窘情形各摺片。肃州军务。前已有旨责成徐占彪剿办。该提督马步各队。既经陆续到肃。自不难次第布置。力筹埽荡。成禄此时正可部署起程。迅速出关。不得再以肃贼牵掣为词。意存延宕。该提督前请调拨吉林黑龙江马队各五百名。业据该将军等奏报起程。桂锡桢所带马队。系随同徐占彪在肃州剿贼。不宜率行抽调。致兵力转形单薄。著毋庸议令出关。现在景廉业已派营进扎古城。其所部靖边各营。亦已催调西进。成禄即当就现有兵力。克期进发。以资联络。不必俟吉林黑龙江马队到肃。始行出关。致滋延误。成禄需用军粮。自应豫为筹备。俾免中途缺乏。据奏道员萧宗干。指定高台金塔两处买粮数千石。虚张其数。粮尚无著。且以道远为词。禀辞总办后路粮台。实属意存推诿。著左宗棠饬令萧宗干。将成禄需用粮石及转运车马等项。妥为筹办。不得稍存膜视。景廉前调之李天和二营。著成禄仍遵前旨。先行饬令前进。以资策应。曹克忠一军。前已有旨催令速筹整理拔队西进矣。成禄所请饬催各省协饷。及将欠解饷银数目。开单咨照西征粮台。附便催提运解等语。著户部查照办理。将此由六百里各谕令知之。　　

○缓徵陕西府谷县被雹地方本年额赋。　　

○丁酉。谕军机大臣等、礼部奏、据朝鲜咨转奏一摺。并将原咨钞录呈览。据称上年十月间。有伐木匪民七十余人。乘夜越界。屯聚朝鲜杜芝洞山间。嗣复聚多人。渡江放火。焚烧房屋。经该国炮勇击毙数名。仍屯聚下流金昌里对岸。旋有王阳春韩五亭等、投递约书。均各散去等语。匪民越江滋扰。大干法禁。所称该国平安道厚昌郡。究与盛京地方何处毗连。现在匪徒虽经散去。惟事关冒禁越境。亟须彻底查明。严行惩办。著都兴阿、瑞联、饬令该处地方文武严密查拏。妥为办理。嗣后仍当严禁偷越。毋使再有出境滋扰情事。并著礼部即行知照朝鲜。以安藩服。礼部摺、及朝鲜原咨。均著钞给都兴阿等阅看。将此谕知礼部、并由四百里谕令都兴阿、瑞联知之。　　

○己亥。上奉慈安皇太后慈禧皇太后幸漱芳斋。侍午膳。　　

○谕军机大臣等、刘岳昭奏、派军出境会剿兴义贼匪一摺。贵州兴义府城踞匪及新城贼巢。久为滇黔两省边患。前据曾璧光等奏、贞丰克复。派兵进规兴郡新城。兹据刘岳昭奏、现派副将吴奇忠等管带忠义等营。由兴义县进征。知府李维暹等管带锐字左右营。由普安厅进征。并派道员沈寿榕驰往兴义。督率会剿。即著刘岳昭、岑毓英、饬令沈筹榕于行抵兴义后。即行会合黔省官军。将进剿机宜妥商办理。曾璧光、周达武、当檄令吴德溥等。迅速督队合力剿击。将兴义府及新城等处克期攻拔。毋稍延缓。此次云南派出各军所需粮饷军火。并著曾璧光、周达武、妥筹兼顾。毋令缺乏。将此由五百里谕知刘岳昭、岑毓英、曾璧光、并传谕周达武知之。　　

○抚恤琉球国遭风难夷如例。　　

○庚子。谕军机大臣等、前据奎昌等奏、仍请饬口北道兼管各军饷银。当谕李鸿章、额勒和布、妥议具奏。兹据奏称、口外西北各城。距口数千里。或万余里。行营饷项。按月酌发。非内地所能悬揣。现在口外各路。兵势已分。断难强令由一处放饷各等语。所奏系属实情。口外各军饷银。既未便由内地遥为经理。应仍归各城就近酌放。以免贻误。所有调赴伊犁之吉林马队五百名。著归荣全随营放饷。调赴哈密之黑龙江马队五百名。著归景廉随营放饷。文麟、锡纶、随时兼顾。至杜嘎尔所部察哈尔吉林黑龙江马队。应行支放饷银。业据该副都统奏请循旧办理。其驻扎乌城之吉林黑龙江马队五百名。著归奎昌、志刚、多布沁扎木楚、就近放饷。经此次立定章程后。各该将军大臣等务当遵照办理。不得再议更张。以归画一而杜推诿。李鸿章、额勒和布、当随时督饬口北道。将口外各军米粮宽为筹备。俾免缺乏。额勒和布前已请拨饷银。筹办转运。近闻各台存粮。尚多未经起解。著额勒和布严饬各台员弁。迅将存粮陆续起解。源源转运。以济军食。将此由五百里各谕令知之。　　

○辛丑。谕内阁、大学士瑞常、植品端方。老成练达。受先朝知遇之隆。由翰林洊陟正卿。屡司文柄。朕御极以来。擢晋纶扉。并总管内务府大臣。兼理部旗事务。宣力有年。勤劳懋著。前以微疴给假调治。方冀即日就痊。长资倚畀。兹闻溘逝。悼惜殊深。著赏给陀罗经被。派孚郡王带领侍卫十员。即日前往奠醊。加恩晋赠太保。照大学士例赐恤。入祀贤良祠。任内一切处分。悉予开复。应得恤典。该衙门察例具奏。伊子礼部员外郎文晖、著俟服阕后。以该部郎中即补。用示笃念耆臣至意。寻予祭葬。谥文端。　　

○谕军机大臣等、张廷岳、阿尔塔什达奏、口外窜匪不靖。敬陈管见一摺。边外地方辽阔。贼匪不时出窜。避兵而行。屡次饱掠远扬。均未能跟追兜剿。蠢兹小丑。竟至来去自如。若不先事图维。制其死命。势必乘虚再犯。迄无了期。张廷岳等请于土尔扈特贝勒游牧等处驻扎马步精兵二三千名。扼发设防。遏其窜路。乌科库伦等处。可保无虞。于地势贼情。是否可操胜算。杜嘎尔带兵出口剿贼。自必熟悉情形。即著酌度机宜。会商张廷岳等妥筹办法。迅速奏闻。张廷岳等摺。著摘钞给杜嘎尔阅看。至贼匪老巢。多在肃州甘州一带。根株不净。则滋蔓难图。著左宗棠严檄徐占彪。迅将肃州贼匪尽数荡平。并另派得力将领。酌带劲旅。前赴甘州。殄灭贼股。总须犁其巢穴。就地歼除。断不可任其败窜出边。致滋纷扰。将此由五百里各谕令知之。寻杜嘎尔奏、遵查边外穷荒沙漠。客兵未便常屯。土尔扈特等处。能否久驻多兵。未敢遥揣。现已督军进剿。俟随时体察情形。会商办理。得旨、著即督军进队。会商张廷岳等确探贼踪。择要扼剿。毋任匪徒四出滋扰。　　

○又谕、张廷岳、阿尔塔什达、奏、请将戍守库伦宣古两军。仍由直隶协饷项下拨解一摺。据称直隶练军饷项。向由长芦等处筹拨。现在库伦戍守之宣化古北口官兵。统计二千余名。月需饷银一万余两。此外支放蒙古官兵等项。为数尚多。宣古官兵月饷。现既在库伦支领。则原饷自在两镇存储。请将该两军月饷仍由直隶练军饷内拨解等语。库伦防守紧要。饷需短绌。自系实情。所有宣古两军饷项。即著李鸿章自奉旨之日起。即由直隶练军原饷内。按月照数委解张家口。转解库伦。如一时接济不及。仍著张廷岳等由库垫放。俟解到时再行归款。将此由五百里各谕令知之。　　

○以河南官军防守阌乡等处暨会剿陕西窜匪出力。赏守备宋员魁等花翎。训导汤俊明等蓝翎。余加衔升叙有差。　　

○追予江苏各属阵亡殉难通判汪骏昌等绅民妇女一千八百三十七员名口分别旌恤如例。　　

○癸卯。谕军机大臣等、乔松年奏、筹办运泇二厅漫水堤工。请饬拨银两一摺。上年郓城县侯官林决口。漫水入运。以致运河泇河厅属堤埽等工。被冲蛰陷。现在侯家林业已堵合。亟应将该厅属各工赶紧修筑。以利漕运而卫民田。著丁宝桢饬令藩司。迅即拨银五万两。发交运河道核实动用。乔松年即督饬该道厅妥速筹办。克日完工。不得稍涉延误。将此各谕令知之。　　

○甲辰。谕军机大臣等、文麟奏、肃州回逆出关肆扰。暨李生元所部未能拔队赴济木萨各摺片。肃州大股贼匪。复行出关。攻陷双塔堡汛城。头起贼队。已有窜赴敦煌之信。该处本有威仪马步队及新中营勇丁驻扎防堵。即著文麟饬令各营。会同户勇及在城官兵。协力堵御。毋任贼匪深入。成禄当督率所部克期出关。迅将此股窜匪尽数歼除。鼓行而西。不得再涉迟延。致滋贻误。景廉后路转运事宜。据文麟奏称、哈密车驼短缺。又乏余粮。转运难于筹办。请令镇迪道出关。专办后路转运各事宜等语。镇迪道员缺已有旨简放恩纶。照景廉所请。令由北路赴任。所有景廉后路粮运。著左宗棠另派道府大员。兼程出关。妥为料理以济军食。该大臣派员出关。势难迅速。仍著文麟随时设法兼顾。毋稍膜视。哈密东路。时有贼氛。李生元所部驻扎二堡。未能调赴济木萨一带。现在张玉春等已率所部驰抵景廉军营。该都统当酌度情形。或能另拨一军。协防济木萨。俾李生元所部仍驻二堡。以免空虚。著随时会商文麟妥为筹画。贼有扑犯哈密之说。著文麟勤加侦探。实力防范。不可稍涉疏虞。将此由六百里各谕令知之。　　

○丙午。上御宁寿宫。赐王以下文武大臣、蒙古王、贝勒、贝子、额驸等食。　　

○四川总督吴棠奏、民教案件。应否会同将军办理。得旨、嗣后遇有民教案件。著吴棠会同魁玉办理。　　

○丁未。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭显佑宫。东岳庙。城隍庙。　　

○上诣大高殿寿皇殿行礼。　　

○诣钟粹宫慈安皇太后前行礼。长春宫慈禧皇太后前行礼。　　

○御乾清宫。王以下文武大臣、蒙古王、贝勒、贝子、额驸等、行庆贺礼。众官于午门外行礼。　　

○御宁寿宫。赐王以下文武大臣、蒙古王、贝勒、贝子、额驸等食。　　

○庚戌。谕军机大臣等、常顺、保英奏、回匪分股出窜。请调拨马队防剿一摺。据称探报回匪二万余众。分为两股。一股由索伦锡伯格图路。扑犯乌科。一股由巴勒巴尔海、春住拜新、图赛哈诸路。窜扰库伦等语。贼匪大股出窜。深虑乘虚扑扰。逞其诡谋。乌科两城防守事宜。关系紧要。即著奎昌、志刚、多布沁扎木楚、常顺、保英、妥筹布置。勤加侦探。加意防剿。不得稍涉疏虞。其库伦防务。著张廷岳、阿尔塔什达、先事筹备。以固边圉。前据杜嘎尔奏、滋扰阿毕尔米特旗游牧之贼。窜近桑锦达赖等处。该副都统拟赴适中地方。相机督剿。此股贼匪。现窜何处。该逆股数不一。奔突靡常。杜嘎尔务当斟酌机宜。严饬将弁。侦贼所向。实力截剿。并将窜库窜乌之路。派兵严密堵御。毋任匪踪扰及。常顺等以大同官兵孱弱。请将苏彰阿所带两起马队。调赴科城。惟乌城兵亦无多。此项马队。是否可以调拨。著奎昌、常顺等、会商妥办。大同兵远道抵防。甚属不易。若遽行裁撤。未免可惜。著常顺等申明纪律。认真训练。俾成劲旅。以资捍御。将此由五百里各谕令知之。　　

○辛亥。上以孟夏时享太庙。自是日始、斋戒三日。　　

