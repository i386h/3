<!-- { "loadSidebar": true } -->
○谕军机大臣等、文彬奏、遵旨覆陈筹防事宜一摺。览奏均悉。即著文彬体察情形。认真筹画。以期有备无患。并著随时详悉具奏。毋得徒托空言。另片奏、购买军械。解赴登州备用等语。东省沿海各口岸防务。关系紧要。文彬当督饬总兵陈择辅等严密布置。并将应筑土城营寨炮台等事。妥为筹办。将此密谕知之。　　

○调正白旗蒙古副都统毓福为金州副都统。　　

○以巴里坤守城及剿办沙山等处窜匪出力。赏副都统顺喜头品顶带。五品军功赵文彬等花翎。署领队大臣庆筹等加衔升叙有差。予阵亡军功徐学第、冯保元、祭葬世职。如把总例。　　

○癸亥。谕军机大臣等、有人奏、直隶乐亭县知县王霂、嗜好甚深。信任门丁与库吏表里为奸。凡有词讼。皆有罚款。听信差役设立班房。藉修道差徭勒派民钱。任令书吏盗卖官地。请饬查办等语。州县为亲民之官。似此信任门丁书吏。假公济私。何足以膺民社。著李鸿章按照所参各节。确切查明。据实具奏。原片著摘钞给阅看。将此谕令知之。　　

○又谕、有人奏、署锦县知县吴富春、任性妄为。本年四月闲。有商船由锦口买米。被匪纠抢。吴富春并不根究。反以违禁将船商罚银。该署县上年勒索铺户钱十余万吊。纵令伊子同门丁等聚赌。请饬查办等语。吴富春被参各节。是否属实。著都兴阿等严密确查。据实奏参。毋稍徇隐。原片著摘钞给阅看。将此各谕令知之。寻奏、遵查吴富春无纵子聚赌等事。惟因办差无款。借用铺户钱文。未即归还。致为众商口实。殊属不合。应请交部议处。从之。　　

○又谕、李鸿章奏、办理海防请饬催川饷一摺。日本与生番构兵。沿海防务紧要。畿辅重地。尤须严密筹防。刻下李鸿章添购军火。修筑炮台。需款甚急。四川应解该军月饷。截至本年四月止。所解不及一半著吴棠查明欠解该军月饷。无论何款。先行提解二十万两。以济眉急。嗣后仍著按月如数解足。毋稍延欠。将此由四百里各谕令知之。　　

○以兵部右侍郎恩龄兼正白旗蒙古副都统。乾清门侍卫明安署正白旗蒙古副都统。正黄旗满洲副都统恩承署正红旗满洲副都统。　　

○甲子。上幸瀛台。　　

○御紫光阁。阅吉林黑龙江弁兵马步射。　　

○谕内阁、御史孙凤翔奏、前署内务府司员。肆行欺罔情罪尤重。请先予严惩一摺。据称上年李光昭呈请报效木植。及此次呈进木植。皆系现任内务府大臣贵宝署理堂郎中任内之事。贵宝蒙混具稿呈堂。并与李光昭交通舞弊等语。贵宝于李光昭报效木植一案。辄敢蒙混回堂入奏。致李光昭得售其奸。欺蒙尤甚。贵宝著先行交部严加议处。并著李鸿章查明李光昭有无与贵宝交通舞弊情事据实奏明办理以示惩儆寻吏部议贵宝应照溺职例革职从之。　　

○以故翰林院五经博士邵启运孙毓嵩袭职。　　

○乙丑。仁宗睿皇帝忌辰遣官祭昌陵上诣寿皇殿行礼。　　

○谕内阁、岑毓英奏、遵旨甄别庸劣各员一摺云南呈贡县知县党淅。行为卑鄙。有玷官箴。著革职永不叙用。候补知县王文俊、贪酷性成声名狼藉著革职从严审办候补州同周启钺行止卑污不安本分。候补县丞何寅辉、贪鄙近利。任性妄为。均著革职递解回籍。交地方官严加管束。候补州同萧金元、专务营私。行同市侩。试用州判陈德泳、居心巧诈。图饱私囊均著革职。该二员侵蚀厘金盐课。并著勒限追缴候补知县胡邦杰、试用州同周庚、蒙混报捐。始终讳匿均著勒令休致。以肃吏治。另片奏、王文俊在署龙陵同知任内被控。提省查办。该员不候质讯。擅自逃走等语。著吴棠、曾璧光、将该员查拏解回云南。归案审办。　　

○谕军机大臣等、总理各国事务衙门奏、上海新闻纸刊刻密寄谕旨。请饬查究等语。军机处封发寄信谕旨。各省奉到后。自应加意慎密。况系中外交涉事件。岂容稍有漏洩。乃本年三月二十九日密寄沈葆桢等谕旨。上海新闻纸内竟行刊刻。究系何人洩漏。著李宗羲严密确查。据实覆奏。毋得稍涉含混。嗣后各将军督抚等奉到寄谕。务当格外严密。以昭慎重。傥有仍前漏洩。致误机宜。惟该将军督抚等是问。将此由六百里密谕沈葆桢、瑞麟、李鸿章、都兴阿、志和、恭镗、文煜、李宗羲、李鹤年、文彬、王凯泰、张树声、杨昌浚、张兆栋、并传谕潘霨知之。　　

○又谕、奕榕、奕艾奏、甯古塔城被匪阑入。旋经收复。现在摉剿余匪一摺。甯古塔地方。突有马步贼匪三百余名。分股扑城。署副都统双寿未能抵御。被匪阑入城内。现在虽经乌勒兴阿等将贼击退收复城池。惟贼众分股窜逃。难免不散而复合。刻下各处马贼未尽剿除。傥再句结蔓延为害实非浅鲜。著奕榕等咨令乌勒兴阿、双寿督饬兵勇。协同派出官兵实力摉捕。务将此股窜匪悉数歼除。毋令乘闲远扬。复图啸聚。甯古塔地方紧要。该处官兵当如何严密防守。以免疏虞。乃贼匪仅有三百余名。该城即行失守。是平时武备废弛。已可概见。署副都统协领双寿、著摘去顶带。俟回协领任后。仍带革职留任处分。并著奕榕等责令迅将余匪尽行歼灭。以观后效。如再不知愧奋。即著严参惩办。将此由五百里各谕令知之。　　

○绥远城将军定安因病解职。调杭州将军善庆为绥远城将军。　　

○丙寅。谕内阁、都察院奏浙江监生李庆瑞呈递条陈一摺。该监生所陈、杜浮徵以纾商困。蠲冗捐以裕民力两条。叠谕各督抚实力奉行。此外各条。均系摭拾陈言无裨实政。即著无庸置议其所称外委朱云等于咸丰十年闲。在浙江剿贼阵亡。未蒙恤典等语。著该衙门知照浙江巡抚查明请恤。嗣后请恤之案。仍著照旧章办理。其不应奏事之员。概不得率行具呈。代为奏请。贺寿慈另摺奏酌拟代奏章程。请嗣后遇有条陈时务赴都察院呈递之件。如所陈有裨事体语不及私者。仍为代奏。如言无可采。复图便己私者。即一概驳斥发还。如闲有可采。辄附入本身及他人劳绩冀邀恩施者。即令分别具呈。毋许牵混。以便酌核奏咨。傥牵涉词讼。迹近讦告。无论所言有无可采。仍照京控案件核办等语。均著照所议办理。　　

○以荆州左翼副都统希元为杭州将军。　　

○旌表夫亡守节浙江钱塘县举人吴锡熊妻王氏。　　

○丁卯。以黑龙江记名协领穆克德布为荆州左翼副都统。　　

○戊辰。谕军机大臣等、都兴阿奏、随时剿缉股匪。并请调马队一摺。奉省地方匪徒未靖弹压巡防均关紧要。各队兵力未厚。且有伤病疲乏。自应添兵更换。著丰绅、依克唐阿、挑选精壮马队官兵二百名派委得力将官管带赴奉。此项马队到奉后。即著都兴阿查明。更换疲乏官兵。以资得力。并著督饬各队认真巡缉毋稍疏虞。将此由四百里各谕令知之。　　

○以甘肃西甯府城解围。及克复大通县城出力。赏提督李桂香、黄万鹏、周春生、谢明月、彭连升、欧阳通、萧万和、李添顺、方泗高、张永辉、甯仁备、席大成、尹兴茂、谭和义、李协和、赵宝林、廖得胜、彭祯祥、邱俊凤、张振寿、刘得善、贺长发、汤秀斋、葛致清、刘国斌、雷贵才、余虎恩、谭上连、总兵官易荣华、张辅文、陈庆泰、彭秋扬、张添习、何西就、陈得贵、秦品贵、郭庆才、沈福堂、黄新元、副将钱宝钟、正一品封典。提督吴隆海黄马褂。提督姜镜成、彭荣复、张敦益、总兵官柳秀春、邓兴隆、杨万几、曾名声、李云珥、张得荣、贺益升、周嘉宾、彭如胜、谭致广、吴长胜、王俊高、吴朝万、贺开元、副将李兰芝、彭和吉、刘晓山、唐有义、曾义良、涂连升、庞少清、陈云廷、曾福堂王恒发、左得胜、方南英、周桂清、万福泰、张玉辉、汤德明、李绍仁、周万和、张继桃、郭玉和、丁连科、熊南香、马隆湘、黎秀棠、程玉修、卢有升、曹茂松、丁玉和、马清隆、刘泰昌、萧南桂、马伯铭、陈添元、李赞仪、刘星胜、袁有光、张鹏翥、饶玉兴、陶宪榜、王德清、萧得荣、参将帅荣华、邹永茂、孙仕尚、邓洪发、张忠义、朱文质、刘遐龄、陈胜发、吕桂清、孙国乾、胡洪秀、武华清、陈考祥、梁清和、戴连臣、蒋文德、谭蔚斋、罗长胜、程荣佳、李大秋、游击李奉魁、张叙文、何友才、许毓莲、唐得益、李长胜、姚得章、曾凤翔、谢长清、董福祥、李双梁、朱克存、周仕发、娄德光、朱光耀、黄金福、都司舒昭履、岳朝珍、守备蒋义全、梁禄、鲁如皋、巴图鲁名号。知府陈道济等花翎。通判谭上珍等蓝翎。余加衔升叙有差。　　

○调科布多官马二百匹。解赴乌里雅苏台军营备用。　　

○己巳。朱笔谕已革总管内务府大臣崇纶、明善、春佑、均著加恩改为革职留任。　　

○谕内阁、都兴阿、桂清奏、查勘福陵应修各工请择吉派员兴修一摺著钦天监于本年八九月闲选择吉期先行知照即著盛京将军会同工部侍郎届期敬谨兴修。　　

○又谕。前降旨谕令总管内务府大臣。将圆明园工程择要兴修原以备两宫皇太后燕憩用资颐养而遂孝思本年开工后朕曾亲往阅看数次见工程浩大非克期所能蒇功现在物力艰难经费支绌军务未尽平定各省时有偏灾朕仰体慈怀甚不欲以土木之工重劳民力。所有圆明园一切工程均著即行停止。俟将来边境乂安库款充裕。再行兴修。因念三海近来宫掖殿宇完固量加修理工作不至过繁。著该管大臣查勘三海地方。酌度情形。将如何修葺之处。奏请办理。将此通谕中外知之。　　

○又谕、兵部奏、遵议协领副都统处分一摺。山海关协领顺庭、于停放拨还各款。并不分晰具稿。副都统常星阿、于协领和盛阿停放心红膏火等节。并不查明画稿。均属咎无可辞。顺庭著照部议降一级调用。常星阿著照部议降二级留任。均著准其抵销。　　

○又谕、铭安奏、职官假满。逗遛插讼。请饬回京一摺。正蓝旗世袭子爵佐领联勋。因请假修墓。逗遛奉天。不即回京销假。辄于该家丁曲增寿争欧案内。藉端插讼。实属冒昧多事。联勋著交部议处并著都兴阿即饬该佐领回京。毋任逗遛生事。　　

○以兵部尚书英桂、户部左侍郎荣禄、为总管内务府大臣。　　

○以甘肃甯夏剿匪出力。赏总兵官郝永刚、王明泰、一品封典。副管旗章京敖肯巴图鲁名号。游击李金彪等花翎。余加衔升叙有差。　　

○庚午。朱笔谕在廷王大臣等、朕自去岁正月二十六日亲政以来。每逢召对恭亲王时。语言之闲。诸多失仪。著革去亲王世袭罔替。降为郡王。仍在军机大臣上行走。并载澂革去贝勒郡王衔。以示微惩。　　

