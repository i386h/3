<!-- { "loadSidebar": true } -->
○吏部尚书单懋谦因病乞假。以工部尚书毛昶熙兼署吏部尚书。都察院左都御史庞钟璐兼署刑部尚书。　　

○庚申。谕军机大臣等、张兆栋、苏廷魁、丁宝桢奏、遵旨会勘张秋筑堤束水。费钜害重。现筹保护挑浚一摺。张秋筑堤束水。既经张兆栋等会同查勘情形。碍难办理。现拟将沮河头车家楼民埝堵塞。添筑拦坝圈堤。并将郓城属之七里铺民圩堤埝。加筑坚厚。添镶护埽。其八里河临河民埝及王家垓两处。分别添筑内堤大坝。所筹尚属周妥。丁宝桢、苏廷魁、已派令赵新、王化堂等、分赴各该处购料兴工。克期办理。惟黄流变迁靡常。必须就目前水势地形。熟筹审办。方不至虚糜工费。徒托空言。张兆栋、苏廷魁、专理漕河。丁宝桢身任地方。均属责无旁贷。即著饬令派出各员实力兴办。总期于漕船未到之先。一律修浚妥协。免致临事张惶。以重漕务。将此各谕令知之。　　

○缓徵两浙钱清、西兴、横浦、浦东、四场歉收地方新旧灶课钱粮。　　


大清穆宗继天开运受中居正保大定功圣智诚孝信敏恭宽毅皇帝实录卷之三百四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十年。辛未。二月。辛酉朔。春分。朝日于东郊。遣郑亲王承志行礼。　　

○上诣钟粹宫问慈安皇太后安。长春宫问慈安皇太后安。至庚寅皆如之。　　

○奉慈安皇太后慈禧皇太后幸漱芳齐。侍午膳。壬戌。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭。昭灵广济普泽龙王之神。　　

○遣官祭圆明园惠济祠。河神庙。　　

○谕内阁、左宗棠等奏、平毁金积堡贼巢。首要各逆伏诛。甯灵肃清。出力各员请奖一摺。甘肃回逆马化漋等、于同治八年秋闲拥众复叛。盘踞灵州所属金积堡老巢。句结陕甘各回。四出窜扰。经左宗棠派军分投截剿。节节埽荡。并令道员刘锦棠等进捣逆巢。叠将附近贼垒攻破。四面锁围。该逆势穷乞抚。勒令平毁堡塞。呈缴军械。犹敢迁延观望。并于堡内埋藏洋枪洋炮一千余件。匿不缴出。是其心怀叵测。怙恶不悛。实属罪无可逭。现经刘锦棠等将首逆马化漋父子兄弟及逆党谭生城等概行正法。洵足以申天讨而快人心。现在堡寨一律平毁余众分别安插。其起获银十九万两零。除分赏各军外。著左宗棠将所余银两。为迁居灵州之回众购办赈粮。俾安生业。仍督饬各军。将各股回匪次第进剿。以期全省廓清。陕甘总督一等伯左宗棠、运筹决胜。调度有方。著加恩开复降三级留任处分。并加赏一骑都慰世职。甯夏将军穆图善、陕西巡抚蒋志章、协筹防剿。均合机宜。穆图善著交部从优议叙。蒋志章著交部议叙。道员刘锦棠接统湘军。克平巨憝。著加恩赏给云骑尉世职。并赏穿黄马褂。所有尤为出力之道员黄鼎、著赏穿黄马褂。提督雷正绾、著开复革职留任处分。并照一等军功例从优议叙。另片奏、已革布政使衔山西按察使陈湜、委办金积堡事宜。荣续卓著等语。陈湜著开复原官原衔。以示鼓励。　　

○又谕、左宗棠奏、安插陕西就抚回众。请增设官员以资镇抚一摺。陕西就抚回众一万有奇除该亲属认领外。共男女九千四百余名口。均安插华亭县化平川地方。经该督饬令道员冯邦棅前往散给赈粮。丈量地亩。按户分拨房屋窑洞。并购给籽种。酌发耕牛骡驴。督其开垦播种。办理均属妥协。著该督饬令总兵喻胜荣等妥为弹压。一面檄饬该地方官加意抚绥。毋使失所。遇有词讼案件止分曲直。不分汉回。总以持平办理。毋任稍滋事端。其所请添设化平川厅通判化平营都司各缺。著该部议奏。寻议、督因抚驭回众。请添通判都司各缺。系为绥靖地方因时制宜起见。应如所请添设。从之。　　

○又谕、左宗棠等奏、讯明已革知县通贼确情。尽法惩治等语。甘肃已革前甯夏县知县署灵州知州彭庆章、数年以前。已有通回情事。嗣复久留贼中。为贼主谋。经左宗棠亲提研汛。据供各情。其为通逆无疑。丧心昧良。罪无可逭。彭庆章业经讯明正法。实足以昭炯戒。至从逆武弁王锡爵、铁秉忠、著左宗棠一并提讯。从严惩办。寻奏、遵讯王锡爵、铁秉忠、先后投贼。屡抗官军。实属罪大恶极。业于讯明后正法。报闻。　　

○又谕、杨昌浚奏、甄别庸劣各员请旨分别降革勒休一摺。浙江义乌县知县于应诰、心地糊涂。办事粗率。候补通判张玉树、居心险诈。不堪造就。绍兴府经历萧江、遇事生风。声名甚劣。均著一并革职。桐乡县知县富拉浑、貌似有才。心实浮滑。候补知县汪承绪、举动任性。不洽舆情。均著以县丞降补。太平县知县刘福田、办事迟钝。难期振作该员文理尚优。著以教职回籍候选。候补知县黄宗贵、年力就衰。难膺民社。候补知县濮燊、才本平庸。年已衰迈。均著勒令休致。以肃官方。　　

○谕军机大臣等、左宗棠等奏、平毁金积堡贼巢。安插陕西抚回。李德昌前赴河州谕抚回众。东西两山捕斩要逆各摺片。金积堡首要各逆马化漋等均已伏诛。甯灵肃清。本日已明降谕旨。将左宗棠等及出力各员分别加恩奖励矣。章合才等十二员。统带湘军。异常出力。此次所有劳绩。著左宗棠先行拟请奖叙。仍著该大臣存记。俟甘肃全省廓清。再行奏请恩施。化平川安插陕回各事宜。左宗棠所筹。均臻周妥。惟回俗素畏头目。而诵经祈福之阿浑。尤易蛊惑愚蒙。著该大臣慎选地方官。随时化导。加意拊循务令各安生业。以免再滋事端。东西两山及会甯安定等处最易藏奸。除已捦斩要逆多名外。其未获逆目狗齿牙子等。该大臣即严饬魏光焘等认真摉捕。毋任一名漏网。李德昌求赴河州。谕抚马占鳌、马朵大、及崔禹等逆。左宗棠现令李德昌前往。但听其自投。不许招致。该大臣总当察看该逆等虚实情形。稳慎以图。如该逆仍怙恶不悛。务当严饬各将领乘此军威。进剿河狄西甯各逆巢。以次荡平。毋得一意主抚。致为该逆所绐。穆图善亦当檄饬。近省各军。联络声威。俾得肤公早奏。近闻周开锡在南路剿匪。办理一切。舆论未协。且与甘肃各勇营不相辑睦。恐激事端。左宗棠当随时查察。不可信任过专。致误事机。现在巩秦各属。有无大股贼匪。北路既已肃清。该大臣应进扎何处。抑赴省垣居中调度。如统师前进。后路尤当妥为布置。并著蒋志章会商刘铭传。将陕甘毗连各要隘严密扼堵。毋稍疏虞。将此由六百里各谕令知之。　　

○以甘肃平毁金积堡贼巢。赏提督陈广发萧元亨、陈启明、李胜本、张拔萃、正一品封典。副都统双寿、提督金运昌、徐占彪、王凤鸣、方庭芝、黄马褂。总兵官黄祖福、副将陈登云、黄得胜、彭清和、冯南斌、参将龙得胜、李登高、陈缔高、游击郑朝刚、李洪超、黄兆熊、守备吴元璋、巴图鲁名号。外委李胜忠以守备用。并赏花翎。余加衔升叙有差。　　

○予甘肃金积堡等处阵亡提督周国胜等七十二员祭葬世职。　　

○予故前任云贵总督吴振棫祭葬如例。　　

○予山西故大学士祁寯藻入祀乡贤祠。从巡抚何璟请也。　　

○蠲缓江苏上元、江甯、句容、溧水、高淳、江浦、六合、山阳、阜甯、清河、桃源、盐城、安东、高邮、泰、东台、江都、甘泉、仪徵、兴化、宝应、铜山、丰、沛、萧、砀山、邳、宿迁、睢甯、海、沭阳、赣榆、通、泰兴、海门、三十五厅州县。暨淮安、大河、扬州、徐州、四卫被水被旱地方上年漕粮额赋。　　

○蠲缓江苏长洲、元和、吴、吴江、震泽、常熟、昭文、昆山、新阳、太湖、华亭、娄、金山、青浦、武进、阳湖、无锡、金匮、江阴、宜兴、荆溪、丹徒、溧阳、太仓、镇洋、嘉定、靖江、奉贤、宝山、二十九厅州县。暨苏州、太仓、镇海、金山、镇江、五卫被水被旱地方节年民欠租赋。　　

○癸亥。遣官祭文昌帝君庙。　　

○谕内阁、何璟奏、特参庸劣衰老各员。请旨分别勒休降革一摺。山西太原县知县沈廷怀、性情猥鄙。公事颟顸。不恤民隐。洪洞县知县张维藩、操守平常。志气昏惰。嗜好甚深。试用知县丁庆荣、贪鄙轻浮。不知检束。阳曲县县丞李铭燕、志趋卑陋。不守官箴。均著即行革职。试用知县倪燮荣、才品卑庸。难膺民社。著以府经历县丞降补。阳高县知县臧叔显、年力衰颓。难期振作。著勒令休致。以肃官方。　　

○谕军机大臣等、金顺奏、进规通贵回堡。并歼除通昌堡首恶情形一摺。河西通昌一堡。著名首逆歼戮殆尽。著金顺会商张曜。督饬官军。认真摉捕余匪。务绝根株。至回目金万良来营乞抚。该署将军仍当随时察看。不可堕其诡谋。通贵堡回逆。始则遣党乞抚。及令其平墙缴械。则又枝梧犹豫。其非真心反正。已可概见。现经金顺会商张曜。移营进偪该堡。即著激励将弁。乘此声威迅速进攻。埽除丑类。不可一意主抚。致将来又生反侧。该逆被剿穷蹙。难保不乘闲窜出边外。以觅生路。著金顺与张曜督军严密防维。务须就地歼除。毋令远遁他处。又贻后患。前据福济等奏、平罗铜城堡逆匪。句结陕回。千余。欲图裹粮北窜。并著檄令提督刘廷等扼要严防。截其窜路。以免蔓延。昨据左宗棠等奏报金积堡业已平毁。马化漋等均经伏诛。当此军威大振之时。群丑自必震慑。该署将军当同心协力。将此路残匪克日埽荡。以期次第廓清。将此由六百里谕令知之。　　

