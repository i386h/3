<!-- { "loadSidebar": true } -->
○又谕、胜保奏、咸阳官军。击退围扑营盘之大股回匪。乘势焚毁贼巢二处。现仍催调后路各军。以资剿办各摺片。陕西回匪。扑扰省城。虽经叠次剿杀而股数繁多。蔓延十数州县。官军从咸阳进攻。贼以全力抗拒。即著胜保、雷正绾、督饬诸军乘势进剿。飞饬留防寿州之副都统祥恩、项城之参领胜喜、并驻扎陕州之副将王佐臣等各军。迅速入陕。以厚兵力而资调度。贼虽大股西趋。同朝等处滨河。紧接晋疆。仍应防贼回窜。成明之军。在同朝一带。仍恐力单。该大臣饬令前赴同州。紧靠洛河择要扎营。尤恐距黄河较远。贼得乘闲抄袭其后。应如何添拨官兵。俾资战守。均著胜保酌量办理。胜保俟省城布置妥协后。即出省督剿。毋稍稽延。凤邠等处。毛震寿所派刘春堂一军。能否得力。其陕甘两省毗连处所。恩麟曾否将备调之兵酌拨。扼要严离。所派赴亭口华亭三水一带官兵。并著恩麟催令星速赴防。胜保即饬马德昭驰往统带。力筹防剿。郭刀刀股匪。攻陷甎坪厅。前经谕令饬毛震寿等实力堵御毋任得与洋县之贼句结。仍遵前旨飞饬督率兵团。严密堵截陕省剿回正当吃紧。其后路发捻。尤须豫筹堵截。毋令续行入陕句结。剿办更形棘手。该大臣仍应随时侦备。与多隆阿等联络策应。毋稍疏虞。将此由六百里谕知胜保、雷正绾、并传谕恩麟知之。　　

○命协办大学士工部尚书倭仁为大学士。管户部事。大学士周祖培管刑部事。　　

○以都察院左都御史文祥为工部尚书。仍兼署兵部尚书。　　

○以户部左侍郎董恂兼署礼部左侍郎。　　

○以山东范县城被贼窜陷。旋即收复。免知县过瑞云典史梁承棨罪。仍革职。　　

○丁酉。上诣观德殿几筵前行月祭礼。　　

○谕内阁、前因上海已革副将冯日坤、有纵兵通贼等情。叠经谕令曾国藩、李鸿章、严密查办。兹据奏称已革副将冯日坤、由镇江调赴上海。以办理内应为名。与苏贼李绍熙句通接济。咸丰十一年十一月。该革员由上海私运洋枪火药等项往苏济贼。经提督曾秉忠盘获。又上年五月。贼扑松江。该革员纵勇乘乱抢劫。所部兵勇二千名。并不足数。支领粮饷。多系侵吞。经李鸿章饬令来营。听候查办。该革员复乘闲脱逃。当经派员拏获。即于军前正法等语。已革副将冯日坤、以带勇武员。辄敢通贼济匪。冒饷殃民。迨经李鸿章饬令来营。听候查办。复胆敢屡次逃匿。李鸿章将该革员拏获。即在军前正法。办理甚为妥协。嗣后军营带勇员弁。如有纵勇扰民。暨冒饷通贼情事。即著按照军法从事。毋稍姑容。　　

○谕议政王军机大臣等、曾国藩、李鸿章奏查明已革副将冯日坤通贼济匪。扰民吞饷。当经李鸿章拏获。传旨正法。所办甚为妥速。闻此等通贼济匪之员。水师广勇居多。即冯日坤所部业经遣散之勇。亦恐有潜谋不轨者。仍著李鸿章留心访查。随时拏究。以靖地方。李鸿章另片奏守备刘厚和管带炮船本年五月初退守豆腐滨。失去炮船五号。六月下旬。乘驾长龙船一只。随带炮位四尊。潜至上海逗遛。经参将李恒嵩节次催令回营。一味藐抗等语刘厚和以管带炮船之员。竟敢私带船炮逃往他处。实属藐法已极。著即革职。注销勇号。拏获就地正法。该抚前次拏办湖州通贼之匪。现复拏获冯日坤正法均甚密速。此等劣弁。断不可任其漏网。著不动声色。赶紧查拏。以肃军纪。将此由五百里谕令知之。　　

○署江苏巡抚李鸿章奏、遵查周家圩民人。与洋人因酗酒起衅。洋人两次捉去粤勇十七名。烧毁红单船三只。买米商船一只。并捉去商人卢胜金等二十八名。英国领事照会。称拏获盗船移请讯办。经上海县讯明。卢胜金等并无为匪不法情事。取保释放。甯波商船销货行栈开设如皋县城。已饬该县访查讯办。下所司知之。　　

○以吏部左侍郎载龄为都察院左都御史。转吏部右侍郎基溥为左侍郎。调刑部右侍郎载崇为吏部右侍郎。理藩院右侍郎恒祺为刑部右侍郎。以内阁学士庆明为理藩院右侍郎。　　

○以安徽克复太平等城出力。赏知州闾炜、都司叶兴发等花翎。把总陈文和等蓝翎。余加衔升叙有差。　　

○以江苏奉贤游勇滋事。革参将刘铭传职。仍留营。予被戕知县杨溥祭葬世职。　　

○予江苏北新泾伤亡同知韩正国祭葬世职加等。附祀本籍昭忠祠。　　

○予江南因公淹殁守备黄俊升等祭葬恤荫。　　

○予浙江殉父幼童福建道员赵景贤子深彦旌恤加等。　　

○戊戌。谕内阁、多隆阿奏、官军剿灭亳颍西窜捻匪。现派马队摉捕遗孽一摺。亳颍捻逆各匪。纠合五六万人。由豫西永甯陕州等处并力西趋。多隆阿督率所部。力解商南城围。复严饬总兵陶茂林等扼守武关。该将军亲率总兵王万年等进剿。连日斩获甚众。本月初四日。官军在捉马沟扎营。是夕贼众暗伏山腰。分股围扑营盘。多隆阿豫令副都统穆图善由商南带队赴援。偪近伏贼。遂排队而入。枪炮火箭齐施。逆众大乱。昬夜中自相践蹋。该逆仍复拌死抗拒。自捉马沟起。至武关止绵互五十余里。初五日多隆阿分饬各军前进。复亲督总兵佘福象等居中策应。匪首姜台淩、王怀义等、率众迎战不退。多隆阿、穆图善、各率亲兵。从山旁绕出贼背。抢上山梁。刀矛枪炮齐施。毙贼万计。生捦五百余名。败贼势如山倒。官军占住高冈初六日。乘胜出击。陶茂林等率领各营由武关出迎。合兵前后夹击。杀贼更夥。马步残贼。已不及万。乘夜翻山而走。初七日。官军追至三角池。直抵西平。将贼截住。纵横迎杀。伏尸四十余里。血流成渠。西窜捻逆。歼除殆尽。剿办甚为得手。多隆阿调度有方。旬日闲即将巨寇剿除。殊堪嘉尚。著加恩赏给黄马褂一件。大卷江?袍料二件。大荷包一对。小荷包二个。白玉四喜搬指一个。白玉柄小刀一把。交多隆阿祗领。以示优异。　　

○又谕、李鸿章、副将克复慈溪。中枪伤亡。恳请建祠优恤一摺。副将华尔以美国部落。具禀愿隶中国版图。在上海随同官军。进攻嘉定太仓。克复松江府城。复能破贼于迎禧浜天马山等处。并会同外国兵弁。攻毁高桥等处贼垒。朝廷嘉其战功屡著。叠沛恩施。以副将擢用。兹据李鸿章奏、浙江逆匪攻陷慈溪。华尔闻信即管带常胜军进剿。指挥兵勇登城。贼从城上放枪。适中华尔胸脘。子从背出。登时晕倒。当经所带常胜军。将慈溪县城克复。华尔回甯波后。于次日殒命等语。览奏实深嘉悯。洵属义勇性成。无忝戎行。现经李鸿章已饬吴煦等妥为殓葬。并著于甯波松江两府建立专祠。仍交部从优议恤。以慰忠魂而示优异。　　

○谕议政王军机大臣等、前因恭亲王等面呈崇厚信函。内称华尔受伤殒命等情。当经谕知薛焕、李鸿章、左宗棠、妥筹核办。常胜军素、称得力。第前据薛焕等奏称募足三千名。何以此次留驻松江者。有四千五百余名。是此军为数不少。白齐文能否胜任。将来能否就我范围。不可不豫行筹及。恐稍涉迁就。日后转成尾大不掉之势。徒糜饷项。不如交中国大员管带。易为驾驭。或一时无此胜任之员仍须暂交白齐文接统。著薛焕、李鸿章、悉心察度。毋贻后患。至英国提督欲派兵头接管尤恐窒碍。著薛焕、李鸿章、饬令吴煦设法阻止。如其再三恳请。亦必如华尔之归中国版图。受我节制。方可允行。法国武官接带常胜军一事。其议已寝。其所练甯波兵勇。须与该国武官议明。令其暂时管带。听中国调遣。所有筹防事宜。准其会同商办。仍须听地方官主持。均著薛焕、李鸿章、遵照体察。相机筹办。甯波为沿海要郡。慈溪虽复。而兵力甚单该郡防。守情形。仍形吃紧。左宗棠务当随时妥筹。李鸿章亦当不分畛域。力筹兼顾。本日据左宗棠奏称、逆贼死守金华诸城。以阻官军进攻之路。该抚战船尚未造齐。未能制贼死命。该逆被金陵洪逆召援。因官军苦与相持。未能猝脱。并称李逆挑其悍党。屯踞兰溪属之油埠等处。近与广东贼不睦。令其分踞严郡。又嗾新到之贼分踞寿昌。似阻我师进攻金华。而觅路窜皖南以赴金陵。已密致曾国藩豫防徽甯。并饬王文瑞等严扼遂安。飞催蒋益澧星驰赴浙各等语。所筹甚中窾要。李逆图赴金陵。久有此计。徽甯为金陵上游。若复被贼窜入。则非独金陵大营掣动。即安庆亦复戒严。谅曾国藩早已筹画。严饬守将妥密防堵。蒋益澧前队。计抵广信。而该藩司何以如此迟滞。著即飞劄催调。克期赴浙。傥再不能以速补迟。即行从严参处。以肃军律。左宗棠营内。近为疾疫所苦。病弱物故者多。览奏实深驰系。该将士征役劳苦。至于如此。甚为悯恻。著即妥为拊循。毋令失所。鲍超营内。并金陵徽防各营。近来疫气已否平安。轸念实深。甯国关系紧要。鲍超务当妥为防范。著曾国藩迅速传知。其广德州情形。现在若何。并著查明具奏。以慰廑念。将此由六百里各谕令知之。　　

○又谕、多隆阿奏。官军剿灭亳颍捻匪。现派马队摉捕遗孽一摺。捻匪纠党五六万人西窜。希图入陕句结回匪。经多隆阿督饬各军剿除殆尽。以少胜多。可云奇捷。惟逆首姜台淩、王怀义、周老明、韩老万、张小明、孙老危等、是否均已歼毙。抑或改装潜逃。仍著该将军严密查明。务期净绝根株。毋令余烬复然。致贻后患。多隆阿现拟移军豫楚之交。将粤逆陈得才大股乘机痛洗。具见奋勉图功。不遗余力。惟回匪蔓延陕省。势甚狓猖胜保、雷正绾所部。兵力尚不甚厚。恐难廓清陕境。多隆阿素顾大局。能否分兵入关助剿。抑或俟翦灭陈得才后。再行遵照前旨。统率各军。驰赴渭河以南剿办。该将军久历戎行。必能权衡缓急。妥为办理。多隆阿自庐郡拔营以来。力疾督师。忠荩可嘉。现在病尚未痊。务当妥为调摄。以慰廑念。既据奏称穆图善在营。一切藉资襄助。即著该副都统暂缓赴任。以期得力。将此由五百里谕令知之。　　

