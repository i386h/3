<!-- { "loadSidebar": true } -->
○又谕、曾璧光奏、安南普安两城。被贼阑入。旋即收复一摺。贵州安南县城失陷后。曾璧光因青山余匪四出滋扰。饬令普安文武前往堵剿。该匪复乘虚袭陷普安县城。旋经同知吴宗兰等分路进攻。先后将该两城克复。惟该处附近一带。贼匪出没靡常。难保不复图纷窜。仍著该抚督饬各该地方文武严密防范。并将善后一切事宜妥为经理。毋稍大意。将此由五百里谕令知之。　　

○以四川越巂攻克夷巢出力。赏游击钟大有等花翎。县丞缪庸等蓝翎。副将熊得胜等加衔升叙有差。　　

○以贵州安南普安两县城被贼窜陷。旋即收复。予署同知知县吴宗兰以知府用。并赏花翎。通判牟谦笃蓝翎。革署知府知州刘正朝、代理知县府经历周佳琦、都司马金奎、把总黄志纶职。仍留营。　　

○以贵州捦获不法武员林自清正法。予通判章桐以知州用。守备陈希涌以游击用。均赏花翎。从九品林泽忠等蓝翎。余加衔升叙有差。被戕知县陈世镇祭葬世职加等。子文生先洋赏恤如例。　　

○以云南克复武定等城出力。开复前护总督布政使宋延春、署提督总兵官马如龙、降级留任处分。予游击杨玉科以副将用。并赏巴图鲁名号。余加衔升叙有差。阵亡都司王琼等十四员祭葬世职加等。　　

○予直隶南皮等县殉难监生高容昆等绅民妇女一百五十六名口分别旌恤如例。并予建祠。　　

○甲戌。谕内阁、刘昆奏、援黔各军。连破苗巢。并克复镇远府卫两城一摺。席宝田等军。自疏通清江后。进规镇远一路。上年十一月闲。经荣维善等叠破抱金苗榜报谷黄牯坉鬼科各寨。毙贼数千人。十二月闲。清江逆苗渡江。占踞者磨附近之张沟。经苏元春等袭剿。拔其栅垒。歼毙逆酋辇往金失、并贼党数百人。本年正月闲。苗逆九大白、复纠悍贼三四千人。屯踞上下稿绕。荣维善、唐本有等、率军围偪。阵斩逆酋往垢堞等数十名。余贼悉数就歼。苏元章等并将秀地等寨次第攻克。黄润昌等会师焦溪。派兵将窜扰思州晃州后路之贼肃清。二十七日。督队直薄镇远府城。各军奋勇争先。斩关而入。该逆夺路狂奔。立将镇远府卫两城克复。分兵追击。连拔牙溪等处数十坉。先后捦斩贼众二三千人。其古州一路。亦经戈鉴等军叠克贼寨。剿办甚为得手。仍著督饬各军进取施洞口等处。节节埽荡。迅殄逆氛。　　

○谕军机大臣等、麟兴等奏、分安厄鲁特人众。诸多窒碍。暨请拨款筹买哈密牲畜等件各一摺。前据福济等奏、厄鲁特人数众多。科属之杜尔伯特。未能安插。拟于乌城库伦之喀尔喀四爱曼内分置。当经谕令麟兴等遵照办理。兹据麟兴等奏称、该城所属之喀尔喀扎萨克图汗、赛因诺颜、西两部落。并无隙地可容厄鲁特人众。窒碍甚多。已咨明福济等另行酌议等语。厄鲁特人众。是否可以分布。必须斟酌情形。会商良策。固不可冒昧举行。致贻后患。亦不可因一处畏难不办。遂至彼此推诿。著麟兴、荣全、锦丕勒多尔济、奎昌、明瑶、福济、锡纶、张廷岳、阿尔塔什达、悉心商酌。各将该处能否安插有无窒碍之处。通盘筹画。会同妥议具奏。至乌城应拨哈密驼只各件。既未能措办足数。自应筹款买补。以应急需。前经户部借拨银二十万两。解赴乌城。交麟兴等匀拨巴里坤哈密应用。著于此项饷银内。提出银二万两。由文麟派员前赴乌城接领。自行购买足数。并著麟兴等派员帮同照料。此项银两。即著文麟核实报销。以清款目。本日明降谕旨。将布彦乌勒哲依图赏用黄缰。并赏给银二万两。即作为特旨加恩。著麟兴传知布彦乌勒哲依图。俾该汗益深感激。其银两亦于户部借拨之二十万两内。如数提用。将此由五百里各谕令知之。　　

○以齐齐哈尔协领爱绅泰为黑龙江副都统。　　

○赏土尔扈特盟长卓哩克图汗布彦乌勒哲依图黄缰。并所部贝勒、公、官员等、银二万两。　　

○补铸陕西驻劄神木办理蒙古民人事务关防。从巡抚刘典请也。　　

○添铸黑龙江管理齐扎雅等九台、哈克鄂莫等八台图记、博尔济哈台、察普钦台、鄂多尔图台、布拉克台、扎喀和硕台、呼兰台、新安台、各台记。从署将军德英请也。　　

○以湖南官军克复贵州镇远府卫两城。予记名布政使席宝田等优叙。赏提督苏元章一品封典。游击杨洪亮巴图鲁名号。余加衔升叙有差。予阵亡总兵官江忠珀祭葬世职加等。谥武愍。建专祠。副将范荣超等十六员祭葬世职加等。　　

○旌表守正捐躯山西崞县民王增寿妻杜氏。　　

○乙亥。祭先农之神。遣顺承郡王庆恩行礼。　　

○丙子。上复诣大高殿祈雨行礼。　　

○遣惇亲王奕誴诣时应宫。恭亲王奕?诣昭显庙。孚郡王奕譓诣宣仁庙。惠郡王奕详诣凝和庙。拈香。　　

○予直隶、安徽、山东、河南等处阵亡副将周盛武等四十一员祭葬世职加等。周盛武暨兄游击盛华、侄孙副将行发、于安徽庐州府原籍合建专祠。周盛武妻陶氏殉节旌表如例。并附祀。　　

○释遣戍黑龙江已革甘肃提督成瑞、已革科布多参赞大臣广凤回旗。　　

○丁丑。追予浙江各属阵亡殉难从九品方家薰等绅民妇女三百五十三员名口分别旌恤如例。　　

○戊寅。拨武备院弓六百张。梅针箭二万枝。解赴乌里雅苏台备用。　　

○己卯。谕内阁、本格、万青藜奏、祗告祭文发递迟误。请旨饬查一摺。此次恭修泰东陵隆恩殿。暨昌陵和裕皇贵妃园寝飨殿。经钦天监择于三月初三日辰时。行祗告礼。移请神牌。兹据本格等奏称、祗告祭文。迟至礼成后始行递到。著兵部将因何迟误之处查明覆奏。寻奏、查系中途州县递送迟误。请饬直隶总督顺天府府尹查取职名参处。从之。　　

○谕军机大臣等、左宗棠、刘典奏、官军荡平董志原贼巢。果军叛勇戕害统将。并绥德勇变情形各摺片。董志原回匪。叠经官军惩创。潜谋窜遁。经雷正绾、黄鼎等、督军追剿。自太昌荔家堡起。直抵庆阳府城。斩馘盈万。沿途贼巢。一律肃清。现在贼踪径趋金积堡。正可乘其喘息未定。痛加剿洗。著左宗棠、刘典、饬令各军节节进剿。毋稍松劲。追军既经深入。仍当策应后路。以助声援。不可稍涉大意。所有各军获胜情形。并著详细奏闻。果军营勇变乱。提督高连升被戕。本日已明降谕旨照请予恤矣。此次变起仓卒。经周绍濂等扼之同官古泉。叛党歼除殆尽。办理尚为迅速。首逆丁玉陇是否在逃。必须严拏务获。尽法惩治。毋任漏网。绥德州叛勇情形。前已据金顺、郑敦谨、先后奏报。谕令左宗棠等速筹戡定。现在郭宝昌、宋庆等军。均已前进。兵力甚厚。著左宗棠、刘典、饬令刘松山会合各军。迅速围剿。毋任旁窜。其军渡一带。著郑敦谨饬令陈湜严密守御。以防偷渡。陕省各营。旬日之闲。勇丁两变。殊属不成事体。左宗棠身统师干。责无旁贷。应如何整顿营规。抚驭将士。豫筹弭变之方。务当悉心筹画。以固军心而杜后患。全福马队。计已行抵直隶境内。著曾国藩、郑敦谨、催令由山西汾州永甯州过河。随同刘松山进剿。毋稍迟延。将此由六百里各谕令知之。　　

○以直隶宣化镇总兵官马德昭为甘肃提督。　　

○以陕西同官剿除叛勇。予游击桂锡桢以参将用。并加副将衔。　　

○予陕西杨店被戕提督高连升祭葬世职加等。谥勇烈。于广西、浙江、福建、广东、陕西、立功地方建立专祠。　　

○追予江西各属殉难巡检徐思镛等绅民妇女四千五百六十九员名口分别旌恤如例。并予建祠。　　

○旌表守正捐躯山东即墨县民妇张王氏。　　

○庚辰。谕军机大臣等、据吴坤修奏、自上年三月。接办郭宝昌军饷。现拟截至九月底。作为一案造报。惟郭宝昌未将收支数目报结。左宗棠咨称给发津贴。又未将数目移知。碍难悬揣造报。请旨办理等语。郭宝昌自同治七年三月起。由左宗棠津贴银数。并照湘军支发口粮、起支日期。著该大臣查明。知照吴坤修。以凭造报。抑将该军所领正杂各款。统由左宗棠造报。以归画一之处。并著该大臣酌度办理。原片著钞给阅看。将此由五百里谕令知之。　　

○署安徽巡抚吴坤修奏、办理撤勇。尚称安静。至清查田亩。现青令各属区画都图。升科招垦。得旨、撤勇一节。著即妥慎办理。毋任滋生事端。清查田亩。尤须督饬地方官实力为之。毋求速效。毋托空言。　　

○泰甯镇总兵官钟岱因病解职。以盛京礼部侍郎清安为泰甯镇总兵官。兼总管内务府大臣。未到任前。以内阁学士铭安署理。　　

○以内阁学士麟书为盛京礼部侍郎。　　

○豁免两淮富安、安丰、梁垛、东台、何垛、丁溪、草堰、刘庄、伍佑、新兴、庙湾、板浦、中正、临兴、十四场旧欠灶课银两。　　

○辛巳。祭先蚕之神。遣总管内务府大臣春佑行礼。　　

○以吏部尚书单懋谦暂署工部尚书。刑部尚书谭廷襄兼署都察院左都御史。　　

○以前任西安右翼副都统穆隆阿署镶红旗汉军副都统。镶黄旗满洲副都统克兴阿署正白旗汉军副都统。正蓝旗蒙古副都统载良署镶红旗满洲副都统。　　

○追予江苏各属殉难五品衔陈廷弼等绅民妇女二千三十五员名口分别旌恤如例。　　

○予山西太平等处殉难光禄寺署正吕绍望等绅民妇女五十三员名口分别旌恤如例。并予建祠。　　

○壬午。谕军机大臣等、李鹤年奏、筹拨潼关荆关两路防军一摺。绥德变勇。现经官军进偪。难保不乘隙逸出。该逆既有觅路回家之意。势必取道河南。李鹤年现已令宋庆由神木拔队会合张曜等军进剿。并令酌拨数营。沿河迤南直趋潼关。与马德昭防军合力守御。所筹尚妥。著即饬令该提督等会合各军速为戡定。并侦探贼踪。相机防剿。毋任阑入豫境。荆子关一路。为豫楚交错之所。尤应先事服防。王万钊所带标兵。为数无多。恐难得力。著李鸿章酌派兵勇。迅赴该处。会同王万钊之兵。实力防范。以备不虞。本日据吴坤修奏、皖省拨解郭宝昌军饷。由湖北转运。该营久未接到。恐由西安转解。以致迟滞。现在郭宝昌驻扎宜川。派员在潼关接饷。著李鸿章饬令转运局。嗣后凡遇皖省解到该军饷银。即行径解潼关交郭宝昌委员兑收。以期无误要需。将此由六百里各谕令知之。　　

○癸未。孝贤纯皇后忌辰。遣官祭裕陵。　　

