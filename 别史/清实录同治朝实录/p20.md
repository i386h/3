<!-- { "loadSidebar": true } -->
○谕内阁、军兴以来。于今十载。百姓惨罹兵燹。颠沛流离。我皇考大行皇帝勤求民瘼。命将出师。宵旰焦劳。无日不欲出斯民于水火。是以轸恤戎行。训励将士。多方诰诫。至再至三。即一战之捷。一城之拔。无不立沛恩施。俾知感奋。凡所以整军经武。期与斯世共乐昇平者。固天下臣民所共见共闻也。各路带兵大员。身受皇考厚恩。畀以重任。果能各矢公忠。灭此朝食。蠢兹小丑。岂难迅速荡平。乃近来将帅中。深明纪律所向有功者。固不乏人。而沾染积习者。亦复不少。或粉饰奏报。或观望迁延。赏罚则轻重失平。粮饷则侵渔入己。甚至意见不和。以致事机坐失。纵寇殃民。种种贻误。朕即不重治其罪。伊等清夜自思。其能仰答先帝之恩否耶。嗣后各路统兵大员。务当戮力同心。痛惩诸弊。严明赏罚以励军心。爱养士卒以联众志。毋分畛域。致此剿而彼窜。毋事欺罔。致掩罪而冒功。傥能同仇敌忾。迅奏肤公。则行赏论功。朝廷自有酬庸之典。如敢仍前玩泄。或军无纪律。以致骚扰良民。则典刑具在。朕亦不能曲法以示恩也。将此通谕各路统兵大臣督抚提镇知之。　　

○又谕、前因朕御极之初。诏求直言。嗣据恭亲王以议政任重。吁恳谕饬中外臣工各抒所见。复经降旨谕令诸臣。凡有见闻。务各切实直陈无隐。本日据给事中博桂密封具奏一摺。词意庞杂。意存尝试。于政体毫无裨益。若皆似此任意琐渎。尚复成何事体。博桂原摺。著即行掷还。至诸臣中实有所见。于政务确有补救者。仍各据实胪陈。用副朕谆谆求言至意。　　

○补行庚申恩科武会试。派署兵部左侍郎王发桂知武举。以刑部尚书赵光为正考官。翰林院侍讲学士杨秉璋为副考官。　　

○赏恭请小昇轝校尉银。　　

○己巳。上诣绥履殿问母后皇太后安。平安室问圣母皇太后安。至甲申皆如之。　　

○谕内阁、稽查北新仓给事中恩霙奏、新收米石。册报不符。请饬部讯办一摺。北新仓本年八月分册报新收米石。与九月分所报廒座米数。均属不符。经该给事中查询。该仓监督第以书吏花户经手为词。难保无通同那移私放情弊。亟应彻底根究。北新仓书吏花户等。均著交刑部讯明。按律治罪。该仓监督。并著听候传质。寻刑部奏、讯明北新仓书吏陈学林于造送查仓给事中收米册内。未将改存廒座声明。亦未注明斛口及筛扬折耗字□□羕。迨该给事中赴仓。饬取清册查核。始于册内添写。虽讯无那移私放等弊。惟前后册报不符。自当按律拟杖。事犯在恩诏以前。应予援免。监督松秀等未经详细查出。亦属疏忽。应请交部议处。从之。　　

○谕议政王军机大臣等、徐宿北窜匪众。经僧格林沁官军击败。自已震慑声威。此时胶州股匪。如已埽荡。谅该大臣即拟整军南行。惟沂州各属幅匪。蔓延已久。设该大臣兵力专注南路。而沂匪复行肆扰。于东省全局。殊有关系。自应派拨劲旅。前赴徐宿。会同田在田直捣贼匪老巢。以杜该逆再行北窜。其应否全军南下。仍著僧格林沁将东省情形悉心筹酌。如可无虞。即行前进。毋失机宜该大臣谅必确有灼见也。正在寄谕闲。据谭廷襄奏、捻匪回窜章邱。被击败遁。已飞咨僧格林沁派队回剿。并郓钜会匪。潜由濮范渡河。范县失守。请饬僧格林沁回军。直抵曹属。并分拨马队一二千名。前赴东昌协剿各等语。山东省东昌曹州两属。匪势日炽。谭廷襄兵力不敷剿办。深恐该匪等句结北犯。为患愈甚。现在胶州如已蒇事。即著僧格林沁亲督官军。驰赴曹州。将该府各属匪徒。速筹埽荡。毋任再有滋蔓。西淩阿前在东昌剿匪。连复城池。极为得手。并著该大臣派拨马队一二千名。交该都统管带。星夜驰赴东昌。会合谭廷襄派出官军。实力攻剿。毋许延缓。东省大局。甚为紧要。僧格林沁兵力尚厚。亟应择贼匪最重之处。悉锐进剿。以收实效。该大臣谅能通盘筹策。以副委任。其徐宿剿匪。能否即行分兵前往。仍著酌量办理。将此由六百里谕令知之。　　

○又谕、田在田奏、击退回援仓里捻匪。设法进攻捻圩。并邀截回巢窜匪。拟俟僧格林沁进兵徐郡剿抚兼施各摺片。贼由王梁城等处分股南窜。虽经知府张汝梅等督率兵团。分路邀击。仅各斩获零星败匪。参将于殿甲等复在大滩力战阵亡。该匪大股。仍由马庄集等处并新集地方分向西南遁去。另股马贼。亦由拾家屯南遁。该匪既未在徐郡大受惩创。难保不去而复来。该总兵等务当分布兵勇。联络乡团。严扼要隘。毋任该匪再行北窜。山东另股捻匪。现由胶州向西回窜。僧格林沁业已督兵折回东境追剿。昨因高密寿光股匪。西窜长山章邱一带。将扑省城。曹郡会匪。日形滋蔓。谕令该大臣分兵剿捕。本日复谕令僧格林沁应否全军南下。须酌量山东情形。再议前进。田在田等专办徐宿剿匪事务。责无旁贷。自应就现有兵力。妥筹办理。先拔仓里贼圩。再行进攻该捻老巢。以期迅埽贼氛。是为至要。将此由六百里谕令知之。　　

○调镶白旗蒙古都统奕山为正红旗蒙古都统。以都察院左都御史倭仁兼镶白旗蒙古都统。未到任前。以奕山兼署。　　

○调荆州将军都兴阿为江甯将军。以正红旗蒙古都统多隆阿为荆州将军。　　

○命甘肃西甯镇总兵官冯子材督办江苏镇江军务。陕西陕安镇总兵官马德昭帮办军务。　　

○予江南仓里阵亡都司穆鹤鸣祭葬世职加等。　　

○庚午。上诣观德殿几筵前行大祭礼。　　

○谕内阁、朕奉母后皇太后圣母皇太后懿旨。列祖列宗丰功伟烈。振古铄今。载在实录圣训。炳若日星。向由内阁每日恭进。奉为成宪。朕以冲龄践阼。尤应朝夕循诵。以为法守。著仍照旧章。分日恭进。用资讲习。至现在内外庶政。均赖两宫皇太后躬亲裁定。并承慈命。将历代帝王政治。及前史垂帘事迹。著南书房上书房翰林等。择其可为法戒者。据史直书。简明注释。汇为一册。恭呈慈览。该大学士总裁翰林等于汇纂成书后。均著交议政王军机大臣覆看。再行缮写进呈。　　

○又谕、朕奉母后皇太后圣母皇太后懿旨。朕以冲龄践阼。亟宜典学。以端蒙养之基。现在师傅惟李鸿藻一人。尚应博访老成端谨学问优长之士。同资辅导而裕性功。著议政王军机大臣大学士翰林院掌院学士共举所知。无论曾任现任及官阶大小择其足膺是选者。奏保数员。以备简用。　　

○又谕、御史徐启文奏、枢机重地。责无旁贷。请责成议政王军机大臣实力匡襄。毋避小嫌。中外臣工。均应拾遗补阙随时陈奏等语。朕奉母后皇太后圣母皇太后懿旨。载垣等干预政柄。皆由匡赞诸臣遇事唯诺。实阶之厉。恭亲王以朕叔膺议政王重任。桂良等亦皆以先朝旧臣。简授要职。自无不力矫唯阿之习。惟以责任过重。如该御史所奏。恐以敬畏太甚。或近趋承。不为无见。值此四方多难。惟赖亲贵重臣弼予郅治。该王大臣等仰蒙两宫皇太后特旨简任。务各协力同心。勉图康济。毋避任事之小嫌。共矢公忠之大节。至中外臣工。于时事阙失。均宜直言无隐。即议政王军机大臣等赞理庶务。如未能尽协机宜。亦准其据实指陈。毋稍瞻顾。以期力挽颓风。共臻上理。　　

○又谕、御史钟佩贤奏、请崇节俭以裕度支等语。朕奉母后皇太后圣母皇太后懿旨。前经谕知总管内务府大臣。所有应行添制金银器皿等件。详核办理。览该御史所陈。甚合崇俭黜华之意。况现在军兴日久。度支告匮。供亿输将。闾阎力竭。兴言及此。即菲食恶衣。犹觉难安寤寐。朕仰承慈训。惟当躬行节俭。何敢稍涉纷华。嗣后一切服御用物。有可以节省裁撤者。著总管内务府大臣随时奏闻。以副朕志。　　

○又谕、御史钟佩贤奏、请甄汰保举以慎名器。并御史卞宝第奏、请严赏罚肃吏治慎荐举各等语。军兴以来。已逾十载。因念各将士效力疆场。锋镝惨罹。一经各统兵大臣直省督抚奏请奖叙。无不立沛恩施。惟其中认真出力者。固不乏人。而滥竽充数者。亦复不少。总由各统兵大臣不能破除情面。以致鉴别毫无。薰莸杂进。并有超躐而升。不数年而洊擢显职。其贪污不职者。又不能即时参劾。至在京部院司员。该堂官不能随时考察。至以阘茸无用之员。滥厕曹司。殊非慎重名器之道。嗣后各路统兵大臣务当赏罚严明。于军营出力各员。秉公核实。奏请奖叙。其有丧师失律者。必当核其功罪是否足以相抵。方准弃瑕录用。平日遇有贪劣之员。尤当随时奏劾。傥稍涉徇庇。朕必予以重惩。其各部院庸劣不职之员。并著该堂官随时裁汰。用副朕综核名实之至意。　　

○谕议政王军机大臣等、寄谕钦差大臣胜保。苗沛霖袭破寿州。虚言辨明曲直。仍请罪就抚。而又暗约党与。欲犯豫疆。反覆情形。实难概信。颍郡为中州门户。且城关居民。向系党附苗练。设苗沛霖加以偪胁。反侧潜滋。贾臻存营兵勇。仅三千人。难与抵拒。傥颍郡有失。不惟淮北之地全将沦陷。且深入豫境。事将不可收拾。胜保委员方模勋已抵寿州。一切狡谋。自必探闻知悉。应剿应抚。该大臣谅筹之已熟。现在东省余匪。有僧格林沁、谭廷襄、分路剿办。该大臣能否南下办理招抚事宜。即著妥速议奏。目下情形。刻不容缓。该练是否可暂事羁縻。且受抚之后。有无把握。该大臣务当计出万全。毋为所愚。将此由六百里谕令知之。　　

○又谕、贾臻奏、寿州失陷。苗逆所畏。惟胜保一人。请饬迅速南下等语。现在东省亦属防剿吃紧。胜保能否南下。本日复谕令该大臣妥筹速奏矣。苗逆势甚鸱张。该署抚身任封圻。剿匪是其专责。务当相机堵御力遏凶锋。并须固守颍州。不可稍有疏失。所请从重治罪之处。著加恩改为交部议处。将此由六百里谕令知之。寻议、贾臻应降二级留任。毋庸查级纪议抵。从之。　　

○又谕、严树森奏、催提楚勇。并严防苗练一摺。副将穆正春等选练勇队。击贼于老君塘。大获全胜。其未到之楚勇襄勇。并新募之湘勇。均著迅速催提到豫。训练成军。分防要隘。现在苗练已攻陷寿州。难保不窜扰豫境。苗沛霖党与苗金开等时萌觊觎。意图蚕食。该抚务当督饬将弁。趁此声威。节节埽荡。毋令苗党肆扰。以固疆圉。将此由六百里谕令知之。　　

○又谕、谭廷襄奏、东昌曹属匪徒肆扰。兵勇不敷分拨。请饬僧格林沁回军。直抵曹属。并分拨马队赴东昌合剿等语。此时东省军务。自以剿办东昌及曹属各匪为最亟。已谕知僧格林沁派兵兼顾。谭廷襄惟当就现有兵力。酌量分拨。前赴东昌等处。会合僧格林沁派出兵勇。合力剿办。毋令滋蔓。将此由六百里谕令知之。　　

