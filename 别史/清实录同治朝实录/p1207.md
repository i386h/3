<!-- { "loadSidebar": true } -->
○谕军机大臣等、常顺奏、贼氛北窜。马队遽难移拨一摺。据称探报陕回大股。出关北窜。匪踪扰及阿毕尔米特游牧。现饬官兵探剿。前由杜嘎尔拨到之黑龙江马队。一时未能拨赴荣全军营。恳请饬调劲旅。迅速来乌再令黑龙江马队西进等语。此项马队。本系荣全调赴西路之兵。该处需兵甚亟。本难准其所请惟现在回匪大股纷窜。乌城兵力甚单。黑龙江马队。驻防察汉淖尔等览未便遽行撤动。著准其暂留防剿。以遏贼锋。并著李鸿章于宣化官兵内。挑选五百名。克日整队赴乌。前据李鸿章奏、直隶练军。未例再议抽调。惟现在关外军情紧要。该督务当酌度缓急。迅行调派。毋稍迟延。该官兵抵乌后。常顺等即饬黑龙江马队。驰赴荣全军营。俾资战守。逆匪由胡鲁斯泰地方逸去。现窜何处。著常顺、车林多尔济、文奎、严饬官军确切侦探。视贼所向。实力击剿。迅殄贼氛。并将该城防守事宜。妥为布置。不得稍涉疏虞。另片奏、逆匪图窜乌噜木齐。请饬迅克肃州。俾金顺得以率队出关。并请饬景廉速剿踞贼等语。该逆麕聚于安西敦煌等处。觊觎北犯。傥任令句结乌噜木齐踞匪。该城军务。更觉棘手。著景廉督饬官军。力筹堵剿。毋令该逆声息相通。益形滋蔓。肃州外城已克。当不难一鼓而下。著左宗棠檄饬各军加劲围剿。迅奏肤公。金顺当懔遵叠次谕旨。迅速出关。将白彦虎等股匪党。痛加剿洗。毋任豕突。将此由五百里各谕令知之。　　

○拨神机营洋火药二万四千出。铅丸二万四千粒。劈山炮四十位。擡枪排枪各四百杆。洋枪二百杆。铅丸一万斤。竹矛一千二百杆刀二千把。解赴乌里雅苏台军营备用。　　

○癸亥。文宗显皇帝忌辰。遣官祭定陵。　　

○上诣奉先殿寿皇殿行礼。　　

○甲子。谕内阁、顺天府奏、被水各州县。请截留漕粮备赈一摺。本年顺天所属之顺义等州县。被水成灾。小民情形困苦。殊堪矜悯。加恩著照所请。由仓场侍郎将现在运通之筹备漕粮。截留八万石。存储通仓。以备将来分拨各属就近领运。著万青藜等即饬该地方官。查明被灾户口。应如何分拨赈济。迅速妥筹具奏。用副轸念灾黎至意。　　

○予故前任刑部右侍郎吴廷栋祭葬如例。　　

○旌表夫亡殉节江苏盐知事钱元增妻胡氏。　　

○乙丑。抚恤琉球国遭风难夷如例。　　

○丙寅。谕内阁、本年夏闲。直隶雨水过多。永定河南岸决口。被水地方。田庐多被冲没。小民荡柏离居。殊堪矜悯。前据顺天府奏请截留漕粮八万石备赈。当经降旨允准。因思畿辅被巡甚广。亟应妥筹抚恤。著加恩于东南各省厘金关税盐课项下。合拨银三四十万两。以资赈济。由李鸿章酌定各省应解数目。一面分咨。一面于直隶藩运关各库内。无论何款先行动支。俟各该省解到时归款。其顺天所属。应需赈济银两若干。即于此款内拨给。并著李鸿章会商万青藜、彭祖贤、奏明办理。该总督府尹务当督饬地方官。查明被灾户口核实散放。妥为赈恤。总期实惠及民。毋令一夫失所。用副朕轸念灾黎至意。　　

○丁卯。补行引见京察年至六十五岁以上人员。得旨、刑部郎中承明著照旧供职。　　

○戊辰。户部奏、遵议直隶督臣李鸿章所陈海运河运采买各事宜。查海运虽已畅行河运未可遂废。请饬江广各督抚酌提本色。运沪解津其江北新漕。应令仍办河运。从之。　　

○己巳。以神灵显应。加山西长治县昭泽王封号曰灵感。灵贶王封号曰昭显。　　

○谕内阁、李鹤年、王凯泰奏、特参庸劣不职各员。请分别撤省降革一摺。福建泰甯县知县徐士俊、遇事操切。措置失当。沙县知县杨淑仁、办事竭蹶。人地未宜。均著撤省。遇有相当缺出。酌量补用。惠安县知县吴同盛、才欠开展。听断迟钝。署崇安县知县候补同知丁承禧、违例科罚。缉捕废弛。均著以府经历县丞降补。候补同知王锡奎、志趣卑陋。不堪造就。何庆生身家不清。物议沸腾。候补按察司经历谢扬炳、委办厘务。操守不洁。均著一并革职。试用通判李元贤、性情浮薄。行止有亏。著即革职永不叙用。　　

○谕军机大臣等、礼部奏、中国船只往泊朝鲜。据咨转奏一摺。据称本年四月闲有中国船三只。往泊朝鲜义州境内。经该国官弁逐捕。反持铳炮向发。旋被该国兜击。格杀六人。始行退走等语。内地民人。越境渔采贸易。本干禁止。上年十一月闲。业经谕令礼部传知该国王。嗣后如有匪徒侵扰。即照向章。一体兜击。格杀勿论。此次复有民船偷越滋扰。实属不成事体。亟应严行禁止。著都兴阿、瑞联、志和、恭镗、丁宝桢、分饬沿海各处。设法整顿。严密稽查。如有内地民船越境滋扰。即行严拏惩办。毋稍宽纵。并著礼部行知该国王。仍懔遵上年十一月闲谕旨。一体查拏逐捕。以清边界。将此谕知礼部、并由四百里谕令都兴阿、瑞联、志和、恭镗、丁宝桢知之。　　

○又谕、都兴阿奏、股匪肆扰。派队击散一摺。匪首赵西来、孙洛好等、率党百余人。由大孤家子屯。扰及卡拉营子一带。经派出蒙古官兵。驰至何家屯地方追击。毙贼多名。余匪逃匿新立屯等处。复有匪目赵中等率贼七八十名。麕聚滋扰。副都统德昌督队驰抵羊羔屯地方缉捕。将该匪及另股接应之贼拏败。余贼窜逸。此起贼匪。乘禾稼茂密之时。伺隙纷窜。岂可任其句结。致成滋蔓。且边内外贼匪。股数尚多。亟宜加意摉捕。著都兴阿督饬派出各员弁。实力分投确探痛剿。不得任令四出窜扰。并将匪首赵西来等按名弋获。不准一名漏网。以清伏莽而遏乱萌。将此由四百里谕令知之。　　

○以故奉恩辅国公裕格子意普袭爵。　　

○以正黄旗满洲副都统恩承兼署正蓝旗蒙古副都统。　　

○予贵州各属阵亡殉难贡生张世全等绅民妇女一千二百五十八名口分别旌恤如例。　　

○辛未。仁宗睿皇帝忌辰。遣官祭昌陵。　　

○上诣寿皇殿行礼。　　

○谕内阁、殷兆镛奏遵查专案工程。请派员承修一摺。所有景陵妃园寝等处。著派本年承修另案工程之大臣魁龄一并敬谨承修。　　

○谕军机大臣等、崇实奏、东荒沿边一带。匪徒滋扰调队会剿。并酌拨饷需一摺。匪首庄洛三即庄洪汰、在奉省东鲁荒等处。纠邀著名马贼王江、王海、及蒙贼铁干一只蜡等、沿途裹胁。赴朝阳县东荒一带。挟嫌报复。崇实因该处兵力单薄。已咨商李鸿章等在古北口练军内。调拨马队官兵一百名。前往剿办。即著严饬带队各员。会同该处地方文武。将此股匪徒。迅速扑灭。匪首庄洛三等、务须悉数弋获。不准一名漏网。该县现募勇丁筹备防剿。所需经费。崇实拟于热河道库内暂行动支。造册报销。著照所议办理。将此谕令知之。　　

○又谕、金顺奏、关外逆匪被剿窜遁。并偪攻肃州情形一摺。逆匪分扰安西敦煌等处。经副都统明春、总兵胡可均等。带队截击。均获胜仗。捦斩颇多。金顺复派副将和正兴等选带队伍。出关接应。文麟所派马队亦到。该逆于闰六月十七等日。遁逸入山。势将由南山西窜。该逆现窜何处。有无分股。著景廉、文麟、督饬官军确切分探严防。痛歼丑类。毋令蔓延。安敦玉虽已解严。仍著金顺、文麟、饬该官兵等摉捕逸匪。实力探剿。不得稍涉疏虞。肃城自攻克东关后。各军添筑卡垒。连环攻击。不难一鼓荡平。著左宗棠、金顺、督令各该将领克期攻拔。将该处踞匪。聚而歼旃。以安边圉。金顺一面部署出关事宜。早日成行。毋稍迟缓。此次关外出力各员弁。著该前将军俟肃城克复后。并案核实请奖。将此由五百里各谕令知之。　　

○予甘肃敦煌阵亡副将李天和祭葬世职。　　

○旌朕未婚守志直隶献县文童刘肇埈聘妻唐氏。　　

○壬申。追予浙江各属阵亡殉难都司毛金标等绅民妇女二百十六员名口分别旌恤如例。　　

○癸酉。谕内阁、御史张沄奏、畿辅赈务。请饬清查户口一摺。本年夏闲。雨水过多。直隶各州县被水成灾。已准顺天府所请。截留漕粮八万石备赈。并降旨于东南各省厘金关税盐课项下。拨银三四十万两。以资赈济。仍由直隶总督先行筹款垫办。原期实惠均沾。早苏民困。若如该御史所奏。直隶顺天所属州县。向办赈务。并不亲自履勘。亦不清查户口。何以昭核实而杜弊端。著直隶总督、顺天府府尹、通饬各属州县。力除积习。督率公正绅士。于被灾各村。逐一编查户口。分别极贫次贫。认真稽查。核实散放。并先期刊刻誊黄。遍行晓谕。傥查该官绅等有侵冒情弊。即据实从严惩办。以杜侵渔。　　

○又谕、宝珣奏、假期已满。病势增剧。请开缺回旗调理一摺。兵部右侍郎宝珣、著准其开缺回旗调理。前任驻藏大臣恩麟、著赏给副都统衔。俟驻藏大臣承继到任后。护送哲布尊丹巴之呼毕勒罕前赴库伦。再行来京。　　

○谕军机大臣等、御史谭钧培奏、黔省善后事宜。亟应妥筹一摺。贵州现在全省肃清。民闲经兵燹之余。疮痍未复。该省一切善后事宜。亟应妥为筹画。次第举行。该御史所陈筹饷需。建碉堡。设屯田。宽赋税。增州县。肃官方各条。不为无见。著曾璧光体察情形。应如何筹办之处。悉心经画。妥为料理。以靖地方而苏民困。原摺著钞给阅看。将此由五百里谕令知之。　　

○甲戌。谕内阁、礼部奏本年亲政。钦奉恩诏。请派员告祭各处一摺。除本日业由军机大臣开列名单派员分别致祭外。惟此次恩诏。早经颁发。该部何以至今始行奏请。殊属迟延。礼部堂官著传旨申饬。　　

○又谕、兵部奏、武职应行回避人员。申明旧章。请饬拣调一摺。武职各员。均有管辖地方之责。从前各省请补各缺。多有例应回避之员。自应分别调补。以符定制而杜弊端。前据兵部于同治九年二月闲奏明。所有军务业经肃清各省。陆路副将参将、水师副将、籍隶本省人员。水师参将游击都司守备、陆路守备、系补本府本营之缺。陆路游击都司、距籍在五百里以内。均令各该督抚分别拣调。现在陕西云南贵州军务已就肃清。自应一律办理。著该督等即行查明。将籍隶本省之副将参将。于兼辖省分拣员对调。其游击都司距籍在五百里以内。守备系补本府本营之缺。即于本省合例人员内调补。用符定例。至各省实缺提镇尚未陛见之员。并著具摺陈请。以次来京陛见。　　

○以都察院左副都御史恩麟为兵部右侍郎。　　

○以前任山海关副都统玉亮为正白旗汉军副都统。　　

○以贻误要差。夺扎萨克图汁车林端多布黄马褂。　　

