<!-- { "loadSidebar": true } -->
○乙巳。谕军机大臣等、豫师奏请饬催青海蒙古王公俸饷。并西甯经费银两一摺。山西应解青海蒙古王公俸饷及西甯经费。虽经陆续报解。尚欠拨银七万六千四百两该王公等俸银。仅发至同治三年分止。情形实属苦累若再不筹接济。殊非体恤外藩之道著鲍源深督饬藩司。无论如何为难。赶紧如数筹解。不准稍涉迟延。并不准丝毫蒂欠将此由四百里谕令知之。库伦办事大臣张廷岳等奏、商民捐输充赏面斤可否赏给扁额。得旨著由张廷岳等照例给予急公好义扁额。以示奖励。　　

○丙午。以已革甘肃提督成瑞署乌噜木齐提督。　　

○以甘肃巴里坤镇游击陈升恒护总兵官。　　

○丁未。以故青海扎萨克头等台吉端多布那木扎勒孙丹巴袭职。　


大清穆宗继天开运受中居正保大定功圣智诚孝信敏恭宽毅皇帝实录卷之三百五十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十二年。癸酉。六月。戊申朔。上诣钟粹宫问慈安端裕康庆皇太后安。长春宫问慈禧端佑康颐皇太后安。至丙子皆如之。　　

○奉慈安端裕康庆皇太后慈禧端佑康颐皇太后幸漱芳斋。侍午膳。　　

○谕军机大臣等、常顺等奏、边事紧要。请饬部拨饷。并饬催各省欠饷。开单呈览一摺。乌城当西北要冲。防务紧急。需饷甚殷。据称上年奎昌等两次奏请由户部筹拨之饷。迄今未据咨覆。该城军需紧急。著户部无论何款。先行拨银数万两。克期解交常顺等。以应急需。并牄前次议覆奎昌等请拨饷银之处。迅即知照。至山东省欠解饷银二十五万两。山西省欠解饷银二万五千两。河南省欠解饷银十六万五千两。著丁宝桢、鲍源深、钱鼎铭、督饬各该藩司迅即如数拨解。毋再迟延。致有贻误。将此由五百里各谕令知之。　　

○以翰林院侍读锡珍充日讲起居注官。　　

○以右春坊右庶子昆冈为云南乡试正考官。翰林院编修王文在为副考官。内阁侍读学士许庚身为贵州乡试正考官。翰林院侍讲黄体芳为副考官。　　

○以乌里雅苏台剿贼获胜。赏四等台吉栋鲁布花翎。　　

○己酉。考试应开列试差二品以下京堂各官于上书房。　　

○辛亥。旌表守正捐躯江苏阜甯县民徐学东继妻蔡氏。　　

○壬子。上幸瀛台。　　

○谕军机大臣等、金顺奏、酌拨马步各营。亲统出关。请饬左宗棠筹济军食。文麟奏、肃州回匪。西窜出关。派兵防守哈密隘口各一摺。现在肃州回匪陆续窜出关外。玉门安西。俱有大股攻扑屯庄。哈密亦复吃重。金顺自应懔遵前旨。迅速统带马步各队并成禄关外之军。确探贼踪。实力追剿。毋任纷窜。文麟所部兵力虽单。亦当酌派队伍。与金顺之军分投夹击。俾贼不至任意西窜。哈密各隘口防务亦可松动。该前将军等务当协力同心。剿除此股窜匪。以靖关外门户。现在安西玉门蹂躏遍地。金顺所需每月粮一千石。料三百石。自应于关内筹办。左宗棠身任地方。呼应较灵。即著严饬甘郡肃州两处地方官。先筹办四个军军食。并协济车马。运赴玉门屯储。毋得稍有短绌。该前将军亦不得专候军食办齐。方行出关致误戎机。肃州合围已久。谅可不日攻拔。金顺留防各军。即著传谕宋庆于抵肃城后代为统摄。免致他虞。将此由六百里各谕令知之。　　

○绥远城将军定安奏病体仍未痊愈。恳请赏假回旗。得旨、定安著再赏假三个月调理。毋庸回旗。遇有军务紧要事件。仍著照常经理。　　

○日本国使臣副岛种臣、俄罗斯国使臣倭良嘎哩、美利坚国使臣镂斐迪、英吉利国使臣威妥玛、法兰西使臣臣热福理、和兰国使臣费果荪、于紫光阁前瞻觐。　　

○癸丑。复设山东兖州府泉河通判一缺。仍管泉源暨戴村坝工。后河东河道总督乔松年请也。　　

○甲寅。以镶黄旗汉军都统春佑兼署镶白旗满洲都统。　　

○乙卯。谕内阁、锡祉等奏、请饬严催欠交米石一摺。据称直隶承德府属各州县欠交同治十一年分热河兵米。现尚未据报交。请饬直隶总督严催等语。即著李鸿章催该府州县。迅速买运交仓。以裕兵食。其前任代理平泉州知州金龄欠交米石。叠经饬令直隶总督严催。何以至今尚未补交。实属不成事体。仍著李鸿章查明严催。勒限如数补交。傥再不完缴。即著严参惩办。　　

○丙辰。上诣奉先殿寿皇殿行礼。　　

○盛京将军都兴阿等奏、永陵补栽树株。业经委员敬谨验收。报闻。　　

○戊午。以力守危城。予故四川候补知府董贻清于井研县建立专祠。　　

○己未。以内阁学士马恩溥为福建乡试正考官。翰林院编修张英麟为副考官。通政使司副使夏家镐为广东乡试正考官。翰林院检讨周冠为副考官。编修崔志道为广西乡试正考官。户部主事陈毓秀为副考官。　　

○庚申。谕军机大臣等、荣全奏、详陈近日边情。亟图补救一摺。土尔扈特游牧。屡被哈萨克窃去马匹。该蒙古未经报官。因认有原马。即将哈萨克马群赶来作质。虽有不合。而俄官听信哈萨克一面之词。不问曲直。大肆抢掠。竟将贝子固山达等拘执赴伊。实属非理。荣全现已行文俄国查询此事。即著催令该国迅速咨覆。详悉具奏。此事荣全务当妥为办理。毋任哈萨克倚势妄行。以安蒙古。各处民团。荣全仍当设法钤束。随时招集安抚。俾为我用。以辅兵力。该署将军现拟派员赴库尔哈喇乌苏一带。择地安营训练。保卫地方。即著实力举行。不得有名无实。金顺著懔遵叠次谕旨。迅速出关。与景廉之军联络声势。相机进取。以靖边疆。将此由五百里各谕令知之。　　

○予陕西军营病故提督骆国志祭葬恤荫。谥勇肃。　　

○拨神机营擡枪二百杆。鸟枪五百杆。矛二百杆。刀二百把。洋火药一千斤。洋药卷铅子各四万出。铜帽十六万粒。工部火药一万斤。轰药一百斤。铅丸二十八万出。火绳六千丈。解赴署伊犁将军荣全军营备用。　　

○辛酉。谕军机大臣等、李鹤年、王凯泰奏、江浙欠解闽省协饷过多。请旨饬催一摺。闽省各营兵饷。向赖邻省协款济用。江西省自同治元年起。至十二年止。共积欠协闽兵饷银一百十四万八千余两。浙江省自咸丰五年起。至同治十二年止。除暂缓十六万两外。共积欠协闽兵饷银四十三万两。日久未解。闽省需饷甚急。自应速筹解济。以应急需。著刘坤一、杨昌浚、迅饬各该藩司。即将应协闽省款项源源报解。俾资应用。毋稍稽迟。另片奏、闽省借拨善后黔饷。请饬四川迅解归款等语。福建借拨善后黔饷。业经解足二十万之数。各省除解还外。四川尚欠银二万两。著吴棠迅将所欠银两。速即解还闽省。以清款目。湖北省欠解银三万两。业由该省径解贵州。曾璧光于此项饷银解到时。即收作闽省协黔饷银。按数扣抵。以免轇轕。将此由四百里各谕令知之。　　

○又谕、金顺奏、肃州踞逆。屡扑城围。经官军击胜一摺。此之肃城回匪。屡思攻扑城围。经金顺督率兵弁。会同徐占彪、蒋东才各军。叠次击剿获胜。现在添筑卡垒。缩围紧偪。该逆屡败之余。飞走路穷自不难一鼓攻拔。即著左宗棠饬令徐占彪等军。迅克肃城。毋再迟缓。提督宋庆是否已抵肃州。并著该大臣遵照前旨。令其兼程前进。以资统率。现在关外情形。极为吃重肃城有徐占彪各军。足以攻拔坚城。该前将军务当懔遵叠次谕旨。克期出关。毋得以肃城未克为词。迁延不进。所调察哈尔马一千匹。本日已谕知额勒和布等迅速拨调。计到营尚需时日。该前将军更不可藉口马匹未到。稍有稽延。致误戎机。肃城攻克后。金顺虽已出关。其所统文武员弁。曾著微劳。准其择尤酌保。优予奖叙。将此由六百里各谕令知之。　　

○予甘肃肃州阵亡参将陈占魁、守备吕长泰、千总王国庆、骁骑驳双升、祭葬世职加等。　　

○调察哈尔战马一千匹。解赴前任乌里雅苏台将军金顺军营备用。　　

○壬戌。上奉慈安端裕康庆皇太后慈禧端佑康颐皇太后幸漱芳斋。侍午膳。　　

○谕内阁、杨昌浚奏、革书具控犯书捏报病故。改名蒙充。请旨饬提审办一摺。据称织造衙门革书韩溥华、在将军衙门控告革书孙锦、前因犯案拟军。胆敢捏报病故。更名孙同如。复充外办书吏。侵冒工款十余万两。请饬督臣提案审办等语。犯书孙锦前因欺蒙作弊。经织造德生奏请发往黑龙江充军。复经刑部议驳。请令浙江巡抚讯供拟办。系遣军未定之犯。如果捏报病故。改名蒙充。冒销侵蚀。殊干法纪。韩溥华承办活计。以假金蒙混。经织造文治斥革押追。亦难保无捏情诬告希图牵涉本官情事。至各省将军向不管辖地方。织追衙门事件。将军亦不应干预。署杭州将军连成于韩溥华具控时。何以不即知照杨昌浚查办。竟劄地方官缉拏。迨该抚据李鹤年咨会行查。始据该署将军咨覆。殊不可解。所有此案人证卷宗。著杨昌浚即行派员解送刑部。确切审讯。按律惩办。　　

○以甘肃镇番县城解围出力。赏总兵官王仁和一品封典。知州张春生、都司傅铭等花翎。同知魏高骞等蓝翎。余加衔升叙有差。　　

○癸亥。命署杭州将军连成来京。以杭州副都统善庆为将军。　　

○追予江南江甯殉难布政使祁宿藻谥文节。知县刘同缨谥武烈。　　

○予江苏故提督张光泰祭葬恤荫。如军营病故例。　　

○甲子。命兵部左侍郎胡瑞澜提督浙江学政。　　

○以正白旗满洲护军参领济禄为杭州副都统。　　

