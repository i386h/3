<!-- { "loadSidebar": true } -->
○以甘肃攻克杜家寨等处贼巢。甯夏南路肃清出力。予总兵官李葆珠以提督用。赏参将赵昌富、游击万清传、二品封典。游击金钧巴图鲁名号。同知姚文炳、都司张有才等翎。守备马振清等蓝翎。余加衔升叙有差。　　

○戊戌。谕内阁、前因已革员外郎宝山。承办定陵应用各物。未能交代。以致延误。当经降旨令该旗传案查究。兹据溥楙等奏称接准镶蓝旗满洲咨覆。宝山业已病故。覆讯书吏李双。坚供各项应用物件。已领未领。均系宝山一人承办。并查据工部覆称。应需各物。全凭来册。备具文领。行文各处。给发承领之员支领等语。此案宝山承办各物。未经交齐。既经溥楙等将前后情节确切查明。所有宝山领过物料工运银两。著镶蓝旗满洲都统著落该故员家属赔补。其应由各该处咨领物件。著总管内务府户部工部逐款查明。始已全数给领。均令该家属一并赔补。郎中阿尔萨兰、尚膳正兆瑞、尚茶正延昌、原禀措词过当。亦有不合。著交部分别议处。　　

○谕军机大臣等、巴扬阿等奏、湖南会匪。攻陷城池。现在布置情形一摺。会匪叠陷益阳龙阳两城。龙阳已于四月十八日克复。匪股回窜益阳。该逆现虽退出龙阳。并未大受惩创。难保不再行纷窜。荆门等处边防。未可稍形疏懈。著巴扬阿、李瀚章、郭柏荫、希元、文全、悉心会商。督饬派出各营。严密防维。毋令匪踪阑入。前谕李瀚章、郭柏荫、会商郭松林扼要设防。如常郡情形吃紧。该提督自应越境助剿。仍须兼顾荆州防务。巴扬阿现拟商令郭松林、移扎常郡会剿。即以荆旗备战之师。遥为策应。应如何酌度缓急妥筹布置之处。著巴扬阿、李瀚章、郭柏荫、希元、文全、会商办理。湖南逆匪滋扰。两县城池。相继失陷。军情极为吃紧。郭柏荫奏益阳龙阳失守。于本月初三日。早经报到。本日又据巴扬阿等奏龙阳业已克复。乃刘昆身任本省巡抚。竟只字奏到。不知所司何事。颟顸已极。殊堪痛恨。著传旨严行申饬。刘昆现在如何布置。朝廷亦无从知悉。该抚务当振刷精神。督饬官军。迅将此股逆匪就地歼除。傥纵令匪势蔓延。扰害地方。或不能实力剿办。俟匪踪退出。以业经收复县城一奏了事。致贻养痈之患。恐刘昆不能当此重咎也。将此由六百里各谕令知之。　　

○又谕、曾璧光、周达武奏、剿平下游股匪。收复八寨等城一摺。贵定平越等处贼股。既经歼除。都匀所属平浪各贼巢。亦已攻破。惟逆首李崽腐。逃往桃花五寨未获。其定番李高脚一股。经副将何世华等击败。贼由广西一路奔窜。李逆亦未就捦。仍著曾璧光、周达武、严饬派出各军。分投追剿。务将著名首逆设法捦获。以绝根株。昨据康国器、冯子材奏、现令副将孔宪隆、潘其泰、协同黔军剿办独山荔波苗匪。此时李高脚一股。窜往粤境。人数已属无多著冯子材、康国器、即饬孔宪隆等。会合黔军前截后追。迅将此股残匪悉数殄除。以清边患。苗酋闻国兴等、率众投诚。收复八寨上江下江三脚各城。曾璧光等现令率领原部驻守八寨。并调刘廷玉一军前往钤束。仍著随时察看情形。妥筹布置。毋稍大意。一面趁此声威。饬令王彦等军。由平口一带进兵。兼为八寨声援。次第由都匀麻哈各路。节节进剿。平靖苗疆。将此由六百里谕知曾璧光、冯子材、并传谕康国器、周达武知之。　　

○以贵州剿平下游积匪。收复八寨等城。赏副将李得贵巴图鲁名号。同知黎开南等花翎。县丞周玉德等蓝翎。副将何世华等升叙有差。赠阵亡参将黄立成副将。都司杨遇恩游击。守备彭正昇都司。外委杨顺发千总。均予祭葬世职加等。　　

○己亥。以祈祷灵应。颁山东省城雨师庙扁额曰应时泽普。　　


大清穆宗继天开运受中居正保大定功圣智诚孝信敏恭宽毅皇帝实录卷之三百十一　　

监修总裁官经筵日讲起居注太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十年。辛未。五月。辛丑。谕军机大臣等、刘昆奏、会匪阑入益阳龙阳两城。旋即克复。现在跟踪追剿一摺。此次会匪滋事。叠陷益阳龙阳两城。虽经罗德煌、姚华武等军追剿获胜。捦斩多名。将两城先后收复。惟倡乱逆首尚未被捦。余匪复四散潜匿。必须实力摉捕。净绝根株。著刘昆督饬李光燎等。统带兵勇。认真摉拏。务将刘道美、刘贯三、何春台等、全行弋获。不准一名漏网。其窜逃余孽。并饬水陆各军严防窜路。四面兜拏。以期尽数歼除。刘昆于地方紧要军情。迟至半月始行奏报。实属不知缓急。前已传旨严行申饬。若再不振刷精神。力图激奋。或令稽诛逸犯。余烬复然。必惟该抚是问。郭柏荫前已商令郭松林督兵驻扎荆州。现虽两城已复。而伏莽未净。仍恐句结窜突。李瀚章、郭柏荫、总当与郭松林随时咨商。严密巡防。毋稍松懈。将此由五百里各谕令知之。　　

○又谕、奎昌、文硕奏、酌议营规支款。附陈台站饷银事宜一摺。奎昌等接据文盛来咨。大同官兵。三月底业经出口。因将一切应办事宜。先行酌议。所拟章程十条。著该部妥议具奏。至哨队官兵丁勇名目。请定清文蒙古语一节。著照所拟缮用。北路奉拨各项官兵。暨操练教习。出口后经过各台站。著金顺、奎昌、荣全、多布沁扎木楚、文盛、杜嘎尔、瑛棨、文硕、督饬所属。懔遵叠次谕旨。妥速应付。毋得稍有留难。科城所管七台。奎昌等现已派员承办。酌定支应章程。并更定帮台差使。所有此次帮台官兵。著加恩量予差费。即照奎昌等所议。核实支发。此系专为紧要兵差变通办理。其余常差。不得援以为例。著理藩院、乌里雅苏台将军、传谕各该盟长。傥有避差取巧者。仍照向章罚惩。以符定制。大同官兵粮石。前据定安奏已由归绥转运。科布多存粮无几。难供兵食。仍著定安、何璟、张树声、饬局赶紧运解。源源接济。毋任缺乏。前次部拨科城饷银十万两。由察哈尔转解。曾谕文盛派员护解赴科。自应酌分数起。陆续拨发。免致疏虞。兹据奎昌等所奏。该都统已将饷银全数发交科城委员接领。曾否派有妥员协解。拨兵护送。著文盛查明。迅速筹办。以昭慎重。以后遇有此等要差。均应遵例施行。妥为照料。至解护粮饷军火。例有专条。经过地方。及管解员弁。责成綦重。并著通谕合属官兵。使知例义。庶不敢掉以轻心。致有疏失。奎昌、文硕等摺报。嗣后务须言简意明。不得似此次之语多拉杂。意不明晓。殊乖奏摺体裁。将此谕知理藩院、并由六百里谕知定安、金顺、奎昌、荣全、多布沁扎木楚、文盛、杜嘎尔、何璟、瑛棨、文硕、并传谕张树声知之。　　

○以湖南乾州协副将赵鸿举为河南南阳镇总兵官。　　

○以湖南益阳龙阳两县城被匪窜陷。旋即收复。革副将陶藻、知县黄应诰、张奉祥、守备申大发职。仍留营。　　

○壬寅。遣官祭关帝庙。　　

○谕军机大臣等、定安、金顺奏、甯夏西岸三县回匪。剿办完竣。请将道员汪景度简用。定安奏、西来西匪。滋扰乌喇特旗界内。金顺奏、请将管站合员奖励各摺片。纳家牐贼巢。业经攻克。甯夏甯朔平罗一律肃清。其投出回民。业经定安、金顺、分起发交地方官安置。灵州逃来之回。亦解交该州收管。著左宗棠、张曜、仍随时密为查察。妥为镇抚。毋令再滋事端。金顺现应前赴乌里雅苏台将军新任。甯夏一带。如尚有潜匿余匪。著张曜统率各营。认真摉捕。务绝根株。陕西尚有老弱男妇五百十五名口。应否解至平凉安插。著左宗棠会商金顺、张曜、妥筹办理。甯夏军事。现已完竣。金顺、张曜所部兵勇。应如何分别撤留。或包头缠金一带有须添兵防剿之处。著定安、金顺、张曜、悉心会商。妥速筹办。阿拉善、鄂尔多斯等旗。并杀虎口等处管站各员。接递文报。尚无贻误。著定安查明。择存记奖。毋许冒滥。道员汪景度、已交军机处存记。密片一件留中。西来回匪。由阿毕尔米特旗。窜至白任濠赉、及古尔班赛坎一带。分路抢掠。嗣有贼匪三百余人。窜入乌喇特中公旗境内。在库克鄂尔济巴克那等处掳掠。续又在中公所属之洪库勒塔拉民屯盘踞。乌喇特旗在黄河之北。直达归绥。无险可恃。亟应派兵兜剿。以期就地歼除。萨萨布带队前进。计正与贼相遇。著安安飞催该副都统。亲督全军。星速遄行。迎头截击。迅埽逆氛。并催直字营马队。迅赴包头之西。一面分饬驻扎缠金之卓胜营、暨大同镇总兵马升各派劲旅。由东南面节节兜剿。毋任纷窜。杜嘎尔务当侦贼所向。蹑踪追剿。与萨萨布等军前后夹攻。为一鼓聚歼之计。其余各股现窜何处。著定安、杜嘎尔、确切查明。认真剿办。乌城军情紧要。非有知兵大员前往。不足以资调度。金顺谙练戎机。战功卓著。著即迅速起程前往。妥筹防剿。以副委任。土尔扈特汗布彦乌勒哲依图、有赴杜嘎尔军营之说。该副都统与该汗是否素识。曾否前来谒见。来见时如何情形。著杜嘎尔即行据实奏闻。将此由六百里谕知左宗棠、定安、金顺、杜嘎尔、并传谕张曜知之。　　

○以甘肃攻破纳家牐回巢。甯夏西岸肃清。将军金顺、定安、提督张曜、得旨嘉奖。赏提督王连三一品封典。提督程之伟、孙金彪、李葆珍、刘廷、副都统托云布、总兵官李考祥、刘宏发黄马褂。游击沈镛、守备刘世俊、巴图鲁名号。余加衔升叙有差。　　

○以筹济甘肃粮饷。予河南巡抚李鹤年优叙。　　

○癸卯。追予浙江杭州阵亡殉难领催定裕等绅民妇女四百二十七名口分别旌恤如例。　　

○甲辰。月食。　　

