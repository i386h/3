<!-- { "loadSidebar": true } -->
○谕内阁、前因降调御史常凯奏参口北道等官贪鄙。及授意已革前署怀来县知县钱葆延匿报丁忧。旋复揭参等事。先后降旨。交刘长佑究办。兹据刘长佑奏称、遵查口北道振麟并无授意宣化府经历童鹤龄、令各属加送规礼情事。其修理衙署。摊派银两。系属实用实报。该道查拏马贼。曾在延庆州借银给发口粮。并非程仪。经过怀来县时。勇役因觅屋争吵。非该道纵令丁役骚扰。至钱葆延迟报丁忧一节。实非该道授意各等语。振麟被参各款。均系查无确据。惟修理衙署。派令所属捐廉。并将粜价银两拨发兵饷。虽系因公动用。究属办理错误。振麟著交部议处。仍著送部引见。钱葆延之父钱埙病故。伊胞兄钱宝廉已在湖南学政任内丁忧。该革员因伊父名字邸钞传写。误作钱盐。是以未报丁忧。钱宝廉丁忧。曾经湖南巡抚声明。系钱埙亲子。该革员乃因一字之讹。藉口怀疑。已将明文。延阁月余。俟家信到时。始行呈报。显系有心蒙混。希图恋栈。钱葆延业经另案革职。著永不叙用。以示惩儆。童鹤龄既无分肥钻营情事。著免其置议。　　

○谕议政王军机大臣等、沈葆桢奏、老湘等营叠获胜仗。暨金溪等处接仗情形各摺片。汪陈两逆。由陈坊湖坊窜向上清宫。经王德榜、王开琳等、分路猛击。歼毙悍逆多名。其分踞柜子峰盛源洞者。窜距贵溪城十余里南乡。经孙昌国等叠次击败。而贼尚未退。著沈葆桢督饬在防诸军极力埽荡。毋令盘踞要隘。日肆蔓延。现在侍逆大股。仍踞崇仁。康听等逆。则在贵溪之南。金泸之北。亟宜及早殄灭。杨岳斌日内谅已交卸水师。起程赴江。著即星夜前进。会同沈葆桢督饬江忠朝、席宝田等、迅赴崇仁。毋令逆匪久踞。并檄王德榜、王开琳、会合江军。将康听各逆速图剿灭。王文瑞分扎永丰乐安。西路虽可无虞。而南丰一城。日久尚未攻拔。其剿办情形。亦未据沈葆桢陈奏。殊深驰系。南丰与广昌宜崇均相毗连。若不迅下南丰。恐贼氛联成一片。纷窜旁趋。愈难收拾。著沈葆桢督饬在事文武。奋力进攻。毋再迟延干咎。林正阳一股。由甯化福村回窜石城之丰山。仍败踞福村。伪王宗一股。分党由甯化之安远司。窜近广昌。复退池源山背村中。负嵎不出。是福建边防。愈形吃紧。著左宗棠等督饬康国器一军。确探贼踪。迎头截击。徐宗干懔遵叠次谕旨。迅催林文察等飞速内渡。合兵会剿。并饬在防诸军严扼要隘。其不能得力员弁。随时甄汰。以肃戎行。甯化石城一带。偪近汀州。广东边防。不可不先事防维。著毛鸿宾、郭嵩焘、赶紧筹画。豫为布置。张运兰一军。仍遵前旨。催令迅速入闽。毋再迟延。鲍超周宽世等军。据沈葆桢奏雨多路阻。月底方能抵江。昨据曾国藩奏鲍超已至九江。著该大臣严催鲍超及周宽世全军。迅速援江。不得再行迟滞。将此由六百里各谕令知之。　　

○予江西弋阳阵亡把总刘步瀛祭葬世职加等。附祀道员罗泽南广信府专祠。　　

○辛未。谕内阁、御史朱澄澜奏、政期核实。敬陈管见六条。所奏均不为无见。国家延揽人才。惟恐不及。叠经谕令内外臣工。核实保奏。酌量擢用。惟知人则哲。自古为难。往往有一经超擢。始终易辙者。而原保之人。又因荐举在先。意存回护。于吏治官方。殊有关系。嗣后内外臣工。于业经保举人员。仍著随时查察。傥有居官不善声名平常者。立即据实奏参。不得稍有徇隐。如原保之人。现已去任。例不应陈奏者。准其在步军统领衙门都察院呈请代奏。庶贤否不至混淆。而朝廷收得人之效矣。军兴以来。各路剿办。不得不招募勇丁。以辅兵力之不足。而此等招募勇丁。不免良莠溷杂。嗣后各路统兵大臣。于招募勇丁。务须查明来历。认真挑选。以资得力。该御史所请将殉难勇丁。照兵丁出征旧例。子弟等挑补兵缺之处。著该部议奏。至各路统兵大臣及各省督抚。于奉到通谕。及饬议交查事件。叠经谕令迅速覆奏。而近来各省。仍未能依限覆奏。实属疲玩已极。嗣后各该统兵大臣督抚等。于奉旨交审交查各案。未能即时覆奏者。随时声明外。著按季汇奏一次。详细分别开单。以凭查核。至除莠安良。乃地方之要务。保甲章程。叠经通行各省。如果实力奉行。奸宄无从托足。乱源何自而萌。嗣后各该督抚务当申明旧章。严饬各该地方官力行保甲。认真查察。于新复各州县。尤宜加意防闲。永杜后患。又如整饬官方。必先严惩贪墨。近来各督抚于不肖属员。往往瞻徇情面。仅以一二语空参了事。殊非整肃吏治之意。嗣后各督抚等甄别属员。必须将劣迹查明。从实参奏。不得仍蹈从前积习。以昭核实。又如崇俭禁奢。于风俗人心。最有关系。道光咸丰年闲。叠经部臣议定规条。自当永远遵行。第恐阅时既久。视为具文。著礼部查照咸丰年闲规条。再加斟酌。通行内外各衙门遵刻晓谕。以端风化而办等威。以上六条。内外臣工。务当实力遵行。大加整顿。不可有名无实。致负朝廷谆谆告诫至意。　　

○谕议政王军机大臣等、前因皖北兵力单薄。谕令富明阿酌派劲兵。为陈国瑞等后路声援。并令富明阿督饬富升、统带马队。驰赴临淮。与克蒙额合军。遏贼东窜。兹据富明阿奏称、楚豫发捻下窜。若由巢滁定远等处。分路直趋。则扬防各路。均形吃重。且里下河一带。游兵散勇。结队成群。焦湖船只。到处聚泊。防务断难稍松。兵力实难远分等语。所奏尚系实在情形。陈国瑞一军。日内谅可行抵临淮。如兵力尚单。即著吴棠酌拨姚广武等军就近援应。徐宿一带。未可空虚。即以清淮防军。为姚广武后路声援。扬防之军。兼为清淮策应。著富明阿、吴棠、督饬各军。联络布置。互相应援。扬防各路兵勇。即著毋庸拨赴皖北。乔松年即饬在防诸军。密探贼踪。实力堵遏。陈国瑞到临后。著乔松年仍遵前旨。会商进兵。并禀商僧格林沁酌量调度。游兵散勇。及新降人众。麕聚里下河一带。焦湖船只。每多生事。防范不可不严。著富明阿饬令派出之孙文友等梭巡盘诘。查拏驱逐。庶奸宄无从溷迹。地方得臻安谧。沿江口岸。亦著一体严查。毋任匪踪淆溷。江南散勇。遣散五十三营。每营五七百人不等。且多降众在内。著李鸿章于遣撤之时。妥为管押。毋任逗遛滋事。该将军启行后。水陆各防。即著饬令吴全美等严扼要隘。妥为弹压。以靖地方。将此由六百里各谕令知之。　　

○追予浙江包村等处阵亡在籍道员田祥、文生朱之琳、建立专祠。殉难绅勇妇女一并附祀。　　

○予浙江山阴等处殉难在籍未入流沈廷相等暨巡检沈廷模妻女分别旌恤如例。　　

○予浙江各属殉难军功陆宝仁等绅民妇女二百七十四名口分别旌恤如例。　　

○壬申。谕内阁、给事中刘毓楠奏、敬陈管见一摺。据称议政王自任事以来。日与军机大臣等讲求治道。夙夜在公。可谓勤劳备至。但性量固著其宽宏。而风度尤期于严肃。在王大臣等虚怀谦德。下士礼贤。原冀博访周咨。洞悉天下利病。以挽颓敝而致隆平。窃恐中外大小臣工。日久玩生。难保无怀诈取巧之辈。藉端干进。遇事夤缘。万一稍失觉察。似不免为人所误。请饬下议政王军机大臣等、各矢公忠。破除情面。互相劝勉。宏济时艰。各部院堂官。务当振刷精神。力求整顿。以期上下交儆。咸有一德各等语。前因升任御史徐启文条陈时事。特降旨申谕议政王军机大臣等、毋避任事之小嫌。共矢公忠之大节。中外臣工。于时事阙失。均宜直言无隐。即议政王军机大臣等赞理庶务。如未能尽协机宜。亦准其据实指陈。毋稍瞻顾。此次该给事中摺内所称该王大臣等须风度严肃。以杜干进夤缘等弊。所奏自系防患慎微。不为无见。从来小人夤缘干进。投闲抵隙。伎俩百出。该王大臣等膺兹重寄。际此时艰。固不能不下士礼贤。周咨博访。惟防检稍疏。恐转以延揽之心。致启攀援之渐。嗣后该王大臣等尤当勉益加勉。慎之又慎。宽以容众。收集益之功。严以律身。绝奔竞之路。交相劝免。共济艰难。如该王大臣等办事有未尽妥洽之处。仍准有言责者据实指陈。其或有在外倚势招摇之人。为该王大臣等所不及觉察者。亦准其指名参奏。至各部院大臣。同受先朝厚恩。自当激发天良。力图整顿。今军务未能尽平。庶事未见咸理。该大臣等务各懔遵叠次谕旨。澄叙百工。经理庶务。期于官不旷而事不废。毋得仍前泄沓。自蹈愆尤。圣门言政。必曰无倦。王道之要。尤重有恒。自古君臣未有不慎始敬终思艰图易而能成治道者。现在尤当上下交儆。朝夕乾惕。以臻隆平之治。有厚望焉。　　

○谕议政王军机大臣等、杨岳斌奏、起程赴江日期。并请调员办理营务各摺片。杨岳斌现将江面防剿事宜。交提督黄翼升接办。派彭楚汉等率水师四营。先往江西省河。择要扼扎。该督已于五月二十七日起程。取道安庆上驶。著即兼程前进。懔遵前旨。会同沈葆桢督饬各军。将崇仁贵溪等处贼股次第剿除。其鲍超一军。前据曾国藩奏已抵九江。将绕出樟树镇迎头遏击。并著该督于鲍超之军。互相联络。会同夹击。以期尽殄逆氛。廓清全境。请调之湖北候补道吴炳昆、现回湖南湘阴本籍。即著恽世临饬令该员迅速前往江西。赴杨岳斌军营办理营务。以资得力。将此由五百里各谕令知之。　　

○又谕、满庆、恩庆奏称、将达赖喇嘛送到首犯吐多卜降巴、及色拉寺买巴、结巴、阿克巴、三札仓各供词详核。虽首从犯众均经讯明惩治。惟吐多卜降巴造意纠众。先夺已革总堪布人财。继又胁众拒捕。请即在藏正法。又色拉寺僧众滋事时。有在该寺学艺之僧人。深知佛教大体。并未附和。请将该僧人滚多尔呼毕勒罕甲木巴勒丹增拉木结、以呼图克图列名册档。每届帕克巴拉呼图克图年班贡期。附同呈进贡品。仍颁给印敕。俾资遵守。及赏加坚隆琫呼图克图名号等语。吐多卜降巴罪状。既据满庆恩庆逐一讯明。自应明正典刑。至该寺僧既知佛教大体。不肯附和滋事。尤应量予恩施。以昭激劝。惟朝廷既派钦差前往查办事件。此时福济景纹尚未到藏。若一切刑赏各事宜。不候钦差。先行办结。恐无以折服众心。著满庆、恩庆、会同崇实、骆秉章、福济、景纹、悉心筹商。先将该犯吐多卜降巴羁禁。俟福济景纹到藏后。再行请旨办理。至应行奖励之滚多尔呼毕勒罕甲木巴勒丹增拉木结等、亦俟福济景纹到藏后。再行奏请奖叙。原摺一件。供词信函七件。著钞给崇实、骆秉章、福济、景纹阅看。将此由五百里各谕令知之。　　

