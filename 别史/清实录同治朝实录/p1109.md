<!-- { "loadSidebar": true } -->
○又谕、李鸿章奏、口外灵站溃散。粮运阻滞。请饬迎提保护。定安奏拨队探剿。檄调马队进扎台路。庆春奏、设复台站情形。派兵赴台防剿。杜嘎尔奏、酌配调到驼只。带队起程各一摺。杜嘎尔于图谢图汗部落解到驼只后。即抽调官兵三百余名。亲自统带起程。侦探贼踪。向东南进剿并饬吉尔洪额、讷苏肯迅速前进。一体探剿。即著该副都统督饬各军。视贼趋向。实力夹击。毋得再涉迟延。致令匪踪纷窜。至驻扎哈尔尼敦各队。调出千有余名。存营官兵无多而饷银十余万两。尚在乌讷格图站收存。杜嘎尔务当严饬达尔济等、于推河等处要隘。严密防守。以保粮饷。喜喇穆呼尔等台。虽已设复大半。惟默霍尔噶顺。霍呢齐二台。又被贼扰。且探有分犯库伦多伦诺尔之说。是贼踪骎骎东窜。距察哈尔不过千余里。庆春当饬前调察哈尔官兵。迅即起程前进。探踪迎剿。与杜嘎尔等军。两面夹击。就地殄除。张廷岳、阿尔塔什达、仍懔遵叠次谕旨。督饬官军。勤加侦探妥筹防剿。毋稍懈弛。台站梗阻前敌各军粮食。恐有匮乏之虞。虽经文盛檄催各台驼马。并拨兵护送。尚恐缓不济急。著杜嘎尔将二十五台以下存积米粮。派队迎提到营接济军食。仍酌拨队伍。择要扼扎。以护续运之粮庆春迅将已复各台。设法保护。未复各台赶紧招集。以期源源接运。无误师行。其宣化官兵。并著张廷岳等就近恰克图采办粮石。以资接济。一俟台站疏通。即由李鸿章饬令口北粮台。如数解运库伦至张家口粮台既据李鸿章奏称、现由口北道就近督办均尚妥协。即著照旧办理。毋庸另议更张。前窜乌喇特旗之贼。经萨萨布等派兵会剿。贼向西北窜去。难保不与固尔板赛汉一股会合。扰及军台。著定安仍遵前旨。催令萨萨布督率所部。克日驰赴济斯洪果尔一带。相机兜剿。以顾粮运。并令刘廷等军联络声势。会合夹击。以期尽埽逆氛。贼匪究分几股。共有若干人。现在究竟分窜何处。除萨萨布所部曾与贼接仗外。杜嘎尔所派吉尔洪额等。何以终未与贼相遇。著定安、庆春、杜嘎尔、张廷岳等、确切侦探。实力防剿。并著定安檄饬乌喇特茂明安等旗。严密堵御。毋任贼匪再行窜入将此由六百里各谕令知之。　　

○又谕、穆图善奏、各营马步剿贼获胜等语。甘省大靖及黄崖王鹅坝山石井子等处。时有窜贼抢掠军粮及农民牲畜。经萨英阿、双福等、带队迎击。捦斩多名。金县境内窜匪。亦经穆克德布会合团勇击败。惟现值收获夏田之际。该逆四出滋扰。无非计图饱掠。仍著穆图善督饬派出各队。分途截剿。保护农田。毋任肆扰。河逆大股。现复偷渡洮河。巩昌安定徽县等处。均有贼踪。该处入省大路。时通时塞。秦州运省饬银军火。亦尚滞中途。安定迤西之车道岭等处。为粮运要路。游匪出没。防不胜防。穆图善所部不敷分布。亦系实在情形。左宗棠当酌拨劲旅。前往助剿。力图兼顾。穆图善仍就现有兵力。实力防范。毋稍松懈。其河州逆回如何筹办。及现在情形若何。仍著左宗棠迅速具奏。将此由五百里各谕令知之。　　

○命两广总督瑞麟为大学士。仍留两广总督任。　　

○以甘肃大靖等处击贼获胜。赏还副都统双福顶翎。　　

○以甘肃西柳沟等处截剿窜匪获胜。赏骁骑校额尔精额、苏勒布、巴图鲁名号。余加衔有差。复阵亡已革委参领德住原官。予祭葬世职。如副都统例。　　

○戊寅。予故吏部左侍郎胡肇智祭葬如例。　　

○己卯。谕内阁、前因郑亲王承志、于指使纠殴福珣被扎身死一案。任意狡展。当将承志革去王爵仍令管理宗人府王等军机大臣会同刑部严行审讯。兹据审明分别定拟具奏。此案凶犯马三。听从玉寿纠邀。将福珣殴扎致伤身死。该犯以回民因案拟军。由配潜逃。胆敢于辇毂重地。戕害职官。实属不法已极。马三著即行处绞。以昭炯戒。已革郑亲王承志、因被福珣屡次欺侮。主令玉寿纠邀马三将其殴打。因而致毙。承志业经革去王爵。其应得杖一百流三千里罪名。著照例折罚养赡钱粮一年。并折圈禁二年。玉寿因承志欲殴福珣。复挟嫌怂恿。代为主谋。致酿重案。实属罪无可逭。玉寿著从重发往吉林等处。交该将军安插。德禄在已革郑亲王承志府内管事。明知承志与玉寿谋殴福珣。并不劝阻。仍与玉寿商谋。且屡次抗传。到案时复捏词搪塞。亦属狡诈。德禄著杖一百。徒三年。奕烺听从玉筹两次代为展转纠人。复帮同马三拦截福珣车辆。亦属不安本分。奕烺所犯。杖六十罪名。著照例实行责打。其应得徒一年罪名。照例折圈禁半年。此次拏获凶犯马三之派出员弁。著步军统领衙门酌量保奏。至所遗和硕郑亲王爵。著宗人府照例拣选承袭。　　

○又谕、刑部奏、审明棍徒。按律定拟。并御史应得处分。声明请旨一摺。此案魏秃子即魏怔□

□贤。虽讯无从逆潜逃等情。惟违禁取利。素有小霸王绰号。著照刑部所拟杖一百。徒三年。不准留养。前因御史锡光拏犯未与贾瑚会商。复渎陈分辩。经吏部议以降二级调用。实属咎有应得。姑念该御史访获此案。尚非妄拏无辜可比。锡光著加恩改为降三级留任。御史贾瑚应得降二级留任处分。著一并加恩改为降一级留任。　　

○谕军机大臣等、李鹤年奏、皖匪阑入豫境。派队击散。并拏获多名正法一摺。安徽阜阳县匪徒三十余人携带马匹洋枪。阑入河南沈邱项城交界之树王村。经署沈邱县知县秦本提。会同参将玉寿等、拏获李金声等数名。复有匪徒吴老渊等百余人。突入汝阳县小宋寨。意图扰掠。该署知县张其昆、参将柏英等、带兵会拏。立毙数十名。阵斩匪首石景沅。生捦匪首石侉子。并经新蔡县知县管燠和、派勇追获匪首王拉等十数名。余匪窜回阜阳。豫境一律安堵。阜阳华庄姜寨一带。聚匪究有若干。匪首何人。英翰何以未经奏及。著严檄该地方文武实力摉查。悉数捕获。毋得养痈贻患。其吴老渊、王狗头二名。在逃未获。著英翰、李鹤年、饬属一体会拏。务须按名弋获。净绝根株。以靖地方。李鹤年现檄令李家昌、玉寿等、分扎梭巡。著督饬该员弁会同地方官。实力摉捕。毋稍疏虞。前据李瀚章、郭柏萨奏、拏获谷城县匪徒叶子午等、供有商同逸犯蔡淩汉欲招集河南夥党约期滋事之语。当经谕令知照李鹤年饬属查拏。仍著该抚严饬所属。于毗连湖北各州县地方。认真访查。如有匪踪潜匿。立即严拏惩办。以杜乱萌。将此各谕令知之。　　

○调广东巡抚刘长佑为广西巡抚。以漕运总督张兆栋为广东巡抚广西巡抚苏凤文为漕运总督。　　

○命翰林院编修许振祎提督陕甘学政。　　

○以前任贵州镇远镇总兵官张文德为贵州威甯镇总兵官。　　

○以验收海运粮粮完竣予直隶总督李鸿章、仓场侍郎英元、乔松年、议叙有差。　　

○以安徽当涂拏获逆首关汶溎予总兵官潘鼎立以提督遇缺提奏守备胡忠发等花翎把总杭镇年等蓝翎。余加衔有差。　　

○庚辰。谕军机大臣等、恩承等奏、承修河道工程。酌量变通一摺。据称前奏新穵苏子河道。拟定办法。原冀水归故道。不至北徙。现在体察情形。若竟照前奏筑修。一遇大雨。必至画为两河。有碍风水拟将新河堤工一律北移。改由泊岸前。自西至东通长修筑。仍堆砌石子偏坡。河堤泊岸。联络归一水势不至分流等语。既据该侍郎等酌定变通之法。有益风水。兼可保护北面一带堤岸。钱粮亦不加增。即著照此次所拟。次第兴修。不得稍有草率。惟陵寝要工。必须筹画尽善。方臻巩固。恩承、温葆深、都兴阿、既统筹全河。酌定办法。自必确有把握。若再不能经久。复出险工。必惟该侍郎等是问。将此各谕令知之。　　

○又谕、昨有旨将刘长佑调补广西巡抚。该抚谢恩摺内。本有取道广西前赴。广东新任之语。著于接奉此旨后。迅赴桂林省城。接印任事。仍毋庸来京请训。广西地方辽阔。伏莽甚多南太泗镇等属。尤为盗贼渊薮。其附近越南边境。时有匪徒滋扰。叛服靡常。若非封疆大吏振刷精神。极力整顿。不足以绥靖边圉。刘长佑素娴军旅。前任广西巡抚有年。情形熟悉。此次弃瑕录用。正当激发天良。力图报称。该抚到任后。于察吏安民及剿办土匪一切事宜。务须认真筹办。毋稍因循。冯子材现在带兵剿办越南窜匪。刘长佑当与和衷共济。以期迅速蒇功。将此由五百里谕令知之。　　

○又谕、杜嘎尔奏、带兵追剿贼匪。筹拨驼马。并分兵严防后路一摺。贼匪窜至霍呢齐台之西。旋窜扎萨克达尔玛僧格游牧。杜嘎尔现饬吉尔洪额、讷苏肯等、探踪截击。该副都统亦催兵前进。著即督饬各军认真追剿。务殄逆氛。不得观望迟回。致令贼踪纷窜。吉尔洪额等带兵击贼。月余以来。总未与贼相遇。实属不成事体。著杜嘎尔认真督催前进。如敢再涉迁延。即著严参惩办惟分兵三起。前敌兵力尚单。杜嘎尔现令带队官富珠哩、俟乌里雅苏台驼马解到。即分给哈尔尼敦等处官兵。全数管带来营。其察哈尔官兵一千名。令达尔济统带。在推河哈尔尼敦一带。分驻防守。以壮声威。即著照所请办理。至塞外地方辽阔。全赖驼马裹粮。师行方无阻滞。著奎昌、荣全、多布沁扎木楚、张廷岳、阿尔塔什达、分饬各该部落扎萨克等。遇有经过官兵。驼马疲乏者。即当妥为应付。以利师行。阿勒台一带台站被扰。粮运阻滞。著庆春、杜嘎尔、饬令毕都尔业等。赶将已散各台。设法招集。俾利转输。其各军应需口粮。并著定安。庆春陆续解运。以足兵食。正在寄谕闲。据张廷岳等奏蒙兵续获胜仗。贼众西逸。台站渐通一摺。该逆窜至霍呢齐迤西之鄂罗盖庙地方盘踞经扎齐鲁克齐伯克瓦齐尔督兵追击。歼毙贼目一名。余匪四五十名。贼匪突围向西南奔窜。该台吉裹创力战。挫贼凶锋。实属勇敢可嘉。著准由张廷岳等从优保奏。候旨施恩。仍著张廷岳等、饬令干丹丹准车林、督率所部蒙兵。星夜驰往。会同扎齐鲁克齐伯克瓦齐尔乘胜追击。悉数歼除。并著杜嘎尔严饬吉尔洪额等。迅速进兵。协力夹击。不准再有迟误。将此由五百里各谕令知之。　　

○库伦办事大臣张廷岳奏。库伦防务紧要。阿尔塔什达本年年班。请缓进京。得旨、著毋庸来京。　　

○以成都将军崇实力镶白旗蒙古都统。调江甯将军魁玉为成都将军。镶白旗蒙古都统穆腾阿为江甯将军。　　

