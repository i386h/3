<!-- { "loadSidebar": true } -->
○又谕、前因甘省军务紧急。饷需告匮。谕令刘蓉、张集馨、将陶茂林等军饷项军火。实力筹解。并令刘蓉明定章程。将该省每月究竟能协若干两。奏明报解。兹据文煜奏称、雷正绾营月饷军火。陕省从未解过。陶茂林营军火。昨准该提臣转接陕西抚臣咨令向庆阳粮台支取。都兴阿又来庆催提饷银军械。其陈天佑步队。西蒙克西克等马队各营。需用饷糈军火锅帐甚急。是陕省于各该营并未力筹接济。嗣又接陕西抚臣咨。陈天佑两营。应需军火帐房。以后改由庆阳粮台筹拨。甘省饷项奇窘。各路协饷。任催罔应。且庆阳地处偏僻。布匹硝磺等项。必须分赴远省采办。现在供支都兴阿、雷正绾等营。能否无误。尚无把握。若将陶茂林等军。再由庆阳粮台供给。贻误即在目前。请饬陕西照旧供支等语。陶茂林等军饷糈军火叠次谕令陕西巡抚力筹报解。不啻三令五申。乃刘蓉于甘省紧要军需。一味推诿迁延。并不认真筹画。若因饷项不继。致甘省全局决裂。该抚自问当得何罪。著刘蓉懔遵叠次谕旨。将陶茂林、陈天佑、西蒙古西克、金顺、各军所需饷项军火帐房等件。仍由陕西粮台照旧供支。俟甘省协饷陆续解到。再由庆阳粮台支放。其每月究竟能协甘省饷银若干两。并著刘蓉懔遵前旨。明定章程。迅速具奏。傥再任意诿卸。致误戎机。惟刘蓉是问。著文煜将各省应协饷项。赶紧催提。以资接济。将此由六百里各谕令知之。　　

○以户部历年筹拨军饷出力。予郎中林述训等加衔升叙有差。　　

○以贪酷虐民。四川已革知县魏元燮遣戍新疆。不准援免。　　

○以湖北捐输军饷。永广乡试中额二名。　　

○予江西崇仁阵亡都司何启山等祭葬世职加等。　　

○癸丑。中元节。上诣奉先殿寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭文宗显皇帝孝德显皇后暂安寝殿。　　

○遣官祭端慧皇太后园寝。　　

○谕议政王军机大臣等、左宗棠奏、攻剿湖郡安吉踞逆。叠次苦战。尚未得手。现筹办理情形一摺。据称贼在思溪双福桥等处筑垒。蔡元吉东埠营盘被围。屡次猛扑。未能得手。蒋益澧亲抵菱湖。会合诸军进剿。饬李邦达等营攻思溪。高连升等攻双福桥等处逆垒。分队进偪。更番叠战。该匪鼠伏不出。官军颇有伤亡。左宗棠现调省城防兵。令副将徐文秀等水陆往救。并据报称、金陵逃出之伪幼主洪填幅、于六月二十一日。由东坝逃至广德。二十六日。堵逆黄汶金迎入湖州。为号召贼党之计等语。蔡元吉一营。孤悬东埠。逆贼围之数重。该营粮已垂尽。而士气不衰。亟应乘胜合击。以解重围。洪填幅谅即洪幅瑱。昨据曾国藩奏、洪幅瑱积薪自焚茫无实据。似已逃出伪宫。李秀城供、曾经挟之出城。后始分散。其为逃出已无疑义。湖熟防军所部斩杀净尽之说。全不可靠。著曾国藩查明此外究有逸出若干。并将防范不力之员弁。从重参办。此犯已至湖州。必将号召群逆为久踞之计。左宗棠正可督饬蒋益澧等。令其激励各军。许以重赏。果能一鼓攻拔。将洪逆及诸逆等悉数歼除。则东南全就肃清。朝廷必当破格施恩。若迁延日久。或令他窜。亦必重治其罪。不能因前曾立功。稍从宽贷也。杨昌浚攻安吉之师。既不得手。著即令其先攻梅溪。并著李鸿章督饬派出各军力攻四安。以分贼势。前派往金陵之炮队等一万余人。俱系精锐。或派往四安。或分赴广德。均可期其得力。该抚向来不分畛域。左宗棠亦非妒功忌能之人。即著李鸿章督令诸将弁认真助剿。以收廓清之效。并一面分兵严防湖贼旁窜各路。广德地属数省冲要。历代规取吴兴。多由于此。从前各路无兵可分。是以未能派兵驻守。以致伪幼逆及黄汶金等往来无阻。现在江甯得胜兵将甚多。昨据曾国藩奏述李秀城供内。有广德不攻自遁之语。可见广德现在并非无贼。著曾国藩多拨精锐。派得力将弁统带赴广德攻剿。如贼已遁去。亦即力遏要冲。以免湖逆出窜皖南。为江西后路之患。左宗棠、李鸿章、均应设法兼顾。严密兜围。毋令旁窜。江西兵力。此时亦已厚集。李侍贤、汪海洋诸逆。不得逞志于江西。则将遁入浙闽。与湖州踞逆相首尾。且闻洪幼逆尚在。难保不图死灰复然。杨岳斌、沈葆桢、亦当督饬诸军。妥慎防剿。均须各就本地尽力剿除。俾东南诸郡。全就荡平。以副委任。将此由六百里各谕令知之。　　

○又谕、恩麟奏、盐固逆回。北窜甯灵。滋扰中卫靖远二县。暨撒回句结占踞循化厅城。番贼节次阑入马厂。抢掠马匹各一摺。甘省盐茶固原回逆纠众三四千人。于五月二十五六等日。窜至灵州所属之同心城。旋分股窜扑中卫县属之甯安恩和等堡。与甯郡回逆句连一气。拟将各地麦田抢割后。分走花马池中卫县拒敌官军。其陕西临渭之贼。亦连日焚掠盐固四乡。并靖远北山后一带。前次率众乞抚之回目黑牙古等。亦闻风煽动。传知河州东乡回匪。欲为应援。贼情甚属狡悍。现在中卫靖远各要隘。防兵不及千名。中卫系四达要冲。靖远为甯灵等处入省咽喉。省城兵力亦单。防剿均关紧要。雷正绾所部各军。兵数较多。能否酌留数营。归陶茂林管带。剿办南路张家川股匪。其余各营。即由雷正绾统带。星速驰赴兰州。慎固省防。妥筹分布。或酌派劲旅。分扼中靖各要隘。或督率各部。择扎适中地方兼筹战守。业著都兴阿、雷正绾、相度机宜。妥商办理。都兴阿所统诸军。已渐入甯境。如未能分兵南顾省垣。即专力规复甯夏汉城。以牵贼势。恩麟仍当严饬梁生岳等、就现在兵力。扼守中卫靖远各隘。毋令贼势复行煽结。傥再有疏虞。必将该员弁从重治罪。循化厅属街子等上四工撒拉。与城内寄居之保安逆回。潜行句结。袭扑厅城。护参将陕成英等拒战受伤。拥护难民出城。旋致城垣失陷。恩麟现调洮州卓泥土司杨元等壮健番土兵丁。分扼关隘。进袭撒巢。即著催令同知吴鼎元迅速赴任。与陕成英号召附近良撒。会同番土各兵。力图克复厅城。并著玉通酌派精锐弁兵。协力助剿。毋得稍分畛域。至清水工等下四工撒拉。自称愿随官军助力。是否出于至诚。前据恩麟奏称、目黑牙古率众乞降。此次回扰甯灵。黑牙古即行煽变。可见若辈诡词求抚。毫不足恃。惟下四工撒拉等。现既安静如常。总当饬令陕成英等妥为抚驭。严密防维。毋令踞城撒匪。得以乘闲簧惑。至凉州镇属平羌口等处。叠有番贼阑入内地。将孳生牧厂营马。先后抢去多匹。该处防卡弁兵。未能加意周防。实属疏懈。著恩麟严饬游击杨逢春等严密缉捕。随时侦探。毋任再行阑入牧厂。并查明各隘口疏于防范之营弁。一并交部核议。将此由六百里谕知都兴阿、雷正绾、玉通、并传谕思麟知之。　　

○又谕、恩麟奏、接准吐鲁番领队大臣咨称、该城所属之托克逊汉回变乱。请将伊犁前调甘肃官兵兼程应援。并准哈密办事大臣咨称、吐鲁番回匪滋事。哈密存兵无多。请催令伊犁前调官兵。星速前往。甘肃剿办回逆。兵力不敷。实属无可抽派。请饬科布多等处拨兵援剿等语。吐鲁番所属之托克逊汉回变乱。究竟因何启衅。及现在情形。何以未据荣庆入奏。此时伊犁南路之库车回匪方炽。而该城地方又复起事。若不迅图扑灭。新疆各城。均系汉回杂处。诚恐闻风响应。滋蔓难图。惟甘肃兵力本单。万难分拨。前据常清奏、该省省兵五千名。往援库车。已将甘省情形。谕知该将军妥筹另调。现在吐鲁番回匪滋事。城小兵单。需兵孔亟。著麟兴、车林敦多布、广凤、奎昌、各于乌里雅苏台科布多二城屯防汉蒙古兵内酌拨劲旅二三千名。即日取道北路。星驰前往。实力援剿。以期便捷。并著保恒另行筹调官兵。设法援应。疏通道路。一面将哈密防务。豫为筹备。毋稍疏虞。荣庆现权边寄。当此陕甘库车回氛未靖。尚复毫无准备。该员平日所司何事。著即就存城兵勇。分别良莠。速筹剿办。傥任该逆蔓延。惟荣庆是问。伊犁等处遣勇。从前随剿回疆。颇称得力。即著常清、平瑞、各于所管遣犯内。拣选精健可用遣勇各数千名。听候调拨。一面侦探该城贼势。迅筹援剿。毋得张惶坐视。致误戎机。将此由六百里各谕令知之。　　

○护陕甘总督恩麟奏、军务未平。请将甲子科武闱乡试暂缓举行。允之。　　

○以工部历年办理军械出力。予郎中锡光等升叙有差。　　

○以甘肃泾甯二州堵剿窜匪出力。赏知州林发深等花翎。擢知县李超群以知府用。　　

○以甘肃平羌口等处失防牧马被抢。游击杨逢春等下部议处。　　

○以甘肃循化厅城被匪窜陷。革护参将陕成英职。仍戴罪效力。署同知吴鼎元等下部议处。予伤亡训导何云翘祭葬世职。　　

○予浙江湖州阵亡参将朱尊贤祭葬世职加等。　　

○甲寅。谕内阁、吴廷栋奏、金陵告捷。尤宜益加敬惧一摺。据称治乱决于敬肆。敬肆根于喜惧。从古功成志遂。人主喜心一生。而骄心已伏。宦寺乘此喜而贡其谄媚。左右因此喜而肆其蒙蔽。容悦之臣。屏逐之奸。即由此工其谀佞。巧其夤缘。于是受蛊惑。塞聪明。恶忠谠。远老成。戒惧之念。一喜败之。侈肆之行。一喜开之。历稽史册。无不因忧勤惕励而致治。骄矜侈肆而肇乱者。请始终敬惧。持之以恒。永固长治久安之基等语。前因江甯克复。各路余氛仍炽。曾明降谕旨。令内外大小臣工。兢惕为怀。勤思职业。不得以捷书遄至。谓海内业已承平。因而宴安废弛。兹览吴廷栋所奏。于万方之治乱。百官之敬肆。皆推本于君心之喜惧。剀切敷陈。深得杜渐防微之意。军兴以来。十数省亿万生灵。惨遭锋镝。即倡乱之民。何莫非朝廷赤子。大兵所至。悉被诛夷。言念及兹。良堪矜悯。即使天下已治已安。犹当兢兢业业。慎益加慎。矧江楚等省。余孽未靖。新复地方。疮痍满目。一切防剿抚绥。正须悉心经理。朝廷宵旰焦劳。无日不以奠民生培国脉为念。断不因东南渐就荡平。稍涉满假。第敬肆之几。萌于一念。惟当戒慎恐惧。朝夕乾乾。期于上下交儆。慎始图终。中外臣工。亦当体朝廷兢惕之心。各矢忠赤。共济时艰。于吏治民生。实力筹画。务策万全。以期海寓乂安。闾阎乐业。有厚望焉。吴廷栋摺。著交弘德殿。用资省览。　　

○正白旗蒙古副都统花淩阿、困病乞休。以理藩院右侍郎额勒和布兼正白旗蒙古副都统。前乌什办事大臣奕庆署镶黄旗汉军副都统。　　

○以镶白旗蒙古副都统孟保署正白旗护军统领。　　

