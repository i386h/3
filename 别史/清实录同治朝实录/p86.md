<!-- { "loadSidebar": true } -->
○又谕、薛焕奏、常胜军会同英法两国。剿除萧塘贼垒。逆犯泗泾等处。现饬各军回防。洙泾各营溃散。请将曾秉忠降补等摺片。中国借外国兵力。原属一时权宜之计。必须能自振作。方可使之同心协力。助我兵威。若专恃外国之助。而我兵观望不前。尚复成何事体。风闻参将李恒嵩近颇畏葸。并有冒功情事。薛焕何以未经参奏。如实有此等事。亦足为外国人所耻笑。此时藉外国兵力为援。必须赏罚严明。方足以示大公而昭激劝。上海一隅。有兵数万。如果一兵得一兵之用。较之他处军营。尚易为力。薛焕当须就现有兵力。痛加整顿。务使饷不虚糜。兵归实用。文武如有不职者。即须严行参劾。岂可瞻徇情面。狃于积习。嗣后不能不借资英法之力。亦须派队协剿。不可坐观成败。致外国啧有烦言。洋枪队既为贼所畏。既多派壮丁。勤加练习。华尔等奋勇可嘉。亦须保全护惜。俾收指臂之助。现在该逆分犯泗泾七宝月浦野鸡墩等处。薛焕务当督饬在防各将弁。实力剿办。毋稍松劲。洙泾失守。各营溃退。曾秉忠独当一面。未能力扼凶锋。实属咎无可辞。业经明降谕旨。将曾秉忠革职。饬令赴曾国藩军营差委。所请以副将参将降补之处。著不准行。驻防洙泾之炮船兵勇。并著薛焕迅速设法收集。毋稍延缓。另片奏、赵景贤力守湖州。请催鲍超应援等语。已谕曾国藩催令该提督星速救应。该抚仍当筹措军火粮饷。设法转解。以保危城。将此由六百里谕令知之。　　

○又谕、袁甲三奏、夺回梁园要隘。平毁香积寺等处贼圩。拟与楚军会偪庐城。并西路布置情形一摺。梁园贼隘。经都司褚开泰等、会合附近民练攻克。并调队将香积寺等处贼圩四座蹋毁。袁甲三并派总兵张得胜等督同兵练。滚营前进。拟俟营盘扎定后。即赴楚军。筹商进攻庐郡机宜。此时楚军已由南路进偪庐郡。距城十里。正可乘此声威。会合进攻。克复城池。该郡城大而坚。逆首陈玉城积猾善守。难于力取。惟有四面合围。断其粮路。逆众可不战自溃。著曾国藩、袁甲三、饬令在营将士。迅将店埠等处贼营攻拔。以断庐逆声援。昨据官文奏、曾国荃新募楚勇十二营。由鄂省筹拨饷需。催令下驶。此时计已行抵安庆。著曾国藩速饬该藩司。规复巢县并和含各处城池。以断庐匪归路。至庐城西面有无贼营。未据袁甲三奏及。如须添兵围攻。即著曾国藩、袁甲三、会筹续派兵勇。前往会剿。为四面合围之计。毋令该逆乘隙他窜。又复蔓延。至苗练欲赴蒙城寻仇。因官兵进城。将营盘十行座旋行撤退。该练存心叵测。道路皆知。如果诚心就抚。何以尚令大队党与。前赴蒙城寻仇。前已谕知胜保、于苗练就抚一节。慎之又慎。不可率易。著袁甲三督饬文武。先将凤怀寿定交界一带。附苗各圩收抚。以孤逆势。仍密行知会李续宜相机行事。如苗练再有反覆情形。即著会同剿办。博崇武系党附苗练之人。所禀情形。未可轻信。仍著袁甲三另行确探。斟酌办理。另片奏土匪丁潮臣。于小梁庄地方筑营抗拒。经官兵攻拔两营。所賸一营。夤夜潜遁。并攻破王家集各圩等语。现在各圩闻风反正。浍北已渐次肃清。惟逆首丁潮臣、尚窜伏李相臣圩内。著袁甲三督饬在事各员。速行攻拔。务将首逆歼捦。以除后患。张学醇、尹善廷、庆瑞、声名均甚平常。带兵未必可靠。并著袁甲三慎选将领。以期得力。本日据御史薛春黎奏、被胁良民。请设法解散一摺。所言有无可采。著曾国藩等斟酌办理。原摺著钞给阅看。将此由六百里各谕令知之。　　

○钦差大臣曾国藩奏、请留甘肃道员刘于浔一军。仍驻江西。允之。　　

○以故镇国公有凤继子桂池袭爵。　　

○以宗室岳灵、载泰、袭封郑亲王怡亲王所降辅国公爵。　　

○以领运兵米。延不交纳。革通州帮千总丁国治等职。仍勒令完缴。　　

○补铸贵州镇远府知府、经历、儒学、镇远县知县、儒学、永甯州知州、儒学、黄平州知州、黄平营都司、归化通判、各印信关防条记。从巡抚刘源灏请也。　　

○以江苏萧塘剿贼获胜。赏洋将华尔、白齐文、三品顶带。　　

○予江南江浦阵亡都司刘春禧祭葬世职。　　

○予两江阵亡殉难绅民妇女二百七名口分别旌恤并入祠建坊如例。　　

○予河南历年阵亡殉难绅民妇女二千七百八十七名口分别旌恤如例。　　

○旌表守正捐躯直隶曲阳县民庞堂儿母魏氏。　　

○戊寅。谕内阁、王庆云奏、请定官弁士子兵丁吸食洋药限制一摺。前于咸丰九年闲。经惠亲王等奏定弛禁洋药章程内。官弁士子兵丁。仍不准其吸食。以示限制。兹据王庆云奏、沥陈官弁士子兵丁吸食洋药。请严定限制等语。所陈流弊。实为切中窾要。洋药一项。虽已弛禁。惟流弊之甚者。于风俗纪纲。殊有关系。文武官弁。各有职司。傥俾昼作夜。百事废弛。安能整顿诸务。士子励志胶庠。备登仕版。若学业荒芜。安能复成大器。兵丁奋力戎行。宜娴习军旅。傥精神疲软。技艺荒废。安能陷阵摧坚。现当训迪官方。整饬行伍之际。岂容任其自暴自弃。不加明禁。自后吸食洋药。除平民仍照变通章程。不在例禁外。其官弁士子兵丁三项。著仍照变通章程。一例禁止。并著文武各该管上司及学政教官等、实力查察。有犯者立予重惩斥革。不准姑容徇隐。以期力挽颓风。至太监服役禁近。宫卫森严。尤不准以洋药带入禁地。著总管内务府大臣、饬知内廷总管太监等严行禁止。如查有犯禁者。即行查办。以昭严肃。　　

○赏袭封不入八分辅国公岳灵、载泰、世袭罔替。　　

○己卯。孝昭仁皇后忌辰。遣官祭景陵。　　

○谕内阁、向来派阅殿廷考试试卷。均于即日阅毕。分别等第。开单进呈。昨派出阅看各省举人补行覆试试卷之大臣贾桢等、于所阅试卷。尽日之力。直至酉刻。尚未阅竟。径行请旨先散。因为时已晚。不能不姑允所请。该大臣等于钦派阅卷。例应严密。何以迟至次日始行阅竣。殊非慎重关防之道。贾桢、瑞常、朱凤标、皂保、董恂、吴存义、灵桂、石赞清、张之万、均著交部议处。嗣后殿廷考试。派出阅卷大臣。仍各敬谨将事。将派阅试卷。务于即日阅竟。以符旧制。寻吏部议贾桢等均照违令公罪例罚俸九个月。得旨、准其抵销。　　

○谕议政王军机大臣等、前因杨载福奏母病未痊。旧疾复作。恳请续假调理。当经谕以水师分防池州等处江面。水营虽有得力将领。必得该提督躬亲调度。令其迅速起程。兹据奏称伤疾未痊。请赏假三月。在籍就医等语。杨载福自在军营。叠受厚恩。该提督素知大义。值此和含攻剿吃紧之时。正臣子力图报效之秋。即使伤疾复发。亦不妨赴营调治。藉资坐镇。岂可以伤发为词。再行续假。著曾国藩传谕该提督。朝廷方资倚畀。即当迅赴池州军营。会同彭玉麟等力筹堵剿。断不能再允给假。俾该提督即日起程。会攻和含等处贼匪。肃清江面。并于该提督到营后。即由曾国藩驰奏。以慰廑念。将此谕令知之。　　

○又谕、谭廷襄奏、查办折回降众。及剿抚河东水套内屯匪情形。并遮克敦布等奏、进剿南路捻匪获胜。查办逃回降众。渐次就绪各摺片。降众张玉怀等、前经胜保带赴豫省剿贼。竟敢私自折回。立予骈诛。亦属罪所应得。惟据谭廷襄等查明该降众折回。系由渡河无船。又乏口食所致。尚非遽行反侧。到籍后投官禀诉。恳乞归农。并据莘冠两县各乡绅团。出具保结。代为恳请。现在该降众等呈缴器械马匹。业经分别散遣。谭廷襄、遮克敦布等、所奏情形。大略相同。著即照所议办理。其有情愿随征者。仍著分起押送皖豫军营。其坚欲归农者。并须妥为钤制。如有不安本分之徒。持械打粮等事。该抚等务当随时掩捕。毋稍宽纵。至河套屯聚之匪。叠经刘煦督率兵勇。分路进剿。将习城镇等处贼巢。全行焚毁。其盘踞甘露集余匪。亦即罗拜乞降。匪首石＜?氵凤＞标等束身听命。既据谭廷襄等查明该匪多系失业流民。与甘心从逆者有闲。亦著照该抚所议分别安插。贷其一死。其郭申令等股。是否一律投诚。如水套内尚有余匪藏匿。仍著谭廷襄、遮克敦布等、痛加剿洗。务绝根株。毋许稍有粉饰。将此由四百里各谕令知之。　　

○以安徽寿春镇总兵官王明山为福建陆路提督。　　

○蠲免福建汀州、邵武、二府福鼎、长汀、武平、连城、顺昌、浦城、沙、将乐、永安、建阳、崇安、邵武、光泽、建甯、泰甯、清流、归化、甯化、十八县暨汀军、邵军、同知仁寿、麻沙、泉上里、县丞所属被扰地方上年额赋有差。　　

○旌表守正捐躯奉天昌图厅民孙索子妻牛氏。　　

○庚辰。谕内阁、吴棠奏、请将查办各员革职严讯等语。候选道施燕辰等被参各款。经吴棠派员审讯。坚不吐实。显系恃符狡展。施燕辰并前署江苏甘泉县知县施培孔、兴化县知县张鹏展、安徽候补直隶州知州包良训、著一并革职。交吴棠另派明干大员。秉公严行审讯。按律定拟具奏。　　

○又谕、郑元善奏、请将庸劣不职各员。分别休致降革一摺。河南鄢陵县知县张世渠、柔懦无能。难期振作。著以原品休致。灵宝县知县陈学深、操守平常。声名狼藉。候补知县张澍、性情贪鄙。作事刻薄。均著即行革职。候补知县陈宪元、才粗性愎。前署确山县印务。几致民练不和。贻误地方。惟该员年力尚壮。著以府经历降调。归部选用。　　

