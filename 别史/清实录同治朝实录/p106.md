<!-- { "loadSidebar": true } -->
○又谕、张亮基奏、云南百姓困苦。亟宜宣布皇仁。恭录告示呈览一摺。据称云南一切钱粮赋税。尽归兵练把持。暴敛横徵。民无控告。该省沦胥已久。惟有先张文告。除苛暴之徵。以解倒悬等语。云南汉回之祸。日甚一日。张亮基拟先明白晓谕。释众疑以安反侧。不为无见。所呈告示条款。均属妥协。即著照所拟办理。先行刊印。发往云南分贴。到滇时再行次第经理。将此由五百里谕令知之。　　

○又谕、薛焕奏、比利时国使臣来沪。投递照会。恳请换约一摺。据称比利时国公使包礼士、自称奉伊国主之命。派至中华进京请立约通商。经薛焕再三力阻北行。始在沪候旨等语。比利时国于九年闲。在沪投递照会。恳求通商。经何桂清照覆。其事并未具奏。该国系法兰西属国。通商各事理应附于法国名下办理。该公使所称与英国为姻亚之邦。其意即拟援上年布路斯国之例。径自换约。已饬总理衙门告知法国在京公使。力为拦阻。并著薛焕妥为开导。告以该国既在各口通商。毋庸另立条约。如该公使必求立约为据。即照上年布路斯国之例办理。断不能与英法相同。此时该国换约与否。于大体并无增损。惟允行太易。则恐得步进步。翻多哓渎。不可不稍为操纵。以防其弊。著薛焕酌量情形。妥为筹办。傥该公使必欲来津。务告以上年布国换约。均系三口通商大臣崇厚办理。薛焕亦系办理通商大臣。事权相同。在津允行者。在沪亦可主持。毋须远涉重洋。如此剀切拦阻。不令北行。方为妥善。该大臣责无旁贷。谅此中机宜。自能谙悉。无俟谆谆训诫也。将此由六百里谕令知之。　　

○两广总督劳崇光等奏、请将上两届计典。归并本年办理。从之。　　

○山西巡抚英桂奏、防堵吃紧。请将本年军政展缓办理。从之。　　

○以黑龙江协领明兴为乍浦副都统。　　

○以候补总兵官娄云庆为直隶正定镇总兵官。　　

○以疲玩庸懦。革山西参将高培、守备王思佑职。都司春禄以守备降补。　　

○以克复安徽青阳县城。赏提督鲍超白玉搬指碧玉烟壶各一个。白玉柄小刀一把。白玉佩一件。副将顺隆、马胜奎、吴腾芳巴图鲁名号。余加衔升叙有差。予阵亡参将李遇春等祭葬世职。　　

○予江苏荻港阵亡都司曾渭贤等祭葬世职加等。　　

○庚申。崇上孝静成皇后尊谥。遣惇亲王奕誴诣慕东陵隆恩殿。恭代行礼。进献册宝。册文曰。德备含宏。配乾元而立极。礼隆对越。占萃假以摅诚。承先修配庙之仪。璇宫锡庆。晋号闾嗣音之媺。瑶简流辉。祗奉崇称。敬扬粹范。钦惟皇祖妣孝静康慈弼天抚圣皇后。徽柔作则。淑慎垂型。持躬则节俭为先。裕后而恩勤倍笃。当皇祖黄图席瑞。兰闱襄佐治之劳。迨皇考紫极凝厘。蕙殿备问安之典。率六宫而敷教。壸训长垂。护九陛以宣猷。母仪足式。仰尊封之叠晋。知慈眷之靡涯。体先皇仁孝之怀。宜奉明禋于太庙。媲列后褒崇之礼。永熙令誉于后昆。众议佥孚。上仪聿举。谨奉册宝。恭加上尊谥曰。孝静康慈懿昭端惠弼天抚圣成皇后。于戏。镌玉册以扬芬。庶慰在天之灵爽。镂珍函而播美。藉申报本之肫忱。伏祈厚德增绥。奠昌图于八表。醲恩默佑。绵景祚于万年。谨言。　　

○谕内阁、兵部奏、遵奉恩诏。查办军台效力各员。开单请旨一摺。所有单开各员。除已革兵部尚书穆荫毋庸查办外。其业经刑部查办减等之已革吏部主事缪冠瀛、已革理藩院郎中哈丰阿、已革参领祥庆、瑞禧、已革护军参领海林、已革副护军参领松贵、已革户部主事凤山、己革浙江道御史普安、已革内务府堂主事庆裕、均著加恩再减免一年。已革内务府委署主事继英、己革山西大同县知县吴承曾、已革户部郎中吕赓南、均著加恩减免一年。　　

○又谕、前因景廉奏、查明阿克苏私徵盐课。当降旨将已革阿克苏办事大臣宗室绵性押解来京。交宗人府会同刑部定拟罪名。又据景廉奏、绵性供给贵文羊只米面。旋复以贵文授意招告。摭拾奏参。亦经降旨交宗人府刑部一并核议具奏。兹据该衙门奏称、遵旨会议将绵性定拟罪名。请旨遵行等语。前任阿克苏办事大臣绵性、因筹饷徵收盐课。并未奏明办理。停止后又不明白晓谕。以致胥役人等。影射舞弊。及伊犁咨调案卷。复嘱令书吏抽换号簿。冀图掩饰。其于伊犁大臣贵文赴阿克苏查办回户事件时。动支库款。供给羊只米面。藉词自备。恳请收受。旋复以贵文需索供给等词。冒昧参奏。绵性以宗室大员。出任边疆要地。种种谬妄情形。实属辜恩溺职。著照该王大臣等所拟。从重发往吉林效力赎罪。并著景廉、奎栋、即将该革员押解来京。交宗人府送部迅速起解。毋任逗遛。　　

○又谕、瑛棨奏、请将庸劣不职并人地未宜各员。分别革职勒休撤任一摺。陕西孝义厅同知李庆恩、操守不洁。郃阳县知县祁从智、声名平常。均著即行革职。耀州知州郝彭龄、办事颟顸。府谷县知县皇甫长庚、不洽舆情。均著勒令休致。定远厅同知沈际清、怀远县知县俞志敬、人地俱不相宜。均著即行撤任。留于该省另行补用。　　

○谕议政王军机大臣等、近闻广东恩平等县土著民人。与客民互斗。新甯客民。戕害弹压委员主簿王言等。恩平开平客民。在阳春县城外。大肆焚掠。其势甚张。又闻浙江甯波贼匪。欲潜派奸细。在香港澳门。雇卖拖罾等船。图犯粤东海口等情。恩平等县土著客民。互相械斗。已属肆意横行。复敢将弹压委员戕害。并在阳春县城外。肆行焚掠。尤属目无法纪。劳崇光身任地方。何以并未将该处械斗滋事情形奏闻。著该督迅即派委妥员。会同地方文武各官。并土著客籍各绅士。禁止互斗。解散党与。一面将戕官焚掠各犯严拏。从重惩办。以儆凶顽。至甯波奸细。著该督严饬地方官、晓谕澳甲人等、不准将船只雇卖济贼。并严定编查保甲。稽核船只出入海口章程。以杜奸匪溷迹。其省会城垣。及各海口炮台。并著筹款赶紧兴修。以资防堵。将此由四百里谕令知之。　　

○以广东蓝山剿匪出力。赏都司衔蓝均等蓝翎。余升叙有差。　　

○蠲减贵州都匀、镇远、思南、黎平、石阡、五府独山、麻哈、都匀、清平、荔波、清江、黄平、镇远、施秉、安化、印江、下江、永从、开泰、锦屏、平越、余庆、瓮安、湄潭、开、贞丰、贵定、修文、普安、安南、龙泉、大塘、松桃、归化、广明、永甯、龙里、兴义、绥阳、青溪、罗斛、三十六厅州县被扰地方积欠额赋有差。　　

○辛酉。常雩。祀天于圜丘。遣豫亲王义道恭代行礼。　　

○以兵部尚书爱仁、都察院左都御史文祥、为总管内务府大臣。　　

○命和硕额驸恩醇毋庸管内务府事。　　

○蠲免直隶隆平、安、东安、天津、四州县被水村庄下年额赋。　　

○壬戌。谕内阁、京师为辇毂重地。城仓各军。向设直班官兵。并特派有稽查管理之王大臣。原以专责成而昭严密。乃近闻城仓各库直班官兵。废法营私。顶替包揽。无所不至。并有在各该处聚赌酗酒。窝藏贼赃等弊。即如上年冬闲。拏获抢劫案犯。竟有在城上俵分赃物之事。废弛怠玩。至于此极。尚复成何事体。著派出之查城查仓各大臣。以及管理各库事务王大臣。实力整顿稽查。并严定章程。如有前项情弊。或旷班不到。或受钱代替。并在各该处有滋事不法各情。一经该王大臣查出。立即从严加等治罪。其是日一同直班之官员兵丁等。如不行行举发。亦一并严惩。傥该管王大臣仍前玩忽。别有风闻。亦不难另派大臣前往密查。一并从严惩处。决不宽贷。　　

○谕议政王军机大臣等、胜保奏、派兵围攻税子铺邢家湾贼巢。屡获胜仗。并苗练营长林济川、句结张落刑占踞颍上。怙恶不悛。现已提讯正法等语。官军于奋回税子铺后。并力围攻邢家湾贼圩。自可克日攻拔。惟上年张落刑自定远穷窜。彼时即可扑灭。乃苗沛霖放其渡淮。俾令占踞颍上。围攻颍郡。迨南北官军进援颍郡。苗练遂围颍上。声言俾贼回顾。而又任听张逆纠众携眷。窜回老巢。是苗沛霖名为协助官军。实则纵之使逸。胜保此次奏称、讯据贼供张逆眷属。尚在颍上城中。惟数日未见张落刑等语。是胜保明知该逆他窜。乃故为隐约其词。谓俟攻破县城。再行查明张逆实在下落。豫为克复后占脚地步。并力陈苗沛霖感愧之象。似出至诚。尤属意近开脱。不知苗沛霖叛迹昭著。不即加诛。朝廷宽大之恩。已属极至无加。若但以其收复颍上空城。辄即许其受抚。姑无论后患若何。即目前甘受其反覆之欺。恐天下后世公论。亦必不能平。况各处降众。若相率效尤。朝廷更难措置。苗沛霖受抚一事。总宜令其歼毙张落刑。方可自明心迹。断不准以攻克颍上空城。及将来进攻老巢等词。藉以恳请恩施。林济川反覆无常。自应立正军法。惟苗练良莠不齐。诚恐居心叵测如林济川者。尚复不少。该大臣务当随时侦察妥办。毋得稍存姑息。谓诛一林济川。遂足以正人心而安反侧也。将此由六百里谕令知之。　　

○又谕、都兴阿奏、扬营叠获胜仗。大股逆匪退遁。缕陈防剿情形。并称止知守御扬防。不能兼顾浦六各等语。逆匪大股攻扑扬城。前据都兴阿叠次奏报。均经览悉。并经寄谕该将军、际此势处万难。正应公忠体国。力济时艰。不得遽请另行简员。致敬慎之忱。转同于推诿。至该将军所部。兵力不敷分布。亦经谕令俟李鸿章之军。行抵镇江。便可联络声势。著都兴阿仍遵前旨。于李鸿章到镇后。将一切攻剿事宜。和衷商办。将此由六百里谕令知之。　　

○又谕、前因尼山圣庙书院及颜母祠等处。被匪拆毁。当将衍圣公孔繁灏交部议处。并著谭廷襄查取该管地方官职名交部议处。兹据王茂荫奏、尼山为先师发祥之地。圣学攸关。亟宜崇卫等语。邹县教匪。聚众滋扰。胆敢拆毁尼山庙宇。实属罪不容诛。尼山距曲阜仅五十里。匪踪距阙里已近。设有滋扰。更复成何事体。著谭廷襄、督饬地方文武。妥为防护。并将此股匪徒。悉数歼除。毋任久稽显戮。所有书院等工。著谭廷襄赶紧劝捐集款。一俟地方平静。即行兴修。以昭崇卫圣学至意。王茂荫摺著钞给阅看。将此谕令知之。　　

○命实录馆副总裁官工部尚书李菡敬谨专勘稿本。　　

○以正黄旗满洲都统惇亲王署正黄旗蒙古都统。　　

○命五口通商大臣薛焕办理比利时国通商事务。　　




大清穆宗继天开运受中居正保大定功圣智诚孝信敏恭宽毅皇帝实录卷之二十五　　

