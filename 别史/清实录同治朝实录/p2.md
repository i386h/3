<!-- { "loadSidebar": true } -->
○又谕、各游牧蒙古王贝勒贝子公等、均受皇考厚恩多年。伊等闻皇考大故。自必同深哀恸。各奏请来京叩谒梓宫。若令概行前来。往返劳苦。转无以仰副皇考矜恤蒙古之圣意。况各游牧均有应办事件。除本年年班御前乾清门行走之蒙古汗、王、贝勒、贝子、公、扎萨克台吉、塔布囊等、著准其来京叩谒梓宫外。其余本年年班外边行走之内外扎萨克蒙古汗、王、贝勒、贝子、公、扎萨克台吉、塔布囊、额驸等、及在游牧内外扎萨克、青海、杜尔伯特、乌梁海、土尔扈特、和硕特等蒙古王、公、额驸、台吉等、及回子伯克等、均著停止来京。著理藩院知照遵行。　　

○谕军机大臣等、有人奏、顺天宝坻县知县孙鸿基、向在甯河盐店管事。其同夥殷四、唐二等、共为凑赀报捐。由驿丞保举知县。殷四为门丁。唐二管帐房。朋比为奸。致蠹役朱守荣等横行闾里。咸丰十年。因天津军营捐饷。勒令四十八堡、每堡出银百两。而报解粮台。仅银一千二百两。又以查黑地为名。每亩罚钱八吊、银五钱又署良乡县知县陈鸾、前在大城县任内。藉漏税为名。勒捐监生崔玉光粮一千石。刘姓被龚姓砍伤。该员以为碰伤。勒令具结。即将原告收监。横索数百千。其为妾演戏作寿。需索陋规。被人奏参查办有案。该员到良乡县署任。勒索民闲供应库马。又潜匿监追逃员桂文鹏各等语。地方官行为乖谬。贪酷虐民。大为地方之害。著张祥河、董醇、按照摺内所参各款。派委贤员前往严密访查。如有端倪。即行撤任严参惩办。以儆官邪。毋得稍涉回护。原摺著钞给阅看。将此谕令知之。寻奏、孙鸿基现已病故。应毋庸议。陈鸾被参各劣款。查无其事。惟于大城县民刘秀民、殴伤巩成福一案。并不按例详报。遽令和息。实有不合。请交部议处。从之。　　

○又谕、有人奏、直隶安肃县知县劳辅芝、捐纳出身。到任后携优演唱。设局赌博。绅民词讼曲直不辨。贿则必胜。徵收钱粮。勒增钱文。如不照数交纳。立即收禁等语。地方官养优纵赌。骚扰黎民。大干法纪。著文煜按照所奏各款。秉公确查。严参惩办。以儆官邪。毋稍徇隐。原摺著钞给阅看。将此谕令知之。寻奏、劳辅芝被参各款。查无实据。惟失察庙会赌博。衙役犯赃。并受家丁蒙蔽。致招物议。请交部照例议处。从之。　　

○丙午。上诣烟波致爽殿东所问母后皇太后安。西所问圣母皇太后安。至丙辰皆如之。　　

○谕内阁、恭理丧仪王大臣、会同礼部奏治丧事宜。条款内载缟素二十七日后。皇太后以下在宫中素服。现奉母后皇太后圣母皇太后懿旨。仍率妃嫔等服缟素百日。　　

○又谕、各省督抚盐关、向有呈进方物。朕现在谅阴之中。食处皆所不安。著通谕各省督抚盐政织造关差等、一应贡献。概行停止。即食品亦不准呈进。俟三年之后。再候谕旨。　　

○又谕、本年顺天乡试。著展期于九月内举行。本年补行恩科武会试、及顺天武乡试。应如何展缓办理之处。著兵部迅速议奏。寻奏、武会试展至十月举行。武乡试展至十一月举行。从之。　　

○命恭理丧仪王大臣照例成服百日。惇亲王奕誴、钟郡王奕詥、孚郡王奕譓。定郡王溥煦、贝勒载治、溥庄、奕劻、御前大臣载垣、端华、景寿、德木楚克扎布、军机大臣穆荫、匡源、焦祐瀛、文祥、内务府大臣宝鋆、恩醇、明善、喀喇沁贝勒德木齐扎布、御前侍卫熙拉布、托云、德勒格尔、西拉绷阿、克兴阿、均穿孝百日。　　

○实授骆秉章四川总督。仍督办军务。　　

○命云贵总督刘源灏来京。以成都将军福济为云贵总督。　　

○以驻藏大臣崇实为成都将军。并接办川陕交界防堵事宜。　　

○以湖北官军克复江西义甯州城。赏还已革道员李元度按察使衔。　　

○以湖北通城、崇阳、咸甯、蒲圻、兴国、武昌、通山、大冶、八州县被贼窜扰。革知县傅诗、王筠节职。知州徐芝、署知县金东昀、孙宝田、龙云、王墉、王绍薪、均革职留任。　　

○以恃符狡展。盛京解任驿丞刘方亨革职讯办。　　

○予福建汀州阵亡知府孙家良、游击生麟等、祭葬世职加等。　　

○丁未。谕军机大臣等、都兴阿、黄彬奏、水师南北上下游布置情形一摺。前因巴栋阿、冯子材、叠奏逆匪踞扰沙洲。江防紧要。请专派大员总统下游师船。驻泊镇江。当经皇考大行皇帝谕令都兴阿、黄彬、即饬总兵吴全美速赴下游。总统镇江至江阴一带师船。就近防剿。并于驻泊北岸之总兵陈国泰、周希濂、李德麟、三员内酌量添派。并分拨师船。前赴镇江驻泊。归巴栋阿等调遣。妥为布置。兹据都兴阿、黄彬、将长江水师南北上下游布置情形。缕晰陈明。并绘图贴说驰奏前来。据称江面各帮船只。分防各口。本属不敷。所恃事权归一。将士用命。无论何处有警。皆可立时酌调飞援。若添派镇江江阴另一总统。又拨两总兵分船数十号归镇江调遣。转致事权不一。呼应不灵。又闻下游各口贼船。多假官军旗帜。图谋出窜。水师若再分属。诈冒更恐难以稽查。嗣后遇有警急。黄彬势须兼顾北岸。其水师督战。即饬吴全美前往统率。以专责成等语。自系实在情形。著部兴阿等即按照所奏办理。嗣后南北两岸上下游水师防剿。均责成都兴阿、黄彬、随时与巴栋阿、冯子材、声息相通。妥筹策应。镇江孤城坚守。如因水师策应不及。致有疏失。惟都兴阿等是问。将此由六百里各谕令知之。　　

○又谕、前据张亮基奏、徐之铭擅杀就抚回民。偪令浙江候补道马椿龄自尽。杀毙通海县知县雷焱。种种贻误各情。并据徐之铭奏、升任云南巡抚邓尔恒、在曲靖被戕一节。叠经皇考大行皇帝谕令刘源灏查办。嗣据徐之铭奏、回匪假抚攻袭省城。马椿龄途次病故。雷焱被伤身死。均请议恤。邓尔恒被戕别有情由。并与张亮基意见不合各摺片。与张亮基前参徐之铭各款。均不相符。刘源灏昨已有旨令其来京另候简用。福济补授云贵总督。著福济于到任后详细确查。将张亮基与徐之铭办理回务如何意见不合。邓尔恒如何被戕情形。马椿龄、雷焱、如何身死。并张亮基所参徐之铭各款。及交刘源灏查办各件。一件秉公详查具奏。徐之铭摺片五件。并节次寄信刘源灏、并明发谕旨。及张亮基、徐之铭、摺片单共十五件。均著钞给阅看。将此由五百里谕令知之。　　

○以直隶山东协剿会匪。生捦首逆张善继等。赏知州衔知县钱敏等花翎。知县李亥蓝翎。余升叙有差。　　

○以云南攻克昆明海口贼垒。予知县熊梦昌以知州用。并赏花翎。舒藻等蓝翎。余加衔升叙有差。　　

○以云南永昌击剿回匪获胜。赏千总杨致远等蓝翎。余升叙开复有差。予阵亡署把总杜发祭葬世职加等。　　

○戊申。谕内阁、严树森奏、逸匪蒙混投营募勇。请饬查拏等语。署安徽巡抚贾臻、派令赴豫招勇之守备刘锡海。系会匪滋事案内著名逸犯。本年四月闲。李占标等滋事。又复投入贼党。聚众抗官。迨击散后逃往安徽。蒙混投营募勇。实属怙恶不悛。目无法纪。刘锡海著即行革职。由严树森饬令经过各州县严密查拏。并著贾臻一体严拏。务获究办。　　

○谕军机大臣等、胜保奏、切陈皖豫大局棘手情形一摺。前因苗练托名就抚。未将盘踞正阳霍邱之众撤通。其党复由同颍州窜豫。意在窃据淮甸。控制江河。皇考大行皇帝明降谕旨。命胜保督办安徽河南剿匪事宜。并谕令以剿捻之名。为制苗之策。原以专倚畀而一事权。兹据胜保沥陈苗练今昔情形不同。办理实形棘手。请另＜??闲＞大臣。畀之经略各等语。该大臣公忠体国。朕所素知。岂可因时事艰难。稍存诿卸。仍当遵奉前旨。俟北路肃清后。再行统兵南下。彼时剿抚兼施。使民团不受该练胁制。以孤其势。是在该大臣相机办理。朕亦不为遥制。该大臣受皇考厚恩。谅能事事仰体。实力筹办。所请另派大员经略之处。著毋庸议。现在直隶山东一带伏莽尚多。该大臣仍当就现有兵力。激励将士痛加剿洗。不可稍形松懈。将此由六百里谕令知之。　　

○以江苏布政使毛鸿宾为湖南巡抚。广西按察使华日新为江苏布政使。　　

○调乌里雅苏台蒙古参赞大臣阿尔塔什达为库伦办事大臣。库车办事大臣景纹为驻藏办事大臣。　　

○调正白旗蒙古副都统麟魁为镶蓝旗满洲副都统。　　

○予河南沈邱等处阵亡参将吉昌、千总祁宏吉、祭葬世职加等。　　

○缓徵山西解、霍、二州歉收地方上年民借仓谷。　　

○己酉。谕内阁、据王大臣等奏、三年之丧。难以举行。请仍依旧制。以日易月一摺。览奏愈增哀痛。朕受皇考大行皇帝鞠育深恩。并亲承付托之重。哀慕终身。尚难仰报慈恩于万一。虽持服三年。岂足言考。且三年之丧。达乎天子。礼经所载。敢不恪遵。若以日易月。于心实所不忍。除臣民服制。仍各钦遵旧例。朕敬循古制。持服三年。以冀稍申孺慕。至郊社宗庙祀典朝仪。仍可于持服中举行。不至偏废。其如何举行三年之丧。仍著各该衙门详稽典礼。妥议具奏。　　

○恭亲王奕?奏、请前赴热河。叩谒梓宫。允之。　　

○以銮仪卫銮仪使德懋为镶黄旗汉军副都统。内阁学士广凤兼正白旗蒙古副都统。赏伊犁总管萨淩阿副都统衔。为库车办事大臣。　　

○以记名按察使蒋益澧为广西按察使。　　

○以山东济南守城出力。赏知府吴载勋花翎。在籍主事谭金诏等蓝翎。余升叙有差。　　

○予山东单县殉难文生时惇昶等赏恤如例。　　

○缓徵直隶永平肥乡、鸡泽、邯郸、成安、五县被旱被雹村庄新旧额赋。暨未完旗租。　　

○辛亥。仁宗睿皇帝忌辰。遣官祭昌陵。　　

