<!-- { "loadSidebar": true } -->
○丁丑。谕军机大臣等总理各国事务衙门奏、请分拨津郡洋枪队。防护营口一摺。据称现闻奉省盗风日炽。并有欲扰营口之说。该处额设防兵单薄。万一有警。营口一无所恃。文祥等现在带兵剿办。傥贼势稍重。所带之兵。尚恐不敷剿捕。势难分拨兼顾。拟将天津候调之洋枪队兵一千名。先行移缓就急。酌量拨派等语。没沟营为奉省财赋之区。久为贼所窥伺。且该处为各国洋商聚集之所。或有疏虞。必至藉口亏折。另生枝节。亟应豫筹堵御。以遏逆氛。即著照该衙门所拟。将此起候调之洋枪队。拨派五百名。驰起营口扼要驻扎。以资保卫。其余五百名。仍著崇厚备齐。听候文祥福兴等调遣。此项派拨官兵五百名。著崇厚于三日内。饬令全数起程。至应派带队官若干及如何分起遄行之处。均著该侍郎妥筹办理。该匪既有欲扰没沟营之说。应如何相机布置。严密防守。著文祥、福兴、酌度情形。妥为筹办。恩合惟当就现有兵力。分投防剿。迅埽逆氛。毋得专待京兵。置身事外。坐误事机。将此由五百里各谕令知之。　　

○又谕、有人奏、山东省掖县西繇场地面。向设有官滩户交课。近有奸民夥贩私盐甚多。该场大使汪栻并不禁止严拏。难保无包庇故纵情事。请饬查办等语。盐场为国课所出。如有奸民私贩。亟应严拏惩办。著阎敬铭按照所参各节。查明该大使江栻有无纵私废公情事。据实具奏。原摺著钞给阅看。将此谕令知之。　　

○以记名总兵官陈东友为福建金门镇总兵官。　　

○以京营官弁学制火器有成。赏参将萨勒哈春副都统衔。余升叙有差。　　

○以缉拏马贼出力。予热河骁骑校全兴以防御用。并赏花翎。余加衔升叙有差。　　

○予两江各属殉难从九品焦逢甲等绅民妇女四千六百五十一员名口分别旌恤如例。　　

○予江苏嘉定等处殉难在籍知县王恩溥等绅民妇女一百九十二员名口分别旌恤如例。　　

○予江苏宜兴等处合门殉难文生崔沛等男妇六十七名口分别旌恤如例。　　

○予安徽合肥阵亡廪生吴毓蘅赏恤加等。　　

○戊寅。谕军机大臣等、官文等奏、楚军赴豫续获胜仗。并东路之贼西趋合股。派兵防剿一摺。所奏刘维桢等军击贼获胜。及捦斩张总志各情形。与吴昌寿前奏大略相同。现在任柱、陈大＜?氵喜＞、赖汶洸、牛落红等、为一股。窜至郭滩以东。张总愚、程二老坎、三老坎等、为一股。窜至冈头沙堰寨等处。均距新野甚近。两路之贼。会合一处。亟应合楚豫之兵。两面夹击。以期聚而歼旃。著官文、郑敦谨、督饬刘维桢等军相机迎击。并著吴昌寿懔遵前旨。派兵克期前进。与楚省官军前后兜剿。就地歼除。毋令奔窜鄂疆。又形滋蔓。刘铭传一军。业经曾国藩饬赴豫省。即著催令迅速前进。探明贼踪。合兵剿洗。其李昭庆马队。已否成军。如能赶紧启行赴豫。以辅步队所不及。较可得力。并著该大臣妥筹速办。毋失机宜。将此由六百里各谕令知之。　　

○又谕、官文奏、特参带领遣散勇丁与洋人滋事之都司把总。请旨分别革职拏问一摺。据称前在谋胜营充当营官之都司尹昌景。寓居汉阳南岸觜地方。因与洋人口角争斗。带领遣撤勇丁夏修荣等执械帮殴。致将洋人殴伤。现饬江汉关监督照会法国领事。照例办理等语。此案尽先都司尹昌景逗遛汉阳。藏匿军器。容留遣勇。辄因法国医官将伊窗棂打坏。纠约勇丁持械追赶。殴伤洋人。实属任性妄为。尹昌景著即革职拏问。把总陈士雄手持洋枪。随同助势。著一并革职。并著勒令知县尹启健将伊侄尹昌景交出。严拏在逃之陈老表等到案。再行讯究。余著照所议办理。案关中外交涉。该督必须督饬所属严拏逸犯。将此事持平办理。不准畸重畸轻。无以折服洋人之心。致令有所藉口。别生枝节。并著迅速了结。不准稍有耽延。将此谕令知之。　　

○己卯。谕内阁、罗惇衍奏、人材不可终弃。请将汪承元等量为录用等语。人臣以人事君。果有材品俱优。而沉沦淹滞末由上达者。原应力加荐引。以副朝廷求贤若渴之怀。若罗惇衍所保各员内。如杜翰、匡源、曾任卿贰大员。并在内廷行走。因案获咎。其人之可用与否。朝廷素所深知。何待该尚书渎请。至已革将军国瑞、帮办僧格林沁军务。本年官军在曹州失利。未能救援主帅。厥咎甚重。前年冬闲。蒙城解围。亦系僧格林沁督同富明阿、陈国瑞等、力战所致。并非国瑞一人之功。罗惇衍专归功于国瑞。实属错误。已革侍郎成琦、与端华拜认师生、并阿附肃顺。被参褫职、纵如该尚书所称才能肆应。亦岂可复行录用。已革臬司张集馨、叠经熙麟、李云麟参奏。先后经刘蓉查明覆奏。实有应得之咎。业经加恩开复永不叙用处分。并无不白之冤。岂得据德兴阿一面之词。率行代为剖辨。前任浙江盐连使朱孙诒、曾因御史汪朝棨保奏。业经降旨将骆秉章覆奏所称该员乖张谬妄前后改辙各情明白宣示。前任云南盐法道吴惠元、曾经罗惇衍保留直隶差委。未邀允准。旋因该员告病开缺。有心规避。降旨勒令休致。该二员即再加录用。亦难望其得力。前任奏天府府尹德椿、因案甫经革职。前任太常寺卿汤修业已告病回籍。前任庶子袁保恒、因事降调。候补京堂汪承元、前经陈孚恩保奏。业以四五品京堂候补。并非沉没下僚。其应否起用录用之处。朝廷自有权衡。罗惇衍于以上各员。毫无拣择。胪列满纸。率行陈奏。殊属冒昧。不知体要。著传旨申饬。　　

○又谕、罗惇衍奏、州县擅用非刑。请饬禁止等语。向来州县各官妄设刑械及私立班馆等弊。例有明禁。乃近来州县于刑法之外。往往私用非刑。获犯到案。肆意敲扑。横加酷虐。即偷窃小犯。亦或立毙杖下。殊失刑期无刑辟以止辟之道。著各直省督抚严饬所属各州县。于诘奸禁暴之中。仍宜存心矜恤。凡妄设刑械及私立班馆等弊。务即严行禁止。不得任意残酷。以刻为能。致令民不堪命。用副朝廷明慎用刑至意。　　

○又谕、恩合等奏、战船在洋遭风。遗失军械。开单呈览一摺。本年五月闲。委总巡佐领乔永杰等驾驶旅顺口战船。在孤山洋面堵截贼匪。猝遭风浪。以致战船漂没。军械遗失。实属未能小心防范。乔永杰著交部议处。所有船只军械等项。著各该部按照原开数目。分别制造。并即移咨闽浙总督、福建浙江巡抚赶紧成造。解送盛京。以资巡哨。　　

○庚辰。谕军机大臣等、左宗棠奏、贼踪回窜粤境。现筹布置情形一摺。康逆汪海洋一股。由连平绕窜和平兴甯各境。突犯嘉应。该州城池于十月二十一日失守。左宗棠现派赖长等军。各率所部分路扼剿。所筹均属周妥。该匪旬日之闲。狂窜数百里。其欲由闽边以犯江西。已可概见。著左宗棠檄饬派出各军。将由嘉应入闽之路分投堵截。遇贼即击。以剿为防。务将此股贼匪迅速埽除。肃清疆圉。以竟全功。该逆既有图窜江西之势。亟应实力严防。以扼其纷扰之路。著刘坤一督饬防军。认真堵御。并严扼会昌瑞金一带。与汀州镇沉俊德一军联络声援。会筹剿洗。为一鼓聚歼之计。嘉应州城被陷。著瑞麟、郭嵩焘、将失事情形并文武下落查明具奏、并著严饬卓兴、方耀等军、迅图克复州城。一面将此股窜匪痛加剿洗。就地歼灭。毋令再窜福建江西等省。又成不了之局。平和一路。兵力较单。该督拟出屯琯溪。以扼漳州之冲。兼顾平和一路。即著移营前进。相机布置。如贼窜江西。并著左宗棠择要驻扎。会同刘坤一督饬各军。视贼所向力图埽荡。该督成算在胸。谅能统筹全局。迅殄逆氛也。将此由五百里各谕令知之。　　

○又谕、都兴阿、穆图善奏、官军进剿。夺获要隘。并历陈联捷办理招抚情形。杨岳斌奏、曹克忠进援巩昌。城围立解。并探悉雷营陆续安抚各摺片。甯郡踞逆。恃其南路各贼堡运粮接济。现经都兴阿等督率将士。攻拔贼圩两座。刻下贼粮垂尽。攻剿正易得手。著该将军激励各营兵勇。并力进攻。迅拔坚城。毋再迁延干咎。联捷自请甯专差佐领德清额。带有回人。持函来至都兴阿军营。声称固原等处回人。俱经联捷招抚。现又据灵州马朝清递禀。亦愿投诚。德清额先到金积堡。与马朝清面议就抚。又到甯郡。与贼目相见。都兴阿因马朝清即马化漋、乞抚缓军。是其故智。且德清额系西安逃兵。投效雷正绾军营。何以又持联捷信函。入甯城与贼目会商。种种可疑。且恐别有情弊。一面飞咨联捷详细声覆。一面将德清额摘去顶翎。押送平罗县看管。办理甚属认真。可嘉之至。著俟联捷咨覆到日。由都兴阿查明德清额所持信函。如系该佐领句通回逆捏造。懈我兵心。即应就地正法。如系联捷不识事体轻重。妄发信函。即著将联捷据实参办。联捷屡有严旨催令出关。不过欲借办抚名目。为羁留地步。前奏马化漋投诚各情。朝廷知其不可深信。当经谕令杨岳斌确查具奏。仍著该督遵照前旨。严密访查。迅速奏闻。仍一面催令联捷督带所部。迅速西行。毋令逗遛甘省滋事。致与该将军该督办理两歧。巩昌城围已解。而该逆尚在郡城附近。分股盘踞。正西四十里外。贼巢林立。难保不乘闲再犯。著杨岳斌严饬曹克忠一军。裹粮前进。务将各处贼巢埽除净尽。廓清腹地。以副委任。前据杨能格奏参营员周显承狡诈把持。侵匿帑项各款。当派赵长龄驰赴庆泾一带秉公查办。并令杨岳斌速饬知县孟树森前赴庆泾。听候赵长龄查讯。兹据该督奏泾台粮饷。异样奇绌。请饬陕西抚臣及庆阳粮台力筹饷项。解赴泾营等语。摺内所叙周显承出力各情。与杨能格前奏大相歧异。该督此奏。自系尚未接奉前旨。现在赵长龄计已起程。著懔遵前次寄谕。将周显承被杨能格奏参各款。有无冤抑。逐一查明。如何持平办理之处。并著赵长龄会商杨岳斌据实具奏。毋稍偏徇。周显承招集溃勇。前有旨仍归雷正绾统带。泾州存兵无多。所有刘蓉杨能格接济之饷。应否解赴泾营。抑或径解雷营之处。著该抚等会商杨岳斌、雷正绾、斟酌分别遵照妥办。固原州城。现为杨大娃子所踞。雷正绾务当奋勉立功。克期攻拔。以赎前愆。并著恪遵前旨。将雷恒、李高启、迅速解赴兰州。交杨岳斌审办。该提督如敢瞻徇亲故。抗玩不遵。则是自外生成。断不能稍从末减也。再杨岳斌请将道员黎献记名以臬司＜??闲＞放。核与吏部部定章程不符。著交军机处另行存记。将此由六百里谕知都兴阿、穆图善、杨岳斌、赵长龄、刘蓉、并传谕雷正绾、杨能格知之。　　

