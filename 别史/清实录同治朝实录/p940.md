<!-- { "loadSidebar": true } -->
○又谕、延煦、奕榕奏、展边事务。未能即时查办一摺。奉天展边一事。前本谕令都兴阿先行派员查勘。俟延煦等到后。会同出边覆勘。现在延煦业经驰抵奉省。而都兴阿请假回籍。尚未回任。据延煦等奏称、转瞬冬令。边外坚冰深雪。车马势难行走。请缓至明春再行查办等语。此事关系边境。甚为紧要。岂可再事延缓。都兴阿此时计已抵籍。著即迅速起程。驰赴奉天。会同延煦等妥商筹办。毋庸俟假满起程。致延时日。延煦、奕榕、著将应办事宜。详细妥筹。先行出边。不得因都兴阿未到。致涉延误。都兴阿回奉后。亦应和衷商搉。不得以此次未经出边。稍事推诿。致干咎戾。将此由五百里各谕令知之。　　

○又谕、定安、桂成奏、挑选步队。请领军械。归绥请设粮台。李鹤年奏、晋防紧急。先饬张曜赴防。宋庆俟假满后即饬西征。并请饬山西协济饷银各摺。萨拉齐清水河。现无重兵扼扎。自应添兵协防。定安等拟于绥远右卫步军养育兵闲散内。挑选一千五百名。制备军械。派往防守。并另挑马队二百名。作为亲军小队。分派沿河梭巡侦探。均著照所拟办理。步队现已成军。亟应速赴萨清一带。以资守御。所需饷银。即照定安等所请。就近先由杀虎口监督衙门。暂行提银二万两应用。仍俟晋省饷到。再行拨还归款。著郑敦谨传谕该监督钦遵办理。定安所请归绥添设粮台。即著责成兴奎妥为经理。不准稍涉浮冒。应需饷项。著郑敦谨先行筹拨银十万两。迅速解往。嗣后并当源源接济。毋令缺乏。晋省防务。极为吃紧。张曜一军。著李鹤年饬令添足十四营。迅赴汾州府境。择要驻扎。宋庆拟请假回籍省墓。著即赏假一个月。以示体恤。现在河冰将结。著李鹤年饬令宋庆将现有兵勇。先行派员统带。由晋赴陕。仍一面在东省迅集旧部。添足十六营。赶紧亲督赴防。黄河冰桥凝结。贼匪每易窥伺。李鹤年当懔遵前旨。催令张曜、宋庆、乘河冰未冱之先。先后督队入晋。筹备设防。以免临时失措。李鹤年以司库窘迫。请饬山西每月协济饷银三万两。亦系实在情形。著郑敦谨按月如数筹解。俾资兵食。将此由六百里各谕令知之。　　

○拨神机营鸟枪五百杆。擡枪三百杆。铅丸四万粒。火药五千斤。轰药五十斤。火绳五千根。竹杆枪五百杆。给绥远城将军定安军营领用。　　

○壬辰。谕军机大臣等、前据穆图善奏、请饬左宗棠拨还甘饷。当交户部速议具奏。兹据该部奏称、查左宗棠前借洋银二百万两。系因酌拨甘省津贴陕军。酌济晋防等处各兵。散放庆泾一带甘饷。并移徙汉民。安抚降回饥民起见。又系在左宗棠各省协饷内划抵。本非协甘专款。本年左宗堂追捻入直。既未另立粮台。亦未另筹协济。不得不提用甘饷。军需不能豫定数目。余款即不能豫知多寡。自不得不先提二十万两解甘。其去陕较近之甘军。亦不得不于前款内酌提。就近拨给。该署督所陈各节。系于左宗棠奏借洋款及援师赴直各缘由。未能深悉。若令左宗棠将此项拨还甘省。则左宗棠入直之饷。又归无著各等语。穆图善所奏。虽未洞悉源委。而甘省兵饷支绌情形。朝廷久深廑念。左宗棠现已赴陕。即著将前借洋款及关税银二百万两。除入直提充军饷外。余存若干。迅速秉公核算。以一半解甘。一半留陕。毋得稍分轩轾。本年八月闲。户部奏准于各海关六成洋税项下。指拨左宗堂军饷一百万两。亦著分半解甘。毋稍短欠。现据湖广督臣先后奏报。管理鄂台王文韶、已将九江关协饷二十万两。江苏等省协甘半饷十万两。洋税提拨银五万两。分起解赴汉中转解。即著穆图善派员迎提。以资应用。并著左宗棠严饬王文韶等。将应解甘省半饷。随到随解。不准迟延。其河南山西陕西湖北四川江苏应解专协穆图善月饷。及山东山西河南应解协甘半饷。每月共银十一万三千余两。著户部开单严催。专解穆图善军营。藉资接济。左宗棠入直提用洋款数目。并著查明咨部备核。将此由五百里各谕令知之。　　

○又谕、曾璧光奏、官军克复平越州城。暨署提督请假。派员暂护提篆各摺片。逆首金大五、与清黄苗匪句结。久踞平越州城。经游击唐天佑督同孔茂槐等。攻破各门。四面掩杀。该匪夺路奔窜。当将州城克复。此次官军于收复王卡后。兼克坚城。剿办尚属得力。所有在事出力员弁绅团。著曾璧光择尤汇案保奖。毋许冒滥。惟该城与清平麻哈为邻。守御极关紧要。该抚当严饬马树清会同唐天佑将善后事宜悉心筹办。毋稍疏虞。并一面咨令唐炯、将平越未投各寨协同剿抚。以期一劳永逸。署提督张文德伤病既称属实。著准其回籍调治。因便葬亲。以示体恤。黔省军事。现正得手。著传知该署提督、于回籍后赶紧料理。仍驰回贵定一带。督军进剿。毋庸泥定三个月假期。藉词延宕。所有贵州提督篆务。即著林从太暂行护理。督饬各军。妥慎进取。毋稍松劲。将此由五百里谕令知之。　　

○癸巳。谕军机大臣等、岑毓英奏、官军攻克州县城池。及各路剿贼获胜一摺。迤西逆匪。窜扑滇省。叠陷府州县城多处。经岑毓英督派各军。分道进剿。张保和、岑毓宝等、击退省城窜贼。何秀林、梁士伟等、进偪晋甯。登城搏战。复经马忠、岑毓宝等、由归化会合兜剿。攻克贼垒甚多。捦斩伪大将军马平。岑毓英亲督官军。攻克呈贡。毙贼三千余名。阵斩逆酋马开义等四十七名。田仲兴一军。剿办新兴贼匪。将该州之上四乡全行收复。仅余孤城一座。马宗龙等进剿马街踞贼。歼捦殆尽。阵斩逆首卫大将军等。将马街土城收复。剿办均属奋勉。所有此次攻拔晋甯呈贡并前克复武定禄劝元谋等城出力员弁。著岑毓英会同刘岳昭。择尤汇奏请奖。毋许冒滥。刘岳昭现驻曲靖。著即将滇省后路布置稳固。督饬李家福等由寻甸节节埽荡而前。与岑毓英诸军会合剿洗。相机移军前进。毋事株守。滇省粮路已通。事机较顺。岑毓英务当乘胜进规澂江昆阳。以次进复各城。毋稍松劲。并咨令马如龙及在省司道等将省防密布。严诘内奸。邵甸新兴之贼。仍责令岑毓宝、田仲兴等、迅图殄灭。窜扑武定等处贼匪尚众。并饬杨玉科等痛剿。迅将罗次规复。马街土城。即著穵毁。以清后患。晋甯等处有无余匪。并著派军摉捕。再行军必先熟谙地势。著刘岳昭、岑毓英、将滇省各处进兵道路。及贼匪窃踞地方。详细绘图呈览。将此由六百里各谕令知之。寻岑毓英奏、遵查杜逆窃踞迤西数十郡县。势甚蔓延。官兵扎营防剿之处。纵横数百里。谨分别绘图呈览。报闻。　　

○补铸福建邵武县县丞条记。从巡抚李福泰请也。　　

○予安徽甯国阵亡同知左绍登祭葬世职。眷属人等分别旌恤如例。　　

○予云南晋甯等处阵亡游击金长寿等二十四员祭葬世职加等。　　

○句到奉天、陕西、广东、广西、新疆、情实罪犯。停决奉天斩犯一人。陕西斩犯一人。余三十九人予句。　　

○甲午。谕军机大臣等、前因明瑶等奏、筹备经费。安插难民。请饬部拨银两。当经降旨交户部速议具奏。兹据户部奏、请筹拨部款。暨饬催各省欠解银两等语。布伦托海乱民。亟应及早剿办。该部因需项紧急。恐外省协拨稽迟。请在部库拨银十万两。自系为慎重边防起见。即著户部拨库银十万两。由顺天府迅速委员解往绥远城。接解乌里雅苏台。递解科布多。转解福济等兑收。以为布伦托海剿匪及赈恤等项之用。沿途经过地方。不得稍有稽延截留。致误要需。福济等即派员迎提。以期妥速。并著懔遵前旨。将变民认真剿洗。不得再以乌城解马迟延等词。藉口推诿。致乱民愈集愈多。迄无了局。其各项难民。亦当妥筹安插。毋稍疏失。其安置伊犁索伦人众。前经荣全奏拨库银二万两。户部业已拨解。俟此项到时。即著荣全等会商。将伊犁避难索伦官兵眷口。酌量接济。并妥筹安插。毋稍疏虞。福济等即咨商荣全。并传知棍噶扎勒参钦遵办理。至明瑶所称布伦托海新城一切经费。及进剿军饷。并官兵应支盐粮俸银。共约需数十万两现在布伦托海已复塔城旧制。毋庸另设新城。各项需费。谅亦无多。惟念该处事机。正关紧要。不得不宽备饷需。以期应手。著郑敦谨于山西欠解新疆月饷项下。提拨银四万两丁宝桢于山东欠解新疆月饷项下。提拨银四万两。李鹤年于河南欠解新疆月饷项下。提拨银二万两。查照部拨库银递解章程。解交福济等。分别缓急。斟酌动用。毋稍虚糜。嗣后该城一切经费盈绌。由该办事大臣等随时核实具奏。不得纷纷各请拨饷以归画一将此由六百里各谕令知之。　　

○又谕、传谕署安徽巡抚吴坤修。吴坤修奏、密陈皖省实在情形等语。皖省素称捻薮。近甫肃清。而降众散勇犹多。全在地方大吏控制得宜。乃无后患不特投降之营勇。在所当防。即散归之降捻。野性未驯。亦应妥为抚绥。方免反侧。至统军各将领。扼要分扎。虽属各有责成。而弹压稽查各事宜。吴坤修亦不得置身事外。该署抚既摄疆符。责无旁贷。即著檄饬各将领认真整顿。以靖地方。皖南游民。亦当设法防范毋任滋生事端。长江哥老会匪。溷迹可虞尤应严拏惩办。毋稍疏忽。该署抚仍随时体察情形。或在省坐镇。或出省巡阅。以期妥筹兼顾。是为至要。　　

○乙未。谕军机大臣等、荣全等奏、差往俄国办事章京。中途被阻。并派员接应索伦人众各一摺。章京萨碧屯等、奉差前往俄国斜米办事。行至乌克克卡伦。被坐卡蒙古人等阻止。并聚众喧闹。打破帐房。览奏各节。实出情理之外。荣全等以该蒙古人等素性愚顽。未便遽行查办。固是权宜办法。然似此聚众逞强。藐视国法。亦不可不加以惩儆。著荣全会同麟兴、锦丕勒多尔济、奎昌、明瑶严谕该部落所管官员等令其剀切开导。将滋事之蒙古人等量予惩办。固不可操之太蹙。激成事端。亦不得一味姑容。致长刁风。至所奏拟撤去八卡官兵。将昌吉斯台霍呢迈拉扈、两卡侍卫。暂行移入乌克克附近驻守等语。边界所设卡伦。关系綦重。现在分界未定。若遽将卡伦移撤。恐俄人得步进步。易滋口实。荣全等务当熟筹妥商。如于分界之事。尚无窒碍。即可照拟办理。斜米等处应办之事。亦宜早为了结。即著饬令该章京等、由库伦取道恰克图。迅速驰往办理。毋稍迟误。其由俄境旋回之索伦部落人众。现既行抵雅尔玉尔地方。即著福济、锡纶、派员会同荣全派出之员。设法接应。并遵前旨。俟户部拨款二万两解到后。酌量接济。妥筹安插。将此由五百里各谕令知之。　　

○以正蓝旗汉军副都统安兴阿署镶黄旗蒙古副都统。　　

