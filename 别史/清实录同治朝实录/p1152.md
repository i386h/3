<!-- { "loadSidebar": true } -->
○乙卯。谕军机大臣等、王文韶奏、彭玉麟起程日期。据情代陈一摺。彭玉麟病体未痊。殊深廑念。该侍郎已于三月十六日。由长沙起程。渡湖东下。即著王文韶传知彭玉麟将沿江水师各营周历察看。妥筹整理。并一面加意调治。俟＜??闲＞阅事毕。病体稍痊。即遵前来京陛见。将此谕知彭玉麟、并传谕王文韶知之。　　

○又谕、前据左宗棠奏、甘肃军务紧要。请将新授山西按察使蒋凝学仍留兰州道署任。暂缓交卸。业经有旨允准。兹据鲍源深奏、山西河防。关系甚重。藩司李庆翱事务繁多。现当春夏之交。防军虽可兼领。惟一交秋令。即须筹备冬防。未能分身亲赴河干。请饬蒋凝学赴任等语。所奏自系实在情形。即著左宗棠将蒋凝学经手各事宜。另行遴员接办。饬令该臬司务于秋初驰赴晋省。接统防军。以专责成。将此谕令知之。　　

○山西巡抚鲍源深奏防军未撤。请将本届军政展缓办理。从之。　　

○丙辰。谕军机大臣等、邵亨豫奏、陕边近日防剿情形。并探闻甘省军情一摺。安边定边地方。均有贼骑数百扰及。虽经官军击败遁窜。惟我军亦有伤亡。且逆踪飘忽靡常。北山与甘省毗连处所。偪近边墙。草地游匪。时虞窜越。即著邵亨豫督饬延榆绥镇道。将北山一带防务实力筹办。并著严饬谭仁芳管带所部。克日拔赴延安一带相机防剿。毋稍松懈。勇队之不得力而扰民者。迅即妥为裁撤。腾出经费。调募得力勇营。以资镇抚。延榆各属。本系地瘠民贫。即应檄饬该管道府督率牧令招抚流亡。广为开垦。州县优劣。即于是分。毋得有名无实。至回逆投诚一节。叠谕左宗棠察度妥办。兹据邵亨豫奏、探闻河州西甯回目先后乞抚。呈缴马械甚多。回酋马占鳌等四人。各质其子。陕回崔三、禹得彦等、自肃州败窜。亦赴西甯投诚。惟狗齿牙一股不肯归降。现败窜庆泾交界之驿马关等语。回族众多。原无尽剿之理。惟性情反覆无常。时虞挟诈。不可不防。仍著左宗棠、豫师、体察情形。妥慎办理。近日抚局有无端绪。如何办法。并著随时详细奏闻。前敌后路。仍应加意严防。慎毋为贼所乘。其狗齿牙一股。著左宗棠。穆图善。饬令雷正绾等督军痛剿。迅歼丑类。庆泾接壤陕省。邵亨豫尤当严饬在防各军实力堵御。毋任窜越。将此由五百里各谕令知之。　　

○又谕、杜嘎尔奏、窜匪回遁。探踪进剿一摺。据称本年正月闲。阿毕尔米特旗属博罗诺木汗地方。突由西北窜来贼匪二三百人。于二月闲向西窜走。巴勒达勒多尔济旗。亦有西来贼匪数十名。于二月闲回向西遁。由察里勒图察汗德勒地方。窜入湖济尔图和硕等处。现已回遁等语。据奏各情。似此股贼匪。由乌里雅苏台附近窜出。现又向西回窜。匪踪飘忽靡定。究竟来自何方。窜往何处。杜嘎尔已拔队由中路进兵。务当确探贼路。截击痛剿。毋任日久蔓延。贼情诡谲。并须防其多分股数。四面牵掣。致官军应接不遑。乘闲窜扰完善地方。匪踪前趋东南。近又西遁。乌城防务。甚关紧要。库伦虽稍远贼氛。仍虞再犯。著奎昌、志刚、多布沁扎木楚、张廷岳、阿尔塔什达、随时侦探。互相知照。一遇贼匪窜近。立即痛加剿洗。毋稍疏懈。杜嘎尔营中驼只疲乏。远道运粮。未能得力。该副都统已商令四子部落等旗。派员帮同委员就地雇觅民驼。以资应用。著定安传知各该旗妥为照料。不得稍涉膜视。贼势既分。并著督饬防军相机堵遏。毋任窜近乌喇特等旗境。张廷岳等前奏逃回蒙古男妇报称。有正月闲贼匪带二万余众分犯乌库之说。嗣后探得西路窜匪有二千余人之多。此次杜嘎尔所奏回窜之贼仅二三百名及数十名。是否分股逃窜他处。是否另有匪徒窜匿。著张廷岳、杜嘎尔等、查明据实具奏。将此由五百里各谕令知之。　　

○戊午。谕军机大臣等、景廉奏、二起官兵拔队西进。肃逆窜陷瓜州。援军失利。西路各营情形。请添设台站各摺片。景廉所部靖边前营。现已拔赴古城。所有驻扎哈密各营。仍著督催前进。以资厚集。该都统以兵力尚单。请调科布多驻扎官兵。惟近据常顺等奏探闻回匪有分窜乌科之信。方以大同官兵孱弱难恃。尚须整顿。且该城止此兵力。亦未便遽行由调。所请著毋庸议。金顺尚在包头一带。未据奏报起程。其吉尔洪额所带马队。早经拔队。现已行抵何处。仍著奎昌、志刚、多布沁扎木楚、常顺、保英查明。饬催速赴奇古一带听候调遣。孔才所统各营。本系乌合之众。人心不无参差。惟刻下西路军务。与其远调官兵。难期应手。不若就地取材。较为便捷。景廉务当晓以大义。妥为驾驭。俾其踊跃用命。以壮声威。回匪与安集延既构衅未己。亟应整顿队伍。设法进取。荣全前议挑选索伦等项人众。会合乡团。规取玛纳斯等处。不为无见。仍著荣全察看情形。妥筹办理。伊犁近日情形若何。俄人曾否会议。并著随时具奏。肃州回匪窜陷瓜州。署安西协副将柳致胜援剿失利。为贼所掠。用银赎回。殊堪痛恨。著交部严加仪处。署安西州知州王秉镛以催粮为名。日久未回州城。显系规避取巧。著交部议处。近时关外贼势若何。安西等处城防紧要。文麟当随时兼顾。派兵援剿。毋稍疏虞。此时肃州一带。既有徐占彪专司剿办。成禄即应迅速出关。将安敦玉等处窜匪悉数埽荡。鼓行而西。与景廉会合进兵。不得再行延宕。致误戎机。景廉拟添设台站五处。著照所请办理。需用马匹。暨应支盐菜口粮等项。即著景廉开明数目。知照奎昌等如数拨给。文硕前奏沙山子等处屯田事宜。著常顺、保英、酌度情形。派员董率经理。以资军食。将此由六百里各谕令知之。　　

○又谕、景廉奏、关外军务孔亟。前任甘肃平庆泾道黎献曾署镇迪道篆务。熟悉情形。该员丁忧回藉。现在计已服阕。请饬赴营差遣等语。著吏部湖南巡抚查明该员是否赴部候选。抑或在籍。即行饬令前赴景廉军营。差遣委用。并传知该员在楚省酌带旧部得力将弁数十员。采买开花子母洋炮及火攻利器。兼程赴营。其应需价值。湖北本有应拨景廉军营每月饷银数千两。尚未起解。并著李瀚章、郭柏荫、即由此款内提拨应用。余银并交该员运解回营。毋稍延误。将此谕知吏部、李瀚章、郭伯荫、并传谕王文韶知之。　　

○予甘肃瓜州阵亡守备雷发声、千总沈明礼等、祭葬世职加等。　　

○减免贵州兴义、都匀、镇远、思南、石阡、黎平、贵阳、安顺、大定、九府郎岱、清江、下江、归化、水城、平越、贞丰、独山、麻哈、黄平、开、黔西、广顺、永甯、威甯、平远、正安、定番、普安、安南、兴义、都匀、清平、荔波、施秉、天柱、安化、印江、龙泉、永从、开泰、贵定、龙里、修文、清镇、绥阳、仁怀、余庆、瓮安、湄潭、贵筑、安平、毕节、桐梓、镇远、婺川、玉屏、青溪、普定、遵义、五十厅州县暨册亨州同、大塘州判、锦屏乡县丞所属并古州等卫被扰地方节年额赋有差。　　

○上以常雩祀天于园丘。自是日始。斋戒三日。　　

○己未。谕军机大臣等、李鸿章奏、奉办缎?等件。需款过钜。请酌量减办一摺。据称长芦奉派活计。前经咨照各织造分办。统计江甯苏州杭州三处。共需银五十余万两。除湖北等省协拨外。尚需银四十二万余两。直隶灾瘠之区。实难如数筹拨。请将原派长芦各件。先行照单减办一半等语。自系实在情形。著照所请。所有长芦应办缎?等件。准其照单减办一半。即著李鸿章将应拨款项迅速分解各该织造。以便赶办。务于七月内一律办齐解京。毋稍延缓。其余一半缎?。俟款项稍充。再行分别筹办。将此谕令知之。　　

○又谕、豫师奏、办理西甯等处抚案情形等语。西甯回匪及陕回崔三等乞抚。业经左宗棠等酌议章程。派道员冯邦棅前往筹办。现在米拉沟等处回目冶成林等复带同党众赴豫师军营。呈缴马匹器械。已交冯邦棅一并办理。该回众等情急乞命。虽似可信。惟向来抚贼之法。难于剿贼。非办理尽善。必贻后患。左宗棠、豫师、务当懔遵叠次谕旨。督饬冯邦棅体察情形。妥慎筹办。不得稍涉大意。俟办有端绪。即行据实奏闻。将此由五百里各谕令知之。　　

○以甘肃碾伯剿匪出力。赏参将李春海巴图鲁名号。守备田玉春等花翎。县丞何钟楠等蓝翎。余升叙有差。　　

○予故河南南阳镇总兵官王万钊祭葬恤荫加等。如军营病故例。谥勇毅。附祀提督杨鼎勋四川安徽江苏等省专祠。并追予江苏太仓阵亡参将王国安祭葬世职加等。　　

○庚申。谕军机大臣等、左宗棠奏、河州抚局渐可就绪。并现在办理大概情形等语。河州回目马占鳌等已呈缴马匹器械。自限半月悉数完缴。再请委员察验。米拉沟回众。亦思就抚。昨据豫师奏报。已谕令该大臣等妥慎筹办。甘省回族众多。性情狡谲。现虽乞抚。是否真心悔罪。尚不可知。且议抚后。必须措置咸宜。使彼族输诚悦服。方免滋生事端。该大臣总当筹画万全。慎益加慎。断不可掉以轻心。迁就了事。致异日重烦兵力。该回等每以乞抚缓师。悉力东作。俟春耕事毕。仍图抗拒官军。此等诡计。尤应严防。是在该大臣酌度机宜。妥为筹办。免致为其所绐。西甯抚局。应饬冯邦棅详慎办理。肃回虽有投诚之说。并未大受惩创。仍应严饬徐占彪实力剿洗。均毋堕逆回狡计。其狗齿牙一股及零星回骑。左宗棠当督饬各营迅图扑灭。埽荡逆氛。以靖疆圉。将此由五百里谕令知之。　　

○以记名总兵官沉玉遂为甘肃河州镇总兵官。　　

○以行劫伤人。甘肃军营副将丁启发等革职讯办。　　

○辛酉。常雩。祀天于圜丘。遣恭亲王奕?恭代行礼。　　

○定新设甘肃化川川厅通判为繁疲难三字要缺。化平营都司为题缺。并添设训导照磨外委各一员。从总督左宗棠请也。　　

○壬戌。予故贝勒溥庄祭葬。赏银四百两治丧。　　

○癸亥。谕军机大臣等、王文韶奏、援黔官军埽除贼巢一摺。清水南岸开怀香炉山等处贼巢。次第攻破。凯里以北业已廓清。现在逆众麕聚乌牙坡一带恃险负嵎。贼势已形穷蹙。著王文韶饬令龚继昌戈鉴等、乘此破竹之势。奋力进攻。毋稍松劲。并饬唐本有等从凯里一路合兵进剿。四面兜围。以收聚歼之效。曾璧光、周达武、亦当督饬黔军会合楚师联络进取。总须严密布置。将该逆就地殄除。不可纵令逸出。致贻后患。所有已复地方一切善后事宜。仍著曾璧光遴派妥员悉心经理。以靖苗疆。将此由五百里谕知曾璧光、并传谕周达武、王文韶知之。　　

○命协办大学士文祥稽察钦奉上谕事件处。　　

