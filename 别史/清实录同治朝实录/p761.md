<!-- { "loadSidebar": true } -->
○又谕、据总理各国事务衙门代奏、署伊犁将军荣全摺单等件。荣全自伊犁大城失守后。羁留俄境。欲于图尔根河迤东扎营。聚集索伦等兵。乃索伦营总管德勤有心从逆。推病不出。事不果行。嗣因哈萨克抢夺日甚。荣全带同官兵。保护粮石。至库库乌苏俄境居住。旋借道至喀帕儿。并发索伦等赊欠银两。派员采买米石。现由喀帕儿往科布多。投乌里雅苏台大营。该署将军于上年八月闲。奉委催调俄兵。所过斜米库库乌苏等处。经过夷台二十九座。所用车价及赏赉各项银两。均著准其作正开销。前存俄国饷银。已饬解饷官赶紧由科布多解往乌里雅苏台。著麟兴、奎昌等、派员迎提。于解到后。将此项银两。交李云麟分拨各营应用。以资饱腾。李云麟前奏、拟将科城兵一千二百名。归荣全统带。会合进剿。荣全现到乌里雅苏台。自可与李云麟会晤。即著妥商进剿。用副委任。至参将富贵等奉委护饷。并未领过路费。所有借用军饷银两。应如何抵销之处。著麟兴等酌量办理。富贵等仍著留营差委。领队锡拉那办粮遇贼。多方保护。旋因积劳身故。著荣全查明请恤。所有饷银帐目。著责令克新泰等赶紧报销。俄人在图尔根河以西扎营。目下有何动静。索伦领队从逆之事。是否确实。著李云麟密探据实具奏。荣全已派署伊犁将军。嗣后遇有地方公事。及紧要军情。著自行具奏。毋庸再由总理各国事务衙门代奏。将此由六百里各谕令知之。　　

○以故土默特扎萨克贝勒布彦巴达尔呼子贡桑珠尔默特袭爵。　　

○以正红旗满洲护军参领兴林为镶黄旗蒙古副都统。火器营翼长成惠署镶红旗汉军副都统。　　

○以察哈尔副都统色尔固善为都统调镶黄旗蒙古副都统。玉亮为察哈尔副都统。　　

○赏三品顶带革职留任锦州副都统庆春二品顶带。署广州将军。以奉天凤凰城守尉奕榕为锦州副都统。　　

○调甘肃按察使英奎为陕西按察使。以前任浙江按察使刘典署甘肃按察使。　　

○予奉天大东沟阵亡守备张信祭葬世职加等。　　

○乙巳。谕内阁、御史汪朝棨奏、月食示儆。请饬在廷诸臣。实力修省一摺。现在捻匪回氛尚未平定。江南之淮扬庐凤。湖北之江汉蕲黄等处。均罹水灾。允宜倍深儆惕。朝廷宵旰勤求。不敢稍自暇逸。内外臣工。其各力图振作。同心协赞。用副恐惧修省之意。　　

○谕军机大臣等、李鹤年奏、湘豫官军。会剿张牛逆股叠胜一摺。张牛两逆。被豫军击败后。复经曾国藩派出之刘松山等军。会合摉剿。歼毙贼匪甚众。该逆丧胆狂奔。由南召鲁山窜入汝州。复经马德昭击败。遂向郏县禹州钻山而遁。该逆屡经败挫。其胆已寒。正可乘此机会。痛加剿洗。著曾国藩、李鹤年、分饬湘豫两军。协力进剿。迅将此股贼匪。尽数歼除。毋任再行奔窜。另片奏、贼目桂锡桢恳请投诚等语。桂锡桢一犯。前因僧格林沁曹南之败。竟甘心从逆。本难稍从宽贷。惟现当解散贼党之时。若不暂准投诚。恐贼中疑惧。其党愈固。桂锡桢著准由李鹤年招抚。暂事羁縻。如不能奋勉立功。或仍心怀叵测。即将该犯立行正法。毋稍姑息。将此由五百里各谕令知之。　　

○又谕、前有旨令直隶等省。将应解新疆饷银。解赴山西。递至绥远城。转解乌里雅苏台分拨应用。兹据赵长龄奏、晋省遵拨饷银。业由该抚饬解绥远城交纳。请饬直隶等省将应解银两。径解归绥道转解。以免周折等语。著官文、崇实、骆秉章、刘长佑、阎敬铭、李鹤年、曾国荃、即将直隶四川山东河南湖北应解新疆伊犁饷银。由各该省派员径解山西归绥道衙门交纳转解应用。毋庸绕由山西省城。以期迅速而免延误。将此由五百里各谕令知之。　　

○以内阁学士刘昆署顺天府府尹。　　

○以江苏南汇县捐输军饷。永广学额十名。　　

○以江西捐输军饷。永广吉安临江两府学额各二名。永丰县十名。新淦县一名。　　

○以河南襄城剿捻获胜。生捦贼首魏群。赏委参领全福花翎。予千总余振清以都司用。　　

○以山西办理防剿制造军火出力。予佐领忠荣等升叙有差。　　

○予河南新野阵亡千总沈金、把总邓士炳、祭葬世职加等。　　

○予浙江山阴等处殉难在籍知县周治润等绅民妇女四十三员名口分别旌恤如例。并予建祠。　　

○丙午。命大学士周祖培、刑部尚书绵森、都察院左都御史全庆、理藩院左侍郎英元、前往定陵附近一带相度地势。　　

○命户部左侍郎皂保前往察哈尔照料征兵一切事宜。　　

○河南按察使王正谊因病解职。以开归陈许道德荫为按察使。　　

○追予浙江杭州阵亡总兵官王振声祭葬世职加等。　　

○丁未。谕军机大臣等、御史朱镇奏、京师引盐缺乏。请严禁奸商把持囤积一摺。据称京师广渠门外。旧有京盐总局。今改为一人私产。任意勒索。并于栏杆市另设内厂。勒买引盐。转卖图利。如众商不从。即将盐包扣留。以致商人裹足。盐价增昂等语。引盐为民食攸关。岂容市井奸民把持图利。著刘长佑确切查明。严行惩办。长芦运司克明是否猝患痰疾。不能理事。并著查明具奏。原摺著钞给阅看。将此谕令知之。　　

○又谕、御史卢士杰奏、请饬统兵大臣。迅督各路兵勇。合力剿贼一摺。据称南方水道纷歧。稻田交错。利在以扼为剿。北方平原旷野。千里无阻。利在跟踪追击。不令喘息。以剿为扼。宜合楚豫皖三省兵勇。为合剿之计。不宜但筹分扼之策等语。所奏不为无见。著官文、曾国荃、李鹤年、酌度现在军情。会筹妥办。曾国藩总统师干。尤应统筹全局。督率湘淮各军。视贼所向。前截后追。不可仅以扼守沙河。为画疆自守之计。鲍超一军。并著曾国藩饬令迅速由鄂入豫。相机兜剿。毋任延缓。卢士杰原摺。著各钞给阅看。将此由五百里各谕令知之。　　

○又谕、御史庆福奏、敬陈管见一摺。该御史前在乌里雅苏台当差。目睹情形。所陈添设官兵。修理军器。收养难民。清理庶狱。缉拏盗贼。开垦荒田各条。尚能独抒所见。惟所称添设蒙古兵丁三千名。招商开垦荒地。以裕食用两节。必须酌度情形。方能经理得宜。著德勒克多尔济、麟兴、锦丕勒多尔济、按照该御史所陈悉心筹酌。妥议具奏。其修理军器各节。乃该将军等应办之事。并著德勒克多尔济等会商妥办。毋许粉饰。原摺著钞给阅看。将此各谕令知之。　　

○又谕、据御史庆福奏称、现在派兵进剿西路。所难在粟。请饬直隶山西豫购米麦。聚集于张家口绥远城二处。由买卖路径运至哈密巴里坤屯聚。嗣后随大兵源源而进。庶无乏食之患。饷银一项。仍由乌里雅苏台科布多转运为便。采买羊只等项。亦复就近。至军营有应调乌里雅苏台军器火药等项。并科布多羊只麦面。准其先调后奏各等语。所奏购运粟米一节。著刘长佑、赵长龄、斟酌情形。妥筹办理。至由张家口绥远城运粮至哈密巴里坤应。如何设法转运之处。著福兴、皂保、会商妥办。据实覆奏。将此由五百里各谕令知之。　　

○补铸塔尔巴哈台领队大臣图记。从参赞大臣武隆额请也。　　

○戊申。吉林将军富明阿奏请将新授齐齐哈尔副都统春寿暂留军营充当统领。允之。　　

○己酉。世宗宪皇帝忌辰。遣官祭泰陵。　　

○上诣寿皇殿行礼。　　

○谕军机大臣等、李云麟奏、统筹西北路进兵机宜一摺。据称口内现调征兵。由军台进至科城听调。有不便者四。似速实迟。似省实费。似静实扰。且恐军台支应大兵。则一切饷银军火文报。全行阻隔。更可忧者。回逆若知大兵进剿。分党数千。由奇古迤东。商贾大路。径窜归化城。十一月可到绥远。则三路官兵饷道皆断。坐溃堪虞。方今之计。莫如即令口内征兵。由大西路起营前进。则今冬必能抵古。谨将应行事宜开虽呈览。请饬军机大臣会同户兵两部。并咨行该统兵大臣速议施行等语。大西路为商贾买卖行走之捷径。由巴里坤迤北之三塘湖直趋古城。途径直捷。兼有水草。冬令较暖。可利师行。如此一转移闲。既可迅速会剿。又可杜该逆闲道东窜之谋。所奏不为无外。若待会议施行。恐致耽延时日。著刘长佑、皂保、庆爱、速行传知直隶察哈尔各带兵官。即照李云麟所请。由大西路一带行走。该兵丁行抵归化。沿途西进。著福兴、德勒克多尔济、赵长龄、穆图善、杨岳斌等、各饬所属妥为照料。并催趱前进。径赴古城。毋任逗遛。李云麟单开请动款采买驼只米石等项。著福兴等妥速办理。毋误军行。库克吉泰行抵何处。即著来京陛见。德兴阿速赴古城。与李云麟会筹进剿。李云麟摺单。著钞给库克吉泰等阅看。车林敦多布患病。已有旨准其开缺调理。其捐输马匹。著即赏收。发交李云麟军营听修调拨。应得奖叙。著时藩院核议具奏。现调之兵。由李云麟另行派员管带。锦丕勒多尔济现授乌里雅苏台参赞大臣。著麟兴催令迅速赴任。以重职守。李云麟奏采买战马二千匹。准于新疆饷银内动款采买。解赴古城。备此次所调兵丁乘骑。讷尔济、伯锡尔奏、查看哈密情形。请催成禄分兵出关赴哈。并安西等处各派兵一千名。由伯锡尔垫银迎调各摺片。哈密汉城拆毁。讷尔济等现带兵暂驻回城。一切口粮盐菜。均由伯锡尔垫办。急公可嘉。所有应办善后各事宜。著讷尔济、伯锡尔、悉心筹办。死事各官弁。仍著详细查明请恤。伯锡尔垫银五千两。派员迎提。安西敦煌玉门所派之兵。著于到哈后妥为调遣。成禄屡经有旨催令出关。此时肃州如尚未攻拔。著杨岳斌懔遵前旨。速派数营前赴肃州。会同黄祖淦攻剿。成禄仍赶紧料理带兵出关。由哈密驰赴古城。毋稍延误。内地征兵。现不由乌科二城行走。系为体恤蒙古台站起见。所有蒙古应调之兵。仍著麟兴、锦丕勒多尔济、奎昌、明瑶等、迅速催集。其俄国解回饷银。及陆续解到新疆饷银。并著该大臣等源源报解李云麟军营。用收饱腾之效。将此由六百里谕知库克吉泰、李云麟、德兴阿、穆图善、德勒克多尔济、福兴、皂保、刘长佑、杨岳斌、赵长龄、麟兴、车林敦多布、锦丕勒多尔济、奎昌、明瑶、讷尔济、伯锡尔、成禄、并传谕庆爱知之。　　

○以吉林协领胜安为三姓副都统。　　

○乌里雅苏台蒙古参赞大臣车林敦多布因病解职。实授锦丕勒多尔济乌里雅苏台蒙古参赞大臣。　　

○命御史庆福开缺以知府用。发往察哈尔。交户部左侍郎皂保差委。　　

○庚戌。遣官祭贤良祠。　　

