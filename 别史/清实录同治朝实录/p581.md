<!-- { "loadSidebar": true } -->
○谕议政王军机大臣等、英桂、徐宗干奏、饬禁洋人通贼。并办理泉州等处防务一摺。前因毛鸿宾奏、侍逆李侍贤有句串洋人之谋。谕令英桂等查拏。兹复据英桂等奏、访闻洋人惹隔孙。有与漳逆串通贸易情事。讯据惹隔孙供称被英人蒲浪诱骗到漳。曾与侍逆会饮。并无接济军火。而蒲浪又控称系惹隔孙令伊赴漳。作为通事。供词诡诈。显系互相狡赖。著英桂等劄行该国领事官。务将实情讯出。严行惩办。侍逆李侍贤等被剿穷蹙。计无复之。必将句串洋人。希图窜逸。朝廷早经虑及。故叠次谆谕该将军督抚等严密查访。而洋人贪狡性成。惟利是视。若该逆等啖以重利。其句通贸易者。正恐不止惹隔孙一人。此时贼势如困兽在槛。尤宜加意防范。著英桂、左宗棠、徐宗干、一面多派弁兵。梭缉访拏。一面行知各该国领事官。讲明信义。令其一体查禁。至泉州地方。会匪伏莽尚多。同安安溪等县联界之处。僻境纷歧。难保无匪徒导引。绕袭官军后路。著英桂等严饬派出之道员张启煊、知府程荣春、会同泉郡文武。将守御事宜。悉心筹办。派拨兵勇。于边境各要隘密拏奸匪。以杜句结。左宗棠抵闽后。剿办情形。久未据该督奏报。实深廑系。即著该督将近日军情贼势。并如何筹办进取之处。详细驰奏。将此由六百里各谕令知之。　　

○又谕、联捷奏、乌里雅苏台地方苦累。不能接站一摺。据称准乌里雅苏台将军明谊咨报。近来差务络绎。蒙古游牧。万分苦累。黑龙江官兵到台本城兵食缺乏。断难供应等情。请旨办理等语。明谊所咨。自系实情。前据宝善奏、黑龙江官兵起程后。自茂兴站出境。由蒙古草地进法库边门。入山海关。取道张家口。归联捷统带。兹据联捷奏、乌里雅苏台无力供支。自不能不改道前进。以利师行。此项官兵。即著由内地行走。取道山西陕西甘肃出关前进。联捷亦无庸在张家口等候。即行先赴山西省城。一俟该官兵到晋。即著统带遄行。该官兵无论行抵何处。著玉明、宝善、刘长佑、长善、于过境时。饬令径赴山西省城。归联捷统带。无庸再赴张家口。以期迅速。沈桂芬于该官兵到晋时。妥为供应。一面知照陕西甘肃各督抚。饬令沿途地方。豫为筹备行粮。毋令缺乏。此项黑龙江马队。专备联捷统带出关剿贼之用。不准都兴阿等截留。阿克敦布、廉至、与联捷面称口外困苦。既知寻觅水火。亦非易易。自应将各台站穷乏情形。能否供应。与明谊等通盘筹画。再行具奏。方不至贻误戎机。乃该都统等并不悉心体察仅将察哈尔办理支应各情一奏了结若明谊不豫为知照。联捷带兵行至乌里雅苏台一带。驼马等项。既难供支。粮食又无从购办。进退维谷。该官兵等势必尽成饿殍。阿克敦布、廉至、于紧要军务。办理粗率。至于此极。实堪痛恨。该都统等前奏制造购办诸物。需银一万五千四百两。谕令于张家口税局先行提用俟直隶银两解到。再行归款。现在该官兵既由内地行走。前项银两。著不准在张家口税局提用。刘长佑如尚未筹解。即著无庸解往归款。如已拨解。著刘长佑、阿克敦布、廉至饬令解交联捷。作为黑龙江官兵饷需。联捷当派员妥为经理。毋许滥支。阿克敦布、廉至、即飞咨明谊。该官兵现已改道行走。无庸筹办供应。奎章、庆明、现已到口。著阿克敦布、廉至、催令迅速进发。其余简放新疆各路大臣一经到口。均著该都统等严催出关。以重职守。联捷现由内地行走。自可无误军粮。一俟黑龙江官兵到晋。惟当星速起程。不得藉词延宕。致干严谴。将此由六百里各谕令知之。　　

○又谕、前因惠庆奏、古城危急。请调巴里坤官兵赴援。当经谕令色普诗新统带兵勇。即由奇台一带。会合木垒河户民前进。力解古城之围。兹据色普诗新所奏各情。与前旨适相吻合。惟据称巴里坤旗绿两营。除前拨赴援二百余名外。存城兵丁无多。防堵城隘。尚不敷派拨。现飞咨都兴阿统带大兵前来。以作后援等语。都兴阿现在围攻甯夏。急切未能出关。而巴里坤防堵。关系亦为紧要。无兵可拨。自系实情。该大臣已自坤起程赴古。统带满汉官兵。相机进剿。想于道经奇台时。其户勇二千余众。自已均归统带前进。著即懔遵本年二月十三日谕旨。激励此项民众。会合官兵。节节进剿。以解古城之围。惠庆惟当慎固城防。并与色普诗新联络夹击。痛殄逆氛。其巴里坤领队大臣印务既交协领伊勒屯署理。所有一切防堵各隘机宜。即著色普诗新咨照伊勒屯、何琯、认真严密扼要布置。毋稍疏虞。色普诗新统带援兵。所需饷银前已有旨谕令派员赴乌科二城。将解到之饷。设法迎提。以资接济。并著都兴阿、恩麟、迅即筹款协拨。以济兵食。毋令缺乏。将此由六百里谕知都兴阿、惠庆、色普诗新、并传谕恩麟知之。　　

○以直隶南宫县捐输军饷。永广学额二名。　　

○以河南副将尹嘉宾捐输军饷。永广安徽阜阳县学额二名。　　

○以直隶广平拏获山东逆匪苏洛坤。予知府杨毓楠等加衔升叙有差。　　

○以巴里坤剿匪出力。赏防御百喜等花翎。骁骑校德连布等蓝翎。余升叙开复有差。释遣戍已革佐领德后等回旗。　　

○壬午。遣官祭文昌帝君庙。　　

○谕内阁、皇考文宗显皇帝梓宫。皇妣孝德显皇后梓宫。永远奉安山陵日期。据钦天监奏、谨择于本年九月二十二日。所有应行典礼。及一切事宜。著各该衙门届期敬谨务备。　　

○谕议政王军机大臣等、皂保奏、特参交查案内同知供情闪烁。请旨先行革职严讯一摺。此案既据已革协领明禄供称、并无每万两抽出实银二千两易换银钞以实银入已情弊。崇连申称、自咸丰十一年搭票较多。或一成有余。或将及二成。并无为明禄偪勒批解实银及出具搭交二成钞票印文等情。何以该署将军提查地粮印文搭交钞票数目。与奏销册内。大相悬殊。已难保无侵蚀情弊。及经该署将军面加究诘。复称遵奉明文。由通济官钞局买交。谓与实银无异。是以每年仅将民户所交之钞。造入奏销。官钱铺所买之钞。即不造入。自认糊涂等词。情节支离。更难保非为明禄挟制。不敢实供。案关钱粮要款。岂容该员等任意侵渔。饰词狡展。即著皂保提集已革同知崇连、并原参协领明禄、及绅士社差人等到案。隔别研讯。务期水落石出。以成信谳。原奏所称银钞久不使行。可否饬令全行缴回之处。仍著该署将军查明具奏。将此谕令知之。寻奏、审明崇连并无侵渔。惟奏销与解文。互相参差。实属昏愦。业已革职。应无庸议。明禄讯无挟制偪勒以钞易银搭放兵饷等弊。部发吉林钞票。俟收齐即行缴部。应放搭票各款。拟将实银折半支给。下部议。从之。　　

○又谕、毛鸿宾、恽世临、现在因案降调。两广总督。前已有旨命吴棠署理。漕运总督。命彭玉麟署理。并简放李瀚章为湖南巡抚。闽省贼氛正炽。粤东防剿。不可一日稍松。湖南地方。现虽平静。而援黔援粤。军务亦关紧要。吴棠。李瀚章、均著毋庸来京请训。即行驰赴新任。将一切应办事宜。实心实力。妥为筹画。以副委任。彭玉麟亦毋庸来京请训。著即速赴漕督署任。以便吴棠交卸。及早赴粤。吴棠、李瀚章、未到任以前。两广总督。本日已降旨命瑞麟暂行兼署湖南巡抚。命石赞清暂行护理矣。将此由五百里谕知瑞麟、吴棠、彭玉麟、李瀚章、并传谕石赞清知之。　　

○以镶黄旗蒙古副都统果勒敏署镶白旗蒙古副都统。　　

○以广州将军瑞麟暂署两广总督。湖南布政使石赞清暂护巡抚。　　

○予广西武宣殉难知县茅本蕙祭葬世职。　　

○予广西平乐等处殉难训导谭立勋等祭葬世职。　　

○予广西各属节年殉难绅民妇女二千六百七十九名口分别旌恤如例。　　

○癸未。遣官祭关帝庙。　　

○谕内阁、御史丁浩奏、雷电愆期。请恐惧修省一摺。上年金陵告捷之后。特颁谕旨。申戒内外大小臣工。兢惕为怀以期上下交儆。共济时艰。乃据奏本年正月十三日。直隶广平顺德、河南开封归德、山东曹州等府属地方。均有震雷雨雹之异。总因政事或有缺失。阴阳未和。致滋变异。上天示儆。寅畏实深。惟有力戒怠荒。益加修省于用人行政。务得其平其内外大小臣工。亦当交相策勉。共深祗惧。以迓祥和而弭灾沴。　　

○谕议政王军机大臣等、雷正绾奏、官军攻克固原州城。及叠破萧河城一带逆巢。请将已革臬司张集馨留甘商办善后。并粮运匮乏。请饬陕省妥筹接济各摺片。固原地势险阻。城池高深。陕逆孙义宝等乘虚窜陷。负嵎久踞。经雷正绾督率各军。奋力攻克。实属谋勇俱备。调度有方。克副委任。现在固城虽破。而逸出贼匪。马队尚有数千。孙逆是否被戮。尚无确据。深恐漏网余生。复行句结煽惑。死灰复然著雷正绾实力追捕务绝根株。以清余孽。甘回张保龙等既知执梃助阵。保护汉民。即著雷正绾宣布朝廷威德。将降众拊循绥辑。责令将马匹军械等件。全行收缴。其萧河城降回。并著分别良莠。酌核情形。妥筹安置。不得苟安目前。草率了事。致贻后日之患。此时固原已下。雷正绾等军。应由何路进剿。并著都兴阿、穆图善、雷正绾、妥为筹画。相度缓急。何处贼势最重。即由何处进兵。迅殄丑类。同膺懋赏。此后进剿机宜。即著雷正绾将地势险要。并贼匪巢穴。详晰绘图呈览。已革臬司张集馨、著准其留于甘省。由雷正绾督令将抚绥善后各事宜。认真办理。稍赎前愆。不得粉饰敷洐。有名无实。甘省地瘠民贫。向不产粮。庆阳粮台。不惟协饷未充。即使有力采买。亦属转运维艰。现在雷正绾一军。已克坚城。势成破竹。若令停兵待饷。必致贻误事机。著刘蓉督饬藩司林寿图、将雷正绾军营粮食。宽为筹备。并由林寿图督办粮运事务。遴委干员。在陕境设立转运局。严督沿途州县。源源飞挽。毋许藉词推诿。致误要需。雷正绾另片奏、请将成瑞免罪。施鹏暂缓遣戍各等语。已革提督成瑞、从前办理撒回案件。获咎甚重此次随同攻克坚城。著准其在营戴罪图功。俟续有奇功再行奏请免罪。已革参将施鹏、著照雷正绾所请。暂留军营差委。一俟新疆道路疏通。即行饬令赴戍。不准逗遛。将此由六百里各谕令知之。　　

