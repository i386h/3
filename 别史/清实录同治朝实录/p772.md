<!-- { "loadSidebar": true } -->
○又谕、前因陕西司库支绌。防剿各军。欠饷日久。谕令湖北山西四川三省各拨银五万两。以济急需。兹据刘蓉奏称、各该省均无起解信息。现值东捻西回。同时窜偪陕境。该省各营军士。月饷久悬。司库存项。仅止数千。情形甚为急迫。若不迅筹接济。大局何堪设想。著官文、曾国荃、崇实、骆秉章、赵长龄、各将前拨饷银五万两。迅速如数拨解。陕省饷项如此奇绌。各该督抚近在邻封。岂忍坐视。著于接奉此旨后。即行筹拨。克日起解。不准再有延误。将此由五百里各谕令知之。　　

○又谕、张凯嵩奏、移军进剿镇安太平土匪一摺。镇太地接边壤。土匪遍地。历年未能剿办。现在山泽肃清。自应移得胜之师前往进剿。该抚所筹归并二十营。以十六营取道隆安。直趋镇安。为专剿之师。以四营取道新甯。进扎太平。为掎角之势。布置尚为妥协。即著饬令道员覃远琎、接统全军。迅速进剿。务期摉捕净尽。不准含糊了事。傥有真心投诚者。酌量收抚。以解散其党与。则办理更易得手。所有军粮器械万不可稍有缺乏。并著张凯嵩妥为筹办。随时接济。该逆被剿穷蹙。必至纷窜。即著该抚严饬易元泰等分投堵扼。毋稍松懈。将此由四百里谕令知之　　

○添铸奉天盘蛇驿总管关防。从将军恩合请也。　　

○庚子。上奉慈安皇太后慈禧皇太后幸漱芳斋。侍午膳。　　

○谕内阁、前因总理各国事务衙门奏请裁撤山海关监督。改设道员。专以旗员补放。地方如何管辖。请饬盛京将军奉天府府尹三口通商大臣妥议。当经降旨依议。嗣据该将军等体察情形覆奏。复降旨令该部速议。兹据吏部等衙门奏称、请将沿海之金州厅岫岩城复州海城盖平县地方官员、及所属佐杂、悉归新设道员管辖。并于奉天省候补杂职内。拣派二员。交该道差委。即于营口直班。其余各府州县。遇有中外交涉税务事件。由该道檄饬遵办。金州厅等处钱谷刑名事件。统归督催稽查。其命盗等案解勘仍照旧例办理。盖州城守尉牛庄防守尉二员。毋庸归该道节制。如有需兵稽查剿捕之处。准其移行该城守尉调拨。该口所收常洋各税。应令该道每月详报三口通商大臣。由该大臣分咨查核奏报。其徵收税项。仍遵旧定关期办理。毋庸按照经徵代徵在任月日核计。以杜牵混。山海关所辖水旱马头。共三十余处。仍令照则徵收。无论直隶奉天等处口岸。均由该道核实稽徵。除金州厅等处地方归该道管辖外并将监督原管之海口一并归其管理海城盖平二县。仍照旧轮往营口住班。傥遇中外交涉关系紧要事件准该道专摺奏闻。其寻常地方税务等事。仍分详将军府尹三口通商大臣核办。其铸发关防廉俸薪水建盖衙署等事。所筹均属周妥。即著照所请行。所有新设之分巡奉天锦州山海关等处兵备道员缺。著江西广饶九南道俊达调补。俊达未到任以前。著前监督成林署理。惟改设之初诸事创始。该将军府尹三口通商大臣等当督同该道将一切事宜。规画尽善。余著照所议办理。　　

○又谕、都察院奏、江西职员萧绍棻等、遣抱以援案请旌等词赴该衙门呈递一摺据称前署崇仁县训导萧鹤龄之子文童萧明瑶、于同治二年春闲病故。伊妻刘氏吞金殉节。所有该职员等呈请旌表。并自行捐赀建坊之处。著该部议奏。嗣后各省赴该衙门呈请旌恤。如有似此情节。及割臂疗疾等情。即著该衙门行知礼部照例分别准驳汇案具题。　　

○又谕、给事中徵麟奏、请将候选道员桂昌发往陕西差委一摺桂昌著发往甘肃交左宗棠差遣委用科道为朝廷耳目之官。职司弹劾。其各省发往差委人员。或经该省奏请拣发。或由该督抚指名奏调。岂烦科道越俎代谋。且指省差委。尤属非是。此风一开。恐钻营请托者纷纷干进。尚复成何事体。嗣后有言责各官。务当秉公纠劾。不得滥行保荐。干誉市恩以肃官常而正言路　　

大清穆宗继天开运受中居正保大定功圣智诚孝信敏恭宽毅皇帝实录卷之一百八十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治五年。丙寅。十月。辛丑。钦奉慈安皇太后慈禧皇太后懿旨。本日据李鸿藻奏、现届百日已满。自揣病躯实难入直。恳恩矜全一摺。侍郎李鸿藻自丁母忧。屡经降旨慰留。令其照常入直弘德殿军机处以副委任。兹复据奏称、数月以来。哀迫忧煎。精神恍惚。时发心跳气壅之证。非安心调养。恐成怔忡。药饵难以奏效等语。览其所奏。止以病躯难于入直。尚非拘执终制陈说。李鸿藻著加恩赏假调理。方今皇帝春秋正富。典学方殷。军务未竣。四方多事。该侍郎受国厚恩。具有天良。自当于病痊时照常入直。竭力图报。谅不始终固执也。　　

○谕军机大臣等、富明阿等奏、遵旨安插穵金流民。并私垦浮民情愿认领输租。办理善后章程。出省巡哨各摺片。金场流民。经富明阿等饬令那斯洪阿等前往开导。该头目业已来省。先行缴械。俟河冰冻结。依限全数移出。改业归农。即著富明阿等督饬委员。会同该总目韩现琮等。届限剀切开导。移出金场。妥为安插。富明阿等以此项金夫无业可归。拟将葳沙河毗连色勒河以下穆奇河漂河桦皮甸子等处沿边未开荒地。酌给该金夫等认领。免交押荒地价。令其明春自行开垦。到第三年每熟地一晌。仍交大小租市钱六百六十文。均著照所筹办理。其查出桦皮甸子半拉窝集地方垦成熟地八百余晌。该民人情愿认领交租。即著照富明阿等所请。准给佃户认领。不追押荒。每熟地一晌。连本年共收三年地租市钱一吊九百八十文。以示体恤富明阿等于金场流民。务当加意镇抚妥筹永久之法。不得有名无实。致滋事端。仍详细绘具图说呈览。吉林善后各事宜。即著该将军等妥为筹画。次第兴办两省会哨一节都兴阿以本省向有旧章。其如何变通。拟俟议妥再办。惟时值严冬。边境内外。难保无匪徒蠢动。且长春厅一带。蒙民交杂。向为聚盗渊薮。若待议妥章程。再行会哨。殊形迟缓。富明阿现已前赴靠山屯一带。盛京应如何会同巡哨。及清理边界镇抚流民以筹经久之处。即著都兴阿赶紧办理。毋失事机。将此各谕令知之。　　

○又谕、赵长龄奏、捻匪阑入陕省绕赴渭河。掳船扎筏。图窜晋疆。叠经官军击退。请饬鲍超赴潼关。会陕军剿洗各摺片。该逆于渭河上游掳船扎筏。搭造浮桥。均经臬司陈湜督同陈怡昇等、带防兵炮船奋力击退。毙贼多名。尚属得力。该抚已调太原镇蒋临照等各带弁兵。分段扼守。并拨精勇数百名。选派营官。带赴渭河北岸。协同该处民团。扼要防守。该臬司即在风陵渡一带。就近督率。所筹均妥。惟恐晋省兵勇无多。渡口林立。防不胜防。著赵长龄于各镇标兵内添调一二千名。交陈湜训练。或令陈湜添募勇丁一二营。藉壮声势。如南岸防军足敷分布。仍可酌量分拨。渡过渭河北岸。以资协助。该抚即传谕陈湜认真筹办。务出万全。所有此次防河出力各员弁。著赵长龄先行存记。俟此股逆匪办有端倪。再行汇案择保。鲍超一军。前令由陕州追剿。昨据该提督奏、已移师南阳。以图迎剿。当经谕令该提督赶紧入关。若由内乡淅川以趋荆子关。不数日即可入陕。一与贼遇。可以痛加剿洗。著曾国藩即饬该提督酌度地势贼情。何路最为捷径。即由何路前进。总期痛挫凶锋。力保完善。毋任迟回观望。致干重咎。务省之宋庆等军。留为防守隘口之用。刘秉璋等军。即可酌量分拨赴陕。与鲍超互为声援。并著曾国藩、李鹤年、相机调度。不为遥制。援军未到以前。乔松年、刘蓉、当就现有兵力。移缓就急。设法堵剿。毋任鸱张。并防其与甘回句结。省城防务。妥为布置。毋稍疏失。将此由六百里谕知曾国藩、赵长龄、李鹤年、乔松年、刘蓉、并传谕鲍超知之。　　

○又谕、昨已有旨将广饶九南道俊达、调补新设之奉天锦州山海兵备道员缺。著刘坤一催令俊达迅速赴任。其广饶九南道。本日业经简放景福。著该抚先行遴派妥员接署。以便俊达起程。将来景福到任后。于地方吏治洋务。办理一切。能否胜任。并著刘坤一随时察看奏闻。将此谕令知之。　　

○命都察院左都御史汪元方在军机大臣上行走。　　

○壬寅。谕内阁、张亮基奏、道员明识大体。为守兼优。请开缺引见等语。贵州贵西道葆亨著开缺送部引见。　　

○谕军机大臣等、都兴阿奏、捦斩首逆。并筹边外防剿情形一摺。奉天孤山逆首王作幅。经副都统奕榕生捦正法。办理甚属认真。所有未尽余匪即著都兴阿饬令摉捕净尽。毋任漏网。该将军所筹边外防剿之方。颇为持重。惟时届冬令。草木雕落。若不乘时办理。则开春更难措手况富明阿已赴靠山屯。该将军拟出省会商。即著相机兴办。不可坐失事机。其与吉林派兵会哨之处。亦即举行。所称于梅河卡伦地方。作为总卡。由省拨兵二百名。驰赴该处驻扎。仍抽调坐卡官四员。兵一百四十名。分起梭巡。尚属妥协。著即照所议办理。另片奏、请留奕榕暂缓入觐等语。奕榕在奉有年。办事最为干练。现在该将军出边东行。锦州不可无大员镇摄。奕榕即著先行赴任。俟奉天无事。再行奏请陛见。以专责成。将此由五百里谕令知之。　　

○又谕、长善奏查阅营伍情形。并马贼逃散潜匿。仍出肆掠一摺。山海关等处。既经长善亲历各处。逐加校阅。即著严饬该管官。将马步各队勤加操练。不得有名无实如查有衰惫怠玩等情。并著随时惩办。以肃营伍。至奉天马贼被剿逃散回籍者仍复时出肆掠。丰玉蓟永各属。所在多有。亟应查拏净尽。以绝乱萌。著刘长佑严饬通永所属各州县文武员弁。密为查办。毋得稍事含混。致令潜藏滋事。又为地方之患。将此各谕令知之。　　

