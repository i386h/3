<!-- { "loadSidebar": true } -->
○谕军机大臣等、前因广东嘉应州发逆全股殄灭。东南各省大局虽已肃清。而豫楚捻匪奔突靡常。蔓延数省。特经谕令左宗棠等、将江闽各军暂行停撤。听候曾国藩函商。将得力将士。拣调北路江皖豫楚各营助剿。并令鲍超先统所部驰赴鄂豫。听候曾国藩调遣。以期厚集兵力。迅埽捻氛。因思甘省甯夏虽经收复。而回匪到处肆扰。灵固及秦凉狄河等处。盘踞句结。其势甚炽。杨岳斌所部兵勇颇单。不敷防剿之用。现在江闽各军。除应拨鄂豫江皖助剿外。尚余若干名可以调赴甘省军营。将领中何人可以派令带往。总以精锐得力为主。此时江闽粤东军务已平。浙江江西湖南亦应撤防。自可将各该省饷项。移作甘肃军需之用。嗣后江西浙江湖南每月可协济甘省饷银若干两。并协济调赴鄂豫江皖助剿勇营饷银若干两。鲍超一军。调赴鄂豫约有若干名。楚北可协济此军饷银若干两。江苏省能否于现协甘省月饷外。再行筹添若干两。均著官文、曾国藩、左宗棠、李鸿章、刘坤一、马新贻、李瀚章、妥筹速奏。从前南省勇丁。以甘肃地方瘠苦。多不愿往。此时若将调赴甘省勇丁。酌增饷银若干。或再将员弁勇丁之从征西路者。变通章程。从优保举。当可乐于从事。益加奋勉。曾国藩、左宗棠、李鸿章、识见素优。此举是否可行。即著详晰奏闻。傥南勇以水土异宜。难于调赴甘省。此外如有嘉谟硕画。可以统顾全局者。亦当各抒所见。以期谋出万全。早蒇军事。有厚望焉。广东发逆虽平。而土客匪徒互斗。蔓延纠结。为患方长。且降众土匪。散处各州县。伏莽甚多。嘉应新隆匪徒。亦须筹画安插。均不可无得力兵勇弹压。左宗棠仍当酌留闽军在粤。不可概行遣撤。并著该督仍留粤东。办理善后事宜。毋庸遽回闽省。肇庆等处慈事匪徒。即由左宗棠派兵剿办。分别良莠。惩劝兼施。豫遏乱萌。以副殷望。嘉应州前助发逆戕害官兵之土匪。亦应分兵摉捕。净绝根株。毋留余孽。将此由六百里各谕令知之。　　

○又谕、张亮基奏、川军攻克天台山贼巢。并会同黔军。击退遵义袭城号匪。及贞丰州逆回出巢。攻陷永甯州城各一摺。贞丰新城回匪。以伪降缓我军心。各处官绅团练。皆以剿回为讳。致该匪得逞狡谋。乘隙窜陷永甯州城。凶狡情形。实堪发指。张亮基当督饬赵德光、罗孝连、毕大锡等、各率所部分路进剿。并饬兴义等属厚集团勇。直取贞丰州城。尽歼丑类。毋得再行议抚。稍事迁就。至号匪虽经击退。难保不去而复来。著仍督饬倪应复等严密防范。毋稍疏虞。刘岳昭业经＜??闲＞放云南巡抚。已令其节节埽荡。疏通道路。张亮基当严檄黔军。会合该抚所统川军实力攻击。肃清北路。是为至要。将此由五百里谕令知之。　　

○兵部奏、遵议科布多参赞大臣广凤、帮办大臣奎昌、于乌梁海地方奏明添设之台站。辄行裁撤。应均照不应重杖八十例降三级调用。无庸查级纪议抵。得旨、广凤、奎昌、均著照部议降三级调用。不准抵销。仍著带所降之级。留于该处效力。毋庸开缺。　　

○拨河南光州营归信阳协副将管辖。移信阳州吴家店汛把总驻明港驿。设经制外委一员驻吴家店汛。额外外委一员驻萧曹店。移信阳州守备驻确山县城。确山县沟竹汛外委驻新安店。遂平汛外委驻沟竹汛。设千总一员驻遂平县城。从前任巡抚吴昌寿请也。　　

○以筹防不力。贵州道员莫超宗下部严议。　　

○以贵州永甯州城被匪窜陷。革署知州知县袁浚职。仍留营。　　

○壬辰。谕内阁、李鸿章奏、查明藉病偷安骫法营私之卡巡各员。分别参办一摺。江苏候补知县张寿昌等、经李鸿章派令在扬州仙女镇等处办理厘捐。该员等并不亲身驻局。辄藉病他往。任听司事人等朋比作奸。匿报舞弊。实非寻常玩误可比。把总裘瀚、带船护卡。辄敢句串奸商。屡次得钱卖放。实属骫法营私。亟应从严惩办。候补把总裘瀚、著革职发往新疆效力赎罪。候补知县张寿昌、候补县丞叶滋櫰、均著革职永不叙用。候选县丞郭炳奎、监生冯邦泰、著一并斥革。以示惩儆。　　

○以江苏通州办理团防出力。予知府许大猷等优叙升用有差。　　

○予江苏常州殉难通判彭仁中祭葬世职。　　

○旌表割臂疗亲江苏苏州府原任学正蒋锡琳妻吴氏。湖南善化县监生余祖培妻徐氏。　　

○癸巳。遣官祭文昌帝君庙。　　

○谕军机大臣等、李瀚章奏、请令贵州藩司暂缓赴任。办理贵东军务一摺。黔省下游。群盗如毛。苗教各匪。时伺楚边。李瀚章现饬周洪印径取寨头。以为节节进捣之计。第悬军深入。非有黔省知兵大员驻扎会剿。难以见功。该抚拟令新任贵州藩司兆琛稍缓赴任。专办贵东军务。由楚西驰扎镇远。选将练兵。与楚军共图进剿。所陈尚合机宜。张亮基于黔省下游。颇有鞭长莫及之势。湖南援黔之军。屡次中辍。迄未竟功。兆琛既熟悉该处形势。责令专办下游。必克呼应较灵。客兵主兵联为一气。即著该抚传知兆琛暂缓陛见。即由沅晃驰赴镇远。办理军事。务与周洪印等军。联络声势。埽荡而前。以收破竹之效。粤东发逆既平。湘省东防已松。李瀚章尤当抽拨剿兵。越境入黔。以资厚集。赵焕联前已有旨准开云南臬司之缺。仍令在湖南本籍带兵防剿。并著该抚饬赴湘黔边境。与兆琛、周洪印等、督兵进取。毋任诿卸。张亮基仍当严饬下游地方文武及在防兵勇。与楚军并力夹击。并听兆琛调遣。以期早靖边陲。无负委任。将此由五百里各谕令知之。　　

○又谕、总理各国事务衙门奏、广东办理英领事入潮城一案。复接英国照会。请派员随两广总督前往潮州妥办一摺。本日明降谕旨。令丁日昌驰赴潮州。随同瑞麟办理矣。英人进潮城一事。经瑞麟与该领事言明。不开行店。不设关卡。不建天主堂。业经坚佐治允肯照办。将此晓谕绅民。洋人进城一次。旋经官绅护送出城。前据瑞麟等奏、坚佐治入城以后。潮民复张揭帖。聚众喧呼。实因通事佛礼赐邀求建立洋馆。暂住一月。一时鬨传。遂至复滋疑议。坚佐治以此不甚惬意。现摘传潮城绅士数人到省。面加开导。熟筹经久善策等语。似此办法。尚为妥协。但未知瑞麟与该处绅士如何妥商定议。从前与坚佐治所约。有无照会往来凭据。何以坚佐治详呈住京公使。则云并无允准前项等事之说。英国使臣阿礼国此次在总理衙门呈递照会。语多激切。若不妥筹了结。深恐别滋衅端。本日因丁日昌系潮州原籍。且前在上海。与洋人熟悉。令其随同瑞麟前赴潮州办理。著李鸿章即传知该运使。即日由上海乘坐轮船。赴广东省城。随同瑞麟赴潮。务须不激不随。顾全大局。方为妥善。瑞麟等现在筹议情形。著随时奏闻。以慰驰系。总理各国事务衙门摺一件。著钞给瑞麟、李鸿章阅看。将此由六百里各密谕知之。　　

○命两淮盐运使丁日昌驰赴广东。随同将军瑞麟办理中外交涉事件。　　

○予浙江汤溪等处阵亡副将何万华等祭葬世职加等。　　

○予安徽巢县等处阵亡殉难千总姜士豪等绅民妇女二十员名口分别旌恤如例。　　

○甲午。遣官祭先医之神。　　

○予江苏上元等处殉难文童杨长寅等绅民妇女十九名口分别旌恤如例。　　

○乙未。春分。朝日于东郊。遣克勤郡王晋祺恭代行礼。　　

○谕内阁、穆图善奏、请将废弛营务之已革副都统摘去顶带等语。已革甘肃甯夏副都统常升、前因守城出力。赏还顶带。暂署副都统缺。并暂护甯夏将军印务。乃该革员自署任以来。于营务一切。操防诸多废弛。且于兵民苦累。漠不关心。辄敢罔利营私。行同市侩。实属有玷官箴。该员前经革职。著即摘去顶带。勒令回旗。不准留营。穆图善著即赴甯夏将军本任。将操防善后一切事宜。实力整顿。以副委任。　　

○又谕、前据都兴阿、穆图善、先后奏报甯夏回众投诚。郡城业经收复。并据穆图善奏称、该回众于上年十二月初二日。将城池圩卡全行撤空。各堡回人。俱移往纳家牐一带。檄出枪炮等件。将倡乱之逆首纳万有送营正法。官军入城驻扎。乃都兴阿复将回目保立等诛戮。兵勇乘机肆行抢杀。当以情节参差。未即查办。兹复据穆图善奏、该处回众。实系真心悔罪。投诚后颇能安静。接据都兴阿信函。亦自认冒昧孟浪。钞录呈览等语。都兴阿督办军务。于剿抚机宜。毫无定见。且于兵勇入城肆掠。未能弹压禁止。致与穆图善办理两歧。实属错误。著交部议处。至回众踞城抗官。固为国法所必诛。惟朝廷以好生为心。其中果有被胁勉从真心悔罪者。自应宽其既往。概予保全。前经谕令统兵大臣。但分良莠。不分汉回。谆谆告诫。至再至三。此次都兴阿办理不善。业经加以惩处。所有甯夏投诚回民。即著穆图善妥筹安抚。俾得各安生业。复为良民。此外各处回众。如有能捆献首逆诚心反正者。亦准一体免其前罪。妥为安插。用示朝廷覆帱无私至意。　　

○谕军机大臣等、前因劳崇光奏、滇省饷源枯竭。请饬部查催各省积欠协饷。并酌定数目拨解。当经谕令户部速议具奏。兹据奏称。各省积欠过多。请仍就上年酌提数目。明定批解限期。以收实济各等语。滇省需饷万紧。该部酌提银两。为数无多。自应迅速筹解。所有提解浙江省协饷十万两。著限一年内解清。提解广东省协饷六万两。并四川省及太平关协饷各四万两。著限半年内解清。提解江西省协饷三万两。湖南省协饷二万两。河南省协饷一万两。俱著限三个月解清。均以奉旨之日。作为起限日期。四川接济滇省银五万两。著一并赶办拨解。各该督抚等务当督饬各该藩司监督等。不分畛域。按限批解。随时奏报。傥逾限不解。即著该部查明严参。至各该省奉拨本年云南兵饷银两。仍著照数起解。毋稍牵混。将此由五百里各谕令知之。　　

