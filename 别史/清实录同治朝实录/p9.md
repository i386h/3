<!-- { "loadSidebar": true } -->
○谕军机大臣等、据贾臻奏、苗金开等匪。现由颍上窜回正阳关。北捻姜台淩股匪。由颍郡南路西窜。已至陈州属境。并闻苗沛霖有纠众接应张落刑渡淮北窜。盘踞颍上之信各等语。苗沛霖党与四出。兼之北捻西犯。颍寿正阳。情形均极吃重。袁甲三已决意主剿。前据奏称朱元兴于八月初旬起程。现在计已可到。黄鸣铎等正在寿州与苗练开仗。即可乘此机会。助以兵力。并会合反正民圩。内外夹攻。歼除巨丑。以免蔓延。博崇武、张学醇、办理苗练。专事迁就。殊堪痛恨。现在寿州人心固结。攻剿苗练。已经得手。岂可仍令博崇武等在彼掣肘。以致群情解体。如果该员等袒护苗练。办理不善。即著袁甲三、李世忠、严参惩办。并迅催朱元兴一军赶到。设法进剿。仍须严防该匪渡淮北窜。毋许贻误。捻匪距颍州甚近。贾臻虽兵勇止敷防守。亦当设法截剿。不得任该逆来去自由。致成坐困之势。将此由六百里各谕令知之。　　

○又谕、前据严树森奏、捻匪西犯。当经谕令该抚派兵扼剿。并令山陕两省严密防堵。本日据联捷奏、捻匪刘大冤等率众十余万。直趋汜水。上扑虎牢。焚烧巩县东站。欲由洛西渡河北犯。被击溃回。现有袭取黑石关之信等语。捻匪大股窜扰巩洛。欲图北窜。非迅速剿除。恐益滋蔓。严树森接奉前旨。谅已派调劲兵前往剿办。著即饬令带兵员弁绕出贼前。迎头兜剿。毋令逆踪得以北犯。并不得任令西趋。扰及山陕完善地方。防河为联捷专责。现既驰抵孟县。即著将贾营迤西各河口。严密布置。实力筹防。仍咨令段晴川等、将马营口等处防务。认真办理。傥该匪敢行抢渡。即著会同严树森派出官兵。协力剿击。不得稍涉疏虞。将此由六百里各谕令知之。　　

○改丁忧福建金门镇总兵官陈国泰为署任。仍留营。　　

○以筹备军需无误。予山西巡抚英桂、布政使常绩议叙。　　

○以江南水师防剿出力。予总兵官周希濂等加衔升叙有差。　　

○以安徽寿州剿匪获胜。赏副将黄鸣铎一品封典。千总王舟以守备用。　　

○癸未。谕内阁、大学士九卿会同议上皇考大行皇帝尊谥曰显皇帝。庙号曰文宗。上配列祖。同为百世不祧之庙。钦惟皇考圣德照临。万几明烛。覃敷声教。寰＜?宀禹＞钦承。仰至德之无加。实群伦所共戴。今廷臣所拟。详慎公允。于皇考绥猷建极之宏模。洵相符合。深协朕怀。此天下万世之公论。非朕一人哀慕尊崇之私愿。亦非臣下尊亲颂美之私情也。谨据所奏。恭上尊谥庙号。所有应行典礼。该部敬稽成例以闻。　　

○谕军机大臣等、前因寿州情形紧急。曾谕官文等拨兵驻扎三河尖。以壮皖军声援。嗣据李续宜覆奏。宜先复安庆。而后可图进取。现在寿州自正月被围。已经七月。苗沛霖与寿州团练。寻仇起衅。迨杀死徐立壮等后。仍不肯撤围。必欲攻破寿州。袁甲三派张学醇博崇武前往和解。而寿州绅民。谓其袒护苗练。并因苗沛霖擅杀蒙时中。以致州民愤激死拒。苗沛霖受粤逆伪职。叛迹显然。断不能再事迁就。袁甲三已专意主剿。而苗练人数众多。能否剿办。尚未可定。此时寿州无饷无兵。兼无守将。孤城岌岌可危。昨据贾臻两次奏报。探闻楚军克复安庆后。并克复桐城舒城卢江各城。楚军东征。本为肃清皖北。今诸城次第克复。或分拨劲旅。进援寿州。或驻兵六安三河尖一带。联络声势。亟须早为布置。使苗练有所顾忌。著官文、曾国藩、胡林翼、李续宜、通盘筹画。迅速办理。楚军克复安庆后。势如破竹。必能乘此声威。剿除皖北逆匪也。将此由六百里加紧各谕令知之。　　

○又谕、苗沛霖围攻寿州。袁甲三屡经奏称派兵赴援。至今尚未见到。半载以来。迟疑不决。卒至抚议不成。苗练愈横。贾臻将寿州兵勇。悉行调赴颍州。是诚何心。苗沛霖已受粤匪伪职。攻陷正阳霍邱。叛逆已属显然。现在该城危急万分。著袁甲三速行派拨水陆各军。并迅催朱元兴一军。交李世忠亲行统带。驰赴寿州。将逆练迅速剿办。立解城围。仍须接济寿州军饷。毋得意存玩延。贾臻现驻颍州。未能分身。其前调寿州兵勇。仍严饬该将弁管带折回。以利攻剿。该大臣等皆身受皇考大行皇帝重恩。且袁甲三身为统帅。专办皖北军务。贾臻有地方之责。寿州设有疏虞。朕惟袁甲三等是问。决不宽贷。至按察使张学醇拘执练董。送往苗营。总兵庆瑞擅赴南路驻扎。尹善廷是否前往颍州。博崇武赴苗营后作何举动。该员等种种趋附苗练。意存助逆。实堪痛恨。即著袁甲三、李世忠、贾臻、迅速查明。严行参奏。尽法惩办。毋许稍事徇隐。将此由六百里加紧各谕令知之。寻袁甲三奏、遵查张学醇等并无附苗助逆等事。至详细情形。应俟寿州解围后。再行查办。报闻。　　

○甲申。谕内阁、前据黄赞汤奏、请添拨黄河秋汛防险银两。当交户部议奏。兹据该部奏称、请仍令该河督力求撙节。并劝办捐输等语。黄河秋汛有无险工。并需用工料多寡。势难豫度。自应随时体察情形。力求撙节。如果临时实有险工宜防。再行商用河南巡抚通融办理。所有黄赞汤请拨防险银十万两之处。著毋庸议。仍著该河督饬令开归河北二道。设法劝办捐输。以资接济。　　

○谕军机大臣等、有人奏、江北水师。抽厘扰害。请饬查禁一摺。近年军饷浩繁。不得不藉资抽厘。若如所奏。江面水师骚扰行舟。总兵李德麟父子家丁朋比为奸。若不严行查禁。不独有妨劝捐。抑恐贻误全局。著薛焕按照所参各款。严密访查。据实具奏。毋稍徇隐。原摺著钞给阅看。将此由五百里谕令知之。　　

○又谕、前据胜保于续获贼首张殿甲案内。请将已革游击王天保开复原官。照例补用。业经降旨允准。兹据严树森奏、王天保挟嫌杀毙守备张大恺。曾经奏参缉拏。该大臣自保举王天保后。即饬令统带王来凤马步各队。请密饬胜保先将王来凤降众安插。并将王天保解案审办等语。王天保挟嫌杀毙张大恺。乘闲脱逃。前经降旨严缉。何以胜保未经详察来历。辄为奏请保举。此等获罪之员。复令领新降之贼。屯扎归德。尤恐扰害地方。所有胜保等前保王天保开复游击原官照例补用之处。著即撤销。并著胜保将该革员派委妥员。迅速解赴河南省城。交严树森归案审办。断不准令其中途脱逃。其王来凤新降马步各队。并著该大臣饬令即日撤回濮范。设法妥为安插。毋令滋生事端。将此由五百里密谕知之。　　

○又谕、严树森奏、请将脱逃官犯。饬解豫省归案审办。并原参看管疏脱之知县。请开复处分一摺。已密谕胜保将王天保拏解河南。交严树森审办矣。王天保与守备张大恺挟有嫌怨。辄将张大恺砍毙。殊属凶恶。一俟解抵河南。即著严树森亲提严讯。务得确情。奏请按律治罪。商邱县知县茅豫春、于派令管押之犯。何以任其疏脱。所请开复该员原参摘顶之处。著俟定案时声明请旨。将此由五百里谕令知之。　　

○河南巡抚严树森奏、防剿吃紧。请将本年乡试。展至壬戌年举行。从之。　　

○命户部右侍郎宝鋆为正使。内大臣穆隆阿为副使。恭赍大行皇帝遗诏。颁给朝鲜国。　　

○以江西捐输团练。永广乐平、彭泽、二县学额各十名。　　

○乙酉。谕内阁、才宇和奏、因病恳请赏假回籍调理等语。才宇和系属道员。并不呈请巡抚代奏。辄自具摺请假回籍。殊属不合。著交部议处。并著贾臻查明该员患病情形。据实具奏。寻奏、才宇和精力衰颓。请勒令休致。从之。　　

○谕军机大臣等、胜保奏、统筹南北军务。并酌拟进剿东豫贼匪情形各摺片。据称东捻己渡河屯踞濮范及观城地面。侵及南乐清丰一带。豫省西窜之捻。亦已扰过虎牢关。盘踞巩县一带村山。由曹单归德以至濮范。直接畿辅重地。并无得力官军专驻策应。空虚可虑等语。此时情形。亟应严防该匪北窜。著该大臣督带官兵。先将畿南一带地方。认真堵剿。严扼濮范贼匪窜入直境之路。俟直东交界地方。剿办一律肃清。再候谕旨遵行。王天保所带王来凤降众。昨据严树森奏、该大臣饬往归德。本日据称赴曹单扼扎。著该大臣迅速撤回。并将王天保解往豫省。交严树森归案审办。建昌驻扎黑龙江马队。虽有一千名。惟该处附近地方。尚有土匪。正资弹压。势难分拨。现在恭奉梓宫回京。古北口官兵正需护送。亦难调往。该大臣惟当就现有兵勇。力扼畿南地方。毋令该匪阑入直境。是为至要。将此由五百里谕令知之。　　

○以湖北官军截剿安庆援贼出力。赏委参领乌伯讷依、副将魏添应、参将陈应杰、刘连升、巴图鲁名号。余奖叙有差。　　

○以四川绵州解围。予知县刘德谦以同知直隶州知州用。并赏花翎。余加衔升叙有差。革会剿迟延游击唐友耕职。予阵亡守备谢崇敏。把总颜长发等祭葬世职加等。　　



大清穆宗继天开运受中居正保大定功圣智诚孝信敏恭宽毅皇帝实录卷之四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

咸丰十一年。辛酉。九月。丙戌朔。上诣烟波致爽殿东所问母后皇太后安。西所问圣母皇太后安。至戊申皆如之。　　

○大学士桂良等奏、遵旨谨拟崇上母后皇太后徽号。曰慈安皇太后。圣母皇太后徽号。曰慈禧皇太后。得旨、是。　　

○谕内阁、常清、景廉奏。佐领废弛营伍。克扣茶斤。请革职严追一摺。伊犁索伦营镶黄旗佐领唐武都、于该营官马器械麦石等项。任意亏欠。并将兵丁承领官茶。以补立官马为名。扣留自用。实属贪鄙不职。唐武都著即革职。勒限严行追补。以儆官邪。　　

