<!-- { "loadSidebar": true } -->
○又谕、赵长龄业已革职。郑敦谨现摄抚篆。责无旁贷。其防守不力各员。并纵容勇丁滋事之案。著郑敦谨确切查明。据实参奏。毋稍徇隐。山西各路防务。著该署抚妥筹布置。河防尤为紧要。著左宗棠、郑敦谨、酌派妥员接办。陈湜俟接替有人。即行起解。其未交替以前。著郑敦谨严饬该革员认真防范。如再有疏虞。即以军法从事。左宗棠由晋入直。于该处人才。自能周知。郑敦谨曾任晋藩。属吏贤否。尤所深悉。如有得力之员。迅即奏明办理。以专责成。捻匪由陕窜晋。蔓延数省。左宗棠未能先事防维。本有应得之咎。念其跟踪追蹑。已到直隶。尚知愧奋。前既予以革职留任处分。现姑免其治罪。务将此股捻匪。迅速殄灭。以赎前愆。傥再迁延玩愒。日久无功。必将从前贻误之罪。一并从严惩办。懔之。将此由六百里各谕令知之。　　

○又谕、前经谕令瑞麟饬令降调巡抚蒋益澧前赴陕西军营。归左宗棠差委。并令蒋益澧带亲兵一千名前往。本日已明降谕旨将蒋益澧补授山西臬司。晋省与陕境毗连。回匪时思东窜。该处黄河防务紧要。统兵乏人。蒋益澧务当懔遵谕旨。统带亲兵千人。迅速驰赴晋省军营。办理防务。并著瑞麟催令及早起程。毋稍迟误。将此由五百里谕知瑞麟、并传谕蒋益澧知之。　　

○以候补按察使蒋益澧为山西按察使。　　

○追予贵州都匀殉难知府鹿丕宗谥壮节。于各任所地方建立专祠。家丁仆妇婢女一并附祀。　　

○辛卯。遣官祭文昌帝君庙。　　

○署贵州巡抚张亮基奏、请将办理教案之已革知府多文等奖励。得旨、多文于田兴恕案内。革职永不叙用。前据张亮基奏留该革员办理筹饷带练等事。不准干预教民事件。当因该革员前案情节较重。未经允准。何得显违谕旨。仍令干预教务。所奏前后矛盾。汪维翰亦系革职永不叙用之员。张亮基辄以委办教民案件为词。为该革员等渎请。实属乖谬。且督抚办理教务。系属地方公事。保得先向主教面商。成何政体。所称经理教案。中外悦服等语。显有钻营请托等弊。所请著不准行。多文、汪维翰、并著勒回旗籍。不准仍留黔省。　　

○以贵州克复安平等城。并定番等处剿匪出力。赏都司柳新盛等花翎。州判李暹等蓝翎。余加衔升叙开复有差。　　

○壬辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、前据前任户部侍郎李鸿藻奏、大兵云集。统兵督抚。分位相埒。无以一事权而泯意见。请照咸丰三年故事。派亲王为大将军坐镇京师。并令左宗棠、李鸿章、为参赞大臣。分路进剿。当因逆踪距京渐远。特派大将军坐镇。恐各路统兵督抚事事禀承。必至有误事机。而该督抚等势均位埒。转不免互相推诿。因派恭亲王会同神机营王大臣节制各军。原以杜进止不齐之弊。嗣经恭亲王等奏、请饬左宗棠由西北进剿。李鸿章由东北进剿。其官文、丁宝桢、英翰、李鹤年、崇厚、并神机营派出各军。分段严扼。所有进止机宜。仍由该大臣等调度。一切不为遥制。叠经谕令左宗棠等遵照办理。该大臣等亦深知此意。于军务紧要之处。即随时相机筹办。并未事事拘执。必行咨商。致形纡缓。兹据候补五品京堂王家璧奏称、大帅之功。在任群帅。中枢之功。在任各路大帅。惟恐各路统兵大臣误会前旨。事由中制。请明谕宣示等语。王家璧于朝廷布置。及恭亲王等陈奏各情。未能深悉。鳃鳃过虑。恐外闲无识之徒。一唱百和。腾其口说。于行军大有关系。不得不明白宣示。左宗棠、李鸿章、官文、英翰、李鹤年、丁宝桢、崇厚、均著仍遵前旨。分路防剿。一切进兵机宜。即由该大臣等妥筹调度。不为遥制。傥有观望迁延。或意见参差。致误军行者。即著恭亲王会同神机营王大臣指名参奏。以儆玩泄王家璧摺并发。　　

○谕军机大臣等、李鸿章奏、暂驻德州。筹办防剿情形。英翰奏、遵饬牛师韩等军暂扎直豫边界。并请回颍料理交卸各一摺。现在捻逆向深州一带奔窜。刘松山等军向南压剿。东北面仍属空虚。难保该逆不乘隙折窜。牵制各军。李鸿章若扎德州。即距深州已二百余里。追剿势犹不及。著即懔遵前旨。督率郭松林等军迅速前进。于东北一面相机扼扎。不得以雨雪泥淖稍事耽延。其周盛波等军。并著迅催北来。以厚兵力。直豫交界地方。是该逆南窜之路。牛师韩、方长华两军。既抵黄河北岸。著英翰即饬该两军于彰卫一带妥为堵御。豫省兵力较单。英翰仍当驻军河干。与李鹤年会筹防剿。此时毋庸回颍交卸。俟军务稍平。再行扶柩回旗。以遂孝思。皖省善后一切事宜。即著咨令吴坤修妥办。李鹤年现驻安阳。即著整顿士马。与英翰联络声势。以防逸匪。左宗棠计已驰抵前敌。著即檄饬刘松山等。各率所部。跟踪追击。并饬程文炳由高阳一带进剿。以期四面兜围。使该逆不得纷窜。丁宝桢近驻河闲。亦当饬令莫组坤等军向南紧偪。崇厚所派陈济清洋枪炮队各军。亦当与东军策应。毋得株守。昨有旨令官文留驻省城。即著将北路防务。严密布置。刻下大军云集。所有各营军火粮饷。该署督务当力筹接济。毋令稍形缺乏。本日据候补五品京堂王家璧奏、密筹根本重计等语。前因捻踪麕集畿疆。特令左宗棠总统各军剿贼。复命恭亲王等节制各路统兵大臣及各督抚。原以一事权而免纷歧。其追剿事宜。仍责成左宗棠、李鸿章等。不为遥制。览该京堂所奏。是于此中机缄。未能窥及。已有旨将王家璧交左宗棠差委。著俟该京堂到营时。左宗棠即将历次所奉谕旨。给与阅看。庶晓然于朝廷之并无成见也。又据御史游百川奏、请饬各路统兵大臣。迅筹灭贼。并请诘其有无方略。何时破贼。切实自陈。毋得饰报胜仗等语。贼扰直境。已逾一月。各路官军。不下数万。若不迅图剿洗。糜饷劳师。伊于胡底。左宗棠等务各屏除意见。戮力同心。迅将此股贼匪。就地殄灭。共奏肤公。王家璧、游百川原摺。均著钞给阅看。将此由六百里各谕令知之。　　

○又谕、库克吉泰等奏、各营击贼获胜情形一摺。此次回匪窜近省垣一带。经库克吉泰等派兵夹击。贼向渭北遁窜。其三不通地方贼巢。经黄鼎攻克。汧洛等处。亦经击贼获胜。并收复宝鸡县城。灵台贼匪。复经官军击退。剿办尚为得手。所有黄鼎一军。攻克逆巢。尤为奋勉出力各员弁。著准其存记。汇案请奖。仍著库克吉泰、刘典、严饬各营将士。将各处贼匪。力图埽荡。以期迅殄逆氛。现在捻窜直境。剿办尚未竣事。陕省毗连晋豫处所甚多。该将军等尤当严饬在防将弁。认真堵遏。毋任续有匪股东趋。是为至要。将此由五百里各谕令知之。　　

○又谕、穆图善奏、遵覆甘省兵饷情形。并官军进剿官堡。刍粮不继。及拾获匿名讦帖各摺片。甘省本系瘠苦之区。饷需奇绌。各处回匪扰乱。防剿兵勇。不能不多。朝廷素所深悉。即河狄未能肃清。西甯一带。不得不暂示羁縻。亦系实在情形。所有协甘饷银。即著左宗棠、刘典、仍遵前旨。饬令径解汉中粮台。毋庸解交陕省。致多周折。并著穆图善知照湖北督抚遵旨办理。左宗棠前拨海关洋税银两。为数较钜。现在该大臣提师入直。需用虽殷。而甘省为该大臣统辖之地。谅不忍膜视。并著于解到时。饬令酌量拨给。以济甘省之急。穆图善固不可哓哓置辩。左宗棠亦不必稍分畛域也。河狄为兰州西路门户。穆图善前拟出省剿办。即著迅速进兵。次第廓清。其官堡地方。正在得手之际。并著穆图善饬令王得胜等乘胜攻拔。毋稍观望。所需饷项。著该署督迅筹拨给。军中捏造谣言。鼓惑众心。亟应惩办。著穆图善将缮写讦帖之人。密行查究。惟现在月饷久欠。兵心易滋怨望。当于查办之中。妥为拊循。使兵心爱戴。虽困苦不至生变。方为妥协。其上年防守省城。及收复洮州克复渭源出力各员弁。准其由该署督查明保奏。以作士气。将此由六百里各谕令知之。　　

○又谕、据张亮基奏、镇将玩视纪律。分别办理一摺。总兵林自清、系有旨散练回籍管束之员。辄敢擅带练勇。戕官肆掳。副将池有莲、奉派出师。按兵不动。勒索银米。残害官民。总兵刘元勋、克扣军粮。任性妄为。均属大干法纪。黔省叠遭变乱。民气雕残。若再任骄将悍兵恣行横暴。民何以堪。军务亦安望有起色。著曾璧光按照张亮基摺内所参各节。逐细访查。将该员等撤回省城。审讯明确。即行奏明正法。以肃军律。惟该员等现均坐拥兵练。务须不动声色。设法诱致。毋致滋生事端。方为妥善。张亮基摺著钞给阅看。将此由五百里各谕令知之。　　

○又谕、黎培敬奏、请饬湖南四川督抚筹济黔饷等语。贵州饷项支绌。前经张亮基派员至湖南办理黔捐。现在张亮基业已交卸。傥该委员等藉词观望。则黔饷难资接济。必至贻误军事。著刘昆就近督饬张亮基所委各员认真办理。并当随时查察。如各委员稍存推诿。甚至别滋弊窦。即著据实严参。前据曾璧光奏、请在重庆府城设立四川黔捐总局。当谕令崇实督令川东道、暨各该地方官。妥为经理。仍著崇实懔遵前谕。实力举办。四川月协饷项。并著随时筹解。毋稍迟误。张亮基奏、请将援黔出力之道员奖励等语。湖南辰沅永靖道杨翰、于救援贵州拨兵济饷等事。有无实在劳绩。并著刘昆确查具奏。毋稍粉饰。将此由五百里各谕令知之。寻刘昆奏、遵查杨翰拨兵济饷。是其职任。未为殊功。应俟续著劳绩。再行奏奖。报闻。　　

○命候补五品京堂王家璧、赴钦差大臣左宗棠军营听候差委。　　

○癸巳。遣官祭昭忠祠。　　

