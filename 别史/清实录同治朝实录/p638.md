<!-- { "loadSidebar": true } -->
○谕军机大臣等、崇厚奏、分别撤留防兵。并请将所节兵饷修筑大沽炮台一摺。直东地方平靖。西路防兵。已经次第酌撤。崇厚现拟将东路防兵。撤回洋枪队及津海通永三营官兵归伍。酌留直字前后右等营马步勇队。并现办之水师炮营。均归陈济清统领巡防。所筹均属周妥。即著饬令春霖等。将洋枪队等营官兵。分起管带回津。以节经费。大沽炮台。英国既将退出。即可将撤回之洋枪队并海口官兵。分派驻扎。崇厚俟查验水师炮船后。著即起程回津。将接收炮台各事宜。妥为办理。该侍郎前次奏准由长芦运库匀拨之盛京饷银。并山海东海两关洋税。此时洋枪等营。既经撤回归伍。一切军火饷需。均可节省。即著照所请。将此项节省之款。作为修补大沽炮台添办炮位之用。一俟炮台工竣后。应需防兵月饷。由崇厚核定数目奏明。按月照拨。其余拨款。即可概行停止。其潘鼎新不敷月饷。崇厚已如数解足。即著知照刘长佑查核。以清款目。将此由四百里谕令知之。　　

○以吏部尚书朱凤标兼署户部尚书。都察院左都御史全庆署吏部尚书。刑部右侍郎谭廷襄署管户部三库事。　　

○以镶黄旗汉军都统春佑署正蓝旗满洲都统。　　

○以江西捐输军饷。永广安福县学额五名。上饶县三名。　　

○己亥。谕内阁、由山东撤回哲里木、昭乌达、两盟蒙古官兵。转战有年。实属出力。现在撤回游牧。著沿途妥为应付。其管带蒙古官兵之协理头等台吉诺林丕勒。著加恩挑在乾清门行走。即著理藩院前期传知经过地方官。妥为照料。该蒙古官兵等。亦不得沿途任意骚扰。　　

○又谕、御史丁浩奏、请饬各省督抚甄别牧令。以苏民困而肃官方一摺。州县为亲民之官。全在任用得人。方能整顿地方。体恤民隐。俾闾阎均安乐利。乱源亦无自而萌。矧各省被兵地方。甫经收复。民力雕残。尤须勤能廉洁之员。实心经理。庶能培养元气。惠及黎元。近来各省州县中。循良素著者固不乏人。而庸恶贪劣。滥膺民社者。仍复不少。如该御史所称恣意诛求。玩视民瘼。于民闲词讼案件。听断不公。甚至借敲扑以作威福。借苛敛以偿私债。种种情形。实堪痛恨。各省督抚大吏。经朝廷特＜??闲＞。自当以整饬官方为要务。乃往往于到任之始。参劾数员。聊以塞责。久之情面渐熟。即复意存回护。以致不肖之员。无所畏惧。于吏治民生。大有关系。嗣后各直省督抚于州县各官。务须破除情面。严加甄别。如有贪劣不职之员。即著随时参劾。从严惩处。不得稍有瞻徇。用副朝廷澄叙官方至意。将此通谕知之。　　

○又谕、大理寺少卿于淩辰奏、盗墓贼匪。扰害无忌。请饬部酌议。重定罪名一摺。据称近来盗墓之案。层见垒出。皆在附近京城等处。西山一带。几无完冢。到案之犯。类皆避重就轻。即有开棺见尸情事。亦承认锯缝凿孔。查该犯等盗劫棺内财物。手所难到之处。势不能不另用铁器。碎骨折肢。凶残万状。若仅照锯缝凿孔之例。罪止拟军。转无以动其畏法之心。诚恐纠匪愈众。别滋事端各等语。盗匪发掘坟墓。例禁綦严。仍敢结夥成群。暋不畏法。核其情节。较之明火劫夺财物者。尤为残忍。应如何加等治罪之处。著刑部会同都察院大理寺核拟具奏。　　

○又谕、骆秉章奏、匪徒聚众谋叛。全数扑灭一摺。四川匪徒何绍先即何绍中等、假托扶乩。聚众谋叛。胆敢溷入安岳县城。劫狱毁库。经该地方官会同民团。将首要各匪。悉数捕获。其何绍先等三十九犯。均经讯明正法。县境一律肃清。何继韩、何继霖二犯。均系逆犯子弟。年俱幼禾□屖。著仍行监禁。俟成丁时。发遣新疆。酌拨种地当差。其余律应缘坐之家属。及有无应行籍没入官之财产。暨因变逸出。自行投归。例应减等之监犯戴沅磬等。著刑部按律定拟具奏。　　

○谕军机大臣等、有人奏、河南杞县知县查以谦、贪酷异常。于粮银加增折收。勒比产行投税。滥刑毙命。藉端讹索。并霸占民女为妾。幕友家丁撞骗招摇。无所不至。鄢陵县知县徐士錞、与恶绅王姓结拜弟兄。招摇纳贿。纵容家丁。倚势陵人。其家丁周姓等起意图奸。致两女同时自尽。藉办兵差。派车敛钱。乡闾不堪其苦各等语。县令为亲民之官。若如所奏贪酷各款。大为地方之害。著吴昌寿按照所参各节。严密访查。如果属实。即行从严参处。以肃官常而重民命。原片著钞给阅看。将此谕令知之。　　

○又谕、瑞麟、郭嵩焘奏、发逆窜入镇平县城。调军进剿。暨霆营叛勇。窜扰南雄信丰地方。现筹剿办。及粤省军饷竭蹶。万难协济甘饷各摺片。孙长绂奏、遵核协甘饷数。及现筹防剿情形各摺片。镇平解围。复被康逆等股阑入。贼势骤张。瑞麟等现派黄添元、邓奋鹏、及卓兴等军。扼扎龙和长乐要隘。饬李福泰驻扎嘉应策应。方耀等联军进取。徐图恢复镇邑。所筹尚妥。即著督饬各军。实力防剿。截其旁窜之路。一俟援兵齐集。即行会同进击。聚而歼旃。左宗棠当迅催闽军入粤。会合粤省兵勇。两面夹击。尽埽贼氛。不得以贼已出境。遂置粤事于不顾。孙长绂所派之席宝田、王开琳两军。均已到赣。即著饬令择要严防。如粤贼窜近边境。即行迎头截击。不准稍有疏虞。镇平文武下落。著瑞麟、郭嵩焘、查明具奏。至郭松林、杨鼎勋两军。现在行抵何处。瑞麟等所奏咨调苏军。由潮嘉一路进防江楚。及孙长绂奏请俟该两军到江。咨商左宗棠调拨之处。是否可行。著左宗棠、李鸿章斟酌调派。毋失机宜。如郭松林等业已赴苏。应如何添派劲兵。赴粤赴江防剿。即著左宗棠妥筹兼顾。不得稍分畛域。霆营叛勇。窜至南雄信丰地方。万一与康逆等股合并一处。为患甚巨。鲍超因伤病举。发叠经有旨严催。尚未据奏报起程。瑞麟等惟当督饬朱国雄等。就现有兵力。视贼所向。跟踪追剿。以靖地方。瑞麟等所奏粤省军饷竭蹶。杨岳斌请拨厘金。目前万难协济等语。自系实在情形。第甘省地瘠民贫。军饷万分支绌。瑞麟等仍当力为其难。设法源源接济。不准稍涉推诿。孙长绂奏、每月协济甘饷二万两。尚须俟防务稍松以后。若他省悉皆如此。甘饷终恐无著。仍著刘坤一、孙长绂、宽为筹画。随时协拨。不准以本境防务为词。膜视甘饷。将此由六百里谕知瑞麟、左宗棠、李鸿章、刘坤一、郭嵩焘、并传谕孙长绂知之。　　

○又谕、德勒克多尔济等奏、花马池等处贼势狓猖。防兵力单。请饬都兴阿兼严后路之防一摺。花马池等处。界连蒙古边墙。逆匪盘踞该处。为数过多。复由灵州窜至数千。均在附边聚集。必须赶紧剿除。方免蔓延别境。德勒克多尔济等现调伊克昭盟官兵。协防归绥本境沿河口岸。并令驻扎托密讷尔之乌兰察布盟官兵五百名。豫备调遣。为渡河进剿之用。惟蒙古官兵。未习战阵。本难得力。设有紧急。该将军等仍当添调归绥两城官兵。严密防剿。毋稍疏懈。至归绥防兵。力本单薄。陕甘边外蒙兵。亦不足恃。设该匪由草地东窜。或由陕省边内。向东滋扰。恐完善地方。又被蹂躏。都兴阿统率全军。剿办甯夏股匪。是其专责。此股逆回。本由甯灵败窜沿边之花马池定边、及依勒图哷克依等处。盘踞肆扰。著即责成都兴阿、穆图善、将此股贼匪奋力剿洗。以期肃清后路。傥令贼踪窜入邻境。致剿办又形棘手。惟都兴阿、穆图善是问。恐该将军等不能当此重咎也。定边为陕境冲要地方。刘蓉现派段登云在彼防守。仍恐兵力不敷。著刘蓉赶紧添调得力将士。驰往防剿。其由定边迤东沿边空虚之处。亦须添兵防堵。毋稍疏忽。并著杨能格督饬在防官兵。合力夹击。雷正绾剿办甯灵贼匪。自当将该逆就地殄尽。不得以驱贼他窜为了事。傥仍纵令灵州贼股续窜花马池等处。则该提督咎亦难辞。懔之慎之。绥远城及晋陕沿边一带。如有应行添兵防堵之处。著沈桂芬酌量情形办理。并著阿克敦布、廉至、于察哈尔沿边等处。豫行派拨官兵。筹备防范。将此由六百里谕知都兴阿、穆图善、雷正绾、德勒克多尔济、桂成、沈桂芬、刘蓉、阿克敦布、廉至、并传谕杨能格知之。　　

○又谕、骆秉章奏、兵丁途中滋事。请将统兵将官革职一摺。鹤龄奉调带兵赴甘。自应纪律严明。迅速前进。乃途中竟有逗遛骚扰情事。实属未能得力。著严饬该总兵嗣后务须约束兵丁。毋令滋事。如再不知愧奋。即著据实严参。其纵容兵丁之营弁。及滋事之兵丁。即饬令查明按名交出。尽法惩治。毋得稍有徇庇。以肃军律。另摺奏、安岳县匪徒谋叛。全数扑灭等语。此起匪徒。聚众起事。其句结党与必多。虽将首从各犯扑灭。尚恐有漏网余匪。藏匿未获。著骆秉章严饬该管地主官。会同民团。实力□□穴□又□捕。以尽根株。将此由六百里谕令知之。　　

○陕西巡抚刘蓉奏、派兵赴定边一带防剿。及屡击窜回获胜。得旨、著严饬段登云等会同各营。认真剿洗。如果贼势猖獗。即著添兵协剿。毋令阑入陕境。　　

○以翰林院侍读学士惠林、侍读宝森、充日讲起居注官。　　

○以约束兵丁不严。暂革四川总兵官鹤龄职。仍留营。　　

○以勒捐擅受。陕西知县斯锡玉、典史王垣革职讯办。徇隐知县马升豫下部严议。　　

○以四川安岳疏防叛匪。署知县赵基革职留任。赏剿捕出力团总杨羲畴等蓝翎。予被戕未入流汤泽沛赏恤如例。　　

○予广东镇平阵亡都司徐桂祖、梁五全、祭葬世职加等。　　

○庚子。谕内阁、玉明等奏、请将在途需索逗遛之带兵官员。交部议处一摺。副都统衔即补总管佐领特尔清阿、统带黑龙江第二起官兵赴京。行至法库站地方。多索例外车马等件。并在站迁延四日之久。实属有心勒索。任意逗遛。该将军等奏请议处。尚属过轻。特尔清阿著改为交部严加议处。以示惩儆。　　

