<!-- { "loadSidebar": true } -->
○调户部尚书宝鋆为吏部尚书。兵部尚书载龄为户部尚书。以内大臣英桂为兵部尚。　　

○革职留任江西巡抚刘坤一奏、遵查江西留防勇丁仅七千余人。将来撤防。拟将年壮技优者考选归标。余亦开具衔名。咨行原籍。以借稽查。所有夫勇。派员押带回籍。由该州县管束。令其各安生业。报闻。　　

○乙丑。举行同治十年大计。直隶卓异官十八员。不谨官四员。浮躁官三员。才力不及官一员。年老官一员。江苏卓异官六员。不谨官二员。才力不及官二员。安徽卓异官八员。不谨官一员。浮躁官一员。年老官一员。江西卓异官十员。不谨官二员。浮躁官一员。年老官五员。浙江卓异官十员。不谨官二员。浮躁官二员。罢软官一员。才力不及官二员。年老官三员。有疾官一员。福建卓异官十员。不谨官四员。浮躁官二员。罢软官一员。才力不及官二员。年老官一员。湖北卓异官七员。不谨官四员。浮躁官一员。才力不及官一员。湖南卓异官八员。不谨官一员。浮躁官一员。才力不及官一员。年老官二员。有疾官一员。河南卓异官十二员。不谨官一员。才力不及官一员。年老官四员。山西卓异官十二员。不谨官一员。浮躁官二员。才力不及官三员。四川卓异官十五员。不谨官五员。浮躁官三员。才力不及官二员。年老官一员。有疾官一员。广东卓异官七员。不谨官二员。浮躁官四员。罢软官二员。才力不及官二员。年老官一员。有疾官一员。广西卓异官六员。不谨官六员。浮躁官一员。罢软官一员。年老官二员。贵州卓异官六员。不谨官三员。分别议叙处分如例。　　

○丁卯。以神灵显应。加河南新蔡县城隍神封号曰显佑。湖南长沙县李真人封号曰灵感。　　

○谕军机大臣等、王文韶奏、援黔官军。埽除窜匪。苗疆肃清。并分军设防。抚恤降众各摺片。乌牙坡苗匪荡平后。逆首金大五窜伏香炉山麓白水峝。经提督唐本有等设伏诱捦。复将漏网发逆李七一股悉数殄灭。并捦斩著名逆首多名。其香炉山顶踞匪。亦已歼除。苗疆一律肃清。办理甚为妥速。所有捦斩首逆尤为出力各员。著王文韶先行酌保数人。以示鼓励。此次苗疆平定。当寿一劳永逸之计。清水南北两岸降苗。为数甚众。一切善后事宜。自应妥为经画。王文韶现派各军分段设防。并筹拨银两分别抚恤。实能力顾大局。著即饬令道员陈宝箴。会同分防各营及各该地方官。体察情形。妥筹办理。曾璧光、周达武、亦当派委明干大员。将下游一带新复地方应办事宜次第经理。以图久远相安。从前汉人视苗人如奴隶。多方陵虐。以致激成变端。皆由地方官不能豫为劝导之故。著曾璧光严饬地方官。晓谕苗汉各民。嗣后务须各安生业不得互相猜忌。遇有词讼案件。是非曲直。悉由该管官秉公剖断。毋许稍有偏徇。用副朝廷一视同仁至意。王文韶另片奏、拟将苗疆形势险夷及用兵先后情形查核胪陈等语。著即确切查明。详悉陈奏。将此由五百里谕知王文韶、曾璧光、并传谕周达武知之。　　

○命吏部尚书单懋谦协办大学士。兼充翰林院掌院学士。　　

○以大学士文祥、都察院左都御史李鸿藻、为武英殿总裁官。兵部尚书沈桂芬为国史饷总裁官。　　

○命江西布政使文辉来京。以前任山西布政使刘秉璋为江西布政使。　　

○予江苏故礼部尚书何汝霖入祀乡贤祠。从巡抚张之万请也。　　

○停本年秋审朝审句决。　　

○戊辰。上奉慈安皇太后慈禧皇太后幸潄芳斋。侍午膳。　　

○谕军机大臣等、钱鼎铭奏、匪徒拒捕。派兵查拏一摺。河南固始匪徒李六、句结安徽霍邱县李四聋子、在固境之裴家冲等处滋扰。经钱鼎铭派兵前往查拏。竟敢拒捕窜逸。现在匪首李六占踞霍境之叶家集附近民寨。李四聋子占踞李世忠族侄李德横庄围。煽惑劫夺。亟应及早捕治。以靖地方。钱鼎铭现派赵鸿举等带兵往捕。即著饬令该总兵等、迅将匪党尽数歼除。净绝根株。毋留余孽。并著英翰檄令郭宝昌派一体堵拏。毋令一名漏网。李四聋子一名李昭芢。系李世忠族弟。李世忠现赴江甯。著何璟饬令迅即回籍。将李四聋子□官究治。不得稍有徇庇。将此由五百里各谕令知之。　　

○以孚郡王为内大臣。镶蓝旗满洲都统宝鋆为阅兵大臣。　　

○以吏部左侍郎魁龄。上驷院卿诚明、为总管内务府大臣。　　

○己巳。谕军机大臣等、张廷岳、阿尔塔什达奏、请饬催山东赶解欠饷等语。库伦饷项支绌。前经指拨山东饷银十万两。限于本年五月内全数解到。现届夏杪。据张廷岳等奏称、尚未接到山东起解此项饷银日期咨文。库伦防剿吃紧。需款甚殷。岂容任意延缓。著丁宝桢赶紧将此项饷银如数措齐。委员运解到口。转解库伦。以济要需。毋得迟延。将此由五百里谕令知之。　　

○旌表守正捐躯江苏铜山县民妇戚张氏。　　

○癸酉。谕军机大臣等、钱鼎铭奏、会合皖军捦获匪首一摺。固始匪徒李六、句结李四聋子聚众滋扰。占踞围寨。现经预皖各军合力围剿。业将李四聋子、及头目吴长林、张上银等七名、立时捦获。余匪逃散。此等匪徒。胆敢句众拒捕。亟应即时扑灭。以净根株。李六一名。现在未经弋获。且余匪四散。尤虞再行句结。余烬复燃。著英翰、钱鼎铭、分饬崔廷桂、牛师韩等、合力摉捕。务将李六捦获正法。余匪尽数捕拏。以清余孽而靖地方。将此由五百里各谕令知之。　　

○乙亥。以神灵显应。加湖北蒲圻县城隍神封号曰灵感。湖南西河朗公普济真君封号曰诚感。　　

○补铸甘肃甯夏府通判、儒学、甯夏县儒学、平罗县主薄、玉泉广武二营游击、横城兴武二营都司、安定堡石空寺堡二守备、各关防印信条记。从总督左宗棠请也。　　

○以贵州桐梓等处剿除逆匪。予提督胡国珍优叙。赏总兵官文德盛、李攀桂、参将王安邦、巴图鲁名号。副将萧茂亭、知州傅大亨等花翎。知县曾士璠等蓝翎。余另衔升叙有差。　　

○以贵州克复麻哈州城出力。赏总兵官陈玉堃巴图鲁名号。道员赵肇江、总兵官张大洪等花翎。通判周庆芝等蓝翎。余加衔升叙开复有差。　　

○丙子。遣官祭火神庙。　　

○己卯。谕军机大臣等、英翰奏、官军越境剿除叛匪一摺。匪徒李四聋子等、与漏网捻逆张振科句结滋事。经皖豫各军合力围剿。已将李四聋子、张振科、捦获正法。余党歼除殆尽。办理尚属迅速。惟逆匪李六只身潜逃。仍未弋获。著英翰、钱鼎铭、分饬弁勇。及各该地方官。严密躧缉。并知会邻近各省一体兜拏。此外有无余匪。务期摉捕净尽。毋留余孽。将此各谕令知之。　　

○以安徽河南交界地方歼捦逆匪。赏提督牛师韩头品顶带。予副将徐思忠以总兵官＜??闲＞放。　　

○庚辰。谕内阁、左宗棠奏、吉林马队营总骁骑校庆德。与前在军营经管饷项之披甲景福通同舞弊。景福此次回营。行抵顺天府地方。复敢落后潜逃。请将庆德革职。并饬拏逃兵景福审办等语。吉林尽先佐领骁骑校庆德、著先行革职。勒令交出帐目。听候核算。并著吉林将军步军统领衙门顺天府五城、将逃兵景福一体查拏到案。严行审办。以肃戎行。　　

○以理藩院尚书灵桂兼署礼部尚书。仓场侍郎英元署步军统领。户部左侍郎延煦署仓场侍郎。　　

○以郑亲王庆至署镶白旗汉军都统。　　

○上以孟秋时享太庙。自是日始斋戒三日。　　

○辛巳。谕内阁、巡视中城御史国秀等奏、五城捕务。亟宜整顿一摺。京师地面。理宜严肃。近来窃盗之案。层见叠出。甚至持械伤人。肆行无忌。捕务废弛如此。实堪痛恨。亟宜认真整顿。以挽颓风。著五城御史督饬司坊。慎选捕役。严密巡缉。稍有疏懈。立予参处。并著步军统领严饬营汛兵弁。遇有窃盗案件。赶紧缉拏。以期共济。缉获盗犯解交刑部后。该承审司员。总当研讯确情。按律惩办。毋存姑息之心。致涉轻纵。至有罪人犯中途脱逃。往往潜回京城。流为积匪。此等弊端。尤应严禁。著该部申明旧章。责成各省督抚严为稽查。于罪犯到籍到配。务当饬令地方官吏严加管束。其中途脱逃者。解役如何治罪。官弁如何议处。实力办理。庶盗源可清。盗风日息。毋视诰诫为具文也。　　

○又谕、豫师奏、西甯军饷紧要。各省月拨专饷。截至本月四月底止。共欠银四十七万两。本年仅据两淮报解银六千两。遵照部定章程。请将玩误甯军专饷之藩司议处。并请饬山东等省迅解欠饷等语。报解不及二成之河南布政使刘齐衔、著先行交部议处。以示薄惩。并著两江总督、江苏山东河南各巡抚、严饬藩运各司。限一月内。将积欠西甯专饷先行提拨一半。迅速解交西征粮台转解。嗣后仍当源源接济。不得再有蒂欠。以重军食。　　

○又谕、丰绅等奏、生息款项无从追缴。恳恩豁免一摺。甯夏满营通益库发商生息银五万五千两。前因借发兵饷及采买军粮。除提用外。实存无著本银三万七千八百三十余两。既据该署将军等奏称、当商产绝人亡。无从追缴。其提借各项。亦因饷项支绌。势难扣款归还。自属实在情形。所有此项通益库发商生息银五万五千两。著加恩准予豁免。以示体恤。　　

○谕军机大臣等、左宗棠等奏、摉剿巴家台贼巢。生捦匪首一摺。匪首苏家酉儿纠聚逃匪。窝伏平番红城后山之巴家台。恃险负嵎。经豫师函商左宗棠、穆图善、密派兵勇。前往剿捕。参将周兴禄率众攻破贼巢。守备刘定国将苏家酉儿捦获。余贼亦皆歼毙。即著该大臣等督饬各军。将在逃匪党悉数摉捕。此外有无贼巢。仍饬随时探剿。尽绝根株。河州等处军情。及现办抚事。有无头绪。并著左宗棠恪遵前旨。将详细情形据实具奏。将此由五百里各谕令知之。　　

○总理各国事务衙门奏、遵议船厂事宜。未可惑于浮言。浅尝辄止。应如李鸿章左宗棠沈葆桢所议办理从之。　　

○以礼部左侍郎察杭阿兼署户部左侍郎管三库事。　　

○以甘肃巴家台收破贼巢。予参将周兴禄、守备刘定国升叙。　　

○以库伦截剿窜匪出力。赏佐领密吉特多尔济等花翎。　　

○壬午上以孟秋时享太庙。前期亲诣行礼。　　

大清穆宗继天开运受中居正保大定功圣智诚孝信敏恭宽毅皇帝实录卷之三百三十六　　

