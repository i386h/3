<!-- { "loadSidebar": true } -->
○谕军机大臣等、都兴阿等奏、续查游民滋扰朝鲜启衅原委。并添派官兵拏办一摺。前因朝鲜国碧潼城管小坡儿镇地方。突被边外游民前往抢劫烧毁民房各情。当经谕令都兴阿等将滋事根由。查明妥办。兹据奏称、本年正月闲。有朝鲜人夫十三名。用牛爬犁十三张。由浑江口过江割草。被该处垦地游民拏获。匪徒吴思会等将十三人毙命。朝鲜复有人过江烧毁垦地窝棚。该匪等率领人众。攻破朝鲜小管平城。焚烧民房二十余处。掳掠军器财物。潜回前阳石柱子等处盘踞。又将朝鲜过江人伤毙数名。现派员前往查办等语。浑江口一带地方。多与朝鲜接壤。防范尤应严加。今该匪等胆敢过江焚掠。伤毙多人。若不及早拏办。何以慎固边防。该将军等自应遵奉前旨。催令奕艾迅速驰往相机妥办。并檄饬丰恩等酌带马队官兵。就近出鹼厂边门各处。晓谕垦地游民。毋任匪徒句结。吴思会各犯。现在盘聚石柱子等处。都兴阿等务饬丰恩等。会同奕艾将各犯按名拏获。尽法惩治。不准稍涉迁延。致该匪等闻风远逸。复酿衅端。至嗣后如何严禁奸民过江滋扰之处。并著该将军等酌度办理。都兴阿等业经饬令奕艾、将派员往查并现在办理情形。知会朝鲜义州官吏。即著礼部传知该国王。申明邦禁。约束近边人民。嗣后遇有过江滋扰互相仇杀者。亦须设法惩办。以期日久相安。毋稍懈弛。将此谕知礼部。并由五百里谕令都兴阿、清凯、麟书、恩锡知之。　　

○又谕、李宗羲奏、请将硫磺例价。暂免扣减三成等语。晋省阳曲县之王封、阳城县之东冶地方向有磺厂。自咸丰八年扣减三成。所发例价。不敷工本。磺户日形赔累。自系实情。所有该省硫磺例价。著照该抚所请。自同治九年春季为始。准其暂免扣减三成。俟陕甘军务肃清。再行照旧扣减。硫磺为军中利用之物。既经免扣三成。体恤商困。尤应严禁私贩。以肃功令。著李宗羲督饬该管官加意稽查。严防偷漏。毋任接济匪徒。是为至要。将此谕令知之。　　

○又谕、曾璧光奏、运售铅斤济用。请免厘税等语。黔省办理军务。及举行乡试。筹款维艰。现在提拨铅斤运赴各省售银济用。著马新贻、李瀚章、丁日昌、刘坤一、郭柏荫、查明遇有黔省运售铅斤经过关卡。均著免纳厘税。并饬各关卡毋得阻滞留难。俾资济用。将此各谕令知之。　　

○以礼部尚书万青藜兼署兵部尚书。　　

○追予安徽凤台阵亡守备冯鼎甲祭葬世职加等。　　

○命普济堂、功德林、煮赈展期两月。　　

○庚午。谕内阁、巡视五城给事中庆承等奏、宗室觉罗人等。如在外城滋事被获。请照旧例办理。及宗室觉罗妇女。如有具控案件。必须抱告。无庸自行赴案等语。著宗人府及问刑各衙门申明定例。遇有宗室觉罗人等犯事到官。遵照旧例办理。宗室觉罗妇女呈诉冤抑。须有抱告。不准自行出名具控。以符定制。　　

○以大理寺卿兴恩为都察院左副都御史。　　

○命五城煮赈展期两月。　　

○辛未。清明节。上诣奉先殿寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○以土默特革退扎萨克贝勒散巴勒诺尔赞弟头等塔布囊哈斯塔玛噶袭授扎萨克。　　

○壬申。以前任陕西巡抚乔松年为仓场侍郎。　　

○癸酉。谕军机大臣等、刘典奏、官兵追剿窜回叠胜。陕省现无回踪。并马正刚一股歼除殆尽。及剿击北山回土各匪获胜各摺片。回酋马长＜?氵凤＞等股句结游勇。由北山窜入内地。官军追剿情形。业经刘典先后驰奏。兹据奏称、刘端冕各军。在韩城等处击贼获胜。贼由临渭一带抢渡渭河。均经水师击败。高陵之贼。经魏纪鋆等率队败之。张佑庭、李辉武诸军。又于醴泉武功各境追贼叠胜。该逆渡泾之后。分路潜逃。附入游勇。亦已悉数冲散。其奔窜甘境者仅数百人。刘典现饬在陕各营。于陕甘毗连处所严密设防。马正刚一股。亦经刘端冕等追杀殆尽。据逃出难民供称。马正刚已被枪毙各等语。此次回匪纷窜挟疆。图绝甘军粮运。刘典督饬诸军追剿。叠获胜捷。该省已无贼踪。剿办尚属得手。刻下金积堡贼巢。甘军围攻正紧。其折窜甘境各匪。难保不句煽余党复谋东犯。牵掣进剿诸军。左宗棠当督饬在甘将士。将金积堡相机攻取。并檄饬派出援陕之军。将折回余匪拦头截击。务绝根株。近日甯灵一带军情若何。著随时据实具奏。以慰廑系。刘典亦当严饬各处驻营力加防范。不准稍涉疏虞。马正刚是否枪毙。仍著确切查明。此起零匪。究系逃窜何处。并著饬令在防将弁随时侦探。以期摉捕无遗。清涧等处踞匪。既经总兵由玉广等歼除净尽。而定边西境及花马池一带。复有回踪。并由安边窜来逃勇一二百名。在蒋家寨一带盘踞。甯条梁附近之吕家寨。亦有逃勇一二百名。是榆绥一带。防务尚未可松。著刘典即饬成定康等加意防维。毋稍松劲。惟陕省前次肃清之后。凡地方骚扰。半系土匪游勇句结回逆。此次安边等处逃勇。究由何营散出。其从前管带。究系何人。若任其纷纷肆扰。后患何可胜言。著左宗棠、刘典、分饬各路带兵官弁设法捦拏。并查明该管营官从严参办。一面将各处游勇妥筹安插。分虽遣散。以靖地方。将此由五百里各谕令知之。　　

○又谕、李鸿章奏、遵旨赴陕援剿。酌筹派拨一摺。据称西北地形平旷。回骑飘忽。非马队无以制胜。已令郭松林派员赶募马步队共十五营。周盛传赶募马队四营。并由鄂入陕饷项军火。遣员沿途察勘。设局接运。所筹均属周妥。著即赶紧办理。以资援剿。本日据刘典奏、陕军追剿内窜回匪及附入游勇捕斩殆尽。余匪折窜甘境各情。已谕知左宗棠等分别筹办矣。惟陕西留兵无多。甘回股数甚众。虽据刘典奏称该省现无贼踪。而窜回余匪。难保不复行句结。东犯陕疆。且据奏花马池定边甯条梁附近一带尚有匪踪。亟应赶紧堵剿。李鸿章著仍俟李瀚章抵鄂。及郭松林等募练就绪时。即行督军入陕。妥筹剿。办至摺内所称西安军需局探报。陕匪有窜鄂之说。湘营溃勇陆续东来。该督已令潭仁芳拨出两营。往扎河南淅川之荆子关要隘。以扼商南窜路。并分队联扎河口樊城。以固边防。即著檄饬该提督。督令在防将士实力严防。毋令匪川阑入。豫省距陕非遥。尤须早为堵御。著李鹤年迅拨劲旅。会同鄂省所派各军联络声势。以遏寇氛。其潼关一路。并著饬令马德昭悉心防守。毋涉疏虞。将此由五百里各谕令知之。　　

○又谕、李鸿章奏、请饬山西筹备军粮等语。李鸿章入陕剿贼。自应多备军食。以资饱腾。晋省滨河各处购粮尚易。著李宗羲督饬藩司迅筹垫款。遴员驰赴吉州蒲州一带。分投采办米麦各二万石。择地存储。以备该督由潼关进兵入北山时。就近运取。毋稍延误。傥一时办不及数。准于沿河州县存仓谷石。借拨应用。并著李宗羲先期筹备。务令足额。即咨报李鸿章。听候随时拨用。以济要需。将此由五百里谕令知之。　　

○又谕、李鸿章奏、请饬绥远城将军购办驼只等语。李鸿章现在督军入陕。解运军粮等项。极关紧要。著定安即派妥员。就近采购膘壮驼只二千匹。照料进口。俟该督入关后。派员迎提。务须认真挑选。不得稍有迟误。此项驼只价银。并即知照该督筹给。以清款项。将此由五百里谕令知之。　　

○以陕西省城办理巡防出力。赏布政使翁同爵、道员赵新花翎。免道员嵩寿属境失守处分。并赏还顶翎。　　

○以陕西韩城等处截剿回匪获胜。予提督李辉武等优叙。赏总兵官邓有胜、参将魏纪鋆、巴图鲁名号。余加衔升叙有差。予阵亡副将吴贤华、都司李金喜、千总李求致、把总毕宗永等、祭葬世职加等。　　

○予陕西清涧阵亡副将康华亭、千总刘秀逢、外委胡登科、祭葬世职。　　

○追予浙江各属阵亡殉难从九品田恤等绅民妇女一百三十七员名口分别旌恤如例。　　

○甲戌。谕内阁、志和、库克吉泰奏、审明滋事箭丁。及办理不善旗员。分别惩办。并妥议章程。开单呈览一摺。此案土默特旗八枝箭箭丁瘸子常明等。因该旗科派太重。辄以该箭丁不应归土默特旗管辖。聚众呈控。又复立会敛钱。抗不比丁。并有殴伤旗员霸抢地租情事。实属罪无可逭。瘸子常明、德尔沁扎布、丹珠尔、均著发往南五省驿站充当苦差。哈哈笑、老希、幅呢膺、幅受、听从霸地殴差。亦有应得之罪。著发交山东河南驿站充当苦差。均由理藩院定地发配。到配严加管束。该箭丁等事犯虽在咸丰十一年十月恩赦以前。惟始终怙恶不悛。且系积年滋事之犯。均著不准援减。嗣后遇有恩赦。亦毋庸查办。以示惩儆。未获之那木萨赖扎布、色斋、奈丹扎布、阿噶齐、玛哈萨都瓦等、著该地方该旗并知照邻境一体严拏务获。一俟拏获。即照瘸子常明等罪名。分别定地发遣。管旗章京阿昌阿、花尚阿等、因公科派钱文。虽非侵吞入已。究属不能体恤。署印协理松威、丹忠、疲玩糊涂。办理旗务。难期振作。均著即行斥革。土默特扎萨克贝子索特那木色登袭职在后。著宽免失察处分。一俟该旗诸事妥协。即由该都统给咨回京。毋得在旗逗遛。嗣后该旗事务。著卓索图盟长热河都统随时认真整顿。有犯必惩。以靖地方。志和等所拟章程八条。甚为明晰。所有八枝箭箭丁。仍著归土默特旗管束。并著理藩院将乾隆四十六年奏定章程。详细纂入则例。其管旗章京副章京。著即仍遵旧例。由理藩院补放。所称变通比丁章程。申明交纳丁钱旧章。及箭丁子女。不准妄行役使。随侍陪嫁。核减差派。加重越诉罪名。严拏讼棍各条。均著照所议办理。即著库克吉泰将所奉谕旨。并新定条款。刊刻晓谕。俾有遵循。另片奏、此次比丁。系一时权宜。未能尽归旧制等语。嗣后如尚有应行变通之处。著热河都统酌量情形。相机妥办。　　

