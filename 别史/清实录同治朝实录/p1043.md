<!-- { "loadSidebar": true } -->
○壬申。以翰林院修撰崇绮为河南乡试正考官。内阁中书王宪曾为副考官。翰林院编修朱逌然为山东乡试正考官。右春坊右中允徐致祥为副考官。翰林院编修曹秉浚为山西乡试正考官。福建道御史黄锡彤为副考官。　　

○追予浙江杭州殉难知县杨炳春祭葬世职。于江苏吴江县原籍建立专祠。　　

○癸酉。孝静成皇后忌辰。遣官祭慕东陵。　　

○湖广总督李瀚章等奏、遵旨整顿长江水师。严申纪律。饬令认真操练巡防。得旨、著该督抚会同水师提督黄翼升檄饬将弁认真操练。于该管地方严密巡查。遇有匪徒。立即捕拏惩办。毋得视为具文。　　

○甲戌。孝懿仁皇后忌辰。遣官祭景陵。　　

○谕内阁、御史秀文奏、请严禁内城卖戏一摺。京城内城地面向不准设立戏园。近日东四牌楼竟有泰华茶轩。隆福寺胡同竟有景泰茶园。登台演戏。并于斋戒忌辰日期公然演唱。实属有干例禁。著步军统领衙门严行禁止。傥敢故违。即行从严惩办。　　

○谕军机大臣等、毛昶熙奏、抵津日期并会商大概情形一摺。罗淑亚拟回京。商办诸事。英国使臣威妥玛亦劝其回京。据毛昶熙奏称此案全在地方官设法议办。就近与该公使商酌及早了结。若任令回京。转恐往返函商。致稽时日等语。所筹甚是。著曾国藩、毛昶熙、崇厚、悉心会商。与罗淑亚就近在天津迅速议结。毋令该公使回京。致此案转形稽滞。至为首滋事之犯。著仍遵前旨赶紧缉拏以为转圜地步。曾国藩等务当妥速筹办。上维国体。下顺舆情。以期力保大局。将此由五百里各密谕知之。　　

○又谕、库克吉泰奏、遵调蒙兵。需用经费请饬部筹拨一摺。此次调拨东三盟马队三千名。赴古北口驻扎听候调遣。需用行装盐菜等项银两。热河各库既无款可拨。自应豫为筹备。著户部即行拨银十万两解往热河交库克吉泰收存。俟该蒙兵到口后一切需用款项。即著撙节支放以昭核实。吉林黑龙江马队到口后。著仍遵前旨一体兼顾。并著派令寿长帮同操练俾成劲旅。该官兵月饷需用甚钜。著曾国藩、库克吉泰、会商奏办。其驻口听调应行支发口粮。著户部核议章程具奏。此次所调官兵原为备豫不虞。库克吉泰仍当慎密办理。不可稍涉张惶。所需火药铅丸等项。已谕知工部照数拨解矣。将此各谕令知之。　　

○又谕、刘昆奏、楚省援黔各军拟暂缓南图一摺。据称湖南自援黔以来。岁需饷银甚钜。积欠已多。湘中近日情形尚须防维补救。自固根本。拟饬席宝田设防清江北岸。清理善后事宜。俟川黔两省进剿得手。再派兵南渡夹击等语。黔省清江北岸业已肃清。正宜乘此声威进规台拱。将南岸各苗寨次第埽除。以期一劳永逸。若半途松劲。军务安有了期。刘昆虑竭湖南之力。不能竟事。先无以对湘民。未免畏难自阻。现当天气盛暑。援黔各军。著照该抚所请暂予休息。即著檄令席宝田趁此顿兵未进之时。迅将镇思施黄各属善后事宜依次兴办。务臻妥实。一面将积欠军饷设法清厘。转瞬秋凉。仍当迅速进兵荡平南岸。以竟全功。毋得惑于人言。转致事机迟误。各营如可裁汰归并。亦著该抚酌量办理。以节饷需。本省团防事宜甚关紧要。该抚仍当督饬各属实力整顿。以备不虞。川省援军亦不得稍存观望致失机宜。著崇实、吴棠、饬令会合楚军相机夹击。曾璧光身任黔抚。责无旁贷。务当严檄各营随时策应川楚各军。认真剿办。早靖疆圉。将此由五百里各谕令知之。　　

○以直隶永定河南岸续行漫溢。总督曾国藩、道员李朝仪、通判朱津、复下部议处。革署县丞主簿蔡鸿庆职仍留任。　　

○拨工部火药五万斤。铅丸三万粒。轰药一千五百斤。火绳五千丈。解赴热河备用。　　

○乙亥。谕军机大臣等、李鸿章奏、酌带各军克日起程。并代奏袁保恒请赴直效力各摺片。天津之事。现经毛昶熙前往会同曾国藩办理。旬日以来。法使罗淑亚仍复恃强逞忿。海口兵船虽止数只。惟夷情叵测。难保不陆续驶至。肆意要挟。必须及早布置。有备无患。方可徐图转圜。李鸿章现已饬令郭松林、周盛传等军分起起程。并先带亲军八营取道山西驰赴近畿。实能忠勇任事。深慰廑怀。该督驰抵直境后。应驻扎何处。届时再行请旨办理。袁保恒现办西征粮台。情形较熟。未便遽易生手。所请赴直效力。著毋庸议。李鸿章另片奏、请饬刘铭传赴营。前已谕知曾国藩饬令该提督赴直统带铭军。本日复谕英翰催令迅速起程。至所陈询明罗使所闻张光藻等主使有何证据。亦已谕令曾国藩等商办矣。将此由六百里谕令知之。　　

○又谕、李鸿章奏、罗淑亚必欲将天津府县正法。其照会内称实由府县帮同行凶。又称有主使动手之人。请饬毛昶熙等询明该使所闻得自何人。所查得有何据。须将如何帮同主使证据交出。由中外大员会同提集该府县当堂质讯。必两造俱肯认供。方成信谳等语。曾国藩现将天津府县解交刑部治罪。本日军机大臣呈递毛昶熙致总理各国事务衙门信函。有罗淑亚即拟进京之语。该府县解送到部时。万一罗淑亚欲到刑部亲看审讯。殊属不成事体。现在俄比各国均向总理各国事务衙门探听。将来该府县到部时。外国人能否前往听讯等语。虽经该衙门当时竭力阻止。然亦不可不防。不若仍令张光藻等在津呈递亲供。曾国藩等与罗淑五据理辩驳。较为妥善。将来定案时仍由刑部覆核。以符曾国藩原请交刑部之奏。著曾国藩等斟酌办理。本日已传谕钱鼎铭将该府县仍行解赴天津候质。曾国藩等于张光藻等抵津后。先后取具亲供。照会罗淑亚。如罗淑亚仍自狡执。再向询问该府县帮同主使究竟有何证据。即得之传闻。亦应将闻自何人确凿指出。再行当堂质讯以昭核实。若以游移无据之词。欲将该府县正法。断不能如此办理也。张光藻等既在天津传质。罗淑亚自亦应在津。以免往返函商。曾国藩等即可照会罗淑亚在津商办。以期迅速了结。如罗淑亚进京更无转圜地步。曾国藩等谅亦统筹全局。熟计深思。至正凶亟应严缉。前所获犯赶紧审讯议抵。较之空言抵制者更为得力。原片均著钞给阅看。将此由六百里各密谕知之。　　

○又谕、传谕直隶按察使钱鼎铭。已革天津府知府张光藻、已革天津县和县刘杰、前因曾国藩奏明交部治罪。惟该革员等应得之罪。亦应在津取有亲供。质讯明确。再行交部核办。方昭平允。著钱鼎铭即行派员将该革员等解往天津听候质讯。　　

○又谕、李鸿章奏、请调提督赴营等语。直隶天津滋事一案。不能不豫为布置。李鸿章现已遵旨督兵驰赴近畿以备缓急。前任直隶提督刘铭传谋勇兼优。威望素著。该提督深明大义。当此事机吃紧之时。自应力图报效。著英翰即行传谕刘铭传克日兼程赴营。藉资统率。驻扎张秋铭军马步各营。业经曾国藩调赴沧州一带。并著知照该提督深明前进以期迅速。将此由六百里谕令知之。　　

○又谕、李鸿章奏、现已督军由陕赴直。所部各军需饷甚殷。请饬催各省协饷等语。著吴棠将应解李鸿章军营月饷三万两。迅速径解湖北粮台。其山东月拨银二万两。著丁宝桢就近委解刘盛藻军营应用。至江苏浙江应解李鸿章军营额定月饷。即著马新贻、丁日昌、张兆栋、杨昌浚、照数拨解以应急需。将此由四百里谕知马新贻、吴棠、丁日昌、丁宝桢、并传谕杨昌浚、张兆栋知之。　　

○丙子。慈安皇太后圣寿节。遣官祭太庙后殿奉先殿。　　

○上率王以下文武大臣诣慈宁门行庆贺礼。众官于午门外行礼。　　

○诣绥履殿慈安皇太后前。侍早膳。　　

○奉慈安皇太后慈禧皇太后幸潄芳斋。侍午膳。　　

○谕军机大臣等、曾国藩等奏、法使仍执前议径行回京商办一摺。罗淑亚无礼要挟。所请府县抵偿一节。万无允准之理。昨已传谕钱鼎铭将张光藻等解赴天津。并令曾国藩等取具该府县亲供。照会该使。以期迅速了结。今罗淑亚既因不遂所欲。悻悻回京。此时中外一心。非理之求。总理各国事务王大臣自能坚持定见。力拒诡谋。曾国藩等仍当将缉凶等事赶紧办理。不得因该使业已来京稍涉松劲。一面饬张光藻等速递亲供在津候质。如此办法。该使理屈辞穷。或当自行转圜回津商办也。另片奏、请将福建船局购办京米截留二万石存储津郡。备李鸿章军营及铭军全队之用。系为豫筹兵食起见。著照所请行。将此由五百里各密谕知之。　　

○又谕、传谕直隶提督傅振邦。前据傅振邦奏、部署各军于初五日由古北口起程赴津。兹据曾国藩等奏请饬该提督暂缓来津等语。古北口练军及提标营各官兵本可缓为徵调。该提督于接奉此旨后。无论行抵何处。即行折回古北口。暂缓赴津。仍著将新练各军勤加训练。悉成劲旅。不可有名无实。　　

○予贵州八寨等处阵亡副将周发荣等祭葬世职加等。　　

○予贵州历年阵亡从九品陈桂茹等绅士弁勇一百十八员名分别赏恤如例。　　

○豁免山东东平州道光年闲民欠摊徵堤工银。　　

○丁丑。谕军机大臣等、前因天津民教启衅。谕令沿江沿海各督抚等于各口岸严密设防。谅该督抚等已遵旨筹办。津事尚无头绪。罗淑亚多方要求。虽据曾国藩等据理驳斥。该使臣桀骜性成。未能就我范围。现又由津至京。能否不至决裂。未可豫定。此时惟有先筹防守。以杜洋人窥伺之心。著马新贻、英桂、瑞麟、李瀚章、丁日昌、英翰、刘坤一、丁宝桢、郭柏荫、刘昆、李福泰、黄翼升、张兆栋、杨昌浚、于各该省通商口岸迅速筹防。万一洋人兵船驶至。务须设法堵御。毋任其乘虚肆扰。或至占踞口岸。如有疏虞。惟该督抚等是问。所有沿江沿海水陆官兵。仍当懔遵前谕力加整顿。并著将现办情形详晰具奏。将此由六百里密谕马新贻、英桂、瑞麟、李瀚章、丁日昌、英翰、刘坤一、丁宝桢、郭柏荫、刘昆、李福泰、黄翼升、并传谕张兆栋、杨昌浚知之。　　

○又谕、崇厚奏、体察津郡现时情形。拟即来京陛见一摺。崇厚著即来京。其三口通商大臣一缺。著毛昶熙暂行署理。崇厚即将关防交毛昶熙接收。毋庸携带来京。津门应办事宜。仍著曾国藩、毛昶熙、懔遵叠次谕旨妥速筹办。将此各谕令知之。　　

