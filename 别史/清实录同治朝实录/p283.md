<!-- { "loadSidebar": true } -->
○谕内阁、御史丁绍周奏、请筹弭盗之方以资整顿一摺。京师比年以来。劫案层出。叠经严谕申诫。整饬缉捕。而盗风并未少息。捕务仍形废弛。总由各该管地面官。及直班官兵等。平时于贼匪窝顿处所。漫无觉察。事后又不能认真躧缉。有犯必惩。以致宵小肆行。毫无忌惮。似此因循玩愒。畿辅重地。为害曷可胜言。著步军统领衙门。嗣后务益严饬营弁兵役。于所辖地段。不分昼夜。严密巡查。如遇抢劫等案。除失事之地面该管官。从严参办外。并将获犯供出窝顿地方。及事后俵分寄顿处所之该管地面官。及直班营弁等。照失事地面官律。一体惩办。至刑部反狱及炮局失炮各案犯。著步军统领衙门迅速勒限严缉。务将案犯悉数弋获。不准一名漏网。傥限满无获。即行从严惩办。毋稍姑容。　　

○谕议政王军机大臣等、刘长佑奏、由粤抵津。由津定期赴营各一摺。并自陈筹兵筹饷各片。刘长佑闻命北上。即日前赴军营。甚慰盼怀。直隶大顺广所属地方。前因降匪张锡珠等为乱。冀州南宫等各州县。横被蹂践。入春以后。叠经崇厚奏报。各军分投堵剿。该匪已由临清渡河。窜过东境。本月望后。复由小滩等处袭渡河岸。窜扰曲周平乡甯晋等县境。节据崇厚奏报。贼复渡河。马队千人。嗣复沿路裹胁步贼二三千名之多。虽据声称现饬步马各军赶过甯晋。向东南追剿。殊恐此贼未经痛剿。所至又复蔓延。畿南密迩京师。北路之防尤要。第仅将贼驱出境。直东交界。地多平衍。运河一衣带水。穵濠筑垒。亦难恃以为固。贼踪往来剽疾。必得痛加剿洗。迅将全股殄灭。方足以儆凶顽而靖畿辅。刘长佑久历戎行。声威颇著。到营后察看贼情地势。将直省现有马步各军。将及万人。申之军律。布以方略。定能所向有功。该督所奏治兵筹饷其源皆出于察吏。洵为探本之论。直隶吏治废弛。清厘整饬。自当积渐为之。不求速效。不恤人言。方能有所裨益。该督到任。总当尽其心力。慎毋有所顾虑。致多牵掣。朝廷亦断不为一切遥制也。现在直隶军营。已有吉林黑龙江马队合五百名。署提督恒龄所带马队七百名。又有由京派出成保、萨萨布、所带京旗马队。统计为数已复不少。该督所拟派拨吉林黑龙江及蒙古马队。自可无庸再调。僧格林沁剿办亳捻。已将张落刑等巨逆。捦戮殆尽。昨已饬令酌带马步各队北来。先剿直东之贼。傥能迅至。更可商同剿办。山东临清一带。节经谭廷襄奏闻。派兵调团堵剿。应如何设法兜击。随时知照谭廷襄并力办理。其宋景诗等降众。前经崇厚、谭廷襄、请令随同剿贼自效。诚恐狼子野心仍怀反侧。此时虽在东境。与直省军营声息相通。著刘长佑到营后悉心体察。并酌量应剿应抚。抑应暂为羁绁。如何控驭之处。妥为筹定。具奏办理。将此由五百里谕令知之。寻奏、宋景诗等降众。拟仍暂为羁绁。以孤贼势而纾兵力。报闻。　　

○又谕、刘长佑奏、驰抵直隶日期。并称军务吏治。委任需人等语。直隶为畿辅重地。现在贼氛回窜隆平甯晋一带。攻剿正形吃紧。且刘长佑到任伊始。一切筹兵筹饷。整饬吏治。在在需员。著毛鸿宾饬令李明惠等迅即招募成军。由轮船驶赴天津以期迅速。所需口粮路费。即由湖南广东筹给。核实开报以利军行。并著曾国藩、晏端书、黄赞汤、张凯嵩、毛鸿宾、迅即分饬该督所调之郭昆焘等。克日驰赴直隶。交刘长佑差遣委用以资指臂。将此由六百里各谕令知之。　　

○又谕、李续宜奏、定期起程赴皖。并请开缺专办军务一摺。李续宜假期已满。因父病未愈。请宽限二十日。于三月初十日起程。著即迅速起程赴皖。该省军情。自僧格林沁捦获逆首张落刑后。近虽尚称平稳。惟和含等城踞匪。时图由皖窜楚。以牵掣金陵后路援师。防务仍形吃重。其淮北零星股匪。仍须次第剿除。至下蔡以北。苗练所收各圩尚多。现虽不敢鸱张。恐该练日久生飞。复形反侧。一切筹办淮防。驾驭苗练。亟须李续宜相机妥办。谅该署抚必见及此。不至稍涉延缓也。至军务与地方应办事宜。必须联为一气。始能收臂指之功。李续宜请开皖抚之缺。专办军务。诚恐事权分属。或致呼应不灵。于军务地方转无裨益。李续宜惟当身任其难。力图报称以副委任。毋庸固请开缺。将此由五百里谕令知之。　　

○又谕、多隆阿奏、起获贼赃充饷。现在筹办情形。并甘回不可轻抚。穆腾阿奏、请饬司道筹济军食。并调回西安马队各摺片。多隆阿一军。自去冬赴陕。至今已阅五月。仅收到湖北山西直隶协饷银两。陕西河南山东等省协款。尚未接到分厘。以致该营五月以来。仅发一月之饷。情形十分竭蹶。现经各营兵勇。在王阁村摉出窖银二十一万三千有零。由多隆阿运回封存。即将此项未发月饷。作正开销。具见该大臣办事认真。著即照所议办理。前因该大臣攻拔王阁村羌白镇回逆老巢。移军进取仓头。恐同州一带空虚。特经谕令德兴阿督带所部。由蒲州渡河。进驻同郡。为大军后路声援。该大臣现办情形。与朝廷前降谕旨。适相符合。著即饬令德兴阿遵奉前旨。迅速移军同州以资防堵。至甘肃盐茶厅等处回众。曾将滋事首要各犯。捆献投诚。尚可准其悔罪自新。若固原回匪。因该地方有招抚之议。竟乘官民不备。袭陷州城。致居民惨遭荼毒。非痛加剿洗。不足以儆凶顽而申国法。据多隆阿奏、甘省又有议抚之说。请饬该督慎重办理。著熙麟、恩麟、转饬在事文武审度机宜。不可轻行议抚。其业经就抚各回众。仍著随时防范。不可稍涉大意。西安驻防官兵月饷。瑛棨欲自二月起。每月改以二成实银给发。又欲将月需兵米。仅给二升五合。不敷米豆。折价发给。实不足以资糊口。该处城垣。均赖驻防旗兵登陴固守。岂能责令枵腹荷戈。该抚于回匪起事之初。并未饬令司道豫储仓库。致令城中坐困日久。兵饷无出。因循玩误。实堪痛恨。著即督饬该藩司粮道设法筹画。务将驻防兵饷。仍按四成实银发给。米粮折半六斗。不敷米豆。折价支放。以济急需。傥仍前膜视。致令饥军哗溃。恐该抚及司道等不能当此重咎也。省垣城大兵单。防兵二千。不敷分布。穆腾阿现拟将雷正绾军营派援鄠县之马队二百八十余员名。及防守北关营盘兵丁二百名。一并撤令归伍。分拨守陴。惟鄠县一带。亦须兼顾。著会商多隆阿、瑛棨、酌度情形办理。山东军务正当吃紧。所有该处军营之西安马队。断难撤回归伍。穆腾阿务当督饬现有兵力。妥为防剿。毋稍疏忽。将此由六百里谕知多隆阿、穆腾阿、熙麟、瑛棨、并传谕恩麟知之。　　

○又谕、庆昀奏、由草地台站赴任。请准随带兵弁等语。庆昀拟由草地取道绥远城等处。以入甯夏。该省军情方亟。所请之张家口员外郎保顺、蒙古佐领伊什贡布、满洲佐领额勒洪额、骁骑校禄彭、均著准其随带前往。其平日所练官兵。有技艺娴熟通晓蒙语者。并准其酌带二三十员名以资得力。甯夏匪股现已投诚。仍当妥为安抚。固原被陷尚未克复。附近一带匪股尚多。必须剿抚兼施。方能有裨大局。该将军部署既定。即须克日起程赴任。与熙麟、恩麟等、会商妥筹办理。毋负委任。该将军起程后。阿克敦布未到任以前。察哈尔都统印务。著廉至暂行署理。将此谕令知之。　　

○又谕、德勒克多尔济奏、请将玩视军务之扎萨克郡王议处一摺。前因甘肃灵州回匪肆扰。饬调蒙古两盟兵。于沿边冲要驻扎。原以保卫该旗游牧边界。乃鄂尔多斯扎萨克郡王额尔奇木毕哩克、于邻省需兵孔亟之时。并不即时督率前往。分段设卡。迨经伊克昭盟长催促至再。仍敢故违期限。托病迁延。实非寻常玩误可比。额尔奇木毕哩克、著交理藩院议处。蒙古部落散处边地。各省用兵从未轻易调派。此次甘回变乱。鄂尔多斯七旗游牧地方。与陕甘两省毗连。前经谕令将两盟兵调防。为保全该旗边防起见。该郡王何得任意眈延。著德勒克多尔济催令赶紧设卡。探明贼踪。认真防范。不可再有贻误。并宣示朝廷意旨。使知防边实以自卫。若能奋勉图功。必当优加奖赏德勒克多尔济、身任边疆重地多年。于一切防剿事宜。缓急轻重。自当谙悉。且于蒙古官兵。必能联络一气。务即明白晓谕。俾各知踊跃从公。藉收指臂之助。将此由五百里谕令知之。　　

○又谕、前因黔省官民擅杀教民一案。必须持平办理。特赏给劳崇光头品顶带。驰往查办。并谕令张亮基以总督衔署理贵州巡抚。兼署贵州提督。于到黔时将明发谕旨宣宗。会同崇实、劳崇光、将此案迅速妥办。兹据崇实奏叠奉寄谕。密陈筹办情形。请先声明何冠英田兴恕之罪。宣示中外。再命廷臣严议罪案。并先将韩超交部议处。以存国体而服远人各等语。所奏不为无见。何冠英虽独创异议。系属已故之员。且据该教民钞呈何冠英等办理教民信函内、系与田兴恕联衔。若专坐何冠英之罪。该公使等恐难允从。至田兴恕不遵谕旨离黔。日形跋扈。殊干法纪。即从严惩办。亦不得谓非情法之平。惟案内关涉教民。必须中外均无异议方可施行。张亮基已自成都起程。二月内可抵黔省。著俟到黔时。即将前寄谕旨宣示。一面遵照前旨。催令田兴恕起程赴川。解其兵柄。其前此录寄田兴恕被参各款。并著一面查明。会同劳崇光、崇实覆奏。届时再降谕旨。宣示田兴恕之罪。较之凭空结撰者差胜。如田兴恕仍敢抗违。是其跋扈不臣。万难宽贷。即著张亮基传旨革职拏问。严行审讯。至教民案件。如何完结。能否不至抵偿之处。崇实、张亮基、仍应先行定拟具奏。不得专候总理各国事务衙门之信。韩超欲以此事专罪戴鹿芝一人。难免非受田兴恕挟制。断不可行。崇实所请将韩超先行交易之处。著一并俟张亮基等奏到时。再降谕旨。张亮基奉到此旨。务须慎密。俟劳崇光到时。酌核情势。会商妥办。崇实摺著钞给阅看。将此由六百里各密谕知之。　　

○以奉天各属捕盗并承审出力。赏防御穆特布花翎。丛登甲等蓝翎。余升叙有差。　　

○追予浙江杭州殉难副都统杰纯入祀京师昭忠祠。　　

○豁免四川青神县被扰地方咸丰十一年暨同治元年额赋。　　

○辛丑。谕内阁、吏部奏、户部郎中员缺声明请旨一摺。户部候补郎中王正谊。系发往河南差委之员。其于该部郎中缺出。应否拟补。自有定章。即使原定章程内有未经议及之处。不妨将章程详加酌议。奏明办理。若似此等寻常事件。动辄请旨。亦安用设有专司铨选之吏部为耶。此摺著吏部再行核议具奏。　　

○壬寅。孝昭仁皇后忌辰。遣官祭景陵。　　

