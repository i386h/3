<!-- { "loadSidebar": true } -->
○谕内阁、前因杜尔伯特汗爵争袭涉讼。经理藩院遵议具奏。降旨令棍布扎布承袭汗爵。兹据麟兴等奏棍布扎布呈称。报捐银四千两。恳请赏还亲王。并请于巴咱尔扎那、及噶勒章那木济勒二人内。酌定承袭汗爵等语。览其情节。殊不可解。棍布扎布所捐银两。著毋庸赏收。所有此案原委。仍著奎昌、福济车林多尔济、会同麟兴、锦丕载多尔济、荣全、传集人证。详讯确实。奏明办理。　　

○谕军机大臣等、前因鸿胪寺少卿朱学勤奏、请暂停六军。拟将派调遵化等军饷项。归于军需饷下支给。当经谕令官文会同左宗棠等妥商筹办。兹据官文奏称、刻下防剿捻逆。直隶练兵。有全军调防者。有调数营赴前敌助剿者。未便撤令归伍。体察情形。六军现难停止。所需练饷。仍请按月给发各等语。该省练军。现调各路防剿。即著暂缓停撤。所需练饷。仍著按月照数给发。俟剿匪事竣。即著官文会同左宗棠等。将六军应否停止。并该少卿所奏安插各营勇丁等情。一并妥议具奏。将此由四百里谕令知之。　　

○又谕、李鸿章奏、各军兜剿获胜。布置情形。并豫军追贼大捷。刘铭传患病。开释革员家属各摺片。王正起、陈国瑞等军。在茬平高唐等处剿贼获胜。程文炳、牛师韩、在高唐截击。张曜、宋庆、在夏津东南拦截。亦均有斩捦。贼匪现由陵县以南。窜往临邑。著李鸿章檄饬追军。与该处团勇合力兜剿。痛加歼戮。毋任喘息。东昌临清牐河。水势浅涸。李鸿章现调马德昭军前赴东昌助守。著即督饬在防各军。联络声势。协力防堵。毋任贼众窜越河墙。临清牐河以下运防。并著设法严密布置。毋稍疏漏。张曜、宋庆、在临邑剿贼大胜。所部出力将士。准李鸿章存记。汇案保奏。刘铭传现患骽疾。著李鸿章催令赶紧医治。一俟痊愈。即檄调赴营。毋任迁延自便。现在贼势渐形穷蹙。李鸿章正当乘此机会。督饬诸军。更番轮击。以期迅速蒇功。若仅知防守运河。置进剿为缓图。必至贼焰复张。办理更难措手。李鸿章务当一面防守。一面追剿。不可顾此失彼。致失机宜。另片奏、请将陈国瑞营军饷。由山西等省拨解。本日已寄谕郑敦谨等接济矣。该侍卫前已有旨令李鸿章调遣。著该大臣即檄令力洗旧习。奋勉立功。以观后效。如其故智复萌。不遵约束。李鸿章亦当随时参奏。所请将桂锡桢兄子释放之处。桂锡桢剿贼出力。如果始终不懈。俟军务完竣时。自当将该革员家属全行释放。并将桂锡桢加恩奖励也。将此由六百里谕令知之。　　

○又谕、吴坤修奏、皖军设局转运。请饬护解一摺。据称皖军现在山东东昌一带剿贼。距后路粮台较远。饷项军火。转解维艰。应于东西两路各设转运局。就近运解。东路以清江浦为总局。济甯为接运。西路以汴梁省城为总局。封邱道口为接运。请饬经过地方官随时照料。妥为接护等语。著官文、曾国藩、丁日昌、丁宝桢、李鹤年、各饬所属。遇有皖营转运委员到境。迅即代雇舟车。派拨兵役。妥为护送。并传知各乡圩寨。不得留难稽滞。以便随到随解。并著吴坤修咨会英翰。派员迎提。以济军食。将此由五百里谕知官文、曾国藩、丁日昌、丁宝桢、李鹤年、并传谕吴坤修知之。　　

○又谕、现在山东各军云集。需饷孔殷。陈国瑞带马步数千。驰赴东省剿贼。已谕令归李鸿章调遣。惟该军饷项无出。殊难进剿。所有山西部定月协李鸿章军营饷银一万两。即著郑敦谨按月迅速派员解交陈国瑞军营。以济急需。并著刘坤一、李瀚章、无论何款。各月拨银一万两。解交李鸿章军营。以资转发。各该抚于奉旨后。即著按月照数拨解。不容稍有短欠。并著按月咨报神机营。以备查考。将此由六百里各谕令知之。　　

○又谕、郑敦谨奏、河保吃紧。分饬堵御并请饬陕省另调一军。驻扎榆林各摺片。前据德勒克多尔济等奏、贼匪攻陷神木。扰及府谷等处。当经谕令郑敦谨派兵取道河保。迎头截击。兹据该署抚所陈各节。与德勒克多尔济等前奏。大略相同。现在陕省之边内草地。均有贼扰。晋省边内之河保。口外之清托萨包等处。同时吃紧。该署抚虽已咨明绥远城将军。添兵严防口外沿河各处。其河保沿边各处。已饬在防文武各员弁分投堵遏。布置渐能周密。惟防务万分吃紧。非有大员亲往统率。不能联为一气。现在潞泽防务较松。著郑敦谨另派妥员驻守。即行驰往河保一带。择要扼扎。严督在防各将士加意梭巡。实心堵御。傥有稍涉疏懈者。即著该署抚严参惩办。毋稍姑容。陕省贼氛日炽。晋省河保各邑暨萨托清等城。更形吃紧。著库克吉泰、刘典、遵奉前旨。迅拨得力兵勇。将延榆等处回匪。实力剿洗。即著驻扎榆林。严扼沿河边隘。与晋省防兵互为声援。毋稍疏失。将此由六百里各谕令知之。　　

○又谕、伊勒屯、何琯奏、请饬拨巴里坤军饷一摺。巴城自军兴以来。满汉官兵饷项。每年共需银十四五万两。方可敷衍支放。乃自同治三年后。由乌城领到饷银。每年或一二万两二三万两不等。自上年八月以来。由安敦拨到军粮。亦属不敷支放。本年由乌城领到饷银五千两。杯水车薪。无济军食。兵丁嗷嗷待哺。困苦难支。实属可悯。亟应速筹拨解。以赡饥军。著郑敦谨迅速筹拨新疆专款银二十万两。解至归绥道库。即由归绥道派员转解乌里雅苏台将军收纳。此项饷银解到后。即著麟兴迅即知照伊勒屯、何琯、派员迎提。并著文麟将安敦玉等处粮石。每月筹拨京石粮四千石。按月解交巴城。毋稍延误。将此由五百里谕知郑敦谨、麟兴、文麟、伊勒屯、并传谕何琯知之。　　

○又谕、麟兴等奏、请派大员会定界址一摺。新疆毗连俄境。分定界址。应建界牌鄂博等事。亟应速筹办理。所有乌里雅苏台地方。著派荣全。科布多地方。著派奎昌。布伦托海地方。著派李云麟。各于应行建立界牌鄂博之处。会同俄国。分界官员。详慎妥办。以期早日了结。将此由五百里各谕令知之。　　

○辛未。谕内阁、盛京将军都兴阿、著管理神机营事务。授为钦差大臣。驰赴天津等处。会同左宗棠、李鸿章、剿办贼匪。所有春寿、陈国瑞、张曜、宋庆、四军马步各队。均归调遣。其余吉林黑龙江马队。并著都兴阿酌量劄调。都兴阿所请随带之侍卫兴淩等、均著准其带往。三口通商大臣兵部左侍郎崇厚、著帮办都兴阿军务。兼筹粮饷军火。以资接济。仍驻天津督办防守事宜。前有旨谕令左宗棠、李鸿章、限一月内灭贼。迄今限期已满。贼股仍未歼除。实属督剿不力。均著交部严加议处。仍责令该大臣等。会同都兴阿协同剿贼。务将此股捻匪迅速殄灭。毋再迁延。致干重咎。都兴阿未到以前。该大臣等仍当严饬各将领认真防剿。毋稍观望。致误戎机。寻吏部议、左宗棠、李鸿章、均照不应重公罪降二级留任例上加等。议以降三级留任。事关军务。不准抵销。从之。　　

○谕军机大臣等、前因捻逆窜扰直东。大肆猖獗。叠经谕令左宗棠、李鸿章、督兵剿办。并立定限期。令于一月内剿办净尽。现在限期已满。而贼匪全股。尚未荡平。仍复奔突自如。该大臣等办理毫无成效。本日已明降谕旨。将左宗棠、李鸿章、交部严加议处。并令都兴阿管理神机营事务。授为钦差大臣。兼命崇厚帮办都兴阿军务。都兴阿久历戎行。于管带马队事务。尤为熟悉。是以令其前赴直东一带。会同左宗棠、李鸿章剿贼。期于追剿迅速。早行蒇事。该大臣务当与左宗棠、李鸿章等、合力同心。妥商筹办。不得稍分畛域。崇厚亦当妥筹军火粮饷。接济都兴阿军营。并将天津防务严密布置。不得稍形松懈。左宗棠、李鸿章、与都兴阿同办一事。尤当互相联络。随地策应。于运河防务。固宜尽力布置。于会剿事宜。亦不可稍涉推诿。致懈军心。官文、丁宝桢、英翰、于防剿事宜。当随时与都兴阿、左宗棠、李鸿章、合力筹办。不可稍有观望。以期共殄贼氛。懋膺上赏。将此由六百里各谕令知之。　　

○又谕、崇厚奏、派拨兵勇。赴减河下游防守。并曾国藩等奏、调用闽省轮船赴津各摺片。天津减河上游。已经左宗棠抽派刘松山郭运昌等营匀扎。其下游自吴庄至祁口一带。现经崇厚派令刘景芳余承恩春霖三军防守。并添募勇丁两营。以资厚集。所陈于不浅处所。遍掘陷阬。穵断岑子头高埂。并雇雁艇枪勇巡防各节。筹办尚属周妥。著即认真办理。不得有名无实。苏省捕盗轮船。不适于用。闽省之华福宝轮船。现在上海。可以移调北来。俟驶抵天津后。著崇厚饬令该督带委员沈应奎等。于津门沿海洋面一带。实力巡缉。以杜洋人接济捻匪暗相句结之弊。所有军火粮饷。并著妥筹接济。毋令缺乏。曾国藩等原片。著钞给阅看。将此由五百里谕令知之。　　

○又谕、有人奏、直隶顺义县。有著名匪棍张桂林。原名张添恩。在城东之小店村地方。句串吏役。设立私刑。威逼乡里。并在杨各庄聚养匪人。肆行抢掠。伊侄张钧。与之同恶相济。所奏如果属实。大为地方之害。著万青藜、王榕吉、确切查明。如果实有其事迅即派员查拏惩办。据实具奏。原摺著钞给阅看。将此各谕令知之。寻奏、遵讯张桂林尚无聚匪抢掠各情。而素行凶横属实。应发极边充军。张钧被人屡控。亦非安分良民。应杖责枷号。满日递交本县严加管束。从之。　　

○又谕、张之万奏、清淮饷绌。请饬催解一摺。清淮军需。本极支绌。加以派兵远征。尤须各省协助。方足以资接济。著李瀚章迅将上年欠解协饷一万五千两。即行补解。并著刘坤一、刘昆、何璟、将本年协饷提前筹解。以济饷需。将此由五百里谕知刘坤一、李瀚章、刘昆、并传谕何璟知之。　　

○命头等侍卫索布多尔扎布赴钦差大臣都兴阿军营。听候差委。　　

○追予江苏大仓被戕千总钟友胜、陈茂全、祭葬世职。如阵亡例。　　

○壬申。谕内阁、文麟奏、请将藉病逗遛之已革游击议罪等语。甘肃已革游击希朗阿、前经文麟奏带出关。辄敢托病。延不赴营。该革员本系获咎参革投营效力之员。仍复意存规避。实属胆玩。希朗阿即著交部照例议罪。并著穆图善饬查该革员现在何处。责令回旗。听候部议。各路统兵大臣。均不得率请留营。以杜取巧。　　

