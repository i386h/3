<!-- { "loadSidebar": true } -->
○谕内阁、步军统领衙门奏、团防练勇进城。管门官兵。未能详查具报。请交部严议一摺。据称八月二十八日夜。翼尉永恰哈带兵巡夜。于总布胡衕地方。见有五六十人。均白布蒙头。手持鸟枪器械。恐系贼匪聚众。当经禀知署提督存诚等派兵查拏。并饬南营署游击赵清等前往详查。旋据赵清等面禀。前往总布胡衕户部郎中邵维城家。询据该郎中声称。有职亲兵部主事督办梁家园团练吴承恩派委守备衔鹏展等带领团勇五十名。由正阳门进城拏案。赴宅借住等情。经存诚等查明属实。当饬练勇归队。所有正阳门门领等官于团勇入城。并不实力详查。即时呈报任意疲玩。请交部严加议处等语。门领等官。有稽查出入之责。何以于此项练勇多人结队进城。并未盘诘详报。实属职守有乖。正阳门城门领瑞禄、门吏顺庆、均著交兵部严加议处。以示惩儆。其正阳门外费延吉官厅。例有官兵该班。何以亦未经认真稽查。著该旗都统查明惩处。至外城团勇。查拏奸宄。原系分所应为。惟未经知照营汛地方。遂令人心惊疑。几至误认为贼。酿成事端。亦属办理不善。此项练勇。是否经团防处派令进城拏案。所拏何案。何以辄向邵维城家借住。抑系该带勇官藉词搪塞。并著该团防大臣查明据实具奏。嗣后外城团勇。如或进城查拏案件。著该团防大臣先行密为知照步军统领衙门。以便该衙门饬知各地面官协同查拏。毋得稍有疏忽。致干咎戾。寻团防大臣奏、八月二十八日。有素作眼线之王三。至练勇局禀称。土匪杜瞎虎、石报儿等、欲在东城行劫。带勇司员吴承恩、即时派队进城查拏。惟未经回明行文知照营汛地面。实属不合。请将吴承恩交部议处。从之。　　

○谕议政王军机大臣等、有人奏、请将江南粮台。归并江北办理。据称江北地方。现设南北两台。当此经费支绌之时。南台一局。大可归并北台办理。不独撙节度支。即将来北岸肃清。各营渡江会剿。粮台事权归一。呼应尤灵等语。所筹系为慎重饷糈起见。于现在情形。亦相符合。著李鸿章、吴棠、详细筹商。据实具奏。又据冯子材奏、镇营现已裁并军额。厘减饷章。从前积累。一体埽除。惟南台陆营饷项。进款短缺尚多。前办粮台江清骥曾经奏明。在江北各州县劝捐镇营兵米。当兹收成丰稔。大可循案劝捐。此项兵米有著。即以上海米价。解营充饷等语。并著李鸿章、吴棠、遴委江北大员。督饬各州县认真办理。毋许稍存观望。贻误军糈致干罪戾又片奏、镇江西南逆匪。窥伺镇防。每于六七摆渡口往来。欲偷越鲇鱼套各圩。窜偪金山。另股由炭渚出窜江边。有由柿叶洲偷渡大江之意。该处本无水师。虽经冯子材派令副将秦礼国酌拨炮船。前往泊防。殊恐船只太单。不能得力。著都兴阿察看情形。转饬水师总兵黄彬酌拨炮船十只。前往协守。冯子材仍督水陆各营。将镇防战守。严密妥筹。当此饷章新定。尤须加意拊循。恩威并济。以收实效。并将丹阳句容解散胁从。妥慎办理。投诚难民等。亦当妥为赀遣。毋稍大意。将此由五百里各谕令知之。　　

○又谕、明绪奏、现办会勘地界。未能前赴伊犁审案一摺。明绪现在塔尔巴哈台。会同明谊与俄国使臣议勘地界。势难前赴伊犁。与常清会讯案情。所有巴哈善、三音珠等互讦之案。著即专交常清审办。将此谕令知之。　　

○承修定陵工程大臣周祖培等、奏报金券合龙。得旨、敬悉。　　

○以江苏江浦等处解围出力。赏提督倪文藻、董占品、朱元兴、总兵官李明富封典。按察使李元忠二品封典。副将陈玉安、游击陈广俊、巴图鲁名号。副将邵德培等花翎。运同袁鸿祐等蓝翎。余升叙有差。　　

○调大凌河官马五百匹。赴陕西军营备用。　　

○壬午。上诣观德殿几筵前供奠。　　

○谕内阁、宗人府奏、已革亲王甲数。请分别裁撤一摺。另片奏、田产应否裁撤。例无明文。请旨遵行等语。已革郑亲王端华、怡亲王载垣、获罪甚重。其红白蓝甲并田产等项。即悉行裁撤。亦属咎所应得惟念伊等先人。以贤亲之谊。功在旂常。若因子孙不肖。致令乃祖乃父。祀事阙如。并本支族人。因之困乏。眷怀勋旧。良用恻然。已革郑亲王端华、仅有原领红甲数目。其蓝白甲名目当时并未分清。除端华名下分内月领外。照定额不敷裁撤。查系早年即分与众宗室等支领。著将端华名下应裁甲数。照例裁撤。余均加恩免其按名摊扣缴还。与现在伊族中人等所分之各项甲数。仍留给该族众。作为养赡之用。已革怡亲王载垣、除红白甲照例裁撤外。所有蓝甲。著加恩无庸裁撤。其浮于定额之蓝甲五分。亦著一并赏给。仍分拨各房宗室支领。至郑献亲王、怡贤亲王、分封时所得田产。并著无庸裁撤。留为各该后裔□山戊不□时奉祀之需。以示笃念宗勋。有加无已至意。　　

○谕议政王军机大臣等、耆龄等奏、克复处州郡城。并收复缙云县详细情形一摺。处郡业经克复。温台等处。防务稍松。乘此军威。与左宗棠所部联络。进攻金华各属。自不难次第廓清。惟此次攻克处州。总兵秦如虎、林文察等、实属异常出力。即各营练勇。亦均能奋勉效命。杀贼立功。现当规取金华。正须厚集兵力。该督当恪遵前旨。无论粤勇闽省。断不可豫存成见。稍有区分。其廖士彦等等所募勇丁。既据该督查有虚名冒饷等弊。自应量加裁汰。以昭核实。此外屡次打仗出力。克复城池。各营将弁兵勇。该督仍当加意拊循。俾该军士等踊跃用命。林文察、秦如虎、皆得力战将。当善为委任。以收指臂之助。左宗棠现在攻克油埠。进图兰溪。该督应由何路进兵策应。著与左宗棠酌度机宜。以期节节埽荡。迅拔坚城。将此由六百里谕令知之。　　

○又谕、本日据耆龄、庆端奏、克复处州。及缙云县详细情形。处城既拔。闽省兵勇。自应会合浙师。迅攻汤溪。力图进取。耆龄已派康国器督率广勇。相机前进。而屡商助剿。庆端坚执不允。庆端欲留林文察等台勇。防守台处两郡。耆龄则谓与其停兵一处。不如分路进攻。该督等意见不合。已有明徵。号令纷歧。最为行军所忌。是以责成耆龄专办。以一事权。惟庆端自督兵援浙以来。闽防尚未被贼阑入。且收复浙省郡县不少。不得谓所带兵勇。全属无益。乃耆龄到浦接防。即将闽勇裁撤大半。是该督所恃以冲锋杀贼者。全仗广勇。广勇向多不法。且恐迁地弗良。闽勇散无所归。必至聚而生事。左宗棠近在衢州。见闻较确。著将耆龄近日办理军务。是否确有把握。抑系豫存成见。所撤之闽勇。是否实系可裁。林文察秦如虎、系庆端部下得力之将。耆龄能否驾驭。俾能照常出力。一并详细具奏。前据曾国藩奏、左宗棠进兵。尚未得手。刘培元攻捣龙游未下。复据耆龄奏、左宗棠督队进图兰溪。与伪侍逆相持正急各等语。迄今未据该抚将近日军情驰报。悬系实深。嗣后务须随时具奏。以慰廑念。将此由六百里谕令知之。　　

○以克复浙江处州、缙云、府县两城。予总兵官秦如虎、林文察优叙。赏游击白瑛花翎。　　

○癸未。谕内阁、九月初九日。皇考文宗显皇帝梓宫。奉移山陵。皇妣孝德显皇后梓宫。由静安庄同日奉移。朕于初八日。恭奉慈安皇太后。慈禧皇太后。亲诣静安庄孝德显皇后几筵前奠酒行礼。初九日。朕由观德殿步送皇考文宗显皇帝梓宫。至景山后。跪俟灵轝经过。再由闲道恭奉慈安皇太后。慈禧皇太后。前赴东直门外大桥迤东恭送。藉以稍伸哀慕。　　

○又谕、前因浙江被匪窜扰。民困未苏。将该省同治元年钱粮漕米。一概蠲免。兹据左宗棠奏称、查明该省情形。请将被扰各县应完钱粮。分别徵蠲等语。著照所请。所有咸丰十一年分被扰各州县应完钱粮。实欠在民者。著该抚查明。分别徵蠲毋稍牵混。其同治元年钱粮。未奉到恩旨蠲免之前。有已经完纳者。准留抵同治二年新赋。其为数较多者。如愿改作捐输。即按数照章。给予奖叙。以昭公允。　　

○又谕、左宗棠奏、请饬催道府各员。迅速赴浙一摺。金衢严道恒山、处州府知府刘熙盛、著各省督抚查明该员等、现在何处逗遛。饬令迅速赴浙。金华府知府徐宝治、前经李鸿章奏留差委。浙江现既需人。仍著该署抚饬赴本任。毋任延误。此外浙江州县各缺。由部选补者。著该部查催。即速赴任。如逾限不到。即著照例参办。近来军务省分。实缺分发人员。往往规避本省。干求各省督抚带兵大臣。奏留差委观望取巧殊堪痛恨。著自此次奉旨之日起。凡升调选补。及分发各省人员。均著催赴本省。不准藉端迟延。各省督抚等。亦不得违例奏留。致干惩处。　　

○谕议政王军机大臣等、都城内外抢劫之案。层见叠出。亟宜严密查拏。既据眼线王三禀称土匪杜瞎虎、石报儿等、有欲劫总布胡衕刘姓之信。近日锡蜡衙衕又有明火抢劫重案。是王三之语。不为无因。正可令其指认。立时掩捕。何以事隔多日。尚未将该土匪等缉获到案。殊属因循。著办理团防大臣、会同步军统领衙门。督饬司员等责令眼线王三、务将土棍杜瞎虎、石报儿等、按名悉数指获。从重究办。傥不上紧缉拏。致令该匪闻风远扬。定将办理不善之员。严加惩处。将此各谕令知之。　　

○又谕、都兴阿奏、遵查洋人与周家圩港争闹一摺。据称洋人烧毁红单大船三只。烧毙水勇一名。查无下落兵勇夫役共十五名。沈失炮位二十九尊。既据该将军查讯确实。总理各国事务衙门、自可将都兴阿前后所奏各情。向洋人逐层理论。惟副将黄廷升之兄黄德修等、由上海搭坐商船入江。突遇洋人。指该船为盗。将同船人等拘解上海县查讯。所有随带公文及衣箱等件。概被洋人搬去。经黄廷升前赴上海。将黄德修等保释。衣箱等件。未蒙追给等语。案关交涉外国。必须真实无伪。方足以折服其心。著薛焕、李鸿章、将黄德修等所坐客船。因何被洋人焚毁。搬去衣箱等件。因何不向洋人追给缘由。据实覆陈。毋稍隐讳。都兴阿另片奏、总兵李德麟。擅自带船。离营赴沪等语。现在福山各口。贼船甚多。亟图北窜。李德麟难保非闻警先遁。著都兴阿确切查明。按照军法严参惩办。并著李鸿章密派妥员。在上海一带查访李德麟藏匿何处。如有不法情事。即行拏获。讯明大概。迅速覆奏。至下游通如对岸江面甚宽。防剿最关紧要。著都兴阿飞饬黄彬、酌派得力大员。督率师船。分投防堵。毋得稍有疏虞。将此由六百里各谕令知之。　　

