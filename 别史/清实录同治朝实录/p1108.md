<!-- { "loadSidebar": true } -->
○壬申。谕军机大臣等、丁宝桢奏、派员查阅营伍。分别奖惩。暨捕获峄县棍匪。摉拏曹属匪徒。并捦逆首正法各摺片。山东各属营伍。经丁宝桢严加整顿。派员逐一校阅。据称较上年渐有起色。刻下精壮士卒堪以抽调备用者。约可得六千余人。仍著督饬各标营勤加训练。以冀悉成劲旅。不得以一奏塞责。仍蹈从前废弛积习。务须实心实力。持以有恒。随时随事。加意整顿。一二十年后。或可转弱为强。登中营守备李兆龙、训练无方。莱州营守备万宇春、办事颟顸。均著即行革职。沂州营副将孙文友、驭军有法。著赏给寻常加一级。武定营游击赵鸿先、署青州营参将温长涌、梁山营都司贾宗江、均属训练得力。著各给予纪录二次。其裁汰老弱兵丁。著丁宝桢酌量情形。随时募补足额。以符旧制。至峄县境内。竟有棍匪多人。溷入滋事。虽经孙文友等立时摉拏。捦斩殆尽。惟尚有余匪十数名。在逃未获。且现在漕船陆续挽入东境。仍恐有此等匪徒潜行溷入。著丁宝桢饬令派出员弁。将余匪按名缉拏。并饬地方文武认真巡查。毋任奸宄溷迹。此股贼匪。捕拏尚为迅速。副将孙文友、著给予随带加三级。台庄营参将刘志和、峄县知县苏名显、著各给予随带加二级。以示奖励。匪首张怀举、刘浩得、窝聚何处。亟应设法捕获。如在江南境内。并著知照该督抚。饬令地方文武迅速会捕。毋得养痈贻患。曹州各属。盗风甚炽。而濮郓交界之水套。尤易藏奸。从前东省伏莽。每以水套为逋逃薮。此次又有叛匪句结土棍散勇至二百余人。在水套藏匿。时出抢劫。经王正起等先后拏获首夥八十余名。余匪分逃直隶江南边境。根株未绝。仍恐蔓延。丁宝桢现饬长赓派线躧缉。务须悉数弋获。毋令远扬。并随时知照直隶两江各督抚。饬属一体兜拏。以清余孽。捻首燕化堂、日久在逃未获。近复在东豫交界处所。聚众滋事。长赓探悉贼踪。派员在河南永城县境将该犯拏获。就地正法。足以消患未萌。长赓著开复革职留任处分。河南永城县知县陈梦莲。夏邑县知县蒋士潢、著各给予寻常加二级。逸犯卢潮溃等、仍著严缉务获。毋任漏网。将此谕令知之。　　

○补铸甘肃洮岷协副将、巩昌府知府、儒学、岷州知州、儒学、陇西县知县、儒学、安定县儒学、洮州厅儒学、照磨、各印信关防条记。从总督左宗棠请也。　　

○癸酉。礼部以慈安皇太后圣筹节请。得旨、是。照例行礼。奉慈安皇太后懿旨。今年停止筵宴。其在外公主福晋命妇进内行礼之处。并著停止。　　

○陕甘总督左宗棠奏、现派总兵官戴定邦带律勇两营。驻防陇州等处。报闻。　　

○甲戌。上奉慈安皇太后慈禧皇太后幸潄芳斋。侍午膳。　　

○谕军机大臣等、刘昆奏、剿除雷公山踞逆。并埽荡附山各寨一摺。湖南援黔官军。自攻克丹江凯里后。乘胜进取。连克南刀大塘堪洞各贼巢。径趋雷公山。立平雷公坪。并攻克九眼塘燕子窠等寨。直登山顶。纵横盗荡决。歼贼千数百名。雷公山境肃清。惟逆首张臭迷率贼数百窜逸。该逆粮尽党散。势已穷蹙。著刘昆饬令席宝田。督率将弁。跟踪追捕。迅速弋获。以除巨憝。并派队由螃蟹等处转战而前。廓清大道。俾无梗阻。贵州各军。已将上下江收复。调队进次都匀麻哈之闲。与楚军相距不远。著曾璧光、周达武、檄催派出将领。会合楚军。迅将逆苗次第歼除。以靖黔疆。此次在事出力人员。著刘昆暂行存记。俟苗疆肃清。再行汇请奖励。将此由五百里谕知刘昆、曾璧光、并传谕周达武知之。　　

○以记名总兵官章洪腾为甘肃肃州镇总兵官。　　

○予贵州雷公山阵亡游击刘得胜祭葬世职加等。　　

○修直隶泰甯镇坍塌营房。从总督李鸿章请也。　　



大清穆宗继天开运受中居正保大定功圣智诚孝信敏恭宽毅皇帝实录卷之三百十四　　

监修总裁官经筵日讲起居注太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十年。辛未。六月。乙亥。谕军机大臣等、杨昌浚奏、查办严州斋匪情形一摺。浙江衢严二府。界连江闽。时有斋匪溷迹。本年四月闲。寿昌县地方。谣传外来匪徒。暗中句结滋事。经该县督团缉获徐保洪。包膳幅二名。五月初八夜闲。复有匪徒突入严州府城。即经该处文武派兵击剿。捦斩多名。立将城内余匪及城外匪党摉捕。讯据贼供。此股匪徒。系江西铅山县人李怀东起意劫犯抢掠。首先进城。已被阵斩。其逃散之匪。亦经先后拏获。并访获积年斋匪头目周帼良即朱葛亮等。地方一律肃清。办理尚为迅速。严州府属文武各员。本有应得处分。姑念事起仓卒登时扑灭。功过尚足相抵。著免其置议其奋勇剿贼受伤之副将黄中理、著交部从优议叙。斋匪出没靡常。实为地方之害。杨昌浚仍当檄饬派出各员。会同各该地方官。督率团练。随时稽查。遇有不法之徒三五成群形迹可疑者。立即躧拏。从严惩办。此股人数究有若干。窝聚究在何处。江西福建与浙江毗连处所。尤易藏奸。著文煜、王凯泰、刘坤一、杨昌浚、一体饬属确查。悉数兜拏。毋任匪党藏匿铅山等处匪徒。叠经谕令刘坤一、督率所属实力摉捕。该抚务当懔遵叠次谕旨。饬令所属各员。认真办理务将该匪党与访拏净尽。以绝根株。将此由四百里各谕令知之。　　

○又谕、李瀚章、郭柏荫奏、拏获谷城县逆匪徒。并湘省龙益匪党肃清等语。湖北谷城县匪徒叶子午等。商同逸犯蔡淩汉、招集河南夥党。约期滋事。经该县知县宋熙曾访获。并起出谋逆书信等件。著李瀚章等饬令审明后。即将各犯就地正法。并勒限缉拏逸犯蔡淩汉等务获。尽法严办。该逆既有招集河南夥党滋事之语。著李瀚章等、知照李鹤年饬属访察。如有匪徒潜谋句结。即行严拏惩治。郭松林现已回襄。著知照该提督将各军扼要驻扎。妥为弹压。湖南龙益滋事会匪虽经剿散。伏莽尚多。该督抚务当督饬各该州县。力行保甲。认真稽查。以期消患无形不得以现已扑灭。稍形疏懈。匪首刘道美、刘贯三、何春台等、曾否歼毙。著刘昆懔遵前旨严密躧缉。断不准任令漏网。将此由四百里各谕令知之。　　

○追予江苏各属阵亡殉难外委顾胜荣等绅民妇女一千七百四十一员名口分别旌恤如例。　　

○予贵州各属阵亡殉难内阁中书章永康等绅民妇女一千二百二十七员名口分别旌恤。并立祠建坊如例。　　

○丙子。谕内阁、御史张沄奏、湖南莠民滋事宜靖乱源。请饬申明军令。分别良莠等语。近年以来湖南时有莠民滋事之案。虽据该抚叠次奏报肃清。而伏莽仍未尽绝。亟应设法整顿以遏乱萌。若如该御史所奏。湖南地方官吏。往往讳盗不报。小会匪名目为藉口之资。上司不欲究治。本官不敢查拏。甚至贿赂能行诛求无已。以致激成祸乱。殊堪痛恨。著刘昆督饬各该地方官。力除积习。申明军律。于该管牧令失于抚字激变良民之案。严参惩治并将统兵武职迁延贻误各情。据实参奏。至湖南勇丁人数众多。积功保至提镇等官者。亦复不少。在军共矢同仇之谊。归里本无结匪之心惟其中良莠不齐又值年来水患频仍。流亡未辑。无业淤氓。或因饥寒迫为盗贼。滋事者未必尽属勇丁。而犯法者亟应严加惩创。著该抚查明抢劫拒捕之徒。尽法惩治其被胁入夥及未入夥者。分别办理。以靖奸宄而安善良。　　

○谕军机大臣等、本日据御史张沄奏、湖南莠民滋事。条陈办法一摺。内有补行伍。减援军二条。详加披阅。所奏不为无见湖南彻回勇丁。前曾效力行闲。内多保有官职闲散日久。生计维艰。该御史请将撤回楚勇。酌量补入行伍。以示体恤而遏乱萌。亦因时制宜之策。著李瀚章、刘昆、体察该省情形。即行妥议章程具奏。原摺著摘钞阅看。至席宝田援黔一军。岁需饷银二百余万。顿兵日久。疲于供支。现在黔省军务方有眉目。又亟须邻封援应。断难半途撤退。尽弃前功。楚省伏莽甚多。本省兵力。不足以资镇摄。该御史请将援黔一军以一半留黔。一半调回本省。自固疆圉。著刘昆通筹全局。酌度办理。总期两有禆益。不得顾此失彼。至援黔军饷。本归楚省筹济该御史深虑独力难支。请令湖南从长核算。每岁实协黔饷若干万两。再于两广四川湖北江南江西等省厘捐项下酌量拨济。著各该督抚酌度该省情形。能否协拨若干。毋稍推诿。庶众擎易举。楚黔均受其利也。楚省目前。须举行团练保甲诸法。以清乱源。而江苏等省。时有遣散勇丁解回本籍者。清查既难。箝束亦复以不易。必至滋生事端。著各路统兵大臣、各直省督抚、即将安插散勇章程。悉心酌议具奏。原摺片均著钞给阅看。将此各谕令知之。　　

