<!-- { "loadSidebar": true } -->
○又谕、兵部奏、记名提镇无标营可归各员。请发往各省各营差委一摺。所见甚是。各省武职。积功保至提督总兵。其中不乏才能出色之员。近因记名人员较多。一时未能补缺。其有在各省各营差委者。尚可藉资练习。至无标营可归各员。赴部引见后。守候日久。投闲置散。必至技艺荒疏。殊为可惜。著兵部查明业经引见之提督总兵内无标营可归各员。开单呈览。候旨发往各省标营差委。其尚未到部各员。并著俟将来带领引见时。声明请旨。　　

○又谕、前因富明阿、富尔荪奏称、该将军倡捐钱文。修筑吉林土围。并声明不敢邀恩。当经降旨将富明阿等交部议叙。兹据该将军等奏称、请援案移奖子弟。所奏殊属非是。该将军等均系地方大员。捐赀修筑围墙。亦属分所应为。何得存自利之见。为子弟乞恩。且该将军前已声明不敢邀恩。迨经加恩议叙之后。辄复奏请移奖。尤属不合。富明阿、富尔荪、均著交部议处。寻兵部议、富明阿、富尔荪、均降三级调用。无庸查级议抵。得旨、均著加恩改为革职留任。　　

○又谕、福兴奏、遵照部议。请将办防出力之员。另核请奖一摺。二品顶带协领文山、该将军请以副都统简放之处。未免过优。著改为赏加副都统衔。防御常喜、著以佐领尽先升补。　　

○又谕、瑞麟、蒋益澧奏、遣散官民。沿途安静一摺。并请准客民编籍考试。及开复廪生黄翼泰衣顶各等语。广东肇庆等处土客各民。构衅械斗。仇杀多年。经瑞麟、蒋益澧、派兵弹压。剿抚兼施。将客民给赀遣散。分赴高廉雷琼及广西之贺容贵等县平南戎墟等处安插。该客民沿途行走。俱属安静。办理颇为妥协。著瑞麟、蒋益澧、张凯嵩、督饬委员并各地方官。妥为经理务令土客相安。毋任别滋事端。如该委员及地方官有办理得宜者。准该督抚酌量奏请奖叙。毋许冒滥。傥有玩忽推诿各弊。即著随时参办。所有新迁客民。准其附入各该州县另编客籍。一体考试。每童生二十人。准其取进一名。以示鼓励。并著各该省学政督饬学官。广为宣导正学。俾启颛蒙。悉臻良善。客目已革廪生黄翼泰、既经悔罪。著准其释放。给还衣顶。此后土客各民。傥有自分畛域。互启争端者。著各督抚饬令地方官秉公办理。但分曲直。不分土客。毋许稍存偏袒。以期日久相安。　　

○又谕、蒋益澧奏、勒限赶办奏销。请严定迟逾处分一摺。各省地丁钱粮。为国家惟正之供。州县之有无亏那。全凭奏销为考核。广东办理奏销。例定于次年五月。由藩司将收支数目。汇造总册。分款详请题咨。乃该省自办理军务以来。连年展缓。迨展缓期届。仍未能依限具题。竟至同治元年分奏销。延至本年五月始行造竣。若如此逐年递推。尚复成何事体。该抚奏请提前趱办。严定迟逾处分。具见办事认真。可嘉之至。即著照该抚所议。除二年分奏销。已由该抚于十一月具题外。其同治三年分奏销。勒限于六年五月以前办竣。四年分奏销。勒限于六年十一月办竣。五年分奏销。勒限于七年五月办竣。六年分奏销。勒限于七年十一月办竣。傥以后藩司及粮道衙门。再敢任意迟延。即著该抚据实参处。如州县造报迟逾。及武营销算册籍。延不造送。即由藩司分别详参。若该抚督催不力。致逾定限。即一并交部从严议处。近来各省州县徵存钱粮。造册任意延阁。以致那新掩旧。弊端百出。并著各直省督抚严饬藩司。破除情面。勒限清厘。所有钱粮奏销各册。均须依限造报。傥任意稽迟。即著该部照例参处。以重国帑而杜弊端。　　

○谕军机大臣等、瑞麟、蒋益澧奏、派兵进攻曹冲客匪。绘图呈览一摺。曹冲匪徒。踞险聚众。攻破城寨。而地方偪近省垣。尤为肘腋之患。瑞麟等饬徐文秀等、分东西两路进剿。并派梅启照等带兵进驻北路。复令任星元等。统带水师。节节设防。布置尚为周密。即著瑞麟等严饬该将领等痛加剿洗。以除积患。傥该匪经官兵惩创。悔罪投诚。并著该督抚斟酌办理。其五阬土匪。瑞麟等已饬郑绍忠分投扼堵。著俟曹冲事竣。即行移军进剿。毋稍延缓。将此由五百里各谕令知之。　　

○引见已革护军统领常星阿。得旨、著发往库克吉泰军营效力。　　

○以正黄旗蒙古都统载容署正白旗汉军都统。　　

○以孝行卓著。擢广东从九品孙炘以知县用。　　

○予浙江各属阵亡殉难布政司经历唐铣等绅民妇女二百八十一员名口分别旌恤如例。　　

○展缓吉林三姓歉收地方民欠银谷。　　



大清穆宗继天开运受中居正保大定功圣智诚孝信敏恭宽毅皇帝实录卷之一百九十二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治五年。丙寅。十二月。丙申。孝和睿皇后忌辰。遣官祭昌西陵。　　

○丁酉。孝德显皇后忌辰。遣官祭定陵。　　

○谕内阁、崇厚奏、议覆奉省改设道员。应请加衔一摺。奉天新设奉锦山海道员缺。著准其照福建台湾道例。赏加按察使衔。以符体制。其添设海防同知。亦系海疆要缺。俸满时送部引见。应如何给予升阶之处。著奉天府府尹妥议具奏。　　

○谕军机大臣等、李鹤年奏、任赖逆股窜至湖北天门。遵饬宋庆一军越境追剿一摺。逆踪已□天门。其西南有江汉之阻。现在鲍超一军业已入鄂。著谭廷襄、曾国荃、督饬鲍超、郭松林、张树珊、刘铭传等、各路之兵。三面兜围。务须就地歼除。不准再有窜逸。诚恐该逆惯于避兵。乘虚回窜。李鹤年务当督饬宋庆一军。兼顾后路。毋任回窜。致办理又形棘手。曾国藩、李鸿章即飞檄鲍超等援鄂之军。实力会剿。尽歼丑类。不得稍有退缩。李鹤年俟张曜到豫。与之通盘筹商。酌量出境居中驻扎。以资得力。西窜之张总愚股匪。著该抚随时确探。严密设防。毋稍松劲。将此由六百里各谕令知之。　　

○又谕、传谕贵州布政使严树森、严树森奏、沿途访查张亮基大概情形。并将黔捐局文开单呈览一摺。贵州遵义等处。道路虽多梗阻惟张亮基被参各节。既据该藩司访有端倪。自应赶紧进省严省。以期水落石出。著严树森仍遵前旨。设法遄行。趱程进省。将张亮基被参各款。确切查明。据实具奏。有人奏、开复道员邓尔巽、为黔中著各劣员。初任绥阳时假劝捐为名。肆行摉括。调任遵义。虐焰愈张。每闻贼警。并未带练出城。贼去纵练殃民。杀掠百姓。及前赴威甯等处。所部到处骚扰视贼尤酷。逃至大定。激变团众。情罪擢发难数。张亮基徇情率请开复。欺罔莫此为甚。请将邓尔巽开复保案撤销。永不叙用等语。邓尔巽贪酷狼籍。至于此极。亟应严行查办。以儆官邪。著严树森一并查明。迅速具奏。原摺著钞给阅看。　　

○命理藩院右侍郎魁龄、通政使司通政使于淩辰、太常寺少卿王维珍、鸿胪寺少卿文硕、前往西山查探水源。　　

○广东水师提督温贤因病解职。以阳江镇总兵官任星沅为水师提督。顺德协副将卫佐邦为阳江镇总兵官。　　

○缓徵安徽、怀甯、桐城、潜山、太湖、宿松、望江、贵池、铜陵、建德、东流、当涂、芜湖、繁昌、无为、合肥、舒城、庐江、巢、灵璧、定远、阜阳、颍上、太和、霍邱、泗、天长、二十六州县被水被旱地方本年额赋有差。　　

○喀喇沁辅国公德里克呢玛、乌珠穆沁辅国公车林多尔济、苏尼特扎萨克都楞郡王那木济勒旺楚克、阿巴噶卓哩克图郡王刚噶尔伦布等二人、于养心门内瞻觐。　　

○戊戌。谕内阁、吏部奏、查出请封各员。与例不符。请旨办理。并酌议章程一摺。向来覃恩应请封典各员。例应开明出身履历。取具册结。呈请吏部办理。乃近来各衙门请封之员。经该部查出。竟有与例不符应行驳斥者。朝廷旷典。岂容含混滥邀。惟念历时已久。若令将诰敕概行呈缴。转滋纷扰。所有从前业经请封各员。著免其查销。除现在查出检举之堂司各官加恩免其议处外。其从前出结之同乡京官及吏部承办各员。未能详慎。均著查取职名。分别议处。嗣后应请封典各员。务须按照定章办理。不得稍有蒙混。　　

○谕军机大臣等、谭廷襄、曾国荃奏、官军追贼获胜。现在剿办情形一摺。此次捻逆阑入鄂境。叠陷城池。虽各军俱有胜仗。尚为奋勉。而曾国荃督兵近在德安。漫无调度。致令该逆任意蹂躏。甚负期望。著即会同谭廷襄严饬各军设计痛剿。务当就地歼除。毋令窜入豫境。并著曾国藩、李鸿章、饬令周盛波等分道进剿。会合夹击。其襄河北岸。著曾国荃派兵会同唐协和严密堵御。总之该逆在鄂。地势既非平旷。马力不能施展。若各军四面夹击。齐心并力。必可痛挫其锋。以后势如破竹。易于剿办。傥仅侈报小胜。而任听该逆四窜。于大局何益。曾国荃久在军营。岂不深知谅不烦谆谆指示也。鲍超一军。谅已抵鄂。距贼不远。当可接仗。并著曾国藩、李鸿章、催令迅速进剿。毋再迁延。致误叠饬援陕事机。第鄂境力剿之后。该逆乘间窜豫。亦在意中。著李鹤年懔遵前旨。派军防剿。不可稍涉大意。谭廷襄等另片奏、失守地方之知县文湛等、事出仓卒。情有可原。并随同官军收复城池。请革职留任等语。该员等失守地方。厥咎甚重。若仅予以革留。未免失之宽纵。云梦县知县文湛、应城县知县沈兆元、署天门县知县杨宗时、均著改为革职留营效力。以示惩儆。将此由六百里各谕令知之。　　

