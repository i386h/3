<!-- { "loadSidebar": true } -->
○又谕、文祥奏、吐鲁番南北各路军务吃紧。并哈密防堵情形一摺。据称奇台木垒汉回滋事。乌噜木齐所属之哈必尔罕布拉克等台汉回抢去马匹。前途喀喇巴尔噶逊营汉回变乱。吐鲁番至乌噜木齐。道路不通。而托克逊汉回。亦乘机肆扰。喀喇沙尔乌噜木齐文报梗塞。文永带兵进援库车。行至距喀喇沙尔所属之乌沙克他尔军台三十里之新井子。遇贼接仗失利等语。新疆自库车不守。迤东各城。纷纷煽乱。竟欲成燎原之势。文永带兵往援又复挫败。其详细情形。并文永下落著依奇哩查明具奏。并著懔遵前旨。催调土尔扈特、和硕特、两处游牧蒙兵助剿。以厚兵力。常清统辖各城。责无旁贷。叠经谕令派拨劲兵。并得力遣犯。归图库尔管带星驰往援著仍遵前旨。督饬该员弁等探明道路。趱程前进。一面查明文永现在何处会同招集兵勇。合力进剿。如兵力不敷。再行添拨劲旅陆续进发。毋稍疏虞。吐鲁番至乌噜木齐贼氛四起。若不赶紧扑灭。更恐滋蔓难图。著色普诗新饬令何琯。赶紧挑派满汉官兵前往援应。荣庆就近催调援兵。并整饬乡团。实力守御。平瑞业布冲额、亦当就现有兵力妥筹剿办。一面迅速驰奏。保恒另筹一军。前往助剿。并将本城未净余孽。实力剿洗。以靖地方。哈密为新疆门户。防务尤为紧要。扎萨克郡王伯锡尔。能将哈密所属小回子严行约束。甚为可嘉。著文祥即会同该郡王。妥筹防御。慎守岩疆。文祥虽已＜??闲＞放乌噜木齐提督。现在保恒不能到任。文祥即不能交卸起程。所有一切防剿事宜。务须谨慎图维。毋稍大意。将此由六百里各谕令知之。　　

○四川总督骆秉章奏、遵查道员钟峻派办军米各务。尚臻妥协。并无钻营逢迎等情。仍当随时察看。报闻。　　

○命户部右侍郎董恂充实录馆副总裁官。　　

○调工部尚书李棠阶为礼部尚书。以都察院左都御史单懋谦为工部尚书。刑部左侍郎齐承彦为都察院左都御史。　　

○调礼部右侍郎王发桂为刑部左侍郎。以都察院左副都御史汪元方为礼部右侍郎。未到任前。以宗人府府丞温葆深署理。　　

○以山西捐输军饷。永广乡试中额二名。　　

○以江西德安县捐输军饷。永广学额一名。　　

○以山东聊城县捐输军饷。永广学额一名。　　

○予湖北节年阵亡殉难把总徐富祥等绅民兵勇妇女一千六百十八员名口。分别旌恤如例。　　

○甲子。以克复江南省城遣官告祭天。地。太庙。社稷。　　

○遣官告祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○谕内阁、左宗棠奏核减甯波府属浮收钱粮一摺。浙省甯波各属所徵地漕南米等项。浮收之弊在所不免经左宗棠查明核减。将甯波所属一厅五县六场所有钱粮收纳实数暨流摊各款除正耗仍照常徵解外。其一切摊捐名目及各项陋规。概行禁革。共减去钱十万四千有奇。米八百余石。民困谅可稍苏。即著照所议办理。嗣后并著为定章。永远遵行其从前以钱数收纳者。悉令统照银数收纳。不准有大户小户之分。至地方官吏。尤当洁己奉公。剔除积习。傥敢阳奉阴违。添设名目格外需索及大户不遵定章完纳者即著该督抚查参惩办。以重国赋而恤民瘼。　　

○又谕、左宗棠奏查明失察会匪酿变之文武员弁从重拟结一摺。咸丰十一年十二月闲。浙江温州府属。突有金钱会匪。阑入平阳县城。经前任闽浙总督庆端奏参将。署平阳县知县翟维本等分别革职查办。并据办团绅士孙锵鸣等声称翟维本与已革把总李鸣邦。通同庇贼。已革知县高梁材奉委往查。又复得贿庇纵。贼扰瑞安副将赵振昌署知县孙杰闭城不出贼首赵启因被官军击败遁回平阳。翟维本复纵令逃逸并翟维本幕友何丹成等。把持公事。袒护会匪等情。兹据左宗棠奏称、饬司亲提案内人证研讯明确。从严定拟。除赵振昌、孙杰、业经病故。高梁材讯无得贿纵贼证据。均无庸议外。此案已革署浙江平阳县知县翟维本、已革把总李明邦即李鸣邦、虽讯无通匪故纵。及任令幕友袒护会匪各情。惟于赵启等结会聚党。并不认真掩捕。意存弥缝。以致酿成巨患。迨该匪阑入县城。先事既未能防范。事后又任令首犯逃逸。未能设法缉获。非寻常失察本境盗贼窃发者可比。亟应从严惩办。翟维本、李明邦、均著照所拟。从重发往新疆充当苦差。以示惩儆。　　

○谕议政王军机大臣等、杨岳斌、沈葆桢奏、官军埽荡许湾贼垒。并克复东乡崇仁金溪宜黄等处各摺片。江西各股贼匪。分距金溪东乡宜黄崇仁南丰五城。不数日间。已克其四。鲍超于削平许湾后。即进攻金溪。破数万贼众。如拉朽摧枯。实属勇敢异常。战功卓著。著杨岳斌、沈葆桢、传旨嘉奖。仍饬各军。乘胜进攻南丰。以期一律埽荡。摺片内所称捦斩之伪平东王翟添凤等十一名。成天豫莫自城等九十八名。均非著名贼首。所有李侍贤、汪海洋、陈炳汶等逆、均未声叙曾否伤毙。抑已另窜他处。著该督抚查明具奏。宜黄收复情形。贼窜何路。谅已有奏报在途。南丰一城。无难唾手而得。该逆不窥甯都。必扰建甯甯化。如窜至闽境。务须不分畛域。认真追剿。并飞咨闽省督抚。严饬防军会剿。毋令再扰完善。另片奏、韩进春一军。驻守建昌。在新丰之上塘等处获胜。而东路长兴地方。复有贼扰。著即督饬该参将实力防堵。现在西北之患。甚于东南。甘肃及回疆军情。均甚紧急。昨已谕知杨岳斌、能否即赴陕甘总督新任。计奉到前旨。该督即当与曾国藩通筹大局。如江西军务稍松。接替有人。即著该督仍遵前旨。酌带所部得力兵勇数千。整旅前进。抵任后。将良莠各回分别剿抚。仍著与曾国藩妥商奏闻。以期周密。将此由六百里各谕令知之。　　

○又谕、李云麟奏、通筹兴汉防剿机宜。请饬兴安官民捐备仓储。并管淓等办理团练各摺片。据称蔡逆自窜至陕北后。与启逆梁城富、伪天将马仕荣、范立川等、惧剿协谋。如由陕北入山。处处可达兴汉。惟有居中策应。驻军石泉甯陕西乡一带。拟于七月十五日以后。将水陆各营分扎该处等语。昨因李云麟一军。日久尚未到防。当将该京卿摘去顶带。著李云麟仍遵前旨。亲率陇军。与刘蓉所派之兵。严防佛坪甯陕等处。该京卿于防剿失利。及纵贼窜逸。往往以兵单饷绌。事权太轻。呼应不灵等词藉口。以遂其文过饰非之计。经此次严谕之后。如再一味畏葸。任意迁延。纵令该逆出窜。必将李云麟从重治罪。懔之。建毅六营。前已谕令李云麟准其先行撤回。著仍遵前旨。应撤者妥为裁撤。交金殿安等管带回鄂。以免虚糜饷项。该京卿请饬四川督臣、于分防川界各军中。酌拨一二千人。移扎汉中。昨以该逆窜至南山。距川甚近。已谕令骆秉章严密防守矣。李云麟拟于兴安府城。设立团练总局。将所属各县。各举公正绅耆。按照安康汉阴章程。一律办理。而以管淓蒋常垣黄加焜总司其事。即著刘蓉酌度情形。责成管淓等妥为办理。兴安仓库俱无。毫无布置。若派兵驻守新旧两城。非二千人不敷分拨。无兵留守。兴城万不可保。李云麟拟于兴安附城内外中上各户。派捐银谷。所收之谷。立为义仓。专备守城之用。所收之银。制造器械。修补城垣。该京卿所筹是否可行。著刘蓉斟酌办理。卢又熊于汉中失守时。开城出走。纵勇恣掠。情罪极为可恶。前谕陕西湖北四川各省。一体严拏务获。就地正法。时阅七月之久。尚无该革员下落。著刘蓉赶紧缉拏。懔遵前旨。于拏获后即行正法。以昭炯戒。将此由六百里各谕令知之。　　

○闽浙总督左宗棠奏、浙省绍兴金华衢州严州处州等处。水灾甚重。现筹抚恤。得旨、兵燹之后。复遇水灾。哀此遗黎。殊堪矜悯。著该督派委贤员分赴各属履勘。将灾民分别妥为抚恤。毋令失所。又奏、请将奏调来营之户部郎中顾菊生留于浙江以道员补用。允之。　　

○福州将军英桂奏、遵旨于到任后。会同抚臣徐宗干筹办防堵。得旨。南丰未克。贼氛终恐延及闽省。该将军当会商徐宗干。飞催张运兰、曾玉明、林文察等到防。与江西水陆各军。约期会剿。毋令阑入闽境。　　

○予江西许湾等处阵亡游击杨维庆等四十六员祭葬世职加等。　　

○乙丑。谕内阁、前因乔松年奏保蒙城解围出力各员。业经降旨。均照所请奖叙。兹据僧格林沁奏称、查核该抚奏奖单内。按察使英翰请赏勇号。该员带兵止在小涧集扎营。嗣经援军大至。始行移营会剿。并未身先士卒。都司施绍恒请以副将尽先补用。该员系由该大臣派往援剿。未及数日。城围即解。在蒙并未续有战功。徐登善请以游击尽先补用。并赏加勇号。该员系由捻党于克寨后投诚。即有劳绩。亦应先免其为匪之罪。不应以先得官阶接续请奖。守备李勤邦请赏换花翎。并赏加都司衔。六品军功杨步斗请以守备尽先补用。该二员均经该大臣于蒙城解围后保奏有案。该抚请奖。系出重复。请旨撤销各等语。所有英翰、施绍恒、徐登善、李勤邦、杨步斗五员。此次奖励之案。均著即行撤销。仍俟续有劳绩。再行奏请。近来各省军营出力人员。一经保奏。朝廷无不立沛恩施。在统兵各大员。自应核实奏奖。岂容稍有冒滥。此次保奖之案。乔松年到任未久。未能深悉底蕴。其原摺内称。系据英翰开单呈报。英翰久历行闲。乃竟重复开报。浮冒请奖。乔松年并未详核。率行具奏。均有不合。若非僧格林沁悉心察核。浮滥之弊。何由上闻。乔松年、英翰、均著交部分别议处。以为冒滥请奖者戒。此外各省保奖之案。似此者谅亦不少。各路统兵大臣及各省督抚务宜留心察核。一有闻见。即当随时奏闻。如再有滥请奖励者。一经查出。除将该员奖案撤销外。必将原保之员。从重惩处。决不宽宥。毋谓朝廷名器可滥邀也。懔之。慎之。寻吏部议、乔松年应降一级调用。英翰降三级调用。俱系私罪。无庸查纪级议抵。得旨、乔松年著加恩改为降三级留任。英翰著改为降五级留任。　　

