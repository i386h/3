<!-- { "loadSidebar": true } -->
○又谕、崇厚奏、请饬盛京采访节孝等语。陪京民风敦厚。为四方观感所资。所属各州县旗民人等。以节孝著称者。谅不乏人。若如该侍郎所奏。监生房佩、宛纯、何振铎妻舒氏、均未查明旌表。恐此外淹没不彰者。正复不少。即著盛京礼部侍郎奉天府府尹府丞。督饬旗民地方官。将该省孝子节妇有事实可据者。随时详加采访。奏请旌表。以维风化。毋稍冒滥。其例应具题咨部之案。即著照例办理。不得率行奏请。　　

○又谕、刘蓉奏、道员积劳病故。遗爱在民。胪列政绩。恳请表章一摺。吏治之兴。以尽心民事为断。已故陕西凤邠盐法道黄辅辰、历官中外。二十余年。其在本籍创办团练。缮治城防。劝储仓谷诸事。均能通达政体。便利小民。及在陕西盐法道任内。兴办屯田。复采辑书籍为营田辑要。以利民食。正经界。定限制。缓钱粮。定租额。种种筹画。卒能以所言见诸施行。期年之中。查出叛绝各产三十余万亩。招民认垦接济军食。陕民全活者甚众。并督办省防保甲。晓谕汉回。编立十家牌。稽查奸宄。复整顿省城义学。以课勤惰。该故员任劳任怨。矢慎矢勤。及病亟犹复续拟营田章程。详请立案。其忠君爱民之忱。亟宜嘉奖。以劝将来。已故凤邠盐法道黄辅辰。著准其入祀陕西名宦祠。并将该故员政绩宣付史馆。以为循良者劝。　　

○谕军机大臣等、前因直隶添练新军。曾经刘长佑奏称、易州一军。拟派前大名道祝垲为总统。兹据侍郎毛昶熙奏称、该道员之材。止可以供驱策。若令独当一面。恐致偾事等语。该侍郎与祝垲共事有年。知之自悉。易州一军。著刘长佑另拣妥员派充总统。以期于事有济。祝垲现在曾国藩军营。能否不致误事。并著曾国藩随时考察。量材差遣。毛昶熙原摺。均著钞给阅看。将此谕令知之。　　

○又谕、李鸿章奏、接受关防。筹商调度情形一摺。李鸿章于接受关防后。派刘铭传、刘秉璋等军。由固始商城。与周盛波、张树珊所部。分道入鄂。著即饬令该提督等实力追剿。与鄂军夹击。毋稍延缓。周盛波因行粮缺乏。停兵待饷。著李鸿章即迅拨饷银。解往该营。严催前进。毋任藉词稽延。贼踪已窜德安。该大臣现饬李昭庆统率王永胜等军。驰赴汝甯信阳。择要屯扎。布置均尚周密。如贼由德安北窜汝信。即著饬令李昭庆迎头截击。谭廷襄、曾国荃、亦当饬令鄂军出境追击。若贼久踞鄂境。即著李鸿章饬令李昭庆入鄂助剿。以杜贼匪北窜之路。南阳一带。尚形空虚。即著李鹤年檄饬宋庆等军。豫为扼堵。其襄郧一带。著谭廷襄、曾国荃、分派鄂军。力筹堵截。毋令窜入陕境。与西路张总愚等股匪合并。是为至要。霍六等处。既有皖军分布防守。任赖等逆。如由德安回窜黄州。即当合皖鄂湘淮各军。设法兜裹。以图聚歼。贼骑飘忽靡定。军情亦旦夕异宜。李鸿章等当随时酌度情形调度。总期督令湘淮诸军。并约会皖豫鄂各师。不分畛域。合力齐心。同歼丑类。毋误戎机。曾国藩著仍遵前旨。即回江督本任。以便李鸿章交卸地方事务。专理军政。且可相机出境就近调度。该督勋望素著。办理军饷。亦系重任。不必身在军营。始足表笃棐之忱也。将此由六百里各谕令知之。　　

○又谕、前因左宗棠奏请来京陛见。当经批令来见。原冀面授机宜。询问方略。而现在甘省东路平庆一带。陕回肆扰。西路河狄。为甘省大股回匪所聚。杨岳斌既一筹莫展。穆图善亦不能派兵援救。加以哈密失陷。巴里坤危急。关内外情形同时鼎沸。眷言西顾。竟无人能为朝廷分忧者。左宗棠娴于韬略。素所深知。著即驰赴甘肃督办军务。暂时毋庸来京。俟甘省军务事竣。再行奏请。将此由六百里谕令知之。　　

○又谕、穆图善奏、沥陈军营情形。并筹陕省军务一摺。回目马生彦等递禀投诚。欲移黄河南岸。该将军现已移知杨岳斌筹地安插。惟该回目并未呈缴马匹军械。是否真心悔罪。该将军仍当确切查明。不可为其所绐。杨岳斌亦当随时留心体察。与穆图善商酌办理。不得意存偏执。致误事机。中卫等处。既有贼氛。穆图善自应力筹剿办。不得藉词逗遛。拥兵观望。鲍超一军。专办剿捻事务。并非令其久驻陕境。办理回匪。如捻匪窜出陕境。该提督即当追剿出陕。穆图善剿办中卫一带土匪事竣后。如遇陕省军务吃紧之时。仍当分兵兼顾包头归化城一带。为该军后路饷道。德兴阿已派察哈尔马队并蒙古兵共七百名。赴包头防守。替出全福马队赴甘进剿。著福兴即督饬此起官兵。实力防堵。如无贼踪。即饬此军赴甘。以助攻剿。赵长龄即饬总兵马升遵奉前旨。迅赴包镇。毋稍迟缓。将此由五百里各谕令知之。　　

○又谕、穆图善奏、接据赵长龄咨照。固本兵饷。改解部库。所有山西代解直隶应协花马池饷银五千两。应即停止。由直隶自行筹解各等情。直隶应解该营之饷。积欠甚多。官兵苦累不堪。若再停止此项饷银。必至饥寒日甚。恐有他虞。请将山西应解固本饷银。仍解花马池军营。直隶应解军饷。拨解部库等语。所奏系为该处边防万紧起见。所有山西应解固本银五千两。即著赵长龄仍照旧章。按月拨解花马池军营。作为直隶协解军饷。直隶尚应补解花马池军营饷项五千五百两。刘长佑仍当迅筹拨解。藉应急需。惟固本京饷。所关尤为紧要。直隶筹练新军。不容短欠。并著刘长佑妥筹兼顾。赴京领饷之时。豫将山西抵拨之五千两。由直隶备齐拨发。户部即行扣抵。以资军食而重部款。将此由五百里各谕令知之。　　

○赏赛因诺颜扎萨克贝勒锦丕勒多尔济三眼花翎。　　

○以广东嘉应等处剿办窜匪出力。赏总兵官王有明一品封典。萧芳云、李长靖、柳焕增、副将黄国瑞、黄国安、陈超宗、罗玉成、龙太胜、张宏泰、李其祥、陈敬德、金昌言、张鹏飞、文九和、周茂盛、夏开鹏、李思孝、罗运泰、柳金山、刘子成、参将李大贵、汤顺、熊兆瑞、彭士贵、杨明德、罗起仪、萧全元、刘福兴、陈友元、刘明胜、游击臧德、方得胜、唐宗尧、杨朝荣、谢代元、钟开发、张发祥、都司张三元、胡达萼、颜占彪、巴图鲁名号。参将钟孝贵等花翎。游击刘定璈等蓝翎。余加衔升叙开复有差。　　

○以福建官军克复广东镇平等城出力。赏副将萧大有、何世载、巴图鲁名号。参将唐尉廷等花翎。守备潘喜等蓝翎。余加衔升叙开复有差。　　

○追予安徽庐江阵亡候选训导潘璞建立专祠。　　

○予湖北各属阵亡殉难千总周明昭等绅民妇女一千六百四十八名口分别旌恤如例。　　

○旌表守正捐躯河南上蔡县民女郝焕妮。　　

○壬辰。以四川剿平马边等处逆匪。地方肃清。赏总兵官刘华灿、唐友胜、童法三、一品封典。同知衔知县张秉堃花翎。通判杨秉璪等蓝翎。余升叙有差。　　

○以亏短公项。革四川从九品郭恩荣职。并逮问。　　

○予四川各属阵亡殉难绅民妇女三千五十八名口分别旌恤如例。　　

○蠲缓浙江仁和、钱塘、海甯、富阳、余杭、嘉兴、秀水、嘉善、海盐、平湖、石门、桐乡、乌程、归安、长兴、德清、诸暨、金华、兰溪、东阳、义乌、永康、武义、浦江、汤溪、西安、龙游、开化、建德、淳安、遂安、寿昌、桐庐、分水、山阴、会稽、萧山、甯海、天台、仙居、江山、常山、丽水、缙云、青田、松阳、遂昌、云和、宣平、新昌、五十州县暨杭严、嘉湖、衢州、三卫被水被旱被风被霜未垦地亩新旧额赋并杂课有差。　　

○癸巳。恭纂文宗显皇帝实录圣训告成。监修总裁大学士贾桢等奉表恭进。上诣保和殿行礼。御太和殿。作乐宣表。监修总裁等行礼毕。王贝勒贝子公及文武各官等奏言钦惟文宗显皇帝德符尧舜。化媲羲轩。沛泽延鸿。垂谟诒燕。皇上寅承宝命。勤切绎思。仰执中建极之前徽。绍锡福绥猷之郅治。兹者恭进文宗显皇帝实录圣训。上仪懋举。天地为昭。于万斯年。勿替敬典。臣等欣逢景运。祗迓蕃祺。曷胜庆忭欢悦之至。上传制曰。朕惟皇考文宗显皇帝丰功炳焕。郅治光华。锡福諴民。泽覃寰宇。朕钦承眷命祇仰诒谟特命大学士等恭辑实录圣训。敬思缵绪。弥切绍闻。兹者纂修告成。上仪懋举。俾朕克循成宪。继序无忘。以永承丕丕基。亦俾我子孙臣庶。咸率由惟谨。实亿万世无疆之庥。朕心欣悦。与卿等同之。王以下文武各官行庆贺礼。派出奉书之贝子公及宗人府官。由保和殿恭奉实录圣训。至乾清宫安设。上诣香案前行礼。　　

○诣绥履殿慈安皇太后前行礼。平安室慈禧皇太后前行礼。　　

○谕内阁、钦惟我皇考文宗显皇帝体元出治。绍统凝庥。临御十有一年。日理万几。不敢自暇自逸。敬天法祖。勤政爱民。刚健日新。智勇天锡。祀坛庙则倍形雝肃。谒桥山则毕致敬诚。贤贤而葑菲无遗。亲亲而葛藟远庇。阐性理以端正学。崇节俭以厚民生。诗诫因循。大廷共懔。谕褒直谏。言路宏开。肆赦恩多。有必矜之苍赤。蠲租泽溥。无不接之青黄。属以小丑跳梁。四郊多垒。皇威震怒。命将出师。三捷之奏频闻。早清北路。十全之谟屡运。更念南陬。既钦神武之布昭。功垂金石。尤仰圣文之巍焕。道炳日星。如丝如綍如纶。极数十百卷而莫罄。立言立功立德。阅千万亿世而常新。朕以幼冲。仰承帱载。诞膺宝命。禀训慈闱。伏见大烈耿光。承先启后。爰于嗣位之初。命大臣学士等督率官员。敬谨纂修实录。纪事编年。悉归简质。共成书三百六十卷。又续经恭辑圣训一百十卷。盛德大业。淩古铄今。兹者全书告成。百僚共庆。典谟炳蔚。亿禩为昭。金匮尊藏。绍闻弥切。馆臣等五载以来。悉心编勘妥速竣功。允宜优加甄叙。以彰钜典而奖勤劳。监修总裁官正副总裁官暨提调纂校收掌繙译等员于执事人员。作何议叙之处。该部查照旧例。斟酌妥议具奏。其筵宴赏赉。亦著该部查例具奏。　　

