<!-- { "loadSidebar": true } -->
○谕军机大臣等、恩麟奏、密陈抵藏查明大概情形等语。据称诺们罕年近七旬。不甚讲求公事。著恩麟随时留心察看。据实具奏。前岁廓尔喀贡使回藏。颇露不逊情状。该夷恭顺已久。恩麟务当妥为驾驭。毋使别生枝节。尤宜不动声色。严密防闲。披楞廓尔喀等国毗连藏地。往来贸易。日久相安。何以该夷等与唐古特不甚相洽。时存挟制之心。傥任其积不相能。致开边衅。于大局亦有关系。著恩麟体察情形。随时于交涉事件。妥为区画。以期消患未萌。毋稍大意。该大臣整顿藏务。如番官中有不妥协者。即与该诺们罕商量更换。傥另有别情。著即密为奏闻。毋稍徇隐。将此谕令知之。　　

○又谕、恩麟奏、请饬催四川应解藏饷一摺。西藏僻处边陲。地方瘠苦。四川每年额解藏饷六万余两。连年积欠。已至三十三万余两之多。该处各塘兵丁。甚为困苦。亟应力筹接济。著吴棠于每年额解饷银。如数报解。毋稍短绌。其连年积欠之饷。并著每年带解三四万两。以济要需。将此由五百里谕令知之。　　

○以蒙混报销。前任昌陵礼部郎中桂薰下部严议。　　

○壬寅。以神灵显佑。颁河南临漳县漳神庙扁额。曰双源汇泽。　　

○谕内阁、前据御史范熙溥奏参湖北幕友徐翼夤缘招摇各款。谕令该省督抚查办。兹据李鸿章查明具奏。此案候选知府徐翼、在将军巴扬阿署中办理文案。虽无夤缘确据。惟既系幕友。即不应干预外事。乃招致降人莫淐幅等。投效将军衙门。查拏教匪。莫淐幅等遇事骚扰。控案累累。皆徐翼引用匪人所致。该员访闻河南教匪甚多。辄令莫淐幅等句至荆州。议欲诱入城中捦拏。不顾人心惊惶。实属荒谬。惟念该员于拏获教首刘汉忠案内。尚属在事出力。著从宽撤销前次知府花翎保案。勒令回籍。不准在荆州逗遛。以示薄惩。千总莫淐幅、前以诱捦刘汉忠保得官职。乃不知检束。辄敢藉端滋扰。情殊可恶。著即斥革。提省审明被控各案。再行按律惩办。荆州将军巴扬阿、保举徐翼、及饬拏教党。事属因公。尚无回护情事。著免其置议。惟查拏教匪。并不由地方官解勘。径行审讯。殊属非是。嗣后如访有教匪潜匿。著知会督抚饬属查拏解勘。毋庸由将军审办。以符体制。　　

○又谕、前因山东布政使潘鼎新请假回籍省亲。当经降旨给假三个月。兹据李鸿章奏、该员之母年届七旬。病势益增。恳请续假。并先行开缺等语。潘鼎新著准其开缺。再行赏假两个月。俟假满后。即赴左宗棠军营。以资差遣。　　

○谕军机大臣等、穆图善奏、通筹全局。请饬催马队助剿。并请饬鲍超酌带旧部来甘。专顾南路各摺片。前调吉林黑龙江马队。据富明阿、德英等、先后陈奏。因存营兵数无多。各挑派五百名。业已起程赴甘。穆图善于此项马队到后。即可斟酌军情。派往助剿。以壮声威。左宗棠现已派兵分道入陇。并带亲军驰赴泾州。即著迅速前进。恪遵历次谕旨。接受督篆。筹办一切。该大臣抵泾接篆后。距兰州尚远。省城防剿事宜。应如何严密布置之处。计早统筹全局。著即迅速奏闻。磴口现无贼踪。前谕金顺会合张曜、宋庆两军。扼要堵截。刘松山一军。现向花定进发。著即饬令迎头截击。毋令窜出边外。甯夏回众。久经安抚。此次官兵追截窜匪。偪进甯灵。恐致怀疑惊惧。左宗棠务当派员剀切晓谕。弹压抚绥。以免别生枝节。董志原踞匪。窜并金积堡后。贼势若何。著即随时具奏。南路河狄回匪。负嵎已久。穆图善以秦州吃紧。暂时撤军回顾。左宗棠接篆后。著即酌量情形。权衡缓急。次第剿办。穆图善所请调鲍超带兵赴甘专顾南路之处。著毋庸议。甘省回匪。四处纷扰。兼以饷需缺乏。穆图善尚能支持危局。力任其难。左宗棠与该将军同办一事。务当和衷共济。随时商办。以副委任。将此由六百里各谕令知之。　　

○以广西盐运使孙观为按察使。　　

○伯都讷副都统乌里布因病休致。以双城堡总管双福为伯都讷副都统。　　

○予安徽等省军营历年阵亡伤亡把总刘士发等七十九员祭葬世职加等。　　

○癸卯。谕军机大臣等、丰绅等奏、陕匪窜入甯夏境内。城防吃紧。回匪扑犯定远营各摺片。董志原回匪。由磴口窜扰灵州中卫。自河南甯安等堡至甯夏南乡及甯州同心堡预旺城等处。数百里内。遍地皆贼。甯夏满汉城防。极形吃重。刘松山一军。现向花定进发。即著左宗棠檄饬刘松山迅速前进。驰赴甯郡。以资救援。如刘松山军尚嫌单薄。著仍遵前旨。酌派郭宝昌带队。合军齐进。以资厚集。前谕金顺会合张曜、宋庆两军。扼要堵剿。现在能否统率所部。驰援甯夏。即著该署将军酌量办理。甯夏回众。久经安抚。现在甯匪滋扰。难保不又被煽惑。别滋事端。著左宗棠懔遵昨日谕旨。酌度机宜。悉心筹办。丰绅、谦禧、惟当就现有兵力。严密守御。不可稍有疏虞。昨据穆图善奏、中卫戒严。已派黄金山带勇二千。驰往防守。能否再为添拨数营。协同援剿。著该署督妥为布置回匪分窜蒙旗。扑犯定远营城池。应如何抽拨劲旅星驰援应之处。著丰绅、谦禧、咨商左宗棠等相机调度。将此由六百里谕知左宗棠、穆图善、金顺、丰绅、并传谕谦禧知之。　　

○以通政使司副使刘有铭为太仆寺卿。　　

○以山东按察使文彬为布政使。调江苏按察使李元华为山东按察使。以江苏苏松大道应宝时为按察使。　　

○以记名总兵官张其光为浙江衢州镇总兵官。　　

○拨山西火药一万斤。铅丸一万五千斤。火绳一万五千丈。解赴甘肃甯夏满营备用。　　

○甲辰。谕内阁、御史王师曾奏、军务肃清省分。丁忧留营各员。请饬查明俱令补行守制。并佐杂人员所得功牌。概行缴销。不得冒称加衔各摺片。均著该部议奏。寻奏、丁忧人员。应统令回籍守制。佐杂人员。概行缴销功牌。从之。　　

○谕军机大臣等、刘岳昭奏、官军进剿寻匪。大获胜仗攻克要险。并回目投诚各摺片。云南寻甸贼匪。踞险为巢。经总兵全祖凯等督率将弁。分路进攻。大获胜仗。已将七星桥文笔山章格各隘全行攻克。著刘岳昭乘此得手之际。仍严饬各该文武激励将士。迅拔州城。毋再迟延。其寻甸西南塘子集贤村等处二十余寨。均系为贼所胁。塘子回目马广具呈投诚。该匪旋抚旋变。是其惯技。此次自拔来归。意图立功赎罪。如果奋勉杀贼。自可宽其既往。予以自新。至寻甸逆目马添顺、嵩明逆目李芳沅等、畏惧求抚。是否出于至诚。著该督察看情形。相机办理。毋堕奸计。致贻后患。寻甸现尚得手。岑毓英务将省防严密布置。并将各路进剿事宜。与刘岳昭会商。迅殄贼氛。唐友耕所部川军。计早由东川一带南下。著该督抚等催令星速前进。与滇军联络声势。将省城东路贼匪。节节埽荡。毋任蔓延。寻甸接仗出力各员弁。著暂行存记。俟克复城池。再行请奖。其伤亡弁勇。一并汇案请恤。将此由六百里各谕令知之。　　

○添铸呼图克图扎萨克喇嘛印信。颁给罗布藏青饶汪曲。从驻藏大臣景纹请也。　　

○乙巳。谕内阁、前因吏治亟须讲求。叠经降旨令各直省督抚择其循声素著者。胪列政迹。酌保数员。送部引见。候旨录用。嗣据各该督抚随时奏保。虽经量材拔擢。特恐贤能之员。尚未尽登荐剡。仍著各直省督抚随时留心察访。据实具奏。候旨调取引见。以备＜??闲＞用。其司道大员中。如有体用兼备者。亦著一并据实保奏。用备任使。傥有衰庸不职。并著随时参劾。以肃官方。该督抚等务当秉公举劾。不得徇一己之爱憎。致举错未得其平。以副朝廷整饬吏治。康保小民之至意。将此通谕知之。　　

○又谕、岑毓英奏、提督督战受伤等语。云南提督马如龙。前在小遍桥打仗受伤。尚未痊愈。复出城攻克羊神庙贼垒。乘胜进攻江右馆。身中炮伤甚重。实属异常奋勇。著由内府发去如意拔毒散四料。交岑毓英转给该提督祗领。以资调理。　　

○谕军机大臣等、岑毓英奏、官军肃清省东贼垒。攻克杨林团山等处各摺片。滇省东路贼匪。盘踞于十里铺等处。经岑毓英派令李维述等分路进攻。先将萧家山贼栅焚烧。贼向省北马村一带狂奔。自十里铺小偏桥至长坡六十余里。贼垒一律埽荡。其杨林团山等处踞匪。复经岑毓宝等乘胜剿击。斩馘或多。杨林富民。全境肃清。现已分兵进取。并规复澂江。即著岑毓英激励在事将士。奋力前进。将各路贼匪。痛加剿洗。以靖贼氛。并著会同马如龙将南门外余匪。迅图歼灭。用固省垣。马侍得一股。该抚务饬杨国发等相机堵剿。毋任上窜。致滋延蔓。据称署提督马如龙中炮子伤甚重。览奏深为廑系。该提督平时打仗。既能身先士卒。其筹画省防事宜。亦极周密。前已加恩将其补授云南提督。本日并由内府发去如意拔毒散四料。以示体恤。岑毓英于接奉此旨后。即将药料赍交该提督祇领。仍属令安心调理。俾得早日就痊。省城防守紧要。马如龙现已受伤。岑毓英一人力难搘拄。昨据刘岳昭奏进剿寻甸贼匪。攻克要隘。并回目均畏惧求抚。是寻甸一路。即可蒇事。该督当审度情形。饬令全祖凯等带兵攻剿。一面驰回省城。与岑毓英和衷商办。以重根本。毋得藉词迁延。是为至要。将此由六百里各谕令知之。　　

○予云南十里铺等处阵亡千总陈万朝等祭葬世职加等。　　

○丁未。正黄旗汉军副都统温德勒克西因病解职。以记名副都统博崇武为正黄旗汉军副都统。　　

○戊申。谕内阁、毛昶熙、衍秀奏、请将直隶派办运务委员。于此次漕务完竣后。择其尤为出力者。先行请奖。江浙及江北委员。一并择尤先奖等语。天津运务完竣。南北两局出力各委员。向由验米大臣分别劳绩。酌拟奖叙。咨由各该省督抚奏奖。虽此次海运米数加增。直隶委员叠为核减。差务较繁。江浙等省漕粮提前赶办。各该委员均尚奋勉。惟照章咨奖。已足以示鼓励。所有南北两局尤为出力各员。著毛昶熙、衍秀、仍查照向章。酌拟奖叙。分咨各该省督抚奏奖。以符定制。　　

○以才不胜任。浙江知府图麟以同知降补。　　

○以浙江台州等处剿匪出力。予总兵官张其光等加衔升叙有差。　　

○缓徵山西临汾、垣曲、曲沃、绛、洪洞、五县被扰歉收地方民借仓谷。　　

○己酉。上诣奉先殿寿皇殿行礼。　　

