<!-- { "loadSidebar": true } -->
○谕议政王军机大臣等、穆图善奏、马步各营。分期起程。并仍带金顺马队援甘一摺。蔡启二逆。由略阳突围。经□□且口郭家坝窜至白马关余贼已出陕疆。穆图善以甘省军情紧要。仍饬金顺马队。于八月二十七日起程赴甘。计此时已过耀州。办理甚为妥协。著穆图善即饬金顺赶程前进。协同剿洗。以厚兵力。前谕官文将温德勒克西等、及苏伦保马队。派往甘肃。交穆图善统带。蓝斯明等步队。如楚省军情稍松亦令调拨赴甘。著官文懔遵前旨赶紧筹拨。催令飞速起程。毋得奏留。致误事机。汉南一带。现在虽无贼踪。难保不复图回窜。如将来陕西有必需马队之处。俟温德勒克西等各起马队抵秦时。著刘蓉酌度情形就近暂留若干。藉资协助。如陕省无须此项马队。即著刘蓉于温德勒克西等过境时。催令星速遄行。迅赴穆图善军营。听候调遣。前据骆秉章奏、逆匪窜至柳林铺。势将窥伺通江南江边隘。或即循黄官岭以奔广元。兹据穆图善奏、贼已由文县窜至龙安府境。是该逆业由西路窜入川疆。著骆秉章飞催唐友耕、周达武等军。确探贼踪。星驰截剿。并著刘蓉檄令萧庆高、何胜必两军。跟踪紧蹑。面面夹攻。以收聚歼之效。陕省此时虽已无贼。各路防堵仍不可稍涉大意。善后事宜。亦当次第经理。均著刘蓉妥为筹办。将此由六百里各谕令知之。　　

○以江西捐输军饷。永广金溪、萍乡、安福、三县学额各三名。玉山、万载、二县各二名。　　



大清穆宗继天开运受中居正保大定功圣智诚孝信敏恭宽毅皇帝实录卷之一百十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬槁本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。九月。己酉。谕议政王军机大臣等、玉通奏、西甯回众投诚以后。屡差文武委员。暨身赴各处寺院庄村。抚恤难民。解散乡勇一摺。并补奏上年十月兵勇节次获胜。余匪畏威投诚各情形一摺。玉通带员驰赴北川果莽、果隆、吹布藏等寺。商同章嘉呼图克图等。传集汉土番回勇目。晓以安分务农。无不乐于息事。惟因回性反覆。不得不防。现将团勇散去一半。尚余一半保守寺院暨各村庄。尚非恃众寻衅。自应俯如所请。其塔尔寺练勇。经玉通等叠次劝谕。已有息事之机。著玉通即饬知府达昌等认真开导。以期永息争端。不得畏难苟安。冀图目前便利。恩麟护理督篆。各路均应兼顾。乃不察被害情形。一味主抚。于西甯军务。漫不关心。前派道员雅尔佳纳在湟安抚。该道见事难为。先行回省。恩麟何以并不据实参奏。马乜氏劝谕回众。尚能听从。何以复行调回省垣。以致回民句结。杀掠相寻。实堪痛恨。嗣后务须随时兼顾。若再视同膜外。贻误地方。必将恩麟从重治罪。决不宽贷。玉通另片奏、绅民请留成瑞在甯开导等语。成瑞前次获咎甚重。既据该处绅民合词吁恳。即著恩麟饬令该革员前赴西甯。开导花寺临洮两教回匪。如其办理无效。仍著玉通等将其解京治罪。不得藉词延缓。将此由六百里谕知玉通、并传谕恩麟知之。　　

○又谕、庆昀奏、请饬山西筹拨火药铅丸。并常升退扎平湖桥各摺片。本日已谕令沈桂芬、将火药铅丸等项迅速筹拨矣。常升在纳家牐左近地方剿匪获胜。嗣因贼势甚众。渠水尽乾。率即移营退至距城五里之平湖桥。该副都统始报大获胜仗。旋即轻率移营退守。究竟因何挫败。军械等项。有无遗失。著庆昀详细查明。如有畏葸退缩。及调度失宜情事。即著据实参奏。该郡各堡。供支常升军营米面钱文。是否民闲捐办。抑或暂行那借。并著饬令常升查明办理。前谕庆昀知照常升进规纳家牐。即在该处就近屯扎。俟杜嘎尔一军逐渐南趋。合力夹击。著庆昀仍遵前旨。知照常升严密布置。稳扎稳进。毋得稍有疏失。俟杜嘎尔一军及都兴阿大营现在分拨之兵。与常升所部可以联络一气。即著协力埽荡。迅殄逆氛。常升此次失挫。粮路又形阻滞。并著庆昀设法疏通。源源筹解。以济兵食。将此谕令知之。　　

○以筹饷办防出力。予江苏布政使刘郇膏优叙。赏按察使郭柏荫二品顶带。　　

○以江苏官军克复苏州、暨浙江平湖等城出力。赏总兵官曹仁美、宋甸南、从一品封典。参将陈曰有等二品封典。总兵官陈定国、参将江开泰、巴图鲁名号。知府叶宝树、参将戴春林等花翎。在籍员外郎陈桂棠等蓝翎。余加衔升叙开复有差。　　

○以襄办江苏军务出力。予通判陈鼐以道府用。并赏花翎。　　

○以江苏军营制炮出力。赏洋将马格里三品顶带。　　

○复江苏宜兴阵亡已革知县周守典原官。予祭葬世职。　　

○追予江苏丹阳殉难文生林蔚中等男妇十九名口分别旌恤如例。　　

○追予江苏苏州合门殉难在籍府经历杨春霖暨眷属人等分别旌恤如例。　　

○予陕西潼关等处阵亡殉难绅民妇女四百六十一名口分别旌恤如例。　　

○拨山西火药一万斤。铅丸一万五千斤。火绳一万五千丈。解赴甘肃甯夏军营备用。　　

○庚戌。谕议政王军机大臣等、都兴阿奏、张家川回民旁窜。平庆戒严。并请饬陕抚拨解粮饷军火等件各摺片。张家川逆巢。经雷正绾攻克后。败回三路。窜入镇原县境。已抄过平凉。渐近庆阳。其意盖欲纠合全股。乘平凉后路空虚。庆阳防兵单薄。北趋援甯。非有劲兵截击。不足以制贼死命。前据雷正绾奏、进攻莲花城。因锐意深入山险。人马碍难旋布。猝被矛伤。以致失挫。当经谕令都兴阿酌度机宜。先与雷正绾等军。声势联络。再行节节进剿。现在回匪已经旁窜。雷正绾伤口。近日是否平复。著即整顿队伍。与陶茂林会督诸军。北趋平固。会合庆阳一带防兵。跟踪兜剿。迅图埽荡。毋令与甯灵之贼。串通一气。并著穆图善懔遵叠次谕旨。迅统所部。星驰前进。会同都兴阿、雷正绾、妥筹攻剿。曹克忠一军。著刘容催令克期入甘。迎头截击。务与雷正绾等合力进攻。迅歼丑类。陶茂林等军火等项。叠经谕令刘蓉。饬令陕西粮台。按月供支。现在陶茂林军火缺乏。粮饷又无接济。将士饥寒交迫。哗溃堪虞。陈天佑、西蒙克西克等军。虽经都兴阿为之腾那。竟有不支之势。刘蓉于叠次催解要需。竟敢视同膜外。屡催罔应。傥因粮饷军火不继。贻误大局。该抚其能当此重咎耶。著刘蓉懔遵叠次谕旨。迅拨钜款。并所需军火等件。一并星速委解。分赴陶茂林、陈天佑、西蒙克西克等行营。以济急需。并著源源接济。毋令匮乏。不准再事推诿。都兴阿另片奏、遵饬讷钦回旗。另派翁同书接统其众。即著照所拟。责令翁同书将讷钦部众。力加整顿。认真防剿。将此由六百里各谕令知之。　　

○又谕、传谕陕西按察使张集馨。前因固原复陷。回匪叛服无常。曾谕令张集馨驰抵甘省后。相机筹办。兹据张集馨奏称陕逆孙义宝、赫明堂等叛踞州城。固原现已梗塞。拟先到泾州一带。察看情形等语。著于驰抵泾州后。将现在回匪情形。据实详细具奏。如该匪犬羊性成。负固不服。万无勉强招抚之理。即著张集声径赴兰州。会同恩麟。于一切防剿事宜。妥筹办理。仍一面将抵兰日期。迅速具奏。　　

○命四川川北镇总兵官鹤龄赴署陕甘总督都兴阿军营听候差委。　　

○予四川会理等处阵亡殉难文生胡德鏊等绅民妇女二千四百六名口分别旌恤如例。　　

○予四川中江阵亡在籍县丞王镇堃祭葬世职加等。建专祠。勇丁艾荣升等二百余名均附祀。殉难文童谢绪鸿赏恤如例。　　

○拨江苏小洋枪一千杆。洋火药五千瓶。小铜帽五十万粒。解赴甘肃军营备用。　　

○辛亥。遣官祭都城隍之神。　　

○谕议政王军机大臣等、有人奏、江西督销盐引委员广西候补道程桓生、把持盐务。藉督销之势。使其父程颍芝、于安徽省城开设合和盐行。其弟江西候补知县程朴生、于饶州开设泰和盐行。名为督销盐引。实则利归于己。以官民并准试办之引地。几为一人独办之引地。并闻该道之父。在枞阳开栈之日。护勇号褂。私用钦差大臣字样。尤属妄诞。恳请饬查严办等语。两淮引地。前经重定章程。派委监司大员。分驻督销。原以裕课便民。承办之员。理应洁己奉公。实力整顿。方于盐务有裨。若如所奏各情。以督销盐引之员。一味倚势招摇。营私牟利。如果属实。殊属可恶。著沈葆桢按照所参各节。确切查明。据实具奏。毋稍徇隐。原摺著钞给阅看。将此谕令知之。寻奏、遵查程桓生被参各款。均无其事。自设局以来。领运踊跃。每月接济饷银七八万两。不无裨益。报闻。　　

