<!-- { "loadSidebar": true } -->
○丁卯。谕内阁、刘昆奏、扑灭滋事会匪。首要各犯全行伏诛一摺。湖南湘乡县会匪逆首赖荣甫即二蒙花。本年二月间。潜集匪党。分股焚掠。经刘昆派出官军会同该县团练剿办。当将该逆首及逆目康学池等一并捦获。讯明正法。全股悉就扑灭。办理尚为妥速。仍著刘昆饬令各该地方官。督率团练。实力巡缉。遇有不法匪徒。立即查拏惩治。以靖地方。　　

○谕军机大臣等、刘昆奏、援黔官军。叠克苗寨。暨扑灭会匪情形各一摺。湖南援黔官军。由五岔进兵。沿途雕剿。平毁苗寨多处。并攻克施洞口及九股河各垒。镇远逆苗。亦经邓善燮等督兵截击。大挫凶锋。两路官兵。现在共规新城。惟小江南岸。苗寨林立。必须先将北岸疏通。方可并力南向。席宝田拟即合军先拔新城。再由新城迎剿而上。所筹尚妥。惟川军前因饷乏。未能会剿东坡。以致黄仁遗回军镇远。此时川军若进扎数十里。由重安江压击而下。埽荡施黄之贼。则川楚两军。声势可期联络。著崇实、吴棠、迅饬该省各营克期前进。相机剿办。并著刘昆檄饬席宝田会同川军协力进剿。务将张包等逆股悉数歼除。毋稍松劲。至湖南湘乡会匪。竟敢聚众谋逆。经该处官绅登时掩捕。立将首夥各犯悉数捦斩。全股扑灭。办理尚为迅速。嗣后务当檄饬地方文武。严密稽查。随时摉捕。毋令伏莽潜匿。又生事端。刘昆现已饬属一体举行团练。著即认真兴办。不得有名无实。又据吴棠奏称、巴塘地震。筹款抚恤各等语。本年三月间。四川巴塘一带。地震火发。压毁人民房屋。该处遭此天灾。殊堪悯恻。吴棠业已筹动款项。派员前往赈恤。即著妥为安抚。毋令失所。将此由五百里各谕令知之。　　

○又谕、刘昆奏、缉获会匪夥党。分别办理等语。广东阳山县属茶田等处土匪。句结湖南宜章临武等县匪徒。聚众滋事。经刘昆督饬该地方文武将匪首李求球等免拏。并摉获逆书门牌等件。已将首要各犯正法。其余胁从党与。分别监禁管束。即著刘昆饬令章濂、吴锦章等、务将逆犯悉数拏获。不准一名漏网。瑞麟、李福泰、亦当檄饬林述训等、将茶田等处逃散余党并邀约入会之刘姓。查拏务获惩办。以靖地方。仍随时督率各该员弁。于交界处所会同巡查。毋令匪踪溷入。将此各谕令知之。　　

○成都将军崇实等奏、抽调劲旅。会合陕军。驰赴武功醴泉。相机援剿。兼顾西安省城。得旨、著仍檄饬李辉武督率各队。联络陕军。相机援剿。毋稍松劲。　　

○赏肃亲王隆勤三眼花翎。命在御前行走。　　

○以湖南官军叠克贵州苗寨。赏记名布政使席宝田、提督龚继昌、白玉翎管各一支。白玉搬指各一个。大荷包各一对。小荷包各两个。提督周家良一品封典。总兵官江达明、副将黄光星、都司毛树勋、巴图鲁名号。游击陈嘉等花翎。余加衔升叙有差。予阵亡参将陶正柏等十一员祭葬世职加等。　　

○追予江苏各属阵亡殉难州同衔胡耀奎等绅民妇女一千七百二十一员名口分别旌恤如例。　　

○旌表守正捐躯四川华阳县民妇杨李氏。　　

○戊辰。孝诚仁皇后忌辰。遣官祭景陵。　　

○谕内阁、都察院奏、据安徽都司孙之和、以挟嫌谋害等词赴该衙门呈诉。此案已革副将敖天印、以带兵大员纵勇惨杀。曾谕令穆图善、俟甘省军务稍松。即将该革员解赴河南审办。仍著穆图善懔遵前旨。俟该省军务稍平。即行解往河南。交李鹤年严行审讯。按律定拟具奏。原告都司孙之和。著该衙门饬令暂回原籍。候敖天印解到日。由河南巡抚咨调前往备质。　　

○予浙江东机岙洋面被害副将陈绍祭葬世职。如提督阵亡例。谥勇烈。于死事地方暨原籍建立专祠。千总杨郁、蔡腾光、祭葬世职。　　

○己巳。以玩视命案。革福建通判王惟叙职。　　

○庚午。谕军机大臣等、前因贵州遵议民教滋事。据法国使臣声称赵教士被伤殒命。梅教士恐亦被杀死等情。当以事关中外交涉要件。特命李鸿章派员前往。会同曾璧光查明办理。旋经李鸿章派令道员余思枢赴黔查办。时逾半载。仍未办结。法国使臣罗淑亚、以此案日久未了。屡向总理各国事务衙门哓哓催办。意图寻衅。若再不迅速了结。恐致激成事端。现在李鸿章业已带兵赴陕。距黔较远。诚恐鞭长莫及。曾璧光身任黔抚。于此案本无可推诿。但该省军事方殷。亦恐未能专心办理。因思崇实前经派办贵州教务。情形较为熟悉。著即带印驰赴贵州。会同曾璧光秉公筹商。务将此案赶紧完结。李鸿章仍当飞饬余思枢。会同黔省委员妥速筹办。禀由崇实等酌夺。即行奏结。毋再稍涉迁延。将此由六百里各谕令知之。　　

○辛未。上复诣大高殿祈雨坛行礼。　　

○遣惇亲王奕誴诣时应宫。孚郡王奕譓诣昭显庙。惠郡王奕详诣宣仁庙。镇国公奕谟诣凝和庙。睿亲王德长诣觉生寺。贝勒溥庄诣黑龙潭。怡亲王载敦诣密云县白龙潭。拈香。　　

○谕内阁、英桂奏、遵查副将恃强霸产结党滋事各节。分别办理一摺。福建在籍副将林文明、强占民人林应源等田产。并占收入官叛产租谷。经英桂查明。饬令归还赔缴。该副将胆敢抗不遵依。声称欲与原告林应时对质。率党直入彰化县署。刃伤勇丁。形同叛逆。英桂已派员将该犯拏获正法。足昭炯戒。其胁从人众。即著英桂饬令台湾镇道妥为安插。予以自新。毋令再生事端。　　

○正白旗满洲都统恭亲王因病请假。以正黄旗蒙古都统载容暂署正白旗满洲都统。　　

○蠲缓福建惠安、南安、马巷、晋江、同安、漳浦、龙溪、兴粮、云霄、莆田、仙游、十一厅县暨罗溪、佛昙桥、金门、县丞所属被旱地方上年额赋有差。　　

○壬申。谕内阁、杨昌浚奏、革员蒙混开复。请革职永不叙用一摺。已革浙江候补知县史致逊、前因嵊县失守。革职留营差委。嗣在厘局私行加捐。挟妓饮酒。复投效长江水师军营。蒙混保举开复。并未补缴银两赴部引见。辄先赴省禀求差委。据所奏各情。实属贪鄙诡诈。史致逊著即革职永不叙用。并不准投效各路军营。以儆官邪而杜取巧。　　

○谕军机大臣等、蒋志章奏、筹办北山情形。拟咨商李鸿章拨兵进扎。豫遏回逆纷窜一摺。陕省北山一带。地旷人稀。溃勇土匪降众流民。杂处山内。往往句引外匪。乘机窃发。现在甘省窜陕回股。虽经各军击败。悉行窜出。而秦陇接壤之区。自榆绥以迄凤汉。毗连计二千余里。回匪之由庆甯等处窥伺陕境者。又无定踪。其溃勇土匪。每于宜川延长延川安定无兵之地。盘踞肆掠。内地各军。防守势难遍给。蒋志章所陈必剿而后能防。必赈而后能垦。暨咨商李鸿章酌拨劲旅择要进扎各情。均能洞中窾要。李鸿章计自襄阳起程。由南阳陕州大路入陕。著即催集各队。赶紧前进。就近与蒋志章酌度情形。檄饬各军。于秦陇交界如定边甯州等处。择要扼扎。一面酌派劲旅。由韩城之灵官庙入山。节节摉捕。使贼匪无可潜藏。以清内患。如有畏罪投诚者。并随时筹办。蒋志章即将现在所办情形。与李鸿章反复商搉。以期缓急合宜。至垦荒积谷。诚为安插降众饥民之善策。然事贵实力举行。不可徒托空言。除广东粤海关欠解各饷。本日已照请谕知瑞麟等迅即筹解外。该抚当督饬藩司先行筹款。派员乘大军将集匪勇聚歼之时。分赴北山各州县。会同地方官核实办理。用救民生。至延榆绥各属。应如何慎选牧令。破格奖劝。随时创惩。及通省吏治应如何整顿之处。该抚务当督率司道等悉心酌核。用副厚望。将此由五百里各谕令知之。　　

○以浙江东塘防险出力。予道员何兆瀛等加衔升叙有差。　　

○追予安徽庐江阵亡殉难从九品郭兆铭等绅民妇女二千一百五十四员名口分别旌恤如例。　　

○追予浙江各属阵亡殉难从九品江楠等一百九十八员名赏恤如例。　　

○癸酉。谕军机大臣等、前因都察院奏、据安徽都司孙之和、呈控已革副将敖天印挟嫌谋害等情。谕令穆图善遵奉前旨。俟甘省军务稍平。即将敖天印解往河南。交李鹤年审办。本日据御史李宏谟奏称、此案副将孙之友惨遭戕害。事隔多年。而敖天印尚延不到案。请饬左宗棠严拏解案审办等语。敖天印以带兵大员。惨杀多命。虚实均应根究。即著左宗棠查明该革员在穆图善军营。是否得力。如非必不可少之员。即行派弁解赴河南。交李鹤年严行审讯。按律惩办。毋任藉词玩延。将此谕令知之。　　

○又谕、总理各国事务衙门奏、英国使臣威妥玛。请于沿海水底。暗设通线。谨将辩论各节据实密陈一摺。洋人以贸易为本。时虑中国舟车迟滞。欲以外国之铜线诸法。试行于中国。上年议修英约时。英国使臣阿礼国即以此事屡次渎请。均经总理各国事务王大臣严词峻拒。现在该国使臣威妥玛、复请由广州汕头厦门福州甯波各海口水底暗设铜线。通至上海。并称前议通线之法。俱系陆路明设。此次系在海底暗设。其线端一头在船只内安放。即在湾船埠口海面停泊。与从前所论回殊。似与中国毫无亏损等语。内洋外洋。绵亘数万里。轮船往来。络绎不绝。傥伊不告中国。暗设铜线。势亦无从禁止。该衙门现将沿海水底暗设数字揭清。并将线端不牵引上岸、离口另设别法数语。重言申明。该使声称安线之处。如有民人损伤。地方官无须追偿修费。已由该使转饬局商遵办。是于变通转圜之中。仍寓检制防维之意。惟洋人得步进步。诡谲万端。经此次允办之后。难保不藉端扩充。由海而江。由江而河。由河而陆。骎骎乎渐入内地。不可不豫为之防。著南北洋通商大臣。暨沿海各督抚。密饬各关道地方官先事豫筹。严密稽察。遇有洋人安设通线之处。止准在沿海洋面水底。其线端止准在船只内安设。即在沿海埠口向来停泊各洋船码头之外近海处所停泊。傥有将线端牵引上岸不遵定章办理者。即照会领事官立时查禁。以杜将来流弊。而绝他国效尤之渐。将此由六百里密谕马新贻、瑞麟、英桂、丁日昌、丁宝桢、卞宝第、李福泰、崇厚、并传谕杨昌浚知之。　　

