<!-- { "loadSidebar": true } -->
○谕议政王军机大臣等、前因御史吴台寿奏奉省东边闲旷之地。多未开垦。锦州广甯义州一带官荒马厂。尽可设法变通。请饬实力履勘以开利源。当经谕令恩合悉心查奏。兹据恩合奏称锦州牧马之区。名为西厂。水草丰茂。足敷牧放。此外则广甯所属之闾阳驿小黑山等界。名为东厂。地势平坦内有洼陷。于牧放不甚相宜。若将东厂裁撤。一律开垦。可得田一百万亩。惟东边一带。近有流民在彼私垦。聚集日众查办甚难。请派封疆大员。详酌筹办等语。闾阳驿小黑山等界旧设牧厂。既据恩合奏称地势低湿。于牧马不甚相宜。而大淩河西岸地势宽广。即官马多至一万余匹。亦足敷用。即著照该副都统所议。将东厂裁撤归并西厂牧放。遵照旧章妥为经理。其应垦厂地。即照恩合所拟。令盛京六十六佐领下甲兵。按名分领。招佃取租。除交升科租银外。余资津贴常差。其按年应徵租银。即责成各该佐领催交造报。以收裕饷便民之效。该副都统本系盛京旗员。情形熟悉。所陈垦田一百万亩之说。谅必确有把握。即著该副都统妥为经理。实力举行。不准稍存诿卸之心。至盛京东边一带旷闲山场。林木稠密。奸民流民聚众私垦。历年既久。人数过多。经理稍失其宜。即恐激成事端。利未兴而害立见。于根本重地殊有关系。著玉明会同恩合、将东边自叆阳边门以北。何处必应照常戍守。何处可以展垦地亩。流民之屯聚者。何以化梗为良。隐患之未形者。何以潜消默化。不动声色。严密访查妥议具奏。候旨遵行。此事朝廷早有所闻。利害攸关。固不能不消患未萌。亦不肯孟浪从事。玉明、恩合、务即密查据实具奏。不准一字欺饰。俟奏到后再行妥筹办法。亦决不咎其既往。将此各谕令知之　　

○又谕、英桂奏、潞盐销路积滞。请饬严禁侵越。停止抽厘一片。河东盐课。为现今饷需大宗。河南行引地面。既有芦盐侵越。且抽厘较前过重。以致商贩视为畏途。新旧各引。诸多积滞。于国课大有关碍。著刘长佑通饬所属。严定芦盐行销界限。查禁私销。毋得侵及潞盐行销之地。张之万将鲁山等处抽收盐厘各局卡。酌量裁减。以纾商力而利行销。该督抚等、务当通筹全局。俾各省引路厘局均无窒碍。方为妥善。将此各谕令知之。　　

○以山东兖州等处剿匪出力。赏知府曹丙辉守备张永清等花翎。通判陈兆庆等蓝翎。余升叙加衔开复有差。　　

○缓徵山西榆次、洪洞、两县节年民借仓谷。　　

○壬辰。以神功显著。颁三姓地方关帝庙扁额。曰威震挹娄。城隍庙扁额。曰灵昭黑水。　　

○谕内阁、给事中徵麟奏、外省寄有匿名公启。关系地方情形。据实奏闻一摺。投递匿名揭帖。例不准行。虽据该给事中所陈各情。有关军务吏治。与挟仇讦告似稍有闲。何以不在都察院步军统领衙门呈诉。辄用匿名公启。假托泰安府署缄寄。又何以知鸿仪钱铺之铺夥。与给事中徵麟认识。令其转送私宅。情节展转支离。难保中无别项情弊。所有投递匿名公启之鸿仪钱铺铺夥李连珠一名。著交刑部严讯。所递匿名公启。究系何人寄交。务即确切根究奏明办理。　　

○又谕、沈葆桢奏、官军击贼。大获胜仗。并阵斩巨逆各摺片。据称伪堵王黄老虎。与许家山等处踞匪。由祁门进偪。与参将韩进春对河而阵。营官王大魁等率枪队凭河扼之。该逆分路渡河。蜂拥来扑。韩进春亲率死士。冲其右翼。杨必遇等统马队撼其左翼。韩凤飞等直捣中坚。殪其前锋甚多。偪至河边。三面夹击。贼遂大溃。杀贼一千余名。并将阵毙伪孝王胡鼎汶枭首示众。该将士等齐心杀贼。血战解围。办理甚为出力。仍著沈葆桢督饬韩进春等乘胜进剿。将退屯枫树龙之贼。悉数埽除。毋留余孽。所有此次在事出力员弁兵勇。著该抚查明保奏。以示鼓励。　　

○谕议政王军机大臣等、给事中徵麟奏、外省寄有匿名公启。关系地方情形一摺。据称前门内东交民巷鸿仪钱铺铺夥李连珠送到信一封。拆阅系东省士民公启。所称皆山东近日军务吏治等事。谨将原信呈览等语。匿名揭帖。本应立案不行。惟所陈各款。均关系该省军务吏治等事。未可概置不问。且阎敬铭甫经到任。正须整顿地方积弊。无所用其回护。著按照原信所陈各款。逐一严密访查。据实奏闻。如查明实有其事。即著严密查办。秉公奏参。不准一字欺饰。又前据徵麟奏参东省文武庸劣各员摺。暨谭廷襄办理降众。一意主抚各摺片。各该员被参各款。如果属实。亟应严行惩办。并著阎敬铭一并查办。再前据山东试用道钟文呈递酌拟东省急务十二条。是否悉中窾要。著阎敬铭按照所呈各条。悉心体察。如有可以采择之处。即著奏明办理。徵麟摺片三件。并匿名公启。钟文条陈。均著钞给阅看。将此谕令知之。　　

○又谕、沈葆桢奏、韩字营血战解围。并逆首胡鼎汶阵毙各摺片。伪堵王黄老虎等。由祁门界桃墅镇一路。率悍贼十余万。渡河扑营。韩进春亲督死士。奋力击贼。以少胜多。杀贼无数。阵毙伪孝王胡鼎汶一名。实属异常出力。惟黄老虎尚未就捦。该逆现退至离营三十余里之枫树龙一带。难保不乘隙复出滋扰。仍著督饬韩进春一军。加意严防。毋任窜越。段起一军。前据该抚奏报、已赴枧田街躧看地势。拟与韩进春会商进剿。刻下祁门贼势甚蹙。即著饬令该道员等。一鼓作气。实力剿办。务将黄逆歼除。勿留余孽。以靖边防。将此由六百里谕令知之。　　

○又谕、沈葆桢奏、请将江海关代徵九江洋税。抵解京饷等语。京饷为目前要需。现在度支告匮。各该督抚自宜竭力筹拨。以济急需。此项洋税。本系应行解江之款。以之抵解江省京饷。诚为两便。著曾国藩、李鸿章、迅饬江海关。速将前项税银。匀月分批。解京充饷。抵作江省应解奉提地丁之项。毋稍延宕。其尾欠银数。仍著沈葆桢于地丁项下。徵存搭解。以清款目而裕度支将此由四百里各谕令知之。　　

○又谕、特普钦奏俄人赴省要求。按约驳阻。并请饬总理各国事务衙门禁止各摺片。海兰泡俄酋布色依。不听拦阻。擅赴齐齐哈尔。谒见该将军。呈递公文。恳求在省城通商。并乞由齐齐哈尔省城。借道前往吉林。自松花江水路回国。经该将军按照条约指驳。语塞而止。俄人复欲在雅克苏对岸江右地方种地。并恳暂行借给。又欲暂给瑷珲城江右地方。开垦打草。均经该将军正言拒绝。并派员弹压。伴送该俄人回行。所办甚属妥协。俄人贪得无厌。诡谲异常。现虽废然而返。难保不另生枝节。别启狡谋。特普钦惟当随时防范。如俄人续有要求。仍当按照条约。严词阻止。不可稍事游移。该将军所奏摺片各一件。本日已谕令总理各国事务衙门办理。将此由四百里谕令知之。　　

○予安徽黟县阵亡千总晏维中等祭葬世职加等。　　

○癸巳。孝端文皇后忌辰。遣官祭昭陵。　　

○谕内阁、此次病痊补行大考之翰林院编修徐申锡。著附入二等末。由该衙门带领引见。　　

○又谕、前因升任给事中顺天府府丞卞宝第奏、江防水师各员。侵吞厘金。纵勇通贼等款。当交曾国藩、李鸿章、严行查办。兹据奏称、遵查被参各员。除黄彬业经革职解交该大臣审办。应另案奏结。李德麟业经都兴阿奏参革职外。其总兵陈国泰所部红单船勇。不免有济贼情事。赖镇海打仗尚称奋勇。惟所部勇丁。亦有出入贼中。售物图利者。现在勇丁已多遣撤。游击张瀚船勇。驻守靖江一带。不免有勒收商船捐款之事。刻下沿江卡局。均归粮台经理收放。该船勇不得再有干预。参将郭定猷船。在刘河地面。劫商分财。捏报胜仗。尚无确据。总兵泊承升、亦无领饷肥己之事。惟年逾六十。难期振作。其子亦无生事滋扰等情。参将常海、于咸丰八年扬州失陷时。因兵单力竭。退守万福桥。实非先行逃避。惟误认殉难廪生汪桂家藏有木料。指为恶勇私拆民房。并将汪桂之妻郭氏掌责。实属不合。游击文裕、亦无交结劣绅专事游宴情事。其咸丰十年驻防九里沟。因警信叠至。撤保城池。实非逃匿。以上各员。请分别办理等语。除赖镇海、郭定猷、张瀚、文裕四员。或部勇业经裁撤。或参款并无确据。均著无庸置议外。福建金门镇总兵陈国泰、以专阃大员。于上年贼窜江北。未能实力堵御。且于所部弁勇通贼。失于觉察。实属约束不严。陈国泰著即行革职。江南狼山镇总兵泊承升、年已衰迈。难期整顿。即著以原品休致。陈国泰、泊承升二员。均著不准留营。扬州营参将常海、擅责殉难廪生之妻。调停息事。殊属不合。著即行革职。以示惩儆。现在江防正关紧要。水陆带兵员弁。正宜严加整饬。以期纪律严明。贼氛速殄。仍著曾国藩、李鸿章等、随时申明军律。严密访查。傥有通贼济匪之员。及纵勇殃民等劣迹。即著严参惩办。如情节较重。并即于查明后军法从事。毋得稍涉姑容。　　

○又谕、李续宜奏、途次患病。悲痛未释。请仍开巡抚署缺。专办军务等语。夺情起复。本系朝廷不得已之举。既据该署抚沥情陈奏。至再至三。自当曲体下情。勉从所请。李续宜著准其开署理安徽巡抚之缺。仍专办皖北军务。迅速前赴军营。毋稍迟延。　　

○谕议政王军机大臣等、李鸿章奏、太仓全境肃清。官军进扎昆山城下。攻剿获胜一摺。总兵程学启一军。于太仓肃清后。进偪昆山东门。跨河立营。该逆由南门冲出。我军一面扎营。一面奋勇截杀。毙贼甚众。该逆败退入城。现在官军已薄昆山城下。剿办极为得手。即著照李鸿章所拟。迅借轮船大洋炮两尊。调齐水陆队伍。并力围攻。速将昆城克复。以期步步进偪。为进规苏州之计。戈登既由松来沪。商借英国炮火。约定带队前往会攻。著李鸿章即饬戈登带同常胜军。即日前往昆山协剿。毋得稍涉迟滞。致误戎机。惟昆山攻剿愈形得手。则苏城之贼。势必图窜江北。既得就食里下河完善之区。即可掣动南岸官军之势。本日据李鸿章奏称、伪忠王李秀城已带大股。赴皖北巢县庐江等处。与鲍超各军相持等语。是其窥伺江北狡谋。已可概见。著都兴阿、富明阿、督饬各军。严密布置。加意防御。江北关系。极为紧要。该将军务当慎之又慎。毋得稍有疏失。致为该逆所乘。将此由六百里各谕令知之。　　

