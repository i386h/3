<!-- { "loadSidebar": true } -->
○谕军机大臣等、前据张亮基奏、请于可靠省分。比照原定月饷。减半指拨各等语。当令户部速议具奏。兹据户部奏称、该署抚原定月饷内。除节次停减外。尚有湖北四川各月协二万两。湖南广东各月协一万两。赵德光营内。另有四川应解月饷三万两。湖南应解月饷一万两。共计十万两。即使停止厘谷。亦足敷采买军粮之用。至二月闲所拨四川湖南各五万两。款目系属重复。应请免其加解各等语。黔省地瘠饷绌。本系实在情形。各省应解饷项。经此次部定数目。自当按月筹解。以济急需。著骆秉章、瑞麟、李瀚章、曾国荃、刘昆、蒋益澧、督同藩司。按照部定数目。将四川月饷共五万两。湖南月饷共二万两。湖北月饷二万两。广东月饷一万两。按月源源报解。如有短欠延误。即由该署抚查明各该藩司职名。奏请惩处。将此由五百里各谕令知之。　　

○追予广西各属殉难绅民妇女一万一千一百一名口分别旌恤如例。　　

○缓徵安徽怀甯、桐城、潜山、太湖、宿松、望江、歙、贵池、铜陵、建德、东流、当涂、芜湖、繁昌、无为、合肥、舒城、庐江、巢、灵璧、定远、阜阳、太和、颍上、霍邱、和、含山、泗、天长、二十九州县被水被旱地方上年额赋。　　

大清穆宗继天开运受中居正保大定功圣智诚孝信敏恭宽毅皇帝实录卷之二百三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治六年。丁卯。五月。癸亥。谕军机大臣等、兆琛奏、官军各路获胜。并布置楚防情形一摺。兆琛一军。自蹋平寨头附近各寨后。将清江援贼及另股攻围马鬉岭民屯苗逆。分路击退。并将燕沟洞等处贼垒攻克。其扑犯长吉等处贼匪。复叠被官军击败。李元度一军。亦进偪荆竹园老巢。屡挫贼锋。并攻克招降河西各寨。周洪印一军。将窜扰靖城附近地方苗匪击败。分扼边隘。办理均尚得手。著兆琛督饬诸军分路防剿。并令李元度先将河西肃清。以便并力攻拔荆竹园老巢。疏通黔省东路。张亮基亦当派兵由上游而下。与楚军会合夹击。以期迅埽妖氛。并著刘昆将沅晃靖一带要隘严防。以固楚省腹地。仍遵奉前旨。饬令席宝田速募楚勇成军。前往黔疆接替兆琛。将此由五百里谕佸刘昆、张亮基、并传谕兆琛知之。　　

○绥远城将军福兴等奏、请将采办军驼及办理北路军饷出力各员奖叙。得旨、兴奎等采办驼只等事。均系分所应办。何得率请奖叙。著不准行。　　

○补铸阿勒楚喀正黄旗佐领、管仓监督、拉林右司协领、正白镶白两旗佐领、江甯驻防八旗佐领、各关防图记。从将军富明阿、魁玉请也。　　

○予贵州寨头阵亡参将王华廷等十七员祭葬世职加等。　　

○予贵州清溪等处被戕知州何琳等祭葬世职。　　

○甲子。谕内阁、裕瑞奏、请将私徵把持之牧群各员分别惩办。并将动用裁汰各款。开单呈览一摺。据称牛羊群左翼游牧。内有鹼池六处。其产鹼系该群众蒙古人等埽收。设有官商承售。道光年闲。奏定鹼价银数。咸丰二年。因两淮息银不能徵解。将向来私徵银两。提为办公。自九年抽起。至今均无异词。去冬牛羊群副总管扎克都尔声称。鬻鹼众人呈请免抽。当派员外郎惠昌前往详查。实系该处各官员谋利把持。其蒙古人具呈等情。并无其事。现经究讯明确。请旨将副总管等官分别革职议处等语。此案牛羊群左翼副总管扎克都尔、胆敢私徵罔利。捏词尝试。实属有玷官箴。扎克都尔著即行革职。其通同谋利之固山达察克都尔扎普、齐巴克扎普、委固山达曼达济尔胡、德沁彭苏克、索诺木多尔济、巴图鄂齐尔、额外委固山达阿尔塔什迪、布彦德勒格尔等八员。均著一并革职。牧长泳隆、默济格、僧额、托果齐、察罕布彦、达米林、玛哈济尔迪、巴图克什克、玛哈巴勒、阿尔萨朗、巴朗、济里克多普端、鄂勒哲依多普端等十三员。亦著即行革职。牛羊群总管达米林扎普、于所管辖之事。并不先行揭报。著交部议处。印房直年主事文荣、于未经奏明之项。任意开销。亦著交部议处。印房直年笔帖式祥禄、蒙古翼骁骑校库穆吉泰、随同附和。著一并交部议处。贴写笔帖式阿拉普、散贴写鄂齐尔巴图、均著即行斥革。此项鹼价。试办已有起色。兹复据该都统等奏称众所乐从。自应照旧抽收。以资办公。该都统等务当严饬经手各员。认真承办。如查有从前情弊。即著随时查参。并著妥议章程。遍行晓谕。以杜侵渔。其单开之报销各款。及裁减各条。尚属周妥。均著照所请行。　　

○以大理寺少卿王维珍为福建乡试正考官。翰林院侍读学士鄂芳为副考官。内阁学士铭安为广东乡试正考官。翰林院侍读学士马恩溥为副考官。侍讲学士钱宝廉为广西乡试正考官。掌山西道御史王师曾为副考官。　　

○乙丑。遣官祭关帝庙。　　

○谕军机大臣等、富明阿等奏、遵旨安插穵金流民。藐法不逞之徒。派兵夹击。改设守山卡伦各一摺。苇沙河金夫。其安分畏法者。经协领那斯洪阿等亲率该佃民、均赴木齐河桦树林子一带安插。拨给地二千三百余晌。所拨之地。过三年后另行追缴。游民私垦盗种地三千九百余晌。一并归入节年开荒案内。报部作正支销。均著照所请行。富明阿等于此项各事宜。务当实心经理。毋得有名无实。致令别滋事端。其甯古塔珲春谋逆之匪。现俱零星散匿。并著富明阿等、檄饬派出官兵严密摉捕。务绝根株。此次那斯洪阿等随带之笔帖式等。准其于汇保案内择尤请奖。毋许冒滥。该将军等以今昔形势不同。拟将守山卡伦择要改设。即著照所议妥为办理。图留览。将此各谕令知之。　　

○又谕、李鸿章奏、捻股由南阳奔窜东北。势将由汴入东。现调各军追剿。李鹤年奏、贼窜新郑东北。省防河防吃重各一摺。贼由邓州唐泌等处奔窜。刘铭传周盛波等追击。各获胜仗。该逆近偪许州。复经李鹤年派张曜出队拦击。现由洧川尉氏窜中牟一带。据捦获贼供。赖李两逆。本图窜陕。因郓城梁山寨有土匪句引。欲速赴东装旗。李鸿章现令刘铭传一军屯扎曹单。察度合围。刻下河水乾涸。炮船无所施展。著李鸿章督饬潘鼎新紧蹑贼踪。与运防水陆各营。妥筹策应。丁宝桢谅已到防。著即将邹滕等处。速筹布置。郓城土匪。著派兵先事查拏。以免句结为患。江境运河亦涸。恐贼乘虚下窜。著曾国藩令黄翼升迅率炮船。驰赴清江徐州一带。会督水陆各军。严密巡防。以期有备无患。李鸿章仍当催令沉宏富、刘秉璋等、相机进发。力图制胜。该大臣应赴何路调度。即行酌度移营。不为遥制。贼踪现在中郑。其地滨临黄河。偪近省会。李鹤年已令宋庆跟剿。令张曜由洧尉一路绕出贼前。悉力扼截。均尚妥协。著即督饬诸军认真遏截。痛挫凶锋。省城防务。著督饬藩臬两司妥为经理。不可稍涉大意。开东去贼不远。著刘长佑催令张树声赶紧赴大名一带。督办防务。该督抚等均须振刷精神。力筹堵御之方。傥任滋扰完善。惟该督抚等是问。将此由六百里各谕令知之。　　

○丙寅。谕内阁、本年春夏以来。雨泽愆期。久形亢旱。叠经降旨祈祷。虽经得雨。尚未深透。现在节近夏至。农田望泽弥殷。睹兹风燥日炎。殊深忧惧。因思在京问刑各衙门。往往于现审案件。延宕时日。未能清结。以致无辜被累之人。久羁囹圄。湮郁莫伸。因而毙命。实足以伤天和。著刑部步军统领顺天府各衙门。将现办各案。赶紧清厘。如有待质应讯之人。饬司坊各官取保后。迅速传讯。次第结案。不准稍有积压拖累。以消灾沴而迓和甘。　　

○谕军机大臣等、庞钟璐奏、豫筹荒政。并陈管见十条一摺。直隶为畿辅重地。正定以南。虽形亢旱。而春闲曾得雪泽。农田尚可播种。自保定以北。冬雪既少。近来日炎风燥。朕屡虔诚祈祷。尚未渥沛甘霖。焦灼之怀。形诸寤寐。庞钟璐所陈救荒之策。自宜及早调缪免致小民失所。著万青藜、胡肇智、刘长佑、体察情形。或开仓出粜。或以工代赈。或多设粥厂。或劝捐接济。即著妥筹奏闻。务使小民得有实惠。不至转死沟壑。以副视民如伤之隐。原摺单均著钞给阅看。将此各谕令知之。　　

○以正白旗蒙古都统官文署镶白旗蒙古都统。　　

○丁卯。谕内阁、前因已故额驸奈曼郡王德木楚克扎布之侍妾等、呈控新袭郡王萨哈拉倚仗王势。安心陷害等情。当派肃亲王华丰、尚书宝鋆、会同刑部秉公审讯。兹据奏称、传集人证。取具供词。片行理藩院转饬萨哈拉据实登覆。乃萨哈拉前后所递供词两歧。自相矛盾。请饬传讯等语。奈曼郡王萨哈拉、于案内讯出各节。呈递亲供。既属前后两歧。自非当面质讯。难成信谳。萨哈拉著先行开去御前行走差使。听候传讯。寻华丰等奏、遵查萨哈拉未能养赡父妾。致启争端。本有不合。惟讯无倚势陷害别情。且到案即据供称。愿将产业分给养赡。情尚可原。请免置议。至前后供词。本有歧异之处。理藩院司员龄昌、于译汉时删去二字。系属误会。无关弊窦。业经该衙门奏参议处。应免传讯。从之。　　

○谕军机大臣等、丁宝桢奏、捻股窜入东境。力筹防剿一摺。捻踪剽疾异常。已由考城昼夜潜奔。窜至曹州及郓钜境内。志在抢渡运河。图扰东府。现在运河水势浅狭。情形吃重。著丁宝桢督饬现有兵勇。严密扼守堤墙。毋任窜越。南阳湖水乾涸。新店新牐及谷亭一带防务更为紧要。丁宝桢虽经分调陈锡周等各营分扎。仍虑兵力单薄。著李鸿章迅檄刘铭传、潘鼎新等军。星夜兼程。驰援东境。毋稍延缓。黄河水势虽涨。防堵不可不密。著刘长佑、丁宝桢、李鹤年、各饬水陆文武严密巡防。不可稍涉大意。苏廷魁亦当督率河标兵弁一体助守。毋得置身事外。将此由六百里各谕令知之。　　

