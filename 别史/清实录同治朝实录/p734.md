<!-- { "loadSidebar": true } -->
○壬辰。安徽巡抚乔松年奏、贼窜东境。现调张得胜、程文炳两军。回顾皖防。得旨。该匪已窜扰单县地方。势渐南趋。皖防不可稍松。乔松年当严饬各军。奋力追剿。毋令阑入皖境。　　

○癸巳。前署吉林将军德英奏、补行穿孝百日。服阕后即赴阿勒楚喀副都统本任。报闻。　　

○甲午。谕内阁、前据刑部会同都察院大理寺、将盗墓案犯罪名从重定拟具奏。业经降旨允行。兹据御史林式恭奏、请将发冢为从人犯。分别酌定实缓章程一摺。仍著刑部会同都察院大理寺悉心妥议具奏。寻奏、拟请嗣后发冢开棺见尸。为从帮同下手者。不论次数。俱入情实。在外瞭望一二次者。入于缓决。三次及三次以上者。入于情实。其发冢见棺锯缝凿孔。为从帮同下手三次及三次以上者。入于情实。一二次者入于缓决。从之。　　

○又谕、刘蓉奏、办理垦荒事宜。请酌定考课举劾章程一摺。陕西当兵燹之后。沃土久荒。民力重困。地方官自应以招徕开垦为急务。乃该署抚于上年设局刊发章程以来。各州县非有意含混。冀便私图。即假手吏胥。虚应故事。若非严行考核。何以昭劝惩而收实效。刘蓉所拟勒定限期。赶紧办理。查明该地方被灾之重轻。荒产之多少。垦种之成数。分别劝惩。及责成该管府州督率考课各章程。尚属周妥。即著照所拟办理。该署抚务当督饬所属。实力奉行。严密考察。秉公举劾。期于实惠及民。历久无弊。另片奏、筹办营田。事体繁重。请调员襄办等语。四川候补知府唐炯。著准其调赴陕西。襄办营田事务。以资得力。　　

○谕军机大臣等、刘蓉奏、甘省逆回东窜。派兵会剿。并靖边等处防军。剿贼叠胜各一摺。西路大股贼匪。马队数千。挈眷东窜。势将由莲花城故关陇州一带入陕。杨岳斌已饬谭玉龙派队剿捕。刘蓉复檄令萧德扬等各率所部。就近堵截。添派邱时成等两起马队。驰赴凤陇。会同泾防各军。相机截击。即著该督抚严饬在防将士。实力兜剿。悉数歼除。不得稍有松懈。任令窜越。靖边等处防军。截剿窜匪。叠获胜仗。尚属出力。惟该匪粮食缺乏。时图窜陕。现在各路股数。及木瓜城一带。盘踞甚多。均距陕边不远。刘蓉务当饬令段登云、及鄢太愚等、严密堵剿。以固边圉。毋稍疏虞。金积堡灵州一带陕回。窜踞平固。杨岳斌前由庆阳折回。现在行抵何处。著即督饬诸军。将平固两城。迅图克复。毋任久踞。省垣近日情形如何。该督作何办理之处。并著随时驰奏。以慰廑注。将此由五百里各谕令知之。　　

○吏部奏、遵议甘肃省标兵变。总督杨岳斌、布政使林之望、疏于防范。均应先照不应重公罪例降二级留任。事关军务。不准抵销。从之。　　

○以骫法营私。陕西军营总兵官萧祥胜革职究办。　　

○乙未。谕军机大臣等、传谕甘肃布政使林之望。林之望奏、近省回匪环伺省垣。请饬催官军进援。并军粮缺乏。及省东官军接仗情形。并代奏标兵诉词各摺片。甘肃省城自兵勇互斗后。北路回匪马士彦等、率众偪近省垣。西南各路贼首。马阿浑、谢二、崔三等、亦四出纷乘。意图窥伺。因城守严密。均以乞抚为词。暂行撤退。林之望因内无粮草。外无援兵。权宜安辑。固属万不得已之举。惟回性狡诈。每以投诚懈我军心。林之望仍当督率在城文武。加意防范。不得稍涉疏虞。致堕诡计。张玉春等三营。业经林之望调回省城。驻扎要隘。第为数过少。尚不足丕振军声。前已谕令杨岳斌、飞饬曹克忠等军。回援省城。林之望接此旨后。即可一面禀商杨岳斌。一面函催曹克忠等。以期援兵速到。保全根本重地。林之望所陈省城饥困情形。览奏实深矜恻。著照所请。即于陕省运秦粮内。先划拨一万石。设法运解赴省。以济危急。杨岳斌不得坚执成见。仍将运秦粮石。存储静甯。致令省城兵民。饥困难支。兵勇同为国家出力。朝廷本无歧视。罗宏裕何得捏造裁汰兵丁之言。激成众怨。此等劣员。贻误边隅大局。实堪痛恨。已谕令杨岳斌查明严行参办。林之望仍遵前旨。剀切晓谕众兵。各守营规。毋怀疑惧。果能杀贼立功。自当宽其既往。予以自新也。　　

○又谕、林之望奏、省城粮道久梗。请拨陕运粮石。并兵丁具禀申诉。暨近省股匪环伺。兵勇接仗情形各摺片。已传谕该藩司善为抚辑。固守待援矣。省城兵丁滋事。变起仓卒。此事本由杨岳斌厚勇薄兵。所部将士。又从而陵侮之。以致兵心不服。积愤日深。一发莫遏。现在该标兵具禀向林之望申诉。是尚有悔罪畏法之心。杨岳斌当设法抚定。查明激变之楚将。及为首滋事之标兵。持平办理。并晓谕胁从附和之众。毋怀疑惧。以安其心。尤须先将省外附近股匪剿平后。再行察看情形。相机查办。不可卤莽轻发。并不可轻听所部楚勇愤激之言。不察启衅情由。概行诛戮。此次林之望所奏各摺片。朝廷详加披览。似属实在情形。未必皆系被胁捏饰之词。罗宏裕以朝廷欲裁撤兵丁之言。捏造激变。咎实难辞。杨岳斌务将罗宏裕激变情由。查明参办。不准稍涉偏徇。省城以外附近地方。跬步皆贼。藉乞抚之名。为断绝粮路之计。鹤龄现率通判郑声文等、将河北回匪先行开导。权宜安辑。并调张玉春文象奎等三营回省。以壮声势。惟兵力仍形单薄。该藩司请将雷正绾曹克忠所部。调回省垣助剿。著杨岳斌遵奉前旨。迅速酌调曹克忠一军赴援。巩昌军务。该督另派得力之员前往督办。省城以外。各股匪环伺。该督亦当分派将弁。疏通粮路。以顾根本。林之望所调之春奎等三营。饷缺过久。困惫几不成军。省城粮路久梗。兵民饥困难支。至有刲食人肉之事。惨迫情形。实堪悯恻。著杨岳斌、刘蓉、迅将陕省运秦粮内划拨一万石。绕道运赴省城。以救然眉之急。毋稍歧视。致误事机。刘蓉于陕省粮石。仍当广筹采买。派委妥员。源源接济。不准推诿稽延。林之望原摺二件。片二件。呈一件。并传谕林之望谕旨一道。均著钞给杨岳斌阅看。将此由六百里各谕令知之。　　

○以湖北汉口督修堡工出力。赏道衔吴光裕等花翎。知府钟谦均等加衔升叙有差。　　

○追予山东潍县阵亡文生陈贻芑赏恤加等。附祀知府陈介眉专祠。　　

○丙申。谕军机大臣等、吴棠奏、捻股并窜。亟筹防剿。并据谍报逆匪绕窜情形各摺片。张赖等逆。并力南趋。扰及丰萧砀山等处。距徐州府城仅五十里。而任柱复分股窜至旧邳黄河底。其后队均在邳睢所辖之姚家集大王集等处。清淮邳宿各防。俱形紧急。著吴棠严饬驻扎成子河等处官军。联络声势。认真防剿。力固清江门户。并檄饬姚广武等、严扼运河上下。毋令一骑偷渡。仍随时咨商刘秉璋。将宿迁一带堵守事宜。妥筹兼顾。砀山现已被困。贼氛充斥。张逆等并有取道丰县窥伺蒙亳之说。乔松年务须添拨劲旅。迎头截击。毋稍疏虞。并著曾国藩督饬刘铭传、周盛波等、跟踪追剿。会合江北诸防军。两路夹击。先将任逆一股殄除。保全完善。然后视贼所向。相机调遣。以期次第廓清。吴棠另片奏、江北地方镇道。是否仍暂行节制。抑即复旧制等语。现在江北防务吃紧。所有该处镇道各官。著仍归吴棠暂行节制。俟军事大定。再行奏明办理。将此由六百里各谕令知之。　　

○又谕、杨岳斌奏、曹克忠进剿南路逆回。连获胜仗。平毁城垒。并收复洮州厅城一摺。曹克忠一军。自移扎马营以来。屡次获捷。洮州缴械献城。兵不血刃。布置善后。亦颇有条理。所办甚为妥速。所有此次收抚洮州降回。及华家岭牛营沟等处剿贼获胜。并前次鸳鸯觜等处胜仗。在事出力文武员弁兵勇。均准杨岳斌汇案择尤保奏。毋许冒滥。昨谕杨岳斌将曹克忠军调赴兰州援剿。巩昌军务。另行派员接办。即著迅速调派。兰州标兵。因饥生变。省外各回眈眈窥伺。情形十分危殆。而杨岳斌本日来报。绝未提及。实堪诧异。该督务当懔遵叠次寄谕。赶紧进兵。先剿省外各回。再行进省。设法抚定。持平办理。不得稍存成见。以副委任。另片奏、粮台事宜。仍令林寿图专摺奏报等语。林寿图前辞专奏。业经降旨允准。以后粮台事宜。仍由杨岳斌具奏。如该督已回兰州。遇有粮台急应入奏之事。即就近由刘蓉奏报。以期事权归一。将此由五百里各谕令知之。　　

○以四川劝办甘肃军饷出力。予已革布政使毛震寿开复道员。余加衔升叙有差。　　

○丁酉。谕军机大臣等、官文奏、整顿鄂军。并明字四营。骤难抽调赴甘一摺。张赖等逆。现窜曹单丰沛一带。距鄂境虽远。而贼踪剽疾。总须先事筹画。以备不虞。官文、曾国荃、现拟整顿各营。将杨朝林等军分别遣留。腾出饷源。由该抚另选良将。添募精壮。俾成劲旅。所筹尚是。即著该督抚和衷商办。将新募各营。认真训练。务使战守有资。毋得空言了事。杨岳斌前调之蓝斯基四营。想即系蓝斯明所部。该督以鄂省兵单。拟请仍留防剿。惟甘省贼势蔓延。又无得力将弁。事机倍形吃紧。朱南桂、刘连捷等、前经杨岳斌奏调。又为曾国荃调赴鄂省。甘省更无可恃之军。仍著官文、曾国荃、于该数员内。酌量分拨赴甘。毋得稍分畛域。以顾大局。鲍超一军。亟盼北来。何以尚在江西。著该督抚赶紧咨催赴豫。不准任意逗遛。并将该军饷需。妥为解济。以利军行。将此由五百里各谕令知之。　　

○戊戌。安徽巡抚乔松年奏、军务未平。请展缓查阅营伍。从之。又奏、福建建甯镇总兵官张得胜、籍隶湖南。家有老母。请将本任养廉。就近在湖南藩库支领。得旨、著该抚咨明李瀚章。准其就近支领。以示体恤。他员不得援以为例。　　

○以故车臣汗贝子衔扎萨克头等台吉敏珠尔多尔济子车林多尔济袭职。　　

○准丁忧云南提督唐友耕回籍守制。以云南鹤丽镇总兵官马如龙署提督。　　

○以直隶天津捐输军饷。永广学额六名。灶籍一名。　　

○以江苏捐输军饷。永广太仓州学额五名。镇洋县二名。　　

○以奉天克复双城堡出力。赏副管乌林布等花翎。委防御布库鄂绰尔等蓝翎。余升叙开复有差。　　

○以四川官军剿办贵州土匪获胜。予副将刘鹤龄等升叙有差。阵亡游击谌见寿。守备皮明玉、千总郭宗藩、把总邓成道等、祭葬世职加等。　　

○己亥。以京畿雨泽愆期。上诣大高殿祈祷行礼。　　

○遣惇亲王奕誴诣时应宫。恭亲王奕?诣昭显庙。钟郡王奕詥诣宣仁庙。孚郡王奕譓诣凝和庙。拈香。　　

○谕内阁、贝勒载治之第二子著命名溥偕。　　

