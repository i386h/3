<!-- { "loadSidebar": true } -->
○又谕、福济、荣全奏、探闻逆回仍欲回窜。请催官兵。文盛、杜嘎尔奏、察哈尔马队应扎何处。请旨遵行各一摺。乌城退出贼匪。现尚盘踞金山卡伦察罕博克多地方。距乌二十三四站。且据逃回蒙民声称。明春仍欲回窜乌城。抢掠官厂驼马。东扑库伦等语。自应迅饬援兵。陆续赴乌。以资防剿。惟据文盛等摺内所称。十二月十九日接福济等咨。准锦丕勒多尔济咨称。有停止马队赴乌。藉苏台困。并免徒劳驼马等语。是福济等既欲援军之速至。又畏台站之难复。疲玩因循。自相矛盾。殊不可解。抑知台站一日不复。则大兵一日不得前进。转瞬春融。傥贼踪突至。该将军等何以御之。况赛尔乌苏。一望沙漠。牲畜稀少。薪水维艰。万一分扎各军饷缺哗溃。咎将谁执。著福济、荣全、锦丕勒多尔济、懔遵叠次谕旨。迅将哈尔尼敦等二十台站。赶紧豫备妥协。咨催达尔济一军相机前进。毋得再有迟延。致干重咎。台站系锦丕勒多尔济专责。尤不准藉词推诿。自取罪戾。文盛等仍饬达尔济暂勿移兵。恪遵前旨。设法西行。毋稍观望。福济等请催富勒珲带兵探路援乌之处。著定安一面咨催刘铭传派兵填扎缠金。一面饬令该副都统迅速前往。福济等请饬甘凉肃带兵大员剿捕贼匪。已寄谕左宗棠、穆图善、成禄、各饬所部。击贼惰归。埽除巢穴。福济等仍当就现有兵力。先事豫防。毋稍大意。棍噶扎勒参现已带兵到乌。力图报效。福济等当妥为驾驭。以期得力。福济等另片奏、请调绥远城军火等语。所有乌城咨调擡枪火药铅丸刀矛各件。著定安按照来咨。如数拨给。俾资利用。至请将布克坦、张光藻、发交乌城效力。请调范允中、鲁学浩、襄办文案。或与定例不合。或道远难以速到。均著毋庸置议。将此由六百里各谕令知之。　　

○乌里雅苏台将军福济等奏、乌城事务殷繁。所设驻班台站蒙员。碍难裁撤。拟请仍设扎萨克四员。管台台吉二员。俟军务肃清。再行议撤。从之。　　

○以南河霜汛安澜。并办理界首堤工出力。赏道员庞际云二品封典。吴世熊等加衔升叙有差。　　

○追予直隶甯津阵亡从九品李万仓等祭葬世职。　　

○追予江苏江浦殉难署知县曾勉礼祭葬世职加等。建专祠。　　

○追予江苏六塘河口等处阵亡文生葛天锡等赏恤如例。　　

○丙戌。孝庄文皇后忌辰。遣官祭昭西陵。　　

○谕内阁、宝珣、贺寿慈奏、风水重地。请饬增设禁卫一摺。据称东陵昌瑞山之南金星山。为风水照山。由金星山根迤南至石门北山根。南北相距三百四十余丈。东至刘家庄菜园一带。西至兴隆口东河沿。东西相距四百七十余丈。地势辽阔。且附近孔道。易于混淆。该处现设拨汛四五所。红桩数十根。似尚不足以示限制等语。陵寝重地。风水攸关。自应倍加慎重。著守护大臣等体察情形。由南口门外以南。至石门后山。凡立红桩处所。如未便改建围墙。或添置拨汛。并于该处密植树株。务使界址分明。禁卫森列。以昭严肃。所有办理情形。即著妥议具奏。寻溥楙等奏、建立围墙。工程较大。原设红桩。不能经久。拟一律更换石桩。并于扼要处所。添设拨汛三处。红桩界内空旷之地。密植树株。以昭严肃。下部议。从之。　　

○又谕、奕榕、毓福奏、请将玩视捕务员弁惩处一摺。伯都讷骑都尉贵英、经副都统富贵派令带兵在属界缉捕盗贼。輙藉词患病。置身事外。仅令佐领萨音布彦带兵四名往捕。致萨音布彦与甲兵海春遇贼伤亡。实属玩视捕务。贵英著即行革职。奕榕等派出捕盗之记名佐领披甲万忠、并不合力追击。亦有应得之咎。万忠著撤销记名佐领。以示惩儆。　　

○又谕、刘昆奏、甄别现任候补各员。请分别革休降补一摺。湖南卢溪县知县李桢、才具庸鄙。声名平常。著即行革职。永定县知县李炜、因循贻误。不知振作。著勒令休致。醴陵县知县龚树吉、办事颟顸。著以县丞降补。归部铨选。候补知县程殿英、性情轻浮。著降为州判。仍留湖南补用。以肃官方。　　

○谕军机大臣等、前因单懋谦奏陵工西堡泊岸情形。仍请仍照西堡迤西石堤办理。当谕令都兴阿、奕庆、祥细斟酌。奏明办理。兹据恩承奏、改建石堤。虽似经久。不知石堤全恃根脚坚稳。而河身石少沙多。夯硪既不能深筑。灌浆亦不能胶固。若经大溜冲刷。沙性松浮。即寻丈巨石。亦必随之而倾。前两次山水盛涨。竟将数十年大树圆径二三尺者。俱为拔仆。石工虽坚。究不能如树之盘根结实。此其明验等语。改建石堤。究竟是否可行。仍著都兴阿、奕庆、按照单懋谦、恩承、先后所奏各情。悉心妥筹。奏明办理。将此各谕令知之。　　

○刑部奏、查明免句官犯。开单呈览。得旨、已革陕西候补参将卢淀标、已革东便汛把总于三即明刚、均著加恩减等发落。　　

○以故赛因诺颜公衔扎萨克头等台吉萨莽达巴达尔子乌尔津扎布袭职。　　

○以内阁学士宋晋充文渊阁直阁事。　　

○予奉天伯都讷伤亡佐领萨音布彦、甲兵海春、分别赏恤。如阵亡例。　　

○追予湖南岳州阵亡武生彭庆瑞赏恤加等。　　

○豁除湖南溆浦县被水冲没民屯田地赋额。上以岁暮祫祭太庙。自是日始、斋戒三日。　　

○丁亥。谕内阁、都兴阿、奕庆奏、详查陵工西堡泊岸。请先行挑浚保护一摺。据称西堡泊岸堤工。无论将来用土用石。其南岸河身。总须挑穵通畅。水归故道。方可得手。请饬单懋谦等前来工次。会勘办理等语。著单懋谦、恩承、于明春携带钱粮。驰赴工所。先行挑穵河道。就近会同都兴阿、奕庆、详加履勘。应如何酌用料件。以期稳固。泊岸如何镶埽。暂为保护。并工料运脚应需钱粮若干。通盘筹算。再行奏明办理。　　

○又谕、据绵宜奏、恭查恩诏条款。请将无误驿站各员奖励。并外郎刘霦等、前随文祥行营出力。据咨请奖等语。同治元年恩诏。因军兴以来。驿站劳苦。谕令各省督抚加意抚恤。并未令将出力人员奏请奖叙。此次绵宜牵混援引。遽行奏保。实属轻率。绵宜著交部议处。其请将前在文祥军营出力之候选州同外郎刘霦、候补驿丞庄永敬奖励之处。著该部议奏。寻吏部议、绵宜应照不应重例降二级留任。得旨、准其抵销。　　

○又谕、前因已革牧长卓金、呈控翼领乌林泰等克扣银两舞弊诬参等情。当交都兴阿审办。并因讨种地亩侵占牧厂之革兵张允和赴京投首。复饬解往盛京。归案审讯。兹据都兴阿审明具奏。此案翼领乌林泰、广荣等、于历年关领盐菜银两。滥行开销。实属不成事体。牧长广田、八十五、经管帐簿。不能阻止。亦难辞咎。乌林泰、广荣、广田、八十五、均著先行解任。交盛京刑部再行研讯确供。照例定拟具奏。已革牧长卓金、纠人抢去帐簿。形同无赖。前经奕榕奏参革职。并非捏参。至该革员查办厂地。有无营私情弊。并著盛京刑部一并审讯。革兵张允和讨领荒地。竟敢影射侵占。私开四千六百余亩之多。复于奏准封禁后。私开一千数百亩。尤属目无法纪。张允和并续行私开地亩之赵廷芝、穆信等、均著交盛京刑部照例科罪惩办。以儆刁健。卓金、张允和、先后呈控乌林泰等偷开厂地私收黑租各情。究竟有无其事。著锦州副都统于明春亲往详查履勘。奏明办理。至闭河底荒地。著仍遵前旨。照旧严地封禁。宽留界限。不准再议开垦。以重牧厂。　　

○谕军机大臣等、库克吉泰奏、剿捕盗匪。分别惩办。并捦获续起匪徒各摺片。匪犯庞小秃句结贼党。在朝阳县属之杨家店一带抢掠。张中险等匪。复在黑水转山子等处句结矿匪。结会抢劫。先后经官军捦获要犯多名正法。其庞小秃之侄庞三拐子。复招聚马贼在混登营子地方滋事。意图报复。亦经兵团剿捕。将庞三拐子等匪拏获。余匪败窜。即著库克吉泰饬令带兵各员。会同地方文武。赶紧将逃逸各匪悉数弋获。不准一名漏网。此次剿匪出力员弁。俟事竣后。准其择尤保奏。毋许冒滥。至设立练军。缉捕操防。均属分内之事。不得遽行奏请奖励。以示限制。将此谕令知之。　　

○以前任四川按察使杨重雅为甘肃按察使。　　

○以陕西剿办回匪土匪。肃清全境出力。赏提督刘声集、王云孚、金运昌、邓正峰、唐俊元、总兵官叶春兰、一品封典。道员魏光焘、胡光墉、都司贾凤章、二品封典。提督邓时益、章洪胜、总兵官周振南、张明进、副将贺卓吾、黄兴发、雷天源、喻先知、温宗秀、黄绪鸿、石茂林、王正和、苏得胜、段洲宝、易咸临、曾和荣、参将牟大成、李恒胜、李万盛、赵文海、王广越、徐亮、刘尚义、丁训士、张万金、李万有、郎永清、丁启发、刘定邦、黄承佐、颜禧承、毛正明、袁海寿、彭邦达、张清和、胡弼武、游击罗允谦、邵升堂、王盘、李长胜、田作仁、方庭万、张玉成、吕继祥、郭占元、段恒元、都司侯德明、魏宗武、何文继、殷绍礼、邵维常、陈凤鸣、朱义发、和得华、张可达、守备王玉林、巴图鲁名号。参将吴文斗等花翎。游击戴名彪等蓝翎。余加衔升叙开复有差。　　

○戊子。上以岁暮祫祭太庙。前期亲诣行礼。　　

○遣官祭太庙中殿。后殿。　　

○赏巴林郡王阿拉玛斯巴咱尔三眼花翎。命科尔沁贝子阿敏乌尔图在乾清门行走。　　

○朝鲜国使臣姜□□老等三人于午门外瞻觐。　　

○己丑。祫祭太庙。遣恭亲王奕?恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○遣官祭太岁之神。　　

○庚寅。上御保和殿。筵宴朝正外藩。科尔沁、喀尔喀、扎赉特、阿巴噶、土默特、敖汉、翁牛特、扎噜特、喀喇沁、苏尼特、归化城土默特、乌珠穆沁、克什克腾、巴林、察哈尔、王、贝勒、贝子、公、台吉、暨朝鲜正副使等。随文武大臣依次就坐。诸乐并作。上进酒。召科尔沁扎萨克图谢图亲王巴宝多尔济、喀尔喀亲王达尔玛、扎赉特郡王阿勒坦鄂绰尔、阿巴噶卓哩克图郡王刚噶尔伦布、土默特贝子索特那木色登、敖汉贝子达克沁、翁牛特镇国公永咙、扎噜特镇国公达瓦甯保、喀喇沁贝勒德木齐扎布、苏尼特郡王托第布木、归化城土默特辅国公格木丕勒多尔济、乌珠穆沁头等台吉堆代扎布、克什克腾扎萨克头等台吉毕玛拉吉哩第、巴林二等台吉色旺诺尔布、察哈尔三等台吉布尔呢巴达尔等、至御座前。赐酒成礼。　　

○奉慈安皇太后慈禧皇太后幸漱芳斋。侍午膳。　　

