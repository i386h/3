<!-- { "loadSidebar": true } -->
监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十年。辛未。夏四月。庚申朔享太庙。遣怡亲王载敦恭代行礼。　　

○上诣钟粹宫问慈安皇太后安。长春宫问慈禧皇太后安。至己丑皆如之。　　

○谕内阁、礼部奏、据福建巡抚咨称、南安县举人王玉书呈由本籍请咨会试。府县转详未到。藩司详请先行给咨。再饬取供结。补行咨部。经该部查明。王玉堂已于咸丰九年中式进士。签分刑部玉事。当将试卷扣除。传集出具保结洪荣等讯问。均供王玉书早经中式进士。在籍病故。该举人等并未出结。委系被人冒捏。并取具同乡京官保结。该举人等实不知情。复据该举人等呈称。尚有黄梧阳等四名。身故多年。郑超英等二人。并未到京。均被人冒报。恐仍有捏结情弊。照呈按名传讯。均未到部等语。案关冒充举人。蒙混请咨。亟应彻底根究。著英桂、王凯泰、确切查明。照例惩办。不得含混了事。至举人黄梧阳等何时身故。未据咨部。郑超英等是否亲身到京。著一并确切查明。严行究办。以杜弊端。福建省既有此等情弊。他省恐亦在所不免。并著各直省督抚认真查察。有犯必惩。毋任奸徒作伪。以肃功令。　　

○谕军机大臣等、文煜等奏、第六号轮船开工。第七号改造兵船情形一摺。另片奏、船政大臣因病不能赴工。请旨遵行等语。闽省第六号轮船。现已购齐木料。克日开工。即著照文煜等所拟。命名镇海至轮船之设。须炮多而马力大。方能利涉波涛制胜较有把握。文煜等拟将第七号改造兵船。不力无见。著即督饬在事人员。与日意格悉心讲求。功师实际。不得旷日持久。虚糜帑金。沈葆桢办理船政。成效彰彰。现虽病未就痊。仍未可置身事外。著文煜等督饬夏献纶等认真妥办。并令该道等随时禀商沈葆桢以昭慎重。沈葆桢著俟服阕后。再行赴工督率经理。此系朝廷曲体孝思。俯允所请。该前抚毋再因病固辞。以副委任。将此各谕令知之。　　

○礼部奏、准盛京礼部送到朝鲜国王咨文。系因甯古塔副都统照会该国派员赴塔春两城收领逃民。谨钞录原文密奏得旨、据钞录照会内有方为两国和好之道一语。朝鲜本系属国。措词殊为失当。著礼部堂官行知该将军转饬各城。嗣后给与照会。不得仍用此等语句。以符定制。　　

○壬戌。谕军机大臣等、文盛奏、筹办驼只。并拟雇用车辆。运送军粮一摺。察哈尔所属各台驼只。供送征兵。转运军械粮饷。日无休息。率已疲乏不堪使用文盛派委佐领何步登额等携带银两前往就地雇用。著即饬令该佐领等赶紧雇觅毋误急需。宣化官兵。已于三月二十六日全行出口。大同官兵。拟于四月初四日起。闲日进发约于二十四日亦可走毕。其续调直隶一军。即令接续启行。仍著文盛妥为应付。饬令依次前进迅速到防。察哈尔吉林黑龙江马队。前带三个月行粮。计四月闲即应接济。文盛饬口北道购办四个月粮米。先期解送。惟口外驼只缺乏。兼之夏令驼只不能得力。文盛现拟雇用牛车于端节前赶紧运送。著照所请准其动款办理。该都统既迅速筹办起运。并行知福济、张廷岳等、派员在哈尔尼敦、赛尔乌苏等处接收。妥为存储备用。俾济军食将此由五百里谕令知之。　　

○追予江苏江甯殉难道员陈克让谥忠节。上以常雩祀天于圜丘。自是日始斋戒三日。　　

○癸亥。谕军机大臣等、刘铭传奏、派军填扎宝鸡一摺。据奏唐定奎一军。已由华阴拔队。驰赴宝鸡。分军驻扎陇州凤县等语。刘铭传饬令实力严防。遇贼即击。毋稍疏懈。甘省秦州一带。与宝鸡等处接壤。该处情形若何。刻下有无贼踪。范铭所部叛勇。虽已收降。有无余匪滋事。金积堡克复后。降众是否安置妥协。抑尚有余匪窜并河州。刘铭传如探有确实情形。随时奏闻。北山一带伏莽未清。该提督仍当派队摉捕。以靖地方。并分饬所部各营将弁。随时认真操练。毋任勇丁稍滋事端。另片奏、丁忧提督。请俟撤防后终制等语。提督唐定奎、滕学义、均著暂行留营。俟陕西撤防后。准其回籍补行终制。将此由四百里谕令知之。　　

○甲子。追予安徽青阳阵亡文生林献芹等赏恤如例。　　

○乙丑。常雩祀天于圜丘。遣郑亲王承志恭代行礼。　　

○丙寅。谕内阁、本日刘昆奏、遵保攻克松柏洞苗巢及克复镇远等城出力人员。开单请奖。并另片声明。摺片单正缮齐拜发闲。据营官戈鉴禀称。总兵陈大才等五员。或撤遣出营。或现已身故。应将该五员此次保案删除。惟陈大才等业已列入清单请奖。一经删除全单即应另缮。未便因此数人。致稽全案。请将陈大才等保举撤销等语。除陈大才等业经扣除外。惟臣工陈奏事件。宜如何小心敬慎。乃刘昆于保举清单。竟因业经缮就。惮于更换。奏请于降旨时代为撤销。实属不成事体。刘昆著交部议处。寻议、刘昆应照不应重仗八十例办二级留任。得旨、准其抵销。　　

○谕军机大臣等、刘昆奏、援黔官军。叠破苗寨。进规凯里一摺。苗匪盘踞高坡鸡摆尾等处。经席宝田派军进剿。先将南瓦台盘两寨攻克。逆酋金大五扑犯镇安。当经击退。旋将高坡鸡摆尾一带贼寨剿平。其瓮谷陇贼巢。亦一律埽除办理尚属得手。所有此次出力人员。著准其附入克复台拱案内。汇请奖叙席宝田现拟派兵会剿加巴牛场。并分军择要驻扎。通清江台拱之气。扼丹江古州之要。自率大军由排羊排杂前进。著刘昆饬令乘此声威。力图进取。务将丹江以东贼寨悉数荡平。由凯里等处节节进剿。以期戡定苗疆。将此由六百里谕令知之。　　

○以故科尔沁辅国公布彦图固噜克齐兄布彦巴哩克齐袭爵。　　

○添设江苏堰盱同知一缺。驻守长堤。改扬州府总捕同知为河务同知。仍兼管地方。从巡抚张之万请也。　　

○以湖南官军收复贵州岩门司等城出力。赏总兵官席启昭、于高胜、正一品封典。道员张自牧。副将席世长、廖德茂、参将蒋其顺、巴图鲁名号。游击刘得胜等花翎。通判李永玳等蓝翎。余加衔升叙有差。　　

○以湖南官军收复贵州镇远施秉等城出力。赏提督彭文兴、曹复胜、总兵官张祖恩、邓善端、一品封典。总兵官邓新梁、邓在仁、徐士松、副将欧飞林、唐步云、邓善居、都司李维清、巴图鲁名号。同知姜兴国、都司潘才喜等花翎。千总瞿定国等蓝翎。余加衔升叙有差。　　

○予贵州镇安阵亡参将陈永桢、都司王得忠、周占魁、守备彭景福、外委韦玖、祭葬世职加等。　　

○拨直隶司库银一万两。解交东陵永济库备用。　　

○拨直隶司库银二千两。修理隆福寺行宫。　　

○丁卯上奉慈安皇太后慈禧皇太后幸潄芳斋。侍午膳。　　

○追予山东各属阵亡殉难县丞高廷保等绅民妇女二千七百七十二员名口分别旌恤如例。　　

○戊辰。追予湖北各属阵亡殉难巡检余映奎等绅民妇女五十三员名口分别旌恤如例。　　

○己巳。谕内阁、德英奏遵查索伦领队大臣患病不能起程。图库尔奏、请假调理各一摺。索伦领队大臣图库尔患病未痊。著自三月二十日起。赏假两个月。赶紧调治。一经痊愈。即著懔遵前旨。速由关外取道驰驿前赴新任。毋庸来京请训。至此次＜??闲＞放图库尔领队大臣。系同治八年十月二十二日谕旨。据图库尔奏称、至今未接部咨等语。实堪诧异。著兵部将咨文如何迟延及有无遗漏之处。确切查明具奏。　　

○谕军机大臣等、英桂、王凯泰奏、察看道员人地不宜。遵旨撤回一摺。据称署台湾道黎兆棠到任已阅年余。治理地方。意见偏执。袒庇同乡。不洽舆评等语。黎兆棠业经该督等撤回。该道本系江西补用人员。即著文煜等饬令交代清楚。仍回江省。毋庸留闽。该员回江西后。并著刘坤一留心察看。据实具奏。另片奏、委定保接署台湾道员缺等语。台湾孤悬海外。兼有交涉事件。非为守兼优之员。不克胜任。定保于署理是缺。人地是否相宜。仍著文煜等随时察看。以重地方。将此各谕令知之。　　

○又谕、英桂等奏、逃犯结党起事。现在办理一摺。福建匪徒吴灦汉、前因犯罪发遣。竟敢逃回原籍。在浦城之旧馆地方结盟树党。句结斋匪游民。希图起事经地方文武往拏。复敢率众抗拒。伤害勇丁亟须严拏惩办。虽经英桂等派出员弁。捕获犯属匪党三十余名。惟逆首吴灦汉及头目林沅得等尚未弋获。英桂等现已咨商提督罗大春折回浦城。督率办理即著文煜、英桂、王凯泰、知照该提督赶紧驰回。督率派出各员弁。将该犯吴灦汉等严密查拏。务获究办。不准一名漏网。以期尽绝根株。仍一面分饬地方官。将各该处纸槽厂户及种山棚民。一律认真清理。并责令约束工人。不得容留匪类。以靖地方而遏乱萌。将此各谕令知之。　　

