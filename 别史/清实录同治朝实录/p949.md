<!-- { "loadSidebar": true } -->
○谕军机大臣等、苏廷魁奏、请展缓朋马奏销一摺。河东河标朋马奏销。自咸丰十年后均未造报。据苏廷魁奏称、咸丰十年冬季俸饷。派兑曹县仓谷。尚未兑清。河标四营十一年四季兵饷。全未支发。同治元年后。每年仅发过数月。以致朋马奏销案内应扣朋银若干。买马若干。无从核报。自系实情。所有奏销迟延各处分。均著免其查议。山东军务。现已肃清。丁宝桢当饬令藩司。迅将历年积欠四营官兵俸饷。陆续筹拨补发。俾苏廷魁得将朋马奏销按年造报。不致再事迟延。以重马政。另片奏、请酌加岁料价银等语。本年南北两岸。叠出险工。荥工又复漫口。购用秸料既多。各厅应办己巳年岁秸。例价不敷。著照苏廷魁所请。上南等七厅工料。准其加价银四万八千七百余两。以资津贴。此项加价银两。著李鹤年饬令藩司。连岁料例价一同拨发。由盐厘加价项下弥补归款。该署河督即饬厅员依限赶紧购办。一律报齐。毋稍延缓。将此由四百里各谕令知之。　　

○予故浙江布政使升任福建巡抚徐宗干入祀名宦祠。从马抚马新贻请也。　　

○予安徽故江南河道总督潘锡恩入祀乡贤祠。从护巡抚吴坤修请也。　　

○丙子。谕军机大臣等、左宗棠等奏、陕省西北两路及东北路剿匪获胜情形。暨该大臣抵陕筹度军情。郑敦谨奏、贼犯河干。越河击退各摺片。此次刘端冕、吴士迈等军。击败鄜州洛川等处窜回。周绍濂击败中部贼匪。张岳龄等击败陇州等处窜匪。其由鄜东窜回逆。复经刘端冕截大胜。延绥一带土匪。亦经刘厚基、成定康、进剿获胜。鄜州等处。已经肃清。延长等州县。亦渐有肃清之望。左宗棠行抵西安。著与库克吉泰、刘典会商调度。乘此得手之际。督军分投进剿。所有高连升等军。著即照该大臣所拟。调拨扼扎。以资分剿。陕省土回各匪。虽以董志原为渊薮。而北路高树岭等处。有回匪窥伺河干。当此冰桥已结。尤当加意截其东窜之路。归绥一带。防兵不多。朝廷亦深虑其地广兵单。第恐淮军前往扼扎。人地不甚相宜。著定安等随时斟酌情形。如果兵力不敷防剿。即奏明于风土相宜地方。酌调官兵前往镇摄。陕省窥伺河干之匪。已经官军击退。难保不狡焉思逞。总兵马升本系专防河保一路。现在添调官兵千名。即著郑敦谨督饬该总兵认真梭巡。遇贼即击。并著严饬陈湜在中路巡防。不得稍有疏忽。张曜一军已抵汾境。傥吉乡有警准其酌留数营。以厚兵力。宋庆前已赴豫。著李鹤年仍遵前旨。催令该提督统率所部。迅速入晋。扼扎汾州一带。毋稍延缓。郭运昌现在患病。自应暂行调理。前据英翰奏称郭宝昌伤疾已愈。添兵助剿。即著吴坤修催令克期赴陕。并著李鹤年檄令星夜遄行。沿途毋稍耽延。该提督素称勇敢。谅不肯稍有逗遛也。陕西土回各匪。虽有畏惧乞抚各情。该将领等亦同心剿贼。但当不执成见。以收实效。左宗棠久在军中。熟悉情伪。必能调度合宜。以副委任也。将此由六百里谕知左宗棠、库克吉泰、定安、郑敦谨、李鹤年、刘典、桂成、并传谕吴坤修知之。　　

○又谕、穆图善奏、官军接仗获胜。进扎刘家坪督剿一摺。河州贼匪凭山踞险。抗拒官军。经穆图善饬军分道进攻。将清水沟贼营并党川堡逆巢攻拔。善山保等军。叠败大股贼匪。攻克段家坪等处老巢。穆图善已进扎刘家坪。相机调度。著即分饬善山保等军由田家沟进。梅开泰等军由清水沟进。两面夹攻。先克复新路坡要隘。以次进攻泰子寺三甲集。再图规复河州。毋稍松劲。据获贼供称。该逆现句结撒拉回股。俟洮河冰结。窜扰官军后路。又有约董志原陕回。先抢巩昌粮台。次扰狄道并知会米拉沟回目。分扰平番古浪之说。与各营详报略同。该逆等纷纷蠢动。每非为图扰河州起见。若能将河城及早收复。则各路之贼。自将闻而裹足。即著穆图善一面严饬各军奋勇进剿。迅拔坚城。一面飞饬敖天印、苏家良等、迎剿陕回。妥防南路。并饬张万美、黄有才、力顾西路。疏通运道。其省城防务。及狄道后路。该署督并当妥筹兼顾。务臻严密。将此由五百里谕令知之。　　

○署安徽巡抚吴坤修奏、现闻湖北蕲水县逆匪冯和义等业经拏获。恐其余党逃窜皖境。句结生事。拟亲赴英霍一带巡阅。得旨、皖鄂交界处所。既有匪党潜匿。亟应赶紧摉捕。以绝根株。该署抚现拟巡阅边境。著即督饬各该地方官加意防范。毋稍大意。　　

○以陕西鄜州等处剿贼叠胜。赏总兵官周胜元、萧群魁、副将陈家贵、参将龚晓亭、刘宝元、巴图鲁名号。总兵官黄储宝等加衔升叙有差。予阵亡副将刘仕祁祭葬世职加等。参将曾恒胜、游击鲁桂德、把总谢文泰、祭葬世职。　　

○以粮台支款浮滥。革甘肃道员彭思曾职。　　

○蠲免吉林双城堡被雹被水屯田本年租赋。并折给仓谷暨修理房闲银。　　

○丁丑。谕内阁、朕叔钟郡王奕詥、秉性端和。持躬谨饬自幼仰承皇祖宣宗成皇帝慈爱。我皇考文宗显皇帝谊笃友于。封为郡王。并令在内廷行走。仍在上书房读书。迨朕御极后。派令管理武英殿中正殿事务。俱能恪恭将事。勤慎有加。前因患病未痊。赏假调理。复派人看视。方冀旧恙渐痊。长承宠眷。遽闻薨逝。震悼实深。著赏给陀罗经被。派郡王衔贝勒载治即带领侍卫十员。代朕前往奠醊。朕于本月十三日亲临赐奠。并派总管内务府大臣崇纶办理丧事。所有一切事宜。俱由官为经理。其余饰终典礼。各该衙门查例具奏。寻议上。赐祭葬。谥曰端。　　

○谕军机大臣等、前据御史秀文奏参迁安县知县胡如川藉捐敛财等情。当经谕令官文确查参办。兹复据御史舒明奏称、该员自署迁安以来。办事乖张。滥用匪人充当官役。遇差苛派绅民。该县民妇薛张氏窝藏贼匪。句串吏役人等肆行扰害。该员毫无觉察等语。该员前次被参各情。尚未据官文覆奏。此次复被参劾。自应一并查办。以肃官常。著官文将前后所参各情。确切查明。据实具奏。不准稍有瞻徇。原摺著钞给阅看。将此谕令知之。寻曾国藩奏、胡如川业于甄劾劣员案内革职。至先后被参各款。均系查无实据。报闻。　　

○旌表守正捐躯直隶正定县民妇康赵氏。　　

○戊寅。谕内阁、衍秀、毕道远奏、本届海运余米。米色甚坏等语。著直隶总督转饬天津道。于明岁验收海运各项余米。务须认真查验。不得草率从事。如查有瞻徇通融情弊。即由仓场侍郎据实严参。山东督粮道贵宝。于东粮尚知整顿。如下届办理妥协。准由仓场侍郎奏恳恩施。又片奏、嗣后筹备抵正米石。所有应解随漕银两。请照海运正漕之例一律批解等语。著两江总督江苏浙江巡抚查照办理。　　

○又谕、衍秀、毕道远奏、请派员承修剥船。由部筹款一摺。牐河城河应添排改排运粮剥船。既据衍秀等奏称通库无款可筹。又不便分两次排造。请仍归户部筹款拨发。并派大臣承修。著照所请。派魁龄潘祖荫、会同衍秀、毕道远、核实估修。奏明办理。　　

○改浙江黄岩、甯海、两县县丞为要缺。常山、海盐、两县县丞为＜??闲＞缺。从巡抚李瀚章请也。　　

○上以冬至祀天于圜丘。自是日始。斋戒三日。　　

○己卯。谕内阁、刘典奏、请将调任道员暂留川省。办理援甘捐项并新章捐输等语。四川川东道调任云南迤南道吴镐。著准其暂留川省。将经理援甘捐项。迅速造册报销。限于半年内完竣。即行前赴新任。毋得藉词逗遛。所有陕甘推广新章捐输。著四川总督另行派员办理。　　

○命惠郡王奕详管武英殿事。镇国公奕询管中正殿事。　　

○以留营效力。始终勤奋。免已革总兵官伊绵阿遣戍。　　

○蠲缓直隶开、东明、长垣、三州县被水地方新旧额赋地租暨民借仓谷有差。　　

○庚辰。谕内阁、丁日昌奏、请将清理词讼各员酌予奖励。并勒限清理积案各摺片。江苏省兵燹以后。各州县于讼狱事件。未暇兼顾。案牍日积日多。甚至有窃案延阁十余年。未经审定。遣犯例限久满。仍淹禁在狱者。其平常控案。拖累尤多。新旧交乘。百弊丛积。现经该抚督率该省藩臬通饬各厅州县认真办理。自去年五月起。至本年七月止。苏属实在审结注销息销者。共七千七百余起。本年四月起。至七月止。甯属实在审结注销息销者。共五千余起。各地方收押控告等事。责令按月造册呈送。数月以来。清理渐有成效。仍著该抚随时查核。以期日起有功。讼风衰息。除因循玩愒之各州县官业经奏请参办外。所有该省结案较多勤明奋勉者。准其择尤酌保数员。以资观感。至同治三年以前。江北未经解府审定案犯。若仍展转解省。未免株连。著照所请。将未解人犯。即责成该管道府州逐起研审。由司核详。免其提解。此次勒限清理。自可少申淹滞。如各州县仍有隐匿迟误等情。即著该抚按章参办。毋稍姑容。余均照所拟办理。因思案牍积压。不独江苏一省为然。内外问刑衙门。遇有大小案件。往往积久不审。以致囹圄滞满。并有罪名未定出入。人已瘐毙狱中者。小民何辜。罹此荼毒。虽屡经朝廷训诫。终未见实力清理。尚复成何事体。嗣后内外大小问刑衙门。著该管上司破除情面。彻底清查。将新旧各案立限讯结。固不得草率了事。尤不准任意拖延。以清积牍而重民生。将此通谕知之。　　

○谕军机大臣等、库克吉泰奏、派员赴晋商定的饷数目。再行酌调新队一摺。据称山西省应解该营月饷。历次递减。仅止一万五千两。自上年十一月后。奏明以五千两协解该营。以一万两解左宗棠军营。由刘典每月拨还该营五千两。乃自本年闰四月后。迄未报解。该将军因饷绌兵疲。拟将所部吉林黑龙江马队官兵内。酌留三十员名随营当差。其余残废不堪者。一并遣撤回旗。西安满营马队。及忠勇营步队。亦量为裁减。现派道员文堉赴晋商定的饷。再奏请调募劲旅。与左宗堂等合力助剿等语。所奏自是实情。著郑敦谨督饬藩司。查照奏拨饷数。迅筹的款。按月报解。毋使悬釜待炊。致误戎事。库克吉泰一面催提饷银。一面裁汰疲卒。挑选劲旅。与左宗棠等会商剿办。务期兵归实用。饷不虚糜。将此由五百里各谕令知之。　　

○予江苏各属阵亡殉难布政司理问衔张礼培等绅民妇女一千七百九十五员名口分别旌恤如例。　　

○辛巳。冬至。祀天于圜丘。遣怡亲王载敦恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○停次日朝贺。　　

