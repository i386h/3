<!-- { "loadSidebar": true } -->
○又谕、薛焕奏、接得浙江抚臣专勇赍到帛书。据情代奏一摺。览奏曷胜轸念。自闻甯波陷失之后。日盼杭州军报。瞬息又将旬日。本日始据薛焕奏称、此时沪浙。仅有由澉浦鳖子亹一线之路。可冀通信。而海道往还。动虞阻滞。兹接得王有龄寄到帛书。杭城四面被围。江路阻绝。城中民食摉括已尽。兵米亦将告罄。该抚在城楼督战。已经五十余日。誓与官民死守。所有准拨之广东江西湖南湖北每月协饷。无从催取。属由薛焕奏请于中外商人运赴各省货物过沪时。汇缴应纳之税。给发收单。执赴各该省抵税。扣收协饷。即将所收银两。由沪随时购办米石。源源接济。余银解杭充饷。以救阽危各等语。情形自属万分危急。王有龄所筹由沪口豫纳商人货税。给单执赴各该省。抵汇协饷一节。自属万不得已。业由薛焕督同上海关道、与中外商民筹办。著官文、李续宜、毛鸿宾、劳崇光、耆龄等、遵照。如有各商由沪运货到来者。执持上海此项税单。即行照数抵充浙省军饷。以资接济。如有海道及他路可通浙省。均著各该督抚等尽心筹画。各将应解浙省月饷。分途拨运。以济然眉。浙省危亡呼吸之余。务期协饷早到一日。早得一日接济。并将筹办情形。迅速先行具奏。以慰悬廑。原摺著钞给阅看。将此由六百里加紧各谕令知之。　　

○又谕、庆端奏、浙省贼氛遍地。杭垣被围。请饬催鲍超援浙一摺。前因浙省危急。叠经谕令庆端驰赴浙闽交界地方。相机督剿。以为援应。该督自九月闲已有统兵入浙之请。至今已逾两月。尚未离闽一步。且未知甯波失守之信。本日据薛焕驰奏、杭郡被围待援情形。几至目不忍睹。该督尚以防务紧要等词。粉饰延宕。当此军务吃紧。该督有兼辖浙省之责。如此恇怯无能。岂胜兼圻之任。著传旨严行申饬。所有台湾等处兵勇。是否已饬令由海道援浙。所称添调兵勇。由厦门福州航海驰援。是否已饬前往。该督接奉前次谕旨。已否起程驰赴闽浙交界。将来左宗棠抵浙得胜。贼恐由金衢上窜。闽省门户必应严防。该督驰赴闽浙交界。援浙即以防闽。其福鼎城池失陷。即饬秦如虎等迅图克复。毋致顾此失彼。该督办理军务。总当以实心办事。如仍蹈从前虚假恶习。迁延不肯出省。设杭城再有疏虞。朕惟该督是问。决不宽贷。将此由六百里谕令知之。　　

○又谕、薛焕奏、接得浙江抚臣专勇泅递帛书一摺。浙江省城。被贼围困。危迫情形。至于此极。昨据曾国藩奏、已令左宗棠一军赴援杭州。一时尚难即达。即使所向无前。而杭城呼吸存亡之际。非由沪渎速筹运济。他路更属缓不济急。仍著薛焕迅筹运济。前由火轮船载运军火银钱。飘至甯波内洋后。能否收泊澉浦。该委员有无饰词。须确切查明。其叠次筹解米粮等件各船。与守备张大刚管带炮船。曾否驶到。陆续运入杭城。此外有无另筹运送粮饷。可期速达之处。仍著薛焕竭力迅速筹办。务使坚城早得接济。毋令饿毙。以待援师。沪浙相依唇齿。此时杭州万紧。惟恃沪渎一途运济。并著添雇火轮兵船。派委智勇将弁。迅图援救。或有别项海船。可以另筹运济。更为妥速者。责成该抚竭力筹办。总当有法可施。毋得稍存膜视。傥杭州因接济不及。竟至失事。惟薛焕是问。近日浙省军情又复如何。仍著确探迅速驰奏。以慰悬廑。将此由六百里加紧谕令知之。　　

○又谕、贾臻奏、巨捻回窜。粤逆意图夹淮北扰。请饬胜保南下各摺片。胜保前次屡请驰赴皖省。办理苗练剿抚事宜。因北路未经肃清。谕令暂缓南下。兹据贾臻奏称、潘闿等屡探胜保南下消息。自因素受该大臣恩谊。乐为之用。惟贾臻所请调六安防兵。现有提督成大吉等统带。未可分调。北路兵勇。前已据该大臣饬令成禄等、先后拨兵三千名。驰赴颍州。当此曹州等处教会各匪。尚未全就肃清。亦未可再行抽调。豫省剿匪事宜。严树森自任甚力。该省兵勇本不甚多。该大臣不可抽调。即或将来该大臣南下。亦不必分任豫省事务。致该抚得以藉口诿卸。皖省现既有颍营原存兵勇。并成禄带赴之兵。自可督同潘闿等练众。相机办理粤逆及苗练事宜。其饷需一节。并有贾臻力任。谅必确有把握。不至以空言欺饰。使该大臣到皖后。诸多掣肘。此事不止关系该大臣一身。务须谋定后动。不可轻于一试。贾臻所言。是否真确。著胜保酌量情形。迅速具奏。如果可以单骑南下。潘闿等闻风思奋。亦属真情。但许其率马步前迎。必至惊扰豫省良民。潘闿等既服从胜保。当必听其调遣。即著豫行阻止。不许率众前迎。粤逆陈玉成前在镇江白兔地方屯踞。何以此次贾臻奏称、该逆又在庐州。且在庐定聚众二十余万。连营七十余座。袁甲三等从未奏及。即贾臻前此亦无一字驰报。如有此等大股贼匪。岂可任其四窜。著袁甲三商同彭玉麟、迅即绕由颍郡进剿。以杜北窜。原摺片著钞给阅看。将此由六百里加紧各谕令知之。　　

○又谕、谭廷襄奏、南捻屯聚曹县魏湾一带。偪临河岸。未知所向。请饬直豫两省加意严防等语。僧格林沁前奏魏湾地方。有大股贼匪盘踞。拟即进剿等语。现在该处捻踪麕聚。与僧格林沁大营。相距甚近。而本境贼围林立。著即督饬兵勇。节节摉剿。毋令纷窜。胜保军在河西。应由何路进兵曹属。俾得两路夹攻。即著迅速筹商。并著文煜、严树森、严饬所属认真堵剿。谭廷襄现驻东昌。亦宜一体严防。至窜扰河北股匪。经严树森派令副将杨飞熊等迎头截剿。胜保亦派兵勇跟追。如该匪击退。回窜直东边界。该大臣等务当合兵夹击。务使东昌曹州两郡之匪。尽拔根株。庶进捣捻巢。不至有回顾之虑。想该大臣等必能和衷共济。迅奏肤公也。将此由六百里各谕令知之。　　

○以故苏尼特郡王齐旺扎布子托第布木袭爵。　　

○以江苏金山等处剿匪出力。赏道员徐昭珩、游击曾继荣等花翎。从九品谢兆萱？等蓝翎。余加衔升叙有差。　　

○以河南剿办滑县窜匪获胜。赏游击李世玉、杨长春、巴图鲁名号。守备石得胜等花翎。余加衔升叙有差。予阵亡都司陈大胜祭葬世职加等。　　

○戊辰。以恭上孝德皇后尊谥。前期遣官告祭天。地。太庙后殿。奉先殿。社稷。　　

○遣官祗告文宗显皇帝几筵。　　

○以京畿雪泽未沾。上亲诣天穹宝殿祈祷行礼。　　

○遣恭亲王奕?诣大高殿。惇亲王奕誴诣时应宫。醇郡王奕譞诣昭显庙。钟郡王奕祫诣宣仁庙。孚郡王奕譓诣凝和庙。拈香。　　

○以神灵显应。加江苏山阳县王祖师封号曰普惠。　　

○谕内阁、绵森、春佑奏、遵旨会勘避暑山庄工程。核实销算。并绵森查明各处陈设各一摺。热河园庭工程。现据绵森等估算。应销银二十一万一百十两。计溢领银五万四千六百四十两。著刑部会同内务府严讯明确。照数著追。该商刘元魁前在刑部供称热河厂内。尚存银四万余两。何以该商夥傅炳南等、仅缴出八千五百五十两。核其帐目。诸多牵混。恐有暗通信息。冒开隐匿情事。商夥傅炳南、沈四、刘永福、崔大、均著解交刑部归案审办。毓泰于认修工程银两。并不交出。辄托商人刘元魁代垫。直至该大臣等查算时。始行供出。并擅将园内收存瓷器三十余件。借给肃顺使用。又不即时追回。亦未于查讯之前。据实声明。显有蒙混隐饰情事。毓泰著即革职。著春佑派员押解来京。交刑部质讯。前任热河副总管钟英随同毓泰、将所存瓷器交给肃顺借用。于查讯之先。亦未声明。均属疏忽。钟英著即解任。听候传质。　　

○谕议政王军机大臣等、耀安奏、恭查热河避暑山庄安供圣容。奏明请旨等语。据称绥成殿安供列圣圣容。均系一轴。惟宣宗成皇帝圣容。另有匣内尊藏一轴。上写情殷鉴古等字样等语。著春佑即将匣内尊藏宣宗成皇帝情殷鉴古圣容一轴。派委妥员敬谨恭送回京。毋稍疏忽。将此谕知春佑、并传谕耀安知之。　　

○又谕前有人奏、顺天府吏治废弛。本年夏闲。永清县三百余人。控知县王锡琦加徵苛派等情。当经谕令周祖培、德全、严查惩办。兹又有人奏、王锡琦与顺天府府尹门丁陈三、结为兄弟。由佐贰夤缘保升。补授永清县知县。性情贪残。本年春闲热河车差。苛派民钱至九千吊之多。钱粮必于正耗之外。逾额浮徵。词讼必令两造捐钱。始收呈词。夏闲被人控告。虽经撤任。仍在发审局会同治中问案。永清原告三百余人。因其阴属治中锁押。不敢到案者居多。其未补永清之先。并有听信大班冯姓之言。带役私拏李四辈刑毙多人情事。似此贪酷虐民。倚庇治中蒋大镛等。肆行无忌。亟应从严究办。著周祖培、德全、归入前案。照所参各款。一并确切查讯。按律严惩。以肃吏治。原摺著钞给阅看。将此谕令知之。

　　

○又谕、英桂奏、沥陈晋省兵懦饷绌情形。请饬直东统兵大臣及各督抚力杜逆匪西窜。以保完善各摺片。晋省以直豫为屏蔽。自应杜其西窜。以免扰及完善。第贼踪飘忽。岂能恃其不来。该省表里山河。险隘甚多。扼要防守。方为周妥。何得诿之他人。不为未雨绸缪之计。至该省官兵最为恇懦。英桂履任数年。不能整顿于无事之时。此时又不思实力训练。岂能有济。前奏移营移兵各节。岂非徒托空言。著即督饬各镇将严定章程。认真操演。并访求将才。悉心讲求。自能日有起色。但当力求实效。断不可畏难苟安。意存推诿。至已革总兵崇安、告病都司邓凤林、均准英桂调晋差委。惟崇安前在河南屡次失挫。经胜保参奏。发往军台。声名本属平常。此次赴晋后。著英桂悉心察看。如不得力。仍行严参。断不可稍涉袒庇。贻误地方。将此由五百里谕令知之。　　

○又谕、吴保泰奏、目睹河南捻匪情形。请饬抚臣添派兵勇防剿一摺。严树森自到河南巡抚任后。叠次奏报办理军务情形。具有条理。自应于所辖地方实力整顿。兹据吴保泰奏、奉命视学浙江。由籍赴任。绕道河南彰德卫辉南阳等处。均有匪扰。改道信阳。突遇捻匪焚掠。民遭荼毒。惨难言状。城内官兵不过数十人。何能守战。又闻光州息县罗山亦纷纷告警等语。信阳为南北各省驿路通衢。且与湖北界连。甚为紧要。当此贼氛四出。何至一无准备。且该省团练。该抚奏称办理著有成效。若如该学政目睹情形。恐各属地方废弛。似此尚多。无怪贼踪四处蹂躏。严树森职任封圻。如徒以空言粉饰。殊非朝廷委任之意。著即体察情形。于各紧要地方。严密备豫。其有应行添设兵勇之处。毋任空虚。致贼肆扰。吴保泰摺著钞给阅看。将此由五百里谕令知之。　　

