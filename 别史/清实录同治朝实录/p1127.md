<!-- { "loadSidebar": true } -->
○谕军机大臣等、成禄奏、肃逆东窜。官军堵截获胜。并该逆分股出关情形一摺。肃回东窜高台抚彝一带。经成禄派兵堵截。毙贼百余人。复密饬兵勇遏其归路。又毙贼数十名。该逆遁归肃巢。分股出关。一向西窜往安敦玉等处。一由北套窜去。成禄现咨绥远城将军。檄饬各台豫为堵御。一面飞饬关外三营相机截剿。即著该提督严饬各军。勤加侦探。遇贼即击。保卫民生。毋稍疏懈。逆股既窜向北套。深虑扰及草地。复肆蔓延。著定安檄饬在防兵勇实力堵遏。并将阿拉善旗各台站妥筹防范。毋稍疏虞。张曜现驻甯夏。并著分拨队伍。确探贼踪。拦头截击。尽殄逆氛。左宗棠仍催徐占彪迅赴肃州。将该处贼巢一律埽荡。净绝根株。庶关外地方不至再遭蹂躏。于大局实有裨益。将此由六百里谕知左宗棠、定安、成禄、并传谕张曜知之。　　

○又谕、文麟、景廉、伊勒屯奏、探闻怕夏已赴南路。乌噜木齐回情反覆。文麟、景廉奏、肃回出关滋扰情形各一摺。乌噜木齐逆首马仲、如果真心向化。何以于文麟等发去谕纸后。久无回信。及孔才行抵昌吉。仍复率党扑攻。其为诡词乞抚。另蓄诡谋。已无疑义。文麟等务当督率各军妥筹防剿。不得再行议抚。致为该逆所绐。前因俄人代复伊犁。并有进规乌噜木齐之说。谕令景廉酌带兵勇。规复乌噜木齐。免落他人后著。并令左宗棠由正征粮台内。先行借拨银十万两。迅解景廉军营。俾应急需。现在该城回情反覆。亟应迅速进剿。以赴事机。著景廉懔遵前旨。克日带兵起程。节节进取。将乌噜木齐及早收复。庶声威较壮。邻国不至生心。于大局实有裨益。怕夏不在吐鲁番候信。遽赴南路。是其归顺之说。殊不足信。文麟等务当相机妥办。不可堕其计中。如果真心投顺。交出城池。届时再由该大臣等奏明办理。陕回大股。句结肃逆出关滋扰。攻陷安西协属之布隆吉尔桥湾各堡。并攻扑安西敦煌城池。虽经兵勇击退。而贼股麕集。来去靡常。难保不时出肆扰。左宗棠前奏派徐占彪十二营前赴肃州。谅早拔队西进。著饬该提督分拨队伍。相机协剿。毋任该逆再行出关肆扰。并将肃州防剿事宜妥为筹办。徐占彪到肃州后。成禄著即懔遵前旨。整队前行。与景廉会合。规取乌噜木齐。毋稍濡滞。将此由六百里各谕令知之。　　

○又谕、前因杜嘎尔奏、官兵口粮。九月以后不敷支放。请于张家口所存应解乌城饷银内。暂拨数万两。并先筹两三个月饷银。解赴该营。当谕李鸿章、庆春、查明拨给。如张家口已无乌城存饷。即由杜嘎尔咨商金顺、奎昌等、由乌城解到饷银内筹拨。兹据庆春奏、张家口前存部拨乌城军饷十万两。业已埽数提解出口。库存并无乌城饷项。拟由杜嘎尔咨商金顺、奎昌等、由乌城解到饷银内筹拨。或由部拨荣全军饷银十万两内。截留数万等语。荣全带兵前赴伊犁。规复各城。道路辽远。此项饷需。关系至为紧要。杜嘎尔督队剿贼。需饷甚迫。张家口既无存项。仍著杜嘎尔会商金顺、奎昌等、由乌城解到饷银内。如数筹拨。如乌城饷项。一时短绌。亦无可提。著庆春于部拨荣全军饷内酌量拨给。以应急需。仍由金顺、奎昌等、设法补解荣全军营。以清款项。该将军等务当通筹全局。审度缓急。会商办理。不得稍分畛域。将此由六百里各谕令知之。　　

○两广总督瑞麟奏、广东现存厘厂。碍难裁撤。并严饬水陆官弁。整顿缉捕。以清盗源。得旨、现留各厘卡。既据奏明不能裁撤。该督务须慎选妥员。力减浮费。以杜弊端。至盗贼肆行。实为地方之害。该督亟应遴派明干牧令。实力整顿。毋得一奏塞责。逸犯曾大鹅幅等、仍著檄饬戴朝佐等严拏务获。净绝根株。　　

○以前任闽浙总督英桂为内大臣。　　

○旌表守正捐躯直隶深州民高山妻种氏。山东陵县民周永兴妻胡氏。　　

○丁巳。上以孟冬时享太庙。前期亲诣行礼。　　

○旌表守正捐躯河南新郑县民陈文妻李氏。　　

○越南国使臣阮有立等三人于午门外瞻觐。　　


大清穆宗继天开运受中居正保大定功圣智诚孝信敏恭宽毅皇帝实录卷之三百二十一　　

监修总裁官经筵日讲起居注太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十年。辛未。冬十月。戊午朔。享太庙。遣怡亲王载敦恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○上诣钟粹宫问慈安皇太后安。长春宫问慈禧皇太后安。至丙戌皆如之。　　

○奉慈安皇太后慈禧皇太后闼漱芳斋。侍午膳。　　

○颁同治十一年时宪书。　　

○试中式武举王可相等一百二十人于太和殿前。　　

○谕军机大臣等、前据刘铭传奏称病难速痊。未能前赴肃州。已有旨赏假三个月。准其回籍调理。前任甘肃提督曹克忠、曾在甘省剿贼。谙悉戎机。著即前赴陕西接统刘铭传所部淮军。迅赴甘肃肃州一带。办理军务。准其专摺奏事。该提督膺兹重任。必能为国出力。迅奏肤功。刘铭传著俟曹克忠到陕接统所部后。再行回籍。所部向称劲旅。现归曹克忠接统。兵将恐不相习。曹克忠抵陕后。著刘铭传与之会商。务将一切驾驭机宜筹画妥协。一面将办理情形会同具奏。甘凉肃一带。贼股充斥。曹克忠进扎肃州。须由甘凉取道前进。正可节节埽荡。尽殄妖氛。后路转运粮饷各事宜。均关紧要。著左宗棠、穆图善、随时照料。妥筹兼顾。该军月饷。著李鸿章迅即核定数目。饬知后路粮台。按月拨交湖北转运局。搭解西征粮台转解。毋令缺乏。并著袁保恒妥为经理。随时督饬运解。不得稍有迟误。其余淮军队伍。即由刘铭传带回徐州驻扎。著曾国藩督饬认真操练。以备缓急。将此传谕曹克忠、并由四百里谕知曾国藩、李鸿章、左宗棠、穆图善、刘铭传、并传谕袁保恒知之。　　

○又谕、张廷岳等奏、拏获从逆人犯。并贼匪窜扰情形一摺。据获贼供称。该匪在毕留图庙被官军合围。贼势已极穷蹙。乃达尔济轻率招降。并自撤营垒。纵令贼匪远扬。实属罪无可逭。达尔前已降旨摘去顶带。著即革职拏问。交奎昌、多布沁扎木楚、杜嘎尔、将该革员贻误情形。严行审讯。定拟具奏。该犯韩会林等三名。著张廷岳、阿尔塔什达、解赴乌里雅苏台。交该署将军等归案审讯。并将该犯等原供。一并钞送奎昌等核办。达尔济所部官兵。即著杜嘎尔另派妥员管带。以资得力。阿毕尔米特游牧边界。及巴勒达尔多尔济游牧边界。均有贼匪窜扰。现在该逆已窜过固尔板赛堪地方。齐默特多尔济、伯克瓦齐尔、业已追剿无及。逆踪飘忽靡常。难保不复图回窜。著张廷岳、阿尔塔什达、督饬各军妥筹防剿。杜嘎尔务当侦贼所向。实力埽荡。迅殄逆氛。将此由六百里各谕令知之。　　

○又谕、张廷岳等奏、台站阻滞。请饬设法疏通一摺。据称直隶宣化到防官兵。应需八九两月军粮。散在喀喇沁各台。未能运解到库。情形万紧。现在古北口练军陆续出口。尤须台站疏通。方能克期进发。即著庆春饬令沿途管台各员。赶紧设法雇觅驼只。务将喀喇沁各台壅滞粮石。早日运解到库。毋稍迟延。张廷岳、阿尔塔什达、一面派员迎提。以期迅速。李鸿章、庆春、仍饬口北道采办军粮。源源接济。俾免缺乏。喀尔喀孳生驼只。现在库伦迤东迤南十余台牧放。著奎昌、多布沁扎木楚、饬令桑噶西利旺楚克、察克都尔苏陇、务当移缓就急。各调拨一千只。无论能否足数。饬委妥员管解。前往喀喇沁台站。迎引古北口官兵应用。李鸿章、庆春、即檄令贾吉龄。途次如遇此项驼只。拨令官兵乘骑迅速前进。毋再藉词逗遛。前据神机营王大臣奏整饬边外台站。拟分段责成经理。谕令定安等核议举办。著定安、庆春、奎昌、多布沁札木楚、张廷岳、阿尔塔什达、懔遵九月十九日寄谕。赶紧核议。奏明举办。俾利师行。将此由五百里各谕令知之。　　

○又谕、文麟、景廉奏、肃州回匪扑进安西州城。立时击退。并贼扰敦煌县境各摺片。肃州回逆屡窜出关。七月初二日。扑入安西州城。当经该城文武及驻防该处之提督张玉春等、督率弁勇。登时击退。该地方文武员弁。虽属疏于防范。尚能将贼众立时击退。力保危城。均著免其议处。提督张玉春、副将柳致胜、协防出力。均著交部议叙。其余出力员弁。著准其查明酌保。毋许冒滥。该逆虽经东窜。难保不去而复来。著文麟。景廉。督饬该城文武实力防剿。以杜窥伺。其窜扰敦煌之贼。经李天和等于秦安坊地方击败。该县四乡被贼蹂躏。情形可悯。著文麟等妥为抚恤。毋使失所。并著饷令在防官军。遇有贼踪窜近。迅速堵剿。力遏狂氛。现在贼匪纷扰关外。安敦玉等处。均形吃紧。若不速筹埽荡。恐哈密后路渐致梗阻。成禄一军。本应出关。著即先派数营。前赴嘉峪关扼扎。以防贼匪出窜之路。一面饬令关外三营。随时截剿。力保完区。徐占彪一军。计已由兰州拔队西进。著左宗棠催令迅赴肃州。将该处贼股力筹剿办。毋任纷窜。成禄于徐占彪抵肃后。即当统率所部出关。相机前进。毋稍濡滞。本日据张廷岳等奏、甘省回匪。时由肃州一带出边窜扰。图扑库伦等语。著成禄于肃州一带要隘。设法堵截。并著左宗棠饬令徐占彪到防后。分拨兵勇。妥为布置。以免贼匪出窜边外。益滋蔓延。将此由六百里各谕令知之。　　

○予吐鲁番阵亡署同知许清贵祭葬世职加等。妾赵氏、子钰宝、分别旌恤加等。　　

