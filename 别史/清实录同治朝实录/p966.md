<!-- { "loadSidebar": true } -->
○又谕、左宗棠、刘典奏、请留现任藩司办理经手事件。郑敦谨奏、请饬分拨张曜军营驼只。金顺奏、花定防剿情形。并请饬晋省借拨京饷各摺片。西路定边花马池一带。时有贼匪窜扰。各军分路追剿。叠有斩捦。贼俱败退。惟北山官军云集。刘松山一军。已抵镇靖。如该逆畏慑兵威。别图窜扰。花定一带。恐复吃紧。著金顺会同张曜。体察情形。相机布置。节节西进。埽荡逆氛。榆林附近波罗堡之贼。虽已闻风远遁。仍著金顺檄饬常福。统率所部。由边外之红洞涧一带。视贼所向。认真剿办郡王旗地方。如尚有匪窜伏。即著派队往剿。毋任蔓延。左宗棠、库克吉泰、刘典、务当统筹方略。将一切进止机宜。与金顺会商。分投剿洗。以期次第廓清左宗棠等请将林寿图暂留陕西藩司之任。清理经手事件。即著饬令林寿图暂缓交卸。金顺军营需饷甚迫。著郑敦谨暂将应解京饷。借拨十万两。迅解金顺军营。仍著该署抚将欠解金顺之饷。先行凑足十万两。补解户部。以清款项。张曜一军。现扎古城。采办军食。转运不易。前因金顺粮运艰难。谕令定安等筹办骆驼三千只。解赴榆林。即著定安于此项驼只内。分拨四百只。解交张曜军营验收。俾资转运。将此由六百里各谕令知之。　　

○又谕、左宗棠、刘典奏、甘省委员赴兴汉一带。招募勇丁。如穆图善派田玉升、成禄饬杨开榜等所招之勇。往往沿途抢劫滋事。汉南一带。毗连陇蜀。不无溃勇会匪。呼朋引类。募勇之员。辄向该处开招。概为收留。百弊丛生。无裨军事。请饬甘省不必拘定汉南一带招募等语。汉南现尚安靖。若在该处招勇。恐溃勇会匪。藉端应募。转致滋生事端。著穆图善、成禄、嗣后招募勇丁。不必执定陕西南山一带。亦不得任听营官滥行招勇。以肃戎行。将此各谕令知之。　　

○又谕、崇实、吴棠奏、川军赴援徽县情形。并派兵援滇。抽练营兵各摺片。甘回由秦州南犯。直扑徽县。经驻防大安之副将宇文秀等带兵掩击。生捦回目马义和等。并将全股逆匪歼灭无遗。徽境一律肃清。剿办甚属奋勉。出力员弁及伤亡勇丁。准其查明分别奏请奖恤。云南寻甸。贼势狓猖。情形紧急。川滇唇齿相依。自应速筹援应。崇实等现已拨银接济。并调唐友耕一军驰赴东昭。尚能力顾大局。著该将军等饬令会合滇军。相机防剿。以全危局。其川北一带。并著饬令李有恒严为戒备。毋稍松懈。川省用兵日久。饷需支绌。所议裁勇练兵。自为节饷整军起见。著即督同富森保、胡中和、将旗绿各营认真训练。俾成劲旅。以备缓急之用。所请酌加津贴银两。即著照数核实动支。将此由五百里各谕令知之。　　

○四川总督吴棠奏、在籍主事陈廷瑞、守备张连声、私招勇丁。请并案审办。得旨、陈廷瑞等均著严行审讯。并著饬令该地方官随时稽察。遇有假名招勇聚积匪类者。即行严拏惩办。毋稍轻纵。又奏、防堵吃紧。请将上届军政仍展缓举行。从之。　　

○以四川官军援剿甘肃徽县回匪获胜。予知州周振琼、副将宇文秀、周莲生、升叙有差。　　

○戊申。祭大社。大稷。遣恭亲王奕?恭代行礼。　　

○以京畿雨泽愆期。上诣大高殿祈祷行礼。　　

○遣惇亲王奕誴诣时应宫。惠郡王奕详诣昭显庙。定郡王溥煦诣宣仁庙。贝勒载治诣凝和庙。拈香。　　

○以神灵显应。颁山东禹城县关帝庙扁额曰祝阿昭佑。　　

○谕内阁、惇亲王等奏、遵查内库银两亏短情形一摺。东华门内银库。经惇亲王等逐细盘查。共计亏短银九千余两之多。与步军统领衙门前奏起获银两数目不符。著刑部再行严切根究。按律惩办。所有失察直班弁兵之该管大臣应得处分。并著刑部于定案时声明请旨。嗣后应如何设法稽查。益昭严密之处。著前锋统领护军统领等衙门。妥议章程具奏。寻议、库门内外。向有直班官兵。拟添派章京在彼率领。每日官兵出班时。由库门外直班章京会同库官。按名严密摉查后。赴景运门呈报确实。方准出班。并请饬户部添派库官一员。互相稽查。以昭严密。从之。　　

○谕军机大臣等、本日据左宗棠奏、榆林暨萨托清一带肃清。宋庆一军。应否饬其回豫。免滋劳费等语。上年陕回窜扰边外。归缓等处所调防剿兵勇。人数甚多。购粮不易。左宗棠西征各军。亦以兵多粮绌为虞。是转运日烦。军行转增苦累。现在归绥萨托清一带及榆绥各属。一律肃清。且春融冻解。晋防较松。所有前次调赴归绥之神机营吉林黑龙江马步各队。天津之洋枪队。如可撤回。著定安斟酌情形具奏。宋庆一军。虽属采粮维艰。而该军素称得力。既由太原取道永甯入陕。若再令折回。未免徒劳跋涉。张曜现在陕西北路。即著左宗棠迅饬该提督率队前往。会同张曜相机堵剿。杜贼东趋。将此由五百里各谕令知之。　　

○钦差大臣左宗棠奏、请以翰林院侍讲学士袁保恒督办西征粮台。并专摺奏事。允之。　　

○以陕西将台等处截剿回匪获胜。赏提督王照南正一品封典。副将杨恩泽、萧德林、邵永龄、巴图鲁名号。从九品吴铭训蓝翎。余升叙开复有差。　　

○越南国使臣黎竣等三人于神武门外瞻觐。　　

○己酉。孝淑睿皇后忌辰。遣官祭昌陵。　　

○庚戌。春分。朝日于东郊。遣克勤郡王晋祺行礼。　　

○谕内阁、前因翰林院代奏、编修吴鸿恩呈称表扬节孝。请归学政主稿一摺。当经降旨交礼部议奏。兹据奏称、学政衙门主稿。不若督抚办理妥速。请仍照旧章。毋庸议改等语。表扬节孝。风化攸关。自应及时办理。以免积压稽迟。嗣后各直省督抚务当督饬各州县。于应行旌表节孝取有供结。限一月内。径详督抚学政会同具题。如有逾限。即著将失察之员随本附参。交部议处。　　

○谕军机大臣等、定安、桂成奏、请将在防官兵分别移扎遣撤一摺。前因归绥萨托清一带贼踪已远。谕令定安将前调神机营马步各队。及天津洋枪队。酌量撤回。原以此项官兵。势难久戍边外。兹据定安等奏称、草地现无匪踪。拟将防兵分别遣留。著仍遵前旨。斟酌情形。将前项官兵可否撤回之处。即行奏明办理。其余蒙古官兵。及沿河驻扎满汉官兵。仍著定安等裁汰老弱。挑留精壮。择要扼守。勤加训练。贼踪来去无定。该将军等仍当督同杜嘎尔、马升等、随时侦探贼情。与张曜等军联络声势。相机防剿。毋稍疏懈。另片奏、留防官兵夏秋月饷。马队请仍给七两。步队仍给三两等语。著准其照数给发。以示体恤。将此由四百里各谕令知之。　　

○又谕、总理各国事务衙门奏、四川酉阳州民教仇杀。现筹办理情形一摺。据称法国使臣罗淑亚。以酉阳州一案情事重大。必欲派员前往会办。经该衙门阻止。该使函开四款。约须照办。旋带同由川省来京传教士至署。声言民教仇杀。皆由该省官员暗中唆使。又复函开五款。砌词挟制。均经该衙门逐层辩论。仍请饬妥速办结等语。民教仇杀。酿成巨案。若不迅速持平办结。无以折服中外之心。转令该使有所藉口。现在该衙门业将该使所开各条。并与辩论情形。密函知照。著崇实、吴棠、参酌情形。妥速筹办。但能一秉大公。处置允当。民教自各息争端。不至别生枝节。案关中外交涉。该将军等务当持平办理。迅速结案。毋稍迁延。原摺著钞给阅看。将此由五百里各谕令知之。　　

○辛亥。谕内阁、景纹奏、沥陈西藏僧俗爱戴情形。代请奖励一摺。据称上年西藏办理瞻对事竣。该达赖喇嘛等、以商上僧俗及在事汉番各员。均邀奖叙。惟驻藏大臣未奉恩旨。公同具呈。代为景纹请奖等语。览奏甚为诧异。景纹身为驻藏大臣。办理藏务。本属分内之事。乃以俯顺番情为词。自行乞恩。向来无此体制。且据称新任驻藏大臣恩麟、即日可以到任。如果该达赖喇嘛等爱戴情真。何不呈请恩麟具奏。景纹虽托词批驳数次。仍于交卸之先。自行陈请。实属卑鄙无耻。景纹著交部严加议处。寻兵部议、景纹应降四级调用。无庸查级纪议抵。从之。　　

○壬子。谕内阁、单懋谦奏、承修盛京凤凰楼工程。请派员勘明应行采办木植。以备兴修一摺。著派皂保、胡家玉、敬谨查勘应用木植大小尺寸。开单奏交盛京将军遴员照式采办。并著该将军等随时查勘。俟木植采齐。即行奏请兴修。　　

○又谕、刑部奏、审明言官听受贿属。并案内各犯定拟具奏一摺。此案给事中徵麟、因听受巩进年等代张杰贿买摺奏。率以杜申捐粮入己等情具摺陈奏。虽经刑部讯明赃未接受。而辄藉言事为纳贿之资。其情节甚属可恶。吏科给事中徵麟、著照部议即行革职。发往军台效力赎罪。其所拟巩进年等杖徒各罪名。均著照所议办理。　　

○以刑部右侍郎英元兼署吏部左侍郎。户部左侍郎庞钟璐兼署兵部左侍郎。礼部右侍郎温葆深兼署刑部左侍郎。　　

○以正白旗汉军副都统铭安署镶红旗满洲副都统。　　

○癸丑。孝康章皇后忌辰。遣官祭孝陵。　　

○甲寅。谕军机大臣等、神机营奏、遵议金顺请调拨官兵一摺。山西归绥一带。防务虽松。仍不可稍涉大意。吉林黑龙江马队。未便拨赴榆林。著照神机营所议。仍归定安调遣。毋庸远调。此项官兵。未可久戍在外。一俟归绥撤防。即著定安饬令回京归伍。其察哈尔马队。既未便交杜嘎尔管带。应否仍回张家口备调。或即在归绥助防之处。著定安会商金顺妥筹办理。金顺现在剿贼吃紧。兵力如不敷分布。左宗棠、穆图善、自应酌度情形。各将得力队伍。酌量拨给。以资厚集。傥该副都统军营饷糈支绌。并著左宗棠、穆图善、妥为兼顾。设法接济。毋任缺乏。原摺著钞给阅看。将此由五百里各谕令知之。　　

○又谕、麟兴等奏、现闻招抚布伦托海变民。并请酌留饷银一摺。据称巴里坤领饷委员毓秀等。经伊勒屯等派往布伦托海。招抚变民。麟兴等现已催令先往办理等语。布伦托海变民。现在情形若何。日久未见奏报。何以伊勒屯等遽行派员招抚。是否确有把握。果能悔罪输诚。未始不可网开一面。予以自新。若办理稍涉迁就。恐此等愚民。不知畏威感恩。难免复蹈故辙。著麟兴、荣全、锦丕勒多尔济、伊勒屯、何琯、饬令该委员等相机妥办。不可轻率从事。致贻后患。福济、锡纶、身任布伦托海大臣。此事是否可行。并著会商筹办。其哈密练勇。应否调用。著福济等仍遵前旨。斟酌情形。知照文麟办理。麟兴等请将布伦托海饷银酌留四五万两备用等语。著照所请酌量留用。将此由五百里谕知麟兴、荣全、锦丕勒多尔济、福济、锡纶、文麟、伊勒屯、并传谕何琯知之。　　

