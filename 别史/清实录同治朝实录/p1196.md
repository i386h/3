<!-- { "loadSidebar": true } -->
○丙申。谕军机大臣等、金顺奏、会攻肃州获胜。请饬张曜前赴甘凉。催山西拨解军饷。成禄奏、车马短缺。未能拔队出关各摺片。金顺抵肃州后。会同徐占彪攻剿获胜。贼势已蹙。著左宗棠责成徐占彪。乘此机会。认真攻剿。以期早竟全功。金顺仍懔遵前旨。克期出关。接统成禄所部。能否酌留队伍会攻肃城。著该前将军妥筹布置。务臻周密。白彦虎纠党六七千人出窜甘州。渐近抚彝地方。意图应援肃逆。牵掣官军。甘抚一带。关系粮运后路。金顺现须出关。未能兼顾。徐占彪所部。攻剿吃紧。若抽拨队伍前往。必至兵分力单。甯夏防务。现尚安谧。张曜平日剿贼勇往。著即亲率大队。由甘凉一路。节节埽荡而前。歼除白彦虎等股。以维全局。张曜拔队后。著定安饬令金运昌酌拨数营。由缠金迅赴甯夏。扼要填扎。联络声势。毋得稍有迟延。山西每月应解金顺军饷二万两。同治十年拨款。尚有五万两未解。月饷又不应期。该军需用孔殷。著鲍源深通盘筹画。将金顺军饷。设法源源接济。俾资饱腾。成禄此次沥陈车马短缺。粮食匮乏。不能拔队前进。亦系实在情形。该军现交金顺接统。应需车马粮食。左宗棠务当檄令地方官设法应付。俾利师行。不得意存膜视。将此由六百里谕知左宗棠、定安、金顺、鲍源深、并传谕张曜知之。　　

○又谕、金顺奏、成禄一军。粮饷奇绌等语。成禄所部。叠经密谕金顺克期出关。妥为接统。并令传旨将该提督革职拏问。兹览该前将军所奏情形。自是未经接奉前次密寄谕旨。仍著金顺懔遵叠次密谕。克期前进。慎密办理。不得稍涉迟延。成禄所部各营。金顺务当妥为整顿。应如何分扎扼堵之处。即著酌度情形。妥为布置。详细奏闻。以慰廑系。将此由六百里密谕知之。　　

○又谕、荣全奏、伊犁兵民盼救。并陈伊犁等处情形一摺。俄人之在伊犁者。现有一千余众。日向索伦锡伯蒙汉人等勒索银粮。蒙汉人等窘苦。盼救甚殷。缠头色得克等亦受俄人酷虐。情愿反正归诚。机有可乘。荣全当随时设法。妥为拊循。以便相机进取。至荣全接济锡伯银两。俄官来咨不令管理。殊属狡横。荣全咨覆。谓锡伯系中国所辖之人。应由中国接济。俄国无庸管理。义正词严。所办甚是。惟俄情叵测恐不可以理喻。且又有运送枪炮。赴喀什噶尔之谣。荣全务当临机应变。力筹挽回补救之方。一面将调兵集团、及疏通道路运解军火各事宜。妥为布置。用赴事机。俄商前往玛纳斯贸易。中途杀伤五十余人。是否回匪冒名枪劫。抑系百姓恨其济贼。杀以洩忿。著荣全确切查明。据实具奏。赵兴体与玛纳斯回匪互杀。贼势似可稍蹙。第首逆马伏沅漏网。而投诚之说。又未可深信。荣全仍当妥慎筹办。随时咨商景廉。激励士卒。设法进兵速将乌噜木齐及玛纳斯等处戡定。庶可并力西进。较之徵调内地兵勇。难易迟速。判若天渊。该署将军想能体会此意也。另片奏、病势增剧。亟盼派员接替等语。现在边事孔棘。非熟悉情形者断难胜任。荣全当懔遵二月初四日谕旨。在营调理。料理军事。以副委任。将此由六百里谕令知之。　　

○举行同治十一年军政。浙江罢软官一员。年老有疾官六员。福建不谨官一员。罢软官三员。年老官一员。有疾官二员。分别处分如例。　　

○丁酉。谕内阁、此次祗谒东陵。谨于定陵迤东择有吉壤。地势雄秀。山川环抱。复恭奉慈安端裕康庆皇太后慈禧端佑康颐皇太后亲临阅视。敬奉懿旨。普祥峪。菩陀峪。即定为万年吉地。钦此。朕仰体慈怀自应择吉兴工。普祥峪著派惇亲王、协办大学士全庆、总管内务府大臣都统春佑、工部右侍郎荣禄、菩陀峪著派醇亲王、左都御史英元、总管内务府大臣吏部左侍郎魁龄、总管内务府大臣工部左侍郎明善、前往敬谨办理。　　

○又谕、兵部奏、前任参赞大臣现在到京。将前议降调之案。声明请旨一摺。奎昌著加恩改为革职留任。　　

○以户部左侍郎志和兼署兵部右侍郎。　　

○以前任山海关副都统玉亮。署正白旗汉军副都统。前任荆州左翼副都统苏彰阿署镶红旗蒙古副都统。　　

○己亥。谕军机大臣等、荣全奏、遵议富和所陈塔城事宜。诸多窒碍各摺片。富和前奏各情。既于新疆大局无益。即著毋庸置议。本日已明降谕旨将富和开缺。令英廉补授塔尔巴哈台参赞大臣矣。著荣全传旨。即令富和驰赴景廉军营。随同剿贼。毋稍延缓。英廉前经荣全派赴库尔喀喇乌苏带兵防剿。著荣全酌派可靠之员。前往接替。俾该参赞速赴新任。以重职守。傥一时未便调回。即著荣全遴派妥员。奏请署理塔尔巴哈台参赞大臣印务。将此由五百里谕令知之。　　

○以左都御史英元差务较繁。改派兵部尚书英桂办理菩陀峪万年吉地工程。　　

○命塔尔巴哈台参赞大臣富和开缺。赴乌噜木齐都统景廉军营随同剿贼。赏正蓝旗蒙古护军参领英廉副都统衔为塔尔巴喀台参赞大臣。　　

○庚子。上奉慈安端裕康庆皇太后慈禧端佑康颐皇太后幸宁寿宫。侍午膳。　　

○赐王以下文武大臣、蒙古王、贝勒、贝子、额驸、暨琉球使臣等食。　　

○拨工部火药一万斤。铅丸二万斤。火绳四万条。轰药一千斤。解由察哈尔转解科布多军营备用。　　

○辛丑。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭显佑宫。东岳庙。城隍庙。　　

○上诣大高殿寿皇殿行礼。　　

○诣钟粹宫慈安端裕康庆皇太后前行礼。长春宫慈禧端佑康颐皇太后前行礼。　　

○御乾清宫。王以下文武大臣、蒙古王、贝勒、贝子、额驸等、行庆贺礼。众官于午门外行礼。　　

○奉慈安端裕康庆皇太后慈禧端佑康颐皇太后幸宁寿宫。侍午膳。　　

○赐王以下文武大臣、蒙古王、贝勒、贝子、额驸、暨琉球使臣等食。　　

○谕军机大臣等、曾璧光、周达武奏、请饬催川省迅解应协各饷一摺贵州军务。虽将告竣。该省上游兴义安顺普安等处。尚有余匪啸聚。正当克期剿洗。黔省各军。遽难裁撤。饷项自不能骤议核减。所请饬川省拨解欠饷之处。自系实在情形。著吴棠督饬悜道。先将欠解黔省的饷四十六万二千两。指拨专饷五万两。共银五十一万二千两。务于一月内。分为两批。赶紧埽数解黔。以清积欠。曾璧光、周达武、务当激励各军。迅将上游余匪悉数埽除。毋任漏网。并将善后各事宜妥为筹办。俟军务全竣。各军应如何分别撤留。体察情形。奏明办理。将此由五百里谕知吴棠、曾璧光、并传谕周达武知之。　　

○贵州巡抚曾璧光奏、请将辛酉甲子两科乡试归并本科举行。从之。　　

○以甘肃攻克纳家牐等处回堡出力。赏阿拉善管旗副章京敖肯等花翎。余升叙有差。　　

○壬寅。上奉慈安端裕康庆皇太后慈禧端佑康颐皇太后幸漱芳斋。侍午膳。　　

○谕军机大臣等、张曜奏、窜匪扰及甘凉。派队援剿一摺。据奏接据金顺咨称。甘州抚彝一带。现有窜匪滋扰。咨令李葆珠率队赴肃助剿。该提督当即添派提督孙金彪遴派队伍。驰赴镇番。会同李葆珠等将军火等项护送西进等语。肃州此时情形若何。如仍形吃紧。即于孙金彪。李葆珠。两员中酌留一员。并酌留队伍。以资助剿。其余队伍。仍令回扎镇番。俾资护运。著金顺、张曜、会商妥筹办理。金顺前奏、白彦虎出窜甘州。渐近抚彝。兹据该提督奏、探闻该逆纠党由大通窜至凉州西南一带。金顺现须出关。张曜著仍遵本月十八日谕旨。亲率大队。由甘凉一带。勤加侦探。埽荡而前。务将白彦虎等股悉数剿灭。迅殄逆氛。张曜拔队后。定安当懔遵前旨。即饬金运昌酌拨数营。前赴甯夏扼要填扎。毋稍延缓。其镇番一带防剿事宜。并著张曜妥筹布置。务臻周密。将此由五百里谕知定安、金顺、并传谕张曜知之。　　

○甲辰。谕军机大臣等、刘长佑奏、越南国势未能自强。援军难以兼顾一摺。越南近日情形。益加贫弱。黎裔等患。近在国中。滨海地方。又为法国蚕食。其势岌岌。几难自存。该国不能自强。动招外侮。在中国抚绥藩服。自难恝然。第越境用兵。可暂而不可久。越南前次变乱。业经调兵深入援应。以示怀柔。若长恃中国兵力。其势断难兼顾。兵法以逸待劳。自应先防后剿不宜舍己从人。刘长佑阅历较深。于此中机宜。必能洞悉。著随时会商瑞麟。统筹全局。慎固边防。越南如有缓急。边境防军。即可遥为声援相机进止。并著檄令覃远琎等加意设防。严杜奸徒句结。毋稍疏懈。冯子村入省会商后如何情形。即著详细具奏。将此由五百里谕令知之。　　

○又谕、刘长佑奏、接准越南咨呈。上年十月闲。有法国领事官涂普义等火船四只。驶至该国广安海口。称奉云南提督马如龙委赴外洋采办军装火器。取道该国赴滇。并有李玉墀钞呈该提督劄文二件。字多讹谬所述来历。疑端不一。经该国将船阻截。刘长佑现已飞咨云贵总督查明核办等语。该船所载军火等物。既称系云南提督委办之件。何以并无滇省照会。所持劄文。又系同治十年七月所给。迟至年余。始至该国。情节支离亟应确查究办。著刘岳昭、岑毓英、迅即查明此项火船军器。是否提督马如龙委办其涂普义及李玉墀等、有无别项情弊。速行根究明确据实奏闻。即一面咨明刘长佑严行惩办。将此由五百里各谕令知之。　　

○以广西官军援剿越南窜匪获胜。赏副将李扬才、陈朝纲、蒋益昌、巴图鲁名号。土州判岑润青五品顶带花翎。知县廖景森等蓝翎。知府赵沃等加衔升叙有差。予阵亡游击杨汝廷祭葬世职。如副将例。　　

○乙巳。命察哈尔副都统景瑞来京以前任科布多参赞大臣奎昌署察哈尔副都统。　　

○追予两江各属阵亡殉难候选县丞刘棫等绅民妇女一千九十八员名口分别旌恤如例。　　

