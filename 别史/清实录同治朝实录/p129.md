<!-- { "loadSidebar": true } -->
○又谕、庆端奏、攻剿松阳踞逆获胜。并布置温州防剿情形一摺。据称松阳逆匪分五股。将遂昌等处要路掘断。扼守坚拒。经林文察等连日剿击。复经张铨庆激劝民团。曾元福领队会剿。斩馘数千。惟温州瑞安各路。贼党日多。探闻侍逆已窜入温界等语。前因温州军情吃紧。叠经谕令庆端与左宗棠会商剿办。力固闽省门户。伪侍逆前经左宗棠击败。回窜金华。现既探有窜温之信。即著庆端督饬道员曾宪德等严行戒备。副将吴鸿源师船抵温。即令沿江扼击。以保温闽。其宣平贼势。著饬林文察等侦探明确。分道进兵。将松阳迅速攻克。另片奏、已革提督陈世章、亲督布兴有等攻剿定海贼匪获胜。并官军与外国师船。克复甯波府城等语。并据总理各国事务衙门奏、收复甯郡。张景渠等带同水师阿伯前往。阿伯一员。本系何名。现充何职。庆端所奏署游击布兴有。是否即阿伯其人。著左宗棠查明具奏。将此由六百里谕令知之。　　

○添调吉林打牲乌拉壮丁五百名赴湖北剿贼。　　

○甲辰。孝恭仁皇后忌辰。遣官祭景陵。　　

○谕内阁、潘铎奏、请将办捐欺隐之委员。暂行革职等语。云南同知周鸿基、在四川劝办捐输。所收捐银一万二千余两。仅解过八千余两。其所称捐生尾欠及薪水纸张之费。至三千余两之多。显系意存欺隐。且该员以劝捐委员。在本籍地方。辄将帮劝绅董。擅给五品功照。尤属荒谬。周鸿基著暂行革职。其经手未完捐项。即著潘铎确切查明。如有侵吞肥己情弊。即行从严参办。　　

○谕议政王军机大臣等、骆秉章奏、严防滇练入川。并访查云南近日情形一摺。林自清拥众入川。该督已于叙州一路严密防范。并在川滇交界。张贴告示晓谕解散。如其党与无多。尚无背叛形迹。即可散其练众。仅存林自清一人。或留于川省剿贼。或由张亮基等带回滇省。如竟抗不遵旨。恃众横行。即饬各路痛加剿洗。就地歼除。毋稍姑息。至所称石逆一股。经唐友耕等追剿。李逆一股。被湘果各营围剿。与卯逆均极穷蹙。其详细情形。仍著查明具奏。其鹤游坪周逆一股。及前窜川东各股滇匪。自新甯克复。垫江解围后。久未据该督奏报。现在渝涪以下江路。及夔万一带。有无贼踪。并现办情形。均著迅速驰奏。以慰廑念。潘铎到川。计已月余。何以尚未前进。本日据奏川陕山西宜设关守险。而于滇省军务地方。曾未之及。舍己芸人。殊属不知缓急。著即会同张亮基节节前进。毋再迁延。致干重咎。四川军务未平。亦藉捐输接济。该署督请于省城设局劝捐恐于滇事无裨。转于川省有碍。泸州一带。贼势已松。所有云南委员。仍令专在泸州劝办。以免纷扰。又据潘铎奏、陕西四川。皆有险之区。请饬该省督抚。将应行设关之处。择要办理等语。著骆秉章酌量妥办。将此由六百里各谕令知之。　　

○又谕、据总理各国事务衙门奏称、接据法国照会。内称贵州提督田兴恕、起意淩辱教人。去年屡次带兵攻击贵阳等处天主堂。并派团务道赵畏三等往青岩等处。攻坏学堂。将该处习教张如洋等。并不审问。即行处斩。何冠英与田兴恕有致府县公信内云驱逐教人。并藉故处之以法。本年正月闲。开州夹沙龙地方。因偪胁教人共祭龙灯。知州戴鹿芝将传教之文乃耳、及中国人吴贞相等拏去。用极刑处死。仍派团首摉寻奉教之人。拏获严办。现署巡抚韩超。又不将和约张贴。知府多文、知州戴鹿芝、语言悖妄。骇人听闻。请饬骆秉章等派员密查各等语。天主教弛禁。本系不得已之举。第目前军务孔殷。督抚大吏。自当通筹利害。不仅为洩愤一时之举。况人命至重。即使传习天主教。而其人并未犯法。亦何得不加审问。遽行斩决。田兴恕本属武夫。或不能无卤莽之处。而戴鹿芝素称循吏。何亦忽有是举。韩超不将和约张贴。何冠英有驱逐天主教人之信。是否均有其事。多文等口出狂悖之语。是否系法国传教人。及中国之习教者。捏造激怒之词。抑或实系不知检点。信口而道。著骆秉章、劳崇光、分派满汉慎密妥靠大员。前往贵州。访查确实。即行覆奏。西人喜胜好争。外仗信义。设所查或有不实。必至增多口舌。务饬派往之员。详细据实查明。秉公声覆。断不可一字含混。稍涉偏袒。田兴恕为专阃大员。赵畏三等亦系道府。即使实有其事。朝廷亦必持平办理。断不肯稍徇外国之情。有损国体。该督等其各妥为查办。毋许迟误。西人既住京师全在外省权宜办理。调停妥洽。若各该省大吏不体此意。一时之忿。频起大波。西人岂肯干休。亦惟有向京师饶舌。转致办理为难。即如此次总理各国事务衙门、向哥士耆往返辩论。几至决裂。而哥士耆狡诈百出。总欲将田兴恕、戴鹿芝等、逮治其罪。若使田兴恕接到劳崇光代哥士耆函商时。即设法斟酌妥办。何至酿成不了之局。至田兴恕保冠英公函。何以入西人之手。是否该省胥吏人等。有在其教中者。为之录送。嗣后遇有关涉此等事件之书劄文移。宜一体秘密防闲。毋稍疏略。原摺并照会申陈各一件。信函三件。均著钞给阅看。将此由六百里密谕故之。　　

○先是钦差大臣曾国藩等、遵旨议覆安徽省城。仍建安庆。并添设长江水师各员缺。命议政王军机大臣会同部臣议奏。至是奏、安庆地据形胜。足资控制。应如所请。仍为安徽省城。以复旧制。所请专设长江水师提督。深得古人欲固东南必先守江之意。应如所请。添设提督一员。驻扎芜湖。其总兵副参以至千把。应设几缺。暨分汛修舰各事宜。仍令该督等体察情形。熟商妥议。至所需俸薪口粮。俟该督报部核定后。饬由安徽省藩库开支。并令将旧有船只炮位数目。造册报部。以备稽核从之。　　

○以前任太常寺少卿李棠阶。为大理寺卿。　　

○上以夏至祭地于方泽。自是日始、斋戒三日。　　

○乙巳。谕内阁、郑元善奏、汝州团练谋叛。经官军掩捕。歼毙首逆一摺。汝州西乡团练李瞻、由举人分发山西知县。乞假回籍。借名办团。自号瞻王。又号汝南王。盘踞樊古寨地方。分遣其党王汉围攻张寨。其附近之朱寨陈寨。并相句结。同谋不轨。经郑元善派令杨飞熊带兵驰往。直抵该逆踞寨。李瞻胆敢开炮抵拒。杨飞熊挥军齐进。各良团两面夹攻。其内应之武生樊及铭、乘机夺开寨门。官军蜂拥直入。该逆率死党狂奔。杨飞熊约会已革知县任桂等分路跟追。至寨北三里许。该逆仍敢挺身抗拒。任桂率马队迎击。将李瞻矛刺落马。立时砍毙。歼毙逆众七十余名。生捦王澍等十二名正法。并分军解散张寨之围。其朱陈各寨党与。亦均乘夜遁逸。地方一律安堵。逆练李瞻以在籍职官。辄敢纠众谋为不轨。较之无知愚民。尤属罪大恶极。此次杨飞熊乘贼初起。督军剿办。埽穴捦渠。立时扑灭。办理甚为迅速。仍著郑元善饬令该地方官、迅将在逃余匪王汉等严拏务获。毋任漏网。在事出力各员弁。著准其酌保数员。奏请奖叙。　　

○吏部议覆漕运总督吴棠奏、江苏淮徐扬海道。驻扎徐州。距扬州约七百里。现当捻匪出没。遇有紧要事件。及招解各案。深虞迟误。查两淮运司现驻泰州。向例盐枭事件。本归运司提勘。请将扬州府属地方事件。暂归运司就近管理。俟军务平定。仍归旧章。以符定制。应如所请办理。从之。　　

○河南巡抚郑元善奏、遵旨将逆首陈玉城在河南延津县淩迟处死。并传首楚皖各营。报闻。　　

○以湖南捐输军饷。永广巴陵县学额五名。安福县四名。甯乡、祁阳、新化、临湘四县各三名。新甯县二名。湘乡、安化、茶陵、衡山、安仁、道、龙阳、辰溪、溆浦、澧、石门、慈利、十二州县各一名。　　

○丙午。谕内阁、吴棠奏、请将庸劣不职各员。分别惩处一摺。候补道英禄、才具庸懦。著以原品休致。知府马浚、习气太深。著革职永不叙用。陶金诒、办事昬庸。候补同知孙超、恃才妄作。均著即行革职。候补同知彭以竺、年力就衰。著改为教授。知县王献琛、才具迟钝。著改为教谕。徐州府经历张甲第、少年轻躁。宿迁县典史程南春、品行卑污。均著即行革职。　　

○又谕、陕西潼关协副将黄鸣铎、于署寿春镇任内。办理寿州事宜。未能妥协。著交部议处。并著胜保饬令该员迅赴潼关本任。剿贼自效。毋任延缓。　　

○又谕、常清等奏参私向安集延借用钱文之都司。请旨革职一摺。伊犁镇属右营都司侯兴、以现任职官。私与安集延交接。已属不知检束。乃借用钱文。逾期不还。致被呈控。尤属任性妄为。有玷官箴。仅予革职。不足蔽辜。侯兴著改为革职永不叙用。　　

○谕议政王军机大臣等、袁甲三奏、官军乘闲渡江。夺回南岸要隘。并会合上游水师。共攻九洑洲。力图埽荡一摺。据称九洑洲对江南岸。石埠桥龙潭等处贼垒。均与九洑洲呼吸相通。李世忠密派队伍。由六合乘闲渡江。水陆并进。先后将石埠桥龙潭东洋等要隘攻拔。分别扎营。以图进取。并会同王明山等师船。设法围攻九洑洲等语。前据都兴阿奏、楚师已抵金陵之雨花台。下游水师。亦攻克燕子矶观音门营垒。现经李世忠乘其不备。派队渡江。连克要隘。距金陵仅二十余里。各路军威甚壮。正宜长驱直入。力拔坚城。鲍超一军。前已进攻甯国。何以尚未克复。著曾国藩严饬该提督、迅将甯郡踞匪。尽力歼除。以图迅速攻克。湖州已有李楚材等军进援。鲍超即可移兵高溧等县。与曾国全等军四面合围。以杜苏常逆匪援救之路。则剿办更易得手。曾国藩近由安庆拨给李世忠军营火药粮饷。具见公忠体国。不分畛域。嗣后该提督进止机宜。即著曾国藩就近节制。龙潭东洋。既经官军驻扎。自可扼金陵逆匪赴镇之路。冯子材、魁玉、惟当督饬兵勇。遏截丹阳等处股匪。分道来援。李世忠所派渡江之参将曹玉梁黄国栋等军。业已深入重地。尤当慎益加慎。断不可稍有挫失。著都兴阿飞饬黄彬等互相援应。不得意存歧视。或致疏虞。袁甲三另片奏、筹剿金马胡捻匪。并拨兵前赴灵宿协剿。及饬怀远县知县英俊入城各等语。金马胡贼巢。著督饬总兵吴秀等赶紧攻克。毋任久踞。英俊业已入城。如该练等仍存异志。即著痛加剿洗。毋贻后患。将此由六百里各谕令知之。　　

