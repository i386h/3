<!-- { "loadSidebar": true } -->
○又谕、张凯嵩奏、官军查办各土司积匪。次第肃清。暨黔苗窜扰粤境。堵剿获胜情形各摺片。思恩府属各土司。如定罗旧城田州上林等处。匪巢林立。叠经张凯嵩饬令道员易元泰、知府熊寿山等、分途攻剿。将匪首陆特囊等摉拏正法。并阵毙积匪黄特发等多名。九土司境地一律肃清。办理尚属得手。现在覃特学案内余匪。尚多潜逃。难保不乘机复煽。总兵李士恩等军均抵百色。自与思恩声息相通。著张凯嵩迅饬熊寿山。会同李士恩等实力摉寻。将在逃各匪。悉数捦诛。毋留余孽。并著严饬各该地方官。于已受抚之民。加意绥辑。其陆四大等股。亦著檄令总兵苏萃超妥为解散。以靖地方。黔苗窜入思恩之驯驻里社村及南丹土属芒场等处。虽经庆远河池各处兵练截剿。退回黔境。究未大受惩创。仍著张凯嵩责令各该府州县。就近集团防堵。并会同营员相机剿击。毋任深入为害。荔波一带。与庆远等处毗连。该抚即飞咨张亮基酌派兵勇。驰赴荔波。与粤军联络声势。迅埽贼氛。将此由五百里谕令知之。　　

○以冒饷纵勇。降广西总兵官王月亮为参将。　　

○予广西思恩阵亡县丞刘培源祭葬世职。　　

○庚午。上诣大高殿寿皇殿行礼。　　

○御保和殿。赐王以下文武大臣、蒙古王、贝勒、贝子、公、额驸、台吉、暨朝鲜使臣等宴。　　

○奉慈安皇太后慈禧皇太后幸漱芳斋。侍午膳。　　

○谕内阁、谭廷襄奏、考验营伍。分别举劾一摺。湖北宜昌镇中营游击闻定魁、操防得力。著遇有参将缺出题补。提标左营游击万通、精力稍软。办理营务。未能中肯。著降为都司留营候补。襄阳城守营守备李世德、弓马欠准。著即行革职。仍留世职。把总彭万秀、年力衰迈。著勒令休致。额外李发滋、马步生疏。陈国栋、马步欠力。著一并斥革。外委周元兴、马步软弱。刘汉书、骑射欠力。均著以马兵降补。仍留蓝翎军功。以观后效。外委晏兴仁、箭射无准。额外梁文彩、年力就衰。著一并勒令休致。　　

○谕军机大臣等、丁宝桢奏、遵议招募东省壮丁。训练马队章程。开单呈览一摺。所筹俱臻妥协。现在捻逆恃马奔突。官军疲于追剿。非有得力马队。无以制贼死命。而东三省劲旅。万难再行徵调。丁宝桢因筹及招募壮丁三千名。训练成军。实能洞中窾要。即著特普钦于黑龙江所属乌拉打牲人内。多行招募。如募不足数。再于别处拣选。并著富明阿于吉林所属。酌量招募。务取言貌拙朴。不得以内地客民充数。并须查明取保。造册咨送阎敬铭等稽核。不准稍涉冒滥。该两省曾经出师回旗之员。如副都统萨萨布等。打仗素称奋勇。此外谅不乏人。并著富明阿、特普钦、调派管带。分起训练。入关赴山东。听候阎敬铭、丁宝桢调遣。丁宝桢即派妥员携带饷银。赴吉林黑龙江。会同该将军等派出之员。认真招募训练。所拟章程十四条。均著照所议办理。即钞给富明阿、特普钦阅看。其丁宝桢上年原奏。并著一并钞阅。至丁宝桢奏、派员出口买马。请饬兵部于委员到时。发给护照。并经过各关。免其抽税。著兵部查照办理。将此由五百里谕知富明阿、特普钦、阎敬铭、并传谕丁宝桢知之。　　

○又谕、刘蓉奏、援师剿贼获胜。现催各军继进。并请饬左宗棠迅速赴陕各摺片。刘松山管带援军赴陕。进扎义井寨。捻逆大股。由秦渡镇等处来扑。经官军击败。该逆现将渭北贼骑撤回。并归一处。意图合力扑犯官军。著乔松年督饬刘松山认真剿办。以期痛歼逆氛。刘蓉屡经奉谕出省督剿。始终因循贻误前已明降谕旨革职。饬令回籍。所有陕省军务。即著乔松年专办。刘松山老于戎事。该抚务当虚衷与之熟商。妥筹调度。不可固执己见。贻误戎机。湘淮各军。亦不可稍存偏袒。致令各怀意见。张锡嵘所部各营。著归刘松山节制。该抚当妥为驾驭。并整顿刘厚基等军。为刘松山接应。以厚兵力。本日又据乔松年奏、刘松山获胜情形。所称刘松山进扎雨花寨。与刘蓉所奏义井寨。地名两不相符。究系渭南渭北。其兴平醴泉等处。贼骑窜渡渭北者。究有若干。刘蓉此次具报胜仗。系于本月初九日发摺。其革职前旨。究于何日到陕。并著乔松年查明覆奏。刘蓉前奏。有请撤去湘果各营另调皖军之议。现当兵力不敷之时。岂容存此意见。著不准裁撤。即著乔松年会同刘松山汰弱留强。酌量调用。并与淮军一律相待。毋稍歧视。将此由六百里谕令知之。寻奏、遵查刘松山接仗之雨花寨。系在渭南。距省十五里。义井寨距省四十里。刘蓉指雨花寨为义井寨。实系错误。其分股滋扰渭北之贼。计有数千。至刘蓉革职。于初十日恭录行知在案。初九日奏报胜仗。系在未接行知之前。报闻。　　

○又谕、前因已革陕西巡抚刘蓉操守尚好。曲予优容。乃于捻回偪近。先请开缺。迨贼窜陕省。叠经谕令仍统军出省督剿。又复迁延观望。致令军无统帅。遇贼频挫。且于乔松年甫经到省。即与龃龉。肆行纠劾。以致互怀猜忌。丧师奔溃。大失机宜。年前已明降谕旨将刘蓉革职。饬令回籍。乃本日奏陈刘松山援陕击贼获胜情形一摺。并未与乔松年会衔。所称刘松山之援陕。系闻陕军溃败。为该革员报仇雪耻而来。又复意存攘功。其实始终并未出省。且昨奏渭北并无大股贼匪。乔松年牵制湘淮各军。不令前赴渭南。今日所奏胜仗。如在渭南。则乔松年并未牵制各军。如在渭北。则与昨奏又不相符。该革抚前次叠被参劾。朝廷舍短取长。并未苛求。今居心如此。难逃洞鉴。著左宗棠于到陕后。将刘蓉何日奉到革职回籍谕旨。并本日奏到摺件。是否在奉到革职回籍谕旨之后。查明具奏。此次所称接仗各地名。系在渭北渭南。及刘蓉另片所陈乔松年传见都司李良田。示以亲厚等语。并陈该抚不谙兵事各节。均著左宗棠详查具奏。刘蓉摺片。均著钞给阅看。乔松年甫以陕境。难保不巧怀趋避。而刘蓉局量褊狭。所奏亦未必俱系实情。该督总当以国事为重。秉公查核。辨明是非。不可稍涉偏袒。现在陕事孔亟。左宗棠无论行抵何处。即著星夜驰赴关中。以顾大局。将此由五百里谕令知之。　　

○又谕、乔松年奏、请饬山西河南按月采办米粮。并请停解穆图善等军月饷等语。刘松山、鲍超两军。先后入陕。人数众多。需粮甚亟。陕西饷项支绌。米粮缺乏。必须由邻近省分宽为筹解。方可无误要需前有旨谕令山西河南两省。按月采办米粮运陕。即著赵长龄、李鹤年、仍遵前旨。按月多办米粮。运赴潼关。由乔松年派员接运。该抚等务当源源接济。毋稍延误。其穆图善、曹克忠、两军月饷。仍著乔松年按数拨款筹解。不得藉词推诿。将此由五百里各谕令知之。　　

○又谕、张亮基奏、贼扑安顺府城。官军击退。并水城厅属苗匪投诚各摺片。贵州逆首潘名桀等。句结狆苗各匪数万。于上年十月闲攻扑安顺。势甚危急。经署提督赵德光、道员毕大锡等、督军进击。毙贼甚多。城围立解。该逆向广顺州边境窜去。逆匪虽已远窜。难保不复思窥伺。著张亮基督饬该地方文武。一体督练防御。不得稍涉大意。其水城厅苗匪竺老五等率众投诚。并未呈缴军械。是否真心悔罪。仍著饬令署通判袁开第加意防维。相机安插。傥能办理妥协。使地方得以安靖。准其将在事官绅择尤保奖。将此由五百里谕令知之。　　

○赠陕西雨花寨阵亡降调翰林院编修张锡嵘侍讲学士衔。予祭葬世职。　　

○予贵州安顺等处阵亡副将叶有贵祭葬世职加等。建专祠。游击宋朝阳等祭葬世职加等。一并附祀。　　

○予贵州清镇阵亡副将倪乾荣祭葬世职加等。游击田天文祭葬世职。　　



大清穆宗继天开运受中居正保大定功圣智诚孝信敏恭宽毅皇帝实录卷之一百九十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治六年。丁卯。正月。辛未。上御乾清宫。赐大学士尚书等宴。　　

○奉慈安皇太后慈禧皇太后幸漱芳斋。侍午膳。　　

○谕军机大臣等、李鹤年奏、豫省布置情形。拟出省调度一摺。捻踪窜扰鄂疆。势焰益炽。现经官军齐集堵剿。其折窜豫境。亦在意中。李鹤年现已将省城防务。办有头绪。并将防河碍船添设。增募水师一营。定期出省。著即暂驻许州。就近调度。务当严防边境。毋令贼踪阑入。另摺奏、请将豫省京协各饷。及历届漕折。暂行停拨一年。为添兵剿贼之用。豫省兵力本单。不敷剿办。添队练兵。势不可缓。该抚所请。自系实在情形。惟京协各饷。均关紧要。应如何通盘匀拨之处。著户部妥速议奏他省不得援以为例。将此由四百里谕令知之。　　

○壬申。谕军机大臣等、瑞麟、蒋益澧奏、围剿曹冲。及剿办五阬客匪。均获胜仗各一摺。曹冲逆匪。经总兵周廷瑞、徐文秀等督军进攻。虽叠获小胜。尚未能大加惩创。该处地势险峻。路径丛杂。必须困以长围。断其接济。所筹亦尚近理。惟贼氛并未大挫。旷日持久。变故滋生。不可不严为之备。著瑞麟、蒋益澧、督饬诸军。严扼要隘。以杜旁逸。提督高连升所部。于正月中旬可抵曹冲。即著令其会督各营。合力进攻。但使机有可乘。即当迅图蒇事。不得老师糜饷。坐任迁延。其五阬客匪。既经副将郑绍忠等、攻破百鹤老巢、及鹿田寨、白洞等处。剿办尚为得手。仍著查明匪首陈畴等踪迹。以免死灰复然。并饬该副将并攻南五阬匪徒。大张挞伐。再行相机剿抚。毋任久踞。将此由五百里各谕令知之。　　

○以镶黄旗汉军都统春佑、署正黄旗领侍卫内大臣。正黄旗蒙古都统载容、署镶蓝旗汉军都统。　　

○癸酉。以湖南修理南岳庙工程完竣。颁扁额曰铨德钧物。　　

