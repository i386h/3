<!-- { "loadSidebar": true } -->
○又谕、李鸿章奏、官军连复平湖乍浦海盐各城一摺。十一月初七初八日。潘鼎新等军入平湖。将逆酋陶云从等各馆悍贼诛杀。旋将乍浦海盐及澉浦镇收复。现派四营守平湖。三营守乍浦。二营留守金山卫。海盐仍令降众自守。海盐澉浦。虽去苏较远。然无官兵派守。仍令降众驻扎。恐不可靠。归逆邓洸明等三万余众。入援嘉兴。意图复夺各城。若复有失。则前功归于乌有。著李鸿章督饬潘鼎新刘秉璋妥为调度。随时相机策应。毋稍大意。并著饬令程学启、速攻平望嘉善。此二城一经得手。便可会合浙军。图取嘉湖。刘铭传受伤以后。常州是否接仗。并著催令迅克。以期渐次廓清。余杭杭州。近日军情若何。左宗棠前奏、拟令刘典所部各营。由昌化于潜趋临安。进剿孝丰。规取湖州。并即日亲扎富阳。督饬各军。先克余杭。然后悉力杭州。分规湖郡。日来尚未见有奏报。殊深廑系。该督全局胸罗。前以发逆图窜江皖。故以全力协助曾国藩防剿浙西。保全后路。未能分兵攻剿嘉湖。现在皖南州县。克复殆遍。沪军亦已收复乍浦海盐等城。声势可期联络。该督当督饬将益澧、刘典、迅图攻克各城。并派兵与李鸿章之军会合。以图嘉兴湖州。所有近日一切布置接仗情形。著该督随时迅速具奏。李鸿章另片奏、令黄翼升带水师五营。驰往临淮。已于十一月十五日启行等语。苗沛霖现已授首。余党亦次第歼除。临淮一带。兵力足敷分布。而苏浙交界。正在得手。需兵助剿。黄翼升如可留在苏浙一带。必能更为得力。著李鸿章咨商曾国藩、唐训方妥筹调度。即令折回。或派在苏浙一带防剿。或令扼扎紧要江口。以益兵力。均著妥筹调派。戈登在昆山。近日作何动静。并著附报奏闻。将此由六百里各谕令知之。　　

○以克复浙江平湖海盐两县。暨乍浦镇城。予游击徐道奎优叙。赏投诚贼目熊建勋三品顶带花翎。　　

○以坏乱营规。革江苏军营参将李长乐职。　　

○乙亥。谕议政王军机大臣等、冯子材等奏、官军分扎甘棠桥。南路屯逆。叠以大股猛扑。屡战屡捷。贼众大创奔溃一摺。忠逆遁往金陵。其死党仍在丹句一带。归伪然王陈逆调遣。伪护王陈坤书所部悍贼。亦归并丹句。为数甚多。二十一二等日。由马陵分路扑营。虽经和营将士。奋力击退。而官军伤亡不少。著冯子材、魁玉、督饬镇营将弁。战守兼资。务将各路贼匪。悉数歼除。毋使窥觎镇城。久踞要地。并随时侦探。如常州攻剿业已得手。即酌量分军会合沪军。相机进取丹阳。总须自行扎稳。先为不可胜以待敌之可胜。谅该提督等用兵有年。必能领会也。将此由五百里谕令知之。　　

○礼部以明年元旦礼节请。得旨、是。照例行礼。奉慈安皇太后慈禧皇太后懿旨。停止筵宴。其在外公主福晋命妇进内行礼之处。并著停止。　　

○补铸广东佛冈同知、惠来西甯二县儒学、阳山县淇潭堡巡检、肇庆城守营、三江口协左营右营守备、各关防印信条记。从兼署巡抚劳崇光请也。　　

○予江苏丹阳阵亡游击李士喜、都司古龙光、千总王忠福、祭葬世职加等。　　

○丙子。谕内阁、吴棠奏、在籍藩司应交罚款。请免再缴等语。江苏在籍藩司王藻、前因办理劝捐。未经报销案内。奉旨罚交银三十万两。兹据吴棠奏称、该员前后已缴银十三万七千余两。其余银两。实已无力完缴。所有王藻欠交银两。即著免其再缴。　　

○谕议政王军机大臣等、官文、严树森奏、访查原保知府。身家不清。据实检举一摺。据称湖北补用知府周有全、曾充前署嘉鱼县已故知县钱炳熙长随。蒙混投入军营。效力多年。叠著战绩。历经官文、胡林翼、李续宜、唐训方、严树森保奏。洊升今职。彼时未及详其家世。今访询得实。请将周有全拔去花翎。革职永不叙用等语。朝廷名器。不可滥膺。周有全既系身家不清。经官文等访查确实。自应照例办理。惟各路军营带队人员。流品不一。若斯之类。恐复不少。周有全既以战功卓著。保升今职。若遽将其罢斥。在该员固无足惜。特恐各路军营。其有出身卑贱。未经查出者。因之心怀疑惧。贻误事机。亦不可不先为筹及。著该督等查明周有全、现在管带炮船。于兴郧一带。防剿究竟是否得力。如或改膺武职。有无窒碍之处。著即酌核奏明。再降谕旨。将此谕令知之。寻奏、遵查周有全管带水师。颇著战功。防剿亦甚得力。未便以出身卑贱。没其微长。拟请以都司改补。从之。　　

○又谕、熙麟奏、雷正绾泾州获胜一摺。所奏泾州胜仗。与雷正绾前奏。情形略同。甯夏灵州被陷之后。该处军情紧急。现在雷正绾之军。摉剿泾州附城游匪。当已净尽。其与陶茂林之军。合力剿办汧陇灵台一带后路各贼亦当悉就埽除。即著该提督一鼓作气。直取平凉。由固原盐茶转战而前。进剿甯灵回匪。克复城池。迅殄凶锋。甯灵被陷。时已旬余。该处逆情究竟如何。甯夏满城。存亡未卜。庆昀不见奏报。时亦逾旬。均著熙麟等迅速查明。即行驰奏。以慰廑念。熙麟另片奏、冯元佐被害。程景鹏已经格杀等情。仍著张集馨将程景鹏余党李彦彪、刘锡俊、韩可英、高学汰、杨老五等逸犯五名。严密缉拏。务获惩办。不准一名漏网。惟熙麟所称冯元佐战功叠著。被杀甚惨。请给四品封典之处。与多隆阿、张集馨叠次所奏。均不相符。多隆阿等所奏。冯元佐本非安分之徒。历有聚众抗粮情事。其被众杀害。皆因乡民素来深嫉所致。其团众亦向不安分。张集馨所奏。冯元佐并有聚众肆行劫杀等重情。与程景鹏无异。若不加查察。遽行给予恤赏。恐不足以服人。且熙麟所请赏给四品封典。亦与体例不符。著该督等再行确查。如冯元佐尚有应恤之处。亦即另拟具奏。将此由六百里谕知熙麟、雷正绾、并传谕张集馨知之。　　

○两江总督曾国藩等奏、遵旨审明已革沐汤县知县蒋懋勋被参各款。请即予革职。以示惩儆。得旨、徐德嘉、徐周氏、系句匪扰害地方之犯。该县蒋懋勋因捻匪偪近。将其就地正法。如果属实。办理尚无不合。遽予革职。殊觉所罚过重。惟此案情节有无不实不尽。及蒋懋勋平日居官声名何如。有无不洽舆情之处。著吴棠再行就近详查。据实具奏。　　

○赏正黄旗汉军参领明瑶副都统衔。为哈密帮办大臣。　　

○以弃队潜逃。陕西军营千总刘大元革职拏办。　　

○予甘肃平凉殉难总兵官吕元、知府田寿增、知县张仁源、祭葬世职加等。于死事地方暨原籍建立专祠。佐领双英等分别赏恤附祀。　　

○丁丑。谕内阁、都察院奏、山东峄县民人韩培忠等以巨匪扰害。恳请剿办等词。赴该衙门呈诉。据称该县贼匪崔锡爵等谋逆。于咸丰十一年春间。约巨匪刘方印、王羊等、在齐村筑墟。偪令滕峄各寨。每亩出钱接济。该民人不允。崔逆曾令王羊等将该村围困。嗣经该县知县张姓调团弹压。竟被劫杀练丁孙承全等六十余人。并该民人之侄武生韩全密、侄孙韩继霞、及李其耐一并被杀。本年该县知县剿办云谷山逸贼。王羊等抗拒。竟将该知县杀害等语。案关巨匪谋逆。戕官害民。亟应痛加惩办。著阎敬铭督同臬司。亲提严讯。如果属实。即著认真捕拏。尽法惩治。知县张姓。系属何名。是否被戕。著该抚查明具奏。　　

○又谕、前因光禄寺卿潘祖荫、升任给事中卞宝第、给事中朱潮、及陕西在籍道员李宗沆等、先后参控副将阎丕敏、道员李祝龄、副将张维义、施鹏等、于贼窜陕境。未能堵御各情。并据多隆阿奏参阎丕铭有馈贼火药情事。复据参将卢殿标之妻。赴京呈控问官勒供等情。先后降旨。交爱仁密查讯办。兹据审明定拟具奏。此案陕西候补参将卢殿标、于贼窜商南时。任令绅民两次馈贼银两。该员既属知情同议。即与通贼无异。卢殿标著即革职。照拟斩监候秋后处决。革职留任甘肃中卫协副将阎丕敏、虽查无拥兵自卫。弃隘逃走。馈贼火药各情。惟于参将卢殿标任听民众馈贼银两。漫无觉察。且身为统兵大员。办理商雒防务。于贼窜富水关时。未能拦截。实属昬愦庸懦。阎丕敏著即行革职。发往新疆效力赎罪。革职留任陕西候补道李祝龄、奉委督办民团。于贼入陕境。未能集团堵御。革职留任陕西潼关协副将张维义。带兵援应。虽无临敌先溃情事。惟接仗失利。未能遏贼西窜。李祝龄、张维义、均著即行革职。发往军台效力赎罪。已革副将施鹏、奉调带兵出省。并不迅速进兵。辄敢节节逗遛。著即发往新疆充当苦差。商南县绅董廪生孟习孔、贡生王允升、从九品衔井维宪、监生张逢元等、于贼匪围城时。并不协同守御。辄因民众摊银给贼。冀解城围。随同附和。虽非甘心馈贼。然该生监等非无知愚民可比。似此苟且无耻。罔知大义。仅予斥革。不足蔽辜。孟习孔、王允升、井维宪、张逢元、均著发往新疆效力赎罪。其偷运火药送贼之保丁何老五、著陕甘总督一体严拏务获。从重治罪。已革道员戴鸾翔、承审卢殿标一案。讯无勒供等情。毋庸再行置议。该革员前已降旨发往军台。著即与阎丕敏等、一并交该地方官分别迅速起解。　　

○又谕、前署广西提督江忠义、由文员带兵剿贼。屡复名城。战功叠著。以道员擢署贵州巡抚。复擢署贵州广西提督。懋著勋勤。本年夏间。督兵赴援江西。败贼于湖口青阳。江境肃清。厥功尤伟。方冀干城之选。御侮长资。兹据沈葆桢驰奏、该员以积劳伤疾举发。竟于新建县属之吴城病故。中道殒折。未竟其才。披览遗章。殊深悼惜。江忠义著加恩照总督例赐恤子谥。其生平战绩。著宣付史馆立传。并于江西省城、安徽青阳、及本籍地方建立专祠。准其入城治丧。任内一切处分。悉予开复。应得恤典。该衙门察例具奏。伊子江孝诒。著俟及岁时。由吏部带领引见。候旨加恩。以示笃念荩臣至意。寻予祭葬。谥诚恪。　　

