<!-- { "loadSidebar": true } -->
○又谕、刘长佑、冯子材奏、官军剿办越南徒。歼捦悍逆。攻克城巢一摺。越南匪首阮四等、滋扰太原。连陷从化府等城。经冯子材调派官军。分路堵剿。歼捦悍匪邓仕昌、马二、陈汝景等多名。十月初五日。各营偪枚从化府城。都司蔡＜??闲＞宸等斩关杀入。该逆四百余人。悉数聚歼。初六日将从化府城克复。买市之贼。经游击李扬才等前后夹击。该匪穷蹙夜遁。官军跟踪追剿。叠克银山波赖匪巢。剿办尚为得手。刘长佑等现檄总兵刘玉成等、会剿琼山等处踞匪。著即督饬该将弁克期剿办。埽荡余氛。所有此次出力员弁。准其择尤请奖。毋许冒滥。前据刘长佑等奏、俟海阳太原一带贼匪芟除。边隅粗定。当回师列守冲要。申严关禁。即著该抚等严饬在事将领。将剿匪事宜迅速办竣。撤兵入关。扼要防守。以固边圉而节饷需。将此由四百里各谕令知之。　　

○赏江西等省庚午科乡试年老诸生马庆图等五人举人副榜有差。　　

○上以孟春时享太庙。自是日始。斋戒三日。　　

○壬辰。世祖章皇帝忌辰。遣官祭孝陵。　　

○河南巡抚李鹤年奏、请将涿州营参将田庆和开缺。以总兵官留豫差委。下部知之。　　

○癸巳。上以孟春时享太庙。前期亲诣行礼。　　

○谕军机大臣等、左宗棠、穆图善奏、官军连破贼垒。偪攻泰子寺获胜一摺。已明降谕旨宣示。将出力各员照请奖励矣。仍著左宗棠、穆图善、督饬各营。趁此春融冰泮之时。奋勉图功。迅将泰子寺等处贼巢攻拔。节节埽荡。尽殄逆氛。以期肃清甘境。左宗棠另摺覆陈徐占彪已赴甘州等语。徐占彪抵甘州后。拟以两营先赴高台。俟粮运办就。即调黄虎臣等驻凉五营接续前进。著左宗棠檄令萧宗干。迅将购粮转运事宜妥为筹办。以利师行。高台地方。徐占彪已先拨两燥填扎。此军一到。成禄即当督率所部克期出关。不准稍涉迟缓。四川委解成禄饷银三万两。左宗棠现已兑解兰州。遇便搭解。著成禄派员就近提取。以资应用。由省至肃州一带。邮政废弛。并著檄饬臬司设法整顿。庶文报往来。不至积压。另片奏、敖天印叠著战功。请予恩施等语。所有该革员斗杀孙之友一案。著免其解豫归案审办。即由左宗棠咨明豫省遵照办理。将此由六百里各谕令知之。　　

○陕甘总督左宗棠奏、河州迤西之西南北三面。距贼甚近。现调集番部。饬提杨世俊统带。各防本境。得旨、仍著檄饬杨世俊及该地方文武。妥为驾驭。令该土司等各防本境。毋稍疏虞。又奏遵查提督杨占鳌初复肃州时。曾派回目酌给回民路票。俾出外贸易。本属办理不善。旋即停止。以后并无给票情事。报闻。　　

○以甘肃泰子寺等处叠克贼垒。赏总兵官邓荣佳、周应棠、一品封典。总兵官余起立、郑守南、副将殴阳吉星、黄添泰、邹金本、淩春台、参将段宝凤、李天福、李政、蒋恭成、游击孙义恒、何建威、何殿元、都司王勇、张成伦、巴图鲁名号。游击李福星等花翎。余加衔升叙有差。　　

○甲午。享太庙。遣礼亲王世铎恭代行礼。　　

○遣官祭太岁之神。　　

○谕内阁、前据曾国藩等奏、请以候补道孙衣言补授江甯盐巡道。经吏部以与例不符奏驳。兹据曾国藩等奏称、盐巡道事繁任重。非资望素著之员。不足以资冶理。请仍以该员捕授等语。江甯盐巡道员缺著准其以孙衣言补授。　　

○追予安徽各属阵亡殉难同知衔戈定等绅团妇女一千一百二员名口分别旌恤如例。　　

○乙未。上诣时应宫拈香。　　

○御紫光阁赐蒙古王、贝勒、贝子、公、额驸、台吉、暨朝鲜使臣等宴。并赏赉有差。　　

○谕军机大臣等、成禄奏、贼匪扑犯高台击退。将剿贼出力各员奖励。并请饬仍留张掖等处仓粮各摺片。陕回禹得彦等窜扑高台。经成禄督军击退。该逆由南山西遁。惟自肃逆叛乱以后。关内外逆踪纷扰。日肆蔓延。成禄兵力较单。不能大加惩创。左宗棠所派徐名彪一军。已据奏报由凉州拔队。前赴甘州。并以两营先赴高台填扎。著左宗棠饬令该提督。督率后起各队。迅速进发。将肃州一带防剿事宜。相机布置。毋任陕回陆续西窜。以臻周密。昨据左宗棠奏、已咨商曹克忠先拨十数营赴兰州。由省南阿干镇延扎沙泥一带。惟肃州军务亦甚紧要。如曹克忠行抵兰州时。该处情形稍松。著左宗棠、穆图善、酌度机宜。仍令前赴肃州。以资防剿。张掖高台抚彝三处仓粮。前经准令成禄截留。以资军食。兹据成禄奏称、署甘州府知府李守愚给与高台县知县信函。令将仓粮留备徐军之用。不准截留。以致军心惶惑等语。成禄一军。粮食本苦缺乏。现须出关。尤应宽为筹备。所有张掖等处运省仓粮。著左宗棠饬令该厅县仍行留备成禄提用。其徐占彪一军应用粮石。该大臣当另为设法筹拨。总期彼此军食无误。以昭平允。成禄所参李守愚以私函属托。阻挠军食。著左宗棠查明。如有办理不善之处。即行据实奏参。成禄部署出关一切事宜。亦应豫为筹画。据奏将来出关。数千里长途。军装器械如何运载。各州县车马如何雇觅。戈壁数十站。兵丁数千人。裹带糇粮如何备豫。出关后军食如何设措。饷运如何疏通。肃城回逆。能否不至阻隔。左宗棠皆应代为筹酌等语。即著左宗棠随时与成禄会商。妥筹办理。左宗棠身任封疆重寄。西陲与甘省。亦属唇齿相依。关外地方绥靖。关内始能安枕。该大臣惟当力顾大局。以纾朝廷西顾之忧。方为不负委任。成禄身膺统帅。亦当未雨绸缪。妥筹布置。约束兵勇。申明纪律。出关后。与景廉和衷共济。步步为营。以期及早行抵乌噜木齐。方为妥善。傥该提督有心延宕。藉口兵勇单薄。饷需不继。逗遛肃境。坐失机宜。朝廷定惟成禄是问。毋谓陈奏在先。遂可诿过也。另片奏、署高台县知县徐应魁、到任未及三月。私卖仓储粮石。不止一次。经成禄委员查实。照数追出。另行封储等语。著左宗棠查明参奏。并另委妥员前往接署。将此由六百里各谕令知之。寻奏、遵查李守愚承催西路运省粮石。加以信函。转行各属。系在奉旨准令成禄截留之前。并无阻挠情事。徐应魁因办公需费。将耗羡余粮折发。与仓储正款无涉。亦无不合。报闻。　　

○命科尔沁头等台吉那兰格哷勒、喀尔喀公衔三等台吉扎木萨兰扎布、在乾清门行走。赏乌珠穆沁公衔头等台吉察克都尔色楞花翎。　　

○以甘肃高台等处截剿窜匪获胜。赏副都统明春、总兵官胡可均、巴图鲁名号。守备钟文远等花翎。把总魏天心蓝翎。余加衔升叙有差。予阵亡知县广年祭葬世职。如知府例。守备白发魁。千总赵平川。祭葬世职。　　

○丙申。孝全成皇后忌辰。遣官祭慕陵。　　

○钦差刑部右侍郎常恩等奏、遵查热河盗垦围场。已多腾出。办理具有成效。请仍饬都统库克吉泰经理。至承办委员。颇滋物议。现已撤查。得旨、著将经理不善各员秉公查办。俟此案奏结。再降谕旨。　　

○丁酉。豁免湖北黄陂、钟祥、京山、潜江、天门、五县被扰地方积欠额赋。　　

○戊戌。上御乾清宫。赐近支亲藩等宴。　　

○谕军机大臣等、左宗棠、穆图善奏、各路兵勇。叠次击贼获胜。穆图善奏、亲督官兵。截剿窜扰北山回匪各一摺。上年冬闲。甘省东西北三路马步兵勇。先后截击窜匪。屡获胜仗。其窜扰北山一带贼匪。经穆图善亲督官军兜剿。毙贼多名。现在大军进捣河州。贼势穷蹙。难保不铤而走险。扰及省垣。以图牵掣。著左宗棠、穆图善、分饬各军。扼要严防。毋任该逆陆续出窜。以期捦渠埽穴。聚而歼旃。其西路为运道所关。北山秦旺川一带。产粮最多。均应设法保护。该大臣务当严饬将弁。勤加侦探。认真防守。遇有贼匪窜近。即行实力击剿。毋稍疏虞。将此由五百里各谕令知之。　　

○己亥。宣宗成皇帝忌辰。遣官祭慕陵。　　

○上诣奉先殿寿皇殿行礼。　　

○御前大臣奏、兆珏等前往库克诺尔赐祭。如中途梗阻。应报明何处办理。得旨、兆珏、铁祺、前往库克诺尔。如中途梗阻。即著知照穆图善奏明请旨。　　

○庚子。上诣大高殿寿皇殿行礼。　　

○御保和殿。赐王以下文武大臣、蒙古王、贝勒、贝子、公、额驸、台吉、暨朝鲜使臣等宴。　　

○奉慈安皇太后慈禧皇太后幸漱芳斋。侍午膳。　　

○谕内阁、曾璧光奏、分别举劾文武各员一摺。所举之候补道曾纪凤、兴义府知府吴宗兰、候补知府罗应旒、周步瀛、候补同知直隶州知州周祚峄、候补同知樊葆书、谈廷桂、候补知县黎怀、记名提督平远协副将林从太、记名总兵何世华、补用总兵曾敏行、均著照所请。俟得缺后。再行送部引见。候补知州柳熙恩、借事招摇。不安本分。候补知县王子林、钻营巧诈。惑乱听闻。韦廷魁、逗遛趋避。不洽舆情。候补州同许本笃、行止有亏。补用副将李泉源、曾作忠、逞凶争殴。不守营规。候补都司张世桢、昬暴贪婪。行同无赖。均著即行革职。许本笃、李泉源、曾作忠、并著递回原籍。交地方官严行管束。候补县丞李光典、办团不善。致招物议。著以从九品未入流归部铨选。　　

○又谕、曾璧光、周达武奏、请调员差委等语。已革提督陶茂林。现在湖南原籍。著湖南巡抚即饬该员前赴贵州军营。听候差委。四川阜和协副将况文榜、工部员外郎傅玉璠、甘肃补用直隶州知州张泾、知县潘铸仁、均著留于贵州军营。听候差委。况文榜并著无庸开缺。张泾并著改留贵州以原官补用。潘铸仁并著留于贵州补用。　　

○谕军机大臣等、刘岳昭、岑敏英奏、派军出境。剿办威甯州杠匪。全数扑灭。饷道肃清一摺。杠匪杨绍溃等盘踞黔省威甯州地方。经刘岳昭等派委吴奇忠等、会同该省文武分投剿办。捦获杨绍溃、陈大杆、平毁贼巢。惟威甯州地方。为滇省饷道。关系紧要。匪首李黑四先期潜逃。诚恐纠合余烬。蔓延为患。仍著严饬在事文武实力侦缉。务期净绝根株。毋留余孽。并著知照曾璧光督饬地方官。将善后事宜。妥为办理。一面会拏逃匪。不得任令远扬。将此由五百里各谕令知之。　　

