<!-- { "loadSidebar": true } -->
○又谕、满庆等奏、遵照部咨。劝捐京饷。并拟弥补办理夷务费用等语。据称前委李玉圃、办理工布汪曲与察木多仇杀一案。赏项口粮。及抚恤等项。共合实银一万八千九百余两。除收到捐项一万三千四百余两。尚不敷银五千四百余两。拟于藏台汉番捐助京饷汇齐后。将前项不敷银两。照数拨填各等语。著准其于劝捐京饷项下。弥补归款。其采买各物。准遵照成案。免其造册报销。捐助茶叶青稞人等。尚属急公好义。著准其开具衔名。奏请奖叙。并准其所捐实银五十两。作银一百两。以示体恤。惟劝捐京饷。系属万不得已。藏台地面。汉番杂处该大臣等务须派委廉明勤干之员。前往劝导以免侵蚀。且须察看该汉番等情形。是否乐输。不许稍有苛派。致失国体。如体察实有不便。即行停止。并俟捐有成数。即行报解。不得滥行开支。以重帑项。将此谕令知之。　　

○督办云南军务张亮基奏、请以前任湖北按察使裕麟随营差遣。允之。　　

○癸丑。上诣观德殿几筵前供奠。　　

○谕内阁、御史兴奎等奏、请饬吏部查办职官冒名顶替。并严定出结官处分等语。职官冒名顶替。名是人非相率为伪。实属大干法纪。著吏部认真查办。如何稽核祛弊。严定章程具奏。至各省京官印结。系为防弊而设。嗣后各省出结官员。如有失察捐生舞弊革职者。不准援照向例援复。以重责成而除积弊。寻吏部议奏、嗣后有身家不清者冒顶替之人。报捐以前。另犯奸赃不法等事。因案发觉其同乡京官滥行出结者。应查照定例。从严议处。失察者降三级留任。不准抵销。知情者降三级调用私罪。隐匿不举并通同舞弊者。革职不准捐复。至总司查核之员。减等定拟。如查结官知情容隐。即议以降三级调用。通同舞弊者。仍革职不准捐复。从之。　　

○又谕、载龄奏、请将办案草率之司员。撤销京察一摺。刑部司员同煊等、承审张西园殴伤问官一案。办理草率。业经降旨交部严议。所有该部司员同煊、椿庆、恭钧、孙尚绂、王楷、此次保送之京察一等。均著撤销。　　

○谕议政王军机大臣等、现在京师旗营。挑选兵丁。演习战阵。需用马队。著景纶、特普钦、于吉林黑龙江。各挑选西丹五百名。派令得力将弁。管带起程。即行来京听候训练。该将军等务须挑选精锐。并熟习骑射之人。不得以老弱充数。致误操务。所有该西丹等行装。并著景纶等妥为筹备。毋令缺乏。将此由五百里各谕令知之。　　

○又谕、遮克敦布奏、请筹备饷需等语。遮克敦布、现令会同王榕吉、统带胜保酌留兵勇。驻扎直东交界地方。办理防剿事宜。所需饷项。必得宽为筹备。著文煜、谭廷襄、督饬藩司。迅筹拨解。以资接济。毋误要需。将此由五百里各谕令知之。　　

○又谕、遮克敦布奏、请宽筹月饷。王榕吉奏、筹备防剿大概情形各摺片。已谕文煜、谭廷襄、将该副都统饷需分别接济矣。胜保所留兵勇。既据王榕吉奏称多有疲乏。即著遮克敦布于到防后。会同王榕吉认真点验。将疲乏者汰去。以节虚糜。联捷防河勇丁。由豫撤回以后。凡骁勇敢死之士。自应留于军营。以资得力。其余勇丁。应行遣散。并著妥为筹办。至濮范降卒中之桀骜不驯者。据王榕吉称尚须再行抽调一二千名。前赴豫皖军营效力。以除祸根。著该副都统等咨商胜保办理。遮克敦布所称投诚降众。未尽渡河。据胜保奏称已派明庆前往办理。此项降众。如敢滋事。即著遮克敦布等、派兵会同明庆实力剿除。至直东交界运河一带。据遮克敦布称未能肃清。并据王榕吉奏河套中余匪。探有捻首郭身令、李占标等、又复竖旗聚众。意在出巢。业经胜保派队往剿。即著该副统统等相机策应。会合剿捕。其应平各属。应如何周历巡查。消患未萌。均著悉心妥办。至该副都统等系归僧格林沁节制。此后如实有紧要事件。准其专摺奏报。其余办理事宜。均著禀知僧格林沁妥筹具奏。以免歧误。将此由五百里谕知遮克敦布、并传谕王榕吉知之。　　

○以都察院左副都御史王发桂为贵州乡试正考官。通政使司参议倪杰为副考官。　　

○以山东克复张秋、竹口、出力。赏参将傅万清等花翎。把总李重庆等蓝翎。余加衔升叙开复有差。　　

○以山东东昌团练出力。赏知县刘廷朴等蓝翎。余升叙有差。　　



大清穆宗继天开运受中居正保大定功圣智诚孝信敏恭宽毅皇帝实录卷之十八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。二月。甲寅朔。上诣绥履殿问母后皇太后安。平安室问圣母皇太后安。至壬午皆如之。　　

○谕内阁、前据李菡奏、遵查昌陵后宝山前后两坡树株。砍伐至四百四十余株之多。钦奉皇考文宗显皇帝谕旨。将该管员弁及营兵树户人等一并交刑部严行审讯。兹据该部审明定拟具奏。已革员外郎台布、主事富源、依经阿等、承管昌陵树株。辄敢将历年回乾散树隐匿不报。擅行分给树户。实属有意欺蒙。已革兼辖郎中炳善、解任郎中岳广、扶同隐饰。厥罪维均。岳广著革去郎中。并已经革职之台布、富源、依经阿、炳善、均著从重发往新疆效力赎罪。树户郑狗儿等、明知回乾散树。亦系官物。辄恃分给。擅作公所爨薪。亦有应得之咎。郑狗儿、薛二得、张幅城、郭得、王罄淋、均著发边远充军。以示惩儆。泰甯镇总兵舒精阿、失察树户偷伐陵寝回乾树株。前经兵部会同吏部遵旨严议具奏。即著照所议降五级调用。准其抵销。　　

○谕议政王军机大臣等、官文等奏、官军克复来凤县城大概情形各摺片。石逆自经粤西剿败后。窜入两楚黔蜀交界。希图乘虚旁窜。扰及完善。此次来凤虽已克复。而余匪窜向咸丰县境一带。会合石逆。以图复振。设该逆由咸丰入蜀。则黔江情形吃重。如由永顺趋蜀。则秀酉亦虞阑入。该省办理蓝李各股。兵力尚嫌不敷。断不可令其窜扰。致多掣肘。即著官文、严树森、饬令在防将弁。会同毛鸿宾田兴恕所派各兵。三面兜剿。该处山深林密。摉捕不易。或设计图攻。或断其粮道。该逆计无所施。必穷蹙思散。即可并力夹击。一鼓荡平。傥以本境肃清。任其他窜。则边防仍难稍松。该大臣等自当深知利害。克期剿灭。将此由五百里谕令知之。　　

○钦差大臣官文奏、请饬前任吉林双城堡总管平海赴湖北军营听候调遣。允之。　　

○以兵部右侍郎皂保兼正黄旗汉军副都统。　　

○赏乾清门侍卫克兴阿头等侍卫。为伊犁领队大臣。　　

○以甘肃撒回滋扰碾伯县境。西甯办事大臣多慧下部严议。摘知州朱百川、参将赵秉鉴等顶带。　　

○予湖北来凤阵亡副将惠春、都司双庆、千总周忠福、祭葬世职加等。　　

○予江南江甯阵亡在籍内阁中书陈克家祭葬世职加等。　　

○予江苏苏州阵亡在籍主事李冏、附贡生吴震曾监生周家鍸、暨各家属妇女等、分别旌恤如例。　　

○予江苏长洲等处阵亡殉难从九品沈福申等绅民妇女九百五十七员名口分别旌恤如例。并予建祠。　　

○乙卯。钦奉母后皇太后圣母皇太后懿旨。前因皇帝冲龄。亟宜典学。曾经降旨令议政王等保举师傅。嗣经该王等各举所知。胪列以闻。皇帝当养正之年。自应及时就学。以裕圣功。现谕钦天监选择吉期。于二月十二日。皇帝在弘德殿入学读书。翰林院编修李鸿藻、前蒙文宗显皇帝派令授读。兹复特简礼部尚书前大学士祁寯藻、管理工部事务前大学士翁心存、工部尚书倭仁、均属老成端谨。学问优长。堪膺师傅之任。祁寯藻、翁心存、倭仁、李鸿藻、均著在弘德殿授皇帝读。该大学士尚书等各以耆硕重望。为时所推。历受累朝恩遇之隆。至优极渥。编修李鸿藻、经先皇帝特加简用。其各朝夕纳诲。同心启沃。帝王之学。不在章句训诂。惟冀首端蒙养。懋厥身修。务于一言一动。以及天下民物这赜。古今治乱之原。均各讲明切究。悉归笃实。庶几辅成今德。措正施行。宏济艰难。克光大业。至于国语清文。系属我朝根本。皇帝尤应勤加谙悉。绍述心传。先皇帝曾派礼部尚书倭什珲布充总谙达。礼部左侍郎伊精阿在上书房行走。著再添派兵部尚书爱仁、均著在弘德殿教习清文。以资讲贯。皇帝寅承景命。当思付畀之重。逊志时敏。虚怀听受。日就月将。学有缉熙于光明。用保我丕丕基。惠亲王辈分最尊。品行端正。著在弘德殿常川照料。专司督责。其寻常一切应派差使。除朝祭大典外。俱著毋庸开列。以示体恤。惠亲王之子奕详、并著在弘德殿伴读。恭亲王谊属贤亲。公忠弼亮。素为皇帝所敬重。现当就学之初。尤资夹辅之力。所有皇帝读书课程。及弘德殿一切事务。均著总司稽查。用收实效。　　

○又奉懿旨。蒙古语言文字。及骑射等事。皇帝亦应兼肄。著派御前大臣等随时教习。　　

