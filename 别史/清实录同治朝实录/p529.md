<!-- { "loadSidebar": true } -->
○又谕、前因恩麟奏、陶茂林各营饷项。请酌定供支省分。谕令户部核议速奏。兹据奏称、陶茂林一军。饷需孔亟。拟在江海关税原拨咸丰十一年京饷未解银内。划拨银五万两。闽海关税原拨咸丰十年京饷未解银内。划拨银五万两。解往甘省。作为陶茂林军营协饷。但此二处距甘稍远。恐尚缓不济急。查有同治二年奏拨四川协甘饷银五万两。及按粮津贴项下协甘银数万两。时阅年余。未据报解。拟即将此二款。全数作为陶茂林军营专饷。川省解到较易。陶茂林一军。于闽海江海二关饷银未经解到之前。得此二款接济。庶不致停兵待饷。请饬迅速解甘等语。陶茂林一军。剿匪正在吃紧。该营所需饷项。亟应广为筹备。所有江海闽海两关各拨银五万两。著李鸿章、英桂、如数筹措。派员探明赴甘道路。星速解交陶茂林军营。并将委员起程日期。先行报部。傥有迟延。即著该部奏参。至川省所拨之饷。尤须飞速解到。方足以济眉急。著骆秉章将户部上年指拨甘饷银五万两。按粮津贴银数万两。严饬藩司如数措齐。速委妥员解甘。探明陶茂林军营交纳。毋得迟延推诿。另片奏、遵议恩麟请饬各省协拨款内。声明指拨甘饷及新疆饷。以杜牵混等语。新疆需饷紧急。前由山西山东河南四川专拨新疆经费银四十万两。除山西省有另拨新疆军饷银二十万两。已据报解八万两。应拨经费十万两。已据报解三万两外。其余十九万两。著沈桂芬仍遵前旨。作为两批。赶紧解往。山东等省。奉拨新疆经费。山东应解银七万两。已解银五万两。未解银二万两。河南应解七万两。四川应解十六万两。均分毫未解。著骆秉章、张之万、阎敬铭、饬司筹措。迅速解赴新疆交纳。至甘省协饷。现有省城庆阳两处。需款浩繁。亟应速筹接济。著曾国藩、骆秉章、毛鸿宾、李鸿章、沈葆桢、张之万、阎敬铭、刘蓉、沈桂芬、郭嵩焘、懔遵本年六月闲谕旨。将历年欠解甘饷内。先行各筹解银二三十万两。解往甘肃。不得概以不能兼顾无款可筹等词。空言搪塞。以上各款。经过地方。亦不得擅行截留。致干参办。浙江应解甘饷。昨据左宗棠奏、地方雕敝。请饬改拨。现在虽令户部速议具奏。惟甘省饷项奇绌。仍著左宗棠无论如何为难。先行设法筹解若干。以济急需。甘省军情。极为紧急。新疆回匪。相继煽乱。势甚鸱张。非宽筹军食。不足以资攻剿。该将军督抚等受恩深重。务当飞速措解。力维大局。将此由五百里各谕令知之。　　

○又谕、李云麟奏、请将暂扎漫川关之楚军三营。全行遣回。仍由陕省筹还借项。并将水师酌量裁撤。又病势加重。请由襄阳回旗各摺片。据称中前后三营。暂扎漫川关。现在楚陕之交。军事已松。必须全行遣撤。已饬三营赴襄阳领五六月饷银。所有借款一万两。仍咨刘蓉筹解襄阳。一俟此款解到。便可同时遣撤。并将水师一并裁撤。仅留澄汉一营等语。著官文即饬襄阳委员。将五六两月饷银关支。刘蓉将欠款一万余两。转饬粮台如数解襄。并令李云麟妥为遣撤。如此后有该营滋事。定惟李云麟是问。李云麟由水路赴襄阳。但须将经手事件完竣。方准回旗。如有轇轕不清。擅自回旗。将来亦必仍行发往清理也。陇军营务。据李云麟奏称、有浙江候补知州黄加焜。心地和平。朴诚谙练。现已交该员办理等语。黄加焜统带陇军。能否胜任。著刘蓉查明具奏。如不得力。仍遵照初三日谕旨。派员统带。妥为调度。李云麟摺片。发交刘蓉。由该抚咨行楚省。并饬李云麟遵照办理。将此由四百里各谕令知之。　　

○甲寅。谕内阁、巡视西城御史奎英奏、请饬拏窃听公事。包揽词讼匪徒一摺。据称近有无赖游民。专以讲论公事。询问某御史居住何处。巡视何城。稽查何仓。并询问各城城期。窃听公事。以便挑词唆讼。或在刑部及步军统领衙门附近处所。串通胥役。包揽词讼等语。京师重地。岂容不法棍徒。招摇撞骗。著步军统领衙门顺天府五城御史。一体访拏务获。从严惩办。以靖地面而安善良。　　

○谕议政王军机大臣等、乔松年奏、英霍逆匪被剿西窜。现筹剿办情形一摺。逆匪窜聚英霍一带。围攻蒋凝学之军。并分扰至潜山边境。经蒋凝学督军苦战。屡挫凶锋。复经英翰、郭宝昌、尽力追剿。该匪遂退窜蕲罗一带。蒋凝学乘胜尾追。斩捦甚众。英霍已无贼踪。剿办甚属出力。蒋凝学等均著先行存记。俟军务大定。由乔松年奏请给予奖励。现在逆踪虽已西趋。难保不乘闲回窜。蒋凝学扼守英山。极为得力。未可遽令赴鄂。其英霍交界。即著饬令英翰扼要驻扎。妥筹援应。六安及流波疃一带。仍著责令张得胜认真防守。与英翰等联络声势。严密戒备。曾国藩前派之刘连捷、朱洪章、朱南桂等军。及续派之李榕、王可升、何绍彩等军。计已到皖。此时英霍已无贼踪。自应越境进剿。即著曾国藩、乔松年、饬令拔队赴鄂。会合楚师。两面夹击。尽殄贼氛。曾国藩现赴江甯。距英霍一带较远。若派出诸军。悉由曾国藩调度。军情旦夕变迁。千里请战。深恐缓不济急。所有刘连捷等军。已抵皖境以后。一切进剿机宜。即可由乔松年斟酌调派。以期毋误事机。蕲罗等处。贼氛麕集。官文当懔遵前旨。督饬在事将弁。实力扼剿。并飞调刘连捷等军追击。僧格林沁之军。如已到麻城。并著相机会剿。以资厚集。将此由六百里各谕令知之。　　

○予安徽英山等处阵亡把总谢桂林等祭葬世职加等。　　

○乙卯。谕内阁、毛鸿宾等奏、查明长随亏饷。为子壻蒙捐官职。咨提审办。请将蒙捐各员。革职解讯一摺。据称已故代理揭阳县知县潘铭宪长随唐幅即唐希燕。又名唐锦。于咸丰九年闲。先后领文。管解地丁税羡等银。赴省投纳。辄敢任意侵那。为其子唐应坤蒙捐同知。分发福建。又为其壻王有源报捐县丞。分发广东。事后复将解文稿件。销毁灭迹。实属胆大妄为。目无法纪。唐幅现经逃往唐应坤寓所。即著移咨福建巡抚。派员将该犯唐幅并伊子唐应坤。一并拏解广东。从严究追惩办。王有源现已捐升知县。更名秉廉。著与唐应坤一并革职。归案质讯。唐幅之次子唐美谦、唐美让、均经蒙捐官职。并著查明分别咨革提究。以慎名器而肃纪纲。　　

○又谕、毛鸿宾等奏、请将疏防监犯越狱之知县等官惩处等语。广东署归善县知县完继美、疏防监犯越狱。至十九名之多。虽据称因变疏脱。情尚可原。惟该署县于拏获盗犯。延不讯结。致令与在监各犯。乘闲共逸。办事实属颟顸。若仅照有狱官例议处。不足蔽辜。完继美著先行革职。管狱官归善县典史沈懋勋、著交部照例议处。一并勒限缉拏逃犯周亚二等务获。傥限满无获。再行分别参办。　　

○谕议政王军机大臣等、有人奏、吉林三厅地方。有赌匪盗匪山匪各名目。逞凶擅杀。戕毙多命。将军景纶声名狼藉。粉饰欺蒙。日纵协领常明、富全、明禄等擅权纳贿。表里为奸各等语。吉林为根本重地。似此贼匪不靖。劣员贪污。亏国帑而害民生。所关非细。著皂保接奉此旨。即行驰赴吉林地方。将贼匪肆劫情形。及该将军景纶、并协领常明等、各款劣迹。秉公严密访查。据实参奏。毋稍徇隐。又有人奏、吉林宜专设理刑大员。及菸木等税银。宜查明归公各摺片。是否可行。应如何妥定章程之处。著一并查议具奏。摺二件。片一件。均著钞给阅看。将此密谕知之。　　

○又谕、本日有密谕皂保之件。黄纸封固。钤用御印。著宝珣于接奉后。先行收存。俟皂保差旋抵奉天时。即将此件转交皂保。拆阅遵办。永陵神榆。前已派礼亲王世铎前往。敬谨阅视。皂保、文谦、均著无庸前往。并著宝珣传知。将此谕令知之。　　

○以正红旗蒙古副都统奕贵署镶白旗护军统领。　　

○以广东韶州等处绅民剿贼出力。赏在籍道员叶永元布政使衔。州同杨开泰等蓝翎。余升叙有差。　　

○丙辰。谕内阁、总管内务府大臣奏、统筹库款全局。请饬部妥议章程一摺。内务府广储司银库。备办内廷一切供支。并紫禁城直班官兵口粮等项。均系必不可少之款。原系粤海关按年解交公用银三十万两。以供急用。乃该关历年积欠甚钜。曾经该衙门叠次奏请。将该监督及该省督抚等参处。并两次奏借户部银三十万两。粤省督抚及粤海关监督累次奏请改拨。亦经该部衙门议驳。而议驳之后。仍未见踊跃报解。内廷正供。几属虚悬。实属不成事体。著户部将粤海关指拨一切款项。通盘筹画。务将应解内务府公用银三十万两。令该监督按季全数报解。迅速妥议章程。奏明请旨遵办。以重要需。此项公用银两。系常年正供。并非为额外工作及服物玩好之用。惟物力艰难。理财首宜节用。嗣后宫内虽寻常工作。非大不得已者。亦著酌量停缓。以节糜费。其余一切照例进御服饰器皿等件。并著总管内务府大臣等、懔遵叠次谕旨。核实备办。力求撙节。以示朝廷崇俭黜奢之至意。　　

