<!-- { "loadSidebar": true } -->
○盛京将军都兴阿等奏、遵查围猎旧章。奉省部库无款可筹。惟内河小船。每年应徵粮货税小数钱三四十万千不等。拟请围猎届期。就近动用。下部知之。　　

○丁未。谕内阁、官文奏、获咎大员。曾膺重寄。谨举所知。可否录用一摺。已革陕西巡抚瑛棨、降调湖南巡抚恽世临、均著吏部带领引见。　　

○谕军机大臣等、麒庆奏、捦获要犯。保奏出力人员各摺片。已明降谕旨照所请奖励矣。弥勒僧格一犯。结党肆扰。罪大恶极。屡次被获脱逃。尤为凶狡。现在既经捦获。讯明确实。若再羁禁待质。傥致瘐毙囹圄。转得幸逃显戮。著麒庆接奉此旨后。即将该犯明正典刑。以彰国法。毋稍稽延。将此谕令知之。　　

○又谕、麟兴等奏、经费支绌。请旨饬催一摺。乌科两城。地处极边。情形困苦。现在防守尤关紧要。兵丁待饷孔殷。亟应迅筹接济。著郑敦谨速饬藩司。无论何款。将乌科二城应领本年经费银两。赶紧拨解。务于年内解赴归绥道衙门。饬交领饷委员。星速解赴乌里雅苏台。以资接济。不得稍有迟误。将此由五百里谕令知之。　　

○又谕、福济、锡纶奏、现存满兵。请改地安插一摺。伊犁巴燕岱乌噜木齐古城吐鲁番各城驻防满兵。自回逆倡乱以后。迁徒流亡。所余仅一百五十人。锋镝余生。殊堪矜悯。若留于西路征剿。亦不成一队。自应照福济等所请改地安置。即著于绥远城热河张家口三处。分别安插。毋庸改隶京旗。福济等即按定人数。妥筹赀遣。分隶各处。仍照该官兵等原有职任钱粮坐补。以示体恤。此项官兵到时。定安、麒庆、文盛、仍责令照常操演。毋令游手好闲。坐耗饷糈。布伦托海剿匪。应需兵力。著福济、锡纶、妥商筹办。毋稍贻误。将此各谕令知之。　　

○署安徽巡抚吴坤修奏、军务甫平。例案毁失。请将本年大计展缓举行。从之。　　

○以镶黄旗汉军都统春佑署镶黄旗领侍卫内大臣。　　

○以热河捦获逆匪弥勒僧格。赏同知庆康、台吉巴有扎布花翎。余加衔升叙有差。　　

○缓徵直隶永清、献、衡水、三县被水地方新旧额赋。并减免差徭。　　

○戊申。署陕西巡抚刘典奏、军务未竣。请将本年大计展缓举行。从之。　　

○以江苏淮安等处防汛出力。予道员刘咸等升叙加衔有差。　　

○以山东防剿捻匪既筹饷得力。免署布政使文彬、前署按察使锡祉、道员萧培元、署知府张鼎辅、疏防属境失守处分。　　

○缓徵安徽怀甯、黑□多、宣城、南陵、贵池、青阳、铜陵、建德、东流、芜湖、繁昌、无为、庐江、巢、寿、宿、怀远、定远、灵璧、阜阳、亳、蒙城、太和、泗、盱眙、天长、五河、和、潜山、宿松、绩溪、泾、当涂、合肥、凤阳、霍邱、来安、建平、歙、祁门、凤台、颍上、望江、舒城、含山、桐城、太湖、旌德、四十八州县被水被旱被虫地方新旧额赋。暨各项租课。　　

○豁免山东泰安、武定、兖、登、莱、济甯、临清、七府州被扰地方节年未完额赋。　　

○己酉。孝惠章皇后忌辰。遣官祭孝东陵。　　

○谕内阁、刘典奏、甄别知县各员。请分别勒休革职一摺。陕西城固县知县于锡龄、年力衰迈。公事颟顸。著勒令休致。署山阳县知县易亨、听断偏私。舆情不洽。分缺闲用知县赵德舆、性情偏执。办事乖谬。均著一并革职。以肃官方。　　

○予福建彰化被戕巡检曹本祭葬世职。　　

○庚戌。谕军机大臣等、李鹤年奏、催军前进。筹备饷粮军火。暨堵筑河工一摺。绥远城一带防务吃紧。宋庆一军。已于前月二十五六等日渡黄。著李鹤年懔遵前旨。飞催该提督统带所部。星驰入晋。迅赴归绥一带。郑敦谨派员沿途催令趱程前进。不可稽迟。应需饷银军火。李鹤年、郑敦谨、务须妥为筹备。毋令停兵侍饷。致误师行。托清等处连日情形若何。各军到时。著定安妥筹调度。实力扼剿。未到以前。务当就现有兵力。严密布置。不可稍涉大意。前据定安等奏、贼匪窜近河干。大股在十里长滩。达尔济所部接仗失利。该处情形。极为吃紧。金顺能否由河保绕至清托一带助剿。或派队往援。藉资策应。均著该副都统确探贼踪并道里远近。斟酌办理。荥工连日进占镶埽。趁此河势顺利。著苏廷魁、李鹤年、督饬在事员弁实力兴筑。务期年内合龙。以慰廑系。将此由六百里各谕令知之。　　

○又谕、前据英桂等奏、台湾洋人违约妄为等情。当经谕令总理各国事务衙门知会英国使臣办理。兹据奏称、台湾樟脑一案。叠经咨行该督抚早为办结。免致藉端生衅。乃迁延日久。致有开炮掳船杀伤兵勇之事。现经该衙门将领事等逞凶违约情形。照会该国使臣。令其从严惩办。尚未接有照覆。惟该督抚前奏台湾焚烧教堂。并华洋交殴。谋死教徒各案。已结五起。未结二起。及吉必勋覆文一切情形。未据咨报。总理衙门无凭办理。中外交涉事件。必须彼此随时知照。方免舛误。岂可稍涉迟延。著英桂、卞宝第、即将办理己未结教案启衅情由。及与该领事面议各节。并来往文件。赶紧详细咨报该衙门核办。并将此案始末情形。据实咨报。不得稍有回护粉饰。致滋口实。将此由五百里各谕令知之。　　

○醇郡王奏、兴修坟茔。请借俸银五万两。得旨、著加恩由部库赏给。毋庸扣还。　　

○以镶黄旗蒙古副都统兴林署正白旗汉军副都统。　　

○辛亥。署河东河道总督苏廷魁奏、现办荥工合龙。请将本年大计展缓举行。从之。　　

○追予江苏高淳殉难绅民吴功文等暨妇女三千五百二十二名口分别旌恤如例。并予建祠。　　

○科尔沁扎萨克图谢图亲王巴宝多尔济等八人、乌珠穆沁扎萨克车臣亲王彭苏克那木济勒等三人、巴林郡王那木济勒旺楚克等二人、敖汉郡王布彦德勒格哷固噜克齐、苏尼特郡王托第布木等二人、扎赉特郡王阿勒坦鄂绰尔、扎噜特镇国公达瓦甯保、郭尔罗斯辅国公阿勒坦鄂齐尔、喀喇沁公衔头等台吉塔布囊德勒格尔等三人、阿巴噶卓哩克图郡王刚噶尔伦布等二人、翁牛特辅国公克什克阿尔毕济呼、四子部落达尔汉卓哩克图郡王那木凯多尔济、喀尔喀扎萨克公衔头等台吉齐莫特多尔济、察哈尔恩骑尉巴图济勒噶尔、于养心门内瞻觐。　　

○壬子。谕军机大臣等、金顺奏、贼众东趋。督兵剿办一摺。边外回匪。东趋麻地沟哈喇寨一带。金顺闻信后。即带兵东趋府谷。先据渡口。视贼所在。截其窜渡。所筹甚合机宜。现在榆林既有总兵刘厚基一军张曜之军。计日亦可赶到。则郡城不至空虚。金顺已赴府谷。自当一意剿截东窜之贼。以免顾此失彼。即著该副都统会同张曜。督饬官军。实力防剿。毋令该逆得以东渡。如边内兵力已厚。或绕至清托一带。与归绥各军联络声势。合力堵剿。仍著该副都统体察情形。斟酌办理。协领富勒珲、记名副都统托克屯、前据都兴阿保奏。曾降旨饬令来京。现该二员在金顺军营办理粮台等事。傥可派员接替。即著饬令来京。听候谕旨。将此由六百里各谕令知之。　　

○两江总督马新贻奏、上年各属被灾减徵。本省各标兵米。不敷给发。请截留江北新漕八千六百六十石。均匀搭放。允之。以江苏邳州捦获匪首。予外委刘永康等升叙有差。　　

○追予浙江杭州阵亡知县杨庭钦暨眷属人等分别旌恤如例。并予建祠。　　

○追予福建浦城阵亡在籍员外郎祝德醇祭葬世职。眷属亲友七十五名口分别旌恤如例。并予建祠。　　

○追予福建台湾阵亡总兵官林向荣建立专祠。弟向皋、子张成、暨弁兵等一并附祀。　　

○缓徵湖北江夏、嘉鱼、汉阳、汉川、黄陂、孝感、沔阳、黄梅、钟祥、京山、潜江、天门、江陵、公安、石首、监利、松滋、枝江、荆门、武昌、蕲水、应城、二十二州县。暨沔阳、武昌、二卫被水被旱地方新旧额赋。　　

○浩齐特额尔德尼郡王喇特那巴咱尔、科尔沁贝勒达玛林旺济、苏尼特贝勒布希图、阿巴哈纳尔贝勒达木定扎布、喀尔喀贝勒贡桑、巴林贝子索哩雅、于养心门内瞻觐。　　

○癸丑。谕内阁、内阁侍读学士钟佩贤奏、敬陈管见一摺。目前各省军务。虽渐肃清。而伏莽未净。饷项未充。秦陇滇黔。尚多逋寇。官吏贪婪。未能悉革。民闲疾苦。未尽上闻。屡谕中外臣工保举贤员。随时录用。循名责实。亦未尽得其人。该侍读学士所陈各条。于用人行政之道。不无可采。著留中备览。候旨施行。　　

○又谕、翰林院侍读铁祺奏、请开垦南苑一摺。所奏实为纰缪。南苑为我朝肄武之地。列圣叠降谕旨。禁止私垦。圣训昭垂。岂宜稍改旧制。朕御极之初。升任通政司副使刘有铭陈请开垦。当经管理奉宸苑王大臣会同户部查勘。以其事乖旧制。曾降旨斥驳。铁祺职在论思。岂未之知耶。所请著不准行。　　

○以詹事府少詹事钱宝廉、右春坊右庶子何廷谦、翰林院侍读孙家鼐、充日讲起居注官。侍讲吴元炳署日讲起居注官。　　

○以浙江办理海运出力。予知府王维炘等加衔升叙开复有差。　　

○以浙江庆元剿捕斋匪出力。予知府刘浚等加衔升叙有差。　　

○追予浙江湖州殉难通判杨然敬毋许氏旌表如例。　　

○蠲缓浙江仁和、钱塘、海甯、富阳、余杭、临安、新城、于潜、昌化、嘉兴、秀水、嘉善、海盐、平湖、石门、桐乡、归安、乌程、长兴、德清、武康、安吉、孝丰、诸暨、金华、兰溪、东阳、义乌、浦江、汤溪、西安、龙游、建德、淳安、遂昌、桐庐、分水、山阴、会稽、萧山、余姚、临海、黄岩、甯海、天台、仙居、永康、武义、常山、开化、遂安、寿昌、丽水、缙云、青田、松阳、宣平、象山、上虞、新昌、嵊、云和、六十二州县。暨杭严、嘉湖、衢州、三卫被水被旱被风被雹地方新旧漕粮额赋。　　

○甲寅。以雪泽未沾。上于大高殿设坛祈祷。亲诣行礼。　　

○遣惇亲王奕誴诣时应宫。恭亲王奕?诣昭显庙。醇亲王奕譞诣宣仁庙。孚郡王奕譓诣凝和庙。拈香。　　

○孝和睿皇后忌辰。遣官祭昌西陵。　　

