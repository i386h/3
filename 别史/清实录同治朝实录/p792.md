<!-- { "loadSidebar": true } -->
○谕军机大臣等。林寿图奏甘军失利。庆郡被围。请催穆图善督师援救各摺片庆阳逆回。自寺沟窜入安化之西峰镇北至合水之西华池等处绕近驿马关大股贼马千余。攻扰府城西门。雷正绾周显承等。移师赴援周显承奋不顾身。中炮阵亡。深堪悯恻现在逆首号召马步贼众数在六七万府城危急著雷正绾激励所部兵勇疏通运道督同张在山等进解庆阳城围并著穆图善督率劲旅赴陕甘毗境。殄灭逆氛援救庆郡该将军曾否由中卫移师即著赶紧驰报左宗棠到甘需时杨岳斌责无旁贷即著料理出省。抑或派兵先行驰援。务须振刷精神悉心筹画以支危局。不得存五日京兆之见。致干重咎库克吉泰、德兴阿、本应驰赴肃州即著先赴庆阳调度各军。迅解城围不准稍有迁延观望陕西鄜延一带。乔松年、刘蓉、务当严为防范以免阑入完善。如有兵勇可分。并著妥筹调拨。庆阳应需粮饷军火。著林寿图设法筹解。绕道接济。穆图善营饷。由江甯河东等处解济。该将军当派委员赴产粮州县。购办麦面。雇觅骡脚。兼以营中长夫运送。庶军行粮随不至匮乏。将此由六百里谕知库克吉泰、穆图善、德兴阿、杨岳斌、乔松年、刘蓉、并传谕雷正绾、林寿图知之。　　

○以故车臣汗公衔扎萨克头等台吉齐达尔巴拉子拉木扎布苏隆袭职。　　

○以江苏清水潭坝工合龙予巡抚李鸿章、遭运总督张之万优叙。赏守备庄容淮花翎。余加衔升叙开复有差。　　

○以福建收复崇安县城出力。赏总兵官周志怀巴图鲁名号都司董官杰等花翎余升叙有差。　　

○予甘肃庆阳阵亡提督周显承祭葬世职加等。　　

○拨直隶、河南、山东、山西火药各五万斤。火绳各五万丈。铅丸各三万斤解交甘肃后路粮台备用。　　

○庚戌孝庄文皇后忌辰遣官祭昭西陵。　　

○甯夏将军穆图善奏蒙古驿站迟误。请饬查办得旨著理藩院传知该王贝勒。嗣后遇有摺报等件。即严饬所属妥速转递。不可任其推诿。以肃邮政。　　

○署塔尔巴哈台参赞大臣德兴阿奏、请以提督鲍超帮办新疆军务得旨、鲍超现在楚豫之交剿办捻匪。正在吃紧俟入关后。再行斟酌办理候旨遵行。刻下德兴阿惟当与库克吉泰等懔遵叠次谕旨。星速赴甘剿办以便会同成禄出关。节节埽荡不准稍存推诿致负委任。　　

○改福建金门镇总兵官为副将添设中军都司一员。移镇标右营游击守备改驻湄州专隶水师提督统辖裁左营游击守备各缺从总督左宗棠请也。　　

○以江西捐输军饷永广安仁县学额十名上高县六名。　　

○予山东东昌等处殉难绅民妇女五百三十九名口分别旌恤如例。　　

○予故江苏淮扬河务道曹文昭淮扬道李国瑞、福建台湾道洪毓琛湖北粮储道魁联、直隶、定州、知州、宝琳、四川、资州、知州、沈廷贵、陕西府谷县知县马疏、入祀名宦祠。从总督官文、刘长佑、署总督崇实、巡抚徐宗干、署巡抚刘蓉护巡抚郭伯荫刘郇膏请也。　　

○予四川故左春坊左赞善李惺训导廖春瀛、生员刘方玉、安徽故教谕曹蓝田湖北故训导黄本敬、湖南故训导储玟躬生员胡显韶、陕西故训导蓝田玉河南故拔贡生孙锡畴、浙江故监生胡仁楷入祀乡贤祠从署总督崇实、巡抚英翰马新贻郑敦谨李瀚章、吴昌寿、署巡抚刘蓉请也。　　

○蠲缓山东菏泽濮、钜野、郓城、嘉祥、东平、汶上、寿张、城武、定陶、金乡、鱼台、济甯、长清、十四州县暨临清济甯、二卫。东平所屯庄被水被扰地方新旧额赋并杂课有差。　　

○辛亥。工部右侍郎王发桂因病解职以都察院左副都御史潘祖荫为工部右侍郎管钱法堂事仍兼署刑部左侍郎。　　

○予河南各属阵亡殉难绅民妇女一千五百七十一名口分别旌恤如例。　　

○予四川各属阵亡殉难练勇胡春廷等暨妇女二千九百六名口分别旌恤如例。　　

○旌表守正捐躯直隶静海县民妇杨聂氏。　　

○蠲缓河南祥符荥阳、南阳、桐柏、泌阳、上蔡、长葛、安阳、汤阴、临漳、武安、内黄、汲、新乡、辉、获嘉、淇、延津、滑浚封邱、济源武陟温、原武阳武洛阳偃师、巩孟津、登封、新安、灵宝宜阳永甯、三十五县被水被旱被扰地方新旧额赋暨杂课有差上以□山戊不□暮祫祭太庙自是日始斋戒三日。　　

○壬子谕军机大臣等刘长佑奏请将奉省所留天津五行队饬令撤回操练。并请简派总统人员各片直隶挑练六军。遵蓟一营。尚未足额。该督拟将天津所拨通协北塘兵三百名。并归遵化。是天津尚欠一营之数。奉省所留天津五行队五百名。即著都兴阿斟酌情形。如该省尚可无需此项兵力即行速饬回津以资训练。其马兰镇守护之兵。既免其归军合操仍著刘长佑咨令该镇。随时认真整顿。毋致废弛。前直隶布政使唐训方本日已明降谕旨发交刘长佑差委。该藩司到省后。即著刘长佑饬令总统易州一军仍当随时察看以期无误。本日又据总理各国事务等衙门奏遵议罗惇衍请将固本京饷用在京营。及刘长佑请增二军饷项。并月拨薪水一摺。直隶所练六军。为保卫畿疆之用。若将此项饷银用之京营。恐六军之设。又成画饼该督前奏增广二军。于地方形势不为无益。惟必须饷项有著。方不至流弊丛生该衙门等拟将原议六军之数。每军先行酌练三营。俟将来款项充裕。再行补足。即以减兵之饷。练增广之军。计每军减练二营。每月共应节省银二万余两。俟该省请领到部时。仍于节省项下拨给一万两。以裕筹备。实为因时制宜起见。即著刘长佑统筹全局。悉心核办。务期兵归实用。饷不虚糜。方为不负委任。其储备将材。月支薪粮。由部月拨银一千两。即照所请行。原摺著钞给刘长佑阅看。至罗惇衍所陈十虑。实为练兵积弊。已由该部将该尚书原摺。发交刘长佑阅看。著该督按照所陈。悉心厘剔。思患豫防。如有前项弊端。即行据实奏明。毋稍回护。将此由五百里各谕令知之。　　

○又谕、曾国藩奏、遵旨回任。仍驻徐州。沥陈下悃。并近日军情各摺片。谭廷襄奏、逆踪回窜。筹备东防。谭廷襄、曾国荃奏、连日官军获胜。贼窜孝感黄陂。饬军追剿各摺。李鹤年奏、贼踪纷扰靡定。现在布置情形一摺。曾国藩于来年正月初旬。接两江总督关防后。即著回驻徐州。力顾东路。并顾李鸿章后路。办理粮饷。毋令缺乏。江督事繁责重。此岂可以安逸之时。该督自以迹涉畏难取巧。无以对部曲。未免鳃鳃过虑。所请令丁日昌暂护通商大臣关防。丁日昌系该督所属。即著责成该员妥办中外交涉事件。仍由该督统率。毋庸令其护理关防。从前李鸿章即系如此办理也。李鸿章俟曾国藩到徐后。即著酌度进扎豫省。专办西路军务。悉心调度。以副委任。谭廷襄、曾国荃、先后驰奏贼情。伍维寿彭毓橘、刘维桢等军。各获胜仗。杀贼甚多。贼之大股。已至黄孝、谭廷襄、曾国荃、已檄周盛波等由京山迅赴应城云梦。并令彭毓橘等星速驰剿。即著饬令各军。前截后追。毋任扰及完善。曾国藩、李鸿章、李鹤年、当各派兵堵截。以期一鼓聚歼。李鹤年恐豫境空虚。现饬宋庆回驻信阳仍著添派劲旅。迎头堵剿。刘铭传一军。即著曾国藩、李鸿章、饬令赴鄂东剿贼。竭力保全豫境。鲍超一军。即令由潼关大路入陕。会合刘松山等。在同朝一带。尽力截剿。刘松山等军入秦。应于陕州设立粮台。曾国藩已令薛书常管理江南之饷银军火。由徐州雇备长车。解至河南省城。著李鹤年亦雇长车转解陕州。务须源源无误。以利师行。三河茅津渡一带。河冻冰坚著李鸿章于淮勇中酌调一两军。径赴陕州。与晋省夹河设防。晋防十分吃重。赵长龄务须督饬陈湜专顾河防。相机妥筹。毋惜小费而误大局。张总愚贼股。业已渡渭。刘蓉因循坐误。几于一筹莫展。实堪痛恨。贼势现在趋重何路。著乔松年、刘蓉悉心妥筹办理。该抚等责无旁贷。不得专待客兵坐视地方蹂躏。致干重咎。鲍超等军人秦后著乔松年等懔遵前旨。转运粮米。以资军食。乔松年奏、晋省欠解陕饷三万两。请饬于年内赶解。著赵长龄即将欠解陕饷。速为筹解。毋稍延宕。将此由六百里各谕令知之。　　

○又谕、传谕署山东巡抚丁宝桢。丁宝桢奏、请招募东三省壮丁。训练马队一摺。据称制捻之方。非马队不能得力。而绿营练习马兵。既难得力。招募马勇。又绝不可用。东三省兵丁。往往有营兵习气。与营勇不相联络。亦不得力。拟请变通成法。派员赴东三省。挑募壮丁三千名。来东立营训练等语。所陈各节。均尚不为无见。即著丁宝桢将一切招募编立营制哨队。并口分薪水章程。悉心妥议。详细具奏。俟奏到时。再降旨谕令东三省将军遵照派员。会同招募。该署抚所请在牧群筹拨马匹。著一并俟奏到后。降旨办理。　　

○又谕、瑞麟、蒋益澧奏、东路陆军进剿客匪。先败后胜。并现在筹办情形一摺。曹冲客匪。经官军剿击后胆敢筑寨屯粮。力图抗拒瑞麟、蒋益澧、饬令总兵徐文秀等。分路攻剿。行至丰江之五时地方。官军未及施布。该逆四出兜围。副将翁桂秋受伤身死。徐文秀等奋力冲击。及各营乘势分追。贼始由磅礴一带遁归老巢。贼势甚属猖獗。徐文秀督率各军。虽因中伏失利。究难辞咎。著摘去翎顶。戴罪效力。以示薄惩。此股贼匪。稔恶已久。非痛加剿洗。断难望其悔罪输诚。即著瑞麟、蒋益澧、严饬徐文秀、梅启照等、探明路径。迅率各军。分投兜剿。毋稍疏虞。其曹冲河内贼船充斥。赤溪贼众。倍于曹冲。必须水陆夹攻。方足捦渠捣穴。瑞麟、蒋益澧、亦当檄饬提督任星元等、迅将冲口贼船剿除。会合陆路各军。乘机进击。以期贼聚一隅。易于歼灭。惟军情变幻异常。蒋益澧拟于开年出省。亲临督办。即著临时斟酌办理。该处背山面海。伏莽甚多。瑞麟、蒋益澧、务当分饬水陆将士。认真摉捕。稳慎进攻迅速蒇事。将此由六百里各谕令知之。　　

○四川总督骆秉章奏、前署广东巡抚郭嵩寿陈奏粤省坟山禁步各情。舍向来通行之定例。而用未经奏定之省章。涉于回护矫强。应请令无力升科者。仍遵定例。庶人茔地九步穿心十八步为限。以昭公允而息争端。下部议。寻议、骆秉章籍隶粤东。自悉实在情形。且与例丈符合。请申明定制。仍饬下广东督抚妥议覆奏。从之。　　

○命前任直隶布政使唐训方赴直隶军营。交总督刘长佑差委。　　

○以四川续办津贴银两。永广乡试中额十名。　　

