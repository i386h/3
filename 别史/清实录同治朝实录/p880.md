<!-- { "loadSidebar": true } -->
○谕军机大臣等、昨因援兵四集。机不可失。谕令官文会商各督抚等。迅筹灭贼之策。现闻饶阳失守。各军观望不前。意图驱贼出境。不使犯及北路。虽为慎重京畿起见。而顿兵不进。任贼肆扰。上年畿南水旱叠乘。饥民众多。傥被裹胁。则贼势愈张。剿办更形棘手。况贼匪出境后。难保其不再回窜。是时追剿各军。必至又落贼后。现在北路已有玉亮各军。分段严防。并令恩承总统其事。此外又有托云、定安、郑魁士诸军。分扎通州卢沟桥等处。各专责守。恩承、定安、郑魁士、著即督率各军妥为防范。左宗棠驻扎井获之交。李鹤年驻扎磁州。丁宝桢、程文炳两军。专为东北两面屏蔽。傥遇大股逆匪冲突。著各该督抚严饬各军实力堵御。不使一匪窜越。如止分股扑犯。即一面严防一面痛加剿洗。毋使漏网。所有刘松山、郭宝昌、张曜、宋庆、陈国瑞等军。前谕均归官文调遣。即著该署督严饬各军。专取掎角之势。面面进攻。分为数队。逐日更番迭战。春寿等马队。于北面前进。专事包抄追逐。并责令余承恩等军乘夜潜劫。使贼日无所掠。夜不得息。此数军统领。素称果勇善战。著该署督专责以攻剿之事。毋以防务牵掣。俾得尽力杀贼。即有零股贼匪纷窜。自有各路防兵。随地剿灭。傥各该将官不能同心剿贼。即著官文严参治罪。该署督务当申明赏罚。严核功过。不可稍有偏向。使诸将允服。自能奋兴鼓舞。共图立功。该署督如一味因循。徒知驱贼出境。是不以不能灭贼为耻。尚得为克尽厥职耶。李鸿章于剿捻情形。最为谙悉。现在行抵何处。即著探明贼踪。迎头痛剿。其郭松林等军。并著趱催前进。以厚兵力。前谕官文等、如有捦获张逆者。即照拏获任柱之案给赏。其愿给官职者。即加等优奖。著官文等再行出示。晓谕军民。使各奋勉。崇厚即饬陈济清随同东军严防。并于天津等处妥为防堵。以壮声势。英翰即著于河南北相机扼扎。以杜逆贼回窜之路。毋稍疏虞。正在寄谕闲。据官文驰奏、捻逆由蠡县肃甯窜至饶阳。边马已及献县。程文炳兼程赶到。其大队正抵献县各等语。贼踪原无定向。但任其所往。何日可以殄灭。且祁州饶阳先后失陷。何以并无官军应援任贼蹂躏。殊堪痛恨。现程文炳既抵献县。即著官文饬令迎头痛剿。并著丁宝桢派军会击。以剿为防。其刘松山等军。即由官文饬令由西北面紧蹑贼后。合力歼除。北路固宜严防。而各处大军云集。防剿自有专责。该署督不得以力顾北面为辞。任贼纵横奔突傥各军观望不前。听贼远扬。惟官文等是问饶阳失陷。知县刘嘉祥因公赴省。是否为贼所阻。其仓库监狱、暨同城文武下落。均著官文查明具奏。将此由六百里谕知官文、李鸿章、左宗棠、英翰、李鹤年、丁宝桢、崇厚、恩承、定安、并传谕郑魁士知之。　　

○又谕、成禄奏、官军围偪肃州。逆势渐形解散一摺。肃州在城逆党。见官军攻围日紧。乘夜潜逃。经马天祥等军追至惠回堡地方。杀贼不少。城中踞逆。因外来逆股势多离散。负嵎抗守。此次官军围偪肃城。逃匪复经追杀。逆势渐衰。成禄仍当檄饬王仁和等设法环攻。迅图规复。肃州一城。顿兵日久。屡有旨令成禄将该城迅拔。整队出关。该提督非以贼情穷蹙为辞。即以围偪日紧自解。关外紧急情形。置之不顾。该提督岂复有天良耶。前有旨令杨占鳌署理甘肃提督。著穆图善即饬该署提督赶紧驰赴肃州。接办西路军务。以便成禄克期起程。毋稍延缓。成禄俟杨占鳌到时。即著统带原部出关。剿办哈密等处贼匪。毋庸办理肃州军务。傥再藉词迁延。定将该提督从重治罪。决不宽贷。将此由五百里各谕令知之。　　

○又谕、刘岳昭奏、滇省变乱废弛情形。派军赴援。平远肃清。白泥坉苗匪投诚各摺片。滇省罗次楚雄等城。先后被陷。贼势狓猖。亟应力筹剿办。著刘岳昭抽调遵义等处防兵。遴选得力将领统带。迅速赴滇。相机进剿。刘岳昭将黔省军事。克期料理完竣。即进驻曲靖。通筹全局。妥为布置。该抚所陈用兵筹饷内患西征四端。即著振刷精神。实心筹办。总期实事求是。毋得徒托空言。滇省日形糜烂。亟须大员前往。以资镇抚。著张凯嵩星速驰赴新任与刘岳昭将地方军务各事宜。会商妥办。毋再迁延观望。致干罪戾。刘岳昭移师滇境。所有黔省剿匪机宜。著曾璧光檄饬各军。妥为调度。务将苗教各匪节节埽荡。以期次第廓清。白泥坉苗匪求抚。是否可靠。著刘岳昭会商曾璧光。督饬属员。详察真伪。妥为办理。毋为该逆所绐。将此由六百里各谕令知之。　　

○派工部左侍郎魁龄、礼部左侍郎庞钟璐、知贡举。　　

○大学士贾桢因病请解职。命以太子太保大学士致仕。赏食全俸。　　

○命予告大学士贾桢仍管外城练勇局事。　　

○补铸广西来宾县知县印信。从护巡抚苏凤文请也。　　

○予甘肃肃州阵亡守备王得胜、把总许文元、祭葬世职加等。　　

○甲戌。谕内阁、本年轮应查阅湖北湖南云南贵州四省营伍之期。湖北即派李瀚章。湖南即派刘昆。云南即派张凯嵩。贵州即派曾璧光。逐一查阅。认真＜??闲＞校。如查有训练不精。军实不齐。即将废弛之将弁。据实参奏。该督抚等务当加意整顿。毋得视为具文。　　

○谕军机大臣等、崇厚奏、贼由肃甯南窜。拨筹合围方略。并筹拨洋米接济兵食一摺。贼匪边马窜及肃甯。因陈济清等统带枪队练军。由高阳任邱一带进剿。折向南奔。已入武强之小范等境。崇厚拟令陕军。由正定扼守滹沱上游。兼顾获鹿入晋门户。晋军扼守太行各山口。直军扼守滹沱下游。屯兵深冀之闲。淮军固守衡水景州。挑濠扼扎。东豫两军分守卫漳两河。为四面进攻之计。惟直省地势。平衍广阔。无险可扼。各军四处分布。相距太远。转令贼骑得以伺隙狂窜。且刘松山、郭宝昌等军。业经由北面追贼而南。张曜、宋庆等军。已由满城而东。丁宝桢已由雄县进扎任邱。程文炳一军。昨据官文奏称已抵献县。正可与贼边马相遇。由此西向进剿。此时若再将诸军纷纷更调。转延时日。更虑贼匪得以乘隙肆窜。裹胁日众。益觉滋蔓难图。著官文、丁宝桢、崇厚、仍遵昨日谕旨。饬令诸军奋勇进剿。务乘此援军厚集之时。迅速剿击。但能连获胜仗。痛加惩创。以后便可节节得手、不难克期殄灭。潘鼎新、善庆、温德勒克西等军计期已可由德州一带入直。唐仁廉、郭松林、杨鼎勋、并李鸿章所带之周盛波等军。当亦陆续可到。著官文、李鸿章、斟酌情形。檄饬淮军。由景德二州横向西出。迎头兜剿。毋令贼匪回窜顺广大名。并分拨淮军。遏截临清迤北。以防贼匪窜至临清东昌等处。濮范开长一带。久为匪薮。毋任此股捻逆窜往。致多句结。剿办更难得手。左宗棠仍遵前旨。驻军井获之交。赵长龄派兵分防太行各山路隘口。遏贼窜晋之路。李鹤年严防磁州一带。毋令贼踪回窜豫境。英翰督率皖军。严扼黄河南北两岸。与李鹤年联络声势。互相截剿。天津所存之洋米。并起卸未收之洋米。均著崇厚先行拨运直境各处。接济南军食用。毋稍迟误。将此由六百里各谕令知之。　　

○以协办大学士吏部尚书朱凤标为翰林院掌院学士。并充国史馆总裁官。户部左侍郎毛昶熙为副总裁官。　　

○以户部尚书罗惇衍充武英殿总裁官。　　

○命礼部尚书万青藜教习庶吉士。　　

○以江苏金坛县捐输军饷。永广学额九名。　　

○以江西建昌府捐输军饷。永广学额一名。　　

○以湖北应城县捐输军饷。永广学额二名。　　

○乙亥。谕军机大臣等、左宗棠奏、行抵获鹿。相机进剿。丁宝桢奏、剿贼获胜各摺捻逆窜陷饶阳。经丁宝桢派令王心安带队进剿。收复县城。鏖战两昼夜。将贼匪击败。该逆现向西南窜遁。丁宝桢由山东督军北上。首先奋勇派兵击贼获胜。保卫近畿。深堪嘉尚。著即整顿师旅。相机追剿。毋稍松劲。直隶前敌各军。如刘松山、郭宝昌、喜昌、张曜、宋庆、程文炳等所部。均距贼踪不远。何以并未会合进攻仅止王心安三千人。孤军深入。天津枪队练军。与东军同在一路。何以亦不会同前进。是否有推诿观望情事。著官文、崇厚、查明具奏。并著催令各军乘势迅速追剿。以期一鼓殄除。现在各路援军云集。深虑进止不齐。未能协力同心。共图埽荡。左宗棠现抵直境。所有前敌追剿各军。均著归该大臣总统。以一号令。贼骑飘忽靡定。现在追贼各军。并著该大臣饬令各将领相机奋剿。不必往返请令。拘泥稽延。致误事机。左宗棠未经接办之先。所有剿贼事宜。仍著责成官文遵照前日谕旨责令刘松山、郭宝昌、喜昌、张曜、宋庆、春寿、余承恩、陈国瑞、程文炳等、专取掎角之势。面面进攻。各分队伍。更番迭战。昼夜剿袭。以免耽延时日。至东北两路。仍责成官文、丁宝桢、崇厚、调度各军严行防剿。东南两路。责成李鸿章严密堵御。其派出进剿马步各队。入直境后。亦归左宗棠调遣。以一事权。西南一路。责成李鹤年。于直豫交界处所实力扼截。英翰督率所部。仍在河南北择要驻扎。与李鹤年联络声势。以上各路防务。专责成各该督抚如贼由何路窜出。即惟何路官军是问。其前敌进剿各军。如有观望迁延不遵调度者。左宗棠亦当据实参奏。毋得徇隐干咎。各省官兵。各有本省应领之饷。傥偶缺乏。著官文、崇厚、随时接济。河南风门口。为入山西垣曲要口。据左宗棠奏防兵单薄。如贼由河北回窜晋省。难资得力。著赵长龄另派得力将弁扼扎。以固晋省门户。其吉州等处河防。仍著陈湜在该处办理。左宗棠另片奏、请拨坐粮厅漕米。转运保定等语。各路援军。前已令户部拨银二十万两。交官文分办军需。并令崇厚由天津拨解洋米。分运直境各处接济。傥有不敷。再由官文、崇厚、酌量奏请拨解仓场所存米石。以济军食。将此由六百里各谕令知之。　　

