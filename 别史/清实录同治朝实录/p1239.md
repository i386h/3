<!-- { "loadSidebar": true } -->
○谕军机大臣等、景廉奏马队官兵暂难分拨。并请饬设法转运。接济大军一摺吉尔洪额。等马队。既据景廉奏称暂难抽拨。即著俟金顺到古城后。悉心商酌设法分拨劲旅。前赴西湖助剿金顺业已出关刘宏发步队五营。先赴坤城该军口粮已经景廉筹拨接济惟后路大军。皆以转输不继。停留于安玉等处现在事机正急。各军岂容阻滞中途著左宗棠懔遵叠次谕旨设法速为转运俾资饱腾毋稍缺乏。本日已有旨授景廉为钦差大臣金顺。为帮办大臣。新疆事宜。该大臣等责无旁贷金顺现在行抵何处。著迅速先行赴古。与景廉筹商进兵机宜。金顺一抵古城。即著迅速奏闻。以慰廑系。荣全兵力尚单逆回叠犯西湖等处。并著该都统妥筹兼顾。以期联络声势俾壮军威。刻下大军陆续西行。饷需不容稍缓。著户部速筹有著之款。源源拨解。毋令停兵待饷。致误事机将此由六百里各谕令知之。　　

○又谕、荣全现在塔城筹办西路军务。屡经奏调景廉金顺所部前往助剿古城防务吃紧。景廉所部马队未能分拨。金顺又不能既抵古城。均属缓不济急。不若就地筹画兵力。设法自强伊犁迤北数百里尚有察哈尔官兵驻牧。去塔城晶河均不甚远。此项官兵定额一千八百余名或全数调往西湖或酌调一半。训练成军土尔扈特蒙古近驻库尔喀喇乌苏南山。亦可酌调二三百名。藉壮声势。大河沿户民约数百家如招募数百名入营。随同打仗。可补兵力之不足。其不愿入营者饬令筑堡自卫。伊犁之南。尚有锡伯营及厄鲁特人众。均在本游牧驻扎人数尚不单弱荣全本有整顿伊犁营制之责如能就近调募。加意抚绥。俾成劲旅较之远道望援甚为便捷即著该署将军酌度情形。妥为筹办。将此由六百里谕令知之。　　

○命协办大学士陕甘总督左宗棠为大学士。仍留总督任。　　

○授乌噜木齐都统景谦为钦差大臣督办新疆军务。正白旗汉军都统金顺帮办军务。　　

○以甘肃克复肃州城出力。赏副都统莫尔赓额、总兵官吴金魁、刘大福、一品封典。总兵官赵炳文、副将杜青山、熊右林协领穆通阿、佐领魁福、倭西鼐连祥来有参将陈西万、骆长发、游击张富贵、乐开怀、蓝玉章、周兴成、余致和、陶宏贵、都司王金龙、曹本旺、平定元、江宏远、李得林、何聪、项天佑、刘天佑、黄连升、防御巴哩恩永林、委防御庆连、富全、骁骑校依里布玛当阿、托克托阔、守备贾逢寅、胡大兴、李开颜、庞怀三、杨生林、韩生发、李复胜、陈国祥、段云阳、千总方宝璜、李春林、池宗发、袁凤美、张玉林、巴图鲁名号。知府杨圭璜、参将罗兴泰等花翎。知县方大坰等蓝翎。余加衔升叙开复有差。　　

○以甘肃击退安西等处窜匪出力。赏副将王士魁守备黎飞雄巴图鲁名号。游击倪俊等花翎。守备刘占鳌等蓝翎余加衔升叙有差。　　

○追予乌噜木齐殉难提督平瑞事迹宣付史馆。与故古城领队大臣保恒、署领队大臣惠庆、各建专祠。各眷属等暨阵亡官兵一并附祀。　　

○乙卯。中元节。上诣奉先殿寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○谕军机大臣等、英翰奏布置江防。请调卓胜一军回皖等语。日本在台湾地方。违约称兵。沿江防务紧要。皖省亟需劲旅设防。金运昌所统卓胜一军。现扎黄甫川包头等处此军能否即时调回。有无别军可以填扎。著定安通盘筹画。如该处防务渐松。可以饬令金运昌回皖。即著将此军酌量撤回安徽。以固江防。将此由四百里各谕令知之。　　

○又谕、丁宝桢奏、黔省善后事宜。须妥筹速办等语。贵州军务甫平。亟须乘此时会为规画久远之计。现在各省欠解该省协饷甚钜。筹办善后经费艰难。遗黎之望济方殷。饥军之待哺尤急。自应迅筹措置。以固边疆。即著户部酌量筹拨款项。俾得先清欠饷。整顿防营。并将善后事宜赶紧经理。该省经此次变乱。一切规模。事同创始。并著曾璧光督同司道。严饬该地方官。于应行兴办各事。务当尽心区画。破格举行。惟期裨益民生不得拘泥常例。将此谕令知之。　　

○予贵州各属阵亡殉难廪生邹亮勋等绅民妇女一千四百三十名口分别旌恤如例。　　


大清穆宗继天开运受中居正保大定功圣智诚孝信敏恭宽毅皇帝实录卷之三百六十九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十三年。甲戌。七月。丙辰。谕军机大臣等、沈葆桢等奏、续陈防务。暨抚番开路情形。并查办倭人失银案各摺片。日本兵船。仍在龟山等处。相持日久。尚未退兵。现在罗大春、黎兆棠、均已到台。沈葆桢已饬张其光等开通山路。潘霨亦前往凤山督练新军。催集民团。绥抚番社。并饬地方官豫筹客兵薪米。各省轮船陆续驶回。唐定奎一军。不日亦可赶到。刻下台飓时作。琅＜?王乔＞难泊轮船。龟山倭营又当风冲。彼族正在进退维谷之际。著沈葆桢、文煜、李鹤年、王凯泰、潘霨、酌度情形。审慎筹画。能使倭船迅离台境。则诸务皆易为力。柳原前光在都。经总理各国事务衙门王大臣与之凯切辩论。该使臣语意枝梧。尚未就绪。沈葆桢等务宜乘此兵衅未开。速为布置。一面抚驭番众。一面厚集兵力。俾壮声威。所有商购船械等事。是否已有端绪。著即迅速筹办。毋失机宜。倭人刘穆斋失银一案。并著饬令夏献纶迅行办结。毋令彼族狡展。藉故耽延。将此由六百里密谕沈葆桢、文煜、李鹤年、王凯泰、并传谕潘霨知之。　　

○丁巳。文宗显皇帝忌辰。遣官祭定陵。　　

○上诣奉先殿寿皇殿行礼。　　

○颁江苏省城紫阳书院御书扁额。曰通经致用。正谊书院御书扁额。曰正谊明道。　　

○追予江苏各属阵亡殉难守备赵金祥等绅民妇女一千三百二十三员名口分别旌恤如例。　　

○戊午。谕内阁、御史陈彝奏、内务府大臣办事欺蒙。请予处分一摺。革员李光昭报销木植。种种欺罔。业经降旨交李鸿章审办。总管内务府大臣于该革员先后具呈时。并不详查驳诘。遽为陈奏。实属办事欺蒙。咎有应得。均著交部议处。以示惩儆。寻议、总管内务府大臣崇纶、明善、春佑、均应照溺职例革职。从之。　　

○谕军机大臣等、明春奏、营饷久缺。请饬西征粮台迅拨银两一摺。据称明春各军。自上年十月抵哈以来。各省饷项均未解到。欠发安敦玉巴里坤等处民闲粮脚各价。约计五六万两。并借用文麟粮价饷银六七万两。景廉粮饷一万余两。积欠累累。若不赶紧清厘。势必至与文麟两军交困等语。明春一军。饷需久绌。自系实情。亟须提拨专款接济。以免哗溃。著左宗棠袁保恒。迅速由西征粮台筹拨现饷十八万两。交明春委员领解回营。俾济急需。毋稍延误。将此由四百里各谕令知之。　　

○以醇亲王博多勒噶台亲王伯彦讷谟祜、为领纛大臣。　　

○补行同治十年大计。甘肃卓异官二员。不谨官一员。浮躁官一员。罢软官一员。才力不及官四员。年老官一员。分别议叙处分如例。　　

○拨巴里坤战马三百匹。交哈密委员领回备用。　　

○己未。谕内阁、朕于八月二十七日启变。驻跸南苑。九月初六日还宫。　　

○谕军机大臣等、克蒙额奏、请饬催晋省迅拨饷银一摺。甯夏满营兵饷。向由山西拨解。现在该营官兵。艰苦万分。盼饷甚急。所有山西每年应拨甯夏满营饷银十万两。著鲍源深迅饬藩司。赶紧如数筹拨。毋得稍有短少。即交该协领苏勒图管解回营。以济急需。其丰绅等上年奏、请每年拨解银五万两。既据克蒙额奏称不敷散放。著无庸议。至克蒙额请饬四川湖北山东每月各拨解银四千两之处著户部议奏。将此由四百里各谕令知之。寻议、遵查四川等省。碍难添拨饷银。应无庸议。从之。　　

○追予广东各属阵亡殉难绅民辛华芳等暨妇女三百八十二名口分别旌恤如例。　　

○旌表未婚守志江西新喻县文童刘炳麟聘妻杨氏。　　

○庚申。上幸瀛台。　　

○添铸吉林伯都讷、长春、二厅儒学条记。从将军奕榕请也。　　

○比利时国使臣谢惠施等三人于紫光阁前瞻觐。　　

○辛酉。谕内阅、兵部奏、遵议奉天金州匿灾不报案内武职各员处分一摺。奉天金州佐领阎士芳、防御那明阿、富森泰、于属界地方被水成灾。业经勘验属实。辄敢观望推诿。不行详报。实属任意玩延。阎士芳、那明阿、富森泰、均著照部议革职永不叙用。副都统安图、接据诉灾呈词。并不于限内饬查咨报。迨乡民赴署滋闹。经将军衙门咨查。又复含湖声覆。佐领奎山、系副都统衙门办事司员。亦不即时回明核办。均属玩视民瘼。办理乖谬。安图、奎山、均著照部议革职。　　

○壬戌。谕内阁、都察院奏据蒙古已故郡王达达巴扎木苏亲父继福晋诺尔斯德吗氏、遣抱以盟长欺孀冒袭王职等词。赴该衙门呈诉。据称郡王达达巴扎木苏病故。无子承袭。诺尔斯德吗氏与该故郡王福晋商议。将该氏堂侄爱敏乌尔图呈报大盟长图谢图王旗下。乞准承袭。该大盟长两次批驳。旋将年甫五岁无谱系可查之迪瓦占三报院袭职。该氏等冤抑莫申等语。并据蒙古台吉茂依罕等赴该衙门呈诉。情节相同。案关承袭王职。是否挟私擅报。亟应彻底根究。著理藩院提集人证卷宗。秉公研讯确情。据实具奏。　　

○又谕、都察院奏、工部员外郎明琳。以地方官纵盗殃民等词。赴该衙门呈诉。据称奉天岫岩厅一带。马贼结党抢掠。并有花会赌局人等械斗得赃。通判城守御等概不差缉等语。案关贼匪肆抢。扰害地方。该文武各员并不认真缉捕。亟应严行查办。著都兴阿、志和、恭镗、秉公确查。按律严惩。据实具奏。　　

