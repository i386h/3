<!-- { "loadSidebar": true } -->
○谕军机大臣等、景廉奏、逆回扑犯济木萨。官军会剿获胜一摺。逆回白彦虎。于本年六月闲。纠党扑犯济木萨。经景廉饬令孔才、并添派队伍。在三台等处会剿获胜。叠有斩捦。该匪虽经西窜。难保不复图回扑。仍著景廉督饬孔才。勤加侦探。严密设防。毋得稍涉大意。金顺现在行抵何处。该都统务当督率所部。迅赴古城。与景廉会商剿办。以期迅埽逆氛。将此由六百里各谕令知之。　　

○以前任兵部右侍郎宝珣为山海关副都统。　　

○以济木萨剿匪获胜。予协领文成额以副都统＜??闲＞放。赏防御萨克新图、千总李生兰、把总孔昭华、杨福、巴图鲁名号。防御春庆等花翎。委防御台和蓝翎。余加衔升叙有差。予阵亡协领常明祭葬世职。如副都统例。　　

○　　
v大清穆宗继天开运受中居正保大定功圣智诚孝信敏恭宽毅皇帝实录卷之三百七十　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十三年。甲戌。八月。辛未朔。上诣钟粹宫问慈安端裕康庆皇太后安。长春宫问慈禧端佑康颐皇太后安。至丁酉皆如之。　　

○奉慈安端裕康庆皇太后慈禧端佑康熙皇太后幸漱芳斋。侍午膳。　　

○遣官祭文昌帝君庙。　　

○谕内阁、朕奉慈安端裕康庆皇太后慈禧端佑康颐皇太后懿旨。皇帝昨经降旨。再恭亲王革去亲王世袭罔替。降为郡王。并载澂革去贝勒郡王衔。在恭亲王于召对时言语失仪。原属咎有应得。惟念该亲王自辅政以来。不无劳勚足录。著加恩赏还亲王世袭罔替。载澂贝勒郡王衔一并赏还。该亲王当仰体朝廷训诫之意。嗣后益加勤慎。宏济艰难。用副委任。　　

○又谕、前降旨令总管内务府大臣将圆明园工程择要兴修。嗣朕以经费支绌。深恐有累民生。已特降谕旨。将圆明园一切工程即行停止。并令该管大臣查勘三海地方。量加修理。为朕恭奉两宫皇太后驻跸之所。惟现在时值艰难。何忍重劳民力。所有三海工程。该管大臣务当核实勘估。力杜浮冒。以昭撙节而恤民艰。　　

○谕军机大臣等、有人奏、胪陈时务利弊六条一摺。所陈考核官吏。保全民命。甄别酷吏。振兴学校。整饬营伍各条。即著各直省督抚酌度情形。实力筹办。毋得视为具文。至海疆备御事宜。叠经谕令该督抚妥为布置。并著随时区画。严密设防。以期有备无患。至摺内所称、现在台湾道府县等官。资浅望轻。难资治理。并台湾道委员当堂击杀在籍副将林文明一事。请饬秉公讯奏等语。著闽浙总督福建巡抚分别查明。据实具奏。原摺均著钞给阅看。将此各谕令知之。　　

○又谕、有人奏、四川近年有匪徒烧香结盟。势渐鸱张。该省从前议收井捐。现闻井户被灾。逃亡歇业。又川省差役擡粮。私立逢厘收分各名目等语。匪徒滋扰地方。实为闾阎之害。亟应严密查拏。著吴棠密饬地方各官。随时访拏。从严惩办。其井户困苦情形。即著该督查明应否豁免之处。奏明办理。至差役擡粮私立名目。并著密查严禁。以杜弊端。原片著钞给阅看。将此谕令知之。　　

○壬申。遣官祭昭忠祠。　　

○谕军机大臣等、沈葆桢等奏、台湾近日情形。力筹防务。并北路倭案办结。屯番枪伤生番。现饬严办。及闽厂轮船恳准续造各摺片。日本兵船。在后湾枫港一带。日以盖兵房掘濠沟竖竹围为事。意图招诱番众。恫噶村民。日久相持。情形渐怯。现在淮军业经到台。罗大春已抵苏澳。夏献纶招募楚勇亦已成军。澎湖地方。现借海关淩风轮船。驻彼教习。闽厂六船。随同操练。防务渐臻严密。彼族自无隙可乘。惟中路水沙连秀姑峦一带。为全台适中之区。地方最为紧要。刻下该处社□□竂。竟有教堂数处。并有逃匪逋匿其闲。难保倭族不暗为句通。肆其煽惑。沈葆桢等现拟募兵前往。即著与文煜、李鹤年、王凯泰、潘霨、迅速筹商。妥为调派。一面抚绥番众。摉捕匪徒。一面开路设防。力求固守。毋使倭族得售其奸。断我南北之路。安平炮台。并著沈葆桢等设法兴筑。台城倒塌千有余丈。现经发款分修。著即饬令周懋琦等认真经理。务期修筑巩固。不准草率从事。电线虽可缓图。铁甲船必不可少。即使议购有成。将来仍应鸠工自造。目前尤须讲求驾驶之法。沈葆桢等惟当切实筹办。力图自强。闽厂轮船。即照所请。准其续行兴造得力兵船。以资利用。北路倭案。已经办结。沈葆桢等请将税务司好博逊酌给奖励之处。著该衙门议奏。屯番枪伤生番。亟宜速为查办。张其光正在下淡水一带。办理招抚事宜。何以闻信不即行驰往拏办。迨回郡城后。复不与沈葆桢言及。实属不知缓急。此案关系抚番全局。岂容置若罔闻。著沈葆桢等严饬张其光。将屯番拏获惩办。以安人心。傥该总兵再复办理颟顸。即著沈葆桢等据实奏明。从严参处。将此由六百里密谕沈葆桢、文煜、李鹤年、王凯泰、并传谕潘霨知之。　　

○癸酉。谕军机大臣等、都兴阿奏、窜匪句结滋扰。派兵迎剿情形一摺。孤山败匪。由新兵堡窜出后。复敢句结匪徒回窜。意图窥伺边内。经官军迎剿。毙贼多名。该匪旋向古城子等处北窜。现经都兴阿派令营总观海等带兵防剿。即著严饬各该员弁实力剿办。务将此股贼匪悉数歼除。其铁岭开原等处。并饬派防各员随时探防。遇贼即击。毋任窜入边疆。志和等亦当督饬地方官认真缉捕。以靖闾阎。将此各谕令知之。派工部左侍郎何廷谦恭勘慕陵隆恩殿应修工程。　　

○调协办大学士吏部尚书宝鋆为兵部尚书。兵部尚书英桂为吏部尚书。兼步军统领。以刑部右侍郎广寿为都察院左都御史。　　

○以正白旗蒙古都统载治兼署正白旗汉军都统。　　

○以甘肃克复巴燕戎格厅城出力。赏提督方正兴、萧拱照、周文翔、总兵官颜清胜、邹廷赞、彭光明、杨必耀、杨景德、谭必相、冯胜才、刘兆元、杨兰桂、严洪彬、副将蒋恭成、杨宏春、正一品封典。提督王上国、龚炳岚、易春元、喻胜荣、总兵官赵得礼、周东汉、陈登桂、淩默发、李永胜、李广珠、袁有杰、李日新、江桂林、吴应顺、邓贵华、刘楚华、沈仁杰、刘大旺、喻德俊、李德胜、余洪胜、傅定达、沈崇德、龙大胜、李宾光、卢有升、杨云高、副将周荣华、祝鉴廷、杨文学、黎秀棠、许政明、邓荣升、万起顺、孙兆莲、粟龙山、邹国华、周义和、罗瑞秋、萧泰义、周秀发、谭发骏、程兴发、徐元胜、舒芳桂、李其祥、赵昌玉、汤起江、李金明、王仁赐、汪东升、王太山、欧阳吉星、张佳志、李辉池、参将郝长庆、彭星炳、张仕林、赵日昇、陈玉贤、谭禄华、潘麟、朱逵、李绍华、陶楚楠、苏遂意、尚秉恒、都司方金山、陈鹏翥、张长安、胡起云、指挥佥事杨作霖、巴图鲁名号。参将成福林等花翎。同知曾尔昌等蓝翎。余加衔升叙有差。　　

○命辅国公载濂带领侍卫十员。往奠故都察院左都御史英元茶酒。予祭葬。谥恭毅。　　

○甲戌。遣官祭关帝庙。　　

○谕军机大臣等、瑞联奏、拏获贼犯正法各摺片。本年二月闲。朝阳县属土门沟等处。突有贼匪多人窜扰。经署朝阳县知县陈本植。会同练军营哨官张英等带队往捕。在大王山地方。毙贼甚多。拏获邢万发等多名。其纠抢罗圈沟矿厂贼匪杨得山、亦经蒙员拏获。先后正法。平泉州并获匪犯数名。惟刘＜?氵凤＞鸣及傅城等在逃未获。亟应查拏惩办。著瑞联严饬文武员弁。务将在逃各犯悉数弋获。不准一名漏网。并著饬令地方各官。将缉捕事宜实力筹办。以靖地方。将此谕令知之。　　

○调吏部右侍郎载崇为刑部右侍郎。户部右侍郎崇绮为吏部右侍郎。以内阁学士庆升为户部右侍郎管钱法堂事。　　

○以左翼前锋统领安兴阿署镶黄旗蒙古都统。正黄旗蒙古副都统伊昌阿署镶黄旗护军统领。正白旗满洲副都统统棍楚克林沁、正白旗蒙古副都统恩龄、署镶黄旗蒙古副都统。　　

○调镶黄旗汉军副都统富勒浑泰为镶红旗蒙古副都统。以记名副都统喜昌为镶黄旗汉军副都统。调正黄旗汉军副都统博崇武为镶蓝旗满洲副都统。以记名副都统崇礼为正黄旗汉军副都统。　　

○乙亥。谕军机大臣等、吴棠奏、遵筹协黔饷银。并川省地方静谧。拏办匪徒情形各一摺。周达武到川后。川省奉拨协饷银五十万两。业经吴棠如数筹拨。该提督得此钜款。所有应发该军欠饷。足资应用。即著周达武将应行遣撤各营妥速办理。以节饷需。至该提督从前拨用贵州司局银十一万余两。即著曾璧光设法弥补。以清款项。川省匪徒。据吴棠奏分派队伍。拏获著名要匪甚多。惟该省与滇黔等省接壤。游匪散练。出没无常。仍应实力整顿。毋徒博宽大之名。毋事姑息以长奸慝。著即督饬派出各营将弁。会同地方文武。将缉捕事宜认真筹办。并严檄该府厅州县整饬团丁。力行保甲。以期保卫地方。将此谕知吴棠、曾璧光、并传谕周达武知之。　　

○以正白旗护军统领广科为左翼前锋统领。正黄旗满洲副都统明瑶为正白旗护军统领。未到任前。以正黄旗蒙古副都统绵宜署理。镶蓝旗蒙古副都统奕庆署镶黄旗护军统领。　　

○上以祭社稷坛。自是日始、斋戒三日。　　

○丙子。以山东青州府故钦差大臣博多勒噶台忠亲王僧格林沁专祠告成。命列入祀典。并颁御书扁额。曰丹心万古。　　

○以正黄旗蒙古副都统富明、正蓝旗满洲副都统明善、署正黄旗满洲副都统。　　

○补铸哈密扎萨克回王印信。从办事大臣文麟请也。　　

○丁丑。祭先师孔子。遣吏部尚书毛昶熙行礼。　　

○戊寅。祭大社。大稷。上亲诣行礼。　　

○谕内阁、都兴阿、桂清奏、请选择合龙吉期等语。盛京永陵。启运殿合龙。著钦天监于九月内选择吉期。先行知照。即著盛京将军等敬谨遵吉办理。　　

