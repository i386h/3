<!-- { "loadSidebar": true } -->
○调叶尔羌参赞大臣武隆额为塔尔巴哈台参赞大臣。赏伊犁佐领额腾额副都统衔。为叶尔羌参赞大臣。前伊犁同知崇熙头等侍卫为伊犁领队大臣。　　

○予塔尔巴哈台被戕参赞大臣锡霖、领队大臣博勒果素、暨章京富勒斐音图等祭葬世职如阵亡例。　　

○予江苏苏州等属殉难生员蒋贻钧等绅民妇女一百四十二名口分别旌恤如例。并予立祠建坊。　　

○癸卯。以神灵助顺。颁河南桐柏县淮渎神庙扁额曰威镇淮源。山东济甯州关帝庙扁额曰圣武布昭。汶河龙神祠扁额曰神功昭应。　　

○谕内阁、前因曾国藩、李鸿章奏、请将江苏太仓镇洋二州县漕粮改徵折色。当交户部妥议具奏。兹据该部遵议覆奏、漕粮为天庾正供。定例不准轻议改折。近来江西湖北等省。虽有改徵折色之案。亦出于一时权宜。究非经久之法。况江浙所运粳米。坚致耐久。尤非江广诸省之稄粟可比。非此不足以供储蓄。且江浙漕额。业经加恩分别酌减。计每□山戊不□减运之米。已不下七十万石。即使全漕起运。京仓所入。已太减于前。自不应再议改折。致仓储复形短绌。即谓太仓镇洋二州县产米较少。而该二属向徵正耗米九万余石。今已减去赋额三分之一。止徵正耗米六万余石。民力已纾。自应照常起运。以符旧制。所有该督抚请将太仓镇洋二属改徵折漕之处。著毋庸议。　　

○以镶蓝旗蒙古都统世铎署正黄旗领侍卫内大臣。　　

○命左春坊左庶子梁肇煌提督云南学政。　　

○以国子监祭酒瑞联为浙江乡试正考官。翰林院编修董兆奎为副考官。太仆寺少卿丁绍周为福建乡试正考官。国子监祭酒丁培镒为副考官。　　

○以四川续捐津贴。永广眉、仁寿、洪雅、三州县学额各二名。＜??闲＞、崇庆、绵竹、南充、广安、三台、中江、蓬溪、名山、宜宾、富顺、邛、大邑、泸、合江、十五州县各一名。　　


大清穆宗继天开运受中居正保大定功圣智诚孝信敏恭宽毅皇帝实录卷之一百四十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。六月。甲辰。谕内阁、福建督粮道周揆源、邵武府知府吴绍吉、江苏徐州府知府汪尧辰、均著开缺。由该督抚饬令来京。交吏部带领引见。　　

○又谕、御史贾铎奏、风闻刑部皂役人等有庇匪贿卖情事。请饬该堂官严密访查等语。据称去□山戊不□顺天府拏获盗墓韩姓等犯。经刑部锁头赵六过赃卖放。本年西城奏交盗墓之案。该部复任听贼犯翻供。并不实心研究。览奏殊堪诧异。近来盗匪发掘坟墓及抢劫等案层见叠出。屡经谕令各衙门严拏重办。若如该御史所奏。刑部皂役人等串通徇庇。往往句结书吏化有为无避重就轻等弊。是该犯等于被获到官后。仍得行贿买放。必至暋不畏法。益无忌惮。何以除暴安良。著刑部堂官督饬司员等严加查察。如有各项情弊。即将该书吏皂役尽法究治。毋存瞻徇回护之见。以惩积蠹而戢盗风。　　

○谕军机大臣等、御史贾铎奏、京师地方。马贼肆行无忌。风闻上月京营地面拏获马贼李傻子等在参将衙门看管。本月初一日。被贼党抢回马贼八名。城西南红门地方。回匪聚众抢掠。上月三十日。有回匪在右安门外截抢驴骡拒捕之事。该匪等肆行抢掠。实缘京城内外俱有窝藏之处。其窝主复交通各州县马快。步军统领衙门番役。各营汛兵。以及顺天府大班捕役。私相包庇。故敢来去自由。毫无忌惮。请饬拏办等语。近畿一带。马贼蜂起。叠经谕令顺天府直隶总督等饬属严拏。谆谆告诫。至再至三。迄今马贼并未敛迹。胆敢于辇毂重地。明目张胆。抢劫公行。尚复成何事体。著万青藜、卞宝第、刘长佑、督饬属员。务将骑马贼匪实力查拏。认真□□穴□又□捕。毋再视为具文。以致有名无实。并著步军统领衙门顺天府五城清理保甲。访拏窝主。俾马贼无所托足。仍严密访查该兵丁胥役等。如有包庇卖放等情。立即从重治罪。至红门回匪。人数众多。如步军统领等衙门前往捕拏。未能箝制。即著知照神机营王大臣。派委弁兵协同缉拏。以靖地方。原片均著钞给阅看。将此各谕令知之。　　

○又谕、有人奏参四川署太平县知县姚元霍、夤缘得缺。贪酷性成。与参将唐大有借驻兵为由。勒捐多款。唐大有复致书署知府唐炯为之揄扬。滥报胜仗。屡膺保奖。新甯县知县陆有棻、与署典史等在署聚赌。声名狼藉。请饬严查参办等语。所陈姚元霍等贪酷营私各情。是否属实。著骆秉章确切查明。据实参奏。毋得稍涉瞻徇。原摺著钞给阅看。将此谕令知之。寻崇实等奏、查明署太平县知县姚元霍、并非夤缘得缺。亦无与参将唐大有借故勒捐滥报胜仗之事。惟该员派捐防费。不洽舆情。已于甄别案内奏请革职。应请免其置议。又查新甯县知县陆有棻、抵任两年。尚无劣迹。未闻其在署聚赌。典史黄振源、叶树桐、汛弁陈栋材、亦皆安分。并无同赌情事。报闻。　　

○又谕、乔松年奏、豫军连破贼垒。力解义门之围。并皖军攻复江口集一摺。所办均尚得手。曾国藩已到临淮。周盛波、刘铭传、已抵蒙宿。该大臣饬由龙山石弓山进取。著乔松年、吴昌寿、督饬英翰、张曜等、会合淮军约期进攻。前谕曾国藩檄调山东马队。谅已调到。著即妥为布置。以便驰剿。贼众一经击败。必图分窜。颍亳一带。尚嫌空虚。必须豫为部勒。使该逆进不可胜。退无所归。自无难一鼓殄灭。义门解围详细情形。著吴昌寿查明具奏。将此由五百里各谕令知之。　　

○以玩忽专擅。察哈尔总管根敦扎普、委员栋鲁普等、下部议处。　　

○乙巳。谕军机大臣等、崇厚奏、查演水师炮船完竣。请撤神机营马队回旗。并请筹留防勇队饷项各摺片。署通永镇陈济清所造水师炮船。经崇厚调赴张秋黄运交汇之所。操演驾驶。均属灵便。著崇厚、阎敬铭、檄饬该署镇将此项水师加意讲求。认真操演。俾成劲旅。道员刘策先、既据崇厚奏称于山东地理民情。尤为熟悉。即著饬令帮办陈济清巡防各事宜。崇厚现将各营枪队。及津海通永官兵。檄令分起撤回。并俟淮勇渡黄后。将会防局裁撤。即于初九日由东昌起程回津。均著照所拟办理。定安所带神机营马队四百余员名。著刘长佑饬令管带回旗。所有每月饷乾。应如何拨给陈济清以充军实之处。著刘长佑、阎敬铭、会筹办理。崇厚酌留勇队四营。现归陈济清统领。每月饷需。著刘长佑、阎敬铭、会商拨解。源源拨济。毋令稍有缺乏。将此各谕令知之。　　

○又谕、有人奏、黔省吏治败坏。由于督臣劳崇光、抚臣张亮基、各存意见。措置乖方所致。劳崇光以黔事非其专责。徒事颟顸。张亮基治兵治吏。忌刻多私。任听其子张胪寿、及湖南降补通判陆传应之子陆佑勤、朋比为奸。专擅威福。以林自清为义子。诸事徇庇。林自清穷凶极恶。所带之练。奸淫掳掠。无所不至。商绍祖系劳崇光巡捕。委署仁怀厅缺。纵令门丁周添源奸淫苛索。并不参撤。定番州缺出。张亮基则以失守城池之德庆委署。到任后复两次失守。沈西序于大定失守。弃城脱逃。张亮基辄准其养病回籍等语。劳崇光、张亮基、膺朝廷＜??闲＞任之重。宜如何勉竭公忠。力图报称。若如所奏各节。殊属大负委任。贵州教民一案。劳崇光前已办结。著即懔遵叠次谕旨。赶紧驰赴滇省。会同林鸿年筹画进取。毋得观望迁延。并不准以守候银两勇丁为词。稽留黔省。自干罪戾。劳崇光前因任用私人获咎。岂可复蹈故辙。所有商绍祖前在仁怀厅劣迹。即著据实查参。毋稍徇隐。林自清前由川省遣撤回黔。解其兵柄。藉杜乱萌。张亮基因系义子。复用林自清招聚练勇。该总兵本系犷悍之徒。所部练勇。又不谙纪律。扰害居民。张亮基既能招之使来。自不难麾之使去。著即饬令林自清将所带各练妥为遣散。悉数归农。如敢滋生事端。或日复一日。不能遣散。惟张亮基是问。并著传谕该总兵破除积习。勉为良将。现在军务未竣。需材甚殷。毋得自暴自弃。致不能保全始终也。疆吏子侄。干预公事。最足滋流弊而坏官常。张胪寿既招物议。岂可仍留黔省。著亮基迅即饬令回籍。陆佑勤如非该省职官。即著驱逐出境。德庆、沈西序、失守情形。并著查明参奏。又有人奏、普洱思茅各府厅现已收复。事机可乘。亟须督抚大吏赴滇。逐一妥办等语。著将原摺钞给劳崇光阅看。摺内所陈四条。该督当斟酌现在情形。妥筹办理。将此由六百里各谕令知之。　　

○又谕、骆秉章奏、遵覆臬司赴黔。碍难查办。并被参督抚情形确实一摺。本日已有寄谕。先令劳崇光速行赴滇。并责令张亮基将林自清练勇先行遣散矣。大定遵义。既多阻隔。著骆秉章即饬刘岳昭援黔之军。疏通道路。实力进剿。将遵义大定等处匪徒一律歼除。以期与贵州省城消息相通。刘岳昭兵力饷需不足。均著该督力筹协济。毋任缺乏。赵长龄即准其暂缓赴黔。贵州近日情形。骆秉章随时探奏以闻。劳崇光前已覆奏筹兵赴滇。今又有旨严催。自不敢稍事耽延。林鸿年身任滇抚。岂容安坐川省。一筹莫展。著懔遵叠次谕旨。迅赴东昭一带。相机办理。若再畏葸迁延。定当重治其罪。前有人奏滇省应办事宜。如筹铜本拨省兵等条。是否可行。著林鸿年妥为经理。原摺著钞给林鸿年阅看。将此由六百里各谕令知之。　　

○增设四川贡院号舍一千闲。添设同考官受卷官各二员。弥封誊录对读官各一员。从总督骆秉章请也。　　

○丙午。以甘澍优沾。上诣大高殿行礼报谢。　　

