<!-- { "loadSidebar": true } -->
○壬子。谕内阁、前因御史彝昌、奏参蓟州知州宋彭寿藉差勒索等款。当经谕令李鸿章确切查参。兹据查明具奏。此案直隶蓟州知州宋彭寿、虽查无藉差苛派及信任门丁纳贿招摇暨匿灾不报情事。惟于家丁古雯催开比单。并已经斥逐之家丁秦升再行进署。失于觉察。且不将半壁街等村庄勘不成灾之处。申报查核。实属不合。宋彭寿著交部照例议处。余著交刑部归案核办。　　

○谕军机大臣等、海绪奏、织办缎?等项。拨款未定。请旨饬催。并请展缓限期。先行动垫关库存款一摺。该监督承办缎?等项。需款甚钜。刻下为期渐迫。自应赶紧拨款织办。以免贻误。著何璟、恩锡、督饬江苏两藩司。先行指定款项。迅速解往。并援照成案。于江海关洋税及苏松各局厘捐项下。分别妥筹拨解。毋稍延绥。海绪于拨款未到时。准其于淮安关库现存各项银二万余两内。先行分别动支垫办。务于大婚典礼以前。将传办缎?各件全数解京。不得稍有迟逾。将此谕知何璟、并传谕恩锡、海绪知之。　　

○又谕王文韶奏、酌减援军。积欠过钜。拟请借拨饷项一摺。湖南援黔一军。积欠饷项甚钜。上年指拨湖北四川月饷银共四万两。湖北虽随时接济。仍难按月解齐。四川则于湖南旧欠该省旗绿兵饷内。业经划抵银十万两。王文韶以现在苗事渐有就绪。援局可以稍纾。拟将援军酌量裁减。惟积欠无从筹补。亟须设法通融借拨。以应急需。著何璟、恩锡、刘坤一、于江苏江西两省。各借拨银二十万两。江苏借款。即于督销淮盐局应拨湘厘项下按季扣还。江西借款。即于月协湖南援黔军饷项下按月提还。以清款目。王文韶一面将援军酌量减撤。积欠及早清厘。务当妥慎筹画。仍于黔省剿抚事宜。力为兼顾。以竟全功。将此由五百里谕知何璟、刘坤一、并传谕恩锡、王文韶知之。　　

○又谕、张廷岳、阿尔塔什达奏、库伦情形。今昔不同请量为变通一摺。据称库伦孤悬草地。无城无池。向未设兵戍守。遇有事务。须调取图车两部落官员差委。往返需时。现在事务较繁。拟将图车两盟之协理将军和贝。饬令每年轮班在库。听候差委。该处近接俄疆。宜筹防范。请由图车两盟蒙兵内。每季轮派四百名。分驻四隅防守。与将军和贝轮替休息。所有乌城驻班。即责成赛扎两盟将军和贝。按季轮替。图车两盟。无庸赴乌城驻班。其赛扎两盟所属毗连俄国之卡伦。距库较远。请仍归乌城将军管理。遇有乌库交涉事件。彼此咨商关照等语。所陈各情。系为因时变通起见。惟如该大臣所奏。是否乌库两处均各得宜。并有无流弊之处。事当更改旧章。不厌详求。著金顺、奎昌、志刚、多布沁扎木楚、张廷岳、阿尔塔什达、统筹全局。彼此悉心会商。据实覆奏。张廷岳等原摺。著钞给金顺等阅看。将此由五百里各谕令知之。　　

○浙江巡抚杨昌浚奏、遵查水陆防军。未能裁减。厘卡捐输。现亦无可裁并。报闻。　　

○调四川松潘镇总兵官联昌为重庆镇总兵官。重庆镇总兵官李得太为松潘镇总兵官。　　

○癸丑。上以孟夏时享太庙。前期亲诣行礼。　　

○谕内阁、李鹤年奏、三等侍卫王世清、因告假前赴甘肃措赀。在广东提督张曜军营投效。向称得力。恳准留营差委等语。向来侍卫不准投效军营。王世清既经兵部咨催销假。著即回京当差。所请留营差委之处。著不准行。　　

○谕军机大臣等、左宗棠、穆图善奏、西路官兵迎剿窜匪情形一摺。大靖古浪永昌一带。时有贼匪窜扰。虽经官军迎剿获胜。仍恐游氛不时出没。致扰春耕。仍著左宗棠、穆图善、督饬各路官军严密防范。随时摉捕。毋任纷窜。前敌各营失利后。左宗棠尚未续有奏报。现在情形若何。败挫各营。如何整顿。近日有无战事。殊深廑系。西甯土客各回及陕回崔三等。前于官军叠挫贼势方张之时。遣党投诚。殊恐另有狡谋。左宗棠务当熟审贼情。妥慎筹办。不可一时轻信。致为所绐。目下如何办理。暨官军贼势近日情形若何。并著左宗棠随时详细奏闻。将此由六百里各谕令知之。　　

○以直隶永定河堤工修筑完竣。赏知府徐本衡等花翎。道员祝垲等升叙有差。复道员李朝仪、同知朱津等职。　　

○追予河南各属阵亡殉难绅民妇女一千四百九十三名口分别旌恤如例。　　



大清穆宗继天开运受中居正保大定功圣智诚孝信敏恭宽毅皇帝实录卷之三百三十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十一年。壬申。夏四月。甲寅朔。享太庙。遣肃亲王隆勤恭代行礼。　　

○上诣钟粹宫问慈安皇太后安。长春宫问慈禧皇太后安。至癸未皆如之。　　

○奉慈禧皇太后慈禧皇太后幸漱芳斋。侍午膳。　　

○谕内阁、恩麟等奏、察看转世之哲布尊丹巴呼图克图之呼毕勒罕灵异幼童。掣定奏闻一摺。上年十二月二十一日。驻藏大臣会同达赖喇嘛呼图克图罗布藏青饶汪曲并伊徒达喇嘛等、率领众喇嘛讽经。由金瓶掣出番民贡确策仁之子阿旺罗布藏成勒迥柰丹贝甲木参之名。定为哷毕勒罕。当经达赖喇嘛遵依经文哲布尊丹巴哷图克图之呼毕勒罕。名之曰阿旺罗布藏吹玑呢玛丹增旺楚克。洵属祥瑞之事。朕心深为欣悦。著加恩赏给该呼毕勒罕黄哈达一个。佛一尊。大缎四匹。并著库伦办事大臣传谕喀尔喀四部落汗王等。使相庆幸。所有迎接哲布尊丹巴呼图克图之呼毕罕一切应办事宜。均著张廷岳等照例妥为办理。　　

○谕军机大臣等、崇礼奏、传办缎?各件。请分派各织造兼办。并正珠玉如意等件。难以购觅等语。据称广东丝料工作。不及江浙。此项缎?。为数甚钜。限期亦近。织造专司织务。办理较为妥速。并可节省糜费。请饬该织造等分办。以昭慎重。著照所请办理。即著崇礼将传办缎?各件均匀分派。分别咨明江甯苏州杭州各织造照数承办。应需银两。本日据瑞麟、崇礼奏、已筹定银三十万两。存储备拨。著庆林、德寿、文治、核实估计确数。知照瑞麟等如数拨解。以资应用。庆林等务即分投织办。毋稍迟误。其玉如意陈设等项。该监督因难于购觅。请派他省分办。惟他省采办。较之广东更属不易。仍著责成崇礼设法采购。不得稍涉推诿。其正珠等件。并著一并采办进呈。毋误要需。将此由四百里谕知瑞麟、并传谕崇礼、庆林、德寿、文治知之。　　

○又谕、德寿奏、长芦改派?绉。恳宽限办解一摺。长芦奉派活计。前改派各织造分办。限于五月内呈交。兹据总寿奏称、现在机匠难以选募。且直隶拨款未到。势难依限办解。所有长芦改派?绉。著宽限两月。一律办齐解京。不得再迟。其直隶拨款。著李鸿章赶紧于四月初闲解往。俾资趱办。毋稍耽延。将此谕知李鸿章、并传谕德寿知之。　　

○又谕、前因奎昌等奏、请加增乌城官兵领款。并酌增调防满洲索伦蒙古兵丁领款。暨请指拨协济银五万两。当交户部议奏。兹据奏称、乌城文武员弁加增银两。拟照奎昌等原拟数目。减半支给。绿营兵丁领款。拟请每月每名增银九钱。棍噶扎勒参所带官兵。请统合盐菜粮折计算。每年增银九钱。均自本年四月为始。一律支给等语。均著照所议办理。此次既经优加体恤。金顺、奎昌等、当激励该官兵等实力剿防。毋得虚糜饷项。至乌城所属台站。需用较多。该部请于山东河南两省同治十一年徵收地丁项下各拨银二万五千两。以资接济。即著丁宝桢、李鹤年、钱鼎铭、迅速如数筹拨。解交察哈尔都统衙门。转解乌里雅苏台。以资应用。毋稍延缓。将此各谕令知之。　　

○又谕、金顺奏、请饬乌库两城速解驼只一摺。金顺需用驼只。前据奎昌等奏、派员赴西两盟各旗劝捐。并据张廷岳等奏、东两盟无驼可筹。改为捐措银两。解交金顺雇觅应用。此次金顺奏请饬催乌库两城各办驼五千只。自尚未知张廷岳等改解银两之奏。东西各部落。近年生计困苦。亦系实情。金顺所需驼只。能否如数筹办。著奎昌、志刚、多布沁扎木楚、于西两部落广为劝谕。一俟捐有成数。即行解交金顺军营应用。并著张廷岳。阿尔塔什达。将东两部落捐输驼只银两。迅速解交金顺。以为雇觅之用。金顺行抵包头。为时已久。所部各营。如何分别撤留。并如何设法起程。自应赶紧筹办。岂得坐待驼只。一筹莫展。且乌城程途遥远。止宜酌带精锐队伍前往。所需驼只较少。亦可易于筹办。若用驼至万只之用。岂一时所能猝办。何日方能起程。该将军当通盘筹画。不得藉词延玩。致误事机。将此由五百里各谕令知之。　　

○又谕、恩麟、德泰奏、夥色两旗互斗。现已办理完竣一摺。夥色两族。因控地启衅。经恩麟等派员前往弹压。该两族胆敢抗拒戕兵。委员恩承等当带所部。将两族不法头目歼毙。并将控案断清。两造均已悦服。边境现在肃清。办理尚为妥协。惟该夷众素称勇悍。难保不再滋生事端。仍著恩麟等随时弹压。妥为驾驭。以弭边衅而靖地方。将此各谕令知之。　　

○又谕、德泰奏、驻藏办事大臣恩麟于戴琫拉旺夺结剿办不法总堪布班垫顿柱一案。并不查照达赖喇嘛咨报。违例擅赏拉旺夺结花翎。上年巡阅三汛营伍。恩麟并未亲到。于旋回前藏时。蒙混奏称逐一查竣。且于巡捕戈什哈等擅行赏戴翎支各等语。恩麟与德泰同办一事。理应会商办理。何以于戴琫等擅行赏戴翎支。且该办事大臣于阅伍未到之处。何以蒙混具奏逐一校阅。即著恩麟按照德泰所奏各节。据实明白回奏。毋稍隐饰。原摺片著钞给阅看。将此谕令知之。　　

○以西藏办理斗案完竣。予知府恩承等加衔升叙有差。　　

