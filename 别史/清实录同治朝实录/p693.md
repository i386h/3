<!-- { "loadSidebar": true } -->
○以直隶蓟州缉获马贼出力。予守备刘长春等升叙。　　

○以浙江官军克复江西崇仁等城出力。赏总兵官罗瑞山巴图鲁名号。都司刘应彰等花翎。千总张翊升等蓝翎。余加衔升叙开复有差。　　

○以奉天新民厅被贼窜扰。革佐领庆祥、同知易文浚、巡检章光勋职。　　

○命贝勒载治带领侍卫十员。往奠故礼部尚书李棠阶茶酒。赠太子太保。赏银二千两治丧。予祭葬。谥文清。　　

○予福建洋面阵亡游击陈韶舞祭葬世职。　　

○癸酉。谕内阁、李鸿藻奏称军机处为政令所出。方今时势。关系甚重。恐难胜任。请收回成命。俾得专心在弘德殿行走等语。览奏具见悃忱。现值军事未蒇。庶政殷繁。是以特＜??闲＞李鸿藻进参枢务。李鸿藻惟当勉图报称。以副委任。毋许固辞。　　

○又谕、刘蓉奏报署任日期。并请＜??闲＞员来陕。藉资调理一摺。陕西军务未竣。防剿均关紧要。该署抚仍当懔遵前旨。力疾从公。以图报称。毋许固辞。　　

○谕军机大臣等、赵长龄、刘蓉奏、遵拨仓谷。劝捐麦粮。暂济甘军。并请饬川省协筹捐款。山东迅筹协饷各摺片。前因甘军饷粮乏缺。饬令刘蓉等先提仓谷四万石解济。兹据奏称、陕甘仓粮。实就罄竭。现已竭力凑拨二万石。分解秦泾交纳。仍一面委员分劝绅粮。以济军食。即著刘蓉遴派妥员认真劝办。惟各军艰窘。待食甚殷。必须别筹钜款。以供采买转运之赀。方可源源接济。所请由晋蜀两省每月各协饷银二万两之处。即著崇实、骆秉章、赵长龄、王榕吉等、照数协拨。以明年正月为始。按月措解。不得稍有迟误。至陕省在川劝捐一节。叠经崇实、骆秉章、沥陈难与川省捐输一例并举。惟甘省窘急情形日甚。且与川境毗连。唇齿相依。未可膜视。崇实、骆秉章、夙顾大局。应于万艰设法之中。力筹措办。即著督饬江忠浚、吴镐等、会同毛震寿妥筹劝捐。即不能如刘蓉前奏三十万两之数。总须尽力办理。务使民情军食。两无妨碍。方为妥善。山东应先解协陕饷银十万两。仅据解到一万。实属延玩。即著阎敬铭督饬藩司如数筹拨。交陕省派往守提委员陆堃等分批领解。以济要需。将此由五百里谕知崇实、骆秉章、阎敬铭、赵长龄、刘蓉、并传谕王榕吉知之。　　

○以内阁学士李鸿藻署户部右侍郎管钱法堂事。　　

○以江苏徐海道张树声为直隶按察使。　　

○补铸安徽甯国营参将、抚标右营游击、各关防。从总督曾国藩、巡抚乔松年请也。　　

○甲戌。圣祖仁皇帝忌辰。遣官祭景陵。　　

○谕军机大臣等、吴昌寿奏、发捻各逆分窜豫楚。官军分途追剿情形一摺。赖牛等股匪。由西平等处奔窜。经蒋希夷督兵在西平之观音堂洪桥口。将该匪击败。并于遂平上蔡等处。连次获胜。贼匪奔窜确山。掠及汝甯一带。其由裕州扰至唐县之张总愚股匪。经统带鄂军之总兵刘维桢设伏击败。捦斩该逆首之弟张总志。姜玉顺复败之于邓州构林关。该逆屡经挫败。正可乘此机会。奋力进攻。以期力埽狂氛。姜玉顺等军。前已谕令吴昌寿节制调遣。著即饬令力图进剿。并令宋庆、张学醇等、会合夹击。毋任贼踪再窜他处。官文、郑敦谨、尤当檄令刘维桢、姜玉顺、谭仁芳等军。不分畛域。四面会剿。毋稍松檞。西平等处。偪近应山黄麻一带。何以鄂军并未出境迎击。著官文、郑敦谨、严檄成大吉等军。迅速赴豫会剿。仍一面严守本境。毋令贼踪窜入。不得再事玩延。刘铭传一军。业经曾国藩饬令赴豫。著该大臣即檄其迅赴确山。与豫省马德昭、蒋希夷等军合力夹击。务将赖牛等匪股歼除。湖北巡抚李鹤年到任需时。郑敦谨未卸任以前。所有鄂省军务。仍当认真筹画布置。不得存五日京兆之见。将此由六百里各谕令知之。　　

○乙亥。谕内阁、前据阎敬铭奏审明已革副都统成保、已革总兵郭宝昌、不顾主将。分别定拟罪名。当经降旨交刑部速议具奏。兹据刑部奏称、该革员等随同僧格林沁带兵剿贼。虽均无临阵逃溃情事。惟成保充当翼长。被贼围困之际。置主帅于不顾。厥罪较重。应比依官军临阵先退者斩监候律。拟斩监候。郭宝昌所带步队。前后开路接应。不能兼顾主帅。且身受矛伤。情罪有闲。应酌减一等。拟发新疆效力赎罪。该革员俱系二品大员。仍请旨遵行等语。成保著照部议斩监候。解部监禁。入于朝审办理。郭宝昌著照部议发往新疆效力赎罪。　　

○谕军机大臣等、张亮基奏、逆匪窜扑思州等城。均经兵练击退。并沥陈黔省夷情。及劳崇光随带林自清赴滇各摺片。苗教各匪。阑入思州府境。攻扑城垣。经知府梁金诰等督兵击败。贼非退归铺田。其荆竹园教匪。纠众攻扑石阡府城。亦经署知府田宗超等督练击退。殪贼数百名。龙泉县知县李廷璧等督率绅团。将围扑龙泉之贼击败。剿办均尚得手。著张亮基督饬思州石阡在事文武。激励兵练。妥筹防剿。并令龙泉令迅将彰教坝踞匪悉数歼除。毋稍延缓。张亮基所陈黔省夷务。亦属实在情形。该署抚惟当斟酌机宜。固不可与之为难。亦不必过于迁就。总以不激不随。为维持大局之计。劳崇光叠经降旨催令赴滇。为时已久。并未见该督覆奏一字。不知是何肺腑。本日张亮基摺内。有劳崇光现将赴滇未及会衔等语。是该督尚无起程确期。实属任竟玩延。不以国事为重。著即懔遵前旨。迅速赴滇。不得再有迁延。致千重咎。林自清从前在滇滋事。带练赴川。经张亮基设法遣散。甫就钤束。劳崇光此次赴滇。黔省岂无可用之人。何以必欲随带该员。以贻滇人之祸。颠倒谬妄。实堪痛恨。林自清著不准劳崇光檄调随营。仍交张亮基严加管束。傥劳崇光仍敢阳奉阴违。视谕旨如弁髦。惟有执法从事。决不宽贷。将此由六百里各谕令知之。　　

○又谕、本日据张亮基奏、各省历年欠拨黔省军饷铅本等项。开单呈览。请饬分年补还一摺。据称贵州□山戊不□需兵饷铅本等项。无不仰给邻封。自咸丰四年杨逆倡乱。各省拨款概停。所入□山戊不□减百余万。而防剿之需□山戊不□增。屡经奏请拨款。奉旨严催。仍属毫无实际。仅赖湖南劝捐一项。苟延旦夕。本年粮价陡昂。数倍于前。又值防剿吃紧。练费军火。在在均须筹备。即湖南四川偶拨一二万两。亦属杯水车薪。万难足用。深恐兵溃援绝。贻误大局。查自咸丰三年起。至同治四年止。各省欠解兵饷银八百八十九万三千七百三十两。咸丰四年起。至咸丰九年止。各省欠解军饷银四十三万四千两。咸丰三年起。至咸丰六年止。各省欠解铅本银一百四万八千三百四十两。湖南省欠解文职不敷养廉银及兵粮米价等银十三万五千三百三十二两。统计欠解银一千零五十一万余两。如按月拨解半成。即可得银五十万两。请饬各该省迅即拨解。以济急需各等语。所奏自系实在情形。该省地方瘠若。需饷紧迫。若不赶为筹解。恐军务益形决裂。即著四川湖北湖南广东江西浙江福建山东山西河南陕西各该督抚、暨福州将军、粤海关监督、迅将单开积欠黔省兵饷铅本。及文武不敷养廉兵粮米价等项。分作二十年清款。各照所欠总数。以奉旨之日为始。按年拨还半成。不准稍涉延玩。原单著分别钞给阅看。将此由五百里谕知福州将军、四川湖北湖南广东江西浙江福建山东山西河南陕西各督抚、并传谕粤海关监督知之。　　

○以安徽雉河集解围出力。赏总兵官蒋得遇、李振国、副将刘先文、徐名扬、陈万贵、参将孙洪胜、尤成章、游击周正元、杨安典、李布昭、都司徐思忠、随君廷、巴图鲁名号。总兵官黄秉忠、同知任兰生等花翎。中书钱禄丰等蓝翎。余加衔升叙开复有差。　　

○缓徵顺天宛平县被旱村庄本年额赋。　　

○丙子。谕军机大臣等、恩合奏、匪首投诚。中途邀截夹板。率党径去。请调蒙古王旗官兵。拟留吉林马队。赴昌图招练各摺。徐占一本非被剿穷蹙。其投诚一节朝廷早知其不可深恃。今于中途拆毁夹板。窃看寄谕。捆绑差役。遂向古尼音布等托词回边布置。径率其马队而去。桀骜情形。殊堪发指。恩合尚欲令海盛善言开导。恐狼子野心。断非羁縻所能就范。著恩合等就现有兵力。认真剿办。不准轻率议抚。致堕狡谋。文祥不日带兵出关。著即察看贼情。相机调度。恩合另摺奏、贼至广甯属界。偪近省垣。势甚猖獗。现因京兵未到。派恩科赴边外面见伯彦讷谟祜。将达尔汉王旗所备之马队一千名派员管带。赴奉省西路会合追剿。并令恩科就近于昌图地面。招募练勇数百名协剿。均著照办。各路兵勇渐集。即当密为布置。实力剿洗。不得迁延坐待。致误事机。皂保所带吉林护从兵一百名。著准其留于奉省。交富平阿带领。合队前往西路追剿。以资得力。将此谕知文祥。并由五百里谕令恩合、富平阿知之。　　

○又谕、前据瑞麟等奏、遵旨开导潮郡绅民。按照条约。准英人进城。并据英国领事申称。此次进城。百姓不悦等情各摺片。当交总理各国事务衙门议奏。兹据该衙门奏称、已将此案办成原委。知照前署英国公使威妥玛。旋接该使信函。并录呈该国领事详报一纸。所称百姓鬨闹情形。较瑞麟等所奏尤甚。请仍饬该督等设法办理各等语。洋人进城。本系条约所载。潮州一府。办理已阅六年之久。始有就绪。且于开行设关建造等事。均经委员与该领事议明。概不举行。是此次进城。与该处地方并无干碍。该处绅衿。经瑞麟等剀切晓谕、谅不至率意妄行。不顾大局。一至于此。自系地方刁劣好事之徒。造言生事。殊属不知法纪。仍著瑞麟、郭嵩焘、设法宛转开导。谕以准英人进城。不过为遵奉条约。不准其开行设店等事。实所以保护闾阎。仍一面饬道员张铣等将匿名揭帖之人严拏究办。如该领事仍前狡执。或令其再入潮城一次。惟须办理慎密。必使百姓不逞刁风。洋人亦不长骄气。方为妥善。傥该委员等未能了结。即著瑞麟仍遵前旨。亲往督办。以期速结。傥或迟延。致生他故。必惟瑞麟等是问。将此由六百里各谕令知之。　　

