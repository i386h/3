<!-- { "loadSidebar": true } -->
○又谕、寄谕安徽巡抚李续宜。据胜保奏称李续宜成见太重。与之筹商军事。函牍概置不答。遍贴告示。声言剿苗。以致淮北数百里已定之人心。又形惶惑。并拏获奸细吉学盛与捻匪王老鳌密书。内有楚军暗结张落刑以攻苗练之事。傥该大臣整旅西行。请特＜??闲＞大臣。专办抚苗剿捻事宜。他人不得过问等语。所论甚属偏执。已寄谕胜保。严加训饬。未允所请矣。苗练叛逆之罪。本应痛剿。第其捦献陈逆。似有畏惧之意。予以免罪。冀其自新。若该练仍复首鼠两端。借助顺之名。阴行叛逆之计。非独仅予免罪。不能因此置之不问。即开复原官后。亦岂能容其肆行无忌。该抚身任皖疆。于苗沛霖后来之向背顺逆。亦当待以平心。随时酌办。总不当豫存成见。张落刑逆迹昭著。何以楚军有句结剿苗之举。是否实有其事。即著据实具奏。该抚于抵颍后。将该处情形。并胜保办理是否妥协之处。迅速密陈。剿办捻匪。应如何次第办理。并著妥筹具奏。该抚总当以地方为重。断不可稍存推诿之见。朝廷办理庶事。一秉大公。毫无成见。若因胜保身为统帅。意多迁就。不据实陈奏。转失委任之意。咎有攸归矣。将此由六百里密谕知之。　　

○又谕、郑元善奏、移扎汝甯。督军南剿。遵饬杨飞熊由河陕迎击雒南粤匪各摺片。豫省阌乡卢氏一带。毗连秦中雒南等处。该抚令杨飞熊扼截西北要隘。自系力筹屏蔽。惟陕兵单薄。待援孔亟。前据官文等已饬何绍彩一军。赴郧阳相机进剿。著郑元善迅速探明。楚军如已入陕。杨飞熊一军。即可扼守西北。以断窜贼往来之路。断不可任令贼踪阑入晋省。以期力保完善。如楚军尚未入陕。则事机甚紧。即著仍遵前旨。饬令杨飞熊星速入陕。毋徒以扼要为词。致同株守。其豫省西北要隘。即须另＜?扌东＞劲兵扼扎。正在寄谕闲。据托明阿等驰奏山阳被陷。贼势猖獗。著郑元善严催杨飞熊、赶紧督带所部。迅赴西安会剿。毋稍稽迟。将此由六百里加紧谕令知之。　　

○又谕、本日据托明阿等奏称、商州棣花镇之贼。分窜雒南山阳。雒南虽已解围。山阳城池被陷。请饬催楚豫援兵等语。山阳与郧阳连界。若何绍彩所部就近进剿。最为近便。即著官文等催令前往。毋许迟误。多隆阿自克复庐郡后。淮南无事可办。若移缓就急。统带兵勇。迅速入关。与楚军夹击。该逆必望风窜遁。剿灭不须时日。该将军仍回皖省。剿办粤逆。亦不至误事机。著多隆阿酌带所部。迅速驰赴陕省。督办军务。总兵雷正绾现在该将军营中。即著带同前往。其余留皖兵勇。即咨李续宜统带调度。汉中窜匪未灭。而兵勇颇多。前据瑛棨等奏保曹澍钟督办。该抚巧滑性成。岂能胜此重任。著骆秉章迅催毛震寿、带兵前赴汉中。总统诸军。迅埽贼氛。毋再延缓。谅该大臣等公忠素著。必能权衡缓急。用慰西顾之忧。将此由六百里加紧各谕令知之。　　

○四川总督骆秉章奏、川省军务未平。请将本年恩科乡试展缓举行。从之。　　

○补行咸丰九年大计。江西卓异官八员。福建六员。湖北四员。陕西九员。四川十二员。热河一员。议叙如例。　　

○予安徽田中集等处阵亡参领巴淩阿、防御吉敦布、知州张杏林等、祭葬世职。　　

○予河南白杨树等处阵亡佐领塔克什哈、千总李全兴等、祭葬世职加等。　　

○甲申。以甘澍优沾。遣恭亲王奕?诣大高殿。恭代行礼报谢。并诣时应宫。惇亲王奕誴诣宣仁庙。钟郡王奕詥诣凝和庙。孚郡王奕譓诣昭显庙。惠亲王绵愉诣觉生寺。贝勒奕劻诣黑龙潭。拈香。　　

○孝诚仁皇后忌辰。遣官祭景陵。　　

○谕议政王军机大臣等、官文等奏、请饬雷正绾赴陕。并提调陕军各摺片。所筹机宜。与昨寄谕旨。适相吻合。现在陕省军情。甚关紧要。著官文即遵前旨。速饬多隆阿迅率所部。驰赴陕省。所称该将军等随带楚营口粮。欠数过多。恐以筹给耽延时日。当即寄谕瑛棨速为量力筹拨。由闲道解赴多隆阿军营。惟多隆阿等断不可因等候陕饷。致误遄行。其行走路途。总以便捷妥速为要。如嫌后路兵单。即著知照皖豫两省防兵。分途防护。至孔广顺现在陕省。责令剿贼。不得不将陕省各军。归其督率。一俟多隆阿等到陕有日。再行明发谕旨。将全陕之军。归其提调。诚以临敌易将。不可不慎。此时仍当责令孔广顺等实力剿办也。多隆阿等何日可以成行。著官文等先行驰奏。以慰廑念。将此由六百里加紧谕令知之。　　

○又谕、昨因庐郡克复。皖省兵力有余。已谕令多隆阿分带楚军。驰援陕省。并谕令总兵雷正绾随同赴陕。惟楚营口粮。积欠过多待饷孔殷。瑛棨务宜筹拨饷银。派委妥员。由闲道迅解多隆阿军营。以利遄行。该抚仍宜会同托明阿、孔广顺、张芾等、激励兵勇乡团。随时进剿。力埽凶锋。毋得专待援兵。致误事机。将此由六百里加紧谕令知之。　　

○又谕、胜保奏、统筹南北军务轻重情形。请饬多隆阿带兵赴陕援剿一摺。另片奏另＜??闲＞大员。率领颍军。请命贾臻办理长淮以北剿抚事务。仍归该大臣节制各等语。陕西军情紧急。昨已有旨命多隆阿率同雷正绾等迅速援陕。该大臣督饬官兵苗练。进捣蒙亳老巢。军事正在吃紧。若移军而西。恐捻势再张。愈难著手。且苗沛霖练众。非该大臣不能钤辖。现既驻师淮颍。当以驭苗剿捻为已任。必须始终其事。计出万全。方为不负委任。所请以贾臻办理长淮以北剿抚事务。著毋庸议。所称以五月为期。筹办皖捻。该大臣总当存受降如受敌之心。断不可希图了事。率行收抚。仍贻后患。至楚军频年进剿。所向有功。李续宜虽有成见。该大臣惟当破除积习。与之和衷办理。封疆大臣。出自朝廷特＜??闲＞。断不能轻易更调。昨降谕旨甚明。该大臣当敬谨懔遵。毋事哓渎。陕西用兵。需材孔亟。记名总兵潼关协副将黄鸣铎、应饬即行赴任。协同防守。该员前署寿春镇。与苗沛霖不洽。为苗练所拘。该练既已就抚。黄鸣铎系朝廷命官。谅已放回。该员现在何处。向来奏报。何以绝未提及。即著胜保查明。据实速奏。其余安碇信茂林二名。摺报内亦未经提及办法。务须遵照前旨办理。不可含糊。援陕之兵。既据奏称一时未能分拨。即著酌度办理。将此由六百里加紧谕令知之。　　

○命前任云贵总督吴振棫驰赴山西。协同巡抚英桂办理防剿事务。　　

○以热河剿匪出力。予知县善保等加衔升叙有差。　　

○乙酉。上御养心殿。召读卷官入。亲阅定进呈十卷甲第。　　

○谕议政王军机大臣等、徐宗干奏、台湾匪徒滋事。现筹剿办情形一摺。台湾彰化县匪徒戴万生等聚众滋事。前经庆端驰奏。当即寄谕该督抚等督饬文武。实力进剿。兹据徐宗干奏与前情大略相同。所称总兵胡向荣到台未久。恐难得力。曾玉明在台屡立战功。熟悉情形。应令酌带弁兵飞渡。前往督办。升任湖北汉黄德道洪毓琛、为台民攀留。飞檄权署道篆。以资熟手等语。所筹与前寄谕一切。均相符合。即照所拟办理。台地远隔重洋。民情素来浮动。现在彰化失守后。各处匪徒。乘机窃发。风谣四起。自应乘其起事之初。歼渠戮丑。解散胁从。徐宗干前在台湾道任内。剿办各匪。于该处地方情形熟悉。庆端既不在省。该抚身任疆圻。责无旁贷。著即赶紧督饬曾玉明、洪毓琛等、文武兵勇。实力办理。务令克日蒇事。毋致蔓延。护提督石栋所请调回赴浙师船。由鹿港登岸。堵截匪众下窜并该抚所筹将雇募台勇所余经费。尽数留台。支应饷需。及由省局筹备接济。均著照议迅速妥办。闽省官方吏治。弊坏已极。徐宗干经朝廷特＜??闲＞。倚畀方殷。于一切安民察吏。务当埽除积习。次第认真整饬。以副委任。将此由五百里谕令知之。　　

○又谕、明绪奏、接准俄国覆文。请仍照原定条约。查勘地界一摺。俄国查勘地界事宜。既据该国文称、不欲分为两路办理。欲照原定条约。均在塔尔巴哈台会议。自属碍难驳辩。著即照所议妥为办理。惟界址尚未会勘。先行会议互换信约。恐该国欲于口说空虚之中。意存侵占。前由总理各国事务衙门发去地图一张。本日并据常清等奏、复于伊犁库存检出新疆地界图说一张。所载界址甚明。并派员前往蹋勘。似将来办理此事。尚有依据。即著常清迅将伊犁所存之图绘出。分送乌里雅苏台、塔尔巴哈台、以凭核对。并饬知派出之喀尔莽阿、及哈布齐贤等、迅速前往。履勘妥协。务于六月十五日以前。驰赴塔尔巴哈台。听候明谊等会议定界。明谊并即迅赴塔尔巴哈台。会同该国使臣。据图会议。以免参差。如能按照图说。据理剖晰。俾该国无所侵占。然后互换信约。再会俄国使臣。分赴各本境。据图建立界牌鄂博。以昭信守而息争端。将此由六百里各谕令知之。　　

○以浙江衢州守城出力。永广西安县学额三名。　　

○丙戌。赐一甲徐郙、何金寿、温忠翰、三人进士及第。二甲陈彝等七十二人进士出身。三甲李江等一百十八人同进士出身。　　

○谕议政王军机大臣等、前据谭廷襄、遮克敦布、先后驰奏、会匪董执信、李标等、带领马步千余名。句结南捻。自流通集过堤北窜。至曹县境韩集曹楼等处盘踞。另股由东路出巢。何家寨已见边马。恐由萧丰北窜。当经谕令谭廷襄、知照德楞额等实力堵剿。西淩阿马队。准其就近调遣。并谕遮克敦布由东明过河。绕赴曹郡。迎头截剿。毋令遁入水套。其濮范防河。责成王榕吉办理。惟数日以来。未据谭廷襄等续有奏报。风闻滕县已见发逆。边马已至鱼台定陶。连夜火光烛天。系内应之贼同时并起。曹单等县。纷纷告急。直东防兵本单。胜保招降之众。又未能安帖。若再加以南来捻逆。则北路愈形吃重。谭廷襄意存粉饰。奏报每多敷衍。僧格林沁统兵东豫。曹郡距单县甚近。该处情形。该大臣必有闻见。如贼势浩大。即迅速亲统马步全军。由闲道绕出贼前。与谭廷襄等所派之兵。会合截剿。以固北路藩篱。毋为金楼一隅之匪所牵掣。谭廷襄惟当实心剿办。不得以僧格林沁督兵迎剿。稍涉推诿。傥有疏虞。则该抚身任封圻。罪无可逭也。将此由六百里各谕令知之。　　

