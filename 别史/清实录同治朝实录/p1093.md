<!-- { "loadSidebar": true } -->
○成都将军崇实等奏遵查黔省教案赔款。上年议结时。将应拨协饷银两。飞咨各省照数动支。一面饬令该教士持文请领。似无庸再事筹拨。致多轇轕。得旨、著仍遵正月二十三日谕旨。将黔省教案应发银两。除各该省业已付给咨照川省有案外。余银仍由四川筹款垫给。再由各省照数解川。以清款项。　　

○命协办大学士刑部尚书瑞常为大学士。吏部尚书文祥协办大学士。　　

○赏江西等省庚午科乡试年老诣生应见龙等一百十三人举人副榜有差。　　

○己丑。以雨泽未沾。上于大高殿设坛祈祷。亲诣行礼。　　

○遣惇亲王奕誴诣时应宫。恭亲王奕?诣昭显庙。醇郡王奕譞诣宣仁庙。孚郡王奕譓诣凝和庙。睿亲王德长诣觉生寺。豫亲王本格诣黑龙潭。顺承郡王庆恩诣密云县白龙潭。拈香。　　

○庚寅。谕军机大臣等、文盛奏、请赏给军台弁兵银两。并请饬添拨驼马各摺片。察哈尔所属军台官兵。照料征兵及转运粮饷。差务繁多。情形苦累。自应量加调剂。著照文盛所请。每官给银五两。每兵给银三两。共需银五千二百六十两。即由部拨军需项下动用。核实开放。达尔济、车登、所部头二起马队。暂扎哈尔尼敦迤西公布里特地方。经盟长西哩巴咱尔扎普。及乌里雅苏台解到马共四百九十余匹。均皆疲□□穴八又□不堪乘骑。原骑骆驼。亦已大半疲伤。必须添拨应用。前据福济等奏、调拨官厂孳生厂及三盟捐马共一千五百匹。解交达尔济营中。并于四部落再拨骟马一千五百匹。驼一千五百只。解交杜嘎尔行营。现在达尔济收到之马。既皆疲□□穴八又□。其续行解到者。恐亦未必适用。著福济、荣全、锦丕勒多尔济、将前调驼马。务须选择膘健。催令迅速解往。第恐尚属不敷。并著赶紧宽为添拨。俾利军行。如已无可调拨。必须设法雇用。所有乌城饷银。著文盛仍遵前旨。派员分解杜嘎尔军营。顺道带往。或即由杜嘎尔设法雇用。以应急需。并著杜嘎尔将军台需用一切及进剿机宜。随时咨商文盛、福济等、妥筹办理。宣化等处官兵。仍著文盛催令速为部署。克日起程。毋稍迟误。达尔济带兵前进。尚知奋勉。著赏还顶翎。将此由六百里各谕令知之。　　

○调礼部尚书全庆为刑部尚书。工部尚书存诚为礼部尚书。理藩院尚书崇纶为工部尚书。以都察院左都御史灵桂为理藩院尚书。吏部左侍郎皂保为都察院左都御史。　　

○调户部左侍郎魁龄为吏部左侍郎。转户部右侍郎延煦为左侍郎管三库事。调礼部右侍郎桂清为户部右侍郎管钱法堂事。工部左侍郎恩承为礼部右侍郎。未到任前。以内阁学士祥泰署理。转工部右侍郎明善为左侍郎。以镶黄旗蒙古副都统荣禄为工部右侍郎管钱法堂事。　　


大清穆宗继天开运受中居正保大定功圣智诚孝信敏恭宽毅皇帝实录卷之三百七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十年。辛未。三月。辛卯朔。上诣。钟粹宫问慈安皇太后安。长春宫问慈禧皇太后安。至己未皆如之。　　

○壬辰。旌表守正捐躯直隶河开县民李从周妻常氏。　　

○癸巳祭先蚕之神。遣内务府大臣春佑行礼。　　

○谕军机大臣等、前因何琯奏、巴城需饷孔亟。请饬部拨银十万两。派员赴京领解。当经饬令户部议奏。兹据该部奏称、上年议拨巴哈两城饷需。于各省积欠新疆月饷。先行提拨山东银十二万两。河南银十万两。山西银六万两。直隶银二万两。共银三十万两。本年正月。文麟等奏请拨饷。复经议令在前提饷银三十万两内拨用。现在巴里坤请饷。与哈密之案相同。请仍令在前提三十万两内分拨等语。即著照所议。田伊勒屯、何琯、饬令前派守备刘光珍。迅往张家口绥远城两处守候。俟前项解到时。分领银十万两押解回营。至各省应解新疆月饷。自同治五年九月起。截至本年二月止。山东欠解银八十三万两。河南欠解银一百二十一万六千两。山西欠解银四十四万九千两。直隶欠解银十二万五千两。著李鸿章。丁宝桢。何璟。李鹤午。督饬令该藩司。将欠解月饷并前提饷银迅速筹解。不准再行延宕。嗣后月饷。仍当源源解济毋误要需。将此由五百里谕知李鸿章、丁宝桢、何璟、李鹤年、伊勒屯、并传谕何琯知之。　　

○又谕、定安、金顺奏、功克通贵堡。捦获首逆马万选。并办理余匪情形一摺。通贵堡大小两寨。巢坚贼悍。日久负嵎。经金顺会同张曜督率官军。奋勇进剿。攻克巨巢。生捦首逆。实足以寒贼胆而快人心。惟败逃余匪乘闲窜入纳家牐内。该处匪类纳万郭等、复以洗回之说煽惑群情。若遽行进兵。则已无良回势必惊扰。适堕纳万郭等诡谋。金顺现商张曜饬令该处良回。速将藏匿匪众及顽梗不化之徒。勒限悉数驱出就戮。以免株连。所筹尚合机宜。即著该署将军等妥为办理。如果有意窝藏。自外生成。即著金顺会同张曜督兵进剿。毋令滋蔓金顺张曜所部攻坚破垒。劳瘁异常。俟甯夏一带肃清。即可略予休息。以养兵力。该处有无零星回堡。需兵剿办并著定安。金顺。查明具奏将此由五百里各谕令知之。　　

○命大学士瑞常管刑部事。　　

○命前任国子监祭酒章鋆仍在上书房行走。　　

○调正黄旗蒙古副都统广寿为镶红旗满洲副都统。以前任科布多帮办大臣明瑶为正黄旗蒙古副都统。　　

○复甘肃通贵堡阵亡已革副将傅守巽原官。予祭葬世职加等。　　

○甲午。予河南故闽浙总督王懿德入祀乡贤祠。从巡抚李鹤年请也。　　

○丙申。谕军机大臣等、都兴阿等奏、朝鲜拏送犯越流民。解交原籍查办。暨匪民投留慢书各摺片。据称接准朝鲜来咨。本年正月闲。在南浦昌麟岛等处。陆续拏获犯越人众四十二名。船内载有火器火药。又有数百船只。联帆围岛。扬旗轰炮。经岛民守兵捍御。至夜散去察其情形决非寻常捕鱼之辈。所拏人众。籍隶山东文登荣成甯海等处。经都兴阿等提讯。均供实系船只遭风漂泊。并无为匪滋扰情事。现已解回山东省就近查办等语。此起人犯。究竟在何处剽掠所掠何人财物。未据该国声明。所拏船只物件。仅在李幅船内。查有火器火药。据供为护船防贼之用。惟获犯至六起。人数至四十余人。是否安分良民。抑系不法匪类。著丁宝桢认真查讯明确。照例惩办。不得含糊了事。以肃边隶。至沿海奸民出洋滋事。例禁綦严。近乃有船众拘执岛民投留慢书之事。似此任意肆行。渐不长。并著丁宝桢查照朝鲜来文。申明科条。将该省沿海地方。饬属一律稽查。毋令莠民出外。致生事端。其奉省沿海处所著都兴阿等随时严密查禁。此次该国拏送人犯。业交丁宝桢讯明办理。并谕盛京山东整顿海防。著礼部即行知照朝鲜以安藩服。将此谕知礼部、并由四百里谕令都兴阿、清凯、额勒和布、德椿、丁宝桢知之。　　

○又谕、岑毓英奏、攻克徵江府城。捦斩首要各逆并克复江那土城各摺片澂江府城。被贼占踞十有余年。此次经岑毓英督率各营员弁夺据四面城濠。分投开穵地道叠次环攻。于二月初一日。将澂江府城攻克。生捦逆首马和等正法。败逃余匪。摉杀殆尽。全境一律肃清实足以申天讨而快人心。岑毓英督兵剿贼。亲临前敌。克奏肤公。实堪嘉尚。其在事出力文武员弁。即著刘岳昭、岑敏英、查明保奏。候旨施恩。至开化府属之江那地方。久为贼匪坚巢。经署总兵麟志等军先将探南脚侧竜二处攻克。断其掎角乘胜力拔汞那。剿办尚属得手。即著刘岳昭、岑敏英、檄饬张保和等迅将田心茂克贼巢一律攻拔。毋稍稽迟。现在滇省东南各属。渐次底定。此后进兵机宜。及如何规复理之处。并著刘岳昭。岑毓英。斟酌情形。次第筹办岑毓英另片奏、参将邵天贵等烧杀抢掳。目无法纪。已查拏正法等语。军行以纪律为先。骚扰在所必禁。嗣后如有似此不法之员。并著该督抚等一体严惩以肃军律。将此由六百里各谕令知之。　　

○漕运总督张兆栋奏、运河淤垫处多。现筹兴挑并于宿运两汛各筑束水坝一道。邳汛筑挑水坝三道。及黄林庄以下石牐。均拟择要酌修。报闻。又奏、浙江省漕项奏销。请再展限办理。从之。　　

○以大学士朱凤标为会试正考官。工部尚书毛昶熙、都察院左都御史皂保、内阁学士常恩、为副考官。　　

○以礼部尚书万青藜兼署吏部尚书。户部尚书董恂兼署工部尚书。刑部尚书全庆兼署都察院左都御史。刑部右侍郎桑春荣兼户部左侍郎管三库事。兵部右侍郎宝珣兼署刑部左侍郎。　　

○以镶白旗满洲副都统何永安署镶红旗护军统领。镶红旗满洲副都统安住暂署镶黄旗汉军副都统。　　

○予云南澂江阵亡都司杨思润、守备祖大章、千总飞兆雄、把总黄胜海等、祭葬世职加等。　　

○予云南各属阵亡殉难教谕李应绂等绅民妇女三千九百六十二员名口分别旌恤如例。　　

