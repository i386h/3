<!-- { "loadSidebar": true } -->
○又谕、现在云南军务紧急。省城围尚未解。刘岳昭一军。亟须由寻甸等处进攻。以资援救。惟该督所部楚军。向由川省接济饷需。若不敷支应。难保无停兵待饷之虞。著吴棠将刘岳昭所部楚军及果后军月饷。竭力筹措。源源报解。其从前所欠饷银。亦著一并按月搭解。协济滇军。即以保卫蜀境。毋得稍有迟误。将此由五百里谕令知之。　　

○又谕、岑毓英自简任云南巡抚后。观其叠次奏报。似于滇省军务。尚知认真办理。惟省城围尚未解。徵江近及失守。眷怀南服。焦念实深。兹闻上次杨林被陷。百姓死者数千。练头李廷标、何秀林、败回省城。该抚不责其罪。反各赏以四百金。以致人心不服。士卒离畔。此次澂江之变。亦因邵天贵带练骚扰。回民衔恨。句通逆酋马周袭踞郡城。至省坝贼碉。该抚督队攻击。则兵刃齐奋。易以他将。则枪炮皆空。且有练头通贼毁碉分赏随毁随起情事。又闻该抚勒派民捐。至再至三。绅士从中渔利。任意把持。上下交征。百姓咨怨。云南兵连祸结。历有年所。练勇剿贼。原以辅兵力之不足。惟必须严明赏罚。方能令出惟行。不得任用桀骜之徒。贻误大局。至滇饷孔亟。叠经谕令协饷各省赶紧如数筹解。岑毓英惟当撙节动用。不得苛敛民闲。致失人心而腾谤讟。经此次训饬后。该抚务当力图振作。有则改之。无则加勉。以期滇事日有转机。不负委任。如办理一无成效。惟事粉饰弥缝。则朝廷赏功罚罪。自有权衡。毋谓万里外不能洞瞩也。懔之慎之。将此由五百里谕令知之。　　

○两江总督马新贻等奏、署布政使应宝时到任未及三月。请将上年大计仍展缓举行。从之。　　

○以云南鹤丽镇总兵官马如龙为提督。　　

○移江西上饶县县丞于铜塘山。广丰县县丞于大东阬。改为分防县丞。从巡抚刘坤一请也。　　

○以乌兰额尔济招地方击剿窜匪获胜。赏佐领萨淩武花翎。护军校索特诺木等蓝翎。余升叙有差。　　

○壬辰。以记名提督宋国永为云南鹤丽镇总兵官。　　

○追予江苏扬州殉难监生邓缵前、暨道员邓瀛继妻李氏、子心蔚、分别旌恤如例。　　

○追予江苏各属阵亡殉难县丞费璜等绅民妇女三千六百六十一员名口分别旌恤如例。　　

○甲午。孝恭仁皇后忌辰。遣官祭景陵。　　

○谕军机大臣等、吴坤修奏、皖省霍邱县境。向称匪薮。该处与河南固始接壤。近有积匪在交界处所潜藏。时出滋事。亟须掩捕等语。匪徒啸聚。滋扰地方。必当早绝根株。免留后患。吴坤修现已派令张得胜相机摉捕。惟皖豫两省边界毗连。难免此拏彼窜。巡查奸宄。本系地方官专责。著李鹤年、英翰、严饬所属。会同协缉。务将该匪窝巢党与。严密摉拏。尽数歼除。毋令一名漏网。英翰未到任以前。吴坤修仍应随时认真整顿。不得稍涉疏懈。将此谕知李鹤年、英翰、并传谕吴坤修知之。　　

○追予安徽怀远阵亡把总蔡长泰祭葬世职。　　

○追予安徽甯国合门殉难从九品梅鉎、暨家属男妇九员名口分别旌恤如例。　　

○乙未。谕内阁、前因御史袁方城奏、请整饬吏治。当经谕令军务肃清省分。遇有获案要犯。仍照旧章。详由该管上司覆核办理。以重人命。兹据曾国藩奏、直隶军务虽已肃清。而各匪余孽尚多。凶悍性成。最易煽动。必应迅速严办。若令地方官于拏获匪犯后。仍照例勘转。不特使犷悍之徒。久稽显戮。且羁禁解审。万一疏虞。转致凶犯漏网。请仍照奏定章程办理等语。自系为除暴安良消患未萌起见。著照所请。嗣后直隶省拏获枭匪土匪扰害乡里、横行抢劫、勒索赀财者。以及骑马持械、倚强肆掠、凶暴众著者。降捻游勇聚党夥劫者。仍照历次奏定章程。由地方官审讯明确。禀明督抚。批饬该管府州亲往覆讯后。即行就地正法。其临时拒捕者。格杀勿论。以戢奸宄而儆凶顽。一俟盗贼衰息。即照旧章办理。至山东河南两省。与直隶壤地相连。情形相近。著各该抚一体照办。　　

○谕军机大臣等、前因德英奏、筹办赴甘马队军装战马。恳请速拨银两。当交户部速议具奏。兹据奏称、此次黑龙江挑选马队。前赴甘肃军营。应需整装银两。既据该署将军援照成案。暂向铺商借垫给发。自应速为拨给。拟即在河南己巳年应徵地丁银内。拨给银一万一千六百三十六两七钱九分六厘。解交奉天省城。转发黑龙江归款等语。著李鹤年按照该部议拨数目。赶紧解赴奉天。并著都兴阿等接到河南饷银。即行派员解往黑龙江交纳。不得迟误。德英于此项饷银到时。即著归还前款。至前项核借银两。并著俟凯撤时。即在各官兵等应领俸饷内照数扣还。以符定制。将此各谕令知之。　　

○直隶总督曾国藩奏、筹议练军事宜。请参用练勇之法。一、文法宜简。一、事权宜专。一、情意宜洽。每哨仍以十人为队。并另立马队营。不今杂于步队之内。仍由部添拨月饷二万两。下部议。从之。　　

○丙申。谕内阁、左宗棠奏、官军摉捕各匪净尽。陕境肃清一摺。陕西官军。自埽平董志原回巢后。各路匪徒。仍复暗相句结。肆行劫掠。经提督郭宝昌、刘松山等、派兵摉捕。斩获甚多。云岩镇巨逆袁大魁、窜至保安县属之老岩窑。凭险结寨。经道员魏光焘、提督刘端冕等、率兵攻剿。歼毙逆首袁大魁及贼目多名。余匪悉数埽除。各处匪类。亦经官兵摉捕净尽。榆绥延鄜各属。一律肃清。剿办尚为得手。惟陕西频年叠遭兵燹。此时逆匪虽经剿净。而游勇土匪。仍恐易滋啸聚。且各属地方赈抚穷黎。安插人众。在在均关紧要。左宗棠现在振旅西征。所有陕省善后各事宜。刘典责无旁贷。即著悉心筹画。妥为经理。以期毋负委任。　　

○又谕、左宗棠奏、遴员署理府州县各缺。请勿拘成例一摺。甘肃庆阳一带地方。甫经收复。办理赈垦抚辑事宜。均关紧要。该督遴才委任。自系为地择人。所有庆阳府知府各缺。著准其以升用直隶州知州翁健等署理。嗣后陕甘两省委署各缺。著该督抚等斟酌情形。变通办理。总期有益地方。毋得滥行委用。傥该员等于地方事务。未能措置裕如。著即随时撤参。毋稍迁就。　　

○谕军机大臣等、都兴阿、恩锡奏、遵旨会派委员。同礼部主事张元益出边敬谨查勘。并将张元益所递图说呈览一摺。奉天边门外。附近陵寝。风水禁地。关系紧要。业经该将军等先后会派协领各员。同该主事驰抵沿边各处。敬谨查勘。所有应行查禁之处。即著照该主事等所定界址标记。永远封禁。其无业游民。搭盖窝棚五处。开种零星地亩。并著该将军等知照该城守尉。出示晓谕。勒限三个月。将该游民尽行驱逐。俾赶紧迁移。另谋生计。毋许潜匿。其叆阳鹼厂旺清三边门外。著该将军等迅饬该委员等逐段细查。俟查毕。再行妥拟章程具奏。图留中。将此各谕令知之。　　

○又谕、左宗棠奏、陕境肃清。驰赴泾州。及甘省窘迫情形。并遵旨覆陈各摺片。陕西土回各匪。叠经官军剿办。全境肃清。本日已明降谕旨宣示。其老岩窑出力员弁人等、著准其择尤汇案请奖。董幅详等倡乱多年。现以穷蹙投诚。难保不心怀叵测。左宗棠赴甘在即。应如何妥为安插毋滋事端之处。仍著悉心筹画。交刘典妥为办理。所陈刘松山等军分路前进。马德顺等马步各军暂驻灵台。以策应南北两路。均合机宜。即著督饬诸军。整旅遄征。迅图埽荡。该大臣抵泾州后。即祗受督篆任事。以一事权。陕西征兵尽出。金顺现赴乌喇磴口等处。该大臣势难兼顾北路。著即会同定安、金顺、规度情形。饬令宋庆、张曜两军。合力堵剿。郭宝昌一军。向与刘松山合力剿贼。均称得力。现在应否会合刘松山军截剿甯灵之贼。著左宗棠酌核办理。该大臣奏称、宋庆、张曜、郭宝昌三军。各减营数。则饷足而军愈精。所筹不为无见。其应否裁减之处。即著定安、金顺、会商宋庆、张曜、妥筹办法。其郭宝昌营勇。著左宗棠饬知该提督精为遴选。以收饱腾实效。所有该三营饷需。已谕知李鹤年、英翰、吴坤修、照旧按月批解。甘饷现值奇绌。未便多容客军。所奏亦系实情。潘鼎新、陈湜两军。已分饬李鸿章等分别遣撤。并令该员等于撤勇后。各赴该大臣军营。听候差遣。至游击周钦辉等被杀一案。仍著会同刘典确切查明。按律惩办。该大臣入甘后。务将军事吏治。悉心整顿。以维大局。边外情形何似。定安等务当懔遵前旨。督饬德昌等分投追击。以靖边氛。将此由六百里各谕令知之。　　

○又谕、左宗棠奏、陕甘饷绌。请停止陈湜带勇赴陕。并河东盐务解款积压等语。前因郑敦谨奏、已革臬司陈湜办理河防。尚知愧奋。恳予免罪。当经降旨暂免发遣。饬令带勇赴左宗棠军营。差遣委用。兹览左宗棠所奏。陕甘饷项支绌。自系实在情形。陈湜所部勇丁。即著毋庸赴陕。由郑敦谨督饬该革员。将欠饷清算筹给。严饬陈湜自行带领此项勇丁回湘。酌留亲勇数百名。余悉妥为遣撤。俟撤勇事竣。仍饬赴左宗棠军营差委。效力赎罪。该革员带勇起程时。著该署抚派委文武大员。弹压出境。毋任滋事。至经过之河南湖北各地方。著李鸿章、郭柏荫、李鹤年、严密稽查。傥沿途逗遛骚扰。即惟陈湜是问。并著刘昆于该革员带勇抵籍后。严饬妥为安置。毋任滋生事端。左宗棠所称河东盐务库款。现存五十余万两。该道李庆翱、于乙年始解甲纲。递年积压。鹾务废弛。以致甘饷涸绝。并称该道鄙诈成性。惟解钻营等语。著郑敦谨确切查明道库现存及业经批解实数。并该道有无劣迹之处。一并详悉具奏。毋稍徇隐。将此由五百里各谕令知之。　　

○又谕、山东布政使潘鼎新、前经谕令带勇赴陕。随同剿匪。兹据左宗棠奏称、陕甘饷事窘迫。各路兵勇过多。势难支持。请将各军分别裁撤等语。潘鼎新所部勇丁。即著李鸿章、丁宝桢、英翰、吴坤修、传知该藩司妥为遣散。并著潘鼎新于兵勇遣散后。仍前赴左宗棠军营。听候差遣。该藩司所撤之勇。籍隶安徽者多。遣撤后。并著英翰、吴坤修、饬属妥为安插。毋任滋生事端。将此由五百里谕知李鸿章、丁宝桢、英翰、并传谕吴坤修知之。　　

