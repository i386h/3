<!-- { "loadSidebar": true } -->
○丙午。谕军机大臣等、马新贻奏、浙省积欠云贵两省兵饷。拟请分别新旧。按年带解。及劝捐抵饷一摺。滇黔两省。军事孔棘。待饷均殷。既据马新贻筹定数目。即著按照所议。源源措解。以应急需。至所称云贵距浙较远。路多梗阻。委解颇难。黔省既有委员来浙劝捐。其月饬即发交该委员汇解。以归＜??闲＞易。即著张亮基饬令该委员查照办理。其应解滇饷。或由该省派员来浙领解。或解存邻省藩库。遇便搭解。著劳崇光斟酌情形。先期议定。知会马新贻照办。庶免迟误。将此由五百里各谕令知之。　　

○又谕、李瀚章奏、剿办铜仁教匪。大获胜仗。现拟合力进剿一摺。贵州铜仁教匪。经总兵周洪印督军进剿。即向沙坝场窜去。另股窜入松桃属境。窥伺楚边。经周洪印于亢金盘陀等处。豫设伏兵。诱贼深入。歼毙贼匪数千。该匪向思南印江奔窜。铜境肃清。而清台各匪又复蠢动。亟应分投剿洗。此时兆琛李元度等军。计已分扎镇远铜仁。即著李瀚章严饬周洪印整顿队伍。由天柱进兵。与该两军联络声势。攻剿清江台拱苗匪。尽埽贼氛。肃清边境。其逃窜思南印江三元团坉寨各匪。并著兆琛督率兵弁。设法摉捕。毋任漏网。李瀚章另片奏请赏还李元度原衔顶带等语。著俟该革员立功后。再行奏请。将此由五百里谕知李瀚章、并传谕兆琛知之。　　

○浙江巡抚马新贻奏、遵查浙江月协甘饷二万两。闽饷十四万两现将协闽一款。奏明停止。移为海塘之用。惟甘肃军务正紧。不能不兼筹并顾。拟自本年六月为始。添拨银三万两。共五万两。按月解运。下部知之。　　

○举行本年大计。直隶卓异官二十八员。浮躁官二员。罢软官一员。才力不及官三员。年老官三员。湖北卓异官八员。罢软官二员。年老官四员。湖南卓异官八员。不谨官二员。浮躁官六员。罢软官一员。才力不及官二员。年老官二员。山西卓异官十二员。浮躁官二员。才力不及官一员。年老官三员。四川卓异官十二员。不谨官八员。浮躁官四员。罢软官一员。才力不及官一员。年老官二员。广东卓异官九员。不谨官二员。浮躁官二员。罢软官二员。才力不及官二员。有疾官一员。年老官六员。分别议叙处分如例。　　

○予山东昌邑阵亡殉难副贡生王元栋等绅民妇女五千五百三十一名口分别旌恤如例。　　

○予陕西沔县殉难幕友候选知县姚文翰祭葬世职。　　

○丁未。上复诣大高殿祈雨行礼。　　

○遣惇亲王奕誴诣时应宫。恭亲王奕?诣昭显庙。钟郡王奕詥诣宣仁庙。孚郡王奕譓诣凝和庙。拈香。　　

○谕内阁、著于本月二十五日在保和殿考试翰詹。徐桐、翁同和、均著无庸与考。　　

○谕军机大臣等、吴棠奏、逆股先后东穷淮徐。布置防剿情形一摺。任柱股匪。由东省阑入徐郡。分屯邳州宿迁睢甯境内。掳胁丁壮。攻掠圩寨。游骑直抵桃源。经吴棠调拨水陆兵勇。分防布置。并饬姚广武督军趋赴旧邳。将扑圩悍贼击退。该逆全股由泗州窜去。其张总愚赖汶洸各股。由单县南窜丰砀境内。并由沛县张家寨攻扑湖团。经刘松山一军击退。现仍屯踞丰砀之交。此次捻股。先后悉锐东趋。意在抢渡运河。蔓延清淮腹地。虽经吴棠添募兵勇。分拨成子河及旧邳洋河集等处扼扎。惟贼势太众。深恐兵单地广。防不胜防。该漕督务宜督饬所部将士。力扼河防。以固清淮门户。并著曾国藩赶紧催令刘铭传等军。星夜前进。跟踪紧蹑。会同吴棠派出防军。奋力夹击。毋任该匪扰及完善地方。总兵刘士奇所部七营。现在东坝定埠等处分扎。即著李鸿章迅速饬令拔营渡江。驰赴清淮。听候吴棠调遣。江南现在安谧。此外如有可调之兵。并著李鸿章赶紧调援江北。以厚兵力。任逆一股。现已分扰州。皖境盱眙灵宿一带。均须戒严。乔松年当拨兵严扼东北。选派得力将士。越境迎剿。不可稍分畛域。归德一带。与徐境毗连。更虞滋蔓。著李鹤年派拨重兵。相机堵剿。毋任贼踪西窜。致豫省腹地。又被蹂躏。现在捻匪均聚江皖之交。曾国藩务当统筹全局。调拨各路兵将。四面兜围。使该逆不出吾网罗之外。剿办当易于措手也。将此由六百里谕令知之。　　

○戊申。谕内阁、前因马贼阑入吉林伯都讷双城堡。署将军德英、署副都统富尔荪、未能先事豫防。将该署将军等交部议处。复因阿勒楚喀拉林等处。相继失陷。又将该署将军等交部严加议处。叠经兵部议奏、请将该革等照例革职。并请饬部照章议罪等语。德英、富尔荪、于所属地方。任令贼踪窜扰。本有应得之咎。惟念伯都讷等处。业经官军收复。德英防守吉林省城。筹饷筹兵。尚无贻误。富尔荪督兵剿贼。屡获胜仗。不无微劳足录。德英富尔荪均著加恩改为革职留任。免其治罪。　　

○谕军机大臣等、富明阿奏、剿贼获胜。并拟出省督师一摺。李半疯股匪。窜过江东一带。经富尔荪等会击于关家大桥。毙贼甚夥。该逆由楚家沟分两股窜逸。其窜西南一股。经官军歼毙净尽。其一股二百余名。窜上黑瞎子冈。复经击毙一百余名。余匪扑过涧北。著富明阿即饬营总乌里布跟踪追剿。务将败残之匪。迅速歼除。毋令死灰复炽。此时北路渐次肃清。西路贼氛未靖。富尔荪业已回任。富明阿拟即出省督师。清理围场。实为现在要著。惟该处毗连奉省。此剿彼窜。贼之惯技。非两省合力夹击。势难净绝根株。著文祥、福兴、都兴阿、酌拨马步劲兵。与吉省之军。定期入山会剿。将山内山外贼匪。实力摉捕。为一劳永逸之计。文祥福兴已将回京。都兴阿接办奉省军务。责无旁贷。著将会剿事宜。妥筹调度。毋得稍分畛域。致贻后患。将此由五百里各谕令知之。　　

○吏部议覆热河都统麒庆奏请变通热河州县调补旧例。拟请嗣后滦平丰甯二县。定为一调一补。轮应调缺出。由该都统会同直隶总督于现任理事抚民各同知通判及满汉州县。一体拣调。轮应补缺出。即以热河拣发州县按名酌补。其平泉建昌赤峰朝阳四州县缺出。先于滦平丰甯二县内拣调。如俱不堪调。再于现任抚民同知通判内曾经署理州县及满汉州县内请调。如再无可调之员。则委拣发州县试署一年。果能胜任准请实授。从之。　　

○以吉林剿贼获胜予已革副都统吉拉明阿以协领补用。赏营总乌里布巴图鲁名号。　　

○己酉。军机大臣等、文祥等奏、分别撤留兵勇。并起程回京日期一摺。文祥等督剿奉省马贼。数月以来。歼除逆匪几尽。西北两路地方。均已安谧。惟东北尚有股匪三百余名。窜出凤凰门外。该大臣等现饬刘景芳等剿办。此外并无成股之匪。第恐大兵一撤。围场内藏匿余匪。复经窜出。句结伏莽为患地方。又将色尔固善等所统马步兵勇三千四百余员名留于奉省。交都兴阿调遣。所筹均属周妥。都兴阿身任将军。责无旁贷。著将余匪认真摉捕。以期净绝根株。文祥等所留之双德等。均交都兴阿差委。俟摉捕余匪一律完竣。再将文祥等所留兵弁。分起撤令归伍。另片奏、博崇武所带二起马队营总委参领玉山、委防御如福、由吉林拔队回奉之时。扬言调赴湖北剿贼。该兵等思恋乡土。纷纷逃散。玉山等乘势抢去旗纛等件。计逃散官弁十二员名。兵丁一百三十八名。旋在吉林呈递匿名揭帖。捏称久不发饷。各思回家。请饬访拏分别惩办等语。玉山等散布谣言。惑乱军心。以致纷纷逃散。实属大干军律。著富明阿严密访拏。将玉山如福二员。押解奉省。交都兴阿讯明后。即行正法。其余潜逃之官弁十员。兵丁一百三十八名。催令迅速归队。量予责罚。以肃营规。将此由五百里各谕令知之。　　

○以太仆寺卿刘昆为内阁学士兼礼部侍郎衔。太常寺卿鲍源深为大理寺卿。詹事府少詹事王祖培为詹事。　　

○予奉天阵亡殉难佐领升禄等官弁妇女四百十八员名口分别旌恤如例。　　

○庚戌。谕内阁、理藩院奏、乌淩阿蒙恩赏还公爵。请旨遵行一摺。乌淩阿新授之公爵。著作为恩封。其德木齐扎布所袭之贝勒。著仍作为色楞所立之爵。　　

○谕军机大臣等、新授湖南按察使李廷樟、昨日到京召见。奏对之际。两耳稍觉重听。察其精神尚好。该员到任后。于一切地方公事。能否不至贻误。著李瀚章随时察看具奏。将此谕令知之。寻奏、遵查李廷樟莅任后。公事尚无贻误。仍当随时察看。报闻。　　

○又谕、传谕护山西巡抚王榕吉。有人奏、风闻山西绛县知县陈怀璋、劣迹多端。声名狼藉。擅加钱粮。虚冒勇数。同治四年九月间。因加徵派捐。先后被人控告有案。又讳城工为练费。讳加徵派捐为均亩摊钱。且在衙署之外。开设倾销银炉。暗地令从九品衔王人麟经理其事。以典史王万选为腹心。并与武生史仰生、千总衔王丙午等、出入句通。上夺下剥。民心久为解体等语。绛县界连垣曲。密迩河防。所参陈怀璋贪劣各情。如果属实。于防务大有关碍。著王榕吉按照所参各节。严密查明。据实具奏。原摺著钞给阅看。　　

○引见刑部候补郎中袁保庆。得旨、著以知府发往山东补用。　　

○以礼部左侍郎察杭阿署户部左侍郎管三库事。　　

○予山东莒州等处殉难举人姜毓杰等绅民妇女五百四十七名口分别旌恤如例。并予建祠。　　

○予河南各属阵亡殉难官弁兵勇一千六百四十九员名口分别旌恤如例。　　

