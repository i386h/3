<!-- { "loadSidebar": true } -->
○又谕、广东省历年动用军需。数至一千余万。经户部屡次奏催。该督抚竟视为具文。并不依限造报。又未将经手各员据实参办。似此任意延宕。难保非瞻徇情面。豫为冒滥地步。所有广东省总督、巡抚、应任现任各司道、及承办印委各员。著吏部即行查取职名。分别严议议处。以为玩视军需者戒。并著劳崇光、耆龄、将该省自防剿之日起。一切调派兵勇起截日期。及支发粮饷动用款目。统限于接到部文后。三个月内。核实报销。并将捐输厘金收支总册。随同送部查核。傥仍不知振作。任意玩延。即著该部严行参处。　　

○以湖南捐输军饷。永广乡试中额三名。长沙府学额十名。黔阳县四名。益阳、澧、二州县各三名。甯乡、衡山、祁阳、新化、武冈、武陵、龙阳、七州县各二名。湘乡、攸、安化、清泉、邵阳、沅陵、永顺、芷江、桂东、靖、会同、慈利、十二州县各一名。　　

○丁丑。谕内阁、翰林院应行保送御史。现在合例应保者。人数无多。著将从前曾经保送未经记名各员。与应行保送之员。一体保送。　　

○戊寅。谕内阁、刘长佑奏、水陆官军克复浔州府城一摺。广西浔州逆匪。经刘长佑调派水陆各军会合进剿。七月初八日。匪众由塔脚田陇来扑。副将王月亮等督兵迎击。歼贼千余名。初九日。复分扑各营。被官军歼毙七百余名。次日复杀贼千余名。该逆复于乌江口筑垒六座。阻我进路。总兵李扬升率水师来会。十四日。蒋益澧亲督各军进击。李扬升亦督舟师力战。逆艇大小四百余□舟穸□□悉被焚毁。逃匪复被团练捦斩净尽。各垒悉行平毁。十六日。官军直抵浔州城下。该逆开城欲遁。兵勇乘势功扑。贼尸枕藉。即将府城克复。办理甚为得手。仍著刘长佑督饬各军乘胜摉捕。务将首逆陈开速行拏获。毋任漏网。　　

○又谕、刘长佑奏、革员带勇出力。恳恩免罪开复等语。已革守备王东林。前因在营逃走。奉旨即行正法。嗣因带勇投营。充当前敌。奉旨暂缓正法。交蒋益澧差遣。兹据该抚奏称、该革员遇敌冲锋。此次克复浔州。首先登城杀贼。尚知愧奋。王东林著免其治罪。仍留军营效力。所请开复原官之处。著俟续有劳绩。再行保奏。　　

○以击退广西贺县贼匪。并捐助船炮。予广东道员罗勋以盐运使＜??闲＞放。　　

○以克复广西浔州府城。赏按察使蒋益澧、道员刘坤一、一品封典。总兵官李扬升、参将何万华、游击李正植、巴图鲁名号。同知衔知县吴作梁等花翎。余加衔升叙有差。予阵亡游击王佐朝、守备张先富等、祭葬世职。　　

○己卯。世宗宪皇帝忌辰。遣官祭泰陵。　　

○谕内阁、现在京察一等记名道府人员。将次用竣。所有咸丰八年京察一等。覆带未经记名。并遇有事故未经覆带各员。著该部院堂官出具切实考语。由吏部开单具奏。　　

○又谕、谭廷襄奏、查明接递摺报漏填传牌之知县。请交部议处一摺。山东代理郯城县知县顾桢等、接递副都统德楞额等摺报。因前站绕道递送。即不照例于传牌内填注时日。实有应得之咎。代理郯城县知县顾桢、前署泰安县知县方振业、前署兰山县知县程绳武、沂水县知县葛恩荣、蒙阴县知县王成谦、新奉县知县徐用熙、前署长清县知县钟英、代理齐河县知县李均、前署禹城县知县陈名杰、署平原县知县韩光鼎、均著交部议处。　　

○以山东省城击退捻匪。赏营总乌尔贡扎布巴图鲁名号。守备金国宝等花翎。余升叙有差。　　

○以擅离职守。暨取巧规避。革山东游击崔万盛职。守备雷振海勒令休致。　　

○庚辰。谕内阁、崇实奏、松潘番情反覆。派员前往相机剿办一摺。松潘逆番占踞要隘。时扑厅城。总兵联昌、及同知张中寅、督率兵团守御。逆番因攻扑不能得手。邀请喇嘛代陈情愿投诚。该总兵因腹地军务吃紧。乘机招抚。该番乘各喇嘛搬运犒赏茶包之隙。由东北两门扑入焚杀。该总兵及张中寅分门堵御。众寡不敌。张中寅于东门督队。手刃数贼。立时阵亡。镇应衙署悉被焚烧。张中寅全家殉难。联昌家属亦皆被害。逆番戕官踞城。殊堪痛恨。著骆乘章督饬联昌及副将奎林等调募兵勇。扼要堵剿。务将番众悉数歼除。克复松潘厅城。毋稍延缓。同知张中寅、著骆秉章查明请恤。该城文武下落。著一并查明具奏。　　

○辛巳。谕内阁、吏部奏、知县就近起复。与奏定章程不符等语。甘肃即用知县尹泗丁忧。有籍可归。例应回籍补行穿孝。乐斌奏请令该员就近起复之处。应毋庸议。前据该部奏、四川试用道桂荣丁忧。署四川总督崇实奏请就近在川起复。系属违例。奏请议处。并将桂荣一并议处。此次乐斌奏请尹泗就近起复。事同一律。何以办理两歧。其中有无区别。著该部详查具奏。寻奏、查尹泗丁忧后。经该督奏留随营。与桂荣无故逗遛者不同。是以于奏请就近起复。仅予议驳。报闻。　　

○又谕、成琦等奏、请将延不交纳兵米之千总惩办等语。山东济前帮千总李翰元于应交十年分东陵兵米。抵通后并不赶紧兑交。率以不堪呈验为词。任意枝梧。显系无米可交。饰词搪塞。著谭廷襄查明该千总领运上年兵米。如有沿途折卖情弊。即著从严究办。其应交米石。勒令赶紧完交。毋许延误。　　

○又谕、前据曾国藩奏、克复安庆省城。当经谕令官文等将详细情形查明具奏。本日据官文、曾国藩等奏、攻剿详细情形。并将劳绩最著各员。开单呈览。安庆闱师。自七月初十等日。毁平城外石垒后。十三日。道员曾国荃复攻破北门外石垒二座。逆贼陈玉城纠党四五万人。于毛岭十里铺一带。筑垒四十余座。二十日。窜扑官军后濠。我军不动声色。俟其偪近。枪炮轰击。毙贼无数。二十二日。贼匪倾巢来仆。我军三面夹击。歼毙悍贼三千余人。其窜扑西路长濠之贼。亦于二十三至二十八等日。击毙无算。二十九日夜。贼以划船运米入城。悉被官军截击败遁。城贼伪梁天福送炮出城。复被击淹毙。三十日。官军开穵地道已成。五更火发。轰开北门城垣。水陆官军分路攻入。城贼悉被捦斩净尽。遂于八月初一日卯刻。克复城池。安庆省城被陷九载。楚军由九江进攻。水陆合围。逆首陈玉城叠次纠党来援。均经官军协力击退。城破之日。被歼及溺毙贼匪。至一万六千余名。钦差大臣大学士湖广总督官文、钦差大臣两江总督曾国藩、调度有方。均堪嘉尚。官文著加恩赏加太子太保衔。曾国藩著加恩赏加太子少保衔。湖北巡抚胡林翼、首先画策。身亲督剿。厥功甚伟。著加恩赏加太子太保衔。并赏给骑都尉世职。安徽巡抚李续宜、前经随同筹办。著加恩赏穿黄马褂。福建水师提督杨载福、福州副都统多隆阿、叠著战功。均著加恩赏给云骑尉世职。官文等另片奏、曾国荃等于围攻安庆。智勇兼施。恳恩鼓励等语。道员曾国荃、著赏加布政使衔。以按察使记名遇缺提奏。并加恩赏穿黄马褂。以示优奖。　　

○又谕、田兴恕奏、查明接递摺报地方各官。并非无故迟延。并请将斋送迟误之都司严议一摺。田兴恕军营。与贵筑县皇华驿近在咫尺。都司刘金龙赍送该大臣六百里加紧摺件。迟逾一时之久。始行到站。实属有心玩误。候补都司刘金龙、著交部严加议处。其黔西州等处各台站。系因道梗绕行。未能依限驰递。所有各该员迟延之处。均著免其议处。　　

○谕军机大臣等、前谕骆秉章等查明卢又熊战功。是否属实。福济所请免罪开复。是否允当。据实具奏。本日复据福济奏、卢又熊等兵勇。于狮子山等处焚烧贼垒。斩馘甚多。绵州解严。请将该革员开复原官等语。昨据崇实奏、逆匪盘踞绵州城外塔子山等处。经骆秉章派调各营叠获全胜。是绵州解围。全系骆秉章布置之力。福济所称卢又熊出奇击贼。大获全胜。绵州解围。恐系为保举该革员起见。仍著骆秉章查明该革员是否实有劳绩。摺内所保之尽先参将徐邦道等。是否皆系有功足录。著一并详晰查明具奏。福济原摺著钞给阅看。再据田兴恕奏、追剿粤匪。将近川疆。请饬川省兵勇会剿等语。黔省粤匪。击回打鼓新场。复经总兵杨岩保等跟踪追剿。将近川疆。川省正当剿匪吃紧之时。亟须严加扼堵。著骆秉章严饬川东文武会合黔军。奋力击剿。毋令句结蓝李二逆。再事延蔓。将此由六百里谕令知之。　　

○又谕、福济奏、发逆由黔省窜入川东。拟俟川北全无贼踪。统带卢又熊全军。驰赴川东剿办等语。前有旨令崇实前往川北。接办川陕交界地方防堵事宜。该将军未到以前。防剿事宜。著福济暂行办理。俟崇实驰抵防所后。即行交卸。云贵地方紧要。该督迅即前赴新任。毋稍迟误。将此由六百里谕令知之。　　

○以克复安徽安庆省城。赏知府刘连捷、副将李宝贤、罗逢亢、李祥和、李济清、蔡国祥、彭楚汉、刘正隆、唐学发、杨占鳌、参将张光明、张诗日、周万倬、罗进贤、赵三元、游击晏恭山、都司李臣典、朱洪章、守备郭松林、巴图鲁名号。游击郭明鳌、同知陈湜等花翎。余升叙有差。　　

○以克复江西瑞州、清江、分宜、府县各城。总兵官鲍超下部优叙。赏按察使李元度布政使衔。予殉难知县赵朴庭祭葬世职。　　

○以延不交印。暨闻警先逃。革贵州知县张从实、冯锡畴职。并逮问。　　

○追予安徽三河殉难道员曾国华谥愍烈。　　

○壬午。谕内阁、十月初十日。圣母皇太后圣寿节。朕恭奉懿旨。本年十月初十日。尚在百日之内。著停止行礼。且在大祭以前。是日王公大臣官员等、均仍服缟素。　　

○又谕、联捷奏、剿办铁脚寺败匪。大获胜仗。生捦逆首。全股就歼一摺。匪首李迁聚党焚掠。由铁脚寺桑村柳一带。窜赴东明县境。该县知县易焕书号召团勇。会合进剿。斩杀无数。生捦逆首李迁一名。贼目薛占沅等七名。匪党二十三名。摉获余匪八名。讯明正法。全股悉就歼除。办理尚为妥速。所有在事出力官绅。著联捷择尤酌保。毋许冒滥。　　

