<!-- { "loadSidebar": true } -->
○又谕、英桂奏、逆匪窜陷陕西渭南县。由华州华阴直偪潼关。势正猖獗。加以回匪句结。与汉民互斗成仇。晋省仅隔一河。情形万紧。请饬催京兵。星驰剿办等语。渭南地属膏腴。何以毫无备豫。使贼一到。即行沦陷。该处回民尤众。当此贼氛肆扰。如果回汉互相仇怨。使贼所至得以句结。助其凶焰。办理更形棘手。著瑛棨、张芾、务饬各属官绅整齐团练。释其私怨。自相保卫。并责成哈连升设法。将该回民激励。俾为我用。孔广顺督军剿贼。务令兵勇奋力直前。如能所在挫贼凶锋。即奸宄潜藏。自亦不至为所煽动。晋省仅隔一河。蒲州等处。尤为吃重。英桂现已出省。著即择要驻扎。督率各防官兵。与陕省会同扼河固守。毋令一贼得以偷越。鄂省援师。本日复经寄谕官文等飞催赴陕。郑元善前奏杨飞熊一军。饬赴陕州。当经谕令就近径赴西安会剿。著即遵前旨星速前往。探知陕省何处紧急。即由何路应援。瑛棨、英桂等、仍当就现有兵力。乘贼初至。实力堵剿。毋得以坐待援兵。任贼延蔓。自干罪戾。晋省各属团练。即由徐继畬等实力举办。并著英桂饬令各地方官。互相联络。协同防剿。陕省乡团。张芾责无旁贷。其回民慓悍。应如何联络借助。以免腹心之患。著即赶紧妥筹办理。将此由六百里加紧各谕令知之。　　

○又谕、本日据英桂奏、陕匪窜陷渭南。直偪潼关。势甚猖獗等语。多隆阿奉命援陕。著即赶紧拔营。率同雷正绾赴陕。现在贼势趋理潼关。山西蒲州一带。尤为吃重。并著多隆阿选派一军。由蒲绛绕赴潼关扼守。毋令该匪肆行窜扰。山陕营务废弛。镇将多不得力。多隆阿到陕后。据实查参。奏请更换。以期得力。总兵何绍彩丁忧。已令仍留军营。著官文催令就近迅赴陕西。何路最紧。即由何路剿办。毋得迁延观望。致误事机。本日复有人奏、侍讲吕锦文在籍办团。前年甯郡失陷。该员逃至徽州之祁门县。上年九月。纠合无赖数百人。名为团练。实以抢掠为事。旌德之人。在徽州贸易者。该员勒偪捐输。非刑拷打。似此藉团扰害。实属有玷清班。著曾国藩、李续宜、即将吕锦文撤去团练。查明该员如有纵勇殃民情事。即行据实奏参。其所带匪勇。分别查办。妥为安插。毋任再生事端。原片著钞给阅看。将此由六百里加紧各谕令知之。寻曾国藩等奏、遵将吕锦文团练撤去。并查明被参各款。均无其事。得旨、吕锦文著回京供职。　　

○又谕、刘长保奏、克复太平府城。进捣陇罗老巢一摺。太平府城。久沦于贼。虽经克复。而陇罗未拔。元恶吴淩云未获。驮朴九岸。亦未剿平。相距府城。均不甚远。且闻泗镇各属。伏莽尚多。亟应乘此军威大振。激励各属官绅壮练。并力归荡。该抚前奏亲赴浔州。埽除积匪。此时计已抵浔。该处与左江声息相通。著即将登陇桥溃匪及黄三散党。大加惩创。既可以镇服浔州新复未定之人心。即可使太平等属匪徒。闻风畏慑。饬令该文武等乘机剿抚。俾边隅荒远。一律肃清。修荔军务。易元泰等办理如何。前据毛鸿宾奏恭城踞匪。欲窜郴桂。该抚所派由二塘莲花墟进剿之军。并著即遵前旨。饬令会合楚省官军。兜围痛剿。毋使蔓延。近省地方紧要。蒋益澧之军。甫经移浙。该抚尤当饬令张凯嵩就近督率。妥筹办理。将此由五百里谕令知之。　　

○又谕、满庆等奏、喇嘛因布施争讼等情一摺。前据满庆奏称达赖喇嘛圆寂。将商上事宜。令哷徵呼图克图暂行代管。续经满庆奏称该呼图克图赋性纯良。僧俗共仰。克胜掌办商上之任。并请赏给敕书。如果该呼图克图办事公允。何至将减放布施之案。延不剖断。且任听寺内仔仲。将催请批示呈词之喇嘛咒骂。致启衅端。甚至各集兵众。互相抵御。迨该大臣委员查断。该呼图克图又请追究洛赛领属喇嘛多人。现在番营弁兵僧俗人等先后禀称、均不愿该呼图克图掌办商上事务。是该呼图克图之不能服众。已可概见。著即将印信图记。饬令呈交。不得任听仍前抗违。惟达赖喇嘛、及班禅额尔德尼、均尚年幼。未能管事。自应另＜?扌东＞喇嘛掌管。京中印务处喇嘛。距藏遥远。且于该处情形生疏。势难＜?扌东＞派前往。著满庆等即责令藏中僧俗人等。公举一素所信服之人。令其代办商上等务。以绥众志而息纷争。至布赉绷寺喇嘛。于该大臣等查断此案后。复会合噶勒丹寺喇嘛。添款禀控。又聚众执械。附藏柳林。并把守大招及布达拉山门户。守候该大臣向哷徵呼图克图追取中印信图记。并惜德寺柳林两处。各将僧俗扣留。偪令出具遵奉达赖喇嘛图记。人情汹汹。势将酿成巨案。该大臣于慧能哷徵呼图克图。既已滥保于前。自上年八月。该喇嘛等启衅后。又未能及早审断了结。直至滋蔓难图。始将情形入奏。并请派员赴藏审断。希图卸责。西藏程途甚远。所派之员。岂能即行到彼。仍著该大臣等将此案妥为审断。务宜秉公办理。所有惜德寺柳林两处所聚人众。均著妥为晓谕。俾令及早解散。以释衅端。景纹于行抵前藏后。即会同满庆等将此案妥为筹办。该大臣甫经到藏。无所用其回护。并著切实查明启衅根由。秉公办理。毋稍瞻徇。将此由五百里各谕令知之。　　

○广西巡抚刘长佑奏、军务未平。请将本年秋审归并下届办理。从之。　　

○以镶红旗蒙古都统景寿署正白旗领侍卫内大臣。正白旗蒙古都统文祥署镶白旗满洲都统。　　

○以安徽追剿庐州窜匪获胜。赏副都统和善巴图鲁名号。余加衔升叙有差。　　

○以审断喇嘛讼案。办理不善。驻藏大臣满庆、帮办大臣恩庆、下部议处。　　

○以江西南镇火药局不戒于火。巡抚沈葆桢下部议处。轰毙云骑尉朱镇邦等赏恤如例。　　

○庚寅。谕议政王军机大臣等、奎英奏、回子伯克任性妄为。通同贿属。牵涉各员。请旨派员查办各摺。据称喀什噶尔五品伯克帕尔吐、前于咸丰十一年闲。报称毛拉加布敦等随贼等情。经奎英派委章京审讯。乃帕尔吐竟有在各处贿属情事。嗣该委员等将见证质讯。据供毛拉加布敦等并无随贼之事。帕尔吐则一味枝梧。复砌词往叶尔羌控告。英蕴据帕尔吐一面供词。仍移回喀城审办等语。帕尔吐虚诬妄控。贿属各处。牵涉大员。虚实皆应彻底根究。英蕴前因另案业经交宗人府刑部定拟罪名。景廉现调叶尔羌参赞大臣。即著将全案人证提集。认真查明。如英蕴、福珠淩阿等、实有受贿情弊。即据实参奏。毋稍瞻徇。其巴尔楚克添设过路税课。实于喀城有碍。并才景廉体察情形。据实覆奏。至爱迈提报捐兵饷。经奎英考验。该伯克人尚服众。咨请选补伯什克哷庄五品阿奇木伯克。何以英蕴于奏补伯克。将赛顶拟正。爱迈提拟陪。而爱迈折所捐钱文。并未叙明。其伯巴克赛顶所捐银一千五百两。英蕴何以全行截留。并著景廉查明拨还。以后捐项。各归各城。不得截留。又据英蕴奏称上年喀什噶尔请奖人员。内有乌舒尔买提、原系六品顶带蓝翎闲散回子。乃列入七品之内。含混保奏等语。著景廉一并详细查明覆奏。英蕴奎英等原摺五件。禀词一件。均著钞给阅看。将此由四百里谕令知之。　　

○以江苏崇明团练出力。赏同知衔沈沼花翎。同知施在镕蓝翎。余加衔升叙有差。　　

○辛卯。谕内阁、京城堆拨巡守。理应严密。该官兵于城上直班。尤宜小心当差。以昭慎重。兹据察杭阿等奏称、佐领杨成汇旷班不到。实属任意怠忽。不成事体。仅予议处。不足蔽辜。杨成汇著即行革职。其旷班之马甲乌勒登额等十一名。均著责革。至参领善恒、云骑尉阿隆阿、恩骑尉瑞绪、旷班未到。均据报称有本旗监印差使。著各该旗查明。如系有心捏饰。即著据实奏参革职。　　

○谕议政王军机大臣等、御史华祝三奏、江西福建情形吃重。亟宜训练土兵。以资战守一摺。江北郡县。叠经官军收复。江南之师。进偪甯国芜湖等处。曾国藩指日督兵东下。为捣穴捦渠之计。该逆被剿情急。势必铤而走险。不扰江西。必窜福建。该御史所奏。不为无见。自应豫筹备御。杜贼匪旁窜之路。沈葆桢在江有年。熟悉地方情事。该省何县乡兵。最为得力。其绅士中有谋勇兼备者。即著该抚实力访求。激励而鼓舞之。令其招集勇敢乡民数千人。统归该抚训练。俾成劲旅。以备缓急之用。其漳泉等勇。现经庆端等调赴各处剿贼。如尚不敷分剿。著庆端、耆龄、徐宗干、会商妥办。认真挑选。并遴派该省知兵绅士。分别管带。束以纪律。协同官军。严密防守。毋令该匪乘间阑入闽疆。将此由六百里各谕令知之。　　

○又谕、左宗棠奏、现筹进剿情形一摺。逆贼麕聚浙东。图窜江闽。蓄志已久。衢郡为江闽门户。左宗棠自应亲往督剿。以扼要区。惟该抚所部本单。而贼计诡谲。堵此窜彼。殊形劳苦。甚为廑念。蒋益澧刘培元所部。已报四月初间起程。该抚即派员迎提。以厚兵力。现在鲍超进攻甯国。指日必可得手。败匪上窜。亦在意中。该抚前拟由严规杭。贼势浩大。难期得力。若俟蒋益澧等军分道并进。始无掣肘之虞。该抚于击退图窜衢城逆贼后。酌量情形。相机办理。断不可轻率前进。江西防兵无多。而沈葆桢尚能布置。惟闽省之兵。多不得力。该抚仍当与庆端、耆龄、会商战守机宜。庶免贼匪乘虚抄袭。查抄已革道员张景渠家产。甚属认真。所有该革员赀产。均著变价。提充该抚兵饷。其余零星物件。即著赏给营中出力兵弁。将此由六百里谕令知之。　　

○又谕、左宗棠一军。自入浙后。转战开遂江常之交。军声颇振。惟饷需积欠过多。现在刘培元、蒋益澧、所部一万三千余人。五六月内。均可陆续到浙。左宗棠调募各营。亦计日可到。兵勇增至万余。即使各省协饷。源源接济。尚恐兵增饷绌。若再迁延观望。漠不关心。设有哗溃之虞。关系非浅。著官文、严树森、劳崇光、庆端、徐宗干、毛鸿宾、自奉旨之日起。各将应解浙江协饷。按月如数委解左宗棠军营。一面咨报户部。以备查核。如有延误。即由户部查明。将各该藩司指名严参。以重兵食而速戎机。至薛焕前次奏称各省协浙饷银。由沪抵汇一节。当经谕令薛焕于抵汇饷银项外。先行设措接济左宗棠军营。何以数月之久。并无源源委解之事。此事系薛焕自行陈奏。奉旨允行。此时浙省军饷。如此艰难。岂容膜视。著薛焕恪遵前旨。迅将抵汇饷银。委解曾国藩大营。俾左宗棠得以就近迎提。毋许推诿。将此由六百里各谕令知之。　　

