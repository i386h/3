<!-- { "loadSidebar": true } -->
○谕军机大臣等、丁宝桢奏、贼势未动。亟筹修整河墙。并筹剿北路枭匪各摺。胶莱河等处河岸。兴筑土墙。固以遏贼之奔突。惟捻逆麕集即墨。蓄意南趋。非有劲军旁抄夹击。断无自驱于海之理。且大雨时行。各河墙随坍随补。必至展转耽延。有妨战事。是河墙虽应修筑。一面仍当督饬刘铭传各军。相机进击。不得以贼势未动。托故迁延。此时大军齐赴东境。兵力不为不厚。李鸿章、丁宝桢、务须力图蒇事。毋以成见自封。转滋贻误。烟台为商贾辐凑之区。前由崇厚派往之洋枪炮队。自未便遽行撤回。应如何增兵协守之处。著崇厚会商丁宝桢等妥筹办理。丁宝桢奏、直省枭匪。窜扰临清馆陶等处。已饬龚易图等分兵会剿各情。本日据刘长佑奏、盐匪人数加多。仍向东北狂窜等语。此股枭匪。前经该督奏称南窜无多。何以旬日之内。复聚至七八百人。并有土匪句结。窜过滹沱河。扰及清苑各处。其情节支离。显为蒙蔽粉饰所误。甚属可恶。仍著该督严饬刘云鹤等。觇贼所向。实力剿除。并飞檄余承恩、刘景芳等、会同掩击。均当不分畛域。与龚易图等合力剿灭。毋得以驱出直境为了事。丁宝桢亦当严檄龚易图扼守直东交界。认真摉拏。如有互相推卸。致令南北回窜。四处蔓延。惟刘长佑、丁宝桢是问。其各振刷精神。毋干重咎。将此由六百里各谕令知之。　　

○又谕、裕瑞、桂成奏、添调蒙兵分防。请调山西兵勇协防一摺。陕省北边。回逆肆扰。归绥毗连边隘。在在应防。裕瑞等现添调伊克昭盟兵五百名。前赴榆林属之神木县边界驻扎。与前往防边之蒙兵联络堵截。移乌兰察布蒙兵于黄河南岸驻守。察哈尔兵调往归萨适中处所。以筹兼顾。布置尚妥。著饬官带蒙兵之贝子扎那格尔第随时严密侦探。妥筹策应。毋稍疏虞。至所称咨调山西兵勇千名之处。该省河防吃重。捻氛尚偪。能否酌拨。尚不可知。惟托清萨三属河干。地广兵单。深虞窜入。左宗棠、库克吉泰、乔松年、赵长龄等、均当严固北路。兼顾统筹。使贼不得沿边窜逸。方为妥善。甯条梁为山陕门户。现有另股滋扰。著左宗棠乔松年等、迅饬带兵员弁。就地歼除。毋令窜入晋疆。并将该处防务。严密布置。务臻妥协。裕瑞等请将所存哈密饷银。提给蒙兵二千两。即照所请行。将此由五百里各谕令知之。　　

○以遏截窜匪不力。直隶总兵官刘云鹤革职留营。革副将欧阳继盛职。遣戍军台。　　

○丁巳。谕军机大臣等、赵长龄奏、严禁渡口。豫筹防范一摺。山西归绥等处。均与甘肃蒙古接壤。近有回民假扮客商。或由蒙古乌兰察布经过。或由河路至三公旗登岸。寄住包头。绕赴归化。购买马匹军装。伪造文书护照。形迹种种可疑。若任听其往来。奸宄必多溷迹。滋生事端。包头镇南海子各渡口。晋省虽有防兵驻扎盘诘。并将船只提泊东岸。而迤西百余里。皆系蒙古西公旗地段。大小渡口。并无防兵。回民多由此过渡。潜赴内地。包头镇西通甯夏。商回亦时往时来。隘口纷歧。行人溷杂。均属可虞。著穆图善知照现署甯夏将军。并著裕瑞、桂成、一体防范。凡甘蒙毗连晋界及阿拉善西公旗蒙古地段沿河一带渡口。多派兵丁。逐段防守。认真巡查奸宄。不准有船停泊。该处所辖各营地。如有兵民商贩。私自卖买马匹军装。均著严行禁止。至甯夏与山西贸易往来地界。亦应严防奸回溷入。并著穆图善知照现署甯夏将军。体察情形。严定章程。知会赵长龄办理。庶思患豫防。益臻周密。赵长龄仍当饬令马升等、将沿河地方。随时稽查。毋稍大意。将此由五百里各谕令知之。　　

○以湖北崇阳县捐输团练。永广学额六名。　　

○以四川捐输津贴银两。永广汉、泸、广安、彭、巴、梁山、资阳、内江、中江、洪雅、隆昌、十一州县学额各二名。江北、眉、忠、＜??闲＞、资、合、涪、巴、蓬、绵、崇庆、华阳、铜梁、峨眉、温江、万、乐山、灌、名山、什邡、垫江、雅安、新津、达、乐至、双流、金堂、东乡、射洪、新都、郫、三台、彰明、新甯、邻水、德阳、渠、仪陇、罗江、安、营山、长寿、阆中、南充、江津、永川、南部、西充、大足、定远、通江、夹江、犍为、荣、威远、宜宾、南溪、富顺、彭山、大邑、蒲江、江安、合江、六十三厅州县各一名。　　

○命五城饭厂、暨普济堂、功德林、煮赈展期两月。　　

○戊午。以神灵助顺。颁广东惠州府碣石元武山玄天上帝庙扁额。曰威宣岭表。　　

○以旗员捐输军饷。永广顺天文乡试满洲蒙古中额五名。汉军二名。　　

○以山西历年防河并越境剿贼出力。按察使陈湜得旨嘉奖。予总兵官蒋临照以提督遇缺题奏。赏副将陈仁贵、参将朱楚和、易顺胜、巴图鲁名号。道员杨宝臣、参将恩瑞等花翎。知县许荣绶等蓝翎。余加衔升叙有差。予阵亡游击朱焕友等十六员祭葬世职。　　

○己未。以甘澍优沾。上诣大高殿行礼报谢。　　

○遣惇亲王奕誴诣方泽。恭亲王奕?诣社稷坛。礼亲王世铎诣天神坛。睿亲王德长诣地祇坛。肃亲王华丰诣太□山戊不□坛。豫亲王义道诣关帝庙。惠郡王奕详旨都城隍庙。醇郡王奕譞诣时应宫。钟郡王奕詥诣昭显庙。孚郡王奕譓诣宣仁庙。贝勒载治诣凝和庙。郑亲王承志诣觉生寺。顺承郡王庆恩诣黑龙潭。克勤郡王晋祺诣密云县白龙潭。镇国公奕询诣清漪园龙神祠。镇国公奕谟诣静明园龙神祠。拈香。　　

○谕内阁、本日方泽各坛庙升香报谢。正值大雨滂沱。四郊沾足。曷胜欣幸。所有本日太常寺执事各员。均著赏加一级。　　

○又谕、丁宝桢奏、要缺需员。请拣员升补一摺。山东临清直隶州。地当水陆要冲。管辖三县。兼管关税。现在修理河防。筹办防堵。事事均关紧要。既据该抚奏称、历城县知县陶绍绪老成扑练。有守有为。实堪胜任。著准其升补临清直隶州知州。以重地方。嗣后不得援以为例。　　

○谕军机大臣等、刘长佑奏、剿捕盐匪情形。并请派员总统遵化练军各片。西路盐匪。窜向安州东路。复有新起盐匪。窜扰甯津吴桥等处。恐其聚成大股。刘长佑、崇厚、务当严饬所派将士。分路兜截。迅速剿除。不得再任蔓延。致干咎戾。刘景芳所统练军。既经调回河闲。所有齐河至张秋一带河防。即著责成唐训方接办。并将现驻河闲之遵化练军两营。调赴齐河。以厚兵力。定安因整顿密云旗兵。未能兼顾遵化练军事务。著即派令春霖前往接统。并接署通永镇篆务。以专责成。黄仁遗业经部议革职。著准其留营带队。以观后效。将此各谕令知之。　　

○又谕、穆图善奏、贼扑延安郡城。官军进剿获胜等语。陕西甘泉县城收复后。该匪纠集大股。偪近延安郡城。经总兵胡世英督队进剿。毙匪多名。惟贼势正炽。并未大受惩创。仍著穆图善督饬胡世英勉力进取。以保郡城。毋稍疏懈。五品花翎马明起冲锋陷阵。尚属出力。著以都司补用。先换顶带。前据乔松年奏派胡世英办安塞保安定边一路。与程兴烈合剿。专顾陕境西北。胡世英现扎延安。虽与安塞一带毗连。深恐地广兵单。不敷剿办。著左宗棠、乔松年、斟酌情形。妥筹兼顾。陕省北边。逆氛遍地。窜越堪虞。该大臣等仍须懔遵前旨。设法筹办。不得任贼窜逸晋疆。胡世英一军。进剿正在吃紧。口粮深恐不继。著乔松年饬令延安府知府。在于附近地方。设法筹拨粮石。源源接济。以备军食。将此由五百里各谕令知之。　　

○直隶总督刘长佑等奏、遵筹救荒赈恤、续拟分拨米石。广招商贩。并劝捐平粜各章程。得旨、即著该督等实力妥办。务使实惠均沾。毋任吏胥中饱。　　

○山东巡抚丁宝桢奏、防剿吃紧。请将本年军政暂缓办理。从之。　　

○以翰林院修撰徐郙为河南乡试正考官。编修解煜为副考官。夏子鐊为山西乡试正考官。李端棻为副考官。　　

○以山东聊城办团出力。予在籍翰林院庶吉士杨绍和等加衔有差。　　

○赏请轿銮仪卫校尉银。　　

○庚申。孝静成皇后忌辰。遣官祭慕东陵。　　

○谕内阁、给事中福宽、谢膺禧、御史景云奏、俸米逾限。未经放竣各一摺。本年兴平等仓应放俸米。曾经仓场侍郎奏明展限十日。户部何以于展限未满。将未领俸米奏请一律注销。是否仓场侍郎未将展限日期知照该部。以致办理两歧。著户部查明具奏。　　

○谕军机大臣等、国家设立督抚。委任綦重。力矢公忠。和衷共济。方于理财用人诸大端。纲举目张。封疆庶期靖谧。兹据两广总督瑞麟参奏巡抚蒋益澧、任性妄为。劣迹彰著。署藩司郭祥瑞、朋比迎合。相率欺蒙。恐误大局一摺。览奏殊堪诧异。蒋益澧前在广西。曾经获咎。朝廷弃瑕录用。因其战功卓著。由司道历擢巡抚。宜如何感激图报。力改前非。若如瑞麟所奏。聚勇自卫。袒护同乡。东西江已无大股贼匪。仍不任地方文武。藉剿捕为豢勇地步。废制兵。糜帑项。悍然弗恤。朱亚春一案。颠倒是非。郭祥瑞违例牵就。反将执法之丁浩诃斥。且声称广西有欠发勇粮。擅向广东军需局勒取。并因署内脩金薪水等费。藉词提军需厘金局公项。计二万余两。郭祥瑞不查例案。一味阿比。任意提支。殊形冒滥。裁汰太平关规费后。自生懊悔。乃令藩库月拨三百两。运库月拨七百两。为抚署月规。授意郭祥瑞向瑞麟声请。其委署紊乱旧章。越俎阻挠营制。左袒随员。挟私任意。将粤海关之差役王六忽拏放。无辜之邱根严押致毙。种种劣迹。不可枚举。郭祥瑞一味逢迎。滥动库款。不顾大局。如果属实。大干法纪。著吴棠驰赴广东。会同庆春秉公查办。不得含混了事。代人受过。至迁怒幕友。传谕驱除。该幕有无声气。郑梦玉升署知府密保之摺。何以不先行商酌。即列衔具奏。有无冒滥。均著详细查明。务昭核实。摺一件。片二件。钞交吴棠。俟驰抵广东后。即与庆春阅看。不准先行宣露。将此由五百里密谕知之。　　

