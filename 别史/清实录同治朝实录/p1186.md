<!-- { "loadSidebar": true } -->
○壬申。谕军机大臣等、张树声、恩锡奏、苏省本届海运正漕。现提出十万石。由招商局轮船承运赴津。请饬直隶总督备船剥运等语。轮船转运甚速。必须赶紧剥运。方免囤栈延滞之虞。除该省白粮。仍遵本月十六日谕旨办理外。著李鸿章即饬天津道县。多备船只。赶紧剥运。并查照上届福建采买米石之案。会同仓场侍郎临栈查验。随收随剥。毋使久储栈房。以致蒸变。将此谕令知之。　　

○蠲缓直隶文安、天津、两县大洼地亩额赋。暨民借仓谷。　　

○癸酉。上御抚辰殿大幄次。赐蒙古王、贝勒、贝子、公、台吉、暨呼图克图等宴。并赏赉有差。　　

○谕内阁、李瀚章、郭柏荫奏、特参庸劣不职各员。请分别惩办一摺。湖北长乐县知县曹煊、性耽逸乐。声名恶劣。著革职永不叙用。署兴山县知县张瑞鸿、心地糊涂。措施乖方。候补知县上官振勋、貌似有才。心实谲诈。候补县丞德润、李文兰、举动轻浮。不自检束。均著即行革职。候补知县邓经晖、才欠开展。行复俾鄙。著以府经历县丞降补。候补同知艾庆璞、才识平庸。不堪造就。宜都县知县张景星、才具短绌。办事迟钝。署公安县知县邹林、年力衰颓。难期振作。均著以原品休致。松滋县知县李勖。性情迂缓。才具平庸。郧西县知县张文鼎、才短识闇。审断模糊。均著以教职归部选用。以肃吏治。　　

○谕军机大臣等、松瑞奏请饬严催欠交米石一摺。直隶承德府属各州县应交热河喀喇河屯二仓兵米。仅将同治十年春夏二季兵米交齐。其秋冬二季米石。除承德府报交米二千六十九石零外。各州县尚欠米六千六百八十九石零。此项短交米石。兵食攸关。岂容任意延宕。即著李鸿章知照热河总管等。咨催热河道严饬各州县勒限买运交仓。毋许稍有蒂欠。至前任代理平泉州知州金龄欠交咸丰十年兵米一千十二石零。叠经明降谕旨。饬令直隶总督严催。至今尚未补交。实属不成事体。仍著李鸿章严催勒限如数补交。傥再不完缴。即著严参惩办。以儆玩泄。将此谕令知之。　　

○又谕、理藩院奏、土尔沪特汗布彦乌勒哲依图。请赴景廉军营投效。据情代奏一摺。前因布彦乌勒哲依图不能回住游牧。谕令乌里雅苏台将军等于所属附近地方。择一妥善之区。将该汗及随带人等暂行安插。以示抚绥藩服之意。此次该汗来京。呈请赴景廉军营投效。具见悃忱。惟该汗流离迁徙之余。情形苦累。若再令其效力戎行。殊不足以示体恤。著理藩院传知布彦乌勒哲依图。仍在乌里雅苏台暂住。所请投效军营之处。著毋庸议。并著奎昌、常顺、多布沁、扎木楚、志刚、随时照料。毋令失所。将此谕知理藩院、并谕令奎昌、常顺、多布沁、扎木楚、志刚知之。　　

○以故赛因诺颜镇国公车林端多布子特固斯瓦齐尔袭爵。　　

○命土尔扈特布彦图亲王策林喇普坦、科尔沁贝勒昂噶叩、喀尔喀辅国公棍布扎布、在乾清门行走。　　

○赏车臣汗头等台吉勒旺哷克津双眼花翎。科尔沁镇国公特古斯毕里克图、归化城土默特辅国公贡格巴勒、土默特头等塔布囊哈什塔玛噶花翎。　　

○蠲缓山西隰太原、临汾、萨拉齐、四厅州县被早被水地方额赋暨民借仓谷。并账隰州灾民一月口粮。　　

○甲戌。以大学士文祥、单懋谦充文渊阁领阁事。　　

○以兵部尚书英桂、理藩院尚书皂保、都察院左都御史胡家玉、吏部右侍郎童华、充经筵讲官。　　

○展缓河南祥符、陈留杞、通许、尉氏、洧川、鄢陵、中牟、兰仪、郑荥阳、荥泽、汜水、禹、商邱、甯陵、永城、鹿邑、虞城、夏邑、睢、柘城、安阳、汤阴、临漳、武安、内黄、汲、新乡、辉、获嘉、淇、延津、滑、浚、封邱、考城、河内、济源、修武、武陟、孟、温、原武、阳武、洛阳、偃师、巩、孟津、登封、永甯、淅川、南阳、唐、泌阳、镇平、桐柏、邓、内乡、裕、舞阳、叶、上蔡、确山、西平、淮甯、西华、项城、沈邱、襄城、光山、固始、息、七十三厅州县被水被早地方新旧额赋有差。　　

○乙亥。孝庄文皇后忌辰。遣官祭昭西陵。　　

○以神灵显应。颁湖北襄阳府城关帝庙扁额。曰山南保障。　　

○谕内阁、御史奇臣奏、风闻宝坻县属陈山庄等数十村被灾租赋。已邀蠲免。佃户尚受抽粮之累。请饬查禁等语。著顺天府府尹查照向章。妥为办理。用副轸念灾黎至意。　　

○又谕、铭安奏、革员诬控翻供。请用形讯一摺。已革广甯防守尉岐山、前因刘李氏具控滥押刘矞云以致身死不明。经铭安奏请将岐山革职。勒令将要犯交出。提审确情。按律惩办。兹复据铭安奏、该革员咆哮公堂。并诬控承审司员。实属任意逞刁。著即用刑严讯。务得确情。以成信谳。案内逃犯车夫寇巴即寇得子、旗兵路智、著都兴阿、瑞联、恭镗、一体严拏务获。归案究办。毋任远扬。　　

○谕军机大臣等、刘岳昭奏、官军进攻顺甯。筹办饷需。岑毓英奏、进攻大理等处情形。前谕提督马如龙统带所部。驰赴云州一带。力筹攻克。现在该提督已派副将马青云等、管带头队兵勇。取道蒙化进剿。惟因饷需缺乏。全军未能进发。自系实在情形。马如龙接奉谕旨。即拟克日进征。任事实属奋勇。第兵行粮随。自应赶紧筹画。所有湖北应协该提督专饷及各省应解协饷。著刘岳昭迅即咨催。以资应用。仍一面先行设法筹拨。俾全军得以克日起程。刻下大理攻剿正紧。顺甯云州等处。必须同时进攻。方得牵制之势。著刘岳昭传谕马如龙。部署齐备。即行拔队前进。毋稍迁延。大理东南解城墙。攻毁数十丈。城中守备甚严。相持未下。岑毓英已派头队兵勇。驰赴下关接应。该抚亦即亲赴前敌督剿。该逆被攻紧急。难保不逞凶铤险。该抚务当相机筹办。于勇往之中。寓慎重之意。方免疏虞。其蒙化等处贼巢。并著饬令总兵李维述等分投力剿。迅埽逆氛。滇省被贼蹂躏已久。民情甚为困苦。深堪轸念。岑毓英马如龙带兵剿贼。务须申明纪律。约束兵勇。不准丝毫骚扰。用副朝廷拯民水火至意。将此由五百里各谕令知之。　　

○建吉林伯都讷、长春、两厅学宫。设训导各一员。廪额增额各二名。并添吉林省满号合号廪额增额各一名。从将军奕榕等请也。　　

○蠲免两浙仁和、海沙、鲍郎、芦沥、横浦、浦东、六场未垦荡田本年灶课。　　

○予云南顺甯等处阵亡游击鲁国祥、都司安根、千总刘玉等祭葬世职加等。　　

○丙子。谕内阁、左宗棠奏、饷鞘渡河沈失。请将管解委员议处。沈失饷银豁免。并请饬缉匿分饷银贼犯一摺。开复同知吴人寿、由驻陕军需局。委赴山西运城。提解商汇广东协饷六万两。本年八月闲。押鞘渡河。陡遇风浪沉船。冲没饷银十一鞘。共银一万一千两。续经查明永济县船户张麦红等。有捞获饷银分匿两鞘之事。除起获银一千二百余两外。尚有饷银七百余两。及逃犯杨黑毛等未获。此次解饷委员吴人寿管解不慎。咎无可辞。著交部议处。并著山西巡抚严饬该管地方官勒限追缉捞获匿分饷银赃贼。务获惩办。毋任漏网。至沈失饷银九千两。既据奏称实因船行猝遇风暴损失。著加恩准予豁免。　　

○谕军机大臣等、左宗棠奏、官军剿击肃逆。叠获胜仗。暨西甯土客回目乞抚。现在办理情形各摺片。肃州回逆。困踞孤城。叠次出扑官军营盘。经徐占彪等奋勇击退。惟城中悍贼尚多。困兽犹斗。允宜稳慎进取。迅拔坚城。该大臣现已添派陶生林等营前赴肃州。交徐占彪节制调遣。金顺一军。计期亦应到肃。即著左宗棠饬令徐占彪会同金顺。乘此声威。迅图攻拔。以竟全功。西甯土客各回。呈缴马匹枪械。纷纷乞抚。并著饬令刘锦棠等妥为办理。毋稍疏虞。逆首马本源、马桂源、逃遁巴燕戎格。因党与已离。亦思投诚免罪。该逆等狡诈性成。恐以乞抚懈我军心。万一逃入番地。则捕获尤难。仍著饬令刘明灯、陈湜、刘锦棠等、妥慎筹办。无论是否就抚。总以捕获为要。不可稍涉迂缓。致误事机。另摺奏、久病未痊。请特简贤能等语。该大臣办理甘肃军务。宣力数年。地方渐就肃清。大功不日告竣。嗣后一切善后事宜。及吏治民生。正赖该大臣悉心筹度。至新疆军务。诚非从内豫为布置。从新豫为调度不可。将来大兵出关。关内既须重臣镇抚。而筹饷筹粮并筹转运等事。尤恃有大臣实力实心。经营布置。庶前敌各营不虞后顾。该大臣素顾大局。谅早筹计及此。应俟甘境敉平。先将饷事兵事通盘筹画。据实奏闻。朝廷倚畀方深。岂可遽萌退志。左宗棠著赏假一个月安心调理。河州肃州军情。仍著随时详悉具奏。以慰廑系。将此由六百里谕令知之。　　

○甘肃西甯镇总兵官黄武贤开缺省亲。以记名总兵官何作霖为甘肃西甯镇总兵官。上以岁暮祫祭太庙。自是日始、斋戒三日。　　

○丁丑。谕内阁、丁宝桢奏请将庸劣各员。分别惩办等语。山东淄川县知县汤炳堃、狃于积习。泄沓自安。候补知县周廷燮、根柢卑鄙。难膺民社。富国场大使童锡恭、昏愦不职。永阜场大使吕憼、阘茸无能。均著即行革职。署城武县事寿张县知县方鸣皋、才识拘迂。办公拮据著以教职归部选用。招远县知县赵国珍、嗜好过深。难期振作。著以原品休致。以肃官方。　　

○谕军机大臣等、理藩院奏、遵议迎接新呼毕勒罕事宜一摺。喀尔喀四部落汗王等、择于明年正月内由库起程赴藏。迎接哲布尊丹巴呼图克图之呼毕勒罕。著派桑噶西哩前往迎接。随行之堪布台吉等。由理藩院咨行兵部给发路引。其一切应办事宜。均照该衙门所议办理。现在西甯地方未靖。所有迎接人众及明岁由京派往之大臣。沿途经过地方。应一体派兵往返护送。以利遄行。著左宗棠、豫归、吴棠、承继、恩麟、于此项差务过境时。多派官兵妥为护送。不得稍有疏虞。理藩院摺均著钞给阅看。将此由五百里各谕令知之。　　

○追予安徽各属阵亡殉难知县李鸿等绅民妇女二十员名口分别旌恤如例。　　

○戊寅。以岁暮祫祭。前期遣官祭太庙中殿。后殿。　　

