<!-- { "loadSidebar": true } -->
○甲辰。谕内阁、前据左宗棠奏肃州克复。关内一律肃清。先后降旨。将左宗棠等及在事出力各员优加奖励。因思该省各路统兵大员。或扼要设防。或相机雕剿。同心协力。共奏肤公。允宜一体施恩。以彰劳勚。将军金顺助攻肃州。已加恩开复革职处分。著再赏还黄马褂花翎清字勇号。以示鼓励。穆图善前署陕甘总督。统兵剿贼。懋著勤劳。此次移扎泾州。扼贼纷窜。亦属得力。著赏给云骑尉世职。提督宋庆驻军陕西边境。屡挫贼氛。迨调赴甘肃。合攻肃州。尤为奋勇。张曜扼扎甘肃甯夏郡城。剿办王家疃等处踞匪。地方得以安谧。近由凉州驰赴肃州。勇往可嘉宋庆张曜。均著赏戴双眼花翎。副都统衔西甯办事大臣豫师。会同左宗棠办理西甯招抚事宜。复在平番防剿得力。著赏给头品顶带其办理西征粮台之二品顶带詹事府詹事袁保恒筹解军饷。始终无误。亦著赏给头品顶带。现在关内肃清。亟应乘此声威。将关外各处窜匪次第埽除。著金顺督率所部。迅赴古城。会同景廉进剿。穆图善著即派队赴安西敦煌玉门一带扼扎。妥筹防剿。以壮声援。哈密尚未解围。张曜著与宋庆统带所部。一同驰往哈密。与文麟、明春、会同剿贼。以厚兵力。该将军等务当奋迅图功。殄除丑类。用副委任。所有出关各军转运粮饷。关系紧要。著左宗棠认真督办。源源接济。毋任缺乏。　　

○谕军机大臣等、前于九月二十七日寄谕李鸿章。询问明春恭谒西陵桥梁道路各事宜。能否先期赶办。迄今日久。未据该督覆奏。即著体察情形。迅速据实奏闻。毋再迟缓。将此谕令知之。　　

○又谕、前因肃州克复。加恩以左宗棠协办大学士。并赏给一等轻车都尉世职。本日复明降谕旨。将穆图善等分别加恩奖叙。以示论功行赏。用彰劳勚。现在关内肃清。陇右大兵云集。自应乘此声威分路西征。景廉驻扎古城。兵力单薄。亟应添派劲旅。以图进取。金顺所部尚有二十营。若与景廉合在一处。则兵威较壮。景廉本有请饬金顺前赴古城之奏。即著统率各营克日驰赴古城。相机进剿。以期规复乌噜木齐。景廉于金顺到后。将各队如何分拨前进之处。即著和衷商办。不得稍涉意见。其额尔庆额马队。即著左宗棠饬令随同金顺西进。听候调遣。哈密虽获胜仗。现在是否解围。未据文麟等续报。张曜、宋庆所部。兵力较厚。该提督等久历戎行。办事奋勇。朕所素知。著即督率所部。驰往哈密驻扎。会同文麟。明春等相机防剿。遇有军情缓急。均准会衔奏事。穆图善所部马步各队。久驻泾州。徒置无用之地。即著饬令该统领等分起前赴安敦玉一带驻扎。以为诸军后继。该将军现在奏请陛见。著将各队分派起程后。再行来见。面授机宜。以上各军。经朕酌量分派后。该将军等接奉此旨。即行奋迅前进。不得托词耽延。傥有玩泄从事。朕必当按律惩办。决不宽贷。至各该军驰赴关外。粮饷一切及转运事宜。责任綦重。必须先事务筹。并督饬地方官悉心经理。带兵大员。其势难于兼顾。左宗棠身任兼圻。责无旁贷。著即统筹各军所需粮饷军火等项。每月应用若干。宽为豫备。陆续转输。毋令稍有缺乏。如果各该军逗遛不进。则罪在主将。傥因粮饷不继。致误戎机。朕惟左宗棠是问。关外情形究竟若何。粮运道路若何。镇迪以东。俱总督统辖之地。著即详细查明。绘图呈览。河州狄道回情。是否安贴。该大臣督办理运。自应驻扎肃州。兰州省城。止有藩臬驻扎。是否足恃。西甯安插各回众。能否不滋事端。并著左宗棠、豫师、据实具奏。左宗棠所部各队。久在边陲。其中疲乏者谅亦不少。自应分别遣撤。将得力之师分扎各要害。以资弹压。值此饷项支绌之时。尤宜汰弱留强。以节糜费。将此由六百里谕知左宗棠、穆图善、金顺、景廉、豫师、文麟、明春、并传谕张曜、宋庆知之。　　

○又谕、前因左宗棠奏饷项奇绌。请仍准以四成洋税指拨甘饷。当交户部速议具奏。兹据该部密陈库储正项银两。仅敷一月放款。其四成洋税。按照月放之款计算。亦仅能支持二三月光景。势难动用等语。现在肃州克复。军饷一切。需用维殷。无如部库情形空虚已甚。该大臣公忠素著。必能中外同心顾全大局也。此系密谕之件。毋得宣洩。原摺著钞给阅看。将此密谕知之。　　

○以故青海扎萨克辅国公吹达尔弟棍楚克拉逊多布袭爵。　　

○乙巳。上以冬至祀天于圜丘。自是日始。斋戒三日。　


大清穆宗继天开运受中居正保大定功圣智诚孝信敏恭宽毅皇帝实录卷之三百五十九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十二年。癸酉。十一月。丙午朔。上诣钟粹宫问慈安端裕康庆皇太后安。长春宫问慈禧端佑康颐皇太后安。至甲戌皆如之。　　

○阿勒楚喀副都统海瑛因病解职。以銮仪卫冠军使崇欢为阿勒楚喀副都统。　　

○丁未。上诣南郊斋宫斋宿。　　

○谕内阁、崇实奏、请将蒙混出结勘放正围之员弁分别惩处一摺。防御特克慎等于封禁正围。蒙混出结。实属居心贪鄙。有玷官箴。防御特克慎、安泰著一并即行革职。骁骑校苏崇阿经经革职。惟该革员罔利营私。情节尤重。著发交围场总管春山。在于已腾正围卡伦外。枷号两个月。以示惩儆。　　

○谕军机大臣等、崇实奏、详陈兵米积弊。并筹办情形一摺。热河兵米。向由地方官采买交仓。近来奸商把持。吏胥需索弊窦丛生。现经崇实认真整顿。惟积弊已深厘剔非易。若不随时严办。难免旧习复萌。瑞联到任后。即著会同热河总管等妥筹办理。督饬该地方官。严禁奸商设立私局等弊。并将句串勒索之员胥人等随时严拏惩办。毋稍宽纵。将此各谕令知之。　　

○戊申。冬至。祀天于圜丘。上亲诣行礼。　　

○诣关帝庙拈香。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○停次日朝贺　　

○奉慈安端裕康庆皇太后慈禧端佑康颐皇太后幸漱芳斋。侍午膳。　　

○谕军机大臣等、常顺等奏、贼匪分股窜扰。现拟督队迎剿一摺。贼匪窜扰车臣淖尔一带。分股在察干河及莫尔根霍硕等处滋扰。常顺等现饬达密兰等带队驰往截剿。即著饬令该官兵遇贼即击。毋稍疏懈蒙古台站。关击西北各城粮饷转运。贼踪飘忽靡常。现已窜扰图谢公游牧。深恐贼股肆扰。于台路殊有关碍。常顺业经驰赴前敌。督队迎击。即著督率各军。迅将此股贼匪悉数歼除。毋任蔓延为患。并著多布沁扎木楚、文奎会同托伦布、保英、勤加侦探。实力剿击。以期净埽逆氛而疏台路。将此由五百里各谕令知之。　　

○越南国使臣潘世俶等三人于午门外瞻觐。　　

○己酉。吉林将军奕榕等、奏报遵派官兵赴奉天起程日期。得旨、该官兵等需用马匹。著奕榕等遵照都兴阿设法筹给。其整装银两。著咨会盛京户部先行垫拨。并著户部遇便拨运。以清数目。　　

○庚戌。谕军机大臣等、荣全奏、驰报前敌近日情形。旧疾未痊。请＜??闲＞大员接替。常顺等奏、迎剿窜匪获胜各摺。缠夷滋扰新渠城堡一带。经景廉派营总依尔和布带队援剿。会合团勇。叠获胜仗。惟前据景廉奏、该都统因古城兵力尚单。已将依尔和布一军撤回。刻下新渠等处。止有徐学功营勇分扎。难资捍御。荣全务当饬令官兵确探贼踪。妥筹防范。并与团勇联络策应。以壮声援。该署将军以东路军情吃紧。请饬金顺迅速出关。现在肃州克复。关内肃清。业经谕令金顺张曜宋庆部署出关。分赴古城哈密等处。会同景廉文麟等防剿。谅该将军等接奉前旨。定当振旅西行。不至稽迟时日也。荣全旧疾未痊殊深廑念。西路军事孔棘。该署将军仍当力疾筹办。维持大局。以副委任。毋庸开缺。贼匪窜扰车臣淖尔及图谢公游牧。常顺亲赴前敌督剿。十月初闲。卓淩阿带兵接仗获胜。该逆向西北逃逸。著常顺等督饬官军确切侦探。贼贼所向。奋力剿击。务将贼股迅速殄除。毋任滋蔓。该匪股数众多。来往飘忽。荣全既据科城咨称。有贼二千余人。欲窜科布多等处。即著托伦布、保英、妥筹剿办。力埽逆氛。并将匪踪究窜何处确探具奏。哈密已否解围。未据文麟等续报。即著该办事大臣等将该城近日情形详悉奏闻。以慰廑击。将此由六百里各谕令知之。　　

○又谕、荣全奏、官兵需饷孔亟。请饬迅解欠饷等语。荣全军营应发索伦并塔城之厄鲁特官兵每月俸饷。及接济伊犁人众各用项。皆赖协饷支发山东等省奉拨新疆月饷。积欠甚多。该官兵等情形困苦。盻饷维殷。亟应迅速拨解。以资支放。著丁宝桢、文彬、鲍源深、钱鼎铭、将各该省积欠新疆饷银迅速拨解。以济要需。毋稍迟缓。将此由四百里各谕令知之。　　

○以光禄寺卿岐元为太常寺卿。　　

○以库布奇尔果罗剿匪获胜。复已革头等侍卫卓淩阿职。　　

○拨工部帐房五百架。解赴乌里雅苏台军营备用。　　

○蠲缓江苏安东、上元、江甯、句容、溧水、高淳、江浦、六合、江都、山阳、阜甯、清河、桃源、盐城、高邮、泰、东台、甘泉、仪徵、兴化、宝应、铜山、丰沛、萧、砀山、邳、宿迁、睢甯、海、沐阳、赣榆、通、如皋、泰兴、海门、三十六厅州县。暨淮安大河、扬州、徐州、四卫被水被旱地方新旧额并杂杂课有差。　　

