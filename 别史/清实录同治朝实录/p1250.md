<!-- { "loadSidebar": true } -->
○己未。谕军机大臣等、户部奏、豫拨来年京饷一摺。据称历届京饷。均于年前豫拟。同治十四年京饷。拟在各省地丁盐课关税等项内指拨银七百万两。请饬各该省于来年分批起解等语。京饷关系紧要。现经该部就各省缓急情形。斟酌动拨。自应遵照奏定数目。源源报解。以济要需。著该督抚将军盐政监督等。务于来年开印后分批起解。限五月前解到一半。十二月初闲全数解清。不准截留改拨。藉词延误。傥届限不到。即照奏定章程。指名严参。原单著分别摘钞给阅看。另摺奏、历年积欠京饷。自上年奏催同治九十十一等年欠饷后。截至现在止。两淮盐课盐厘尚欠解九年京饷十六万两。十年京饷十二万两。十一年京饷十五万两。山西地丁尚欠解十年京饷二十万两。十一年京饷十万两。同治十二年京饷内。山西地丁欠解十五万两。两淮盐课盐厘欠解十五万两。九江关洋税欠解五万一千余两。天津关常洋两税欠解十万九千余两。刻下部库异常支绌。若不催解陈欠京饷。则该部放款。实有支应不及之虞。请饬赶紧补解等语。著各该省督抚督饬藩运两司。九江天津两关监督。各将前项欠解京饷迅速补解。均限十四年五月以前。如数解清。傥敢饰词诿卸。仍前延欠。即著该部指名严参。其同治八年以前历年积欠京饷。并著查照户部上年奏案。陆续筹补。以清欠款。又片奏、内务府同治十四年分应需经费。拟拨两淮盐课银五万两。两浙盐课银五万两。广东盐课银五万两。福建茶税银十万两。闽海关常税银十万两。太平关常税银十万两。九江关常税银十五万两。共银六十万两。请饬依限完解等语。著该督抚将军盐政监督等、务于来年开印后。陆续径解内务府交纳。先将起程日期报部。仍限六月前解到一半。十二月初闲埽数解清。不准稍有蒂欠。将此由五百里谕知福州将军。直隶两江湖广闽浙两广四川江苏安徽江西福建浙江湖北湖南河南山东山西广东各督抚。并传谕粤海关监督知之。　　

○又谕、前因杜嘎尔等奏、防军月饷。欠解甚钜。请由部库借拨银两。当令户部议奏。兹据奏称、部库窘迫情形。岌岌可虑。实难轻议外拨。该将军等请由部库暂行借拨银二十万两之处。著毋庸议。惟乌城士卒。防边极苦。应领饷需。实属万不可缓。山东山西河南自本年正月起至十月止。三省共欠解该城月饷二十五万两。请饬赶解等语。著丁宝桢、鲍源深、钱鼎铭、迅将积欠乌城月饷。赶紧筹款。限于年内解齐。至十月以后月饷。并著该抚等源源起解。毋再迟延。傥仍前玩泄。即由该将军等指严参。以重防务。将此由五百里各谕令知之。　　

○又谕、载迁等奏、永济仓挽运兵米。办理竭蹶。请由直隶藩库拨款一摺。据称永济仓领运兵米。脚价不敷。前经载迁等奏请添拨款项。经部议由永济库拨发。近来永济库款支绌。无项可筹。请饬直隶筹拨等语。即著李鸿章督饬藩司。无论何款。拨给银五千七百两。由载迁等派员领取。以济兵食。将此谕令知之。　　

○又谕、文煜奏、台防要需。及拨给日本国费项。那动四成洋税一摺。台防关系紧要。文煜因无款可筹。先后那移四成银二十八万两。出于万不得已。亦系实在情形。该将军自请交部议处之处。著加恩宽免。此系解部要款。嗣后不得擅自通那。以重库储。至六成洋税。入不敷出。文煜所陈雷正绾月饷及船政经费。均无款可拨。应如何筹画之处。著户部议奏。将此谕知户部、并谕令文煜知之。　　

○又谕、文麟等奏、饬派缠头接护伯锡尔福晋回哈一摺。伯锡尔福晋。上年被逆匪掳至七克腾木。经安集延南路夷目怕夏抢出。安置布吉尔地方。该福晋转徒流离。殊堪矜念。怕夏投递文档。据称俟奉到哈密大臣印谕。即将该福晋送回。其为去逆效顺。已可概见。文麟等现令回王迈哈默特。选派头目前往该处。即著将伯锡尔福晋妥速接护回哈。毋令失所。该怕夏果能率领南路各城夷人翻然来归。再将吐鲁番城池献出朝廷自必加以恩典。著文麟等开诚晓谕。设法招徕。以裨大局。该大臣等接到怕夏回文。即著迅速具奏。将此由四五百里各谕令知之。　　

○以营求差使。革盛京员外郎福兴职。　　

○以四川剿平峨边蛮匪。并防剿逆回出力。赏提督刘道宗、总兵官李忠楷、一品封典。提督李有恒黄马褂。知府王树汉、参将德绶等花翎。知县缪延祺等蓝翎。余加衔升叙有差。　　

○予四川军营病故提督陈希祥祭葬恤荫。　　

○追予浙江杭州等处殉难知县刘玉衡等暨绅民妇女四百八十员名口分别旌恤如例。　　

○蠲缓江苏沭阳、句容、上元、甯、溧水、高淳、江浦、六合、江都、山阳、阜甯、清河、桃源、安东、盐城、高邮、泰、东台、甘泉、仪徵、兴化、宝应、铜山、丰、沛、萧、砀山、邳、宿迁、睢甯、海、赣榆、通、如皋、泰兴、海门、三十六厅州县。暨淮安、大河、扬州、徐州、四卫被旱被水地方新旧额赋有差。　　

○癸亥。以江苏苏松太道沈秉成为河南按察使。　　

○补铸杭州驻防镶黄正黄正蓝旗满洲各佐领条记。从将军连成等请也。　　

○甲子。谕军机大臣等、前因石庄户决口亟须堵筑。当经谕令丁宝桢及时赶办。并谕户部照该抚原请之数。指拨有著款项。以资工需。兹据丁宝桢奏、查勘石庄户决口。现难施工。拟在迤下之贾庄建坝堵合。即于南北岸普筑长堤。惟查濮州为北岸之上游。而濮州之上游又在开州。请饬直隶一律赶办等语。此项工程。关系数省地方。自当不分畛域。通力合作。赶筹办理。即著丁宝桢筹备料物。督饬在事各员及早兴工。以冀克期蒇事。其直隶境内应行筑堤之处。并著李鸿章督饬该地方官妥速筹办。俾南北两岸。悉臻完固。至应需工款。据丁宝桢奏、除部拨一百五十万两外。尚不敷银一百二三十万两。著准于山东藩运两司及粮道各库、临清东海两关、随时通融那用。以济要需。该抚务当严饬在事人员认真办理。傥有浮冒因循致误要工者。即行从严参办。如能办理迅速。工程完固。准由丁宝桢奏请奖叙。原摺著钞给李鸿章阅看。将此由四百里各谕令知之。　　

○以慈禧端佑康颐皇太后四旬圣寿。锡类推恩。赏广东巡抚张兆栋母宋氏扁额。曰懿榘颐龄。广西右江镇总兵官周盛传母栗氏扁额。曰恩承燕喜。并赏文绮珍玩。　　

○山东巡抚丁宝桢奏、请调刑部郎中文天骏、湖北候补道张荫桓差遣委用。允之。　　

○乙丑。谕内阁、丰绅等奏侍卫那斯珲之母。年老无人侍奉。请将该员开缺留藉另补等语。乾清门二等侍卫那斯珲。著准其开缺。以本省相当之缺对品补用。　　

○谕军机大臣等给事中郭从矩奏、本年黄河溜势南趋。由东境下注江境。运河为黄水所侵。于漕运恐多窒碍。请饬将江北徐淮扬等属运道堤工履勘。核实兴修等语。著李宗羲、文彬、按照该给事中所奏。体察情形。悉心会商。妥筹具奏。原摺均著钞给阅看。将此各谕令知之。　　

○又谕、御史许廷桂奏、办理河务。亟须豫筹钜款。请于淮南票盐添引二百张。每张收银六千两。尽数赴解河工。以应要需等语。淮南盐务增添引票。商情是否乐从。盐引能否畅销。有无流弊之处。著李宗羲体察情形。详悉妥议具奏。原片著钞给阅看。将此谕令知之。　　

○丙寅。以京畿雪泽愆期。命恭亲王奕?诣大高殿。恭代祈祷行礼。　　

○遣惇亲王奕誴诣时应宫。醇亲王奕譞诣昭显庙。孚郡王奕譓诣宣仁庙。惠郡王奕详诣凝和庙。拈香。　　

○谕军机大臣等、有人奏、房山县知县于本年十月间。将城乡粮店全行封禁。传铺户人等勒令充当粮行。领帖纳课。门丁高三属令铺户出银一千两。许为撤回封条。请饬查办等语。著顺天府、直隶总督、查明所参该知县藉端索财有妨民食各节。是否属实。即行具奏。原摺均著钞阅看。将此谕知顺天府、并谕令李鸿章知之。　　

○闽浙总督李鹤年等奏报甯德县风灾击沈巡船。连江县水灾冲塌城垣。得旨、所有被灾地方。著饬该管官加意拊循。毋令失所。　　

○以候补内阁学士翁同和为内阁学士兼礼部侍郎衔。　　

○以正白旗汉军副都统玉亮署镶白旗满洲副都统。　　

○抚恤琉球国遭风难夷如例。　　

○丁卯。予云南绯甯殉难七品军功欢阳德元等四十八名赏恤加等。　　

大清穆宗继天开运受中居正保大定功圣智诚孝信敏恭宽毅皇帝实录卷之三百七十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十三年。甲戌。十二月。庚午朔。　　

○辛未。谕内阁、岑毓英奏、遵查通省荒熟田地。酌拟应惩应减钱粮成数一摺。据称上年钱粮。仍系尽收尽解。开支军饷。本年委员分投丈量。按亩估计成数。已种田亩。自九成至五六成不等。荒芜田亩。自一成至四五成不等。请分别徵收减免等语。云南甫就肃清。流亡未集。田亩半属荒芜。若将应徵钱粮照常徵收民力实有未逮。加恩著照所请。即自同治十三年起。予限十年。将滇省各属钱粮。按照此次清查已种田亩成数。分别徵收。其荒芜田地。各按成数。将应纳钱粮暂行蠲免。以苏民困。俟十年限满。面姓元气稍复。荒芜尽行开垦。再照旧额徵收。该督抚即刊刻誊黄。遍行晓谕。务使实惠均沾。毋任吏胥舞弊。用副朕轸念民艰至意。　　

○吏部以大学士宝鋆应定何殿阁请。得旨、李鸿章著授为文华殿大学士。文祥著授为武英殿大学士。宝鋆著授为体仁阁大学士。　　

○壬申。陕甘总督左宗棠奏、甘肃补行计典。未满一年。本年大计。请展至下届并案办理。从之。　　

○以循声卓著。予故广东盐运使钟谦钧交国史馆立传。　　

○癸酉。以遗爱在民。予故四川彭山县知县升任道员蹇訚建立专祠。　　

