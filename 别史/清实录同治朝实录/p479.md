<!-- { "loadSidebar": true } -->
○又谕、阎敬铭奏、周历各属。察看情形。筹办善后一摺。所称沿途情形。沂属田多荒废兑属次之。曹属又次之。各属民情。以曹州为难治。沂兖次之。目前惟安抚灾黎。借给牛具籽种。最为要著。拟即筹款迅速办理等语。览该抚所奏各节。于时事均属切要。著即督饬地方官迅筹款项。广为招徕。以期渐次复业。惟当督饬地方官认真经理。不可有名无实。白莲池地面。既据奏称不甚宽广。拟将县丞一缺。并界河汛千总一缺。一并移设白莲池。藉资弹压。著照所议办理。濮州一城。当黄水之冲。该抚现议迁徙于旧城乾涸处所。并修筑金堤。以御北流。著即派委妥员。俟伏汛一过。即行妥筹兴办。另片奏接奉批谕。详陈东省吏治大概情形。所论亦属透彻。安民必先察吏。欲恤民之疾苦。先戒官之贪欺。而又必先使为廉吏者。不至赔累。俾中材皆知效法。吏治方克振兴。该抚既知吏治败坏之原。于营私粉饰之吏。务即随时严参。以期陶汰净尽。其尚知自爱赔累难支者。即不妨酌量调剂。使人人乐为循吏。以成大法小廉之治知之匪艰。行之维艰。日计不足。月计有余。该抚于一切应行变通各事宜。务须实心实力。次第慎勉为之。以副委任。将此谕令知之。　　

○又谕、刘蓉奏、滇发两逆。被剿奔窜。克期出省。陈得才一股。败回鄂境。陇防官军。剿贼获胜各摺片。蔡逆句通发逆。由子午镇澧河窜踞鄠县西南两关。另股西窜之贼。与该逆合股。经涝峪口遁入盩厔之祖庵。被官军追杀。贼窜终南镇及田峪口慈峪口等处。刘蓉现饬英毅六营会同黄鼎趋郿县绕出贼前。萧庆高趋鄠县蹑贼之后。穆图善潼关折回之后起六营。由盩厔前进。著即严檄派出各军分路进攻痛加埽荡。以收聚歼之效。昨据张之万奏、伪启王梁城富一股。游驶商州境内。与淅川相距不远。兹据刘蓉奏、伪扶王陈得才与启逆合股。已至镇安。经官军击败。回窜鄂境等语。此次窜鄂之贼。究系何股。与张之万所奏。殊出两歧。著刘蓉查明迅速具奏。匪踪剽疾异常。难保不由汉窥川。著李云麟统率所部。进驻汉中。分扼华阳佛坪留坝各要隘力遏该逆窜川之路。毋得稍有疏失。刘蓉现已出省。所有西安一带战守事宜。著穆图善德兴阿、刘蓉、妥筹办理。曹克忠一军。既据刘蓉奏万难抽动。即著照该抚所请。饬令驰赴凤翔一带。兼顾汧陇。扼要驻扎。毋庸调赴都兴阿军营。陕省应解工程银十五万两。现在需用甚殷。若非源源报解。恐有停工待饷之虞。著刘蓉督饬藩司。赶紧设法陆续拨解。得此由六百里各谕令知之。　　

○陕西巡抚刘蓉奏、陕甘军务未平。请将本年乡试展缓举行。从之。　　

○以正红旗汉军都统载龄兼署镶蓝旗汉军都统。正红旗蒙古副都统崇纶署左翼前锋统领。　　

○予江苏常州伤亡总兵官张遇春、游击靳春和、祭葬世职加等。　　

○乙丑。谕议政王军机大臣等、本日据议政王军机大臣文祥、宝鋆、呈递接到德木楚克扎布信函。内称接本旗禀报。去年十月起至今。红胡子贼匪成群抢夺。并绑去台吉披甲人等数十名。当即派令旗员太平社首人等查拏匪徒。与贼交仗。打死贼匪三名。前后生捦十名。本欲解县究办。恐余匪句串路劫。现将人犯在旗看管。并将案情咨达热河都统。惟无力解送。可否恭摺具奏请旨。或如何办理之处。示知等语。贼匪滋扰蒙古地方。肆意抢夺。戕害性命。绑去台吉人等数十名之多。实属不成事体。著麒庆即饬地方文武。会同该王旗设法拏办。以靖奸宄。德木楚克扎布所派旗员社首。捦拏匪犯十名。自应径解热河都统究办。惟长途远解。恐被劫夺。亦属实情。著麒庆即派得力兵弁。赴该旗地方。提取各犯。督同府县严讯。按例惩办。并追究党与。一体查拏。毋稍宽纵。如吏胥人等有刁难勒索等弊。并须认真禁止。德木楚克扎布信函一件。著钞给阅看。将此谕令知之。　　

○盛京将军玉明等奏、逸匪乌痣李聚众复扰。现在拨兵剿办。得旨、著仍遵前旨。严饬将弁。会合吉林官兵。将窜匪捕斩净尽。毋令此拏彼窜。致成滋蔓难图。　　

○丙寅。谕议政王军机大臣等、乔松年奏、楚境窜贼。渐偪皖省。派队驻守六安。并暂留马队。以资防剿。暨筹议裁汰铺兵。皖北开徵各摺片。前因楚北贼势东趋。六安等处。防兵较单。曾经谕令添调兵勇。扼要防剿。其陈国瑞一军。即令驻扎正阳。以资扼守。现在发捻各逆。窜扰黄陂黄安等处。麻城一带。亦见贼踪。该处皆距英霍不远。乔松年已饬陈国瑞所派之郭宝昌驰赴六安。会同蒋凝学协力防剿。兼顾英霍。所筹尚妥。著即督饬派出各军。认真堵剿。傥逆踪窜近英霍。务须合力截击。以剿为防。毋令东窜一步。并著催令陈国瑞迅速前进。或扎英霍。或扎六安。择要驻防。妥筹调度。以遏逆氛。陈飞熊一军。著催提到防。以厚兵力。镇营兵勇。既恐不能得力。即著咨商曾国藩办理。克蒙额马队。既据乔松年称其强壮可用。著准其暂留临淮。俟常星阿马队到后。再行调回扬营。驻扎临凤等处各队。著督令逐日训练。以备不虞。毋稍疏懈。铺兵接递文报一节。请俟军务大定。再将能否永远裁汰之处。妥议办理。即著照该抚所议行。皖北各州县。开徵者已有十属。国家惟正之供。诚能取之而不为虐。小民谅必鼓舞输将。但百姓复业未久。尚须加意抚恤。培养元气务须厘定章程。严饬各州县痛裁浮费。于国计民生两无妨碍。方为妥善。将此由六百里谕令知之。　　

○又谕、穆图善奏、贼匪被剿西窜。带兵出省剿办。李云麟奏、西安省城吃紧。统兵进援各摺片。昨据刘蓉奏、蔡逆发逆。窜踞鄠县之由南两关。另股西窜之贼。复与该逆合股。遁入盩厔之祖庵。被官军击败。贼窜终南镇及田峪口慈峪口等处。当经谕令穆图善等实力防剿。现在湘果诸军。陆续赶到。业经刘蓉督带出省。亲赴西路剿贼。穆图善亦拟即日出省。会督金顺马队。并力攻击。即著穆图善、刘蓉、相机会剿。迅殄狂氛。省城防守事宜。仍著德兴阿督同在城文武。严密布置。不可稍有松劲。曹克忠适因在省。商令会同剿贼。该总兵之军。现在何员统带。能否得力。如必须该总兵亲自在彼统带。即著该总兵仍行回顾凤翔汧陇。毋令回匪乘虚复炽。李云麟剿办蔡逆一股。前据刘蓉奏称该京卿指画舆图。谓此股可期必灭。现在该逆西趋。凶焰甚炽。李云麟又以沿途无粮未能追蹑为词。可见从前已入彀中之说。不过纸上空谈。毫无把握。此时穆图善刘蓉已出省追剿省防情形稍松。李云麟一军。如再前赴西安。则兴汉一带空虚。恐该逆乘间回窜。窥伺川疆。李云麟著仍遵前旨。进驻汉中。分扼华阳佛坪留坝各要隘。力遏逆匪窜川之路。该京卿既贻误于前。傥再不奋勉图功。致令此股贼匪。旁窜纷趋。自问当得何罪。澄汉等营水师。据奏尚为得力。惟现在贼氛并未歼灭。岂能遽予奖励。李云麟所陈水师人员出力之处。著俟陕省肃清。咨商刘蓉核实请奖。将此由六百里各谕令知之。　　

○又谕、德勒克多尔济等奏、筹商防剿。并桂成所部。拟取道晋省。驰往会剿一摺。前因甯夏满城。被围日久。谕令桂成统带劲兵。会合阿拉善王部下。出甯夏北山。相机进剿。兹据德勒克多尔济等奏称、查自归化城土默特游牧。由口外草地。驰赴阿拉善旗。相距二千里。地多沙漠。水草缺乏。若带兵由此行走。不惟柴薪无处采觅。驼马亦难牧放。桂成现带精兵四五百名。拟由晋省取道。驰赴都兴阿军营。听候酌拨等语。所奏自系实在情形。桂成所部官军。即著取道晋省。迅速前赴都兴阿军营。到营后应由何路进剿。著听候都兴阿节制调遣。归绥本处之防。亦关紧要。桂成挑带官兵。仅止四五百名。其余自可留为操防之用。据奏设有缓急。大同镇兵。尚可就近檄调。毋庸再调都兴阿讷钦之兵。著照所议办理。所有沿边沿河防堵事宜。仍著德勒克多尔济严饬带兵将弁。随时侦探。实力严防。毋稍疏懈。将此由六百里各谕令知之。　　

○以记名总兵官江忠朝为云南临元镇总兵官。　　

○予江苏江阴等处阵亡殉难前任浙江税课大使缪树棠等绅民妇女一千七百四十八员名口分别旌恤如例。　　

○丁卯。谕内阁、熙麟、雷正绾奏、官军克复平凉府城。捦斩巨逆一摺。甘肃平凉府城。自被回匪窜踞后。雷正绾督军进攻。叠次获胜。会同陶茂林之师。两路偪城。逆众并力抗拒。官军奋勇由西北登城。守贼溃乱。复豫穵地道。轰塌东南城隅。大队先后拥入。贼占西北拌死巷战。我军纵横冲击。鏖战两日。将城中悍贼一律埽除。并将著名巨逆铁酉、羽轻材歼毙。剿办极为得手。雷正绾自督军入甘。埽平灵台崇信党原北原及白水局现新城等城镇。卓著战功。此次复督队攻克平凉。剿除巨逆。实堪嘉尚。雷正绾著加恩赏穿黄马褂。并发去白玉四喜搬指一个。白玉翎管一支。大荷包一对。小荷包两个。交该署提督祗领。陶茂林会同雷正绾分路进攻。躬冒矢石。立拔坚城。甚属奋勇。陶茂林著加恩赏穿黄马褂。以示优奖。　　

○谕议政王军机大臣等、熙麟、雷正绾奏、官军克复平凉府城一摺。平凉为自兰州通陕要道。逆回负嵎抗拒。久肆鸱张。经雷正绾督率兵勇。节节剿洗。复会同陶茂林相机攻剿。迅拔坚城。实属调度有方。深堪嘉尚。该提督现因莲花城张家川两贼巢。尚在拒守。拟偕陶茂林分路兜剿。所筹甚合机宜。著乘胜进捣。迅将莲花城张家川匪巢攻拔。并将西路各逆垒。一律埽荡。先顾兰州省垣根本重地。以次肃清隆静。规复固原。直抵甯灵。毋得稍有松劲。现在平凉已复。雷正绾等军鼓行而西。自能所向克捷。第败匪西遁。难保不因甯夏援兵未集。麕聚一方。希图逞志。著都兴阿迅速前赴定边。催督各军。规取灵州。以通援甯之路。讷钦已抵花马池。近日接仗。能否得力。并著酌量调派。桂成到营后。应如何调遣之处。著即仍遵昨日谕旨办理。庆昀、常升、尤当加意防守。慎益加慎以待援师。不可稍涉大意。熙麟另摺奏请饬催四川等省协饷。已寄谕骆秉章等迅解矣。此时熙麟业经开缺。所有庆阳军营粮饷。及雷正绾等军饷需。著文煜妥筹转运。毋稍缺乏。将此由六百里各谕令知之。　　

