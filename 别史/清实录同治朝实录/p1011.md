<!-- { "loadSidebar": true } -->
○谕内阁、都察院奏、江苏绅民翰林院编修衔蔡则澐等、遣抱以淮水故道。亟须浚复等词。赴该衙门呈递。据情代奏等语。并将蔡则澐等所递图说全案。咨送军机处呈览。淮河关系民生。亟应设法浚复故道。应如何妥筹办理之处。著马新贻、张之万、丁日昌、斟酌情形。会议具奏。蔡则澐等所递图说一件。钞案二本。著都察院咨送马新贻等阅看。寻马新贻等奏、遵议挽淮复故。必先浚黄河之淤。继则辟清口以导其入黄。堵三河以杜其旁洩。而修复堰圩。坚筑运堤。又为目前要著。惟钜款难筹。请分别缓急。次第兴工。下部议。从之。　　

○旌表守正捐躯陕西雒南县民妇樊董氏。　　

○己亥。以左春坊左庶子乌拉喜崇阿充日讲起居注官。　　

○庚子。以神灵显应。颁四川梓潼县文昌帝君庙扁额曰阴骘下民。　　

○谕军机大臣等、刘典奏、陕省北路转运军饷等项。变通章程。请饬山西照办等语。陕省驻扎榆绥各军。饷银军火。均关紧要。一时驿站难复。转运维艰。不得不假道晋疆。而晋省西路地方瘠苦。差务殷繁。若加以陕省转运。苦累太甚。自应变通章程办理。著照所请。嗣后陕甘北路各军饷银军火等项。即由李宗羲饬知各州县。仍旧绕由该省西路行走。先由陕省军需局。及左宗棠所设驻陕军需局。按次将转运数目。咨移山西筹防局。并传知经过各州县查照。遇有转运过境。验明数目。迅速接运前进。一面将用过车骡人夫脚价照陕章分别造报陕局。或按月或按季领取归款。俾免贻累。如晋省章程或有参差。即由山西筹防局咨明陕省酌度办理。傥押运员弁。沿途有额外需索骚扰情弊。即由李宗羲、刘典据实参办毋稍姑容。将此由五百里各谕令知之。　　

○又谕、崇实吴棠奏、援滇川军。克复鲁甸厅城。攻破岩峝老巢生捦首逆。并檄调唐友耕分兵扼守叙南各摺片。滇匪李本忠经川军击败后。由板板房桃源一带。分扑良回村寨。唐友耕督兵截击。蹋毁贼营。该逆退守鲁甸城内。又经官兵击走。收复厅城李本忠逃入岩峝老巢。参将尹士超等分路进攻叠破四面碉楼。生捦李本忠及贼党徐添骥等正法。埽荡岩峝贼巢。昭鲁渐次肃清。此次援滇川军。叠克匪巢生捦要逆。剿办尚属奋勉在事尤为出力员弁著崇实等核实奏保毋许冒滥。现在黑石坳回匪。势尚猖獗。唐友耕一军。自当乘胜进剿。惟总兵全祖凯围攻之兵。未能得手委员孔昭鈖等亦无抵昭确期即著刘岳昭、岑毓英迅饬全祖凯激励兵勇会同唐友耕相机剿洗。一面催令孔昭鈖等驰抵该处将一切剿抚事宜。妥为筹办俾东路及早埽荡毋稍迟延。湘果各营散勇。现既不遵赀遣。叙南边界自应派兵设防以资弹压。著崇实等檄饬唐友耕酌拨得胜之师前赴镇雄。以顾筠连高珙入川门户如有溃勇滋事。即会同胡中和筹办。至攻克黑石坳后仍留李家福在滇援剿。其唐友耕应否撤回川省之处。著崇实等会商刘岳昭、岑毓英斟酌办理。将此由五百里各谕令知之。　　

○礼部以明年元旦庆贺礼节请得旨是照例行礼奉慈安皇太后慈禧皇太后懿旨停止筵宴其在外公主福晋命妇进内行礼之处。并著停止。　　

○署陕西巡抚刘典奏、力省差徭。酌减平余。革除节寿陋规。筹给各官公费。以舒民力而肃官箴。得旨、差徭等事。应裁减者即行裁减以恤民力。总当核实办理。毋博虚誉而滋弊端。　　

○以陕西捐输军饷。永广乡试中额一名。　　

○予云南鲁甸等处阵亡都司施占明等祭葬世职加等。　　

○辛丑上复诣大高殿祈雪行礼。　　

○遣惇亲王奕誴诣时应宫恭亲王奕?诣昭显庙醇郡王奕譞诣宣仁庙孚郡王奕譓诣凝和庙。拈香。　　

○壬寅。谕内阁、吏部尚书文祥之母。秉性淑慎克享遐龄。教子有方俾成良弼。今以疾终。深堪轸恻朝廷优礼大臣。推恩贤母。著赐祭一坛赏银二千两经理丧事。由广储司给发灵柩回旗时。沿途地方官妥为照料。以示优眷。　　

○谕军机大臣等、都兴阿奏、举办冬围情形。请将协领等官分别惩处一摺。东三省举行冬围。非徒为捕进口味。实以操练官兵技艺。本届奉天冬围捕打鹿只。未能足额。该官兵等平时技艺生疏已可概见。且围场卡伦。均有官兵戍守若非任令匪徒偷打牲畜鹿只何至稀少该管官员于兵丁不能认真训练。于围场不能严密稽查。实属不成事体所有正围长协领恩龄、副围长协领德泰、翼长佐领伯林、三音保均著先行交部议处。仍责令在围场督率官兵演练巡缉。以观后效。记名副都统协领集尔哈布料理围务。于鹿只未能足额。随同收纛回省。咎亦难辞。著交部察议此次姑念停围年久。甫经举行。从宽办理。傥来年冬围。仍复似此因循废弛。除将该管官从严惩办外。定将该将军一并惩处。将此谕令知之。　　

○以内阁学士宝珣为兵部右侍郎。　　

○以刑部左侍郎志和兼正蓝旗蒙古副都统。未到任前。以内阁学士讷仁署理。　　

○署陕西巡抚刘典开缺养亲。以四川布政使蒋志章为陕西巡抚。　　

○予故兵部右侍郎伊精阿祭葬赏银三百两治丧。　　

○癸卯。孝惠章皇后忌辰。遣官祭孝东陵。　　

○谕军机大臣等、苏凤文、冯子材奏、叠克越南夷境贼巢。现在并力围剿。苏凤文奏、接准越南国王咨文。筹办中外边界事宜各一摺。吴亚终股匪窜入越南。叠经官军跟踪追剿。攻破大慈买市等处贼巢。该匪退踞左洲。势已穷蹙。即著冯子材督饬各军。四路围攻。悉数歼灭。总期迅速蒇功。毋稍延缓。此次收降人众。冯子材拟旋师之日尽数带回内地。办理尚属得宜。惟人数既多则编插非易。著该提督随时给票。分起遣送回籍。苏凤文即饬各该州县妥为安插。严加约束。毋令滋生事端。至内地民人。私出边境。例禁綦严。地方官失察处分亦重。苏凤文现拟申明定例。檄饬太镇两府。督属严防。并咨越南国王一体稽查。即著照所请认真办理。以期日久相安。毋得有名无实。将此由五百里各谕令知之。　　

○以镶黄旗满洲副都统荣禄管神机营事。　　

○以江西按察使王德固为四川布政使。　　

○蠲缓广西归顺、宣化、隆安、永淳、新甯、武宣、思恩、河池、崇善、左、养利、永康、天保、奉议、淩云、横、来宾、象、雒容、柳城、桂平、平南、贵、临桂、灵川、贺、永安、宾、武缘、上林、迁江、三十一州县被旱被扰地方新旧额赋有差。　　

○甲辰。谕军机大臣等、贵州军务。日久未有起色。川楚援黔各军。频年剿办教匪。尚能克复城邑。迨进剿苗巢。楚军败于黄飘。黔军溃于羊安从此一蹶不复再振。皆由各军无人统摄互相观望。以致坐麋钜饷。师老无功。李鸿章威望素著。现在重庆暂驻。著即驰赴贵州。所有川楚贵州各军。均归节制。该督即逐加拣选。申明赏罚。严檄各将领分投进剿。互为援应。庶得同心协力。迅奏肤公。傥川楚各军不能得力。即行裁撤。咨明崇实、吴棠、刘昆将此项兵糈。仍解赴李鸿章军营充饷。该督上年凯撤之师。其中不乏骁勇。著即酌量奏调赴黔。以备调遣。广西防边之兵。如须调赴黔省会剿。并著李鸿章酌度办理。至李鸿章进兵克复地方后。修治城池招集流散。联保甲给籽种。仍著曾璧光随时商同李鸿章妥为经理。不得以派有督兵大臣。即思诿卸。贵州军饷奇绌。吴棠、刘昆、务当随时筹解。以资饱腾。本日已有旨令李瀚章署理湖广总督。并令杨昌浚署理浙江巡抚。李瀚章著即驰赴湖北。将应解饷需。源源转运。毋令缺乏。此外协黔各省。并著李鸿章曾璧光随时咨催。俾资接济。杨昌浚于接印后拣择贤员署理藩同篆务不许存五日京兆之见稍有废弛遵义民教各案。前据李鸿章奏派道员余思枢赴黔会办至今尚未具奏李鸿章现赴贵州。即著就近会同曾璧光迅速持平审结以弭衅端四川酉阳教案。何以尚未复奏亦著一并迅结。毋得稍涉迁延。将此由六百里谕知李鸿章、崇实、吴棠、李瀚章、刘昆、曾璧光、并传谕杨昌浚知之。　　

○又谕、曾璧光奏请饬江西将收捐分黔之项。不必再解湖南以免捐协牵混等语。江西每月应解协黔饷项一万八千两。已拨解湖南援黔军饷。刘坤一又将应归黔省捐项。解赴湖南藩库交收转解席宝田军中济用。作抵部拨江省协黔兵饷。据曾璧光奏、江西收捐。前卯应分黔省银二万余两二卯应分银一万余两。概为湖南提去黔省军需奇窘。若将应分捐项拨归湘省该省军饷更形支绌。自系实情。著刘坤一将嗣后江西收捐分黔之项。仍交黔省提饷委员分批领解。毋庸再解湖南抵充部拨江省协黔兵饷以免捐协两项致有牵混。将此由五百里谕令知之。　　

○命协办大学士湖广总督李鸿章驰赴贵州督办军务。　　

○以浙江巡抚李瀚章署湖广总督。浙江布政使杨昌浚署巡抚。　　

○以奉天奉锦山海道俊达为江西按察使。　　

○追予安徽徽州殉难布政司理问衔方茂顺等绅民妇女三百八十九员名口分别旌恤如例。并予建祠。　　

○追予安徽桐城殉难原任知县何薇照妻张氏、暨男妇等五名口分别旌恤如例。并予建祠。　　

○乙巳谕军机大臣等、都兴阿等奏、筹展边荒。请缓至明春再行勘办一摺。展边事宜关涉中外界限非相度地势。逐处履勘。适中定界将来不免轇轕现届隆冬。坚冰积雪。一望弥漫。势难勘丈自系实在情形。著照所请缓至来岁春融再行派委妥员。前往江岸审度该处情形。相机试办傥有窒碍难行之处。即由该将军等随时酌核。奏明办理。务期中外相安。永免后患。不得稍涉推诿。将此各谕令知之。　　

