<!-- { "loadSidebar": true } -->
○又谕、郑敦谨奏、请调得力官兵赴榆林进剿等语。陕省榆林绥德等属回土各匪。出没靡常。久成蔓延之势。该处毗连晋境。与河保等州县仅隔一河。且距归化萨托清等处不远。晋省北路防务吃重兵力较单。前据郑敦谨屡经陈请另派一军。由晋渡河扼守榆林。相机进剿适值直东交界未平兵力未能抽拨。现在左宗棠所部业已凯旋。移征陕省。前据该大臣奏称、令刘松山等所部。由豫境前赴陕省。此时行抵何处。著该大臣酌度情形。如该军尚未出豫境。即著抽派得力将弁。檄令改道。折由晋境沿河北趋。由河保一带渡河。西向榆林。节节进剿。以扼贼匪东窜。如该军已经入陕。即著饬令由陕省沿河北趋。绕向榆林。与陕省南路各军。互收夹击之效。兼可以顾晋省门户。郑敦谨现既驰赴河保。著即督饬在防将士。实力防守。并著会商绥远城将军定安、副都统桂成、暨总兵马升等。督率文武员弁。设法堵御。毋稍疏懈。另片奏、请饬接任臬司迅速赴晋。并陈湜因病请假赴省等语。前据刘昆奏称蒋益澧因病恳请开缺。已有旨再行赏假两月毋庸开缺矣。所有臬司印篆。著郑敦谨派员署理。已革臬司陈湜、系获咎之员。何得乞假赴省。置身事外。著该署抚即饬令该革员仍赴防所。督军守御。力赎前愆。勉图自效。将此由六百里各谕令知之。　　

○戊申。祭大社。大稷。遣礼亲王世铎恭代行礼。　　

○谕军机大臣等、崇实奏、川师援黔。攻克尚大坪生捦首逆。余贼剿抚净尽一摺。唐炯入黔后。节节埽荡。竟将积年难拔之尚大坪攻克。生捦倡乱之教首刘仪顺。号匪秦崽崽。余匪剿抚净尽。办理甚为得手。著崇实仍饬该员等、乘胜会同黔楚各军。进规平越黄平等处务期一鼓歼除。以清余孽。总兵刘鹤龄等晓畅戎机已交军机处分别存记。将此由五百里谕令知之。　　

○礼部右侍郎杜联因病解职。以都察院左副都御史温葆深为礼部右侍郎。　　

○以直隶天津防剿捻匪出力。赏总兵官陈济清、王佐臣、一品封典。道员李世侃、都司石宝琳等花翎。盐大使许之泰等蓝翎。余加衔升叙开复有差。　　

○以直隶天津管驾轮船巡防出力。予同知沈应奎等加衔开复有差。　　

○以捐运甘肃口粮予陕西知州汤敏等加衔升叙有差。　　

○以四川官军攻克贵州尚大坪贼巢。生捦逆首。署总督崇实得旨嘉奖。赏总兵官刘鹤龄黄马褂。道员唐炯巴图鲁名号县丞于德楷以同知用。并赏花翎。余升叙有差。投诚贼目刘俊民等分别以都司守备补用。　　

○予甘肃松树庄沟等处阵亡游击李三元等祭葬世职加等。　　

○己酉。谕军机大臣等、英翰奏、皖军渡黄。陈国瑞所部。一并带回皖省。请饬刘铭传扼扎畿南各摺片。皖省各军。现已一律渡黄。即著该署抚于南旋后。悉心筹画。妥为遣撤。陈国瑞所部勇丁。现既分隶程文炳等队下。将来应如何遣散之处。英翰尤当妥为办理。毋令滋生事端。东昌一带各营散勇。每起或三四十人或四五十人。时有携带军器抢劫滋事之案。皖军渡河时。曾遇数起。经英翰派员弹压。酌给钱文追缴器械押令过河回籍。黄河北岸地方绵亘。恐此等散勇尚复不少。著官文、丁宝桢、遴委妥员会同各该地方官稽查弹压。尤不可顾惜小费致令流而为匪扰害地方。恩承当督饬所部沿途摉查。协同办理。前谕李鸿章饬令刘铭传将在营兵勇移撤大河以南。现在该提督所部行抵何处。应否饬令扼扎畿南。以资镇抚之处。著李鸿章统筹全局。迅速具奏。将此由五百里各谕令知之。　　

○又谕、吴坤修奏、请饬江西等省停解皖军协饷。仍饬湖南迅速筹解等语。前谕江西闽浙三省。每月协济皖军饷银各一万两。现在该军陆续凯撤。所有该三省协饷。除已经报解。俟兑收清楚。由吴坤修截数具奏外。嗣后该三省即将协饷停解。俾免转运之烦。惟皖军未能尽撤。尚需支发口粮。湖南省自奉停皖捐。部定每月由湘拨银五千两。至今分厘未解。著刘昆仍按月如数筹拨。以资接济。俟该军全数遣撤。再行奏请停止。将此由五百里谕知英桂、卞宝第、李瀚章、刘坤一、刘昆并传谕吴坤修知之。　　

○又谕、前因锡纶奏布伦托海难民叛形日张。十苏木蒙兵不能用命。请仍复塔城旧制。当经谕令原派会议王大臣等妥议具奏。兹据该王大臣等奏称、李云麟自到布伦托海以来种种办理不善。现据锡纶咨行明瑶劄饬该总管等传谕该苏木人众。仍复塔城旧制。以安众心。请饬明瑶锡纶等妥为经理。其额设饷糈并请照旧定之数源源筹拨。所有应行变通事宜。仍由明瑶锡纶等随时体察。请旨定夺等语。布伦托海新城。猝遭变乱。是李云麟所改章程与民不便之处。已可概见。自应改复旧制。以洽舆情。即著明瑶锡纶等懔遵前旨。悉心筹办。但不可稍存迁就。贻误将来张＜?与心＞等乘机构乱。罪不容诛。惟此股人数。究有若干。现在窜至何处。抑仍在乌陇古河。著麟兴、荣全、锦丕勒多尔济、奎昌、福济、明瑶、锡纶、迅饬在事将士。侦探明确。相机兜击并檄令巴彦特古斯等、督率蒙兵。随同棍噶扎勒参。会合土尔扈特各旗兵。跟踪追剿。以期痛歼丑类。绥靖边疆。其额设饷糈。即照该王大臣等所议。由该大臣等遵照旧定之数。源源接济。毋令稍形缺乏。该城系属新设。一切事宜。如有随时变通之处。明瑶锡纶等务当加意体察。奏明办理。李云麟贻误各情。仍著福济、锡纶、详细查明。据实具奏。原摺均著钞给阅看。将此由五百里各谕令知之。　　

○又谕、据总理各国事务衙门奏、请＜??闲＞放上海通商大臣。已明降谕旨令马新贻充补矣。马新贻新任两江总督。丁日昌久在上海。于外国情形。更为熟悉。遇有紧要事件。著即帮同办理。将此各谕令知之。　　

○令两江总督马新贻充办理通商事务大臣。　　

○予山东德州阵亡千总姬文富祭葬世职加等。　　

○缓徵广东镇平县被扰地方同治五年额赋。　　

○庚戌。遣官祭文昌帝君庙。　　

○钦差大臣左宗棠奏、分别撤留吉林黑龙江兵勇。得旨、均著照所议办理。惟增募民勇。是否可用。仍著该大臣随时体察。傥实在不能得力。即行撤回断不可意存迁就。致误戎机。　　

○命候补五品京堂王家璧以四品京堂即补。仍留钦差大臣左宗棠军营差委。　　

○以广东丰顺县绅民力保危城。永广学额二名。　　

○以陕西官军防剿回匪。并援剿直隶捻匪出力。赏提督宋朝如、隋君廷、喻执益、周云祥、苏大德、洪必胜、贺能超、张映南、邓成日、席大成、孙桂亭、唐国华、张永辉、彭长春、章在作、熊有常、张福陛、彭绪炘、王秀林、总兵官、李占椿、谭上连、曾松明、陈凤源、何永盛、庞玉林、刘文有、葛芝滕、袁彦贤、刘祥发、尹兴茂、张仲春、方泗高、陈江山、屈德复、朱宗庠、王久青、周胜才、彭广源、李光辉、曾奉元、舒克相、曹才禄、尹松友、李政洪、章洪胜、王楚华、李荣富、杨钦元、龙国望、胡万亨、唐年泰、曾金和、副将高登玉、汤彦和、曾定元、杨懋霖、谭拔萃、章其作、彭华堂、钟建高、湛其英、一品封典。道员薛书常等二品封典。提督章合才、易德麟、萧章开、陶定昇、唐光辉、李云贵、何作霖、黄马褂。总兵官易万胜、张四维、刘桂森、陈美仙、易隆清、张南桂、文友胜、黎勤发、胡新发、韩尚吉、彭得胜、康登五、张执中、董占品、道员刘锦棠、副将彭焕彰、谭世义、李其森、谢太泗、潘长青、罗茂义、阳中和、文德昌、杨茂荣、杨春林、杨明英、易作义、曾楚南、曾万友、钟紫山、雷吉祥、武日胜、成镜春、彭必胜、易文光、李心海、冯殿英、张传典、参将何友田、王克胜、舒永胜、刘文海、李桂香、金德恒、黄万福、李云照、张拔萃、黄大胜、胡文祥、夏仲美、邓国振、钟宣晋、陈仕标、谭和义、罗照升、谭贵忠、朱长发、李春元、彭明达、胡敬忠、张忠发、李先荣、刘定清、贺复泰、钟福山、李胜本、龙赐王□含、何明海、周春生、晏曦俊、彭荣贵、谢明华、张春发、朱德和、王远清、王荣华、熊得佑、周焕文、罗三元、李义胜、蒋永和、杨恒祥、黄友信、唐义海、张嘉会、曹太高、龙自艮、李占魁、高得胜、游击王庆藩、邓汉南、钱宝钟、李清胜、谢玉泰、贺华照、杨发胜、陈金凯、李泗益、张祖耀、黄仁祥、邱俊凤、文道烁、李声翰、杨德俊、李文奎、郭得林、刘春祥、都司万金龙、董布亮、守备刘锦锡、郭宗仪、高登彩、巴图鲁名号。参将沈福堂等花翎。守备范金贵等蓝翎。余加衔升叙开复有差。　　

○予直隶景州等处阵亡副将李得谦等祭葬世职。　　

○辛亥。秋分。夕月于西郊。遣郑亲王承志恭代行礼。　　

○谕军机大臣等、奕榕等奏、草仓河被水冲刷。飘失鹿角。志和奏、草仓苏子等河淤徙情形各一摺。据奕榕等奏称、永陵明堂前新修草仓河。因山水陡发。冲刷于垫。并归苏子河向南顺流而下。泊岸西头。冲刷宽深。护堤树株冲倒。并原设鹿角及桥板栏杆。均被冲失甚多。石堤倒落二处。御路冲断成阬等情。陵寝重地。风水攸关。奕榕、奕庆、现已亲诣查看。著即详细履勘。应如何速为修理之处。即著奏明办理。至草仓河曾于咸丰六年闲。由庆祺奏明改归旧道。八年复由玉明详勘具奏办理。现被水冲沙淤。并归苏子河向南顺流。并据志和奏称、苏子河身。亦有北移情形。著奕榕奕庆一并敬谨察勘。查照旧案。奏明核实兴修。启运殿后神榆树身。所发枝条。甚见茂密。著奕榕饬令总管常存等敬谨看护。妥为培养。兴京附近一带。民闲田庐有无被水应行抚恤之处。并著奕榕、额勒和布、恩锡查明具奏。将此各谕令知之。　　

○以庸劣不职。革江苏布政司理问罗炳堃职。永不叙用。　　

○追予江苏各属阵亡殉难绅民章启等暨妇女一千八百八十九名口分别旌恤如例。　　

○予山西吉州等处阵亡殉难都司傅桂山等七十五员名分别赏恤如例。　　

○追予山西垣曲殉难知县王国宝、都司刘国治、典史王覃建立专祠。　　

