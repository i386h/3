<!-- { "loadSidebar": true } -->
○新授工部右侍郎阎敬铭乞休。以都察院左副都御史童华为工部右侍郎管钱法堂事。未到任前。仍以通政使司通政使于淩辰署理。实授大理寺卿彭久余都察院左副都御史。　　

○以湖南官军克复贵州胜秉城。予提督龚继昌等优叙。复总兵官唐本朋、苏元春职。并赏还勇号花翎。　　

○以甘肃成县守城出力。予候选同知李笃庆等奖叙有差。　　

○予甘肃王家疃庄阵亡记名副都统协领贵升祭葬世职如都统例。建专祠并入祀京师暨原籍昭忠祠。　　

○予甘肃狄道等处阵亡副将范珍等十六员祭葬世职。　　

○丙寅。谕军机大臣等、给事中陈鸿翊奏、直隶西南各属。本年雨泽稀少。灾歉已成闻有报灾未遂人怀乱萌之说。又广平属之清河威县。毗连山东馆陶等县。磁州成安。毗连河南安阳等县。大名府则与曹州接壤。捻幅余匪。难保不潜伏其闲。其开州等处。人心亦多浮动。现闻各处已渐有均粮等事。若饥民相率效尤各匪乘机窃发。必至贻害地方。请饬曾国藩查明办理等语。著曾国藩迅即派员查明各该地方被灾轻重情形。分别赈济。如有应蠲应缓之处。并著赶紧奏明办理。以惠灾黎而消隐患。原摺著钞给阅看。将此谕令知之。　　

○又谕、文麟、景帘奏、请饬迅解军饷。并沥陈关外瘠苦情形。请拨饷采办军粮各一摺。前因哈密需饷孔殷。谕令山西巡抚。于欠饷内先拨银六万两协济。兹据文麟等奏称、屡次派员催提。该省总未拨解分厘。现在关外情形万紧。士卒枵腹荷戈。亟需饷银接济。著李宗羲严饬藩司并河东道。迅速筹拨银六万两。交防御奎禧等星夜解赴文麟等军营。毋再迟误。其乌里雅苏台匀拨哈密饷银。该城前因部款未到。先筹银一万两。据文麟等称、尚不敷支发。著福济、荣全、宽为筹拨银数万两。以济急需。至关外军粮。采办维艰。成禄出关后。兵数日增。需款尤钜。著户部查明有著之款。赶紧筹拨。以便该大臣等派员分途采办。并著左宗棠、穆图善、懔遵前旨。赶紧筹运接济。兼派大员专司其事。或饬镇迪道总理后路粮台。俾得源源挽运。免致贻误。将此由六百里各谕令知之。　　

○追予江苏常州等处殉难武生庄载兴等绅民妇女一千四百四名口分别旌恤如例。　　

○句到河南山东情实罪犯。停决河南斩犯二人。山东斩犯三人。余六十五人予句。　　

○丁卯。谕军机大臣等、穆图善奏、官军击剿窜匪获胜。并留总兵接办军务。请饬粮台拨饷接济各摺片。甘肃礼县所属地方。于本年八月间。被回匪滋扰。经提督喻正祥亲督兵勇。节节进剿。杀贼多名。该匪溃败狂奔。现在崖城等处已无贼踪。即著左宗棠、穆图善、饬令各军。仍行加意防范。遇贼即击毋稍松懈。其驻扎中卫之贵字三营。著照该将军所请。饬令总兵黄金山接统。将前募防城之勇。补足三营额数。并另集围队二百名。悉听金顺节制。即著该署将军妥为调遣。会同张曜联络刘松山暨金运昌各军。将北路回逆悉数埽荡。贵字营等饷需。无处支领。著左宗棠饬令西征粮台将黄金山所统三营并围队二百名需用饷银按月拨济穆图善著懔遵前旨。将总督关防迅速派员赍交左宗棠接受。以专责成。将此由四百里各谕令知之。　　

○予甘肃永昌等处阵亡副将蒋光晋、知县翟步霄等祭葬世职。　　

大清穆宗继天开运受中居正保大定功圣智诚孝信敏恭宽毅皇帝实录卷之二百七十　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治八年。己巳。十一月。戊辰朔上诣绥履殿问慈安皇太后安平安室问慈禧皇太后安至丁酉皆如之。　　

○奉慈安皇太后慈禧皇太后幸漱芳斋。侍午膳。　　

○谕内阁、前因御史张沄奏参道员宣维礼夤缘开复滥用捐款等情当交李鸿章就近查办兹据该督咨行贵州巡抚曾璧光查覆据实具奏。此案道员宣维礼前在四川打箭炉同知任内。浮用炉库台费等项银二万余两。经骆秉章奏参摘去顶带。嗣因办理防剿局事件。崇实奏请赏还该员顶带尚非于林自清案内窜名开复。惟上年该员调赴贵州办理川军善后。即向川黔各局。借领职衔贡监等项执照三百余张。并携带文武随员多人。沿途滋扰。到贵州后。即安居省寓。仅赴安顺一行定番防堵又未亲往。平日无从悉其行径。其所收捐银及借贵州仓谷。开报平安粥厂银两。浮冒甚多。安插贺＜?与心＞芢降众一项又自捏开银数。宣维礼以奏调差委人员移行各处文檄。辄称钦使。性情既属贪黩。行止又复不端。此等劣员。何可稍事姑容。以贻民害。四川候补道宣维礼、著即行革职。永不叙用。并发往军台效力。用儆官邪。该革员前在四川劝派捐项、即著吴棠查明收缴若干。并核算该革员应领经费等项。将所余捐款。押令尽数呈缴贵州。其借用贵州仓谷未放之二百石并著曾璧光责令如数缴还。如查有侵蚀情弊。吴棠等即行按律惩办。　　

○又谕、刘坤一奏、分别举劾守令各员。以资治理一摺所保之江西赣州府知府魏瀛、署信丰县事试用知县周之墉、前署德兴县事候补知县任玉琛。均著送部引见。瑞州府知府柳渊不自检束难资表率。著开缺以同知仍留江西补用。义甯州知州窦鸿甄才欠开展。人地不宜。著开缺以知县中＜??闲＞缺改补。建昌县知县崔慕澜、识见稍拘。著开缺以＜??闲＞缺知县另补前署星子县事即用知县蓝向葵听断平常。难胜民社。惟文理尚优著以教职候选。万安县知县丁蔼士、居心巧滑办事乖张。著即行革职。　　

○追予湖北田家镇阵亡道员徐丰玉谥勇烈。于死事地方暨原籍建立专祠。生员吴冲谟暨家丁等均附祀。　　

○己巳。谕军机大臣等、穆图善奏、遵旨派员赍送总督关防。并克复道等处出力员弁。请仍择尤保奖各摺片。穆图善已于十月初六日。将陕甘总督关防。派员赍送泾州。交左宗棠接受。惟该将军甫经卸篆。应办之事尚多著准其刊刻甯夏将军木质关防。以昭信守。除地方寻常公事。即由藩司包封递左宗棠行营办理外。如遇紧要军务。著该将军懔遵前旨。率同在城文武。力筹保卫。毋稍疏虞并著督率所部兵勇随时剿办。不得稍涉诿卸。穆图善俟左宗棠到省或由左宗棠派员抵兰。接办防务有人再行听候谕旨。上年各军克复狄道州并河州泰子寺汛。在事各员弁。尚属著有微劳。著准由该将军择尤保奏。毋许冒滥。将此由五百里谕令知之。　　

○又谕、前据左宗棠奏称黄鼎等军获胜。甘省驿道疏通以杨世俊等营。分路进扎。并令黄鼎先赴兰垣附近。择要安营。此时北路情形。计可粗定。该大臣得以进规河州矣。本日据穆图善奏派员赍送总督关防前赴泾州军营。该大臣谅已在途祗受。惟念兰州为根本重地。该大臣接篆后。于省城防剿一切事宜。自系责无旁贷现在河州等处。贼巢林立。近偪省垣即使黄鼎各军皆能继进。亦不可无人指授机宜穆图善既卸督篆。凡西路军情。及地方应办事件。均觉呼应不灵。该大臣能否即由平凉亲赴兰州。居中调度。抑一时不克前进。先行派人前往接办或以接办乏人。仍留穆图善暂驻省垣照料军务。俟到后再行交替。该大臣酌度情形。著于接奉此旨后。迅速详细奏闻。以慰廑系。近日各路军情若何。黄鼎等军何时驰抵兰州刘松山军在北路办理剿抚事宜。能否渐次肃清。仍著该大臣督饬在事将士。相机埽荡。迅奏肤公。将此由六百里谕令知之。　　

○以故喀喇沁扎萨克辅国公德里克呢玛子僧格扎布袭爵。　　

○庚午。谕内阁、李宗羲奏芦盐越境侵销。河东豫引壅滞。请饬查禁一摺山西河东引地。被芦盐越境侵灌。以致豫引滞销。封课不旺。亟应设法疏通。著河南巡抚严饬行销河东引盐各州县。协同委员实力查缉如有长芦商盐。天津红盐。以及汴梁小盐入境。即照私贩例从重惩办。并饬芦盐总汇之荥泽口、及发运之巩县长葛襄城周家口朱仙镇等处各地方官。出示晓谕。严密巡缉。毋任偷越。以重鹾纲。　　

○修山西崞县城工。从巡抚李宗羲请也。　　

○辛未。谕军机大臣等曾璧光奏、普安余匪。阑入安南。旋经官军收复上游苗匪投诚。历久相安各一摺。岩大五句结回苗各匪。复行阑入安南县城。该文武等力战数月。当将县城克复。在事出力员弁。准由曾璧光归入春闲收复普安安南两城案内汇保。该抚仍檄令官军。摉捕余匪。务绝根株。并督饬地方官。将善后一宜妥为办理。黄荆荫缴械投诚。经署水城通判袁开第督同文武官绅。妥为布置。历久相安。尚属著有微劳。准其择尤保奏。仍著曾璧光饬令各该员随时约束。毋任再滋事端。将此由六百里谕令知之。　　

○又谕前因贵州遵义教士。因伤殒命。叠经谕令曾璧光妥速筹办。并令李鸿章会同办结。李鸿章前派道员余思枢驰往查访计早抵黔。曾璧光谅已派员会办。此案总以教士因何身死为最要关键。必须质证明确。断不可稍涉含糊。现在法国使臣罗淑亚业已出京赴沪。声言欲带兵船赴川。实因川黔教案未结。故为此胁制之计。若再迁延必至枝节丛生。愈难办理。著曾璧光懔遵叠次谕旨。严饬委员会同余思枢速将此案设法了结。不得稍有延宕。将此由六百里谕令知之。　　

○直隶总督曾国藩奏、海运南粮抵津每日验收三万石。剥船不敷轮转。请仍照旧章。每日验收一万石。免令停兑待剥。下部知之。　　

○命刑部左侍郎志和前往热河。会同都统庆春查办事件。　　

○以贵州仁怀剿办土匪出力。赏同知衔知县张廷垲花翎教谕赵世煊等蓝翎。知府周秉正等加衔升叙有差。　　

○予直隶各属阵亡殉难文生孟宪禹等绅民妇女一千一百七名口分别旌恤如例。　　

○予河南各属阵亡殉难绅民妇女一千七百十四名口分别旌恤如例。　　

○豁免直隶东明县被淹被扰地方积欠额赋。　　

