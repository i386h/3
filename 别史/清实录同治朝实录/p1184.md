<!-- { "loadSidebar": true } -->
○又谕、有人奏、河南署光州知州刘庆恩、纵盗虐民。肥己罔上。本年光州兴隆集抢劫重案。该员惮于查拏。将事主掌责。勒令改盗为窃。城内淩三义等家被劫。至今案无弋获。冯姓争产一案。该员勒罚五百金入己。所收镇潢桥房租数千金。尽饱私囊。城内大生钱店关闭。因受贿将该店主释放不究。反将铺邻拘责。砍伐该州试院树木。败坏文风等语。著钱鼎铭按照所参各节。确切访查。据实参奏。毋得稍涉回护。原片著钞给阅看。将此谕令知之。寻奏、遵查刘恩锡尚无贪污劣迹。惟于冯姓田地讼案。尚未定谳。因冯姓呈验契约。与墨约不符。辄令看管立限换约重税。以致兴谤。又修理光州试院。辄将回乾树株砍伐。办理均有不合。应请交部议处。从之。　　

○以山东拏获逆匪张淩云出力。予道员长庚优叙。副将贾宗江等加衔升叙有差。　　

○追予浙江钱塘阵亡殉难举人金曰顼等绅民妇女一百六十五名口分别旌恤如例。并予建祠。　　

○展缓吉林三姓歉收地方未完仓谷暨折色银两。　　

○敖汉所萨克郡王达维多克丹、鄂尔多斯扎萨克贝子巴达尔琥、茂明安头等台吉达尔玛吉哩第、科尔沁贝勒达玛林旺济勒、喀尔喀扎萨克贝勒堆固尔素隆等四人、苏尼特贝勒布彦图、阿巴哈纳尔扎萨克贝勒达木定扎布、于养心门内瞻觐。　　

○辛酉。孝和睿皇后忌辰。遣官祭昌西陵。　　

○引见应封宗室不入八分辅国公载勋、一等镇国将军毓长、三等奉国将军溥菊、溥蘅、龄祺、载朝、一等辅国将军溥龄、溥霖、三等辅国将军谦华、奉恩将军增杰、增慧、得旨、均著照例授职。　　

○举行本年军政。吉林等省驻防卓异官十八员。不谨官一员。才力不及官二员。年老有疾官九员。分别议叙处分如例。　　

○壬戌。孝德显皇后忌辰。遣官祭定陵。　　

○以故一等子恩裕继子祥霖袭爵。　　

○癸亥。以京畿雪泽愆期。上诣大高殿祈祷行礼。　　

○遣惇亲王奕誴诣时应宫。恭亲王奕?诣昭显庙。醇亲王奕譞诣宣仁庙。孚郡王奕譓诣凝和庙。拈香。　　

○谕内阁、前因驻藏大臣恩麟、擅赏戴琫花翎。并巡阅营伍未经亲到。当经降旨将恩麟交部议处。令其来京当差。并谕知恩麟于新任驻藏大臣未到以前。仍将应办事宜认真经理。兹据恩麟奏、德泰偪索关防。请旨遵行。德泰奏、与恩麟意见未合。照缮移会文稿呈览各一摺。德泰于特饬恩麟谕旨。谬为讲解。固执己见。催令恩麟将关防等件克日移交。起程回京。实属庸妄糊涂。不胜帮办之任。德泰著革职即行回旗。　　

○谕军机大臣等、德泰奏、整顿藏务。请饬拨饷银。并定补饷章程各摺片。据称连年藏饷短绌。辄向商上借垫。番情不无挟制。弁兵仅放半饷。亦形苦累。所奏自系实情。西藏远处边陲。关击紧要。需用饷银。必应照额筹解。方足以资整顿。川省积欠藏饷。为数不少。德泰核计明年饷需。及酌还欠款。请由川库拨实银九万两。著吴棠如数筹拨。务于来年三四月闲解到。嗣后每年额饷六万两。限于春初解到。以资接济。毋稍迟误。其察木多、拉里、一带汛塘弁兵。并著严饬打箭炉同知、设法拨给足饷。毋令缺乏。德泰庸妄糊涂。本日已降旨革职。所有藏中应办事件。著承继实力整理。承继未到任以前。仍著恩麟认真筹办。毋稍大意。德泰所称补发驻藏弁兵尾饷。请责成粮员等核实办理。自为杜弊起见。著承继、恩麟、明定章程。饬令承办各员。遇有请咨赴川补领尾饷。务须查明确数。不得稍涉含糊。致滋弊混。至所称弁兵应发实银。不准易钱散放。商上人等以铁居奇。应行查禁等语。并著承继等体察情形。妥为办理。原摺片。著分别钞给阅看。将此由五百里各谕令知之。　　

○举行本年军政。侍卫处、銮仪卫、满洲蒙古汉军各旗营。卓异官一百三十八员。不谨官二员。罢软官一员。才力不及官三员。年老官三员。有疾官八员。分别议叙处分如例。　　

○土尔扈特布彦图亲王策林喇普坦、阿巴噶郡王刚噶尔伦布等二人、科尔沁贝勒昂噶叩等二人、敖汉贝子达克沁、喀尔喀扎萨克辅国公棍布扎布等二人、土默特扎萨克头等塔布囊哈什塔玛噶、于神武门外瞻觐。　　

○甲子。以故归化城土默特辅国公锦丕勒多尔济子贡格巴勒袭爵。　　

○以故车臣汗扎萨克头等台吉车林多尔济子勒旺哷克津袭职。　　

○赏内阁侍读学士希凯头等侍卫。为驻藏帮办大臣。未到任以前。驻藏办事大臣恩麟兼署。　　

○命福州将军文煜在紫禁城骑马。　　

○追予江苏各属阵亡殉难布政司经历周汝交等绅民妇女二千二十一员名口分别旌恤如例。　　

○乙丑。上奉慈安端裕皇太后慈禧端佑皇太后幸漱芳斋。侍午膳。　　

○谕军机大臣等、定安奏、请催秦豫两省应解乌噜木齐饷银一摺。刻下乌噜木齐军情紧要。必须厚集兵力。以赴戎机。定安现部署大同官兵起程赴景廉军营。需饷甚迫。河南应解饷银四万五千两。陕西应解饷银四万两。屡经该将军咨催。迄未解到。殊属延玩。著钱鼎铭。邵亨豫。严饬各该藩司。赶紧如数筹拨。解赴绥远。俾大同官兵得以克日起程。毋稍迟误。另片奏、张曜一军。分扎镇番灵州一带。东西一千余里。转运一切。需驼甚多。亟须筹款采买。请饬河南于该军月饷外另筹银三万两等语。著钱鼎铭督饬藩司。迅即如数筹拨。解赴张曜军营。俾购驼只。以资转运。将此由四百里各谕令知之。　　

○以故三等子苏泰子穆特布袭爵。　　

○以安徽官军会剿河南交界匪徒出力。赏总兵官郭宝昌头品顶带。刘永清以提督＜??闲＞放。参将顾廷文、邓成先、王士堂、巴图鲁名号。游击黄步武等花翎。从九品吴景元等蓝翎。余加衔升叙有差。　　

○以安徽筹饷办防出力。赏布政使裕禄花翎。道员王思沂布政使衔。总兵官张士元等升叙有差。　　


大清穆宗继天开运受中居正保大定功圣智诚孝信敏恭宽毅皇帝实录卷之三百四十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十一年。壬申。十二月。丙寅。谕军机大臣等、延煦、毕道远奏、剥运白粮积欠弊生。请事变通一摺。据称江浙白粮到津。向雇坚大殷实民船剥运。近来弊窦丛生。私立船捐名目。公然卖放。辄以窄小破船塞责。或冒充民船应募。驾驶之人。又多官拨。船户作弊。是其惯技。本年竟有全船沈失。船户潜逃情事。莫若由江浙粮道一手经理等语。著照所请办理。即著张树声、恩锡、杨昌浚饬知各该粮道来岁海运白粮抵津。即自雇民船剥运赴通。无庸在津候验。津贴剥价等银。由各粮道自行支给。其封雇时。并著李鸿章饬天津道严禁诸色人等从中阻挠。有则立予重惩。不得稍分畛域。抵坝后即由仓场侍郎立时验收。毋许经纪人等藉端刁难。此外起运押运事宜。及应用委员。均由各该粮道随宜办理。原摺著钞给阅看。将此谕知李鸿章、张树声、杨昌浚、并传谕恩锡知之。　　

○又谕、前据奎昌等奏、豫筹征兵饷银。当谕令户部速议具奏。兹据奏称乌城军饷支绌。自应再予续拨。近来协拨新疆军饷。不外距口较近之山东山西河南等省。惟该三省上年奏拨乌城饷银。尚未解齐。此次续拨军饷。未便全由该三省提拨。请由山东山西河南积欠新疆项下各拨银十万两。江西省地丁项下拨银十万两。浙江省地丁项下拨银五万两。两淮盐厘项下拨银五万两。接济乌城军饷。此外山东欠解上年指拨乌城饷银二十万两。山西欠解上年指拨乌城饷银八万两。河南欠解上年指拨乌城饷银十万两。仍请饬赶紧解齐等语。著张树声、丁宝桢、鲍源深、钱鼎铭、刘坤一、杨昌浚、督饬藩运各司。竭力如数筹画。解交察哈尔都统衙门。额勒和布等于此项饷银解到后。即派委妥员迅速转解。以济要需。各该省筹解饷银。均属不易。奎昌等务当撙节动用。不得稍涉浮糜。将此由五百里各谕令知之。　　

○又谕、前据张廷岳等奏、前拨山东等省饷银。恐难速到。请饬部添拨库银一摺。当令户部速议具奏。兹据奏称、部库入不敷出。异常支绌。无款可拨。仍请饬催各省前拨银两。赶紧筹解等语。库伦军需紧要。各省奉拨饷银。自应速筹报解。所有山东先后欠解协饷八万两。山西欠解协饷四万两。河南欠解协饷三万两。著丁宝桢、鲍源深、钱鼎铭、勒限一月埽数解清。傥有迟延蒂欠。即将各该藩司指名参处。以儆疲玩。该三省饷银解到后。著张廷岳、阿尔塔什达、撙节动用。并将每月支放军饷实数。开单报部查核不得藉词延缓。将此由四百里各谕令知之。　　

○又谕、张廷岳等奏、迎接哲布尊丹巴呼图克图之呼毕勒罕。可否照第六世七世仍用黄布城黄车轿一摺。前世哲布尊丹巴呼图克图之黄布城黄车轿。例应坐床后始准乘用。惟哲布尊丹巴呼图克图累世均能阐扬黄教。保卫蒙众。为喀尔喀四部落同奉之大佛。此次迎接哲布尊丹巴呼图克图之呼毕勒罕。著加恩沿途准用黄布城黄车轿。其所用黄伞蓝旗。亦准照旧赏用。　　

○举行本年军政。山东年老官三员。罢软官一员。处分如例。　　

○以四川会理等处剿匪出力。赏提督张占鳌、副将刘镇坤、土司安平康巴图鲁名号。游击靳胜正等花翎。守备张开富等蓝翎。余加衔升叙开复有差。　　

○追予四川广元阵亡伤亡将弁兵勇三千四十一员名建立昭忠祠。　　

