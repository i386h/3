<!-- { "loadSidebar": true } -->
○又谕、昨因陕回猖獗。晋省防堵紧要。谕令胜保即饬新放太原镇总兵马升赴任筹防。兹据英桂奏、逆回麕聚西岸。意图窥伺晋疆。经我兵隔岸相持。合力轰击。该匪始向西南窜逸。惟河防仍形单薄。请饬马升统兵来蒲各等语。蒲州西路兵勇。仅二千余名。河岸延袤数百里。可渡之处甚多。兵力太单。防守万难周密。著胜保恪遵前旨。饬令马升迅赴新任。并酌拨兵勇一二千名。交马升统领赴蒲。自西路渡河抄袭。仍著胜保由潼关陆路赴同州一带进剿。两路夹击。既不至分兵力。而杜贼东窜。尤可保全完善。想该大臣必能斟酌妥办也。至晋省防务。仍著英桂督率兵弁慎密巡防。并将各项渡船。全撤东岸。傥不能实力筹办。或有疏虞。惟英桂是问。英桂另摺奏、防费日绌。协饷日增。请暂留地丁盐课银两等语。该省现当防守吃紧之时。所有同治元年上忙地丁银二十万两。本年壬戌纲河东盐课银十万两。准其暂留应用。仍俟今冬来春。察看地方情形。设法筹款归补。至此项银两。著英桂饬令管理支发各员撙节动用。毋得稍有虚糜。将此由六百里各谕令知之。　　

○以刑部左侍郎灵桂、工部左侍郎单懋谦、暂署管户部三库事。　　

○癸亥。遣官祭昭忠祠。　　

○谕议政王军机大臣等、胜保奏、督兵驰抵潼关。拟由华州一带进剿。多隆阿奏、援军分起入关。径赴西安会剿各一摺。前因成明失利。叠经谕令胜保入关后。由同州府属相机进剿。原以同蒲密迩。同郡廓清。则蒲郡益臻安谧。兹据胜保奏称同州之王阁村仓头觜等处。即系逆回巢穴。是同郡情形。甚为紧要。胜保拟急趋西安。先援省垣。虽系釜底抽薪之计。第该回匪半多无业。未必因大军直趋西安。遂各回顾老巢。傥探悉官军大队西行。出巢东扰。则晋省沿河各州县。处处震动。于大局甚有关系。本日据多隆阿奏前队雷正绾、穆图善等、督率马步各队。日内可以抵省。该将军亦即挑选精壮继进。准于月之望前。可抵陕西省会。惟所部兵勇。长途跋涉。极形困顿。马匹倒毙甚多等语。该将军既已行抵西安。若再令其折回。更属疲于奔命。且西安正盼援兵。得此一军。既可暂纾眉急。亦可暂息楚军之力。况朝同一带。紧偪晋疆。贼亦屡次扑犯。若大军均赴西安。则贼必乘隙东趋。牵我兵力。蔓延秦晋两省。所关非细。著胜保迅即折回同州。向西南节节进剿。将王阁村等处巢穴。悉数埽荡。俾逆回等震慑兵威。望风披靡。则援陕之功。不为不伟。其渭河以南。即著多隆阿分军绕赴东路。由华阴一带向西进剿。仍一面与胜保渭北之军联络声势。以收夹击之效。一俟西安东路稍静。省垣安定。多隆阿即可折回商南。堵剿豫捻窜陕之路。多隆阿未经折回商南之前。应如何分兵商雒驻扎防堵之处。著该将军妥筹调派。自商南潼关及渭河以南各处。即暂行责成多隆阿办理。如有疏虞。惟多隆阿是问。自朝邑及渭河以北各州县。并山西滨陕地方。即暂行责成胜保办理。如有疏虞。惟胜保是问。胜保、多隆阿、皆系公忠体国之人。谅必能顾全大局。和衷共济。以期力挽时艰。据胜保绘图贴说。醴泉县西北。系往甘省要路。须拨兵驻守。豫防窜越。著多隆阿与瑛棨会商筹酌。或抽调马德昭一军。前往该处。择要扼守。胜保攻剿东路回匪。如必须西路官军策应。即著咨商多隆阿派兵会剿。以期两路互为声援。至南阳窜匪。尚徘徊于镇平内乡等处。难保不乘闲西趋。著多隆阿妥筹兼顾。不可疏忽。胜保摺内所称来营投效之王守基、李万年、所带勇丁一千五百名。究系何处军营人员。著胜保详晰具奏。河南与山陕交界地方。防捻兵勇扎营处所。著胜保一并查明。详细绘图贴说具奏。将此由六百里加紧各谕令知之。　　

○以喀什噶尔剿匪出力。予办事大臣奎英议叙。赏兵丁一月盐菜银。　　

○甲子。谕内阁、前因多隆阿带兵赴陕。两月未到。官文并不遵旨严催。奏报又复迟延。当经降旨交部议处。兹据吏部等衙门奏、请将多隆阿照违制律议以革职。官文照不应重例议以降二级留任等语。多隆阿自庐州赴陕。据官文等奏称实因冒暑遄征。该将军及随营官兵均多患病。且节经阻雨。迟误系出有因。惟官文、多隆阿、于军情紧急事件。并不迅速覆奏。实属咎有应得。姑念多隆阿现已力疾驰抵陕境。尚非始终贻误。多隆阿著加恩改为降三级留任。官文著加恩改为降一级留任。均不准抵销。　　

○又谕、骆秉章奏、藩司沥情乞退。据实代奏一摺。据称四川布政使刘蓉沥陈到任六月。于民生吏治。挽救毫无。因见蒋琦龄所陈中兴十二策。中有慎名器一条。益为愧悚。请立赐罢黜。代为陈奏等语。刘蓉以湘楚诸生。叠经胡林翼骆秉章保奏。受两朝特达之知。不次超擢。原与各路军营滥保骤进者不同。姑无论川省军务方殷。不宜遽行乞退。即以朝廷用人而论。黜陟赏罚。一秉大公。如果其人才能出众。不妨破格录用。若以后不能称职。该省督抚既可随事劾参。朝廷见闻所及。亦必加以摈斥。此中权衡。操之自上。非臣下所能干预。该藩司即无所用其引嫌。所有骆秉章代刘蓉陈请乞退之处。著毋庸议。刘蓉惟当如常供职。尽心地方公事。以图报称。勉为名臣。不必务退让之虚文也。　　

○又谕、郑元善奏、辉淇两县欠解银两。依限全完。恳请开复各一摺。此案该知县等欠解徵存银两。于咸丰十年。先后经前任河南巡抚瑛棨庆廉奏参。摘去顶带。勒限一月完解。迄今已阅三年之久。该知县等如系迟延至今。始行报解。则逾限已久。自应据实严参。如系被参后即行依限全完。何以该地方大吏。并不即时奏明。延至数年。始行入奏。似此玩泄稽延。百弊丛生。吏治何由整顿。著郑元善即将该员等是否于勒限后依限完解。该抚等陈奏迟延。抑系三年之久。始行完缴。该抚率以依限完交。含混奏请开复。即著查明迅速具奏。现在各直省积弊。地方大吏。置公事于不问。似此等积压案牍。泄沓成风者。不一而足。嗣后各该督抚务当振刷精神。力求整顿。毋得怠忽因循。致滋丛脞。以肃吏治而熙庶绩。寻奏、遵查该员等系于限内。将垫办军需银两拨抵。因册籍未符。叠经驳查。以致迟延。仍请均予开复。从之。　　

○谕议政王军机大臣等、骆秉章奏、筹款赀遣滇练一摺。林自清所带练勇。经张亮基遣撤。十去其八。现留川未遣者。尚有若干。即著查明具奏。林自清为回众所不容。愿带亲兵百余名留川听调。骆秉章并未将该总兵及所带亲兵。作何安置之处筹及。林自清是否可留川剿贼。著骆秉章察度情形。妥筹办理。如带赴滇省。可资得力并著潘铎、张亮基、妥筹办理。至徐之铭既知张亮基赀遣兵练回滇。辄令迤东各属文武严防拏办。意在使滇练怀疑不归。无非欲摇动人心。为阻遏张亮基入滇之计。本日已谕令徐之铭檄谕所属地方官。毋得妄行截杀。并令出示沿途晓谕该练以安众心。潘铎等仍宜随时侦探情形。相机办理。毋稍大意。将此由五百里各谕令知之。　　

○又谕、林自清练勇入川后。并未滋事。现经张亮基遵旨遣撤回滇。剿办大理贼匪。经过滇省地方。如果安静行走。自不得率行截拏。致启衅端。潘铎、张亮基、现已檄饬滇省文武。并于沿途出示晓谕。以安众心。著徐之铭即照潘铎等一体办理。一面檄饬所是地方官。毋许妄行截杀启衅。一面于沿途地方。出示晓谕。使该练众不至心怀疑惧。铤而走险。谅该抚必能审察利害。不令该练众激而生变。贻误邻疆也。将此由五百里谕令知之。　　

○以四川崇庆追剿逆匪出力。赏总兵官毛湘庵、副将曾克胜、杨耀关、萧友章、参将萧长青、巴图鲁名号。守备康兴盛等花翎。把总梁得胜等蓝翎。余加衔升叙有差。　　

○予合门殉难江苏武进县民王善庆、无锡县民秦廷枫等、分别旌恤如例。　　

○予河南各属阵亡殉难绅民妇女一千七百六十七名口分别旌恤如例。　　

○乙丑。上诣观德殿几筵前供奠。　　

○谕内阁、前因抽查漕粮御史延楷等奏、本年七月闲。大通桥号存粟米。派运内仓车户屡向内仓通融。月余尚无开收信息。并闻内务府恩丰仓亦属相同。请将内仓恩丰仓归仓场兼辖。当降旨交户部内务府妥议具奏。兹据户部奏称、查询内仓监督。据将仓场等处来文呈验。始因米数舛错。往返行查。继因米石受潮。并未拉运。实非有意迟延。并据内务府奏称、向来恩丰仓接到仓场来文。即定期验收。第恐奉行日久。难免耽延需索情事。应随时查办各等语。并各妥议章程具奏。仓储积弊相沿。勒索留难。均属吏胥长技。此次向大通桥车户需索使费。究系内仓何人。著延楷等指名奏交刑部。从严惩办。并著仓场侍郎饬令大通桥监督嗣后发运内仓恩丰仓米石。务须查明米石堪以起运。再行知照该仓。并将米样一并检送。各该衙门于文到日。即饬该仓监督认真验收。毋得稍逾例限。至仓场侍郎。本有纠查内仓之责。恩丰仓系内务府司员经理。未便远隶仓场。该御史所奏请将内仓恩丰仓均归仓场兼辖之处。著毋庸议。　　

○谕议政王军机大臣等、热河避暑山庄内绥成殿。供奉列圣圣容。现在文宗显皇帝圣容。应照例诹吉。由京恭赍赴热河供奉。著瑞麟即行敬诣绥成殿。查明轴数尺寸。并将供奉位次。详细绘图贴说呈览。迅即覆奏。将此谕令知之。　　

