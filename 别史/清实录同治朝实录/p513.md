<!-- { "loadSidebar": true } -->
○又谕、寄谕山东巡抚阎敬铭前因御史陈廷经奏请将江浙降卒移拨大名兖州添作额兵以资分布。当经谕令刘长佑阎敬铭妥议具奏。业经刘长佑奏称、事多窒碍。兹复据该抚历陈诸有未宜。该御史所奏著毋庸议。惟是该省营制废弛已久。亟应选将练兵。力求整顿。即营房塘汛亦宜即日兴修以资防守。不得以饷需支绌积习难返为词。致负委任。懔之慎之。将此谕令知之。　　

○广东南韶连镇总兵官勒福因病解职。擢琼州镇左营游击卓兴为南韶连镇总兵官。　　

○以虚报勇粮。山东已革知县吴瑞珊遣戍军台。　　

○予浙江湖州阵亡游击杨应龙、伤亡副将蒋荣彩、祭葬世职加等。　　

○予山东东昌阵亡殉难民勇妇女二千八百五十四名口分别旌恤如例。　　

○丁丑。太宗文皇帝忌辰遣官祭昭陵。祭先师孔子遣工部尚书单懋谦行礼。　　

○谕内阁前因山西潞安府知府铃祥升补冀甯道。所遗员缺当经降旨以升用知府解州直隶州知州叶桂芬补授。嗣经吏部以与定例不符议驳。兹据沈桂芬奏称、潞安府与豫省接壤。近年逆匪屡扰豫疆。边防极为紧要。请仍以叶桂芬升补等语。山西潞安府知府员缺著仍以叶桂芬补授。此系特旨＜??闲＞放之员。嗣后不得援以为例。　　

○又谕、沈桂芬奏请将庸劣各员弁分别撤革休致一摺。山西应州知州赵之瑛、听断任性声名平常且有被控案件。著即行革职。大同府通判洪汝霖、前在平阳府通判任内。欠交兵粮为数甚钜。著即撤任调省勒限完交。如再不完。即著从严参办。河保营参将穆腾额、年力渐衰。防务不能得力。著以原品休致。　　

○谕议政王军机大臣等、有人奏、直隶抚甯县知县孙康寿、与武举王奎交结。信任家丁。私徵税课。浮收钱粮。并吉林人王国裕劫案。王奎代行贿属。辄将贼匪悉行保释。原赃分肥各等语。州县为亲民之官。必须洁己奉公除莠安良。方资治理。若所参各情属实。实为有玷官箴。亟宜严行惩办。著刘长佑严密查察。如有前项各情。即著据实奏明参办。原摺著钞给阅看。将此谕令知之。　　

○又谕、官文奏、攻克白杲。发捻分股奔窜。官军跟踪追击。并各路堵剿情形一摺。成大吉姜玉顺等克粉壁学银家官塘等贼垒后。直捣白杲。追剿两昼夜。斩杀甚多。现在发捻各逆。分路狂奔。尚无定向。东窜之贼。将与蕲水罗田踞匪合夥。西窜之贼。已由料棚窜新集距光山不远。大股仍麕聚黄安。牵制楚师。官文已令杨朝林等分道追击。并飞咨僧格林沁截剿。著官文严饬各路将领。无分漏夜。尽力追踪兜截。毋任再有延蔓。僧格林沁驻军光州。谅该逆不能偷越。著即侦贼所向。派兵兜剿。毋任窜入皖豫境内。麻城北路贼匪。著僧格林沁督饬马步各军。认真剿洗。近日军情。并著随时驰奏。以慰廑系。其分股窜扑黄安之贼。业经官绅击退。蕲水之贼。扰六神港。又由西岸窜陈家湾等处。经张启基炮船击败。匪向殷家冲山后而遁。此股逆匪现窜何处。并著官文查明下落。饬令在防将士会同地方文武迅图扑灭。以收廓清之效。蕲水罗田等处之贼。趋豫入皖。踪迹不定。著乔松年张之万懔遵初四日谕旨。整饬防军。会合楚军。前后夹击。傥令深入。定惟该抚等是问。汝正新息。余匪未靖。毛昶熙当会同张之万。督军认真□□穴□又□捕。不得稍留余孽。致贻后患。将此由六百里各谕令知之。　　

○又谕、阎敬铭奏、逃匪苏落坤、句结直隶清丰县逆团马三黑、聚众滋事现在办理情形一摺。据称七月闲。据直隶大名道祝垲等禀称。有逃匪苏落坤在山东馆陶县所辖鸭窝地方。传帖聚众。又据东昌府及所属各县禀报。直隶大名府属清丰县有团首马三黑与孙姓寻仇滋事。踞寨聚众。旋经兵役剿散。又据总兵冯翊翔等禀称。在馆陶县车町村拏获形迹可疑之薛满囤。□□穴□又□出逆帖一纸。系苏毗冈之名。有七月二十六日。在该邑之紫家堡庙内聚齐字样。讯系苏落坤遣往马三黑处助逆。旋经该总兵派兵掩杀。余匪均各逃散各等情。奸民马学孟即马三黑。怙恶酿命。杀毙绅士孙怀珍之子。该县知县几被枪刺殒命。前经有人奏请查办。谕令刘长佑严密确查。如阎敬铭所奏逆迹昭著。何以刘长佑并无一字奏及。直东交界地方素为盗薮。亟应派兵严密□□穴□又□捕。以安畿辅。著刘长佑阎敬铭查明苏落坤等犯现在逃匿何处不分畛域。务将逃犯按名弋获。并著刘长佑仍遵前旨。将马三黑与孙姓构衅情形。确切查明具奏。毋稍含混。将此由四百里各谕令知之。　　

○又谕、前据恽世临奏、委员押解田兴恕行抵秀山。已交四川委员姚宝铭接替管解。当经谕令崇实骆秉章妥为羁禁。悉心办理。并咨会劳崇光等、将该革员罪名妥议速奏。兹据崇实等奏、据姚宝铭禀称田兴恕行至秀山县城。伤病缠绵。难以就道。现饬暂在秀山羁禁。俟调治就痊。仍押解赴省等语。此案从前延阁已久。田兴恕早到一日。即可早结一日。该革员甫入川境。即因病不能前进。难保非心怀疑惧。托词逗遛。著崇实骆秉章密饬姚宝铭剀切开导。并察看该革员病体稍痊。如能就道即行押解起程不准再有迟延。俟到省后。即著懔遵叠次谕旨。妥为办理。劳崇光张亮基即将田兴恕应得罪名。先行迅速定议具奏。毋得稍有延误。致生枝节。将此由五百里各密谕知之。　　

○又谕、本日议政王军机大臣呈进常清咨送具奏、冰岭阻隔官兵。改道进剿。俄兵强占卡伦。请饬总理衙门办理。各城探报回匪肆扰情形。请派兵二万出关进剿各摺片。前据各城该大臣驰奏、回匪变乱。并常清奏、逆回肆扰三城。伊犁危急各情形。叠次谕令常清督饬将士妥筹防剿。该将军谅已陆续接奉寄谕。恪遵办理。据奏图库尔改道由东路那拉特卡伦前进。自系发报在前。昨据常清奏到。将图库尔所带之兵一千余名。调回伊城。已照该将军所请行。即著檄饬官军。扼要严防。妥为布置。一面懔遵叠次寄谕。筹拨兵勇。调赴各城。迅速救援。将回逆赶紧殄除。以次肃清疆圉。常清请调兵二万名出关剿办。内地一有兵力可以腾出。即当拣派大支劲旅。星速赴援。会筹埽荡。此时该将军惟当就现存兵勇。勉支危局以保边疆。若专待内地大军一味株守。坐视逆焰燎原。恐常清不能当此重咎也。俄夷带兵队五百余名。强占西北之夏博罗胡吉尔卡伦。六月闲又添兵六百名。直入冬博罗胡吉尔卡伦。声言欲占图尔根地方。前据明绪奏、内忧外患相偪而来。已行文俄国准照议单分界。当以业经行文。即属无可挽回。自不得不从权办理。惟该国不候分界。意图逞强侵占。除谕令总理各国事务衙门与该国使臣驳诘外。仍著常清督饬派出官兵加意防范力筹堵御。毋得稍涉疏虞。致令该夷逐渐内犯。是为至要。将此由六百里谕令知之。　　

○以内阁学士许彭寿、为江西乡试正考官。翰林院编修蒋彬蔚为副考官。　　

○铸给江南长江水师提督印信。从总督曾国藩请也。　　

○戊寅。祭大社大稷。遣孚郡王奕譓恭代行礼。上诣奉先殿寿皇殿行礼。　　

○谕议政王军机大臣等、乔松年奏、麻罗之贼。现窜英山。并据报陈国瑞有谋叛情事一摺。前据僧格林沁奏、陈国瑞进兵迁延。玩视军务。当以该员不知缓急。降旨交部严加议处。因材堪节取。仍令该亲王调令来营。酌量调遣。兹据乔松年奏称、接据英翰禀称。陈国瑞因奉僧格林沁劄调赴营。将所部队伍交郭宝昌管带。心生惭惧。遂率众谋叛。图袭商城。句结扶逆。并据称其党止有谭赵二姓。及亲随队伍等语。览奏曷胜诧异。陈国瑞自归僧格林沁调遣以来。战胜攻取。屡著劳绩。朝廷嘉其勇往。擢任专阃。待之不为不厚。此次乔松年所奏各情。是否因疑惧交乘遽生反侧。其谭赵二姓及亲随队伍人众究有若干。著僧格林沁乔松年查明具奏。僧格林沁仍遵前旨。将陈国瑞所部队伍。交郭宝昌迅速接统。解其兵柄。一面劄令来营听候查办。如情有可原。不妨稍示优容。留资驱策。傥敢不遵调遣。及真有谋叛实据。则是骄盈昬悖。自外生成。朝廷亦不能因其曾效微劳。曲加姑息。即著僧格林沁相机妥筹办理。迅绝后患。麻城罗田之贼直窜英山。乔松年已饬蒋凝学严防六安。并派张景春张得胜会同防守。即著督饬派出各军。实力扼剿。遇贼即击。毋令匪踪东窜。但兵力尚嫌单薄。著曾国藩仍遵前旨。调派得力将弁。带兵从英山一路前进。以厚兵力。谅该大臣成竹在胸。必能权衡缓急妥速筹办也。将此由六百里各密谕知之。　　

○又谕、乔松年奏、请将前调扬防马队。催令来皖等语。前经谕令富明阿派记名副都统富升督带所部马队。驰赴皖北一带防剿。现在金陵克复。扬防已松。而湖北麻城罗田之贼。窜及英山。皖北防务吃紧。乔松年驻扎寿州。所部兵勇仅二千人。兵力单薄。必须添兵策应。著富明阿迅饬富升统带所部马队。克日起程。前赴寿州。交乔松年妥筹调派。毋稍延缓。将此由五百里谕令知之。　　

○又谕、文煜奏、沥陈甘肃军需万分紧急。奉拨协饷屡催罔应。请旨再行严催一摺。前因甘省饷项竭蹶。叠经降旨。谕令骆秉章等各将原拨银三十万两。源源报解。并无论何款各先拨解银十万两。迅速委解庆阳粮台。毋得稍分畛域。致误戎机。兹据文煜奏称、该副都统于奉旨后。分派各员前往守提。截至七月底止。仅据河东道报解银十万两。山东解到银四万两。山西解到银二万两。业经报解起程银二万两。四川河南两省并未报解分毫。该省大兵云集。需用浩繁。解到银两为数无多。杯水车薪。随到随用。西北地方极寒。转瞬深秋。兵勇仅著单衣。闲日始得一饱。傥饷项日久不到。必致有哗溃之虞。贻误大局。不堪设想。请旨立限严催。各该督抚迅速拨解。以救眉急等语。甘省需饷紧要。屡经降旨严催。四川河南两省各督抚。何以置若罔闻。分毫未解。山西山东解到之饷。为数无多。不敷应用。现在都兴阿一军。进扎花马池。旬日之闲连获五捷。需用饷糈军火。万分紧要。雷正绾一军。攻捣张家川老巢。正当得手。傥因饷源告竭。致令停兵待饷。贻误非轻。著沈桂芬接奉此旨后。迅饬河东道将奉拨甲子纲盐课银两。实力徵收。如数赶解庆阳。并著骆秉章阎敬铭沈桂芬张之万于奉旨后。限十日内。无论何款迅速各筹拨银数万两。委员解赴庆阳粮台。毋得迟延膜视。致干重咎。原拨协饷银三十万两。仍著各该督抚源源筹拨。分批迅解。以济要需。将此由六百里各谕令知之。　　

○引见前任浙江盐运使朱孙诒。得旨、仍著以盐运使候补。　　

○拨火器营火箭二千枝。解赴甘肃庆阳粮台备用。　　

