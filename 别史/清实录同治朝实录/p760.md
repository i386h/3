<!-- { "loadSidebar": true } -->
监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治五年。丙寅。八月。壬寅。月食。　　

○蠲缓湖北黄陂、黄冈、二县暨黄州卫被扰地方新旧额赋漕米有差。　　

○癸卯。上奉慈安皇太后慈禧皇太后幸潄芳斋。侍午膳。　　

○谕内阁、杨岳斌奏、查明标兵变乱始末。并现在办理情形一摺。本年三月闲。甘肃省城弁兵王占鳌等。因粮饷不继。起意聚众索粮。藉口于裁兵乱伍之说。诱众抢杀。并欲句通回匪入城。初三日子刻。后营兵丁下城求粮。前左中各营纷然响应。副将罗宏裕等闻变亟往拦截。该弁兵即入城沿街赶杀。追至该副将衙门。守备席光斗督队直入。刀矛并举。游击李玉安、副将罗宏裕、参将王金阶、俱受重伤。幕友委员。尽遭戕害。乘势拥至督署及军需局。将幕友委员亲兵等一律杀毙。并分掠督协各署。军需厘金各局。守备汪棨另立野马队。剽掠皋兰金县居民。实属目无法纪。亟应分别严办。该督现将首先谋乱之王占鳌、带队抢杀之席光斗、汪棨等、一百二十三人。分别正法。以昭炯戒。在逃之马魁、马文等、仍著该督饬属严密查拏。务获惩办。毋任漏网。　　

○谕军机大臣等、前因御史汪朝棨奏、直东交界枭匪充斥。请严饬缉拏。当经降旨交崇厚等认真办理。兹据崇厚奏称、天津河闲各属。时有枭匪私抢盐滩。非有兵勇常川游巡。难期尽绝根株。记名总兵刘景芳、前经刘长佑派赴天津等处巡缉。颇资得力。请饬调回直等语。枭匪恃众横行。最为地方之害。若不认真摉捕。日久必酿成巨患。现在奉省余匪无多。兵力尚厚。著都兴阿察看现在情形。如兵勇足敷摉剿。即饬刘景芳迅带所部马勇。仍回直隶。听候刘长佑等调派。所有著名枭匪。仍著崇厚会同刘长佑。督饬运司镇道等勒限缉拏。毋任宕延。再察哈尔地方紧要。著都兴阿饬令色尔固善迅即来京。前赴新任。不许稍有逗遛。将此由四百里各谕令知之。　　

○又谕、杨岳斌奏、各路军营叠获胜仗。凉郡解严。请饬四川添解军饷。并出省剿贼各摺片。南字明字两营。在大营川清水驿赵家岔盐沟各处获胜。提督王仁和、署总兵杨占鳌、副都统瑞云等军。亦叠次获胜。凉州解严。张在山庆防一军。将土匪苏存鸿等股击败。剿办均属出力在事员弁兵勇。著杨岳斌择尤酌保。毋许冒滥。省垣变乱甫定。正须大吏驻扎。藉资镇摄。前据杨岳斌奏、拟出省剿贼。当经谕令该督妥筹全局。妥协办理。此时该督业已出省驰赴南路剿贼。虽经派令罗进贤等督带各营。留扎省关内外。而根本重地。关系非轻。该督仍当迅饬蒋凝学一军。赶紧进省严密布置。毋得顾此失彼。再蹈从前覆辙。秦州一带回匪。即著该督迅速埽除。不可稍涉延缓。鹤龄所部川军。因粮饷不继。饥毙阵亡。余存无多。不成队伍。著即饬令鹤龄将所存川兵。全数遣撤归川。以示体恤。惟肃州围剿正当吃紧。必须甘省另拨一军。会同黄祖淦剿办。方可替出成禄督军出关。著杨岳斌懔遵前旨。迅即选派得力数营。前赴肃州会剿。所有川省应解鹤军饷银。著崇实、骆秉章、按月筹拨一万两解交成禄军营。由成禄就近添募勇丁。出关剿贼。则兵力较厚。剿办自易得手。该将军总督等。均受朝廷厚恩。务当遵旨迅速筹办。毋得稍有推诿。贻误事机。成禄接奉此旨。赶紧料理起程。驰赴奇古一带。会同李云麟等军剿办回匪。不准藉词延宕。陕甘总督。已令左崇棠调补。闽省距甘遥远。左宗棠到任尚需时日。杨岳斌仍当振刷精神。将地方吏治军务。认真经理。不得存五日京兆之见。傥任意废弛。贻误地方。必重治该督之罪。懔之。将此由六百里各谕令知之。　　

○又谕、本日据杨岳斌奏、才力不及。病势日增。恳请开缺。业经明降谕旨。令左宗棠调补陕甘总督。其闽浙总督。令吴棠补授。所遗漕运总督。令张之万调补。并令苏廷魁署理河东河道总督矣。陕甘为边陲重镇。现当回氛甚炽。杨岳斌于人地不甚相宜。办理未能有效。眷顾西陲。实深廑系。左宗棠威望素著。熟娴韬略。于军务地方。俱能措置裕如。因特授为陕甘总督。以期迅埽回氛。绥靖边圉。该督放接奉谕旨后。即将闽浙印务。交与英桂兼署。迅即驰赴新任。悉心经理。以慰系怀。闽浙现虽平靖。而营务吏治废弛已久。吴棠到任后。务当认真整顿。毋稍松懈。现在洪泽湖等处盛涨。疏洩甚关紧要。而捻逆纷窜。河防亦宜严密。张之万、苏廷魁、膺此重任。均宜加意整理。不可稍有延误。将此由五百里各谕令知之。　　

○实授广州将军瑞麟两广总督。　　

○陕甘总督杨岳斌因病解职。调闽浙总督左宗棠为陕甘总督。以漕运总督吴棠为闽浙总督。未到任前。以福州将军英桂兼署。调河东河道总督张之万为漕运总督。以河南布政使苏廷魁署河东河道总督。　　

○以顺天府府尹卞宝第为河南布政使。陕西按察使胡肇智为顺天府府尹。　　

○以广东罗定等处剿匪出力。赏副将潘其泰巴图鲁名号。同知林贵文、都司冯国安等花翎。守备黄文焕等蓝翎。余加衔升叙有差。　　

○以甘肃省城疏防兵变。革副将罗宏裕、参将王金阶、游击李玉安、千总史瀚、把总左域等职。仍留营。　　

○予甘肃达家庄阵亡千总杨楚达祭葬世职加等。　　

○予广东广甯阵亡把总雷济廷祭葬世职。　　

○甲辰。谕内阁、顺天府府尹卞宝第昨经＜??闲＞放河南布政使。兹据奏称、自揣才具不胜外任。请收回成命等语。现在河南地方军务未平。吏治民生。均属紧要卞宝第经朝廷＜??闲＞擢。自应力图报效。著懔遵前旨。迅赴新任。毋许固辞。　　

○又谕、曾国藩奏、官军在西华上蔡等处剿贼。四获胜仗一摺。张牛两逆。分股窜扰西华上蔡等属。六月十七日。总兵刘松山、张诗日等、拔队至西华进剿。追杀十余里。捦斩炮毙约逾千名。十九日官军将归村老营移扎永平寨。该逆侦知。伏贼千余骑于万金寨旁。意图截取辎重。总兵李祥和等合军夹击。斩获多名。旁窜各村庄者。亦经摉杀殆尽。二十日张诗日等分路进攻双庙老巢。逆贼以大股迎敌。各营枪炮齐发。毙贼无算。贼马千余。分抄左右两军后路。复经各营击退。乘势猛进。逆尸枕藉。两路之贼。追抵洪河。偪水淹毙者。数里不绝。综计捦斩轰毙者近三千名。淹毙无数。该逆被创后。折回西趋。复经官军追及于郾城之召陵。毙贼又二千有奇。此次湘军击贼。七日之内。连获大胜。贼之精锐。损伤三分之一。实足快人心而申天讨。著曾国藩督饬各军。乘胜追剿。尽歼丑类。毋留余孽。各营出力员弁。著由曾国藩汇案奏奖。以昭激劝。　　

○又谕、李鸿章等奏、江苏府厅州县积年悬缺。遵旨遴员酌量请补一摺。江苏省兵燹之余。吏治需才孔亟。现在地方各缺。停补多年。自应如该署督所请。变通成例。择人图治。以资整理。所有单开之徐州府知府等缺。著准其以郜云鹄等补授。其前吏部议驳之吴县知县等缺。著准其以唐翰题等补授。嗣后不得援以为例。　　

○谕军机大臣等、都兴阿奏、官兵攻克大东沟踞贼。及查明降贼徐中礼不法各情。先行正法一摺。匪犯徐中礼投诚后。并未悔罪自新。仍占踞孤山。藉团讹索。闻大兵将至。蓄意潜逃。经色尔固善等将该犯拏获正法。并将其心腹匪首修树林等一并捦斩。所办甚是。其王作幅一股。经总兵刘景芳带兵往剿。叠次获胜。剿洗殆尽。王作幅是否伤毙。仍著确切查明。毋任兔脱。现在凤岫二郡商民已均安业。惟孤山地滨海口。大东沟素为奸蒌。亟须乘此军威。将余匪剿除净尽。以绝根株。即著都兴阿迅速调派官兵。分投摉捕。并严饬协领穆国良催派战船。赴各岛屿访拏余匪。认真躧缉。不准一名漏网。其孤山地方。应如何拨兵驻守。以咨弹压。并著都兴阿妥筹办理。另片奏、统带五行队之副将潘永春、于八月初二日夜闲。被戕身死。其中显有情节。著该将军确切查明具奏。毋稍讳饰。将此由五百里谕令知之。　　

○又谕、曾国藩奏、官军在西华等处。迎剿张逆获胜。近日军情调度。并因病请假各摺片。张牛等逆。经刘松山等军急追。折窜宝丰叶县等处。该逆既有回窜东北再窥山东之意。东省曹单等处。应如何抽拨劲旅扼贼窜路之处。著曾国藩妥为布置。前据官文、曾国荃奏、张牛等股。窜至邓州。恐被击西窜。当令鲍超率军由西路绕截。该大臣现令鲍超由汝甯北出迎剿。力扼东窜。此时东路各军。兵力尚敷剿办。而西路甚属空虚。若不严为之备。万一西窜入秦。匪势蔓延。又成不了之局。鲍超一军。自应遵照前旨。由内乡一带拦截。偪贼东趋。以收聚歼之效。著曾国藩与官文曾国荃悉心筹画。相机调拨。该大臣以感受暑湿患病未痊。殊深廑系。著赏假一个月。在营安心调理。各路紧要军情。仍著随时调度。不可稍有疏懈。将此由五百里谕令知之。　　

○又谕、成禄奏、请将指拨文麟饷银。饬令运解。并请饬催各省协饷等语。前次指拨文麟军饷银十五万两。除由成禄委员赴乌迎提过银一万两外。应存银两。著德勒克多尔济、将前项拨款。陆续分批运解成禄军营。其已解交乌里雅苏台者。并著知照该城转为拨运。俾资军用。至河南山西陕甘等省。每月应解成禄军营协饷。及前调该营军械军火。即著杨岳斌、刘蓉、李鹤年、赵长龄、迅速筹拨。均归山西巡抚。由绥远城将军设法从草地转解成禄行营。毋再迟延干咎。肃州业已合围。官军直偪城濠。贼势已蹙。成禄当激励诸军。迅图克复。赶紧料理出关。以副委任。成禄另片奏、请将打仗受伤之已革总兵庆瑞免其发遣等语。庆瑞著加恩免其发遣。将此由五百里各谕令知之。　　

