<!-- { "loadSidebar": true } -->
○谕军机大臣等、都察院奏、同知陈泰琨、遣抱刘升以捐购军火赴营投效等词。赴该衙门呈诉。据称该同知籍隶广东南海。曾随戈登办理洋枪队。及协带常胜军克复昆山等处。现在购觅花旗新样马枪三十杆。子药六千出。七门手枪一百杆。铜帽子药一万。出。步兵枪四百杆。铜帽十万颗。洋火药二千斤。寄存上海。拟赴山东军营投效。适闻凯撤。请发往云南各等语。该同知以情殷报效。购备军火。愿赴军营效力。其志尚属可嘉。但所称寄存上海各军火。是否实有其事。著马新贻、丁日昌、确切查明。如果所称军火等项实已购备。即著给咨饬令该同知携带军火。迅赴云南。听候刘岳昭、岑毓英、差遣。傥所诉不实。并著奏明办理。抱告家丁刘升。著都察院照例交兵部解赴江甯。交马新贻等质问后释放。将此各谕令知之。寻奏、陈泰琨捐购军火。查验属实。遵即饬赴云南投效。报闻。　　

○又谕、苏廷魁、李鹤年奏、收到部拨饷银。择日兴工。请催续拨及指拨各款。并将荥工情形绘图呈览一摺。荥工口门塌宽二百十丈。大溜约有六分。目前客水逐渐见落。亟宜乘此进占堵合。即著苏延魁、李鹤年、先尽解到部饷。催办物料。克日兴工。并严饬在工文武员弁。力祛浮糜。实心办理。如有藉工作弊者。立置重典。以儆效尤。惟户部前拨库款四十万两。迄今两月之久。仅据解到头二三批三十万两。第四批迄未解到。指拨各省协款。并无一处报解。殊属任意延玩。著顺天府迅将原拨第四批部款及续拨部款六十万起解日期。查明咨部。一面严催该委员等星速趱行。并著官文派委结实可靠之员接解。限十一月上旬。悉数到工。沿途州县。先期饬令多备车辆。挨站递送。毋许片刻停留。傥该员等不知缓急。仍前迟滞。即著该署督府尹等指名严参。原拨两淮盐厘闽海关洋税二十九万两。曾国藩、马新贻、英桂、丁日昌、计应早已拨齐。并著将续拨江海关洋税十万两。添拨闽海关洋税五万两。一律措解。续拨江汉关洋税银五万两。郭柏荫、何璟、亦当赶紧筹解。以上各款。均勒限十二月以前。解到工次。不准丝毫拖欠。该署河督等、一面遴派妥员。分路催提。一面督饬在工各员。无分昼夜。上紧兴办。务于年内蒇事。另片奏、请设立总局。并调员留工掌坝等语。候补道姜篪、即著该署河督等饬令驻扎工次。会同开归道综理总局事务。需南琅盐井提举曹文振、著准其留工管坝。暂且毋庸开缺另选。俟全工合龙。如能得力。准由该署河督等奏请奖励。再行开缺。将此谕知万青藜王榕吉、并由六百里谕知官文、曾国藩、马新贻、英桂、郭柏荫、苏廷魁、李鹤年、丁日昌、并传谕何璟知之。　　

○追予山东博山阵亡道员李泽长祭葬世职加等。建专祠。　　

○予山东各属殉难拔贡生吴鹏等绅民妇女二千五百四十五名口分别旌恤如例。并予建祠。　　

○乙丑。谕内阁、御史袁方城奏、故员滥列乡贤。请旨饬查一摺。据称前四川巴县捐纳训导廖春瀛、学问平常。并无片善足述。该县绅民滥举乡贤。远近传为笑柄等语。著四川总督学政秉公确切查明。据实覆奏。　　

○又谕、穆图善奏、部驳保举人员战功卓著。仍恳加恩奖励等语。甘肃署兰州府知府舒之翰、随营转战。历有年所。叠次督军攻克渭源狄道等城。尚属出力。著准其免补知府。遇有陕西道员缺出。奏请补授。并赏加布政使衔。　　

○谕军机大臣等、穆图善奏、官军击退徽成逆回。遣散静甯土匪。并清水县城解围。请将办事回目酌保各摺片。徽成两县回股。经敖天印、傅先宗等、合力剿击。贼众纷走。境内一律肃清。其静甯土匪。亦经舒之翰等将首犯樊帼淐捦拏正法。余匪分别遣散。办理尚属认真。该州与清水相距甚近。无兵防守。仍恐为窜匪所乘。即著檄饬舒之翰等、责令张贵率领所部。分驻水洛城等处。并令善山保带领安桢桐二营。分驻石城一带。以资保卫。崔三大股。猝扑清水县城。副将敖天印亲督各营。乘夜潜袭。毙贼甚多。城围得以立解。惟讯获贼供。该逆意欲直犯秦州。以图饱掠。该处尚称完善。久为匪党垂涎。仍著严饬该副将督率兵勇。相机堵御。毋得稍有疏虞。匪首杨生魁等在同心城滋扰。经回目马潮青、马忠海等、将首夥各犯枪毙。救出难民。地方赖以安靖。该回目等居心朴诚。甚属可嘉。所有此次出力绅民。著准其择尤酌保数人。以昭激劝。将此由五百里谕令知之。　　

○又谕、定安等奏、请催山西巡抚筹解欠饷等语。据称归绥一带防兵。欠饷甚多。乌兰察布伊克昭两盟官兵。共欠领津贴银十二万余两。绥远右卫土默特大同镇各营官兵。欠领口分四个月。察哈尔各起官兵。欠领口分亦将及两月。现值冬防吃紧。自应迅筹接济。著郑敦谨严饬藩司。无论何款。即将所欠满蒙旗绿各营饷银。赶紧如数筹拨。以恤兵艰而重防务。毋稍延缓。将此各谕令知之。　　

○丙寅。谕内阁、曾国藩奏、殉难大员。政绩卓著。恳请优恤一摺。已革广西巡抚邹鸣鹤、前在本籍江甯省城殉难。当经降旨照道员例赐恤。兹据曾国藩奏称、该故员由守令洊升巡抚。均有政绩可传。其在江甯殉节时。尤为临难不苟。大义懔然。邹鸣鹤著再加恩照巡抚例从优议恤。并准其予谥。以彰忠节。　　

○又谕、本日英翰保奏之史念祖、任兰生、程以辅、桂中行、胡玉坦、陆迺普、裕庚、均著送部引见。　　

○谕军机大臣等、曾国藩奏、老湘营军饷。仍归江苏接济。英翰等奏、筹拨西征军饷。酌定转运章程各摺片。刘松山所统老湘营饷。项。向由江南供支。该军现在西征。所有饷项。自应仍归江苏接济。即著马新贻、丁日昌、每月协拨该军饷银六万两。以咨饱腾。惟灵宝等处粮台。及清江转运局。均将次第裁撤。此后协拨该军月饷。著丁日昌委员解交湖北省城甘肃后路粮台接收。江苏每月尚有应协左宗棠、穆图善、军营饷三万两。刘典军营饷一万两。著一并解赴湖北。均交陕甘委员转运。由襄阳老河口登陆入关。著郭柏荫、何璟、查照办理。其从前积欠刘松山军饷银九万九千余两。曾国藩已饬湖南督销淮盐局。每月筹解银一万两。解交甘肃后路粮台。转解该军。分作十个月解清。仍著马新贻随时督催。以清积欠。至郭宝昌西征月饷。除山西月协一万两。湖南月协五千两外。英翰等现拟于皖省月协该军饷二万五千两。暨随时找捕不敷之数。均解交湖北甘肃后路粮台。转解潼关。由郭宝昌派员接收。并著郭柏荫等督饬局员。遇皖饷解到。即行转运入关。以期迅速。山西月协之一万两。由左宗棠随时催解郭宝昌军营兑收。至湖南每月应解之五千两。何以奏定后并未拨给著刘昆于本年十月起。按月照数迅解湖北转运局。运赴前敌。不得再有迟误。其十月以前应解之数。仍著解赴安徽。俾吴坤修得以找发欠饷。毋误要需。将此由五百里谕知曾国藩、左宗棠、穆图善、马新贻、郭柏荫、丁日昌、刘昆、英翰、刘典、并传谕吴坤修、何璟、知之。　　

○予故吏部左侍郎吴存义祭葬如例。　　

○予安徽军营病故总兵官柳寿田祭葬恤荫。入祀芜湖县暨湖南长沙府原籍昭忠祠。　　

○句到直隶、山西、热河情实罪犯。停决直隶斩犯二人。绞犯二人。山西斩犯一人。余三十七人予句。　　

○丁卯。以神灵显应。加江苏扬河厅康泽侯封号回绥靖。　　

○引见考取汉军机章京人员。得旨、李耀奎、李方豫、沈成烈、李士彬、丁鹤年、沈源深、魏邦翰、陈毓秀、冯光勋、李固恒、李芳柳、余联沅、萧韶、方恭铭、庄予桢、黄兆柽、祝维城、曾长治、柳长庚、孙纪云、俱著记名以军机章京补用。　　

○戊辰。谕军机大臣等、刘岳昭奏、进剿寻匪叠胜。并亲赴文笔山相机布置。及覆陈到滇后筹画情形各摺。寻甸贼匪。经李家福等连番剿击。斩获甚多。而嵩明踞匪。分路出巢。希图牵掣兵力。刘岳昭抵文笔山法鼓山察看情形。将各要隘严为防守。李家福等复将新庄鲁背等处贼垒。乘势环攻。贼不敢出。其法鼓山左右村庄及小坡贼垒。一律攻克。剿办尚属得手。惟北路余匪。势仍鸱张。该督现已驰回曲靖。自当严饬李家福、全祖凯、督率各军。迅拔寻城。不得以东路稍清。辄形松懈。至覆陈办理梁士美等各节。尚属事出有因。该督身任兼圻受恩不为不重。滇省军事方棘。务当与岑毓英等和衷共济。绥奠边陲。其于捷报掩饰等情。尤当存有则改之无则加勉之心。方为不负委任。刘岳曙计已入滇。著即檄饬该道员、会同李家福等军。分投进剿。以壮声援。其省防事宜。仍著督饬宋延春等时加防范。毋稍疏虞。将此由五百里谕令知之。　　

○以文宗显皇帝实录告成。予留办馆务人员知府王福祥等加衔升叙有差。　　

○予云南寻甸阵亡游击张肇培、千总梁高兴等、祭葬世职加等。　　

○予云南邱北等处被戕知县盛光斗、从九品杨作楫、祭葬世职加等。　　

○己巳。谕内阁、李瀚章奏、甄别庸劣不职各员。请分别改教休革一摺。浙江同知胡宝晋、性耽妥逸。难资治理。知县梁匡国、体气软弱。难膺民社。该二员文理尚优。均著以教职归部铨选。甯波府通判钱恩荣、信任丁役。舆论未孚。著以府经历县丞降补。准调乐清县知县阮恩元、病成疯痰。候补知县谢兰生、年力就衰。不能振作。均著勒令休致。临海县知县朱日升、官声平常。舆情不洽。试用知县马士彦、才质陋劣。不堪造就。杜渎场大使刘湘、办事颟顸。声名狼藉。著一并革职。以肃吏治。　　

○又谕、山东布政使潘鼎新奏、恳恩赏假回籍葬亲。并带勇回皖。分别办理各摺片。著照所请。潘鼎新准其给假三个月。回籍葬亲。并著于假满后挑选所部勇丁。统带赴陕。听候左宗棠差遣。以资攻剿。　　

