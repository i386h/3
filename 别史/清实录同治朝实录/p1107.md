<!-- { "loadSidebar": true } -->
○又谕、瑛棨奏、科城需饷甚殷。请暂由乌城借拨银两一摺。前因科布多防剿紧要。业经文盛将部拨饷银十万两。发交该城委员接领。并增添驼只。派员护送到科。惟现在喜喇穆呼尔等五台弁兵。闻警溃逃。道途梗阻。此项饷银。一时未能起解。而该城援兵不日到防。饷需刻不容缓。著奎昌、荣全、多布沁扎木楚、即于部拨乌城兵饷内。先行借拨三四万两。就近解赴科城。以应急需。一俟台站疏通。该城饷银经过乌城时。即将借拨之项如数扣还。以清款目。该城粮石。业经定安、何璟、设法接济。瑛棨、文硕、于官兵到防后。即著妥筹布置。认真防剿。另片奏、请将续调前赴库伦之直隶官兵一千名。暂扎张家口外。以张声势等语。库伦防务。正在吃紧。本日已谕令李鸿章。将此项官兵饬令驰赴库伦。以资防守。该处需兵孔亟。万不能稍有迟留。瑛棨所请暂留该军扎张家口之处。著毋庸议。将此由五百里各谕令知之。　　

○以缉捕不力。降直隶大名镇总兵官姜国仲为参将。以前任广东琼州镇总兵官彭楚汉为直隶大名镇总兵官。　　

○予湖南故工部尚书罗源汉入祀乡贤祠。从巡抚刘昆请也。　　

○乙丑。陕西巡抚蒋志章。议覆整饬录营。改勇归兵。拟于裁撤客勇之际。易以土著。以期渐复营制。得旨、营务废弛已久。著即实力整顿。俾士卒皆成精壮。饷糈不至虚糜。毋得徒托空言。是为至要。　　

○丙寅。谕军机大臣等、都察院奏、河南职员周文浚等遣抱赴该衙门呈称。咸丰九年闲。商城县知县忽改徵收定例。将上下两忙钱粮。并为一徵。每届二月初旬。粮差催比。勒令全完。始因军需紧急。后遂沿为定例。甚至粮差先代花户垫完。名曰备粮。加倍收取。任意勒索。请饬遵照定例徵收等语。徵收钱粮。向分上下两忙。何以该县擅改旧章。先期并徵。并任令粮差代垫倍徵。藉端勒索。著李鹤年严防该县遵照定例办理。并查明有无粮差勒索之弊。随时惩办。以苏民困。原呈著钞给阅看。将此谕令知之。　　

○丁卯。谕内阁、御史刘瑞祺奏、步军统领衙门书吏番役。串用非刑。唆使原告倾陷平民。承审官为其蒙蔽。以致案悬不结。请饬严查等语。中外理刑衙门词讼事件。理宜迅速早结。若如该御史所奏。步军统领衙门书吏舞弊各节。贻累小民。实属不成事体。著步军统领衙门堂官严饬所属司员。勤慎趋公。于吏役人等严加稽察。遇有词讼事件。迅速了结。其已经完结之案。必将案由及起结各日期。榜示署门。并详移河南道御史稽查。以除积习。　　

○又谕、御史刘瑞祺奏、请饬销毁小说书版一摺。坊本小说。例禁綦严。近来各省书肆。竟敢违禁刊刻。公然售卖。于风俗人心殊有关系。亟应严行查禁。著各直省督抚府尹饬属查明应禁各书。严切晓示。将书版全行收毁。不准再行编造刊印。亦不得任听吏胥借端摉查。致涉骚扰。　　

○谕军机大臣等、恩麟、德泰奏、僧俗番官。谋害已革番目。分别奏参一摺。据称达尔汉总堪布班垫顿柱、句通噶勒丹寺喇嘛阿丹、及扎萨克喇嘛扎克巴协捻、折窝喇嘛策忍桑结、谋令诺们罕呼图克图、辞退协理商上事务。并定计密差喇嘛分往各处。将已革赎罪之普隆噶布伦彭错策旺夺结父子、池扪戴琫期美夺结、大昭仓储巴江洛拉旺彭错、通巴戴琫朗结顿柱、及现参催果噶布伦密玛策忍等六人。先后谋死。班垫顿柱旋因畏罪潜回噶勒丹寺。噶布伦策忍汪曲、听信该总堪布之言。私离职守。同往噶勒丹寺集众抗拒。不遵劄调等情。此案班垫顿柱谋夺商上之权。辄敢句通各该喇嘛。谋害多人。不法已极。策忍汪曲、听信班垫顿柱煽惑。擅离职守。情亦可恶。班垫顿柱、原授达尔汉总堪布职名。扎克巴协捻、现授四品大堪布连扎萨克名号。策忍汪曲、曾授台吉噶布伦连东科尔。著即一并斥革。并著恩麟、德泰、派拨番营官兵。将该犯等拏获。会同达赖喇嘛讯明确供。定拟具奏。该犯等既经纠集僧俗。意图抗拒。恩麟等尤当妥为弹压。一面严拏首要各犯。一面解散胁从。以免滋生事端。另摺奏、遵查达赖喇嘛下下唪经。援案声明等语。本年达赖喇嘛亲至大昭唪经攒招。为国祈福。忱悃可嘉。著发去黄哈达一个。银曼达一个。铃杵一分。菩提念珠一串。玉盌一个。玉盘一个。黄缎二卷。交恩麟等转给达赖喇嘛祇领。用昭恩赉。将此由四百里各谕令知之。　　

○戊辰。上诣奉先殿寿皇殿行礼。　　

○两广总督瑞麟奏、遵查署阳江镇总兵官彭玉派弁前赴越南侦缉。事本因公。惟擅用公文。照会越南地方官。究属不谙体制。业经撤任。应免置议。把总李德安等、奉派侦缉。查无别项情弊。其陈淐一名。现已照会越南国王查办。报闻。　　

○明正宣慰使司土官甲木参龄庆等三十六人于神武门外瞻觐。　　

○己巳。谕军机大臣等、左宗棠、穆图善、豫师奏、陕回句结西甯回旗滋扰。派兵堵剿一摺。陕回分窜西甯。攻扑高寨威远等堡。扰及高羌堡董家寨一带。经总兵黄武贤派队堵剿。叠获胜仗。惟逆首白彦虎率党攻陷小南川汉堡。踞为巢穴。崔三一股仍踞曹家堡。分党潜伏高寨。禹生彦股众与为掎角。并有金积堡败匪窜至。与西甯回民联为一气。河州回目马占鳌等。亦率撒回攻陷民庄。西甯回族就抚。本不足恃。现在外匪纷至。与之句结。势恐蔓延。穆图善现已檄令黄武贤率领三营。会同豫师原驻威远营勇。调集西碾各路团丁。相机堵击。即著督饬派出兵团。认真剿办。毋任贼势鸱张。西甯地方。贼股充斥。豫师兵力既单。穆图善驻省各营。势又不能远调。左宗棠当统筹全局。迅即拨队驰往助剿。痛埽妖氛。其应如何筹办布置。并现拟进扎何处。河州回巢。应如何分路进兵攻剿均著详细具奏。赴湟道路虽梗。豫师仍当设法克期前进。不得濡滞中途。以重职守。穆图善另片奏、未能拨兵兼顾西路等语。甘省北路虽渐肃清。而败残余匪。窜向河州西甯等处。陆续由甘凉遁入肃州。若左宗棠进兵规取河州。贼势穷蹙。必以西路为逋逃薮。自应添拨兵勇。扼守西路。方足制贼死命。穆图善所部。保守省城。护运粮石。未能移调前往。自系实在情形。甘凉兵力过单。难资扼剿左宗棠统辖全省。西路应早筹及。仍著迅速拨兵协剿。毋得稍涉迁延。致滋贻误。穆图善亦应督率近省各军。随时扼剿窜匪。与左宗棠和衷商办。不可稍分畛域。左宗棠、穆图善、另摺奏剿办山丹土匪。及甘州贼股情形。已明降谕旨将出力及畏缩各员分别奖励惩办矣。仍著左宗棠等、饬令杨占鳌督率所部。加意防范。毋'令贼匪乘闲奔突。以靖地方。将此由五百里各谕令知之。　　

○甯夏将军穆图善奏、请将丁忧副都统双福仍留军营。允之。　　

○以甘肃剿办山丹土匪暨甘州府城解围。赏副将何青云、参将陈友交、陈元萼、巴图鲁名号。千总石得明以守备用。并赏花翎。余加衔升叙有差。革临阵退缩总兵官吴于城、游击李联芳职。　　

○庚午。谕军机大臣等、曾璧光、周达武奏、剿办永甯等处贼匪情形一摺。贵州官军由盘江以北进剿。叠破永甯镇甯归化贼巢。克复募役司汛城。并攻破郎岱水城各峒寨。盘江以北。虽无贼踪。难保该逆不乘隙回窜。复肆蔓延。曾璧光等现调总兵何世华督率八营。防守盘江北岸。即著饬令该总兵严密布置。认真防守。毋令再行扰及北岸。以免复烦兵力。曾璧光等现调邓有德、钟有思等、驰赴下游。分路进兵。著曾璧光、周达武、檄饬派出各军。分路进规麻哈清平等处。转战而前。节节埽荡。以期次第廓清。李高脚一股窜粤境后。现在剿办如何。著冯子材、康国器、懔遵前旨。饬令孔宪隆等会合黔军。迅将此股残匪悉数殄除。此时黔军进攻麻哈清平等处苗匪。兵力尚恐不足。冯子材等能否腾出劲旅越境助剿之处。著即酌度情形。相机调派。不得稍分畛域。将此由五百里谕知曾璧光、冯子材、并传谕康国器、周达武知之。　　

○又谕、杜嘎尔奏、贼匪东窜。派队追剿一摺。据称贼于五月十七日经过图固里克台站。在拉苏伦巴咱尔游牧地方盘踞。旋即东窜寨莫得库等处。嗣又窜向莫霍尔嘎顺台站。与文盛、张廷岳等、先后奏报。大略相同。该由阿勒台军台向东窜走。距察哈尔不过千余里。正宜乘其窜近。合力兜剿。杜嘎尔已令讷苏肯带领官兵。举库伦派出喀尔喀各队。会合进剿。并派西勒兴阿会同吉尔洪额所带之兵。向东迎击。著即催令各队星速前进。探踪截剿。文盛前派察哈尔左翼官兵五百名在军台要路安营。并令大同兵暂扎各台防堵。此时贼距台站不远。著文盛、庆春、饬令迎头遏截。务期与杜嘎尔所派之兵。两面夹击。就地殄除。该匪骎骎东向。难免不觊觎库伦。著张廷岳、阿尔塔什达、督令派出各队实力追剿。并严檄附近防兵确探严防。毋稍大意。萨萨布前次进剿洪库勒塔拉踞匪。曾否蒇事。著定安催令迅速取道前赴济斯洪果尔一带。相机兜剿。以顾粮运。毋稍迟缓。杜嘎尔现在催调驼马。并在附近雇觅驼只应用。著俟办理就；绪。即行统带官兵克期进剿。其哈尔尼敦一带。应如何留兵扼扎。以顾乌库门户。仍著懔遵前旨。妥筹办理。刻下台路梗阻。粮运迟滞。若不迅筹疏通。兵食必至缺乏。关系非轻。著杜嘎尔饬令伊勒和布、会同赛尔乌苏管站官玉和、将台站失散人众赶紧收集。并著文盛、庆春、将布鲁图属各台一律设复。并将各军粮饷催趱运解。以资接济。将此由六百里各谕令知之。　　

○直隶总督李鸿章、奏报日本使臣到津日期。得旨、著即督饬应宝时、陈钦、悉心筹办。务臻妥善。　　

○广州将军长善等奏、遵旨酌保劳绩优异旗员。请将记名副将协领承惠、以副都统记名＜??闲＞放。协领刘安堡、交部从优议叙。允之。并均赏二品顶带。　　

○以直隶永定河南岸漫溢。总督李鸿章下部议处。革县丞萧承湛职。道员李朝仪、同知朱津、均革职留任。　　

○以贵州攻克永甯等处贼巢。盘江北岸肃清。赏参将黄允中二品封典。提督黄宗耀、总兵官邓有德、巴图鲁名号。知州王藻春等花翎。府经历杨见龙蓝翎。余升叙有差。予阵亡参将张晋成、都司何晓春、千总雷玉庭、祭葬世职加等。　　

