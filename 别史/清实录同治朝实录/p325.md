<!-- { "loadSidebar": true } -->
○予浙江富阳阵亡总兵官熊建益祭葬世职加等。谥勇烈。建专祠。守备刘立号祭葬世职加等。　　

○予陕西西安等处阵亡千总李鸣山、外委孙献魁等、祭葬世职加等。　　

○予江苏阳湖殉难五品军功管世锵等、暨眷属三十名口分别旌恤如例。　　

○予江苏武进殉难河南知县李璋叔母恽氏旌表如例。　　

○予河南各属阵亡殉难绅民妇女一千九十七名口分别旌恤如例。　　

○甲子。谕内阁、前据都察院左都御史载龄奏参庸劣不职之科道凤宝等员。当照所请分别勒休降革。兹据内阁侍读学士钟佩贤奏、部院堂官甄别所属官员。应公商会衔具奏。以符体制。载龄参劾科道四员。系本衙门随时考察。与风闻言事者不同。都察院各堂官。均应公同考核。今载龄单衔具奏。是否商及同官。而各该堂官意存曲袒。不与会衔。抑载龄并未会商。有意专擅。其风均不可开等语。著都察院堂官将此次载龄纠劾科道因何不公同列衔。及载龄所奏是否悉属允当之处。据实明白回奏。　　

○河南巡抚张之万奏、遵查赵书升在南汝光道任内布置防剿。尚知以地方公事为重。叠经访察。实无别项劣迹。请仍以道员留于河南补用。允之。　　

○成都将军崇实等、议覆湖北巡抚严树森奏请停补制兵缺额。查川省八十一营。额兵三万三千八十一名。皆按地势之险夷。定驻兵之多寡。星罗綦布。并无虚糜。现在本省军务。尚未一律肃清。加以邻氛不靖。设备筹防。不敷分布。其由黔楚等省调来勇丁。将来军务。告竣。皆愿回籍。碍难强令入伍。请遇有制兵缺出。仍照旧募补。以重营制。下部知之。　　

○以詹事府詹事桂清署都察院左副都御史。　　

○以太常寺卿贺寿慈为大理寺卿。候补三品京堂朱兰为太仆寺卿。　　

○以江西赣州、南安、节年剿匪出力。予知府杨豫成等升叙有差。　　

○乙丑。遣恭亲王奕?诣天神坛。惇亲王奕誴诣地祇坛。肃亲王华丰诣太岁坛。谢雨行礼。　　

○遣科尔沁贝勒伯彦讷谟祜诣密云县白龙潭。拈香报谢。　　

○谕内阁、前因给事中博桂奏、刑部反狱重案。蒙混定稿。并承审司员声名狼藉。当交宝鋆、沈桂芬、会同都察院秉公查办。兹据宝鋆等公同查核具奏请旨。此案盗犯周六结夥反狱。刑部将同谋被获之犯。照劫囚科罪。狱卒照反狱减等。均系按照律例办理。其司狱革职。系查照定例奏参。提牢处分。由吏部核定。至禁卒田文玉声请留养一节。亦经查明刑部。系援照道光二十九年殷洪得成案办理。又原参提牢司狱直宿之所。及临时督率禁卒追捕情形。亦查有提牢穆克登布等亲供可凭。声叙本属明晰。尚无蒙混具稿及背例声请各情。均著毋庸置议。惟逸犯周六之戚田五。冒名进监。是否即系通信。丁拴儿曾与面晤。且早知周六起意逃逸。并不禀官究办。原讯供词。情节支离。殊难凭信。著俟逸犯周六缉获到日。由刑部提同田五、丁拴儿、一并严讯究办。至刑部司务。虽经吏部查明。越狱案件。向无议处专条。刑部尚非漏未查参。惟司务有稽查闲杂人出入大门之责。乃于田五冒名进监。未能觉察。实属疏忽。著查取职名交部议处。其原收狱卒。据刑部查明。并不在监专司看守。向来成案并不科罪。惟系初次带犯收禁之人。遇有犯属进监。难保无通同情弊。著刑部悉心妥议。将嗣后应如何严定章程以专责成之处。奏明办理。至刑部承审司员余光倬被参各款。虽据刑部覆称。该员平日办事。未闻有何声名。并查明无带同书吏在私宅办案。及马锡碌一案求堂派审等情。惟该员以承审司员。屡登白＜??闲＞。其动招物议。必非无因。所有刑部郎中余光倬原保京察一等。暨以御史记名之案。均著即行撤销。以示薄惩。至失察反狱越狱各案。原定狱卒罪名较轻。应如何从严更正之处。并著刑部妥拟具奏。　　

○又谕、前因曾国藩奏、云南迤东道黄冕。管理局务。甚属得力。请暂缓赴任。令赴扬州会筹鹾务。当经降旨允准。兹据吏部奏称、云南军务吃紧。该督奏留差委。与例不符。请饬该道即赴新任等语。曾国藩军营。饷需紧要。所称黄冕管理局务。甚属得力。系因一时实无接手之人起见。黄冕著仍准其暂留扬州办理鹾务。藉资得力。一俟办有就绪。即仍饬令迅赴迤东道新任。　　

○又谕、前因毛鸿宾奏、臬司丁宝桢由湖南前赴山东。请饬调云南候补知府龚易图随营差委。当经降旨允准。兹据吏部奏称、该抚所请。核与奏定章程不符。请饬该员仍赴云南等语。山东军务。现亦紧要。丁宝桢甫抵该省。差委需员。龚易图著仍准其调赴山东军营。并著阎敬铭、丁宝桢、随时察看。能否得力。毋得以保奏在先。稍事姑容。　　

○又谕、劳崇光奏、查明正安州官贪役肆。及弁勇妄杀各情形。分别奏参惩办一摺。钱粮正供。浮收加派。定例綦严。乃该署知州陈铸加至数十倍之多。实属大干功令。接署知州李咸中。轻听差役捏陷之词。妄行具禀。荒谬糊涂。莫此为甚。若不从严惩办。何以肃吏治而儆贪残。陈铸、李咸中二员。前经张亮基奏参。业已革职。著交劳崇光、张亮基、提省彻底讯明。从严惩办。副将龙再福约束不严。致令弁勇藉端生事。妄行杀害。实属罪有应得。惟据劳崇光奏称、该员打仗尚属奋勉。龙再福著革职留营。以观后效。弁目刘沅标、滕家书、任意焚杀。凶恶众著。既经劳崇光拏获。立在军前正法。实足以快人心而洩众愤。其差役李菁、苏荣、余高、李忠、丁顺、曹贵、无恶不作。罪不容诛。并著劳崇光等迅即查明。按名拏获。就地正法。以昭炯戒。　　

○谕议政王军机大臣等、都察院奏、山西平定州柏井驿驿丞胡廷华、遣抱告以经管驿马缺额等词。赴该衙门呈诉。据称该驿丞所管柏井甘桃两驿。现存马匹。较之原额。缺少至一百余匹之多。经该驿丞叠次禀请本管知州买补缺额。均听信门丁。推诿不买。及该驿丞通禀各上司。该州牧又贿属委员。诬捏驿丞痰迷。将伊撤任各等语。现在陕省军务未平。正当整饬邮传。若如该驿丞所揭。该州牧骩法营私。通同作弊。该上司等既已调停了事。即不免有抑勒徇庇各情。实属不成事体。著爱仁、王茂荫、按照所揭各情。彻底严究。毋稍宽纵。都察院原摺。著钞给阅看。该驿丞所呈原揭等件。一并由军机处发交。将此谕令知之。　　

○又谕、刘长佑奏、办理营制情形。开单呈览。并马队未能调赴河南。暨请饬河南拨饷各摺片。直隶营务废弛。所收练勇。又多临时召募。旗帜队伍不分。号令难齐。各营兵勇数目。多寡悬殊。以致临敌各不相顾。难收实效。刘长佑现将所部兵勇。按照楚营成式。参酌北地形势。另立规制。以五百人为一营。设立营官亲兵哨队官长。分别旗帜队伍。讲明号令。督令兵勇逐日操演。渐有改观。单内所开营制。尚属详明整肃。著俟新制旗帜锅帐等件齐备后。即审择地势。将安营结阵诸法。加意讲求。俾各营将士。一律纯熟。以期悉成劲旅。所有未尽事宜。仍著该督随时酌定。俾营制益加周密。应需军饷。即著与崇厚筹商酌拨。随时奏闻。前因张之万奏、请拨马队四五百名。赴豫助剿。当经谕令刘长佑、将成保等所部马队。酌拨数百名。驰赴山东。以便僧格林沁于得力马队内。抽调数百名。派员带往豫省。嗣因唐训方奏称、临淮蒙城危急。苗捻鸱张。复谕令僧格林沁将前调赴豫马队。改拨赴皖。并令添拨数百名。于苏克金、恒龄、二人中酌派一人带往援皖。尚未据该大臣具奏。唐训方兵单饷绝。危迫万状。势难置之不顾。刘长佑所请所马队暂缓抽调。并商令僧格林沁将淄川营中得力马队。与成保等所统马队互相拨换之处。著俟僧格林沁奏到时。再降谕旨。将此由六百里谕令知之。　　

○又谕、刘长佑奏、郑魁士到营日期等语。前任浙江提督郑魁士。在皖北军营时。打仗尚称勇敢。惟系宣化府回人。平素性情桀骜。多与统兵将帅不和。遇事率多龃龉。前经叠谕文煜、崇厚、饬令该员赴营剿贼。均以病辞。现复赴刘长佑军营。著刘长佑密行察看。该员现在性情是否较前和平。行止是否安静。若令带兵剿贼。能否得力。即行据实密陈。该督惟当不动声色。密加体察。不可稍行洩露。将此密谕知之。　　

○又谕、刘长佑奏、请饬河南筹济军饷等语。刘长佑现在督办直东豫三省交界剿匪事宜。所部兵勇较多。需饷甚繁。直隶现有各款。不敷筹拨。著张之万于河北彰卫怀三府内。每月筹提银八千两。派员解赴刘长佑军营。以资接济。毋令缺乏。将此由五百里谕令知之。　　

○又谕、曾国藩等奏、水陆各营。会克巢县含山和州三城。官兵攻破雨花台伪城。及聚宝门外诸石垒。并陈近日各路军情等摺片。巢县克复之后。连复含山和州。叠下三城。从此即可进取江浦九洑洲。以翦贼之枝叶。图拔金陵。雨花台及金陵南门外各石垒之贼。踞险负嵎。以为坚城屏蔽。复经曾国荃力战下之。不特可分苏杭贼势。即金陵贼巢。势亦日蹙。气机甚好。即著曾国藩与曾国荃督饬鲍超、萧庆衍等军。于南北两岸。相机进取。和含之贼。歼渠释从。是否尚有余匪潜往他处。亦即向江浦九洑洲等处窜逃。江北里下河一带。久为贼所垂涎。此时南北两军剿贼。均在得手之际。尤恐败残余党。欲向里下河等处就食。致滋窜扰。著都兴阿、富明阿、随时督率各军。严密巡防。雨花台地段辽阔。曾国荃增筑新垒。布置均妥。其忠逆李秀城现在何处。是否即在金陵城内。其回援苏州。及直犯里下河。均不可不严为之备。如果江浦九洑洲即能攻克。则贼众渡江之路。可期断绝。而金陵益成槛阱之势。剿除自更易得手。苗逆凶焰甚张。寿州蒙城被困。危在旦夕。曾国藩檄调成大吉、周宽世等军。分路援应。并派黄翼升水师。由洪泽湖入淮。著即飞催前进。水陆并力合攻。以解寿州之围。唐训方所部各军。搘持非易。曾国藩兼辖皖省。责无旁贷。此时发逆均已窜回江南。惟有分得力之军。剿办苗练。与唐训方所部联络策应。以保全局。是为至要。其蒙城危急情形。能否稍纾。及怀远进攻如何。均著唐训方随时奏闻。以纾廑系。将此由六百里各谕令知之。　　

