<!-- { "loadSidebar": true } -->
○谕军机大臣等、昨因金顺奏、葭境肃清。边外回匪肆扰。诚恐河冰凝结。山右河保等处。在在堪虞。当经谕令该统兵大臣等、檄饬各军。分投防剿。现据金顺奏由边外驰回榆林。探悉小川沟窜贼。盘踞海会寺马湖峪一带。向水堡迤南。复有大股屯踞。边外蒙地。一片沙漠。无险可扼。金顺所部兵力甚单。若不会合马步各军。亟图防范。设该匪乘虚东窜。必至防不胜防。著郑敦谨、遵奉前旨。檄饬张曜星驰赴榆。以厚兵力。李鹤年迅饬宋庆统带所部。赶紧赴汾州驻扎。以壮声援。并著文盛遵奉前谕。将备调马队官兵内。迅拨二三百名。派员管带。驰赴金顺军营。随同攻剿。毋稍迟延。各军未到以前。金顺务当就现有兵力。实力防剿。左宗棠、库克吉泰、刘典等、迅即严饬在事文武相机剿办。先东北而后西南。毋任贼股东趋。更成不了之局。金顺驻兵榆林。与甯夏花定相距较远。不能兼顾。设回匪句结西窜。则该处亦甚可虞。著丰绅先事密筹防范。以免疏失。郑敦谨、刘典、拨定协饷。暨河东道应解甯夏之饷。即著按月如数批解金顺行营。以资匀拨。毋稍延欠。蒙兵截剿窜匪。因众寡不敌。以致东犯。偪近河干。扎萨克召相距萨托包头镇。均不过三百余里。该处情形。均形吃紧。冰桥凝结。何堪一误再误。现在定安等已饬达尔济等督队分路防剿。大同镇官兵亦已到防。绥远右卫官兵。交马升调遣。往萨清一带扼扎。即著定安、桂成、杜嘎尔等、责成各路防军。沿河实力堵剿。遇贼即击。毋得稍涉松懈。致干重咎。杀虎口监督所拨税课银二万两。著定安等咨催迎提。以期妥速。察哈尔暨晋省沿河一带。及宣化地方。著文盛、郑敦谨、官文、一体认真严防。定安等前请户部筹拨银十万两。现在河防吃紧。饷项缺乏。著户部迅速拨银十万两。以济急需。将此由六百里各谕令知之。　　

○又谕、金顺奏、请饬拨协饷等语。金顺所部马步各营。现在榆林一带剿贼。需饷孔亟。自应迅拨饷项。以资饱腾。该副都统请由天津每月协济饷银一万两。著崇厚按月照数筹拨。解交金顺军营。毋稍延缓。将此谕令知之。　　

○漕运总督张之万奏、遵饬营员缉拏清淮一带游勇。得旨、清江为南北冲途。往来杂遝。著即严饬钱鼎铭会同地方文武。时加巡缉。遇有游勇行劫等情。即行捦拏正法。以靖闾阎。　　

○以江苏徐州捦获匪首高归。予县丞曹式宗等升叙有差。　　

○拨神机营竹枪五百杆。刺刀一千把。给绥远城将军定安军营领用。　　

○缓徵两淮富安、安丰、梁垛、东台、何垛、丁溪、草堰、刘庄、伍佑、新兴、庙湾、板浦、中正、临兴、十四场歉收地方新旧折价钱粮有差。　　

○丁亥。谕内阁、朕奉慈安皇太后慈禧皇太后懿旨。前因钟郡王薨逝。并无子嗣。当即谕令惇亲王、恭亲王、醇郡王、孚郡王、往见钟郡王福晋。问其于近支中。愿以何人为嗣。据实指出。以便奏明办理。本日据惇亲王恭亲王醇郡王孚郡王面奏。钟郡王福晋。请以恭亲王之次子不入八分镇国公载滢承继等语。著照钟郡王福晋所请。将载滢给与钟郡王为嗣。载滢著即照例承袭贝勒。百日孝满后。不必带领引见。并加恩支食半俸。所有应行事宜。该衙门察例具奏。　　

○又谕、朕叔钟郡王素承优眷。恩礼叠加。昨日朕亲临赐奠。笃念懿亲。弥深悲惋。钟郡王福晋。著加恩赏给郡王半俸。以资养赡。　　

○又谕、李鹤年奏、带兵大员。纵勇殃民。请饬查办一摺。甘肃凉州镇总兵周盛波、上年带勇在河南南阳一带。追剿捻匪。纵令所都马队。驶至唐县所属之少拜寺砦。抢杀难民。辄因砦民开炮抵御。复纵通逞凶。枪毙团丁多名。破砦而入。肆行杀掠。以致民人妇女受伤身死及畏辱自尽者百数十人。实属藐法已极。周盛波著先行革职。并著李鸿章将该总兵从严参办。不得稍涉宽纵。一面责令将滋事弁勇。按名交出。从重惩办。以肃军律。　　

○谕军机大臣等、福济、锡纶奏、沥陈布伦托海情形一摺。布伦托海创建新城。皆系李云麟偏执己见。冒昧从事。以致无事之地。横生枝节。实属乖谬已极。福济等体察该处情形。宜静不宜动。宜虚不宜实。并深悉其受病之由。办理必有把握。自应及早另筹良策。力革前非。著即将叛民赶紧戡定。悉心相度机宜。妥筹办法。务使各处流民及各属部落均安生业。免致复起事端。以靖边疆而副委任。将此由五百里各谕令知之。　　

○予四川各属阵亡伤亡官弁兵勇一千二十四员名分别赏恤如例。　　

○予布伦托海被戕防御达林泰祭葬世职。　　

○戊子。上奉慈安皇太后慈禧皇太后幸漱芳斋。侍午膳。　　

○谕军机大臣等、定安等奏、河防吃紧。请调官兵马匹。以资防剿一摺。陕省土回各匪。扰及神木。窜出边外扎萨克乌绅贝子旗等处。榆林附近地方。贼势日重。并据获贼供该逆股有分窜河保营包头镇抢掠之意。归绥河防。此时万分吃紧。著定安等会商杜嘎尔。先就现有兵力。相机进击。并饬达尔济过河截剿。以遏狂氛。包头镇浚濠筑墙。想已竣事。并著饬令马升督率兵勇。会合该处团练。加意防范。毋稍疏虞。归绥现存察哈尔各队马匹。膘分不齐。著文盛即由商都两翼太仆寺牧群。挑选肥壮马五百匹。迅派妥员解由草地驰赴定安等军营。以资剿击。该将军等所请调拨现驻南苑之吉林黑龙江马队一千名。前锋护军营马队五百名。威远步队八百名。应领军火饷乾等款。由神机营核发。又天津洋枪队一千名。应需军火等项。由三口通商大臣按月筹拨。本日已交神机营王大臣等速议具奏矣。将此由六百里各谕令知之。　　

○又谕、曾璧光奏、川黔各军。攻克麻哈州城一摺。贼踞贵州麻哈州城。经曾璧光派兵会同川师。剿抚兼施。当将州城克复。与崇实等前奏。大略相同。现在署提督张文德力疾亲督诸军。进扎王都保。并分军规复都匀。著曾璧光传谕该署提督。乘此声威。鼓行而进。并著崇实、吴棠、饬令道员唐炯联络黔军。进规清平旧州。节节进剿。务将都匀踞逆一律歼除。并力下游。以期肃清黔境。将此由五百里各谕令知之。　　

○以记名提督傅先宗为甘肃凉州镇总兵官。　　

○以克复贵州麻哈州城。予武生唐步阶等以守备用。并赏花翎。云骑尉杜光前蓝翎。余加衔升叙有差。　　



大清穆宗继天开运受中居正保大定功圣智诚孝信敏恭宽毅皇帝实录卷之二百四十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治七年。戊辰。十一月。己丑。谕军机大臣等、直隶提督刘铭传所部勇丁向称得力。捻逆荡平后。该军移扎山东张秋镇。休息已有时日。昨据定安奏、回匪窜扰扎萨克乌绅贝子旗等处。归绥情形吃重。山西大同直隶宣化一带亟应严防。著曾国藩李鸿章、传知刘铭传即行来京陛见。迅赴本任。以重职守。其驻扎张秋勇队。并令派委得力之员实力整顿。听候调遣。将此由六百里各谕令知之。　　

○以故扎噜特扎萨克达尔汉贝勒诺尔布林沁继子桑巴袭爵。　　

○以热河剿匪出力。予协领禧霖以副都统用。余加衔升叙有差。　　

○旌表守正捐躯直隶清丰县民女刘根姐。　　

○庚寅。谕内阁、前因景霖奏、请借款移栽树株。当经谕令直隶总督督饬藩司借拨。兹据景霖奏称、陵寝官道两旁等处。共移栽小树二万二百余棵。修养小树十五万六千六百余棵。其栽树经费六千四百余两。前拨之款。迄今尚未解到。请旨饬催等语。著直隶总督懔遵前旨。督饬藩司无论何款。赶紧将此项银两迅速拨解。毋再玩延。　　

○谕军机大臣等、神机营奏、遵议定安等请调官兵一摺。定安等以贼窜榆林境北。河防吃紧。奏调神机营等官兵前往防剿。现经该管王大臣等议奏按照该将军等所请。派拨吉林马队五百余员名。黑龙江马队五百余员名。威远胜字枪炮队八百余员名。护军营马队现须休息。改派骏字骧字两起马队五百名。分作四起起程。除放给一月征饷外。仍拨解两月饷项。并另筹杂款银五千两交定安按月核放。此项调出马步官兵久暂难定。以后所需饷乾等件。均由神机营按月给发。以资饱腾。惟行饷较操饷加增。此次该营既垫发三个月。除应发操饷外。其加增行饷。即著户部如数拨还。各起队伍。由直隶前赴山西。著官文、郑敦谨、分饬各该地方官。遇此项官兵经过。即将需用车辆驼只妥为应付。毋误遄行。定安等俟官兵到绥。即交杜嘎尔统带。或扼要驻扎。或过河进剿。力遏贼氛。官兵未到以前。定安、桂成、杜嘎尔、均当就现有兵力认真防范。不得稍有疏虞。其请拨天津洋枪队一千名。著崇厚照数选派。配足军火器械。克期驰往归绥。交定安等调遣。并筹备三个月饷项及杂款银两。随队运往。俾免缺乏。此次添调队伍。一切饷项军火。均由神机营及崇厚自行筹发。郑敦谨、定安等、仍当随时妥为照料。毋视客兵在境。漠不关心。是为至要。将此由六百里各谕令知之。　　

○又谕、有人奏、湖南布政使李榕性情坚僻。行止乖谬。用优伶为家丁。招摇诈索。并买良为贱。冤抑属员。以致劣员藉端科敛。民怨沸腾。其滥支卖缺等弊。难以枚举等语。李榕以藩司大员。当如何整躬率属。以副委任。若如所奏各节。种种乖谬。殊堪痛恨。著李鸿章按照摺内所参各节逐款确切查明。据实覆奏。毋得化大为小。稍涉徇隐。原摺著钞给阅看。将此谕令知之。　　

○辛卯。谕内阁、宗人府奏、应给贝勒官员甲数。请旨遵行一摺。钟郡王之承继子载滢。已封为贝勒。其应有官员甲数。著即照贝勒分内应得之数给与。　　

