<!-- { "loadSidebar": true } -->
○癸亥。谕内阁、礼部奏、敬拟文宗显皇帝圣诞礼节服色。请旨遵行各等语。本年六月初九日。文宗显皇帝圣诞。朕御龙袍龙褂挂朝珠。虔诣奉先殿寿皇殿行礼。随从人员。均著穿蟒袍补服挂朝珠。是日隆福寺飨殿殿门外。著派世铎敬谨行礼。　　

○又谕、沈葆桢奏、特参玩视地方之知县。请革职永不叙用一摺。江西龙泉县知县狄已礽。于该县所辖之大小五井山等处土匪约期滋事。该员并不亲往查拏。设法解散。已属玩视地方。并于国制期内。在署演剧。辄以胥役酬神。未便禁止为词。迨经该府知府揭参。委员前往摘印。该员竟敢带印晋省。置地方公事于不顾。尤属肆意妄为。狄已礽即著革职。永不叙用。　　

○又谕、前因沈葆桢奏称绅士掯留捐照。希图串诈。当经降旨将绅士双元音等革职。交该抚审办。兹据该抚讯明确情。定拟具奏。此案已革候选员外郎举人双元音。已革四品衔候选郎中戴暄。在抚州府地方劝捐军饷。因各捐生向该革员等索取给奖执照。双元音赴省探听。辄将发驿投递之执照公文等件。向号吏取出。意欲带回。自行分给。双元音因病未能起程。适戴暄抵省。遂将文照转交带投。戴暄回籍。沿途亦因患病耽延。迨事发查办。始将文照等件赴府投送。虽迅无掯留串诈情事。惟于奉发驿递公文执照。私向号吏接取。复又展转耽延。究属任意妄为。双元音、戴暄、业经革职。著永不叙用。以示惩儆。　　

○又谕、骆秉章奏、请将任意逗遛之总兵等分别革职永不叙用等语。革职留营前甘肃巴里坤镇总兵熊焕章。经骆秉章调派赴甘。由白马关前进。该总兵将队伍暂扎汉州。藉词请领军火。擅行进省。并以甯羌州一带有贼。逗遛月余。延不起程。都司滕家斌、刘伯林、不能约束勇丁。致令滋扰。办理文案之候选府经历李声绎。从中唆使生事。均堪痛恨。熊焕章本系革职留营之员。著永不叙用。都司滕家斌、刘伯林、候选府经历李声绎、著一并革职。该督即派员押令回籍。毋许在川逗遛。　　

○谕议政王军机大臣等、刘长佑奏、降贼日益凶悖。亟须两省会剿一摺。据称降贼宋景诗、筑寨屯粮。广树党与。莘堂馆冠各处贼巢。均与呼吸相通。其所踞之刘贯寨甘官屯。又复偪近临清。实为畿疆巨患。允宜及时进剿。大举合围。惟直省兵勇。防剿兼筹。不敷分布。如得僧格林沁大军。暂时移营东昌。进扼东南两路。直隶各军。由西北各路渡河夹击。冀可迅速奏功。傥僧格林沁万难分身。请饬丁宝桢速赴东昌一带会办等语。宋景诗狼子野心。负嵎自固。万无姑容之理。现在该逆凶狡情形。日甚一日。自应赶紧剿灭。以除巨憝。刘长佑所陈大举合围之策。老成持重。深中肯綮。惟丁宝桢所部兵勇不过千余人。即使进扎东昌临清一带。恐亦不足以遏狂寇。僧格林沁声威素著。若能移营东昌。进扼东南两路。不但可以遏贼东窜。且于恒龄、苏克金、各马队。发纵指示。呼应较灵。刘长佑即克期亲督诸军。由正北西北及西南各路。渡河夹击。四面围剿。庶怙恶降贼。可望一鼓歼除。不至分路旁窜。畿疆重地。关系紧要。刘长佑惟当与僧格林沁等熟筹妥办。谋定后动。断不可草率从事。致贻后患。至淄川连营穵濠各事宜。业经僧格林沁办理完竣。蕞尔弹丸。纵未能即日攻克。亦可无虞纷窜。丁宝桢到东后。即著阎敬铭檄令统率所部。前赴淄川助剿。以期迅速奏功。本日据丁宝桢奏、驰抵泰安。遵即前赴淄川大营筹办等语。著阎敬铭督饬该臬司。将淄川地势贼情。会筹攻剿。迅图克复。丁宝桢既到淄川。僧格林沁似可即赴东昌。与刘长佑会同剿办。另片奏、密探邹县白莲池股匪情形。必须绝其出入之路。方能得手。所筹不为无见。即著丁宝桢随时禀商抚臣妥办。以期无误事机。将此由六百里密谕僧格林沁、刘长佑、阎敬铭、并传谕丁宝桢知之。　　

○又谕、左宗棠奏、官军截剿富阳新城援贼。大胜小挫。并遵筹截汰闽军。及台湾等处军情各摺片。此次贼匪径犯新城。思袭富阳后路。虽经官军击退。而刘典、王文瑞两军。尚须驻皖。蒋益澧全军。力攻富阳。其余各营分拨上下各游防剿。兵力实不为厚。是克复杭州。尚难克期而待。左宗棠现拟将新隶闽军。力图整饬。相机进剿。亦是因时制宜之法。即著将闽省营兵。分别去留。认真训练。俾成劲旅。仍一面于闽粤营官中。慎选统领之员。派令分营管带。庶将识士心。士识将意。可收饷节兵精之效。至浦城地势。既无须重兵屯驻。即由左宗棠酌派一军驻之。以护转输运道。台湾小丑。剿办几及一年。总无起色。吴鸿源、曾玉明、既均不能得力。即著与徐宗干妥慎筹办。申明军令。激励兵心。以期早日蒇事。沙县等处土匪狓猖。在事员弁办理情形。极为怠玩。若不从严参办。必致军心益懈。贼势益张。于闽省地方大有关系。即著左宗棠迅速查明。严参惩处。毋稍徇纵。至闽省吏治军务。积习已深。惟在该督实力整顿。力挽颓风。以副委任。将此由六百里谕令知之。　　

○又谕、李续宜奏、病势增剧。请赏假回籍调理一摺。李续宜著照所请。赏假四个月。回籍安心调理。惟刻下楚北皖南。军务虽可少松。江北下游。甚为吃紧。苗逆围攻蒙城。情形岌岌。唐训方渐有不支之势。亟盼该前抚赴皖督办。傥回里之后。病势渐轻。仍当赶紧就道。以慰皖北倒悬之望。不必拘泥假期。是为至要。将此由四百里谕令知之。　　

○又谕、穆腾阿、瑛棨等奏、东路取匪西窜。分扑城营。官军逐日接仗情形。并曹克忠移扎三桥。兵力单薄。请饬多隆阿迅拨劲旅会剿。及请调东三省官兵兼程来陕各摺片。陕省东路回匪。叠经多隆阿攻破巢穴。该匪向西奔窜。此等穷蹙败匪。气焰必衰。穆腾阿、瑛棨等、若能激励军土。迎头截击。何难将此股窜匪。悉数歼除。乃株守省垣。一则请饬多隆阿迅拨劲旅。再则请调东三省官兵。不知该将军等所部兵勇。何不能得力一至于此。拥兵不战。虽多奚为。多隆阿现由仓头移营前进。著即督饬诸军。节节埽荡。迅由渭南临潼等县。直达西安。期与省城声息相通。俾无贻误。东三省官兵。徵设太多。该处边防紧要。岂能再行添调。马德昭一军。前已有旨饬赴凤翔援救。所有西安省城防剿事宜。仍著穆腾阿、瑛棨、就现有兵力。认真督办。毋得稍有疏虞。致干重咎。瑛棨另摺奏、汉中情形危急。石逆中旗。现已由川入陕。另片奏、请饬官文等速饬李云麟、梁作楫、驰援汉中各等语。前因李云麟回旗穿孝。不克赴陕。谕令骆秉章迅饬张由庚驰赴陕南援剿。据瑛棨奏称、张由庚现在驻军广元。去陕不远。著骆秉章飞饬该道员等星速赴援。石逆中旗。现在窜至平武之乔庄。势将取道甘肃文县。绕出汉南。并著骆秉章饬令张由庚。相机迎击。毋令石逆余党。与汉南发逆句结为患。梁作楫计已督勇行抵兴安。著官文等严饬该员认真扼守。并酌度情形。移师汉郡。与川省官兵会同剿办。更为得力。李桓患病曾否就痊。如一时不克西行。即著官文、严树森、选派得力员弁。将李桓所募勇丁。带赴陕南剿贼。俾免坐耗饷项。严树森前有赴下游察看营垒、以次由襄樊西上之奏。现在驻扎何处。著与官文妥速筹商。如能由襄樊径赴郧西。俾梁作楫得以移师进剿汉中逆匪。庶于秦楚两省边防。均有禆益。仍著官文、严树森、斟酌办理。正在寄谕闲。据熙麟奏、援平官兵。中途失利。请饬多隆阿拨兵迅抵平凉援剿一摺。平凉被围日久。经熙麟调派和英。协同任治国等。先后督兵往援。行至距平三十里之古城堡。贼以大股围扑。虽经力战解散。而范铭一营。被贼蹋破。任治国中枪阵亡。伤亡兵弁甚多。是此股援兵。已成画饼。平凉待援孔亟。匪势甚属猖獗。稍有疏失。关系非轻。著熙麟严催所调未到之兵。克日到齐。迅赴平凉。以拯危急。并著多隆阿抽拨劲旅数千。交雷正绾带赴甘省应援。其三原等县各营。著酌派得力大员接统其众。俾雷正绾得以克日成行。多隆阿素顾大局。务当权衡缓急。随时策应。毋误事机。骆秉章奏参逗遛不进纵勇滋事之总兵熊焕章等。已明降谕旨。分别惩办矣。惟甘省兵力。本属不厚。熙麟所调援兵。又复中途溃败。必须设法添兵助剿。仍著骆秉章酌调劲旅二三千人。筹给川赀。取道白马关。驰赴甘省。以补多隆阿兵力所不逮。庶甘省军务。可期渐有起色也。将此由六百里各谕令知之。　　

○又谕、崇实、骆秉章奏、密陈西藏实在情形一摺。据称汪曲结布。即系前充噶布伦之璧喜。历来把持藏务。现复由配所潜回。句结李玉圃。簧惑满庆劄调。藉得明目张胆。必欲屠灭哷徵呼图克图。复藉剿办瞻对为名。徵调各处土兵。其意盖恐福济等进藏认真查办。故大张声势。以为要挟抗拒地步。请令撤回土兵。并先将李玉圃调离西藏等语。汪曲结布与李玉圃狼狈为奸。满庆等事事受其挟制。代为蒙混奏请。实堪痛恨。本日已谕令将土兵撤回。保守藏地。如瞻对夷酋入境。即为剿办。不得滋扰内地。惟该土兵能否不恃众滋扰。殊未可知。著骆秉章饬各该地方。妥为防范。如有滋扰情事。即行严拏惩办。瞻对野番。近日情形如何。并著该督饬令史致康等妥为办理。毋任延蔓。藏中政务。毫无端绪。亟须待人经理。福济、景纹、仍当遵照前奉谕旨。绕道赴藏。将交查各案件。密速妥办。毋得迟延观望。将此由六百里各谕令知之。　　

○又谕、哷徵呼图克图携印潜逃。来京控诉。多系一面之词。未可凭信。惟必得李玉圃来京质证。方足以折服其心。著满庆、恩庆、即行传知该粮员。务即迅速来京质对。毋任迟延。前谕满庆等将李玉圃及赴川汉番各兵撤回。著即懔遵前旨。将各土兵一律撤回。防守藏地。毋得滋扰川省边界。川省饷项缺乏。恐亦未能协济。此项土兵。宜量加撤遣。毋任恃众扰害。将此由六百里各谕令知之。　　

○以都察院左副都御史钟岱署仓场侍郎。　　

○以浙江温州剿捕盗船出力。复护总兵官已革游击黄载清职。　　

○以陕西汉中剿匪获胜。赏护总兵官陈天柱、副将徐邦道、巴图鲁名号。　　

○以陕西省城防剿出力。赏委参领保常等花翎。前锋英俊等蓝翎。余加衔升叙开复有差。　　

○以约束兵勇不严。革陕西都司李春海职。仍留营。　　

○以甘肃援剿平凉失利。总督熙麟、下部议处。革署都司范铭职。并逮问。予阵亡知府和英、游击任治国、参将阿章阿、前钦天监博士宗庠、祭葬世职加等。和英、任治国、建立专祠。阿章阿、宗庠附祀。　　

