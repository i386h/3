<!-- { "loadSidebar": true } -->
○又谕、赵长龄奏、查明捻逆抢渡入晋失事殉难各员。分别办理。暨请将总兵知府等官惩办各摺片。捻匪窜入晋疆。在事文武各员。战守均不得力。该抚所奏与贼接仗及失守收复各情。是否确实。署吉州知州余澐、乡甯县知县陈鲁、典史刘抡英、有无闻警潜逃饰词捏报之处。著郑敦谨确切查明。从严参办。至参将赵融、知府陈膺福、所带勇丁。既有抢夺财物陵辱妇女等事。经赵长龄饬查。何以陈膺福不将滋事之勇。按名交出。是其庇纵勇丁。已可概见。著郑敦谨即将赵融、陈膺福、纵容勇丁确情。查明据实参奏。仍饬陈膺福将滋事之勇交出。照例惩办。已革总兵陈必友。带队能否得力。并于贼匪抢渡时。有无贻误重情。著一并查参。原摺片均著钞给阅看。郑敦谨计期早已行抵晋省。何以久无奏报。殊堪诧异。著即将该省布置防务情形。及谕令交查各件。迅速查明据实具奏。毋稍徇隐。将此谕令知之。　　

○湖南巡抚刘昆奏、遵查前任陕甘总督杨兵斌回籍就医。怔忡咯血等证。时或举发。尚未全痊。报闻。　　

○命钦差大臣左宗棠总统直隶各路官军。　　

○改派太常寺少卿王映斗稽察卢沟桥煮赈事宜。　　

○以山西蒲州协副将王巨孝为大原镇总兵官。　　

○以浙江台州剿办土匪出力。赏同知吴琮、守备毕生太等花翎。千总罗懋勋等蓝翎。知府刘璈等加衔升叙开复有差。　　

○以直隶饶阳剿贼获胜。赏还已革总兵官王心安顶翎。予阵亡参将金成德、守备刘家兴祭葬世职加等。　　

○以防剿不力。革山西总兵官陈必友职。仍带队效力。予吉州等处阵亡殉难副将舒再元等十五员祭葬世职加等。　　

○修湖北安陆等府属堤工。从署总督李瀚章请也。　　

○丙子。谕军机大臣等、官文奏、剿贼获胜。并贼踪南窜情形。李鹤年奏、遵查宋庆张曜两军迟误各情。并请饬豫军不可分剿。及拟扎安阳调度各摺片。东军剿捻获胜情形。昨据丁宝桢具奏。已明降谕旨宣示。此次捻逆在直。任意肆扰。刘松山等军。既未能大有惩创。而陈国瑞、宋庆、张曜、尤未能奋力痛剿。殊负期望。现在贼窜武强。边马已及衡水。北路布置严密。不虑该逆回窜。著官文懔遵叠次谕旨。严饬各将。痛加追剿。不得再行观望致干重咎。贼踪南趋。左宗棠正可督兵迎击。该大臣以灭贼自誓。谅不肯稍涉延缓。著即相机前进。指示各军。同心协剿。迅图殄灭。李鹤年前已摘顶示惩。所请治罪之处。著无庸置议。宋庆、张曜两军。兵力未厚。可合而不可分。亦系实情。现在该总兵等仍合在一处进剿。惟未能奋勉追击。著左宗棠随时训饬。俾知儆惕。李鹤年因磁州非用兵之地。拟改扎安阳。即著该抚相度办理。所有直豫交界处所。即责成李鹤年严为防堵。一面知照英翰合兵堵剿。丁宝桢著仍遵前旨。力顾东北两面。并严防该逆窜入东省。致令追军尽落贼后。是为至要。本日据侍郎毛昶熙奏、直隶民鲜盖藏。军食仍绌。若四五月以前。不克埽荡。则耕获失时。民困思乱。师老不振。请饬各军迅筹剿击等语。所虑不为无见。著左宗棠、官文、申明赏罚。用作士气。无待朝廷之日夕训诲也。将此由六百里各谕令知之。　　

○又谕、麒庆奏、朝阳现无成股匪徒。请酌撤征兵一摺。逸匪弥勒僧格、白淩阿等、稔恶已久。岂可任其远逸。遽图了事。该犯等窜入土默特旗内沙巴尔土营子地方。经麒庆饬该营总全亮等带兵往捕未获。追至梅勒板营子地方。该处与奉省交界。尤易藏奸。弥勒僧格、白淩阿等、一日未获。则余匪句结。难保不复酿乱萌。重烦兵力。所有前项旗兵。及八沟营参将所带弁兵。均毋庸撤回。即著麒庆责令全亮等。会同都兴阿派出员弁。协力严拏。以期必获。都兴阿亦当饬属认真防缉。毋任此拏彼窜。前有旨令理藩院传知卓索图昭乌达各盟。协同摉捕。此次该犯等窜入默特贝勒旗境内。虽拒捕潜逃。踪迹谅不堪远。著理藩院即饬各该旗跟踪兜拏。不准互相观望。致令远扬。麒庆另片奏将练目解审等语。陈安一犯。即著遴员解交都兴阿。归案严行审讯。毋许疏脱。麒庆原摺。著钞给理藩院、都兴阿阅看。将此谕知理藩院、并谕令都兴阿、麒庆知之。　　

○赏降调副都统成惠五品顶带。交管理火器营王大臣差委。　　

○以江南清水潭堤工堵筑稳固。予同知江绶麟等加衔升叙开复有差。　　

○予直隶饶阳阵亡副将郭运连祭葬世职加等。　　

○丁丑。谕军机大臣等、富明阿等奏、防拏邻境巨盗首从各犯。请旨办理一摺。逸匪白淩阿、及夥匪焦西平即焦振东。逃至吉林之弓棚子地方。经佐领杜隆阿派兵拏获。该犯等罪恶贯盈。自应立予骈诛。以昭炯戒。白淩阿一犯。屡经官兵拏获。乘闲脱逃。其真伪殊难办别。兹据该将军等所奏各情。谅必审讯明确。傥此次所获非真。将来别经发觉。必惟富明阿是问。现已白淩阿虽已就获。其同夥匪犯。藏匿于吉林各边者。尚复不少。仍著富明阿督饬缉匪员弁。协同热河等处所派各员。随时摉捕。以期净绝根株。毋稍疏懈。将此谕令知之。　　

○以拏获邻境盗匪。予吉林佐领杜隆阿以协领用。　　

○戊寅。孝仪纯皇后忌辰。遣官祭裕陵。　　

○谕军机大臣等、官文奏、捻逆乘闲北窜。官军绕截情形。崇厚奏、贼匪觊觎天津。调兵回防各一摺。贼股在饶阳被官军击败。遁至安平。复由安平折向祁定北趋。窜至省南三五十里地方。现在刘松山、郭宝昌、喜昌、并张曜、宋庆等军。均在北面扼扎。程文炳军行近省城。潘鼎新军已到献县。左宗棠相距较远。官文职任封圻。责无旁贷。所有现到各军。仍著官文严饬将弁。速行会合夹剿。务期痛挫凶锋。以副委任。春寿所统马队。并由易州调赴前敌之黑龙江马队。及余承恩、陈国瑞等、所带马步各队。均在保定。官文当乘此兵力厚集。督令出剿。北路固有玉亮、恩承等军加意严防。而匪势如果北窜。亦可令春寿等迎头扼截。该署督谅不至拥兵自卫。坐失事机。其东北一路。即著丁宝桢督率东军速向西面前进。会合保定诸军力殄狂氛。并著兼顾北路。毋令贼踪乘隙北窜。贼股既已南窜武强衡水。何以倏又北折。扰及保定。是否系另股北趋。牵掣北路官军。而大股另图南窜。抑系全股。均行北犯。著官文查明具奏。并著官文、丁宝桢、确探贼情。相机会剿。转瞬春融冻释。闾阎亟当乘时播种。若不将贼匪迅速殄除。则民食维艰。益致流离失所。畿疆重地。尤属可虞。该署督等谅早见及。左宗棠既由获鹿前进。务当视贼所向。迎头截击。以顾西南一路。贼匪既有窜扑天津之意。崇厚当妥筹布置。实力严防。所有前经调出之枪队练军。即著崇厚饬令陈济清统带。回扎静海一带。力顾东南。将此由六百里各谕令知之。　　

○补铸阿勒楚喀右司协领关防。从吉林将军富明阿请也。　　

○予江苏故工部尚书张祥河入祀乡贤祠。从署巡抚郭柏荫请也。　　

○旌表守正捐躯安徽怀甯县候补典史卢树滋妻殷氏。　　



大清穆宗继天开运受中居正保大定功圣智诚孝信敏恭宽毅皇帝实录卷之二百二十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治七年。戊辰二月。己卯朔上诣绥履殿问慈安皇太后安平安室问慈禧皇太后安至戊申皆如之。　　

○谕内阁、给事中志文奏、南新仓米色不齐。请饬查明办理一摺南新仓应放镶黄旗甲米。经该旗都统查验。米色不堪支领。业经行知户部改劄别仓开放。并据该给事中声称逐廒按册查看。数目亦有不敷。著仓场侍郎、查该仓米色是否有搀和情弊。及存廒米数朋无亏短。一并奏明办理。毋稍含混。　　

○又谕、给事中谢膺禧奏、盘查富新仓亏短数目一摺。并另片奏、请先行修理廒口等语。该仓以放代盘。粳籼等米业经放竣。粟麦报有存数。共计亏缺粳籼粟麦竟至二万五千三百八十余石之多。实属不成事体。该花户书攒人等有无舞弊。著刑部讯明亏短情由。核拟具奏。该仓监督应得处分。著于定案时分别定拟。亏短米数。应如何著落赔补。著户部酌核办理。各仓失修廒座。亟应随时修整。著仓场侍郎按照该给事中所请。认真修理。遇有挑晾。由监督报明。具限归廒。不准分存多日。仓场侍郎、稽察御史、及本仓监督、均遵例分别封贴。以昭慎重。　　

○谕军机大臣等、官文奏、贼匪屡图北窜。现筹布置情形。并官军驰抵张登镇各摺片。贼匪意在北趋。虽被官军进偪。展转奔窜。仍复伺隙北扰。官文意在拦截北面。俟南路诸军齐到。再图围剿聚歼。惟现到各路官军。已不为少。若再不乘势痛剿。力挫凶锋。将来贼众裹胁愈多。且难保不声东击西。伺隙他窜。潘鼎新、程文炳两军。甫经赶到。著即在北面稳扎。以固京畿门户。藉可暂事休息。其余张曜、宋庆、刘松山、郭宝昌、喜昌等军。均著官文催令分路进攻。务须由北向南。节节压剿。以期痛歼丑类。潘鼎新、程文炳两军。俟休息稍定后。再行陆续相机进击。不可徒事株守。贼匪现向东南张登窜逸。著官文严饬派出追军。速行痛剿。丁宝桢当由东北两面稳慎进取。会合夹攻。以剿为防。杨飞熊一军。前据丁宝桢奏称调赴河闲。著即饬令扼要驻扎。以杜贼窜天津之路。山东所调吉林黑龙江丹丁。前据该抚奏称、二月初旬。可期练熟。马匹亦可调养膘壮。著即调赴直隶进剿。以资厚集。左宗棠著由西南一路赶紧进攻。以期兜裹严密。贼匪北窜不遂。势必东趋天津。崇厚当严行布置。以备防剿。毋稍疏虞。前经谕令陈国瑞会合张曜等军剿贼。兹据官文奏、该侍卫已有新募勇队。自系兵数不敷。著即饬令招募勇丁二三千名。务须精壮可靠。毋以冒滥充数。并著官文妥为驾驭。以收其用。将此由六百里各谕令知之。　　

