<!-- { "loadSidebar": true } -->
○又谕、前因僧格林沁在曹郡追贼。遇伏阵亡。当经谕令曾国藩携带钦差大臣关防。统领所部各军。星夜出省。前赴山东。于北面择要驻扎督剿。昨据刘长佑奏称、贼匪窜至濮州菏泽范县各属境内。马贼复窜开州属境。在黄河南岸试水深浅。另股马贼。攻扑东明县城。均经官兵击退。阎敬铭奏、贼匪已趋张秋之南。有直犯省城之势。该抚现由东昌折回济南防守各等语。督师重臣。失利阵亡。军情涣散。远近人心。闻风震动。土匪从而生心。势将到处蜂起。现在南自曹郡。北至东昌。数百里闲。一片贼氛。势甚凶恶。东省仅止丁宝桢所部三千人。扼守济甯。能守而不能战。此外并无大支劲旅。足资攻剿。贼众盘踞该省。纵横自便。济南省城。兵力甚单。设被该逆围攻。势亦岌岌可危。且德州一带。于直隶河闲接壤。距京甚近。尤恐蓄意北趋。震及畿辅。是江南北来援军。迟到一日。则逆焰之鸱张。日甚一日。后患将不可胜言。曾国藩、李鸿章、均系公忠体国大员。素能顾全大局。际此军情万紧之时。自当多拨援师。迅速北上。前经谕令曾国藩。先将总督关防交万启琛收存。不必俟李鸿章到金陵后交卸。著即就现有所部。克日统带出省。兼程驰赴山东。一面檄调各军。一面先就现有之兵。绕由贼匪北面。向南偪剿。保卫畿疆。所有江北一带。及詹启纶等防剿各军。均可酌量调遣。分筹布置。洋船由海道行走。势甚迅速。李鸿章务当于所部各军内。商拨劲旅数支。速派得力镇将统带。由上海乘坐轮船北驶。或由胶州登岸。西趋济南。或由天津登岸。由景德地方南趋东省。均著李鸿章酌量迅速办理。阎敬铭现回省城防守。务当查拏奸细。先清内患。以待援师。毋稍大意。水套一带。尚有伏莽未靖。著刘长佑会同阎敬铭。严饬在防将士。实力堵扼。毋任句结北渡。致误大局。直隶地广兵单。刘长佑务须严密扼守大名一带河岸。毋任贼踪偷越。景州吴桥一带。兵力较单。甚觉空虚。并著刘长佑添兵防守。刘铭传本系直隶提督。且叠经降旨。催令挑兵数千。迅赴刘长佑军营。著懔遵前谕办理。不必再候曾国藩劄知。傥再迁延观望。必重治该提督以贻误军务之罪。本日复谕令官文等、将楚北姜玉顺所部九营。饬令迅赴直东交界地方。听候刘长佑、阎敬铭调遣。著刘长佑等、俟此军到时。咨商办理。何省军情紧要。即由河省调往剿贼。直隶地方。平衍旷邈。并著刘长佑饬令地方文武。办理坚壁清野。力行团练。以助兵力。务须由官督办。不可任听绅民自行专擅。以杜流弊。国瑞现住济甯。著即招集溃散。抚绥将士。重整军威。牵制贼势。一面与丁宝桢所部。剿捕土匪。毋令乘隙纷起。前经明降谕旨。派克兴阿等四员驰驿前往该营。迎护僧格林沁灵柩。本日复准令伯彦讷谟祜偕同克兴阿等驰驿前往。著国瑞、阎敬铭、于伯彦讷谟祜等到东时。妥为照料。令其扶柩速行回京。该贝勒一腔悲愤。并著国瑞、严敬铭、留心防护。毋令有冒险直前之举。鲍起所部霆勇八千。行至楚北溃散。现已窜至江西义甯州。恐其阑入皖南滋扰。著李鸿章留心探访。饬令皖南防军堵扼。毋令窜入境内。苏省地方。仍须分兵布置。毋稍大意。将此由六百里加紧又紧谕知曾国藩、国瑞、刘长佑、李鸿章、严敬铭、并传谕刘铭传知之。　　

○又谕、本日据国瑞驰奏、寻获僧格林沁忠骸。安置曹州府城。调詹启纶兵前赴济甯。并刘铭传已由徐州移营各摺片。僧格林沁忠勇捐躯。现经寻获遗骸。受伤至八处之多。览奏益深悲愤。本日已明降谕旨。令国瑞妥为棺敛。俟伯彦讷谟祜会同克兴阿等驰抵该郡时。即由国瑞派拨得力将士。阎敬铭酌拨员弁。妥速护送回京矣。詹启纶一军。即著国瑞。饬令迅速移赴济甯。与丁宝桢之军。扼截运河。毋令贼众抢渡。并著国瑞招集溃散士卒。整理器械。拊循鼓励。以期重整队伍。惟此全军挫失之后。士气骤难复振。即使陆续收集。亦当加意休养。一时不可令其出队。阎敬铭亦当饬令各路防兵。分守黄运两河。毋任贼踪抢渡。以顾大局。刘铭传业由徐州移营。著即迅带所部。统赴刘长佑军营。力固畿南门户。毋得片刻稽迟。致干重咎。陈国瑞现在何处民寨。著国瑞、阎敬铭查明。饬令该员收集散亡。赴阎敬铭军营。听候调遣。即由该抚饬令会同刘铭传截击贼匪。遏其北窜之路。僧格林沁殉难情形。国瑞此奏。仍未甚详细。仍著国瑞续查具奏。将此由六百里谕知国瑞、刘长佑、阎敬铭、并传谕刘铭传知之。　　

○又谕、孙长绂奏、援闽霆营。哗噪退回。现筹抚驭一摺。前因霆营抵鄂。溃散生变。叠经谕令湖广等省督抚。派兵扼截。并将援闽霆营。妥为拊循。毋令煽惑滋事。兹据孙长绂奏、湖北叛勇。已窜义甯州境内。距新昌县不远。现饬普承忠等迎击。援闽霆营。鼓噪劫饷。旋经娄云庆抚定。现由省局宽筹银米。妥为安辑各等语。叛勇已至新昌。其为图由袁吉窜闽。已可概见。著孙长绂饬令普承忠等、乘其喘息未定。并力迎击。并饬刘于浔督饬水师。严防赣河。毋任偷渡。左宗棠亦当豫筹布置。毋令此起叛卒。由江入闽。致滋延蔓。援闽霆营。因米粮缺乏。哗噪劫饷。虽经娄云庆即时抚定。若非江省迅筹接济。亦无以敉定军心。孙长绂当督饬省局。宽筹银米。陆续接济。不得以省啬从事。致误大局。鲍超离营后。霆营叛逃哗溃之事。层见叠出。朝廷念其前劳。未忍即行加罪。该提督宜如何感激图报。现在咸甯叛卒。一意南趋。娄云庆所部各营。退驻会昌白埠地方。鲍超若再不迅速东下。拊循约束。万一溃勇句结闽氛。又成不了之局。该提督自问当得何罪。著骆秉章传知鲍超、懔遵叠次谕旨。克日启行。星夜趱程前进。驰赴鄂省。探明溃勇趋向。分别招集遣散。并迅赴江西。统领娄云庆所部霆营。入闽会剿。力赎前愆。至鲍超带兵出关剿贼之命。叠经有旨停止。孙长绂可即传知娄云庆宣布各营。俾军心得以绥定。不致别滋事端。是为至要。官文前奏、有派成大吉等进截溃勇之语。此时该勇已窜江境。并著督饬成大吉等越境跟追。会合江省官兵。前后夹击。毋得稍分畛域。姜玉顺所部九营。前据吴昌寿奏、因转饷多艰。已令回防归伍。现在直东军务紧急。自应厚集兵力。迅殄狂氛。著官文即饬姜玉顺统带所部九营。迅赴直隶山东交界地方。听候刘长佑、阎敬铭调遣。其行装口粮等项。官文即日筹款给发。不得以饷绌为词。稍事迟玩。东南军事。仅余闽海一隅。围剿合宜。可望尽歼丑类。若霆营别有变局。则逆匪乘机出窜。必将余烬复然。左宗棠当妥筹兼顾。防患未然。不得稍分畛域。贻患邻省。将此由六百里谕知官文、左宗棠、骆秉章、并传谕鲍超、孙长绂知之。　　

○又谕、成禄奏、行抵固原。由雷正绾筹拨六营。克日前进。并请饬调穆图善军营马步各队各摺片。据称该提督抵李旺堡行营。面晤雷正绾。具悉嘉峪关失守。肃州糜烂。甘凉二郡。岌岌可危。若非厚集兵力。先扼甘凉。则河西贼氛日炽。且关外现无进兵之路。必须节节埽荡。方能振旅出关。所奏情形。与都兴阿等叠次奏报相符。雷正绾现于所部各营内。抽拨六营。并筹给军械马匹银两等项。交成禄统带。即著如数抽拨。俾资攻剿。成禄派员先赴兰州一带。添募新勇。并克日督队进省。所有募勇章程。及进剿事宜。即著与恩麟会商妥办。惟甘省回民。性情狡诈。良莠难分。该提督新募勇丁。务须精加选择。不准夹杂回勇。以杜后患。并著成禄赶紧添练勇丁。星速督队西行。陶茂林一军。谅已驰抵西路。即著与成禄之军。联络进剿。节节埽荡。并著恩麟严饬地方文武及在防各军。合力兜剿。联捷已由晋省起程前进。刻下想已行近甘境。即著探明成禄军营。星速前往。会合进剿。联捷所带马队五百名。前已谕令统归成禄统带。足资调拨。穆图善所部。攻剿甯夏。正在得手。未便分兵西进。成禄所请饬调金顺等起马队之处。著毋庸议。鹤龄统带川军。尚未饬赴西路。仍著骆秉章饬令克期飞速前进。毋再迟延。致干重咎。鹤龄到甘后。即著成禄妥为调派。成禄俟联捷等军到齐。务当激励将士。将关内肃甘等览贼匪。迅速剿灭。早日带兵出关。肃清边境。至甯夏军情。近日未据都兴阿等奏报。著都兴阿、穆图善、雷正绾、分饬各军。迅速攻拔甯灵。克日出关。大张挞伐。以纾朝廷西顾之忧。该将军等责任綦重。必能迅奏肤公。速行蒇事也。将此由六百里谕知都兴阿、穆图善、雷正绾、骆秉章、成禄、联捷、并传谕恩麟、陶茂林知之。　　

○又谕、明谊等奏、酌拨巴里坤哈密等处饷银一摺。乌里雅苏台至巴里坤。既有僻路可通。以后东路各城饷银。即可由此路运往。如有续到之饷。即著明谊、麟兴、车林敦多布、酌量数目。源源拨解。派员小心护送。并飞咨伊勒屯、扎克当阿、文麟等、派员迎提。不可稍涉大意。伊犁久无奏报。自因道路梗阻之故。所有乌城现存应解伊犁饷银。仍著俟该处委员迎提到日。再行转解。古城一带。近日有无贼踪回窜。著文麟严密防范。随时具奏。将此由五百里谕知明谊、麟兴、车林敦多布、并传谕文麟知之。　　

○命醇郡王筹办京城防范事宜。旗绿各营。均归节制调遣。　　

○以总管内务府大臣绵森管奉宸苑事。　　

○以救护主将不力。革山东军营翼长副都统成保职。仍留营。　　

○赏湖北等省甲子科乡试年老诸生陈本升等三十三人举人副榜有差。　　

○丙申。谕内阁、礼部奏、僧格林沁剿贼阵亡。奉旨以亲王饰终典礼议恤。应否辍朝等语。钦差大臣科尔沁博多勒噶台亲王僧格林沁。督师有年。功勋卓著。此次剿贼。遇伏阵亡。览其死事情形。甚为悲怆。著即辍朝三日。以示悼念忠荩至意。　　

○谕军机大臣等、殷兆镛奏、苏州前年亩捐四斗。上年民闲收租一石。捐钱八百余文。甚至有不肖官吏。私制弓步丈量。浮增亩数。著佃交粮者。民房多被大小员弁霸占。原主来认。辄称入官等语。江苏被贼蹂躏最深。新复地方。疮痍未起。正宜休养生息。以纾民力。岂容不肖官吏。肆行朘削。重困吾民。著李鸿章严密访查。如有前项情弊。务当通饬所属地方官。严行禁革。以拯遗黎而苏民困。原片著钞给阅看。将此谕令知之。　　

