<!-- { "loadSidebar": true } -->
○又谕、僧格林沁奏、追剿各股捻匪。连获大胜。全行击败回巢。请将尤为出力各员。先行奖励一摺。江南捻匪。先后分扑山东。抢渡运河。自泰安径扑济南。势甚猖獗。八月十五日。僧格林沁亲统诸军。督同德楞额兵勇前进。该逆闻风东窜。复盘踞湖山泊迤南孙家镇十余村。经德楞额等抄击。贼由靳家桥改窜青州。九月初一日。马步各队赶到。追至河滩。毙贼二千余名。初四日。德楞额等于临胊县南、东西河岸。设伏抄袭。两路各毙贼数百名。初七日。追至诸城县属五湖山口。顺河追杀。毙贼百余名。复追至莒州蒋家岭柳家店等处。共毙贼二千余名。生捦一百余名。初十日。追至沂水县沂河东岸。黑旗捻首跨河抗拒。我军分队奋压。贼纷纷败退。追杀十余里。该逆合服扼拒。复经德楞额等冲击追杀四十余里。毙贼一万余人。救出难民数千名。黑旗股匪。剿杀殆尽。并毙贼目数十名。十三日。追至兰陵镇。将步贼千余全行剿灭。余匪向徐州败窜回巢。捻匪自入东境以来。虽叠经剿击。总未大受惩创。此次僧格林沁亲督大军。痛加剿洗。洵足以寒贼胆而快人心。僧格林沁躬冒矢石。调度有方。著加恩赏还御前大臣。并赏还黄缰。以示优奖。副都统德楞额前因防剿不力。降旨交部议处。此次剿匪。极为出力。功过尚足相抵。著免其议处。仍留僧格林沁军营。带兵剿贼。俟续有劳绩。再行请奖。协领舒通额、著赏给头品顶带。并赏穿黄马褂。副管恒龄、著赏给达春巴图鲁名号。并赏穿黄马褂。协理台吉讷林丕勒、著赏给头品顶带。并赏给巴噶图尔台巴图鲁名号。克兴额、著赏给格根图巴图鲁名号。并赏穿黄马褂。协领色尔固善、著赏给头品顶带。佐领富尔荪、著以副都统用。　　

○又谕、谭廷襄奏、请将昬庸乖谬之知县。革职拏问一摺。山东博平县知县宋克扬、因该县团总胡得俊把持钱漕。并未讯问明确。辄行杀毙。以致该县乡民。传帖聚众。欲图复仇。并据该抚访闻系该员假捏巡抚劄文。将胡得俊正法。似此昬庸乖谬。实出情理之外。宋克扬著革职拏问。交谭廷襄提省从严讯办。寻阎敬铭奏、宋克扬讯无妄杀团总。暨假捏劄文情事。惟于胡得俊藉团抗粮。未能先事惩办。实属庸懦。业已革职。应免置议。报闻。　　

○谕军机大臣等、前据胜保奏、请调建昌驻扎之黑龙江马队。当以该处尚有土匪。藉资弹压。未准分拨。本日据胜保奏、渡河捻匪猖獗。仍恳将建昌所驻马队。饬拨前往一摺。驻扎建昌之黑龙江马队一千名。现须弹压土匪。且另有调派之处。断难拨赴胜保军营。所请仍毋庸议。至所称捻匪欲分东西中三路北扰等语。该大臣前此奏报北路军务肃清。何以以此次捻匪乘该大臣北上之隙渡河纷扰为词。复行渎请。必欲添调马队。希图卸责。著就现有兵力。分投截剿。傥任令该匪乘闲北犯。朕惟该大臣是问。恐不能当此重咎也。将此由六百里谕令知之。　　

○添派工部右侍郎宋晋恭理丧仪。命前任户部右侍郎杜＜?乔羽＞留京候补。山东巡抚谭廷襄督办团练事宜。　　

○命湖北按察使裕麟来京。以候补按察使阎敬铭为湖北按察使。　　

○改四川建昌镇属登相泛为靖远新营。添设相岭顶、象鼻岭长老坪三汛。改设龙潭沟一汛。添筑木厂沟、过路坎、碉楼各一座。移设游击千总各一员。把总外委各三员。额外一员。移拨马战守兵一百五十名。添募新兵一百名。练勇三百名。从署总督将军崇实请也。　　

○以山东帮办团练得力。赏按察使贡璜花翎。予道员卢朝安优叙。　　

○以山东青州击败捻匪。予头等侍卫舒明安等加衔升叙有差。　　

○予湖北大冶阵亡知县倪应颐祭葬世职加等。　　

○丙午。上以奉移梓宫回京日期。诣几筵前祗告。行礼。　　

○遣官祭历代帝王庙。　　

○谕内阁、福济奏、续获胜仗。川北肃清。请将出力各员。开单请奖一摺。据称四川自绵州解围后。蓝逆遣悍贼数百人渡江。经卢又熊等派兵追击。并渡河助剿。蹋毁青油坝贼巢。北道一律肃清等语。所有福济保举各员。著骆秉章详细查明。是否实有劳绩。核实保奏。单二件并发。　　

○谕军机大臣等、福济奏、由川至滇。道途梗阻。拟会同张亮基商筹进取。催齐欠饷。方能赴滇等语。四川卭雅地方。据崇实奏报一律肃清。黔中铜仁解围。办理渐已得手。现在云南军务未蒇。交福济查办事件。均极关紧要。必须速行赴任。办理一切。张亮基现已谕令来京。川北防兵。谕交瑛棨调度。著福济迅速前赴云贵总督新任。即或道途稍有梗阻。亦应设法绕越。不得以道阻饷绌为词。迁延观望。致滋贻误。云南藩司萧浚兰、并著福济饬令迅速赴滇。毋得藉词逗遛。致干咎戾。将此由六百里谕令知之。　　

○予四川什邡等处阵亡游击吴伟南、守备杨宗余、祭葬世职加等。　　

○予江南江甯殉难举人周洛等绅民妇女二千二百余名口分别旌恤如例。　　

○丁未。上诣几筵前行启奠礼。向夕。复诣几筵前行辞奠礼。　　

○复浙江严州殉难已革知府李文瀛原官。予祭葬世职。　　

○戊申。恭奉大行皇帝梓宫由山庄启驾。上诣几筵前奠献。哭尽哀。届时灵驾启行。上跪送于殿檐下。步从出丽正门。跪候梓宫升大轝。步送至西欓木西。哭不停声。由闲道豫诣芦殿。敬视陈设。祗候梓宫至。哭泣跪迎于幔城北门外。奉安讫。行夕奠礼。　　

○诣行宫东所问母后皇太后安。西所问圣母皇太后安。至还宫皆如之。　　

○谕内阁、瑞昌、王有龄奏、严州浦江尚未解围。援军溃退。请将带兵各员弁。分别惩处等语。浙江严州府城被围后。张玉良派副将刘万德等、分扎北峰塔山垭口乌石滩等处。因贼势过众都司张元胜营盘被陷。复扑杨继昌等营盘。诸军退守城内。城围尚未能解。浦江县城被围后。总兵文端等婴城固守。饶廷选派令各军。于郑义门扎营进剿。该逆大股由山径抄袭。贼众兵单。全行溃退。著瑞昌等严催援兵。迅解城围。毋令稍有疏虞。其首先溃退各弁。除外委李楙亨、余绚彩、业经军前正法外。参将王兴棠、刘金标、游击庄廷礼、都司郭连城、张明、守备苏吉良、千总周连高、吴春瑞、著一并革职。暂留军营。千总高桂云、著拔去蓝翎。革去都司衔。以外委留营效力。严州前次溃退之副将刘万德、游击尹沛霖、都司何朝伦、杨继昌、于海晏、刘廷玉、陈步桂、张国桢、守备杨占魁、著一并革职。副将陈步高、前次严州失守案内。本应发往军台。此次复经失守营盘。著从重发往新疆效力赎罪。仍与刘万德等九员、均暂留军营。责令戴罪图功。以观后效。弃营不守之都司艾金魁、李恒清、把总虎怀栋、畏罪潜逃。著瑞昌等通饬各属。严拏务获。就地正法。浙江提督饶廷选统领诸军。纪律不严。以致溃败。咎有应得。著交部严加议处。　　

○又谕、前因总管英秀、在塔尔巴哈台参赞大臣任内。奏请以哈萨克台吉绰坦承袭汗爵。办理错谬。奉旨暂行革职。交代办伊犁将军参赞大臣景廉严行审讯。兹据景廉审明定拟具奏。此案已革笔帖式萨碧屯、听受绰坦属托。滥保异姓台吉冒袭汗爵。事后收受银两。实属贪鄙藐法。英秀于袭爵事宜。并不查明阿勒坦沙拉有无子嗣。及绰坦是否应袭。因萨碧屯代求。辄行先给顶翎。已属昬愦。嗣知绰坦系异姓亲戚。不应承袭。复授意已革马甲阿弼善办稿。朦胧具奏。虽讯无与萨碧屯通同受贿情事。实属有心蒙混。萨碧屯著从重发往黑龙江充当苦差。先行监禁。将所得赃银及皮张等物勒限交清。再行发配。英秀著即行革职。从重发往新疆效力赎罪。该革员等情节较重。均不准其减免。阿弼善承办奏摺。改□

□舄原禀。亦属胆大妄为。著发乌噜木齐充当苦差。亦不准其援减。章京奇车布、笔帖式哲伦、于扎那哈迈特称诉伊父汗爵。被人冒行承袭。辄商同隐瞒。实属玩泄。均著即行革职。现袭哈萨克汗爵绰坦、营谋袭爵。本应革去汗爵。治以应得之罪。念其原递回字。本系声明亲戚。止以不谙例禁。由萨碧屯代为营谋袭爵。情尚可原。著加恩宽免。以示法外之仁。　　

○赏恭请大轝校尉民夫银。　　

○赏恭送梓宫喇嘛银。　　

○以河南大王庙击败会匪。赏还副将穆正春花翎。　　

○以河南沈邱等处剿匪出力。赏守备马策勋等花翎。骁骑校永贵等蓝翎。余升叙有差。　　

○是日。驻跸喀拉河屯行宫。　　

○己酉。上诣芦殿行朝奠礼。跪送梓宫启行。出幔城南门。步从里许。恭奉母后皇太后圣母皇太后启跸。由闲道先行至常山峪。　　

○以神灵默佑。颁河南河南府黄大王庙扁额。曰威宣式遏。　　

○谕内阁、袁甲三奏、道员甘心叛逆。派兵进讨一摺。四川川北道苗沛霖、以生员办理团练。受皇考大行皇帝厚恩。四年之闲。擢任道员。以记名盐运使赏加布政使衔。并赏给花翎勇号。该员宜如何感激图报。乃因所部练勇被害。纠众围攻寿州。皇考不加谴责。谕令袁甲三等秉公查办。迨经翁同书查明启衅根由。将徐立壮正法。孙家泰于监禁后。旋亦畏罪自尽。该员自己无所藉口。乃围攻寿州之练。不即撤退。复遣其党苗金开等窜扰河南。日形跋扈。兹据袁甲三奏、该练团攻寿州愈急。并令死党张士端等踞守怀远。抗拒官军。且受粤逆伪封。偪令练众蓄发。四出抢掠。是其甘心叛逆。自外生成。万难宽贷。四川川北道苗沛霖、著即行革职。并拔去花翎。撤销勇号。即著袁甲三、李世忠、调派官军。并会合贾臻、田在田、严树森、毛昶熙等各路兵勇。奋力进剿。以申国法。各带兵大员。止将逆首苗沛霖捦获。尽法处治。其党与如自拔来归。概免究办。其从前立功。得有官职者。亦各照旧。如能缚献首逆。或随同官军剿贼出力。仍当优加奖励。并著袁甲三等晓谕该练众人等知之。　　

○谕军机大臣等、前据袁甲三等奏、皖省军务吃紧。叠经谕令官文等酌量分拨兵勇。会剿苗练。本日据袁甲三片奏、有传闻寿州城南。到有楚师。已与苗逆接仗大胜之语。是否官文等已遵前旨。派兵进剿。尚未见奏报。现在寿州被围。危在旦夕。安庆舒桐。均已克复。楚军谅可分拨。著官文、曾国藩、李续宜、彭玉麟、迅即派拨劲旅。分道并进。立解寿围。并与李世忠各军联络声势。务令逆练授首。以期廓清皖北。苗沛霖党与苗金开等窥伺豫省。亟须防其句结粤捻各匪北犯。陈州宿徐一带。地方紧要。著严树森、毛昶熙、田在田、严为防范。毋任纷窜。并著贾臻迅速派队。由颍上正阳一路。会合李世忠等奋力夹击。不得延误。将此由六百里各谕令知之。　　

