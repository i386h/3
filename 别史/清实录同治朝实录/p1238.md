<!-- { "loadSidebar": true } -->
○谕军机大臣等、沈葆桢等奏、台湾南北路防守情形。请饬淮军迅速来台一摺。日本兵营。麕聚龟山风港等处。不时游弋各庄。且有胁偪大鸟万干仔帛二社到营说和及在茄鹿塘哨探情事。沈葆桢现饬王开俊由东港进扎枋□□寮。戴德祥由凤山填扎东港。潘霨与曾元福等驰赴凤山。招募土勇激励乡团并于海口要隘催建兵棚。以备淮军分扎。台北诸路以夏献纶所部一营驻扎苏澳。拟就淡兰添募土勇两营。以厚兵力。并开通山路。即可分移岐莱各处垦荒。布置尚属周妥。即著沈葆桢饬令派出各军。认真防守毋稍疏虞并令潘霨等、将生番各社设法招徕。俾为我用。倭人雇墨西国船只被伤一案。并著沈葆桢、文煜、李鹤年王凯泰。饬令夏献纶速行办结。仍一面招抚岐莱各处生番。剀切晓谕。毋为倭人利诱。堕其术中。省城各路海防。文煜等务当严密布置。现在济安等轮船次第驶回。台湾南北防务。略有端倪沈葆桢等惟当慎密防维。固不可掉以轻心。亦不宜冒昧从事总期审度机宜。悉心筹画。以副委任唐定奎所带徐州洋枪队十三营。现在曾否起程著李鸿章、李宗羲、张树声、饬令该提督迅速赴台。以资得力将此由六百里密谕沈葆桢、李鸿章、文煜、李宗羲、李鹤年、张树声、王凯泰、并传谕潘霨知之。　　

○又谕、文彬奏筹议海防事宜一摺所陈选将才制军器慎防守审地势各条。本系自强要务。惟须实事求是。立见施行。方能确有把握不至徒托空言。事前固不可张惶。而未雨绸缪。布置必期周密。该署抚于训练设防诸事虽已奏及尚未将实在办法确切指陈。究应如何豫筹经费慎选人才。谅文彬必有筹策。即著直抒所见详细奏闻请旨办理。毋再含混。另片奏、遇有洋务。当与李鸿章密商妥筹等语。直东壤地相接。海道毗连。自应声息互通。彼此联为一气。嗣后遇有洋务。应与李鸿章商办者。著该署抚随时知照。和衷共济。毋失机宜。将此由四百里密谕知之。　　

○引见八旗及直省考取拔贡生。得旨王汝济等六十一名。以七品小京官分部学习。恩沛等八十四名以知县试用毓堃等七十二名交吏部询问。以教职佐贰等官分用。　　

○旌表夫亡殉节山东候补典史邓恩荣妻冯氏。　　

○丙午。谕内阁、李鸿章奏、职官报效木植。现在无从验收转解一摺。据称候选知府李光昭报效木植。现与美法两国商人互控结讼。轇轕甚多。其所买法商木植。较之呈报内务府之数。木价既多浮开。银亦分毫未付等语。李光昭所办木植。经李鸿章查明。系买自法商。其价仅议定洋银五万四千余圆。而在内务府呈称购运洋木。竟敢浮报值银三十万两之多。似此胆大妄为。欺罔朝廷。不法已极。李光昭著先行革职。交李鸿章严行审究照例惩办。所有李光昭报效木植之案。著即注销。　　

○谕军机大臣等、李鸿章奏、李光昭报效木植。现与洋人互控结讼。并密陈李光昭性情狡谲语言荒唐各摺片。李光昭现与法美领事构讼。各执一词必须持平妥办著李鸿章饬令该关道。与各国领事官会审明确。秉公办理。该革员以五万余圆之木价。捏报三十万两。已属荒唐且面求美领事代瞒价值。无耻已极。尤堪痛恨该督既称李光昭在外招摇。出言不慎。且恐有别项情节即著李鸿章迅速确切根究按律严办。不得稍涉轻纵。将此谕令知之。　　

○又谕、英廉奏、回城日期。并拟那移台站。请将抗违台差之佐领惩儆。东南两路增台添兵。请饬停止修理塔城。并饬特尔清阿赴任。暨催各省迅解协饷各摺片。台站运解饷银军火。关系紧要。英廉亲往达敏郭勒台等处查看拟分别那移安设。即著照所议。妥筹办理。塔城需用驼马。前据杜嘎尔等奏业经严催采办限于七月初间解乌。以备塔城领取即著迅速备齐俾资应付。佐领巴特玛扎普经英廉饬令带领人丁赴塔接当台差。该佐领竟敢任意抗违著先行摘去顶翎。傥再不知愧奋即行从严参办事台所雇牲畜。因驮运过重。伤残甚多著荣全严行晓谕所属官兵。嗣后每驼驮不得过二百斤。每牛马驮不得过一百五十斤。如来往差使官兵。仍前强令运重。或强用过站牲畜即由英廉咨明荣全。将该官兵惩办。并将伤残倒毙牲畜由该官兵口分内勒限责令赔补乌拉图布拉克台等处。时有哈萨克扰掠。著英廉檄饬该处官兵。随时防范。查拏惩办塔城东南两路。均应加设台站。增添官兵。该参赞拟每年酌给驼马乾银等语。著照所请行。厄鲁特官兵寄居布伦托海。亟须大员妥为钤束。著乌里雅苏台将军等即饬特尔清阿速赴新任。以重职守其所带马队著另派妥员接统。塔尔巴哈台城垣据英廉奏称不堪修复应俟新疆事局大定。再择适燥之地建城以资控制。现因看守军粮军火修补废城未免工大费繁等语。所筹亦是即著荣全暂行停止修理塔城需饷甚急著文彬鲍源深。钱鼎铭英翰将应拨塔城专饷。暨索伦营俸饷银两查明数目设法源源筹解俾资接济。并著定安、额勒和布、杜嘎尔、多布沁扎木楚、托伦布、保英、嗣后于应解塔城饷银到境即派弁兵迅速解送。一面知照前途各城。一体派员豫备转解。毋得等候迎提。致稽时日。将此由四百里各谕令知之。　　

○引见直省考取优贡生。得旨惠荣等二十三名。以知县试用。孙乃鼎等二十四名。以教职用。　　

○追予浙江处州殉难知府李希效建立专祠。　　

○戊申。裁云南琅盐井提举一缺。改为石膏井提举从巡抚岑毓英请也。　　

○己酉孝静成皇后忌辰。遣官祭慕东陵。　　

○谕内阁、前因都察院奏、罗文峪防御讷勒和善、呈控山海关协领和盛阿紊坏营务等情当派崇实前往查办。并降旨将和盛阿。讷勒和善摘去顶带。解任讯办。兹据崇实讯明具奏。此案讷勒和善所控和盛阿克扣兵粮侵蚀马乾及倡卖官房捏报工程挟势勒索各节。或事出有因。或讯无实据。惟协领和盛阿。于应发心红膏火。暂行停放。仍向八旗等处索取文领。且援引私人。盘踞把持以致物议沸腾。实属有玷官箴。和盛阿著革去协领。发往军台。效力赎罪。防御讷勒和善、于赴京呈控之前。先因口费膏火未发。辄以边防废弛等词向该副都统禀控。实属有意要挟。讷勒和善著即革职。交该管官严加管束。骁骑校英瑞、因伊戚达崇阿、与讷勒和善构讼辄将代缮亲供之闲散安保、拏获锁铐。防御惠文、因副都统阅操赏给兵丁顶带。辄向索费。英瑞惠文均著革职。协领衔佐领达崇阿。虽查无吓索重情惟平日恃才喜事不知检束。著撤去协领衔。开去佐领以防御降补。协领顺庭、虽无冒捏工程情事。惟于停放拨还烙款。并不逐项分晰具稿。究属不合。著交部照例议处山海关副都统常星阿、于和盛阿停放心红膏火仍索文领。并不查明辄行画稿。亦有不合。著交部议处。　　

○又谕、崇实奏、体察山海关实在情形敬陈管见一摺。所称裁探兵减官马撤厘金各节。不为无见山海关及永平府等处。额设兵丁一千余名。巡逻哨探。是其专责前次添拨探兵。既据崇实声称未能得力。徒费口粮。即著照所请所有添拨哨探官兵三十一员名。全行裁撤。以节糜费。山海关各口驻防马匹。向由各兵朋养备操。前此添设官马四百匹。现在疲乏倒毙既与原数不符。且有滋扰闾阎情事。亟应力为整顿该处增设官马。著即裁减一半。以备调遣。其岁给马乾银两。即由海关道库作正支销并著严定章程随时查核不准复有侵扣作践等弊。临榆县设局抽厘。接济军需。原系一时权宜之计。随复添设官马。即以厘金提备马乾。现在马匹既经裁减。马乾已由道库作正支销所有山海关增设临榆县厘局著即行停止。并著直隶总督饬令该处道府。会同山海关副都统妥核办理。并将停止厘局缘由。出示晓谕另片奏、请将修理衙署各工明定限制。并筹修兵房等语。嗣后该处修理衙署各工概不准率行咨报。应如何示以限制。及岁久失修兵房如何分年办理之处。著工部妥议章程奏明办理。　　

○谕军机大臣等、刘长佑奏、现筹剿抚越南匪徒。及越南近日情形一摺。法人与越南会剿各匪之议。未可遽信。则粤军未可遽撤。匪徒未可遽招。刘长佑所筹各情。详审周密。实为切中窾要现在法人原驻河内者。渐次退出。其大小洋船。亦皆退泊左金港口。有俟涂普义来时仍欲进扎省城。及勒令南官往劝刘泳幅让出河路之说。用意殊属叵测。粤军驻扎高谅。既为越南声援。又可自固疆圉。现在黄崇英股匪屡为刘泳幅所败。复为滇省开化练勇所截。机会大有可乘刘长佑已饬徐延旭赵沃。体察越南贼势军情。筹办剿抚。仍著该抚随时密授机宜以期于事有裨粤东官军。查办积匪。渐次蒇事。即可进驻钦州。遥为掎角。著瑞麟张兆栋、会商刘长佑、协力通筹。俾两省边防同臻巩固。总期安本境而绥藩服。毋任他族欺陵。此中大有权衡谅该督抚等必能筹画尽善。也徐延旭等到防后。如何办理情形。著刘长佑详悉具奏将此由四百里各谕令知之。　　

○庚戌。孝懿仁皇后忌辰。遣官祭景陵。　　

○辛亥上奉慈安端裕康庆皇太后慈禧端佑康颐皇太后幸漱芳斋。侍午膳。　　

○谕军机大臣等、荣全奏、官兵两次击败回逆。台路已通。并请将孝顺仍留军营各摺片。逆回两次扑犯西湖等处滋扰南台虽经官军击退仍恐去而复来。该处为前敌饷道。关系甚重。著荣全仍饬孝顺等勤加侦探严密防范。并与沙克都林扎布等联络声势。前后夹击。毋稍大意察哈尔官兵到营后并著酌量分拨。饬令速赴前。敌以资助剿。库尔喀喇乌苏地方既据奏称遭乱后旧制一时难复。新任领队大臣孝顺、即著准其暂留荣全军营。专办前敌军务将此由五百里谕令知之。　　

○署伊犁将军荣全奏、请调三等侍卫双全、绥远城佐领音得泰、赴营差委。允之。　　

○壬子。慈安端裕康庆皇太后圣寿节。遣官祭太庙后殿。奉先殿。上率王以下文武大臣诣慈宁门行庆贺礼。众官于午门外行礼。　　

○诣钟粹宫慈安端裕康庆皇太后前。侍早膳。　　

○奉慈安端裕康庆皇太后慈禧端佑康颐皇太后幸漱芳斋。侍午膳。　　

