<!-- { "loadSidebar": true } -->
○又谕、定安奏、另调马队助剿。请变通办理一摺。前因乌噜木齐需兵助剿。经定安由绥远城防军内。将拨归杜嘎尔调遣之神机营练兵吉林黑龙江马队各五百名。暨大同镇属步队一千名。饬赴景廉军营。应需制办军装及采买驼只银十七万五千两。已谕山东等省筹拨。由绥城就近办给。嗣准神机营奏、前项马队在防已久。不无疲乏。难令远道赴乌。另由吉林黑龙江两省调拨换班官兵一千名前往。此项马队。既不由绥远防所派拨起程。若仍照额勒和布前议程途行走。未免迂滞。即著神机营俟此项马队到京。饬令径由张家口。取道阿勒台军台前进。以期迅速。应需军装裹带等项。即由额勒和布就近办给。并将所需驼只一并就近采买。以归便捷。前次派拨饷银。仅据山西解交定安银一万五千两。现在定安部署大同步队起程。著钱鼎铭。邵亨豫。即将该省应解银两如数解交定安应用。额勒和布现需照料马队启行。山东派拨银两。著丁宝桢迅即径解察哈尔。交额勒和布应用。并著李鸿章、吴棠、李瀚章、郭柏荫、各于该省欠解新疆军饷及景廉军营协饷内先行筹拨银六七万两。迅速解至察哈尔。交额勒和布收存。以供支应。均不准稍涉推诿。致误要需。将此由四百里各谕令知之。　　

○以办事乖谬。广东知县冯询革职讯办。　　

○蠲缓江苏上元、江甯、句容、高淳、江浦、溧水、六合、山阳、阜甯、清河、桃源、安东、盐城、高邮、泰、东台、江都、甘泉、仪徵、兴化、宝应、铜山、丰、沛、萧、砀山、邳、宿迁、睢甯、海、沭阳、赣榆、通、泰兴、海门、如皋、三十六厅州县。暨淮安、大河、扬州、徐州、四卫被水被旱地方新旧额赋有差。　　

○乙酉。以神灵显应。封广东平鼎神为牛峙山神。　　

○谕内阁、御史袁承业奏、考试弊窦多端。请旨严禁一摺。考试为抡才大典。功令森严。岂容潜滋弊窦。若如该御史所奏。近年考试教习誊录各项。大半冒名代倩。乡会两闱并殿廷考试。各种弊端。亦未尽绝。实属不成事体。嗣后中外大小臣工。凡与衡文之任者。务各精白乃心。严绝干谒。其外帘各官。亦应认真稽核。力杜诸弊。庶奔竞者幸获无由。而真才不至掩蔽。经此次训诫之后。傥仍敢玩法营私。或被人参劾。或别经发觉。朝廷惟有执法严惩。决不宽贷。毋谓言之不豫也。　　

○谕军机大臣等、礼部奏、贼船侵扰朝鲜。据咨转奏一摺。本年八月闲。中国商船四只。被贼船追赶。避入朝鲜东江地方。贼船竟闯入光城坊泊船岛。该国发兵击败贼船。将中国商船救护出境。此起贼船。虽经朝鲜剿散。而余党犹存。沿边各海洋。理宜一律严肃岂容匪徒啸聚。越界抢掠。况此次因匪船越境窜扰。致朝鲜卫将受伤。卫士殒命。尤属不成事体。著都兴阿、瑞联、恭镗、丁宝桢、檄饬沿海水师。查拏奸宄。剿灭余孽。以靖海疆而绥藩服。并著礼部行知朝鲜国王。嗣后如有匪徒侵越滋扰。即照向章一体兜击。格杀勿论。以期尽歼丑类。礼部摺并朝鲜咨文各一件。均著钞给都兴阿等阅看。将此谕知礼部、并谕令都兴阿、瑞联、恭镗、丁宝桢知之。　　

○又谕、寄谕前任乌里雅苏台将军金顺。前因肃州一带贼势蔓延。仅有徐占彪一军在彼剿办。兵力尚形单薄。叠次谕令该将军迅速拔队。克期西进。并谕抵肃州后。即行奏闻。迄今月余。未见续有奏报。刻下肃州事机紧要。金顺现在行抵何处。即著懔遵叠次谕旨。迅赴戎机。毋稍延宕。抵肃后。并著遵照九月二十八日密寄谕旨。妥为布置。先将一切情形详细奏闻。以慰廑系。将此由五百里谕令知之。　　

○又谕、文麟奏、攻剿东山窜匪获胜。并星星峡军台逆回劫杀。请将疏防营员示惩各摺片。肃州逆匪。窜向哈密东山。由马发山分股扰至下莫艾地方。经文麟派令统领魏忠义等带队追剿。斩馘甚多。生捦回逆马乙麻木正法。匪党出哈尔山向东北逃窜。此次进剿东山逆匪。虽经小有斩获。惟东山地面辽阔。隘口甚多。该逆分股纷扰。亟应尽力摉剿。以绝延蔓。该大臣务当严饬魏忠义等。探明贼踪所向。实力追击。不得徒事粉饰。致令丑类潜滋。至星星峡回匪。杀伤弁兵勇目多名。劫去车马饷银等物。守备向永福、不能先事防范。著先行摘去顶带。以示薄惩。所失饷银共若干两。责令各该营官赔补。并著饬令魏忠义等确探痛剿。毋留余孽。该处军台。速派弁兵妥为安设。毋任再有疏虞。将此由五百里谕令知之。　　

○以军机处当差勤奋。予郎中玉春等升叙有差。　　

○以军机处校勘汉字档册完竣。予主事陆奭棠等升叙有差。　　

○旌表守正捐躯直隶定州民刘黑子女兰芝、永清县民贾文惠女满姐。　　

○丙戌。改江苏泰州营守备为泰兴营陆路守备。驻泰兴。从署总督何璟请也。　　

○以故贵州余庆县土主簿杨茂元侄春鸿袭职。　　

○丁亥。谕内阁、恭上慈安端裕皇太后慈禧端佑皇太后徽号。著钦天监于明年二月内。敬谨选择吉期举行。　　

○又谕、德英等奏、布特哈满洲总管。请援例加衔一摺。据称布特哈满洲总管一缺。管辖地方甚广。事务亦繁该员执掌关防。所有官兵牲丁。皆资统率。请援照呼伦贝尔掌关防总管之例。赏加副都统衔以崇体制等语。著照所请。布特哈满洲总管一缺。赏加副都统衔。　　

○谕军机大臣等、荣全奏、请添调官兵。以资镇抚。请饬张家口等处整顿转运事宜。富和奏、请饬拨修理城垣等银。并请调员差遣各摺片。荣全前派参领英廉等、统带吉林马队二百五十名。前赴库尔喀喇乌苏一带屯扎。为规取玛纳斯之计。续又添派官兵四十名。惟兵力太单。难资镇摄该署将军随带官兵无多。自应添拨劲旅。以资分布。著杜嘎尔即在所部吉林黑龙江马队内再拨五百名。派员管带。自备行粮。克日起程。前赴塔尔巴哈台。听候荣全调遣。该官兵经过乌里雅苏台。著奎昌等添拨驼马。俾利遄行。荣全所称杜嘎尔军营如须添兵。请在前次吉林黑龙江备调马队内酌调五百名。以补其数等语。著杜嘎尔酌量情形。如兵力实在不敷。再行奏明调拨。荣全远在塔城。所有后路转运军火粮饷等项。均关紧要。沿途经过各台。必须认真经理。方免迟误。著额勒和布、景瑞、奎昌、常顺、多布沁扎木楚、志刚、托伦布、保英、富和、于荣全军营运解各项。以及兵差过境。务须派委妥员。迅速护送。行抵塔境。即由富和派员迎催照料。毋稍延缓。富和所奏、修理城垣衙署及索伦官兵俸饷需用银八万两。又需用杂款银二万两。著户部照数拨给。以资应用。又奏、请饬绥远城将军拣派熟习汉文能办奏摺文件之官弁二三员调往等语。著定安即行拣派前往。交富和差遣。将此由五百里各谕令知之。　　

○以塔尔巴哈台屯田丰收。予防御多仁泰等升叙有差。　　

○戊子。谕军机大臣等、穆图善奏、叠奉谕旨。现拟赴省与抚臣会商。移师驻扎一摺。臬司刘盛藻赴陕。此时计可到防。乾邠附近。足资控御。穆图善俟该臬司接防后。准其暂赴西安。与邵亨豫筹商。仍著懔遵前旨。移师平凉固原一带。与雷正绾。魏光焘。联络声势。扼要分扎。是为至要。将此由五百里各谕令知之。　　

○又谕、成禄奏、亲统前队行抵玉门。现在摉剿窜匪。试办屯田一摺。成禄现已亲统八营。于九月初闲。行抵玉门县择要扼扎。后队各营。陆续西上。该处地方叠遭贼扰。居民大半流离。并有窜匪八九成群。到处劫杀。虽经成禄在惠回堡地方截剿杀毙回匪数十人。惟贼夥尚多分股四出。不特安敦玉三属。胥受其害。尤恐窜扰哈密后路。滋蔓堪虞。成禄统领各队。既抵玉门即著督饬官军勤加侦探。遇贼即击。务使就地歼除。毋任窜扰为患。成禄军粮匮乏。采办维艰。仍须关内接济。以赡饥军。左宗棠、务当严饬萧宗干、何元普等、妥为设法采办。源源转运。毋得稍分畛域。致误事机。景廉所调吉林黑龙江马队。亟望克日到营。以厚兵力。现在行扺何处。著左宗棠。沿途催令迅速趱行。毋稍迟滞。所有该军行粮一切。并著左宗棠。宽为筹备。俾利师行。景廉、一面派员迎提。以资得力。成禄所统各营。足资防剿。此项马队。惟期迅扺景廉军营。成禄不得率行截留。致有迟误。将此由五百里各谕令知之。　　

○又谕、前因肃州事机紧要。叠次谕令金顺克期前进。迅赴戎机。并因成禄统带各营。未能得力。密谕该前将军于行扺肃州后。即将成禄一军妥为接统。现在成禄已统率各营出关。前扺玉门扼扎。肃州攻剿事宜。尤属不容稍缓。金顺刻下行抵何处。何以久无奏报。殊不可解。著该前将军懔遵叠次谕旨。迅速前赴肃州。会同徐占彪克期攻拔。再行出关接统成禄各营。妥为布置。以副委任。毋得稍有延缓。致误事机。并著将抵肃日期先行具奏。将此由五百里密谕知之。　　

○又谕、额勒和布、景瑞奏、请将两淮欠解牧群办公息银饬催筹解一摺。察哈尔口外牧群。向赖两淮生息银九千两按年解闪。藉资办公。自咸丰二年停解后。即由本群抽收鹼厘项下暂行撙节动用。现在收款不敷支放。办公倍形支绌。两淮军务早竣。应解察哈尔牧群生息银两。自应仍照旧章徵解。以资接济。著张树声督饬两淮盐运使。迅速筹款拨解。即一时未能如数筹拨。务须先拨一半。余仍按年徵解。俾应急需。其自咸丰二年后积欠之款。俟两淮开办新纲。停厘加课。再行如数带徵补解。以清款项。将此谕令知之。　　

○追予直隶柏乡殉难廪生魏业讲等绅民妇女八十二名口分别旌恤如例。　　

○追予直隶南皮殉难监生傅大铣、俞堮、赏恤如例。　　

○蠲缓直隶开、东明、长垣、大名、青、静海、沧、庆云、肥乡、九州县被水地方新旧额赋有差。　　

○己丑。以神灵效顺。颁山西绛州河神庙扁额。曰神功式遏。　　

○谕内阁、瑞麟等奏、剿办滋事土匪。地方肃清一摺。广东琼州府属土匪何亚万等、藉名荒歉。纠集万州黎匪滋事。经瑞麟等督饬署总兵刘成元带兵剿办。该匪逃匿黎峝。仍敢纠众负嵎。四出劫掳。复经刘成元会督官绅兵勇。分路攻剿。当将匪首何亚万等捦获。并获要犯多名。悉行正法。余匪一律歼除。办理尚为迅速。仍著瑞麟等严饬在事员弁。协同地方官认真摉捕逃匪。务绝根株。并饬稽查户口。禁止奸民句结。以遏乱萌。其被扰灾民。即著妥为安抚。毋令一夫失所。　　

○以广东琼州剿办土匪。地方肃清。予总兵官刘成元优叙。阵亡把总胡见龙、六品军功唐元昇、祭葬世职。　　

