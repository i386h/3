<!-- { "loadSidebar": true } -->
○又谕、严树森奏、请将卑污庸懦知县各员分别惩办一摺。湖北同知衔试用知县林光祖、猥琐卑污。尽先补用知县黄荩臣、庸行有亏。乡评不齿。均著即行革职。永不叙用。尽先补用知县马焕纶、声名恶劣。行同市侩。于署应山县任内民怨甚深。尽先府经历补缺后遇缺即补知县叶向辰、轻佻巧诈。声名狼藉。均著即行革职。尽先补用知县张长泰、年力既衰。人亦罢软。著以原品休致。拣发委用知县俞弼尧、才庸性疲。难期振作。著以教职归部铨选。以肃吏治　　

○又谕、严树森奏、请清查流品一摺。军兴以来。捐案频开。流品混杂。往往捐赀一交。不问其身家是否清白。立登膴仕。名器滥邀。吏治日坏。亟宜清查流品。以挽颓风。著照严树森所拟。嗣后外省捐纳人员。由何省上捐。即责成可省之同乡地方官。详细确查。如果身家清白。始准咨行本籍。出具册结。送部引见验看。再由同乡京官覆查出结。其由京局报捐者。即专责同乡京官确查结保。设有出身卑贱者。立时首报。傥失于查察。别经发觉。除本员照例治罪外。并将滥出印结之地方官及同乡京官。一并参处。至军营投效人员。流品更属不一。如果奋勇杀贼。效力行闲。自当破格施恩。以昭激劝。但各省督抚及各路统兵大员。仍当确切查明。豫防冒滥。傥稍有含混。一经查出。定将滥保之员。从严议处。　　

○谕议政王军机大臣等、李鸿章奏、大股逆匪。窜偪沪防。调兵分路援剿一摺。此次苏昆嘉兴等处贼匪十余万。分股扑犯青浦县城及北簳山营盘。虽经官军击退。而该逆大股。复敢偪攻北新泾营盘。是贼因金陵攻急。恐沪上一军。由昆山进袭苏州。夺其巢穴。故为此牵掣我师之计。北新泾为上海西路要冲。而营内粮药缺乏。李鸿章现调刘铭传等四营回援。并饬程学启等带兵分路夹击。即著严饬各该员弁迅速援剿。务将大股悍贼悉数殄灭。肃清沪防。李鸿章所部得力兵勇不过万余。除调防各路外。存沪营者仅二三千人。兵数太单。既据华尔约会英法各兵合力迎击。即著李鸿章相机妥办。以厚兵力而埽贼氛。况文榜系革职拏问之员。该抚派令驻北新泾防堵。恐未必真能得力。自应仍遵前旨。解赴左宗棠军营候审。所管防务。即拣派妥员前往接替。均著李鸿章斟酌妥办。另片奏、英国提督建立炮台。催送工费等语。英国建立炮台。名为助我防剿。实则借以自卫。虽英国提督并未先行商及。自不值再与理论。其所开经费银一万八千三百余两。即著照数给还。将此由六百里谕令知之。　　

○又谕、严树森奏、绘具湖北全省地图呈览一摺。行军之道。以审地势为先。鄂省居天下之中。为自古用武要地。该抚宦楚十年。足迹所至。悉行记识。并于郧阳施南二府。未曾亲历者。饬属绘呈地图。加以咨访参核。具见留心军事。图内所绘山川险要。朗若列眉。而于道里远近。亦能详细开载。尚足为发纵指示之一助。近来督抚中如曾国藩、左宗棠等、均能讲求地理。是以所向有功。严树森惟当益励精神于战守机宜实心讲究。务期四境乂安。庶不负其所志。又奏林光祖、黄荩臣、不可再行录用一片。已谕令军机处存记矣。将此由四百里谕令知之。　　

○又谕、瑛棨奏、请饬雷正绾一军留陕调遣各摺片。英桂奏、统筹北省全局分兵扼剿一摺。据瑛棨奏、逆回掳抢西同两属财物扮作行旅。运往省西。且以重金贿买汉人替作奸细。并助贼抗拒官军。煽惑回兵。私自逃走各等语。著多隆阿于行抵西安后。即会同瑛棨派兵截剿。毋令饱扬。其省垣战守事宜。并醴泉西北一带。均关紧要。并著多隆阿会商瑛棨妥筹布置堵截。其商雒一带防务。并著一并妥为兼顾。毋稍疏虞。又据英桂奏探得南阳解围。发捻大股。直窜河洛。已至洛阳及嵩宜界内。又有另股。自太康窜至朱仙镇一带滋扰。豫省腹地。岂可再被蹂躏。太康一股。前据僧格林沁奏已派恒龄等追剿。仍著严饬该将弁尽力剿洗。如兵力单薄。必须添兵助剿之处。著该大臣妥筹办理。毋令扰及省垣。或分股旁窜。其南阳解围直窜河洛之发捻。势甚浩大。郑元善业已出闱。著即克期出省。调集杨飞熊、卢得胜、及洪贞谦等、所带兵勇。驰赴洛阳。遏贼北窜。如各路兵力尚嫌不足。李续焘一军。亦可迅速调派前往。并力扼剿。郑元善带兵出省。汴城不免空虚。著毛昶熙迅带兵勇回顾省垣。仍激励乡团。会同官军及在城文武。妥筹防剿。胜保前派驻扎洛阳之兵。著即饬令归郑元善调度。以厚兵力。山西沿河各隘口。西防回匪。南防发捻。在在均关紧要。英桂务当就现有兵勇实力防堵。山西情形。如此紧要。著胜保迅遵前旨。驰赴同朝一带力筹扼剿。并檄令总兵马升带领劲兵及副将珠尔杭阿等兵。一并折回晋省。以资防剿。山西为完善之区。胜保素顾大局。谅不至贪图近功致疏远略也。该大臣其懔遵毋忽。将此由六百里加紧各谕令知之。　　

○又谕、前因英蕴奏调补伯克之噶依特捐银二百两。请补巴尔楚克粮员之音德春捐银五百两。均已收抵经费。该员等既系应补人员。又复捐输银两。英蕴等仅于摺内声明。并未另案请奖。恐有不实不尽。是以谕令该大臣查明给奖。兹据英蕴、武隆额奏称、音德奏于五月闲因病出缺。报捐银两。尚未交库。恳免追缴。所遗之缺。请以乌勒锡苏补授。又愿捐银五百两充饷等语。览奏不胜诧异。新疆各城。奏补人员。自有一定章程。何以叠次应补之员。既据出具切实考语。又复声叙捐输银两。是否系英蕴等勒令捐输。所捐银两。恐尚不止此数。英蕴等有无侵蚀。著景廉汇入前案。确切查明。据实具奏。前据英蕴奏喀喇沙尔库尔勒三品阿奇木伯克缺。请以阿布拉什拟正。声明捐军饷银五百两。阿克苏四品伊什罕伯克缺。请以迈玛特阿普都拉调补。声明愿捐军饷银一千两。业经先后照收。是捐输补缺。近来竟为锢习。更恐有勒捐肥己等弊。著一并详细查明。如有各项情弊。即著从严参办。英蕴等二摺。均著钞给阅看。将此谕令知之。寻奏、遵查粮员及伯克等捐输。并无抑勒侵蚀等弊。请将阿布拉什、迈玛特阿普都拉、噶依特三员。给与议叙。其乌勒锡苏一员。于清汉文义较顺。拟准其补授巴尔楚克粮员。从之。　　

○补铸江西新昌县知县、浙江临海县儒学、河南唐县儒学、各印信条记。从巡抚毓科、王有龄、严树森请也。　　

○以办理和阗金场出力。赏四品阿奇木伯克阿勒玛斯等花翎。六品军功回子西里普等蓝翎。余加衔升叙有差。　　

○予江苏北新泾阵亡都司刘玉林、守备熊得春、祭葬世职加等。　　

○丁卯。上诣观德殿几筵前行月祭礼。　　

○谕内阁瑛棨奏、请将被难各员分别优恤一摺。陕西回匪与汉民互斗。经前任都察院左副都御史张芾、率同候补直隶州临潼县知县缪树本、山西候补知县蒋若讷、回绅候选知府马百龄、俊秀张涛、分往弹压。行至油坊街地方。被回匪拥至仓头镇。于五月十三等日。先后将张芾等杀害。张芾骂不绝口被祸尤惨。马百龄另在普陀原圈禁。闻张芾等被害。大骂回众。亦被杀死。览奏曷胜悯恻。张芾办理陕省团防。屡著劳绩。兹复见危授命。大节懔然著加恩照侍郎例从优赐恤。伊子二品荫生张师劬、著赏给举人。准其一体会试。缪树本著照知府例。蒋若讷著照同知例马百龄著照道员例。张涛著照县丞例。均交部从优议恤。并著于陕西省城建立张芾专祠。缪树本等准其一并附祀。以慰忠魂。　　

○又谕、前因曾国藩奏安徽巡抚李续宜丁忧。应否赏假回籍。当经降旨。李续宜改为署理皖抚。毋庸给假回籍。兹据李续宜奏、沥陈哀悃。吁恳赏假回籍奔丧。俾得稍申哀痛之情。慰伊父倚闾之望。仍即前赴军营。力图报称等语。览其所奏。情词恳切。出于至诚。且该抚旧病未痊若令在营穿孝。强抑悲哀。非所以示体恤。现在安徽巡抚已派唐训方暂行署理。李续宜著赏假百日准其回籍治丧。假满后即行驰赴安徽军营。接署抚篆。惟现在安徽军务甫经就绪镇抚机宜。在在需人治理。李续宜著俟唐训方驰抵署任后。再行回籍。该抚当仰体朝廷破格夺情之意。务以军事为重。毋得再行渎请。　　

○谕议政王军机大臣等、文煜、崇厚奏、请将缉捕不力之文武各员摘顶勒限严拏一摺。已准将静海县知县邓春林等摘去顶带。依议办理矣。直隶地方。屡有骑马贼扰害行旅。此次崇厚派委都司精阿、前往盐山一带查看马拨。于八月初七日。行抵静海县属之唐官屯地方。该匪胆敢将行李公文。一切抢去。经崇厚派令守备王朝栋等驰往兜拏。并未能克期弋获。直至初十日。该匪在唐官屯与副都统遮克敦布派出委弁张得安接仗。经乡团兵丁。击伤数贼。始向西南窜去。且于静海天津县境。续有抢劫之案。该匪肆意横行。藐法已极。著文煜、崇厚、遮克敦布、饬令派出各员弁、会同该管地方官弁民团合力兜捦。毋令远扬。并著文煜严饬静海县知县邓春林、都司舒敏、于失事地方。勒限赶紧缉拏务获。傥限满无获。即著从严参办。以儆玩泄。将此各谕令知之。　　

○又谕、前据僧格林沁奏、楚军与苗练仍有各不相容之势。请饬李续宜顾全大局等语。当经谕令李续宜遵照办理。将筹办情形与僧格林沁详细酌商。并据议政王军机大臣等将僧格林沁所致信函呈览。该大臣公忠体国。所论军务大局。及办理苗练情形。权时度势。甚为切要。苗沛霖从前阴鸷狡猾。其甘言软语。原不足恃。如胜保之以事事曲从为抚。固无了期。然必坚持成见。不与以可转之机。必将决裂。亦非办法。李续宜猝丁母忧。业经赏假百日。令唐训方前往署理。酌量驻扎。袁甲三虽因病开缺。现尚未能交卸。际此新旧乘除。一切控驭机宜。尤关紧要。前据该大臣奏已劄饬苗沛霖奋勉图功。将攻剿捻匪情形。随时禀报。未知苗沛霖曾否禀覆。而现在围攻南阳之发逆。回窜河洛。其太康捻股。又复窜至朱仙镇一带。闻张落刑亦在其中。并未闻苗沛霖派练剿击。可见其尚怀观望。并不肯奋勉出力。该大臣仍当设法笼络。予以自新。使其知畏知感。奋力剿捻。俾捻匪有所牵制。不能长驱出犯。庶该大臣得以直捣捻巢廓清腹地。淮北军务。已责成该大臣节制所有苗练及捻匪剿抚各事宜。均著审度时势。权宜办理。毋稍拘执。将此由六百里密谕知之。　　

