<!-- { "loadSidebar": true } -->
○谕议政王军机大臣等、刘长佑奏报回省日期。暨摉捕余匪。请保出力员弁各摺片。直隶地方。现就肃清。复将屡叛屡降之积匪杨朋岭伏法。其元城县通贼之革生钱洛汶等。亦经摉捕诛戮。办理甚为妥协。直境匪徒。经此次剿除痛惩。理宜净绝根株。究竟各属现尚有无潜藏巨憝。仍著该督随时访察办理。毋稍懈弛。刘长佑现已回省。所有地方善后一切应办事宜。著即认真率属妥筹办理。俟有就绪。再行奏请来见。候旨遵行。至另片奏、直省吏治营伍。均多废弛。所拟整顿大概情形。自应一切破除情面。整躬督率办理。但须事事务求实效。在力行不在多言。至欲访求公正绅士。咨以地方利弊得失。惟在该督悉心延揽。以资考镜。古人采及刍荛。随事随时。皆资访察。固不独于绅士为然。果得地方公正绅士。自足以通达舆情。维持治理也。将此谕令知之。　　

○又谕、都兴阿奏击剿龙虎埭窜贼获胜。刘巷降众溃围逃出。现饬稽查情形一摺。苏垣败贼。窜扰丹阳一带。突至江边。经总兵李起高等军击退。刘巷朱家圩等处。又有贼众数千。意图渡江扑犯太平洲。旋见镇海庵对江之龙虎埭。有贼马步队一二千人驰骤而来。我军拨队扼险。登岸迎击。贼始回窜刘巷以下。该逆穷极思窜。铤而走险。旁扰镇城。北犯扬防。均属意中之事。著都兴阿、富明阿、冯子材、魁玉、懔遵前旨。督饬各军。扼要布置。严密堵御。如镇营兵力不敷防剿。并著都兴阿拨兵策应。总之扬州镇江两军。虽营分南北。实则同办一事。必须联络一气互为声援。方不至为贼所乘。不得稍分畛域。致误戎机。昨据冯子材等奏、九月闲常州逃出难民贺姓等。约五六百人。由孩溪谏壁赴丹徒柏家桥卡外投诚时。余干贼垒。出贼追逐。难民呼号求救。总兵田宗扬往援。贼已回遁。当将此起难民。交招抚局给赀遣散。兹据都兴阿奏、镇军投诚逆首张九元为贼所觉。悉力围攻。该降众禀乞田宗扬往援。因该卡子药俱尽。力不能支。止得带队随同官兵冲出。当饬李起高。及丹徒县知县冯渭查明。止准于十一月初八一日北渡。初九日即行禁止等语。与冯子材等所奏。均不相符。是否该营禀报不实。以致彼此两歧。著都兴阿、富明阿、冯子材、魁玉、查明具奏。其未经种出之降众。自必陆续北来。都兴阿现饬副将孙文友等。于沿江过渡地方。设局稽查。并派侍卫讷楞额挑马队百名。前往沿江一带弹压。即著饬令各该员认真盘诘。以免奸匪溷迹。此项降众。应如何饬令地方官分别遣散设法安插之处。著李鸿章妥为办理。将此由六百里各谕令知之。　　

○又谕、吴棠奏、徐宿援蒙官军。回顾本境一摺。总兵姚广武一军。于十月二十八日。攻克宿境之宋家圩。将捻首宋小喜捦获正法。现经僧格林沁饬令该总兵带队回宿。清理宿西各捻圩。即著吴棠督饬姚广武迅将宿西伏莽次第埽除。以靖地方。将此由五百里谕令知之。　　

○又谕、恽世临奏、李幅猷股匪。穷蹙投诚。首逆就获。并援剿黎平情形一摺。李幅猷以石逆余党。著名凶悍。现经官军拏获。解赴广东。即著毛鸿宾、郭嵩焘、将该犯等三名讯明后。尽法惩治。该逆全股。前据楚粤两省奏报。实有三四万之众。此次恽世临所称、余众仅三千余人。其大股究归何所。且以积年窜扰蜀黔楚粤悍贼。现虽穷蹙乞降。难保不阴谋反侧。恽世临所称分别遣散安插之处。能否不贻患将来。著毛鸿宾、恽世临、郭嵩焘、饬令地方官及带兵员弁。实力摉捕。妥筹办理。其已降之众。如有叵测。即当一律剿除。以清后患。至该逆前窜开泰县属一股。昨据张凯嵩奏、全向永从县窜去。又称李幅猷与其弟李幅忠面议投诚。迟疑未决。意欲他窜等语。此次恽世临奏称、该逆分股李七、窜扰黎平洪州所等处。复窜至下温。攻陷成应洪营盘。成应洪不知下落。现经周洪印等追剿。复退窜宰窖四寨地方等语。所称李七。是否即系李幅忠。其宰窖四寨之贼。是否即窜往永从之股。分扰蔓延。现在李幅猷既经生捦。该逆党与。自已闻风胆落。正宜乘此声威。合黔粤及楚省官军。埽清全股。以靖边圉而免蔓延。著劳崇光、张亮基、恽世临、张凯嵩、懔遵前旨。督饬各该省官军。会合兜剿。毋得藉口边防。株守境内。傥意存观望。任令匪踪铤走。将来窜往何路肆扰。即将何省会剿不力之员弁从重治罪。决不宽贷。此次成应洪既与周洪印约会进攻。何以该逆窜向洪州下温。攻陷营盘。未见周洪印接应。难保非该副将心存畛域。坐视不援。即著恽世临查明参奏。成应洪下落。并著劳崇光、张亮基、查明办理。将此由六百里各谕令知之。　　

○又谕、阎敬铭奏、东昌布置粗定。现拟回省。并访闻邱县乡民张本功等聚众抗粮。拏获正法各摺片。阎敬铭自八月闲督军驻扎东昌。迄今将及三月。督率各州县。摉拏匪党三千数百名正法。民情渐知儆惧。现令定安等军。会同地方官巡缉余匪。实行保甲。并责成署东昌守曹丙辉认真整饬。其毗连徐宿及单县马良集并韩庄牐。均已派员带兵扼守。仍著督饬认真办理。以靖地方。李大个子股匪。前据僧格林沁奏报。该匪首到营投诚。惟相盘等股。仍行负固。东省与徐宿毗境。并著阎敬铭严饬派出之王心安等军。慎密防维。毋令捻踪阑入。阎敬铭现届服阕。本日业经降旨。补授山东巡抚。著于回省后。即将察吏整军及该省应办各件。逐一实心讲求。力加整顿。俾地方日有起色。方为不负委任。邱县乡民张本功等。聚集匪众多人。意图入城抗粮。经该抚派调勇丁。会同地方官。将该匪首等缉获正法。办理甚为妥速。东省地方雕敝。民困未纾。该大吏等固宜加意拊循。惟此等不法匪徒。胆敢纠众抗官。实为法所难宥。此外各州县似此者。恐尚不少。仍著切实访拏惩办。以儆刁顽。各属黑团。并著设法晓谕解散。为首匪犯。严缉正法。毋任一名漏网。兖沂曹一带。伏莽尚多。该抚拟诸务清厘。明春出省。前往巡察。著照所拟妥为办理。至淄川白莲池等处。随同僧格林沁官军剿匪出力官绅人等。均系著有微劳。惟僧格林沁前次请奖所部员弁。人数无多。原以赏功之典。宜从核实。所有淄川等处随同出力各员弁。著阎敬铭择尤汇保。毋许冒滥。将此谕令知之。　　

○又谕、多隆阿奏、官军收复山阳。商境肃清。并围攻盩厔各路。汇报军情一摺。此股贼匪窜走。官军追剿。一及之于东冈。再及之于富水关。沿途斩获而外。究竟尚有若干。现由西坪窜越豫境。自应不分畛域。踰境穷追。蓝斯明兵力未厚。现在张总愚大股。盘踞淅川。尤虞其与蓝逆一股句合为患。复扰陕境。多隆阿所奏。饬令蓝斯明严扼武关。兼顾潼商一带。仍恐不敷堵剿。著即懔遵前旨。酌量分拨兵勇。俾得越境追剿。与豫省之军前后夹击。张曜所部。现已前往淅川防剿。张之万并派令葛承霖、蒋希夷、所带湘楚各营。前往协助。前奏已将西坪窜来之匪击退。著即严饬该总兵亲督各军。与秦军联络。实力扼截。张曜接仗一切情形。张之万切须随时查察。如果防剿不力。徒为纸上空谈。致令蓝张二逆。乘闲窜合。仍复蔓延。必惟张曜是问。即张之万亦不能当兹重咎。前因蓝逆窜至商境。与豫鄂均属毗连。曾经谕令官文、严树林、即饬郧防之军。相机越剿。此时贼踪所向。如须鄂军相为策应。张之万即遵奉前旨。飞咨鄂省郧防兵勇。会合围剿。毋失事机。豫省此时东路稍纾。其亳州一带捻匪。有僧格林沁大军督剿。张之万即当权衡缓急。量移东路各军。以顾西圉。该抚应否亲赴西路。以资巡察。著即酌量情形办理。多隆阿督攻盩厔。谅不难于得手。务须迅速奏功。毋为一隅之地。致牵全局。雷正绾之军。已由灵台前进。并著迅饬陶茂林之军。速清汧陇。转战而前。与雷正绾会合甘境。以厚兵力。仍督令曹克忠埽除麟游一带余匪。进扎岐郿。毋稍稽滞。其李云麟所部。叠经寄谕。责令回军援剿商南之贼。该京堂计已接奉此旨。此时刘蓉曾否入陕。仍未奏来。何以如此濡迟。汉南群盗如毛。刘蓉之军。如未入陕。李云麟一军。亦断不能独力削平。商境肃清情形。究复如何。如或商潼贼势尚重。蓝斯明一军。势难独支。多隆阿仍遵前旨。飞咨李云麟回军。与蓝斯明并力合剿。并著该京堂星速返旆。毋得藉词避就。自蹈愆尤。刘蓉仍遵叠次谕旨。速整军威。由青石关进扎。以复汉疆。并将陕南一路军情。详细奏闻。毋再延宕。将此由六百里各谕令知之。　　

○又谕、多隆阿奏、回匪势穷乞抚。并请将甘省兵勇。统归雷正绾调遣。熙麟专办粮台各等语。陕省回匪。蓄谋倡乱。经多隆阿督军痛加剿洗。所有凶悍逆党。业已歼除殆尽。现惟汧阳陇州麟游。尚有零星匪徒。陶茂林由凤翔进兵。至汧阳交界地方。回众老弱妇女。顶香跪地。哭泣求抚。该回众既经畏威悔罪。自可宽其一线。予以自新。前经叠降谕旨。准予良回投诚。著多隆阿即遵奉前旨。妥为办理。并刊刻誊黄。遍行晓谕。总令其将戕官踞城首恶捆献。其余一切胁从。概行赦宥。则回众可期渐次解散。至甘肃固原州。为提督驻扎之所。踞城者多系叛兵。平凉回匪。陷城戕官。凶恶已甚。该大臣当饬雷正绾等。大申挞伐。以惩凶顽。俟匪势穷蹙后。再行分别招抚。以期一劳永逸。此外陕甘各路零匪。果有诚心悔祸。自拔来归者。即由该大臣设法安插。毋稍大意。雷正绾已抵甘省泾州地方。著即迅速前进。痛埽逆氛。所有该省兵勇。均著归雷天绾调遣。以一事权。甘肃省垣紧要。经理需人。熙麟俟道路稍通。即应前赴省城。现在省东一带回匪。已有雷正绾督军剿办。熙麟著俟雷正绾进抵平凉后。即酌度情形。驰赴兰州。整顿吏治。并办理河州狄道等处防剿事宜。其雷正绾军营粮台。即由熙麟督饬所属办理。设法接济。毋令缺乏。将此由六百里各谕令知之。　　

○实授阎敬铭山东巡抚。　　

○以已革阿勒楚喀副都统德楞额署伯都讷副都统。　　

○予江苏龙虎埭阵亡都司陈奇珍、把总陈胜明、祭葬世职加等。　　

○予江苏溧水阵亡知县张毓林祭葬世职。　　

