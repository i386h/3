<!-- { "loadSidebar": true } -->
同治三年。甲子。十一月。戊戌。朔。上诣绥履殿问慈安皇太后安。平安室问慈禧皇太后安。至丁卯皆如之。　　

○以神灵显应。加福建安溪县城隍神封号。曰护国。　　

○谕内阁、户部暨载容等存诚等奏、内仓失火。即时扑灭。请将该仓监督议处等语。内仓重地。理宜防范严密。此次稿库无端被焚。难保非因匪徒希冀偷窃。溷入所致。著前锋统领、护军统领、转饬长安门直班官兵。严拏务获究办。嗣后仍饬加意防守。傥再疏懈。必将该弁兵从严惩办。所有内仓监督员外郎瑞琛、升泰、均著交部议处。　　

○谕议政王军机大臣等、恭亲王等奏、工程待饷孔殷。请严饬各省依限解清一摺。定陵暨顺水峪工程。应于明春工竣。一切物料。均须赶紧筹办。万难再缓。各省欠解之款。为数尚钜。文宗显皇帝梓宫。尚未奉安。凡在臣工。宜如何激发天良。于筹解万分棘手之中。先其所急。若再任催罔应。必至贻误要工。清夜扪心。其能当此重咎耶。著骆秉章等懔遵叠次谕旨。迅将欠解工程银两。统限于本年十二月内全数解清。毋得仍前玩忽。致干咎戾。经此次严谕之后。如有敢故违定限。再行蒂欠者。即著恭亲王等按照户部奏定处分章程。将逾限之藩司监督等。移咨吏部严加议处。并将督催不力之督抚。一并交部参处。另片奏、委员解饷迟延。请严加惩处等语。各省管解饷银委员。往往在途逗遛。到京后又延不投批。实属不成事体。嗣后如有此等情弊。即由工程处移咨吏部参处。并咨明该省督抚。将该委员从严惩处。以昭炯戒。将此由五百里谕知骆秉章、张之万、刘蓉、并传谕毓清、师曾知之。　　

○以国子监祭酒衍秀为詹事府詹事。　　

○己亥。谕内阁、前因毛鸿宾等奏、率属捐廉助饷。并自陈不敢仰邀议叙。朝廷念其因广东军需紧要。共济时艰。首先报捐银两。以资倡率。尚属急公。加恩将毛鸿宾等交部从优议叙。前任学政王浵等所捐银两。分别移奖子弟。以示区别。兹据毛鸿宾、郭嵩焘奏称、该督抚所得优叙。请照学政司道等一体移奖子弟等语。该督抚俱系封疆大吏。禄入较丰。竟欲与学政司道等官。共希恩赏。所见甚为卑陋。毛鸿宾、郭嵩焘、前次所捐银两。均著即行发还。并撤销从优议叙。中外臣工。捐赀助饷。给予奖叙。自有一定权衡。乃该督抚辄以一己私事。意存计较。哓哓渎陈。殊属不知大体。毛鸿宾、郭嵩焘、均著交部议处。寻议、毛鸿宾、郭嵩焘、均照不应重私罪例降三级调用。无庸查级纪议抵。得旨、均著加恩改为革职留任。　　

○谕议政王军机大臣等、曾国藩、李鸿章奏、请遣撤扬防兵勇。节饷解甘等语。前因甘省饷需支绌。谕令李鸿章设法筹解。兹据曾国藩等奏称、江省各属。蹂躏过久。元气太伤。苏沪厘税。及苏皖盐务厘卡等款。仍须筹济江皖两省军食。惟扬防一军。可以裁撤。即可腾出江北之饷。半济皖军。半解甘省。所筹尚属可行。现在楚皖一带。贼势寖衰。谅不能肆意北窜。贻害邻疆。扬防一军。自可遣撤。以节经费。该处现存兵勇共若干名。著富明阿查明。将现有马队。裁汰疲弱。拣选精锐。派员管带。驰赴甘省都兴阿军营助剿。所有一切勇队。即著分起妥为遣撤。务须查照屡次裁勇章程。严加钤束。并分咨该勇原籍各地方官。量为安插。俾安生业。富明阿于遣撤兵勇后。著即驰赴江甯。接印任事。将整顿旗营抚绥劳来各事宜。次第举行。以重职守。江北之饷。计可腾出若干。著曾国藩、李鸿章、查明实在数目。以一半分解甘省。以济要需。以一半分济皖军前敌。如甘省待用万分紧迫。即将此有著之款。尽力筹拨。不必拘定一半之数。并著妥议章程。迅速具奏。里下河一带。现在无事。该处地方。本系该督抚等所辖。自应妥筹兼顾。以免疏失。将此由五百里各谕令知之。寻奏、来年每月计可腾出有著之款五万两。拟以三万两拨赴甘肃。以二万两留供皖军。俟皖军裁撤。即行并解甘肃。报闻。　　

○又谕、僧格林沁、国瑞奏、投降发逆。酌量遣留。并督军追剿发捻窜匪各情形一摺。投降人众。经僧格林沁督饬英翰等。分别留营遣散。业已就绪。办理甚妥。仍著饬令带兵各员。及沿途地方官。妥为弹压。毋任别滋事端。其西窜股匪。向光山一带奔逃。僧格林沁派令马德昭、陈国瑞等、跟踪追击。斩杀解散甚众。著僧格林沁、国瑞、乘此声威。严饬马德昭、陈国瑞等军。务将此股逆匪。悉数歼除。毋任远窜。张之万前已派令王文行等军。驰赴信阳罗山一带。会合张曜、春寿等、马步各队。夹剿窜匪。仍著严饬各军。分路兜击。互相策应。使贼无路可窜。即可一鼓歼捦。陈大＜?氵喜＞、张总愚等、均系著名首恶。现在窜匿何处。著僧格林沁、张之万、分饬各营。探明踪迹。设法购捦。毋令兔脱。其邱沅才一股。现窜随州之高城一带。势渐西趋。僧格林沁现已饬张曜督军紧蹑。并著官文迅饬西路防军。迎头截击。力扼窜路。楚豫边界。为贼匪往来熟径。官文、张之万、务当督率在事员弁。探明贼踪。并力夹击。以收聚歼之效。曾国藩昨已有旨令其毋庸赴楚。其所派刘连捷、李鹤章、刘铭传等军。已令其驰赴黄州德安等处剿贼。著官文酌量情形。分别调遣。以资得力。将此由六百里各谕令知之。　　

○又谕、毛鸿宾、郭嵩焘奏、击退各股逆匪。现筹防剿情形。并请调鲍超剿除闽粤发匪。及广东现办厘金情形各摺片。粤中败贼。窜扰福建漳州所属。康逆汪海洋复窜踞汀属之武平。游骑四出。侵入粤境。既经吴赞诚、方耀等、截剿获胜。而东路情形。仍属吃紧。毛鸿宾等现檄方耀带勇四千名。由嘉应绕赴闽境。会军兜击。并令翟国彦郑绍忠唐启荫任星元等、分防要隘。李福泰督兵策应。所筹尚合机宜。即著督饬派出各军。实力防剿。毋稍疏虞。鲍超已经赏假回籍葬亲。其所部之军。前已有旨令宋国永娄云庆分统其众。入闽援剿。归左宗棠调遣。宋国永等皆系勇敢善战之员。再得左宗棠发纵指示。必能会合闽军。痛埽贼氛。毛鸿宾等惟当严饬方耀迅速赴闽。合力夹击。将此股余孽。悉数歼除。毋留后患。所陈粤东厘金大概情形。览奏均悉。该督抚等总当认真筹办。务令商民相安。不至扰累。而又能杜绝中饱之弊。方足以收实效而免怨讟。将此由五百里各谕令知之。　　

○江苏巡抚李鸿章奏、请于无锡县惠泉山建立昭忠祠。汇祀阵亡员弁兵勇。允之。并饬地方官春秋致祭。　　

○以内阁学士桂清为盛京工部侍郎。　　

○以废弛营务。革河南军营侍卫富山、副都统善庆职。仍留营。　　

○以广东平远、镇平、两县城被匪窜陷。旋即收复。免知县吴炳绶、庞掌运罪。仍革职留营。予阵亡守备任士魁祭葬世职加等。　　

○豁免江苏上元、江甯、六合、江浦、句容、溧水、高淳、七县被扰地方同治四年五年六年额赋。　　

○庚子。谕内阁、前因乌噜木齐都统平瑞在迪化州全家殉难。当经谕令该旗。查明该故员是否另有子嗣在京。奏明请旨。兹据正黄旗满洲都统恭亲王等奏称、该故员京中别无子嗣。本族公议。原将该故员之胞侄桂明。继与平瑞承祧。经户部核与定例相符。准其承继。查明请旨等语。太医院学习医生护军桂明。既经继与平瑞为嗣。著俟百日孝满后。由该旗带领引见。　　

○谕议政王军机大臣等、都察院奏、江苏童生刘际昌呈控逆团焚掠毙命一摺。据称奤匪占地。南至铜邑。北至鱼台。共有十团。皆以唐守中为盟主。本年六月闲。该匪攻破刘寨。伤毙多人。刘际昌之父。亦被杀毙。控经府道漕督等衙门。七月内。官兵赴沛县剿办。仅将新团之人拏究。至唐团肆恶各情。竟不过问。并唐守中设立湖田总局。为其子唐锡龄捐纳县丞。在清浦候补各等语。奤匪纠众肆恶。句结新团。其势蔓及数县。亟应严密查办。以遏乱萌。前据吴棠奏称、奤匪占种沛地。业经派兵剿逐。并将新团各圩平毁。与刘际昌呈控情节。尚属相符。惟所称新团焚掠。均系唐守中主使。并匪势蔓及鱼台各情。未经吴棠切实声叙。著吴棠、李鸿章、按照所控各情。遴派妥员。严密查察。如该童生所控情节属实。应如何妥为办理之处。即著迅速酌办。该逆团盘踞鱼台县境。阎敬铭何以未经查奏。现在沛县新团。业经吴棠剿除。是否尚有余匪。唐守中是否潜踪东境。著阎敬铭设法迅速查拏。以除后患。唐守中之子唐锡龄。是否捐纳县丞在清浦候补。并著吴棠查明。迅行覆奏。原摺并刘际昌呈、均著钞给阅看。将此由四百里各谕令知之。　　

○又谕、御史张观钧奏、边城需饷孔亟。拟请移缓就急一摺。新疆自用兵以来。筹饷既艰。解运尤难。据该御史奏称、访闻山陕各处商贾之赀。均聚迪化州城。自城陷后。赀财一空。而伊犁喀什噶尔古城等处。皆有分设铺户。赀本存留。尚复不少。拟请饬陕甘山西各督抚。派员传集本籍各商户。令其寄信新疆各城。将现存商赀。兑充军饷。收银后分咨本籍督抚。照数发还等语。所筹系为移缓就急起见。山陕各处富商。在新疆贸易者。是否可以通那措兑。著都兴阿、沈桂芬、刘蓉、恩麟、按照摺内所筹办法。派员各就该地方商户。妥为商酌。如果可行。亦可省解运之烦。而济饷需之急。于边疆不无裨益。但须遴派素洽舆情之员。俾官商面为酌定。不得假手吏胥。致滋弊窦。以免商户疑惧推诿。原摺著钞给阅看。将此谕知都兴阿、沈桂芬、刘蓉、并传谕恩麟知之。　　

○又谕、都兴阿奏、亲赴前敌。仍拟合兵会剿。先通北路。穆图善奏、甯灵军务紧急。势难分兵出关各一摺。前因都兴阿等奏、穆图善所部太单。难以独攻一路。必须合兵先攻甯夏。谕令穆图善。俟甯夏克复后。再行整兵出关。现在都兴阿业已驰往宝丰。亲赴前敌。穆图善督率后队。陆续由草地进发。渡河而西。相机剿办。所筹均尚周妥。即著该署督等严檄诸军。认真埽荡。节节进偪。务将甯夏灵州。力图规复。迅殄逆氛。穆图善暂时既不能出关。惟当懔遵前旨。会合杜嘎尔等军。奋勉图功。恢复名城。疏通北路。俟甘肃军务办有眉目。兵力稍厚。即可移师出关。以资攻剿。将此由六百里各谕令知之。　　

○拨山西陕西帐房各七百架。解赴帮办甘肃军务穆图善军营备用。　　

