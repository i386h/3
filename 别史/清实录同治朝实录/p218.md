<!-- { "loadSidebar": true } -->
○谕议政王军机大臣等、都察院奏、山东绅士赵芳伊等、赴该衙门呈诉幅匪鸱张。逆首刘双印等立寨蓄发。推宋斌为伪王。万甲申等为伪将军。不但兰郯以西。费县以南。尽为贼巢。即已经克复之红山底阁旺山等圩。仍为贼窟。该匪西连教匪。南结捻逆。官为难剿而议抚。贼为缓兵而纳款。一误再误。逆焰益张。惟该匪素畏僧格林沁威名。若得分军驻沂。佐以本处兵团。庶可转危为安等语。东省幅教各匪。占踞民圩。蔓延甚广。该省本无得力将领。而地方官又不知兵。该绅士等呈诉。未破良圩。危在旦夕。深虑匪势日炽。良圩益蹙。剿办更形棘手。前因德楞额一军失利。降旨将该副都统革职。谕令僧格林沁派员接统其众。著即严饬派往之员。星速前进。务将德楞额所部。实力整顿。重振军威。该大臣现在深入皖境。似难撤回东省。俟张落刑一股。办理完竣。李续宜已到皖省。剿捻事宜。能交该抚专任。该大臣即可回剿东匪。傥必须会同攻剿。并著商度具奏。至东省军务。本归僧格林沁节制。著严饬该省带兵员弁。督同各处乡团。认真攻剿。如该匪分股围扑民圩。官军即随时策应。互相保卫。傥该员弁救援不力。以致良圩被贼攻陷。该大臣务当据实参奏。从重惩办。俾该省军务。日有起色。殄除逆匪而绥靖地方。将此由五百里谕令知之。　　

○又谕、据都察院奏、蒙尔金旗众户。遣丁达拉玛等呈诉加增钱粮等情。本日已降旨交瑞麟秉公查办矣。蒙尔金旗钱粮。自道光十一年查办后。不准加增。何以近复加增至六十千之多。并于咸丰十年。指称兵差。加派十万余吊。该旗常平仓。亦被盗卖。盗匪白淩阿系叠次交拏之犯。其外甥弥勒僧格正当传讯。追究白淩阿踪迹。何以该旗贝勒转给项带。令与塔布囊等借拏贼之名。杀害良民。任意抢掠。若如所控。是该旗王贝勒等欺淩所部。恣意鱼肉。该蒙古旗民。素称瘠苦。若复任其欺压刻剥。恐致激成众怒。于北路肘腋。甚有关系。瑞麟办事尚能认真。于此等要事。谅不敢稍存粉饰。著即迅速按照所控各情。逐一查办。现闻白淩阿尚在边外。藉蒙古各旗庇护。瑞麟即将弥勒僧格传到讯究。自可追出白淩阿踪迹。至呈称蒙尔金旗。是否即孟古勒津旗。著瑞麟一并查奏。原呈著钞给阅看。将此谕令知之。　　

○又谕、上年因玉明等奏、盗匪白淩阿率众三百人。由义州向东窜逸。当经谕令理藩院传知卓索图等蒙古各王旗。一体派兵堵剿。并约束属下。毋得窝藏容留。近闻白淩阿尚匿该蒙古地界。其甥弥勒僧格经蒙尔金旗贝勒赏给顶带。著理藩院传谕卓索图、哲里木、昭乌达、蒙古各王旗。迅速查明白淩阿现在何处。即行拏获。并将其甥弥勒僧格一并交至热河都统衙门审办。傥经此次谆谕。仍敢容隐藏匿。别经访闻捦获。必将容留之该旗王公等严惩。决不宽贷。懔之。将此谕令知之。　　

○又谕、前因直东交界。马贼充斥。叠经谕令该督等严拏摉捕。本日据文煜等奏、平毁马贼巢穴一摺。据所奏情形。似于骑马贼匪。亦颇有办法。不至再有疏虞。而本日复据稽察宝坻等四处副都统福钤奏称、九月三十日。有沧洲城守尉差弁呈递贺摺。行至天津县西小园庄地方。突有十数人。俱持器械。抢去包袱盘费。并致伤差弁等语。殊堪诧异。且近闻附近京畿一带。抢劫重案。仍不绝于道路。该督等屡奏缉获马贼多名。此次复奏称平毁巢穴。何以畿辅密迩之地。仍复如此抢掠肆行。可见纸上之谈。不足凭信。所有此次抢劫差官匪犯。著文煜等严饬该地方官。赶紧缉拏惩办。不准一名漏网。嗣后如再有此等抢劫情事。惟文煜等是问。将此由五百里各谕令知之。　　

○又谕、奕梁等奏、续派官兵防剿回匪一摺。前据恩麟奏、同心城回匪。窜至灵州。甯夏满营官兵。被贼冲散。有退驻横城堡情事。当经谕令该护督查明满营废弛情形。据实参奏。奕梁等身膺统兵重寄。平日所司何事。乃所部之兵。见贼即溃。其为因循粉饰。已可概见。此次续派之兵。既据该将军等奏称精练得力。即著饬令在事员弁。认真防剿。傥敢仍前退缩。贻误事机。必将奕梁等从重治罪。决不宽贷。至甯夏所属。自广武营迤北青铜峡至石觜山。黄河延袤数百里。处处可渡。该将军等务当督饬官兵。实力扼守。毋令该匪得以偷渡。是为至要。将此由五百里谕令知之。　　

○己亥。谕议政王军机大臣等、曾国藩等奏、水陆击退金柱关援贼。并金陵大营。渐臻稳固各摺片。此次逆目李秀城等、乘我军疾疫之时。纠众来犯。情形危险。该大臣调度合宜。曾国荃等水陆各军。均能裹创血战。转危为安。深堪嘉尚。第回思前此危迫之际。我君臣尤当同深儆惧。以迓天庥。甯国虽偶尔小挫。鲍超谋勇兼优。谅能支持。惟该逆已过清弋江西岸。梗塞该提督粮路。闻该郡遍地荒凉。军食转运甚艰。必得疏通粮路。方可无虞。所有新募之勇。一时尚难赶到。能否于徽浙各防。就近酌调兵勇。以厚兵力。即著曾国藩妥为筹画。金陵援贼。经曾国荃等杀贼数万。必可望其解围而遁。第该藩司兵力本不甚厚。恐日久逆党复生诡计。非鲍超之军由东坝驰往会剿。则成相持之势。故甯防甚关紧要。非独逆贼内犯南陵。掣动大局为可虑也。前调林文察一军归左宗棠节制。而令该大臣于蒋益澧所部酌量调拨。现在汤溪已否攻克。蒋益澧之军。能否分调数千名赴甯。著曾国藩筹商办理。另摺奏、官军叠破颍西捻圩。并攻毁胡麻三老巢一摺。剿办甚为得手。出力各员。著曾国藩查明具奏。候旨施恩。毛有铭剿办颍西捻圩。虽已倾其巢穴。惟因马融和等有由罗麻入皖之信。不得不调回原驻各处。致使捻圩未能廓清。殊为可惜。胡麻三等本系与粤逆句结。又与新息各捻。声息相通。若任其连而为一。必至乘虚肆窜。官文、严树森、现饬周凤山等攻剿信确等处捻圩。著即饬令严防。毋令句结为患。傥东窜陈项。则豫省应一体兜剿。并著郑元善、毛昶熙、派兵截击。颍州现有何员带兵驻扎。著曾国藩、唐训方查明。饬令会合毛有铭所留兵勇。将颍西未经肃清地方。迅速剿洗净尽。断不可任令窜入河南界内。将此由六百里各谕令知之。　　

○又谕、都兴阿奏、前调师船。陆续到江。防剿得力一摺。游击黄联开等雇募红单船三十六只。先后入江。下游福山等处。水阔船单。得此师船助剿。江防可期稳固。著都兴阿责成黄彬等督饬各路水师。严防各该港口。毋任该匪乘闲驶出。抢渡北岸。风闻近有发逆改装易服。在通州一带贸易。招募勇丁。潜谋内应。如果实有其事。关系甚重。著都兴阿、富明阿、吴棠、密饬该地方驻扎员弁。实力稽查。迅速拏办。并著曾国藩、李鸿章、严饬所属。明查暗访。俾奸宄无所施其伎俩。方为妥善。都兴阿所称南台归并北台。经李鸿章、吴棠等、屡次函商。迄未定议。而南台以为交卸在即。不无观望。厘捐更减成数。军民慌惑等语。自系实情。著李鸿章、吴棠、将南北粮台如何裁减归并之处。迅速筹商。定议具奏。毋得各存意见。致台局委员。互相推诿。贻误军行。富明阿另片奏、山东沂州所属之兰山郯城一带。贼圩甚多。恐句结宿蒙各捻为患。请饬会同兜剿等语。山东幅教各匪。昨已谕令僧格林沁、谭廷襄、派兵剿办。所有宿蒙捻匪。即著吴棠速饬黄开榜就近剿洗。毋令与东省股匪句结为患。是为至要。将此由五百里各谕令知之。　　

○以镶红旗满洲副都统托云署镶蓝旗汉军副都统。　　

○以安徽克复太平等城出力。赏总兵官武明良、副将淩有和、刘湘南、谢光晋、晏澧周、萧致详、米文光、彭万全、朱云章、参将赵清和、黄东南、曾良佐、崔文田、何玉贵、武交清、罗朝云、倪桂、杨西平、曹仁美、成东昂、巴图鲁名号。知州易良虎、游击黄崇孝等花翎。守备陈联芳等蓝翎。余加衔升叙有差。　　

○以安徽克复青阳等城出力。赏副将邓训诰。陈天贵、杨谦万、参将陈世贵、刘新、李富、萧兴春、万守根、王思耀、都司唐得盛、骁骑校巴布善、巴图鲁名号。游击洪彪等花翎。骁骑校富丰阿等蓝翎。余升叙开复有差。　　

○赠江南金柱关阵亡副将郭明鳌提督衔。暨都司洪得胜、千总王明元、均予祭葬世职加等。　　

○予江苏金坛等县殉难文生于邦尚等绅民妇女一百十一名口分别旌恤如例。

　　


大清穆宗继天开运受中居正保大定功圣智诚孝信敏恭宽毅皇帝实录卷之四十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。十月。庚子。谕议政王军机大臣等、本日有旨。将阎敬铭赏给二品顶带。署理山东巡抚。山东省为畿南屏蔽。现当捻幅棍教各匪纷乘。地方极关紧要。军务吏治。整顿需人。阎敬铭前任鄂省监司。办理诸务。均能认真妥协。今朝廷破格用才。不得已而夺情起用者。系为地方紧要。亟须择人而理。该署抚膺特达之知。当兹时事多艰。自必能矢金革毋避之义。移孝作忠。感激驰驱。以图报效。阎敬铭接奉此旨。著即由寄居临晋地方。即行驰赴新任。毋庸拘守百日孝满之期。并著将起程日期迅速驰奏。以慰廑系。将此由五百里谕令知之。　　

