<!-- { "loadSidebar": true } -->
○谕军机大臣等、前因曾璧光奏、黔省兵饷不敷。请饬筹拨实款。当令户部议奏。兹据奏称、拟自本年三月为始。将四川原协黔饷五万两。改为月协银二万两。湖南原协黔饷二万两。改为月协银一万两。仍于福建税厘项下。每月拨银二万两。东海关六成洋税项下。每月拨银一万两。九江关常税项下。每月拨银一万两。其广东省每月应协银一万两。江苏省每月酌拨银一二万两。或数千两。仍令照常拨解等语。黔省军务。正关紧要。饷需亟宜接济。即著马新贻、英桂、瑞麟、吴棠、李瀚章、丁日昌、刘坤一、刘昆、卞宝第、丁宝桢、李福泰、按照该部奏定数目。严饬各该司道如期批解。不准稍涉延宕。至四川湖南旧欠协黔饷银。并著吴棠刘昆陆续筹解。毋误要需。将此由五百里各谕令知之。　　

○又谕、库克吉泰奏、前在西安办理军务。欠借驻陕军需局银两。请仍饬山西于河东道应解陕饷项下。划拨归款一摺。库克吉泰前在西安将军任内。办理军务。统带各营员弁兵勇。一律裁撤。所有动用各款。经该都统分别造册。埽数咨部核销。其不敷银二万一千三百两零。除该都统自将历年应支项下随时垫发。共用银六千三百两零。业经全数报捐外。尚有欠借驻陕军需局及各捐局银一万五千两。系暂为那用之款。亟应如数归结。浙江本有抵拨晋省应解该都统饷银一万两。不日可以解陕。著刘典、袁保恒、于此项饷银解到。即行归还各局。至欠借项下。尚短银五千两。既据该都统奏称无款可筹。亦是实情。著李宗羲督饬河东道查照从前应解该都统月饷。于现协西征粮台项下。划拨银五千两。由驻陕军需局。自行拨抵。以清款目。原摺著钞给刘典、袁保恒阅看。将此由五百里谕知库克吉泰、李宗羲、刘典、并传谕袁保恒知之。　　

○又谕、前因奎昌奏、历陈塔城分界实在窒碍情形。当交总理各国事务衙门议奏。兹据奏称、该大臣所陈六难两弊。虽非全属虚词。而塔城所属地方。岂可任其沦陷。请饬该大臣恪遵前旨。先行派员前往查勘。并酌拟办理等语。前派奎昌将塔城分界事宜妥为会办。嗣因俄人在哈巴尔阿苏私立鄂博。复经谕令按照图册。详细查勘有无侵占。若如该大臣此次所奏各情。未免因难退缩。异时塔城收复。而所属地方。早被俄人潜行占踞。其患何可胜言。即著奎昌迅派明白晓事之员。先行前往。查明该国所立牌博。是否与同治三年明谊所定红线相符。如其中有被侵占之处。并著绘图贴说。迅速奏闻。酌核办理。不准再涉推延。贻误大局。原摺著钞给阅看。将此由五百里谕令知之。　　

○又谕、总理各国事务衙门奏、法国使臣。藉兵要挟。渐不可长。请饬各省遇有外国案件。持平速结。并请饬地方官于传教事件先事防维。列入考成。及请饬江苏福建迅办英国未结各案各摺片。上年法国使臣罗淑亚因四川等省教案未结。自行出京。携带兵船。赴安徽江西等省。不过数月。各案俱结。该使臣现在回京。颇鸣得意。是其轻视中国官吏。已可概见。传教各案。牵涉民人。即系地方官分内应办之事。乃积习相沿。因循推诿。日久不结。致令该国使臣藉兵要挟。此风何可渐长。傥各国闻而效尤。后患伊于何底。且恐奸民乘机簸弄。更形掣肘。而中国官吏办事泄沓之风。亦足贻诮外洋。著各该将军督抚通商大臣等严饬所属。遇有中外交涉事件。即认真查办。持平迅结。毋得仍前延宕。致外人得以藉口。况现在英国使臣威妥玛钞录上海新闻纸。以罗淑亚催办各省积案有效为词。则该国未结各案。岂可听其迁延。著文煜、英桂、卞宝第、马新贻、丁日昌、将台湾贩运樟脑等案克日办结。毋贻该国使臣口实。嗣后各该省遇有交涉案件。并著各该将军督抚饬属勒限完结。以弭后患。至传教一事。流弊固多。而地方有司。如能先事图维。经权互用。未尝不可杜其干预。著各该将军督抚大臣等密饬地方官。遵照前次总理衙门通行成案。悉心体察。豫为经理。傥能办理妥协。即准其与催科抚字一例考成。以冀挽回积习。用弭衅端。原摺片单共四件。均著钞给阅看。将此由六百里各谕令知之。　　

○以捐垫军饷。予前任西安将军热河都统库克吉泰优叙。　　

○丁巳。谕军机大臣等、文煜等奏、筹办运济京仓米石。请援照成案办理一摺。本年闽省筹款购米。运赴京仓。据文煜等奏称、一面派员仍赴上海台湾等处。一面招商采购。共办粳米籼米十万石。运津交收。请在闽海关四成洋税项下。拨银采办。并请援案免厘。及派员赴津会收等语。所办均与成案相符。此次该省赴上海采办之米石。即著丁日昌转饬苏松太道遵照同治七年成案。给照免徵厘税。查验放行。其采办银两。著准于闽海关四成洋税项下。动拨银十五万两。以供采办。至运通剥价等项。即由文煜等筹交道员吴大廷转解。该省米船。不日即可抵津。著曾国藩、英元、毕道远、崇厚、劄饬天津道先期豫备。一俟船只进口。即会同闽省委员随验随运。不准稍涉延误。将此各谕令知之。　　

○又谕、福济等奏、请复乌科二城岁饷定额一摺。据称乌科二城官兵台站经费。岁需八万五千两。向由晋省拨银二十万两。陆续转运。自咸丰五年改为分年拨银六万六千余两。日久相沿。未能复旧。边野苦寒。兵丁口粮匮乏。恳复岁饷定额等语。频年乌科二城。军书络绎。官兵困苦情形。朝廷实深轸念。著李宗羲督饬藩司将庚午年乌科经费八万五千两。赶紧如数筹解。其同治二年后递欠之饷。并著该抚酌量补拨。以资接济。将此由五百里谕令知之。　　

○以奉天连云岛捕盗出力。予防御乌勒熙春等升叙有差。　　

○予湖南宝庆殉难绅民岳耀南等暨妇女七百九十名口分别旌恤如例。　　

○戊午。谕军机大臣等、定安奏、嵩武军剿贼叠胜。金顺奏、官军攻拔王家疃附巢贼垒。暨剿办北路窜逆情形各一摺。王家疃庄踞逆。恃有外援。叠于正月十一十七等日。纠党窜扑。均经金顺张曜督队击退。其马步援贼。亦经官军奋力截剿。被创败逃。办理甚为奋勉。即著金顺会同张曜督率各军。乘此声威。步步进偪。攻拔坚巢。至金顺所奏上年十二月闲攻克附巢四垒情形。业据定安奏到。大略相同。官军奋勉争先。深堪嘉尚。第军士阵亡至一百二十余名。受伤至六百余名。实深廑念。金顺等务当于勇往之中。寓慎重之意。庶精锐不至渐耗。沙金托海以西。贼踪出没无常。各营军火粮饷。时形梗阻。定安已饬保英马队驰赴舍太一带驻扎。并由宋庆派拨五营。令刘廷督带。由哈拉寨启队。即著定安饬令刘景芳一军即日西进。会同各军。将北路窜匪悉数芟锄。疏通粮路。并督饬马升等沿河各队。严加防范。毋稍疏虞。金顺另片奏、河南候补道汪景度历著战功。请交部存记等语。汪景度著交军机处存记。将此由五百里各谕令知之。　　

○予甘肃甯夏阵亡提督杨春祥祭葬世职加等。谥果壮。于死事地方暨原籍建立专祠。　　

○己未。遣官祭贤良祠。　　

○谕军机大臣等、苏廷魁奏、请拨庚午年另案工需银两一摺。运河另案工程。自试行河运后。每年拨银五万两。嗣因办理军务拨不足数。半由道厅垫办。本年江北所运米石加增。该处应行修补之工。较前尤多。亟应如数筹拨。著丁宝桢按照历年请拨之数。饬令藩司迅速如数拨发。以济要需。并将同治五年欠拨银六千一百余两。六年欠拨银二万余两。七年欠拨银三万二千八百余两。八年欠拨银二万二千七百余两。陆续拨发。归还垫款。不得再有蒂欠。将此谕令知之。　　

○以太仆寺卿刘有铭为太常寺卿。　　

○派兵部尚书郑敦谨、仓场侍郎英元、前往天津验收海运粮粮。户部左侍郎魁龄前往通州会同仓场侍郎毕道远办理验收事宜。　　

○庚申。谕内阁、前据左宗棠奏、广东陆路提督刘松山进剿甘肃马五寨回匪。中炮阵亡。当经降旨将该提督优恤予谥。入祀京师昭忠祠。并于陕西等省立功地方建立专祠。其战绩宣付史馆立传。兹据曾国藩奏称该提督宣力最久。忠勇迈伦。并胪陈咸丰九年以后。未经具奏各事迹。览奏尤深惋惜。所有该提督战绩。著再行宣付史馆。仍于本籍建立专祠。以示表彰忠烈至意。　　

○辛酉。谕军机大臣等、金顺奏、回众被嗾变乱。纠合陕回滋扰。请饬豫军来甯会剿。并请饬山西筹拨饷银军火。及击剿距援各回获胜。河狄逆回北窜。请饬拨黄金山所部粮饷各摺片。甯郡昌贵各堡降回马万选等为马化漋诱使复叛。窥伺城防。并图扰绝粮路。经金顺督率常福等军抄击。该逆遁回新渠。现在甯郡防兵无多。陕甘各回。麕集甯灵。宋庆一军。素称得力。自应移缓就急。以资应援。著定安、李宗羲、咨令该提督亲率十数营。兼程赴甯会剿。其古城皇甫川一带。仍著留营驻守。后套一路。亦关紧要。并著定安迅饬乌尔图那逊督率所部马队。会同嵩武军防营。于磴口至石觜山一带往来梭巡。以杜逆踪旁窜。王疃回众。虽屡经金顺张曜督军击退。而黄河西岸各股贼匪。均欲分路援救。河狄贼目。又率众北来。已距金积堡不远。米拉沟逆回。亦至中卫之西芦塘地方。是甯灵各军。内外均受牵掣。非将甘回截击。甯境不得肃清。著左宗棠斟酌情形。迅拨劲军。将河狄出窜之贼相机剿洗。毋任挟众北来。致甯防益形棘手。其平罗县城。即著金顺檄令王玉山赶紧前赴。实力防守。王家疃庄。现经官兵围扎。该署将军当会同张曜稳慎进攻。计取坚巢。毋徒耗伤精锐。甯军粮饷两缺。定安即饬归绥道无论何款先行筹粮六千石。觅雇驼只。交宋庆护带前往。仍一面催令该提督整队西行。毋稍延缓。金顺所派副将邓得胜等在晋催提粮饷。即著李宗羲迅筹银十万两。并火药二万斤。及火绳铅丸等件。交该委员等星解回营。以资应用。黄金山所部。现在留防中卫。待饷甚殷。著袁保恒查明该军应领饷项。赶紧如数拨交委员陈祥胜承领。派员解甯转给。不可稍涉推延。致有哗溃之患。将此由六百里谕知左宗棠、定安、金顺、李宗羲、并传谕袁保恒知之。　　

○又谕、金顺奏、请饬江苏迅拨炮位等语。甘肃甯夏回寨。经金顺督兵进攻。数月未克。亟需锐利火器。江苏从前铸造开花炮。最称得力。著丁日昌迅拨子重七八十磅大开炮五尊。子重三四十磅小开炮五尊。配齐开花子三楞药。及一切器用。并多配子药。派员由海道运至天津。交金顺所派之员领解赴营。即由该抚选派善于开放之弁兵十余名。随同前往。俾资攻剿。毋稍迟误。其运费及弁兵口粮。并准该抚作正开销。将此由六百里谕令知之。　　

