<!-- { "loadSidebar": true } -->
○又谕、志和、库克吉泰奏、请将查办案件及捕匪出力各员开单奖励等语。此次八枝箭滋事箭丁。经志和等派员前往查办。次第将案中要犯捕获。其余箭丁均已安抚。办理尚为妥速。在事出力各员。自应量予奖励。所有单开之郎中伊勒通阿、著赏给三品顶带。并赏换花翎。刑部候补主事孙恩庆、著俟补缺后以本部员外郎尽先升用。并赏加四品衔。员外郎吴潮、著赏给三品顶带。郎中鄂云布、著赏给随带加三级。佐领全吉、著赏加协领衔。巡检余道生、军功章钊、均著赏加五品衔。向来查办案件。从无保奏人员。此次因拏获要犯。姑允所请。嗣后随带司员审办寻常案件。不得援以为例。　　

○追予湖北各属阵亡殉难监生吴必均等绅民妇女一千三百二十六名口分别旌恤如例。　　

○旌表守正捐躯湖南安化县民妇梁谭氏。　　

○乙亥。祭先农之神。遣睿亲王德长行礼。　　

○丙子。追予江苏各属阵亡殉难候选州同陆斌等绅民妇女一千七百二员名口分别旌恤如例。　　

○追予安徽全椒等处阵亡殉难从九品衔程元发等绅民妇女一千六百十八员名口分别旌恤如例。　　

○丁丑。孝贤纯皇后忌辰。遣官祭裕陵。　　

○谕军机大臣等、福济等奏、赴乌厄鲁特人众。俟查明办理等语。前据奎昌等奏、此项人众五百余人。自行东徙。何以距二十余日之久。尚无到乌音耗。究竟逗遛何处。其余一千余人是否亦向东徙。著奎昌、文硕、确切查明该人众下落。咨会福济等办理。其未徙人众仍应妥筹安插。并著福济、荣全、于该人众到乌时。仍照前奏分安章程。分散约束。毋任流离失所致生事端。将此由五百里各谕令知之。　　

○追予江苏各属阵亡殉难候选知县余恩宣等绅民妇女一千七百九十一员名口分别旌恤如例。　　

○戊寅。谕军机大臣等、定安奏、毅军暂缓西移。暨截剿雪背沟余匪获胜。李宗羲奏、毅军暂缓北进。金顺奏、王家疃回众乞抚。湘卓两营军粮难筹接济各摺片。前因甯夏军情紧急。谕令定安等饬令宋庆赴甯会剿。原系移缓就急之计兹据定安、李宗羲奏、雪背沟等处。时有贼股纷窜。宋庆一军。亟须分投堵剿。甯郡道路较前疏通。刘廷等军可敷剿办。现在榆北吃紧。毅军势难骤离等语。所奏自系实在情形。是宋庆一军。目下未便移动。即著定安、李宗羲、知会该提督。仍在神木一带。督饬所部截击窜匪。以资得力。定安、金顺、即督令刘廷。会合刘景芳、乌尔图那逊等军。沿边进剿。迅埽逆氛。毋稍松劲。王家疃贼匪。现在畏剿乞抚。金顺复勒定限期。令其清缴马械粮石。并将悍酋等缚献。始准就抚。若能恪遵约束。即著金顺设法羁縻。腾出兵力。肃清北路。惟仍须认真防范。毋为该逆所绐。后路窜匪。业经官军叠次击败。金顺现檄常福带队前往磴口等处摉剿。并令汪德才扎平罗。曹正兴等扎洪广。又商令张曜拨营扼扎黄渠桥等处。布置尚为周妥。仍著该副都统会同张曜。随时相机筹办。金顺前曾拨借刘松山、金运昌、雷正绾等军粮石。尚能不分畛域。此时甯郡既难采办。转运又难畅行。自顾维艰。实无余力接济湘卓两营军食。据奏各情。尚非推诿。所有湘卓两军粮食。著左宗棠赶紧设法。另筹接济。毋令缺乏。雪背沟逃窜余匪。经毅军截击获胜。尚为出力。其波罗等处股匪。著定安仍饬蒋东才尽力探剿。免致蔓延。孤山镇羌等处。密迩河干。李宗羲当饬河防将弁认真堵剿。毋任窜越。进攻金积堡诸军。闻有退驻吴忠堡之说。左宗棠月余未有奏报。殊深廑系。现在前敌军情若何。贼势若何。著该大臣据实详细具奏。将此由六百里各谕令知之。　　

○又谕、金顺奏、现在转运军食。亟需驼只。毗连后套之喀尔喀。为产驼之区。请饬筹备驼只。以资转运等语。著理藩院饬令毗连后套之喀尔喀各盟。筹备驼三千只。配带鞍绳。派员就近送赴达拉忒旗金顺粮局。以资转运。所有应给脚价。即由金顺照章按数发给。将此谕令知之。　　

○以准噶尔旗地方截剿回匪获胜。赏总兵官胡保林提督衔。游击刘知俭以参将用。并加副将衔。都司黄义之巴图鲁名号。　　

○旌表守正捐躯湖南长沙县民妇谢彭氏。　　

○己卯。署陕西巡抚刘典奏、陕省军饷。仍用实银匀发。不敷之数注册。候饷补给。一律停止搭票。以昭核实下部知之。　　

○辛巳。上奉慈安皇太后慈禧皇太后幸漱芳斋。侍午膳。　　

○谕内阁、刘典奏、已革陕西盩厔县知县何梅楫。前经奏参革职。现复查明该革员前在山东蒲台县典史任内。曾经山东巡抚因案奏参革职。该革员造赍履历。竟未声叙。且查加捐与革职年分。先后互异请饬蒋志章提案严讯。并饬部查明该革员如何捐复加捐等语。该革员经刘典以贪污各节奏参革职严讯。即著蒋志章督司严行审讯。按律惩办。其从前如何捐复加捐。难保无隐匿过名情弊。并著该部查明咨覆陕西。以凭核办。寻邵亨豫奏、接准吏部来咨。何梅楫因案革职加倍捐复属实。该革员在盩厔县任内。于丁役抽厘舞弊。既以风闻。不能查出。实属昏庸。业经革职。应请永不叙用。从之。　　

○谕军机大臣等、左宗棠奏、湘皖两军叠胜。现筹布置情形。并贼踞峡口。请将失事各员惩处。及查明定边安定前次失陷情形各摺片。金积堡踞逆。经刘锦棠等军击败后。乘闲抄掠河西运道。复经金运昌会同湘军夹击杀贼甚多。二月初二日以后。刘锦棠等在马家滩板桥等处。追剿马步各贼叠获胜仗。该逆欲引马连渠水以困官军。刘锦棠等分道并进。贼向金积东门败走。各军平卡而还。现在刘锦棠等以吴忠堡至下桥一带为形势所必争。移兵屯扎。以为扼要地步。著左宗棠即饬刘锦棠等。将金积外援力图遏截以期拔取坚巢。峡口地方紧要。雷正绾筑垒既迟。又不派队填扎。以致为贼所踞。实属咎无可辞。雷正绾著革职留任。周兰亭、张福齐、率军先退。亦难辞咎。均著撤销勇号。拔去花翎。并革职暂留军营差遣。该处为秦汉两渠上游。必须赶紧夺回。方能制贼。雷正绾现扎何家堡。周兰亭现扎四百户。尚属进兵要路。左宗棠务饬该提督等整理营伍。设法进攻。毋任该逆久踞。如该两军再有迁延贻误。并著严参惩办。至前次定边安定为贼袭踞。暨据查明金运昌、暨＜??闲＞敬临、张福齐等军前进各节。尚属有因。即著暂行无庸置议。傥再有贻误重情。即著从严参办。嗣后各军进止。务当严饬带队官恪遵将令。毋得贪功锐进。致误事机。曾传理在营是否得力。并著随时查看。毋稍迁就。该大臣现拟由靖远造船配炮。乘河流盛涨。驶攻峡口。所筹甚是。著即分檄各路将士次第规取。制贼死命。陕甘毗连处所。时有回踪。游勇亦复滋扰。刘典仍当懔遵叠次谕旨。严饬在防各营。会同甘军相机堵击。不可稍涉大意。将此由六百里各谕令知之。　　

○又谕、前因袁保恒奏、老湘卓胜两军。多有缺额。当经谕令左宗棠查核归并。兹据左宗棠奏称、老湘营因叠次增募。溢额颇多。除分拨各营外。尚有余勇待补缺额。袁保恒所称饥疲之余。现存不过十之五六。不知何指。至该学士原奏。以归并节省之饷。作续调兵勇之用。欲调何军。未与咨商。现据英翰咨录袁保恒召募原文。并据潼商道禀称。有豫军锐营入关。后起亦将续至。是否即系袁保恒所调皖豫旧部。尚未可知。此时陕境已无回氛。新军无可位置。拟即调赴平凉安插。其已募未到各军。即请截止各等语。兵事与饷事相为表里。袁保恒此次召募各军。何以不与左宗棠等往复筹商。辄行咨商。实属冒昧。所有到陕新军。即著左宗棠调往平凉。编立成营。或分补各营缺额。藉资调遣。其已募未到之淮皖各军。并著张之万、英翰、一体截留就地撤遣。如已行至豫境。即著李鹤年派员截止。咨明该省督抚妥筹遣散。左宗棠又称袁保恒前奏一出。设江皖督抚。将应解甘军之饷。藉口迟延。湘军或因粮尽饥溃。则大局可虑等语。甘军本有拨定之款。江皖督抚。断不敢因袁保恒此奏。藉口迁延。即李鸿章赴陕等军。亦即以筹定入黔之饷。利济师行。左宗棠正无庸鳃鳃过虑也。至金运昌、雷正绾、周兰亭各军既有缺额。即著左宗棠认真查核归并。以节饷需。陕省应否添军募勇之处。著李鸿章到陕后。酌量情形。奏明办理。袁保恒不得再行轻率从事。将此由六百里谕知左宗棠、李鸿章、张之万、英翰、李鹤年、并传谕袁保恒知之。　　

○以甘肃预望城等处截剿回匪获胜。予提督周绍濂优叙。赏总兵官李良穆图巴鲁名号。余升叙开复有差。　　

○以陕西清涧等处歼除土匪。赏参将陈国珍二品封典。总兵官田玉广巴图鲁名号。守备王承陛花翎余加衔升叙有差。　　

○予甘肃金积堡阵亡提督周和美等十五员祭葬世职。　　

○予甘肃峡口阵亡总兵官韦占雄祭葬世职加等。　　

○予甘肃隆德阵亡知县蒋于祭葬世职加等。　　
大清穆宗继天开运受中居正保大定功圣智诚孝信敏恭宽毅皇帝实录卷之二百七十九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治九年。庚午。三月。壬午。谕军机大臣等、恩麟、德泰奏、藏饷久缺。请饬筹拨一摺。据称四川每年额解西藏饷银六万余两。自上年以来。仅据该省解到银一万五千两。又吴棠派粮员縻鸿铨等带解银一万两。尚未抵藏。即以此项并计。一年之中。亦仅收川省拨解银二万五千两。其历年欠解之三十三万余两。分毫未解。现在饷项支绌。请饬迅速筹拨等语。著吴棠无论何款。先行筹拨银十余万两。解交恩麟等收纳应用。以济急需。其历年积欠之饷。并著源源筹解。不得再有蒂欠。将此由四百里各谕令知之。　　

