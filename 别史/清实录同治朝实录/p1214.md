<!-- { "loadSidebar": true } -->
○又谕、总理各国事务衙门奏、川省殴毙司铎教士。现筹办理情形一摺。据称接准魁玉等函称。法国主教范若瑟。遣教士张紫兰潜赴黔江县私买民房。建堂传教。致该县民人将司铎余克林、教士戴明卿殴毙。与法国使臣照会所述不符。请饬魁玉等迅速查办等语。四川黔江县民人。既有殴毙司铎教士之案自应查讯明确。及早持平办结。方足以服该主教之心。免致另生枝节。若日久耽延。转使该主教有所藉口。且恐民心煽动。将来民教滋事之案愈多。办理更形棘手。著魁玉、吴棠、将此案详细实情。先行具奏。一面严饬该地方官将案内下手正凶及帮殴从犯严缉务获。讯明起衅根由。分别按律惩办。并将现在办理情形。随时咨明总理各国事务衙门。以凭核办。不得稍涉迟延。将此由六百里各谕令知之。　　

○戊寅。赏八旗暨步军营绿营兵丁一月口粮。　　

○己卯。谕内阁、常顺等奏、更定蒙古差使章程。并请将藉词抗玩之盟长等分别惩处一摺。乌里雅苏台属四部落连年被灾较重。差使难支。经该署将军等以科布多属杜尔伯特所管各部尚称繁庶。议将科属屯田兵役及向道差使并北八台台站。令杜尔伯特接充办理。该盟长仅认充北八台之差。其余坚不承允。复经该署将军等以屯田差使。现系喀尔喀兵二百名服役耕种。该部落苦累情形。不能支持。拟将喀尔喀屯田兵丁撤回一半。归杜尔伯特接充。乃该盟长不但于此项差使任意抗违。并将认充北八台之差又复牵混诿卸。实属不顾大局。杜尔伯特左翼署盟长贝子沙克都尔扎布右翼盟长棍布扎布。著交该衙门照例严加议处。科城行营理藩院司员主事职衔托莫尔欢从中播弄。以致两次率行咨覆。任令该盟长等抗玩。难保无受贿情事。著即行革职。交托伦布、保英、严行查办。至常顺等所拟令杜尔伯特更充屯田一半兵役之处。即著托伦布等饬令遵照办理。以昭平允而恤灾区。寻理藩院议、沙克都尔扎布、棍布扎布、均应降四级调用。系蒙古照例各折罚扎萨克俸七年。不准抵销。从之。　　

○谕军机大臣等、常顺等奏、围偪哈密贼匪。业经西窜。现筹防剿一摺。据称景廉派拨沙克都林扎布等已经带队由巴里坤赴哈。贼匪现向吐鲁番一带逃窜等语刻下贼踪虽已西窜。而哈密城防未可稍松该处现在布置情形若何。著文麟就现有兵力。将防守事宜悉心筹画。景廉亦当懔遵前旨妥筹兼顾。均勿稍涉大意。其窜赴吐鲁番贼股。并著景廉派兵剿击。就地歼除。毋任分窜。常顺等以关内外与喀尔喀处处毗连。现仍派达密兰所部马队驻扎玛呢达尔旗界。以护蒙古游牧。即著饬令该员加意防护。毋令贼踪窜越。仍著常顺等勤加侦探。如哈密军情紧急。即饬达密兰带队驰援。不得稍分畛域。并著饬依楞额马队防护巴里坤台路。毋稍疏虞。明春此时已否赴哈。著懔遵叠次谕旨。迅速带兵驰往。与文麟会商防剿。毋稍迟延。将此由六百里各谕令知之。　　

○又谕、常顺等奏、请饬催积欠银两一摺。据称山西奉拨乌科两城官兵台站应支额饷。每年需银八万五千两。除同治九年如数清解外。以后均有蒂欠。统计欠解十年十一年岁饷三万八千余两。本年分毫未解。现在兵丁情形困苦。待饷孔殷。请饬迅速拨解等语。著鲍源深饬令该藩司。即将欠解同治十年十一年额饷三万八千余两。及本年岁饷八万五千两。新设苏木台站弁兵盐菜银二千两。赶紧照数解交常顺等军营。俾供支放。其同治二年以后山西尾欠之饷。据称均未解清著一并分款补解。毋得再事迁延。将此由四百里谕令知之。　　

○庚辰。谕内阁、吴棠奏、特参未能胜任各员等语。四川盐源县知县裘嗣锦年老多病。难膺民社。著以原品休致。梁山县知县沙藻生。人尚谨饬。难胜繁剧。著撤任俟有相当缺出。另行补用。　　

○以四川官军防剿云南逆回暨历次剿匪出力。赏总兵官刘宝国黄马褂。提督李有恒一品封典。参将向忠同知彭禄等花翎。守备龚开明等蓝翎。余加衔升叙有差。　　

○追予四川乐山等处阵亡殉难绅民罗廷俊等暨妇女六十五名口分别旌恤如例。　　

○辛巳。以履勘普祥峪菩陀峪万年吉地出力。予主事张元益等加衔升叙有差。　　

○补铸贵州都匀府知府、青溪县知县、贵定绥阳二县儒学、大定协副将、都司、各印信关防条记。从巡抚曾璧光请也。　　

○壬午。山东巡抚丁宝桢乞假修墓。以漕运总督文彬署山东巡抚。江苏布政使恩锡署漕运总督。　　

○甲申。上奉慈安端裕康庆皇太后慈禧端佑康颐皇太后幸漱芳斋。侍午膳。　　

○谕军机大臣等、景廉奏、请停止运粮以纾台力。文麟奏、固守哈密。击贼获胜。托伦布等奏、贼犯科属。拨队迎剿各一摺。哈密被匪围攻日久。经文麟督率兵勇实力攻剿。力保危城。洵堪嘉尚。此股贼匪。经官军截剿获胜后。曾否他窜前据常顺等奏探得哈密贼踪有西窜吐鲁番之信。是否分股西扰。抑系探报不确。即著文麟、明春、据实奏闻。文麟等务当激励兵勇严密探防。遇贼即击。毋稍疏懈。明春究于何日驰抵哈密。该处地方紧要。兵力甚单。左宗棠究派何队驰援。肃州踞贼。经官军围剿穷蹙万一以出关为走险之路。则巴哈两城适当其冲。受害不可胜言。著左宗棠督饬各军迅图攻拔。务将贼匪就地歼除。毋任逃窜出关。致贻大患。应如何派兵截剿堵贼出关之处。著该大臣妥为筹画。不得稍涉疏虞。一面饬令派援哈密之军星夜趱行前往。以厚兵力。金顺何日拔队。何以日久未据奏报起程。仍著懔遵叠谕。带队迅速西进。科布多属。突有贼匪窜扰军台。将景廉军营押解军装饷银十八驮全行掠去。托伦布等现派官兵驰往探剿。即著饬令该官兵确切侦探。认真防剿并著常顺、多布沁、扎木楚、文奎、一体严防以顾台路。景廉以古城一带采粮尚易。请将口北归绥两道运粮全行停止。以节糜费。刻下金顺带兵出关。前经叠谕左宗棠将该军粮运妥为筹画。即著该大臣择地设立粮台。由关内源源运解。以裕兵食。察哈尔所省运费米价。著额勒和布、奎昌、毋庸拨解。以节经费。将此由六百里各谕令知之。　　

○以哈密固守城垣。击贼获胜。办事大臣文麟得旨嘉奖赏副都统衔。　　

○乙酉。慈禧端佑康颐皇太后圣寿节。遣官祭太庙后殿。奉先殿。　　

○上率王以下文武大臣诣慈宁门行庆贺礼。众官于上行礼。　　

○诣长春宫慈禧端佑康颐皇太后前。侍早膳。　　

○奉慈安端裕康庆皇太后慈禧端佑康颐皇太后幸漱芳斋。侍午膳。　　

○丙戌。上奉慈安端裕康庆皇太后慈禧端佑康颐皇太后幸漱芳斋。侍午膳。　　

○戊子。以都察院左副都御史唐壬森为顺天武乡试正考官。翰林院侍读学士周寿昌为副考官。　　

○庚寅。蠲缓直隶宛平、良乡、涿、滦、清苑、安肃、新城、蠡、吴桥、盐山、元城、大名、丰润、玉田、安平、房山、乐亭、博野、祁、阜城、肃甯、故城、南皮、无极、稿城、鸡泽、清河、南乐、清丰、武强、饶阳、深泽、容城、通、三河、武清、蓟、香河、甯河、霸、保定、文安、大城、固安、永清、东安、顺义、怀柔、雄、高阳、安、河间、献、任邱、交河、景、东光、天津、青、静海、沧、定、开、长垣、东明、六十五州县被水被雹地方新旧额赋暨仓谷杂课有差。　　

○辛卯。以刑部右侍郎广寿署仓场侍郎。　　

○以热河东荒剿匪出力。予副将崇福等加衔升叙有差。阵亡外委毛起顺等祭葬世职。　　

○追予江苏丹阳阵亡都司虎怀庆祭葬世职。　　

○壬辰。谕军机大臣等、托伦布、保英奏、分拨队伍驰剿窜匪。安插台站。并拨赴荣全军营察哈尔马队。请暂留援剿各摺片。贼匪由察汉通古台站。窜扰土尔扈特一带。向西奔窜。察汉通古迤南。哈布塔克卡伦。复有匪股麕聚。西南两路台站。闻风逃避。现经托伦布等派拨黑龙江官兵二百名。由保英带赴布拉噶河。跟踪截剿。安置台路即著保英分历各台。遇贼即击。将台站妥为布置。并著景廉、英廉、一体设法整顿。以期疏通饷路。毋令壅滞。托伦布务当严饬马步各队密布城防。力遏窜匪。不得稍涉松懈。达布苏图迤南博东齐河地方。有贼匪数百名盘踞该处兵力甚单。现赴荣全军营之察哈尔马队二百五十名抵科。因西路台站梗塞。未能前进。托伦布等所请留科策应之处。著准其截留。协同派出各员弁联络防剿。一俟台路疏通。仍即迅饬前赴荣全军营。毋稍延误。将此由六百里各谕令知之。　　

○以内阁学士绍祺署刑部右侍郎　　

○甲午。以神灵显应颁河南中河厅大王庙御书扁额。曰金堤保障。山东临清牐漳神庙御书扁额。曰神功显佑。张秋镇河神庙御书扁额。曰利运安流。　　

○谕内阁、前据左都御史胡家玉奏复陈江西省钱粮违例加徵。请饬裁革当交户部妥议具奏。兹据刘坤一奏称胡家玉原奏诸多失实。该左都御史及其弟侄有田六七百亩。自咸丰初年至今二十余年银米丝毫未完。该抚接胡家玉干预原籍诸事之信。不一而足。前于丁漕新章奏奉谕旨之后。复贻书该抚等。意存恫喝等语。除江西徵收丁漕章程业经户部议奏降旨准行外。刘坤一所陈各节。著胡家玉明白回奏。　　

○越南国王阮福时遣使表贡方物。赏赉筵宴如例。　　

○旌表守正捐躯山西绥远城驻防旗民增祥妹赵氏。　　

○乙未。追予江苏各属阵亡殉难绅民夏立本等暨妇女一千八百九十九名口分别旌恤如例。　　

○抚恤朝鲜国遭风难夷如例。　　

○丙申。以故科尔沁所萨克扎萨克图郡王达特巴扎木苏继子格瓦占散袭爵。　　

○丁酉。谕内阁、前据刘坤一奏称左都御史胡家玉陈奏江西加徵钱粮。语多失实。并谓胡家玉及其弟侄田亩久未完粮。兼有干预公事信函各节。当令胡家玉明白回奏。兹据奏称、本籍祖遗湖田四五百亩。其父兄弟五人各分田不及百亩。历年未完银米。均因灾歉缓徵。刘坤一间或贻书询问地方公事。亦曾函答此次丁漕改章。适江西藩司有书前来。据实答复。并函致刘坤一。实非意存恫喝等语。该抚此次所奏。措词固多激切。惟胡家玉致书本籍地方官。虽为公事起见。殊属不合。著交部照例议处。所称地亩被淹缓徵。是否属实。历次往来信件。是否该抚先行致函。均著刘坤一据实具奏。　　

