<!-- { "loadSidebar": true } -->
○壬子。谕议政王军机大臣等唐训方奏、蒙城解围。阵斩苗逆。现与临军攻破下蔡老巢一摺。苗沛霖伏诛后。陈国瑞即派宋庆督领所部。进克苗逆老巢。李世忠派副将何璜带练助剿。旋将下蔡攻克。苗逆妻子。均就诛戮。现在逆党苗添庆、宋景诗等。余众不满三千。向西南窜去。著唐训方会商陈国瑞。饬令宋庆探明贼踪。实力追剿。务将苗逆余党埽除净尽。如宋庆兵力不敷剿办。应如何添派劲旅会同埽荡之处。著僧格林沁、富明阿、国瑞、唐训方、酌度情形。相机布置。务将窜出之苗添庆宋景诗等逆党。悉数捦获。毋任漏网。宋景诗一犯。自山东潜逃。现复率众由下蔡向西南窜去。恐其遁归商邱原籍。及与窜豫之张总愚等捻股合夥。著张之万懔遵前旨。遴派干员。于由皖入豫一带。及商邱地方。认真剿截。并设计诱捦。毋任恶首逃逸。正在寄谕闲。吴棠奏、捻首李大个子等股匪。由山东之单县鱼台。阻水折回丰砀。经兵练截杀。窜回永城之岳家集。著张之万督率兵勇。乘其惰归。迅速殄除。清淮所派援蒙各军。应否抽拨北剿永宿捻匪之处。著僧格林沁酌量调遣。徐宿饷道。最关紧要。著吴棠即饬派出之副将杨文全。驻扎萧砀。严防该捻回窜。以顾粮道。将此由六百里各谕令知之。　　

○予山东长山合门殉难候选训导张光譓暨眷属等分别旌恤如例。　　

○予山东日照阵亡殉难团长高芳等绅民妇女四十七名口分别旌恤如例。　　

○蠲缓山东泗水、菏泽、淄川、郓城、濮、济阳、寿张、城武、钜野、东阿、曹、定陶、范、金乡、单、济甯、历城、章邱、齐河、齐东、禹城、临邑、长清、陵、平原、肥城、东平、平阴、惠民、青城、阳信、利津、蒲台、曲阜、邹、滕、峄、阳谷、聊城、博平、茬平、清平、莘、冠、堂邑、鱼台、夏津、邹平、长山、新城、泰安、莱芜、乐陵、滨恩、高唐、武城、观城、嘉祥、商河、兰山、郯城、海丰、费、莒、沂水、日照、益都、临淄、昌乐、诸城、乐安、安邱、甯阳、滋阳、汶上、新泰、沾化、高苑、临胊、掖、昌邑、八十二州县被水被旱被风被雹被虫被扰地方新旧钱漕有差。　　

○上以冬至祀天于圜丘。自是日始。斋戒三日。　　

○癸丑。谕议政王军机大臣等、前因奉天府属之昌图厅所辖地方辽阔。应否于理事通判外添设官职较大之员。以资弹压。或于理事通判一缺。酌量增改官阶。降旨令吏部议奏。兹据奏称、请将该厅通判调缺。改设理事同知题缺。加四品衔。由奉天兴京通判二缺内拣选题升等语。昌图厅所辖地方幅员甚广。讼狱繁多。每遇命盗械斗各案。相验蹋勘。往返动经数日。兹据吏部议将此缺改设同知加四品衔。于该处地方情形能否相宜。此外有无应行变通之处。著玉明、和润德椿确切查明。据实覆奏。现任该厅通判色勒、被控情节较重。于此缺断难胜任。即著玉明等于奉天兴京两通判内。拣选精明干练熟悉情形之员。题升斯缺。方为妥协。如不得其人。再行奏请＜??闲＞放。至该处地方素多盗匪。缉捕最关紧要。应否添设武员兵丁之处。著玉明等悉心妥议具奏。昌图厅所辖一带地方。详细界址。并著玉明等绘图贴说具奏。吏部原摺著钞给阅看。将此各谕令知之。　　

○又谕、张之万奏、亳捻窜踞淅川。窥伺陕疆。并蓝逆窜近西坪。程逆回巢投诚。续窜股匪屯踞沈邱等处。正息一带。剿办土匪情形各摺片。张总愚股匪。屯踞淅川厅境。经总兵张曜分派各营。力据险要。筑垒扼守。并将围攻驻马板山两寨之贼击退。此股逆匪。日夜窥伺秦境。经张曜分军扼扎。严备西北。贼计未逞。惟豫省兵力本单。蓝逆一股。又由山阳商州一带。窜近西坪。虽豫军击退。而大股仍盘踞护水关界岭等处。设与张总愚合并。则贼势蔓延。益难收拾。张之万现饬葛承霖统带湘勇四营。蒋希夷所部楚勇。并驻守两河口之张士元两营。前往淅川一带防剿。著即严督诸军。星夜前进。并饬令张曜分拨诸军。四面围偪。以期聚而歼旃。李云麟剿办山阳股匪。据报连获胜仗。何以该逆复有大股盘踞护水关等处。窜近西坪。该京卿剿办此股。不思乘势东追。辄行舍而西上。实属有意趋避。著懔遵叠次寄谕。速统所部。折回东路。绕向西坪扼扎。迎头截击。以断蓝张二逆合并之路。傥任令该二逆句合。致成巨患。李云麟自问当得何罪。荆子关西坪一带。为秦豫交界要区。著多隆阿速饬蓝斯明带兵前往。与李云麟分路扼扎。以固陕省藩篱。并著添拨兵勇。前往商雒一带。严密堵扼。以为李云麟、蓝斯明、二军后路声援。一面将围攻商州之贼。迅速歼除。其地方绅团。即由刘蓉、张集馨、檄令该处文武。联络鼓舞。以助兵力所不及。仍著刘蓉迅速入陕。不得逗遛川境。致与该省声息悬隔。张总愚股匪。如被豫军剿急。难保不北窜河陕。南趋襄郧。并著多隆阿张集馨将潼商一路。严行筹防。英桂将蒲州一带。界连陕洛要隘。豫筹防堵。鄂省现已无贼。张曜所部。兵力甚单。著官文、严树森、速派得力兵勇。越境驰赴淅川助剿。殄豫境之寇氛。即以固楚省之藩篱。毋许稍分畛域。前此余际昌在方家寨剿匪阵亡。即由兵力太单所致。官文。严树森当引为前车之鉴。赶紧派兵协助。毋蹈从前覆辙。程二老坎分股由楚续窜。与前股回窜各匪。屯聚沈邱太和阜阳边境。经尹嘉宾等军。及各路民团。由沙河南北两岸。沿途截击。歼毙甚多。现经毛昶熙派兵屯扎周口。著张之万毛昶熙、分饬尹嘉宾、徐连升并李大成、蒋东才等军。会合乡团。分路堵截。悉数歼除。毋留余孽。程逆一股。前在豫省唐县时。不过数千自入鄂境后。长驱而东。蹂躏千里。自光罗分股入豫。人数业已逾万。且有所掳楚军号衣多件。著官文、严树森、确切查明。系属何路兵勇败挫。毋得讳败为胜。稍事粉饰。程二老坎之弟程大宽。并程大老坎之子程友正、赴营纳款。经毛昶熙解赴僧格林沁军营。该逆窜扰数省。楚掠千余里。罪不容诛。自应即行正法。或须暂示羁縻。为诱捦首逆程二老坎之处。著僧格林沁斟酌办理。正息一带。伏莽尚多。著张之万饬令王文行、李殿元王玉佩等军。将谈家围踞贼。速行埽荡。并将曹魁一股殄除净尽。以靖南圉。至毛昶熙驻军归德。前次皖捻出巢。既未能力图扼截。又不能进捣老巢。为牵制该捻回顾之计。此次程逆等股匪回巢。又不能迎头截剿。该侍郎安居归德城内。莫展一筹。即如程大宽等投诚一事。应准与否。尚无决断。必须解赴僧格林沁军营定夺。如此懦怯巧滑。城不知其所司何事。著即迅督兵团进攻附近匪圩。并将沈阜一带捻股埽除。毋再任意玩误。致干重咎。将此由六百里谕知僧格林沁、官文、多隆阿、严树森、刘蓉、英桂、张之万毛昶熙、李云麟、并传谕张集馨知之。　　

○吏部等部奏遵查金宝符捐案。四月闲并未咨部。直至十月二十九日始行递到。应请饬下各直省督抚。凡捐免历俸之案。务于上兑后即行专摺具奏。从之。　　

○以赴任迟延。革云南布政使萧浚兰等职。　　

○以江西万载县捐输军饷。永广学额八名。客籍二名。　　

○以广东捐输军饷。永广乡试中额一名。增城、三水、花、三县学额各一名。　　

○予河南亳州阵亡都司刘进贞祭葬世职。　　


大清穆宗继天开运受中居正保大定功圣智诚孝信敏恭宽毅皇帝实录卷之八十五　　

监修总裁官经筵日讲起居注官太子太傅文渊阁瓴阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监军务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。十一月。甲寅。谕内阁、僧格林沁奏、攻克西阳集贼寨。及收复下蔡寿州。攻克苗家老寨一摺。蒙城解围。苗逆伏法以后。西阳集逆匪。仍敢负嵎死拒。十月三十日。僧格林沁调队合攻。先以炸炮环击。继以喷筒火箭毁烧寨内房屋。烟焰冲天。人声鼎沸。国瑞等由西面攻入。傅振邦等由南面攻入。将寨内贼匪摉杀。其翻墙扑河出窜之贼。复经舒通额等带兵截杀。统计毙贼三十余名。生捦匪首葛春沅、葛玉汰、葛占青、葛东杨、孟举、就地正法。并派恒龄等收复葛家圩等十处。其魏群儿等寨。亦俱薙发投诚。总兵陈国瑞等收复苗家老寨。及寿州下蔡等处。将苗沛霖妻拏诛戮。摉捕苗姓二十余人。生捦苗希年父子。其前获之苗党张建猷、赵克沅、续获之孙梦卜、管侍详等犯。均于讯明后淩迟处死。办理甚为得手。仍著僧格林沁等督饬各军。乘胜将颍上等处一律克复。肃清皖境。毋留余孽。　　

