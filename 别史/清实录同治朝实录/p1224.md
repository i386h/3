<!-- { "loadSidebar": true } -->
○谕军机大臣等、都兴阿等奏、拏获金州属界械斗贼首正法一摺。贼首宋慖倡、纠众在金州尹家屯地方。与高希田械斗。杀伤多人。业经总兵张得禄等带队捦获正法。并将此股匪徒扑灭。办理尚属妥速。惟高希田即高退愚、亦有在岫岩界坎子下屯地方纠匪抢劫情事现在全家逃入海洋。亟应查拏惩办。著都兴阿、清凯、志和、恭镗、严饬所属旗民地方官各处摉缉。并著文彬檄令所属各州县及沿海一带。一体捕拏务获。尽法惩治。以绝根株而杜后患。所有此次出力官弁兵勇。著准都兴阿等择尤酌保。毋许冒滥。将此由四百里各谕令知之。　　

○壬子。享太庙。遣孚郡王奕譓恭代行礼。　　

○遣官祭太岁之神。　　

○谕军机大臣等、景廉奏、陕回攻扑上马桥。派兵援剿。锡纶奏、拟撤蒙兵。暨副总管于兵溃后随同破贼。请免议罪各摺片。陕回白彦虎率党攻扑上马桥。景廉以徐学功兵力甚单。派令沙克都林扎布带队驰援。该逆人数众多。意在掠粮。占踞要隘。沙山子地方。素称产粮之区。且为西进大兵要道。上马桥距沙山子仅数十里。该处稍有疏虞。则沙山子新渠等处。皆形吃紧。徐学功所部止有三营。兵力实形单薄。前经谕令荣全。饬令驻扎沙湾之孝顺一军。迅速驰往会剿。并谕令景廉、于就近各军如有应拨之处。即行调遣。以期无误兵机。何以孝顺一军。屡催未到。著荣全即饬孝顺迅速统兵前往。会埽逆氛。该处军情紧急。傥各军任意延缓。必至贻误事机。著景廉严催孝顺所部速往应援。如再迟延。即由该都统严行参办。兵事旦夕异宜。应敌岂容稍缓。嗣后各军傥有不遵调遣者。即著景廉指名严参。以肃军令。沙克都林札布所带各队。景廉即饬令会同徐学功认真防剿。以待援军。锡纶所部无多。并著该领队大臣统率前进。会同孝顺、沙克都林札布两军。进驻沙山子扼要防剿。务将该逆合力歼除。毋任蔓延为患。副总管蒙库吉哷噶尔所带蒙兵。闻贼即溃。不能得力。锡纶拟将此项蒙兵裁撤。腾出饷银。招募民勇。即著咨明荣全、景廉、英廉、巴彦特古斯等。将此项蒙兵内。由锡纶酌留二百名应用。其余悉数裁撤。该兵月饷。即于出奏之日停止。以节糜费。蒙库吉哷噶尔在乌梁海所属之克克莫敦军台地方。遇贼败溃。实由乌梁海部众闻警远避。又因蒙兵惊溃。以致失机。姑念其于兵溃后。尚能收集残众。随同破贼。蒙库吉哷噶尔、著免其议罪。将此由五百里各谕令知之。　　

○又谕、景廉奏、请饬催各省协饷。并饬部拨款一摺。据称该营月饷。前经部拨四川山东山西河南陕西湖北等省每月专款银八万两。仅据河南报解银二万五千两。其余各省。未据报解。现在各路援兵。计将次第到营。需饷甚殷。请旨饬催。并请先拨部款二十万两。以资接济等语。景廉军营饷需。关系紧要。各省协饷。未能应期解到。转瞬援兵云集。待用孔亟。著照所请。即由部库先拨给银二十万两。以应急需。并著李瀚章、吴棠、文彬、鲍源深、钱鼎铭、邵亨豫、吴元炳、督饬藩司。迅将各该省应拨景廉军营专饷埽数解清。毋任稍有延欠。致误要需。将此由五百里各谕令知之。　　

○以正黄旗蒙古都统载容兼署镶蓝旗蒙古都统。　　

○赏浙江等省癸酉科乡试年老堵生吴子申等一百一人举人副榜有差。　　

○甲寅。上诣时应宫拈香。　　

○御紫光阁。赐蒙古王贝勒、贝子、公、台吉、暨朝鲜使臣、呼图克图等宴。并赏赉有差。　　

○谕军机大臣等、王文韶奏、楚军追剿丹古乱苗逸贼。悉数歼除。防境肃清一摺。苗匪李官保等、句结古州逆酋李公鸡。于上年十月闲窜至咱刀地方。经王文韶檄令提督龚继昌等、会合黔军进剿。先后毙贼多名。并将首逆李官保等生捦正法。李公鸡乘夜逃逸。复经我军捦获枭示。防境均已肃清。在事出力各员弁。准其汇案择尤保奏。惟苗民性多反覆。难保不别滋事端。仍著曾璧光、周达武、督饬地方官妥为镇抚。并将善后事宜次第兴办。毋令再生反侧。王文韶当于湘黔交界一带。随时防范。如有苗匪稍形蠢动。即当不分畛域。会筹剿办。以遏乱萌。将此由五百里谕知王文韶、曾璧光、并传谕周达武知之。　　

○又谕、承继等奏、达赖喇嘛下山唪经一摺。现在藏地清平。达赖喇嘛拟于本年正月闲下山。率领僧众。亲赴大招。攒招唪经。为国祈福。具见悃忱。洵堪嘉尚。即著承继等前往布达拉山。妥为照料。并发去黄哈达一个。银曼达一个。铃杵一分。菩提念珠一串。玉盌一个。玉杯一个。小卷五丝缎二卷。传谕该达赖喇嘛祗领。用昭恩赉。将此各谕令知之。　　

○乙卯。孝全成皇后忌辰。遣官祭慕陵。　　

○谕军机大臣等、清安奏、请添拨经费一摺。前因修理西陵桥梁道路并各处行宫工程。当谕李鸿章由藩库拨银一万二千两。现在修理亭座等项。用款不敷。著李鸿章饬令藩司。再行迅速拨银六千两。即由清安派员领取。以济要需。并著清安将应修各工赶紧办理。统俟工竣。将用过银数咨送核销。毋稍浮冒。将此各谕令知之。　　

○丙辰。谕内阁、御史邓承修奏、请饬禁抽收闱姓赌款一摺。据称广东省赌风甚炽。每届乡试及岁科试期。开场设局。竟有巧立闱姓名目。抽收经费等语。赌博本干例禁。况考试届期。尤应严行禁止。若如该御史所奏。藉端抽收款项。殊属不成事体。著瑞麟、张兆栋、即行裁革。出示严禁。以肃政体而杜弊端。　　

○又谕、左宗棠奏、请＜??闲＞汉中镇总兵一摺。陕西汉中镇总兵员缺。著杨长春补授。向来提镇缺出。均由特＜??闲＞。且现在各军营。俱有记名人员候旨＜??闲＞放。此次左宗棠将周绍濂等开单呈览。殊属非是。嗣后各督抚务当恪遵定例。不得列名请＜??闲＞。以符体制。　　

○命翰林院编修张英麟、检讨王庆祺、在弘德殿行走。　　

○予贵州各属阵亡殉难文生熊开元等绅民妇女一千三百七十九名口分别旌恤如例。　　

○丁巳。上御乾清宫赐近支亲藩等宴。　　

○谕内阁、英翰奏、请将庸劣不职之知县等官分别降革一摺。安徽全椒县知县黄嘉瑞、操守平常。候补知县余允圻、居心巧滑。试用直隶州州判孙澄、心地糊涂。补用巡检陈梦梅、行止轻浮。均著即行革职。前署全椒县巡检鲁国璠、任性妄为。声名陋劣。著即革职永不叙用。候补知县萧立熙、委靡不振。著以府经历县丞降补。以肃官方。　　

○谕军机大臣等、瑞麟、张兆栋奏、越南股匪。与法国兵互相攻击。情形未定。拟请固守边围。相机筹办各摺片。法国与越南构兵。踞其河内省城。股匪刘泳幅等乘机肆扰。与法兵互相攻击。现闻法国已与越南议和。因股匪猖獗。回国添兵往剿。该国事势纷纭。情形未定。中国自当扼要驻扎。固守疆圉。未便越境用兵。转致生事。瑞麟等已檄郑绍忠带勇二千名。驰赴钦州附近扼扎。著饬令该总兵随时查探。遇有越南匪徒窜至边界。立即会同地方文武实力堵剿。其洋面交界处所。并著认真防堵。毋任窜越。粤西防军。向扎越南高平谅山二省。已由瑞麟等知照法国领事。毋得进兵侵犯。该处粤军。亦不向河内辖境前进。免至互启猜疑。有伤和好。著刘长佑饬令覃远琎等遵照办理。太镇南甯三府。均与越南毗连。该抚当妥为布置。以固边防。广东按月应协广西饷银二万两。仍著瑞麟等随时筹措。源源接济。毋稍推诿。将此由五百里各谕令知之。　　

○江苏巡抚张树声奏、请于苏州府城建立淮军昭忠祠。列入祀典。允之。　　

○以正红旗蒙古都统奕山兼署镶白旗满洲都统。　　

○命降调吏部右侍郎童华仍在上书房行走。赏已革户部左侍郎潘祖荫翰林院编修。仍在南书房行走。　　

○拨神机营攒竹枪三百杆。铜帽三万粒。铅箭二万出。交科布多委员领回备用。　　

○戊午。宣宗成皇帝忌辰。遣官祭慕陵。　　

○上诣奉先殿。寿皇殿行礼。　　

○追予江苏各属阵亡殉难在籍知县诸葛璂等绅民妇女一千七百十二员名口分旌恤如例。　　

○己未。上诣大高殿寿皇殿行礼。　　

○御保和殿。赐王以下文武大臣、蒙古王、贝勒、贝子、公、额驸、台吉、暨朝鲜使臣等宴。　　

○奉慈安端裕康庆皇太后慈禧端佑康熙皇太后幸漱芳斋。侍午膳。　　

○庚申。上御乾清宫。赐大学士尚书等宴。　　

○辛酉。谕内阁、醇亲王奏、陵寝殿宇改饰。不合旧规。请旨更正一摺。据奏慕陵。隆恩殿。向系本色枬木罩漆。现在梁柱等处改用油饰。不合旧规等语。慕陵隆恩殿。向系本色枬木罩漆。何时改用油饰。著工部即行查明具奏。　　

○又谕、吏部奏、遵议大员处分。请分别革职革任各一摺。降调左都御史胡家玉、著加恩改为降五级调用。江西巡抚刘坤一、著加恩改为革职留任。降为三品顶带。　　

