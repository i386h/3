<!-- { "loadSidebar": true } -->
○又谕、前因升任翰林院侍读学士景其浚奏参署贵州巡抚张亮基玩兵侵蚀。纵暴殃民等款。叠经谕令严树森确切查明。据实具奏。兹据严树森奏称、查明张亮基被参各款。奏请议结等语。此案张亮基于收过广东四川湖南各款。虽不至侵渔过半。惟巡抚支发银两。不尽由司局核放。而由内署存发。是原参该署抚添设内粮台之说。实属有因。已革知县王应昌、在四川中江县任内。声名狼藉。经骆秉章奏参革职永不叙用。张亮基带往贵州。附入城防保举。开复原官。虽曾奏捐赀四千两。与原参馈送三千金之数。微有不符。惟以蠹政害民之员。辄为奏请开复。亦有不合。知府茹含章、与张亮基次子张胪寿往还尤密。久居优缺。厚贽拜门。虽无凭指证。而张胪寿浪游招摇。茹含章与抚署子弟交接。均属不知自爱。知县白振采原名白升。本系张亮基家丁。托名委员。调赴贵州。经张亮基优请奖励。以致厮养贱役。滥厕冠裳。张亮基以封疆大吏。不知振作。竟有办事粗率袒护劣员纵容子弟滥保家丁等情。著交部严加议处。先行开缺。听候部议。同知直隶州知州王应昌、道员张胪寿、知府茹含章、知县白振采、均著一并革职。王应昌、白振采二员。并著永不叙用。驱逐回籍。以昭炯戒。寻吏部议、张亮基应照溺职例革职。从之。　　

○又谕、严树森奏、请开缺北上等语。览奏殊堪诧异。严树森系屡经获咎之员。叠蒙擢用。上年简授广西按察使。命往贵州查办事件。旋授贵州布政使。乃沿途逗遛。延不到省。叠次藉词巧饰。且奉特旨交查事件。并不亲临其地。安坐邻省。即行查覆。向来亦无此体制。又见贵州事务棘手。急思规避。率行奏请开缺来京。似此畏葸取巧。实属溺职辜恩。若仅予罢斥。转得置身事外。遂其私谋。严树森著即行革职。发往云南。交张凯嵩差遣委用。　　

○谕军机大臣等、刘长佑奏、官军会剿获胜。现筹分布情形。穆腾阿奏、续探情形。追剿分布。并派队弹压文安大城各摺片。该匪现已窜向西南任邱高阳一带。著刘长佑、穆腾阿、督饬保定河间两军并余承恩等跟踪紧追。务将此股速行殄灭。以靖畿辅。如匪踪已渡滹沱迤南。即责成刘长佑酌派兵勇。扼扎河干。一面饬沿河地方文武。联络乡团。严密扼守。毋任贼骑往来偷渡。一面派队分投追剿。该督所称京兵宜于堵截。不宜南北奔走。跟踪追逐。致亵威重等语。所筹不为无见。此股贼踪如已远窜。即著穆腾阿回驻近畿一带。将所部京兵。于大城文安任邱雄县各属。择要分驻扼扎。详细侦探。傥遇贼匪回窜。刻即迎击。以恤兵力而养军威。刘长佑惟当严督直省兵勇。专力追截。仍酌拨数营。随同穆腾阿分布驻扎。以资周密。文安大城。既有匪徒句结枭匪情事。即著穆腾阿饬令派往之阿克敦、孝顺、就近弹压。刘长佑饬令该地方官严密查拏。静海沧州一带。著崇厚拨队分扎堵剿。毋稍疏忽。将此由五百里各谕令知之。　　

○又谕、前据张亮基奏报署贵州提督赵德光在安平剿匪阵亡。当经谕令骆秉章迅饬周达武赴任。并令张亮基督同张文德。将省防事宜妥为筹办。兹据严树森奏称、探闻赵德光阵亡。省城人心震动。安平贼势益张。更恐近省贼股何二强盗等匪乘势内偪。贵阳势甚危急。请派员驰往剿办等语。所奏自系实在情形。黔省兵单饷绌。省城附近一带。贼氛环伺。现值赵德光新亡。傥各匪乘虚窥伺。省垣益形吃重。本日据严树森奏、查明张亮基被参各款。已降旨将张亮基开缺。交部严议。并有旨赏给曾璧光二品顶带。署理贵州巡抚。赏给黎培敬四品顶带。署理贵州布政使。曾璧光在黔有年。自必熟悉地方情形。即著督同张文德等。将省城防守事宜妥为布置。该署抚经朝廷特简。务当振刷精神。实力筹办。以期不负委任。该省筹饷事宜。即责成黎培敬设法办理。前有旨令黎培敬会同巡抚办理剿抚屯田事宜。所有该省军务。著传知该署藩司会同该署抚认真筹办。四川省月协黔饷五万两。即著骆秉章无论如何为难。迅提两月饷银。克期解往。以后协饷。仍著源源拨解。黔省如此危急。骆秉章岂容再分畛域。饰词推诿。设令贵阳贼势蔓延。川省又岂能晏然无事耶。其四川援黔官军。并著该督酌量抽拨劲旅。驰往贵阳附近地方助剿。以厚兵力。将此由五百里各谕令知之。　　

○顺天府以宗室乡试中额请。得旨著取中四名。　　

○赏贵州候补道曾璧光二品顶带。署巡抚。学政翰林院编修黎培敬四品顶带。署布政使。　　

○命翰林院编修廖坤培提督贵州学政。　　

○己亥。谕军机大臣等、前因醇郡王等议覆副都统穆腾阿奏、整军剿捻。请添调吉林黑龙江马队官兵。当经谕令富明阿、特普钦、各派马队兵一千名赴豫助剿。嗣据富明阿等奏称、各拟派兵五百名。当以人数无多。谕令停止。现在捻股窜扰山东。贼骑飘忽。势焰益张。官军多系步队。追击每至落后。非得大支马队劲旅前往助剿。不能得力。著富明阿、特普钦、于该二省前派马队各五百名外。仍添派马队各一千名。两省共派马队三千名。听候调遣。此时剿捻事务紧急。富明阿等无论如何为难。总须拣派如数。并著于曾经战阵之官弁兵丁内。多为拣派。不得以无兵可派。一奏了事。齐齐哈尔副都统春寿。曾随僧格林沁剿捻。熟悉情形。著特普钦饬令驰回吉林。会同富明阿挑选马队。即著管带来京。其黑龙江马队。亦著特普钦认真选派。务须挑拣两省精壮。不得以老弱充数。盛京带兵副都统富和、并著都兴阿饬令来京。此外将领中。如有谋勇兼优堪膺统帅者。或打仗奋勇堪以督队者。并著富明阿、特普钦、各举所知。以备简用。都兴阿久历戎行。所部将领。如有才具出众堪胜统帅及带队奋勇者。亦著据实保奏。此次派出马队。所需军装等项银两。均著富明阿等一面筹款垫发。一面奏请由部拨解归款。俾免迟滞。其所需马匹。或由察哈尔牧群及捐输项下拨给。或由吉林黑龙江采买之处。著该将军等一并妥筹具奏。将此由五百里各谕令知之。　　

○又谕、有人奏、热河署丰甯县知县王樊。前在大阁镇巡检任内。即与该处举人李鹤林等朋比营私。及到丰甯署任。复听从李鹤林主使。将该县监生杨全锁押。勒索银八千两。致杨全在押毙命等情。所奏是否属实。著麒庆确切查明。据实具奏。毋稍徇隐。原片著钞给阅看。将此谕令知之。寻奏、遵查杨全实系在押因病身死。并非因刑毙命。惟该署令到任未久。即有此案。当即撤任。至举人李鹤林等。是否与该员朋比营私。容再彻底根究。得旨、著即认真研鞫。毋稍偏纵。　　

○西安将军库克吉泰等奏、防剿吃紧。请将本年军政展缓举行。从之。　　

○追予湖北崇阳殉难知县师长治于陕西韩城县原籍建立专祠。弟安徽阵亡参将长镳附祀。　　

○庚子。谕内阁、吴棠奏、甄别知府等员请旨革职等语。福建福州府知府丁嘉玮、软熟善伺意旨。以致庸员趋附。且任内积压发审案卷一百余起之多。吏治废弛已极。延平府知府李庆霖、著名巧滑。专事趋承。于风气所关。实非浅鲜。丁嘉玮、李庆霖、均著即行革职。勒令回籍。不准在福建地方逗遛。以肃官方。　　

○谕军机大臣等、前因张凯嵩奏、请饬湖南四川宽筹援滇军饷。当经谕令户部议奏。兹据户部奏称、滇省军需。曾经该部于各省欠解饷银五百八万余两内。奏提银三十万两。除浙江自上年五月起。每月提存银八千两交滇省委员领解外。其广东之六万两。太平关之四万两。仅据报解银二万两。四川之四万两。并同治二年指拨之五万两。仅据报解银七万两。江西之三万两。仅据报解银一万两。河南之一万两。并未报解。湖南之二万两。前据李瀚章奏请改拨。经该部驳令依限解交。现亦未据报解。刻下湖南四川拨款颇多。若再令专办滇饷。转恐力有未逮。仍应就未经报解各款。先筹协济。著骆秉章、瑞麟、蒋益澧、刘坤一、李鹤年、刘昆、迅将欠解酌提之款。一律筹解。毋得再事迁延。致干咎戾。马新贻亦当查明前项已否交齐。即行报部查核。至滇饷万分支绌。除浙江等省已解之数。欠解尚多。殊难敷用。该部现拟在浙江续提银六万两。广东续提银四万两。四川续提银四万两。江西续提银一万两。湖南续提银二万两。河南续提银一万两。太平关续提银一万两。自系均匀酌提。并著骆秉章、瑞麟、蒋益澧、马新贻、刘坤一、刘昆、李鹤年、严饬各该藩司及太平关监督如数赶解。粤海关前欠解银十六万九千余两。该部拟令此次该关提银一万两。合四川等省酌提之数。以足二十万。著师曾即遵拨迅筹。以应急需。该督抚监督等素顾大局。谅不至藉词推诿。致滇事益形竭蹶也。所有各该省历年欠解滇省常年兵饷。及指拨军饷。著张凯嵩、刘岳昭、宋延春、遵照该部上年奏案、随时详细开单报部。以凭核办。将此由五百里谕知骆秉章、瑞麟、张凯嵩、刘坤一、马新贻、李鹤年、蒋益澧、刘昆、刘岳昭、并传谕宋延春、师曾知之。　　

○赏前任伊犁领队大臣布尔和德头等侍卫。在乾清门行走。　　

○以湖北孝感县捐输军饷。永广学额一名。　　

○壬寅。谕军机大臣等、刘长佑奏、剿捕枭匪获胜情形一摺。官军在蠡县晋州等处。剿捕枭匪。叠获胜仗。并将匪首僧人左春佶捦获。办理尚属认真。现在残匪仅百余人。向深泽无极奔窜。著刘长佑饬令各军乘势追剿。俾其昼夜不能喘息。以期尽数殄除。滹沱河防。仍著该督遵奉前旨。严密扼守。游击王永胜、知州陆邦煃、剿贼奋勇。殊堪嘉尚。仍著刘长佑饬令认真防剿。穆胜阿此时当已遵旨回防雄县等处。如贼回窜东北。即著该都统督饬防兵。分路兜剿。毋许一名漏网。将此由五百里各谕令知之。　　

