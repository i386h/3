<!-- { "loadSidebar": true } -->
○又谕、严树森奏、豫省筹捐京仓米麦。拟俟秋成后再行议办一摺。京仓筹备。为目前最要之务。既据该抚奏称、河北三府。尚称完善。如现在劝捐军饷。及防河经费均不能不设法办理。何独筹捐京仓米麦。即虑民力未逮。现在已届秋成。著严树森迅速妥议捐收章程。分别定价。奏明办理。毋得意存推诿。稍涉宕延。将此谕令知之。　　

○河南巡抚严树森奏、请以前任安徽布政使张光第、办理河南省城筹防局务。允之。　　

○以战功卓著。擢湖南在籍县丞朱宗程以同知用。并赏花翎。　　

○以袒护兵丁。湖南护游击都司苏湖、革职讯办。　　

○己未。谕内阁、玉明等奏、防御巡检互相禀揭。并差役纠众刃伤职官。请分别革职解任交部审讯一摺。此案奉天凤凰城防御诚善、因查拏赌犯。身受刃伤。与巡检宋贵瓒互相禀揭。各执一词。经玉明等查明该防御因擅受民词起衅。其是否挟嫌栽赌抢犯。抑系该巡检署内实有赌局。均应彻底根究。以成信谳。宋贵瓒著先行革职。诚善著一并解任。交盛京刑部严行审讯。按律定拟具奏。寻奏、审明宋贵瓒失察本署班房设有赌局。且据衙役捏词。辄将诚善禀揭。应照诬告律科罪。诚善擅受民词。亦属不合。应请交部议处。从之。　　

○谕军机大臣等、常清、景廉奏、叶尔羌参赞大臣措置乖方。请派员查办一摺。叶尔羌为回疆总汇之区。统辖南路八城。抚绥回众。最关紧要。现在喀什噶尔回匪。叠次入卡滋事。虽立时扑散。而夷情叵测。尤虞暗中句结。乘闲窃发。英蕴于回犯抗差逞凶。并不按例惩办。辄照回子经典。斩决多名。又未奏明办理。实属荒谬。且恐有额外苛敛情事。若不认真查办。恐该回子冤抑莫伸。激成事端。景廉现赴阿克苏查办绵性改徵回赋一案。即著就近驰赴叶尔羌。将该城上年摊派。究系何项银钱。因何不公。所斩回子多名。系犯何项罪名。何以并不具奏。新疆禁止演献。何以违禁演唱。并此外有无别项情事。确切查明。据实具奏。并著常清、景廉、传知英蕴。令其先行明白回奏。将此谕令知之。　　

○引见吏部等衙门保送御史人员。得旨、张景青、陆仁恬、谢膺禧、周辑瑞、贾铎、丁寿昌、吴鼎元、王作孚、刘庆、余光倬、朱澄澜、毕应辰、陈骏、吴台寿、王书瑞、均著记名以御史用。　　

○命鸿胪寺卿程祖诰为奉天府府丞兼学政。户部左侍郎梁瀚提督江苏学政。翰林院侍读学士冯誉骥提督江西学政。国子监祭酒吴保泰提督浙江学政。宗人府府丞厉恩官提督福建学政。翰林院编修贾瑚提督湖北学政。福建道御史白恩佑提督湖南学政。刑部郎中尚庆潮提督山东学政。工部郎中洗斌提督山西学政。刑部员外郎毕应辰提督陕甘学政。翰林院编修王浵提督广东学政。吏部员外郎陆仁恬提督贵州学政。顺天学政杨式谷、安徽学政马恩溥、河南学政景其浚、四川学政黄倬、广西学政张正椿、云南学政张锡嵘、俱留任。　　

○以陕西捐输团练。永广乡试中额五名。韩城县学额六名。郃阳县四名。临潼、凤翔、大荔、蒲城、四县各三名。咸甯、渭南、三原、澄城、华、三水、六州县各二名。长安、富平、鄠、岐山、宝鸡、华阴、六县各一名。　　

○以奉天拏获逆首刘名得。赏锦州协领桂龄蓝翎。余加衔有差。　　

○以喀什噶尔捦斩逆匪。予办事大臣奎英、总兵官福珠淩阿议叙。并赏兵丁一月盐菜银。　　

○以贵州安顺、归化、肃清。赏同知曹琅花翎。余加衔升叙有差。　　

○以贵州毕节县城解围。赏道员唐绳武、守备沙春等花翎。知县彭培垣蓝翎。余加衔升叙有差。予阵亡副将周学桂祭葬世职如提督例。于死事地方暨原籍建立专祠。游击熊俊、千总高应选祭葬世职加等。附祀周学桂专祠。　　

○命辅国公载岱、带领侍卫十员。往奠故克勤郡王庆惠茶酒。谥曰敬。　　

○庚申、谕内阁、曾国藩奏、左宗棠一军战守情形一摺。左宗棠由广信回驻景德镇。迎剿建德之贼。斩捦甚多。贼众向建德后河宵遁。立将建德县城收复。左宗棠分军移扎婺源。正值逆首赖蓣新一股。纠合福建汀州股匪。窜踞德兴之九都新建地方。左宗棠督兵分路攻击。斩贼数百。贼由新建五里外凫水渡河。追军驰及。尽弃炮械。由两岸高岭攀跻而上。我军奋击。贼匪坠崖落涧死者无算。余匪向浙江开化华埠窜逸。德兴婺源境内。一律肃清。剿办尚为出力。著曾国藩仍令左宗棠激励将士。节节摉剿。毋留余孽。此次出力员弁兵勇。准其汇入乐平案内。分别奏请奖励。　　

○谕军机大臣等、曾国藩奏、请将上海现泊轮船。驶赴上游。豫为练习等语。现在筹买外洋船炮。以资剿贼。而购到尚需时日。曾国藩请先将现泊上海洋船。令楚军豫为演驾。洵属有益。著薛焕即将上海现泊之土只坡洋船。迅派干员。克日押令上驶安庆一带。交曾国藩军营。俾资演习。楚军饷项缺乏。一切弁勇工匠口粮。仍照向章在于上海支领。其损坏轮船一只。并著迅速修理完好。驾赴安庆。俾两船更替轮转。以资利用。将此由六百里谕令知之。　　

○以醇郡王奕譞为正黄旗汉军都统。镶蓝旗满洲副都统麟魁署镶蓝旗汉军都统。　　

○以吏部左侍郎匡源兼署户部左侍郎。管三库事。都察院左副都御史王发桂署兵部左侍郎。大理寺少卿潘祖荫署宗人府府丞。　　

○以太常寺少卿焦祐瀛为太仆寺卿。　　

○辛酉。谕内阁、户部奏、遵议浙省饷需。请饬催广东等省协济。并请将延不报解各巡抚先行议处一摺。浙江省需饷孔亟。本年除福建尚能陆续批解。其余各省并无丝毫解到。实属玩视要需。除江西巡抚毓科、业经因擅截浙饷交部议处外。其广东湖南湖北各巡抚。著查取职名。一并先行交部议处。仍责令按月照部定之数。协济浙省饷需。其福建江西应解援浙各军饷银。并江西省应还浙省代垫援军饷银。均著陆续解往。如再延不报解。即著该部从严参办。　　

○又谕、户部奏、遵议归还黑龙江垫款一摺。黑龙江此次调出官兵。共给整装银一万七千二百五十余两。系向铺商通融借垫。自应照数拨还。著照户部所议。在于吉林官员捐输银两。及山西捐输京防各饷银内。如数拨抵。即著吉林将军山西巡抚迅速解交黑龙江。以清垫款。至前次借垫之项。并著山东河南各巡抚。查照该部原拨银数。即委员径解黑龙江。毋得任意延宕。　　

○又谕、官文等奏、官军克复德安府城一摺。逆匪窜踞德安府城。经官文等、派舒保等率水陆各军围攻。复于西北两路分路扼守。节节布置。七月十一日。贼众数千。由西北两门窜出。马步官军。左右抄击。水师沿岸列炮排轰。并分队登陆接应。贼众溃乱。城内复出贼五六千人。图抄官军之后。官军扼贼归路。会合各军截杀。败贼尽奔河西。官兵缘丝梯登城。连斩守城悍贼多名。遂于是日将德安府城克复。剿办甚属得手。副都统舒保、广东按察使彭玉麟、均著交部从优议叙。按察使衔道员金国琛、著交军机处记名。遇有道员缺出。请旨＜??闲＞放。并赏加布政使衔。总兵萧庆衍著赏加提督衔。彭炳武、著交部从优议叙。　　

○以克复湖北德安府城。赏参将朱吉玉巴图鲁名号。余加衔升叙有差。予阵亡都司欧阳武等十五员祭葬世职加等。　　

○予湖北随州阵亡游击刘复胜祭葬世职加等。　　

○予河南睢州阵亡把总杨魁祭葬世职加等。　　

○壬戌。遣官祭文昌帝君庙。　　

○谕内阁、御史胡寿椿奏、请禁奸商把持以平市价一摺。京师近日、银价已减。而粮米等项转较前昂贵。显系奸商暗中把持。网利殃民。殊堪痛恨。著步军统领衙门顺天府五城严切出示晓谕。责令经纪人等。将各项物价。一律平减。仍将市价清单。按月报明各该衙门。随时查核。如查有牟利居奇等弊。立即从重惩办。以儆奸商而苏民困。　　

○以江西玉山县城解围。赏道员王德榜巴图鲁名号。知县章澂蓝翎。余加衔升叙有差。　　

○以克复江西武甯靖安两县城。免已革知县翁延绪等罪。仍革职留任。　　

○予江西金溪阵亡都司洪兆虎、把总黄永春等、祭葬世职加等。　　

○予江西东乡弋阳等处阵亡知县吴朗、教谕黎献等、祭葬世职。　　

○癸亥。颁大行皇帝遗诏。大学士恭奉遗诏。内阁官前引。至几筵殿檐下。上跪恭受。安奉于黄案上。行礼。兴大学士入殿左门。至黄案前跪。行礼。奉遗诏兴。由中门出。上跪。哀慕涕泣。敬俟诏出。乃起。上还居倚庐。礼部堂官宣读遗诏。颁示天下。王以下文武官员、俱齐集跪听。举哀行礼。　　

○谕内阁、胜保奏、请将投诚效力各犯。分别免罪奖励等语。王冠珠即王老越。系衡水县土匪滋事案内人犯。经胜保访拏。该犯即投首军营。随同官军克城破垒。所有前犯之罪。著准予宽免。俟续有劳绩。再行奏请奖励。宋景诗自投诚后。协同官兵剿匪。亦颇得力。著赏给五品顶带蓝翎。以为悔罪图功者劝。　　

○谕军机大臣等、胜保奏、北路军务竣事。吁恳叩谒梓宫。再行统兵南下一摺。各路统兵大臣等。无庸奏请叩谒梓宫。业经明降谕旨。各该大臣等自宜恪遵。胜保受皇考大行皇帝厚恩。现因龙驭上宾。恳请叩谒梓宫。情词出于至诚。且河北已就肃清。该大臣暂时离营。尚可无虞旷误。胜保著准其前来行在。叩谒梓宫。叩谒后即赴军营。将此由四百里谕令知之。　　

○添派惇亲王奕誴恭理丧仪。　　

○以收复山东濮州城。歼捦逆首张玉怀等。河北肃清。予钦差大臣胜保优叙。副将郝上庠以总兵官＜??闲＞放。余加衔升叙开复有差。　　

○予山东朝城冠县等处阵亡委防御哈尔沙尔等祭葬世职。　　

○甲子。谕内阁、道光三十年。皇考大行皇帝。以皇祖宣宗成皇帝朱谕遗命。毋庸郊配庙祔二条。谕令王大臣会同九卿等敬谨妥议。嗣照礼亲王全龄等所请。仍行郊配祔庙。并明降谕旨。嗣后郊祀配位。以三祖五宗为定。仰见我皇考曲体皇祖遗训。定以限制。圣训煌煌。允宜敬谨遵守。惟尊崇之典。莫大于严父配天。我皇考功德昭著。洽于寰区。薄海臣民。咸深钦仰。虽圣谕升配典礼。不复举行。朕不忍遽从。亦不敢遽定。著王大臣会同大学士九卿翰詹科道敬谨详晰妥速议奏。　　

