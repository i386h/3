<!-- { "loadSidebar": true } -->
○谕军机大臣等、袁甲三奏、苗练围寿之队尚未全撤。现饬博崇武极力排解。又据奏、苗练藉口要挟。不肯撤退练勇。现筹添兵剿办各一摺。苗沛霖以黄鸣铎等句引土匪进城为词。必欲围攻寿州。其蓄意谋叛。已可概见。势难再事羁縻。袁甲三已与李世忠酌商。飞调朱元兴带队赴临淮。一面仍暂与和解。俟兵力一齐。即迅速进剿。并收抚丁潮臣等股以孤其势。苗练人数众多。该大臣即欲制以兵力。必须谋定后战。计出万全。方为妥善。著即与李世忠相机筹办。并饬朱元兴联络寿州东南各团练。使其一律归官。则该练进退失据。剿办自易为力。前经皇考大行皇帝谕令贾臻俟颍州蒇事。即行驰赴寿州镇抚。兹据袁甲三奏、请饬该署抚带队进扎。勿株守颍郡。自系正办。但贾臻系该大臣帮办之员。如果颍州布置已妥。袁甲三即当就近调度。令其前赴寿州。岂必请旨饬催。若颍郡城外各练均已附苗。该署抚正在筹办。亦恐不能前往。袁甲三既称苗练遽与决裂则兵连祸结。复称非以兵力制之。不能就我范围。于应抚应剿机宜。究属毫无定见。现在该练要挟无已。若再徒事迁就。必至养痈贻患。该大臣惟当与李世忠竭力筹办。设法殄除。并须兼顾寿州。不可稍有疏失。致干重咎。将此由六百里谕令知之。　　

○以擅离军营。革安徽都司王占鳌职。　　

○予江苏徐州阵亡千总衔梁宝清祭葬世职。　　

○予江西景德镇殉难同知王顺曾祭葬世职加等。阵亡都司谢明善。把总廖庆恩。外委余镇邦。祭葬世职。　　

○壬子。谕内阁、朕惟恩同罔极。孝莫大于尊亲。德合无疆。礼特隆于报本。颂述必期夫美备。显扬务极乎推崇。钦惟孝德皇后。作配皇考。懋著徽音。坤仪永式乎邦家。懿范允孚于宫壸。朕缅怀慈德。感慕弥殷。兹恭上皇考大行皇帝尊谥。宜并追崇。敬上尊谥。用展孝思。式垂万禩。该衙门详察典礼具奏。　　

○谕军机大臣等、本日据崇实奏、请饬福济专防陕南。责成骆秉章办理四川军务。并陕防兵饷。请暂由陕抚借拨各一摺。骆秉章正在川北剿办蓝逆一股。布置进兵。现已身任兼圻。事权既一。责无旁贷。所有川省剿贼事宜。著即妥为调度。相机剿办。崇实与骆秉章办理军务。意见均合。著俟骆秉章到任后。即驰赴川陕交界接办防堵事宜。招募游勇。流弊滋多。崇实既深悉其害。到防后即就现有官兵。妥为布置。毋令随营员弁添募川勇。致令贻害地方。至川省经费支绌。亦系实在情形。所有防陕兵勇饷项。即著瑛棨暂行借拨。俟军务稍平。仍由川省筹拨归款。将此由六百里各谕令知之。　　

○河南巡抚严树森奏、防剿紧要。请将本年乡试展于十月举行。从之。　　

○命河南正考官杨秉璋、副考官徐启文、回京。　　

○予四川南坪伤亡把总阎文科祭葬世职。　　

○予广西永安等处阵亡把总张翼轸等十五员祭葬世职。　　

○予广西浔州阵亡参将李运络、游击王茂林、守备殷名山、千总谢笃之、祭葬世职。　　

○癸丑。谕内阁、朕惟礼先报本。尊崇当溯厥由来。义在制宜。孝思必循夫典则。雍正十三年。皇高祖高宗纯皇帝恭加上列圣列后尊谥。曾钦奉圣谕。崇先特典。后世子孙。不得奉为成式。是以我皇考大行皇帝于道光三十年。恭加上列圣列后尊谥。于列圣尊谥已加至二十二字者。未敢复议加上。列后尊谥已加至十六字者。亦未敢复议加上。朕绍承大位。祇遵宪典。敬念诒谋。其有列圣尊谥未加至二十二字。列后尊谥未加至十六字者。均宜恭议尊崇。显扬盛美。该衙门详稽典礼。敬拟奏闻。寻大学士等议奏、宣宗成皇帝尊谥。谨拟孝敏下加宽定二字。曰宣宗效天符运立中体正至文圣武智勇仁慈俭勤孝敏宽定成皇帝。孝淑睿皇后尊谥。谨拟敦裕下加昭肃二字。曰孝淑端和仁庄慈懿敦裕昭肃光天佑圣睿皇后。孝和睿皇后尊谥。谨拟钦顺下加仁正二字。曰孝和恭慈康豫安成钦顺仁正应天熙圣睿皇后。孝穆成皇后尊谥。谨拟端诚下加恪惠二字。曰孝穆温厚庄肃端诚恪惠孚天裕圣成皇后。孝慎成皇后尊谥。谨拟和懿下加诚惠二字。曰孝慎敏肃哲顺和懿诚惠熙天诒圣成皇后。孝全成皇后尊谥。谨拟端悫下加安惠二字。曰孝全慈敬宽仁端悫安惠符天笃圣成皇后。孝静康慈皇后尊谥。谨拟康慈下加端淑二字。曰孝静康慈端淑弼天抚圣皇后。得旨是。　　

○赏乾清门侍卫荣全副都统衔。为塔尔巴哈台领队大臣。　　

○以任性妄为。革河南降调知县胡以忠职。并逮问。　　

○甲寅。谕军机大臣等、毓科奏、新昌奉新股匪。分陷靖安武甯义甯。现在调兵进剿情形一摺。据称逆匪自窜踞瑞郡。分陷新昌奉新。因江省防多兵少。不敷攻剿。以致靖安武甯义甯等州县先后窜陷。省城为之戒严。现在新昌义甯虽经收复。而瑞郡及奉靖武三县踞匪。负嵎如故。刘于淳以分军二千人。当各路方张之寇。深恐不支。广信抚州各防军。均为闽浙皖三路贼所牵掣。此外无兵可调。省垣势颇岌岌。叠次飞催鲍超一军来江援应。并咨曾国藩就近饬催等语。前据曾国藩叠次具奏、左宗棠一军。兼顾江皖。瑞州各匪。偪近南昌。业经饬调副将张运桂老湘营等军扼守。又有内河水师节节布置。刘于淳、鲍超等军。分路防剿。省垣可以无虞。兹阅毓科所奏情形。江西贼势蔓延。必须赶紧剿办。克复各城。著曾国藩、左宗棠、酌量缓急。妥筹兼顾。务使江西股匪次第肃清。鲍超一军。曾国藩谅已飞催策应。徽州既经克复。皖南军情。亦当稍纾。左宗棠能否分投援应。并著妥为调度。毋误事机。将此由六百里谕令知之。　　

○以克复江西新昌县城。予知县魏邦达以知州用。并赏蓝翎。　　

○以安徽颍州剿匪获胜。赏守备胡鸣豹花翎。游击陈万金等蓝翎。余加衔升叙有差。　　

○以安徽颍州防守出力。予知府李羲钧等升叙有差。　　

○以江西靖安、武甯、义甯、各州县城被贼窜陷。革知州胡梁、知县陶黼昌、翁延绪、署都司阿敦布、千总黄云龙、署把总江殿龙职。予阵亡外委张青祭葬世职。　　

○乙卯。谕内阁、古称三年之丧。达乎天子。持服特其一端。昨据王大臣等请依旧制。以日易月。业经降旨明白宣谕。朕受皇考大行皇帝深恩罔极。今猝遭大故。哀痛方深。惟有恪守礼经。藉申永慕。非以持服三年。遂为尽孝也。今王大臣等复援引旧章。合词奏请。敬稽嘉庆二十五年。仁宗睿皇帝大丧。皇祖宣宗成皇帝系持服百日。道光三十年。皇祖大丧。皇考大行。皇帝亦持服百日。俱因臣工等吁请再三。未遂圣志。今朕孺慕虽殷。亦何敢有逾成宪。不得已勉从所请。缟素百日。仍素服二十七月。该王大臣等不得再行渎请。至三年内恭遇郊社宗庙祀典朝仪。一切服色。著王大臣等均查照成例。敬谨办理。　　

○谕军机大臣等、福济奏、提臣伤病举发。所带官兵。应另派员管带等语。前因川匪窜扰剑州。陕防吃重。经福济奏明将前任提督孔广顺调防帮办。所有固原备调兵八百名。由瑛棨等迅饬赴防。即交孔广顺管带。听候福济调遣。兹据福济奏称、孔广顺伤病举发。难期速愈。前项官兵。自应另行派员管带。福济现已补授云贵总督。陕防已交成都将军崇实接办。所有前项固原备调兵八百名。著瑛棨即派员管带赴防。听候崇实调遣。至陕防兵饷急需。据福济奏称、由该抚筹解过银一万两。业经支发。所余无几。著瑛棨仍遵前旨。由陕借拨。俟川省军务稍平再行筹拨归款。将此由六百里谕令知之。　　

○又谕、前据崇实奏、福济招募游勇。糜费饷需各节。当经谕令崇实、俟骆秉章到川督任后。即赴防所。妥筹办理。兹据福济奏、梓潼击贼解围。现饬卢又熊督率全军。驰往堵剿一摺。卢又熊等勇丁。前据奏止有三千名之数。此次福济奏称、卢又熊由潼川进剿梓潼。所统全军。增至九千余名之数。此项勇丁。何以前后数目不符。恐有滥行招募虚报勇数等弊。其梓潼县被贼围攻。据报卢又熊督队围剿。大获全胜。立解城围。是否属实。其勇丁打仗能否得力。骆秉章已抵潼川。即著就近详细查明。据实具奏。福济另片奏、卢又熊平日约束严明。深得民心。请免其治罪。并先予开复副将翎顶等语。该革员前在陕西平利纵勇滋事。复乘间潜逃。此次福济遽请免罪开复。是否允当。著骆秉章一并查明。如该革员实有劳绩。再行奏请。骆秉章克期由东南两路进剿。恐驱该匪北窜。陕南防剿。极关紧要。著崇实迅赴防所。妥为布置。毋误事机。将此由六百里谕令知之。　　

○命丁忧三品京堂衔刘绎仍督办江西团练事宜。　　

○以江西安义守城出力。予知县钟泰、把总程廷发、升擢有差。并赏钟泰蓝翎。　　

○以江西永丰县城解围。予知县陈鸣谦、守备陈九龙升叙。　　

○以江苏淮安、海州、肃清、予游击朱光廷升叙。阵亡把总童振华、周长德、祭葬世职加等。　　

○以江西瑞州、高安、新昌、奉新、府县等城被贼窜陷。革署知府陆澄、署都司刘青云、知县刘奎光、赵朴庭、张国英职。予阵亡道员郭式源祭葬世职加等。武举罗裕等赏恤如例。　　

○予江苏海州阵亡都司石龙章、盐知事蔡祖存、祭葬世职加等。　　

○拨山西陕西火药各二万斤。解赴江南军营备用。　　

○缓徵山东陵、海丰、沾化、茬平、章邱、齐东、济阳、平原、惠民、青城、高唐、高苑、乐安、利津、齐河、禹城、滨、蒲台、阳信、德平、二十州县并德州卫、永阜场、被旱被风被雹村庄灶地新旧额赋。暨仓漕课租有差。　　

