<!-- { "loadSidebar": true } -->
○又谕、英桂奏、皖捻阑入豫西。调派各路兵勇严防一摺。据称探报捻匪大股。已由许州窜至洛阳。相距河岸及潼关不远。晋省在防兵勇。数止万余。如该匪锐意西趋。一至新渑陕州。则垣曲县之东滩渡。平陆县之茅津渡。芮城县之大禹等渡。皆系一河之隔。在在须防。该抚已飞饬袁复清统带楚勇。先往东滩渡驻扎。并抽拨劲旅分赴茅津渡等处。与原派防兵严加守御。如匪党窜近晋边。或附近潼关一带。豫省有兵追剿。晋师尚可酌派渡河会击。傥豫省无兵。贼势浩大。沿河口岸。同时吃紧即有自顾不遑之势等语。前因张之万奏、亳捻扰及许境。经兵练击败。悉数西趋。谕令英桂认真防守。昨据刘长佑奏、宋逆被剿。由浚县渡过卫河。窜入临漳成安一带。当以晋直交界。相距漳洺道里非遥。恐该逆图窜山西。复谕英桂、豫饬所属严加备御。兹据奏报防河情形。尚属认真。著即饬令和昌、刘子城等、于防务较松处所。拨派兵勇扼贼来路。无论捻匪宋逆窜及河干。均即实力剿击。毋使一人一骑得以偷渡。如豫省直隶有追剿之师。即派兵渡河会击。以期一鼓殄除。其潼关一带。即咨会多隆阿、张集馨、迅派兵勇。迎头截击。并饬令潼关厅、将沿河各项渡船。全提北岸。以免抢渡。该抚务当严饬所属。实力办理。不得徒托空言。致干重咎。张之万于八月初七日。奏报捻匪扰及许境。被击西趋。至今将及二旬。未得该抚续报。现据英桂奏、捻匪大股。已由许至洛。似已蓄意西趋。张之万当一面飞咨英桂派兵堵剿。一面仍饬张曜等兵绕出贼前。痛加截击。不可徒成尾追之势。致令窜入晋疆。昨据刘长佑奏、宋景诗由开州窜越浚县渡河。业经扰及卫辉属境。亦经谕令张之万督率防剿。毋任乘闲往来。该抚身膺疆寄。于捻逆宋逆分道肆扰。蔓延豫境。惟当会同毛昶熙商调兵勇。分投堵截。保卫地方。岂可迁延贻误。莫展一筹。再蹈郑元善覆辙。著即严饬带兵各员弁。实力剿办。并将近日军情。迅速驰奏。将此由六百里各谕令知之。　　

○闽浙总督左宗棠等奏、广东红单师船剿匪得力。请留闽省水师调遣。并将管带船勇各将弁归闽补用。允之。　　

○补铸杭州织造、北新关、南新关、各关防。从巡抚左宗棠请也。　　

○以福建嘉义县城解围。赏在籍同知王朝辅等花翎。都司衔蔡腾飞等蓝翎。余加衔升叙有差。　　

○庚子。谕内阁、前据理藩院奏、热河三座塔司员祥明、因台吉宝伦涉讼。咆哮公堂。擅将该台吉摘顶看管。恐其中另有别情。请将祥明暂行解任。交热河都统亲提研讯。当经降旨允准。兹据麒庆奏、讯明台吉宝伦。与民人吴定功。因钱债涉讼。经司员祥明、讯出宝伦历次借欠吴定功钱文属实。因宝伦不服审断。立而不跪。出言顶撞。祥明当将该台吉摘顶责押。详请咨明斥革。并无另有别情。请分别办理等语。台吉宝伦因钱债涉讼。并不长跪听审。辄敢当堂顶撞。实属胆玩。著即革去台吉职衔。司员祥明办理此案。并不详请部示。遽将台吉宝伦先为责革。始行详咨亦属不合。著交部议处。　　

○谕议政王军机大臣等、本日据议政王军机大臣呈览僧格林沁信函一件。内称苏克金、恒龄、于十七日追贼至开州西北花谷集。尚有马贼千余。步贼六七百名。列仗抗拒。官军进剿。毙贼八百余名。步贼均已歼尽。马贼至北高店抢渡卫河。淹毙之外。尚有马贼五百余名。向西北奔窜等情。又据曲周县禀报。马贼一股。约四五百名。自广平府城东。窜至鸡泽小寨一带。后有官兵尾追等语。前据刘长佑奏报。贼由浚县内黄。窜至临漳成安一带。当经寄谕该大臣督抚等。督饬诸军会合堵剿。并饬令苏克金、恒龄等马队。绕出贼前。自北而南。迎头截击现在贼复自广平而窜鸡泽。是又已由临漳成安。骎骎北窜。刘长佑前所派赴顺德临洺钜鹿正定诸军。及驰往临漳之余承恩等各队。究竟曾否到防。何以未见迎击。著即严督各军。迅即探明贼踪。联络堵剿。直军多属步队。不足制贼死命。恒龄、苏克金等马军。僧格林沁务即遵奉前旨。饬令闲道绕出贼前。迎逗截击。与直省各军会合剿办。速将此股败残匪党。悉数歼除。毋任节节尾追。使贼日趋于北。偪近畿疆。甚至沿途复肆裹胁。贼氛转炽。致干咎戾。此时贼如尚在鸡泽一带。江长贵、徐廷楷、及王榕吉之军。正可由临洺关顺德钜鹿东西两面。迎头拦截。若令贼再北窜。各军又必悉成尾追之势。步步落后。不能及贼。刘长佑甫经被议。此时贼复窜入直境。务当激励诸军。迅图灭贼。毋再迁延。此股败贼。前据僧格林沁奏报。自东境被剿之后。所余马队不过六七百名。何以此次苏克金等、又复报称马步贼匪尚千余名。是否沿途尚有夥党接应。已由僧格林沁饬各地方查明禀覆。并著刘长佑一体饬属确查具奏。宋景诗首匪。是否尚在窜贼之内。僧格林沁信函亦未叙明。并著侦查确实具奏。当宋逆南窜时。即据刘长佑奏报。飞调豫省河北镇道。迅率所部兵勇。会集滑浚等县团勇。在于直豫交界。择要堵御。何以贼踪往来直豫沿边。未见豫军截击。著张之万严饬该镇道等认真防剿。与直省各军前后联络。以收夹击之效。贼踪日近邢洺。晋省边防。尤应早为设备。著英桂速遵前旨。严饬所属于潞平一带。调集兵团。豫筹堵剿。毋令乘闲豕突。前曾寄谕英桂。以甘省军火缺乏。饬令将祥安在晋所造火箭炸炮子等项。酌量分拨。解赴熙麟庆阳军营应用。本日复据熙麟奏报。平凉失陷该省军情愈紧。所请由京营拨运军火。虽经谕令管理该营王大臣酌办。殊恐缓不济急。著英桂仍遵前旨。将祥安所造火箭炮子各项。速即酌拨。派员解往庆阳应用。将此由六百里各谕令知之。　　

○又谕、多隆阿奏、驰回北岸进剿一摺。熙麟奏。平凉失守。并调外火器营官员工匠火器等各摺片。多隆阿已由省起程。驰赴渭北。并檄令穆图善将南岸各营。移过北岸。合力痛剿。现在陕西回匪。屡经败创。贼胆已寒。多隆阿正宜乘官军屡胜之威。一鼓作气。将十三村余匪埽除。进拔高陵并令雷正绾一军。由西路进攻泾原等处贼巢。以期肃清渭北。潼关地方。防务紧要。皖捻窜入豫省后。日向西趋。该大臣务当随时侦探加意严防。商雒等处。亦宜严密布置。扼要堵御。不可稍涉大意。致有疏虞。甘省平凉府城。现已失守。回匪凶焰日张。势必并趋泾州。冀与固原贼匪联成一片。该省城众兵单。军情紧急。较甚于陕。多隆阿如攻克十三村。兵力自可有余即著速拨一军。驰援甘省。以顾大局。傥不能另拨兵勇。亦宜速饬陶茂林一军。迅解凤翔之围。以便前赴平凉。毋稍迁延。致误事机。熙麟所派余万明等军。往援平凉。尚未起程。该处城垣已先为贼攻陷。尚非赴援不力。所有自请严议之处。著加恩改为交部议处。仍著饬令余万明等严扼泾州。相机堵剿。毋任与固原贼众句结。仍飞催王泰来续募楚勇。星夜驰赴庆阳。以便规复平凉。其平郡西南各路扼要处所。即著恩麟迅速调派兵勇。严密堵扼。毋令蔓延他处。致成燎原。前据熙麟奏、请拨火器营所造火箭等项。曾经谕令英桂、将火器营官祥妥在晋省制造之火箭炸炮子等项。匀拨赴甘。本日复谕令英桂迅遵前旨。就近拨往。此次熙麟续请拨解炸子火箭等项。并调吉庆等七员。顾募工匠。解运钢铜赴甘。该营精于制造之人。本属无多。铜铁等项。本系由部支领。运往亦觉不易。本日已交管理该营王大臣酌核办理矣。将此由六百里谕知多隆阿、熙麟、并传谕恩麟知之。　　

○又谕、熙麟奏、平凉府城。被匪用地雷轰陷。该匪有会同固原大股攻扑泾州之势。请饬总兵唐友耕带兵飞速援甘等语。平凉现已失陷。该逆拟句合固原大股。直扑泾州。甘省兵力甚单。情形万分吃重。多隆阿所派之陶茂林一军。前据奏称、先须驰援凤翔。俟郡城围解。余匪尽歼。如能渐达平凉。相机剿办。现在亟需邻省大支劲旅。星速驰援。始足以壮军声而遏狂寇。骆秉章素顾大局。谅必能统筹兼顾。著仍懔遵叠次谕旨。迅速抽拨得力兵勇二三千名。克期赴甘。即交唐友耕统带前往。如该总兵现因在川带兵。一时未能出省。即著骆秉章遴选知兵镇将大员。迅行带往。以利攻剿。甘省情形糜烂已极。该督惟当不分畛域。速筹救援。万不得以兵力无可分拨为词。稍存膜视。将此由六百里谕令知之。　　

○河南巡抚张之万奏、遵查襄城县知县钱增鸿被参各款。均无实据。惟于拏获匪犯周华等讯明正法时。并未具禀。虽因防剿吃紧。未遑兼顾。究属不合。应请交部议处。从之。　　

○添设顺天府四路捕盗营经制外委、额外外委各四员。马兵四百名。从兼管府尹万青藜、府尹林寿图请也。　　

○举行同治元年军政。广东卓异官四员。议叙如例。　　

○予安徽绩溪殉难民妇程胡氏等三口旌恤如例。　　

○句到湖广、山东、情实罪犯。停决湖广斩犯七人。山东斩犯二人。余三十六人予句。　　

