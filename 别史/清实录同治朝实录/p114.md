<!-- { "loadSidebar": true } -->
○又谕、瑛棨等前奏、逆匪窜偪省城。次股逆匪。在商州白杨店焚掠。势甚危紧。数日以来。未见续行奏报。廑念实深。孔广顺移扎蓝田进剿。能否堵扼。省垣守备若何。著即迅速驰奏。前调湖北省郧阳防兵。河南省之杨飞熊一军。援剿尚为就近。究竟有无赶到。官文等前派何绍彩所统四营官兵。由宜昌径赴襄枣。复经谕令飞饬该镇。即行径赴商州。会同孔广顺兜剿。郑元善于匪由内乡淅川窜赴陕疆奏内。亦称派令护总兵徐荣柱带兵追击。迄今时阅两旬之久。何尚未闻到陕消息。亦未据该抚奏及。陕省军情紧急。官文等向来办事。能顾大局。著即飞饬郧阳防兵。及何绍彩之军。星夜赴援。并著郑元善速饬杨飞熊之军。越境会剿。其徐荣柱之兵。著一并飞催前进。其与陕省之兵。前后堵击。痛殄逆氛。并著瑛棨等分别迎催。相机调度。京兵未到之先。蒲州同州一带空虚。亟宜堵御。湖北河南所派之兵。应一面追剿。一面绕出贼前截击。山陕犹称完善。且为京师屏藩。尤应极力保固。现在陕省贼情愈肆。与晋省一河之隔。蒲同一带。最关紧要。必须及早严防。英桂著即出省。相机布置。毋得安坐省垣。毫无备豫。以致临事周章。自干咎戾。该省绅士。如徐继畬、田雨公、赵德辙、均负乡望。素能办事。英桂当即会同熟商布置。筹画万全。陕省兵力。虽不甚厚。而鄂豫两省之兵。赴援最为切近。如杨飞熊、何绍彩等军。均素称得力。若能迅速赶到。与孔广顺并力剿击。瑛棨等督饬地方。战守兼筹。自可不至任贼猖獗。昨据潘铎驰奏、现到川省。与骆秉章商办各事。已谕令即由川赴滇。陕省军情。托明阿、瑛棨、孔广顺等、更无旁贷。务即力筹妥办。详悉驰闻。将此由六百里各谕令知之。　　

○命署直隶提督成明驰赴陕西协剿窜匪。以盛京副都统宝山署直隶提督。未到任前。以办理三口通商大臣崇厚暂署。　　

○以盛京将军玉明兼署副都统。　　

○以江苏扬州金境肃清。赏总兵官黄彬、吴全美、詹启纶、白玉翎管各一支。白玉搬指各一个。大小荷包各二对。游击孙文友巴图鲁名号。余加衔升叙有差。　　

○拨密云驻防官兵七百名赴陕西剿贼。　　

○丁丑。恭上母后皇太后圣母皇太后徽号册宝。上礼服御太和殿。恭阅册宝毕。安奉于彩亭前行。上升舆随后。由右翼门至永康左门。上降舆行。至慈宁门外东旁立。册宝陈设于正中黄案。母后皇太后圣母皇太后御慈宁宫。升座。仪驾全设。中和乐设而不作。上诣正中拜位号。左旁大学士捧册宝依次跪进。上受恭献。授右旁大学士跪接。置正中黄案上。宣读官捧起。跪宣母后皇太后册文曰。道赞乾行。仪式奉璇闱之度。德彰坤顺。阐扬腾琼册之辉。缅懿范于含章。莫穷棻颂。播徽音而作则。用贲芝函。钦惟母后皇太后。华阀钟祥。椒涂正位。仪瞻翚翟。肃雍早著于宫庭。化洽雎麟。禔福覃敷于海宇。逮下而宽仁胥被。持躬而勤俭为先。庇国家亿禩之庥。鸿基永固。佐皇考万几之治。燕翼攸诒。凡壸教所昭垂。洵寰区所钦戴。肆冲人之膺丕绪。佑启时承。遵令典以晋崇称。询谋悉协。温和共奉。仰慈惠之效天。光大聿占。叶安贞之应地。谨告天。地。宗庙。社稷。率诸王贝勒文武群臣。敬奉册宝。上尊号曰慈安皇太后。伏愿骈厘懋介。骏祉蕃膺。宝箓常新。并星辰而朗耀。瑶图聿焕。齐日月以升恒。祗备隆仪。茂昌景祚。谨言。跪宣圣母皇太后册文曰。徽音懋著。璇枢延爱日之晖。彝典推崇。宝篆耀祥云之采。统六宫而瞻壸教。盛德聿昭。合万国而奉母仪。尊称爰晋。钦惟圣母皇太后。道彰坤顺。福茂履祥。温恭夙仰夫令仪。雍肃咸钦夫淑范。躬先节俭。椒庭垂浣濯之型。心矢祗勤。柘馆示织纴之则。侍先帝而柔嘉尽慎。诫懔鸡鸣。越冲人而鞠育维殷。谋诒燕翼。曩昔彤闱敬事。叨懿训之时亲。迄今紫罽欢承。荷恩晖之永托。抚藐躬以缵绍。弥廑志于显扬。绎诗歌顺比之章。慈和普被。释诂详祓褫之义。禧福永膺。谨告天。地。宗庙。社稷。率诸王贝勒文武群臣。敬奉册宝。上尊号曰慈禧皇太后。伏愿蕃祉骈臻。洪厘骏集。合九州之富以为养。尚未尽夫孝思。颂万福之同于无疆。自长延夫令绪。谨言。上率王大臣官员行礼。礼成。慈安皇太后慈禧皇太后还宫。　　

○上诣绥履殿问慈安皇太后安。平安室问慈禧皇太后安。至辛巳皆如之。　　

○谕议政王军机大臣等、郑元善奏、河洛捻股。经派杨飞熊绕出贼前拦击。偪令理趋。另有马步贼众万余。忽复驰至。适营总图克唐阿、知县王珠炜等、马步官军。击剿大胜。贼匪全股向东南奔窜。河洛已无贼踪。现在杨飞熊一军。剿办豫贼吃紧。未能赴陕。已另拨兵勇千名。遴委得力将弁。会合陕兵。扼剿粤匪。并与晋省防兵。互为声援等语。豫省军情。正当吃紧。所称杨飞熊一军。该省专赖移军汝光。翦除伏莽。不能带兵赴陕。系属实在情形。惟现在续窜陕界之捻股。虽经暂退。难保不去而复来。杨飞熊既不能入陕。惟当责成该员。遇有后起窜陕之匪。实力剿截。毋令再与前匪句合。贻祸陕疆。现由商境进扑雒南之贼。已偪阌乡。该抚抽拨兵勇千名。赴太峪口驻扎。该处为豫秦晋三省要隘。自应力扼贼趋。著即星速如数调派。以杜纷窜。至业已入陕之匪。恐其因楚军截剿紧严。或折而西趋。与川匪会合。或由潼关上流。径行北趋。扰及晋省。其患均不可胜言。前曾谕令将道出商城之袁怀忠等所部兵勇。留于豫省西界。堵贼回窜。现在杨飞熊既未能入陕。即可将此军一并留豫。以便另选豫省得力之军。由蒲同一带。前往陕省。迎头截剿。该抚务当顾全大局。不可居以邻为壑之心。致干罪戾。所派前赴阌乡之兵。系属何人统带。能否得力。未据声明。该省带兵将领。如巴扬阿、图塔纳等、均称得力。即著会同毛昶熙酌量调派。以资得力。此外添调赴陕助剿之兵。亦必妥派得力大员。管带前往。总期迅速蒇事。不可苟且塞责。迁延贻误。将此由六百里各谕令知之。　　

○赏恭请册宝龙亭执役校尉银。　　

○予江苏江甯殉难在籍知县邓尔复祖母苏氏、妻方氏、旌恤如例。　　

○予河南各属阵亡殉难绅民妇女三千三百八十五名口分别旌恤如例。　　

○拨京营练兵一千三百名赴陕西剿贼。　　

○戊寅。以恭上慈安皇太后慈禧皇太后徽号礼成。颁诏天下。诏曰。朕惟古帝王膺图建极。嗣服妥猷。禀懿训于藼帏。熙洪称于芝检。粤稽祥开虞祚。媺溯英皇。化起周京。誉推任姒。载观往籍。聿著前型。钦惟母后皇太后。道赞乾元。德符坤厚。播徽音于海宇。表淑则于宫闱。圣母皇太后。性备中和。教成雝穆。笃深仁而衍绪。本至善以诒谋。作配重华。九陛合二仪之撰。蒙庥累叶。两宫徵一德之孚。绩懋垂廉。心劳凤扆。礼崇缫茧。躬诣蚕坛。逮下则葛藟兴思。奉先则苹蘩致敬。综古今之治理。金鉴求书。屏服御之奢华。练衣示范。允符地道。克代天工。丕基奠若苞桑。永祚绵夫瓜瓞。庞鸿翊运。赞帝治者十一年。昌燕延厘。式母仪者千百国。朕渥沐隆恩于教育。虔循茂矩以推崇。瑶戺腾芬。休徵有象。彤编绚彩。介福无疆。仰覆帱之宏施。慈辉普被。合尊亲而并戴。令闻昭宣。咨议佥同。典章具备。祇告天。地。宗庙。社稷。于同治元年四月二十五日。率诸王贝勒文武群臣。谨奉册宝。恭上母后皇太后尊号。曰慈安皇太后。恭上圣母皇太后尊号。曰慈禧皇太后。臣庶之欢心莫罄。澨陬之闿泽均沾。所有事宜。开列于后。一、在内亲王之福晋以下。公之妻以上。著加恩赐。一、外藩蒙古诸王之福晋以下。公之妻以上。著加恩赐。一、民公侯伯以下、二品大臣以上命妇。著加恩赐。一、从前尚过公主格格之额驸等。照伊等品级。著加恩赐。一、从前恩诏后升职加衔补官者。悉照现在职衔。给与封典。一、在京文官四品以上。武官三品以上。各加一级。一、在京王公文武官员。任内有降级罚俸住俸者。咸与开复。又在京官员。现在议降议罚者。悉与豁免。一、外藩蒙古王公以下。台吉以上。有罚俸住俸者。咸与开复。其现在议罚者。悉与豁免。一、除十恶不赦外。犯法妇人。尽行赦免。一、太监等赏给一月钱粮。一、上三旗辛者库当差妇人。酌议赏赐。一、罚赎积谷。原以备赈。冬月严寒。鳏寡孤独贫民。无以为生。著直省各督抚、令有司务将积谷酌量赈济。毋令奸民假冒支领。一、各处效力赎罪人员。向无定限。多至苦累。殊堪矜悯。著各该管官查系已满三年者。声明犯罪缘由。奏请酌量宽免。于戏。惠敷兰掖。贻万民康阜之庥。瑞集萝图。启百世炽昌之运。布告天下。咸使闻知。　　

○谕内阁、前因骆秉章奏参前署湖南巡抚翟诰、年力衰迈。以致诸事废弛。当奉文宗显皇帝谕旨。将该员撤任。饬令来京另候＜??闲＞用。现在该员到京。察其年力就衰。难期振作。翟诰著即行休致。　　

