<!-- { "loadSidebar": true } -->
○又谕、前因伊勒屯等奏、巴城兵勇乏食。请催解新疆军饷一摺。当降旨交户部速议具奏。兹据该部奏称、遵查巴里坤饷银。据乌里雅苏台将军于本年四月闲奏报。解过张和等军银一千两。巴里坤银五千两。嗣又于六月报解银三千两。九月报解银一千两。伊勒屯所称领到银五千两。自系因六月九月续解银两尚未解到。惟该城历次请拨饷银。为数虽多。而报解实属无几。总由各该省督抚视新疆饷项为缓图。未能源源解往。间有解到饷银。而各城需用甚急。又往往不敷分给。亟宜筹拨以恤兵艰等语。著麟兴在各省解到新疆饷银内。即行提银二万两。派员解往巴里坤。并知照伊勒屯等派员迎提。并将伊勒屯等前奏请拨军需经费台站等项银一万六千两。统于新疆饷内酌量分拨。其巴里坤月饷。并著麟兴查照原定各数目。陆续解交。毋任缺乏。各省奉拨新疆月饷。山西除划拨库克吉泰银二万五千两外。按月应解一万两。山东按月应解三万五千两。河南按月应解二万二千五百两。直隶按月应解二千五百两。自五年九月奉拨起。至本年九月止。山西除已解外。欠解银二十五万四千两。山东共应解银九十一万两。分毫未解。河南除已解外。欠解银五十七万七千两。直隶除已解外。欠解银五万五千两。现在巴城军饷奇绌。著官文、郑敦谨、丁宝桢、李鹤年、严饬各该藩司。迅将以上欠解新疆饷银。陆续筹措。解交乌里雅苏台。即由麟兴分拨各城应用。并著麟兴于各省解到银两内。即将巴里坤应拨饷银。按照该部奏案。如数分拨。以济要需。毋稍玩误。将此由五百里谕知官文、麟兴、郑敦谨、丁宝桢、李鹤年、伊勒屯、并传谕何琯知之。　　

○以河南官军剿平捻逆出力。赏提督马德昭、程之伟、白玉翎管各一支。白玉小刀各一柄。火镰各一件。大荷包各一对。小荷包各二个。总兵官蒋东才、李宝林、正一品封典。总兵官董建西、刘廷、保英、田庆和、副将庄启元、参将康如年、陈继昌、郝勇刚、孙金彪、杨鸿礼、游击徐效孟、李葆珠、冯桂增、邓林椿、宋得胜、吴守义、牛如岳、蒋广明、都司李大川、同知张同方、巴图鲁名号。知府刘成忠、副将永奎等花翎。盐大使何桐楫等蓝翎。余加衔升叙有差。予阵亡游击苗祥麟、防御春凯、州判赵云寿、县丞刘昌祺、守备陈永春、把总赵占一、外委王应魁等祭葬世职加等。　　

○乙巳。谕内阁、前据山东职员张维均等、遣抱以奉委被押等词。赴都察院呈控。当交麒庆亲提严讯。兹据该都统审明确情。定拟具奏。此案伴官张维均、以建昌县旧有秀塔书院一区。供奉至圣先师神牌。道光年闲。因书院湫隘。该县另行建立文庙奉祀。将旧有书院改为办差公所。交乡约铺户人等承直看管。张维均辄以铺商霸占为词。邀同建昌县生员燕淑德、赴衍圣公府蒙禀。孔祥珂派该伴官前赴建昌县投文。并未令其查办。该伴官复邀赍奏官刘卓汉出口。妄称公府委员。听信前署洙泗学录孔宪忠一面之词。擅率生童。将文庙神主那移办公处所。经麒庆咨明孔祥珂。将该伴官等管押讯究。复砌词遣抱赴京呈诉。虽讯系虚诬。尚未始终狡执。著照麒庆所拟。将该伴官张维均、并随同妄控之赍奏官刘卓汉、解交衍圣公孔祥珂查明斥革。酌量惩处。生员燕淑德、虽据供称呈词内姓名。系孔宪忠冒名捏写。孔宪忠现未到案。难保非饰词诿卸。惟既知悔悟。著免其斥革。交建昌县严行管束。毋许复出滋事。在逃之学录孔宪忠、生员郭春耀、均著先行斥革。仍著严缉归案讯结。前署建昌县知县耆龄、巡检王清、被控各节。既无其事。著无庸议。文庙奉祀神牌。已经该地方官率领士民请还。即著敬谨安设。以重祀典。衍圣公孔祥珂、劄县行查。本有未合。惟张维均恃劄招摇。非其意料所及。所有孔祥珂失察处分。著加恩宽免。　　

○又谕、前因热河总管奏、承德府州县等欠交兵米。当经谕令直隶总督勒限严催。兹据文锦奏称、该处欠交同治五年分兵米。业经全数交仓。惟前任代理平泉州知州金龄、所欠咸丰十年分兵米一千七百余石。仅交过五百石。所欠尚有一千二百余石之多。兵食攸关。岂容任意延宕。著官文再行严催。饬令该员将欠交米石埽数完交。毋许玩误。此后应交该处米石。仍著年清年款。以裕兵食而重仓储。　　

○丙午。谕军机大臣等、有人奏、已革云贵总督张凯嵩前在广西办理军务。避重就轻。居心壅蔽。克复山泽后。泗郡乞援。拥兵不救。以致泗城归顺龙州相继失陷。纵寇殃民。咎有应得。该革员升任云贵总督。不愿赴任。屡次藉词迁延。平日贪婪。官民交怨。拥赀何止百万。请饬罚银充饷等语。张凯嵩规避云贵。朝廷洞烛其情。是以将其革职。至在广西巡抚任内。贻误军事。婪索属员。如果属实。大干法纪。苏凤文久官粤西。知之必悉。著即确切查明据实具奏。毋稍徇隐。原摺片著钞给阅看。将此谕令知之。寻奏、遵查张凯嵩服官西粤。历办军务。并无贻误。擢任巡抚后。整躬率属。亦无婪索各情。报闻。　　

○又谕、郑敦谨奏、请令已革臬司暂缓交卸。并修理包头濠墙各摺片。前因陈湜系发遣之员。不应仍留臬司之任。谕令郑敦谨派员署理。兹据奏称、晋省河防吃紧。该革员暂缓交卸臬篆。办理防务。呼应较灵等语。现届河冰将冻。宜川等处。贼匪窜扰。沿河防守。自关紧要。既据郑敦谨一再陈奏。姑照所请。准令陈湜暂缓交卸。即责成该革员督率兵勇。于永甯吉乡河曲保德等处。分投布置。严密防维。傥任令陕匪一人一骑渡河。则是一误再误。定将该革员加等治罪。并将郑敦谨一并从重治罪。决不宽贷。包头地方。无险可扼。现经该处商民浚濠筑墙。办理团防。著即饬令马升及在防员弁。督率催办。藉资捍御。并著定安、桂成、将萨托清等处防务。加意图维。毋稍松懈。将此由五百里各谕令知之。　　

○又谕、前因晋省防务吃紧。屡经谕令刘昆、饬催臬司蒋益澧迅即赴任。现届冬令。河冰冻结。防守尤关紧要。该臬司假期已满。著刘昆迅催蒋益澧、懔遵叠次谕旨。克期起程。星速赴任。接办河防。毋再迟延干咎。将此由五百里谕令知之。　　

○又谕、冯子材奏、庆远南太镇安各边境。渐次肃清一摺。广西庆远南甯太平镇安各属。匪势延蔓。经冯子材分饬各营痛加剿洗。将各处匪巢攻拔多处。左江军务。已称得手。而右江踞匪吴亚终、句结镇远上映向武下雷各积匪。窜并平马。啸聚感墟。滋扰天保县属下峝一带。复经冯子材亲往龙州。督队兜剿。疏通右江运道。各路积匪。均已次第铲除。惟吴逆窜并越南木马。边隘甚多。匪势尚炽。亟应迅速翦灭。著苏凤文、冯子材、会商调度。将积年巨匪。赶紧埽除。并将各边隘迅图廓清。以弭后患。再广西记名提镇人员中。如有晓畅戎机。长于训练。能实心实力整顿营务者。著苏凤文悉心查察。出具切实考语。随时奏闻。候旨录用。将此由五百里各谕令知之。　　

○派惇亲王、正红旗满洲都统景寿、镶红旗汉军都统奕劻、校阅中式武举马步射技勇。　　

○丁未。上御养心殿。引见中式武举。亲定甲乙。　　

○谕军机大臣等、库克吉泰、刘典奏、西路各军。追剿贼匪情形一摺。雷正绾、黄鼎所部。在灵泾一带剿贼叠胜。总兵黄超群、亦于甘泉境内击败董志原窜匪。余贼纠党攻扑宜川县城。复蜂聚于綘桃村。经库克吉泰等檄令张云松严守要隘。扼贼南窜之路。并饬刘端冕等分道援剿。著即催令该员等迅速前进。务将此股贼匪尽数歼除。毋令窜逸。泾灵境内。现无贼踪。邠三中宜等处。防范虽严。尤当格外慎重。免致逆股寻隙内犯。至鄜延一带。兵力尚单。董志原回逆。粮尽计穷。难保不图窜往。肆行掳掠。该处防剿。均当妥筹兼顾。左宗棠已饬卓胜军先行入关。即著库克吉泰、刘典、檄饬该军迅赴宜川。将该处贼股剿尽。即会同刘端冕所部扼要驻扎。毋任匪踪东窜。左宗棠仍当督率各军克期入陕。相机剿办。以竟全功。将此由五百里各谕令知之。　　

○以候补总兵官杨复东为四川川北镇总兵官。　　

○以繙书房行走人员五年期满。予主事庆春等升叙有差。　　

○以江南淮安等处漕粮试行海运出力。予知府沈寿嵩等加衔升叙有差。　　

○贷河南荥泽、中牟、尉氏、郑、鄢陵、淮甯、西华、扶沟、沈邱、项城、武陟、修武、河内、十三州县被水灾民一月口粮。　　

○戊申。上御太和殿传胪。赐一甲陈桂芬、谢子元、张光斗、三人武进士及第。二甲刘金华等十三人武进士出身。三甲冯楚燊等六十二人同武进士出身。　　

○己酉。谕内阁、御史周恒祺奏、军务渐平。亟灵整饬吏治。敬陈管见一摺。所奏不为无见。朝廷政令。务在必行。乃如清积案。行保甲。屡经谆谆训谕。而各省实力奉行者甚少。嗣后著各该省抚。遇有通谕事件。务饬各属实力奉行。不得视为具文。如有仍前延玩者。即行严参。其保举人才。近来每以空言列诸剡章。殊非核实之道。嗣后中外大臣。有保举人才者。著即胪列事迹。登诸荐牍。如有所行与所举不符者。即治举者以应得之咎。河南直隶山东等省。差徭最重。兵兴以来。民间协济车辆。尤多苦累。而各州县亲友子弟幕友家丁。无不擅用差车。实堪痛恨。著各该督抚严行禁革。如查有前项情弊。即将滥发滥应之员。严参治罪。其正项应用车辆。亦不准丁役藉端讹索。以省扰累。至该御史所称惜名器减捐纳综厘局各条。著各该部妥议具奏。　　

○谕军机大臣等、有人奏、江西水勇。虚糜饷项。请查明裁撤等语。据称前甘肃臬司刘于浔。在籍管带炮船。水勇口粮。均系该绅一人经管。藩司无从过问。弊端不可枚举。著刘坤一饬令刘于浔、将历年支销款目。详细造册报销。如有侵冒浮开情弊。据实参奏。该省军务。久已肃清。此项水勇。应即裁撤。以节饷需。如仍须酌留船只。以备巡缉之用。即著刘坤一另委妥员管带。所有勇粮支放。并归藩司经理。以符定制。所有支应水勇之厘局八九处。应否裁撤归并。并著该抚查明办理。原片著钞给阅看。将此谕令知之。寻奏、遵查刘于浔历年支放勇粮。皆造册报明善后总局。并无侵冒浮开情弊。该员先曾因病告退。已另委道员何应祺接统水师。泉港等处厘局。业经酌量裁撤归并。报闻。　　

