<!-- { "loadSidebar": true } -->
○又谕、僧格林沁奏、剿匪获胜。贼分东西两路逃窜。亲督马队。堵剿西窜股匪先胜后挫一摺。麻城以南踞贼。经成保等军。在闵家集蔡家畈等处。叠获胜仗。僧格林沁亲督马队。驰赴罗山。堵剿西窜股匪。追至萧家河一带。大股援贼继至。我军马力难施。陷于深沟之中。以致失利。据该亲王奏称、伤亡兵丁。不过二百余名。稍加整顿。即可进剿。即著僧格林沁整饬队伍。激励将弁。相度地宜。实力进攻。以期迅歼丑类。该亲王成算在胸。虽偶有挫失。自能运筹决胜。以振军威。僧格林沁拟就近招募本地勇丁千余名。作为向导。该处地势。既须步队方能得手。即著该亲王酌量办理。该匪现窜霍山叶家集一带盘踞。并分扰商城黄土岭以南游弋。英翰、郭宝昌等军。已抵商城之丰家集。即著僧格林沁檄令该臬司等偪贼而营。与张曜等军会筹埽荡。迅殄逆氛。僧格林沁大军。进捣罗山逆匪。非有步队协剿。不足以资取胜。著官文速派成大吉、李成谋等步军。出境跟踪追蹑。并一面派拨步军。绕出罗山之前。拦头截击。以收夹攻之效。该逆现窜英霍一带。乔松年虽已调何绍彩一军。与蒋凝学协同扼守。如兵力尚嫌单薄。著曾国藩酌调数营。前赴英霍助剿。曾国藩现驻安庆。即可就近权衡缓急情形。妥为调度。并著张之万就现有步队檄赴光罗等处。均归僧格林沁调遣。以厚兵力。乔松年仍遵本月十四十五等日两次谕旨。妥为筹防。陈国瑞曾否到营。现在情形若何。著僧格林沁详查具奏。另片奏、请将张曜开复等语。业经批示照准。仍著该亲王随时策励认真追剿。以期迅速蒇功。将此由六百里各谕令知之。　　

○又谕、穆图善奏、遵旨驰援甘省。将各营部署起程。庆昀奏、抽挑兵勇夹击获胜。并闻有西同回匪来投入夥各摺片。穆图善所统各营。经该将军饬各营官剀切晓谕。均各深明大义。志切同仇。实属奋勉。著先行传旨嘉奖。仍著刘蓉查明各该营欠饷。酌量给发。如一时未能全给。俟各处协饷到后。陆续补解。并著查明从前各营兵弁勇丁。随同多隆阿在陕打仗实在出力。未经得有保奖者。准穆图善、刘蓉、择尤汇案请奖。不得稍有冒滥。以昭平允。穆图善所请令金顺两起马队。随同赴甘。即照所请行。此次追剿蔡启各逆劳绩。亦准查明请奖。穆图善当随时激励诸军。勖以大义。俾边徼早就肃清。同膺懋赏。仍将兵勇实数及起程日期。赶紧奏报以慰驰廑。都兴阿于此军到后。商酌调派。以期得力。蔡启等逆。向秦岭一带逃窜。刘蓉仍驻盩鄠一带。务当督饬将弁。尽力追剿。楚豫各边防。尤须慎固封守。不可大意。仍将近日剿办情形。据实驰奏。庆昀即知照常升、在纳家牐一带。择要屯扎。牵制贼势。以通南堡运道。一俟杜嘎尔之军到齐。即行会剿。不可率行深入。致有疏虞。都兴阿当饬杜嘎尔等、与常升所带兵勇。联络声势。以收夹击之效。城防一切事宜。仍著庆昀妥为经理。际此事机渐顺。尤不可稍涉大意。堕贼诡谋。懔之慎之。庆昀另片奏、近日侦探平固败贼。入金积堡。为马化漋挑选收集。次入纳家牐王家团庄以及郡城等处。已麕聚六七千名。并闻郡城中有西同两府投来入夥之贼。此等匪徒聚集多人。必图大逞。都兴阿、庆昀、均须督饬带兵各员。认真防剿。毋任肆意句合。又滋蔓延。庆昀欲于绥远城劝捐马匹解送甯夏。著即咨催德勒克多尔济、迅即筹办可也。将此由六百里各谕令知之。　　

○黑龙江将军特普钦乞假省亲。以盛京副都统宝善署黑龙江将军。山海关副都统庆春署盛京副都统。镶黄旗蒙古副都统长善署山海关副都统。　　

○以力战受伤。赏甯夏防御连瑞花翎。　　

○予湖北罗山阵亡都统舒通额、侍卫隆春、奇克塔善、参领祥恩、营总常德、西蒙额等、祭葬世职加等。复已革副将徐连升原官。予祭葬世职。　　

○蠲缓广西永安、修仁、荔浦、容、岑溪、贵、武宣、横、永淳、新甯、淩云、宾、归顺、宣化、隆安、崇善、左、养利、永康、甯明、来宾、迁江、上林、西隆、天保、北流、苍梧、藤、桂平、柳城、象、武缘、西林、兴业、三十四州县。暨归德、果化、太平、安平、田、五土州被扰地方旧欠额赋有差。　　

○乙酉。以前任西安将军福兴、为正黄旗汉军都统。正白旗汉军副都统乌勒兴阿署镶黄旗蒙古副都统。正红旗蒙古副都统奕贵署正白旗蒙古副都统。　　

○丙戌。顺天府以宗室乡试中额请。得旨、取中五名。　　

○丁亥。谕内阁、绵宜、万青藜奏、本年顺天乡试试卷。较前加倍。誊录书手。齐心赶办。将头场试卷全数誊完。并无迟误。恳请将书手奖励等语。总办书手蓟州经书赵际亨、著赏给从九品职衔。以示鼓励。嗣后不得援以为例。　　

○又谕、前因仓场侍郎奏、本裕仓役满花户郭画溪等把持仓务。并该仓监督家人及书吏等舞弊各情。当将该监督等撤任。并将花户郭画溪等、暨被控之该监督家人书吏。均交刑部审讯。兹据宗人府刑部讯明定拟具奏。此案本裕仓满监督宗室康来之家人侯三、恃该监督平日信任。辄敢听许财物关说公事。倚官诈赃。情节较重。著即发近边充军。该仓散夫梁二、于散米之时。胆敢听从已故夫头李瑞、勒索得赃。实属藐法。著即发云贵两广极边充军。照例改发黑龙江。交该将军酌量安插。满监督宗室康来、信任家丁。关说公事。汉监督司智、于仓役李瑞勒索得赃、及同官家丁舞弊等情。毫无觉察。均有不合。著交部分别议处。逸犯卢应辰、贾九、郭画溪、周六、吕三、侯四、侯七、仍著步军统领衙门顺天府五城一体严拏。务获究办。　　

○又谕、都察院奏、奉天民人邱吉孟、遣抱告邱仓儿、以伤母害子焚尸霸产等词。赴该衙门呈诉。此案邱吉孟因典与堂伯山场。坟树被伊堂伯之子邱吉卜根伐涉讼。邱吉卜贿买赵四阎王等、将伊母殴伤。并将伊幼子踢死焚尸等情。于咸丰七年六月。八年三月。先后赴都察院具控。叠经奉天府府尹提讯。嗣于同治元年。复以案悬未究。赴该衙门呈诉。当经降旨严催。何以案悬八载。至今仍未奏结。实属玩视人命。任意延阁。著宝珣、德椿、即行亲提人证卷宗。严讯确情。定拟具奏。毋再玩延。　　

○谕议政王军机大臣等、张之万奏、麻城败贼。被剿狂奔。官军沿途追截。互有胜负。现筹添募劲旅。相机兜剿一摺。所奏情形。与僧格林沁前奏。大略相同。现在东窜之扶逆。折回商城近境。与张曜相持。而西窜逆氛。麕集于楚豫之交。贼势甚炽。僧格林沁现已移扎罗山。扼贼西向。惟该处地势崎岖。田塍交错。马队仍难著力。僧格林沁派杨长春招募秦军散勇二千名。张之万饬宋庆添募步勇一千五百名。固为因时制宜起见。第贼计甚狡。难保不一气狂奔。肆其冲突。况仓卒招募之勇。训练未精。亦恐难以御敌。僧格林沁、张之万、总当就现有兵力。熟筹堵剿。毋令贼踪西犯。扰及完善之区。仍一面将存营步队。逐加选汰。去弱留强。一面将募勇事宜。迅速办理。务期精壮可用。以辅马队之不足。毛昶熙所部。步队居多。可否调赴前敌以厚兵力之处。并著酌量调派。官文懔遵前旨。速派成大吉、李成谋等步军。出境跟踪追蹑。并一面派拨步军。绕出罗山之前。拦头截击。归僧格林沁调遣。以收夹击之效。不得画疆自守。贻误戎机。自干咎戾。将此由六百里各谕令知之。　　

○以正红旗汉军副都统增庆署正白旗护军统领。镶白旗满洲副都统载容署正黄旗满洲副都统。　　

○戊子。谕内阁、前因户部奏将军需报销变通办理。当经明降谕旨。凡同治三年六月以前。各处军务未经报销之案。准将收支总数。开单存案。免其造册报销。兹据该部奏、请严饬各统兵大臣督抚认真督办。另片奏、请将已经咨题题覆各案。画一办理等语。向来粮台造报。本易矫诬。此次开单。更恐肆行冒滥。傥封疆大吏。不能破除情面。认真删减。将使朝廷逾格隆施。转为属吏侵渔地步。殊非国家实事求是之心。所有同治三年六月以前。各处军需用款。准照新章奏报者。有统兵大臣。责成统兵大臣办理。无统兵大臣省分。责成各该督抚办理。至江苏徐州及江南江北粮台。向准管理粮台之员。径行咨销。此次若仍由粮台开单。殊不足以昭核实。徐州粮台。著责成吴棠办理。江南江北粮台。著责成曾国藩、吴棠办理。各省钜万军需。由该大臣督抚一言而定。傥有不实不尽之处。必惟该大臣督抚是问。至开单存案。事属创始。其中款目繁多。应如何分年分起核实开报之处。著该大臣督抚等、各就实在情形。先行妥议章程具奏。如有吏胥人等在外藉端撞骗者。著懔遵前奉谕旨。严行查拏。从重惩办。其同治三年七月初十日以前。已经咨题到部尚未核覆之案。即由户部查照收支总数。暂行存案。无庸题覆。仍行文各该省。自行覆加确核。遵照新章。开单奏报。毋许稍有含混。至从前已经题覆各案内有指款驳查之件。并著各该省详细查明。应删减者核实删减。应声明者据实声明。各归各起。奏报存案。以归画一而杜流弊。　　

○又谕、户部钱法堂奏、请饬催直隶积欠宝泉局铜批饭银一摺。户部宝泉局。例由直隶省藩库每年拨解银四万二千余两。以资办公。历年积欠。已有四十二万七千余两之多。节经该部奏催筹拨。先后仅据直隶总督解到银九千两零。除由该部例分工局三分之一。及搭解钞票。并归还库款银两外。所余实银。已属无几。现在鼓铸正当吃紧。该炉役人等。岂能枵腹从事。著直隶总督严饬该藩司。于应解前项银两内。无论何款。先行筹解银三万两。并前次所欠奏准未解之一万九百余两。通计四万两。限一月内。迅速如数批解。以应急需而资办公。毋许延缓。　　

