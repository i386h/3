<!-- { "loadSidebar": true } -->
○谕军机大臣等、文硕奏、遵送厄鲁特人众。并密陈巴彦特古斯观望情形各摺片。前因厄鲁特人众。欲回布伦托海。经福济酌给牛羊银两。令其折回。当谕令福济迅饬巴彦特古斯等派员迎护。并令奎昌等一体饬属护送。兹据文硕奏、厄鲁特人众。两月之久。始至青格里河一带。意欲盘踞度冬。现接巴彦特古斯来文。以布城难以安插。请示遵行。意存观望等语。该人众沿途逗遛。依然抢掠。亟应妥为控驭。著奎昌、文硕、迅速将青格里河一带认真保护。并设法将该人众等暂示羁縻。毋令扰害地方。文硕自请议处之处。著加恩宽免。该厄鲁特人众。应如何妥为驾驭俾就范围之处。著福济斟酌情形。会商奎昌、文硕、妥筹办理。以靖边陲。署领队大臣巴彦特古斯、何以不派员迎护。是否意存观望。并著福济确查具奏。一面严饬该领队遵奉前旨。派委妥员迎护收管。俾得各安生业。将此由六百里各谕令知之。　　

○又谕、崇实奏、遵义教案办理就绪。请将出力官绅酌保。总理各国事务衙门奏、贵州教案未结。请饬崇实仍赴遵议筹办各摺片。前据曾璧光奏、黔省教案九起。全行议结。并未将如何议结之处详细声叙。此次崇实摺内所称设堂行教一事。业开导就绪。而教士迟久并无出省日期。是民教两面。尚未切实议结。不得遽谓完案。据法国使臣罗淑亚照会内开。转遽任教士函称。贵州各案入奏之后。并无会同甘结。且胪列遵义等处教案。亦未设法办理等语。可见该教士并未贴服。是否各案本未议妥。含糊了结。抑系该教士之言不实不尽。若不赶紧办妥必至另生枝节。仍为不了之局。崇实现已起程回省。著即迅速折回。驰赴遵义。会同曾璧光、督饬余思枢等妥速筹办。总须民教两面。各无异词。实有完案确据。方不至再滋口实。所有此案办理出力官绅。著俟全案完结后。准由崇实会同曾璧光择尤酌保。总理各国事务衙门摺。著钞给阅看。将此由六百里各谕令知之。　　

○壬申。谕军机大臣等、金顺奏、官军截剿沿山窜贼获胜一摺。回逆马化漋、因河东官军进攻寨堡。嗾令河西回酋马沅纠合马贼数百。由西山窜入潮湖一带。沿山肆扰。以图阻截军粮。经金顺会同张曜、督饬副都统托云布等军截剿获胜。枪毙逆酋马沅。其阿拉善旗沙拉布尔都地方马贼。亦经副将郝永刚等驰往迎剿。该匪向西窜逸。据获贼供称。西甯回匪。有欲由草地东窜之说。现在刘锦棠、黄鼎各军。于中北各路连克寨垒。金积堡势已大蹙。该逆四出纷扰。自在意中。而西路贼众。又图东窜。防范岂可稍疏。即著金顺会同张曜选派得力马步各队。分路巡防。毋令河西逆匪再图窜突。以顾湘卓两军粮道。并饬各军严防东窜之匪。遇贼即击。不得稍有松劲。将此由六百里谕令知之。　　

○又谕、刘昆奏、援黔各军荡平苗寨。暨川军撤退。仍请饬令进兵各摺片。湖南援黔各军自攻克亮摆岩门司等城寨后。提督唐本有等复督队攻毁花滩各岩洞及四星各寨。李光燎等又将朗洞城池攻克。附近数十里贼寨一律荡平。八寨诸苗。已有畏威乞抚者。楚军方拟乘胜进规台拱。若川军通力合作。进剿凯里诸寨。不难将逆苗丑类次第埽除。乃崇实、吴棠、不知顾持大局。辄因省饷撤兵。唐炯一军。遂回牛场瓮安候撤。以致瓮谷陇已有贼踪。重安黄平复为贼踞。实属贻误事机。前据该将军等奏请裁汰援黔兵丁。即谕令汰弱留强。仍饬唐炯会合席宝田等军合力进攻。不可遽行松劲。何以不候谕旨。竟撤援军。弃已成之功。贻将来之患。不知缓急。一至于此。曾璧光前次奏到。已严谕崇实等迅饬唐炯进兵。不得迁延干咎。著即懔遵前旨。檄令唐炯克期拔队。迅赴戎机。时已秋凉。刘昆即当催令席宝田督兵迅平台拱。毋令贼势复张。唐炯此时应否进扎黄平。抑或即会楚军。兜剿清江南岸。著斟酌情形办理。台拱若平。苗疆善后及进取事宜。尚须悉心经理。席宝田未可遽行离营。届时仍著刘昆酌度奏闻。刘昆所奏唐炯致席宝田函内。有川省函商黔中全撤川师。有协饷五万。归黔自办。闻黔中意甚欣然等语。黔省兵力。岂能不须协助。即敷剿办。曾璧光果允其议。何以前奏又请饬催川军。唐炯所言。恐非确实。著曾璧光详细具奏。戈鉴一军出力员弁。准刘昆先行酌保。其余各营出力人员。著暂行存记。俟攻克台拱。并案请奖。将此由六百里各谕令知之。　　

○以户部左侍郎魁龄兼署吏部左侍郎。　　

○予贵州黎平等处阵亡副将朱长林、知州朱嘉瑞等、祭葬世职加等。　　

○修直隶保定驻防兵房。从总督曾国藩请也。　　

○癸酉。谕军机大臣等、魁玉奏、覆陈审讯凶犯大概情形一摺。张汶详以漏网发逆。胆敢直入督署戕害重臣。实属罪大恶极。该犯自知必遭极刑。所供各情。一味支离。现虽将该犯家属拏获到案。而何人主使。尚未究出。终不足以成信谳。张之万计已驰抵江甯。著即会同魁玉、懔遵叠次谕旨。督饬司道各员设法根究。务将因何起意行凶及受人指使各情。一一究出尽法惩办。以申国宪。至督署重地。竟容闻人出入。毫无觉察。是日守门官役。魁玉是否提问。何以未据奏及。时金彪一名。已否由山西解到。新市镇军犯。既与张汶详平日来往。亦当密拏到案。从旁引证。或可究出真情。并著魁玉、张之万、多方研讯。务得确实情形。毋稍含混。将此由五百里各谕令知之。　　

○又谕、左宗棠、穆图善奏、西路马队官兵剿贼续胜一摺。甘省西路逆匪。在松山等处及平番古浪各县属四出抢掠。经委营总额尔庆额、及代理统领常明等、带队分路截击。歼毙多名。剿办尚属奋勇。惟省西一带零星匪股。出没靡常。若不痛加剿洗。诚恐伺隙纷扰。大为粮路之患。著左宗棠、穆图善、督饬各军。于平番等县属。将各股匪众实力痛剿。务期净绝根株。以清粮路。将此由五百里各谕令知之。　　

○旌表守正捐躯奉天昌图厅民妇李王氏。　　

○甲戌。谕内阁、前因天津府知府张光藻、天津县知县刘杰、于民教启衅一案。事前疏于防范。事后又不能迅速获犯。当经降旨革职交刑部治罪。嗣经曾国藩等取具亲供。并将该革员等押解到部。兹据刑部奏、请按照刁民滋事地方文职不能弹压抚恤革职例上。从重拟以发往军台效力。并以案情重大。应如何从重改发之处。请旨等语。该府县责任地方。乃于津民聚众滋事。不能设法防范。致匪徒乘机焚毁。戕害多命。又未将凶犯赶紧拏获。情节较重。且该革员等于奉旨交刑部治罪后。张光藻竟敢私往顺德。刘杰亦私往密云。任意逗遛。尤属藐玩。张光藻、刘杰、均著从重改发黑龙江效力赎罪。以示惩儆。至津民因怀疑激忿。不遵地方官弹压。辄敢逞凶杀害至二十余命之多。且将其仁慈堂内贞女惨杀。尤为凶残。现经曾国藩等拏获滋事人犯审明。分别情节轻重。将冯瘸子等十五犯拟以正法。小锥王五等二十一犯拟以军徒。既属情真罪当。即著照所拟。将冯瘸子等即行处决。小锥王五等分别发配安置。经此次严办之后。各直省地方官务当晓谕居民。安分守法。毋任再滋事端。遇有中外交涉事件。并须按照条约。持平妥办。总期中外商民。彼此相安。以靖地方。　　

○又谕、前因瑞联等审拟已革旗员兴奎、与民妇张王氏互控一案。经刑部核议。以引断未协驳斥。当经降旨允准。兹据瑞联等查明覆奏。此案已革员外郎衔内阁中书兴奎、并无捏契霸产情事。其京控各节。因参后怀疑所致。惟呈出契纸。未经投税。亦有应得之咎。兴奎著开复原官。仍交部照例议处。张王氏因契卖房租。找价不遂。砌词蔓讼。虽与凭空讹诈不同。究属刁健。著照部驳各情。按律惩办。现在逃未获。难保不潜匿在京。著步军统领衙门顺天府五城将张王氏一体严拏。解回奉天。归案惩办。　　

○谕军机大臣等、前据曾国藩等奏、天津案内应行正法各犯。当谕令俟刑部议奏张光藻等罪名时。再降谕旨。本日刑部奏、遵议张光藻等罪名一摺。已明降谕旨将该革员等从重改发黑龙江。其应行正法之犯。照曾国藩等所拟即行正法。军流各犯。并照所拟办理。此案大致现已就绪。所有应讯人犯。著曾国藩等迅速讯明。持平办理。妥为了结。一面遴派干员。于天津地方弹压拊循。毋令莠民乘机煽惑。聚众滋事。别酿衅端。将此由六百里各密谕知之。　　

○补行引见京察内阁侍读学士载英。得旨、著照旧供职。　　

○大学两江总督曾国藩六十生辰。赐御书扁额。曰勋高柱石。并赏御书福寿字。暨文绮珍玩。　　

○乙亥。谕内阁、内务府奏、银库箱只被贼拆动。请饬严拏。并据护军统领安兴阿奏、请将西大库直班官兵分别惩处各一摺。据称本月十一日。银库大小封锁全行开落。库门亦开。栅栏上有越过形迹。库存各箱拆动多只。其北库门上下锁押封。亦经拆动等语。银库重地。理宜严密巡察。本年八月闲。叠次失去铁锁。撕去锁封。该直班官兵等应如何倍加谨慎。乃此次竟致开启库门。拆动箱只。毫无觉察。尤属不成事体。所有直班之委护军参领唐武色、护军校伊克精阿、均著交部议处。并著护军统领将是日直班之护军章京护军等详细查讯。将可疑之人。解交慎刑司严行讯办。此案贼犯。著步军统领衙门顺天府五城一体严拏务获。解交慎刑司究办。并派惇亲王、官文、会同总管内务府大臣。将库存银两物件详细盘查。据实具奏。嗣后著前锋统领护军统领、严饬该官兵随时实力稽查。不得再有疏懈。傥敢仍前怠忽。即著从严参办。寻惇亲王等奏、遵旨盘查银库。按照存收各款。逐一核对。均属相符。报闻。　　

○谕军机大臣等、前因张廷岳等奏、库伦饷糈支绌。请饬户部再行拨银五万两。当经降旨允准。兹据户部奏称、该处饷需紧要。自应迅筹接济。惟部库存银。未便屡议外拨。山西应解京饷。为数尚多。且距库伦较近。拟即在该省应解京饷内划拨改解等语。著何璟饬令藩司。于山西应解同治九年分奉拨京饷内迅速拨银五万两。解至库伦。交张廷岳等收存。以济要需。至库伦军饷。前已由部拨银五万两。并准其免协福济军需。此次再拨银五万两。经费不至缺乏。张廷岳等务当力求撙节。核实动用。毋得稍有虚糜将此由四百里各谕令知之。　　

