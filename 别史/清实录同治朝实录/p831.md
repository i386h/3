<!-- { "loadSidebar": true } -->
○谕内阁、户部奏、遵议右赞善徐申锡积谷条陈等语。前因畿辅亢旱。曾经截拨漕粮等项。以备赈济。并谕直隶总督顺天府府尹妥议救荒之策。犹恐粮价增昂。民食缺乏。江苏浙江等省。既属丰稔。即著该省督抚迅各筹款。采买米粮数十万石。由海船运赴天津。一切经费。准其作正开销。并著盛京将军奉天府府尹察看该处情形。能采买粟米若干石。即行奏明。由户部筹款拨给。赶紧购运。仍均准其免税。此项采买米石。俟挽运到日。应如何平粜之处。著户部酌量办理。　　

○谕军机大臣等、前因户部三库奏请饬催各省欠解白蜡。曾经寄谕各该省立限解部。兹复据该衙门奏称、至今将及逾限。非但无一省解到。亦无一省咨报起程。现在就近购办。价值昂贵。设遇无可采买之时。恐有贻误。请再行严饬遵限赶解等语。此项白蜡。系恭备各项祭祀及内廷等项需用。各该省任意拖延。实属有心玩泄。且有动支钱粮。已开销数年之久。该督抚并不将承领之员侵蚀那移。详查参究。尤属不成事体。即著瑞麟、李瀚章、曾国荃、刘昆、蒋益澧、督饬藩司。仍遵前限。将所欠白蜡赶紧解京交纳。毋再延宕。致误要需。其承领银两办运迟延之委员。并著该督抚等查取职名。交部议处。户部三库单一件。著钞给阅看。将此各谕令知之。　　

○又谕、刘长佑奏、先办土匪。兼顾河防一摺。直隶土匪。败窜山东临清。复回窜直境。由曲周平乡扰及隆平县属之莲子阬。该处乡团接仗。多所伤亡。总兵刘云鹤督军驰至。毙贼百数十人。余匪向秫秸深处窜逸。此股败匪。虽仅三四百人。诚恐饥民煽惑。一经响应。又成巨股。著刘长佑督饬该总兵及调回之余承恩等。乘此声威。迅速分投摉剿。务期殄灭无遗。毋令再有延蔓。山东馆陶邱县一带。于贼窜近时。即有教匪传帖入夥。是该处伏莽。已形蠢动。并著丁宝桢严饬该处地方官。实力稽查弹压。以绝乱萌。毋任句结起事。至黄运两防。均关紧要。其调度机宜。著刘长佑随时妥筹兼顾。务臻稳密。本日据左宗棠奏、请调直隶候补道祝垲赴营差遣等语。该员若在直隶。著刘长佑催令迅赴左宗棠军营。听候差委。将此由五百里各谕令知之。　　

○又谕、左宗棠奏、各军分道入秦。抵关后妥筹办理一摺。左宗棠所率各军。冒暑遄征。颇形劳瘁。而于函谷仓卒之际。得以从容镇定。览奏甚慰。捻逆叠经追剿。其势已衰。正可乘机翦灭。著左宗棠即督饬刘典各军。严密兜拏。悉数歼除。肃清陕境。毋令出窜豫鄂。复肆蔓延。高连升所部。已泝汉西上。并著该大臣及早迎提。以厚兵力。至所称陕回及兵勇土匪扰害情形。均著随时妥筹办理。另片奏请调员差遣等语。直隶候补道祝垲。已谕知刘长佑催令前往。如尚在李鸿章军营。著即饬令赴陕。四川即补知府唐炯、著骆秉章饬赴左宗棠军营。听候差委。将此由五百里各谕令知之。　　

○派大理寺卿兴恩、宗人府府丞兼署顺天府府尹胡肇智、监临顺天乡试。　　

○以运解兵米迟延。山东道员沈维璥下部严议。　　

○癸丑。河南巡抚李鹤年奏、豫军驰抵运防。分段认守。抽派宋庆一军赴胶莱会剿。并回省整顿河防。得旨、著饬令在事各员认真防剿。荆子关一路。前已寄谕李瀚章等。仍令派兵防守。即著飞速咨催。以厚兵力。该抚现已回省。仍当确探军情。相机策应。　　

○甲寅。谕军机大臣等、英翰奏、亲抵宿迁。布置运防。并请饬催江海关协饷各摺片。英翰亲赴邳宿一带。与张之万酌量情形。并将皖军下移。以补清淮之不足。尚能不分畛域。著责令张得胜等克期筑墙。分段扼守。仰化集以下东至海滨。地广兵单。张之万当就现有兵力。先行分扎布置。曾国藩所调升字营一军。李鸿章所调浙勇五千。均著迅饬到防。以期严密。捻踪飘忽靡常。运防最为吃重。李鸿章务当豫筹守御。毋令乘虚窜出。致误全局。至江海关应协皖饷。前经部议照常拨解。现在皖军出境防堵。需用甚急。著曾国藩、郭柏荫、迅为按月筹拨。不得仍前延误。将此由六百里各谕令知之。　　

○总理各国事务衙门奏请采买洋米。以济民食。如所请行。　　

○陕西巡抚乔松年奏、遵筹沿边情形。归化城一带。尚可无庸分兵驻扎。得旨、归化城一带。目前虽可无虞。惟贼踪肆窜靡定。仍当督饬胡世英等及早歼剿。以杜旁逸。并与左宗棠随时妥筹。毋稍大意。　　

○颁福建省城正谊书字扁额。曰发藻儒林。　　

○予陕西渭北等处阵亡都司杨辉玉等祭葬世职加等。　　

○乙卯。谕内阁、万青藜、胡肇智奏、城外添设粥厂。拨给各属米石。先事筹办荒务。并请派员稽查各摺片。所筹均属周妥。所有六门外开设粥厂。即著督饬委员认真办理。其东路之定福庄。南路之黄村庞各庄采育。西路之卢沟桥。北路之孙河清河。添设粥厂七处。著派石赞清、彭祖贤、贡璜、王榕吉、孙长绂、张光第、蒋志章、前往稽察弹压。实力监放。务使实惠及民。余俱著照所议办理。　　

○又谕、御史佛尔国春奏请严禁断运。以济民食一摺。据称热河所属板城地方。有商贩米石。运至该处上船。经委员朱姓勒令留米平粜。其余米石。仍复多方勒索。不准起运。并有米船被劫该委员不为拏办之事。请饬查办等语。近畿一带。米粮向不敷用。本年直隶各属。亢旱日久。二麦全无。尤须产米之区。源源接济。乃板城商贩米船。该委员一味留难。不准开运。实属不晓事体。且难保无藉端需索情事。著热河都统严饬委员。无论何时。凡遇口内贩米商船。即令装运开行。不准稍有刁难。并将肆抢匪徒。严行惩办。以通商贩而裕民食。　　

○谕军机大臣等、有人奏、直隶丰润县开平镇一带。向有棍徒创立天罡会名目。本年五月闲。买马五百余匹。闻欲于八月闲赴奉天辽阳州迎接教主等语。本日据都兴阿奏、奉天辽阳教匪。潜谋起事。业经官兵击散。首犯赵希哲在逃未获。该匪等踪迹诡秘。声息相通。丰润地方。既有匪徒。难保不与赵希哲等暗中句结。著刘长佑即行访查明确。迅派兵役。严密捕拏。从重惩办。毋任属员讳饰。致贻后患。原片著钞给阅看。将此谕令知之。　　

○又谕、都兴阿奏、剿败扑犯孤山匪徒。并辽阳昌图缉捕情形一摺。木匪王作幅夥党。竟敢藏匿海岛。乘船纠众。窜扰凤城孤山等处。虽经都兴阿派兵击败。阵毙匪首于正潞。而三道浪头等处。山险路岐。匪徒到处散匿。恐其句结聚成大股。该将军务当设法摉剿。以绝根株。不得但以分守水口要港。养痈贻害。辽阳昌图各匪。虽经官兵击散。在逃之赵希哲及赵贵等。亦当上紧缉获。现在登莱一带。捻氛肆扰。奉省海口。亟应防范。并著该将军严饬海口各属。详慎稽查。毋任该匪偷渡。致酿乱萌。地方不靖。责有攸归。该将军须振刷精神。将各路匪徒及在逃匪首认真缉捕。毋再因循贻误。懔之。本日复有人奏、直隶丰润县开平镇一带。向有匪徒创设天罡会名目。潜聚多人。欲于八月闲赴奉天辽阳州迎请教主等语。赵希哲潘秉得等所习邪教。是否即系天罡名目。抑另有他股教匪潜伏辽阳。著都兴。阿确实查明。严拏惩办。毋任与直隶匪徒句结。原片著钞给阅看。将此由五百里谕令知之。　　

○又谕、传谕署广西巡抚吴昌寿。吴昌寿奏、镇安官军。攻克马隘都安两贼巢一摺。镇安贼匪。以吴亚终为大股。跧伏归顺。负嵎死守。马隘都安两股。与吴逆狼狈为奸。经吴昌寿督饬官军。将马隘都安两处贼巢攻拔。正可腾出兵力。专办归顺一路。著即严饬各军。乘此声威。迅攻归顺老巢。务期歼除首逆。毋任久踞。逆匪黄付胜、张三、著查明下落。严缉弋获。不准漏网。该署抚莅任伊始。号令一新。正可严檄各将士共加奋勉。肃清边圉。以竟全功。以副委任。　　

○予浙江汤溪等处殉难监生陈象金等绅民妇女四十三名口分别旌恤如例。　　

○丙辰。谕内阁、前因京师亢旱。屡经开坛祈祷。朕亲诣大高殿拈香。派近支王等恭祀三坛。社稷坛。并告祭方泽。均蒙阴云四布。微雨飘洒。浃旬以来。频叨渥泽。二十五六等日。雷电交作。甘澍优沾。昨复昕宵霡霂。积润郊原。并据各处奏报。近畿均获深透。此皆仰赖昊慈垂佑。朕心实深寅感。谨择于本月初八日。亲诣大高殿行礼。敬谨报谢。大高殿、觉生寺、即行撤坛。惟冀甘霖时沛。优渥常沾。以迓天庥而慰民望。　　

○又谕、直隶地方。近有枭匪肆扰。叠据刘长佑奏报。派兵剿捕多名。并称余孽仅賸百余。向隆平东南窜逸。势渐瓦解。览奏各情。不难克期扑灭。乃本日该督奏称、匪党被剿。窜过滹沱河岸。人数加多。仍向东北狂窜等语。何以与前奏大相岐异。刘长佑调度乖方。任听属员粉饰。率行入告。实属大负委任。著交部严加议处。至该匪奔窜多处。来往自如。并有土匪排船接渡。该管地方官所司何事。何以毫无防范。著刘长佑查明有无纵贼捏报及此外带兵各员有无畏葸粉饰情弊。均著严行参办。该督现已添派兵勇。分路兜击。著严饬在事员弁认真剿办。各营将士。如有追剿不力虚报胜仗者。即著按军法从事。刘长佑务将此股贼匪。及早歼除。以赎前愆。毋得玩愒如前。致干重咎也。寻吏部议、刘长佑应照溺职私罪例革职。得旨、著加恩改为革职留任。　　

