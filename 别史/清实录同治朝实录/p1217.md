<!-- { "loadSidebar": true } -->
○辛亥。谕军机大臣等、文奎等奏、城防兵单。请催前调察哈尔兵官一摺。前据额勒和布等奏、所调察哈尔官兵。已于八旗内挑备一千名。筹备军装口粮。俟侍卫永德到口。管带前赴乌城。现在常顺带兵驰赴前敌督剿。城防兵力。益形单薄。侍卫永德、倭恒额、刻下计已到口。著额勒和布等催令将备调之兵赶紧挑选。务于今冬克期驰赴乌里雅苏台。不得迟误。此项官兵未到时。文奎等当就现有兵力。妥为布置。毋稍疏虞。另片奏、已革步军翼尉现任六品官恒禾□令、于九月间因病呈请回旗调理。现又随常顺出征。不惟病体未痊。抑且声名狼籍等语。恒禾□令既因病呈请回旗。何以又随常顺出征。并该革员如何声名狼藉。著常顺确切查明。据实具奏。将此由五百里各谕令知之。　　

○追予甘肃陇西守城御贼故在籍同知祁兑祭葬恤荫如军营病故例。并予建祠。殉难眷属暨绅士等一并附祀。　　

○壬子。谕军机大臣等、王文韶奏、贵州生苗纠众袭寨戕官。现经收复一摺。贵州丹江厅属之莲花闹开屯奸苗。暗约八寨古州苗众。句结散勇滋事。袭破鸡讲寨。署通判屠翰合门被害。官兵亦有伤亡。经王文韶饬令提督龚继昌等分队进攻。毙贼多名。当将鸡讲收复。贼匪向皆各乔桑乌洛遁去。黔省甫就肃清。古州上下江等处生苗。胆敢句众袭寨戕官。亟应及早翦除。以清萌櫱。著王文韶、曾璧光、各饬在防官兵。勤加侦探。认真防剿。将逸贼悉数歼除。毋贻后患。并随时相机镇抚。消祸未萌。黔省军务初平。疮痍未复。全赖地方官洁己奉公。安良除暴。庶几与民休息。治理日臻。著曾璧光慎选贤能牧令。切实讲求吏治。该省地方官吏。如有不胜任者。严行纠参毋得稍事姑容以靖地方。将此由四百里各谕令知之。　　

○以贵州镇远办理善后出力予署知府吴自发优叙。　　

○旌表守正捐躯江苏泰州民妇王陈氏。　　

○癸丑。谕内阁、御史邓庆麟奏、京控发交案件。承审不公。请提交刑部审办。或派大员前往审理一摺。国家设立都察院步军统领衙门。准各直省民人呈诉冤抑。原所以通达下情。一经各该衙门具奏。无不立降谕旨。交各该督抚亲提研审。其关涉命案者。并令督同臬司严行讯究。如该督抚等承审不公。仍准其赴各该衙门呈控。傥遇案情重大。或地方官有贪婪不法情事。自当提交刑部。或特派大员前往审办。若如该御史所奏直隶遵化州民人郝越生员王晴川京控两案。俱系寻常案件。独不思总督为国家大员。自有承审之责。如纷纷提交刑部。或钦派大员。尚复成何体制。该御史不达事理。率行陈奏。著毋庸议。所有遵化州民人郝越等京控各案。仍著李鸿章秉公严讯。按律惩办。嗣后各直省遇有此控案件。务当亲提人证卷宗。依限审结。毋枉毋纵。用副朕洞达民隐至意。　　

○甲寅。遣官祭先医之神。　　

○谕军机大臣等、有人奏、山西翼城县知县钱官埈前在太平县内内丁忧。携眷寄居翼城。置有房舍田地其母葬于翼城东乡。其胞弟娶侯姓之女为妾实与寄籍无异。该员并不呈明。蒙混补缺到任后。流民萧玉梁等开设小押铺。与该员胞弟暗中句结。谋骗民财。又与已革拔贡赵远熙为密友。唆讼过付。言无不从。该员之弟仍住私宅。遇事招摇。门丁郑叔亭即郑寿庭。多方聚敛。又稷山县知县田依渠、滥用刑杖。与门丁张六、部民张庚元、交通纳贿。又藉书院膏火为名。比房勒捐。民间私种罂粟。该员按亩收税。请饬查办等语。州县为亲民之官。似此贪婪不职。实为地方之害。著鲍源深按照该二员被参各节。严密访查。据实参奏。毋稍徇隐。原摺著钞给阅看。将此谕令知之。　　

○又谕、金顺奏、统师出关。沥陈需饷实数。筹画粮运。请饬拨兵勇皮衣银两。帐房军火。仍令陕西制办各摺片。金顺现率所部。驰赴古城一带剿贼。士卒荷戈边外。艰苦倍常。且戈壁长途。粮运一切。需费甚钜。亟应筹拨有著之款。如期解济。俾赴戎机所请于粤海关江海关江汉关洋税项下按月添拨三万两之处。著户部速议具奏其四川新添该将军营饷银每月一万两。著吴棠饬令藩司。克期埽数拨解。毋稍迟误。哈密虽据探报解围。该逆西窜吐鲁番一带。金顺仍应赶紧部署出关。率得胜之师转战而前。痛歼丑类。并遵十月二十九日谕旨。速赴古城。与景廉会商防剿。规复乌噜木齐以慰廑系。关外用兵。粮饷军火。最为紧要。前经谕令左宗棠妥筹办理。该大臣自必通筹全局。源源接济。毋任缺乏。金顺所部及接统成禄旧部兵勇。统需皮衣银二万六千两。著户部即行如数指拨。解至道绥道衙门发给该营委员。以资应用。金顺军营所需帐房军火。历年均由陕西制办。仍著邵亨豫照旧筹款办理。现在秦陇肃清。晋省防务已松。该省防军。应如何分别撤留以节饷需。著鲍源深悉心酌度。奏明办理。将此由六百里各谕令知之。　　

○又谕、托伦布等奏、剿捕逆匪。叠获胜仗一摺。贼匪窜扰科属博东齐地方。经保英带兵往剿。并派喜莫得等分投进攻。该逆纷纷逃窜。十月初八日。在阿育尔公喇嘛库伦等处与贼接仗。歼毙贼数数百名余匪。向鞥克扎萨克迤南逃窜。并探闻西路盘踞庆格里之贼。复欲乘机蠢动。亟应迅速剿办以遏贼氛。著保英统率派出各军痛加剿洗。毋任纷窜。并著景廉派拨队伍前往。合力歼除。以清余孽。托伦布当就现有兵力。妥筹防剿。力顾城防。本日据金顺奏、探闻哈密业已解严。惟尚未据文麟奏报。现在究竟已否解围。著文麟迅速奏闻。并著该办事大臣等、将该城防守事宜悉心筹画。不得稍涉疏虞。将此由五百里各谕令知之。　　

○以科布多剿匪获胜。赏委防御喜莫得巴图鲁名号。佐领栋呢特多尔济花翎。委步军校玉通蓝翎余加衔升叙有差。　　

○拨江苏洋火药三万磅。大小铜帽四百五十万粒。解赴直隶天津。交伊犁委员领回备用。　　

○乙卯。谕内阁、朕于明年二月二十四日恭奉慈安端裕康庆皇太后慈禧端佑康颐皇太后启銮。二十七日祇谒西陵。礼成后。于三月初二日还宫所有应行事宜。著各该衙门照例敬谨豫备。　　

○予故湖南降调巡抚恽世临入祀名宦祠。从巡抚王文韶请也。　　

○蠲缓直隶宝坻、任、宣化、三县歉收地方本年额赋有差。并减免差徭。　　

○丙辰。以京畿雪泽愆期。上诣大高殿祈祷行礼。并诣时应宫昭显庙福佑寺拈香。　　

○丁巳。上以祈雪诣宣仁庙凝和庙普度寺拈香。　　

○谕内阁、前因杨昌浚奏、革书韩溥华、具控犯书孙锦捏报病故改名蒙充等情。当谕令将全案人证卷宗。解交刑部确切审讯。兹据该部奏称、讯明韩溥华所控犯书孙锦等侵蚀机张银两及捏报病故顶名冒充各情。均皆属实。按律定拟等语。此案孙锦等侵蚀机张并颜料等银。迨经查出勒限赔修。仍敢草率蒙混。及勒赔完固后。又复顶名。意存狡卸。且于缉拏紧急时捏报病故。实属狡猾。孙锦即孙世镳。著照该部所拟。杖一百。流三千里。不准援免。韩溥华即韩绳武、所告孙锦各情。或审明属实。或事出有因。惟既经向臬司呈控。并不静候审讯。辄在将军衙门呈告且有蒙捐职衔情事。韩溥华著革去从九品职衔。杖一百。不准纳赎。仍递籍追照。折责发落。饬县管束。书吏孙瀚在押潜逃。现据伊父孙锦供称。系文生员孙文浩改名充当织造衙门经承。实属不守本分。著即行斥革。仍著浙江巡抚严缉务获。提同韩溥华质讯明确。有无侵吞情弊。按律定拟报部。前任杭州将军连成、于韩溥华呈控时。辄行收受劄县。殊属不合。织造文治。于孙同如病故后。并不扣除。致令孙锦顶名蒙混。且于生员孙文浩改名承充书吏。毫无觉察。复疏防孙文浩在署脱逃。实属疏忽。连成。文治均著交部议处。　　

○蠲缓山东汶上、郓城、濮、菏泽、钜野、嘉祥、寿张、范、济甯、齐河、齐东、济阳、禹城、临邑、长清、肥城、东平、东阿、平阴、惠民、邹、滕、峄、阳谷、曹、观城、朝城、聊城、茬平、冠、馆陶、夏津、武城、金乡、鱼台、历城、章邱、邹平、甯阳、莘、长山、新城、海丰、沾化、兰山、博兴、高苑、乐安、陵、德、青城、德平、阳信、平原、乐陵、商河、滨、利津、蒲台、滋阳、曲阜、泗水、单、城武、定陶、堂邑、博平、清平、高唐、恩、邱、潍、七十二州县暨德州东昌临清济甯四卫东平所被水被旱被鹼被虫地方新旧额赋杂课有差。　　

○戊午。圣祖仁皇帝忌辰。遣官祭景陵。上诣寿皇殿行礼。　　

○命盛京工部侍郎奕庆留京当差。调户部右侍郎桂清为盛京工部侍郎。　　

○以云南官军克复贵州兴义府城。暨剿灭昭通土匪出力。赏总兵官邹复胜一品封典。总兵官邓华立、毛治祺、刘奇义、副将翦联升、刘占宏、参将金恒才、游击石占云、唐明盛、马升、王泰源、都司纳品超、巴图鲁名号。知府彭念宸、游击岳昌年等花翎。千总耿应培等蓝翎。余加衔升叙有差。　　

○己未。谕军机大臣等、礼部奏、越南使臣赍到该国王奏疏。钞录呈览一摺。据该国王奏称、河杨兴化诸匪巢。独力攻剿。顾此失彼。山兴宣三辖蔓匪。仍复猖獗。请饬派兵会剿等语。越南国边地被匪窜扰。前经谕令冯子材督饬官军。出关剿办。嗣以兵勇不宜久驻外国。且虑有骚扰情事。是以叠准刘长佑等所奏。将各营陆续撤回。兹据该国王具疏吁请。朕眷顾藩封。殊深轸念。此时粤西官军。如令出境剿匪。究于该国有无裨益。且不至别滋事端之处。著刘长佑、冯子材、悉心妥筹。迅速具奏。并著礼部传令该国王知悉。该国王原奏。著钞给刘长佑、冯子材阅看。将此谕知礼部、并由五百里谕令刘长佑、冯子材知之。　　

○户部奏、遵议金顺军营饷银。除原拨月饷十万两外。所短之数。请于粤海江海江汉三关六成洋税项下每月各拨二万两。以济该营饷需。从之。　　

○以内阁学士崇绮为户部右侍郎管钱法堂事。　　

○以卸任盛京工部侍郎奕庆为镶蓝旗蒙古副都统。　　

○以内阁学士德椿充国史馆清文总校官。　　

○庚申。谕军机大臣等、定安奏、布置征兵起程。请饬催饷银一摺。景廉军营需兵助剿。前调大同步队一千名。现经定安部署起程。需饷孔亟。所有陕西省应解景廉饷银二万两。河南省应解饷银三万五千两。山东省应解饷银四万两。著丁宝桢、钱鼎铭、邵亨豫、督饬藩司迅速如数筹拨。解赴归绥交定安验收。以便征兵征兵。迅赴景廉军营。毋稍延缓将此由五百里各谕令知之。　　

