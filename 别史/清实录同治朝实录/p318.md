<!-- { "loadSidebar": true } -->
○谕议政王军机大臣等、唐训方奏、蒙城寿州及怀远击贼获胜。收抚宿州捻党。蒙宿军情紧急。仍请饬僧格林沁回皖剿办各摺片。张之万、毛昶熙奏、击退张冈外援之贼。追剿大股捻匪。偪回皖境。攻克方寨等处各摺片。僧格林沁目击直东巨患未清。不能即行督军回皖。非但为围攻淄川一城。而淄城现已合围。其势亦难遽撤。且以北方马队官兵。值此盛夏。触热南征。天时地利。均非所宜。叠经寄知该大臣督抚等。谕令僧格林沁之军速将淄城攻克。直东全局办有就绪。再行返旆而南。此时皖省发捻交乘。及苗逆鸱张。唐训方务当督饬各军固守蒙寿。力图怀远。与曾国藩所部皖北诸军联络策应。勉力搘拄。寿州固守危城。犹能出击。并令团练分壁城外。攻破贼营。现在蒋凝学与毛有铭两军赴援继至。寿城当可无虞。蒙城被围较紧。颍州守英翰等亦尚能出战。袭夺贼之营垒。攻破贼踞穆家圩及张蔡两圩。怀远踞贼。经官军苦战。大加剿创。唐训方激励将卒。均能争先用命。力挫凶谋。仍著督率各军齐集团练。进规怀远。以力保东路。临淮水军单薄。速将所调清江戈船催提前来。以厚兵力而资备御。山东遁回宿捻。既经英翰招抚。蒙城之南一带。亦因张蔡等圩攻克。不敢复有显然从逆。其附苗之韩村及并入韩村之李城余党。仍著相机剿抚兼施。毋任苗逆肆行句合。以孤贼势。据唐训方奏、鲍超萧庆衍两军。业已攻克巢城。是皖北逆匪之势少衰。巢县与蒙城相距非遥。现在蒙城被困。力难久支。僧格林沁之军。急切不能赴援。著曾国藩酌度情形。饬令鲍超等军于怀蒙等处。择其何地尤为紧要。相机策应。曾国藩与唐训方于皖省军情均责无旁贷。惟有通筹竭力办理。山东臬司丁宝桢一军。自湘新募成军赴东。计已在途。如应移调赴皖。即著于该员行经豫省时截留。由豫东汝颍一路径趋皖北。以资调遣。曾国藩、唐训方、与张之万等次会办理。僧格林沁所派之施绍恒等队。计当到皖。著唐训方即饬赴援蒙城。当可得力。张之万所奏截击张冈外援之贼。并救应正阳息县各民寨。尚为得手。著即与张曜饬令吴元炳、赵鸿举等、与王文行各军。将张冈贼巢攻拔。埽除汝南埠等余孽。其由沈邱新蔡追击出境之捻股。并著督饬保英、尹嘉宾等马步。越境追剿。太和固始一带。均与蒙颍毗连。张之万等尤当饬令防剿各军。与皖省之兵联络声势。相为接应。方寨黄寨及大小张寨攻克。戕害余际昌之贼张振全。业经捦戮。出力官绅人等。准张之万等择尤保奏。将此由六百里各谕令知之。　　

○又谕、前因明绪等奏、俄兵居住巴克图卡外防范晓谕情形。请饬总理各国事务衙门。向该国住京公使告知。令其行文西悉毕尔总督。将俄兵撤回。并转饬该国勘界大臣。赴塔尔巴哈台会议。当经谕令总理各国事务衙门办理。并谕令明绪等严密防范。令明谊趁天暖雪消时迅赴塔城。俟俄国使臣到彼。即将分界事宜。折中定议。早行议结。兹据明谊奏、科布多所属。有俄兵私越开齐。防范情形。并俄人占踞斋桑淖尔等情各摺片。与明绪前奏大略相同。俄兵九十余名。赂科布多所属哈拉塔尔巴哈台卡外一带前来。欲在吹河等处搭房住牧。虽经侍卫德山等开导。该夷旋即折回。惟尚有四月二十日复来之语。现值科布多巡查边境之时。著明谊即咨行广凤相机阻止。并晓谕阿勒坦淖尔乌梁海等齐心御侮。不可为俄人诱胁。仍晓谕哈萨克善为堵御。至会议分界一事。现既由总理衙门告知该国住京公使。行文该国。令派使臣赴塔会议。或该国竟有使臣前来。亦未可定。明谊仍当遵奉前旨。迅赴塔城。先期以待。并按照总理衙门前次所颁地图。折中定议。速行议结。免致日久另生枝节。不可游移稽滞。恐将来大雪封山。此事又将延阁也。明谊起程以后。乌里雅苏台将军事务。即著麟兴暂署。所有防边事宜。并著麟兴妥为经理。至明谊所请行文该国住京公使。转行该国图玛城固毕尔那托尔。禁止俄人再来寻衅。及听候两国定界后始准建立界址之处。已谕令总理衙门办理矣。将此由五百里各谕令知之。　　

○以安徽怀远击贼获胜。并攻克蒙城寿州贼圩。免已革署知州毛维翼罪。开复原官。并赏运同衔。予阵亡副将张起凤、都司张顺喜、千总张天伍等、祭葬世职加等。　　

○上以夏至祭地于方泽。自是日始。斋戒三日。　　

○庚戌。谕议政王军机大臣等、刘长佑奏、直东交界肃清。拟仿南省营制选练兵勇。并请饬崇厚筹画兵饷。及吴再升到营。派令募勇训练各摺片。东窜余匪。经官军摉杀几尽。直东沿河一带。已无贼踪。自应及时训练军士。俾成劲旅。刘长佑现将兵勇分别撤留。拟仿湘军营制。分饬各营。照式遵办。并派道员黎献等逐日督同操练。所筹尚属周妥。练兵之道。南北情形不同。总在因地制宜。期于尽善。著即就南省营制。量为变通。赶紧办理。一面将办理详细情形。先行具奏。该督久历戎行。所称操练月余。可望一律整齐。想必确有把握。不至徒托空言也。至直东豫三省交界防剿事宜。一日未竣。即兵勇一日不能裁撤。刘长佑现在所部及各军马队。尚有一万数千人。每月共需银八九万两。饬项浩繁。自应豫筹接济。著刘长佑会同崇厚。将直省军饷何项可拨。何款可筹。迅速妥议具奏。候旨遵行。天津关税等项。尚可酌量筹拨。惟洋人嗜利性成。知我饷需缺乏之时。不惜钜赀借贷。以遂其要挟之私。为患非细。从前各关口亦有借贷之事。不过与外国商人暂时通融。外国官并不与闻。今外国住京官员。在京已有此议。恐官与官交涉。将来必至各事归其把持。殊多掣肘。嗣后外国有愿以此见好者。并著崇厚设法拒绝。毋贪小利。吴再升既经派令募勇训练。即著刘长佑严加督饬。俾有成效。傥不能得力。仍奏明发遣。不得以有旨饬赴军营。稍存迁就之见。将此由五百里各谕令知之。　　

○命协办大学士吏部尚书瑞常、吏部尚书朱凤标、教习庶吉士。　　

○授一甲一名进士翁曾源翰林院修撰。二名进士龚承钧三名进士张之洞编修。　　

○辛亥。谕议政王军机大臣等、曾国藩奏、沥陈饷需奇绌情形。并请特派大员来南会办。及曾国荃亦有辞浙抚之奏各等语。已严饬晏端书等将广东厘金尽数全解。沈葆桢将九江洋税按月如数批解矣。曾国藩督师九载。运筹决策。屡克名城。该大臣坚忍耐劳。久为朝廷所倚重。近因所辖地方太广。所统水陆兵勇过多。而各省饷银。又复不能源源接济。深惧责大任重。稍有蹉跌。则大局立虞决裂。所奏自系实情。惟当此时事孔棘之时。正臣工黾勉效忠之日。曾国荃擢升浙抚。朝廷因材器使。原以左宗堂总督闽浙。军务綦繁。而浙省不可无人分任。将来金陵克复后。曾国荃应即赴新任。一切藉资整顿。该大臣惟当督率曾国荃忠诚报国。力捍时艰。正不必受宠若惊。固辞恩命。至曾国藩筹兵筹饷。尽心竭力。劳勚殊关廑念。第各省军务方殷。人材又不可多得。该大臣惟当勉为其难。仰体朝廷兢业之心。交相儆惕。以期天心佑顺。而大局日有转机。现在皖省贼势已衰。惟苗练背叛。势甚猖獗。蒙寿被围甚急。南望不胜焦虑。昨据唐训方驰奏、蒋凝学一军。已至寿州城南。毛有铭亦由六安继进。仍著该大臣迅饬诸军援救寿城。并分兵解蒙城之围。毋许迟误。巢县既克。贼势东趋。并著檄饬鲍超、萧庆衍等、乘胜进取和含二浦。直偪九洑洲贼垒。彭玉麟亦当督饬水师。驶赴下游。会同扬防舟师。肃清江面。并著都兴阿等随时严饬梁正源等督带炮划。相机会同击剿。俾该匪南北隔绝。则九洑洲之师。更易得手。前据都兴阿等奏、贼匪扰及天长县东之玉兴集。该匪曾否回窜。现在鲍超等率师进剿。该逆被剿穷蹙。难保不分股东窜。仍著都兴阿等严饬各营豫为防范。毋稍疏虞。曾国藩另片奏、云南迤东道黄冕请暂缓赴任。拟令前赴扬州会筹鹾务等语。两淮盐务。关击饷需甚钜。既据该大臣奏称黄冕久宦江南。熟悉鹾政。著准其暂缓赴任。饬令迅赴扬州。与运司郭嵩焘将鹾务认真整顿。俾积弊消除。则饷需可期渐裕。将此由六百里各谕令知之。　　

○又谕、曾国藩奏、兵事迟钝。由于饷需支绌。徽甯两防月饷。全赖江西漕折一项接济。嗣经沈葆桢将漕折银两。留供本省防兵。而徽甯两防。遂无一毫可恃之饷。江西通省厘金。又因江浙等处支去八万。致实解皖营者寥寥无几。广东厘金。奏定专充浙皖军饷。近亦有留供本省之议。饷需匮乏。哗溃堪虞。请饬江西等省赶紧筹解等语。曾国藩所部各军八万余人。益以李续宜部下二万人。已逾十万之众。而每月入款不过十余万。杯水车薪。岂能拯急。近来鲍超一军。即有苦无途费部卒逃散千余之事。毛有铭自东关起程。进剿苗逆。亦因饷项无出。部卒逃散数十人。若再不赶筹接济。万一饥疲之兵。相率哗溃。东南大局。何堪设想。曾国藩督兵九载。从无益饷之请。今据沥陈各情。定属非常紧迫。晏端书本系督办厘金大员。岂得专顾粤省。遂置皖浙于不顾。沈葆桢亦当念江皖唇齿相依。保皖即所以保江。力筹接济。著自奉旨之日起。沈葆桢于九江洋税项下。每月拨银三万两。源源解皖济饷。晏端书、黄赞汤、将所办厘金银两。全数解赴皖浙。本省不准再有截留。晏端书等傥仍畛域攸分。不以国事为重。致误大局。必惟该督抚等是问。将此由六百里各谕令知之。　　

○又谕、冯子材等奏、水陆官军迎剿镇江东路悍贼。连战皆捷一摺。苏浙败匪。屡思并力渡江。北犯镇江东路。丹徒镇为水陆扼要之区。尤为贼所窥伺。此次贼由越河洪山凹下犯。而谏壁孩溪之贼。复沿江扑扰。叠经水陆各军连战皆捷。贼穷思窜。现已遁回丹阳老巢。剿办尚属得手。惟贼踪出没靡常。时思北渡。自越河至丹徒镇一带。尤应严密守御。著即督饬赖镇海等。严饬各师船联络堵御。并饬各路官军迅将镇城东南一带逆氛。尽力埽荡。以期节节进剿。偪攻丹阳老巢。贼踪飘忽靡常。镇防南北两岸。均属紧要。并著随时知照都兴阿等联络水师。一体严防。以资得力。将此由五百里各谕令知之。　　

