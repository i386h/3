<!-- { "loadSidebar": true } -->
○引见各衙门京察保送一等人员。得旨。此次京察一等圈出人员。著各该堂官再行出具切实考语。交吏部带领引见。圈出之满洲蒙古中书笔帖式等官。著归入理事同知通判内。遇有缺出。与旧记名人员。一体带领引见。汉军汉人。著交部以抚民同知通判等官分别选用。起居注主事依凌阿、大理寺左寺丞郑德基、太常寺寺丞兼读祝官哈明阿、光禄寺署正富英、魏锡经、钦天监夏官正杜春芳、冬官正陈希龄、顺天府治中萧履中、唐古特学助教奎凤、上谕处委署主事荣昌、宝泉局中厂大使璧良、翰林院待诏伊绵泰、通政司知事延熙、太常寺赞礼郎庆联、花沙布、伊仁布、普英、博士仓植、国子监助教成霖、侍卫处委署主事长安、銮仪卫鸣赞鞭官觉罗广福、俱著交部照例以应升之缺升用。所有内阁侍读恩霖等二百七十六员。俱著准其一等加一级。　　

○甲寅。遣官祭先医之神。　　

○乙卯。谕军机大臣等、成禄奏、特参规避出关倡众私逃之副将。请旨就地正法一摺。据称副将王节文投效军营。愿随出关。旋托词潜逃。访得该副将在甘州达达营。署甘凉道萧宗干派令管带马队。将营官胡可均派往弁勇勒留不放。并接王仁和函称。王节文前在伊营。种种不法。其人决不可留等语。著左宗棠将王节文被参各节严密确查。如实有倡众私逃情事。即著饬令萧宗干将王节文就地正法。以肃军律。原摺著钞给阅看。将此由五百里谕令知之。寻奏、遵查王节文虽无倡逃实据。惟强横躁妄。种种不法。应俟讯明照军法惩办。报闻。　　

○又谕、恩麟等奏、达赖喇嘛下山唪经。并改期掌管任事一摺。现在藏地清平。达赖喇嘛拟于本年二月闲下山。率领众僧。亲赴大招。攒招唪经。为国祈福。具见出于至诚。洵堪嘉尚。即著恩麟等前往布达拉山妥为照料。并发去黄哈达一个。银曼达一个。铃杵一分。菩提念珠一串。玉盌一个。王碟一个。小卷五丝缎二卷。传谕该达赖喇嘛令其祗领。用昭恩赉。将此各谕令知之。　　

○上以祭社稷坛。自是日始、斋戒三日。　　

○丙辰。孝淑睿皇后忌辰。遣官祭昌陵。　　

○谕内阁、本年轮应查阅福建浙江广东广西四省营伍之期。福建著即派李鹤年。浙江即派杨昌浚。广东即派瑞麟。广西即派刘长佑。逐一查阅。认真＜??闲＞校。如有训练不精军实不齐者。即将废弛之将弁据实参奏。毋得视为具文。　　

○引见内务府三院等处京察保送一等人员。得旨。此次内务府三院等处京察一等圈出人员。著各该堂官再行出具切实考语。带领引见。圈出之堂主事俊启、茶膳房主事爱崇阿、造办处六品库掌恩福、堂笔帖式文玙、庆升、世奎、文廉、增浩、文德、舒忠、庄健、嵩山、那苏图、稽察内务府事监察御史衙门笔帖式定安、都虞司笔帖式桂荫、会计司笔帖式连福、掌仪司笔帖式文连、庆丰司笔帖式福善、营造司笔帖式德禄、桂泉、廷辅、管理内管领事务处笔帖式桂亨、茶膳房笔帖式伊精阿、甯寿宫笔帖式广来、上驷院主事端璞、委署主事玉麟、武备院主事伊昌阿、六品库掌世纲、六品虚衔委署库掌广明、笔帖式长泰、八品催总德恒、七品衔无品级库掌福祥、奉宸苑六品库掌福英、笔帖式文亿、圆明园委署主事福惠、六品苑丞崇福、笔帖式诚培、清漪园六品苑丞承善、诚英、俱著交吏部记名。照例选用。所有一等官员笔帖式达他等员。俱著准其一等加一级。至年已逾岁之慎刑司员外郎景佑、上驷院员外郎克峻圆明园七品苑副金保、清漪园七品苑丞文斌、年力就衰。均著以原品休致。　　

○引见京察年至六十五岁以上人员。得旨。宗人府笔帖式泉敬、理藩院郎中海通、礼科笔帖式圣保、光禄寺署丞伊勒通阿、均著以原品休致。余著照旧供职。　　

○丁巳。以崇上慈安端裕皇太后慈禧端佑皇太后徽号。前期遣官告祭天。地。太庙。社稷。上礼服御中和殿。恭阅奏书毕。上升舆。由右翼门至永康左门。降舆。大学士捧奏书。由中路前行。至慈宁门。上由东阶升。至门下东旁立。慈安端裕皇太后慈禧端佑皇太后御慈宁宫。升座。仪驾全设。中和乐作。上诣正中拜位跪。大学士捧奏书在左旁跪进。上受奏书恭献。授右旁大学士跪接。置正中黄案上。宣读官捧起。跪宣慈安端裕皇太后奏书曰。宏恩广被。百年启昌炽之符。至德难名。六合切尊亲之戴。冀仰酬夫高厚。用抃颂以显扬。钦惟母后慈安端裕皇太后功赞乾元。道侔坤德。禔躬而福增绥履。集燕喜于家邦。训政而化洽垂裳。普鸿庥于中外。臣祗遵懿命。亲理万几。敬晋徽称。光昭四表。伏冀圣慈俞允。俾展微忱。书星辉云烂之祥。欢腾宇宙。上日升月恒之颂。瑞霭宫庭。臣不胜惓惓之至。谨奏。跪宣慈禧端佑皇太后奏书曰。鸿慈垂训。衍景祚以凝庥。燕翼诒谋。启昌期而裕后。礼既隆夫尊养。典尤重于显扬。钦惟圣母慈禧端佑皇太后性协安贞。德符厚载。训藐躬而敷政。十一年时切钦承。熙庶绩以延厘。德兆姓同登仁寿。臣祗遵懿命。几务亲裁。敬考彝章。崇称肃上。伏冀圣慈俞允。俾展微忱。偕万国以胪欢。道归有极。合九州而晋颂。福介无疆。臣不胜惓惓之至。谨奏。上率王大臣官员行礼。礼成。慈安端裕皇太后慈禧端佑皇太后还宫。上诣钟粹宫问慈安端裕皇太后安。长春宫问慈禧端佑皇太后安。　　

○祭先师孔子。遣大学士单懋谦行礼。　　

○戊午。祭大社。大稷。上亲诣行礼。　　

○恭上慈安端裕皇太后慈禧端佑皇太后徽号册宝。上礼服御太和殿。恭阅册宝毕。奉安于彩亭前行。上升兴随后。由右翼门至永康左门。上降舆行。至慈宁门外东旁立。册宝陈设于正中黄案。慈安端裕皇太后慈禧端佑皇太后御慈宁宫。升座。仪驾全设。中和乐作。上诣正中拜位跪。左旁大学士捧册宝依次跪进。上受恭献。授右旁大学士跪接。置正中黄案上。宣读官捧起。跪宣慈安端裕皇太后册文曰。慈晖远播。万方蒙乐利之庥。鸿号加崇。四海极尊亲之戴。欢腾宫掖。颂溢寰区。钦惟母后慈安端裕皇太后德协坤贞。道符巽顺。禔躬恭俭。仪型式著于家邦。逮下宽仁。惠泽覃敷于中外。璇闱起化。佐皇考而治切旰宵。黼座绥猷。训藐躬而时廑惕厉。昨以中宫正位。已虔晋夫崇称。今兹庶政亲裁。益光昭夫至德。虽圣不自圣。弥形谦抑之怀。而名莫能名。倍切显扬之愿。祗遵成宪。懋举隆仪。谨告天。地。宗庙。社稷。率诸王贝勒文武群臣。恭奉册宝。加上徽号曰慈安端裕康庆皇太后。伏愿洪庥洊至。纯嘏弥增。歌星辉云烂以呈祥。永绵景祚。仰日升月恒之并曜。共荷仁帡。臣稽首顿首谨言。跪宣慈禧端佑皇太后册文曰。慈恩式训。燕诒彰启迪之隆。懿范垂庥。鸿号懋显扬之典。欢胪朝野。喜溢宫庭。钦惟圣母慈禧端佑皇太后地道同符。坤元合撰。著温恭之令则。内治克勤。秉恺悌之渊衷。仁声允洽。念藐躬丕基寅绍。恩勤训诲之频劳。体先皇大统留贻。兢业祗承之时切。曩者礼成椒掖。总百禄以承欢。今兹训禀萱帏。俾万几之亲理。在圣怀冲抑。莫窥至德之高深。而薄海瞻依。共仰徽音之懋著。肃遵经礼。虔展悃忱。谨告天。地。宗庙。社稷。率诸王贝勒文武群臣。恭奉册宝。加上徽号曰慈禧端佑康颐皇太后伏愿蕃厘茂集。嘉贶骈臻。延亿万年昌炽之祥。永绥福履。合千百国尊亲之戴。同荷生成。臣稽首顿首谨言。上率王大臣官员行礼。礼成。慈安端裕康庆皇太后慈禧端佑康颐皇太后还宫。　　

○上诣钟粹宫慈安端裕康庆皇太后前行礼。长春宫慈禧端佑康颐皇太后前行礼。　　

○奉慈安端裕康庆皇太后慈禧端佑康颐皇太后幸漱芳斋。侍午膳。　　

○谕内阁、前因御史袁方城奏参前甘肃西甯道舒之翰阻挠战事。受贼重赂。游击萧兆元暗中通贼等情。当谕令左宗棠查奏。兹据奏称舒之翰被参受贼重赂。为贼道地。访查均无实据。惟该员在首府任内。索取各属规礼。前署靖远县知县金麟因案被讦。曾送给舒之翰银两作为贽敬。其被参在首府任内作寿一节。亦属确实。至得受馈遗多少。无从稽核等语。前甘肃西甯道舒之翰、身任监司。辄有索取规礼等事。实属行为卑鄙。有玷官箴。舒之翰著即行革职。驱逐回籍。永不叙用。并著穆图善饬令该革员迅速回籍。不准藉词留营。以儆官邪。至游击萧兆元被参通贼一节。既据该督奏称查无其事。即著无庸置议。　　

○谕军机大臣等、左宗棠、豫师奏、官军攻拔大通逆巢。左宗棠奏、肃州官军攻破城西贼堡各摺片。大通逆目马进禄等、鼓惑叛弁马寿、诡谋煽变。经刘锦棠督军进剿。攻破向阳堡逆巢。并将著名逆酋悉数捦斩。剿办尚属得手。叛员马本源等、久踞巴燕戎格。遍诣各军求抚。仍持两端。暗行句结。必须迅速剿办。左宗棠已派陈湜等军由河州前进。著即饬令实力攻剿。并严扼米拉沟等处窜路。以期一鼓歼除。大通一带回匪。仍著饬令刘锦棠等乘胜进兵。剿抚兼施。速筹戡定。平番碾伯一带防剿事宜。著豫师督饬所部。与左宗棠派出各营联络策应。毋稍松懈。肃州城西贼堡。经官军用地雷轰破。城内贼势已蹙。惟回情狡诈。未可轻听乞抚之词。致堕诡计。现在陶生林等军计已抵肃。兵力较厚。著宗棠饬令徐占彪。激励将士。奋力围剿。迅拔坚城。毋任日久盘踞。将此由五百里各谕令知之。　　

○赏恭请册宝龙亭执役校尉银。　　

○以甘肃攻克大通逆巢。赏回目马占鳌等顶翎。　　

○予甘肃肃州阵亡提督朱南英等五十六员祭葬世职。　　

○己未。上诣钟粹宫问慈安端裕康庆皇太后安。长春宫问慈禧端佑康颐皇太后安。至戊寅皆如之。　　

