<!-- { "loadSidebar": true } -->
○癸丑。谕内阁、前因蒋琦龄奏、请开屯田以恤旗仆等语。当交八旗都统会同该部妥议具奏。兹据户部会同八旗都统筹议覆奏。并请饬令吉林等处将军都统府尹等、将指查各件。迅速覆奏一摺。国家定鼎燕都。八旗兵丁。生齿日繁。丁虽增而兵额有定。不能因之加广。自应开垦闲田。豫筹移屯。以资生计。道光元年。吉林将军富俊奏办双城堡屯田。移居京旗闲散。除陆续移居三百七十六户。给田屯种外。余田尚多。上年惇亲王奏请筹议八旗开垦生理。经户部奏请饬令吉林将军、查明前项余地。可否推广耕种。及房屋牛具等项。有无经费。据实奏明。曾经允行在案。迄今未据该将军覆奏。实属任意颟顸。著景纶即行查明。迅速具奏。并著特普钦、玉明、和润、景霖、将该部议覆惇亲王原奏。并蒋琦龄此次所称东三省沃壤数千里。可否移居八旗散丁。关东口外等处。有无闲田。可否移屯。及旗民之赎产。入官之籍产。可否授田各条。详细查勘。认真筹画。速行覆奏。务使事在可行。以期经久。至蒋琦龄所称独石口外之红城子开平、张家口外之兴和新平等四城。及热河等处之闲田。与旗民赎产。入官籍产。可否开垦若干顷。足资安插若干户。及房屋籽种牛具等项。应如何筹画经费。并酌定章程之处。均著春佑、庆昀、并总管内务府大臣、逐细详查。据实具奏。毋许草率了事。　　

○谕议政王军机大臣等、前因陕省军务吃紧。谕令郑元善调派杨飞熊入关会剿。并皖营带兵知府袁怀忠能否赴豫助剿。令李续宜斟酌办理。本日据李续宜奏、查袁怀忠早□山戊不□溷迹皖营。夤缘干进。卑鄙无耻。素为公论所不容。该抚抵任以来。正拟访拏查办。乃该员现未在皖。已聚游勇。趋向河南钻营。请将该员革职永不叙用。并各路统兵大臣直省督抚不得收留等语。袁怀忠前次赴援颍郡道出商城。经郑元善截留。剿办汪家围等处之贼。督队穷追。为贼炮击伤左腮颊等处。因暂留豫省养伤。叠经谕令留豫助剿。日久未据郑元善奏及。未知该员所受之伤。是否平复。现在曾否派令防剿何处。有无钻营干进情事。著郑元善确查覆奏。如实系卑鄙无耻。不堪造就。不独豫省不可留。各省亦不可用。即著据实奏请参革。其所募游勇。并须设法安置。郑元善于用人一切。素顾大局。谅不至以该员曾在豫省著有微劳。稍涉徇隐。致滋贻误。将此由四百里各谕令知之。　　

○甲寅。谕内阁、遮克敦布等奏、剿办曹南捻匪。歼除首要各犯。河北肃清一摺。捻首石三陇句结南捻北犯。经遮克敦布等会同僧格林沁所派马队。剿抚兼施。甫经办理完竣。另捻焦溃淐等纠众北来。石三陇之兄石二陇。意欲乘机报仇。句结刘青和、边启沅等、意图接应。总兵伊绵阿等督饬兵团。分路堵剿。杀贼无算。生捦捻首刘青和一名。其石二陇等十二名。亦经濮州知州范允中全数拏获。经该副都统等讯明。分别正法。焦溃淐一股。势已穷蹙。就近赴曹州乞降。办理尚属妥速。仍著饬令在防文武。将边启沅一股。悉数兜拏。毋任漏网。所有叠次出力文武员弁。准遮克敦布等会同文煜、谭廷襄、择尤保奏。毋许冒滥。　　

○又谕、前因常清等奏、乌什私徵回子盐课。当经谕令文兴等明白回奏。兹据文兴、文艺奏、议徵盐课之举。系因接济军饷起见。旋经已革叶尔羌参赞大臣英蕴咨查。即行停止。至所收钱文。据该回子伯克等呈称情殷报效。是以未经发还。惟前奏停止视税务摺内。漏未声叙。请将承办委员议处。并自请议处等语。此案乌什税务委员善魁等、闻阿克苏有创收盐课之议。辄请仿照办理。文兴等并不酌量可否。辄即准其试办。迨奉停止明文。既不即将私徵钱文发还。又不据实奏闻。实属办事颟顸。意图蒙混。乌什办事大臣文兴、帮办大臣文艺、印房章京善魁、署城守营都司周华、仅予议处。不足蔽辜。均著改为交部严加议处。以示惩儆。寻议、文兴等均降四级调用。从之。　　

○谕议政王军机大臣等、前因僧格林沁等奏、匪首董执信等被剿穷蹙。率众投诚。当经谕令该大臣妥为安插。复据谭廷襄奏、会匪焦溃淐等窜至马集。被团练击败。即赴曹郡乞降。经谭廷襄将该匪等解往僧格林沁军营核办。兹据遮克敦布等奏、捻首焦溃淐等带领马步千余人。北来焚掠。因刘青和、石二陇等、被官军捦获。探知河北已无接应。其势益孤。遂就近赴曹州乞降一摺。并将焦溃淐伪示供词一并钞录呈览。曹属会匪焦溃淐等句结皖捻李城等、意图北窜。前经僧格林沁驰奏。核与该逆供词。实相吻合。现虽穷蹙乞降。察其狼子野心。断难驯顺。且有与董执信、李标等、面商再举之语。是董执信等名为就抚。其实心存叵测。若不及早翦除。必贻后患。焦溃淐业已解赴僧格林沁军营。著该大臣提同董执信、李标等三犯。即行正法。其股首及千长百长。类皆桀骜不驯。并著僧格林沁严密查察。如仍怙恶不悛。著一并明正典刑。毋稍宽纵。该逆既有求南捻赵浩然等北来。并与刘前等竖旗北犯之供。仍著僧格林沁、谭廷襄、豫为防范。毋任窜越。遮克敦布另摺奏、北路虽渐肃清。门户仍须严防。若将兵勇分驻曹郡。则馆濮一带。兵力愈形单薄。且隔越黄河。声势亦不能联络等语。自系实在情形。遮克敦布著毋庸分驻曹郡。如该郡有警。仍著该副都统星驰往援。毋许稍分畛域。其边启沅一股。并著该副都统严饬直东文武购线严拏。毋任漏网。焦溃淐伪示供词。均著钞给僧格林沁、谭廷襄阅看。将此由六百里谕令知之。　　

○守护西陵镇国公奕橚等奏、泰陵泰东陵昌陵各地面松树。近来生有毛虫。啮食松针。现督饬司员树户等、赶紧设法勤拏。得旨。著即赶紧捕拏。随时具奏。不准疏懈。　　

○补铸安徽皖南镇总兵官、徽甯池太广道、江西饶州府同知、浮梁营都司、各印信关防。从巡抚李续宜、毓科请也。　　

○命署陕甘总督沈兆霖、陕西巡抚瑛棨、拨银二万三千五百两有奇。解赴乌什。以备本年经费。　　

○乙卯。谕议政王军机大臣等、前据曾国藩等奏、官军进偪金陵。因兵数不敷分布。俟增调多隆阿等军到防。再筹大举等语。当经谕令该大臣必须慎益加慎。不可轻易进攻。因思鲍超一军。进取甯国约计以一万之师。抵御二十万之贼。所部兵勇。不免单薄。且前据奏该提督平日驭将过严。将士有涣散之意。顿兵坚城。日久不无可虑。著该大臣密饬该提督于勇往之中。仍须加意慎重。甯国广德为苏常门户。贼以全力死守。若官军奋勇进攻。伤亡必众。鲍超营内。应否必须添兵协助。方可万全之处。著曾国藩迅速妥筹办理。如须添兵。以何路之兵为最宜。即著酌量调派。毋失机宜。现在窜赴渑池之贼。杨飞熊迎剿受伤。该逆有图踞洛阳之说。已饬胜保督兵赴豫。驰赴洛阳。所有苗沛霖练众。责成李续宜相机办理。金陵攻剿正紧。多隆阿为陕省牵掣。恐不能克期驰抵金陵。金陵未能即克。苗练一事。似应暂示羁縻。事有缓急。而势亦出于不得已。并非朝廷本意。胜保去后。苗练失所依傍。若能从此驯顺。李续宜自可驻军庐郡镇抚。多隆阿留防之飞虎十营。该大臣如需调赴。即著酌办。有人奏、苗沛霖、李世忠、所克复城池。皆伊踞守。与陷于贼中无异。苗沛霖叛迹昭彰。李世忠尚无反侧。但须驾驭有方。始可戢其骄恣等语。李世忠一军。前已谕令归曾国藩节制。朝廷具有深意。谅该大臣必能妥为驾驭。使该提督就我范围也。原摺著钞给阅看。将此由六百里密谕知之。　　

○又谕、庆端奏、温州松阳剿贼获胜。及查明台湾会匪滋事情形各摺片。据称窜扰瑞安之贼。分踞桐岭等处。经官军连日剿击。毙匪多名等语。该匪归并青田。计图窥犯闽疆。著庆端督饬秦如虎等迅速进剿。毋令阑入。其松阳踞逆。负嵎抗拒。经林文察等督军屡捣贼垒。正在得手。即著催令该总兵等迅图攻克。毋任久踞。台湾会匪占踞县城。分股肆扰。前据徐宗干奏、该匪尚踞彰化。业经谕令飞饬曾玉明仍赴泉州。统兵前往剿办。兹据奏称、林向荣等联络泉庄。军威已振。著庆端即咨商徐宗干调度策应。迅殄群丑。规复县城。以靖海疆。本日庆端奏参挑派兵丁不慎之副将石栋等。业经照所请明降谕旨。分别摘顶革职示惩。惟此项提标兵一千名。何以秦如虎统领。剿办平阳贼匪。即所向有功。迨经张启煊调派。则纷纷溃散。庆端但归咎于石栋等挑派不慎。并未将张启煊劾参。是但治其末而不能治其本。恐无以服将士之心。仍著庆端将此次弁兵溃散。是否由于张启煊不善调遣之故。查明一并参办。毋许姑容。将此由五百里谕令知之。寻奏、瑞安兵溃。实由石栋挑派不慎。弁兵违令误机。并非张启煊不善调遣。报闻。　　

