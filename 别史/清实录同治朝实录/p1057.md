<!-- { "loadSidebar": true } -->
○谕军机大臣等、单懋谦奏、详陈永陵西堡泊岸情形一摺。据称成案土堤作法。用荆囤盛碎石。排列河干。以木桩撑拄。上筑灰土。背筑素土。藉以抵御河流。近来苏子河水涨时。大溜直趋北岸。囤桩难资抵御。且恐河身日高。冲刷更甚。若仍照土堤作法修理。无益久远。查西堡迤西泊岸。向用石工成造。坚实耐久。至今完整。请仿照办理等语。近年苏子河屡次水涨。冲刷泊岸。自应妥筹修理之法。以期坚实。著皂保按照所奏各节详细查勘。斟酌情形。奏明办理。该尚书所称西堡陵街。先行酌加柴埽以资保护之处。并著一并查明具奏。原摺著钞给阅看。将此谕令知之。　　

○又谕、魁玉、张之万奏、请将疏防督臣被刺之中军等官先行惩处。张之万奏、会审凶犯张汶详情形各一摺。马新贻被刺重案。叠经降旨令魁玉、张之万、将凶犯张汶详悉心研讯。究出确情。兹据奏称、连日熬审。该犯坚不吐实。现在设法研讯等语。张汶详系亡命凶徒。暋不畏死。必须严切推究。讯出实供。方足以申国法。不得稍涉含糊。时金彪及湖州府新市镇之军犯。计可陆续解到。魁玉等务饬承审各官分别研究。毋任狡展。副将喻吉三等、于该督被剌时。毫无防范。俱有应得之咎。署督标中军副将喻吉三、武巡捕都司叶化龙、把总唐得金、差弁守备方秉仁、刘云青、把总朱信忠、武生潮枝桂、千总费善乐、马兵冉雄彪、王长发、蒋金鳌、均著先行解任提讯。定案后再行分别定拟具奏。将此由五百里各谕令知之。　　

○又谕、魁玉、张之万奏、漕船渡黄。浅阻八里庙。设法开浚一摺。据称江北试运漕船。于八月初三日全抵东境八里庙。因伏汛日渐消耗。荆门至七级牐。水止数寸。浅阻未能浮送。漕船守候二十余日。水迄未长。现经江安粮道王大经、会商运河道王化堂、督同管河府厅县设法穵浅过剥。引水灌塘。于八月二十日兴工办理等语。漕船守候河干。亟宜设法挑浚。接运前行。即著魁玉、张之万、督饬江安粮道赶紧会办。以利漕行。并著苏廷魁、丁宝桢、檄饬运河道督率管河府厅县实力兴办。相机疏浚。设法浮送前进。毋误仓储。将此由四百里各谕令知之。　　

○又谕、英桂、沈葆桢奏、酌保水师人才开单呈览一摺。轮船现既次第告成。必须有长于海战熟于驾驶及谙习沙线风云通晓轮机之人。方足以资得力。兹据英桂等酌保总兵黄联开等七员。及游击贝锦泉一员。以备擢用。并将把总吴锡章一员。及都司吴世忠等十六员。分别请奖。均著照所请给予奖励。该员等尚未著有劳绩。此次破格给奖。藉资观感。英桂、沈保桢、务当督饬各该员等实力讲求。以资驱策。国家不惜数百万帑金。创制轮船。原以筹备海防。期于缓急足恃。现在已成之船。必须责成李成谋督率各员弁驾驶出洋。认真操练。技艺愈精。胆气愈壮。方足备御侮折冲之用。至所称栋调弁兵分配轮船常川训练之处。即著会议章程。迅速具奏。需用枪炮等件。亦当悉心讲究。认真制造备用。英桂另片奏保总兵张其光等二员。已交军机处与黄联开等一并存记矣。将此各谕令知之。　　

○上以孟冬时享太庙。自是日始斋戒三日。　　

○辛卯。谕军机大臣等、前因天津民教启衅。叠谕沿江沿海各省督抚严密设防。现在天津一案。业已办理就绪。亦以时事多艰。不得不将就完案。以弭衅端。不可因此案完竣。即置防务于不问也。近来内外臣工。往往遇事机危急。非不尽心竭力。以期共挽时艰。而泄沓成风。未事之先。于一切战守章程。类皆纸上空谈。以致遇有缓急。毫不足恃。迨事过之后。则又因祸患已平。苟且因循。为目前偷安之计。事事有名无实。何时可冀自强耶。朝廷宵旰焦劳。隐忧弥切。著沿江沿海各省将军督抚大臣振刷精神。将战守机宜。认真讲求。以备不虞。至各省武备废弛已极。绿营习气尤深。并著各将军督抚大臣破除情面。认真整顿。以期一兵得一兵之用。经此次训谕后。务当实事求是。严密设防。毋再视为具文。至各省民教交涉事件。亦应处处持平。不可专顾一面。若地方官操纵合宜。刚柔互济。自可消患未形。著各直省将军督抚府尹于所属州县地方官。务须选择有风骨而又通晓时务之员。遇教士非分之求。不得曲为迁就。遇条约应办之事。亦当妥为抚绥。庶中外相信。不至再滋事端。将此各谕令知之。　　

○又谕、左宗棠奏、官军攻破金积东关贼巢。连克寨垒获胜一摺。金积堡踞匪。于本年七月以来。经左宗棠饬令刘锦棠等分路进攻。次第克复西南西北东西贼寨。并将金积堡东关攻破。中路雷正绾等军进剿西路贼匪。立将洪乐堡攻克。该逆悉败退金积堡。著左宗棠饬令提督王衍庆、会同刘锦棠、黄鼎各军乘胜进攻。迅速收复金积堡。务将窜踞贼匪悉数歼除。不得久稽时日。另片奏、石城器裹众潜逃。畏罪自毙。实足以昭显戮。在逃之翟占沅等。系首先倡乱之犯。该大臣务当饬令西路各军及地方州县严行缉拏。务获惩办。毋任漏网。其管带各员是否防范不力。并著查明分别办理。唐有彦所部溃卒。务饬黄武贤妥为安抚。凉州永昌未溃之勇。左宗棠已令萧宗干等裁并实数。统归王仁和钤制。即著择要分扎。毋令滋生事端。将此由六百里谕令知之。　　

○赏甘肃军营病故提督黄万友正一品封典。予祭葬恤荫加等。谥果毅。附祀提督刘松山专祠。　　

○予甘肃金积堡等处阵亡总兵官赵昌元等二十六员祭葬世职加等。　　

○予甘肃凉州被戕都司张学祭葬世职加等。　　

○壬辰。孝敬宪皇后忌辰。遣官祭泰陵。　　

○上以孟冬时享太庙。前期亲诣行礼。　　

○以神灵显应。加湖北麻城县五脑山土主神封号曰灵感。　　

○谕内阁、前因麟书奏、盛京户部员外郎恩庆、因承审张成武谦争地一案。六品官绍德藉端寻衅。将该员殴伤。并向委六品官玉和肆詈。随后该员等互相禀讦各情。当经谕令将该员等分别革职解任。交都兴阿会同盛京刑部研讯确情。定拟具奏。兹据都兴阿等奏称、讯明绍德在署揪殴一节。众供皆同。张成、武谦、亦供是日画供时。绍德从旁吓禁。并有受贿捏报情事。至绍德所禀玉和等谋缺各节。多有牵混影射之词。所禀恩庆折徵加倍一节。恩庆供称并无其事。张成、武谦、原卷情节。亦多有不符。现在行查盛京户部有无折徵告徵情事。并请将绍德刑讯等语。此案众供已得大概。绍德当堂揪殴。显系回护原审启衅。亟须确切讯明。以期水落石出。著都兴阿等即将革员绍德用刑质讯。务得实情。毋任饰词避就。　　

○又谕、麟书等奏、会审案件。原告京控牵涉承审司员。请添派将军府尹会审一摺。旗兵达启、呈控承德县刑书黄煜、贿保盗犯张希城一案。前经降旨派令麟书会同瑞联严行审讯。兹据奏称、达启之母白王氏、复以刑部司员与会审各员。将伊子提案熬审偪供。并不根究纵盗重情等词。赴京控诉等语。案关牵涉司员滥刑偪供。亟应彻底根究。即著添派都兴阿、恩锡、会同麟书等严审。饬属将此案要证瑞凯、及门丁李宜斋即李文彩等、勒缉务获究办。并将前署承德县知县冯继尧、一并提省归案质讯。以期水落石出。毋任狡展。　　

○又谕、前因浙江温州玉环营参将郑鸿章、与署守备张省机等、以贴费摊扣各情。互相禀讦。经李瀚章等奏参。将郑鸿章摘去顶带。张省机、李如标、暂行革职。与把总林嘉源等一并解任审办。兹据杨昌浚奏、审明各情。分别拟议等语。此案玉环营把总张省机、于署守备任内。借饷制办号衣。多开价值。讯因物料昂贵所致。其将议裁未撤兵丁应给饷银。误作截旷。扣存不发。亦据造册移交。尚无浮冒侵蚀情弊。惟既经郑鸿章饬属查明揭参。自应听候查办。乃以属弁林嘉源等核覆不公等情。率行禀揭。已属不安本分。其与署守备李如标、会禀参将衙门各项陋习。并未确切查明。辄以奉文整顿营规。禀请饬禁。难保非意存挟制。自应严行惩办。暂革前署玉环右营守备头司把总张省机、暂革前署玉环左营守备右营千总李如标、均著即行革职。不准开复。张省机、种种任性。尤为乖谬。并著永不叙用。玉环营参将郑鸿章、被张省机等禀讦各款。经该抚逐款讯明。尚无情弊。惟减兵募勇。事涉更张。先未禀报有案。亦有应得之咎。郑鸿章著给还顶带。饬回本任。仍交部议处。把总林嘉源、傅长瑞、核覆并无不公。亦无挟嫌串诬情事。著无庸议。　　

○谕军机大臣等、前任直隶提督刘铭传、治军有律。叠著战功。此次一闻宣召。即日兼程北来。其忠勇报国之忱。尤堪嘉尚。现在津案已结。无须用武。该提督年力正强。岂可令其投闲置散。因思李鸿章赴直时。已率郭松林、周盛传、所部全军东来。仅留谭仁芳五营驻扎西安。此时甘军剿匪正当吃紧。陕省兵力空虚。深虞该匪窜突。若令刘铭传督办陕西军务。振旅西征。不特陕境可以安全。即甘军亦可免后顾之虑。似于大局较有裨益。至楚军与淮军虽向不相习。而陕事甘事各有责成。料不敢各存意见也。著李鸿章斟酌机宜。据实覆奏。如刘铭传于西事不甚相宜。或于他省军务。可期办理有效之处。亦著妥筹具奏。该提督已于昨日召见。俟李鸿章覆奏到日。即可明降谕旨。其驻扎沧州及丁寿昌所带铭军已有一万余人。加以驻扎直隶边境之周盛传、郭松林等军。亦有一万数千人。兵数实不为少。以有用之兵。置之无事之地。徒耗饷需。若以百战劲卒。遽予裁撤。亦属可惜。著李鸿章通筹全局。或酌留直隶若干。以资拱卫。或拨给刘铭传若干。以资剿贼。其余各营。应如何分地布置之处。并著悉心筹画。迅速具奏。将此谕令知之。　　

○又谕、据礼部奏、接准盛京礼部送到朝鲜国王咨文。内称该国庆源府农圃社居民李东吉、逃往珲春地方盖屋垦田。啸聚无赖。该国民口。时有犯越。皆李东吉招诱所致。珲春人与之惯熟。不肯举发。吁恳查拏等语。朝鲜匪徒。潜入关隘。沿边官吏。即应如数查拏。今李东吉潜住珲春。招引该国民人逃越内地。岂可任其溷迹。毫无见闻。著毓福密饬珲春协领等。确查该国匪犯如在所属境内潜匿。即行购线躧缉。务将朝鲜匪犯李东吉等尽数拏获。解交该国惩治。奕榕抵署任后。并著会同毓福、饬属随时稽查。毋任匪徒再行逃匿。以肃边防。此次朝鲜逃越人犯。已谕令吉林将军等严拏解交。著礼部行知该国王遵照办理。将此谕知礼部、并谕令奕榕、毓福知之。　　

○予江苏故云贵总督潘铎入祀乡贤祠。从巡抚丁日昌请也。　　

