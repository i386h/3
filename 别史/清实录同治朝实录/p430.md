<!-- { "loadSidebar": true } -->
○又谕、前因麟兴车林敦多布奏称、准分界大臣咨催。查勘安置唐努乌梁海人户地面一摺。当令总理各国事务衙门查议具奏。兹据该衙门奏称、俄国议单所载唐努鄂拉达巴哈。虽据麟兴等奏称。未能指定何山。而该处地方人户。被其包去等情。则势所必然。请饬明谊等援照东界条约。令俄人让出数百里。安置此项人众。如势必不能。或仿照东界办法。分界后仍准中国人照常游牧。若俄使仍不允从。其被包去蒙古等部落中。有坚心内附者。务与该国使臣言明。准其陆续内迁。不得拦阻。并先索凭据。以免日后藉口寻衅各等语。西界蒙古等部落。百余年来。诚心效顺。现虽因俄国分界。骎骎被其包去。而朝廷实无委弃之意。明谊等与该国使臣议界时。能令其将乌梁海等处。让出数百里安置此项人众。于该蒙古等生计。庶有裨益。傥此节竟不能办。即可仿照东界办法。与立字据。分界后。该处仍准中国人照常游牧。虽西界条约。并无此语。而俄使前给明谊等照会。有从前阿勒坦淖尔乌梁海蒙古等应由两国商选好官等语。即可就此乘闲而入。与之商照旧章办理。惟俄性坚韧。万一坚执条约。不肯通融。其被包去之蒙古等部落中。有誓志归诚者。即须赶紧查明妥办。傥赶办不及。亦当与该国分界使臣议明。准其陆续归还内地。不得强行拦阻。并向其索取凭据。以杜日后收纳降人藉口寻衅之患。明谊等与该使臣申明此议。仍当宣布于众。俾各蒙古等咸知中国眷念之意。不至生心滋事。明谊等身膺边疆重寄。总当悉心筹画。竭力图维。以期挽回一分。即受一分之益。不得因有总理衙门此奏。遂存避难就易之心。至麟兴等所称。各旗均分有一定界址。若各处查勘。不但有需时日。且恐该王公等藉端推诿等语。自系实在情形。本日已谕令理藩院转饬扎萨克图汗、赛因诺颜、两部落盟长等。赶紧妥为会议。让出地面。开清地名界址。径报麟兴等酌核办理矣。至俄国议单所载唐努鄂拉达巴哈。如果即系鄂兰山及唐努山。则不但唐努乌梁海所属人户。全行包去。且与各总管地面人户。均有关碍。明谊、明绪、麟兴、车林、敦多布、广凤、奎昌等、仍当详为考核。于会议时尽力驳辩。得尺则尺。得寸则寸。不可稍有畏难迁就之心。伊犁卡外。俄人情形若何。仍著常清随时侦探。严密防范。毋稍大意。将此由六百里各谕令知之。　　

○以内阁学士殷兆镛署吏部右侍郎。　　

○以通政使司通政使汪元方为都察院左副都御史。未到任前。以太常寺卿王拯署理。　　

○以御前侍卫西拉绷阿署镶黄旗蒙古副都统。　　

○戊辰。引见京察三品以下京堂各官。得旨、通政使司副使赵东昕。年力就衰。著以原品休致。国子监司业马寿金、声名平常。著勒令休致。余著照旧供职。　　

○予安徽蚌埠等处阵亡副将陈开用祭葬世职加等。守备唐敏忠等三十三员祭葬世职。　　

○己巳。谕议政王军机大臣等、左宗棠奏、攻剿余杭。及收复海甯州城各一摺。暨陈相机剿抚各片。降人蔡元吉。虽所保稍优。惟献城反正。功尚可录。自与他处仅系脱身来归者不同。该督摺内所称。蒋益澧将其精锐挑选八营。即交蔡元吉管带。人数已属不少。著左宗棠将该降人留心察看。妥为防范。如有未尽驯伏。恐滋事端之处。仍须随时量为遣散。并即传知蔡元吉、此次优给顶翎。乃朝廷逾格恩施。俾益感奋。该督奏片所陈招抚一事。流弊甚多。事前之诈伪宜防。事后则安插不易。惟有分别剿抚。相机办理。持论颇为通达。此时海甯抚局已成。各逆私相携贰。其应如何乘机分别剿抚之处。惟在该督妥为筹办。伪听逆陈炳汶、早有与洪逆及李秀城互相猜疑之说。此时在李鸿章处呈递帛书乞降。即著左宗棠与李鸿章妥商办理。余杭进攻。两胜一挫。康国器、杨昌浚等各军。攻破杨家桥等贼垒。声势甚壮。惟瓶窑镇贼垒。未能尽破。至进攻林清堰贼巢。因地势未详。趋战过急。致为悍逆汪海洋所乘。伤亡将士。殊为可惜。现在海甯收复。杭州贼势更孤。东北两面。可渐合围。且偪攻余杭诸军。不须再筹分兵他顾。更可壹意并力攻取。著左宗棠即严督诸军。奋力攻捣。迅拔名城。以奏肤公。据曾国藩奏侍堵两逆。已由甯国窜至绩溪。此次左宗棠奏报。于贼窜绩溪等情。未经陈及。殊深廑系。著仍遵前旨。相机调拨。出兵游击。与曾国藩随时联络防剿。毋令贼得肆其冲突。复扰他处。蔓延为患。杭州府知府一缺。向系拣员调补。惟此时为地择人。即著该督酌筹。应行请补请调。不必拘定资格。总以得人为要。俟奏到时再降谕旨。将此由六百里谕令知之。　　

○又谕、曾元福、丁曰健奏、生捦首逆。剿灭巨股会匪。并林文察奏、围攻林洪各逆老巢。叠获胜仗各一摺。首逆戴万生、于官军攻破斗六后。逃至张厝庄。经曾元福带兵。将该庄附近西南一带之目宜山红毛社丙郎庄社头仑仔等处逆庄四十余处。分路剿毁。复与丁曰健所派勇丁。合破张厝庄。该逆遁至芋藔仔庄。复经曾元福、丁曰健、亲督兵勇将该庄攻破。生捦首逆戴万生。并逆犯董九仙、戴印等正法。彰化县属西南大路。俱已肃清。办理尚属得手。此股会匪。党与众多。尚须力行摉捕。尤防其窜入内山番地。复行啸聚。曾元福、丁曰健、务当分派兵勇。严扼入山要隘。以杜余匪窜山之路。一面摉捕净尽。以绝根株。毋贻后患。曾元福现督兵进攻小埔心陈哑狗巢穴。谅可迅速攻拔。该署提督拟俟事竣后内渡。著左宗棠、徐宗干、届时酌量情形。将曾元福及其所部兵勇。撤归内地。以节饷需。至内山北投四块厝。为林晟、洪欉等逆另股盘踞。即责成林文察等速行攻克。将首逆林晟等捦斩。毋任漏网。仍著丁曰健分派勇丁。扼要堵御。毋令该逆纷窜。台湾各路。渐次肃清。林文察现称拟留兵勇五千名。足资防剿。此外兵勇。及曾元福所部。已咨请左宗棠、徐宗干、分别撤回。著即照所拟办理。将此由六百里谕知左宗棠、徐宗干、并传谕林文察、曾元福、丁曰健知之。　　

○又谕、张之万奏、官军攻克谈围。连破贼寨。并进剿李青店贼匪获胜各摺片。汝南官军克谈围后。乘胜将王占魁等寨蹋平。计歼逆首王立柱。现在进攻王廷干老巢。该逆附近各寨。业已次第埽荡。王廷干势成孤立。官军趁此声威。并力进攻。自不难迅殄妖氛。著张之万、毛昶熙、激励将弁。实力进剿。务将王廷干老寨。赶紧攻拔。以期肃清汝境。毋令顿兵日久。致该逆死灰复然。又肆蔓延。张总愚一股。避兵喙伏。负嵎不出。现在吴再升进扎李青店西北之马市坪。葛承霖进扎正北之回龙沟。张曜军于西南之板山坪。李青店三面。均已严备。该逆因官军日偪日近。渐次南趋正当乘此贼势穷蹙之时。节节进扎。以期偪贼出险。著张之万督饬派出各军。分路剿洗。埽除穷寇。该匪乘虚南走。苏克金马队。远在鲁山。深恐鞭长莫及。致令该逆得以乘闲兔脱。现在苏克金已分队驰往南召。著张之万督令统率所部。驻扎南召左近。严密堵御。一俟该逆出险。即当痛加惩创。并严饬张曜、葛承霖、吴再升等分投截剿。痛歼丑类。张之万另片奏、该逆因畏马队。不敢南窜。趋重北路。马市坪防兵。尚嫌单薄。该处山路崎岖。马队又未能深入等语。张总愚避兵铤走。本属意中之事。著该抚督饬派出之副将尹嘉宾等军。均赴马市坪。会同吴再升兵勇。扼守要隘。豫为严备。不可稍涉大意。将此由六百里各谕令知之。　　

○以收复浙江海甯州城。免已革道员张景渠罪。复已革都司王锡驯职。投诚贼目蔡元隆更名元吉。赏四品顶翎。　　

○以福建台湾生捦首逆戴万生。赏守备徐荣生等花翎。县丞费荩臣等蓝翎。余加衔升叙开复有差。　　

○予浙江林清堰阵亡副将余佩玉、参将张明远、都司唐得胜、守备陈宗懿等、祭葬世职加等。并入祀湖南昭忠祠。　　

○予福建台湾四块厝阵亡五品军功林赤赏恤加等。　　

○予河南马市坪阵亡把总皋广德祭葬世职加等。　　

○庚午。谕议政王军机大臣等、李鸿章奏、近日军情。并分路进剿情形一摺。常州城大贼众。官军未能遽图合围。而贼势渐衰。自应设法攻击。以期迅克坚城。李鸿章现因戈登悔过输诚。饬令会合郭松林等军。进捣宜兴。以扼洋人济贼之路。所办甚是。惟戈登性情无常。该抚当密饬郭松林等、妥为联络驾驭。藉敦和好。而维大局。常胜军进攻宜兴。常贼已有首尾不能照应之势。并著督饬李鹤章、刘铭传等分督各营。猛攻常城。克日攻拔。毋稍迟玩。刘秉璋、潘鼎新之师。屡败嘉郡之贼。进偪城下。荣逆廖发受虽递禀乞降。而城中布守甚严。难保不别有狡谋。藉词缓师。李鸿章务当饬令程学启等、乘贼降战未定之时。相机攻剿。迅下嘉城。以固苏沪门户。不得稍涉大意。至忠侍各逆。图窜皖浙之路。叠经谕令曾国藩、左宗棠、沈葆桢等、严扼要隘。毋令窜逸。李鸿章所称苏军从下游节节仰攻。势不能绕越贼区。扼断窜路等语。自系实在情形。该抚惟当督率各军。迅赴常宜两城。期与金陵诸军。合兵埽荡。方为妥善。程学启攻剿嘉兴。正当吃紧。且苏沪守局。尚未稳固。自难赴调。著照该抚所筹。俟克嘉郡后。酌度情形。再行调赴金陵协剿。将此由五百里谕令知之。　　

