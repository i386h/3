<!-- { "loadSidebar": true } -->
○谕议政王军机大臣等、曾国藩奏、遵覆通筹全局。并将寄谕各事。分条详对一摺。前因该大臣奏报稀至。眷怀南服。廑念殊深。是以寄谕垂询。兹据历陈不欲以未定之事。豫计之说。及谣传等件。遽行入告。系属敬慎将事。曾国藩自前次寄询之后。业已于正月二十三日、二月初四日、两次奏到军务各情。已属不为稀少。此次奏称、嗣后拟定十日奏事一次。有警则再加班。转觉近于拘滞。况军营奏报。向无定期。其疏数每视乎军情之缓急。该大臣仍当毋失常度。事事力求实济。以副倚畀之专。当此东南时事孔棘。该大臣但能将办理各情。随时陆续入告。已足纾朝廷廑系。正不必变更前辙。再定章程也。至所对各条。进兵金陵次第。即可咨会袁甲三、都兴阿等、妥筹办理。毋庸每事必待奏请。转虞稽延。本日业经寄谕袁甲三、都兴阿、即将战守机宜。与曾国藩商同进取。并据都兴阿奏到、遵筹饬令詹启纶所部。进扎六合。另派数营驻守天长。俾李世忠所部。进移江浦浦口两城。筹剿九洑州贼垒。仍著曾国藩催督多隆阿速克庐州。曾国荃一军。节节进图巢县和含梁山。以与江北江浦等军会合。并飞催杨载福回营。与彭玉麟合谋水军进驶之策。李鸿章招募各营。若由陆路经行巢县和含。恐多阻滞。闻上海官绅有雇就洋船。该大臣即咨商调取。或随处雇觅。以利军行。总使李鸿章之军。能速抵镇江。方为妥善。上海僻处海隅。情形岌岌。节经薛焕奏到、英法两国协同战守。并有米人华尔、于松江与贼接仗。甚为出力。总理衙门。亦与各国驻京使臣熟商。劝导协力守御。尚形踊跃。惟能暂而不能常。沪渎饷源较裕。一俟李鸿章到镇。陈士杰到皖后。即须拨派劲军往守。以保万全。曾国藩此摺所奏、俱属实在情形。声叙亦极清晰。原摺留存备览。将此由六百里谕令知之。　　

○又谕、曾国藩奏、遵旨通筹全局一摺。据称用兵之道。可进而不可退。与其急进金陵。无功而退。何如先清后路。再图进取。所有进兵金陵之次第。应俟多隆阿一军。攻克庐州。曾国荃一军。攻克巢县和州含山西梁山。袁甲三、李世忠一军。会克庐州。守定六合。都兴阿一军。守定扬州浦口。彭玉麟、杨载福之水师。攻克裕溪口等处。而后可进等语。筹画甚属稳妥。现在曾国荃新募之勇。计日可抵安庆。曾国藩拟俟该藩司到皖后。即令其进攻巢县和含。等处。著袁甲三先期整顿军马。一俟巢县攻拔。即与楚军联络声势。会同多隆阿进取庐州。以期迅拔坚城。肃清皖北。天长六合两城。本系李世忠招抚。所有降众。自应仍归李世忠统带。著袁甲三迅饬该提督。将天六降众。尽行移驻于江浦浦口。力筹进剿九洑州贼匪。并一面迅速知照都兴阿。俾都兴阿得以就近分兵。驻守天六两城。以壮声势而专责成。将此由六百里谕令知之。　　

○又谕、都兴阿奏、派拨水陆官军。分投援剿获胜。并遵筹办理情形一摺。天六等处克复。扬防情形较松。该将军拟令总兵詹启纶带领全部。前往六合扼守。另拨数营驻扎天长。即饬令詹启纶等前往扼扎。妥为办理。九洑州为进攻金陵要区。逆贼必负嵎固守。恐攻克既不易得手。而扼守尤无此兵力。现据曾国藩奏称、都兴阿一军。应俟扼守扬州。而后可以进取。所筹颇中窾要。该将军兵力不厚。若急于贪功。图剿金陵。而本根未固。设有意外之虞。殊属非计。务当与曾国藩妥为筹商。俟和含克复后。楚军有进取之机。该将军即当合力进剿。现在惟当相机严防。令营中将士。养精蓄锐。以图大举。将此由六百里谕令知之。　　

○又谕、据都兴阿奏、粮台饷项支绌。台员务为琐细苛求。未能体恤军士之苦等语。江北粮台。饷需浩繁。当此帑项支绌之时。固不能糜费帑需。希图见好。至承造帐房一切。为兵丁栖宿要需。岂容任意偷减草率。致令不蔽风雨。怨声沸腾。著吴棠即饬知姚仰云。嗣后务须妥为制办。至都兴阿随带马队。其保有翎支者。仅一百有零。为数无多。著仍照江北原防马队成案。准其添支跟役等项月加银四两有余。以恤兵艰而作士气。委员姚仰云接管粮台。能否胜任。若惟知苛细摉求。不顾大局。即著吴棠另择贤员接办。毋稍迁就。将此由六百里谕令知之。　　

○寻奏、姚仰云人极谨饬。惟粮台事繁任重。恐机宜缓急。或有未周。已改委泰州知州许道身接办北台事务。报闻。　　

○署黑龙江将军特普钦等奏、遵拟操练章程。仍按春秋二季。督同副都统等认真训练。秉公选拔。报闻。　　

○湖广总督官文奏、拏获松滋县潜谋聚众匪犯邓正雷等正法。报闻。　　

○以詹事府少詹事许彭寿为太常寺卿。　　

○以正湖北省城防守出力。予道员恩祥、盛康、加衔有差。　　

○以湖北襄阳府境肃清出力。赏郎中李云麟、守备叶培等花翎。知县沈清鉴等蓝翎。余升叙有差。　　

○以湖北克复随州城出力。赏参领常山巴图鲁名号。知州伍继勋等花翎。同知刘锡鸿等蓝翎。余升叙有差。　　

○以湖北天门办团出力。赏在籍郎中方宗坪等花翎。县丞方宗墉等蓝翎。余升叙有差。　　

○戊辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、兵部等部奏、遵旨严议总兵处分一摺。泰甯镇总兵舒精阿、于昌陵隆恩殿重地。失去陈设多件。毫无觉察。迨该司员等禀报。事隔多日。又未能即时缉获正犯。实非寻常疏忽可比。舒精阿以总兵兼总管内务府大臣。陵寝事宜。系其专责。何以平日漫无稽察。奕橚、载敦、前经宗人府从严议以降五级调用。舒精阿事同一例。若仅照部议革职留任。罚俸二年。殊不足以蔽辜。舒精阿著改为降二级调用。　　

○又谕、瑛棨奏、请将护解喇嘛纵令需索之官弁。革职审办等语。四川署督标中营把总宋国修、提标右营外委陈祥、于护解后藏喇嘛赴京呈进贡物。经过褒城县地方。辄敢纵令通事人夫。勒索席桌程仪。并夫马折价等项。复纠通事人等。进该县署内肆闹。实属任意妄为。藉端滋扰。宋国修、陈祥、均著即行革职。交瑛棨严审究办。寻奏、讯明已革把总宋国修、护解喇嘛。任令通事人等沿途勒索。又得受程仪银两。殊属不合。业已革职。应无庸议。已革外委陈祥、业经病故。应免置议。下部议。从之。　　

○谕议政王军机大臣等、本日据吴棠奏、捻匪回扑清江。官军并击获胜一摺。捻匪盘踞众兴。直扑清江北圩。其西坝匪众。乘隙蜂拥。直渡盐河兜合。势甚凶悍。幸德楞额带领马队赶到。会合夹击。贼匪退败。该逆仍未大受惩创。尚在众兴盘踞。另匪乘闲窜至安东西乡。恐其乘清江圩上甫修之时。仍图聚党回扑。著吴棠商同德楞额会合各军。力图进剿。并拨兵驰往安东县城。严密防守。毋稍疏虞。吴棠奏接田在田来函。有带队二千名。于初五日驰抵宿迁县城之语。现在清江兵力不敷。待援孔亟。著僧格林沁即饬田在田赶带马队。由桃源南岸东下。并力会剿。另片奏、查抄金安清泰州如皋寓所。及同裕钱铺寄顿赀财。该革员局用内有滥支银一万四千八百十二两零。此项滥支之款。皆出自江北钱粮捐厘正项。应行赔归江北粮台。著准其提往清淮。接济军饷。其金安清经手收支各款。仍著饬催乔松年、王朝纶等、认真详查。毋涉含混。其上海寄顿赀财。并饬委员迅速呈报。将此由六百里各谕令知之。　　

○又谕、前因李世忠收复江浦等城。防兵需饷。谕令吴棠筹解。兹据吴棠奏称、北台专顾扬营。尚虞不给。实难再筹。请饬山陕两省。于月解江北军饷内。按月各拨解李世忠军营五千两。解由袁甲三转给。两省仍每月各解江北粮台银一万两。不得再有短少等语。江北粮台。饷项短绌。系属实情。而江浦等城。甫经收复。防兵需饷。至关紧要。即照吴棠所请。著英桂、瑛棨、于月解江北军饷内。按月各拨解李世忠军营银五千两。解由袁甲三转给。其协饷未到以前。即著袁甲三会同李世忠筹款给发。俟协饷到时归款。仍著英桂、瑛棨、每月各解江北粮台银一万两。不准稍涉推诿。致有贻误。将此由六百里各谕令知之。　　

○又谕、骆秉章奏、石逆阑入川境。请饬田兴恕来川援剿一摺。石逆由利川僻径。窜越石砫厅。现已至酆都县下游之羊肚溪地方。抢船渡河。势将联合涪州一带滇匪。进窥重庆。该督现饬副将唐友耕一军。由青神驶赴重庆。并已革知府唐炯所带黔勇。驰赴合州策应。著即迅饬前往。毋稍稽迟。刘岳昭、易佩绅两军。前已有旨谕令官文、毛鸿宾、饬令驰赴夔州。并著骆秉章飞速催提。前往重庆一带助剿。重庆地方。物阜民殷。商贾云集。石逆势必疾图扑犯。所有该处江面货船。并沿江各州县来往船只。均著该督檄令地方官先期收集。调往别所。毋令该逆抢掳。顺流下窜。回犯荆楚。致成燎原之势。将此由六百里加紧谕令知之。　　

○又谕、前因骆秉章奏、石逆偪近川疆。当经谕令田兴恕、督催副将朱淩汉等速行赴援。兹据骆秉章奏接田兴恕来咨。并致该督信函。内称该提督屡挂弹章。皆蒙宽宥。深知愧悔。现闻石逆扰近川界。愿带劲旅三千。亲往助剿。并归该督节制等语。田兴恕屡被弹劾。因念其立有战功。未忍遽加谴责。兹因石逆窥川。亟图带兵自效。并愿归骆秉章节制。足见谦抑为怀。勇于改过。洵堪嘉尚。此时石逆已于羊肚溪抢船渡河。设由涪州阑入重庆。势将不可收拾。即著该提督统带所部楚勇三千人。克日起程。由綦江取道。驰赴重庆。相机进剿。早靖逆氛。一切进止机宜。即归骆秉章节制。所有钦差大臣关防。著田兴恕于到川后。即行交骆秉章。由骆秉章封存候旨。黔省苗教各匪。渐就削弱。韩超夙谙军务。所有防剿事宜。即著该抚妥为办理。田兴恕起程后。贵州提督。应否派员接署。并著韩超咨商骆秉章办理。将此由六百里加紧谕令知之。　　

○江苏巡抚薛焕奏、逆匪窜陷奉贤南汇川沙等厅县。各属难民。逃至上海。现饬藩臬两司督同上海县妥为抚恤。报闻。　　

○以剿贼不力。江苏已革游击王万钊遣戍军台。　　

○予江苏清江阵亡都司邓永胜、千总杨秀礼、把总尚文等、祭葬世职加等。　　

