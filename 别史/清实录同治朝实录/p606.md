<!-- { "loadSidebar": true } -->
○谕内阁、前因御史刘庆奏参郑亲王承志狎优比匪各情。当交宗人府刑部提犯审讯。该衙门等讯明大概情形。请令该御史指实覆奏。旋据刘庆覆奏。承志不自检束之处。系属得自风闻。复经降旨。令宗人府会同刑部。按照所奏各情。再行提犯研讯。兹据奏称、会同审明承志被参各款。并究出奉恩将军有说事得赃等情。请分别定拟等语。此案刘兴义即刘义兴。因伊祖曾充已革郑亲王府庄头。闻承志袭爵。起意来京。营谋进府当差。托素识陈二即马粪陈。代求世袭奉恩将军崇芳引荐。并求顶带。崇芳辄令刘义兴孝敬郑亲王车骡银两。未经收受。崇芳得谢礼京钱二百吊。实属不合。崇芳著革去奉恩将军。照例折圈禁半年。圈满后折罚养赡钱粮六个月。三等护卫常英、门千总金广元、虽无与郑亲王聚会演唱情事。惟身任职官。辄演唱票戏。究属有玷官箴。均已革职。所得杖罪。著免其发落。郑亲王承志、于崇芳代刘义兴屡次央求赏给顶带差使。情愿送给车骡。该亲王虽未收受。亦无赏给顶带之事。惟当崇芳贿说之时。含混回答。并不正言拒绝。实属不合。承志著交宗人府议处。郑亲王济尔哈朗、功在社稷。承志由旁支特拣袭封亲王。自应兢兢业业。勉绍箕裘。若稍不自检。即难免被人指摘。此次虽查无确据。该亲王仍当力图湔濯。用继前徽。毋替先烈。懔之。勉之。　　

○谕军机大臣等、都察院奏、广东举人冯典夔等。遣抱告以客匪焚掠。恳请妥为安插等词。赴该衙门呈诉。据称客匪马从漋等自倡乱以来。前后杀土民十余万。该匪退守五阬老巢时。势颇穷蹙。而卓兴意存袒护。并不认真办理。迨客匪假意投诚。卓兴辄捏称恩平县之那扶金鸡水等处。与土乡隔绝。禀请安插。带领该匪在恩平县占踞田庄。杀毙土人商民数百名。抢夺货物。焚毁货船数百只。那扶金鸡水土著村庄百余。焚毁殆尽。杀戮开平新甯土人。掳掠妇女。不可胜计等语。所控各情。与毛鸿宾、郭嵩焘、前奏安插客民。为土人掳杀数百之语。又属两歧。土客仇衅已深。处置稍不得宜。必将报复相寻。酿成巨祸。该客民等如果焚毁村庄。肆行杀戮。是就抚竟属空言。而土民又岂肯相安无事。卓兴办理此事。是否意存偏袒。庇匪虐民。其客民妄肆焚杀。是否确实。著瑞麟、郭嵩焘、督同臬司秉公查办。并将安插客民。妥议章程。毋致再生枝节。其该举人等呈请改择别处旷土远地。分党妥为安插之处。并著斟酌妥筹办法。毋得固执一偏之见。厚摺呈均著钞给阅看。将此由四百里各谕令知之。　　

○闽浙总督左宗棠奏、遵查杭嘉湖三府漕额甚重。请按科则重轻。统减三分之一。下部议。寻议、原减数目过多。拟请于三十分中减去八分。从之。　　

○赏会试年老举人鄢九如等三十六人、司业编修检讨学正职衔有差。　　

○旌表守正捐躯山东惠民县民妇孙甯氏。　　

○庚寅。谕军机大臣等、左宗棠奏、官军分路进剿。叠获大胜。现筹办理情形一摺。逆首汪海洋。盘踞龙岩南靖永定交界之金丰等处。经官军分路进攻。贼势渐形穷蹙。左宗棠以彰城东北一带。兵力尚单。添调总兵刘明灯等五营。由兴泉赴安溪边界进剿。该督亦带亲兵。由省城取道。趋赴前途督办。著即亲督各营将士。将漳郡踞贼。实力埽荡。毋稍松劲。郭松林、杨鼎勋等军。分扎海澄镇门及厦门等处。与高连升等各营。联络声势。当可断贼窜入海道之路。惟贼情诡谲异常。左宗棠须严檄郭松林等加意巡防。不可稍涉大意。漳浦之贼。既多转入漳郡。正可令郭松林等、分兵乘虚袭取漳浦。以清漳郡南路。以股逆匪。俱系积年悍贼。乘隙纷窜。是其贯技。左宗棠务当分兵布置。四面围剿。将漳郡之贼就地歼尽。毋令逸出邻境。致垂尽余匪。又成燎原之势。漳州西路官军。虽屡获胜仗。而地广兵单。深虞旁窜。左宗棠前拟檄调江西之军。就近援剿。未知曾否到防。现在金丰及上中奎洋贼巢。尚未尽埽。苦竹山顶。尚为贼踞。即著左宗棠檄饬各军。乘胜攻拔。并著瑞麟、郭嵩焘、饬令李福泰、方耀、统带所部。会合闽省西路各军。先将云霄和平诏安等处攻克。以断漳贼西窜之路。俾李汪等逆。可就漳郡聚歼。方为妥善。娄云庆一军。现驻武平。兵力较厚。著孙长绂仍遵前旨。檄饬进赴粤境。瑞麟、郭嵩焘、迎提调拨。以固边防。汪逆屡有窜江之意。孙长绂务当严密布置。毋人窜入本境。将此由六百里谕知瑞麟、左宗棠、徐宗干、郭嵩焘、并传谕孙长绂知之。　　

○又谕、李瀚章奏、通筹防剿大概情形。并霆营散众。行至咸甯滋扰。张凯嵩奏、梧州官军。叠破贼巢各摺片。鲍超所部霆营勇众。前据官文奏、溃勇行至咸甯。逆谋始露等语。当经谕令官文、李瀚章等、派兵截遏。兹据李瀚章奏称、霆营前收降众复叛。在湖北咸甯县地方劫掠。势甚猖獗。是此起溃卒。已有聚而难散之势。亟应乘其初起。迅速扑灭。官文前派出截之兵。是否足敷分布。著严饬派出将弁。认真妥办。将为首逆犯捦治。设法分散其党。以免蔓延。岳州地控南北。李瀚章已饬赵焕联带勇一千余名。驰赴岳州驻扎。即著督饬该臬司会同刘国斌等水师。分巡控扼。毋稍疏虞。仍察看缓急。随时增兵助守。藉壮声威。藤县霍十八等起旗啸聚。以岑溪之昙容南渡为总巢。经道员蒋泽春、吴光春等、督军进剿。叠破贼巢。办理甚属出力。著张凯嵩饬令蒋泽春等严督弁勇。躧捕霍十八务获。并将自良蛟湾踞匪。克日殄除。以清余孽。至发逆盘踞黔边。句结苗逆。互为声援。久为粤黔湘三省之患。现在首民陈辉良等。虽经薙发缴械。悔罪投诚。第收降最多流弊。著劳崇光、张亮基、张凯嵩、妥为筹办。不得敷衍目前。致贻后患。逆首李七遁归黔匪何二股内。贼目胡性聪亦窜入下江黔匪罗洪处。并著劳崇光、张亮基、张凯嵩、督饬黔粤各军。躧缉务获。以净根株。湖南东西两路防剿事宜。即著照李瀚章所筹办理。该抚其实力实心。严密妥筹。以副委任。将此由五百里各谕令知之。　　

○广西巡抚张凯嵩奏、军务未竣。请将本年军政展缓举行。允之。　　

○以庸闇不职。革福建道员潘骏章职。　　

○以福建龙岩等处剿贼获胜。赏副将张福齐巴图鲁名号。余加衔有差。予阵亡游击钟元兴、都司陈育诉、守备周振源、把总刘吉祥等、祭葬世职加等。　　

○以广西剿灭黎村股匪。赏都司欧见祥等花翎。军功黄凤全蓝翎。余升叙有差。　　

○追予故副都统衔署乌噜木齐都统保恒祭葬恤荫。如军营病故例。　　

○予福建苦竹阵亡参将文任重祭葬世职。如总兵官例。　　

○辛卯。上奉慈安皇太后慈禧皇太后幸春耦斋。侍早膳。　　

○御紫光阁。阅侍卫马射。　　

○谕内阁、恩麟奏请将纵勇滋事借故脱逃之武弁查拏等语。已革参将邹本五、前经陶茂林派令赴楚募勇。行抵陕西咸阳蓝田等处。殴官毁署。肆行抢夺。情节最重。叠经有旨交都兴阿雷正绾拏办。乃该革弁于所部勇丁鼓噪散去之时。托言带兵追赶。经陶茂林派弁往查。日久并未回营。难保非因所犯情罪重大。藉故脱逃。希图漏网。若不严拏惩办。何以饬法纪而肃戎行。已革参将邹本五。著湖南巡抚转饬该犯原籍湘乡县严密查拏。并著各省督抚暨各路统兵大臣。一体严拏务获。即行就地正法。以昭炯戒。　　

○谕军机大臣等、阎敬铭奏、续探贼匪游弋黄河南岸。分兵筹防。暨密陈贼酋凶狡情形各摺片。贼匪在范县东南。连破民寨。贼马已窜至菏泽之甘露集。奔突无定。散布于菏郓范濮之闲。界近开州。阎敬铭已调齐水陆兵勇。及柳城阳谷朝城范县等处民团。在黄河北岸。联络布置。著即严饬派出各员弁严密堵截。遇贼即击。毋稍疏懈。定安已率同韦应麒移赴开濮交界。著即咨令该副都统会同直省防军。扼要遏击。黄河水套。伏莽尚多。设被贼匪句结渡河。所患尤巨。并著檄饬该处防兵。随时防维。毋得稍涉大意。贼匪为僧格林沁大军所偪。又有陈国瑞分兵抄截。故往往避兵而行。纷纷四窜。著僧格林沁仍遵前旨。绕由北路截击。务须稳慎进取。不可锐意轻进。贼自河南确山。窜至东境。东趋滕峄。南窜海赣。又复折回。蔓延于范濮曹单一带。急则昼夜狂奔。缓则数日屯踞。贼中发捻各酋。皆著名悍寇。又凶狡善战。往往以一骑夹一步。为团阵滚进。绝非从前捻匪志在剽掠者可比。其素所畏惮者。惟僧格林沁。故专意欲老其师。以逞其诡计。该亲王转战数省。追奔逐北。使贼不暇喙息。而逆踪飘忽靡常。转瞬千里。是专恃僧格林沁跟踪追蹑。尚恐徒疲兵力。亟宜增添劲旅。专派知兵大臣。统率诸军。分为两路。轮替兜剿。以期殄灭无遗。楚军素称能战。惟曾国藩声威素著。可以惟所指挥。前已有旨令曾国藩酌度出省。此时军情更紧。燎原之势已成。设再任其长驱奔突。有后追之兵。而无前截之兵。此防彼窜。累日经年。数省膏腴。悉供□

□穴□又□括。于中原大局。所关非细。曾国藩老于戎事。筹画动中机宜。前次奏称分布各军。专顾东西两防。各专责成。期与北路僧格林沁。共收夹击之效。可知该大臣于筹办此股贼匪。亦已胸有成竹。与谕旨亦相吻合。著即克期出省。督率南路水陆援兵。侦探贼踪。相机剿办。其江南北应调何军。出省后应驻何处督师。均著该大臣斟酌妥办。僧格林沁转战数年。勤劳备至。南路既有曾国藩大支劲旅。即著绕赴北面。屏蔽畿辅。添调马队。养足威望。与曾国藩会合夹击。务须加意持重。断不可轻进失利。直隶防兵仍单。叠经谕令刘铭传统带精兵数千。迅赴直隶。与刘长佑商办防剿。该提督统兵自南而北。正可与贼相遇。即可痛加剿洗。与僧格林沁之军。两面夹击。并著懔遵叠次谕旨。星夜起程北上。毋再迟延。刘铭传北来后。所部兵勇尚多。著曾国藩遴派得力将弁。妥为管带。酌量调遣。以期得力。僧格林沁、曾国藩、均系公忠体国。为朝廷倚任之臣。谅必能和衷共济。力持全局也。将此由六百里谕知僧格林沁、曾国藩、阎敬铭、并传谕刘铭传知之。　　

