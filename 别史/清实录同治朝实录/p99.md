<!-- { "loadSidebar": true } -->
○谕内阁、僧格林沁等奏、追剿王双楼窜匪获胜。平毁贼圩。及剿办棍匪。续获胜仗情形一摺。僧格林沁大军。攻剿金楼踞匪。王双楼捻首宋＜?氵喜＞沅等并力来援。本月十六日。侍郎国瑞带兵围攻王双楼。先用炸炮将圩内房屋焚烧。毙贼无算。该逆于夜闲倾巢向南窜逃。我军跟踪追剿。匪势不支。纷纷败退。复经团勇合力追杀。将窜匪歼除殆尽。王双楼贼圩。全行平毁。捻首宋＜?氵喜＞沅、王胖儿、均已阵毙。其东路棍匪。经副都统德楞额督兵剿办。驰抵兰山县属底阁圩。□□末夜纵火。匪众惊乱。我军奋勇登墙。开启北门。一拥攻入。该匪纷纷逃遁。官兵极力追击。毙贼二百余名。生捦七十余名。办理均尚得手。著僧格林沁饬令带兵将弁。将金楼踞匪。速行埽荡。并将兰山一带棍匪。悉数歼除。毋留余孽。　　

○又谕、贾臻奏、请将纵勇滋闹之带队官。并漫无觉察之统带大员。分别示惩一摺。安徽署庐凤颍道叶春培之弟候选知县叶凤来。因贾臻遣撤勇丁。率勇赴该署抚公寓门首。以索取积欠口粮为词。咆哮作践。实属目无法纪。虽经叶春培事后查办。即交出倡众滋闹之蓝翎千总刘德寿等。讯明正法。而叶凤来逃逸无踪。若不严拏惩办。何以肃军律而儆效尤。叶凤来著即革职。交李续宜迅速查拏。严行审讯。叶春培以统带大员。于兵弁索饷滋事。毫无觉察。咎亦难辞。姑念交出首犯。尚知畏惧。著从宽摘去顶翎。仍责令将叶凤来、并滋闹各勇拏获。以赎前愆。寻曾国藩奏、审明叶凤来不能约束勇丁属实。率勇滋闹。实无其事。亦未逃逸。业经革职。应无庸议。从之。　　

○谕议政王军机大臣等、前因有人奏、河南汝光两属。捻匪猖獗。请饬僧格林沁派兵会剿。复因吴棠奏、捻股东窜。请饬僧格林沁派拨马队。赴淮助剿。均经谕令该大臣酌量办理。兹据僧格林沁奏、曹州会匪焦溃淐等依附皖捻。句结匪首李城等。欲图北窜。汝光清淮。相距较远。势难兼顾。请旨遵循等语。僧格林沁公忠之悃。中外咸知。每遇军务紧急。辄请由该大臣拨兵援剿。朕倚该大臣为柱石。亦必谕令酌量调派。其如何察度情形。分别缓急。仍在该大臣相机筹办。兹据奏称、曹属会匪。句结捻匪。意图报复。僧格林沁即当以全力扼贼北窜。不容稍涉疏懈。豫省匪势西趋。即著咨商郑元善、毛昶熙、妥为扼剿。其清淮需调马队。既一时未能派拨。并著遵照前旨。飞催田在田、德楞额、等军回援。与吴棠会合夹击。僧格林沁为国重臣。于剿办捻匪。固未能处处分兵。亦必须面面顾到。刻下自应先将焦溃淐等句合皖捻一股。并力歼除。以清北路门户。其余再由该大臣相机酌办。不为遥制。该大臣亦不必以事涉棘手。辄行请旨。致误机宜。再僧格林沁前奏、遵查桂锡桢并无复叛情事。桂锡桢既经总兵扎隆阿等留于曲阜。保护城池。但能实在出力。则该处绅民。自应知感。何至欲图杀害。近来投诚人众。每多反侧。该大臣既将桂锡桢留营差遣。务须加意箝束。不时暗中察看。不可过于信任。致有贻误。将此由五百里谕令知之。　　

○以正白旗领侍卫内大臣景寿为后扈大臣。　　

○朝鲜国使臣徐宪淳等三人于神武门外瞻觐。　　

○丙午。以京畿雨泽未沾。上诣大高殿祈祷行礼。　　

○遣恭亲王奕?诣时应宫。惇亲王奕誴诣昭显庙。钟郡王奕詥诣宣仁庙。贝勒载治诣凝和庙。拈香。　　

○谕议政王军机大臣等、据薛焕奏、遵旨汇解湖防饷银。惟米粮军火油烛等项。无路可运。必须援师速至。方无决裂。总兵朱品隆现已肃清徽郡。傥由绩溪等处拊贼之背。或可出奇制胜。请饬曾国藩等筹商。饬令援湖等语。道员赵景贤保障湖州。已逾两年。两浙郡县。闻贼麕至。方面大员。相率委城而逃。该员以在籍道员。独能婴城固守。其忠义之气。足为东南生色。前恐湖郡不支。该员以有用之才。枉弃可惜。叠谕赴闽听候＜??闲＞用。而该员至今固守。其忠义实为可嘉。薛焕此次所汇银二万两。声明系浙省丝捐等语。是畛域之见。尚未能化。米粮军火等件。尤为守城所必需。岂得以无路可运。即袖手坐视。上海距湖不远。道途＜?氵义＞港纷歧。仍著薛焕妥觅闲道。设法运进。源源接济。不准稍存膜视。鲍超之军。顿于青阳。朱品隆一军。现守徽郡。为左宗棠后路接应。薛焕所奏。于军情地势。自系不能深悉。惟湖郡情形紧急。断无弃而不救之理。著曾国藩于鲍超朱品隆两军内。酌量情形。分拨一军。从闲道迅速往援。如进攻道途较远。或有所牵掣。不能前往。即著薛焕迅派劲旅。由沪进援。现闻李鸿章由轮船带兵业已抵沪。更可酌拨劲旅一二千名。闲道赴湖。为赵景贤援应。以收夹击之效。镇江地居冲要。现在贼势趋重。李鸿章自应仍遵前旨。赴镇驻扎。以便整顿江南北水陆各军。为规取金陵之计。最为要著。薛焕拥兵四万。毫无足恃。而于援湖一事。委之曾国藩等。不为悉心筹画。相机策应。此疆彼界。积习太深。甚属非是。曾国藩所派陈士杰一军。如果到尚需时。即由李鸿章选派妥员赴沪。将沪上兵勇。整顿训练。以资战守。将此由六百里各谕令知之。　　

○又谕、田兴恕奏、遴派大员。统带劲旅援蜀。并缕陈黔省军务情形一摺。据称本年正月闲。石逆扰及川境。经骆秉章飞调总兵杨岩宝、李有恒等、驰往应援。惟杨岩宝一军。攻剿尚大坪踞匪。正当吃紧。断难移动。李有恒现署威甯镇总兵。该镇与云南宣威昭通各府州境界毗连。既剿逆苗。复防回匪。亦难遽行带队入蜀。现已飞檄暂革总兵熊焕章。挑选劲勇五百名。并朱淩汉前带楚勇一千名。均归该镇统带。取道酉秀。会合川军截堵等语。黔省苗教各匪。盘踞玉华尚大坪两山。亟宜尽力进攻。捣穴捦渠。以期肃清黔境。田兴恕现定于本月望后出省。亲往督战。计日已抵尚大坪。著即严饬杨岩宝等奋力进剿。聪见何逆等股匪。克日殄除。毋得再事迁延。致干重咎。熊焕章援蜀之兵。已由思南前进。著骆秉章觇贼所向。相机调遣。田兴恕攻克玉华等山后。是否仍须田兴恕赴川会剿。著骆秉章遵照前旨。妥速筹办。务将石逆大股。并力歼除。是为至要。刻下浙江军务。万分吃紧。总兵沉宏富、前经田兴恕奏请暂缓赴浙。并著酌度情形。如沉宏富可以抽调。即著催令迅速起行。前赴左宗棠军营。听候调遣。将此由六百里各谕令知之。　　

○又谕、田兴恕奏、军需紧要。湖南协饷。积欠过多。恳请饬催等语。田兴恕办理黔省军务。所需饷项。多赖湖南为之接济。骆秉章深顾大局。历次拨解供支。乃毛鸿宾接任以来。竟至积欠四十余万之多。如谓力有不及。何以骆秉章从前并无短绌。现在川省贼势蔓延。毗连黔界。田兴恕分援邻省。需用尤繁。该抚岂得存畛域之见。稍涉推诿。近来疆臣。总宜保全大局。遇事兼顾统筹。方为不负委任。著毛鸿宾即于司库项下。无论何款。先将所欠黔饷。陆续解赴田兴恕军营以清积欠。嗣后仍照部议。每月拨银二万两。如期趱解。不准迁延。傥再意存膜视。致田兴恕停军待饷。恐该抚不能当此重咎也。将此由五百里谕令知之。　　

○礼部以会试中额请。得旨、满洲取中六名。蒙古取中一名。汉军取中三名。直隶取中二十名。奉天取中二名。山东取中十六名。山西取中十一名。河南取中十七名。陕甘取中二十四名。江苏取中十三名。安徽取中七名。浙江取中九名。江西取中十四名。湖北取中九名。湖南取中五名。福建取中三名。广东取中八名。广西取中十一名。四川取中七名。云南取中六名。贵州取中四名。　　

○调兵部右侍郎察杭阿为礼部左侍郎。礼部左侍郎伊精阿为兵部右侍郎。　　

○丁未。谕内阁、前奉母后皇太后圣母皇太后懿旨。命南书房上书房翰林等。将历代帝王政治。及前史垂帘事迹。择其可为法戒者。据史直书。＜??闲＞明注释。汇册进呈。兹据侍郎张之万等汇纂成书。缮写呈递。法戒昭然。足资考镜。著赐名治平宝鉴。礼部右侍郎张之万、太常寺卿许彭寿、光禄寺卿潘祖荫、翰林院编修鲍源深、修撰章鋆、编修杨泗孙、李鸿藻、吕朝瑞、黄钰著各赏给大卷缎一匹。大卷江?一匹。　　

○又谕、孟保奏、谨将满洲蒙古成书。添注汉字。刊板进呈等语。该副都统留心繙译。所刊三体圣谕广训。于办理清字蒙古事件。足资裨益。著准其将板片呈交武英殿。以备刷印。孟保著交部议叙。　　

○谕议政王军机大臣等、郑元善奏、西洛南宛。捻粤各匪狓猖。现派马步军官。驰往截剿一摺。捻匪由郏县奔窜汝州。击退后复扑河南郡城。旋踞北邙山吕祖阁一带。宜阳韩城镇等处。亦有匪踪。郑元善现在飞调杨飞熊、李徵松、两军。及刚锐等营楚勇。西安黑龙江马队。驰赴洛阳。绕出贼前迎击。著即严饬杨飞熊等督率各军。兼程前进。协同该处团练。四面兜剿。务将围扑河郡股匪。尽力殄除。毋留余孽。河郡偪近山陕。道路纷歧。该匪被剿情急。难保不乘闲西趋。窜扰山陕。著瑛棨督饬驻扎潼商等处将领。严密防守。张芾即联络各处乡团。会合官军。互相策应。其山西东南一带边境。附近豫省各郡县。并著英桂督饬一体严防。洛阳去孟津不远。河防尤关紧要。著郑元善速饬河北镇道。督率兵团。严防窜渡。毛昶熙随同僧格林沁、攻剿金楼踞匪。宋营兵勇。势难分拨。第督办豫省团练。是其专责。现在河郡被围。情形万紧。毛昶熙岂容坐视。著即激励各处团练。齐心协剿。俾该匪进无可掠之粮。退无可窜之路。围颍之贼。现已西窜。陈郡兵勇。自可抽拨。著胜保迅派马队千余名。由省城驰援河郡。与杨飞熊一军。前后夹击。则剿办更易得手。其窜扑南阳之贼。尚踞镇平一带。且有分窜唐邓之说。著郑元善迅饬游击徐荣柱督兵追蹑。悉数歼除。毋任延蔓。郑元善虽驻许昌。省城防守事宜。仍须妥筹兼顾。至新蔡城围已解。而伏莽重重。贼氛环偪。亟宜疏通道路。镇抚居民。郑元善兵力不敷分剿。并著胜保就近选派得力将弁。前往剿洗。务将新蔡土匪。埽除净尽。以清南圉。将此由六百里各谕令知之。　　

