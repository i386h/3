<!-- { "loadSidebar": true } -->
○又谕、前因总理各国事务衙门奏、江西等省教民事件。请饬迅速完结。当经谕知崇实等将贵州教民案件。克期查办。现在法国公使哥士耆在京呈递条款。语多卞急。已由总理衙门行知该将军等查阅。值此多事之秋。岂可另生枝节。该公使所呈。固属一面之词。难以尽行照办。有乖国体。但教民一案。如果迅速办结。亦何至滋多口舌。崇实于五月闲谕令办理此案。潘铎亦于前月谕令赴黔查办。谅已早抵黔省。何以该将军等竟无一字覆奏。迁延迟误。殊非勤慎办公之道。著于接奉此旨后。迅速会商。秉公办理。将教民案件。即行奏结。不得迟至明春。致办理更形棘手。劳崇光以获咎之员。弃瑕录用。现在行抵何处。即著兼程前进。毋得以道路难行。任意延宕。将此由六百里各谕令知之。　　

○以记名总兵官李起高为江苏苏松镇总兵官。　　

○予浙江军营病故总兵官周希濂祭葬恤荫。　　

○增给五城煮赈米石。　　

○壬申。谕内阁、御史吕序程奏、休致及永不叙用人员。请不准开复捐复等语。向来休致人员。例不准其捐复。其永不叙用之员。劣迹昭著。情节尤重。是以终身摈弃。以示重惩。定制綦严。纤毫未能宽假。乃近来各省于休致人员。往往保举开复。并于永不叙用人员。亦请先行开复永不叙用之案。以为将来保举地步。实属故违定例。殊非朝廷澄叙官方之意。嗣后各省督抚及各路统兵大臣。于此二项人员。不准滥行保奏。亦不准代请损复。如有仍前锢习。违制滥保者。必将该督抚大臣从严惩处。并将所保之员。查明有无贿属情托等弊。分别从重治罪。以杜钻营而肃吏治。　　

○谕议政王军机大臣等、御史吕序程奏、请饬提州县平余。以充军饷一摺。据称河南州县徵收地丁银。每两折制钱三千一二百、及三千三四百文不等。较正项多至一倍有余。近年举行团练。复按粮科派。每两令出勇费一千。有一年纳至数次者。民不聊生。相率为匪。请饬该署抚令各州县嗣后徵收粮银。每两皆以制钱三千为限。内以二千作为钱粮正项。火耗解费。皆在其中。以五百作为军饷。其余五百作为办公之用。所提军饷。以七成存本处备用。三成解交藩库。以备拨济被扰州县。其无事州县所存之七成军饷钱。如有两年之积。即以一年之项。解交藩库。搭解京饷。所解之三成军饷。如拨款有余。亦搭解京饷等语。现在京饷需用甚殷。豫省军务未平。本省军饷。亦宜宽为筹备。果如该御史所奏。将州县平余银两。饬提充饷。兼可拨济被扰州县。于军务饷需。均有裨益。著张之万督饬藩司王宪体察情形。悉心筹画。如果事无窒碍。即著实力举行。至州县科派勇粮。任意勒索。致百姓相率为盗。大为地方之害。于吏治民生。均有关系。并著张之万严禁所属地方官。于捐派勇粮。限以定数。不准额外多收。以安闾阎。原摺著钞给阅看。将此谕令知之。　　

○癸酉。谕内阁、前因御史华祝三等奏、筹议团防保甲章程。曾经谕令步军统领衙门会同五城。将堆拨官兵。认真稽核。申明夜禁。乃本日据华祝三奏、该御史于夜闲巡查时。见各处堆拨。人多老病。虚应故事。请饬严行整顿等语。步军统领衙门所辖各营堆拨。有稽查地面巡夜缉盗之责。乃于严旨申诫之后。并不实力奉行。堆拨兵丁。竟同虚设。似此废弛因循。实属不成事体。嗣后步军统领衙门。务当严饬所辖营汛等官。及各堆拨当差之官弁兵丁。认真整顿。毋得虚额冒饷。及以老病充数。傥敢狃于积习。希图掩饰。即著从严参办。不准稍涉徇庇。　　

○谕议政王军机大臣等、顺天府府尹林寿图奏、请厘剔闽省积弊一摺。据称闽省州县。交代未清者数百案。无案不与军需轇轕。各州县或因募勇过兵。设法筹垫。不肖者或以例得请销。有心浮报。事平造册。而上司准驳之权。操之幕友委员书吏。藩司之外。另立军需局。往返稽延。以便高下其手。尚有不准不驳。久为寝阁。以俟其浼托关通者。州县照原报抵交。后任以未奉批准。不肯接收。交案因而日积。须遴派贤员。悉心考核。照过兵数目。驻兵日期。募勇原案。勇饷章程。分别应准应驳。不使刀笔之吏。便其私图。此报销之亟宜查办也。闽省前因钱法疲敝。奏停永丰官局。嗣因兵饷不敷。复出准银司票。标写准纳税课钱粮。实止茶叶洋药二项厘税。可以搭交。入少出多。递有减折。徒使牟利商民。坐享其利。于国计民生。毫无裨益。且恐商人与外洋交易。贱收司票。假手支银。宜将已发司票。定章收缴。永不再出。此司票之急宜停止也。全闽土产。以洋药茶叶为大宗。自添设厘金以来。微至手挈肩挑。亦皆层层抽税。商民交困。厘局有总督衙门承办书吏分设局所饭食等费。名目滋繁。与小民争利。一以官势行之。往往激而生变。如福州兴化泉州各局。皆有闯关毁卡之事。官亦无如之何。此杂项抽厘之亟宜裁革也。至茶叶洋药两项。当于本行户中酌举数人。轮流承办。不必多派委员等语。福建积弊已深。亟宜力加整顿。著耆龄、徐宗干、按照所奏各条。逐一访查。务使无弊不剔。有犯必惩。以肃官常而苏民困。原摺著钞给阅看。耆龄现在浦城。恐其未能兼顾地方公事。徐宗干务当不避嫌怨。实力办理。耆龄前奏围攻汤溪。进取武义。并拨兵援剿台湾。当经谕令该督督饬康国器等、随同蒋益澧迅拔坚城。并催林文察攻克武义。现在军情未知若何。著即相机督剿。以期渐次肃清。台湾地方紧要。该督抚务须会商添派兵勇。迅速蒇事。毋令日久生懈。各路近日军情。仍著随时具奏。前有旨令秦如虎署理浙江提督。该员是否销假。著耆龄再行严催赴任。毋任再延。徐宗干交查事件。日久尚未奏结。著即认真查办。迅速覆奏。毋许稽延。将此各谕令知之。寻耆龄奏、闽省各属报销。业经派员经理。严催造报。司票易滋流弊。现拟妥定收缴章程。厘金向来不征小贩。惟设卡过多。现筹归并。台湾嘉义凤山一带。复有匪徒窃发。现已击散。嘉义县城解围。彰化逆匪。叠次扑营。均经击退。近复图犯大甲汛城。现已调兵防守。浙江提督秦如虎。已报即赴署任。报闻。　　

○又谕、毛昶熙奏、攻克贼寨。并收抚被胁堡寨。现拟赴正阳分途剿办一摺。官军自攻克正阳阎家集后。总兵赵鸿举等、复乘胜进克杨庄等五寨。焚毁孙楼一寨。水圩四处。知府刘成忠收抚堡寨四十六座。吏部主事余本初收复寨堡六十八座。总兵张曜等亦将附近陈寨各圩收抚。信确一带被胁各圩。亦纷向李续焘等处投诚。事机极为顺利。正宜乘此破竹之势。将未尽余匪。悉行殄灭。现在张＜?氵凤＞林一股。最为凶悍。该侍郎督军亲赴正阳。分东西两路。进捣该逆老巢。而令张曜疏通新蔡道路。会合余本初团练。三面进偪合围。著即鼓励将士。克期将此股巨匪歼灭。毋稍延误。赵鸿举马队。已进扎铜钟。所有陡沟贼巢。即责令该总兵迅速攻拔。并派兵驻防明港。以便李续焘一军。得以全力围攻邢集。迅歼丑类。将此由六百里谕令知之。　　

○又谕、现在同朝一带。贼势甚重。省垣复形危急。雷正绾、成禄一军。又为咸阳三原牵掣。不能兼顾省垣。非由东路大营。拨兵前往援应。不足以顾根本而分贼势。惟由潼关至省垣一带。道路梗阻。须厚集兵力。节节进剿。方可疏通大路。直抵西安。现在胜保所部兵勇。统归多隆阿节制。兵力较厚。该大臣务宜妥筹兼顾。一面进攻羌白镇王阁村等处老巢。一面派兵将华渭一带贼匪歼除。以期进达省垣。与东路声势联络。谅该大臣计画素裕。必能斟酌机宜。布置尽善也。将此由六百里谕令知之。　　

○予陕西同州咸阳华阴等处阵亡骁骑校兴全、都司李绍祥、祭葬世职。游击邹朝元、暨子候补府经历玉宝、侄外委玉光、祭葬世职加等。　　

○甲戌。谕内阁、麒庆、宋晋奏、旧太仓米石亏短较多。据实严参。并酌拟现办章程一摺。本年旧太仓米石。经麒庆等查明。亏短至一万四千余石之多。该仓监督克实讷等并不据实呈报。辄将应放俸甲各米。任意积压。难保非知情隐庇。撤任监督翰林院待诏克实讷、吏部主事福徵、均著即行解任。听候传讯。该仓花户。仍著刑部严行审办。署任监督文光、张茂昭、接放米石。迟延日久。始以米数不敷开放。禀请查办。亦属不合。均著交部议处。至该仓未放镶黄等四旗秋季俸米。及镶蓝旗蒙古九月分甲米。著户部分劄别仓。俸米限二十日。甲米限十日。赶紧支放。毋庸另行换票。寻刑部奏、审明花户孙遇贤、与在逃书吏王怀仁等、于收放米石时。串通舞弊。以致短绌甚多。实属目无法纪。应拟斩监候。勒限追缴。历任监督克实讷等、讯无知情隐庇情事。惟未能觉察。应请交部议处。从之。　　

○又谕、前因吴棠奏参委办厘局候补知县何三锡、有纵容幕友卡勇隐捐卖放情事。当经降旨、将何三锡即行革职。交吴棠严审究办。兹据奏称、讯明何三锡办理孔家涵厘捐。地当适中一卡。遇有客商缴厘。上下游互相稽核。无从隐漏。并在卡人亦无勒索卖放情弊。惟卡勇均籍隶六合。每遇同乡熟船。讨赏茶酒钱文。且于押发时乘闲脱逃。经何三锡拏获交案各等语。已革知县何三锡委办厘捐。虽讯无知情纵容幕友勇丁无弊之处。惟不能察禁勇丁索讨钱文。究难辞咎。何三锡著开复革职处分。以主簿巡检降补。　　

