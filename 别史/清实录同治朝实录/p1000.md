<!-- { "loadSidebar": true } -->
○以随同官军攻克贼垒。收复城池。予云南投诚贼目段成功更名永忠。马兴堂更名永顺。均赏都司衔。　　

○句到奉天、福建、陕西、广东、广西、秋审情实罪犯。停决广东斩犯一人。绞犯一人。余五十人予句。　　

○丙戌。谕军机大臣等、穆图善奏、筹办防剿。请饬左宗棠迅拨饷银。镇番解围各摺片。前因左宗棠奏泾州为适中之地。可以兼顾南北。当经谕令暂时驻扎。并令穆图善即将总督关防派员送交。兹据该将军奏拟俟左宗棠到秦。送交关防。自系尚未接奉前旨。著穆图善仍遵前旨。将关防迅速派员送交。毋稍延缓。惟甘军需饷。甚为急迫。左宗棠既经抵甘接印。自应将在甘各营。通盘筹画。酌量裁并。匀拨饷需。岂可稍存膜视。现据穆图善奏称鄂台转运之饷。已经袁保恒悉数提归陕西。甘军毫无指望。哗溃堪虞。自系实在情形。著左宗棠指明专款。饬令袁保恒迅速拨解。源源接济。以固军心。镇番县城。突有贼匪围扑。经王仁和带兵救援。立解城围。并将凉州西南炭山堡一带贼匪击退。尚为出力。著左宗棠、穆图善、仍饬王仁和、将永昌窜匪迅速追剿。毋留余孽。陕回逃入甘境。蔓延甚广。靖远碾伯等县。亦有贼踪。左宗棠务当分派各军。力图埽荡。毋任四出滋扰。刘松山等军由灵州进剿。近日情形若何。著随时具奏。以慰廑系。省垣关系紧要。应如何布置。及南路防剿各事宜。均应妥筹办理。毋得顾此失彼。已革提督由兴恕、著俟道路疏通。即行起解。将此由六百里各谕令知之。　　

○命新授热河都统库克吉泰、西安将军克蒙额、来京陛见。以西安左翼副都统图明阿暂署将军。　　

○以镶黄旗蒙古都统明庆兼署镶蓝旗蒙古都统。　　

○以吉林尽先协领依克唐阿为墨尔根城副都统。　　

○以甘肃秦州击退回匪。并秦安等城解围出力。赏副将周正延巴图鲁名号。道员田应龙、都司黄立志等花翎。县丞雷作霖等蓝翎。余加衔升叙开复有差。　　

○丁亥。谕军机大臣等、文麟等奏、回匪窜扑哈密。官军截剿获胜。伊勒屯奏、派兵赴哈应援各一摺。西路乌噜木齐等处回逆。窜至五堡。欲扑哈密。经文麟等派兵击退。该逆现率大股复来滋扰。伊勒屯已派协领富琳布等带兵赴哈援应。即著文麟、景廉、饬令孔才等督率哈密各军。会同巴里坤派来之兵。迅速兜剿毋令蔓延。巴里坤西路橙槽沟一带防务。并著伊勒屯、何琯、饬令协领庆寿等严密防守。不得稍有疏虞。逆回句引哈城回众内应。经已故回王伯锡尔之福晋迈哩巴钮妥为防范。并谕本城缠头不准出城。实属深明大义。著文麟等传旨嘉奖。并令遴派得力回兵。随同官兵协剿。西路兵单饷绌。徵调维艰。如现在情形紧急。著左宗棠、穆图善、酌拨劲旅援剿。其饷项一切。并著左宗棠随时兼顾。将此由六百里谕知左宗棠、穆图善、文麟、景廉、伊勒屯、并传谕何琯知之。　　

○句到四川秋审情实罪犯。停决斩犯七人。绞犯二人。余六十一人予句。　　

○戊子。谕内阁、瑞麟、李福泰奏、承充盐商职员亏欠饷款。请革职勒追一摺。前浙江盐运使潘仕成、以潘继兴商名承充临全埠盐商。近因商力不足。改归官办。该员亏欠课款甚钜。业经该督等将潘仕成家产查封备抵。潘仕成著即革职。勒限追缴如逾限不完。即著从严参办。　　

○谕军机大臣等、金顺奏、官军进剿苏家烧房。攻拔贼垒。并请饬拨军士寒衣银两各摺片。回逆在苏家烧房筑垒抗拒。经金顺督兵会同张曜所部。连获大胜。攻拔逆垒。回目阵斩几尽。洵足以寒贼胆。惟纳万沅一名。未据该署将军声明。是否被斩于阵。抑或逃窜。仍著金顺查明。妥速办理。毋任漏网。金顺现拟会商张曜。拨队进扎南路王渠桥一带。以图肃清西岸。即著会商节节进剿。埽荡而前。以靖边圉。其后路石觜山磴口要隘。虽经张曜留兵防守。第恐师行愈远。该逆乘虚绕窜。并著定安妥为兼顾。甯属降回。究竟因何启衅。马化漋是否袭踞灵州。近来情形若何。金顺现抵甯郡。即著访查明确。详细奏闻。刘松山所部。现在行抵何处。何以并不联络同进。均著一并据实具奏。边外天气寒苦。副都统托克屯筹办皮衣。无款支给。深可悯念。著李宗羲于应解京饷内划拨银二万两。即日解交归绥道。由金顺派员领解。现在金顺督兵进剿。正值吃紧之际。若令饷项缺乏。必至停兵以待。著李宗羲懔遵前旨。将河东道欠解丁卯戊辰两纲银九万二千两。并己巳纲应解十八万两。严饬该道分批起解。毋许稍有迟误。将此由六百里各谕令知之。　　

○又谕、金顺奏、请饬天津采办军火等语。现在金顺所部各营。防剿吃紧。所请在天津采买洋药五千磅。大铜帽一百万粒。著崇厚赶紧派员照数购买。由金顺委员提解。所需价值。准其作正开销。将此谕令知之。　　

○移福建凤山县兴隆里巡检于枋寮。并拨台湾道标千总一员、兵一百名、同往驻扎。从闽浙总督英桂请也。　　

○补行同治七年大计。江苏卓异官七员。不谨官二员。罢软官一员。才力不及官二员。年老官一员。分别议叙处分如例。　　

○以甘肃甯夏攻拔贼巢。歼除逆首马义等。赏提督杨春祥一品封典。知府黄长吉、都司方功连、巴图鲁名号。余升叙有差。予阵亡游击舒得胜、李良材、守备吴金顺、祭葬世职加等。　　

○加赏普济堂、功德林、煮赈小米八百石。　　

○己丑。谕军机大臣等、刘坤一奏、请饬江苏巡抚转饬江海关。将代徵赣关丝税银两解部。以抵该关奉拨京饷等语。据称赣关徵税短绌。全赖江海关代徵丝税。以资补苴。近因江海关需用经费浩繁。由苏省两次奏准。免其补解。以致赣关应放虔标兵饷。不敷支发。应解内务府薓价银两。亦无款可筹。现当续拨京饷紧要。该关税项支绌。自是实情。著马新贻、丁日昌、转饬江海关。将同治七年代徵丝税银三万六千余两。即由江苏省就近委员解部。以抵赣关应行拨解京饷。其尚欠银三千余两。著刘坤一于提到八年续徵丝税时。即行找解足数。以后逐年代徵丝税。并著马新贻、丁日昌、饬江海关遵照部议。照数拨还俾得凑放兵饷。及委解薓价。以济要需将此各谕令知之。　　

○句到江苏、浙江、江西、湖广、秋审情实罪犯。停决江苏绞犯一人。浙江斩犯二人。绞犯一人。湖广斩犯四人。余六十人予句。　　

○庚寅。谕军机大臣等、何琯奏、官兵击退窜匪一摺。乌噜木齐等处贼匪。窜扰哈密。并分股窥伺巴城。经何琯带领官兵。驰抵草打坂。将山南沙枣泉一带之贼击退。该逆复因哈密兵到。悉向吐鲁番逃遁。著伊勒屯、何琯、迅饬派出各军。探明贼踪。乘胜追剿。并著文麟、景廉、饬令副将赵万海、督率马步各队。会合追击。毋留余孽。将此由六百里谕知文麟、景廉、伊勒屯、并传谕何琯知之。　　

○补铸安徽六安营中军守备条记。从署巡抚吴坤修请也。　　

○辛卯。予江西各属阵亡殉难生员胡光辉等绅民妇女五千五百十二名口分别旌恤如例。　　

○壬辰。谕内阁、曾国藩奏、核明永定河工程。酌拟办法。请拨款项一摺。直隶永定河北下四汛堤岸。于本年五月闲漫决后。接连伏秋二汛。尚未合龙。亟应筹款疏浚下口中洪。以资堵筑。著照所请。由户部拨银四万两。其余三万余两。即于江南协济直隶项下拨发。该督务当督饬在事各员认真办理。为一劳永逸之计。毋致再有疏失。另片奏、请于昔年裁减岁修抢修等银。再加拨二万三千余两。由长芦运库先发一二年。以济要需等语。著该部核议具奏。寻奏、该督所请加拨银两。系属修防要款。应如所奏拨给。从之。　　

○又谕、英桂奏、营员违禁摊扣兵饷。请分别革职撤任查办一摺。福建省自同治六年奏准改定营制。裁兵加饷。已将摊扣积弊永远革除。各该营将弁自应恪遵办理。兹据英桂与提督罗大春先后访闻。汀州镇标三营。仍敢违禁摊扣兵饷。放饷清单所填公差等名目银两。率皆虚冒。确凿可据。并有那用饷银情事。当此整顿营伍之际。岂容劣弁侵渔贪利。罔顾兵艰。亟应从严究办。署福建汀州中营守备云骑尉陈殿鼎、著即行革职。提省严讯究追。汀州中营游击练绛、署汀州左营游击彭年、汀州左营守备钟锡爵、署汀州右营守备陈大成、著一并撤任。与卸署汀州右营游击刘应清、均听候查办。另片奏、访闻兴化左右两营。均有摊扣兵饷情弊等语。署兴化协副将彭荣华、署兴化右营都司吴逢春、业经撤任。与已卸事之兴化左营守备赵习之、均著交罗大春就近彻底查究。以肃营政。寻英桂奏、讯明营员并无侵渔等弊。惟匀欠兵饷。归还垫用公费。及那借米折银。给发营兵川赀。均属违例。陈殿鼎、吴逢春、赵习之、应不准开复。钟锡爵、陈大成、拟以千总降补。练绛等请照失察例议处。彭荣华业已革职。应无庸议。下部议。从之。　　

○谕军机大臣等、定安等奏、嵩武军驰抵甯夏。请饬察哈尔迅拨驼只。暨拟保打仗防河各官兵。并宋庆病痊销假各摺片。张曜一军。前驻沙金托海迤西。一闻灵州警信。驰抵甯夏。与金顺各军共解城围。该提督远道赴援。叠获胜仗。实属忠勇可嘉。该军军火粮储。必须随时筹解。方可无误师行。除炮位各件已由定安等运解外。所需驼只。虽由归绥赶紧购买。而接替护送。犹虑不敷。著文盛即在商都驼群内。拣选膘壮大驼三百只。迅派妥员解往。以备各队转运之需。毋稍延缓。河西一带。即著该将军等严饬所拨之军。实力扼扎。以资策应。灵州情形究竟如何。并著传知张曜会同金顺等相机进剿。用殄逆氛。归绥叠次打仗及防河各官兵。自上年到防以来。尚属出力。著准其择尤奏保。毋许冒滥。提督宋庆前因患病给假。驻军神木。并分军西扎。所至与民相安。所部将领。复能剿匪屡胜。该提督勇于任事。约束严明。洵为不负委任。现在病痊销假。著定安等仍遵前旨。饬令在事员弁与该提督所部。联络声势。遏贼东趋。不可稍涉大意。将此由五百时各谕令知之。　　

