<!-- { "loadSidebar": true } -->
○谕议政王军机大臣等、前因京饷极为支绌。严谕广东督抚。将应解盐课等银。限十一月内如数解京。兹据户部奏称、此次提解银两。以广东一省为大宗。请饬催晏端书迅速筹解等语。刘长佑到任需时。晏端书暂署督篆。自属责无旁贷。著即赶紧筹画。如数报解。毋得存五日京兆之心。稍形膜视。如刘长佑业经到任。即著会同办理。设法赶解。以应要需。该督等膺兹重寄。谅不敢互相推诿。玩视库款也。将此由六百里各谕令知之。　　

○又谕、郑元善奏、进击捻股。立解临颍城围。粤逆回窜桐柏。檄调宛军堵击。及项城团勇攻克曹寨。并历陈豫省兵饷两亏。官民交困情形各摺片。窜豫捻匪。被官军击败后。联络马步。由襄郏东趋临颍。围扑县城。副将杨长春、陈禄兴、会师进剿。毙贼六七百人。城围立解。即著郑元善等严饬该副将等跟踪追蹑。尽歼丑类。毋任乘隙归巢。粤逆由楚境阑入桐柏之平氏。接壤信阳。欧阳正墉等军。业经湖北撤回。设邢集等处匪徒句合粤逆。剿办更形棘手。郑元善因豫省将领乏人。函致官文。将派往胜保军营之副将刘车龙檄赴南阳。接统洪贞谦所部。据称该副将晓畅戎机。藉资统率。官文素顾大局。著即饬令刘车龙留于豫省。督率兵勇。探明粤逆踪迹。实力堵剿。惟南阳一带。兵勇不过二千余人。而粤逆尚有数万。深恐兵力不厚。难以剿洗。并著官文恪遵前旨。拣派得力将弁。越境跟追。会同刘车龙所统豫军。并力兜剿。俾楚豫边患。一律肃清。于该两省军务。均有裨益。现在河洛安谧。郑元善拟即移扎汝州。期与南阳汝甯声息相通。著即照所拟办理。随时相机援应。捻匪刘绍碌窜踞曹寨。经项城县知县陈桂馨督勇集团。奋力进攻。立将曹寨克复。该匪现由白杨树等寨窜走。亟应添派兵勇会剿。以靖捻氛。参将尹嘉宾一军。现在汝营。未能撤动。总兵赵鸿举、业经毛昶熙派往陈郡防剿。著该侍郎速饬该总兵就近驰赴项城。督同该县乡团。迅将白杨树贼寨攻拔。毋误事机。郑元善所奏寇警频仍。事机错迕。饷需支绌。亦系实在情形。当此时势孔艰。该抚由县令擢任封圻。受恩深重。总当力图报称。勉副委任。岂可以智勇俱困等词。稍存诿卸。至发捻各匪。先后由豫境窜入邻封。甚至频数往来。毫无堵截。亦何能免旁观之訾议。至谓赴秦兵勇。络绎不绝。驿站之马。骑去而未归。民雇之车。扣留而勒续。此等骚扰情形。殊堪痛恨。当时即应破除情面。确查参奏。惩一儆百。不知该抚当时。又何以容隐不言也。以巡抚而犹有受制于人之处。司道以下等官。又当何如。撤任南汝光道赵书升参款。尚待查办。何以官文前奏李续焘会同赵书升、将陡沟等处援贼击退。并著郑元善查明覆奏。郑元善另摺奏、汝军击败援贼。平毁二十余垒。该匪负嵎抗拒。亟宜迅图扑灭。现在援贼已败。著即责成张曜、督率汝防诸军。攻克老巢。毋留余孽。将此由六百里各谕令知之。　　

○又谕、胜保、熙麟奏、行抵潼关。探闻同朝贼情。并晤筹东西两路情形一摺。同朝回匪。虽经官军击退。第匪情猖獗。难保不去而复来。成明力难独支。胜保既留熙麟驻扎潼关。即可分身前往。著即督饬所部。亲赴同朝。毋令贼骑渡河。扰及晋疆。熙麟现抵潼关。即著暂留驻扎。俟穆腾阿到后。迅赴陕甘总督新任。该处自哈连升被赚后。官军溃散。著胜保酌拨兵勇。留于该关。俾资镇守。回匪现有西趋之势。甘省尚属完善。尤当豫为筹画。马德昭尚未赴任。著熙麟于起程时酌量情形。如可将马德昭调回。即行随同赴甘。妥商布置。雷正绾专办西路剿匪。如泾阳解围。即令酌量进兵。凤翔情形。现在如何。并著胜保妥筹兼顾。胜保另片奏、请饬催穆腾何迅赴新任。该将军起程已逾半月。计日可到。本日复寄谕催令兼程前进。所称饬催各省协饷。已寄谕文煜等遵照筹解。至催解钱粮。系地方官专责。如果瑛棨、刘齐衔、有心玩误军饷。并不实力催徵。则咎有攸归。不难加以处分。若胜保派员守提。随徵随解。既属越俎。亦且有违体制。仍著由瑛棨等催解。该大臣毋庸派员守提。至苗沛霖率众助剿。屡经寄谕不准劄调。该大臣必欲渎请。是诚何心。著仍遵前旨截阻。断不准一人一骑入陕。毋稍玩视。致干咎戾。熙麟另片奏、遵查屈升之。陕省并无其人等语。屈升之系甘肃同知。前据恩麟奏参。该督误会旨意。著于行抵新任后。再行确查。将此由六百里各谕令知之。　　

○又谕、据胜保奏、请饬催穆腾阿赴任等语。该将军起程己逾半月。现在行抵何处。陕甘总督熙麟、谕令暂驻潼关。该处情形紧要。亟须有人前往接替。熙麟方能前赴新任。著穆腾阿即取道潼关。兼程前进。毋得稍涉稽迟。一俟行抵潼关。即暂行驻扎。将防务妥为布置。俾熙麟得以迅速起程。将此由六百里谕令知之。　　

○又谕、胜保奏、军饷支绌。请饬催各省欠解应解各款等语。胜保一军。自入陕后。各省饷需。未能如数拨解。以致兵勇口粮。积欠累累。现在天气日寒。兵丁时虑饥溃。所有直隶欠解八月闰八月九月饷银三万两。并嗣后月拨饷银一万两。晋省于原定月饷一万两外。每月添解银一万两。并旧欠皖豫军饷三万两。河南欠解八月闰八月九月饷银共六万两。著文煜、英桂、郑元善、各饬该藩司按数批解。毋令有停兵待饷之虑。陕省月饷。亦须宽为筹画。胜保请徵提该省下忙钱粮。扣抵月饷。当以钱粮为财赋正供。非该大臣所能干预。已谕令毋庸派员催提。惟师行粮继。不可缺乏。著瑛棨督饬藩司。每月筹解银二三万两。以应急需。其淮北饷盐一款。著吴棠转饬运司。将该大臣前请之饷盐十五万包。在江运改湖积存余引项下。拨出领运。以资接济。将此由六百里各谕令知之。　　

○又谕、耆龄奏、援军会合浙师。围攻汤溪。并筹添壮勇。分路防剿等语。蒋益澧一军。自克复寿昌后。即行进攻汤溪。耆龄复派康国器等扎营南门。断贼汲道。江闽官军。声势联络。自可速下坚城。第贼中聚粮。足支两月。金华逆匪。复有抄袭后路之虞。必应厚集兵力。四面合围。迅图攻拔。著耆龄迅催林文察激励兵勇。赶紧将缙武境内贼匪埽荡。即行前赴汤溪。会合进攻。毋稍延误。至秦如虎前已有旨令署浙江提督。并叠经谕令耆龄等、饬其迅赴甯郡。妥筹防剿。现在奉化县城克复。浙东军务。日有起色。尤不可无得力大员前往督率。秦如虎前次攻城受伤。据耆龄奏称已渐痊愈。正当振作精神。及时报效。著耆龄恪遵前旨。檄催秦如虎迅速前赴甯波。接办防剿事宜。不得稍有延玩。致误戎机。将此由六百里谕令知之。　　

○又谕、徐之铭奏、酌派回目。招抚兴义府属回夷。并请将恶劣之州县革职各摺片。云南回民。以就抚为名。事事把持。该省大吏。为其所制。束手无策。此次徐之铭出示抚兴义府属回夷。名为绥靖两省。其实仍是受回指使。且饬令马如龙函劝兴义回教张翎翔。又令回目马助国等前往该处。会同地方官妥办。其为回民暗图句结。尤属显而易见。黔省军务未竣。岂容复令滇回句连一气。益肆蔓延。潘铎前已有旨。令在贵州查办事件。即著确切查明徐之铭有无函商黔抚情事。并商同张亮基、将滇省所委人员。设法截回。毋令徐之铭得以干预黔事。该署督等务宜妥筹办理。不可稍涉疏忽。张亮基现在行抵何处。滇省望治甚迫。该前督断不可稍有逗遛。致滇事日壤一日。是为至要。至徐之铭所称补用同知直牧熊梦昌、署镇雄州知州高青云、卑鄙恶劣。已照所请批准。即行革职。该二员平日官声。究竟如何。高青云曾为张亮基巡捕。有无招摇情事。并著藩铎、张亮基、查明覆奏。徐之铭摺片二件。均著钞给阅看。将此由六百里各谕令知之。　　

○以记名副都统花淩阿为正白旗蒙古副都统。未到任前。仍以正白旗满洲副都统文盛署理。　　

○以陕西朝邑剿匪获胜。赏参将王永庆巴图鲁名号。五品顶带委骁骑校富庆花翎。余升叙有差。　　

○以河南攻克二王楼等处贼巢出力。赏游击李殿元、金朝桂、守备刘大魁、巴图鲁名号。守备范廷照等花翎。把总贾咀华等蓝翎。余升叙开复有差。　　

○以河南项城剿捻获胜。赏参将徐连升、游击刘自顺、王泰来、知县汤聘珍、巴图鲁名号。余升叙有差。予阵亡协领巴彦克喜祭葬世职加等。建专祠。守备卢东成祭葬世职。并附祀。　　

○予浙江奉化殉难代理知县屈永清祭葬世职加等。　　

○辛卯。谕内阁、前因御史铭恩等奏、饭厂例赏棉衣钱文。请照旧章。于内务府生息项下发给实银。当经降旨允准。兹据内务府奏、此项银两。系长芦每年应交之款。现已咨催。尚未解到。拟请先行垫发等语。棉衣一项。贫民赖以御寒。若待此项解到。实属缓不济急。著照所请。先于广储司库存款内。垫发实银三千六百两。分交五城。赶紧施放。俾穷黎咸沾实惠。并著直隶总督转饬运司。将此项银两。速行解京。以便归款。　　

○又谕、前据都察院奏称、分发陕西知县濮斗衡、因呈递条陈。不服看守。其出结之同乡官工部主事赵亮熙、将该员擅自带去等情。请交刑部讯办。当经降旨依议。兹据御史许其光奏、濮斗衡现奉旨饬赴分发省分。转恐因案逗遛。赵亮熙一员。亦可无庸传讯等语。著刑部迅将此案审明奏结。　　

○又谕、李鸿章奏参带队不力之员弁。分别轻重罪名。请旨遵行等语。浙江候补知县马玉麟、经李鸿章派令管带水师等营。赴黄渡南岸。随同程学启进剿。贼众由北岸绕出。该知县意存畏怯。弃船上岸。致哨勇亦纷纷散走。失去炮船七只。该知县虽受枪伤。究属怯懦无能。马玉麟著即行革职。不准留营。游击张志邦带队剿贼。被贼压退。亦属督剿不力。著摘去顶翎。尽先守备邱步云带船四只。随同进剿。乃见贼首先溃逃。实属罪无可逭。邱步云著即在军前正法。以肃军纪。队长陆振和编造谣言惑众。弃械先逃。致令全队溃散。业经管带洋枪队周志鸿拏获。即于军前正法。嗣后各路军营。如有临阵溃逃。目无法纪者。均著照此办理。　　

