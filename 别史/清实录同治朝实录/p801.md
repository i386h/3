<!-- { "loadSidebar": true } -->
○谕内阁、御史张盛藻奏、天文算学等事。宜归钦天监工部。毋庸招集正途学习一摺。前据总理各国事务衙门奏、请设同文馆。专用正途科甲人员。学习天文算术。并拟章程六条呈览。当经降旨依议。兹据张盛藻奏、科甲正途。读书学道。何必令其习为机巧。于士习人心大有关系等语。朝廷设立同文馆。取用正途学习。原以天文算学。为儒者所当知。不得目为机巧。正途人员。用心较精。则学习自易。亦于读书学道。无所偏废。是以派令徐继畬总管其事。以专责成。不过借西法以印证中法。并非舍圣道而入歧途。何至有碍于人心士习耶。该御史请饬廷臣妥议之处。著毋庸议。　　

○谕军机大臣等、库克吉泰奏、军营兵力单薄。请饬绥远城将军饬令达尔济、于察哈尔马队中挑选二百五十名。驰赴军营等语。此项官兵。本系留防包头。该镇防务紧要。未可稍形松劲。所有察哈尔马队四百名。乌兰察布伊克昭。两盟蒙兵三百名。自应仍留包头。以资守御。库克吉泰拟拨察哈尔马队二百五十名。驰赴军营。即著暂缓抽调。至驼只变价银两。前经福兴奏请作为吉林马队月饷。此时达尔济马队。既不必抽调。所请拨驼价银一万两。亦可毋庸拨解。至察哈尔都统衙门存银六千两。库克吉泰请一并解交达尔济带营之处。亦毋庸议。山西应解新疆饷银。前谕令赵长龄每月划出二万五千两。本年正月起。按月报解库克吉泰军营。兹据该将军奏称该军月饷。现尚无著。著赵长龄懔遵前旨。迅速筹解。源源接济。毋令缺乏。将此由五百里各谕令知之。　　

○户部奏、遵查湖北沙市盐局。提解督署公费银两。系奏明外销之款。作何开销。无凭查核。总督俸廉优厚。足敷办公。应请裁撤。提充该省军饷。从之。　　

○河南巡抚李鹤年奏、带兵暂驻许州。飞饬宋庆相机进剿。得旨、该逆踪既败窜楚豫交界地方。即著该抚督饬宋庆等军。迎头剿击。傥再任令阑入。惟该抚是问。近日贼情。仍著随时确探具奏。　　

○改丁忧塔尔巴哈台参赞大臣德兴阿为署任。仍帮办新疆北路军务。并赏银五百两治丧。给德兴阿家属祗领。　　

大清穆宗继天开运受中居正保大定功圣智诚孝信敏恭宽毅皇帝实录卷之一百九十六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治六年。丁卯。二月。乙酉朔。上诣绥履殿问慈安皇太后安。平安室问慈禧皇太后安。至甲寅皆如之。　　

○谕军机大臣等、鲍超奏、官军连日追贼。叠获全胜一摺。鲍超一军。自杨家□□夆大捷后。连日蹑剿。由钟祥至丰乐河一带。追杀五昼夜。复毙贼一万数千名。生捦四千余名。救出难民二万余众。该提督勇于立功。所向克捷。实为奋勉。惟贼数不下十万。鲍超既已与贼相持。自不能舍而之他。该逆现由泌阳桐柏窜去。鲍超若已追贼入豫。著即整队前进。会合豫鄂诸军。将此股全行殄灭。并著曾国藩、李鸿章、酌度军情。如任赖股匪。鲍超一军足能蒇事。即令该提督暂扎鄂豫之交。先将此股办竣。傥贼踪东窜已远。即檄令该提督仍遵前旨。迅速入秦。军情旦夕变迁。朝廷不为遥制。曾国藩、李鸿章、务当权衡缓急。统筹大局。不得置陕事于膜外。陕省兵力不厚。如刘松山再有挫失。事势将不可问。曾国荃于湘鄂诸军。毫无调度。糜饷老师。又于鲍超一军。援鄂援陕。朝令夕更。茫无主见。鲍超虽叠获大捷。而曾国荃所部各军。竟如坐视。傥再不激励将士。振刷精神。致援陕之军。日久为贼牵掣。或陕事因之日坏。该抚岂能当此重咎耶。此时刘铭传等军均在鄂境。著谭廷襄、曾国荃、督饬诸军。蹑踪追剿。并著李鸿年饬令宋庆等、会同湘鄂等军。将该逆就地翦除。迅速竣事。毋令再行纷窜。贻误戎机。将此由六百里谕知曾国藩、李鸿章、谭廷襄、曾国荃、李鹤年并传谕鲍超知之。　　

○又谕、乔松年奏陈近日军情。并回逆窜陕。派兵剿办情形一摺。张逆在秦渡镇一带。纠贼抗拒。刘松山等军并力进击。已移营偪近贼巢。而甘省逆回突由宜君窜及耀州蒲城等处。乔松年派令总兵刘厚基、副将何玲必各军。从同州临潼两路分投截剿。著即严檄刘厚基等实力扼堵。毋任此股贼匪与捻股合并。肆行蔓延。其长武大荔各境。亦有回逆窜扰此股贼匪。恐非宜君同夥。究系由何处窜至。据实察核具奏所称库克吉泰德兴阿前队已抵朝邑。该处近连大荔。当可乘机掩击。惟该将军所部。仅有马队一千。该抚自当酌派队伍。交库克吉泰合力堵剿。以厚兵力。蒲城富平一带。贼复远扬。仍著饬令刘厚基一军。跟踪追剿。毋令喘息。陕甘交界处所。回匪麕集。终恐句合捻逆。牵掣官军左宗棠未到以前乔松年责无旁贷。务当振刷精神。激励诸军。实力防剿。毋得贻误事机。陕西情形紧迫。左宗棠务须迅筹入关。以资督剿。刘松山一军。近日曾否接仗。仍著属令稳慎进攻。以期节节埽荡。大荔与晋省仅隔一河。并著该抚咨会赵长龄妥筹防范。毋稍疏虞。将此由五百里各谕令知之。　　

○予江苏牛洪港巡洋阵亡总兵官易华元祭葬世职加等。　　

○予湖北钟祥等处阵亡总兵官章茂等二十员祭葬世职加等。　　

○上以祭社稷坛。自是日始、斋戒三日。　　

○丙戌。谕内阁、前派周祖培等前往定陵附近一带察看地势。当经周祖培等绘图呈览。著添派恭亲王会同周祖培、全庆、英元、仍带堪舆。再行前往。公同相度。详细覆奏。　　

○又谕、本年轮应查阅直隶山西陕西甘肃四川五省营伍之期直隶著即派刘长佑。山西即派赵长龄。陕西即派乔松年。甘肃即派左宗棠。四川即派崇实。逐一查阅。认真＜??闲＞校。如查有训练不精。军实不齐。即将废弛之将弁。据实参奏。该督抚等务当加意整顿。毋得视为具文。　　

○谕军机大臣等、李鹤年奏、任赖股匪。北窜豫境。催调各军蹑击一摺。鄂捻窜至楚豫交界之湖阳。经宋庆由唐县拔队迎截。在昝冈东南获胜。贼匪大股由枣阳北窜唐县。复经宋庆催军追至桐柏县属之平氏镇西南。续获胜仗。毙贼甚多。贼已卷队东奔。该逆在鄂省被鲍超叠次惩创。势必不敢回鄂。现已由豫省南界。向东狂奔。窜突靡定。曾国荃办理鄂省军务。数月以来。竟未能就地歼除。今又纵令窜入豫境。自问将何以对朝廷。著即速催鄂境各军。赴豫助剿。并著曾国藩、李鸿章、迅调湘淮诸军。迎头拦截。断其趋向东北之路。光固一带。门户洞开。曾国藩等当赶紧派军扼守。李鸿章亦当派兵会同扼截。并饬宋庆尽力穷追。贼骑飘忽异常。著英翰、阎敬铭、丁宝桢、迅速督饬将士。严密扼截。妥筹布置。毋令贼踪阑入本境。晋省完善之区。赵长龄当豫筹布置。不得以贼踪尚远。稍形疏懈。陕洛阌乡灵宝一带。并著曾国藩、李鸿章、李鹤年、分拨诸军。驰往堵截。以防捻踪折向西窜。将此由六百里谕知曾国藩、李鸿章、谭廷襄、曾国荃、英翰、李鹤年、阎敬铭、赵长龄、并传谕丁宝桢知之。　　

○又谕、前据李鹤年奏、收抚降众桂锡桢留营剿贼。原系解散逆党。暂时权宜之计。现复据该抚奏称、派令带队剿贼。自属示以不疑惟桂锡桢性情狡猾。当随时留心防范。现在是否改邪归正。即著李鹤年察看。遇便奏闻。毋稍大意。将此谕令知之。寻奏、遵查上年贼扑河干。系桂锡桢先期告知。宋庆得豫为之备。是以令带马勇百名。至其性情狡猾。曾密谕宋庆随时察看。仍当隐为钤制。报闻。　　

○绥远城将军福兴因病乞假。以归化城副都统桂成署绥远城将军。　　

○蠲缓广西淩云、武宣、宣化、永淳、新甯、崇善、左、永康、甯明、横、象、雒容、柳城、来宾、天保、归顺、奉议、迁江、上林、思恩、养利、临桂、灵川、永安、隆安、贵、武缘、宾、贺、桂平、平南、西隆、西林、三十三州县。暨安平、太平、二土州被旱被扰地方上年额赋有差。　　

○丁亥。祭先师孔子。遣大学士倭仁行礼。　　

○遣官祭文昌帝君庙。　　

○谕内阁、郑敦谨奏、据实陈明。并自请议处一摺。前任湖广总督官文提用竹木商捐余款。致送胡家玉等夫马费用。时该前抚尚未到任。此外致送何人。均未与闻。惟官文动用捐款。致送过客。该前抚到任后。未能查出。究有失察之咎。郑郭谨著交部议处。寻谭廷襄奏、据官文查明公商提取竹木捐款。系前任巡抚吴昌寿任内之事。上年登覆文内。缮写郑敦谨名。系属一时误记。恳为奏明更正。得旨、吴昌寿著交部议处。官文缮写错误。著一并交部议处。　　

○谕军机大臣等、乔松年奏、陕省需饷万紧。请饼两淮运库指拨协济一摺。据称陕省回捻纷扰。钱粮无出。刘松山等军。采买米粮筹办转运等事。皆属刻不可缓。请于两淮协甘专饷内。每月拨银二万两以应急需等语。所奏尚属实在情形。著曾国藩转饬两淮运司。自同治六年正月为始。于协甘专饷内。按月筹银二万两。专解陕西藩库。以供支放。此项银两。准其划抵积欠甘饷。该督当饬该运司源源报解。毋稍延误。将此由五百里谕令知之。　　

○陕西巡抚乔松年奏、遵查灞桥之败。谭玉龙分路追贼。未为贼困。是以全军而归。黄鼎一军。且战且退。鄢太愚冲围而出。均无闻风先退情事。至败衄之提督刘玉兴、应请即行革职。提督邱时成、副将洪殿元、请革职留营。以观后效。提督萧德见、萧聚林、彭绪庆、总兵萧群魁、副将萧以纯、均请摘去顶带。仍令带队效力。从之。　　

○予山东莱阳殉难绅民妇女五百三十四名口分别旌恤如例。并予建祠。　　

○戊子。祭大社。大稷。遣定郡王溥煦恭代行礼。　　

○奉慈安皇太后慈禧皇太后幸漱芳斋。侍午膳。　　

○谕内阁、都兴阿、桂清奏、查勘陵寝应修各工。请择吉派员兴修一摺。著钦天监于本年三四月内选择吉期。即派都兴阿、延煦、届期敬谨修理。　　

