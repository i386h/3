<!-- { "loadSidebar": true } -->
○又谕、前因多隆阿奏、陕省绅士。以回匪猖獗。禀请该将军入陕督办。叠经谕令多隆阿迅督所部。驰赴陕境。并以潼关紧要。谕令妥为布置。兹据多隆阿奏、发逆陈得才一股。窜入随枣德安一带。自应先其所急。将此股发逆翦灭后。如回匪尚未荡平。再行入关剿办等语。多隆阿此奏。自在未接本月初九等日谕旨之先。该将军接奉前旨。计已星驰赴陕。现在行抵何处。即著迅速奏闻。多隆阿所称存营兵勇。不足六千人。若再分拨。恐不能指挥如意。亦属实情。所有穆图善一军。能否由楚境调回。随同入陕。以厚兵力之处。仍著该将军妥筹办理。至发逆陈得才等投。飘忽无定。若不及早歼除。必至不可收拾。官文节制全楚。责无旁贷。前据官文等奏调拨兵勇。分防德安安陆各处。并调水师炮船。分投策应。该省素多劲旅。足敷剿洗。仍著官文严饬道员金国琛、梁作楫等军。奋力兜剿。聚而歼旃。俾多隆阿悉锐西趋。后路毫无牵掣。傥任令豕突狼奔。蔓延为患。定将督剿不力各员弁。从重惩办。决不姑宽。前据胜保奏、捦获川匪王现明等犯。讯供随同郭刀刀。由平利县等处沿途裹胁。本年六月闲。到湖北郧阳府之竹山竹溪等县。官民藏躲。有两寨老汉送马十六匹。烟土五百两。洋布不知数目。银数百两。又到宜昌府兴山县。复有老汉送银五千两。烟土五千两等语。竹山竹溪等县官弁。是否闻警先逃。该处寨民。是否实有馈贼情事。并著官文确切查明。据实覆奏。将此由六百里各谕令知之。寻奏、遵查竹山竹溪等县。当贼匪阑入时。即被剿远遁。所云该官弁闻警先逃。并寨民馈送等事。均属子虚。报闻。　　

○又谕、骆秉章奏、石逆被击败窜。现在贵州边界等语。前因石逆奔窜靡定。扰及川湘各边境。数年以来。迄未扑灭。叠经谕令该督抚等合兵兜剿。现在被川军截击。不敢接战。由綦江败窜贵州桐梓边界。逆踪飘忽。蔓延数省。若不迅速殄除。势必此击彼窜。疲我兵力。前据毛鸿宾奏石逆由合江窜入仁怀。当经谕令毛鸿宾、韩超等、探踪剿击。现由綦江倏至桐梓。是其被击穷蹙。已有骎骎下窜之势。著骆秉章仍饬带兵各员。跟踪追击。毛鸿宾严饬赵福元等迎头截剿。毋得株守一隅。致令兔脱。贼踪已入黔境。韩超尤属责无旁贷。著该署抚迅派兵勇。会合川楚各军。实力攻击。务期一鼓歼除。毋留余孽。傥带兵各员。稍分畛域。任令纷窜。惟该督抚等是问。本日据韩超奏官军剿办大定等处贼匪。扫穴捦渠一摺。毕节县属之猪拱箐贼巢。现尚负隅未下。即著韩超饬令总兵李有恒督率全队。迅速攻剿。尽歼丑类。其湄潭瓮安思南石阡等处。贼窟尚多。防御稍松。难保不复行窜越。并著韩超严饬各地方员弁。会同带兵各员。节节剿洗。以期迅埽妖氛。奠安疆圉。将此由六百里各谕令知之。　　

○又谕、骆秉章奏、攻克八角寨。余匪逃窜龙＜?穴孔＞场。官军现已合围一摺。此次李卯二逆。窜伏龙＜?穴孔＞场。经胡中和等督率兵勇。穵濠筑围。为聚而歼旃之计。所办甚是。第匪数虽仅三四千人。而悍党首逆。均在其中。困兽犹斗。不可不严为之防。著骆秉章严饬在事员弁。四面合围。实力防剿。务将积年巨憝。一鼓歼除。朝廷必当破格加恩。以奖将士之劳。傥有一处松劲。致令坐困之匪。乘闲突出。必将失事之人。按照军法从事。刘蓉现已驰赴该处各营。察看军情。妥筹布置。即著饬令拊循申儆。激励军心。以冀迅速竣事。本日又据张亮基奏、川省匪徒。有句留滇练情事。业经查明严办等语。滇练遣散。办理已形棘手。岂容复有匪徒。暗中句结。致生事端。除把总袁汶陇已由张亮基审明正法外。其袁帼桢一犯。即著严饬永甯道迅速审讯。从重惩办。至滇蜀交界之处甚多。必须地方官严行访查堵御。方能无句结之患。并著骆秉章责成所属。实力查禁。如有私留滇练者。即行访拏究办。傥该地方官讳匿不报。即著从严参办。将此由六百里谕令知之。　　

○又谕、张亮基奏、覆陈散遣滇练情形。及历陈督办滇省军务。事机极难各一摺。林自清带赴川省练众。经张亮基设法遣回。现在林自清仅带亲兵四百名。留川调遣。自可渐驯桀骜之气。张亮基所陈办理滇事。计有六难。自系实在情形。惟张亮基由滇省知府。洊升总督。于该省汉回仇衅情形。较为熟悉。且回匪滋事伊始。张亮基未能及时解散。辄引疾而归。并力称徐之铭办事之能。朝廷遂不次擢用。方期名实相副。绥辑汉回。乃数年以来。徐之铭毫无展布。坐受马如龙等挟制嗾使。以致滇事败坏至此。是张亮基保荐非人。不能无咎。正应力图报称。以收桑榆之效。张亮基前此本有愿为其难之请。即著力任其难。与潘铎熟筹妥办。毋误事机。当此时事孔艰。各省疆吏。筹兵筹饷。无一不难。张亮基务当振刷精神。入滇以后。竭力整顿。以副委任。将此由六百里谕令知之。　　

○以刑部左侍郎齐承彦知武举。刑部尚书赵光为武会试正考官。翰林院侍讲学士杨秉璋为副考官。　　

○镶白旗满洲副都统德懋因病乞假。以镶黄旗蒙古副都统麒庆暂署镶白旗满洲副都统。正红旗蒙古副都统崇纶暂署镶蓝旗汉军副都统。　　

○命服阕翰林院编修丁培镒来京供职。　　

○以四川攻克天洋坪贼垒。予千总杨清和以守备用。并赏花翎。州同王文宽等蓝翎。余升叙有差。　　

○以贵州大定、遵义、剿匪获胜。赏同知田庆治等花翎。总兵官沉宏富等加衔升叙有差。予阵亡都司姚汝勤祭葬世职加等。　　

○予四川八角寨阵亡副将李福林、游击王德怀、都司谭词亮、守备淩祖贵、千总谢成开、把总罗占鳌等、祭葬世职加等。　　

○拨湖北司库银二十万两。四川、湖南、山西、司库银各十万两。解赴陕西。以济军需。　　

○赏五城贫民棉衣银。　　

○癸亥。谕内阁、前据爱仁、王茂荫奏、已结山西太谷县民妇员杜氏、员杨氏、争继一案。访闻有谋产毙命诬节等情。当经降旨交该抚督同藩臬两司秉公审讯。兹据英桂奏、现驻蒲州督办防务。回省需时。请交新任藩臬讯拟等语。著郑敦谨会同王榕吉秉公严讯确情。据实定拟具奏。不准稍有瞻徇。　　

○谕议政王军机大臣等、户部奏、京饷支绌。请饬催各省欠款。并请明定迟延处分各摺片。部拨要款。屡催罔应。以致库储极为支绌。京师为根本重地。年内非有实银二百余万两。断不足以供支放。该督抚监督等。亟应激发天良。源源报解。岂容膜视。所有山西欠解银六十五万两。湖南欠解银五万两。湖北欠解银七万两。福建丘折原拨未解银十三万两。长芦盐课欠解银五万两。广东盐课欠解银十五万两。又盐商捐输京饷。除已解外欠解银七万两。粤海关税。除解到外欠解银十万两。山海关除报起程外欠解银八万两。均著尽数报解。又广东地丁杂款等项内。著先提解银五十万两。又运库已缴及应缴旧息。著先提解银十万两。河南地丁。著先提解银十万两。山东地丁。著先提解银五万两。山东盐课。著先提解银五万两。河东加课羡余。著先提解银十万两。福建起运运销两项茶税。著先提解银十五万两。闽海关税。著先提解银十万两。又广东另案捐输米价。应解部银十八万两。以上专提各款。统限于十一月内陆续解齐。该督抚等于接奉此旨之后。务宜赶紧如数按期速解。以接库款。如仍前延玩。限内不能全数解至。即照户部所议。督抚则立予降调。藩运各司及各关监督、均立予革职。以为玩视京饷者戒。懔之。将此由六百里各谕令知之。　　

○又谕、耆龄奏、筹调官军。防守温处。进攻金华情形各摺片。处郡收复后。败匪回窜缙云永康连界。时至县治游弋。意在缀我进攻金华官军之后。著耆龄严饬林文察整军前进。由缙云武义一带。节节剿洗。期与康国器之师。合力夹击。迅拔汤溪县城。以期会合左宗棠之军。夹攻金华。毋得再事迁延。致该匪四出纷扰。疲我兵力。庆端所部兵勇。其冗滥者。自应裁汰。其奋勉出力者。仍当善为躯策。秦如虎受伤调理。近日曾否痊愈。林文察打仗颇能奋勇。庆端固守闽疆。廓清温处。秦如虎林文察之力居多。耆龄务当恪遵前旨。妥为驾驭。加意拊循。断不可豫存成见。谓闽军皆不足恃。致令得力将士向隅。亦不可谓广勇尽皆可恃。任令桀骜难驯。为地方之害。总须因地制宜。因材器使。保全闽境。收复浙江各城。明效昭然可睹。不事空言。方为不负委任。甯波官兵民团。不甚得力。自华尔阵亡后。该郡岌岌可危。耆龄拟由上虞一带。督饬文武员弁。步步进剿。以分贼势。即著照所拟妥筹办理。彰化县匪徒。尚未扑灭。耆龄业经添调金厦兴化等营弁兵。渡台助剿。兵力不为不厚。著即速饬曾玉明等军。实力攻剿。以期迅即荡平。廓清海澨。苏镜蓉与管继涌争斗一案。耆龄当饬派往之叶炳忠妥为劝导。并将出力绅民。核实保奖。以安众心而泯嫌隙。将此由六百里谕令知之。　　

○又谕、耆龄奏、遵查福建被参各款等语。福建捐输厘金。官钱局各项弊窦。现虽访有梗概。非调查簿据案卷。悉心句稽。难得确数。著徐宗干督饬邓廷楠等逐细查审。毋稍含混。藩司裕铎等挟妓荒?等劣迹。现据耆龄督同委员。提讯妓女翠英等供。历次与藩司等?饮。并指出庄姓王姓等同饮各情。司道大员。如此荡检踰闲。罔顾廉耻。闽省吏治。不料废弛至此。实为朝廷意想所不到。不胜愤懑。耆龄毫无讳饰。据实具奏。不负委任。深可嘉尚。而浦城县知县柯箖、并非承审之员。擅自提问。并幕友属令隐匿紧要情节。显系该县授意教供。情殊可恶。著即撤任。并幕友二人。一并归案严审。供出之庄姓等。虽未指明官阶名字。无难悬揣而知。著徐宗干饬令裕铎、将同饮各官姓名指出。毋任狡展。傥该司尚敢枝梧。即行革职严讯。现在耆龄赴浦城防剿。未遑兼顾。徐宗干责无旁贷。务令水落石出。断不准稍有含混瞻徇。代人受过。懔之勉之。耆龄另摺奏、副将专寿剿匪不力。招抚草率等语。顺昌沙县等处土匪。频年攻剿。未能肃清。逆首李阿四负嵎抗拒。招抚之匪首郑樟等、尚未诚心向化。而该副将狃于积习。粉饰了事。甚为可恨。著徐宗干严饬带兵员弁。实力攻剿。尽歼丑类。断不准惮于径险山深。希图迁就。此次惠寿尚系狃于积习。姑准从宽。嗣后有似此者。必当以军法从事。著该抚传谕在营员弁。各自奋勉。毋谓不戒视成也。将此由五百里谕令知之。　　

