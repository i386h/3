<!-- { "loadSidebar": true } -->
○又谕、都察院奏、江苏职员陈文霦等、遣抱以积弊病民恳请革除等词。赴该衙门呈诉。据称高邮州知州徵收钱粮。于粮差地保外。添设现年名目。具限领催。凡贫疲抗欠之户。均由现年包完。一有逾限短缴。即禀提追比。甚至破产等语。地方官吏。原期兴利除弊。绥辑闾阎。若如所控各情。殊属大干例禁。著两江总督江苏巡抚确切查明。如有前项弊端。即行禁革。并将办理不善之地方官严参惩处。毋稍徇庇。寻何璟等奏、遵查高邮州现年名目。列于州志。并非始于今日。拟请永远革除。现任知州姚德彰、曾禁破串脚串之弊。不令现年代完。办理尚无不合。应免置议。从之。　　

○又谕、都察院奏、福建职妇林戴氏、以伊子林文明被林应时等挟嫌捏控。委员凌定国索银未遂。与台湾道黎兆棠潜谋陷害各节。遣抱向该衙门呈诉等语。此案于上年五月闲。经英桂奏称、查明福建在藉副将林文明恃强霸产结党滋事等情。当将该副将拏获正法。胁从人众。分别办理。何以该职妇复以挟嫌陷杀赴京呈控。是否林文明被杀冤枉。抑或该职妇砌词捏控。亟应彻底查明。著闽浙总督福建巡抚确切详查。奏明办理。　　

○谕军机大臣等、有人奏、已革提督李世忠、闻有招集党与私买火药情事。请饬查拏正法等语。前据英翰覆奏、李世忠革职回籍后。移居商城县境之锁口。尚未别滋事端。朝廷既已保全于前。该革员果能安分守法。自不必格外苛求。遽加诛戮。惟若辈犷悍性成。设因聚党寻仇。或萌异志。则是自外生成。亦不能曲法以纵奸宄。著曾国藩、英翰、李鹤年、严密查察。如该革员竟有叛逆形迹。即著乘其尚未起事。迅速掩拏。散其党与。一面请旨正法。以遏乱萌。英翰前摺内声称、商城虽隶豫省。距皖中各处防兵甚近。如该革员渐形跋扈。兵力尚足制其死命等语。是英翰于此事办法。确有把握。即著责成该抚勤加侦查。相机妥办。商城系李鹤年辖境。尤属责无旁贷。务当随时戒备。不可稍涉大意。陈国瑞籍隶湖北。曾否回里。李世忠有无前往寻衅之事。并著李瀚章、郭柏荫、暗中查察。先事防维。毋稍疏忽。此系密查之件。该督抚等总宜慎固机密。不得稍事张惶。致有洩漏。原摺均著钞给阅看。将此由五百里各密谕知之。　　

○又谕、苏廷魁奏、黄水入湖窜运。情形吃重等语。黄水由王家桥地方。窜入牛头河。将芒生牐月坝冲开。南旺湖西北两岸旱石桥赵家口等处。均漫水入湖。土地庙元帝庙二牐冲开。倒流入运。西岸天仙庙等处。亦均漫水入运。东岸情形吃紧。赵王河水又灌入牛头河。北岸村庄。悉被淹没现在南旺湖水。已深至七尺余。倒漾入运。清浊并流。已成大患。亟应力筹堵御。著苏廷魁严饬运河道。督率该厅营文武各员。赶紧集夫。抢护西堤。毋再疏失。东堤为蜀湖屏蔽。关系紧要。并著劝谕居民。协力防守。不可稍涉松懈。其被水各村庄。丁宝桢务当遴派妥员前往查勘。分别被灾轻重。妥为抚恤。毋令一夫失所。该抚身任地方。其应行协同修筑疏浚之处。并著督饬各该地方官实力筹办。以维河运全司。将此各谕令知之。　　

○追予广东各属阵亡殉难绅民曹振清等暨兵勇妇女二千五百九十名口分别旌恤如例。　　

○丁酉。谕军机大臣等、左宗棠、穆图善奏、官军进剿获胜。夺据康家厓要隘一摺。左宗棠由静甯会甯驰抵安定。察看地势贼情。知安定为贼踪出没之冲途。而康家厓又贼踪必由之津要。督饬徐文秀、刘明灯、各军分路进剿。叠有捦斩。乘胜合围。将康家厓庄堡全行攻拔。歼毙贼匪二千数百名。阵毙贼首马尔和。哈然麻。官军即分据康家新厓等处立营。以扼冲要。现值秋深水退之时。左宗棠务当饬令前敌各营。迅架浮桥。渡过洮河。节节攻剿。迅奏肤公。穆图善与左宗棠筹商一切。意见相同。现已由安定旋省。即著将省城防守事宜妥为布置。将此由六百里各谕令知之。　　

○又谕、前因袁保恒奏请饬催各省关欠解西征协饷。当经谕令曾国藩等查照户部奏催银数。迅速筹解。兹复据左宗棠以军饷待用孔亟。各省新旧协饷延不照争。奏请饬催等语。该军进规河湟。师行愈远。劳费愈增。且又筹垫哈密军饷。暨派拨队伍进驻肃州。其克复地方应需赈粮等项。亦藉饷源支应。亟须速筹接济。著各该督抚监督懔遵前旨。迅将原拨续拨西征月饷。按月如数解清。其从前积欠。并著查明陆续筹解。傥再任意迟延。致误戎机。必惟该督抚等是问。将此由六百里谕知曾国藩、瑞麟、文煜、李瀚章、吴棠、张之万、英翰、丁宝桢、何璟、李鹤年、王凯泰、杨昌浚、郭柏荫、刘昆、并传谕崇礼知之。　　

○又谕、文硕奏、遵旨详查程途道里。及筹办大概情形一摺。文硕现在询悉西路情形。实有俄官带兵三千收复伊犁之信。玛纳斯昌吉县皆有贼匪盘踞。民勇时往攻击。文硕已檄令委员李昶等、查明绥来昌吉迪化各州县境内实在贼情。有无俄人前赴该局。著俟委员等呈报后。随时知照照荣全。妥为筹办。毋失机宜。由科布多前往伊犁及塔尔巴哈台路径。文硕既已查明。是荣全驰赴伊犁。既属有路可通。即当克期起程。不得藉词延宕。将来转运军饷。能否取道西湖。著文硕悉心酌度。设法妥办。其库尔哈喇乌苏迤西。如何设站安台。接护转运。著荣全、奎昌、多布沁扎木楚、体察情形。奏明办理。拨兵运粮各事宜。最关紧要。并著会商文硕妥议具奏。另片奏、新到俄官尼克勒幅。称系带兵驻扎备贼。并非查界之人等语。中国徵兵欲往俄国争界。究竟谣传何自而起。俄人声言调兵备边。或系因此流言。心怀疑惑。著文硕檄令委员明魁等。查看情形。设法解释。其请调游击施绍恒差委一节。已谕何璟饬令该员驰驿赴科交文硕差委矣。文硕当将该城防务妥筹布置。以期有备无患。将此由六百里各谕令知之。　　

○又谕、曾璧光、周达武奏、筹办苗疆大概情形一摺。黔省清平等处。尚未规复。丹江凯里。贼坉林立。金干干等各酋。亦尚未歼除。现在下游防剿各军。不足三万。曾璧光所称援黔一军。分半回楚。兵分力薄。进不能战。退不能守。亦系实在情形。楚黔唇齿相依。而黔省下游军务。亦正在得手。所有此军应如何布置始臻妥协之处。著刘昆等通筹全局。会商办理。不得顾此失彼。稍分畛域。李包各逆。现窜八宝山。复合古州等处贼众。蜂聚三脚。邓有德已拨营赴援。即著曾璧光檄饬该提督。迅速前进。并力兜剿。至广西能否拨兵协助。仍著该抚随时与刘长佑、冯子材筹商。以期联络夹击。迅埽贼氛。将此由六百里谕知刘昆、曾璧光、并传谕周达武知之。　　

○贵州巡抚曾璧光奏、请调湖北候补道周康禄赴提督周达武军营差委。允之。　　

○以贵州克复都匀等城出力。赏总兵官曾敏行、刘元勋、道员岑毓祥、知府叶正固、知州余渭、巴图鲁名号。知府任伟堂、都司田兴和等花翎。同知李世依等蓝翎。余加衔升叙有差。　　

○以克复贵州麻哈州城。赏总兵官邓千胜、钟开兰、黄马褂。邓千胜、副将黄正久、周莲生、周定堃、罗芳林、熊复元、巴图鲁名号。守备赵祖德等花翎。县丞顾玉成等蓝翎。余加衔升叙开复有差。予阵亡参将周文和等祭葬世职加等。　　

○己亥。谕军机大臣等、左宗棠、穆图善奏、截剿窜匪获胜一摺。本年八月闲。副都统双福等、在平城堡大涝池等处截击窜匪。均有斩捦。凉州镇总兵王仁和、带队至永昌等县地方。节节摉剿。叠获胜仗。著左宗棠、穆图善、仍饬该将领等实力防剿。遇贼即击。毋稍疏懈。穆图善另片奏、现由安定回省。并陈会商布置情形等语。康家厓攻克后。官军拟进偪三甲集。而中隔洮河。难以徒涉。现饬各营搭造浮桥。安定迤西之车道岭地方。经穆图善派队前往修垫车道。以通粮路。著饬令将桥道各工迅速办竣。俾得克日进取。穆图善拟抽拨数营。赴康家厓填扎。腾出左宗棠所部。得以台意前进。即著左宗棠、穆图善、悉心会商。妥筹布置。左宗棠务当督饬官军节节进剿。以期捦渠埽穴。早靖边陲。将此由五百里各谕令知之。　　

○蠲免山东濮州、范县、被水地方民借牛具耔种银。　　

○庚子。谕军机大臣等、豫师奏、筹防甘凉肃一带情形等语。豫师接奉前旨。筹防要隘。所称自平番至威远各隘口。分投防堵。贼匪不能由此出窜。是已确有把握。即著责成豫师妥为布置。不得徒托空言。至由巴燕戎格山后。可达西甯之大通。出扁渡口。即系永昌山丹镇番地界。贼如绕窜此路。则甘凉辖境。均被骚扰。亟应加意严防。豫师已知照王仁和、杨占鳌等、力扼要隘。以备不虞。仍著会商瑞云随时防范。务臻周密。不可稍有疏懈。肃州收抚陕回。溃叛东下。甘凉戒严。西甯匪徒。亦四出窜扰。西路几成贼薮。豫师未可以屡挫贼锋。稍存大意。尤当相机戒备。以卫地方。左宗棠仍当懔遵前旨。拨兵助剿。并著穆图善妥筹兼顾。将此由五百里各谕令知之。　　

○派礼部左侍郎黄倬知武举。以刑部尚书庞钟璐为武会试正考官。户部左侍郎潘祖荫为副考官。　　

○以甘肃克复高寨出力。赏游击黄金福花翎。从九品刘肯堂等蓝翎。余加衔升叙有差。　　

○辛丑。谕军机大臣等、都兴阿等奏、福陵石堤被水冲淘。请旨办理一摺。福陵前圆唇泊岸石堤。被浑河水流入引河。冲淘倒落十二丈余尺。该处为明堂以前保护圆唇泊岸之地。非障水石堤可比。前于乾隆四年暨咸丰八年两次奏请停修。此次工程。自应援照成案暂缓办理。惟陵寝重地。关系紧要。著都兴阿、奕庆、随时亲诣查勘。如有应行兴修情形。即行据实奏闻。候旨办理。并著将福陵形势及石堤被冲处所。详细绘图贴说呈览。将此各谕令知之。　　

