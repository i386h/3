<!-- { "loadSidebar": true } -->
○谕内阁、昨因御史奎龄、承继、瑞亨、引见科缺未到。面谕议政王军机大臣查明该御史等不到次数。据实具奏。兹据奏称、查据吏部文称。御史奎龄引见科缺四次。承继引见科缺六次。均止此次告假未到。瑞亨引见科缺八次。共计四次告假未到等语。京畿道御史。遇有京察年分。向来均得保列一等。瑞亨调任京畿道后。引见科缺。四次未到。其为意存趋避。显而易见。此等取巧之风。断不可长。瑞亨著撤去京畿道以各道御史调补。用示薄惩。其所遗京畿道一缺。著都察院堂官拣员请补。奎龄、承继、均系初次未到。姑从宽免其置议。向来都察院章程。因京畿道及巡视西北两城御史差务较繁。京察保列一等。以致捷径争趋。反以升转为迂途。陋习相沿。殊属非是。嗣后都察院堂官。务当认真察核。所有京畿道及巡视西北两城科道。如果才品兼优勤能称职。仍准照旧保荐。其不胜繁剧者。即当随时奏撤。毋得以拣补在前。稍存回护。至各科道中有品行端方才具开展者。亦当列为上考。不必拘定成案。致令向隅也。至汉员保送御史。例须考试。满员则向不与考。殊非慎简言官之道。以后保送满洲御史。著即由各衙门堂官认真考试。择其通晓清汉文字品行端谨者。出具切实考语。保送候简。以期台谏得人。力除积习。　　

○谕议政王军机大臣等、阎敬铭奏、沥陈东省兵勇民团积弊。请暂留僧格林沁驻扎。以安反侧而靖人心一摺。另片奏、恒龄苏克金两军。实为直东一带必不可少之劲旅等语。所奏自系实情。惟皖北发逆方炽。张落刑余党未尽歼除。加以苗练踞邑戕官。蔓延句结。曾国藩大有应接不暇之势。且李续宜抱病北来。日久尚未抵皖。唐训方兵饷两绌。止能固守临淮。曾国藩现虽檄调成大吉等驰援寿州。能否解围。尚难豫定。即或南路攻剿得手。又恐该逆乘虚由蒙亳一带北窜。以现在贼势而论。南北均形吃重。亟应缓急兼权。僧格林沁惟当仍遵前旨。先将淄城攻拔。翦除巨憝。再行赴皖。期与楚师南北兜剿。共图苗逆。庶不至有后顾之忧。而又不可旷日持久。为淄川一城牵掣兵力。以致顾此失彼。阎敬铭平日颇能实心任事。现在既膺重寄。责无旁贷。亟宜振刷精神。拣任贤能之员。将该省兵勇团练诸积弊次第整顿。俾军务吏治日有起色。方为不负委任。刘长佑有督办三省剿匪之责。所有直东毗连州县各股匪。该督当不分畛域。督饬员弁越境会剿。其孤山屯聚教匪。据阎敬铭片奏总兵黄国瑞督军进剿获胜。即著阎敬铭速饬该总兵乘胜进捣贼巢。肃清余孽。另股匪首张广得被剿穷蹙。率众乞降。既据奏称准其暂留保德军营。以观后效。仍著该署抚留心密察。如果稍萌异志。即行拏办。杨朋岭、程顺书、自就抚以来。能否真心反正。并著留长佑严密侦察。毋贻后患。本日据王拯奏、降贼宋景诗于昌邑莘县临清聊城四州县村庄。竖伊旗号。勒取麦石。心甚狡而谋甚大。请密饬刘长佑计调来营及早诛戮等语。宋景诗自陕逃归。沿途骚扰。近复招集党与。专与团练为仇。其心本属叵测。若不早图。必为直东巨患。著僧格林沁、刘长佑、阎敬铭、体察情形。妥筹办理。原摺著钞给阅看。又据御史富稼奏、风闻直隶大城县有总保长名目。包办合邑差徭。从中侵肥欺索。请饬详查惩办等语。著刘长佑逐一查察。如各州县实有前项情弊。速行裁汰。并将该地方官严参惩办。原摺著钞给刘长佑阅看。将此由六百里各谕令知之。　　

○又谕、东省兵勇。率皆招募乌合。并无得力之军。而降众叛卒。杂出其中。通贼扰民。挟制官长。实为心腹之患。民闲藉团啸聚率众抗官者。所在林立。此等情形。久为朝廷所深悉。惟因苗逆猖獗。不得不移缓就急。屡谕僧格林沁督兵南下。冀得及早蒇事。第东省情形如此。刘长佑虽久在行间。而甫经到任。或民望未孚。阎敬铭本不知兵。设该亲王南征。直东匪势复张。不无后顾之忧。且所统马队冒暑南行。于天时地利均不相宜。实为兵家所忌。因谕知该亲王俟淄川克复。再行南下。惟苗逆盘踞长淮。唐训方督兵进剿。前已获胜。并将发捻大股击退。于剿办极有把握。仍著督饬将弁。随时相机攻剿。毋稍松劲。曾国藩已调蒋凝学等军会援寿州。共讨苗逆。并著严饬各军合力会攻。不可专待僧格林沁之军。致有贻误。吴棠调派陈俊家等炮船五十只。驰赴临淮五河。是湖防已臻周密。宿州一带。仍著饬令姚广武随时侦探。严密防范。其太和颍上均与豫省毗连。张之万身任疆寄。责无旁贷。务当抽调重兵。妥为扼截。并著曾国藩、唐训方、设法拦堵。毋令苗逆西窜。豫省得力之将甚少。恐不足以御巨寇也。李续宜为苗逆所畏服。该前抚现虽患病。但能镇抚调度。即可制其骄悍之气。前经叠次谕知曾国藩催令赴皖。该前抚谅已接奉前旨。即著兼程前进。会商剿办苗逆。以副委任。阎敬铭原摺。均著钞给阅看。吴棠另片奏、总兵黄国瑞孤山剿匪获胜等语。东省教匪。恃险负嵎。必当埽其巢穴。小胜未可深恃。著吴棠饬令该总兵会同兖军。迅速进攻。以期及早肃清。用靖地方。将此由六百里各谕令知之。　　

○又谕、多隆阿奏、凤翔危急请派马德昭驰救。并分路进剿情形一摺。凤翔被围九月。情形万分危急。傥不亟图援应。孤城困守。势难久持。多隆阿现已移营仓头。在渭河搭造浮桥。分兵两路进剿。一由高陵节节埽荡。一由临潼直捣沙窝老巢。兼顾西安根本重地。该大臣布置既已妥协。省防即可微松。著多隆阿星速进兵。埽清悍党。将西安城外防剿各事宜。妥筹兼顾。城内现存兵勇。为数已不为单。即责成穆腾阿、瑛棨、督饬弁兵实力筹防。不得稍形弛懈。多隆阿既称省城可以兼顾。瑛棨即可无兵单之虑。所有马行昭一军。著多隆阿、瑛棨、令其凑足三千人之数。驰救凤翔。力解城围。俟解围后。仍遵叠次谕旨。驰赴庆阳。与熙麟筹商进剿。迅解平凉之围。马德昭未到以前。著熙麟就现有兵力。相机剿办。毋稍疏虞。瑛棨亦不准再请攀留马德昭之军。致令株守贻误。将此由六百里各谕令知之。　　

○直隶总督刘长佑奏、军务未竣。请将同治元年大计。再行展缓举行。从之。　　

○以江苏攻克海州等处贼巢。暨肃清山东沂州出力。赏副将欧玉标、游击陈顺理、巴图鲁名号。守备崔阳春等花翎。知县刘惟金等、蓝翎。余加衔升叙有差。　　

○丁未。赏河南等省壬戌恩科乡试年老诸生陈鹿鸣等十八人举人副榜有差。　　

○戊申。孝诚仁皇后忌辰。遣官祭景陵。　　

○谕议政王军机大臣等、袁甲三奏、遵筹团练备御。及豫省兵力不敷防剿。现闻蒙城危急等摺片。并袁保恒奏、遵旨留陈帮办转练。恳请免赴军营一摺。袁甲三以接奉前谕。因苗逆猝叛。陈州切近皖疆。饬令号召乡团速为备御。并以袁保恒应遵前旨。留陈郡帮同办理。自陈病体支离。现将团练办法。饬令伊子袁保恒会同地主官绅。实力整顿。惟豫省兵力不敷分拨。近因余际昌战殁。张曜等亦调赴南路。不能派往太和。东路空虚。苗沛霖占踞颍上正阳以后。分围蒙寿。若令得逞。势必分路以窥汝宋。而陈州均当其冲。中州地多平衍。贼骑每多于官军数倍。请调东三省马队助剿。并称现在蒙城为苗逆围攻甚紧。应请令僧格林沁倍道往援等语。僧格林沁叠经谕令返旆南征。该大臣以目击直东现在情形。北路之患。有更紧切于南方者。昨经阎敬铭奏恳谕留僧格林沁暂缓南征。所见亦同。当经谕令速将淄川攻拔。翦除巨憝。再行赴皖。该大臣全局在胸。谅不至为淄川一邑。久滞南征。第淄城攻克尚未有期。直东群匪办理情形。亦尚未布置周妥。难即督军赴皖。苗逆鸱张。本为巨患。唐训方惟有懔遵前旨。拊循激励各路兵团。督令蒙城寿州文武竭力战守。毋稍疏虞。豫省东路归陈一带。仍著袁甲三与张之万等妥筹防剿。张之万前奏参将张士元所部马勇。归袁保恒统带赴陈。其应如何布置情形。仍著袁甲三妥筹办理。豫省兵力。本不为厚。将材尤乏。金国琛一员。节经谕令官文等饬令即速赴豫差遣。仍著督催前往。由张之万酌量委任。其李续焘之军。业经豫省遣撤回楚。著官文等于该员行经鄂省。酌度情形。如可留为鄂省之用。即著另拨一军赴豫。派得力之员统带。以资调遣。吉林黑龙江官军调发过多。势难再行檄调。并著官文、严树森、于鄂省马队。酌调若干赴豫。俾利驰逐。昨据巴扬阿奏、荆州旗营。现存马八百余匹。均尚膘壮。鄂省马队。尚有舒保等军足资分布。如荆营马军。可以拨调豫省。亦为径捷。即著官文等酌量调派。一面奏闻。张之万与袁甲三、毛昶熙、均当各就豫省兵团。力筹战守。不得专待僧格林沁南征及他省拨兵。致滋贻误。僧格林沁仍当将直东大局赶紧筹办。一有就绪。即行恪遵前旨。返旆而南。毋为淄城一处久稽时日。以致苗逆势愈滋蔓。至已降之众及南归之匪。均有句结之意。而僧格林沁势难即行南下。袁甲三、张之万、毛昶熙、唐训方、当迅速设法。分别安抚截剿。不可任其自然。致增贼焰。袁甲三片著钞给僧格林沁、唐训方、张之万阅看。袁保恒现在陈州帮办防剿。一时暂缓前赴军营。嗣后陈郡防剿。事势渐纾。各路如有应行调遣之处。亦应力图报效。正不得拘守常例。以不忍夺情及侍疾等词。遂忘臣子墨绖从戎之义也。将此由六百里各谕令知之。　　

○己酉。谕内阁、张之万奏、知县人地未宜。仍恳对调一摺。据称河南镇平县知县戴锡福。人地不甚相宜。经前任巡抚郑元善奏请与伊阳县知县谢金诰对调。旋准部咨。以戴锡福任内有经徵钱粮疲玩摘去顶带一案。尚未开复到部。与例不符。经该抚查明戴锡福完解银两。已足分数。业经郑元善奏请开复。奉旨赏还顶带。恳仍将该员与伊阳县知县谢金诰对调等语。戴锡福经徵钱粮一案。于同治元年七月间。经郑元善奏请业予开复。其郑元善请将该员等对调之摺。系同治元年十一月奏到。距该员开复顶带之旨。业已四月有余。何以该部尚称此案未经开复到部。遽行议驳。奉旨发钞之件。该部断无不知。难保非该部书吏上下其手。藉端需索。或以往返驳诘。稽延时日。从中舞弊。俱未可定。著吏部即将前项情节。速行查明。据实具奏。其镇平县知县戴锡福与伊阳县知县谢金诰对调之处。仍著该部一并议奏。　　

