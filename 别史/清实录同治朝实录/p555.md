<!-- { "loadSidebar": true } -->
○谕议政王军机大臣等。左宗棠奏、督师入闽。行抵浦城。现筹剿办情形一摺。闽省漳州各城。均为贼踞。署提督林文察仓卒进剿。致后路被贼抄袭。兵勇败溃。林文察中枪阵亡。贼势狓猖。泉厦危急。高连升一军。已抵泉州。著左宗棠、徐宗干、飞檄该署提督。迅率所部。急趋同安。务期到在贼前。扼要防剿。以保泉厦门户。并饬调赴长泰之黄少春等军。合力兜剿。稳慎进攻。毋令贼踪再行滋蔓。刘典前队已抵甯化。王德榜一军。由江西取道入闽。计已驰抵汀界。著即照左宗棠所筹。飞饬刘典所部。先将汀州连城甯洋一带踞匪肃清。进攻龙岩之北。王德榜所部。由汀州南趋上杭。进攻龙岩之西。总期联络遏截。妥筹分布。将龙岩踞逆。悉数聚歼。以免复行旁窜。左宗棠因中路空虚。先拨随行四营。驰赴延平。即率亲兵续进。著俟抵延平后。居中策应。分筹遏剿。即将办理情形。迅速奏闻。漳龙一带。贼势鸱张。各军分路环攻。能将该踞逆在闽境就地聚歼。自属上策。惟恐该匪被剿穷蹙。铤而走险。则回窜江西。旁窥粤境。或潜踪入海。以致滋蔓难图。均在意计之中。毛鸿宾郭嵩焘所派粤军。前已越境收复武平等城。著仍懔遵前旨。迅饬方耀等军。跟踪追剿。会合江西闽浙之军。进规漳郡。殄除窜匪。其闽粤滨海地方。并著左宗棠、徐宗干、毛鸿宾、郭嵩焘、拨兵严防。傥任令匪踪入海剽掠。必惟该督等是问。江西援闽之娄云庆等军。现在行抵何处。著沈葆桢迅催前进。并由左宗棠、徐宗干、探明催提。以厚兵力。沈葆桢务当严饬江防诸军。严扼要隘。以杜匪踪回窜。毋稍疏忽。本日已降旨将刘典开缺。仍以二品顶带帮办福建军务。闽浙剿匪事宜。即著左宗棠随时与刘典筹商办理。迅将逆氛埽荡。疆圉肃清。以副委任。将此由六百里各谕令知之。　　

○准丁忧署浙江按察使刘典开缺。仍以二品顶带帮办闽浙总督左宗棠军务。以浙江盐运使杨昌浚为按察使。　　

○以浙江温州台州巡洋出力。赏都司汤昭龙等花翎。余加衔升叙有差。　　

○豁免浙江瑞安县被扰地方节年民欠额赋。　　

○己巳。谕内阁、左宗棠奏、请将北新关暂缓开设。按月由厘捐酌拨。以抵关税一摺。据称浙省叠遭兵燹。雕敝不堪。市肆萧条。小民未能复业。即设法招徕。疮痍犹难遽复。若再竭泽而渔。不但百货翔贵。商贾糊口无赀。即此孑遗之民。生计益形穷蹙。北新关试办已逾三月。徵数寥寥。实因关书巡役等。向来视为利薮。一经设关。故态复萌。藉端刁索。以致商民视为畏途。裹足不前。请将关税暂停。以顺舆情等语。所奏切中地方利弊。浙省蹂躏已深。正宜休养生息。以培元气。若任令关书巡役人等擅作威福。肆意诛求。于国课毫无裨益。而闾阎苦累甚深。殊非体恤商贾之道。著恒延将北新关暂缓开设。关口各税。一概暂停抽收。毋得任听关书等怂恿。别生枝节。并著照左宗棠所拟。于浙江各属厘捐项下。按月划拨钱一万串。解交织造。为采办一切工料之需。另拨银一千两。津贴织造司库库使等办公。及该衙门书吏匠役纸张饭食各项用费。俟军需一律告竣。厘捐停止。再行循照旧章办理。　　

○又谕、左宗棠奏、敬举人才。请旨录用一摺。浙江杭州府学生员丁丙、在杭州赈抚局办理各务。巨细咸宜。著以知县发往江苏补用。内阁中书陈政钥、在甯波襄理局务。能持大体。江苏候补知县陈其元、办理甯波局务。勤干有为。以上二员。均著以直隶州知州发往江苏补用。国子监学正衔洪自含、甘贫守正。劝捐善举。皆有实济。著赏加光禄寺署正衔。以示鼓励。　　

○又谕、左宗棠奏、甄别道府知县各员。请分别降革勒休一摺。浙江金衢严道恒山、衰庸充位。难期振作。著勒令休致。绍兴府知府怀清、才具中平。不胜繁剧。著以同知候选。候补知县蒋正坤、试用知县籍文学、以上二员。才识迂浅。难膺民社。均著以教谕铨选。补用知县江森棠、叶九龄、蒋尔钧、先用知县林宠铣、候补知县徐兆森、李曾祜、试用知县徐士圭、周莹、张清棻、以上九员。才具平庸。志趣亦无所取。均著以县丞降补。先用知县吴荣、嗜好甚多。不堪造就。候补知县刘焞、性情巧滑。声名尤坏。以上二员。均著革职。永不叙用。闲用知县冯志勤、试用知县耿举贤、性情鄙陋。声名平常。以上二员。均著即行革职。汤溪县知县庆龄、当浙省两次沦陷时。延不赴浙。至本年秋闲始行到省。实属规避取巧。著一并革职。　　

○谕议政王军机大臣等、骆秉章奏、黔省苗号各匪。窜扰川边。截剿获胜。请饬贵州派兵夹击一摺。贵州苗号各匪。突由赤水窜至叙永属之了叉场。知府刘岳旸等分队直捣。贼殊死战。千总许长发等死之。贼亦溃败。向马蹄滩而奔。该逆复纠约苗杠各匪。分窜黑泥哨。牵缀我师。藩司刘岳昭由合江抽拨两营。前往助剿。斩捦悍贼数百名。余悉败遁。其桐梓绥阳等处。匪势亦尚狓猖。黔省与川省之叙永合江江津綦江南川。以及彭涪酉秀。在在毗连。群贼环绕窥伺。虽屡经川军击败。而后路无兜剿之师。每由黔疆退遁。若不亟筹截剿。何以戢匪股而靖地方。著劳崇光、张亮基、拨兵数千。由遵义埽荡而前。与川军两面夹击。骆秉章仍严饬刘岳昭等。不分畛域。出境会剿。速将盗薮铲除。乂安边境。将此由六百里各谕令知之。　　

○又谕、玉通奏、会剿番贼。追获营马。并塔尔寺僧团与回人构衅各摺片。青海驻牧之汪什代克族番。夥同曲加洋冲等野番。抢劫甘州营马多匹。经玉通调派弁勇。会同扎萨克王公。探踪驰剿获胜。将马匹全行追回。办理尚属认真。青海驻牧各族野番。族众人繁。良莠不等。玉通惟当设法羁縻。严加防范。毋任滋生事端。塔尔寺阿家呼图克图。与回众构衅。未肯散团。玉通现派官绅驰往该寺并小南川各庄。善为排解。即著饬令该官绅妥慎办理。回情狡谲异常。甘言就抚。殊属未可深恃。仍著玉通妥筹防御。不得因该回暂时相安。遂将团练全行遣撤。致堕狡谋。另片奏、请饬甘肃拨解蒙古王公俸银等语。甘省军情吃紧。需饷浩繁。恐无闲款可敷分拨。本日已谕令沈桂芬由山西省迅筹拨解矣。将此由四百里谕令知之。　　

○又谕、玉通奏、青海各旗蒙古郡王等□山戊不□支俸银。自同治元年起。至本年止。共应支银二万七千三百两。迄今未据甘肃藩司动拨。叠次咨催。均以军饷浩繁。库款告匮。未能设法。该蒙古生计维艰。不免因困苦而生觖望。请饬速催拨解等语。蒙古王公应支正俸。欠发至数年之久。兼之西甯回匪滋事。该蒙古等被抢穷蹙。养赡无赀。尤应亟筹体恤。以免别滋事端。甘肃军务未竣。库储已罄。著沈桂芬即将前项银二万七千余两。迅速筹款。准于欠解甘饷中划抵。刻即派委妥员。解交玉通。以资散放而恤外藩。毋得稍分畛域。将此由四百里谕令知之。　　

○漕运总督吴棠奏、请无庸兼管江北事宜。以符旧制。得旨、即著将清淮善后事件。次第举办。曾国藩现须筹办鄂豫等省军务。及金陵等处善后事宜。其江北地方公事。一时尚难兼顾。仍著吴棠管理。俟江苏善后完竣。再行循照旧章办理。又奏、遵查刘际昌呈控唐守中一案。湖田各自为团。不尽归唐守中钤制。所控主使焚掠等情。毫无实据。湖田总局。系官设办公之所。并非唐守中所设。唐守中之子唐锡龄、捐纳县丞。验看到省。系属照章办理。鱼台境内。并无匪徒滋扰。现在清丈湖田。编查户籍。并拟派员移扎。以资弹压。批、仍著会同李鸿章、阎敬铭、妥筹办理。　　

○以江西九江府捐输军饷。永广学额三名。德化县九名。　　

○以江南水师克复江甯省城出力。赏提督罗进贤黄马褂。彭楚汉云骑尉世职。总兵官夏开凤、曹明友、副将张万美、陈明胜、参将谭福胜、彭金櫆、巴图鲁名号。游击刘得胜等花翎。把总李实忠等蓝翎。余加衔升叙有差。　　

○以甘肃青海剿办番贼出力。予扎萨克郡王乌尔津扎布等奖叙。把总苏有成以守备用。　　

○予四川叙永阵亡守备朱升腾、千总许长发、把总姚宗礼等、祭葬世职加等。　　

○庚午、谕议政王军机大臣等、都兴阿、穆图善奏、连日移营获胜。攻克清水堡贼墟。暨攻剿甯夏吃紧。请饬庆昀谨慎防守各一摺。庆昀奏、查明常升挫败情形。并近日贼情各摺片。逆回盘踞清水堡老巢。意在死守。经都兴阿抽拨兵勇。滚营进扎。穆图善挥兵迎击。各军士冲冒严寒。力殊死战。将清水堡大小贼墟。同时攻克。墟内败窜之贼。均由甯夏狂奔。亟应乘此声势。悉数歼除。穆图善各营。已扎至金贵堡。陈天佑及杜嘎尔马队。连扎王格庄。均距甯城已近。著都兴阿等督饬各军。节节进取。将甯夏汉城。迅速攻拔。以靖贼氛。惟逆回狡诈百出。都兴阿务饬将士。稳慎进取。不可堕其奸计。致为所乘。粮糈采办维艰。已由都兴阿饬提平罗县生息银三千两。购麦接济。又派员赴阿拉善旗磴口地方采买。即著照所拟妥速办理。以济兵食。擡枪火炮等件。最为攻城利器。著都兴阿酌量。如果需用。即量为调取。毋致缺乏。都兴阿等攻剿甯夏吃紧。兵力不敷围攻。诚恐贼匪被剿穷蹙。奔窜满城。著庆昀督饬防兵。稳固城守。使贼无隙可乘。万不可掉以轻心。致有疏失。甯夏之贼。窥伺满城。图阻援军。复有金姓为之主谋。其计殊狡。现在天寒冻结。大兵已无阻滞。著该将军等一鼓作气。竟此全功。贼中主谋之金姓。究系何人。并著密速查明。严拏务获。毋任漏网。清水堡之战。将士受伤者甚多。著都兴阿查明打仗出力者。择尤保奏。杜嘎尔已调补甯夏副都统。于该处操防一切事宜。务须妥筹兼顾。会同庆昀力图整顿。以副委任。将此由六百里各谕令知之。　　

○礼部以明年元旦礼节请。得旨、是。照例行礼。奉慈安皇太后慈禧皇太后懿旨。停其筵宴。其在外公主福晋命妇进内行礼之处。并著停止。　　

○两广总督毛鸿宾等奏、嘉应未失。贼踪亦未扰近州城。得旨、嘉应既未被贼踪扰及。系属沈葆桢探听之误。该督抚仍当慎固封守。力保完善。不得存是己非人之心。稍涉大意。　　

○调京口副都统杜嘎尔为甯夏副都统。　　

○以甘肃纳家牐剿匪失利。革副都统常升、协领依铿额、佐领庆霖职。仍留营。　　

○以广东肇庆剿贼大捷。生捦首逆戴梓溃。赏总兵官卓兴一品封典。余升叙有差。予阵□队目陈贵祭葬世职。如把总例。　　

