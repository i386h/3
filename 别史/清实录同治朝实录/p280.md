<!-- { "loadSidebar": true } -->
○又谕、本日已明降谕旨。将宝山撤去提督署任。令恒龄署理直隶提督。前据僧格林沁奏称、拟派副都统恒龄带马队七百名。驰赴直隶会剿。并令沿途缓行。以养马力。现在贼已渡河。扰及曲周。畿南军务紧要。统领乏人。恒龄历经战阵。熟悉直东股匪情形。著僧格林沁饬令该署提督迅速驰赴畿南。接统各营马队。并令成保、萨萨布、海群等、帮同管带。以一事权而资攻剿。毋稍延误。将此由六百里谕令知之。　　

○又谕、前据崇厚等奏称、张锡珠股匪。由直隶回窜东境。直境已无匪踪。现在该逆复又渡河。窜至直隶大名府属一带。崇厚于防剿机宜。绝无把握难期得力。贼匪现在直东交界。倏往倏来。毫无拦阻。若无知兵大员前往督办。畿疆重地。何堪设想。著刘长佑懔遵前旨。迅速起程由海道北上。驰赴直隶总督新任。以期迅埽逆氛。刘长佑自调任直隶总督。迄今已阅五旬。尚未见该督奏报起程。殊深廑系。并将由海道起程日期。一面先行驰奏。将此由六百里谕令知之。寻奏、于正月二十八日。由海道起程北上。报闻。　　

○又谕、冯子材等奏、西南窜逆句结丹句逆匪下犯。官兵迎击获胜各摺片镇城为滨江要地。此次逆首伪怀王等会合丹阳踞匪陈逆。沿途筑垒。分党抄粮。为步步进偪之计。经总兵张文德等分投追击。将牧马口柏林村等处逆垒焚毁。阵斩匪首陈逆。追贼直至丹阳城下。洵足振军威而褫贼魄。惟伪怀王一股。悉众西遁。难保不乘闲思逞。与丹阳各匪。密图报复。冯子材等仍当激励在防将士。相机防剿。毋得以贼锋屡挫。稍涉大意。现在金陵贼势日增。上游九洑洲渡江之贼。连日不绝。镇江江防。关系紧要。该提督等防守多年。谅能斟酌机宜。豫筹布置。以副委任也。将此由六百里谕令知之。　　

○又谕、英桂奏、晋兵怯懦。难期得力。仍拟察看情形。添调楚军一摺。据称晋民向以商贾为生。学贾不成。始肯入伍。前募本省勇丁二千名。胆识未壮。以言乎守。尚足以壮声威。以言乎战。实难冀其勇往。今邻氛未靖。拟另备一军。为四路救援之用。庶于防捻防回。稍有把握。官文代募之勇。仅有楚北一千。何时起程。尚未准该省咨会等语。晋省兵勇。虽素怯懦。如果统率得人。教练有法。何至不能转弱为强。著英桂督率各将弁认真训练。不得有名无实。虚糜帑项。袁复清等。前经官文等令其募勇赴晋。何以此时尚未到防。其勇丁一千名。是否募齐。何日起程。著官文、严树森查明。严催袁复清等迅速带勇赴晋。该二员到晋后。由英桂随时察看。如果得力。再令携银赴楚添募。以资得力。现在羌白镇王阁村业经克复。晋省防务。当可稍松。昨有旨谕令英桂传谕德兴阿。统率所部。移驻同州一带。其茅津渡防捻兵勇。即酌移德兴阿原驻防河处所。以便多隆阿节节前进。著英桂传知德兴阿即遵前旨。与多隆阿商酌。饬令该副都统移扎要地。以期与多隆阿大军联络。以固后路声援。兼可保卫晋疆。不准稍有疏懈。将此由六百里各谕令知之。　　

○命工部尚书李棠阶为实录馆总裁官。户部左侍郎沈桂芬为副总裁官。　　

○以正红旗蒙古副都统阿克敦布为察哈尔都统。　　

○以镶黄旗汉军副都统恒龄署直隶提督。未到任前。以山海关副都统成保暂署。　　

○甲午。清明节。上诣奉先殿寿皇殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭文宗显皇帝孝德显皇后暂安寝殿。　　

○遣官祭端慧皇太子园寝。　　

○谕议政王军机大臣等、前因恩麟奏、甘肃军务紧要。请饬户部陕西山西及附近各省。筹拨银四五十万两。绕道解甘。当经谕令户部妥速议奏。兹据户部奏称、现在陕西办理军务。势难筹措。惟所拨协甘饷内。山西欠解历年饷银共二百五万余两。河东盐课项下欠解饷银八十四万两。均属该省应解之项。至川省地丁等项银两。尚可通融协拨。拟于山西欠解项内。先酌提银二十万两。河东应解饷内。先酌提银二十五万两。四川无论何款项下。如何凑解。亦酌拨五万两。统共银五十万两。均令就近解往甘肃各等语。所筹尚属可行。即著骆秉章、英桂、迅饬各藩司、暨山西河东道、立即遵照该部所拟。山西提银二十万两。河东提银二十五万两。四川拨银五万两。派委妥员。星速起解。探明绕道赴甘。以济急需。并将起解日期。咨明户部。至山东省欠解协甘饷银三百七十余万两。河南省角解协甘饷银四百余万两。叠经户部咨催。该省总未报解。边疆重地。兵饷要需。岂容如此膜视。并著谭廷襄、张之万、督饬藩司。于奉文五日内。将应解甘饷。各先筹银数万两。设法绕道解甘交纳。毋稍延缓。其山西山东河南等省积欠饷银。除此次提拨外。仍著该抚等陆续筹拨。源源报解。以重兵糈而维大局。将此由六百里各谕令知之。　　

○又谕、据唐训方奏称、兵练收抚贼圩甚多。宿境渐就肃清。并驰赴蒙城。与僧格林沁面商善后事宜各等语。临准距蒙城不远。唐训方此时谅与僧格林沁面晤。所有善后事宜。即著妥商筹办。现在著名巨捻。均已捦获。其余零星股捻。不难指日荡平。并著该大臣等会商应剿应抚各圩。相机办理。蒙亳一带。久经兵燹。民不聊生。亟须循良之吏。巡行劳徕。招集流亡。劝课农桑。用苏民困闻道员马新贻在皖年久。民情爱戴。如能得力。即著该大臣等调往差委。惟自下蔡以北。苗沛霖所收各圩尚多。现在该练虽不敢稍涉鸱张。日久仍恐为患。应如何清理之处。并著豫筹机宜。以期一劳永逸。其陈大常等股捻。窜至豫省之正阳。前谕僧格林沁派兵协剿。是否业已前往。即著酌量办理。该大臣督军皖豫以来。已近一年。冲锋冒险。夙夜宣勤。此时夙志已偿。方拟令暂行休息。而直东陈众张锡珠等股。势颇猖獗。昨复窜越河西曲周等处。畿辅重地。岂可令其蔓延交界。往来自如。现在淮北零星捻股。谅唐训方督率各军。亦可次第办理。著僧格林沁酌量情形。统带马步数千名。先回直东。将张锡珠等股。悉数埽荡。成保、宝山等、恐未能迅速奏效。谅该大臣公忠体国。自能筹画咸宜也。将此由六百里各谕令知之。　　

○以内阁学士恩龄为刑部右侍郎。　　

○以礼部右侍郎绵宜兼正红旗蒙古副都统。　　

○乙未。谕内阁、左宗棠奏、克复绍兴桐庐府县城池一摺。浙江自攻克浦江等城后。逆匪何汶涛由绍兴窜扑诸暨。经高连升等率兵驰击。贼众败遁。而东阳永康等处败匪。复纷纷窜至。官军合队纵击。毙贼甚多。刘典乘势规取绍兴。署提督叶炳忠等、已于正月二十六日。将绍兴府城收复。败匪万余。与桐庐踞贼合并。沿江修筑石垒。图抗官军。我兵并力围攻。遂将桐庐县城克复。办理甚为得手。著左宗棠饬令蒋益澧刘典各军。分道进攻。尽埽妖氛。所有攻克绍兴府城详细情形。仍著查明具奏。　　

○谕议政王军机大臣等、谭廷襄奏、捻棍各匪西窜。兖属教匪。潜袭民寨。暨剿办张锡珠股匪各摺片。李城等匪由泰安西南窜入甯阳曲阜边界。教匪即出巢袭破徐八寨峄阳寨。是该匪等声息相通。意图句结。已可概见。虽经德楞额跟踪尾追。总未能奋力兜击。遏其逆焰。兖营兵勇。多不得力。更无知兵之将。甯阳曲阜。均系捻匪熟径。且密迩邹县匪巢。与沂郡亦壤地相接。一经句结盘踞。将数百里联为一片。官军更难著手。前据谭廷襄奏称教匪窜至新泰之谷里等处。此次又称袭破峄县民寨。是已分股出巢。其势更张。恩锡既接兖州之防。并有该前抚留防兵勇。何至任令出窜。毫无堵遏。且该处兵少勇多。尤恐有匪类溷迹其中。与贼通气。若不急筹攻取。贻患何穷。德楞额现已赶到。著即催令督率兵勇。会同恩锡所带防兵。并饬令焦其洲等军探踪夹击。分投进剿。俾捻教各匪。不至句联。再行节节歼除。廓清兖境。张锡珠等分股抢渡河西。南股仍在堂莘一带。仍著谭廷襄督饬保德。统率各军。力图埽荡。不得稍事松懈。恒龄马队。既据僧格林沁咨会。派令北来。昨已有旨令恒龄署直隶提督。著谭廷襄迅催该大臣。饬令星驰北上。与海群马队。合力进击。并著迅饬保德等挥军会合兜剿。迅殄逆氛。知县李焴、前于张锡珠倡乱之始。毫无觉察。厥咎甚重。现在仍令代理冠县。该前抚何以始终信任。受其蒙蔽。著访察该员平日劣迹。迅即撤任查办。毋令贻害地方。将此由六百里谕令知之。　　

○又谕、左宗棠奏、克复绍兴桐庐。浙东肃清。并饬富绅措款办赈。沈葆桢奏、浙东败逆西趋。派兵严防要隘各摺片。前因浙东军务得手。杭城不难攻复。第取之虽易。守之甚难。不如先清皖南。剿办较易得手。曾经谕令曾国藩、左宗棠、妥筹办理。此次左宗棠摺内所陈乘胜长驱。杭城无难速克。惟逆首谭星一股。已由于潜昌化窜入皖南。必将句结太平石埭诸城。扰我后路。伪王黄呈忠等、闻已由富阳渡江。欲与李秀城合势北犯。现饬蒋益澧规取杭州。而催刘典一军回严。以向皖南。并饬刘培元率所部三营。前赴开化。会合王德榜全军。相机截剿。又分拨八营。扼扎淳遂之冲各等语。所筹与前旨大略吻合。即著照所议妥为办理。至檄饬各营。勿贪克复省城之绩。勿惮江皖迂阻之劳。将来总以杀贼多寡。为劳绩之高下。尤属洞中窾要。并著随时策励各军。迅奏肤公。同膺懋赏。现在浙东败贼。窜入绩溪。并句结大股。聚于石埭。意图西趋。刘典一军。既已赴徽援剿。江西广信。尚可无虞。惟该逆若横窜建德。则与饶九处处接壤。不可不豫为之防。沈葆桢已饬段起等严扼景镇湖口。并令韩进春侦贼所向。迎头截击。即著督饬该员等严密防剿。毋稍疏虞。浙江此次之变。吾民颠沛流离。千里赤地。朝廷轸怀民瘼。哀悯殊深。左宗棠现拟散钱煮粥。拯救饥民。招集流亡。给赀耕种。具见该抚能体朝廷德意。惠我烝黎。而富绅杨坊、俞斌、毛象贤等、十数员。非但膜视邦族不加拯恤。且欲乘机贱置产业。实属忍心害理。为富不仁。著照所拟。饬令力措钜款。广购米石。迅救阽危。如敢不遵。即行严办。将此由六百里各谕令知之。　　

