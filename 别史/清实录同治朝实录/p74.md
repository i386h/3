<!-- { "loadSidebar": true } -->
○以浙江严州府城被贼窜陷。并赴援杭州不力。总兵官罗大春革职讯办。　　

○以江苏奉贤守御不力。革参将姚绍修等职。仍责令带罪自效。都司薛廷辉革职。夺花翎。　　

○追予浙江杭州殉难将军瑞昌、巡抚王有龄、建立专祠。并入祀各本籍昭忠词。予殉难提督饶廷选谥庄勇。张玉良谥忠壮。总兵官文瑞谥果毅。继兴谥愍烈副将杨金榜谥壮勇。均祭葬世职加等。建立专祠。并入祀各本籍昭忠祠。　　

○予浙江衢州阵亡守备董兴仁祭葬世职加等。　　

○予福建汀州军营病故前任按察使黄安绶祭葬恤荫。　　

○调吉林、黑龙江、马队官兵各二百五十名。赴扬州军营。听候江甯将军都兴阿调遣。　　

○辛亥。谕内阁、郑元善等奏、会保河南第一贤员。请旨破格录用一摺。据称河南署祥符县知县朱光宇才守兼优。胆识并壮。惠足孚民。勇能御寇。历官各处。卓著循声。洵为河南第一贤员。自应破格奖励。以资观感。朱光宇著免补直隶州知州。以知府留于河南。归候补班前酌量补用。并著署理开封府知府事务。责令将各县团练。实力整顿。俟办有成效。即著郑元善奏请实授。　　

○谕议政王军机大臣等、骆秉章奏、探闻贵州清镇县团首何山斗因偪捐未遂。田兴恕执而戮之。该处百姓积愤已深。遂将厘金局委员戕毙。现在聚众数万。竖贵州十三府总团旗号。声称围省杀赵国澍方休。田兴恕现委韩超驰往办理等语。贵州省军饷短绌。自不能不劝捐抽厘。藉资接济。第该省地瘠民贫。必须承办得人。于徵取之中。寓拊循之意。方不至苛扰闾阎。若任令不肖官绅。藉端恶索。而所得款项。又不能功归实用。殄除寇盗。保卫地方。何以服群情而平众怨。赵国澍以总办团练为名。肆行残扰。前已被人参奏。此次清镇县民。因田兴恕妄戮团首何山斗。竖旗聚众。欲赴省垣。杀赵国澍以洩恨。是赵国澍平日强横不法。敛怨于民。已可概见。韩超现赴清镇查办。如业已解散。仍将将赵国澍练总兵目撤销。听候参办。如民心尚未帖服。必得赵国澍而后快。即著先行从重惩治。以顺舆情。断不可迁就姑容。酿成巨案韩超现署贵州巡抚。责无旁贷。该省厘捐各局所委官绅。并著认真裁汰。简任贤能。是为至要。都匀思南石阡等处。贼氛密布。叠经谕令田兴恕出省剿办。不得以居中调度为名。安居省城。该提督曾否起程。并著韩超一并查明具奏。将此由六百里谕令知之。寻奏、何山斗恶迹昭彰。被诛后党与滋事。旋即击散。赵国澍讲求团务。任劳任怨。并无肆行残扰之事。黔匪股数甚多。田兴恕俟将各路布置周密。即行出省督办报闻。　　

○又谕、骆秉章奏、遵查田兴恕年少意满。目不识丁。故劣募奸商。得售钻营之术所办捐厘。系为筹备军饷而委员肆其苛虐。百姓蓄为怨恨。其所取于民者。又未必能归实用。并闻比在省城。拆毁民房。大兴土木。起造钦差大臣府第。若非痛加裁抑。无以平服该省士民之心。将来督臣潘铎办理云贵军务。必得使有驭将之权。方可以收讨贼之效等语。现在都匀思南石阡各府。贼氛密布虽由该督咨令田兴恕、迅速统兵出省。早图收复。并剀切劝谕。未知能否及时悔悟。力图补救。该提督自被人参劾。曾经叠次寄谕。严加训诫。傥知警省。或能改过自新。潘铎道出川中。与骆秉章会晤。著即将黔省军务。妥为面商。应作如何办理之处。迅速奏闻。其探闻清镇县团首何山斗、因在黔省勒捐被戮。该处百姓积愤。将厘金局委员戕毙。聚众数万。竖贵州十三府总团旗号。声称要围省城。杀赵国澍方休一节。事关官激民怨。恐致滋生事端。韩超现已有旨令署贵州巡抚。业经寄谕妥为办理。仍著洛秉章随时侦察。如有可兼顾之处。毋令激成事端。方为妥善。将此由六百里谕令知之。　　

○以顺天府府尹石赞清署刑部右侍郎。　　

○以湖北竹山协副将李朝斌为浙江处州镇总兵官。　　

○以四川岳池、营山、两县城解围。赏道员张由庚花翎。余升叙有差。投诚贼目杨朝元以千总用。并赏蓝翎。　　

○以四川青神剿匪获胜。赏副将唐有耕总兵衔。参将吴嘉春巴图鲁名号。　　

○以强夺饷银。四川带勇知州颜佐才革职讯办。　　

○命前调西安马队官兵五百名毋庸赴河南防剿。　　

○壬子。孝仪纯皇后忌辰。遣官祭裕陵。　　

○谕内阁、前因满庆等奏、西藏粮务候补知县李玉圃等、于办理察木多案内出力。当经奉旨优奖。旋据吏部按照章程。以该员不应越级保升奏驳。复经奉旨依议。兹据满庆等奏、该员等于察木多兴工布汪曲互相仇杀一案。多方开导。消患未萌。并能制服博番。不得乘间滋扰。恳仍予优奖等语。李玉圃仍著免补知县本班。留于四川。以同知直隶州知州不入班次。无论何项缺出。即行补用。稿书陈克新、著仍以府经历县丞、不论双单月尽先选用。以示奖励。此系因该员等勤劳叠著。破格施恩。嗣后不得援以为例。　　

○谕议政王军机大臣等、有人奏、劣员营私。贻害闾阎一摺。据称承德县知县奎寿、租寓民房。丁役招摇撞骗。积滞词讼百余件。押禁数百人。违例添造封房。侵吞日捐厘捐累万。听信休致协领乌尔滚泰贿属。将吴日洪等锁押。并纵役讹诈钱文。又盖州防御乌勒熙春、骁骑校郑士彦、与内务府庄头苏国选、承催杜恒泰等、勒派兵差。将绅民锁押鞭责。并捏造领催兵丁随缺徵租假册。霸种民田。私徵税课缉获赌犯。得赃分放。有户部主事扎拉杭阿暗中徇庇。表里为奸等语。现当整饬吏治之时。岂容劣员营私舞弊。贻害闾阎。著玉明、和润、景霖、按照摺内所参各款。严密确查。如果属实。即将奎寿等撤任严参。从重惩办。以儆官邪。至乌勒熙春所占兴隆屯钓鱼台一带民田。是否额拨该旗随缺地亩。系由何人开垦冒种。并著玉明等调取户部库存底册。查明办理。以免拖累而清弊混。原摺著钞给阅。看将此谕令知之。寻奏、奎寿讯无租寓民房积滞词讼等款。惟于补役需索得赃。毫无觉察。应交部议处。乌勒熙春及扎拉杭阿等被参各节。均无实据。应免置议。至兴隆屯钓鱼台一带地亩。前为岫岩民人吴松龄霸种。经乌勒熙春撤去另佃。该处均系随缺官地。并无民地。报闻。　　

○又谕、前因颍州被围。情形危急。谕令僧格林沁督饬西淩阿由归德赴援。胜保、郑元善、督催成禄杨飞熊等军分援。胜保即相机继进。袁甲三设法拨兵援应。并据李续宜奏、于本月二十四日起程赴皖。惟须先往安庆。已派成大吉等、由霍进援颍郡。兹据贾臻奏、本月初七日。东北关地道堵住后。贼匪复添筑数营。意图再穵。并于刘家花园筑营。欲夺西北关大石桥牐口。参将李璋于十五日出击。贼援纷至。势极凶很。现于郡城东南西三面。穵掘长濠。为久困之计。城大兵单。子药米粮。均已缺乏。再延旬日。则贼濠穵成。文报不通。必至进援无路等语。颍郡为淮北根本。豫省藩篱。被围已阅数旬。万分危急。胜保奉命援救。李续宜身任地方。均属责无可贷。乃成禄一军。早已行抵太和。何以日久尚未到颍。著胜保严饬该员。星驰前进。傥敢再事迁延。即著从严参办。该大臣亦即由陈州督兵继进。毋稍迟缓。成大吉援颍。是否起程。著李续宜严行督催。毋令观望。袁甲三昨奏、有派博崇武援颍之议。未知能否得力。该大臣专办皖北军务。务当设法救应。毋许膜视。西淩阿如抵归德。杨飞熊驻兵沈项。均系劲旅。且去颍州极近。并著僧格林沁、郑元善、遵照前旨。饬令该都统等统兵速进。立解城围。贾臻仍当激励将士。实力守御。以待援师。将此由六百里加紧各谕令知之。　　

○又谕、冯子材、魁玉奏镇营饷章未定。月解无期。请饬迅拨月饷。早定饷局一摺。前此镇饷月解三成。已虑不敷。现在毫无指实。恐致军心涣散。自属实在情形。著薛焕仍遵前旨。督饬署藩司吴煦、每月筹解饷银五万两。不论何款。先行拨解。上海源源尚裕。扬沪之饷。皆按月全放。镇江孤城仅存。防剿甚紧。岂可偏枯。致令士卒怨望。务须按月如数。源源解往。毋许迟延贻误。江南粮台。现在曾否接派有人。并著吴棠悉心筹画。如会商不及。即先行派员试办。将解款捐项。赶紧催提。尽解镇营。以固军心而维大局。将此由六百里各谕令知之。　　

○又谕、张亮基奏遵旨赴滇查办一切。并缕陈剿抚事宜各一摺。滇省汉回构怨称兵连年。民间久沦水火。加以徐之铭专恣妄杀。怙恶不悛。亦应先行撤任查究。以肃官常。张亮基拟于湖南措银数万金。募勇一二千。管带入滇。著即赶紧布置一切。一俟办理就绪。即行兼程就道。潘铎已过晋省。亦著探明道路。克期前进。于到滇后。与张亮基会商筹办。毋稍稽延。张亮基所陈办理汉回剿抚事宜一摺。甚合机宜。汉回构衅。互有曲直。汉民亦有奸宄。回民岂乏驯良。惟在地方大吏。不存成见。秉公查办。先推原其所以肇衅之由。从公剖断。折服其心。其中如有畏罪就抚之人。即须结以恩信。其有寻仇结怨不肯就抚者。势不能不示以兵威。回抗则剿回。汉抗则剿汉。无所偏重。则畛域不分。汉回皆吾赤子。剿办之法。止分良莠。不分汉回。名义既正。方可破其奸谋。而生其悔悟。总在潘铎、张亮基、相度机宜。妥为筹办。至剿办之法。应由何路先行著手。扼其要领。及一切筹画饷源挑拣汉练各事宜。既著潘铎等悉心筹议。毋或再有贻误。致令不可收拾。其徐之铭参款。及先后保奏各员。并著遵照叠次寄谕。会同查办。毋稍徇隐。将此由六百里各谕令知之。　　

○又谕、两广总督省毗连。滇患未平。于粤亦多不利。亟应速筹接济。俾张亮基得以迅速进兵。力歼丑类。著劳崇光速于海关提银十万两。运库提银六万两。粮库提银四万两。藩库提银五万两。共提拨银二十五万两。赶紧交前任湖北按察使裕麟、委员星速领解赴滇。张亮基现派裕麟、会同丁忧在籍之江苏候补道陈庆溥酌带部照。前往该省劝捐。并著劳崇光即派该地方官绅帮同办理。毋得稍分畛域。如其捐有成数。粤东设遇亟需之时。准其先为提拨。随后归还。以期互相把注。将此由六百里谕令知之。　　

