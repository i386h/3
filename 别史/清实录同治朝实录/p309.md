<!-- { "loadSidebar": true } -->
○又谕、唐训方奏、临淮官军剿苗。蹋破吴家匪圩。进规怀远寿州蒙城。击贼获胜等情形。暨苗逆句合发捻。已由六安进扑定远而偪凤阳各摺片。苗逆自败归蚌埠。复添水陆大队。死守怀远。并于淮河南岸之李家觜。北岸之黑窑一带。密排营垒。其迤东三十里。又有逆党吴昆田匪圩。阻我军进攻之路。而该逆以小队分扰寿州。亲率大股。合围蒙城。逆意专欲持久。以待官军粮尽自溃。经唐训方饬令总兵张得胜等乘间进兵。将吴昆田匪圩塌毁。官军进偪黑窑。攻破外垒。水陆斩获其众。其围攻寿州之贼。均为署牧毛维翼等击走。蒙邑城外。贼营数十。以深沟高垒困我。并围蒙东之白家圩。令与城中阻隔。马新贻令副将程文炳等往援。与该圩练内外夹击。颇有斩获。惟守备李加英。以追贼过猛。马踬被掳。而程文炳等复夜砍贼营。破其六垒。寿蒙守御。尚足自完。进攻怀远之军。亦尚足以挫其凶焰。苗逆盘踞淮甸。练多粮足。唐训方以贼欲久持困我。官军利在速战。以伐狡谋。实为切中机宜。本日李续宜复奏、行抵湘乡县城。因病耽延。恳请开其署抚之缺。责令专办军务。业经明降谕旨。允其所请。仍催令迅速前赴皖营。并已有旨将唐训方补授安徽巡抚。该抚身任疆圻。当兹巨寇猝兴。更属责无旁贷。著即督饬所部。力图怀远。并拊循各路之军。激励团练。屏障凤临。督令蒙城寿州文武。竭力战守。惟是临淮兵单饷绌。独力御苗。已虞不及。此时该逆复句合发捻。由六安以进扑定远。偪近凤阳。蔓延所属之刘府总铺一带。纵横至百余里。逆势鸱张。并闻苗逆尽掳下蔡民船。装载悍党万人。意将乘势东下。蒙亳永宿之降众。阜霍灵固之苗圩。类皆首鼠两端。特以僧格林沁之军。早晚即可到皖。故皆跧伏未动。若令日久肆煽。势必并起应之。前经叠谕僧格林沁。迅即回军赴皖剿苗。实属万不得已。此时直东股匪残败。淄川围攻。及白莲池进剿各事宜。该大臣当已布置周妥。著即遵前旨。移交刘长佑。阎敬铭督办。僧格林沁即行返旆南征。仍于蒙亳择要驻扎。节节进攻。不可辄行深入。一意直前。致为逆党包抄后路。是为至要。苏克金一军。闻已由该大臣饬令回剿苗逆。其余尚有何路官军。即行酌量调遣。以厚兵力。寿州一路。李续宜到皖尚未有期。鲍超之军。能否从庐州定远一路进援。著曾国藩相机调遣。如李续宜病未稍减未能即日赴皖。而鲍超之军。又不能赴援寿境。应如何另筹劲旅。以顾寿州一路之处。著曾国藩唐训方迅筹妥办。毋稍疏虞。唐训方既力保东路。其东北一带。兵力空虚。著吴棠严饬黄开榜等勤加侦探。遏其北窜。豫省官军。驻守归陈不若越境以剿为防。即著张之万等、饬令进兵颍上三河尖等处。与皖军四面兜剿。以期得力。唐训方所部各军。节经分布蒙城长淮卫等处。临淮兵力既单。军火饷需。在在缺乏。此时他处无可指拨。惟有曾国藩就近尚可勉筹接济。即著该督设法运济。谅曾国藩必能尽力筹措。以顾全局也。唐训方另片奏、捕获附逆之训导元继曾。当即正法。所办甚是。其知州陈之锜一员。既有侵吞军饷。罔利营私。及藉端挑衅等重情。该抚请将所欠饷盐。勒限比追。发往军台。不足蔽辜。著即在军前正法。以昭炯戒。淮甸悍俗。遭值寇变频仍。恣睢暴乱之徒。及依草附木者。必须重加惩治。其中如有恃符狡展。即著该抚便宜从事。毋稍牵掣。致误事机。其各圩绅董。有能激励奋发。集团助剿者。亦即优加奖劝。俾贼不得肆其诱胁。且使备多力分。以孤其势。僧格林沁回军在即。先声所播。自可令反侧潜消。唐训方定能因势利导也。正在寄谕间。张之万、毛昶熙、奏到余际昌追剿捻匪获胜。及李世玉等剿办直东窜匪。李续焘所带勇丁。因病裁撤等摺片。所奏总兵余际昌追剿窜鄂捻股。于沙子冈获胜。并将回窜之贼。夹击于淮河南北等情形。即著张之万等饬令余际昌、与添派之副将孙之友等军。并力击剿。尽歼丑类。直东股匪。窜扰河北连界。其由成安境内被击东窜。及临漳属境。击往东北窜走之贼。仍即督饬参将李世玉等实力剿办。与直东各路官军。随时联络兜剿。埽除净尽。李续焘所部湘军。著张之万酌量遣撤。参将张士元所带马勇。即著照所拟。归袁保恒统带赴陈。以资防剿。其防剿机宜。仍著袁甲三妥筹办理。将此由六百里各谕令知之。　　

○又谕、夺惟起复。本朝廷不得已之苦衷。现在皖北军情。紧要如此。唐训方兵单饷绌。僧格林沁全军。为直隶山东贼匪牵掣。未能即时南下。亟需李续宜赴皖援剿。该前抚谅能仰体朝廷盼望之殷。早赴皖北。毋待催迫也。苗练久蓄异谋。李续宜前在皖抚任内。曾力主剿苗之议。时以苗练尚在依违。未克声罪致讨。现在显行叛逆。李续宜正可一意进剿。藉申素志。顷据唐训方奏称、苗逆已句结发捻。由六安进扑定远而偪凤阳。围攻寿州之贼。水陆环绕。并添集大队。盘踞怀远。又诇知临淮缺饷。于淮河两岸。密排营垒。亲率大股。合围蒙城。欲为持久之计。以待官军粮尽。贼多兵少。力难支持。情形万分危急。李续宜务当仰体朝廷拯民水火之心。力疾赴皖。会剿苗练。早殄逆氛。以全大局。并迅将起程日期驰奏。以慰廑念。将此由六百里谕令知之。　　

○又谕、熙麟奏、泾州获胜。并延绥官兵已抵庆阳。饬赴平凉一摺。白吉原之贼。窥伺泾州。直扑小垣营垒。经游击马天祥、与驻防都司范铭、分路迎击。将贼击败。该游击统带骁捷营。于援兵未至之先。初次接仗。即能以少胜众。甚属可嘉。著熙麟传旨嘉奖。并与都司范铭先行存记。俟续有劳绩。再行奏请奖励。惟平凉被围已久。该逆以地雷轰塌城垣十余丈。虽经守城兵勇抢筑。贼仍昼夜环攻。亟宜迅图援救。现在该督已饬马天祥等、带兵驰赴平凉。而参将阿章阿所带延绥镇官兵一千余名。又已驰抵庆郡。该督已派知府和英会同阿章阿统带。前赴平凉进剿。兵力既形厚集。且泾州之捷。先声已振。即著熙麟督饬该员弁等。迅解平凉之围。以期节节埽荡。大彰挞伐。毋留余孽。该督另片奏、前奏阿拉善兵已抵固原。率据禀词入告。自请察议等语。已于片内批示。加恩宽免。嗣后于军情贼势。务当侦探明确。以免贻误。将此由六百里谕令知之。　　

○又谕、熙麟奏、本年二月初八日。所奉催调伊克昭、阿拉善等旗蒙兵。迅速赴甘会剿谕旨。由五百里驰寄。该督于四月初八日。始行奉到。查阅牌单。业经破损。无从考核。惟依稀有二月十三日丑时六刻到潼关驿。十五日寅时初刻到蓝田字样。查该厅同知刘芬两次具禀。由潼关至庆阳。不过五六日即到。何以廷寄到驿。使之绕越陕甘二省地面。俾迟两月始到。是何居心。请饬陕西巡抚查明参办等语。甘肃军务紧要。凡有批发摺报。寄信谕旨。宜如何飞速驰递。乃前次奏报。既有遗失。此次紧要谕旨。复绕越行走。迟至两月始到。实属不知缓急。著瑛棨即行查明。此件系由何处迟延。因何绕越行走。两月始到。如果有心贻误。即行据实严参。以肃邮政。不得稍存回护。将此谕令知之。　　

○实授湖北布政使唐训方安徽巡抚。　　

○以记名总兵官王吉为江南狼山镇总兵官。王东华为福建金门镇总兵官。　　

○以玩视军务。革江苏知州疏有庚职。　　

○以河南攻克尚店寨贼巢。赏守备宋徵文、雷才贵、巴图鲁名号。游击姬成功等花翎。余加衔升叙开复有差。予阵亡游击李忠奎祭葬世职。如副将例。　　

○复江南军营病故已革福建陆路提督曾秉忠原官。予祭葬恤荫。谥壮果。　　

○予浙江湖州殉难知府瑞春祭葬世职加等。建专祠。知县许承岳、署守备吴凤祥等、祭葬世职加等。　　

○予安徽淮河南岸阵亡都司王国元祭葬世职加等。　　

○予安徽颍上殉难知县濮炜、在籍主事秦承埙、知县吴景春、祭葬世职。　　

○予江苏各属阵亡殉难都司严康保等绅民妇女一千八百二十四员名口分别旌恤如例。　　

○予浙江阵属阵亡殉难同知谭祖同等绅民妇女八十五员名口分别旌恤如例。　　

○甲午。谕内阁、给事中王宪成奏、各直省府厅州县两庑先贤先儒位次。每多陵躐。并有奉旨准从祀者。神牌尚未敬制入庙等语。著礼部将祀典次序。绘图颁发各直省督抚学政。转饬府厅州县等官遵照办理。其神牌未经制造入庙者。迅即制造供奉。寻礼部奏、遵查两庑位次。乾隆十八年。曾经厘定。载在会典通礼诸书。嗣后先贤中增祀公孙侨公明仪二人。拟移公孙侨为东庑第一位。在林放之前。蘧瑷为西庑第一位。在澹台灭明之前。牧皮为东庑第三十五位。公明仪为西庑第三十五位。其余先贤位次。悉仍其旧。先儒增祀者凡十五人。拟合原定从祀之儒。各就时代。按其生年。一东一西。以次排列。俾免陵躐之弊。谨缮单绘图。恭呈钦定。刊刻颁发各直省谨遵办理。从之。　　

○谕议政王军机大臣等、前因御史王兰谷奏、记名运司李元华谋勇兼优。当经谕令吴棠等查明。饬令前赴天长盱眙一带防剿。兹据吴棠奏、李元华在六安办团。击贼有效。熟谙行阵。胆识兼优。请调赴清江差遣等语。李元华籍隶六安。所带练勇。保卫乡里。本系自备资斧。若移调他处。即须筹给口粮。恐清江饷需支绌。未能筹此钜款。现在苗逆鸱张。正须添兵攻剿。六安地当冲要。与前降谕旨时情形不同。著吴棠、唐训方筹商。如李元华尚在六安。即饬集团助剿。以辅官军之不足。傥该员已赴清淮。即著吴棠酌量调遣。将此由五百里各谕令知之。　　

○予江苏常州阵亡同知朱善宝祭葬世职。　　

○予江苏吴县殉难文童黄元荣等暨妇女三十五名口分别旌恤如例。　　

○赏会试年老举人陈大年等十七人司业编修检讨职衔有差。　　

