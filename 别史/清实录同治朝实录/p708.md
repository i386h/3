<!-- { "loadSidebar": true } -->
○蠲缓江苏丹徒、长洲、元和、吴、吴江、震泽、常熟、昭文、昆山、新阳、太湖、华亭、奉贤、娄、金山、青浦、无锡、金匮、江阴、靖江、太仓、镇洋、嘉定、上海、南汇、川沙、宝山、二十七厅州县。暨苏州、太仓、镇海、金山、镇江、五卫被水地方新旧额赋有差。　　

○戊午。上以□山戊不□幕祫祭太庙。前期亲诣行礼。　　

○遣官祭太庙中殿。后殿。　　

○署两江总督李鸿章奏、江苏甫经肃清。正佐各员。实缺无多。历俸亦多未满。请将咸丰九年同治元年暨本年大计展缓举行。从之。　　

○河南巡抚吴昌寿奏、军务未竣。请将元年及本年大计展缓举行。从之。　　

○命惠郡王奕详、奉恩镇国公奕询、均在内廷行走。　　

○命贵州布政使贾臻来京。以湖南按察使兆琛为贵州布政使。　　

○赏喀尔喀扎萨克亲王车林多尔济紫缰。　　

○以江苏办理海运出力。予知府汪有勋等加衔升叙开复有差。　　

○蠲缓江苏山阳、江都、仪徵、阜甯、清河、桃源、安东、盐城、高邮、泰、甘泉、东台、兴化、宝应、铜山、丰、沛、萧、砀山、邳、宿迁、睢甯、海、沭阳、赣榆、通、泰兴、海门、二十八厅州县。暨淮安、大河、扬州、徐州、四卫被水被旱地方新旧额赋漕粮有差。　　

○朝鲜国使臣李兴敏等三人。于午门瞻觐。　　

○己未。祫祭太庙。遣钟郡王奕詥恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○遣官祭太□山戊不□之神。　　

○谕内阁、管理火药局事务大臣恒祺、明庆、稽查火药局事务大臣春佑、增庆、步军统领存诚等、巡视西城御史台斐音等奏、火药局夯药轰发。震塌房屋。查明濯灵库存储火药。尚无疏虞各一摺。火药局丸药作。系排晾火药之所。该监督监造等。宜如何加意小心。俾无疏失。乃本月二十六日酉刻。北风大作之时。火药性发。轰塌房屋多闲。将演放火药渣末一千余斤。并现在排晾之夯药一千九百余斤。全行轰毁。虽濯灵库存储火药。并无疏失。查讯药性轰发之由。亦无别情。而该监督等未能先事豫防。实难辞咎。所有是日直班之监造笔帖式富连、著交部严加议处。业经散直之监督主事松椿、著交部议处。其余在局各监督。均著查取职名分别议处。夫役刘太、刘四、著交步军统领衙门严行究办。仍责令该夫目照式制造赔交。不准开销工料银两。震毁房闲。仍著落在局监督等分赔。赶紧兴修。恒祺、明庆、失于查察著一并交部议处。　　

○又谕、杨岳斌奏、请将贪鄙妄为之已革知县发遣等语。甘肃会甯县知县陈继虞、被该县绅商以殃民冒饷勒捐等词。纷纷禀控。经该督传集绅商人等。逐加研讯。均系众供确凿。其冒饷一节。该县营勇实数止三百名。而造报勇册。则捏报七百名之多。该员到任未及数月。而勒收捐输房租等项钱文。已逾一万二千余串。复收地丁钱三千余串。而正项开销。不过数千串泾台委员解饷。路过会甯县境。该员竟敢短交银六百两。其应缴捐办面斤一万五千余斤。延至数月之久。始行缴出银一千四百余两。面斤全未缴清。似此贪鄙不职。胆大妄为。若不从严惩办。何以挽积习而儆官邪。该员前经因案革职。著即发往黑龙江充当苦差。永不叙用。以示惩儆。　　

○谕军机大臣等、万青藜、卞宝第奏、委解奉天饷银。请饬派弁兵护送迎提一摺。前因文祥奏称、奉天月饷支绌。当经谕令户部指拨银二十万两。并谕顺天府查明奉天在京银号。妥筹汇兑。兹据万青藜等奏称、奉天银号。均已收业。在京各商。恐到奉不能应付。不敢汇兑。现拟分批派员解至刘长佑军营。再由刘长佑添兵护解出关。并请饬文祥等速派弁兵迎提各等语。所筹尚属周妥。奉省马贼肆扰。以二十万钜款。由京转解长途运送。在在堪虞。自应派兵护运。以昭慎重。即著万青藜等迅速分批派委妥员。将户部指拨奉天饷银。赶紧解至刘长佑行营转运。此项饷银到营后。即著刘长佑添派委员。并挑选精壮兵丁。一同护解。由山海关前赴奉天交纳。并著文祥、福兴、速派弁兵迎提护解。毋稍疏虞。将此谕知万青藜、卞宝第、并由四百里谕令文祥、福兴、刘长佑知之。　　

○又谕、杨岳斌奏、熟筹甘省分道进剿布置情形。并陈雷营兵变始末。遵保堪任粮台各员。派员赴川陕。及本省分路劝办捐粮各摺片。甘省贼众兵单。回匪占踞三城。地势广袤。自应统筹全局。会合陕省兵力。分别缓急情形。以定进剿先后。杨岳斌拟令曹克忠等、先行会攻甯夏。令张在山、谭玉龙等、分路进剿灵州。俟北路平靖后。再行南剿狄河等处。并请饬令陕省各营。分路移扎甘省防剿。所筹均合机宜。杨岳斌俟布置稍定后。拟即出省。先赴北路。自应首往灵州一带。将此路肃清。则甯夏固原两处之气可通。南北援应。均可灵便。仍著该督察度情形。何路吃紧。即先驰往何路援剿。至陕省各营兵勇。与其防守本境。何如进剿甘回。肃清邻疆。即以自固藩篱。著刘蓉即饬鄜定一带防兵。进驻庆阳。并饬泾平各营归谭玉龙统带。由固原进剿灵州。俾回匪各路均有牵制。不得四出蔓延。阻止官军进攻之路。该督所陈雷正绾营兵溃始末情形。较为详尽。雷正绾前在军营带队奋勇。屡克坚城。歼除巨股贼匪。朝廷因该提督为部下李高启雷恒所误屡经降谕明白开导。曲意保全。并令赵长龄驰赴泾州。将周显承与雷正绾交涉各案。讯明办理。著赵长龄即行驰往该州。就近查办。并剀切晓谕雷正绾。令其将雷恒李高启速行交出。听候讯办。不可代人受过。致负朝廷始终成全之至意。至雷正绾与周显承同在一路附近军营。积不相能。互相讦告。势必激成事端。若令雷正绾前往甯夏军营。随同穆图善办理军务。该提督与穆图善。前曾同隶多隆阿麾下。共事有年。谅可合力同心。共为国家出力。此系朝廷曲意保全之苦心。著杨岳斌、刘蓉、斟酌情形。速行覆奏。如果事属可行。即著先将朝廷恩谕宣示雷正绾。令其酌带随身弁勇。迅赴甯夏军营。仍著将朝廷委曲保全之意。向该提督宣示。令其感激图报。并传谕该提督不可专事招抚。懈于防剿。致为回匪所乘。贻误事机。至周显承前在泾州力行防堵。并招抚溃勇回营。转危为安。若目以图谋兵柄等情。何以明赏罚而服人心。周显承现已亲赴西安。听候查讯。尚无跋扈情节。其把持诬陷各情。有无确据。赵长龄驰抵泾州后。不难逐细访查。以期折中至当。并著杨岳斌绕赴庆泾一带。会同赵长龄秉公查明。据实具奏。现在泾州军士。议论沸腾。赵长龄若不从公剖断是非。但以颟顸了事。希图速离陕省。设或贻误大局。咎将谁归。至周显承在泾州以□□穴□又□括粮米为劝捐。恐闾阎被害者多。或至激而生变。杨岳斌请令周显承劝办粮米。殊非所宜。该革员现已赴陕听候查办。所有劝办粮米事务。即著责成谭玉龙办理。如谭玉龙不能得力。并著杨岳斌另派妥员接办。现据杨能格奏称、周显承前在甯州。有带队抢掠。枪毙生员。攻堡淫掳。偪毙多命。被害绅民一千余户之多等语。是否确实。并著赵长龄会同杨岳斌查明覆奏。杨岳斌所参杨能格于支放各营月饷。不分劳逸缓急。于庆阳防军粮饷无缺。而雷营前敌。不过稍为点缀。于泾州各营。竟隔膜相视。以致泾州各营。势将再溃。本日复据刘蓉密奏、杨能格不顾国家公义。罔上行私。淆乱黑白等款。粮台支放饷需。总宜相度缓急。秉公匀拨。该臬司如果有挟私偏袒。及与泾营专事抵牾。不顾大局各情。即著认真确查。严参惩办。现在泾州军心危疑。恐激事端。杨岳斌、赵长龄、务当秉公密查。不准稍涉含糊洩露。致贻后患。懔之慎之。至粮台支发军饷。关系军心安危甚重。如杨能格实有偏袒误事之处。并著杨岳斌、刘蓉、随时参奏。泾营缺饷甚久。仍著杨岳斌、刘蓉、设法筹济。以安军心。魏添应所部。虚伍甚多。此军既归杨能格节制。何以如数给饷。不行查核。著杨岳斌查明具奏。一面将魏添应勒赴本任。如查有劣迹。再行严参。一面另派得力之员。统带该营将士。至泾营将士。既不愿归雷正绾督带。著杨岳斌即饬谭玉龙统率。以释群疑而服众心。杨岳斌摺。著钞给赵长龄阅看。刘蓉摺并杨能格片。均著钞给杨岳斌、赵长龄阅看。杨岳斌所派道员英奎等、分赴川陕办理捐输粮饷事宜。并委员在甘省分路筹办军粮等务。均著如所请行。都兴阿昨已有旨补授盛京将军。现尚未经启行。所有雷正绾随同穆图善办理军务于大局有无窒碍之处。并著都兴阿、穆图善、会商覆奏。将此由六百里各谕令知之。　　

○又谕、杨能格奏、饷需支绌。请严催各省协济庆阳专饷。并请先拨晋省饷银一摺。甘肃庆阳粮台饷需。前经熙麟、文煜、奏准指拨四川山东山西河南四省。各解银三十万两。以资协济。各该省于奉拨后。总未能源源接济。经杨能格屡次咨催。仍复视为故常。宕延不解。现在雷正绾已招集三十余营。并归前敌。迅图进剿。各该营甫经安辑。全赖饷需充足。方足以固军心。且溃散新集之后。一切军械等件。均须整顿。需用倍增。而庆阳马步十余营积欠之饷。又已数月。士卒饥寒交迫。枵腹荷戈。情形甚为可悯。甘肃各营。屡因饷需不继。致有哗溃之事。此时庆阳粮台。万分竭蹶。各该省若再不顾大局。膜视饷需。必至再有哗溃。关系非浅。山西省距甘较近。拨解较速。著王榕吉即将奉拨庆阳粮台专饷三十万两欠款内。迅速拨银十万两。务于明年正月内解到庆阳。并严催河东道将乙丑纲欠饷。亦于正月内赶解两批。前赴庆阳。不得稍有迟缓。并著崇实、骆秉章、阎敬铭、吴昌寿、各将该省奉拨庆阳专饷三十万两内欠解之款。迅速筹措。克期起解。不准再有推诿。贻误要需。将此由五百里谕知崇实、骆秉章、阎敬铭、吴昌寿、并传谕王榕吉知之。　　

○陕甘总督杨岳斌奏、提督陈开泰、呈请归宗复姓为梅开泰。下部知之。　　

○擢山西平阳府知府李廷樟为湖南按察使。　　

○以甘肃萧河城等处叠破贼巢。赏副将范子湘、石绍文、阮金发、蒋可仁、参将田大胜、黄大兴、游击汪寿珍、曹佩兰、潘有元、巴图鲁名号。游击汪占元等花翎。知县缪宝钧等蓝翎。余加衔升叙有差。　　

