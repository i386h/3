<!-- { "loadSidebar": true } -->
○己丑。谕内阁、何廷谦奏、遵查专案工程。请派员承修一摺。所有慕陵东西朝房工程。著派本年承修另案工程之大臣载龄、恩龄、一并敬谨承修。　　

○又谕、都兴阿等奏、城守尉责任繁重。请赏加职衔一摺。兴京城守尉一缺。守护陵寝。照料工程。兼有缉捕训练诸务。任重事繁。嗣后著加副都统衔。以资镇摄。　　

○谕军机大臣等、沈葆桢等奏、续陈倭营动静。并筹防开路情形。刘坤一奏、请饬道员黎兆棠、俟台湾事竣。即行来江各摺片。日本兵船。久驻龟山。虽死亡相继。仍时有船接济炮械军粮。虽未遽启兵端。然日久相持。终非了局。现在淮军头起。陆续盘抵凤山。罗大春所调泉勇一营。业抵苏澳。沪尾鸡笼等口。亦拟调募兵勇厄扎。布置渐臻周密。自当随时联络。以壮声威。剌桐脚庄民。有句引倭兵往攻龟纹社之谣。亟应早为解散。沈葆桢等虽照会倭将西乡。令其阻止。惟彼族正在招诱村民。藉端生事。未必理谕可行。沈葆桢等惟当饬令王开俊。迅即传集该处民番。令其解仇息事。毋任别滋事端。铁甲船购买未成。仍著沈葆桢等妥速筹办。以资得力。修筑炮台。势不容缓。著沈葆桢等迅速办理。毋失机宜。罗大春现招泉属壮丁千人。渐次开通番社。该处事务愈繁。需饷愈钜。著文煜、李鹤年、王凯泰、设法筹措。源源接济。庶于招抚及办防两事。不至掣肘。道员黎兆棠业已到台。该员应否留于福建差委之处。著文煜、李鹤年、王凯泰、与沈葆桢等酌度具奏。将此由六百里密谕沈葆桢、文煜、李鹤年、王凯泰、并传谕潘霨知之。　　

○拨河南司库银九万两。备黄河南北两岸工需。　　

○庚寅。谕内阁、御史吴鸿恩奏、请饬整顿捕务。以利行旅一摺。据奏京外村庄。时有盗贼抢夺。奉天直隶等省。伏莽甚多。此等情形。恐他省亦所不免。亟应认真拏办。以靖地方。著各直省督抚严饬各该地方文武。迅将所辖墩汛塘铺修理整济。添派兵役。随时稽察。其各州县交界地方。并著饬令协力访拏。不得稍分畛域。傥有讳盗等弊。即行据实参奏。　　

○壬辰。以正蓝旗汉军都统崇纶兼署镶白旗满洲都统。　　

○赏普济堂、功德林、煮账小米八百石。　　

○癸巳。世宗宪皇帝忌辰。遣官祭泰陵。　　

○上诣寿皇殿行礼。　　

○甲午。谕军机大臣等、依克唐阿等奏、图猎官兵应需资装银两。请饬分别催拨一摺。据称同治十二年。黑龙江围猎官兵应需资装银一万四千八百六十余两。前经户部奏准在于山东地丁银内拨给。迄今日久。尚未报解。该省向铺商借垫。亟应归还等语。著文彬饬令藩司。即将奉拨银两赶紧如数解交丰绅等。以清款项。至黑龙江本年围猎官兵应需资装银一万四千八百七十两。著户部即行指拨专款。先期咨解。俾济要需。将此各谕令知之。　　

○乙未。谕内阁、现在大军陆续出关。著派钦差大臣大学士陕甘总督左宗棠、督办粮饷转运一切事宜。内阁学士袁保恒。著作为帮办。并将西征粮台移设肃州。著袁保恒前往该州驻扎。　　

○又谕、前据御史袁承业奏、请酌裁厘金。申禁罂粟。当经降旨交户部议奏。兹据该部奏称、请饬现办抽厘省分。按照户部历年奏案体察办理。并请饬禁止裁种罂粟等语。同治八年十二月闲。叠经户部具奏。令各督抚酌裁厘卡。严察局员。均有成案可循。所有现办抽厘省分。设立收捐局卡。或量为裁减。或核实归并。著各该省督抚查照户部秦案。随昌体察情形。妥为办理。傥有不肖局员。侵渔捐项。滋扰行商。即著严参惩办。至裁种罂粟。例禁綦严。据袁承业奏称、山西大同汾州代州尚知禁约。其余州县多未遵行等语。著山西巡抚分别饬属确实勘明。即行剀切晓谕。严禁裁种。此等恶习。恐他省亦所不免。并著各直省督抚通饬所属。随时认真稽察。无论已种未种。一律严行申禁。仍不得任令胥役人等藉端索诈。扰累民生。　　

○谕军机大臣等、前据袁保恒奏、穆图善所部月饷。请饬加拨。或另拨有著之款。当交户部速议具奏。兹据奏称、穆图善月饷。向由山西等省协解。不得遽谓无著。现在各省均有应解之款。若再加拨。恐均力难筹解。该军饷需不敷。历经左宗棠匀济。应仍由该大臣随时酌量匀给。并请饬各督抚将该军月饷照数筹拨等语。穆图善一军月饷银九万五千两。各省欠解甚多。该营饷需。殊形支绌。著李宗羲、李瀚章、吴棠、张树声、鲍源深、钱鼎铭、吴元炳、严饬各该藩司。实力筹拨。按月如数解往。如果仍前延欠。即由西征粮台会同穆图善。将该藩司指名严参。以儆玩泄。并著左宗棠将该军饷项随时妥筹接济。毋稍推诿。现在大军陆续出关。所有后路转饷各事宜。关系紧要。从前关外用兵。均在肃州安设粮台。由重臣督率经理。本日已明降谕旨令左宗棠督办粮饷转运一切事宜。并令袁保恒帮办。移扎肃州。该大臣等当统筹全局。将关外各军应需粮饷。源源接济。俾前敌将帅。得以一意进取。迅赴戎机。毋任稍有匮乏。致滋贻误。左宗棠驻扎兰州。遇有紧要事件。并著随时赴肃筹办。袁保恒原办西征粮台各事。仍著妥筹兼顾。将此由五百里各谕令知之。　　

○丙申。以神灵显应。加浙江定海厅龙神封号曰昭应。　　

○谕内阁、都兴阿、桂清奏、请选择合龙吉期一摺。盛京福陵。隆恩殿工程。将次完竣。著钦天监于九月内选择合龙吉期。先行知照。即著盛京将军等敬谨遵照办理。　　

○丁酉。上启銮。驻驿南苑。　　

○谕军机大臣等、李瀚章等奏、湖北应协云贵饷项。请由督抚派员催解等语。据称湖北奉拨月协滇军饷银二万两。嗣经改为提督马如龙专饷。叠次皆由该提督派员守催。现在马如龙路湖北。随带弁丁七八十人之多。坐索欠饷甚亟。业由李瀚章等筹解银二万两。仍复藉端挟制。迨经刘岳昭过鄂。与之婉商。再筹解银四万两。始允清款。又近来云贵两省。每将寻常商户欠项。以及文武廉俸等款。不由督抚知照。径由藩司填给库收。令其至鄂。由协饷匪兑各情。各省协济饷需。自应由督抚派员催领。且目前各省库款支绌。筹措为难。若如该督等所奏。带兵官带领多人。坐索欠饷。且零碎款项。悉由邻省支给。实属不成事体。嗣后湖北应协云贵两省饷项。即著刘岳昭、岑毓英、曾璧光、派委妥员。前往催解。不得令带兵官自行委员催取。并不得以寻常欠款指饷汇兑。以免纷歧而重饷需。将此由五百里各谕令知之。　　

○是日。驻跸旧衙门行宫。翼日如之。　　

○戊戌。上御黄幄次。阅御前王大臣乾清门侍卫等马射。　　

○己亥。上行围。　　

○谕内阁、依克唐阿、托克湍奏、请将不听劄调暨纵兵讹诈各员惩办一摺。呼兰地方封禁山场。有奸民砍伐橔木情事。经依克唐阿等劄调副管乌林布进省面讯。竟敢托病抗违。巴彦苏苏委协领额哲通额、纵令兵丁勒诈民财。致被控告。又不遵调将被控各犯送案。有心袒庇。乌林布、额哲通额、均著即行革职。并著依克唐阿等将砍伐橔木及勒诈民财各犯。按名弋获究办。　　

○谕军机大臣等、恩麟奏、护送呼毕勒罕行抵西甯。途遇野番抢掳一摺。恩麟护送照料呼毕勒罕回库坐床。行至通天河沿地方。突遇骑马番夷。拥众数百。声称求赏箱包驼马各节。胆敢围放枪铳。肆行抢掳。实属不成事体。恩麟现已护送呼毕勒罕行抵西甯。将来出口赴库。道路尚遥。著该前驻藏大臣沿途小心照料。饬令哨探弁兵勤加侦探。稳慎行走。毋得再有疏虞。将此由四百里谕令知之。　　

○是日。驻跸团河行宫。至癸卯皆如之。　　


大清穆宗继天开运受中居正保大定功圣智诚孝信敏恭宽毅皇帝实录卷之三百七十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十三年。甲戌。九月。庚子朔。上幸晾鹰台撒围。　　

○赏南苑苑丞苑副等官缎匹。苑户等一月钱粮。并赏海户银。　　

○辛丑。上幸晾鹰台阅神机营操。　　

○壬寅。上御行宫门。阅御前王大臣乾清门侍卫等射。　　

○谕军机大臣等、景廉奏、檄饬防军截击窜匪一摺。沙山马桥等处。时有贼匪窜扰。防务甚关紧要。西湖地方。亦恐有匪徒回窜。景廉已饬沙克都林扎布在沙山马桥等处防守。与西湖各营互为声援。仍著随时侦探。如有贼匪扑犯西湖。即行带队截击。毋令深入。现在额尔庆额马队。并金顺所部步队五营已抵古城。金顺亦由安西拔队西进。兵力较厚。金顺到营后。著景廉悉心会商。酌拨数营前往西湖一带援剿。以遏贼氛。将此由五百里各谕令知之。　　

○浙江巡抚杨昌浚奏、温州乐清等处被水。现已派员查勘。得旨、杨昌浚即派妥员确切查勘。分别抚恤。毋令一夫失所。　　

○赏内阁学士松溎副都统衔。为驻藏办事大臣。　　

○以操防疏懈。革古城佐领全福职。仍留营。　　

○加赏故驻藏大臣承继银三百两治丧。　　

○予哈密被戕副将李万胜祭葬世职。　　

○癸卯。遣官祭都城隍之神。　　

○谕内阁、都兴阿等奏、请派员验收工程。并请择吉恭请神牌还御一摺。永陵启运殿各工现已完竣。著钦天监于九月内。敬谨选择吉期。知照都兴阿等届期恭请神牌还御。此项工程。著派麟书验收。　　

○以队伍整齐。赏管神机营事醇亲王、大学士文祥、尚书崇纶、都统明庆、副都统熙拉布、侍郎荣禄、恩承、暨侍卫章京等加级有差。并赏兵丁银。　　

○赏南苑围场章京防御骁骑校等官缎匹。并赏领催马甲银。　　

○甲辰。以豫备南苑等处行宫差务妥协。予管奉宸苑事御前大臣景寿等加级纪录有差。　　

○是日驻跸新衙门行宫。　　

○乙巳。上回銮。至正阳门。诣关帝庙拈香。　　

○还宫。　　

