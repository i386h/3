<!-- { "loadSidebar": true } -->
○是年。旌表孝子、直隶等省黄天梅等四十八名。孝友、直隶等省吴以纲等七名。顺孙、浙江省王日章一名。忠义、山西省罗英等七名。孝妇河南等省钱勋堮妻王氏等十二口。孝女、直隶等省朱灵姑等八口。义夫、江西省何顺意一名。义士、四川省钟清鹤一名。烈妇、直隶等省刘琨妻许氏等三十六口。烈女、江西省杨氏一口。义婢、浙江省花香一口。守节合例、满洲马甲安兴妻瓜尔佳氏等一百四口。蒙古马甲巴彦代妻白氏等九十口。汉军马甲长庆妻金氏等三十四口。内务府园户福海妻彭氏等二口。奉天壮丁张锡龄妻张氏等八十八口。各省驻防披甲常喜妻巴雅拉氏等五十二口。奉天等省孙车妻祝氏等二万四千九百七十五口。夫亡殉节。湖北等省彭元善妻蔡氏等二十五口。未婚守志、直隶省孟凤舞聘妻裘氏等三十口。百岁寿民妇、四川等省黄启修等二十三名口。五世同堂、四川等省林恒升等三十九家。乐善好施、湖南等省周恒昌等十一家。均给银建坊如例。　　

○会计天下民数谷数。除江苏安徽福建云南广西陕西甘肃未经册报外。奉天等省通共大小男妇二万七千二百三十五万四千八百三十一名口。存仓米谷二百八十四万一百三十七石二斗九合三勺。　　

大清穆宗继天开运受中居正保大定功圣智诚孝信敏恭宽毅皇帝实录卷之三百二十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十一年。壬申。春正月。丙戌朔。上诣奉先殿行礼。　　

○遣官祭太庙后殿。　　

○率王以下文武大臣诣慈甯门。庆贺慈安皇太后。慈禧皇太后。礼成。御太和殿受朝。作乐宣表如仪。　　

○诣大高殿寿皇殿行礼。　　

○御乾清宫。赐近支亲藩等宴。　　

○奉慈安皇太后慈禧皇太后幸漱芳斋。侍午膳。　　

○丁亥。上诣钟粹宫问慈安皇太后安。长春宫问慈禧皇太后安。至甲寅皆如之。　　

○河南河道总督乔松年奏、侯家林工程。请由山东抚臣督办。以一事权。得旨、所陈自是实在情形。惟事关运道民生。该河督仍当与丁宝桢。文彬。通力合筹。以期事有实济。费不虚糜。　　

○缓徵直隶通、武清、宝坻、香河、霸、甯河、保定、文安、大城、固安、永清、东安、大兴、宛平、良乡、房山、涿、滦、清苑、安肃、新城、蠡、雄、安、高阳、河间、献、任邱、交河、吴桥、东光、天津、青、静海、南皮、盐山、唐山、开、元城、大名、东明、长垣、丰润、玉田、安平、三河、乐亭、定兴、博野、容城、完、祁、束鹿、庆云、阜城、肃甯、景、正定、晋、无极、稿城、新乐、沙河、南和、平乡、广宗、钜鹿、任、永年、邯郸、成安、肥乡、曲周、广平、鸡泽、清河、磁、武邑、赵、隆平、甯晋、深、武强、饶阳、定、深泽、八十七州县被水地方新旧额赋租课暨民借仓谷有差。　　

○戊子。高宗纯皇帝忌辰。遣官祭裕陵。　　

○谕军机大臣等、丁宝桢奏、遵旨筹堵侯家林决口。力疾销假。亲往督工一摺。山东候家林决口。关系运道民生。亟应及早堵塞。丁宝桢因节气已过立春。为期急迫。力疾销假。亲赴工次。督率河工地方员弁。择日开工。实属勇于任事。力为其难。即著督饬在事人员。将决口实力赶办。克期完工。如该工员等果能勤慎定从事。著有成效。准由丁宝桢破格保奖。傥敢阳奉阴违。有心迟误。即著该抚严参从重治罪。以儆玩泄。堵筑孟家庄河面及侯家林决口两处。已由东省筹拨银三十万两。此外如尚有需款之处。即著丁宝桢核实筹办。以资应用。乔松年以事难必成。请于今冬举办。固为慎重饷需起见。惟此处决口。若不堵塞。将来漫淹曹兖济十余州县。若再向东南奔注。则清淮一带。更形吃重。数百万生灵所系。朝廷岂惜数十万拏金。不为力筹保卫。此时丁宝桢既已独任艰钜。该河督务当与之和衷共济。拣派熟谙河务各员。迅赴工次。交丁宝桢差委。其余一切事宜。亦应随时商搉。务致妥善。不得畏难苟安。稍涉推诿。将此由四百里各谕令知之。　　

○上以上辛祈谷于上帝。自是日始、斋戒三日。　　

○己丑。谕内阁、钦恤庶狱。仁政所先。溯查乾隆十一年。嘉庆十一年。道光十一年。均特颁省刑谕旨。大沛恩施。亦越咸丰十一年。皇考文宗显皇帝绍述前徽。复颁行旷典。朕临御以来。仰承两宫皇太后懿训。夙夜兢兢。以爱育黎元为念。兹当纪年开秩。允宜祗遵成宪。以示矜恤而迓祥和。所有刑部及各省已经结案监禁人犯。除情罪重大及常赦所不原者毋庸查办外。其余著大学士会同刑部。酌量案情轻重。分别请旨减等发落。其军流徒杖以下人犯。一并分晰减等完结。俾沾宽大之恩。勉数自新之路。用副朕子惠兆民。法外施仁至意。　　

○谕军机大臣等、乔松年奏、运道关系綦重。请饬拨银两办理一摺。运河五厅堤工埽坝。纤道引渠。亟应豫筹修守。该河督援照上年另案银两。量为核减。请拨壬申年运河道属运泇捕上下五厅另案银五万两。所请系为筹护运道起见。著丁宝桢即饬藩司如数筹拨。解交运河道。俾资应用。此项解到后。乔松年务当督饬道厅各员。随时察看情形。择要修护。毋任日久废弛。以昭核实而杜虚糜。将此各谕令知之。　　

○缓徵山东济甯、历城、齐东、齐河、济阳、禹城、长清、德、东阿、惠民、阳信、沾化、甯阳、邹、峄、寿张、菏泽、曹、钜野、郓城、濮、观城、朝城、堂邑、博平、茬平、清平、莘、冠、夏津、武城、金乡、嘉祥、临清、临邑、青城、东平、海丰、滕、汶上、阳谷、范、兰山、馆陶、恩、鱼台、四十六州县。暨青州、德州、东昌、临清、济甯、五卫被水被旱被虫地方本年上忙额赋并杂课有差。　　

○庚寅。谕内阁、前因荣全奏文硕于所属台站。并不实心整饬。降旨将文硕开科布多帮办大臣之缺。交部严加议处。复因文硕奏办理台站情形。谕令常顺等查明具奏。嗣据兵部奏请将文硕照溺职例革职。本欲俟常顺等覆奏后。再降谕旨。本日据文硕奏、因病恳请开缺。并请将旧设卡伦。变通办理各一摺。现在科布多地方紧要。常顺等尚未到任。文硕辄因病奏请开缺。已涉冒昧。且于所议变通卡伦事宜。奎昌、多布沁扎木楚、未允联衔会奏。乃该员仍将联衔之摺。另缮呈览。向来无此体制。该员种种谬妄。实属辜恩溺职。文硕著照部议。即行革职。　　

○谕军机大臣等、文硕奏、议办台站事宜。请将旧设卡伦变通办理各一摺。并将会奏原摺呈览。前据奎昌等奏、分段整饬台站。摺内声明科布多第八台阿尔噶朗图起。至第十四台哈拉乌苏止。共七台。交杜尔伯特、明阿特、扎哈沁、各盟长总管等。由科布多大臣专办。滋据文硕奏称、该七台地址。多在扎萨克图汗部落之内。与明阿特、扎哈沁、杜尔伯特等旗牧地无涉。请饬仍令旧驻官兵应差等语。著奎昌、多布沁扎木楚、常顺、保英、酌度情形。妥商办理。总期无误台站。不可顾此失彼。至荣全前奏、拟于乌梁海一带安设台站。直抵塔尔巴哈台。其科城所属。自和硕特起至布伦托海。应设十二台。著奎昌等仍遵前旨。妥速筹办。据文硕奏称、荣全所议各台兵马驼只额数。恐不敷用。著荣全酌核定议。咨会奎昌等妥为办理。文硕所议变通卡伦事宜。奎昌、多布沁扎木楚、既未允联衔会奏。如文硕果有所见。不妨单衔陈奏。以备采择。何得仍联奎昌等衔名。另摺缮递。向来无此体制。著传旨申饬。本日并已降旨将文硕照部议革职矣。至乌科两城所属卜伦。应否变通办理之处。著奎昌、多布沁扎木楚、常顺、保英、妥议具奏。常顺、保英、现已行抵何处。著即迅速驰赴新任。以重职守。文硕原摺。著分别钞给阅看。将此由六百里各谕令知之。　　

○以江苏荆溪等处拏获会匪。予提督吴兆有等优叙。赏候补知州施惠等花翎。知县张上德蓝翎。余加衔升叙有差。　　

○追予江苏南汇阵亡光禄寺署正衔盛家琳建立专祠。外委徐承恩附祀。　　

○辛卯。祈谷于上帝。遣郑亲王庆至恭代行礼。　　

○谕内阁、刘长佑奏参行止卑鄙各员。请旨革职一摺。道衔广西候补知府陈秉彝、习染渐深。殊无忌惮。随同广东候补道华廷杰前赴龙州。该员并未出关。复于提督冯子材处求署太平府事。钻营包揽。无所不为。实属行止卑鄙。平乐府钟山通判胡昶暄、前署平南县事。任性妄为。贪婪无艺。撤任后犹复挟赀谋缺。殊属贪鄙无耻。陈秉彝、胡昶暄、均著即行革职。并不准投效军营。以儆官邪。　　

○谕军机大臣等、前据额勒和布奏、察哈尔军需不敷。请饬迅拨银十万两。当交户部速议具奏。兹据奏称、部库银两。未便再议外拨。惟察哈尔军需急迫。亟须迅筹接济。请由部先拨银十万两。在山东山西地丁项下提银归还等语。著照所请办理。所有此次部拨银两。即著加照顺天府。派员迅速解赴察哈尔都统衙门投交。额勒和布接到此项银两。务当撙节动用。毋稍虚糜。刻下如有急需之处。该都统暂将上年部拨杜嘎尔军饷银五万两。酌量借用。俟此项银两解到。即行如数提还。至此次部库所拨之银。即著丁宝桢、鲍源深、各饬藩司。于地丁项下提银五万两。迅解部库归还。不得稍有蒂欠。以重库储。将此由四百里各谕令知之。　　

