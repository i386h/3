<!-- { "loadSidebar": true } -->
○又谕、唐训方奏、临淮危急。请速派兵援救。张之万奏、捻窜太康扶沟等县。扰及通许。偪近省垣。调兵兜剿各一摺。苗沛霖于淮河两岸增垒塞河。前敌运道。竟无一线可通。据唐训方奏、不得已将进攻怀远水陆各军撤退。兵勇伤亡甚多。困敝之余。非大为休息。不能使之再战。请饬僧格林沁派令陈国瑞驰援蒙城。张之万饬张曜速进颍上。都兴阿分拨数营救援临淮。本日据僧格林沁奏、攻克教匪山寨。生捦首逆。已令该总兵带兵三千余名驰援蒙城。当谕该大臣催令星速前进惟临淮军情如此紧迫。僧格林沁之军。因回剿宋景诗一股。未能全队启行。兵力尚觉单薄。此时江北防务虽属紧要。而临淮亦为皖北关键。都兴阿等能否于扬防抽拨数营。前赴临淮助剿。著即妥筹。一面派拨。一面具奏。里下河之防。必须处处严密。并著会同吴棠饬所属文武各员。认真防范。吴棠仍当严饬姚广武等实力会剿。不得稍有退缩。如有就近可拨兵勇。并即赶紧派拨。临淮军饷。当源源接济。毋令哗溃。谅吴棠必能力顾大局。记名运使李元华曾否到营。若令招集旧日团勇。由六安进扎颍上。亦可以牵制逆练之党。使之反顾。则蒙怀可以稍松。本日已谕曾国藩酌办。并著吴棠酌量办理。亳捻由鹿邑边境西窜太康扶沟等县。扰及通许。偪近省垣。张之万已派都司连美等进扎通许。并知会毛昶熙派兵抄击。力扼西北两路。飞檄张曜督所部由陈州探踪进剿。所筹均妥。即著毛昶熙迅派得力将弁。挑选马步精锐。星夜取道鹿柘。抄出贼前。迎头截剿。并会合张曜等兵实力夹击。就地歼除。毋任北犯。汴垣空虚。张之万当饬司道等办理防守事宜。惟守郭不如守险。该抚现带兵旋省。恐各军因而懈忽。仍当驻军扼要之地。以剿为防。毋令直偪省垣。方不至有疏失。唐训方所请令张曜进扎颍上之处。俟此股捻匪剿办完竣。即令相机进扎。以牵苗逆之势。将此由六百里加紧各谕令知之。　　

○钦差大臣僧格林沁奏、请饬已革直隶总督文煜、已革直隶按察使孙治、调赴军营差委。允之。又奏。总兵官黄国瑞、呈请归宗复姓为陈国瑞。如所请行。　　

○以山东攻克白莲池匪寨。歼毙首逆宋继朋。钦差大臣僧格林沁得旨嘉奖。赏已革侍郎国瑞御前侍卫。并白玉搬指一个。翎管一支。大小荷包各一对。总兵官陈国瑞头品顶带。都司李福巴图鲁名号。守备赵世良花翎。县丞赵钟骥等蓝翎。余升叙有差。　　

○以山东白莲池剿贼奋勇。复已革副都统德楞额、已革协领富和职。德楞额仍下部优叙。　　


大清穆宗继天开运受中居正保大定功圣智诚孝信敏恭宽毅皇帝实录卷之七十六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。八月。乙酉。秋分。夕月于西郊。遣顺承郡王庆恩行礼。　　

○太祖高皇帝忌辰。遣官祭福陵。　　

○谕内阁、前因英桂奏参委营总常兴、擅借库银。希图渔利各款。当经降旨。令将常兴革职严追。嗣经英桂讯明。追缴拟结。由刑部奏准。将该革员发往军台效力赎罪。兹据都察院奏称、该革员常兴遣抱呈控英桂、德兴阿、原参各节。均系挟嫌捏造。实属屈仰等语。已革委营总常兴、以带队武职。擅借库银。希图从中渔利。并沿途需索额外口粮等项。虽经英桂据德兴阿咨文参奏。而原咨所称借领库银。为众兵置办衣物。不堪适用。致令合营争闹。常兴既自认银两尚有赢余。质之黑龙江委防御佛尔国春。则称沿途各站。支给兵丁口粮。亦有未经散放之赢余银两。是其贪鄙不职。确有可据。经刑部照拟发遣。实属罪有应得。该革员于业经定案之后。辄敢摭拾虚词。肆行渎控。并妄指德兴阿挟嫌捏参等情。此风断不可长。著照例立案不行。并著该部查明该革员如尚在京。仍遵前旨。即行发遣。毋任逗遛。　　

○谕议政王军机大臣等、德勒克多尔济等奏、八旗官兵。捐补马匹擡枪一摺。据称绥远城前拨解豫省马一千一百匹。现据八旗官员兵丁、议以此项马匹。急切不能撤回。且绥远城距豫数千里。设军营不堪骑用。解回亦必疲乏。不堪餧养。现在该城边防河防。情形吃重。拟如数捐买足额。解豫马匹。毋庸解回。并捐造擡枪六十杆。以备差操等语。该员弁情殷报效。固属急公。惟八旗官员兵丁。生计亦非饶裕。虽此次捐输马匹。出自至诚。而朝廷体恤兵艰。亦未便令该官兵等捐此钜款。此次所捐之马。是否即系各该官兵差操之马。著德勒克多尔济、塔清阿、查明该城如有捐输项下余賸马匹。即照数拨还该官兵等应用。如无此项马匹。即著于锡林郭勒牧群内捐输备调马匹。挑补足额。给还该官兵等收领。毋庸令其捐办。以示体恤而重操防。所捐擡枪。业经铸造。即著由德勒克多尔济等自行酌给奖励。将此谕令知之。　　

○予河南各属阵亡殉难绅民妇女一千七百四十三名口分别旌恤如例。　　

○旌表守正捐躯广东新会县民妇林梁氏。　　

○丙戌。谕议政王军机大臣等、李鸿章奏、官军克复江阴县城并枫泾石垒详细情形。及攻克嘉善县之西塘镇等处。击败荡口援贼各摺片。江阴一城。介居江海之冲。最关紧要。现经官军克复。该逆渡江北窜之路。业已断绝。从此乘胜进兵。则常州无锡之贼。亦必闻风胆落。惟匪党甚多。失此要区。难保不纠合丑类再来扑犯。李鸿章现由常熟前赴江阴。察看军情。所筹分路掎角。取远势以制敌。使贼大局不振。筋脉不舒。则苏城迟早可克各等语。甚合攻取机宜。著即照所拟妥为布置。李鸿章另片奏、筹攻苏郡。常胜军弁勇。战守实未可靠。而戈登尚欲添雇英兵。经该抚准添洋兵百名。戈登复有须与英国提督伯郎妥商之语。伯郎因该抚未回昆山会晤。遂声称赴京一行。即带英兵攻剿苏城等语。该抚虑及伯郎抵京后饰词吓诈。请饬总理各国事务衙门相机核办。已谕知该王大臣等查照办理。将来伯郎到京时。如向总理衙门要求助顺。一切均照该抚所议。以正言折之。俾免妄生觊觎。李鸿章计将回沪。仍当随时密饬程学启等、与戈登联络声势。以期迅拔苏城。将此由六百里谕令知之。　　

○又谕、官文奏、筹解京饷。请饬直隶河南沿途拨护。张之万奏、酌筹直隶协饷各等片。前因直隶道路梗阻。临洺关一带无可绕之路。湖北解京饷银。多由票局汇兑。兹据官文奏称、现在直隶河南道路肃清。仍照旧章办理。已委候补知县王庭桢等、领解盐课银二万两。关税银五万两。赴部交纳请饬直隶河南各属地方文武。照例拨护。仍多派干练员弁。率同丁役。沿途小心护送等语。著刘长佑、张之万、严饬各州县于此项银两过境时。加派兵役。沿途拨护。不得虚应故事。致有疏失。河南贼氛滋扰。应如何绕道行走之处。张之万豫为筹计。飞咨湖北照办。毋稍大意。直隶协饷。前饬河南每月解银八千两。兹据张之万奏、豫省连岁歉收。入不敷出。四郊多垒。罗掘俱穷。诚有不遑自顾之势。惟因刘长佑督办三省交界剿匪事宜。正在吃紧。请将此项协饷。改为每月四千两。俟直省军务稍松。即行停止。著照所请。按月源源报解。不得迟延短少。以资接济。将此由五百里各谕令知之。　　

○又谕、张之万奏、亳捻扰及许境。经兵练击败。悉数西趋。并另有股匪。由淮甯县境。直扑西华县城各摺片。据称亳捻由临颍一带。窜偪许州。占踞城外之大庄保全两寨。经官军收复后。该匪悉众西遁。讯据贼供。捻首张总愚、程大老坎、李库等、均为苗逆所使。纠合悍党。图窜陕西句结回逆。如潼关有备。即折窜楚北老河口一带。句约发逆入寇等语。前因豫省官兵克复张冈。当谕令张之万驻扎许州。遏捻匪西窜之路。乃该抚不知酌量缓急。径回省垣。致该匪得以乘虚奔窜。深入腹地。张之万调度失宜。实难辞咎。著先行交部议处。毛昶熙。张曜。驻军陈宋各郡。何以于亳捻西趋。毫无知觉。致各军皆出贼后。可见驻兵防堵。全属有名无实。毛昶熙、张曜、均著传旨申饬。现在长葛禹州边境。均有贼踪。张曜现拟派马队跟追。并亲率步队。由北面取道山径。绕越贼前。会合马队夹击。著即奋力截剿。痛歼丑类。张之万出省后。并当相机堵剿。毛昶熙亦即派拨兵勇。随时策应。傥任贼蔓延豫省。或扰及山陕。惟张之万毛昶熙是问此时前股贼骑。已过许境。或由郏汝径趋卢氏。西犯潼关。亦意中事。且回匪被剿穷蹙。难保不暗中句串苗逆。约会西来。是潼关一隅最关紧要。多隆阿留守潼关之兵。是否尚在该处。著该大臣酌度情形。如潼关守将不足深恃。兵力不敷堵剿。即当添派得力将领。酌带兵队前往助守。毋令一人一骑得以入关。方为妥善。张曜业已督军西进。该匪或闻风南窜。则宛邓之闲。处处可虑。欧阳正墉一军。驻扎襄阳。去南阳不远。著官文等酌量情形。或饬令该道派兵驰赴宛邓等处。会同豫军截击。或另派得力兵勇。出境会剿均著迅速酌办。毋稍迟延。其商雒一带。亦系该匪熟径。并著多隆阿、张集馨会商布置。以备不虞。密县禹州。均有贼匪。而密县毗邻汜水晋省河防。不可松懈。著英桂严饬在防文武员弁认真防守。如匪党窜近晋边。或附近潼关一带。届时傥晋防兵勇足敷堵御。尚有可拨之师。渡河迎击。会合豫省之军夹剿。以期悉数歼除。该抚务当先期斟酌调派。毋得稍有疏虞。僧格林沁现在剿捕宋逆。正当吃紧之际。张之万请饬该大臣星速南来。会合豫军。遏此狂寇之处。自应俟僧格林沁将宋逆殄灭后。再行率师南下。张之万当就现有兵力。将阑入境内之匪。痛加剿洗。不得专盼僧格林沁之兵。致滋贻误。将此由六百里加紧谕知僧格林沁、官文、多隆阿、严树森、英桂、张之万、毛昶熙、并传谕张集馨知之。　　

