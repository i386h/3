<!-- { "loadSidebar": true } -->
○谕军机大臣等、谭廷襄、曾国荃奏、鄂军击贼获胜。并陈近日军情一摺。贼众谋渡襄河。经炮船昼夜击退。折回钟祥京山境内。攻扑皂市。经姜玉顺在胡山寺方家冈包抄获捷。生捦长发老贼严畏先等多名。其九里冈龙尾山等处窜匪。亦经刘维桢、熊登武等、各率队伍击剿。均有斩获。现向郢东驿黄家集一带奔窜。著曾国荃督饬各军认真剿洗。毋稍松劲。鲍超患病甚重。昨已赏假调理。其所派宋国永等军。移营八条港霸王山屯扎。并著归曾国荃调遣。令其会同鄂军奋力杀贼。李昭庆、刘秉璋等、淮湘各军。均已抵鄂。著李鸿章飞檄该员等分路布置。合力痛歼。不得稍分畛域以期迅殄逆氛。左宗棠已由德安拔营。著仍遵前旨西进。其刘典所部数营。即令暂驻鄂境会剿。以厚兵力。将此由六百里各谕令知之。　　

○予山东各属阵亡殉难绅民妇女七百四十四名口分别旌恤如例。　　

○庚寅。谕军机大臣等、御史兴福奏、天津厘捐章程未能画一。请饬三口通商大臣转饬该地方官。遇有夹板船到岸。除洋商照免外。凡系内地商货出卖者。亦按照买主抽收五厘。以复旧章等语。商货进口。抽收厘税。自应实力稽查。严定章程。以杜偷漏。但亦须体察商情。不至扰累。方为妥善。该御史所陈各情。与向章是否相符。有无可采。著崇厚妥议具奏。原片著钞给阅看。将此谕令知之。寻奏、查定章卖主买主。各抽五厘。系指内地闽广商船言之。凡外国运货来津之船。不论洋货土货。例赴新关纳税。即不抽厘。上年冬因厘金未畅。设法整顿。洋货卖与华商后。由所买之商。抽收五厘。已属权宜之法。若必买卖主均抽。实与条约不符。转多窒碍。报闻。　　

○又谕、赵长龄奏捻回直趋同朝、防堵情形。调马德昭协防各摺片。捻回分股。图由同朝入晋。同州郃阳已见匪踪。晋省沿河地方。到处吃重。赵长龄已派道员恒祐、王溥、分赴保德永甯等处防堵。并添调营兵练勇。交蒋临照分守东滩一带。著即饬令实力巡防。不得有名无实。河津以下一带。密迩匪踪。情形尤为吃紧。著即责成陈湜严密堵御。毋令贼踪窜渡。渭洛两河船只。业经陈湜饬令水师押出黄河。其韩城等县黄河西岸民船。并著赵长龄、乔松年、飞檄该地方官。押令移泊东岸。傥有徇纵抗违之官绅。即著遵奉前旨。分别严参拏办。并由陈湜饬令水师。将不肯移泊之西岸船只。概行焚毁。毋稍姑息。马德昭一军。著李鹤年即日饬令拔营北渡。会同晋军协力防守。鄂捻窜至德安。势将入豫。陕捻亦恐窜出潼关。李鹤年当迅拨一军。驰赴陕州阌乡等处填扎。以固西路之防。晋省于陕鄂两省窜捻。均应随时兼防。不可稍涉大意。陈湜拟令知府陈膺福、总兵刘定发、在湘乡募勇千名。并添炮船四十号。著即照所拟办理。同朝回捻。乔松年当商同库克吉泰等。调派各军。赶紧剿办。不得任令东渡。贻患邻封。将此由六百里各谕令知之。　　

○又谕、新授山西太原府遗缺知府杜藻。前曾有旨饬令赵长龄留心察看。兹有人奏、杜藻前在湖北军营。夤缘撞骗。为绅民所切齿。并在山西隰州、知州任内。大肆婪索。因缉拏烟土一案。得赃数十万。拖毙十余人。开缺后寄寓榆次县。广放私债。偷贩烟土。强取民女为妾。另片奏、该员来京日久。并不投供。＜??闲＞放后始行到部。居心巧诈各等语。所参缉拏烟土一案。并贪婪不法各情。如果属实。何堪表率。著赵长龄按照所参各节。确切查明。并提集烟土案内人证卷宗。严行讯究。据实参办。毋稍徇隐。原摺片均著钞给阅看。将此谕令知之。　　

○山西巡抚赵长龄奏、请调湖南在籍知府陈膺福、总兵官刘定发、游击李运春、运同唐寿嵩、江西知县周汉、江苏知县金元烺、赴营差委。允之。　　

○命大学士贾桢为武英殿总裁官。　　

○命大学士官文管刑部事。　　

○以江西宜春县捐赀团练。永广学额十名。　　

○以已革总兵官陈国瑞呈缴盐本银两。永广湖北应城县学额四名。　　

○以山东恩县捐赀团练。永广学额二名。　　

○以山东齐河县捐修城垣。永广学额三名。　　

○辛卯。常雩祀天于圜丘。遣睿亲王德长恭代行礼。　　

○以刑部尚书绵森署管户部三库事。　　

○补铸伊犁参赞大臣印信。从署将军参赞大臣荣全请也。　　

○添铸呼图克图印信。颁给伊犁喇嘛棍噶扎勒参。从代办将军李云麟请也。　　

○予湖南故三品京堂李象鲲入祀乡贤祠。从巡抚李瀚章请也。　　

○壬辰。以神灵显应。加山东张秋镇河神封号曰显佑。曹将军封号曰孚惠。　　

○谕军机大臣等、昨据赵长龄奏、陕西回捻各逆窜富平后。欲以一股由同官绕北山渡黄入晋。一股由富平蒲城趋韩城从龙门口入晋。同州郃阳已见匪踪等语。晋省防务。甚形吃紧。赵长龄虽饬陈湜蒋临照等军。分路严防。而该省兵力未尽足恃。且沿河一带。地广兵单。守御亦不敷分布。若陕省无大支劲旅。痛加截击。势将阑入晋疆。贻误全局。左宗棠已由德安拔营。著即趱程前进。星速入关。饬令各军认真截剿。毋令一贼渡黄。以保晋省完善之区。是为至要。将此由六百里谕令知之。　　

○又谕、李云麟奏、西北军情。并北路情形。自请治罪。注销木质关防各摺片。西陲军务未能速办各情。朝廷原所深悉。现在办法。总须联络蒙古喇嘛等众。收集人心。以待大兵出关。乘机会办。其北路防兵之难恃。厄鲁特人众之难制。抚循驾驭。务得其宜。庶可收其效而祛其患。该大臣仍须细心体察。妥为筹办。至所称撤乌科之防。裁伊塔之官。留索伦兵于俄国。给厄鲁特游牧地各条。虽均有所见。而事关重大。断不能轻率定议。朝廷筹度事机。慎之又慎。该大臣不可遽行宣播。使各部落闻知。致生他意。伊勒屯前奏各节。并未传旨饬责。该大臣逐条置辩。未免负气。目前哈密业已收复。所有巴里坤哈密等处。该大臣尤当联贯声势。妥筹兼顾。不得狃于成见。视同膜外。前谕该大臣将存留俄国饷银。酌拨巴里坤军饷。仍著懔遵办理。总之该大臣当此时势艰危之日。必须竭力补苴。务求有济。非仅自请治罪。遂可置身事外。所请加等治罪之处。暂无庸议。其行营木质关防。亦并无庸销毁。以资钤用。将此由六百里谕令知之。　　

○以湖南嘉禾剿办土匪出力。予知县沙起贤等升叙有差。　　

○癸巳。谕军机大臣等、李鸿章奏、各军入鄂援剿。贼势又渐北趋。刘铭传等改由桐柏进剿。鲍超病势加重。请就该营将领中派员暂代统带各摺片。捻逆由京山之尹漋河一带上窜。三月二十五日已过安陆府。扰及流水沟丰乐河。二十七日窜至枣阳之宋家集孙家集等处。贼踪剽疾异常。现将由鄂入豫。李鸿章所调援鄂各军。又落贼后。亟须跟踪蹑剿。以遏凶锋。著李鸿章、曾国荃、认真会剿。毋令窜豫。现届麦熟。该逆四出掠食。亦在意中。无论窜豫窜皖。著李鸿章激励淮楚豫皖各军。跟踪兜剿。以戢狂氛。秦晋边防。现均吃重。应如何严密备御之处。著左宗棠、乔松年、赵长龄、妥筹办理。鲍超前派宋国永等军协剿。曾谕令曾国荃就近调遣。李鸿章身膺统率。著通筹全局。妥为调度。以合机宜。一俟该提督病痊。仍由鲍超亲行督率。以专责成。将此由六百里谕知李鸿章、左宗棠、谭廷襄、曾国荃、李鹤年、英翰、赵长龄、乔松年、并传谕鲍超知之。　　

○又谕、李鸿章奏、遵查兆琛并未欺饰。及现筹布置情形一摺。兆琛一军。既据李鸿章查明。并无饰败为胜各情。即著无庸置议。李瀚章以李元度之师已偪荆竹园。难于裁减拟将周洪印所部万人。酌裁二千。挑留精壮。分布沅晃靖一带。以固楚省腹地。再由黔省天柱。斟酌进取。所筹尚妥。楚省以剿为防。自是正办。席宝田既属稳练。可以接替兆琛。著于入春后。饬令招募六七千人。统带进剿。即以周洪印裁勇之饷。腾出应用。刘昆计当到任。著斟酌情形。会商妥筹。届时即可令席宝田迅速前往。替回兆琛。毋稍延误。至黔中兵饷两穷。不能不借资邻省。楚省援黔。自是力任其难。朝廷惟求实效。并不迫以近功。然带兵员弁。仍须随时策励。庶不至旷日持久。徒糜饷需也。将此由五百里各谕令知之。　　

○又谕、穆图善奏、驰赴省垣接署督篆。请饬左宗棠迅速赴任。并陕回具禀投诚情形一摺。兰州为根本重地。四面贼氛。杨岳斌患病甚笃。非得人前往镇抚。大局实难维持。穆图善现令总兵胡世英统带所部。暂扎甯条梁。兼顾陕甘毗境。并亲率马队。驰赴兰州。暂行接署督篆。所筹尚合机宜。惟马生彦等甫经就抚。半个城地方。为四达通衢。甯安堡之防。亦关紧要。该将军务当督饬黄金山等密筹防守。并将马生彦等加意羁縻。不可稍有疏失。左宗棠入陕后。尚须剿办捻股。再议西征。甘省庆泾洮河等处。回匪充斥。穆图善于省垣布置事宜。稍有头绪。仍当相机出省。悉心调度。剿抚兼施。毋得株守省垣。滋多贻误。陕回于彦禄具禀投诚。经该署督批令呈缴马匹军械。即著妥为开导。俾知反正归诚。其河狄各处。亦著饬令曹熙等乘机办理。现时在甘陕回。不无怀思故土之意。惟与汉民积衅已深。日后恐难相客。前谕左宗棠察看民情地势。于投诚匪众。妥为安插。该大臣谋画素裕。务当体验情形。毋拘成见。熟筹办法。惟此次与捻逆句结已经窜陕各回。将来势穷来抚。仍不得率行收受。乔松年有地方之责。其于陕回应如何抚插之处。亦著随时咨访。与左宗棠咨商妥办。用靖边陲。原摺呈著钞给左宗棠、乔松年阅看。将此由六百里各谕令知之。　　

○湖南巡抚李鸿章奏、遵查湖南援黔留防各军。需饷甚钜。西征军饷。万难筹拨拟将原派每月协甘一万两。按月解足。以资接济。得旨、所奏自系实情。此后如可通那拨给。仍著随时设法协济。　　

○甲午。吉林将军富明阿等奏、剿散东窜马贼。并将聚集金夫。分别剿抚。得旨、秦蒙河匪徒。虽经剿散。仍须严防边界。毋任潜窜俄境。金场窜出匪犯。著富明阿督饬带兵各员。迅速扑灭。不得稍形松懈。淘金流民。并著分别剿抚。妥为解散。以奠边境。　　

○河南巡抚李鹤年奏、西南两路军情。现筹布置。得旨、如捻窜豫境。即饬宋庆等军。会同刘铭传等实力兜剿。其西路捻逆。并著妥为防范。毋稍松懈。　　

○乙未。浙江巡抚马新贻奏、巡阅金衢严三府。办理抚绥招徕事务。报闻。　　

