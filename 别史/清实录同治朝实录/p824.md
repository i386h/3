<!-- { "loadSidebar": true } -->
○戊寅。谕内阁、前因顺天直隶各地方久旱不雨。农业失时。曾经谕令万青藜、胡肇智、刘长佑等、妥议救荒章程。奏明办理。现在节逾夏至。尚未渥沛甘霖。民间播种无期。灾歉之形已见。夙夜焦劳。寝食俱废。亟应速沛恩膏。以救民困。著直隶总督顺天府府尹即饬所属各地方官。清查户口。安插流民。简派公正绅耆。妥议赈恤章程。克期具奏。应需帑项。即由户部颁发。以供支放。此外或以工代赈。或多设粥厂。或就邻封采买。或开义社常平各仓。以平米价。均著各就地方情形。迅速酌量办理。该总督府尹等。务当督饬各地方官。实力奉行。以副朝廷。恫瘝在抱之意。傥有不肖州县。颟顸从事。致吏胥侵渔中饱。实惠不得及民。即著照冒赈例。严行惩办。毋许姑息。其各属应徵各项钱粮。及节年缓徵钱粮。并著该督查明奏请分别蠲缓。　　

○谕军机大臣等、有人奏、现在捻匪回窜山西。东路甚为空虚。宜豫为布置等语。晋省为捻所垂涎。此时窜入东省。援军跟踪追剿。难保不折而窜晋。晋省西路虽设严防。东路尚未准备。著赵长龄迅筹布置。不可以捻氛尚远。稍涉大意。将此由四百里谕令知之。　　

○又谕、有人奏、知县信任门丁。营私枉法。请旨查办一摺。据称直隶怀柔县知县陈斯槃。信任门丁潘姓。索取呈报黑地使费。勒索面行商人指办团练。更换户书。无不敛钱肥己。甚至劫盗各案。闻报不理各等语。知县为亲民之官。必须洁己爱民。方足以资治理。该知县被参各情。是否属实。著万青藜、胡肇智、查明具奏。毋稍隐饰。原摺著钞给阅看。将此谕令知之。　　

○又谕、前因成禄奏请分拨月饷。当交户部速议具奏。兹据户部奏称、前于议覆李云麟条奏。将山西山东河南直隶已拨未解新疆专款。改作月饷。共九万五千两。均由归化转运。将山西山东河南原协该提督月饷。分别停撤。其专款内四川欠解银十七万两。核与归化城道路较远。拨令转解。该提督。作为未出关以前之饷。此外四川湖北陕西各按月数千。又四川按月一万。并据李云麟奏准。由该提督自行派员赴乌城古城提用。前定之新疆月饷九万五千两。未便再行分拨等语。成禄一军。围攻肃州正在吃紧。所称协饷不足。自系实在情形。著骆秉章将原欠新疆专款。改归该提督之十七万两。无论何项。先行措解十万两。限两个月。派员解交该提督军营。以资应用。其余各省应解该提督月饷。均由户部咨催。源源报解。此外李云麟奏准分拨之款。即由成禄自行派员迎提。成禄得此有著之款。即著激励将士。克期攻拔肃州。迅速出关。毋再迟延。将此由五百里各谕令知之。　　

○又谕、前因御史汪朝棨奏、永平盐务废弛。请遴员试办官运。当经谕令刘长佑妥议具奏。旋据刘长佑先后奏称、该处招商不易。请派员试办五年。再行招商。并派专员缉私。以资整顿。均经降旨允准。兹据长善奏称、永东盐务废弛已久。官民俱食民盐。该处绅民。闻上年有接办永七引地之议。众情惶惑。诚恐巡勇缉私。操之过急。贩盐者闻拏拒捕。聚为私枭。致生他变。现在临榆等县绅民。情愿仿照山东登莱青三府。将盐课摊于地亩项下。仍由地方官徵收。钞具绅士公禀呈览。并将办盐不便情形六条。详悉缕陈。此次试办盐课。前据户部奏称、该督摺内所陈。该处委员每年所领缉私经费。至一万六千两之多。所交盐课。仅止一万一千八百余两。本属得不偿失。试办之后。能否于额课外增加余课。该督尚无把握。兹复据长善奏陈不便各弊患如绘。即著刘长佑细加体察。筹议万全。不得回护前议。稍涉迁就长善原摺著钞给刘长佑阅看。将此各谕令知之。　　

○又谕、张之万奏、捻逆抢渡运河。直趋东南。清淮吃紧。扼要严防一摺。此次捻逆抢渡运河。飘忽异常。清淮地方。自应严密堵剿。前已谕令曾国藩派兵扼堵。现在张之万已饬总兵姚广武等。分扎顺河集等处。布置尚为妥协。著即严督各军。认真扼剿。毋得稍有疏失。惟徐海一带。无兵驻守。著曾国藩迅即派兵前往堵剿。以期严密。捻踪现虽窜至邹平以北。距清淮较远。然难保不因剿南窜。张之万务当认真布置。力保完善。是为至要。将此由五百里各谕令知之。　　

○又谕、左宗棠奏、覆陈筹办防剿情形一摺。并富明阿等奏、勇丁地眠程。分赴东陕。请饬沿途接济口粮车辆各摺片。陕省捻匪。势已穷蹙。现复渡渭北窜。左宗棠自应遵奉叠次谕旨。迅速入关。将此股就地殄除。南山各峪口。均与兴汉可通。尤当分兵堵扼。以防捻匪折窜南山。高连升一军。著即催令迅由郧阳一路赴陕。以备迎剿。晋省河防。仍著左宗棠妥筹兼顾。所募炮手二千五百名。现已据富明阿等奏称如数募齐。并勇丁自募长夫。克日起程。每名虽给付五十日盐粮。而受募远征。亟应体恤。著都兴阿、额勒和布、恩锡、刘长佑、赵长龄、饬令经过地方官量加接济。以利遄行。其调赴山东之勇丁一千五百名。余相一百五十名。营官六十二员名。并备差兵三十二名。均著沿途经过之将军府尹督抚等。饬令地方官协济车辆。以速遄行。需用车价。准其作正开销。所需勇丁整装及留养银两。即著照富明阿等所议办理。原片一件。著钞给丁宝桢阅看。将此由六百里各谕令知之。　　

○盛京刑部侍郎志和奏、遵查集尔哈布于护理金州副都统时。会同同知唐恩寿筹办抚局。于进省路费等款。呈报未晰。以致数目不符。殊失详慎。均请交部议处。穆锦管带降勇。所领饷需。核对尚属相符。惟疏防窜勇。咎无可辞。请开复革职。仍交部严加议处。乔有年随同失察。亦有不合。应请开复暂革主事。仍交部议处。从之。　　

○以詹事府詹事广寿、翰林院侍讲学士宝珣、为内阁学士兼礼部侍郎衔。上以祈雨祭社稷坛。自是日始斋戒三日。　　

○己卯。以神灵显应。加浙江温州府杨府神封号曰福佑。湖南长沙县周真人封号曰普佑。瞿真人封号曰溥护。　　

○谕内阁、从来郅治之道。必先祛除壅蔽。未有实事求是。而治不臻上理者也。近来各省大吏。认真办事者。固不乏人。而民情吏治。未能将实在情形真切详陈者。在所不免。徇私枉法。更难保其必无。至各路统兵大员。捏报胜仗。铺张贼情。滥保属员。虚开勇数。相率效尤。竟成积习。其在京各衙门堂司各官。循例供职。苟且因循。言官摭拾细故。无裨实政。中外如此何以救时难而召天和。夙夜焦思。弥深悚惧。嗣后内外文武诸臣。务当振刷精神。痛除旧习。毋得仍前泄沓。以副朝廷实事求是之诚。于诸臣有厚望焉。将此通谕知之。　　

○又谕、昨据御史佛尔国春奏称、本年春间绵森等将收受湖北省馈送职名清单。咨送刑部。请饬查议。兹据军机大臣将刑部送到原单呈览。所开赠送各员川赀等项内。如前任湖北主考颜宗仪等。皆系出使人员。藩司唐训方等。皆系地方大吏。均各收受馈送。何以绵森等未经分晰奏明办理。著绵森、谭廷襄、明白回奏。佛尔国春原摺。著发给阅看。其单内所开各员。应如何分别办理之处。并著详核具奏。　　

○又谕、李鹤年奏参庸惰不职各员。请旨分别撤任降革一摺。河南鲁山县知县胡廷桢、新安县知县曹联圻、才具均欠开展。著撤省遇有相当缺出酌量补用。南阳县知县李瀛、人欠诚实。著先行开缺。留省察看。滑县知县姚锟、办公竭蹶。审断因循。署渑池县知县卢葆真、公事颟顸。不洽舆情。试用知县张丹书、文理不明。难膺民社。均著以府经历县丞降补。新野县知县于振声、办案草率。声名平常。候补知县吴德源、才具平庸。兼有嗜好。均著革职。　　

○又谕、瑞麟、蒋益澧奏、遴员升署要缺知府一摺。广东惠州府民俗强悍。素称难治。现当剿曾匪乡之际。尤宜慎选贤能。以资教化。既据瑞麟等声称、署广州府南海县知县郑梦玉、勤恳笃实。所至有声。著准其升署惠州府知府。嗣后不得援以为例。该督抚仍当随时留心查看。毋稍回护。　　

○两广总督瑞麟等奏、筹办曹冲善后完竣。客众归诚。士民悦服。得旨、办理甚为周妥。仍著该督抚慎选牧令。随时留心驾驭。并将清查抚恤事宜。认真筹办。以期土客各民。日久相安。毋稍疏忽。　　

○以广东新甯县募勇设防。永广学额四名。　　

○庚辰。谕军机大臣等、都兴阿等奏、岫岩厅界各官。互相禀揭。现在撤调来省审办一摺。据称通判牟毓堃之门丁顾思齐、带勇到大孤山。执持云龙大旗。向铺商查船诈钱。骁骑校阿勒精阿、以商民窝棚侵占官街。押令拆卸。大孤山商民因此歇业。该通判与阿勒精阿互相禀揭。并据总理各国事务衙门等咨称。顾思齐私设卡伦。向进口船只勒令输税。现将厅界各官撤委撤任。并提顾思齐审办等语。大孤山甫就安谧。乃牟毓堃辄令门丁顾思齐私设卡伦。带勇勒索。阿勒精阿又押令商民将窝棚一律拆卸。实属任意骚扰。且此事系副都统双德首先举发。其在凤凰城被戕身死。难保非挟嫌谋害。著都兴阿等提集牟毓堃、阿勒精阿、及门丁顾思齐、严行审讯。究出确情。从重惩办。不准稍涉宽纵。将此各谕令知之。　　

○又谕、穆图善奏陕西甘泉失守。延郡吃紧。保安等处。贼势狓猖。现筹剿办情形一摺。陕西甘泉县。于三月二十八日。被贼围攻。县城失守。延长肤施等处。均有贼踪。延郡戒严。其保安安定靖边各属。复有贼酋袁炳等纠众肆掠。该省北山一带。年来尚属安堵。何以逆踪麕集。遂至万余。乔松年于所辖地方。贼势猖獗。何以并无奏报。该处地当冲要。且为甘省运解粮饷军火冲途。著穆图善迅即饬令总兵胡世英。督带所部十营。进扎延安。将甘泉县城力图克复。库克吉泰、乔松年、著即速拨兵勇。会合甘省所派之程兴烈各营。痛加剿洗。迅殄逆氛。渭北捻踪尚炽。若延安一带。再任贼纵横。势将不可收拾。乔松年能当此重咎耶。甯条梁为山陕门户。穆图善饬令副都统敦奇祥阿等严密设防。著添派劲旅。妥筹堵御。毋稍大意。甯夏甫经安辑。如贼踪窜近。又形吃重。前请调金顺进省之处。著穆图善再行妥酌。以重边防。并著桂成将绥远城与陕省毗连地方。迅筹豫备。以防被剿北窜。甘泉文武下落。及此股窜扑之匪究系何股。贼首何人。均著乔松年查明具奏。将此由六百里各谕令知之。寻奏、贼匪董幅详一股。自鄜州败遁。窜陷甘泉。旋经知县陈泽农等集团收复。该逆复窜回甘省界内。已严催胡世英等会合击剿。得旨、著即督饬胡世英等实力进剿。并懔遵前旨。严防绥德等处。以杜回匪偷渡黄河。毋稍松懈。　　

