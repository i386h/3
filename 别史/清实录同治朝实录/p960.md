<!-- { "loadSidebar": true } -->
○以陕西古城等处剿办回匪叠胜。复已革副都统常福职。并赏还头品顶带。赏记名副都统永庆、依精阿、总兵官田玉广、一品封典。游击胡有胜、都司俞厚安、何维恺、李大胜、梁肇荣、熊履山、巴图鲁名号。知县王辑瑞同知衔花翎。余加衔升叙有差。　　

○豁免河南南阳、汝甯、河南、陕、四府州所属被扰地方旧欠额赋。　　

○蠲缓河南荥泽、中牟、尉氏、淮甯、西华、扶沟、沈邱、通许、太康、杞、商邱、永城、柘城、甯陵、睢、虞城、夏邑、桐柏、上蔡、十九州县被水地方本年漕粮额赋。　　

○准河南省留湖北京饷银二十一万两。赈济灾民。　　

○是年。旌表孝子、江西等省张化光等十八名。孝友、湖北等省詹玉光等六名。孝义、江苏等省彭来保等八十七名。孝妇、直隶等省刘文太妻王氏等五口。孝女、四川等省雍唐氏等四口。烈妇、奉天等省米充妻鲍氏等三十四口。贞婢、四川省祝大姑等二口。义夫、江西等省程添锡等六名。义民、江苏省王淮一名。守节合例、满洲治仪正乌尔棍布妻富察氏等一百十六口。蒙古养育兵扎克丹妻佟氏等五十九口。汉军马甲武云鹏妻花氏等四十二口。内务府护军延禄妻崔氏等九口。各省驻防壮丁王兴亮妻刘氏等七十三口。奉天等省顾来住妻冯氏等二万一千二百三十五口。夫亡殉节、浙江等省章洪焌妻沈氏等十九口。未婚守志、浙江等省吴道一妻叶氏等二十口。百岁寿民妇、广东等省陈廷赞等八名口。五世同堂、四川等省邓望和等四十四家。六世同堂、福建省徐胡氏一家。均给银建坊如例。　　

○会计天下民数谷数。除直隶江苏安徽福建湖北湖南陕西四川广西云南贵州未经册报外。奉天等省。通共大小男妇二万三千八百十八万一百三十五名口。存仓米谷二百九十万八千二百四十七石三斗六升一合五勺。　　

大清穆宗继天开运受中居正保大定功圣智诚孝信敏恭宽毅皇帝实录卷之二百五十　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治八年。己巳。春正月。癸酉朔。上诣奉先殿行礼。　　

○遣官祭太庙后殿。　　

○率王以下文武大臣诣慈宁门。庆贺慈安皇太后。慈禧皇太后。礼成。御太和殿受朝。作乐宣表如仪。　　

○诣大高殿寿皇殿行礼。　　

○御乾清宫。赐近支亲藩等宴。　　

○奉慈安皇太后慈禧皇太后幸漱芳斋。侍午膳。　　

○甲戌。上诣绥履殿问慈安皇太后安。平安室问慈禧皇太后安。至壬寅皆如之。　　

○缓徵直隶霸、安、开、蓟、晋、磁、深、保定、文安、固安、永清、宛平、高阳、元城、清丰、东明、长垣、丰润、安平、宝坻、大城、良乡、新城、容城、蠡、雄、河闲、献、阜城、肃甯、任邱、青、静海、无极、平乡、任、永年、邯郸、鸡泽、清河、大名、南乐、怀安、玉田、衡水、甯晋、隆平、饶阳、深泽、四十九州县歉收地方新旧额赋租课有差。　　

○乙亥。高宗纯皇帝忌辰。遣官祭裕陵。上诣寿皇殿行礼。　　

○丙子。谕军机大臣等、本日据署贵州按察使粮储道林肇元奏、滇祸无已。川黔亦受其敝。请饬四川周达武一军。取道会理州。渡金沙江出永北。以攻迤西之背。饬广西别筹一军。从百色入广南。规楚雄。以搤迤西之吭。远近作势。使杜逆首尾不顾。滇围可解。迤西可复。川黔亦可无唇齿之灾等语。滇省近日情形。叠据刘岳昭、岑毓英奏报。较前渐有起色。林肇元所陈各情。虽于滇事有济。而四川广西能否如此办理。著崇实吴棠、苏凤文、统筹全局。彼此熟商。固不可存推诿之见。亦不必有意调停。总期于事有济。俾川滇黔三省渐厎敉平。是为至要。孔宪隆等军。已否前进。著苏凤文遵奉前谕。迅饬会同黔军节节埽荡。以殄寇氛。林肇元原片。均著钞给阅看。将此由五百里各谕令知之。　　

○以河南桐柏县捐修城垣。永广学额一名。　　

○予贵州定番等处殉难通判汪庆增等祭葬世职。　　

○予贵州贵定殉难总兵官汪柱元母史氏旌表如例。　　

○予贵州各属阵亡殉难知县万家春等官绅妇女三百三十五员名口分别旌恤如例。　　

○缓徵山东临清、济甯、德、东平、滨、濮、高唐、历城、长山、齐河、齐东、济阳、禹城、长清、陵、平原、东阿、平阴、青城、阳信、海丰、乐陵、商河、沾化、滋阳、曲阜、邹、泗水、滕、峄、汶上、阳谷、寿张、菏泽、单、城武、曹、定陶、钜野、郓城、范、朝城、兰山、聊城、堂邑、博平、茬平、清平、冠、武城、金乡、鱼台、利津、观城、惠民、五十五州县。暨德州、东昌、临清、济甯、四卫本年上忙额赋。并永阜、永利、二场灶地钱粮。　　

○丁丑。谕军机大臣等、曾璧光奏、筹议缓裁援黔湘军。并请饬湖南广西催派各军会剿一摺。黔省自收复龙贵都匀等处后。设防愈宽。上游各匪。尚须剿办。林从太驻师匀城。兵练无多。仅能支持一面。黔事现多可乘之机。自未便将、援黔湘军。遽行裁减。前据刘昆奏、湘军攻克天柱县城。已饬席宝田等军分道前进。刻下＜?氵舞＞阳江以北。苗教各匪未平。即著刘昆迅催席宝田等。统带新旧各部。由镇远施秉旧日驿路。攻剿而上。与川军会合。分别剿抚。以期东面肃清。其都匀麻哈新城各城。及独山荔波一带。均近广西。著苏凤文严饬派出之孔宪隆等军。克期驰赴。与川楚黔各军分路雕剿。将＜?氵舞＞南苗务早日办竣。不准意存观望。至黔省收复地方。残破已极。其安插降众。招集流亡。及一切善后各事宜。曾璧光务须振刷精神。妥筹布置。毋藉口于饷绌兵单。致多贻误。将此由五百里各谕令知之。　　

○以贵州克复长寨厅城。并叠次剿贼出力。赏知州袁开第、参将陆文春等花翎。都司朱和安等蓝翎。余加衔升叙开复有差。　　

○戊寅。谕军机大臣等、岑毓英奏、攻克富民县城。分兵援应各营一摺。岑毓英自克复澂江后。即将该处余匪摉杀。斩馘逆回马葵等。内患已清。正拟分兵攻击附省逆垒。而武定逆匪。分窜新兴嵩寻。应援各贼。田仲兴在新兴极力抵御。幸未疏虞。惟寻甸援贼万余。势甚吃紧。若不并力剿洗。则嵩明寻甸二城。不能速拔。防剿各军。俱为贼所牵掣。刘岳昭、现已亲赴寻甸督战获胜。岑毓英复派员克复富民。断贼咽喉要地。正可乘此声势。会督诸军。合力截击。毋令死灰复然。著刘岳昭岑毓英、相机剿办。迅埽逆氛。寻甸贼粮缺乏。势难久踞。富民既克。嵩寻逆匪已无路可归。惟贼匪尚有三万余。恐其夺路狂奔。又成滋蔓。著岑毓英严饬李维述。固守厂口。防贼冲突。并饬张保和等严扼富民各要隘。毋稍疏失。该县善后事宜。尤应妥为筹办。以定人心。其新兴军务。岑毓英已派王正坤等前往助剿。著即饬令会同田仲兴。迅将州城恢复。毋得旷日持久。省外逆垒。仍著该抚次第埽荡。以孤贼势而解城围。岑毓英另片奏、胞第岑毓宝援剿出力。可否给予奖励等语。同知岑毓宝著以知府用。嗣后续有劳绩。著咨由刘岳昭奏请奖叙。将此由五百里各谕令知之。　　

○云南巡抚岑毓英奏、军务未竣。请将同治七年大计展缓举行。从之。　　

○以云南克复澂江等城出力。擢参将马忠以总兵官用。游击何秀林以副将用。与总兵官曹星柏、游击张保和、邵天贵、均赏巴图鲁名号。副将察兴阿、同知钟念祖等花翎。千总张嘉福等蓝翎。余加衔升叙开复有差。　　

○予云南富民等处阵亡守备马鸣銮、把总段联甲等祭葬世职加等。　　

○上以上辛祈谷于上帝。自是日始。斋戒三日。　　

○己卯。世祖章皇帝忌辰。遣官祭孝陵。　　

○谕内阁、吴坤修奏、甄别庸劣不职各员。分别降革一摺。安徽婺源县知县陈善奎、办事颟顸。难膺民社。著以府经历县丞降补。泾县知县黄炳勋、办事迟钝。不知缓急。著开缺另补。汰厦巡检邵芝、躁妄不谨。大通巡检于士廉、不知检束。委用训导沈琇、试用训导张忠、居心险诈。均著即行革职。以肃吏治。　　

○谕军机大臣等、穆图善奏、回匪窜扰南路州县。筹办防剿一摺。陕回由渭河偷渡。阑入秦州清水秦安地面。句结附近游匪。四出滋扰。且与董志原贼巢相距甚近。省城黄河狄道洮河。正在结冰之际。设竟蹋冰直渡。则到处滋蔓。势成燎原。省垣空虚。大局尤为可虑。穆图善现饬前敌各军扼要分扎。相机进捣三甲集。作步步为营之计。一面单骑旋省。筹备刍粮。整理附省各营。以防河州东南乡回匪渡冰东窜。即著严檄各将士。将窜甘陕回。迅图攻击。力解秦安之围。并飞催驻陕各路官军。一并设法截剿。毋得推诿观望。贻误事机。穆图善将省防布置稳固。仍须出省督师。以期调度较灵。金顺现在榆林剿办陕西北路窜匪。正在得手之际。势难抽调回甘。穆图善仍须就现有兵力。认真激励。以资攻剿。将此由五百里谕令知之。　　

