<!-- { "loadSidebar": true } -->
○谕军机大臣等、据总理各国事务衙门奏、广东潮州府城。尚未准英人进城。与条约不符。请派大员妥筹办理等语。潮州府城。准英人进城通商。载在条约。久已颁行。并奉文宗显皇帝谕旨。令该省督抚按照条约办理。何以五年之久。尚未准该国人入城。现据英国照会。势难中止。万一该国不能忍耐。恃强入城。与国体更有关系。何如晓谕绅民。按照条约。准其入城。略无痕迹之为愈乎。瑞麟于接奉此旨后。酌带委员。驰往潮州。拣择通达事理之绅士。斟酌情形。督饬该地方官。晓谕开导。使知外国和好已久。彼此相安。此番照约入城。系奉旨允行之事。断难阻止。毋为浮言所惑。俾该领事按约进城。用符定约。方可以示诚信。至华商曾源成亏欠英商银二万四千余圆之多。即使内地民人交易。亦当按律严追。讵得以事属英商。转存歧视。从来地方官办理中外事件。俱存此意。以致口实愈多。并著瑞麟查明。按照条约。将曾源成欠项严追归款。傥再迁延不交。即著按律治罪。以昭平允。瑞麟出省后。所有中外及地方应办事宜。均著郭嵩焘妥为经理。用副委任。总理衙门片一件。照会五件。均著钞给阅看。将此由六百里各谕令知之。　　

○又谕、总理各国事务衙门奏、四川酉阳州人殴毙法国传教士。请饬严办一摺。外省教民交涉案件。全在地方官持平办理。迅速了结。方可消弭争端。酉阳州教民争斗一案。该州何以坐视不问。任令该民人打抢烧毁。致将传教士殴毙。若因此酿成衅端。该将军等其能当此重咎耶。著崇实、骆秉章、按照该公使照会所称各节。迅速遴委明干之员。逐一确查。并将殴毙传教士之冯仕银、张佩超、宋文选等、悉数拏获。归案讯办。按律定拟。不准一名漏网。酉阳州知州办理此案。任意迟延。有心贻误。并著查明先行严参惩处。总理衙门摺一件。照会节略各一件。均著钞给阅看。将此由六百里各谕令知之。　　

○命刑部左侍郎灵桂、太仆寺卿刘昆、驰赴巴林扎萨克旗查办事件。　　

○追予浙江花园埂殉难在籍主事刘钟祥祭葬世职加等。暨主事董俊翰。母孙氏、弟良翰、分别旌恤如例。附祀忠孝节义两祠。　　

○追予浙江各属阵亡殉难举人陈虎臣等绅民妇女三百二十一名口分别旌恤如例。并予建祠。　　


大清穆宗继天开运受中居正保大定功圣智诚孝信敏恭宽毅皇帝实录卷之一百五十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。九月。癸亥朔。上诣绥履殿问慈安皇太后安。平安室问慈禧皇太后安。至戊寅皆如之。　　

○谕内阁、徐宗干奏、特参疏脱官犯禀报迟延之员。请旨革职一摺。福建按察司经历金相、经该抚派令看管已革诏安县知县发遣官犯钱宝懿。因按察使王德榜带印出省剿贼。司狱官因无印文。未即收禁。暂驻该经历署内。钱宝懿于本年四月闲由署脱逃。留有字据。称系探亲即回。属其勿以脱逃呈报。该员迟至两月之久。始据实具禀。致该官犯已远逸无踪。为人所愚。形同木偶。实非寻常疏忽可比。金相著即行革职。饬令随同委员勒限两月。将钱宝懿缉获。从重究办。通饬各属严拏。并著徐宗干分咨各省暨该官犯原籍。一体查拏解究。寻奏、金相访明钱宝懿潜匿原籍。即会同山阴县知县□□穴□又□获收禁。旋据浙省详报钱宝懿在监病故。应即议结。报闻。　　

○谕军机大臣等、恩合奏、探确盗贼股数。急行赴任剿办。并密陈奏省吏治捕务。及劝修开原城垣各摺片。盛京盗贼肆行。东西南北各处。均有聚股成队之贼。亟应设法捕拏净尽。以靖地方。恩合现已到省。即著与宝珣将一切防剿事宜妥筹办理。省城为根本重地。恩合摺内所陈暂时不宜出省督剿。亦属详慎之道。富平阿已抵新任。前曾谕令恩合体察情形。商令该副都统带队剿贼。仍著恩合斟酌妥办。如必须亲自出省督队剿贼。即著相机而行。毋稍濡滞。文祥所奏捕盗各节。既据恩合奏称确有把握。即著实力奉行。毋得有名无实。至清盗之源。必须州县之振作吏治。武弁之不分畛域。方能有犯必获。奸宄潜消。著恩合、宝珣、认真整顿严明赏罚。将缉捕得力之员。随时保奖。其玩忽从事者。一一严参惩办。不得稍有瞻徇。其句引通信招诱贿纵之差役。亦必须设法访拏严办。以示惩儆。开原地当边要。城垣倾圯。该商贾等捐修补葺。甚属急公。著恩合等于工竣时派员验收。如果工坚料实。准由该将军等奏明量予奖叙。以示鼓励。将此各谕令知之。　　

○又谕、总理各国事务衙门奏、连日与俄国公使筹商汇兑伊犁饷银。办理情形一摺。军营用项。以粮食火药等项为大宗。该国既不能多汇现银。如肯赊借各项。即与汇兑饷银无异。惟伊城被围日久。恐乏员迎提。必须由俄国派人送至伊城。方免疏虞。至将来偿还价值。及酬劳等款。较之汇兑饷银。或不无糜费。惟现在军情紧急。不得不从权办理且俄国不肯发兵。若能多派弁兵。护解粮食火药等款到城。亦可借助声威。即著明绪按照该衙门筹议各节。迅速行文俄国边界各官详细筹商。相机办理。该国接到该公使公文如果照办。其赊借各款。应如何酌议价值。及日后如何分别归还。并护解人等到伊应如何酬劳驾驭之处。并著该将军随时斟酌情形。妥为办理。总理各国事务衙门摺一件并照录与俄使倭良嘎哩来往信函各一件均著钞给阅看。将此由六百里谕令知之。　　

○盛京将军恩合奏现饬统领丰恩带兵追剿贼匪。得旨、俟丰恩等将追贼实在情形呈报到日。即行具奏。仍一面严饬实力追捕毋稍松懈。　　

○甲子。谕内阁、朕奉慈安皇太后慈禧皇太后于本月十七日启銮后。著派肃亲王华丰、大学士贾桢、倭仁、尚书文祥、存诚、留京办事。华丰、贾桢、倭仁、文祥、四人分日轮班。在内直宿。不直宿者于申刻散直。存诚每日进内办事后。毋庸直宿。午刻先行散直。　　

○又谕、昨因御史汪朝棨奏参联捷片内。有联捷奉旨发往原任陕甘总督熙麟差遣委用之语。何时有此谕旨。令汪朝棨明白回奏。兹据奏称联捷并无发交熙麟差委之旨。委系具摺时缮写错误。迨经查出。因系参劾之件。不敢奏请更正。疏忽难辞等语。谕旨系宣示中外之件。该御史何得凭空臆撰。任意书写。实属荒谬。非寻常错误可比。汪朝棨著交部议处。　　

○谕军机大臣等、前因马贼扰及蓟州一带。谕令刘长佑传知调任山西太原镇总兵蒋临照暂缓起程。现在近畿地面。尚属安谧。而山西防务。最关紧要。著刘长佑迅即传谕蒋临照。速赴太原镇本任。以重职守。刘长佑现赴边墙查勘隘口。著即查照文祥所奏边隘等处布置情形。及历次寄谕。悉心筹画。务令官兵民团。联络声势。俾贼匪无闲可乘。以靖地方。刘祺、刘景芳、所带之马勇。著刘长佑调赴玉田以西御道以南驻扎。该督此次带往之马步各队。著在通州三河以西御道以南驻扎。并严饬各员弁周密巡防。肃清跸路。该督于查勘边隘及桥道事毕。仍著于启銮前二三日来京。伺候召见。将此由四百里谕令知之。　　

○又谕、钦天监监正音德讷奏、风闻蠹役殃民。与马贼暗通信息。请旨拏究一摺。据称顺义县蠹役张桂林即黑张老。原名张有德。绰号东坝天一只虎。欺压良民。豢养匪类。曾有被骑马贼劫去钱物骡马者。该役向事主索贿。将失物代为赎回。又与庄头玛勒呼善即马四等、结为死党。无恶不作。私设刑具。残害无辜。该县书役。皆其心腹。乡里侧目。控告到官。尽遭反噬等语。匪徒著有绰号。豢匪殃民。最为可恶。即其通贼一节。如果属实。难保无另有不法重情。现当整饬捕务之时。亟应严拏惩办。以靖地方。著万青藜、卞宝第、密饬所属将顺义县蠹役黑张老即张桂林。及庄头玛勒呼善即马四。一并严拏务获。解交刑部。按律惩办。毋任漏网。原摺著钞给阅看。将此各谕令知之。　　

○又谕、仓场侍郎钟岱等奏、河运到通。全数收竣。并请饬漕运总督来年酌量起运各摺片。漕运总督吴棠本年试办河运米三万六百石。已于八月内全数抵通。米色一律乾洁。实属办理妥速。著有成效。江北本属产米之区。如将应运米石。酌量改归河运。即可无需采买。且核计脚价等项。较海运有减无增。是经久之计。实以河运为便。著吴棠遵照前旨。悉心筹画。将来年江北应运米石。按照本年办过章程。酌增数目。多备船只。如期由河道起运。以复河海并运之旧。于京仓大有裨益。一切应办事宜。均由该漕督遴委妥员认真经理。将此谕令知之。　　

○又谕、德兴阿、刘蓉奏、甘省军情猝变。陕西局势可虞。请拨兵饷严备。并雷正绾为回酋蛊惑各摺片。雷正绾战功素著。受恩不为不深。乃以金积堡一败不支。又平日嗜好太重。致为回酋赫明堂所制。或系部下骄兵悍卒。迫胁至此。亦未可知。刘蓉已选派向与该提督熟识之员。持函往谕。开示利害。如果能遽行悔悟。是该提督尚有受恩之日。著杨岳斌、德兴阿、刘蓉、即行传知该提督。令其约束将弁。共相奋勉。但能显立功效。仍必立沛恩施。如果纵令所部骚扰地方。不能禁止。将来身名俱裂。悔之何及。如此确切开示。看其如何转关。再行相机办理。至平凉庆阳泾州长武等处。杨岳斌、德兴阿、刘蓉、务当妥筹保护。毋任蔓延为患。此后军情。著随时飞速奏闻。以慰驰念。将此由六百里各密谕知之。　　

