<!-- { "loadSidebar": true } -->
○谕议政王军机大臣等、僧格林沁奏、麻城剿匪获胜。翼长因病出缺。并请将玩视军务之总兵严议。前赏蒙古马队官兵银两。请旨办理各摺片。麻城北路贼匪。经官军由黄土冈伍家河八道河红石堰等处。节节进偪。叠获胜仗。捻首宋朝如率众乞降。经英翰择留四百名。充当前敌。余皆遣令还乡。即著该亲王妥为办理。毋令再生反侧。惟宋朝如投诚后。贼众惊恐。正可趁该逆惶惧奔窜不定之时。乘胜进兵。以收破竹之效。官文身任兼圻。剿办本省贼匪。是其专责。此次僧格林沁所部。叠获大胜。并未见官文派出各军协同剿洗。蓝斯明等本分扎蕲黄各隘。姜玉顺早由樊城拔营。得力步队甚多。何以并不进兵会剿。官文所司何事。似此任意迁延。殊属不知缓急。著官文严檄各军。会同僧格林沁官兵。联络声援。将麻城南路白杲一带之贼实力进剿。为一鼓聚歼之计。毋得专恃僧格林沁客兵。转得置身事外。以致日久无功。苏克金所部将士。该亲王现令成保暂为接统。惟成保前在直东带队。颇不得力。此次派令管带苏克金马队。未知能否胜任。著即责令该革员奋勉图功。以赎前愆。仍著随时察看。如不得力。即行更换。据获贼供称该逆图窜东北。是商城光山一带。又形吃重。著张之万激励将弁。实力堵剿。毋令匪踪再行阑入豫疆。前赏蒙古兵丁银一万两。据该亲王奏称、现在哲里木、昭乌达两盟。随营征剿。至土默特官兵。亦在营随同出力等语。此项银两。即照僧格林沁所请。将该两盟及土默特官兵。均匀分赏。其管带各盟马队人员。及吉林黑龙江带队员弁。僧格林沁拟俟麻黄股匪扑灭。再行奏请奖励。该亲王慎重名器。不肯稍涉冒滥。具见公忠体国之忱。陈国瑞已据该亲王调令来营。仍著随时酌量差遣。僧格林沁密摺一件留中。将此由六百里各谕令知之。　　

○又谕、曾国藩奏、李臣典出缺。萧孚泗丁忧。及料理善后。布置上游。并李秀城等业经正法各摺片。本日已分别降旨。将李臣典赐恤。萧孚泗准开缺回籍守制矣。各处勇丁。有募无散。有增无减。原因兵额不敷。不得已而用之。今江甯已克。大功粗成。该大臣酌量可以裁撤二万余人。且体察各员弁久在行闲。厌苦兵事。不至另生枝节。自属实情。著即筹发欠饷。酌量遣撤。总须有约束之法。钤制之人。方不至游骑无归。另谋啸聚。致贻异日无穷之患。其酌留之二万数千人。即令分守金陵芜湖金柱关各要隘。兼作为游击之师。进剿广德等处。并著妥为调派。以资得力。据奏曾国荃于克城之后。心血过亏。困惫殊甚。欲请回籍调理。部勒散勇南归。求所为善始善终之道等语。该抚所见。虽合于出处之道。而于荩臣谋国之谊。尚未斟酌尽善。况遣散勇丁。止须分派妥靠之员。沿途照料。而现在江甯安庆等城。均须督兵镇守。该抚正宜驻扎江甯。安心调理。一俟就痊。即可帮同曾国藩分任其劳。即著曾国藩传旨存问。毋庸遽请开缺回籍。江南北应办善后之事甚多。曾国藩现回安庆。著即赶紧料理上游事务。布置稍定。即仍回驻江甯。镇江扬州防兵。应撤应留。均照所议办理。江西已克宜黄崇仁金溪东乡等四城。惟贼首尚未就歼。近日新疆各城。警报叠至。是以前谕杨岳斌驰赴新任。杨岳斌能否离江。江西军务。应交何人督办。该大臣即遵叠次谕旨。迅速筹奏。李秀城等就地正法。所办甚是。前已有旨宣示矣。洪秀泉首级。未经传示各省。即由该大臣自行咨明各处可也。片一件留中备览。将此由六百里谕令知之。　　

○以火器营营总倭和为福州副都统。　　

○准丁忧福建陆路提督萧孚泗回籍守制。以江南福山镇总兵官郭松林为福建陆路提督。记名总兵官熊登武为江南福山镇总兵官。　　

○以记名总兵官朱南桂为河南归德镇总兵官。　　

○补铸安徽寿州知州、寿春镇右营都司、合肥县官亭巡检、福建邵武府同知、各印信关防。从巡抚唐训方、徐宗干请也。　　

○以赴调迁延。浙江处州镇总兵官陈国瑞下部严议。　　

○予江南江甯伤亡记名提督河南归德镇总兵官李臣典祭葬世职加等。谥忠壮。于江甯暨江西吉安安徽安庆各地方。建立专祠。　　

○予湖北军营病故副都统苏克金祭葬恤荫加等。谥庄介。　　

○予湖北麻城阵亡守备阎乐天、把总蒋庆祥、祭葬世职。　　

○丙寅。谕议政王军机大臣等。前因平瑞奏、库车军务紧要。饷项奇绌。谕令沈桂芬将户部前在该省劝捐归补筹解京饷项下。拨定新疆经费银十万两。如数筹拨。复因乌噜木齐提督文祥、奏请饬部将前经动拨新疆银四十万两。速催各省及早起解。谕令户部妥速议奏。兹据户部奏称、拟在山西截留防费银内。除已划拨新疆经费十万两外。尚余十万两。请饬山西巡抚迅速解往。作为新疆军饷。至前拨军饷十万两。经费四十万两。并请饬四川山东山西河南各督抚分批起解。另片奏、分别已解未解数目。一并请饬四川等省各督抚。转饬藩司批解甘肃各等语。现在新疆库车等城。军务吃紧。饷项需用浩繁。若不赶紧拨解。必至停兵待饷。贻误事机。于边陲要地。大有关系。著沈桂芬于前次截留防费银内。除已划拨新疆经费银十万两外。下余十万两赶派妥员。迅速解往。作为新疆军饷。至前拨军饷十万两。并由部拨定山东银七万两。河南银七万两。山西银十万两。四川银十六万两共四十万两。除山东解过银一万两外。下余银六万两。山西解过银二万两外。下余银八万两。河南原拨银七万两。四川原拨银十六万两。著骆秉章、阎敬铭、沈桂芬、张之万、转饬各藩司。迅速筹解甘肃安肃道库。一面咨明陕甘总督。委派妥员兵役。递解镇迪道库。以济新疆各城急需。如各该省视为具文。仍前延玩。即著户部从严参处。常清接奉此旨即咨明迤东各城。递派妥员。前往甘省迎提。此项出关时。严饬各台站小心护解。乌噜木齐。当南北各城要路之冲。尤当疏通台站。俾饷道畅利无阻。文祥现在哈密。距关较近。著饬令各委员节节迎护。以期妥速。现在古城以西。道路不靖。该大臣等务须慎之又慎。毋令中途失事。致有疏虞。将此由五百里各谕令知之。　　

○又谕、官文奏、发捻势已穷蹙。欲循旧路回窜。现饬各军合力进剿。并官军筑垒续获胜仗各摺片。发捻各逆麕聚于麻城白杲等处。经成大吉等军。与僧格林沁派出各军分路剿洗。贼粮将尽。势已穷蹙。兼之金陵克复。无巢可归。其自拔来归者。亦复不少。自应乘此贼心涣散之际。合力兜剿。以期迅就肃清。官文现饬姜玉顺等马步各军。严扼黄孝要路。会合杨朝林等军。三路进兵。为聚而歼旃之计。即著督饬诸军。实力进剿。一鼓灭贼。不得稍有迟延。僧格林沁派出之军。转战而前所向奏绩。即著饬令色尔固善、张曜等乘胜进兵。会合楚师。将发捻各逆。全股歼除。毋稍松劲。惟该逆诡谲异常。避兵而行。是其惯技。官文奏称逃出难民。佥称贼匪备十日乾粮并扎草人。图由旧路回窜。而罗田蕲水等处之贼。悉数窜至道观河沙河一带。沿村打馆。是其急欲上窜。情形毕露。现在富森保、石清吉等、虽于道观河扼扎营垒。偪贼而军。第该处道路纷歧。难保不乘虚窜豫。著张之万恪遵历次谕旨。激励将弁。实力堵剿。毋令匪踪再行阑入豫疆。致剿办又形费手。将此由六百里各谕令知之。　　

○丁卯。谕内阁、礼部奏、遵照定例。请举行释奠典礼一摺。本年克复江甯。歼除首逆。自应遣官释奠先师孔子。用告成功所有应行典礼。著该衙门照例办理。　　

○又谕、前经降旨。将郑亲王怡亲王世袭王爵赏还。令宗人府照例于始封立官人之后裔内。分别排列。与岳灵载泰一并带领引见。兹据宗人府奏称、前次办理承袭郑亲王怡亲王所降不入八分辅国公时。曾将英俊载堉等依次排列。带领引见。此次应否仍将英俊载堉等复带引见。抑或另行拣选。并将英俊载堉等依次排列等语。著宗人府另行拣选合例之人。并将前次拣选列名之英俊、崇吉、文霖、承欢、载堉、载擦、载熙、依次排列。一并带领引见。　　

○谕议政王军机大臣等、前因土默特贝勒旗老头会绰金汰、那木萨赉等、聚众滋事。及该旗塔布囊察固特古尔图等、呈控绰金汰等抄抢敛钱等情。降旨饬交麒庆会同卓索图盟长、派兵查拏惩办。兹据麒庆奏称半年以来。应提之人犯未齐。续控之呈词沓至。且人数太众。头绪繁多。刁狡之徒。恃有头衔。往往不服鞫问。请简派大员。会同卓索图盟长。就近查办等语。本日已明降谕旨。派理藩院侍郎额勒和布驰驿前往热河会同色伯克多尔济、麒庆、严行审办矣。此案情节较重。非洞悉蒙古情形之员。会同讯办。不足以成信谳。除麒庆有地方之责。毋庸前赴该旗会审外。著额勒和布于行抵热河后。即带同司员驰赴土默特贝勒旗。提集卷宗及应讯各员。会同色伯克多尔济严切根究。务期水落石出。毋稍宽纵。并著理藩院传知喀喇沁王色伯克多尔济钦遵办理。将此各谕令知之。　　

○又谕、明绪等奏、乌噜木齐一带地方。回匪肆扰。贡马不能呈进。麟兴等奏、劄调蒙兵驰赴古城听调各一摺。乌噜木齐汉回变乱。业经保恒等驰奏。明绪等现据护送贡马官兵旋回报称。乌噜木齐迪化汉城关外。回匪纵火红山觜子一带。火光皆起。满城城门封闭。护马官兵被贼冲散。是乌噜木齐匪势正炽。启衅根由。暨现在若何情形。仍著明绪、平瑞、业布冲额等、查探明确。迅速具奏。一面将塔城回众妥为抚驭。各安生业。毋受外匪煽惑。致启猜疑。该处回民。既肯随同官兵分路防堵。即令该掌教择派妥靠之人。随同各营员前往。以释其疑。该兵丁应领盐菜银两。务须设法筹给面斤钱文。以资接济。石金斗、陈生福等、既为回众敬服。即著责令弹压回众。如能始终出力。即行奏请奖励。以坚其向化之心。塔城邻氛不靖。自应先事豫筹。该处兵力较单。著常清挑选精壮兵丁五百名。听候该大臣咨调以备缓急。明绪等亦须时加严防。毋稍大意。所贡马匹。著俟明年补行呈进。以免疏失。乌城变乱情形。未据平瑞等陈奏。其为城垣戒严道路梗阻可知。著平瑞、业布冲额、懔遵前旨。就存城满汉各营兵勇。迅筹防剿。以期痛歼丑类。毋任蔓延。古城待援甚急。现在南路各城。不能兼顾。著麟兴、车林敦多布、即行飞劄西两部落盟长。于各旗内挑选精壮官兵五百名。由麟兴等发给军火。驰赴古城应援此项官兵口粮。著保恒照例妥为豫备。毋令缺乏。将此由六百里各谕令知之。　　

