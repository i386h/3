<!-- { "loadSidebar": true } -->
○又谕、张之万奏、宋逆党匪阑入河朔。兵练截击败窜等语。前据刘长佑奏报、贼自大寨向西窜走。适河北镇道均未在防。总兵杨长春遇贼未及接仗等语。当经寄谕该督抚等饬令实力严防。兹据张之万奏、贼由开州进窥滑浚。杨长春探踪迎剿。由彰郡带兵。行抵郡南之张官屯遇贼。挥军进击。立即压退。并于初四等日。督队至杨家新庄。及临漳之南骆村一带。叠加剿击。追贼出境。直至直隶肥乡县之李林铺王安堡而还等语。与刘长佑前奏。情形迥不相符。是否杨长春等及各地方文武捏报胜仗。希图逭责。抑系刘长佑前奏探报失实。均属不可不察。各省带兵将领及地方官吏。往往于贼踪所过。不能豫备截击。及贼去而捏饰禀报。辄称某日某处捦斩贼匪若干名。大吏不察。据以入奏。而贼实往来境地。毫无阻截。以至逆氛所至延蔓。积习相沿。痛恨实深。从前河南军务之无起色。未必不由于此。此次杨长春等于河朔地方击贼。究竟有无其事。著刘长佑、张之万、均各确切查明。据实奏闻。毋许稍存文饰。如实系防剿不力。事后捏报胜仗。即应据实严参。军营探报。亦往往有侦查不实之弊。刘长佑亦不可不加查察。运河东西分窜股匪。节据僧格林沁、刘长佑等所报。均各余匪数百名。日来剿办究复如何。其自稿城越滹沱河南窜之贼。又经窜向何处。宋景诗是否果已弃众潜逃。现在曾否捕拏就获。直豫两省防剿各军。仍著刘长佑、张之万、严督前截后追。迅歼丑类。亳捻李大个子、由睢杞折趋兰考。避兵东归。经毛昶熙派令游击吕振河等率领马步。叠加剿创。遁回亳巢。此股捻匪。为苗逆指嗾。出而滋扰。仍难保不复图窥觎豫境。仍著张之万饬令宋防兵勇扼要严防。张之万前奏、大金店盘踞之张总愚股匪。被剿南窜。现在各军剿办若何。此股贼匪。复又窜往何处。著张之万详悉具奏。善庆所带黑龙江余丁。早已进口南行。何以尚未抵豫。著张之万迅即迎提。并著刘长佑饬令所属。沿途查明。催趱前进。萨萨布一员。即准张之万所请。饬令赴豫带领马队。即由张之万传旨截留。善庆带兵到豫。仍即饬令遵奉前旨。抽拨吉林黑龙江余丁五百名。绥远城察哈尔马五百匹。统带赴皖。以资攻剿。毋稍迟延。李明惠一军。现已行抵河北。毋庸再行折赴许州。转费周折。仍著刘长佑遵旨饬令由河北探明贼踪拦截。与直省官军速收夹击之效。俟贼股歼灭后。此军仍回直隶。归刘长佑调遣。将此由六百里各谕令知之。　　

○又谕、张之万奏、请饬晋省将欠解河南银两拨解甘肃。并催解本年应协豫饷等语。山西应协豫省同治元年分军饷银二万两。前经谕令英桂、饬令河东道刘子城、就近附解甘省。抵作豫省应解甘饷。自应赶紧筹拨。以济要需。乃该道辄以库款支绌为辞。咨行河南藩司王宪。拟将前项协饷。俟军务肃清。再行筹解。甘省军务方殷。待饷孔迫。昨据多隆阿奏称、已派雷正绾带领十营兵勇。前赴固原进剿。值此大兵云集之时。粮台饷需。尤属刻不可缓。岂容该道藉词延误。著英桂懔遵前奉谕旨。迅于运库项内筹款。如数拨解甘省。不准再事延宕。至河南陆续裁免陕州鲁山两处抽收盐厘。原为潞纲畅销起见。河东道库每年拨银二万两。解豫协饷。即系为筹补所裁盐厘而设。现在皖捻纷窜豫疆。需饷浩繁。晋省应协之款。岂可任意推诿。著英桂即将本年分应协豫省银二万两。赶紧筹提。委解赴豫。毋许藉端推卸。将此谕令知之。　　

○以江苏无锡击败水陆援贼。赏总兵官王东华正一品封典。道员张树声、副将周寿昌、参将吴胜清、童邦喜、王平西、游击董凤高、都司张士芳、守备杨正国、巴图鲁名号。余加衔升叙有差。革畏葸无能参将张学仕职。予阵亡守备施本仁祭葬世职加等。　　

○以河南官军攻克阜阳、沈邱、交界贼寨。子游击程尚文等升叙开复有差。　　

○以河南沈邱、新蔡、防剿捻匪土匪出力。予知县顾恩培、唐咸仰、以知府用。　　

○旌表守正捐躯四川彭县民妇郑曾氏。　　

○丙寅。谕内阁、前因刘长佑奏、宋逆猝窜直境。新河县知县带勇迎敌。身受重伤。武邑县兵勇单薄。以致匪踪阑入县城。旋即收复。请将新河县知县邓铭善革职。仍暂留任。武邑县知县娄道南革职留营。曾经降旨允准。兹据御史丁寿昌奏、州县失守城池。罪名甚重。请饬刑部将该知县等议罪等语。所奏亦是。知县为守土之官。自宜与城存亡。近来失守之员。往往捏造出城御敌身受多伤等情。希图免罪。甚且以民情爱戴等词奏请留任。办理殊属轻纵。况武邑县武弁教职及解饷委员。均被戕害。而该知县独安然无恙。尤难保无弃城逃走情事。著刑部将该知县邓铭善、娄道南二人。照例分别议罪。以示惩儆。　　

○谕议政王军机大臣等、御史丁寿昌奏、宋景诗窜扰畿辅。兵去则贼来。兵来则贼去。官兵疲于尾追。无从迎击。请责成各州县办理团练。修筑城池。多掘陷阬。并设立赏格。严定赏罚等语。直隶地方。本有团练乡勇。但各地方官不能督率。遂至日久废弛。著刘长佑饬令各州县妥为联络。于各村镇多穵濠沟。于近城一带及总路口设伏以待。多掘陷阬以陷马足。并明立赏格。如团勇杀贼一名。赏银若干。与贼接仗保全地方者。首事绅民优加鼓励。谅此贼败残之余。已属无多。似此各处兜捦。不难克日蒇事。嗣后如再由各州县窜扰。地方官不能遏截。即行从严参办。其团练出力著有成效者。亦准酌保。原摺著钞给阅看。直隶吏治。颓废已极。刘长佑当振刷精神。力图整顿。现在李鹤年闻已起程。著迅催其到直接印。并即饬令赴省。以便石赞清交卸起程。省城一带防堵。及地方应办事宜。即责令该臬司随时禀商刘长佑、妥为经理。将此谕令知之。　　

○又谕、有人奏、护理陕甘总督甘肃布政使恩麟、办事颟顸。不学无术。当陕西回变初起。该护督并不于接壤要隘严密巡防。以致该逆匪声息相通。潜往助逆。焚掠之后。满载回甘。如入无人之境。河州狄道。回变继起。百姓赴省请兵。该护督闭署不问。迨贼氛偪近省垣。惟于衙署内添兵环守。不许难民入城。而于回民出入城门。不敢过问。该护督见逆焰鸱张。遂藉招抚为补苴之计。乃王阿浑甫畀顶带。而固原盐茶。相继失守。其为诈降内溃。情弊显然。恩麟竟以另股贼匪。含混入奏。民人王福等集众联团。意图报愤除害。该护督辄坐以谋叛大逆。斩首四人。又偪令绅士裁撤团练。使招募之勇。训练之功。废于一旦。革员成瑞、赵秉鉴、和祥、系偾事获咎之员。该护督欲见好数人。遂令办理招抚。藉图保举。该废员等遂馈贼求和。且偪令难民改装随教。号曰新回。以致回逆愈抚愈横。省南省北一带。蜂屯蚁聚。滋蔓难图。皆由舍剿议抚。贻误大局。请饬查办各等语。恩麟护理督篆。已逾一年。而回氛日甚一日。甘肃全省几有糜烂之势。若非该护督恇怯无能。养痈成患。何至贼势猖獗若此。著多隆阿、熙麟、按照所参各款。严密访查。据实覆奏。毋稍徇隐。原摺均著钞给阅看。将此由五百里各谕令知之。　　

○又谕、都兴阿奏、酌设渡口。济渡难民。并布置江防堵剿情形一摺。所称六圩八圩两港。兵民杂渡。易涉混淆。以六圩港专渡难民。八圩港专渡南岸水陆兵勇。采买食物。于体恤难民之中。严防奸宄溷迹等语。筹办尚属妥协。即著饬令派出之副将孙文友、会同该地方文武祥察情形。妥筹办理。至水师扼泊长江。防范最关紧要。江阴克复后。南岸贼匪麕聚。时思乘隙窜渡。虽屡被官军击退。而利港刘巷等处之贼。分股出扑。姚家桥踞贼。且与包港以下之贼呼吸相通。太平洲绵长九十里。南岸贼踪。出没靡常。亟宜扼要设防。相机堵剿。著即督饬吴全美、统率水师各营弁。联络声势。遇贼即击。以免滋蔓。另片奏、遣撤吉林黑龙江伤废官兵。抽换补额。并请调甲兵西丹闲散兵丁各等语。吉林等处官兵。徵调频仍。近因该处边防紧要。经景纶等奏请。嗣后免其调拨。此次都兴阿所奏情形。系属紧要。除换防官兵各三十名。已谕令抽换补额外。其甲兵一项。断难再调。西丹闲散。尚非正兵可比。为数亦属无多。所有各挑选精壮一百名之处。能否如数调拨。亦已谕令该将军等酌量办理矣。将此由五百里谕令知之。　　

○又谕、都兴阿奏、扬防马队官兵。从征年久。伤残废病。现已择其伤病尤甚者。撤归吉林黑龙江各三十名。请饬另挑精壮。抽换赴防。以补营额。并请调西丹闲散各一百名。交协领莫尔赓额等备带银两功牌。以资挑换兵丁费用各等语。前据景纶等奏、该处操防紧要。请嗣后各路军营。免其徵调。俾得训练整顿。以备缓急。亦系实在情形。惟刻下皖南及江南军情。正在得手。扬州一带。防剿吃紧。亟须得力马队官兵。以资分布。著景纶、特普钦、俟扬防抽撒归伍之官兵各三十名到后。迅即按照数目。挑选精壮。抽换赴扬。以足营额。其丹闲散。尚非正兵可比。且所调为数无多。其能否挑选精壮如数前赴扬营以资助剿之处。著该将军等酌度办理。将此由五百里各谕令知之。　　

○又谕、昨据富明阿等奏、妥筹临淮战守。及分兵援救蒙城。业经谕令该将军等相机进取。与陈国瑞联络声势。迅解重围。兹据吴棠奏、陈国瑞一军。现已移扎王家窑圩。在蒙城迤东七里。贼亦率党而东。与官军夹河相守。拟俟水涨稍涸。乘黑夜渡河袭贼。捻首李大个子、魏群等、由豫回踞石弓山一带。偪扰临涣等处。关系蒙军北路饷道。经陈国瑞添派佐领讷木津等带领马队。协同艾宪银、先将捻逆击退。再赴蒙城等语。蒙城被围日久。情形万分危急。苗逆与李南华素有仇隙。此次纠党围困蒙城。穵掘长濠三道。誓欲得而甘心。览吴棠所呈官军扎营地图。益形焦急。本月初旬。李南华因城内粮缺。密遣勇丁乘夜赴营求救。虽经陈国瑞慰劳。给银五百两。饬令分带回城。该勇丁能否踰濠而进。尚难豫必。吴棠现调副将张从龙、知县吴炳庭等、带勇驰援。而兵力仍未甚厚。且道远非旦夕可致。著富明阿、唐训方、恪遵昨日谕旨。速饬派出之总兵宋庆星速前进。会同陈国瑞各营。并力进攻。迅解城围。富明阿、唐训方、并设法策应。毋许迁延贻误。怀远近日贼势若何。若王才秀北岸之兵。一时不能掣动围蒙之贼。莫若添调劲旅。径赴蒙城助剿。分扼全家集一带。截贼粮运。则蒙城之围。可期速解。著富明阿、唐训方、酌度机宜。妥为调遣。张从龙所部。并著吴棠催令赶紧遄行。不准逗遛干咎。将此由六百里各谕令知之。　　

