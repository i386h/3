<!-- { "loadSidebar": true } -->
○庚寅。谕军机大臣等、瑞麟、张兆栋奏、琼州府属土匪滋事。剿办情形一摺。据称琼州府匪何亚万等、纠集万州黎匪多人。分窜定安乐会等处焚掠。经署琼州镇总兵刘成元带兵进剿。毙匪多名。余匪逃回黎洞避匿等语。地方水旱偏灾。全在该管官体察民情。妥为绥辑。此次土匪何亚万等、藉荒歉为名。突起滋事。是否地方官办理不善。以致酿成事端。著瑞麟等确切查明。据实具奏。该匪何亚万等、聚众已至千余。胆敢负嵎抗拒。实属形同叛逆。若不速筹剿办。恐致蔓延。瑞麟等务当檄饬刘成元督率官军。迅将此股匪徒力图扑灭。毋稍迟缓。并将首要各犯悉数捦获。一面剀切晓谕。解散胁从。以期早日蒇事。琼州地方。春雨稀少。田禾被灾情形若何。如有应行抚恤之处。并著妥筹办理。将此由五百里各谕令知之。　　

○又谕杜嘎尔奏、拟择地移扎官军一摺。据称边外现无贼踪。济尔嘎朗图地方。官兵驻扎日久。水草取用尽竭。现值天气寒冷。拟于四子王旗达尔汉贝勒部落择地驻扎等语。即著照所拟行。惟贼踪出没靡常。该副都统仍当多派员弁。分投远探。遇有贼匪。即行率队剿击。毋稍大意。福珠哩一军。原扎赛尔乌苏。距库伦较近。即著咨商张廷岳等。酌度地势情形。饬令福珠哩统率所部。遵照扼扎。以护粮运。将此由四百里谕令知之。　　

○癸巳。以詹事府詹事黄钰为内阁学士兼礼部侍郎衔。　　

○减免两浙浦东、横浦、袁浦、三场歉收地方上年灶课。　　

○甲午。以大婚册立皇后。前期遣官告祭天。地。太庙后殿。奉先殿。　　

○以册封慧妃。前期遣官告祭太庙后殿。奉先殿。　　

○谕军机大臣等、瑞联、恭镗奏、州县剿捕马贼情形。并抒管见一摺。奉省马贼滋扰。日肆蔓延。亟应及早扑灭。以免酿成巨患。据奏该省新民屯。及兴京之新兵堡。义州之清河门。开原之法库门。岫岩之大孤山等处。虽有兵队驻扎。而顿兵一处。贼仍得以乘闲肆扰。瑞联等拟于驻扎营兵中。以三五十人各为一队。遴员管带。分别段落。往返巡查。著都兴阿酌量情形。妥筹办理。官兵分队驻扎。尤须申明纪律。责成带兵员弁。严加约束。明定赏罚。以资得力。该匪党类。固多无赖贫民。而诸色旗丁。各处兵勇。亦不免溷迹其中。自应一体惩办。乃竟有关碍私情。不加缉究。或被获到案。任其狡展。种种瞻徇情弊。实堪痛恨。著该将军府尹严饬所属旗民各官。认真访察。不论何项人等。但经为贼。即径行捕拏。穷治党与。如本管官袒庇不交。或问官承审不实。即行分别从严参办。盗贼所至。必有巢空。及零星窝藏之家。近来承审人员。往往止图速结。不复深求。以致窝家多未破获。嗣后除孤村旅店僻壤农家畏其凶横强行食宿者照常免罪外。其余无论曾否造意。有无同行。但知县贼匪而窝留分赃者。即照强盗窝主拟斩立决。若并未分赃。仅知情容留。或受托寄顿及代为销售者。不论人数赃数。均发新疆给官兵为奴。遇赦不赦。旗人有犯。销除档册。一体实发。承缉承审之旗民各官。务须确切根究。不得仍前颟顸。致有疏纵。其缉捕之人。并闻有得受月规、豢纵包庇。或句通一气、鱼肉商民。及贪图重贿、捕得卖放者。似此通贼殃民。实属罪不容逭。著该将军府尹严查密访。该管兵弁勇丁及各州县书吏差役。傥有前项情弊。立即捕获。治以军法。毋稍徇纵。盛京为根本重地。都兴阿务当破除情面。秉公办理。瑞联、恭镗、亦不得以州县剿捕难期得力。稍涉推诿。该将军府尹同受国恩。其和衷商搉。实力筹办。以遏乱萌。原摺著钞给都兴阿阅看。将此各谕令知之。　　

○苏尼特扎萨克郡王托第布木等二人、阿巴噶扎萨克郡王瓦津达拉等四人、乌珠穆沁扎萨克贝勒达克丹等二人、敖汉扎萨克郡王达维多克丹等二人、浩齐特扎萨克额尔德尼郡王喇特那巴咱尔等二人、鄂尔多斯扎萨克贝子巴达尔琥等二人、茂明安贝勒格楚克等二人、科尔沁贝勒达玛林旺济勒、土默特贝勒散巴勒诺尔赞、阿巴哈纳尔扎萨克贝勒达木定扎布、翁牛特辅国公克什克阿尔毕济呼等二人、郭尔罗斯扎萨克辅国公图布乌勒济图等二人、喀尔喀扎萨克辅国公达尔玛巴扎尔、扎噜特镇国公达瓦甯保、喀喇沁扎萨克镇国公乌凌阿、乌喇特扎萨克辅国公贡桑端鲁布、克什克腾扎萨克头等台吉毕玛拉吉哩第、于养心门内瞻觐。　　

○乙未。寅刻。上礼服御太和殿。阅视皇后册宝。遣惇亲王奕誴为正使。贝勒奕劻为副使。持节奉册宝诣皇后邸。册封阿鲁特氏为皇后。册文曰。朕惟运协两仪。乾健必资夫坤顺。光昭四表。日升更颂夫月恒。观天道之周行。实邦家之肇庆。爰诹吉日。用制宏章。咨尔阿鲁特氏。迺翰林院侍讲崇绮之女也。秀衍桂林。瑞徵椒殿。淑身维则。慎德有常。著端范于闺闱。早娴女训。肃庄容于宫壸。允式母仪。兹仰承慈安皇太后慈禧皇太后懿旨。以册宝立尔为皇后。尔其勒俭居先。雍和逮下。徽音丕嗣。内治克襄。夏凊冬温。亲两宫之色笑。陈笾荐豆。佐九庙之馨香。令望式孚。蕃厘永迓。钦哉。　　

○遣大学士文祥为正使。礼部尚书灵桂为副使。持节赍册印。封富察氏为慧妃。册文曰。朕惟关睢启化。必资淑德以襄猷。献茧成功。允赖贤媛之佐理。鸾章焕采。象服增荣。咨尔定察氏。心秉柔嘉。训娴婉娩。珩璜表度。怀谦而聿中矩规。图史垂芳。性敏而特严礼法。兹仰承慈安皇太后慈禧皇太后懿旨。册封尔为慧妃。尔其坤仪祗赞。扬勤俭之休风。巽命新膺。体雍和之顺道。隆其班秩。锡以丝纶。钦哉。　　

○申刻。慈安皇太后慈禧皇太后御慈宁宫。升座。上礼服诣慈宁门行礼。礼成。御太和殿受贺。遣惇亲王奕誴为正使。贝子载容为副使。持节诣皇后邸。行奉迎礼。作乐宣制如仪。　　

○命委散秩大臣三等承恩公崇绮以内阁学士候补。员外郎凤秀以四品京堂候补。　　

○丙申。子刻。皇后由邸第升凤舆。銮仪卫陈仪仗车辂。鼓乐前导。由大清中门行御道。至乾清宫降舆。上具礼服。候于坤宁宫。丑刻。行合卺礼。　　

○奉慈安皇太后慈禧皇太后幸漱芳斋。侍午膳。　　

○遣官祭历代帝王庙。　　

○朝鲜国王李□臣巳火□、遣使奉表赍贡。庆贺大婚。赏赉筵宴如例。

　　

大清穆宗继天开运受中居正保大定功圣智诚孝信敏恭宽毅皇帝实录卷之三百四十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十一年。壬申。九月。丁酉。上率皇后诣寿皇殿行礼。　　

○诣钟粹宫慈安皇太后前行礼。长春宫慈禧皇太后前行礼。　　

○上御乾清宫。皇后率慧妃以下行礼。　　

○奉慈安皇太后慈禧皇太后幸漱芳斋。侍午膳。　　

○朝鲜国使臣朴圭寿三人于神武门外瞻觐。　　

○戊戌。慈安皇太后慈禧皇太后御慈宁宫。升座。皇后行朝见礼。盥馈醴飨如仪。　　

○己亥。慈安皇太后慈禧皇太后御慈宁宫。升座。上率王以下文武大臣诣慈宁门行庆贺礼。众官于午门外行礼。　　

○御太和殿受贺。王以下文武大臣官员蒙古王贝勒贝子暨朝鲜使臣等行礼。礼成。颁诏天下。诏曰。朕惟图开紫极。坤顺与乾健同功。曜合丹宸。月恒与日升并著。粤稽往牒。备溯前型。瞻戴星轩。表度于媓规娀矩。弼成风化。徵祥于姒幄娥台。惟嘉德之匡襄。教行壸掖。斯休和之翔被。颂洽家邦。朕敬绍丕基。诞膺景运。兹者慈安皇太后慈禧皇太后特遴贤淑。俾正宫廷。钦遵懿旨。谨昭告天地宗庙。于同治十一年九月十四日。册立翰林院侍讲崇绮之女阿鲁特氏为皇后。同勤尊养。趋萱殿而祝蕃厘。勉嗣徽音。式椒闱而敷内政。庆成嘉礼。覃洽恩施。所有事宜。开列于后。一、亲王福晋以下至奉恩将军妻室等俱加恩赐。一。民公侯伯以下二品大臣以上命妇俱加恩赐。一、各直省民欠钱粮。由户部酌核奏请蠲免。一、八旗绿营兵丁。赏给一月钱粮。一、文武会试中额。俟该部临期奏明人数。请旨酌量加广。文武乡试。由该部分别大中小省分。并满蒙汉字号。奏请加额。一、各直省儒学。无论府州县卫。俱于本年以正贡作恩贡。次贡作岁贡。一、八旗满洲蒙古汉军妇人年七十以上者。照例分别赏赉。一、内务府三旗妇人年七十以上者。照例分别赏赉。一、各省老妇有孤贫残疾无人养赡者。该地方官加意抚恤。毋令失所。一、除十恶及谋杀故杀不赦外。犯法妇人。尽予赦免。于戏。应地安贞。帝化重二南之始。普天锡祜。母仪合九有之忱。欣薄海之胪愉。遍群生而被泽。布告天下。咸使闻知。　　

○慈安皇太后慈禧皇太后御慈宁宫。皇后率慧妃以下行礼。　　

○上御乾清宫。皇后率慧妃以下行礼。　　

○皇后御内殿。慧妃以下公主福晋命妇行礼。　　

○以神灵显应。颁河南正阳县城隍庙扁额。曰应德效灵。　　

