<!-- { "loadSidebar": true } -->
○谕议政王军机大臣等、左宗棠奏、攻剿余杭踞贼获胜。及覆陈筹办大略情形。李鸿章奏、常州击退援贼。立解奔牛重围等各摺片。奔牛一镇。为镇常冲要。李秀城、李侍贤等巨酋。方以死力护金陵老巢后路。纠集大股。围困唐殿魁等新营。并用轮船炸炮。力争其地。官军以少御众。势颇危险。竟能力解重围。焚其轮船。所办尚好。李鸿章既据曾国荃函会。李秀城由金陵出向句容而去。又获贼供。围奔牛时。李秀城即在其内。此时贼犹恃其狡悍。必欲争此要冲。以为窜走之路。李鸿章现饬李鹤章、刘铭传等、相机图攻常城。并防忠逆回援。著即妥筹兼顾。左宗棠所部黄少春等军。攻剿余杭踞逆。东西北路。均破垒获胜。蒋益澧攻杭一军。分扎钱塘等门。复进攻清泰门外之观音堂贼垒。水陆进偪杭属。平湖乍浦海盐之贼。俱已投诚。海甯州贼。亦有献城之说。杭贼势孤。左宗棠已进驻横溪头。督剿余杭。与蒋益澧攻杭之师。必须有一先下。嘉湖乃可次第肃清。即著督令所部。迅图攻取。该督以贼中狡悍。惟余李秀城、李侍贤、同恶相济。所当并力亟图。现在苏州已克。金陵杭州。均围攻紧急。贼势必以皖浙为逃遁之路。广德抚局未成。曾国藩所部。不敷分兵进剿。左宗棠留王开琳一军。仍驻徽州屯溪镇。究恐力薄势单。如李秀城果挟洪逆由此路突出。恐不足资扼截。而现在句溧一带。贼踞甚坚。溧阳更为贼之眷属辎重所在。李秀城、李侍贤、复并力于此。官军独唐殿魁等各营。仅守奔牛一镇。颇觉空虚。曾国藩、左宗棠等老谋。均不急求旦夕之功。而欲并力聚歼。使贼不得铤走。所见本同。即李鸿章叠克苏锡各城。此次与贼力争奔牛。亦必能识此意。惟常州攻捣。势在垂克。恐未能复令各军舍而他图。常贼虽不耐战。而守亦颇坚。若不速筹攻克。保无别生枝节。李鸿章谅有成竹在胸。在宗棠此奏。谓曾国藩亟应分兵以取广德。力顾东坝。与浙师联络。李鸿章亟应由无锡攻宜溧。使贼不至由此路铤走。自属确有所见。著曾国藩、左宗棠、李鸿章、沈葆桢、悉心商酌。谋出万全。为东南半壁一劳永逸之计。江省之防。据左宗棠奏、以严扼昌江。力保上游为主。昌江系属何水。著沈葆桢严密布置。与皖境浙师。相为策应。并遵前旨。将饶信两防各军。妥为调度。豫筹堵截。奔牛降人。前据李鸿章奏、系邵小双。此次所保之邵之伦。请赏加游击衔。是否即系其人。现在该处守御紧要。该降人等、是否出力可靠。著李鸿章查明具奏。将此由六百里各谕令知之。　　

○以江苏奔牛镇解围。赏总兵官文茂林、副将黄桂兰、参将周兰亭、巴图鲁名号。余加衔升叙有差。　　

○以浙江官军赴援安徽江西出力。赏游击李国良、知州杨咏春等花翎。守备蒋长春等蓝翎。余加衔升叙开复有差。　　

○缓徵直隶开、东明、长垣、丰润、武清、冀、甯河、东安、安肃、完、束鹿、天津、青、静海、沧、南皮、盐山、钜鹿、大名、怀来、玉田、衡水、甯晋、深、二十四州县被水被旱被雹被虫地方新旧额赋。暨杂课有差。　　

○缓徵江苏山阳、阜甯、清河、桃源、盐城、高邮、泰、东台、甘泉、兴化、宝应、铜山、丰、沛、萧、砀山、邳、宿迁、睢甯、海、沭阳、赣榆、泰兴、二十三州县被水被旱地方漕粮。暨折色银两。　　

○缓徵江苏山阳、阜甯、清河、桃源、安东、盐城、高邮、泰、东台、江都、甘泉、兴化、宝应、铜山、丰、沛、萧、砀山、邳、宿迁、睢甯、海、沭阳、赣榆、通、泰兴、海门、靖江、二十八州厅县。暨淮安、大河、扬州、徐州、四卫被水被旱被兵地方新旧额赋租课有差。　　

○蠲缓江苏长洲、元和、吴江、吴、震泽、武进、阳湖、无锡、金匮、江阴、宜兴、荆溪、丹徒、丹阳、金坛、溧阳、华亭、娄、青浦、宝山、常熟、昭文、昆山、新阳、太湖、金山、太仓、镇洋、嘉定、奉贤、南汇、川沙、上海、三十三州厅县。暨苏州、太仓、镇海、金山、镇江、五卫被扰地方旧欠额赋漕粮有差。　　

○乙巳。高宗纯皇帝忌辰。遣官祭裕陵。上诣寿皇殿行礼。　　

○谕议政王军机大臣等、前因满庆、恩庆奏称、哷徵捏词诬控。并剿办瞻对。及委员妄禀等各摺片。当经谕令满庆等、以哷徵控诉各语。万难凭信。令其传知李玉圃、迅速赴京质对。并晓谕明正土司安站通道。粮员严清荣撤回川省查办矣。哷徵失察堪布克扣布施。不能秉公办理。致令藏中滋事。断难复令回藏。所控情节。亦难凭信。汪曲结布、既为藏中僧俗所服。即著满庆等、责令协同达赖喇嘛。掌办藏务。令其抚辑僧俗。务使各寺相安。永息争端。不准区分党类。恃强陵弱。再行滋事。傥能全藏厎定。尚当破格加恩。所有哷徵前控各情。并著无庸查办。此系朝廷为安辑全藏起见。特降此旨。即著满庆等传谕汪曲结布知悉。令其益知感激。倍加奋勉。前据骆秉章奏、瞻对匪众现已回巢。此时所调藏兵。自无庸再行进剿。以省兵力而示体恤。著满庆即将此项兵丁撤退。仍归藏地本境。毋庸越境会剿。并著崇实、骆秉章、饬令史致康、派拨兵丁查拏夹坝。以次疏通驿路。前据满庆等奏称、李玉圃在川候补十年。未得署缺。并声叙该员劳绩。请破格录用。当以该员现办军务。俟有成效。再行奏奖。现在瞻对既无须进剿。著满庆等即将该员前次劳绩查明。会同崇实、骆秉章、福济、景纹、保奏。令其赴川。由骆秉章送部引见。并由骆秉章察看该员才具。酌量委用。其严清荣被参之案。即著福济等将该员撤回内地查办。其明正等土司。仍由满庆等晓谕。令其照常安设驿站。哷徵事现在虽可无庸查办。瞻对土匪回巢。能否与明正等土司日久相安。及洋人传教能否阻止各节。事关紧要。福济曾任封疆。办理较满庆等更当老练。福济到藏后。即帮同景纹、将该处实在情形办理。一面迅速奏闻。其福济行止。著俟藏务办竣后。再行请旨。满庆本系任满赴京人员。著仍遵前旨起程回京。福济等仍遵前旨迅速赴藏。毋稍延缓。将此由六百里各谕令知之。　　

○又谕、崇实、骆秉章奏、密陈西藏情形。请权宜办理一摺。据称满庆、李玉圃、汪曲结布、互相固结。李玉圃怂恿满庆蒙混具奏。以汪曲结布掌办藏务。复奏请将李玉圃破格录用。汪曲结布奏书中。复力剖满庆李玉圃之冤。并满庆、李玉圃、藉瞻对天主教为名。种种欺诈要挟。请暂筹权宜办理等语。满庆等挟私怀诈。把持藏务。已成固结难解之势。非权宜办理。不足以释藏中之疑而离其势。本日已照所请寄谕满庆等办理矣。满庆等寄谕内。仍将崇实骆秉章福济景纹四人衔名叙入。以释满庆等疑虑。著崇实等、催令满庆、李玉圃、迅即来京。并晓谕汪曲结布、令其抚辑僧俗。毋令再生事端。傥能全藏厎定。尚当破格加恩。俾免疑惧。仍晓以前次加恩。系出自特旨。非由满庆等奏请。以散其固结之心。一面催令李玉圃迅速来京。催满庆等到川。再将李玉圃押解赴京。罗勒拏于道光年闲。既已入藏。彼时未经藏中驱逐。此时弛禁之后。藏中僧俗。未必即至惊疑。满庆等前奏、藏中因洋人传教。人心惶惑。是否实在情形。著福济、景纹、于到藏后。查明酌办。瞻对土匪。前已回巢。且系满庆李玉圃藉剿办该土司为名。虚词恫喝。为要挟固结之谋。即著福济等飞速行文。将满庆等前调藏兵撤回。毋庸越境会剿。以弭边衅。仍著骆秉章等饬令史致康、督令派出阜和协兵五百名。扎驻河口。查拏夹坝。并晓谕明正里塘各土司。照常安设驿站。以期疏通道路。惟藏中正当多事之秋。此时福济等赴藏。势更难缓。且满庆等既可由藏来川。福济、景纹、何独不可由川赴藏。著仍懔遵前旨。即速由川起程。驰赴西藏。认真查办。毋得藉词推诿。致干重咎。至李玉圃诡谲异常。未必肯即行来京质对案情。前据满庆等奏称、该员自到川以来。候补十有余年。在口外苦累。未得一署本缺。恳请破格录用等语。是其志在躁进。亟图回川署缺。早已情见乎词。此次寄谕满庆等。令其会同骆秉章等。查明李玉圃劳绩。保奏请奖。骆秉章等正可行文满庆、会商酌保。一面将李玉圃檄调回省。令其署缺。俾该员有所欣羡。迅速回川。以绝藏中句结煽惑之端。亦系权宜一法。总之藏中之治乱。惟以福济景纹到藏之迟速为断。如果能迅速赴藏。俾满庆等及早交卸。则李玉圃自无所用其煽惑。福济、景纹、当识此意。赶紧由川起程。不得一味畏葸。致误大局。至福济此次赴藏。仍当以帮同景纹、专勘瞻对为词。以释满庆等疑惧。俟到藏后。仍将哷徵等一案。暗中查明。据实具奏。此次寄谕。崇实等当加意慎密。即将来覆奏时。缮写摺件之人。亦当慎择。毋令稍有宣露。将此由六百里各谕令知之。　　

○又谕、据崇实等奏、遵旨设法查提田兴恕。密陈各情。并据总理各国事务衙门。将骆秉章所致信函呈览。所称田兴恕在松桃一带。路途既有阻塞。踪迹亦无定向。意欲总理衙门再与柏尔德密酌议。先将田兴恕罪名。令贵州拟定迅速奏结。一面将其提解遣戍等语。所虑不为不周。惟此事前据总理衙门密片陈奏柏尔德密意稍活动时。即乘机告以将该革员发往新疆。不准援免。即可立结。自可毋庸监禁。以免稽迟。而该公使覆称、拏问一节已告知本国。此时拏问之人。并未监禁。即拏问亦恐不实。必须监禁后。给予照会。以便寄知本国。即可办结。是该将军等设想所及。即总理衙门所业经商办之事。田兴恕情罪重大。该公使应允仅止监禁遣戍完案。实属万不可失之机会。今拖延日久。再与饶舌。彼必仍以碍难告知本国为词。且恐谓中国尽属虚言诓诱。乘机生衅。顿翻前议。届时该将军等尚欲顾全国体人心。不知又将何所措手也。著崇实、骆秉章、懔遵上年十月二十四日密寄谕旨。迅速设法。将田兴恕查提到省。或即照骆秉章此次函内所拟。选其平素相信之人。前往查提。先使之释然不疑。迨入川后。即行羁禁。一面迅速奏闻。即可明降谕旨宣示。完结此案。川黔两省教民。咸使闻知。当无异议。此事关系至重。崇实、骆秉章、切不可稍存推诿之见。再延时日。致误全局。懔之。将此由六百里密谕知之。　　

