<!-- { "loadSidebar": true } -->
○谕军机大臣等、李鸿章奏、筹办目前紧要各事等语。李鸿章剿平捻匪。克竟大功。本日已明降谕旨将该大臣赏给世职。以奖劳勚。该大臣为国宣勤。身在行间。十有五载。览奏各情。殊深廑念。现在安插降众。裁留营勇各事宜。尤须该大臣次第经理。方臻妥协。钦差大臣关防。著无庸赍京恭缴。俟善后各事办理就绪。再候谕旨。此股捻患虽平。根株是否净尽。该大臣仍当严饬各路员弁。尽力摉捕。毋使一名漏网。宋景诗、牛遂、任三厌等匪。曾否歼毙。抑尚在逃。著确切查明。毋令幸逃显戮。徐宿一带。向多土匪扰害地方。正可乘此兵威。摉除伏莽。并著李鸿章会商张之万妥为筹办。以期一劳永逸。各营将士。从征日久。劳瘁异常。今幸巨患削平。自应予以休息。著李鸿章将所部各队。裁汰老弱。妥为赀遣。其得力可用者。仍当酌量留营。以备缓急之用。河北防务吃紧。刘铭传所部。最为得力。著饬该提督将所部稍为休养整顿。即移得胜之师。驰赴豫省。相机防剿。毋令晋捻得以奔突。至将士久役于外。敌忾同仇。朝廷既悯其劳。且嘉其勇。未可遽萌退志。著该大臣加意拊循。以示体恤。现在捻窜晋豫之交。毗连直隶。即著饬令善庆、温德勒克西、统带所部马队。迅赴直省。归官文调遣。以壮声势而靖畿疆。将此由六百里谕令知之。　　

○又谕、官文奏、西省戒严。拟将兵勇分别撤调布置一摺。所称直隶西南北三路各隘口。拟分派刘景芳姜国仲崔福泰等军扼要驻守。并饬唐训方移扎唐县广昌各处。布置均尚周妥。即著迅饬各军星夜赴防。严密守御。捻踪已至河南济源。南路情形。较为吃重。春寿所部马队。著即移扎临洺关磁州等处。相机防剿。余承恩一军。务须越境与陕豫各军会合兜击。迅殄逆氛。所部兵力尚单。著即酌量添拨。以壮声势。东捻肃清。沿河驻防各营。应如何分别留撤。著该署督妥筹办理。顷已寄谕李鸿章饬令善庆、温德勒克西等、统率所部马队。迅赴直隶。会同防剿。到直境后。著即分饬扼要驻扎。以资得力。将此由五百里谕令知之。　　

○又谕、左宗棠奏、捻回土匪。合扰郃阳等处。先筹痛剿。以免续窜晋境。官军入晋后。剿捻屡胜。贼向西南败窜。归绥边防无警。已调马队由河南赴晋剿捻。穆图善奏、河州东乡回匪。图抄官军后路。现在布置情形各摺片。黄河西岸各匪。纠合窜扰郃阳澄城洛川等处。意图内犯。左宗棠现饬周绍濂等营。分投防剿。即著檄饬派出各军。协力兜剿。务将此股捻回土匪。就地殄除。毋令续渡冰桥。更增晋境之贼。其窜晋捻匪前据赵长龄、李鹤年、先后奏报。该匪由曲沃南扰垣曲。并已窜近河南济源县境。河北军情。甚形吃紧。著左宗棠仍遵前旨。兼程赴晋。惟匪踪现已南趋。应如何择地驻扎居中调度之处。并著妥筹办理。左宗棠当激励官军分路截击。以期一鼓聚歼。毋令四出蔓延。又成不了之局。该大臣赴晋后。并著库克吉泰、乔松年、刘典、督饬各军严遏匪踪。毋稍松劲。左宗棠以西路空虚。库克吉泰若复北行。无军援应。著即照所请。库克吉泰暂缓前赴陕甘毗境。该将军现在咸阳。即体察情形。相机布置。以壮声援。贼踪距甯条梁虽远。包头等处防务。仍著裕瑞、桂成、妥筹兼顾。严防回窜。毋稍疏虞。董高二逆老巢。在花马池一带。必须捣其巢穴。方能制贼死命。该处距甯夏甚近。金顺带队。尚称勇敢。著即挑选所部精骑。并统带沿边马步各队。及胡世英各营。克期东征。迅歼丑类。甘肃河州东乡回匪。纠党抗拒官军。穆图善以兵力未齐。尚难进取。先将前敌事务布置。暂行旋省。即著严檄王得胜等赶紧拔队前进。不准托故迁延。穆图善俟各军进发。仍即出省督剿。以赴事机。正在寄谕间。据左宗棠等奏、雷正绾等军进援庆阳。沿边叠获胜仗。攻拔回巢。收抚土匪。雷正绾已抵盘客地方。距庆阳仅八十余里。著左宗棠等严饬雷正绾统带所部。与孟玉德等防军互相联络。埽荡而前。迅解城围。肃清疆圉。将此由六百里谕知左宗棠、库克吉泰、穆图善、裕瑞、乔松年、金顺、桂成、并传谕刘典知之。　　

○又谕、左宗棠奏、请饬湖广迅拨应解协饷。采办军米等语。本年陕西米粮昂贵。军粮缺乏。采办维艰。据左宗棠奏、湖北欠解五六两月协饷银四万两。湖南欠解尤多。亟应筹解采买。以资接济。著郭柏荫、李瀚章、刘昆、何璟、各饬该藩司。由湖北迅拨银四万两。湖南迅拨银二万两。均解交陕甘后路粮台王加敏等委员采办军米。分批转运。由汉江泝流而上。入甲河。至陕西山阳县之漫川关。陆运至西安。以供军食。毋稍迟误。正在寄谕间。左宗棠奏、饷项将罄需用繁急。请催提江南等省协饷。援案拟借用洋商银两。开单呈览。并请饬河南巡抚仍按月协解各摺片。左宗棠新旧各营饷项。积欠三四五月不等。需用浩繁。必须及早宽备。所有江南浙江湖北广东应解同治七年正二两月协饷。及本年未解协饷。著曾国藩、瑞麟、马新贻、郭柏荫、李瀚章、丁日昌、李福泰、何璟、各照单开如数筹拨。务于明年正二月间。解到该大臣军营。以应急需。本年三月间。左宗棠奏借洋款。藉资接济。深有裨益。自可援案办理。所有续拟借用洋商银二百万两。除已谕总理各国事务衙门办理外。著曾国藩、瑞麟、英桂、马新贻、郭柏荫、李瀚章、丁日昌、李福泰、卞宝第、何璟、传谕各关监督。按单各出印票。由各该督抚加盖关防。发交道员胡光墉迅速筹办。会同应宝时与洋商交割。分批起解。左宗棠原单。均著钞给阅看。河南部定协甘饷银。该省未能照解。著李鹤年仍照部议。按月筹拨银一万五千两。解交左宗棠军营。毋稍稽延。将此由五百里谕知曾国藩、瑞麟、英桂、马新贻、郭柏荫、丁日昌、李瀚章、刘昆、李福泰、李鹤年、卞宝第、并传谕何璟知之。　　

○以户部尚书宝鋆、理藩院尚书存诚、户部左侍郎毛昶熙、礼部右侍郎沈桂芬、充经筵讲官。　　

○以大学士倭仁充文渊阁领阁事。内阁学士讷仁充文渊阁直阁事。广寿署文渊阁直阁事。　　

○以剿平捻匪。红旗报捷。赏提督陈振邦、易用刚、宋德鸿、唐宏成、总兵官李长乐、宋庆、黄马褂。参将朱大珍、同知直隶州知州包国挺、巴图鲁名号。道员陈浚等花翎。余加衔升叙有差。　　

○以陕西站坪接仗不力。摘副将胡先胜顶带。　　

○壬寅。上御抚辰殿大幄次。赐蒙古王、贝勒、贝子、公、台吉等宴。并赏赉有差。　　

○谕内阁、昨据李鸿章驰奏、山东江苏捻股。全数荡平。业经降旨宣示。因思博多勒噶台亲王僧格林沁。前在河南山东安徽湖北等省。剿办捻匪。叠著战绩。方冀克期奏功。旋因追贼山东。于曹州殉难。现在山东等省捻股肃清。朝廷追念该亲王为国捐躯。益深凄恻。伊子伯彦讷谟祜、著加恩赏用黄缰。用示眷念旧勋有加无已至意。　　

○谕军机大臣等、左宗棠奏、率师入晋。启行日期一摺。贼匪由垣曲东窜河南济源县境。刘松山、郭宝昌两军。已落贼后。喜昌等前赴泽潞马队。亦成尾追之势。左宗棠现拟亲督兵勇。由晋省赴直隶迎头绕截。惟贼骑剽疾异常。现已窜至济源。恐其深入河北各州县地方。平原旷衍。奔驰益疾。左宗棠当随时确探贼踪。应由何路绕道东行。著随时酌度办理。总期趱行迅速。绕前堵截。不可落后尾追。致成不了之局。所有陕省军务。即交库克吉泰、乔松年、刘典、督办。务期就地将回捻各逆殄除。毋稍松劲。捻股是否全数窜入济源。抑另有分股盘踞晋省。现在晋省剿办情形若何。著赵长龄速行具奏。并著该抚迅督各军严密布置。扼守要隘。毋任续渡冰桥。直隶与晋省交界各要隘。已据官文奏称派兵堵截。著即饬令在防将士实力严守。不准稍形松懈。余承恩一军。并著官文饬令迅速入晋助剿。李鹤年当饬河北防军认真堵截。并严催张曜等军。兼程驰赴河北会合各军截击。毋任蔓延。将此由六百里各谕令知之。　　

○命科尔沁镇国公乌尔济济尔噶勒、翁牛特辅国公克什克阿尔毕济呼、喀尔喀贝勒刚当党准东林、喀尔喀扎萨克头等台吉达尔玛扎布、在乾清门行走。赏扎噜特贝苗达木林旺济勒双眼花翎。　　

○以陕西凤翔等处剿办回匪出力。赏副将姚连升、参将刘春藻、巴图鲁名号。都司何恩寿等花翎。周国泰等蓝翎。余加衔升叙有差。　　

○癸卯。谕内阁、兵部奏、遵议李鸿章奏保霆军剿捻出力员弁。开单分别请旨办理一摺。千总唐占魁、著赏给力勇巴图鲁名号。余依议。军营保举。历经部定章程。甚为详明。乃近来各省保奖人员。往往不能按照章程。殊不足以昭画一。嗣后各路统兵大臣各省督抚。遇有军营保奖。务当查照奏定章程办理。以昭核实。另片奏、曾国藩所保江北漕粮试办河运出力之守备忠发等。业经奉旨允准。仍请明定限制等语。嗣后河运出力员弁。著照海运保奖文职章程核办。不得援此次为例。越级保升。并著各直省督抚等。凡遇各项劳绩。概不得援引军营请奖章程。以杜冒滥。　　

○又谕、郭柏荫奏、拏获枪船匪徒首要各犯。解散余党一摺。江浙地方。向有枪船匪徒。聚众抢掳。最为闾阎之害。经郭柏荫会同马新贻、李朝斌、密派员弁。先后将著名首犯金幅、卜小二、卜长生捦获。讯明正法。并将悍党数十名。一并拏获惩办。其余胁从。概行解散。所有出力员弁。著准其择尤酌保数员。以示鼓励。两省地方文武。从前失于觉察。本有应得之咎。姑念此次会同协捕。迅速蒇事。均著免其议处。在逃著名要犯。仍著督饬该地方官实力访拏。务绝根株嗣后当饬令各该州县随时查察。如所管地面及邻境再有枪船。无论是否为匪。即著不分畛域。严拏惩办。傥仍前玩泄。致令匪徒日久复行滋事。定将该地方官从重惩处。决不宽贷。　　

○予湖北节年阵亡殉难绅民甯俊千等、暨妇女三千三百一名口分别旌恤如例。　　

○蠲缓江苏山阳、阜甯、清河、桃源、安东、盐城、高邮、泰、东台、江都、甘泉、仪徵、兴化、宝应、铜山、丰、沛、萧、砀山、邳、宿迁、睢甯、海、沐阳、赣榆、通、泰兴、海门、二十八厅州县。暨淮安、大河、扬州、徐州、镇江、五卫被水被旱地方新旧额赋杂课有差。　　

○甲辰。孝庄文皇后忌辰。遣官祭昭西陵。　　

