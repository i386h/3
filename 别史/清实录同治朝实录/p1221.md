<!-- { "loadSidebar": true } -->
○旌表守正捐躯河南泌阳县民张憘女妮。　　

○缓徵两淮富安、安丰、梁垛、东台、河垛、丁溪、草堰、刘庄、伍佑、新兴、庙湾、板浦、中正、临兴、十四场被水地方新旧灶课有差。　　

○戊子。谕内阁、礼部奏、议结磨勘处分。请旨更正。并自行检举一摺。本年顺天乡试中式举人徐景春试卷。文理荒谬。经磨勘官签出。照例斥革。正副考官同考官。均有应得处分。著照该部此次所议。正考官全庆。副考官胡家玉。童华潘祖荫均著降二级调用。同考官著即行革职至此案正副考官同考官处分该部前奏。办理未能允协。所有礼部堂司各官。著交部分别议处。寻议、尚书灵桂、万青藜、侍郎察杭阿、黄倬、绵宜、徐桐、均应降一级留任。从之。　　

○又谕、给事中陈鸿翊奏、顺天各属因灾蠲免各项旗租银两。请仍遵旨蠲缓一摺。据称顺天宝坻等县各项旗租。因本年秋禾被灾。奉旨蠲免分数。风闻内务府庄头等仍向各县民佃催索。令照十分交纳。以致被赈灾民。将所领银米折变交租。甚至迁徙灾民不敢归里领赈。请饬查办等语。蠲免租项原为轸恤灾民起见。若如该给事中所奏是庄头等违例追呼。亟应严行禁止著总管内务府大臣即查照从前历届被灾蠲缓之案。核实办理。如查有该庄头等任意偪索舞弊营私等事。即著从严惩办。毋稍徇隐。　　

○湖北巡抚郭柏荫因病解职以湖南布政使吴元炳为湖北巡抚。湖南按察使涂宗瀛为布政使。前任甘肃按察使崇福为湖南按察使。　　

○旌表夫亡殉节顺天民人张玉衡聘妻郝氏。　　

○己丑。谕军机大臣等、乔松年奏、黄河工程紧要。请添拨甲戌年防险银两一摺。据称黄河两岸各工应需料物。必须豫为储备。现在樽节估计拟请添拨防险限二十七万四千两。分给南岸银十五万四千两。北岸银十二万两等语。即照所请。即由钱鼎铭督饬藩司如数添拨。务于年前先拨四成。以便采购料物。其余六成。俟来岁春汛前续拨。俾资接济。乔松年当督饬道厅等核实动用。总期工坚料实。不得稍涉虚糜。将此各谕令知之。　　

○以吏部尚书宝鋆充翰林院掌院学士。　　

○以镶白旗蒙古都统崇实为刑部尚书。刑部左侍郎贺寿慈为都察院左都御史。前任礼部左侍郎殷兆镛为吏部右侍郎。内阁学士宋晋为户部左侍郎管三库事都察院左副都御史刘有铭为刑部左侍郎。　　

○以前任乌里雅苏台将军金顺为正白旗汉军都统。未到任前。以步军统领英元署理。　　




大清穆宗继天开运受中居正保大定功圣智诚孝信敏恭宽毅皇帝实录卷之三百六十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十二年。癸酉。十二月。庚寅。以神灵显应。颁湖南永顺府关帝庙御书扁额。曰回澜垂佑。　　

○谕内阁、童华现在因案降调。吏部右侍郎殷兆镛、著授奕详、奕谟读。　　

○又谕、前任陕西巡抚刘蓉、前因剿贼失利。降旨革职。兹据王文韶奏、刘蓉于本年十月闲在籍身故等语。该员前在湖南湖北四川陕西等省曾著战功。所有前得革职处分。著加恩开复。　　

○改派工部右侍郎宜振恭办普祥峪万年吉地工程。　　

○以礼部左侍郎黄倬兼署吏部左侍郎。吏部右侍郎殷兆镛仍兼署兵部左侍郎。礼部右侍郎徐桐兼署工部左侍郎。　　

○福建巡抚王凯泰陛见。以闽浙总督李鹤年兼署福建巡抚。　　

○蠲缓湖南武陵、安乡、龙阳、华容、澧、沅江、益阳、巴陵、临湘、湘阴、十州县。暨岳州卫被水地方额赋并杂课有差。　　

○辛卯。谕内阁、文麟奏、前因哈密回子亲王迈哈默特、并伊母原任回子亲王伯锡尔福晋、迈哈默特福晋、均被回匪裹胁。现经文麟将该王迈哈默特、并迈哈默特福晋、寻救回城。但伊等所住房屋及需用物件。尽被蹂躏。其伯锡尔福晋尚未寻获一摺。该回子亲王迈哈默特突遭大难。坚守不变。深堪嘉尚。著加恩赏给该王银二万两。由户部拨给。交文麟转交该王。以示体恤。仍著文麟务将伯锡尔福晋寻获回密。妥为安抚。俟寻获时即速奏闻。以副朕矜恤回臣之至意。　　

○谕军机大臣等、文麟奏、追剿窜匪获胜。请催各省欠饷。并饬部拨银五万两。请饬常顺等安设北路台站各摺片。围偪哈密贼匪。自援军击败后。窜至了墩地方。经诚庆等跟踪追剿。毙贼多名。将回王迈哈默特等救出。惟缠头去而从贼。恐句结吐鲁番回逆。仍复窜扰哈密。亟应严加防范。著文麟等督饬各将士将城守事宜妥筹布置。不得以贼踪已远。稍涉疏懈。台站为运道所关。现在北路蒙古各台被扰。均已逃避。自应赶紧安设。著常顺等迅饬蒙古人等将头二三台以及北路各台速为安设。以通运路。刻下哈密需饷甚殷。即著照文麟所请。由户部筹拨银五万两。迅速解交察哈尔都统衙门收存。即由文麟等派员迎提。其各省应拨哈密饷银。著户部咨催各该省督抚。饬令藩司迅速拨解。毋任迟延。回城被贼抢掠。该回王等情形困苦。殊深廑念。本日已明降清字谕旨。赏给该回王银二万两。由户部解往。著文麟等即将此旨宣示。并著妥为安抚。将此由五百里各谕令知之。　　

○又谕、前据常顺奏参文奎骚扰台站等款。当经明降谕旨。将文奎开缺。交部严加议处。并谕令额勒和布将所参文奎为药商徐姓传坐驾杆车等情查明具奏。兹据文奎奏、常顺任性妄为。列款参劾一摺。该署将军署参赞大臣并不以公事为重。辄各挟私见。彼此纠参。殊属不成事体。所有该署将军等互参各款。虚实均应彻底根究。著派额勒和布驰赴乌里雅苏台。秉公确查。据实具奏。毋稍徇隐。恒禾□令一员。前据文奎等奏参该员声名狼藉。当谕常顺查办。并著额勒和布一并查明。如果所参属实。即行奏请恳办。文奎、多布沁扎木楚另摺奏、多布沁扎木楚因病恳请开缺一摺。多布沁扎木楚。是否与常顺文奎有意见汪同之处。抑系患病属实。并著额勒和布查奏。该都统接奉此旨后。迅即起程前往。毋稍迟延所有常顺、文奎、互参摺各一件。文奎等奏参恒禾□令片一件。并多布沁扎木楚恳请开缺摺一件。均著钞给阅看。将此由四百里谕令知之。　　

○以镶蓝旗蒙古都统庆春署察哈尔都统。未到任前。以前任科布多参赞大臣奎昌暂署。　　

○以哈密击贼获胜。赏佐领永成。知县倪敬修。巴图鲁名号。守备章林彪等花翎。余加衔升叙有差。　　

○予甘肃各属阵亡殉难武举徐魁等绅民妇女二千一百六十五名口分别旌恤如例。　　

○以故四川茂州牟托土巡检温联科子国盛袭职。　　

○壬辰。以故扎萨克图汗扎萨克头等台吉拜扎巴扎尔扎布子那逊布彦济尔噶勒袭职。　　

○原任漕运总督袁甲三毋郭氏百岁生辰。颁御书扁头。曰百龄衍庆。并旌赏如例。　　

○是日。甲戍午立春。顺天府进土牛春山宝座。　　

○癸巳。谕内阁、都兴阿、志和奏、查勘福陵昭陵应修各工。请择吉派员兴修一摺。著钦差天监于明年三四月内选择吉期。先行知照。即著盛京将军会同工部侍郎届期敬谨兴修。　　

○又谕、给事中郭从矩奏、礼部议结已革举人徐景春一卷。意为重轻。显违定例。据实纠参一摺。著礼部堂官明白回奏。　　

○谕军机大臣等、丰绅、谦禧奏、请饬催山西欠饷。并豫筹来年俸饷一摺。据称甯夏满营。现在操练马队。修理军械。需饷甚殷。上年奏拨山西欠饷。仅据解到银二万二千两。不敷支用。请饬催解。其来年应放官兵俸饷等项。并请饬令筹解银五万两。以资接济等语。著鲍源深督饬藩司。无论何款。即将欠解甯夏饷银二万八千两迅速筹拨。发交该处委员。务于年内管解到营。俾应急需。应拨来年饷银。并著先期如数筹拨。分批解赴甯夏军营。毋任延宕。将此由五百里各谕令知之。　　

○甲午。上复诣大高殿祈雪坛行礼。　　

○遣惇亲王奕誴诣时应宫。恭亲王奕?诣昭显庙。醇亲王奕譞诣宣仁庙。惠郡王奕详诣凝和庙。拈香。　　

○谕军机大臣等、前经谕令额勒和布驰赴乌里雅苏台。将常顺、文奎、互参各款查明具奏。兹复据文奎奏、常顺不顾军务任意回城一摺。著交额勒和布一并确查。据实奏闻。原摺著钞给阅看。将此谕令知之。　　

○乙未。补铸杭州驻防镶白镶红旗协领、正白正红正蓝镶蓝旗头佐领、镶白镶红旗三佐领、各满洲图记。从将军连成请也。　　

○以广西官军援剿越南贼匪暨堵剿贵州苗匪出力。赏总兵官苏萃超、副将刘益元、黄才贵、游击潘德言、巴图鲁名号。知府鹿传霖等花翎。知县朱钧韶等蓝翎。余加衔升叙有差。　　

○予故直隶雄县知县凌松林、河南南阳府知府刘拱辰、确山县知县李德林、山东德州知州张应翔、山西潞安府知府叶桂芬、入祀名宦祠。从总督李鸿章、巡抚钱鼎铭、丁宝桢、鲍源深请也。　　

○予直隶故福建延平府知府杨福五、福建候补知府王肇谦、举人赵文源、廪贡生王鹏、江苏故增生陈授、山东故长山县教谕申际清、滕县训导许瀚、山西故候选主事董思源、广东故浙江嘉兴府海防同知刘荣玠、湖南常德府同知谢仲坃、甘肃秦安县知县邱步琼、入祀乡贤祠。从总督李鸿章、巡抚张树声、丁宝桢、鲍源深、张兆栋请也。　　

○赏顺天等省乡试年老诸生曲鹤田等五十人举人副榜有差。　　

○丙申。谕内阁、现在肃州克复。关内肃清。因思已故广东陆路提督刘松山。前在甘肃督兵剿贼。卓著战功。嗣因深入重险。遇伏捐躯。追念前劳。殊堪矜悯。刘松山业经得有三等轻车都尉世职。著再加赏一等轻车都尉世职。令其嗣子承袭。以彰忠荩。　　

