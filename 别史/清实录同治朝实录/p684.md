<!-- { "loadSidebar": true } -->
○又谕、杨岳斌奏、巩昌甯远被围。调军援剿。请饬陕西四川捐办粮石。派兵接替成禄等军。饬文麟随同西征各摺片。巩昌甯远两城。被逆回围扑甚急。杨岳斌已调曹克忠统带所部。前往援应。该军素称勇往。即著饬令迅速进兵。力解城围。将巩昌一带回匪。次第埽荡。以固省城屏蔽。一俟南路军务稍松。即行分兵兼顾中卫之金胜关。以遏贼匪窜路。甘省粮饷缺乏。朝廷早深廑念。兹览杨岳斌所奏。各营至以面水充饥。情形至此。殊为可悯。陕西本年秋收。既尚丰稔。即著刘蓉按照杨岳斌摺内所请各情。体察该省上中二等州县。设法捐办麦粮。运至甘省。源源接济。并著于邠乾凤翔鄜州各属。先提仓粮四万石运交秦州泾州庆阳等处。俟该省捐有成数。再行归款。四川之保甯一郡。毗连阶州。运粮较近。著崇实、骆秉章、于该府所属。筹捐米粮一万石。运赴阶州。以资军食。该将军等当力顾大局。迅速筹办。不得稍有推诿。杨岳斌摺著钞给崇实、骆秉章、刘蓉阅看。静甯平番等处。已经杨岳斌派兵扼扎。即可腾出成禄联捷两军。会同西行。著杨岳斌飞催成禄等克日起程。由肃州一带。埽荡而前。出关剿贼。不准再有逗遛。镇迪道文麟以催兵为名。擅离职守。著交部议处。并著杨岳斌饬令该员随同成禄等迅即出关。协同剿贼。以赎前愆。将此由六百里各谕令知之。　　

○又谕、王榕吉奏、续查口内边要情形。并会商筹防磴口等处。请饬催马升赴任各摺片。晋省北镇官兵。前已移置南镇。以防直豫边境。甯武一带各营。存兵无多。现在东南防务紧要。未便再行更调。即著王榕吉严饬在防文武各员。就现有兵力。加意筹防。并将雁门关及边墙倒塌处所。设法重修。以固北路锁钥。前因甘省逆匪有北窜磴口之信。当经谕令德勒克多尔济等督饬在防兵弁。设险固守。王榕吉现已飞咨该将军等审度情形。添兵助守。所筹尚属周妥。即著桂成统带所部官军。严防磴口。毋稍松懈。磴口石觜子。均与蒙古接壤。并著德勒克多尔济饬令阿拉善蒙兵。协力防守。以资得力。傥军情紧要。即著王榕吉将存城大同官兵添调。择要严防。并飞调察哈尔马队。以备策应。王榕吉所奏。请饬总兵马升速赴新任等语。本日已谕知都兴阿办理矣。在甘直晋各军帐房军火。向由直隶山西两省拨解。据都兴阿奏现在帐房不堪栖止。亟应更换。火药铅丸。均已缺乏。请饬迅速拨解。以济要需。即著刘长佑、王榕吉、于直隶省拨解夹帐房五十架。单帐房二百架。火药四千斤。大小铅丸二千斤。山西省拨解单帐房一百架。火药三千斤。大小铅丸一千斤。迅解甘肃翁同书军营交纳。毋稍延缓。将此由六百里谕知德勒克多尔济、刘长佑、桂成、并传谕王榕吉知之。　　

○以押运军装滋事。江苏从九品宋启元革职永不叙用。革县丞窦延春、从九品沈祺昌、方在廷职。窦延春、沈祺昌、仍暂留营。　　

○予哈密伤亡署办事大臣扎克当阿祭葬世职加等。　　

○予江苏军营病故总兵官唐鸣盛祭葬恤荫。　　

○丁未。谕内阁、杨岳斌奏、据陕西绅士候选道雷致福等禀称。降调陕西巡抚刘蓉、自莅任以来。叠遇贼匪窜近省垣。及甘省溃勇东窜。均能不动声色。派兵剿办。地方得以安堵。全陕倚若长城。今闻以事去官。遐迩惊疑。据情代奏。并据片内声称、刘蓉为甘省筹饷筹粮。不遗余力。一旦解任。甘省亦失指臂之助。藩司林寿图实心任事。不避嫌怨等语。前派瑞常、罗惇衍、驰赴陕西。查办事件。于刘蓉林寿图品行才具。及平日居官声名若何。民情是否爱戴。办理军务吏治。是否合宜。自必确有闻见。著即据实具奏。毋稍含糊。　　

○谕军机大臣等、御史刘庆奏、饷需竭蹶。由于盐课短绌。谨将淮南商蠹弊端。开单呈览一摺。据称淮南栈商何铣、自咸丰八年以包课为由。垄断全淮之利。假名江甘食盐。由内场绕避厘卡。每引少纳口岸盐厘。数年之久。侵蚀二十余万金。升任运司郭嵩焘查明勒缴。至今尚未补缴。各场盐价。经郭嵩焘核定。何铣复于许如骏署运司任内。每包每引。加增钱文。半入私橐。以致外贩成本日重。各商不甘抑勒。又请减去外贩厘金。每年军饷。少收十余万两。种种弊端。不胜枚举。并开列各款。请饬查办各等语。盐课为饷源所系。岂容奸商恣意把持蠹耗该御史所奏各情。如果属实。于鹾务大有关碍。即著李鸿章按照单开各节。确切查明。据实具奏。毋稍宽纵。原摺单均著钞给阅看。将此谕令知之。　　

○以恭办定陵工程出力。赏郎中长叙等花翎余加衔升叙有差。　　

○以安徽筹运军饷出力。予知府李文安等加衔升叙有差。　　

○戊申。谕军机大臣等、昨据杨岳斌奏、静甯平番等处已经派兵扼扎。即令该督飞催成禄联捷克日起程。由肃州出关剿贼。不准再有逗遛。关外待兵甚急。察哈尔土尔扈特等兵。因官军未到。仍复散归游牧。联捷屡次催令出关。迄今年余。尚复徘徊观望。藉甘省兵事为名。迁延不进。实属不知缓急。现在静甯等处。俱经杨岳斌派兵扼扎。无须成禄联捷等在彼剿办。著杨岳斌严行传谕。迅催成禄、联捷、克期出关。不得再事迁延。傥仍前玩忽。即著该督据实具奏。候旨惩处。不准稍有回护。已有旨将联捷调补哈甯办事大臣。荣全补授伊犁参赞大臣。联捷等务懔遵叠次谕旨。奋勉出关。节节进剿。驰赴哈密任事。勿谓言之不豫也。懔之慎之。本日据杨岳斌奏、回匪阑入马厂。抢掠孳生马匹。戕害牧兵。及省城粮价日增。请酌定面斤银数。扣除勇丁月饷各一摺。甘州回匪变乱。该马厂员弁。自应加意防范。何以任令该匪由大俄博窜入。抢马至三百余匹之多。虽经把总韩天福追回一百余匹。而所失仍复不少。非寻常玩忽可比。代办甘肃提督印务署中军参将张敬、总理甘州孳生马厂大马营游击杨逢春、把总韩天福、均著交部分别议处。其被抢马匹。即著责令疏防之将弁分成赔补。以示惩儆。甘肃省城。粮价昂贵。若将勇丁日支面斤照时价扣还。士卒不免苦累。著照杨岳斌所请。自本年九月初一日起。所有各营应支白面。每斤作银三分三厘三毫。即于月饷内扣还。其不敷价值。并准作正开销。该军士沐朝廷格外体恤之恩。自当倍加感奋。著杨岳斌激励诸军。分投剿洗。务将各路回逆。克日歼除。毋得坐耗饷需。致辜委任。杨岳斌请调道员王嵩龄差遣。已谕令李鸿章知会彭玉麟、速饬该道赴甘。其副都统金顺能否赴营教练。并寄谕都兴阿酌量调派。如金顺不克前往。由该将军另派妥员训练。至请饬陕西拨解曹克忠月饷。及请饬湖北湖南运解火药等项各片。已分饬该督抚迅速筹解矣。将此由六百里各谕令知之。　　

○又谕、杨岳斌奏、请调员训练马队等语。据称该营将弁。多系南中管带水师步队。于骑战之法。皆未能胜教习。查有西安左翼副都统金顺。现在都兴阿军营。熟于马队。堪以教演。该营现到有锡林郭勒盟所拨马一千匹。必须训练成军。方足以资剿回之用。著都兴阿即饬金顺、迅赴杨岳斌军营。随同操演。一俟该营马队技艺娴熟。即令金顺回营。如此时金顺实在不能前往。即著都兴阿于所属将弁中。选择得力可靠之员。迅饬前赴该营。悉心训练。不得以无员可遣为辞。稍存推诿将此由五百里谕令知之。　　

○又谕、杨岳斌奏、请调员差委等语。据称安徽候补道王嵩龄、前在侍郎彭玉麟幕内。尚称得力。上年杨岳斌督兵江西。王嵩龄曾随营差委。现在该道员仍在彭玉麟军营。著李鸿章即行咨照彭玉麟。转饬王嵩龄迅速赴甘。交杨岳斌差遣。毋许延缓。将此谕令知之。　　

○又谕、李瀚章奏、楚省西路官兵。于黔边叠次战捷。并凉雪围解。现筹剿办情形一摺。黔贼出扰凉伞雪洞。苗教各匪。乘闲句结。铜仁告急。经周洪印等督军击退。罗建章等赴援凉雪之军。克解重围。剿办均尚得手。现在铜仁教匪。虽经击败。退伏狗牙场。难保不复图大逞。而雪洞败匪。亦尚盘踞平亚。距凉伞不及百里。自应及时剿办。著李瀚章督饬周洪印等。趁贼鼠伏之时。赶将病疫各勇。妥为遣撤医调。另补精壮。训成劲旅。以备进剿。并催令游击刘启富一军。移扎田堧坪。杜贼由铜窜楚之路。俟周洪印督兵驰至。克期约会铜城文武。协力兜围。先将教匪荡平。再剿平亚苗匪。以靖地方。张亮基、裕麟、均有地方之责。著即督饬派出之军。及铜仁文武。合合楚军。认真剿办。不得专恃客兵。坐视不问。致干重咎。另片奏、续筹楚边东路防剿情形。刘连捷、朱洪章二军。已至南安。与江闽各军会剿。傥贼偪湖南边界。自应星驰回援等语。江逆残股。由江西窜广东之连平和平等处。去湖南较远。援江各军。可以无庸调回。著即咨会刘坤一就近调度。以资得力。其参将彭炳武等四营。已由桂东移至桂阳。并著饬令陈士杰妥筹扼扎。慎固边防。毋稍疏忽。将此由六百里谕知张亮基、李瀚章、并传谕裕麟知之。　　

○调伊犁参赞大臣联捷为哈密办事大臣以伊犁厄鲁特领队大臣荣全为参赞大臣。伊犁协领达春泰为厄鲁特领队大臣。命伊犁巴燕岱领队大臣富勒敦泰回旗。调锡伯领队大臣布尔和德为巴燕岱领队大臣。赏副总管乌勒德春副都统衔。为伊犁锡伯领队大臣。　　

○以捐制军械。予荆州将军巴扬阿等议叙。　　

○予贵州各属阵亡殉难官弁知县赵大松等、暨绅民兵勇妇女三千七百五十八员名口分别旌恤如例。　　

○拨湖北湖南火药各五万斤。劈山炮各二十杆。擡枪各一百杆。小枪各三百杆。解赴甘肃军营备用。　　

○己酉。上诣太庙东甎门外彩幄。恭阅孝淑睿皇后孝和睿皇后宣宗成皇帝孝穆成皇后孝慎成皇后孝全成皇后孝静成皇后文宗显皇帝孝德显皇后玉册玉宝。入太庙前殿行礼。亲奉册宝藏于后殿。　　

○谕内阁、巡视西城御史台斐音等奏、西便门内城根铁壁水门。年久损坏。内外铁柱。均有脱落。经该御史等饬令吏目刘济川照旧修立。现在原修铁柱。被人刨穵拆去。难保非匪徒因出入不便。乘闲偷窃等语。著步军统领衙门顺天府五城御史将偷窃铁柱贼犯。严密缉拏。务获惩办。并著奉宸苑迅将该处脱落铁柱。赶紧修补整齐。以杜偷越而重防守。　　

