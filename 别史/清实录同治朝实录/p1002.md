<!-- { "loadSidebar": true } -->
○辛丑。谕军机大臣等丁日昌奏、新练抚标兵饷。请仍照原议。作为试办章程一摺。苏省减兵增饷案内。抚标两营营员薪水。兵丁口粮。较原额每月加银一千余两。经该部议覆。仍照该标各营额定饷需散放。兹据该抚奏称、抚标两营。整练甫有成效。未便因饷数稍溢原额。再议裁减。营哨等官薪俸。不能不稍从优厚等语。自系实在情形。所有抚标两营兵饷。即著准其于原额外每月加银一千余两。作为试办章程。该抚务当慎选将材。认真训练。以期兵归实用饷不虚糜。其目前加增饷数。及将来添营训练。应如何就通省标兵裒多益寡因地制宜俾符原额之处。并著马新贻会同丁日昌通筹大局。妥为办理将此各谕令知之。　　

○又谕、金顺奏、官军续获胜仗。会师南进。围攻贼巢一摺。逆目纳万沅、在纳家牐等处增党修卡并力抗拒。经金顺商同张曜、亲率马步各队。分道进剿。大获胜捷。现在会师南进。径捣纳家牐贼巢。酌留队伍。防护甯夏郡城。办理尚为得手。著金顺即同张曜督率各军。相机进剿。将该逆各巢一笔攻拔。毋任负嵎。定安务当多拨劲旅。为张曜后路接应。以厚兵力。昨据左宗棠奏、刘松山一军。在吴忠堡等处获胜。现有提督黄万友赴该营随剿。著金顺饬令迅速进兵。彼此联络声势。以便节节兜剿。迅埽逆氛。将此由五百里各谕令知之。　　

○又谕、前因四川酉阳州民教仇杀。贵州遵义县民教互争两案。叠谕李鸿章等迅速查办。谅该督等业已分别办理。兹据总理各国事务衙门奏称、法国使臣以酉阳遵义两案未结胪列湖北山西河南广东未结各案。藉词要挟。并声称会同该国提督携带兵船前赴江西等处。急求各案了结等语。中外定约以来各督抚于民教争讼案件。每以正凶未获人证未齐为词累月经年。案悬莫结。以致该使臣从而生心。砌词寻衅。朝廷抚驭中外。原以诚信相孚。岂得授人以隙。转遂其虚声恫喝之谋。所有酉阳遵义两案。著李鸿章、崇实、吴棠、曾璧光懔遵前旨将酉阳案内刘幅、张佩超等、究系何人正凶按律惩办。遵义案内教士身死。是否该县保护。因伤殒命。抑系另有别情赶紧查明审结。不可稍涉含湖。亦不得再事迟延。致生枝节。其天门县丰镇厅南阳府九龙司未结各案。即著瑞麟、文盛、郭柏荫、李鹤年、李福泰、李宗羲、分别迅结。江南江西两省交涉事件。亦著马新贻、丁日昌、刘坤一、随时妥办。毋稍稽延李鸿章等身膺疆寄。皆为国家倚任之人。嗣后遇有中外交涉事宜。务须持平办理。不可豫存歧视之心。尤不可尽诿之总理各国事务衙门。而令该使臣等哓哓置辩。迄无了期也至罗淑亚会同该水师提督随带兵船。前赴江西湖北四川等处。虽不致即肆鸱张而此次胪列各词。不无愤恨该使臣业称于本月十八日带船前行。将来沿途所过地方。著各该省督抚严饬各地方官。按约妥办。遇事开解。不得互相推卸。别滋事端。总理各国务衙门原摺一件。片一件。及罗淑亚照会一件。均著钞给阅看。将此由六百里各谕令知之。　　

○以巡洋缉捕出力。予江苏知县徐炳奎等升叙有差。　　

○予因公淹殁黑龙江参领贵庆等祭葬恤荫加等。　　

○予贵州各属阵亡殉难岁贡生王慕青等绅民妇女三千三百四十五名口分别旌恤如例。　　

○壬寅谕军机大臣等前因花定等处吃紧。谕令左宗棠迅饬郭宝昌一军。移扎榆林迤西。以厚兵力。旋据左宗棠奏、郭宝昌患病未痊。已催金运昌拨卓胜军马队。由绥德镇靖堡定边前进。现在甘肃北路回匪。虽经刘松山等进剿获胜难保该逆不乘闲东窜转瞬河冰冻结晋省防务。极关紧要。郭宝昌向来带兵甚为奋勇此时病体当已就痊。著左宗棠即饬该提督酌带亲兵。前赴山西。听候李宗羲调遣并著李宗羲督饬该提督。会同李庆翱将河防事宜严密布置。以资得力其余各队。仍著左宗棠严饬金运昌力扼花定一带。疏通粮路。兼杜贼踪旁窜。该军饷需英翰仍当源源筹解。毋稍欠缺。将此由四百里各谕令知之。　　

○甲辰盛京将军都兴阿奏、遵于九月十六日辰时。恭请福陵神牌还御礼成得旨敬悉。　　

○乙巳。谕内阁、瑞麟、李福泰奏、查出前任运司办事专擅。款目轇轕。请饬调来粤清理一摺。据称广东乐桂埠商孔法徕等、因商力疲乏援案禀请加三拆配业经瑞麟两次批驳该商等复蒙混续禀。乃前任运司方浚颐、并不检查前案擅准搭拆。以致连阳丰富等商。纷纷效尤。该司亦俱批准。并查该司任内收支款目。多属不符各等语。方浚颐于上司批驳之案。何以专擅批准。任内完解数目。又多不符。其中有无通同蒙混情弊亟应严切根究。调任两淮盐运使前任广东盐运使方浚颐即著马新贻、丁日昌、饬令迅赴广东。听候瑞麟等督算清理。毋任迟延。所有两淮盐运使员缺。并著马新贻等派员署理。寻瑞麟等奏、查明方浚颐任内徵款。因筹解协饷。移缓就急。致形轇轕。核其收支总数尚与报部拨册相符。至批准埠商搭拆积引。由于体恤商艰。且系援案办理。尚非专擅。惟未经详禀。究属疏漏请交部议处。从之。　　

○谕军机大臣等、前因奎昌等奏、科布多饷项。每年需银四万六七千两仅由乌城每年领银三万两。实属不敷支放。前请由山西于应解经费外按年另拨二万两。至令未据报解。请饬拨款接济。当经谕令户部议奏。兹据该部奏称、科城经费。向由晋省拨解。请仍于山西欠解科城经费内提解等语。科城与布伦托海毗连。该处叛民甫靖。需款甚急。即著李宗羲于欠解科城经费内先提银四万两。赶解归化城。转解乌里雅苏台。由该将军知照科城。派员领取。其余欠解银两。及本年应解该两城经费。并著饬令该藩司陆续如数筹拨。不得稍有蒂欠。将此由四百里谕令知之。　　

○又谕、左宗棠奏、北路官军。剿回叠胜一摺。陕回白彦虎、甘回李正荣等各股。由预望城等处窜入固原。经雷正绾各军分路击败。马化漋又遣马万春等进扰南路。官军在黑城子一带。追剿获胜。将逆首杨汶治歼毙。其李旺堡贼巢。亦即攻破。并生捦贼帅杨辉云。陕回禹得彦等约众西趋。道员黄鼎等军。追至打拉池一带。将贼痛击。甯灵现无陕回踪迹。此次陕回纠众分扰。意图阻截官军。白彦虎等虽负创西窜。难保不句煽河州各回。复行东犯。左宗棠现檄雷正绾等军分投防剿。并拟进军平凉。著即严饬雷正绾等各率所部。相机夹击。将未获之各回目捦斩净尽。以靖陕氛。并著将后路粮运事宜赶紧布置。于抵平凉后。斟酌缓急。整军前进。一面将兰州省垣及河州狄道防剿各务悉心筹画。并饬张会元、崇志等、力顾兰州。不可稍涉疏虞。马化漋是否显露叛迹。抑系求抚缓师。灵州一城。如果失陷。究为何股所袭。均著该大臣遵奉前旨。将该城有无被陷及刘松山滥杀激变各情。迅速查明具奏。其预望城半个城各处甘回。既经款营求抚。即著饬令曾传理妥速办理。但不可为其所绐。致贻后患。将此由六百里谕令知之。　　

○以甘肃北路会剿回匪获胜。赏提督雷正绾、道员黄鼎、白玉搬指各一个。白玉翎管各一支。火镰各一件。大荷包各一对。小荷包各二个。总兵官刘明泰正一品封典。总兵官赵玉亭、副将崇志、巴图鲁名号。总兵官＜??闲＞敬临等加衔升叙有差。　　

○予甘肃西安堡阵亡总兵官马德顺祭葬世职加等。谥武毅。于死事地方暨原籍建立专祠。副将张显扬、都司张成进、把总杨大鹏等、祭葬世职加等。附祀马德顺专祠。　　

○予甘肃打拉池阵亡都司贾洪顺祭葬世职。　　

○予广东长乐殉难绅民徐崧等暨妇女二百二十七名口分别旌恤如例。　　

○丁未。谕内阁、工部尚书毛昶熙、都察院左都御史沈桂芬、均著在总理各国事务衙门行走。光禄寺卿总理各国事务衙门章京成林、并著在该衙门大臣上行走。　　

○又谕、前因文彬奏、山东兖州府知府沈锡庆、禀讦兖沂曹济道长赓非刑毙命。与长赓所禀情节悬殊。当经降旨将长赓、沈锡庆、一并解任。令丁宝桢严审确情具奏。兹据丁宝桢奏称、审明长赓因访查李三等有随捻焚掠之案。旋即拏获供认不讳。究出李三曾在府署轿班房溷迹赌博。并访闻府役卞衍运等有开场聚赌情事。当将李三等五犯正法。并将聚赌之卞衍运等四犯拏获棍责。因其大肆咆哮。重责致毙。沈锡庆因传闻道署连毙九命。且有府署夫役在内。未经查明原委。遽行禀讦。请将长赓、沈锡庆、一并革职留任等语。此案长赓因府署人役聚赌。拏获并不按律惩治。辄用木棍重责。致毙数命实属任性。仅予革留。未免过轻。惟据丁宝桢另片奏称、长赓历任地方。办事认真。兖浙一带盗匪。芟除殆尽。闾阎赖以乂安。此次因公获咎。情尚可原等语。长赓著从宽革职留任。沈锡庆所禀各情。虽非有心隐饰。惟于府役聚赌。未能先事查拏。事后又不详细查明。率行具禀。亦属不合。著一并革职留任。　　

○又谕、李鹤年奏、甄别各员。请旨分别降革及开缺另补一摺。河南扶沟县知县孟宣泗、办案草率。声名平常。候补知县王德洋举止轻浮。行同市侩。均著即行革职。署尉氏县知县陶鸣远、识见鄙琐。不谙政体。候补知县刘立恭、才具平庸。难膺民社。均著降为府经历县丞。归部铨选。新乡县知县多仁、遇事操切。措施未当。镇平县知县谢金诰才欠开展。人地未宜。均著开缺留省。遇有相当缺出酌量补用。　　

○以福建台湾水师协副将吴鸿源为浙江处州镇总兵官　　

○予山东各属阵亡殉难官绅妇女二千七百五十四员名口分别旌恤加等。　　

○戊申。慈禧皇太后圣寿节。遣官祭太庙后殿。奉先殿。　　

○上率王以下文武大臣诣慈宁门行庆贺礼。众官于午门外行礼。　　

○诣平安室慈禧皇太后前。侍早膳。　　

○奉慈安皇太后慈禧皇太后幸漱芳斋。侍午膳。　　

