<!-- { "loadSidebar": true } -->
○己未。恭上慈安皇太后慈禧皇太后徽号册宝。上礼服御太和殿。恭阅册宝毕。奉安于彩亭前行。上升舆随后。由右翼门至永康左门。上降舆行。至慈宁门外东旁立。册宝陈设于正中黄案。慈安皇太后慈禧皇太后御慈宁宫。升座。仪驾全设。中和乐作。上诣正中拜位跪。左旁大学士捧册宝依次跪进。上受恭献。授右旁大学士跪接。置正中黄案上。宣读官捧起。跪宣慈安皇太后册文曰。慈晖普遍。九围歌怙冒之仁。崇号显扬。万国遂瞻依之愿。宫闱衍庆。海宇胪欢。钦惟母皇慈安皇太后德协安贞。功资博厚。威仪是力。普懿范于家邦。慈惠为怀。被仁风于中外。服浣衣而敦节俭。佐皇考之旰宵。临黼座而饬几康。训藐躬以政治。河洲协吉。属嘉礼之初成。天阙增辉。仰慈颜之有喜。循视膳问安之典。兰殿春长。运承先启后之谟。萱帏日永。以天下养。冀酬鞠育之恩。惟寿母慈。莫罄尊亲之戴。肃遵经礼。虔展悃忱。谨告天。地。宗庙。社稷。率诸王贝勒文武群臣。恭奉册宝。加上徽号曰慈安端裕皇太后。伏愿颐寿长臻。洪恩普被。晋宝册而星辉云烂。绥覆无疆。播徽音于玉节金和。蕃厘永迓。臣诚欢诚忭。稽首顿首。谨言。跪宣慈禧皇太后册文曰。徽音克嗣。燕天开昌后之祥。至德难名。鸿号晋无疆之福。一人有庆。四海永清。钦惟圣母慈禧皇太后德备坤元。道符泰运。秉心纯粹。循左图右史之文。治事仁明。协服教畏神之颂。念小子冲龄践阼。恩勤鞠育之频劳。体先皇大业丕承。训诲维持之备至。兹际椒宫启秀。庆典举行。仰瞻松栋凝庥。慈容愉悦。鸡鸣问寝。开曙色于龙楼。燕翼诒谋。迓祥辉于螭陛。进万方之王食。孝养诚输。传亿世以瑶章。尊崇典备。祗循礼制。虔表悃忱。谨告天。地。宗庙。社稷。率诸王贝勒文武群臣。恭奉册宝。加上徽号曰慈禧端佑皇太后。伏愿颐性安和。仁恩丕冒。宝册恭陈香案。炉烟则字篆平安。崇名永配球图。翰墨则庆联福寿。臣诚欢诚忭。稽首顿首。谨言。上率王大臣官员行礼。礼成。慈安端裕皇太后慈禧端佑皇太后还宫。　　

○上诣钟粹宫慈安端裕皇太后前行礼。长春宫慈禧端佑皇太后前行礼。　　

○赏恭请册宝龙亭执役校尉银。　　

○以宣读奏书匆遽。太常寺官连山下部议处。　　

○庚申。上诣钟粹宫问慈安端裕皇太后安。长春宫问慈禧端佑皇太后安。至辛巳皆如之。　　

○恭上慈安端裕皇太后慈禧端佑皇太后徽号礼成。颁诏天下。诏曰。朕惟礼隆报本。普天洽尊养之忱。善则归亲。薄海重显扬之义。矧嘉礼庆成于兰掖。宜隆称上晋夫萱帏。爰溯成规。式彰盛典。钦惟慈安皇太后伣天协庆。应地含章。普德教于六宫。沛恩膏于四海。慈禧皇太后温恭懋著。仁厚覃施。笃燕翼之诒庥。集鸿庞而受祉。垂廉敷政。两宫昭一德之孚。秉箓绥猷。万纪仰垂熙之盛。兹复慎遴贤淑。俾正宫庭。璇闱之爱景方长。同申洁养。瑶戺之春晖宜报。祗奉徽称。迺慈怀过示夫谦撝。惟朕意弥殷夫吁恳。仰蒙俞允。爰举上仪。谨告天。地。宗庙。社稷。于同治十一年十月初八日。率诸王贝勒文武群臣。恭奉册宝。加上慈安皇太后徽号曰慈安端裕皇太后。加上慈禧皇太后徽号曰慈禧端佑皇太后。宫壸庥凝。聿重尊亲之典。寰瀛庆洽。应推锡类之恩。所有事宜。开列于后。一、在内亲王之福晋以下。公之妻以上。著加恩赐。一、外藩蒙古诸王之福晋以下。公之妻以上。著加恩赐。一民公侯伯以下二品大臣以上命妇。著加恩赐。一、从前尚过公主格格之额驸等。照伊等品级著加恩赐。一、从前恩诏后升职加衔补官者。悉照现在职衔给与封典。一、在京文官四品以上。武官三品以上。著各加一级。一、在京王公文武官员任内有降级罚俸住俸者。咸与开复。又在京官员现在议降议罚者。悉予豁免。一、外藩蒙古王公以下。台吉以上。有罚俸住俸者。咸与开复。其现在议罚者。悉予豁免。一、除十恶不赦外。犯法妇人。尽行赦免。一、太监等赏给一月钱粮。一、上三旗卒者库当差妇人。酌议赏赐。一、罚赎积谷。原以备赈。冬月严寒。鳏寡孤独贫民。无以为生。著直省各督抚令有司务将积谷酌量赈济。毋令奸民假冒支领。一、各处效力赎罪人员。向无定限。多致苦累。殊堪矜悯。著各该管官查系已满三年者。声明犯罪缘由。奏请酌量宽免。于戏。闰国承家。俾缉熙于纯嘏。行庆施惠。用敷锡厥庶民。布告天下。咸使闻知。上御大和殿。王以下文武大臣官员及朝鲜国使臣。行庆贺礼。　　

○御乾清宫。皇后率慧妃以下行礼。　　

○奉慈安端裕皇太后慈禧端佑皇太后幸潄芳斋。侍午膳。　　

○颁发朝鲜国。崇上慈安端裕皇太后慈禧端佑皇太后徽号诏书。赏该国王缎匹如例。　　

○辛酉。慈禧端佑皇太后圣寿节。遣官祭太庙后殿。奉先殿。　　

○上率王以下文武大臣诣慈宁门行庆贺礼。众官于午门外行礼。　　

○诣长春宫慈禧端佑皇太后前。侍早膳。　　

○奉慈安端裕皇太后慈禧端佑皇太后幸漱芳斋。侍午膳。　　

○癸亥。谕军机大臣等、伊勒屯奏、绿营亏欠满营军饷。请旨饬催一摺。巴里坤满营军饷。向与绿营均匀分拨。据称总兵何琯于领到饷银。并不随时拨给。计前后共欠满营银一万两。屡次催交。任意宕延。请饬迅拨等语。即著何琯严饬游击陈升恒。即将领到满营军饷银两迅速如数拨交伊勒屯。以支放。毋稍迟缓。嗣后巴里坤满营应领哈六巴四二成军饷银两。并著奎昌、常顺、多布沁扎木楚、志刚、于各省转运解至乌里雅苏台时。由伊勒屯提拨应用。前据景廉奏回目马明投诚。拟调徐学功等赴吉牧地帮同驻守。以后情形如何。著景廉详察具奏。将此由五百里谕知奎昌、常顺、多布沁扎木楚、志刚、景廉、伊勒屯、并传谕何琯知之。　　

○命都察院左都御史英元、镶白旗蒙古都统崇实、在紫禁城骑马。　　

○赏八旗暨步军营绿营兵丁一月钱粮。　　

○甲子。以神灵显应。颁山东郓城县侯家林大王庙扁额曰金堤福佑。　　

○谕军机大臣等、文麟奏、进剿哈密窜匪情形。并景廉改换西路营制各摺片。哈密塔尔纳沁地方。突有东山窜来贼匪。乘闲抢掠。文麟现派营官刘珍带队。与魏忠义各营分路抄剿。现在贼匪窜往何处。侦探尚无确踪。诚恐接连该处缠头。则剿办愈形棘手。著文麟饬令魏忠义督率各军。严加剿洗。遇贼即击。毋稍疏懈。景廉带兵西进。统领全军。均须妥为驾驭。孔才所统西路各营。本归景廉节制调遣。徐学功等营。亦经景廉改换营制。均归张玉春统带。即著饬令各军联络一气。迅图规复。其驻哈威仪新前后营。文麟已派李生元等接统。并著饬令认真防剿。迅埽逆氛。景廉、文麟、务当和衷共济。所有剿办事宜。随时商酌。妥为筹画。毋得各持己见。致误事机。将此由五百里各谕令知之。　　

○山东巡抚丁宝桢奏、候补知州李均之父前广东候补道李宗沆、就养山东。明年癸酉科重遇鹿鸣筵宴。请就近在东省与宴。以光盛典。允之。　　

○以甘肃安西等处叠次截剿窜匪出力。赏游击孟传来等花翎。学正轰盛年等蓝翎。余升叙开复有差。　　

○丙寅。上奉慈安端裕皇太后慈禧端佑皇太后幸漱芳斋。侍午膳。　　

○谕内阁、吴棠奏、查阅川北川东营伍。请将各员弁分别革休一摺。四川夔州左营千总杨作霖、署巫山营千总张文光、骑射生疏。均著勒令休致。川北中营千总陈万荣、步箭全空。重庆中营把总咎廷魁、久病不操。潼川营右司外委达玉笙、差操不力。均著斥革。以肃营伍。　　

○署两江总督何璟奏、接到部咨。为期已迫。请将军政展缓办理。从之。　　

○命前任太常寺少卿杨泗孙仍在南书房行走。　　

○以福建浦城剿匪出力。予参将周德富等加衔升叙有差。　　

○追予江苏唐港伤亡外委吴品秀祭葬世职。　　

○追予江苏各属阵亡殉难在籍光禄寺署正孙新等绅民妇女二千一百四十八员名口分别旌恤如例。　　

○追予安徽歙县合门殉难举人蒋嘉炜等男妇五百名口分别旌恤如例。　　

○追予安徽歙县阵亡殉难绅民程启亨等暨妇女三千七百四十八名口分别旌恤如例。　　


大清穆宗继天开运受中居正保大定功圣智诚孝信敏恭宽毅皇帝实录卷之三百四十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十一年。壬申。十月。丁卯。谕内阁、前据都兴阿奏、已革牧长卓金等、呈控翼领乌林泰等有偷开厂地私收黑租等情。当谕令古尼音布前往查勘。奏明办理。兹据奏称、详加查访。该翼领乌林泰、广荣、实无前项情弊。其闭河底荒地。遵旨严行封禁等语。著该署副都统督饬委员。随时前往该处及沿厂一带地方。实力稽查。傥有奸民偷开隐种。即行平毁。照例究办。李尚义前领升科之地。既系有碍牧厂。即著一并注销封禁。以清界限。另片奏、归公官地。请仍准兵丁领种等语。满井子三河套等处黑地八千九十四亩。既无各项关碍。著准其仍照咸丰八年成案。归锦州所属甲兵认种纳课。自同治十二年起科。其张允和私收黑租东钱三万五千九百七十余千。著该部归案追缴。按律惩办。　　

○又谕、刘长佑奏、请将庸劣各员革职一摺。广西候补知府朱腾伟、才识庸劣。嗜利妄为。浔州府通判韩镇岳、贪鄙性成。工于欺诈。左州知州孙源、任性贪婪。绅民怨憾。淩云县知县刘兴让、委靡不振。操守平常。均著即行革职。以示惩儆。　　

○以黑龙江协领吉尔洪额为副都统。未到任前。以齐齐哈尔协领倭和署理。　　

