<!-- { "loadSidebar": true } -->
○壬戌。谕军机大臣等、张之万奏、捻逆由鄂窜皖。现办江北防守情形。请催山东协饷各摺片。任赖等股捻匪。前由鄂省扰及皖疆宿松边界。昨据曾国荃奏现已折回鄂境蕲黄一带。惟逆踪趋向靡定。势甚剽疾。难保不复向宿太。东趋全滁。张之万现商李朝斌。酌派兵勇备调。并调朱光廷等分赴蒋坝衡阳黎城一带。水陆巡防。高邮运河口并湖面要隘。亦经派队严防。布置尚为周妥。即著照所筹办理。傥兵力尚有不敷。并著曾国藩酌量添调苏省各军。前赴淮扬。协同防剿。如捻逆回窜豫疆。沿淮东下。即由曾国藩、张之万、将调取扬境各军。檄回北运河及成子河一带。并力严防。毋任东窜。至山东应协清淮月饷。自上年五月至今。积欠甚钜。现在清淮防务。正当吃紧之际。著丁宝桢将应解清淮协饷。赶紧批解。以资接济。不得仍前膜视。另摺奏、请将额解河饷酌拨。开单呈览一摺。南河工需。久无拨款接济。该处工段。逐渐废弛。自应及时修补。著曾国藩、郭柏荫、英翰、将应解南河银两。酌量拨解应用。不得视为具文。原单著钞给曾国藩等阅看。将此由五百里各谕令知之。　　

○又谕、前据林之望奏参兰州道英奎、署理甘肃臬司。创设粮运局。专供客军。任用不肖官绅。纷纷捐罚。将省城摉括无遗。旋值督臣杨岳斌莅任。希图见好。将源源仓存粮一万数千石。全供楚军。并纵令地方官那借标兵额粮。省垣蓄积一空。秦王川撤防不守。粮无来源。英奎复派员赴乡。凡民间窖藏。悉行查封。给以贱价。官吏藉此渔利。扰累百端。以致粮绝兵变。贼匪乘机窃发各等情。当经谕令穆图善秉公查办。迄今尚未覆奏。现在左宗棠业已起程西进。计日可抵陕境。所有林之望奏参英奎种种贻误各情。即著该大臣明查暗访。务得确情。英奎现任陕西臬司。能否胜任。一并据实覆奏。不得稍涉徇隐。将此由五百里谕令知之。　　

○又谕、总理各国事务衙门奏、遵查朝鲜与俄人交兵情形一摺。朝鲜国去年十二月间。有匪类渡江肆扰。并俄人叠赴该处扰累。立界牌投书契各情。朝鲜臣服我朝。最为恭顺。越界之禁。定例綦严。上年十月闲。既有中国人数百名。渡江抢掠。不过月余。复有匪类过三洞山边之事。恐系中国游民。偷越为匪。此等不法匪类。经朝鲜国官军击毙。实属罪所应得。而中国亦当申明例禁。认真查拏。方为妥协。即著富明阿、富尔荪、严饬沿边各卡员弁。昼夜梭巡。遇有偷越赴朝鲜民人。即行严拏惩办。并著按照朝鲜国王来咨。详查覆奏。不准稍涉含混。其俄人筑屋之处。究在何处界牌境内。并著礼部转咨朝鲜国王。据实登覆。以凭考核。嗣后中国匪徒私越边境赴朝鲜抢掠者。该国不妨拏办。以遏乱萌。现在朝鲜多事之秋。不得不从权办理。以示体恤也。将此各谕令知之。寻富明阿等奏、据甯古塔佐领松恒禀报。会同珲春防御永祥、在接界一带。细访遍查。实无游民越界搬运朝鲜逃人财产抢掳滋事等情。惟棘心河严杆河二处。有朝鲜人千余名。讯系因本国歉收逃出。所住之处。并非应管界内。但事关边徼。自应严饬官弁。认真密查。以清疆域。下所司知之。　　

○癸亥。祭先农之神。遣克勤郡王晋祺行礼。　　

○谕军机大臣等、鲍超奏、伤疾增剧。恳请开缺回籍一摺。鲍超转战东南数省。受伤最多。朝廷素所稔知。近因追贼五昼夜。旧伤复发。谅非捏饰。惟该提督荣膺五等。受恩至重。朝廷畀以干城腹心之寄。与寻常将领。相待不同。当此捻逆鸱张。鲍超必深愤激。况营中月饷。供应艰难。停兵糜饷。该提督亦问心难安。鲍超著赏假十日。在营调理。设值刘铭传等军追剿吃紧。仍应严饬各将领迎击。一俟假满。即督军奋剿。以保数年之威望。昨据左宗棠奏催该提督赴陕。已谕知留于鄂豫剿捻其调度机宜。朝廷责成李鸿章办理。而追剿迎击。惟鲍超、刘铭传、两军是望。著李鸿章、曾国荃、饬令各军随同进剿。迅奏肤公。同膺懋赏。毋许迁延诿卸。将此由六百里谕知李鸿章、曾国荃、并传谕鲍超知之。　　

○又谕、乔松年奏、近日军情。并段登云所部溃扰一摺。甘省大股回逆。势将尽与捻合。左宗棠现已起程。著即兼程前进。与乔松年会商剿办。段登云所部勇丁。在鄜州劫狱掳库。该总兵既不能御贼。又约束无方。著即革职。不准留营。以示惩儆。署知州田景瀛疏于防范。著一并革职。暂行留任。陕省军政久弛。左宗棠、乔松年、当申明纪律。严定赏罚。以挽积习。所有滋事勇丁。即著严拏惩办。并将此军勇丁应留应撤。酌量妥办。毋令从逆生事。鲍超一军。前已谕留鄂皖剿捻。左宗棠带兵入关后。腾出陕省兵力。合并郭宝昌、刘松山两军。计敷目前分布。该大臣当遵前旨。坐镇关中。妥筹剿办。陕省探报。多有为从逆之溃勇所误。该大臣等宜详慎审察。将此由六百里各谕令知之。　　

○甲子。予江西各属阵亡殉难附生阮锡璜等绅民妇女一千二百六十九名口分别旌恤如例。　　

○予浙江嘉善殉难监生杨逵鸿等绅民妇女一百九名口分别旌恤如例。并予建祠。　　

○乙丑。孝贤纯皇后忌辰。遣官祭裕陵。　　

○补铸甘肃灵台县儒学条记。从总督杨岳斌请也。　　

○丙寅。调补江苏巡抚湖南巡抚李瀚章奏、援黔各军。叠获胜仗。得旨、著仍遵前旨。妥为办理。兆琛等拟试办屯田。并著实力举行。以收实效而赡军食。　　

○丁卯。谕军机大臣等、穆图善奏、回众呈缴马匹军械。移军东赴庆阳。并请饬山西筹拨月饷各摺片。回目马生彦等呈缴马匹军械。为数不多。虽据声称不敢藏匿。究亦难于轻信。著穆图善再行酌量情形。妥筹办理。务使勿堕诡计。以靖地方。庆阳被围甚急。穆图善所带马步。兵力不为不厚。即著于行抵该处后。奋力攻剿。不许稍有迁延。其甯安堡地方。关系紧要。并著杨岳斌抽拨一军。前往驻扎。派委妥员。点验降回户口。办理安插事宜。穆图善所陈陕回不难收抚而难安插。甘回未离故土。反正较易。陕回则田园庐墓无存。在甘择地安插。究属时怀觖望各等语。甚为有见。陕回人数尚多。被剿窜甘。而地方瘠苦。觅食无资。其怀思故土。亦属至情。虽从前不无罪戾。而尽数剿除。亦非仁者之用心。甘省土地硗瘠。断难久容。而陕省汉民。积衅已深。又恐不能相安。左宗棠向来善于谋画。著即察看民情地势。妥为经理。或令壮勇者随营。老弱者给以耕种。俾得生聚安乐。同为率土良民。乔松年身任地方。亦著悉心咨访。认真办理。穆图善移军东向。采粮较难。陕省北山各州县额徵粮石。著乔松年饬令听候该将军酌量提用。即在陕省应解穆图善月饷内折银抵扣。山西清水河仓谷。即可暂时停运。著赵长龄仍按月拨解银四万两。以一万两解交甯夏。三万两解赴穆图善行营。直晋官兵月饷。该省久未拨解。并著赵长龄迅筹拨解。傥一时不能接济。即著于甯夏所属各州县额徵粮石内提用。以应急需而赡军食。将此由六百里各谕令知之。　　

○又谕、李云麟奏、民勇变乱。办理情形一摺。李云麟所募勇丁三营。分防巴里坤。因参将富贵营中被裁之勇。潜与孔才营中勇丁句结。围攻富贵营盘于察罕同古。并将官厂及孔哈沁游牧附近牲畜抢劫。李云麟现派蒙兵分扎乌陇古河等处。著与奎昌、明瑶、相机堵剿。并知照乌里雅苏台一体严防。以固北路门户。前据伊勒屯、何琯、奏调孔才所部勇丁。赴援巴里坤。并称李云麟扣除勇营盐菜银两。以致勇丁意存劫夺牲畜。是李云麟之措置乖方。早兆衅端。此时该勇既经溃变。伊勒屯等亦当慎加防范。不可稍涉大意。能将此项溃勇。酌量招集。妥为驾驭。更可免意外之虞。关外敦煌安西等州县。并著成禄分兵往守。以防溃勇东窜。一面迅克肃州统兵出关进剿。毋稍迁延。将此由六百里谕知李云麟、奎昌、明瑶、成禄、伊勒屯、并传谕何琯知之。　　

○补行引见京察三四品京堂。得旨、通政使司通政使于淩辰、太常寺少卿王维珍、鸿胪寺少卿文硕、均著照旧供职。　　

○戊辰。谕内阁、英桂奏、甄别庸劣不职各员。请分别降革一摺。浙江温州镇总兵刘连升、习气颇重。声名狼藉。守备项国荣、性情狡诈。声名平常。福建漳州镇标左营守备毛振茂、嗜好过重。难期振作。署诏安营守备李仁华、操守平常。嗜好甚重。均著革职。诏安营游击刘腾云、才具平常。著以守备降补。以肃营政。　　

○谕军机大臣等、李鸿章奏、鄂省军情紧急。筹派各军援剿。并请饬催鲍超力疾督队前进一摺。捻匪现在蔓延黄冈黄陂腹地。有回窜德安之意。李鸿章现令李昭庆等由商州光山分道入鄂。西北一路。甚属空虚。前已叠次谕令鲍超奋击。嗣虽赏假十日。仍令督兵协剿。该提督素称勇往。当此逆氛尚炽。谅不意存观望。著即力疾督师。由德安驰赴黄州迎剿。毋失机会。以竟全功。并著曾国藩、李鸿章、剀切开示。毋任初终异辙。以保勋名而副期望。将此由六百里谕知曾国藩、李鸿章、并传谕鲍超知之。　　

○又谕、英桂、周开锡奏、拏获崇安逸匪。现在办理情形一摺。崇安斋匪党与。漏网甚多。现经英桂等派员拏获要犯王有材等多名。分别戮尸正法。其余各犯。应即讯取确供。严行惩办。毋任狡展。所供逃逸各匪。著按名严密查拏。毋令闻风远扬。至愚民无知。仅止吃斋。尚无为匪情事。自与从逆滋事者有闲。英桂等现已出示晓谕。勒令开斋。予以自新。所办甚是。惟当随时稽察。如有怙恶不悛者。立即惩治。以消后患。现在崇安茶市方兴。恐有外来匪徒溷迹。乘闲窃发。英桂等已饬该管文武缉查。即著认真办理。另片奏、捦斩各匪土匪情形等语。福甯建甯所属。与浙江温处交界一带。多有私枭纠抢。复敢拒捕伤兵。此等凶徒。暋不畏法。若不悉数查拏。必又为地方之害。英桂等已咨会马新贻派员约期捕拏。即著随时会缉。不得有名无实。闽省民风刁悍。各属逆匪实繁。吴棠现已赴任。著督饬属员编查保甲。实力整顿。庶几安良除暴。绥靖地方。以副委任。将此由四百里谕知英桂、吴棠、并传谕周开锡知之。　　

○以通政使司副使柏寿为太仆寺卿。　　

○命江西布政使孙长绂留京。以按察使文辉为布政使。补用道王德固为按察使。　　

○以救护统将不力。革湖北军营提督刘克仁职。遣戍军台。降总兵官董大义、张树勋、宋立新、吴宏洛、王得胜、为参将。副将董明礼、闪凤来、为游击。仍留营。　　

○予湖北尹漋河伤亡参将于翼开等祭葬世职。　　

○己巳。上奉慈安皇太后慈禧皇太后幸漱芳斋。侍午膳。　　

