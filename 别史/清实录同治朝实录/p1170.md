<!-- { "loadSidebar": true } -->
v大清穆宗继天开运受中居正保大定功圣智诚孝信敏恭宽毅皇帝实录卷之三百四十　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十一年。壬申。九月。壬午朔。上诣钟粹宫问慈安皇太后安。长春宫问慈禧皇太后安。至辛亥皆如之。　　

○奉慈安皇太后慈禧皇太后幸漱芳斋。侍午膳。　　

○追予湖南故升任巡抚张亮基、布政使潘铎、于省城建立专祠。与故升任巡抚骆秉章合祀。　　

○追予湖南故提督邓绍良、总兵官瞿腾龙、福诚、道员黄冕、副将尹培立、参将萨保、都司塔勤、附祀巡抚张亮基专祠。　　

○抚恤琉球国遭风难夷如例。　　

○癸未。以神灵显应。颁甘肃省城雷神庙扁额。曰威壮金商。　　

○谕军机大臣等、定安奏、请赏各营兵勇皮衣银两等语。归绥在防兵勇。从征边外。冬令需给皮衣。现在时届深秋。自应赶办筹备。著照定安所请。每兵勇一名。赏给皮衣银一两五钱。以示体恤。所需款项。即著鲍源深于山西应解京饷内。酌拨银三万二千两。就近派员径解归绥粮台。以资应用。将此各谕令知之。　　

○又谕、刘岳昭、岑毓英奏、官军攻克赵州蒙化厅城并大理之上下两关。请将出力阵亡各员。分别奖恤。本日已将总兵杨玉科等照所请奖恤矣。此次杨玉科等督兵进攻赵酬蒙化厅城并大理之上下两关。两旬之闲。克复坚城要隘。颇为迅速。深堪嘉奖。现在逆众麕集大理。岑毓英拟亲往督攻。自应如此办理。即著该抚驰赴迤西。督同杨玉科等、将大理府城迅图攻克。如有愿为内应杀贼献城者。并著岑毓英传旨嘉奖。俟克复府城后。优予恩叙。使该民人知顺逆之分。不至助贼坚守。第军营宜有专责。庶功罪无所推诿。此番攻剿大理。即责成岑毓英办理。不得稍存推诿之见。其省城防守事宜。即著刘岳昭妥筹办理。毋许稍有疏虞。顺甯云州二城。尚未攻克。该处为大理后路。若督兵进剿。克复两城。则大理贼援已断。迤西一带。可冀次第削平。马如龙向来性情勇往。即著统带所部。驰赴云州一带。力筹攻克。以专责成。岑毓英另摺奏、参将被仇刺杀。现派员查办一摺。参将梁士美跋扈骄恣。目无法纪。前经降旨令该督抚等妥为钤束。何以此次在庙议事。忽被剌杀。恐知州承保等所禀各情。未尽确实。著即饬令何秀林等认真访查。凶犯共有几名。是否有人主使。奏明办理。以杜擅杀之风。毋得稍有含混。将此由六百里谕知刘岳昭、岑毓英、并传谕马如龙知之。　　

○又谕。刘岳昭、岑毓英奏、饷需孔急。请饬协饷一摺。据称四川等省奉拨协滇饷银。自上年六月至本年五月。仅解到银三十九万六千八百余两。欠解之数甚多。现在军务吃紧。已复城池办理善后各事宜。需用浩繁。亟须钜款源源接济。开单恳请饬催等语。所奏自系实在情形。著瑞麟、李瀚章、吴棠、何璟、张树声、杨昌浚、刘坤一、郭柏荫、王文韶、张兆栋、按照该督抚所请。将每月应解滇饷。在于各该省厘金税课有著款项。按月如数划拨。发交该省委员。汇解赴滇应用。如原拨饷银为数较多。未能全数筹拨。究竟能拨若干。亦宜划定实数。一面起解。一面迅速奏闻。其不敷之数。或改拨他省有著之款。或仍饬各该省添拨足数。并著户部核明办理。至四川距滇甚近。所有该省协拨饷银。并著照刘岳昭等所请。由川东厘金项下按月划扣存局。交重庆转运滇饷委员。就近催提解滇。毋稍迟误。原单著分别钞给阅看。将此由五百里各谕令知之。　　

○陕甘总督左宗棠奏、地产瑞麦瑞谷。请宣付史馆。得旨、朝廷不言祥瑞。惟期年谷顺成。前经李鸿章奏。另有旨宣示矣。甘省军务未平。闾阎雕瘵。所望净埽贼氛。登吾民于衽席。毋得因地方官呈报。稍涉矜夸。勉之。　　

○以克复云南赵州、蒙化厅等城。暨大理府上下两关。赏总兵官杨玉科、李维述、黄马褂。游击陈发昌、都司张润、朱士云、周作祥、鲁国祥、李维通、巴图鲁名号。从九品刘紫绶蓝翎。余升叙有差。予阵亡副将李廷标等二十四员祭葬世职加等。　　

○乙酉。遣官祭都城隍之神。　　

○丙戌。谕内阁、彭玉麟著署理兵部右侍郎。童华毋庸兼署。前据彭玉麟奏、恳恩于陛见后回籍养疴。本日召见时。复再三陈请。彭玉麟办事认真。深堪嘉尚。刻下伤疾已痊。精神亦健。特令留京供职。用示朝廷倚任之意。该侍郎毋得固辞。　　

○又谕、前因皂保奏、商人郭林呈控郎中阿尔萨兰、有诈索赃银故令井亭沉陷等情。当派桑春荣会同宝鋆前往定陵查明具奏。兹据奏称、上年井亭微有沉陷。曾经郭林商允阿尔萨兰代为修理。并无诈索银两情事。本年夏闲。雨水过大。遂致井亭塌陷。实无别故。郭林自认怀疑误控。请分别办理等语。此案商人守备衔郭林即郭凤林。于承办井亭工程。上年既有沉陷情形。辄央令阿尔萨兰代修。并未亲往经理。迨本年井亭冲塌。又复怀疑控告。希图诿过于人。姑念到案即行供明。与始终狡执者有闲。郭林即郭凤林。著革去守备职衔。责令将应赔工程赶紧修理。傥有延玩草率情事。即著承修大臣奏明。从严惩办。郎中阿尔萨兰、于郭林应修工程。因其再三商恳。辄允代修。虽事系因公。究属不应。著交部议处。理藩院尚书皂保、于承修地段。并未将井亭沉陷情形确切查明。遽将郭林怀疑误控之词入奏。殊属轻率。皂保著改为交部议处。并著承修各大臣率同原派人监督等常川住工。将此在应修各工认真赶办。毋稍迟误。寻吏部议。皂保应罚俸一年。准其抵销。从之。　　

○谕军机大臣等、文煜、王凯泰奏、筹解善后黔饷。并沥陈税厘情形一摺。前因贵州办理善后事宜。谕令福建借拨录二十万两。由四川广东江西湖北浙江等省代还。兹据奏称、闽省厘税支绌。现已筹拨银四万两。汇解赴黔。将来仍由各省解闽归款。其余银两。请即由四川等省分筹。径解黔省等语。贵州下游肃清。办理善后。需饷孔亟。岂容稍有迟缓。著文煜、李鹤年、王凯泰、饬令该藩司等。无论如何为难。务将未拨之十六万两。迅速筹拨。解赴贵州。凑足二十万两之数。以资应用。惟福建税厘所入。不敷分拨。亦系实在情形。其借拨贵州银两。自当赶紧归还。著瑞麟、李瀚章、吴棠、刘坤一、杨昌浚、郭柏荫、张兆栋、懔遵前旨。各拨银四万两。解交福建。以清款目。即于各该省积欠黔省兵饷项下扣抵。毋稍延缓。傥因彼此推诿。致误要需。恐该督抚等不能当此重咎也。将此由四百里各谕令知之。　　

○以故扎赉特扎萨克郡王阿勒坦鄂绰尔子旺喇克帕勒斋袭爵。　　

○命署兵部右侍郎彭玉麟在紫禁城骑马。　　

○科尔沁扎萨克图谢图亲王巴宝多尔济等九人、乌珠穆沁扎萨克车臣亲王彭苏克那木济勒等二人、巴林扎萨克郡王阿拉玛斯巴咱尔等三人、苏尼特扎萨克郡王那木济勒旺楚克、喀尔喀扎萨克贝勒锦丕勒多尔济等十六人、喀喇沁二等塔布囊额驸那木济勒色丹于养心门内瞻觐。　　

○丁亥。谕军机大臣等、乔松年奏遵议黄运两河情形。并筹堵运河缺口各摺片。据称山东境内。黄水日益汜滥。运河日益淤塞。权衡治河之法。以就东境筑堤东黄为优。拟先堵霍家桥等口。并于南北两岸修筑长堤。俾黄水全趋张秋。借以济运。其张秋迤北迤南积淤之处。普行挑浚。修建牐坝。以济漕行等语。自黄河穿运以来。氾滥于山东境内。非特漕运阻滞。且民田亦多被害。亟应妥筹办法。乔松年所奏。因势利导。不为无见。著丁宝桢、文彬、将该河督摺内所陈各节详细酌度。妥议具奏。但求于事有济。不得固执己见。其片内所称、或将黄水穿运各缺口。分别酌堵酌留。并挑浚河身。修培堤工各等语。该河督所奏。自仍以堵霍家桥等口筑堤束黄为正办。著丁宝桢等一并议奏。原摺片均著钞给阅看。将此谕知丁宝桢、并传谕文彬知之。　　

○追予江苏各属阵亡殉难同知衔韦传之等绅民妇女一千五百六十员名口分别旌恤如例。　　

○旌表守正捐躯江苏溧水县民张义生妻黄氏。　　

○拨河南司库银二万两。发交开归道。备黄河工需。　　

○戊子。谕军机大臣等、何璟奏、江北河运漕船。全抵临清。请饬筑坝以备回空一摺。十年分江北河运各起漕船。已于八月初闲全抵临清。即用原船径赴通坝交兑。惟八里庙一带。黄水长落不时。此次各船。于五月闲行抵该处。节节筑坝。蓄留陂水。始克畅行无滞。直达临清。将来漕船回空时。仍须豫为筹画。著丁宝桢、文彬、严饬沿河各州县。俟漕船回空过境时。认真筑坝蓄水。设法济运。俾得迅速遄归。何璟一面饬令王大经。留派妥干员弁。会同东省各员速为办理。以免临时迟误。将此谕知何璟、丁宝桢、并传谕文彬知之。　　

○又谕、前因鲍源深奏、请将奉拨甯夏等处饷银。于江苏等省欠解协晋款内分别划拨。当令户部议奏。兹据该部奏拟照鲍源深所请。于各省协晋欠解项下。令广东划解甯夏月饷十万两。福建划解甯夏满营兵饷十万两。江苏划解新疆月饷十万两。浙江划解哈密饷六万两。归德镇兵饷二万八千两等语。晋省司库。入不敷出。自系实在情形。且甯夏等处需饷甚迫。所有此次划拨各款。即著瑞麟、文煜、李鹤年、何璟、张树声、杨昌浚、张兆栋、王凯泰、赶紧如数分别解往。毋得迟延推诿。其余积欠晋饷。及以后应协晋省月饷。仍著设法源源接解。以资接济。将此由五百里各谕令知之。　　

○旌表守正捐躯福建光泽县民宫花子妻李氏。　　

○赈山西祁县被水灾民一月口粮。并蠲缓本年额赋。　　

○巴林扎萨克贝子毕奇那逊于养心门内瞻觐。　　

