<!-- { "loadSidebar": true } -->
○又谕、前谕曾国藩察看臬司史念祖、能否通晓刑名。足资表率。据实具奏兹据奏称史念祖心地明白器局开展。论事亦尚有识惟直隶刑名较繁。该臬司资望尚浅。若调刑名稍＜??闲＞之省。磨厉数年。当可陶成令器等语。臬司为刑名总汇之区无论何省均关紧要。史念祖心地既尚明白若随同曾国藩遇事讲求久加历练于公事较有裨益。著曾国藩饬令张树声、将直隶积案办俟。即行前赴山西臬司本任。史念祖俟接印任事后仍著曾国藩随时察看。如不能称职。即著据实具奏。　　

○以直隶永定河漫口合龙复已革道员徐继鎕等职。　　

○辛卯以军机处缮修档册完竣予郎中梁僧保等加衔升叙有差。　　

○壬辰以恭校文宗显皇帝圣训完竣。予侍郎广寿优叙。赏郎中成善花翎余加衔加级升叙有差。　　

○追予浙江杭州合门殉难翰林院编修张洵谥文节。建专祠眷属人等一并附祀。　　

○旌表守正捐躯四川江津县民妇王陈氏。　　

○癸巳。以京畿雪泽愆期。上诣大高殿祈祷行礼。　　

○遣惇亲王奕誴诣时应宫。恭亲王奕?诣昭显庙。醇郡王奕譞诣宣仁庙。孚郡王奕譓诣凝和庙拈香。　　

○甲午。谕内阁、内阁侍读学士钟佩贤奏、臬司责任綦重未宜轻授一摺。前因曾国藩覆奏直隶臬司史念祖人尚明白。可望陶成令器。当谕令曾国藩俟该臬司到任后随时察看。于造就人才之中。实寓慎重刑名之意。兹据钟佩贤奏称、与其察看于后。贻误已多曷若审择于前。所全不少等语。所奏亦不为无见。史念祖著即开缺。以原官留于直隶交曾国藩差委俾资学习如能谙练公务。即由该督随时奏闻至所请军营保至藩臬人员查非科目出身及曾任实缺道府者。仍令先补道府。察看称职。由该督抚奏明后列单请＜??闲＞之处著吏部妥议章程具奏。　　

○　　

○绥远城将军定安奏嵩武军会剿纳王两寨获胜。得旨、已据金顺奏报矣。著即知照张曜。会同金顺一军。迅将纳王两寨克期埽荡。毋稍松劲。　　

○乙未。谕内阁、前因御史龚承钧奏参湖南湘乡县知县齐德五与绅士罗会焜、同恶相济等情。当经谕令刘昆查明具奏。兹据刘昆覆奏齐德五徵收钱漕。遵照定章。并无浮勒科敛情弊。办理捐输。亦无蒙混听断词讼。尚属平恕。为百姓所亲信。并无局绅拘传被告坐堂质讯之事。该县官绅遵办团练。亦尚认真。并据查有该县封职龚云臣。前曾呈控局绅罗会焜等包讼各情。经该抚饬属访查龚云臣素不安分并经其胞伯龚世泰等控县褫革衣顶龚云臣旋即赴都声言必将京控。齐德五被参各款。与龚云臣所控情节相同等语该御史所参齐德五各款既据该抚查明并无其事。即著毋庸置议龚云臣既素不安分并著该抚随时查察傥再滋事事端。即行从严惩办。　　

○又谕、刘昆奏、甄别庸劣各员。请旨革职一摺。湖南试用知府陈鼎金、心地糊涂不知检束。试用通判陈端濂、性情乖张。办事荒谬。候补知县乔宗岳、性情鄙猾。巧于钻营。试用知县陈士玙、心术不正。嗜好甚深。试用知县李廷诰、才具庸鄙。妄事营求。试用知县刘乙照、语言夸诞兼有嗜好。均著一并革职。以肃吏治。　　

○谕军机大臣等、户部奏豫拨来年京饷一摺。据称历届京饷均于年前豫拨。同治九年京饷。拟在各省地丁盐课关税等款内指拨银七百万两请饬各该省于来年分批起解等语。京饷关系紧要。现经该部就各省缓急情形。斟酌动拨。自应遵照奏定数目源源报解以济要需。著该将军通商大臣督抚盐政监督等、务于来年开印后。分批起解限五月前解到一半十二月初闲全数解清不准截留改拨藉词延误。傥届限不到即照奏定章程指名严参原单均著钞给阅看至本年未解京饷前经该部节次奏咨飞催现届年终仍未如数解清著各该督抚等迅速筹解。毋再迟延干咎。另片奏、内务府同治九年分应需经费。拟拨两淮盐课银五万两。两浙盐课银五万两广东盐课银五万两福建茶税银十万两。闽海关常税银十万两。太平关常税银十万两。九江关常税银十五万两。共银六十万两。请饬依限完解等语。著该将军督抚盐政监督等各按拨定数目。务于来年开印后。陆续径解内务府收纳并将起程日期报部限六月前解到一半。十二月初闲埽数解清。不准稍有蒂欠将此由五百里谕知福州将军、三口通商大臣、直隶两江湖广闽浙两广四川江苏安徽江西福建浙江湖北湖南河南山东山西广东各督抚、并传谕粤海关监督知之。　　

○又谕、福济、文硕奏俄国请分地界。查有窒碍情形一摺塔城分界事宜前因布伦托海大臣裁撤。改派奎昌于明岁春融时驰往该处会同俄使查勘立界。兹览福济等摺内所陈窒碍情形。不为无见即著文硕酌带图册卷宗。迅即起程。赶于明年正月内到京与总理各国事务衙门王大臣详细面述妥筹办理文硕起身后。该处应行豫办事宜仍著奎昌恪遵前旨与福济随时会商筹办将此由五百里各谕令知之。　　

○两江总督马新贻奏江苏丹阳金坛溧阳三县本年钱漕。请照上年旧章。仍办抵徵所徵氏文以八成买米运津。以二成收入地丁济饷。下部知之。　　

○以直隶大顺广道钱鼎铭为按察使。　　

○蠲缓湖南武陵、安乡、溆浦、益阳、龙阳、巴陵、临湘、华容、沣、沅江、湘阴、桃源、十二州县暨岳州卫被水地方新旧额赋租课有差。　　

○丙申谕内阁巡视东城御史国秀等奏、请将假充官役吓取财物之棍徒。交部严行惩办一摺。此案镶白旗马甲文大即文惠等胆敢于辇毂重地冒充官役设局刑吓。摉取财物实属目无法纪。所有已获之孔正＜?与心＞即蔡墩子蔡升、玉恒、祁唐氏著即交刑部严行审讯。按律定拟具奏其文大即文惠、经该城传案未到著该旗迅即饬传解送刑部并讯取同往各犯姓名一并严传归案审办。寻刑部奏、遵讯蔡升等邀同文大假差吓诈。赃证属实。蔡升等照例分别拟杖拟徒。文大在逃。应移咨步军统领等衙门一体严拏。务获究办从之。　　

○予直隶邯郸等县殉难廪生刘清元等绅民妇女一百二十二名口分别旌恤如例。并予建祠。　　

○予故安徽皖南道姚体备、浙江金衢严道刘成万、入祀名宦祠。从巡抚李瀚章、署巡抚吴坤修请也。　　

○予安徽故湖北武昌道章廷梁、湖南故工部员外郎陈本钦、刑部主事张敬修、国子监学录向曾贤、河南故江西泸溪县县丞李伟、山西故宗人府主事彭作邦、河南知县刘视远、庠生庞骏、陕西故候选通判王允保、入祀乡贤祠。从巡抚刘昆、李鹤年、署巡抚郑敦谨、吴坤修、刘典请也。　　

○丁酉。谕内阁庆春奏、查明热河开荒。渐侵正围酌拟章程。请将查办迟延之总管等交部议处一摺。前因热河围场地多闲旷。经前任都统瑞麟麒庆、先后分别科则。招佃展垦乃日久展放。漫无限制。以致侵占正围。自应查明禁止所有镶白旗伊逊川开垦荒地。即著照旧有大卡伦为界其河东河西佃垦私垦地亩。均著饬令一律封禁。并著严檄该总管等督修卡伦建立红桩毋令任意展垦。庆春拟于明岁春融后派原勘各员前往查勘界址。按照科则。酌予年限。以次裁撤并将私垦各户一律驱逐旗民佃户领地后。陆续侵入山坡沟岔。以及领地以多报少各弊出示禁止。定以惩罚章程。著库克吉泰到任后详细参酌。妥为办理。委员员启泰、王清、经庆春派令前赴围场会同总管寿长督催修卡建桩。乃任意迟延。迄未修整实属咎无可辞围场总管寿长候补知州员启章、准补喀拉河屯巡检王清、均著交部议处以示薄惩。　　

○谕军机大臣等、穆图善奏、马步官军剿贼获胜。暨请将同知留营差遣各摺片。善山保一军。在黑茨沟剿贼。歼毙甚多迨至清水驿附近地方。两路伏贼突起。善山保复督队兜剿。该匪败窜其平番县属马家沟马贼。亦经营总常明等、在三岔沟迎战分路夹击贼势不支。纷纷败退。仍著左宗棠、穆图善、檄饬善山保等侦探贼踪。分路追击。毋任该逆乘隙滋扰牵掣官军。左宗棠拟进驻平凉。到省尚需时日即著饬令派出之黄鼎等军。迅速前进。以期节节埽荡痛殄寇氛。已革广东候补知县续保同知汤柄玑据穆图善奏称甘军进攻河州。需员差遣。请予留营等语。汤柄玑是否谙练军事。堪以留营差遣之处。著左宗棠即行查明具奏毋稍迁就。将此由五百里各谕令知之。寻左宗棠奏遵查汤柄玑。前经奏保。系据各将领单开请奖其谙练军事与否实未深悉。不敢稍涉迁就。得旨、汤柄玑著不准留营。即由该督咨明穆图善办理。　　

○又谕、金顺奏官军连日进剿情形一摺。逆回坚踞王家疃巢穴。经金顺会同提督张曜督军进攻炮毙贼匪甚多贼图抢踞长濠。又经官军击退遂将新筑贼垒。一律蹋平。总兵王连三等复兜剿获胜。贼势谅已穷蹙。惟我军伤亡亦复不少开穵地道。尚未蒇工。该逆凭墙踞濠。卡垒甚多。亟应设法攻取著该署将军会同张曜督饬将弁加意筹攻。务将该逆寨速拔。以期埽荡妖氛。将此由六百里谕令知之。　　

○予甘肃王家疃阵亡副将李宏林、守备孙殿甲祭葬世职加等　　

○予甘肃黑茨沟阵亡都司姬伏信、曹作桐祭葬世职加等。　　

○旌表守正捐躯热河平泉州民女许娥儿。　　



大清穆宗继天开运受中居正保大定功圣智诚孝信敏恭宽毅皇帝实录卷之二百七十二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治八年。己巳。十二月。戊戌朔。上诣绥履殿问慈安皇太后安。平安室问慈禧皇太后安。至丙寅皆如之。　　

○奉慈安皇太后慈禧皇太后幸漱芳斋。侍午膳。　　

