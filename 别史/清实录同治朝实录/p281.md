<!-- { "loadSidebar": true } -->
○又谕、徐宗干奏、台湾各路官军。叠获胜仗。并内地援师。抵郡会剿一摺。台匪久踞彰城。攻陷斗六。分扑嘉城。嘉湾道洪毓琛等、派拨义首李成龙等由盐水港进剿北路。其另股分扑嘉城之贼。亦经参将汤得升等先后击退。保全嘉城。是台境军情。已有转机。彰城踞匪无多。吴鸿原现已统领全军抵台。军威益振。即著耆龄、徐宗干、督饬该署提督等会合曾玉明、洪毓琛、水陆各军。联络一气。迅将彰城斗六攻克。肃清台境。逆首戴万生遁入番社贼党。难保不思他窜。并著迅速拏获。以清后患。本日据左宗棠奏、绍兴克复。浙东已就肃清。闽防稍松。如台境兵力不敷。即著耆龄等酌拨兵勇前往。以便及早廓清台境。刻下各路援师赴台。一切军火粮饷。即著洪毓琛悉心妥筹解济。毋稍贻误。将此由六百里谕知耆龄、徐宗干、并传谕洪毓琛知之。　　

○又谕、多隆阿奏、遵提谢开基等监禁。并覆陈抚回情形。及因病请假各摺片。谢开基及伊子谢顺。既据多隆阿劄交大荔县监禁。并行文湖北派员提解。即著照所议办理。俟湖北委员到陕。即令押解赴鄂。照例惩处。该大臣督军劳苦。遍体生疮。竟至不能骑乘。实深廑念。著赏假半月。在营加意调治。以资休息。穆图善伤痕渐愈。而雷正绾病势沉重。尤所系怀。著即传知该提督安心调理。用慰驰念。多隆阿等傥假期已满。尚未全愈。仍可在营休养。至回民应剿应抚。朝廷本无成见。该大臣职任统帅。谅可随机办理。无俟朝廷远为指示。现在虽经给假。一切调度机宜。仍由该大臣酌量办理。将此由六百里谕令知之。　　

○又谕、传谕江西布政使李桓、沈葆桢奏、驰报藩司起程日期一摺。据称接据李桓禀报、于二月初四日卸事。将经手事件。赶紧清厘。即于十三日驰赴长沙。募勇千人。捐办一二月口粮。及军械所需。星夜进发。迅速入秦等语。李桓于接奉传谕后。即能克期就道。并捐赀募勇。带赴陕南。具见该藩司以国事为重。奋勉可嘉。多隆阿督兵攻拔王阁村羌白镇两巢。该匪复纠合西路逆回。拌死抗拒。现在进攻仓头镇。尚未得手。势难兼顾汉中一带。而毛震寿株守洋县。师久无功。亟须李桓前往接统其众。楚南将士。李桓所素信者。既不乏人。自不难招募成军。著即赶紧部署。星速入关。一俟行抵陕境。该藩司即迅速驰奏。以慰廑念。　　

○以克复浙江绍兴、桐庐、府县两城。予按察使刘典优叙。赏副将熊建益、杨政谟、黄少春、杨芳桂、黄有功、刘清亮、知府朱明亮、参将周廷瑞、游击邓受福、守备徐文秀、巴图鲁名号。都司翁桂秋等花翎。余加衔升叙有差。　　

○予江苏无锡殉难生员华士鹤媳彭氏、孙沛霖等、分别旌恤如例。　　

○予河南各属殉难绅民兵勇妇女一千六百四十三名口分别旌恤如例。　　

○丙申。谕内阁、前因军营积习日深。叠经通谕各营。痛除积弊。并令兵部将临敌退缩遇贼观望等项劣员应得处分罪名。从严定拟。兹据贾桢等奏、遵议军营各项劣员处分罪名。请旨遵行等语。用兵以纪律为先。近来各省军务未竣。其闲文武同心协力。折冲御侮者。固不乏人。而各营员弁。狃于积习退缩不前。迁延贻误者。尤属不少。若不严定章程。无以振军心而昭炯戒。著照兵部刑部所请。嗣后盗贼侵犯城池。蹂躏地方。带兵员弁。如有畏葸观望。贻误事机者。即照律定拟斩监候。如系兵饷充足之区。先期逃散者。著照奏定章程。请旨即行正法。如有盗贼入境。及已奉调遣。不能星驰策应。以至贼势蔓延。即照律拟军。其有文员当先陷阵。而武弁拥兵坐视者。即照律斩监候。请旨即行正法。如有军营武职。日事恬嬉。不习军旅。傲慢规避。及擅离汛守者。即照例革职。不准留营。如邻境有贼。带兵员弁。坐糜粮饷。不妥筹堵御。以致贼至溃散。失守地方。即照例革职。不准留营。仍从重发往军台新疆。由该督抚及统兵大臣酌核情罪重轻。定拟具奏。其该管上司。及原派之上司。均照本例分别加等议处。如闻邻境警报。将军提督以下各官。不亲身领兵驰往会剿。托故迁延。贻误事机者。著照例加等革职。不准留营。至于军营带兵武职。如有不能约束兵丁。以致生事扰民。杀伤人命者。除该兵丁照军法从事外。其带兵员弁。均照本例加等降三级调用。不准抵销。经此次明定章程之后。各路统兵大臣。及各直省督抚。务当转饬所属员弁。一律遵照。实力奉行。傥仍蹈从前恶习。即按现定章程。据实参办。以肃军律。将此通谕知之。　　

○又谕、景廉奏、遵查徵收过税情形一摺。已革叶尔羌参赞大臣英蕴、拟在巴尔楚克添设过税。并不待奎英函覆。率凭已见办理。迨奎英奏有窒碍情形。复以日久未见覆函。饰词具奏。实属始终矫执。英蕴业经另案革职。著毋庸置议。喀什噶尔办事大臣奎英、接据英蕴函商。既未与福珠淩阿商办。又不速行登覆。辄行单衔揭参。亦属始终负气。奎英著交部议处。前任叶尔羌帮办大臣武隆额、于英蕴矫执己见。未能阻止。遽听会衔入奏。亦属不合。武隆额著一并交部察议。　　

○谕议政王军机大臣等、崇厚奏、贼窜西北。截往东路。请将追贼迟延之副都统议处。并自请严议一摺。贼匪乘闲过河。窜至曲周县境后。复经余承恩等军。击之于鸡泽之司徒堡。王榕吉所部。击之于隆平之丘底村。贼始折而东窜。成保追贼迟延。经崇厚屡次督催。始带马队跟随步队而行实属畏葸不前。成保著暂行革职。责令留营带队自效。崇厚督催不力。亦难辞咎。著交部严加议处。现在总兵徐廷楷、及姜国仲、余承恩等、均已赶过隆平。仍著崇厚严饬奋力追剿。严防北路。成保经此薄惩。如再不能奋勇前驱。转以慓悍之贼。专委之于各步队。以致节节落后。坐误事机。试问该革副都统与该署督。能当此重咎耶。昨经寄谕僧格林沁。令其酌量情形。统带马步数千名。先回直东。埽荡张锡珠股匪。现在此匪骎骎北窜。成保宝山、均不能得力。直省军情。尤为紧切。即著僧格林沁将蒙亳等处善后事宜。一切悉遵前旨。与唐训方面为交代。迅即统带马步各队。驰回北路。将直东之贼。迅速埽除。并著将筹定布置。及何日可以启行之处。先行驰奏。以慰悬盼。恒龄所统马队七百名。不日可抵直境。著僧格林沁飞催前进。崇厚并派员先行迎提。到后即可合力夹剿。崇厚原摺。著钞给僧格林沁阅看。正在寄谕闲。谭廷襄奏、攻克长城贼圩。及攻击淄川踞匪情形等摺片。长城为郯境著名匪寨。黄国瑞与知县周士溥埽穴捦渠。办理尚为得手。谭廷襄所奏与黄国瑞筹定攻克长城后进取之方。以凤凰山为最要。兰山之作子圩及宝泉崮等处次之。近日教匪潜袭峄山民寨。希图梗塞大道。窥伺前敌营盘。李城等匪。又窜入甯阳。虽经德楞额等从后追剿。并由谭廷襄调令游击焦其洲等各军。驰往夹击。而贼势一与教匪句合。更将延蔓。黄国瑞之军。当令赴兖进剿。先由费县攻克宝泉山□固后。即由凤凰山东南扎营。与兖军西北会合夹击。教匪一经破灭。则兰费余匪。均当瓦解。所筹尚合机宜。即照所拟。著谭廷襄每月由东省添助黄国瑞军饷一万两。以两三月为期。务令悉歼群丑。仍将郯境西哨等寨。乘势分别剿抚。并遵前旨。催督德楞额及焦其洲等军。将李城等匪。奋力兜击。毋许稍涉迁延观望。其淄川踞匪。负嵎已久。谭廷襄奏称、近日进攻。叠有斩获。贼之精锐。仅余数百。又将最为骁悍之贼目姬魁击毙。其势甚穷。即著督饬总兵曾逢年等。克日将淄川县城攻克。不准再事迟延。黄国瑞进止机宜。并著谭廷襄会商吴棠。妥筹速办。毋得辄以空言塞责。将此由六百里各谕令知之。寻吏部议、崇厚照不应重公罪降二级留任例上加等。议以革职留任。从之。　　

○又谕、本日据崇厚奏报、东匪乘闲过河。已由曲周窜至平乡。直隶军情紧要。刘长佑行抵津沽。即著董恂探明。传旨令其毋庸来京。即由天津迅速前往崇厚军营。接直隶总督之任。办理军务。以资得力。并著将到津及赴营日期。速即奏来。以慰殷盼。将此由六百里谕令知之。　　

○又谕、毛震寿奏、遵覆汉南军务情形。自请严议。并请饬骆秉章迅催张由庚等军赴陕援剿各摺片。现在蓝逆仍踞洋县。兴安窜匪。欲由紫阳汉阴一带。窥伺汉中。曹逆又由甯陕图窜盩鄠。张逆回踞宝山老巢。伏莽甚众。傥致句结蔓延。剿办愈形棘手。骆秉章前派分驻绥定之张由庚、周达武两军。距陕较近。即著该督迅饬由城口太平等处。星驰赴援。与易佩绅等军联络声势。合力防剿。务将洋县宝山等处踞匪。次第歼除。以靖地方。毛震寿仍当督率所部。与川省官军会合夹击。力图剿贼。以赎前愆。毋得藉口兵单饷绌。坐待援师。致贼势更形滋蔓。傥再迁延畏葸。致误戎机。恐毛震寿不能当此重咎也。将此由六百里谕知骆秉章并传谕毛震寿知之。　　

