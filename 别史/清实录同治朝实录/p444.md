<!-- { "loadSidebar": true } -->
○又谕、常清奏、请饬陕甘总督将应行补制军械等件。迅解伊犁备用等语。伊犁上年回务稍定。又值俄夷犯卡。所用军火等件。或动用官项。或出自捐办。种种苦情。实属一时权宜之计。现届办理善后。亟应设法筹解。以济要需。著熙麟接奉此旨后。即将从前应行补制军械等项。赶紧派员解赴伊犁。以重边防而资应用。将此由五百里谕令知之。　　

○以正蓝旗汉军副都统穆隆阿署正蓝旗护军统领。　　

○赏头等侍卫阿隆阿副都统衔。为伊犁领队大臣。　　

○补铸浙江台州协副将、河南夏邑县知县、各关防印信。从署总督徐宗干、巡抚张之万请也。　　

○以江苏官军克复浙江嘉兴府城。赏提督程学启白玉翎管一支。白玉搬指一个。玉柄小刀一把。荷包一对。提督李助发一品封典。总兵官熊殿元、副将吴长庆、潘国扬、张家瑜、杨宏胜、张行科、参将左日昇、徐道奎、黄仕林、道员吴毓芬、巴图鲁名号。翰林院编修刘秉璋、都司万重暄等花翎。余加衔升叙开复有差。予阵亡参将赵三德等二十六员祭葬世职加等。　　

○以克复陕西盩厔县城。予提督姜玉顺遇缺提奏。赏总兵官邱时成、副将程兴烈、蒋万顺、参将刘均成、魏大全、巴图鲁名号。游击张友恭等花翎。余升叙有差。予阵亡协领穆腾额祭葬世职加等。　　

○予江西建昌阵亡六品军功吴定邦祭葬世职。如外委例。　　

○庚戌。谕议政王军机大臣等、讷钦奏、驰抵榆林。整队前进一摺。甯夏满城。被围日久。亟待援兵。讷钦现虽驰抵榆林。俟至定边探踪进剿。惟定边渡河三十里。即是灵州。该处回匪。众至数万。逆首马化漋贼巢。即在金积堡。灵州附近四面。俱为回逆占踞。非攻破灵州。不能进援甯夏。讷钦现拟派副将赵延烺作为向导。直指灵城。设法攻剿。所办尚合机宜。即著督率在事将弁。实力进攻。并于勇往之中。加以慎重。毋致轻进失利。第讷钦原带兵二千名。续调直晋兵各一千。为数无多。未经战阵。恐难深恃。该署提督前次奏拨马队五百名。业据多隆阿以无可抽拨覆奏。此时盩厔业已攻克。汉南发逆。全股东窜。陕省防务渐松。自可酌拨马队。前赴讷钦军营会剿。以厚兵力。著多隆阿妥筹调拨。毋分畛域。陕省回匪。自多隆阿督兵痛剿。次第削平。其汧陇余氛。有曹克忠等军分兵埽荡。不难克日蒇事。而甘肃自回匪起事后。地方官狃于议抚。遂至贼氛日炽。到处蔓延。若非威望素著之大臣。统兵进剿。大张挞伐。不足以埽群丑而靖边陲。本日已明降谕旨。命多隆阿督办陕甘军务矣。该大臣务当统筹兼顾。俾陕甘两省。迅就肃清。用副委任。讷钦所部各军。并陕甘带兵各员。均归多隆阿节制。以一事权。讷钦现督兵进攻灵州。其雷正绾一军。应由何路进取会合攻剿之处。著多隆阿酌量调派。讷钦所部恐无得力之将。多隆阿如能拣派数员前往。于大局必更有益。多隆阿伤病。近日是否渐就痊愈。日深廑系。刘蓉计已抵省。陕西防剿事宜。该抚所部各营。足敷分布。著随时与多隆阿妥筹办理。多隆阿马队分拨讷钦后。如兵力不敷。即著刘蓉将所部之兵。分拨多隆阿若干。以资助剿。讷钦摺内所称。续调晋兵千名口粮。应否仍照晋省防兵之例支发。抑照直隶徵兵口粮给支。并赵延烺所统兵勇三千月饷。应由何省筹拨之处。请旨遵行等语。著户部妥速议奏。将此由六百里各谕令知之。　　

○以詹事府詹事朱兰充日讲起居注官。右春坊右中允邵亨豫署日讲起居注官。　　

○命钦差大臣西安将军多隆阿督办陕西甘肃两省军务。　　


大清穆宗继天开运受中居正保大定功圣智诚孝信敏恭宽毅皇帝实录卷之九十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬藳本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。三月。辛亥。孝贤纯皇后忌辰。遣官祭裕陵。　　

○祭先农之神。遣礼亲王世铎行礼。　　

○谕内阁、前因杭州府知府一缺。必须为地择人。曾经谕令左宗棠酌筹人员。请补请调。不必拘定资格。要以得人为要。俟奏到再行降旨。兹据左宗棠奏、遴员升署省会要缺知府一摺。浙江尽先补用同知薛时雨。据该督奏、历任繁剧。久著循声。以之升补杭州府知府。可期胜任。并声明与例不符等语。自系该督遵旨为地择人起见。著照所请。杭州府知府一缺。准其以薛时雨升署。仍著该督随时察看。如果整顿抚绥。悉臻妥善。即行奏请实授。　　

○谕议政王军机大臣等、有人奏、安徽巡抚乔松年近于巧宦。从前在江南北军营。为和春等所委任。颇闻簠簋不饬之讥。请饬察看等语。安徽地方新复。全赖疆臣得人。方能经画咸宜。弭后患而苏元气。乔松年平日操履如何。办事能否结实可靠。著曾国藩随时察看。据实具奏。毋得稍涉徇隐。将此密谕知之。　　

○又谕、富明阿奏、添拨马步兵勇渡江。分路进取丹阳。并严防江面。及筹济北渡难民一摺。另片奏、丹阳城外接仗情形等语。前因曾国藩奏檄令鲍超移东坝之师。进取句容丹阳一带。当经谕令富明阿、冯子材等、派兵会剿。现在富明阿添派马步队渡江。分路进取。詹启纶带领马队。由辛丰直抵丹阳北门外。颇有斩获。然必须南北两路会同攻击。剿办较易得手。鲍超一军。曾否进攻句容。抑或先取丹阳。著曾国藩酌量调派。务与镇防各营。联络声势。迅速奏功。如鲍超进偪句容。兼防金陵城贼外窜。即著富明阿、冯子材等、督率诸军。察看丹阳地势。合力兜剿。俾丹句踞匪。不能互相援应。自不难克期攻拔。扬防渡江兵勇。既经富明阿饬令听冯子材等调遣。冯子材等尤当审度贼情。稳扎稳进。毋稍大意。或为穷寇所乘。屯踞杨厍周庄花市之匪。窜及长寿等沙。肆意焚掠。著李鸿章速派得力将弁。实力埽荡。悉数歼除。此股贼匪归路。已为官军截断。势必乘虚而北。并著富明阿严饬水师。昼夜巡防。毋稍松懈。如江防吃紧。富明阿仍当酌撤南渡之军。沿江填扎。力保里下河完善之区。难民纷纷北渡。泰兴土桥七港圩一带。已有一万数千人。靖江尤众。该难民等兵燹余生。殊堪怜悯。现经富明阿提捐廉俸。筹拨米石。藉资接济。仍恐不敷散给。著吴棠、李鸿章、督饬藩司万启琛。分饬各地方官设法赈济。毋令一夫失所。仍令在防兵弁认真盘诘。毋使奸宄溷迹。有人奏、江苏抽收厘税。设局过多。商贩甚累。请总设一局。将各卡所收之税。并于一处徵收。于课项既无短缺。而弊窦更易稽查等语。著富明阿、吴棠、李鸿章、将抽厘各局。逐加查察。应如何裁撤归并之处。并著该将军等会商妥筹办理。原片著钞给富明阿、吴棠、李鸿章阅看。将此由六百里各谕令知之。　　

○又谕、左宗棠奏、截剿湖州援贼获胜。并会克嘉兴府城。及杭州余杭攻剿情形各摺片。湖州大股援贼。窜犯桐乡乌镇。经蒋益澧调派各军截剿获胜。破其坚垒。余贼窜遁。并会合苏军攻克嘉兴府城。在事员弁。均属出力。著左宗棠择尤奏请奖励。惟嘉兴克复后。李鸿章派员留守。并分守海盐乍浦平湖各城。现在江阴杨厍一带。尚有贼众屯踞。常州尚未克复。曾经谕令左宗棠分兵替防嘉兴海盐等城。以便李鸿章所部各军。并力剿办苏境之贼。著左宗棠仍遵前旨。迅派得力将弁。驻守各城。俾苏军得以腾出兵力。痛剿江阴屯踞之贼。进规常郡。昨经李鸿章奏报杭州省城。业经浙军攻克。兹据奏称、蒋益澧督饬水陆各军。攻薄余杭县城。毙贼甚众。遥见杭城西南一带。浓烟四起。知官军业已得手等语。杭城此时是否收复著左宗棠确探详细情形。迅速具奏。江皖败贼。麕聚湖州。如杭州余杭均已克复。即著左宗棠督率全军。约会苏军迅图湖州。歼除巨憝。毋令一贼旁窜。以期肃清全浙。同膺懋赏。前次上窜江西之贼。已至新城。距闽省光邵一带甚近。左宗棠须会商徐宗干调拨兵将。严密布置。不可令其窜扰完善。降人蔡元吉。既据奏称自投诚以后。屡著战功。此次求保文职。以自别于降人。即著照所请。准其以通判归部候选。以示奖励。将此由六百里谕令知之。　　

