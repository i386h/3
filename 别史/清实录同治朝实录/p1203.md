<!-- { "loadSidebar": true } -->
○乙亥。谕军机大臣等、文麟奏、大股陕回攻扑敦煌县城。并哈密回王呈请禁粮出境。庆寿奏、东路逆匪出窜。布置城防各一摺。据文麟奏称、探闻陕回于四月间窜扑敦煌。约有万余。攻陷新店子一带屯庄。并围攻县城。道路梗塞。文报不通等语。逆匪纷窜关外。势甚狓猖。现在贼踪既扰及敦煌。哈密东路甚形吃重。马莲井防军单薄。文麟务当添派兵勇择要驻扎。联络防剿。力杜西窜之路。所有派援敦煌之军。并著饬令迅速前往。相机策应。贼匪有欲窜入敦煌山内前赴西路之说。巴里坤城防亦属紧要。著庆寿酌募得力勇丁。认真训练。将防守事宜为布置。毋稍大意。前据左宗棠奏金顺一军。因筹办军粮驼只。未能克日启行。业经谕令金顺赶紧部署出关。或派拨数营先行进发。以资接济。现在关外贼势蔓延。望援甚切。该军尤宜豫为料理。早日出关。以期迅埽逆氛。成禄旧部各营。前据金顺奏称已派明春前赴玉门一带接统。并著饬令妥为整顿。遇贼即击。迅赴戎机。据文麟奏称、回王迈哈默特等以哈密产粮。仅足供本城兵民之食。呈请禁止贩卖出境等语。自为虑及乏食起见。惟现在景廉进扎古城。后路粮运。必须源源接济。巴里坤亦系瘠苦之区。所产粮石无多。尤非安敦玉一带可比。文麟仍当酌度情形。妥筹兼顾。毋稍膜视。其有奸商私贩出境。希图牟利。或有暗中接济贼匪等情。自当明白晓谕。设法禁止。但不可概行遏籴。致误军糈。将此由五百里谕知左宗棠、金顺、文麟、并传谕庆寿知之。　　

○又谕、荣全奏、征兵途次截留。请饬催速进。并探闻贼情各摺片。前因荣全奏调杜嘎尔军营马队。当谕该副都统檄饬福珠哩一军克日进发。驰赴荣全军营。其黑龙江官兵。并攻接续前进。兹据荣全奏、福珠哩所部。共吉林黑龙江官兵三百八十余员名。内黑龙江马队一百八十余员名。现经常顺全数截留。仅饬吉林一队前进。该处兵力甚单。请饬催截留征兵速进等语。现在缠头万余。有由沙山子窜赴西湖之信。是库尔喀喇乌苏一带。军情甚迫。荣全所部过单。不敷布置。所有乌城截留之黑龙江马队。著常顺、车林多尔济、仍饬并归福珠哩统带。克日拨赴荣全军营。以资防剿。沙山子等处。现在回情若何。荣全当就现有兵力妥为防范。毋稍疏虞。将此由五百里各谕令知之。　　


大清穆宗继天开运受中居正保大定功圣智诚孝信敏恭宽毅皇帝实录卷之三百五十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十二年。癸酉。闰六月。丁丑朔。上诣钟粹宫问慈安端裕康庆皇太后安。长春宫问慈禧端佑康颐皇太后安。至丙午皆如之。　　

○奉慈安端裕康庆皇太后慈禧端佑康颐皇太后幸漱芳斋。侍午膳。　　

○辛巳。谕内阁、都察院奏、广东绅士翰林院编修潘衍桐等呈称。原任湖北德安府知府易容之。于咸丰四年闲。在德安府任内城御贼。力竭殉难。恳请予谥等语。著礼部议奏。另片奏、殉节人员。应不准由同乡京官呈请予谥等语。嗣后各省殉难官员。果系死事惨烈者。准由该处绅民呈请各该督抚信都察院衙门查核具奏。不准再由同乡京官具呈声请。以昭核实。　　

○追予广西思恩阵亡知县高延祉谥壮节。　　

○壬午。谕内阁荣毓等奏、请派员查勘要工一摺。泰东陵神厨库昌陵明楼等处。均有渗漏情形。著派讷仁前往。将应修各工敬谨查勘具奏。另片奏、陵寝各处树株被风情形。开单呈览等语。著讷仁一并查勘具奏。　　

○又谕、御史邓庆麟奏、奉天吉林积案甚多。请饬迅速完结一摺。据称奉天吉林二省。讼狱繁多。该地方官并不认真判断。逐件申详。现在积案累累。亟应清理等语。各直省词讼案件。自应随时审结。以免株累无辜。若如该御史所奏。该二省案牍积压。以致各厅州县狱中人犯统计不下数千。殊属不成事体。著盛京将军、刑部侍郎、奉天府府尹、吉林将军、遴派干练之员分赴各属会同地方官。迅将积年之案逐起查明。开具清册。据实申报。即行秉公审讯勒限完结。如有举报不实逾限不完以及贪贿徇纵情事。即著严行参办。并将原任直隶总督曾国藩奏定清讼事宜十条。酌量照办。以清庶狱至地方官审理案件依限完结。本系职分所当为。若于结案时辄行随摺请奖。未免冒滥。其委员资斧及招解申详等费。事属细微。各该省自有旧章可循至从前积压案件。及查参迟延。例有应得处分岂可概行宽免该御史所奏。均毋庸议。　　

○甲申。谕内阁、前据军机大臣六部九卿会议乔松年、文彬、丁宝桢、并御史游百川、所奏筹办黄运两河情形。当经谕令李鸿章妥筹办法。据实详细具奏。兹据奏称、铜瓦厢决口后。旧河身淤垫过高岁久乾堤。无从修治。势难挽复淮徐故道。且于漕运无甚裨益。至借黄济运筑堤束水工程。均无把握。与导卫济运之法同一难行各等语。所奏颇为详尽。河流既难挽之使南。而利运又别无长策。李鸿章请仍由海道转运。令各督抚酌提本色若干运沪。由海船解津其余仍照章折解。以省运费。并随时指拨漕折银两。采买接济。著户部通盘筹画。妥议具奏河流趋重山东。自应增立堤防。著丁宝侦酌度形势。将张秋利津一带旧有民埝。加培坚固。以资捍卫。其侯家林决口。现虽堵筑合龙。仍恐民埝不能久恃。并著该抚于秋汛后详悉勘估。酌筹款项。将侯家林上下民埝仿照官堤办法。一律加高培厚。设法守护沿河各州县民人田地。久被淹没。情殊可悯即著查明。分别奏请蠲缓钱粮。并将海口盐场商运各事宜。酌量变通办理。以示体恤至铜瓦厢决口以下兰仪东明一带。地势平衍。不可无遥堤以防泛滥。著乔松年就近察看。应如何量筑堤埝以资保护。即行悉心筹办。淮徐故道涸出旧河身。民闲多有占种。该督所请酌议升科之处。著江苏河南山东各督抚体察情形。妥筹具奏。另片奏、请停止河运采买粮石。推广海运等语。著户部议奏。　　

○又谕、都兴阿奏、边地紧要。请饬委前任同知署理一摺。丁忧前任奉天昌图厅同知张鼎镛。例应守制。惟据该将军奏称该员前在昌图厅任内。缉捕勤能。民情爱戴。现在边地亟宜整顿。接替乏人。张鼎镛即著准其暂委署理昌图厅同知。以资得力。他省不得援以为例。　　

○乙酉。谕军机大臣等、定安奏、筹办转运新疆军火饷糈。请饬筹拨款项一摺。归化城迤北苏木六台站。向来豫备乌科两城转运差使。刻下新疆军务方殷。军火饷糈。转运络绎。该处台站经费支绌。亟应筹措以备要需。著张树声即行筹拨银二万两。迅即委员解至绥远城。俾资应用。毋稍迟误。将此由五百里谕令知之。　　

○吏部议覆黑龙江将军德英奏呼兰理事同知作为题调要缺。于奉天拣发应升人员内遴署请补。并照边俸例三年报满应如所请办理。从之。　　

○丙戌。谕内阁、原任大学士朱凤标、老成端谨。学问优长。由翰林洊擢正卿。叠司文柄。朕御极后。命充上书房总师傅。＜??闲＞任纶扉。管理部务。均能恪恭将事克称厥职。上年患病。叠经赏假调理。嗣因固请门缺。准予致仕。赏食全俸。方冀调养就痊遐龄永享。遽闻溘逝。悼惜殊深。著加恩追赠太子太保衔。赏给陀罗经被派肃亲王隆勤带领侍卫十员。即日前往奠醊。所有任内一切处分。悉予开复。应得恤典。该衙门察例具奏伊子主事朱其煊、著俟服阕后。以工部郎中遇缺即补。伊孙监生朱有基、著赏给举人一体会试。用示眷念耆臣至意。寻予祭葬谥文端。　　

○又谕、刘岳昭、岑毓英奏、官军攻克腾越厅城并各处贼巢。云南全省肃一摺。览奏实深欣慰。云南自云州克复后。提督和耀曾督军进攻小猛统。本年四月十五六等日。该逆连次出朴。叠经官军击败。生捦首逆伪大将军为应红等。复乘胜由寨后礼拜寺攻入。歼贼多名。当将小猛统攻克。各军进攻腾越厅城。三月初三初七等日。先后攻克乌土寨马家村坚巢。并将城外贼营木城碉楼概行埽荡。直薄城下。李维述等督军四面合围。开穵地道。五月初三日夜闲。轰陷城垣十余处各军蚁附而进。该逆纷纷溃逃。官军内外夹击歼除伪大司强马汰廉等首从二千余贼。当将腾越厅城克复。全省一律肃清。仍著刘岳昭、岑毓英、督饬各军将余匪悉数剿灭。务绝根株。滇省逆匪。自咸丰六年倡乱以来。攻陷城邑。荼毒生民。十有八载。上年大理克复巨憝伏诛后。其余党犹敢分踞顺甯等处。负嵎死抗。此次经刘岳昭、岑毓英等、分饬各军以次攻拔。各该将士同心敌忾。迅速蒇功。深堪嘉尚。云南巡抚岑毓英、亲临前敌。调度有方。用能肃清全省。著赏加太子少保衔。该抚前经赏给骑都尉世职。著加恩改为一等轻车都尉世职。云贵总督刘岳昭。筹备战守克竟全功。著赏穿黄马褂。云南开化镇总兵杨玉科。战功卓著。前经赏给骑都尉世职。著加恩改为一等轻车都尉世职。总兵李维述、提督段瑞梅、蒋宗汉、徐联魁、均著赏给云骑尉世职。　　

○又谕、云南自军兴以来。乞今十有八年。郡县城池。大半被贼蹂躏小民颠沛流离。深堪矜悯。现在地方甫就肃清。流亡未集。若将积欠钱粮照常徵收。民力益形拮据。著加恩将同治十一年以前民欠钱粮。概行豁免。其本年应徵钱粮。著该督抚督饬地方官认真清查。分别荒熟地亩。酌量徵收成数。奏明办理该省前因军务紧要。调派各属乡勇协同官军助剿。抽收厘谷。接济军糈闾阎不无苦累。并著自本年以后。永远停止。以纾民力。该督抚即刊刻誊黄遍行晓谕务使实惠均沾。毋使吏胥舞弊用副朕轸念民艰至意。　　

