<!-- { "loadSidebar": true } -->
　　○应天府奏所属溧水溧阳句容上元江宁五县因天雨山水泛涨冲渰人口头畜仓库粮钞官民房屋田地已委官赈济踏勘谨具以闻○行在六科给事中十三道监察御史交章劾奏镇守蓟州山海等处总兵官都督王彧等守关不严致叛虏拆关墙突出边塞而彧等不自引咎伏辜乃劾奏守关官军意在遮掩乞明正其罪  上命姑记之封其奏章示彧令具实回奏处治
　　○乙丑追赠交阯布政司左参政冯贵为中奉大夫左布政使以贵领兵讨蛮贼黎利殁于阵也  上以瓦剌脱欢使将至诏行在都察院揭榜戒军民人等毋肆欺侮毋侵盗所携与之交易价毋增溢毋得货与兵器毋私与语敢有违者谪戍海南仍命锦衣卫伺察之
　　○丙寅擢进士刘武为行人司左司副
　　○行在户部言近罢江西湖广浙江山东狭西巡抚官其税粮令布按二司正官提督然五处地广粮多恐提督不周或致误事宜令各布政司委廉干堂上官一员同原管粮官专一催粮抚民每岁八月条上军民利病本部议奏以行庶不误事从之
　　○给辽东马驴三千四百六十匹
　　○戊辰命故山东都指挥使赵荣子瑄广东都指挥同知徐贵弟宁俱袭为指挥使河南都指挥佥事卞福子吉袭为指挥同知广西都指挥佥事鲁义子琳袭为指挥佥事燕山前卫指挥使陈荣子瑄金吾右卫指挥使林忠子宏府军卫指挥佥事文质子英羽林前卫指挥佥事福建子安俱袭职
　　○己巳命修南京驯象等十八门外城以夏秋久雨浸颓故也
　　○行在都察院右佥都御史张纯言诸处疑狱之报甚少岂天下狱无冤滞可雪盖各官宅心不同或忍而不仁或短于识见或虑有干系请慎择仁恕才辩御史刑部大理左右寺官各领敕分出偕诸处堂上官遍诣所隶审录有能不避利害辨白者特赐奖谕先是右都御史陈智请每岁令各处都布按三司委廉明公恕官会巡按御史审录免疑岁终通上所辨明  上已允智言至是纯章上法司议谓不须遣官第行智言从之
　　○宥山东布政司左参政沈固罪先是巡抚大同宣府右佥都御史卢睿等奏固在大同管粮提督不严致大有仓官攒斗级递年盗卖官粮共一十八万九百八十余石请治其罪  上命固鞫实自陈至是固奏核所盗皆实缘臣在彼年久因循度日不能用心关防致下人作弊如此罪当万死  上以固吐实服罪故宥之
　　○夜有流星大如杯色有青白光西行至璧宿晓刻月犯平道西星
　　○癸酉修天地坛斋宫殿宇及金水河岸
　　○湖广布政司右参议王仲寿以疾乞致仕从之　　○增置河南原武县安城马驿新郑县永新马驿钧州清颍马驿南阳县宛城林水博望三马驿叶县滍水保安二马驿裕州赭阳马驿新野县湍阳马驿湖广江陵县城东马驿荆门州荆山建阳石桥丽阳四马驿宜城县鄢城马驿襄阳县吕堰马驿改汉江水驿为水马驿时用兵云南副总兵官都督吴亮奏云南入京道经荆州襄阳南阳开封四府其间驿传隔远不便驰奏  上命行在兵部议遣主事孙隆往会湖广河南布按二司官量其道里远近分拨闲僻驿分夫马区画增置授官给印从之○都督程忠母太夫人褚氏卒遣官谕祭命有司治葬事
　　○晓刻月犯亢宿
　　○甲戌赏马安山杀贼有功官军都指挥使裴俊等三百五十人钞布绢有差
　　○乙亥命直隶大名府南乐县县丞王安复职升从七品俸安秩满赴京县民相率诣巡按御史言安性仁恕吏民爱悦乞留之事下行在吏部核实故有是命
　　○行在工部左侍郎李庸奏奉敕督修河道今工悉完天气近寒军夫宜疏放休息从之
　　大明英宗实录卷五十九终
大明英宗睿皇帝实录卷之六十
　　正统四年冬十月丙子朔享  太庙
　　○下元节遣官祭  长陵献陵  景陵
　　○遣中官祭司井之神
　　○督罕河卫头目阿剌孙撒剌儿卫头目额里奇朵儿必河卫舍人必纳海西哈儿分等卫指挥伯思罕等俱来朝贡马及方物赐宴并彩毙等物有差
　　○裁省贵州布政司右布政使右参议按察司副使各一员佥事二员从巡按监察御史李方言民稀事简故也
　　○丁丑工部右侍郎李庸奉命修通济河并固安等堤逼取平谷等县民白金事觉逮下锦衣卫狱鞫之皆实  上特宥庸但罪其同行官吏分赃者○戊寅升云南按察司佥事郑雍言为太常寺少卿雍言以九载考满绩最应升行在吏部以闻  上念雍言常任职中书执事内廷故有是命
　　○命直隶凤阳府泗州判官黄绂复职升正七品俸绂九载任满巡按御史奏绂在任廉慎深得民心乞令复职行在吏部核实以闻从之
　　○巡按直隶监察御史李果言成造军器各处卫所官吏视为泛常甚至有恣肆贪婪侵克物料者夫物料皆民所出倍取诸民而苟于成造则兵无实用民遭横毒况各卫军器初无定数任其自造军匠与物料众者军器反寡乞敕该部于天下卫所量其军匠多寡定与物料则例使各如数造之其收造放支仍置簿书备查岁终类册奏缴庶革毙利民章下行在工部覆奏请如果言从之
　　○行在工部奏山西蒲州西渎大河及西海神在祭义所应祀者庙貌朽敝请令有司修治  上以山西民饥俟豊年为之
　　○己卯直隶苏常镇三府各奏所属诸县八月以来霖雨不止渰浸禾稻漂流房屋男女溺死者众  上命行在户部覆视存恤之
　　○庚辰湖广忠峒安抚司土官舍人田敬四川马剌长官司土官舍人阿敬并乌思藏遣指挥端岳竹巴等俱来朝贡马及方物赐彩币等物有差
　　○辛巳改贵州布政司右参政何恭于广东布政司贵州按察司佥事周善于浙江按察司命浙江按察司佥事花润生提调本处学校
　　○起复浙江金华府知府蒋劝复任劝以亲丧去职属县民千九百人奏劝公正廉能奸毙尽革民赖以安乞留复任行在吏部覆奏  上以金华大郡庶务繁剧特从之○逮监察御史韩阳下狱阳巡收芦柴石灰窑等处廉知主事吕文等私造铁篐虐输纳者收问其办事官李文才等俱引服辞连文文憾阳发己罪奏阳移文书正统为至统擅易年号事下行在都察院请并逮阳鞫治从之
　　○保定伯梁＜王卸-卩＞有疾  上命医往疗之
　　○壬午广东道监察御史张受言南京差拨马快船装运荐新果品及御用物每船所载官物甚少而官旗私自附载客商货物殆十倍之甚至妇女婴儿污秽亵渎殊无敬谨之意乞行禁革从之
　　○行在户部奏万全都司卫所见储粮料不足支给欲如永乐间营造例将在京及通州漷县等州县文武官员军民之家车辆取勘见数支与口粮令于通州并在京仓每车关粮二十石运赴少粮卫所交收  上可其奏命车辆免半年纳钞
　　○命湖广安陆县交阯归附土官知州闭玄成黄元懿判官岑德赴吏部选用其头目支口粮二年满日俾其自种自食免当粮差
　　○顺天府大兴县请修平津闸河间府青县请筑卫河堤岸俱从之
　　○癸未甘肃总兵官定西伯蒋贵等奏沿边一带墩台守了旗军每季更番已有定例惟坐事谪发者经年了守不得休息无人供给饥寒困苦窃恐有误边情乞如常例更番为便从之
　　○行在大理寺右少卿李畛奏直隶真定等府所属州县灾伤惟薄收荞麦菉豆乞听将抵纳粟米谷草庶为民便  上命行在户部从之
　　○甲申敕沿边诸将近有自虏中来者言瓦剌脱欢人马猎于近塞沙净州此贼谲诈叵测其意不专在猎尔沿边诸将当豫为方略振作士气以御之毌视为泛常○广东肇庆府德庆州雷乡诸山獞猺何应山等顺化隶籍率类朝贡及还  上命沿途所司应付口粮仍命该管官司严禁不许军民扰害之
　　○大同宣府偏头诸关各奏今岁旱涝不一又兼早霜伤稼军民乏食  上命行在户部覆视优恤之
　　○夜有流星大如杯色青白有光出北斗魁
　　○乙酉命故朵儿必河卫指挥同知官夫孙答比纳袭职
　　○丙戌升广西思恩州为府先是思恩州土官知州岑瑛杀贼有功特升田州府知府仍掌州事而瑛辄欲兼管田州府事与其知府岑绍交恶各具以闻事下总兵官及三司官计议至是安远侯柳溥等请升州为府俾瑛绍各守地方以杜侵夺之患从之
　　○丁亥造浑天仪璇玑玉衡简仪
　　○瓦剌等处脱脱不花王等遣都督阿都赤等千余人来朝贡马三千七百二十五疋驼一十三只貂鼠皮三千四百银鼠皮三百赐宴并衣帽靴袜钞币有差
　　○复命监察御史巡视山海紫荆等关口先是以沿边关帅哨备不严私役守卒出关采物以致虏寇乘隙而入扰害边方岁遣御史给事中巡察寻罢至是都指挥刘法贵等以捕盗还言诸关口不可无官巡察故有是命
　　○行在户部奏瓦剌使臣阿都赤等所带马驼数多旧例每匹日给刍一束豆一升宜减半  上命给之如旧例
　　○湖广常德襄阳岳州三府所属州县各奏五月以来久旱不雨禾稻无成其该徵粮草无从办纳  上命行在户部遣人覆视以闻
　　○戊子直隶庐州扬州狭西延安浙江严州四府属县各奏水旱灾伤人民饥窘已发仓廪验口赈贷  上命行在户部移文所司更加存恤毋令失所
　　○己丑命工部造海运船十六艘从山东登州卫奏请也
　　○庚寅赐辽王贵＜火受＞长子名曰豪墭松滋王贵烆子名曰豪垔
　　○擢行在兵部等衙门司务李俨陆瓛博士陈璞正字沈寅知县陈浩照磨陈嶷为监察御史俱行在俨等先以大臣荐举理刑考称故擢用之
　　○行在兵部奏比因叛虏十七人越关出塞命锦衣卫指挥同知刘源同镇守密云都指挥陈亨等统军追捕前后禽杀止十四人而官军被伤者十七人射死者一人令源等欲论功升赏  上以虏首未获而所禽杀者仅足以偿其放逸之罪命所司从轻升赏仍给射死军人家属米三石
　　○壬辰行在礼部奏金吾左等卫都指挥康能等出使瓦剌回例当升赏  上赐能等正副使四人钞各二千贯其余官军五百贯
　　○甲午命都指挥佥事房贵守备靖虏卫
　　○日生背气一道色青赤鲜明
　　○乙未书喻靖江王府辅国将军赞俨等曰尔等以囚徒充仪从者往往逋窜欲取之民间如皂隶事例径移文礼部定夺礼部言尔等故违  祖宗法度朕念亲亲姑置不问自今宜遵奉旧制慎不可违仪从逋者仍发囚徒补之宜善加抚恤勿令失所
　　○升行在广东道等衙门监察御史张勖为广西右参政杜宗为山东左参议杨春为江西按察司佥事李实李在脩俱为福建按察司佥事郎中邓诚主事林超李涣徐正陈观余复孙隆监察御史陈悌杨禧陈嘉谟杨仕敏评事王伟府同知韩弘知县谢恂俱为知府从行在吏部会官举之也
　　○江西等道监察御史李匡等言皇城各门守卫官军所以严禁御防奸细当于未明时先行守直以待辨色入朝比来管领头目不行用心钤束以致部伍散漫门禁不严乞命御史一员或二员每日点视庶官军人等知所警畏门禁不致怠弛从之
　　○广东右参议李榖有罪下狱初榖乡人韦頴任梧州教授以受赇属巡按御史陈浚逮治頴以白金七十两嘱榖赂浚求出之榖受其金不以言浚廉得榖受金劾奏其罪  上命行在都察院逮治之○丙申命直隶淮安府山阳县主簿李青复职升正八品俸青管马秩满当代邑民二百余人保青佐政廉慎孳牧蕃息乞留复任行在吏部覆实以闻故有是命
