<!-- { "loadSidebar": true } -->
　　○命南京兵部右侍郎徐琦复职先是琦以九年考满复职仍参赞南京机务至是又历三年奏欲诣京考满  上以参赞事重就令复职
　　○甘肃总兵官宁远伯任礼等奏赤斤蒙古卫都督阿速遣人言瓦剌也先尝欲与都督且旺失加为婚未诺兹又遣使固求阿速妹先要亲人往受聘礼亦未之诺臣思归顺朝廷已四十余年今被达子累行侵扰不能安业欲迁居善地  上赐敕谕阿速及头目人等曰尔赤斤蒙古自我  祖宗时设卫授官多效劳力遇有事务宁不加意保恤去岁且旺失加尝奏也先结亲之事已谕令各从所愿今彼诚欲求亲则当遣人赍送礼物岂可呼其亲远取财物乎且尔为一方之长受朝廷重爵有土地人民之寄又可屈己而远取微物乎万一为彼所制悔将无及尔等宜以善言辞之斯为万全且尔赤斤地方去边境不远系尔祖父世守之地足可耕牧养赡今无故欲迁是自示怯弱弃尔善地或为人所乘欲复不可得矣已敕总兵等官踏看境外附近有无山川险固可以保众御寇之处奏来处治尔等宜仍旧安处毋自惊疑果有警急驰报总兵等官悉为尔裁处不致疏失尔阿速与且旺失加亦当奋忠贾勇奖率头目同心戮力抚治人民务使地方宁靖外寇不敢侵侮则尔等功名愈著朝廷爵赏愈加尔等其勉之
　　○增设福建建宁府杂造局大使副使各一员
　　○宣府右参将都督佥事朱谦为所部发其役占军人科索财物诸罪覆之有验  上以时适防秋宥之
　　○巡抚大同宣府佥都御史罗亨信奏大同宣府自正统六年以砖甃城至今未能毕工请以河南操备军夫协助从之
　　○丙辰命永康侯徐安成安侯郭晟印记南北二太仆寺马
　　○大同总兵官武进伯朱冕奏山西都指挥同知田增役军人盗官物治私第纳强贼金帛纵不之擒又私市瓦剌使臣生口下巡按御史论当赎斩还职法司以例请调沿边都司听总兵官调遣从之
　　○伊府长史徐铎服满不起复法司坐赎杖还职改用  上曰铎奸计正不欲在王府其特黜为民以示戒
　　○丁巳命应城伯孙杰充总兵官镇守蓟州永平山海等处
　　○召镇守永平等处总兵官都督同知王彧还京以其年老故也
　　○设甘肃译书达子通事一人从太监刘永诚言也
　　○戊午停徵云南广西府逋负税粮课程以累岁薄收故也
　　○己未遣官祭山川城隍等神
　　○遣旗手卫官祭旗纛之神
　　○迤北鞑靼脱脱伯孛罗不花等来归命为所镇抚于南京锦衣卫支俸赐彩叚表里金织袭衣房屋器皿等物
　　○广西布政使揭稽等奏近从江西佥事夏时言编定均徭图籍凡民间徭役悉按图更代然广西地临边徼人少役繁难拘定式请如旧制相时差遣为便从之
　　○革广东神电卫税课局　　○辛酉升监察御史曹泰为四川按察使张谦为山西按察副使黄文政为佥事陈仲华为山东按察佥事
　　○升沙州卫都指挥佥事撒力为都指挥同知指挥使薛令为都指挥佥事
　　○赐江西按察司佥事朱良暹敕命并封赠其父母妻近制内外官俱九载考称始给诰敕良暹先任御史将九载升今职至是陈情乞赐御史敕命为父母荣吏部覆奏从之
　　○敕缘边诸将曰使臣归自瓦剌言虏阅兵利器交构兀良哈诸部意在寇边尔等宜豫为备御之计
　　○浙江按察司佥事彭贯奏旧例屯田授之军者每亩输粟五斗田有余授之军余及民者输亦然众多不便田以荒间臣以余丁非正军比民有杂差又非余丁比请递减之余丁亩输二斗民亩一斗其荒田待耕三年后如例徵之庶军民两利田不荒间从之
　　○日生左珥黄赤鲜明
　　○壬戌巡按狭西监察御史程宪言去岁虏犯延绥境守备指挥尹祯等率众追及之于单窑儿梁与之接战射中虏一人坠马虏众奋勇直前冲击杀死官军五十余人余军争弃器械卸甲胄跪伏乞命虏遂不杀止禠其衣服纵之祼形还营窃闻此虏每与官军战輙用此计示以可生之路弛其必死之心故我军遇虏不肯力战往往致败推原所自皆将领不得其人操练无素号令不严所致也乞敕兵部堂上官一员监督边兵戒敕将吏倡其勇敢作其怠惰毋堕虏计  上是其言
　　○癸亥赵王瞻塙奏以诸子受封欲诣阙谢恩  上以远道跋履良艰复书止之
　　○升礼部主客司主事刘垔为郎中从尚书胡濙奏请也
　　○金吾右卫带俸都指挥使陈泉年老乞致事命其子政代为指挥使
　　○甲子书复楚王季埱曰承喻宪王尝请立昭园庄园碑已命儒臣代撰文并碑额附去可量宜砻石镌刻叔其亮之
　　○听选主事杨珏以比者所获强窃盗俱引奏祼形絷手其状丑恶上渎  尊严请革之刑部尚书金濂等以为此正统八年特制也盖引奏所以使凶顽知警良善获安珏言难从  上以为然
　　○监察御史赵忠奏浙江苏松雨水经月不消苏松地下西有太湖东有吴松江刘家港北有杨城湖白茅塘皆引流注海今不利泄水者缘近水居民畏水预筑堤堰自御遂令水势淤遏不泄乞敕所司去民间私筑堤堰命巡抚侍郎周忱按实处之
　　○乙丑免山东所属并直隶扬州府所属被灾粮二万八千余石草四万五千余束
　　○丙寅书复庆王秩煃曰承喻欲往韦州展祭先茔足见孝敬之意特从所请但州近边在途宜加谨慎事毕即回护从官校人等宜节量带去仍严切戒饬不许分外生事扰害官民庶不有累令德叔祖亮之
　　○夜有星大如杯色赤有光烛地出危宿东南行至羽林军后三小星随之
　　○戊辰巡抚大同宣府佥都御史罗亨信言大同新立威远卫城壁不坚操备军士仅三百人又多远方编发者未经战阵万一虏寇越净水坪直犯威远何以支持臣愚以为宜于净水坪复立马营仍旧摘拨马步官军千人于此守备则虏人不敢突入而大同亦得以保障矣事下兵部请命总兵官计议以闻从之
　　○革广西桂林府并全州阳朔县灌阳县四河泊所
　　○己巳义勇后卫带俸署都指挥佥事巩贵为人发其受所部官赂休其校阅且冒为领赏赐银法司论当赎斩还职  上特命枷示教场揭榜谕众
　　○庚午浙江台州府知府李性坐杖死府吏侵盗赃银诸罪法司论杂犯死赦前免科  上以性贪暴特命谪戍边卫
　　○设凉州卫医置官降印
　　○辛未  命济川卫指挥同知李瑄子弘为指挥使以瑄备御辽东死于虏故也
　　○直隶涿州奏请修胡良等四桥县固安县奏请筑小屯厂等堤从之
　　○甲戌
　　○初命南京造荆府乐器祭器修真静顺妃横永嘉大长公主生坟以风雨遇时未完会有敕减省丰城侯李贤因上所修造费  上曰材料已集者速未集者巳之
　　○赏都指挥佥事王清指挥武毅千百户吏驿旗军叶茂等六十二十钞币彩叚表里有差以广西浔梧等府杀贼功也  敕缘边诸将曰比使臣自瓦剌回备言也先为人凶狡桀骜信谗多疑专行诡道而兀良哈头目掘赤等又在被请兵图为报复沙州赤斤皆皆与结亲哈密忠顺王兄弟亦为所劫制其心盖昭然可见矣今虽朝贡安知非诈卿等宜同心协力经画方略为先事之备
　　○致仕山西布政司马麟卒麟松江华停人永乐间以人材超拜布政司居官二十余年民安正统九年以老病乞致仕至是卒
　　大明英宗睿皇帝实录卷之一百二十
大明英宗睿皇帝实录卷之一百二十一
　　正统九年九月丙子朔  迤比头目孛罗失里及弟乃颜台完卜林等七人来归命为正千户等官居之南京隶锦衣卫赐冠帝房屋器物  免狭西轮班及捕逃人匠以镇守都督同知郑明言地方旱暵人多难食也  设四川叙州府富顺县赵化镇巡检司从知县李真奏请也  命各按察司在京法司问囚纳纸事例减半追纸送布政司收贮支用余者冬终数角□羊顺天府从江西按察司副使焦宏言也  丁丑  免南京锦衣等卫被灾屯田子粒五万六千七百九十余石  戊寅  甘肃总兵官宁远伯任礼等奏狭西行都司所属俱临极边近选精健旗军二百九十九名充夜不收常川出境探报信息劳苦倍于常军而粮赐与众无异乞于月粮内增给本色米五斗庶得餋其锐气从之  己卯宁夏总兵官都督同知黄贞等奏乞简选宁夏卫分旗军马匹等为二等上等者克奇兵专委勇略都指挥一员统领之无事则操练有警则调发次等者按季更番哨守营堡仍乞命参赞军务监察御史紏察敢有调遣不公及私自役使者具实奏闻区处从之  庚辰  命南京国子监祭酒陈敬宗复任敬宗九年秩满至京以衰迈请仕吏部覆奏  上曰敬宗学行老成敬宜模范后学未可以去其令复职  升应天府溧阳县县丞邬璚为本县知县先是璚九年考满当迁邑民告保复任升正七品俸至是知县缺员巡抚侍郎周忱又为民奉保升补故有是命  巡按广西监察御史黄瑛言工部新降大样军器令各卫所式成造然广西地方多高山深涧恐不便于用又况成造物料皆出诸民既无实用徒费民财乞令各卫所将未完者仍如旧式造完其新样物料蹔停以苏民困从之
　　○辛巳擢进士甯英为礼部主客司主事杨英为礼部精膳司主事命狭西布政司支大绢五千四百疋于巩昌等卫买马给军骑操从总兵官宁远伯任礼奏也罢修南京吏部户部礼部詹事府先是以南京大风雨敕守备豊城侯李贤等事有不急可减省停止者以闻贤等以是为言故罢之
　　○甲申重阳节赐文武百官宴  革广西南宁府武缘县那马博合二巡检司
　　○乙酉  上谕户部臣曰近闻山西等处民递年多有逃于河南地方居住不才有司不能招抚安辑以致迁徙不常或于田多去处结聚耕种豪强之徒自相管束布按二司官苟且迁延不思处置虑有饥荒相率为盗令巡抚少卿于谦询访同彼二处方面官从长计议抚安方略奏闻区处务在使民安业不致为非
　　○给独石等城堡马七百匹有奇
　　○丁亥命靖远伯王骥右都御史陈镒往西北沿边整点军马骥先往延绥宁夏后至甘肃镒先往甘肃后至延绥宁夏凡边防事宜悉听便宜处置
　　○命都指挥佥事刘广代都指挥胡麒镇守肃州麒回总兵官宁远伯任礼处听调
　　○先是  上以各边铜铳数少恐误边备命工部具数以闻至是于原数外量宜增加辽东五百三十五延安绥德等处八百三十永宁二十宣府三百二十宁夏一百甘肃五百仍令成造速完遣人往给之
　　○升镇守延安绥德都指挥佥事王祯为都督佥事仍旧镇守
　　○敕沿边提督军务副都御史等官王翱等比得降虏言北虏计议待我使臣回日即＜扌嶲＞其家属于堆塔出晃忽儿槐地面潜住分兵两路入寇脱脱卜花王率兀良哈东侵也先率哈密知院西入卿等宜戒饬将吏练军马缮营垒多遣间谍以觇之坚壁清野以待之使其进不能战退无所掠卿等其慎之
　　○己丑命兴安伯徐亨镇守狭西监察御史马恭协赞宁夏军务俱赐敕谕之
　　○命太仆寺少卿沈升复任以九年任满也
