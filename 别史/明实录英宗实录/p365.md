<!-- { "loadSidebar": true } -->
　　○命在京人买瓦剌使臣马匹内有印官马许令首官给还原价时永清右卫军袁信用布一百七十匹买使臣马一匹验有官印自首故有是命　　○兵科给事中苏霖等奏迩者也先遣使朝贡反来市易有驣骧左卫百户李锁儿直隶易州民张忠各于会同馆买马识其弟李满仓并妻杨梅儿在其中盖先为所掠以去今次带来锁儿忠各乞取赎完聚臣等计今使臣二千余众带来被掠人口必多岂但二人而已此皆中国生灵朝廷赤子不知之则已知之则岂忍视其挟来而复去哉乞令通事昌英等宣布朝廷大德厚加赏赐取赎完聚锦衣卫官校又体察得使臣带来原掳者男子张洪第六十八名妇女赵妙莲等三十口诏礼部同通事省谕使臣每一人与彩币二表里赎回然虏情谲诈初虽言脱脱不花王并也先令带去人口俱送还及各家入馆寻认皆匿之不发得赎者十不二三云○少保兵部尚书于谦奏五军三千神机等营各有总兵等官又有臣厕其间不免彼此牵制难于行事且洪武永乐以来原无总督之称迩因边务警急命臣兼领其事此盖一时之宜而非经久之法臣猥以书生不通世务于兵家进止之法攻守战阵之谋一无所知以臣总督非惟总兵不得专制抑且下人无所取法即今虏情未定将任宜专苟他人得以分其权则将臣不能展其蕴进退之际安危所关况臣权势太重亦当贬损臣见石亨累＜锍-釒＞辞免因思正统十四年贼寇侵犯之时事势扰攘人心危惧士卒未练铠仗未备亨于此时尚能戮力却虏况今日士马操习颇久器械颇备国势尊崇人心已定朝廷于亨爵禄足以酬劳位望足以服众权势足以驭下而拳拳以不胜其任辞免盖有臣以为之轩轾也岂可以臣之驽钝而使亨不得行其志邪若因循误事万死莫赎乞角□羊臣总督之命各营军马专令亨等操习＜锍-釒＞入诏曰扰攘之时赖卿与亨同济艰危今何乃有猜疑之心总督之命其勉副委任毋庸固辞
　　○怀来永宁等处左参将都督佥事杨信奏瓦剌也光先次已遣使臣察占等二千余名赴京进贡未回今又有鞑靼一百五十余人马二百余匹到边称系也先遣来进贡十五日入境又称有朵颜等卫都指挥朵罗干遣达子歹搭儿等七名亦已入境十七日又有使臣阿力等九名经过怀来称欲赴京报捷臣等议得贼情多诈屡遣人来假以通好为名其奸诡之心诚难测度请乞严督官军摆列照例款待送赴居庸关及通行沿边严谨堤备从之
　　○戊寅四川马湖府僧纲司土僧本松来朝贡马赐彩币等物
○以松潘卫擒杀雪儿卜等寨为恶贼首卓劳等赏都指挥周贵等各钞一千贯彩叚三表里指挥徐昇参议张如宗等各钞八百贯彩叚二表里千户等官各钞六百贯彩叚一表里百户等官各钞五百贯绢三匹旗军人等各钞三百贯绢布各一匹内张昇等二员生擒贼首俱升一级
　　○海西弗提等卫故指挥歹出子满皮卜令哥并女直塔莽加等三名各率家属来归命满皮卜令哥等袭父职塔莽加升头目俱于辽东复州卫带支半俸赐钞布袭衣有差仍命有司给与牛羊柴米房屋床榻器皿等物
　　○镇守真定等府右佥都御史祝暹以病乞还京调治命还原籍调治痊日仍来听用
　　○广灵王府霍山县主卒遣中官致祭命有司营葬
　　○巡按直隶监察御史刘孜言南京大理寺卿薛瑄学有源委行饬诸躬进无所求退无所累实君子之儒不宜置之闲远乞召回京供馆阁之职俾之讲学辅德必有裨益诏曰内阁乃朝廷机密之地其职非常人可保素未简在遽难任用姑已之
　　○己卯宁化王羙壤临泉王钟鏶俱以受封奏欲诣京朝觐各复书止之
　　○太监陈公杖死兵仗局百户朱成具有验命执公鞫之
　　○镇守陕西刑部右侍郎耿九畴奏陕西比岁旱伤无收边粮不足乞命陕西三司并所属自今所问罪人有文职官吏知印承差舍人犯赃应摆站者俱发凉州仓纳米赎罪以给边储事下户部覆奏从之
　　○庚辰命大理寺右少卿张固往山东督捕盗时山东水涝民多流离为盗巡按三司数以为言故有是命
　　○敕镇守宣府少监柏玉佥都御史李秉总兵官都督纪广杨能等曰近访得瓦剌使臣察占等带来在馆盔甲腰刀弓箭把锐等物每件有至二三百以上者此必初入境时沿途军民贪图微利潜卖与之今后务须关防敢有以与之者体察得出重罪不饶尔等其钦承之
　　○亦力把里地面回回使臣哈马鲁丁等续进玉石四百块重三千八百二十二斤礼部俱验不堪命悉收之每二斤给赏绢一匹
　　○壬午许王见淳薨礼部奏请依亲王礼葬祭诏以王年幼宜从减省不用谥册僧道修斋送殡俱免香烛等项内府该衙门出办皇亲驸马文武衙门俱免祭各王府免进香凡遇祭祀御祭一坛用牲醴其余各坛俱用素祭
　　○赐哈密等处使臣哈的马黑麻迭力迷失等并海西亦儿古里等卫野人女直干罗等八十八名宴
　　○兵部言虏酋也先等虽遣使入贡又紏率大众及结连朵颜三卫人马屯我近边此其奸计难测谨议御寇安边十一事一令宣府大同等处镇守总兵官严督边备如有贼情或设伏邀截或暗掘坑堑使贼不得深入一令黄花镇居庸白羊紫荆倒马凤门偏头等关口守臣躬亲巡视各隘口沟堑修浚高深以固屏蔽一密敕辽东永平山海镇守总兵官预选精兵三四万严加训练万一京师有警调来策应一或贼虏不敢侵犯京师由紫荆倒马关突入真定保定临清河间东昌彰德卫辉诸处剽掠宜预选五军神机等营官军一二万分委知兵将官管领操习果有警报调去各城出奇截杀一大同为山西藩篱宜令山西镇守等官预为区画于何处积粮今何官领兵或兵备足用与否奏闻区处一临清德州二处缺官提督操守宜令山东三司巡按御史选委都指挥二员使领其事一河南山东流民宜令巡抚巡按三司官先事堤防勿令生变一宣府大同等处开中盐粮并收籴粮草斗额颇重趋之者少宜令户部计议量减广招中纳以足边储一近议得使臣去后京师调官军二万马一万往怀来驻劄以备策应宜令户部区画粮刍一宣府等处随操官舍军余多有隐瞒不报宜令佥都御史李秉等查访选送副总兵杨能等训练剿贼一大同并东西二路各城堡军马数多粮储有限倘京师调兵策应费用尤大宜令山西巡抚三司官量运粮料收贮备用悉从之
　　○铸给岷府审理纪善奉祠典仪四所印信
　　○癸未命瓦剌也先使臣察占等进贡马俱照陕西行都司存留马例每匹给赏纻丝一匹绢七匹折钞绢一匹
　　○逮巡抚四川左佥都御史李匡下狱初四川镇守内官陈涓衔匡行事不与谋遂同三司交＜锍-釒＞匡为播州反贼诒以讲和遂致其愈肆劫掠索都指挥徐海赂不得削海部伍收被虏子女踰五十人勒取土官金银累千百两草塘战败妄以功报于是徵匡至京少保兼兵部尚书于谦六科十三道交章劾匡素行不矜弄权舞智旁若无人三法司鞫之匡具伏但不伏贪污罪命锢之刑部而移文兵部右侍郎李贤覆焉时贤考官于四川也
　　○夜客星见于鬼宿积尸气旁徐徐西行
　　○甲申命故彭城卫指挥同知金能弟荣旗手卫指挥同知包王□荣弟＜王已＞金吾左卫指挥佥事剧斌子通俱袭职致仕府军卫指挥同知周海子英羽林前卫指挥同知刘斌子玉指挥佥事张能子勇府军前卫指挥佥事王政子瑀俱代职
　　○定直隶等处罪人纳米赎罪地方保定真定顺德府卫所属俱倒马关河间大名广平府卫所属并顺天府霸州等州县俱紫荆关其则例悉如右佥都御史邹来学所奏杂犯死罪九十石三流并徒三年七十石余徒四等递减十石杖罪每一十二石笞罪每一十一石从户部奏请也
　　○巡按直隶监察御史张蓥劾奏万全都指挥徐纲齐广罪纲肆掊克广纵军人猎境外俱命俟来春鞫之
　　○丙戌命南京后军署都督佥事萧能署掌本府事以掌府事驸马都尉沐昕有疾致事也
　　○给三千等营官军马一千五百匹○以广西临林永福等县桐右市等巡检司杀贼功赏百户并巡检各钞五百贯绢三匹旗军各钞三百贯绢布各一匹从总兵官都督佥事武毅请也
　　○前军右都督杨俊言今之所急莫北虏比此虏往时酋长尚在东西诸番来附然犹取获而归今则脱脱不花王既为所弑悉有其众而东自女直兀良哈野人西自蒙古赤斤哈密皆已受其约束此其包藏祸心窥伺边境直须时而动尔闻其妻孥辎重俱在哈剌莽来去宣府才数百里其精壮屯于沙窝尤为至近今沿边关塞如大同宣府怀来辽东山海永平宁夏延绥甘凉庄浪等处宿兵不下数十万臣之愚计以为险阻量留守御其余壮勇选彼处老成谋略将官统率迤西者悉赴代州等处操练迤东者悉赴永平等处操练于在京选调人马申命股肱大臣以为统帅赴大同宣府会合所在人马列营而守以为正兵其永平所操人马赴独石一带按伏代州人马赴偏头关一带按伏以为奇兵我于是或拘绝其使以激其怒或檄数其叛逆不义之罪彼必来侵我之正兵坚壁清野坐观其变密遣奇兵日夜倍道捣其巢穴使彼前不得进后不能顾以覆其众彼或察知吾谋还兵相救我乘其奔溃奇兵夹击立可摧败此实战攻取胜之一机也抑臣又闻三军之害犹豫最大昔在有宋澶渊之役若从寇准之议必无靖康之悔今若间以群疑失今不治臣恐他日之患又有甚于今日者臣愿  陛下重念天下者  祖宗之天下人民者  祖宗之人民纵欲息兵保民暂安一时宁不思  祖宗创业守成之艰乎而臣等文武诸臣何面目忍耻偷生与此虏并立于斯世乎臣一家父子兄弟受恩实深马革裹尸固其分也事下总督总兵及各营大小头目会议少保兼兵部尚书于谦等言贼虏也先违天比□月德迹其所为罪恶诚两间所不容讎耻则万世所必报者今杨俊要起调大军剿贼诚有忧国之心但兵者国之大事社稷安危系焉苟如俊所言悉调诸路军马会合杀贼万一我军出境贼与我牵制别分犬羊由间道乘虚四散剽掠则是自撤守备固非万全之举兼之国家之患非止北虏东南寇盗未尽殄除河南流民屯聚俱要官军镇靖岂可轻内重外率意举动且夷狄之性利于疾速不能持久去来如风雨聚散如蜂蚁得利则鸱张失势则鼠遁乃其常态若欲紏诸道之兵涉辽远之境坑不测之虏将卒素不相知号令不出于一臣等愚计未见其可＜锍-釒＞上诏从谦等议
