<!-- { "loadSidebar": true } -->
　　○升大理寺卿蔡锡为湖广布政司左参政锡巡抚湖广奏按察司副使刑端佥事陈斌贪暴端亦讦奏锡不居公馆私创第挈妻孥以居俱下巡按御史丁泰亨廉之锡知己有歉乃奏保泰亨才堪重用冀其庇己为吏部所劾遂逮锡下狱论赎徒会赦当还职诏以锡行检不谨特降外任  命署都指挥佥事韩智实授都指挥佥事镇守  天寿山以都督王通卒故也  命贮粮于詹事府给本府并春坊官吏以全设东宫官属户部请于本府贮粮以给从之  命故成国公朱勇子仪袭封成国公
　　○设河南汝阳县真阳镇巡检司云南腾冲龙川江镇夷关二巡检司  贵州按察司使张海等言赤水卫前千户所城低下受敌且地广人少守备不周其东高阜据险可改筑城以便守御从之
　　○戊戌  命修武伯沈荣子火□□袭封修武伯  免云南车里军民宣慰使司土官宣慰刀霸羡景泰元年以前差发金以征麓川时尝调夷兵备粮助征也
　　○礼部奏六月十三日  皇后千秋节二月二十日  皇太子千秋节请乞预移文各王并天下文武五品衙门令其依期遣官奉笺庆贺从之  吏部言考考得旧制巡检任满擒获强贼军囚如数升以亲民之职自正统以来不及数者亦升以职仍遵旧制庶升擢不滥从之
　　○宥都察院左佥都御史李匡罪匡巡抚四川尝奏天渡河瘴疠触之者不死亦病须候冬月可往寻奏保参议周铨清慎持身纠绳强暴堪往彼抚民吏科左给事中李赞等劾匡推奸旷职请治其罪  命姑宥之仍  命都察院移文谕匡使之恪谨职务如或不悛许巡按御史指实奏闻区处
　　○己亥
　　○升锦衣卫正千户王刚贾真乔聚俱为指挥佥事杨徽奏请也
　　○庚子
　　○升吏部稽勋司郎中王谦陈学为太常寺少卿仍隶内阁书办  刑部郎中李春奏臣父观先任大兴县知县坐罪谪戍甘州今年七十有二祖母田氏今年九十有一独居原籍母子不相见者十有五年况臣父军役例终本身今衰老不堪执役乞以臣男代役京卫以赎父罪放归田里庶上慰祖母之思下全父子之道从之  贵州按察司抚镇蛮夷副使张海奏乌撒毕节等儒学先选官军子弟入学读书多鄙猥鲁钝不堪教养况近年各处被蛮贼烧劫而精壮者□名在学缺人备御屯种教官全设虚靡廪禄乞将各卫儒学止留教官一员军生俊秀者三十五名如有成效与民生一例科贡余皆发回原卫所备御屯种从之  敕巡抚河南左副都御史王暹河南流民虽常招抚未见有复业者尔即督令三司并抚民往开封南阳汝宁三府地方但系民被贼惊散往彼躲住者秋成后发回原籍复业沿途给与口粮复业后免粮差五年应继军丁匠役亦听三年后角□羊补如有豪强容留上恡不发及中途邀截者执问发边卫其都指挥陈纪参议豊庆佥事刘怀令其分管开封汝宁南阳等处地方尔常往来提督务臻实效毋事虚文
　　○升四川左布政使张惠为南京礼部尚书调南京大理寺右寺丞丁澄为南京通政司右参议
　　○给灵丘王逊痊子镇国将军仕榖仕非□土岁禄各一千石米钞兼半中支黎城王幼＜土爰＞姊正平县主并仪宾何绪上党县主并仪宾宋安霍丘县主并仪宾何伦岁禄各六百石内米四百石折钞二百石
　　○壬寅
　　○赐西河王第六子名钟錉第七子钟錪  毛怜卫故指挥使北赤母白氏来朝贡马赐宴彩币表里  命申明钱禁以钞法不通故也
　　○癸卯
　　○孔子五十八代孙公妃奏乞入国子监读书从之○甲辰  仁宗昭皇帝忌辰遣官祭  献陵  复署都指挥佥事宫聚张斌为都督知都指挥佥事陈友署都督佥事为事官王斌为都督佥事立功官张林听镇抚邓安为都指挥佥事聚等见坐罪降黜至是以赦例复职俱带俸操练安仍福建掌司事
　　○南京总督机务兵部尚书靖远伯王骥言故豊城侯李贤支过俸禄赏追偿其幼子勇自陈丧葬费尽乞俟应袭之日如数除  诏大臣之丧礼仪优恤特免追偿
　　○户部奏在京各仓收粮俱有内外官监督内府长安等四门仓粮正是官攒自为出纳任意支销差内官并本部委官查卷盘粮如有余粮就作正数日后官攒更代将粮盘明方许考满仍如在京各仓列以数报该科按月注销庶奸弊禁革从之
　　○给辽东广宁开原等处操备官军马一千匹
　　○乙巳　　○赤斤蒙右卫都督阿速遣千户赏巴等来朝贡驼赐彩币表里金织文绮袭衣等物仍  命赏巴赍敕并彩币表里归赐阿速
　　○郑世子祁英言牧给牧地以黄河退滩被水冲没介修武获嘉二县间有地二百余顷于内八十余顷荒闲堪为牧地乞恩给与命户部核实给之  命礼部取颜孟二氏子孙长而贤者各一人至京官之  给成国朱仪岁禄一千石修武伯沈煜镇远伯颜兴祖岁禄各八百石广宁伯刘安岁禄一千二百石应成伯孙继岁禄一千石
　　○丙午
　　○镇守德州署都指挥佥事周泉奏锦衣卫指挥卢忠公干至德州与乐户奸怒臣迎接迟缓輙加殴辱诏以事在赦前故宥之
　　○改山西蔚州柴沟堡直隶保安州以本仓去蔚州甚远也
　　○丁未  命安远侯柳溥为正使少保兵部尚书于谦为副使持节更封  太上皇帝皇太子为沂王都督张轨为正使太子太保吏部尚书何文渊为副使持节封  太上皇帝庶子见清为荣王见淳为许王  封晋王钟铉生母崔氏为晋宪次妃赐诰命冠服等物
　　○爪哇国使臣亚烈麦尚耿等奏入贡时所驾船为风所荡损漏不堪乞令  东三司修造及赐国王敕命伞盖蟒龙衣服以为小邦之荣又乞赐物于广东贸易油麻钉铁锅碗磁器之类从之
　　○赏四川威州守御千户所掌事指挥佥事鲁麟土民王永各彩币二表里以深入番寨抚化叛寇功也
　　○戊申  皇太后圣节免命妇贺  颔降为善阴隲孝顺事实五伦书并四书五经大全各一部于四川松潘新设儒学从镇守松潘刑布左侍郎罗绮奏请也
　　○户部奏宁夏总兵官都督同知张泰等言宁夏军士贫乏各屯种田五十亩岁输城仓粮六石屯仓种粮六石自食粮一十二石欲将余粮量减优恤缘陕西边饷浩大若从泰等所请未免多发边民馈运恐各边仿效屯种之成规日废粮储之远运日艰请移文镇守侍郎等官遵守旧例为便从之
　　○少保太子太傅兼兵部尚书于谦等言稽古陈法莫有过于黄帝破蚩尤之阵黄帝按井田作阵法大将居中专主旗鼓八部旋绕悉听指挥若正北受敌东北西北二阵为奇兵张左右翼以援之其以南受敌则东南西南二阵张左右翼以援之其正东正西及四隅受敌亦如之所谓常山之蛇击首则尾应击尾则首应击中则首尾应也其以常山言者常山为北岳大将居北岳玄武之位也自古如太公望孙武子韩信诸葛孔明李靖数人深明此法其名天地风云龙虎鸟蛇者则诸葛孔明也盖孔明按洛书戴九履一左三右七二四为肩六八为足之数以名之九数居离南方朱鸟七宿之地前朱雀也故曰鸟阵一数居坎北方玄武七宿之地后玄武也故曰蛇阵三数居震东方苍龙七宿之地左青龙也故曰龙阵七数居兑西方白虎七宿之地右白虎也故曰虎阵六居西北乾之位也乾为天故曰天阵也三居西南坤之位也坤为地故曰地阵四居东南巽之为位也巽为风故曰风阵八居东北艮之位也艮为山山出云故曰云阵大将居乎中五则又象乎太极也一大阵之中有八阵而八小阵之中又各有八阵大阵法八卦小阵法六十四卦所谓阵间容阵队间容队臣等欲将阵法教演军士谨绘图上进  帝曰阵法古之常道必兵精器利方可取胜卿等依法训练毋事虚文以应故事
　　○己酉
　　○户部言南京龙江盐仓检校批验所余盐堆积猥多恐致亏折笪准作南京文武官本色俸粮每盐五斤准粮一斗后凡积致五万斤以上如例折支从之  宁夏右参将都指挥王荣言分守花马池兴武二营征操官马岁用料一万八千二百七十余石今二处所贮仅十之一用数不敷请召商中纳盐粮户部覆奏恐客商先执虚名延至秋成上纳有误边计官移文镇守陕西侍郎耿九畴督同布按二司管粮官分籴粮银内支三千两收籴应用从之  夜有流星大如杯色赤有光出滕蛇东行至天大将军二小星随之
　　○庚戌
　　○复王豪山东道监察御史初少保陈循尝奏乡人盗葬山坟命豪往廉其事豪故受业循县人豪以  廪米易牲醴祭之已而循事不得直遂讦豪低价买物复有诏风宪官被讦狥私不分曾无参奏虽经赦宥皆改外任循盖为豪发也豪由此当改知县御史朱英言讦风宪官者岂能皆实若不究其虚实即罪而去之不惟恕仇恩报者无所不至为风宪者亦愈加缄口而政事之失臣下之过无复敢言矣＜锍-釒＞入诏吏部会法司商确皆言风宪被讦狥私宜审实应改任者改任应辩明者辩明诏捉之且以豪小过不足究命复其职豪素贪纵独以不附循以士论所称又有张存正者任太和县丞豪尝委之按循事至是亦坐赃罪黜为民
　　○升南京户部主事殷谦为兵部职方司郎中以任满九载也  命府军卫军俸都指挥佥事子瑄代为指挥同知
　　○复刘聚为都督佥事中府带俸初复以署都佥事守备倒马关坐事降为事官发杨洪处立功至是遇赦故复之  诸处逃民既蠲逋负宽力役复命有司振业之而转展亡徒所至成聚其在河南湖广凤阳者尤甚河南按察司使何永芳请曲加抚绥除谋叛并杀祖父母父母妖言不赦外其余罪犯宜俱宥之抚令复业从之  镇守浙江左侍郎孙原真言海盐县并金山等卫所官军九十余人驾快船列器械载盐至武进县贩卖抢掠人财若不为早袪除恐成后患章下都察院左都御史王文等请令原贞并巡按御史禁戢从之
　　○巡抚江西右佥都御史韩雍奏福建强贼数十人越境至江西劫掠民财法司核实奏宜移文雍及镇守福建尚书薛希琏严督官军擒捕从之
　　○直隶常熟县民马以良言二事一本县山泾七浦塘年久湮塞妨民灌溉请浚治之仍如永乐宣德中例遣大臣巡视府县劝课农桑一苏州松常嘉湖等府每岁于内府供用纳白粳糯粮积弊未去折耗太多小民揭钱买贩鬻子女以偿负债乞如光禄寺例委给事御史监牧诏巡抚侍郎严府县正官修治河道农务令管粮官兼理之内府收粮都察院委公正御史监视
　　○辛亥○疏球国中山王叔尚金福  通事李敬等贡马及方物赐宴并钞彩币表里纻丝袭衣等物仍命敬等赍彩币表里归赐金福  陕西按察司佥事韩士琦奏近命监察御史盘宁夏仓米豆小麦除正粮外羡余者二万三千三百二十余石惟旧积小麦亏折者二千三百三十五石已将官攒斗级追问究其所自盖以麦性不坚久积则蛀啮成灰米则坚实经久不腐若一概循次兼支麦愈不堪虽逮问官吏于事何补请敕该部将宁夏五卫并备御官军俸粮口粮折色并粟米兼支始自六月讫于年终将小麦通给半年军余人等乏食之家听其借贷秋成以粟偿官则粮无虚耗兵蒙实惠从之  赐辽府枝江王贵熠第三子名豪墙
　　○壬子  敕谕董卜韩胡宣慰使司掌司事都指挥使克罗俄监灿曰近得四川巡抚等官奏旧维州地方原保县管辖后为杂火□口侵夺今为尔董卜占据朕念尔敬顺天道遵事朝廷恪守职贡诚意可嘉敕至尔可即将旧时雅州地方退保县仍旧掌管母惑听信下人之言推调占恡自启争端
