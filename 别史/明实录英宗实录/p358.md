<!-- { "loadSidebar": true } -->
　　○罢修直隶沧州城时巡按监察御史刘孜言沧州民艰辛衣食恒乏不宜重困以逼其窜故命罢之○命故通州卫指挥佥事余青第子弟五十一人俱袭升一级以青等正统十四年十月西直门外阵亡也
　　○直隶永平府大雨渰没禾稼巡抚右佥都御史邹来学以闻命户部遣官覆视量为赈恤
　　○壬午少傅兼太子太师礼部尚书胡濙等奏直隶六安卫指挥佥事张经宿州卫指挥佥事金中广西柳州卫百户吴旻四川乌撒府把事安旧等赍捧  万寿圣节表文过期俱宜究治诏夷人宥其罪余令法司理之
　　○改造四夷馆先是译书子弟俱于东安门外廊房肄业至是提督译书郎中刘文等请建馆于廊房之南隙地从之
　　○癸未兵部奏会同总兵官试验所举直隶永平卫指挥使谷登等十人或精骑射或善方略乞照旧例俱升署职一级注调边卫领军操练命各于原营随操
　　○迤北达子马黑麻哈只等海西女直劄同加等十三人来归命马黑麻哈只等为头目于南京锦衣卫安插劄同加等为头目于辽东海州卫安插月支食米二石俱赐彩币表里绢布纻丝袭衣房屋牛羊器物
　　○总督边储参赞军务右佥都御史李秉奏守备广昌都指挥金能不严钤束以致所部指挥王顺等卖放官军俱宜治罪诏能姑宥之顺等命巡按御史执鞫之
　　○甲申赏湖广武冈州民壮军人周兴等十二人各钞三百贯绢布各一疋以斩获苖贼功也
　　○宣府所属白乐羙峪宁远双营儿鸡鸣山等驲先是因达贼入寇而废至是复之给马驴器物以宣府官军充役
　　○镇江府奏本府儒学地洼数被雨水摧败请徙建于本学后稍高隙地从之
　　○夜月犯灾宿东北第二星
　　○乙酉南直隶河南山东民以水灾流移趁食者在在有之山东按察司佥事古镛奏令各处官司设法安置给粮赈济从之
　　○户部言山东兖州府嘉祥县先是久雨伤稼本县俱不以闻至是方奏报宜治其官吏之罪从之
　　○贵州按察司副使张海奏贵州卫纳米补官者多俱支月俸所入不补所出乞令各官俸俱赴四川折钞事下户部言如此则阻后来者之心宜每俸一石折给官银四钱  帝曰朝廷立大信于民不可轻易今为缺粮不得已姑从户部所拟行俟粮积之日仍以米给之
　　○丙戌升光禄少卿蔚能为本寺卿
　　○命宁阳侯陈懋掌宗人府事以先掌府事驸马都尉焦敬坐事下狱故也
　　○兵部奏军有被虏脱归者言野人云我辈不畏辽东军马虽是二三人到其境上亦不见官军出敌见今辽东寇边者乃建州海西兀良哈三卫贼虽其所言未可尽信然近年边报络绎不绝盖总兵等怯懦无谋致贼轻侮请移文使调精兵出境觇伺剿杀以祛边患从之
　　○贵州按察司副使张海言平坝等卫所城垣摧颓门禁怠弛其守卫之人皆童儿其备用之器皆朽敕或遇巡按御史等官按临始用精壮军旗鲜明器械及其既去又复如前故致蛮寇肆为攻略诚恐天下都司卫所或同此弊宜令按察司官点视道里远者委府州正官其巡按御史往来提督违者奏请惩治从之
　　○丁亥升江西按察司佥事张哲为云南按察司副使监察御史陈咏为陕西按察司佥事户部郎中史潜为福建都转运盐使司运使户科给事中干璠为云南大理府知府调山东布政司左参议赵全于广西布政司
　　　○升山西平阳府同知李懋为本府知府绛县知县刘智阳城县知县刘以文俱正六品俸仍旧任以巡抚山西右副都御史朱鉴为民奏保故也
　　○福建漳州等府银场虽各封闭然间有盗采者巡按等官奏请常委官巡视从之
　　○直隶徐州奏本州饥民数多预备粮已尽乞借广运仓粮量加赈济候秋成偿官从之
　　○戊子升浙江杭州右卫指挥使沈良为都指挥同知以其祖都指挥佥事辚杀贼功也
　　○命故建州卫指挥同知木答兀孙海三加指挥佥事佟哈剌即巴丹子火合失儿卜孙阿剌孙袭职建州卫指挥同知朵列秃木嗒葛林卫指挥佥事沙笼哥肥河卫指挥佥事兀章哈等俱于辽东盖州卫支半俸以其先为达贼所害至是来归也
　　○真腊国遣使臣那答洪文等来朝贡马及方物那答洪文荣等请给冠带从之○增拓东安县土城比旧加七十余丈从都御史李贵奏也
　　○己丑哈密地面遣使臣捏列沙等朵颜卫遣达子瓦孙帖木儿泰宁卫遣达子乞劄贵州宣慰使司宣慰使安陇富遣舍人安克等来朝贡驼马及方物赐宴并赐彩币表里青红布绢等物
　　○哈密忠顺王倒瓦答失里奏乞升指挥捏列沙等职兵部议哈密世受国恩不能思报乃阳为尊事朝廷阴则交通北虏漏洩事机以构边患今虽服罪来朝终是心怀谲诈若又滥与升职则是恩加有罪赏出无功宜不允所奏待其有功而后升赏从之
　　○福建按察佥事吕昌奏各处屯军老幼残疾者俾自种自食免其纳粮奈管军头目或以壮丁报为幼小或以精健开为老疾意图免粮不无蒙蔽乞今后老幼残疾屯军俱令守城把门仍给月粮三斗屯田改拨耕种庶不亏损粮饷从之
　　○广西右布政使章聪卒聪浙江金华县人永乐甲辰进士初授广西道监察御史尝坐累未雪用都御史顾佐荐假行人职如云南广西四川谕诸蛮之争地相残戮者既还复旧任寻敕巡延绥边郡既而拣阅湖广军马事所至有成绩用擢广西按察使满考升广西右布政使以父丧解官卒于家
　　大明英宗睿皇帝实录卷之二百十九终
明英宗睿皇帝实录卷之二百二十
　　废帝郕戾王附录第三十八
　　景泰三年九月庚寅朔  太上皇帝居南宫
　　○升兵部郎中王伟为本部右侍郎从少保于谦等所举也
　　○调金吾左卫带俸都指挥同知耿全于广东都司
　　○调四川官军一千人往松潘协助守备以提督兵备刑部侍郎罗绮等奏董卜韩胡土官克罗俄监粲招集西番阴怀异图故严为之备也○免直隶淮安府所属州县无徵夏麦九万七千四百九十余石以其被水灾也
　　○太子少师兼吏部左侍郎翰林院学士江渊丁母忧请归守制命驰驿奔丧渊言臣幼多疾母鞠育劬劳倍于他子臣父早世赖母教诲底于成立而臣限于官守疾不得侍汤药没不得躬饭含是以祈哀请命欲得终制今蒙敕旨但令奔丧此固圣明垂誉不鄙非才而重加器使之至意顾惟菲薄何敢有违伏惟  皇上以孝理天下天下臣民无不遂其养生送死之情况今太平之时难同仓卒之际而臣备员近侍兼职论思安可怙恩忘孝以玷清班用是冒死上陈伏乞矜察诏曰孝者人之大本然国家正用人卿奔丧毕即来理事以副朕委托之意
　　○辛卯南京锦衣卫镇抚司军匠余丁华敏言臣窃见近年以来内官袁琦唐受喜宁王振等专权误国俱已败露此天下所共见也伏望  皇上监前车之覆防微杜渐亲贤远佞总揽权纲以为子孙万世之法不然恐祸稔萧墙奸生帷幄曹节侯览之害复生于今日矣臣切恨今之在朝文武臣僚怀禄固宠保全身家缄默不言臣草茅贼陋偶有所见不胜痛哭流涕何惜一朝之命不安万乘之国哉谨以内官苦害军民十事上闻伏乞
　　○  圣裁臣切见内官收积家财金银珠玉动以万计此从何而来非盗府库之钱粮则削生民之膏血其害一也内官专权倚势侵占公侯房屋兴工造作役军劳民其害二也内宦家人义男外亲尽是无籍之徒肥马轻裘纵横豪悍任意为非甚至纳粟补官贵贱不分其害三也盖造佛寺费用无筭以一己之私破万家之产其害四也广置田庄不纳粮刍寄户府县不当差徭彼则田连阡陌民则无立锥之地其害五也家人中盐虚占盐数转卖与人先得勘合倍支钜万坏国家之榷法夺客商之利息其害六也奏求塌房邀接客旅倚势赊卖昏赖不还商人受害莫敢谁何其害七也卖放匠人名为伴当办纳月钱内府监局乏人造作工役烦重捶楚不堪其害八也家人包揽各色物件官府畏惧以一科十亏官损民其害九也内官监工非法酷刑军民涂炭不胜嗟怨其害十也事下礼部皆寝不行
　　○江西泰和县民奏本县原有信丰陂近年被水冲决不能灌田以致厚种薄收逋负征税乞敕有司修筑从之
　　○敕谕太子太保兼都察院左都御史王文近闻南京地震江淮以北直至济宁水涨渰没房屋禾稼远近乏食栖止无所或至流移及东昌府接连河南地方往因黄河奔溃北流散漫冲决漕河堤岸阻滞官民运输虽尝遣人修浚尚未有经久计此皆朕所昼夜在心不遑安于寝食者也朕以尔为宪臣之长素有干济之才特命往理其事凡所至处苟有可以安辑国家拯济生民通顺河道一切兴利除害之事悉听尔广询访便宜而行有应奏请及与山东河南巡抚方面府州县及公差官员同计议从长处置者并听议行务在停当举之有益行之无弊凡前数事为之果有成效尔即具奏还京尔其钦承朕命毋怠毋忽仍命文以太牢致祭于朝宗顺正惠通灵显广济河伯之神曰朕为民牧神为河伯皆上天所命今河水为患民不聊生伊谁之责固朕不德所致神亦岂能独辞必使河循故道民以为利而不以为患然后各得其所而俯无所愧专俟感通以慰悬切
　　○赐真腊国使臣那答洪文荣等宴及彩币表里等物比回仍令赍彩币归赐其国王并妃
　　○命狭西凉州协副都指挥佥事赵英往备永昌卫甘州操备署都指挥佥事张熊往备山丹卫
　　○总督边储参赞军务右佥都御史李秉言今户部于葛峪等七堡召商中盐上纳粮料七万七千石缘各堡仓廒不多亦不甚缺粮料今欲止令上纳一万九千石其余五万八千石俱改宣府独石马营等仓上纳户部奏宣府仓粮料亦足用惟独石马营二堡宜改前项中盐粮料俱如今年八月十七日原拟则例召商赴彼上纳从之
　　○癸巳兵部奏福建漳州府贼首郑孔目等通番为寇敌杀官军虏去署都指挥佥事王雄乞治提督海道右参政陈瑊都指挥赵钢陈信等罪诏且皆不问遣巡按御史取其罪状令用心捕贼不获不宥
　　○甲午夜有流星大如鸡弹色青白出四辅西北行至紫微东藩
　　○乙未升工部都水司主事徐政为本司郎中以九年考称也
　　○广西副总兵都督武毅等奏把总领哨指挥高名等领军于柳州府地方杀获贼酋韦多烹等首四十六级夺回被虏男妇一百四十九口
　　○敕直隶山西山东福建广西江西辽东巡抚官右都御史王暹等曰近者各府州县多奏水旱尔等会同各处御史三司分投踏勘如果是实即将未徵粮草停免人民缺食者量丁口支给官粮有出粟赈济者就彼给冠带以荣终身有虚报灾伤者仍旧徵纳仍具官粮数目冠带姓名奏报
　　○丙申湖广施州卫忠路安抚司猺把等峒舍人向猺把等高罗安抚司舍人把事谭文俊等来朝贡马赐钞锭有差
　　○命阿资河卫指挥佥事都儿秃子卜里吉纳袭职并吉河卫指挥佥事都里克等俱于辽东海州卫支半俸以其先因达贼杀溃至是来归也
　　○给随侍东宫官军马一千匹
　　○命国子监生清匠满者同清军监生例出身从工部奏请也
