<!-- { "loadSidebar": true } -->
　　○监察御史孙珂先是巡按山西有高平县民诬其邑人邢政杀父珂会参政魏琳佥事朱瑄鞫之坐政极刑瘐死狱中政家诣京诉都察院具得其诬以闻命执珂等下锦衣卫狱至是狱具皆坐失入人罪赎徒还职
　　○辛巳通政使司左参议尹旻礼科给事中王豫司礼监太监柴昇等奏近捧诏书持节往安南国封故王黎麟长子琮行至广西横州审知琮弑前王黎浚诡言游湖溺死妄请求封国人不服令麟次子灏继摄国事琮已自尽臣等当还  上曰尹旻王豫令回京柴昇令送所赍物入南京库暂住以俟后命
　　○巡按福建监察御史刘釪奏都指挥佥事仲荣总督备倭受官军贿赂都督佥事桂福卖放军人办□月钱俱宜鞫罪从之
　　○壬午给昌化王次子镇国将军成鈶岁禄一千石米钞中半兼支
　　○改工科右给事中徐廷章为兵科右给事中以丁忧服阕也
　　○升刑部山西司郎中陈暄为广东韶州府知府南京吏部稽勋司主事姜约为南雄府知府
　　○免直隶广平府所属肥乡等六县去年被灾无徵粮一万三千一百余石榖草二十四万四千余束
　　○镇守宣府太监王受奏达贼十余骑自东寨台入境掠官马四十匹射死军士五人右参将都督张林镇守万全不严提督以致失机乞正其罪巡抚右佥都御史韩雍亦劾林衰老无谋请别委将臣庶不有误边事  上命兵部推选都指挥老成谋勇者代之先驰文召林还京
　　○申时日生晕上生背气一道及左右珥各色淡俱至酉时云遮
　　○乙酉赐昌化王庶次子名曰成镞
　　○命故友帖卫指挥同知赤老温子答鲁格速平江卫指挥佥事绰必孙兀捏思革俱袭职
　　○丙戌漕运总兵官右都督徐恭奏运河诸闸多狭隘临清一闸尤甚而近造粮舟高大闸殆不能容请敕山东军卫有司积工措料修移旧闸五十丈浚深三尺六寸增广三尺庶不阻漕运  上曰临清南北要冲之地其闸乃浅狭如此即令有司修筑之
　　○丁亥命济阳卫带俸都指挥佥事陈安充右参将镇守万全右卫等处
　　○设直隶保定府道纪司置都纪副都纪各一员从本府奏请也
　　○戊子命故狭西都指挥佥事杜贵子浤袭为西安前卫指挥使
　　○己丑清明节遣官祭  长陵  献陵  景陵
　　○南京户部尚书张凤九年考满  上命复职
　　○户部奏代府怀仁王迁霍州山阴襄垣王迁蒲州宣宁隰川王迁泽州灵丘王迁绛州各王宫眷将军夫人县主宜令沿途官司如数量办厨料米面下程仪宾兵马内使教授典仗典膳日支廪给米五升厨役校尉医士日支口粮米一升从之
　　○庚寅朝鲜国王李瑈遣陪臣宋处宽等琉球国中山王尚泰久遣陪臣王察等来朝贡马及方物赐宴及彩币等物如例
　　○巡抚两广右佥都御史叶盛奏广东珠池已经二次采取即今□螺稀嫩须暂停缓方得长大况雷廉等府州县夫蜑累被广西流贼劫杀必须大兵宁靖地方人力宽苏之日方可采捞  上命户部议行
　　○辛卯  上谕三法司官曰刑狱国之重事今后但陈冤枉者须加研审当辩者辩之不许畏避嫌疑致人冤枉
　　○壬辰升吏部验封司员外郎张＜馵-灬＞为江西南昌府知府兵部职方司员外郎刘钺为福建建宁府知府刑部福建司员外郎李惠为直隶松江府知府
　　○甲午四川黎州安抚司遣土官舍人朱忠节等卬部长官司遣舍人领宗正等长河西鱼通宁远宣慰司千户劄思巴等乌思藏遣剌麻劄思巴坚粲等云南镇康州遣陶孟刀那项等孟定府遣招刀刚罕刀等俱来朝贡马及金银器皿方物赐宴及彩币等物有差
　　○凉州守将奏虏酋孛来拥众万余于庄浪驻劄攻围城堡阻截道路事下兵部请命将出师相机进剿  上命于宁夏及洮岷等卫调官军土兵一万一千人各委骁勇头目统领听副总兵仇廉调度剿贼
　　○镇守兰县右少监秦刚奏侦报达贼四百余骑屯黄河北岸数十骑过河剽掠都指挥彭智率轻骑千人追之至苇子湾遇贼擒四人斩首一级余贼奔走渡河尽溺死河北贼亦望风遁去获所掠牛羊马骡凡三千
　　○乙未狭西按察司佥事李观言泾水出泾阳仲山谷道高陵至栎阳入渭袤二百里昔汉穿渠溉田万顷宋元俱设官主之今虽有瓠口郑白二渠督其事者不职堤堰摧决沟洫壅潴民弗蒙其利官税因之拖欠乞敕布按二司堂上官督同被利州县人夫依时＜锍-釒＞凿则工不侈而水利可足  上命有司浚之
　　○丙申命都督佥事颜彪佩征夷将军印充总兵官征剿两广猺贼先是镇守广东右监丞阮随等奏广西大藤峡等处猺贼出没两广为恶累年迩来愈甚虽尝会兵剿捕缘地里辽远且两广军马不相统属未易成功必大举兵捣其巢冗庶绝民患事下兵部请如随所言  上从之故以命彪仍调南京江西及直隶九江等卫官军一万隶之
　　○丁酉擢进士沈珤为吏科给事中魏元董振俱礼科给事中常宁王秉彝俱兵科给事中徐源户部主事张祥礼部主事冯敬兵部主事冯锒刑部主事倪颙工部主事潘琴南京吏部主事高橙周辙俱南京户部主事叚宁行人司行人
　　○狭西岷州卫石崖等寺番僧丹班端竹等西宁卫丹的寺剌麻领占竹等辽东安乐州达官舍人佛保等毛怜卫遣指挥歹山等亦力把力地面遣使臣满剌咱答等俱来朝贡马驼及方物各赐宴并彩币等物有差
　　○锦衣卫指挥使袁彬等遣千户马良械有罪人至广西都司过限未还彬等陈情请罪  上命宥罪法司遣人执良至京鞫之
　　○漕运总兵官右都督徐恭奏淮安大河二卫地方去夏水涝今春大雪屯军无月粮关支饥寒迫切欲行淮安府将原劝借米麦如数给济候丰年偿官  上命户部议行
　　○戊戌工部右侍郎吴复奏顺天府所属通州顺义等州县宣德正统间采运柴炭皆设官专其事故恒足景泰间始革去故至今恒欠乏请复专设官  上从之
　　○己亥命直隶隆庆卫带俸署都指挥佥事吴得充蓟州永平等处右参将分守燕河等营先是都指挥佥事王整守备以赂石亨降廉州卫指挥同知故命得代之
　　○庚子免直隶河间府所属州县天顺元年至天顺四年逃民无徵税粮一万八千余石马草二十三万余束
　　○户部奏狭西兰县仓见储粮料不多诚恐调去宁夏等卫官军土兵在彼驻劄支用不敷宜将淮浙及河东运司存积盐拟定则例出榜召商中纳盐粮两淮盐每引米四斗豆二斗两浙盐每引米三斗豆一斗河东盐每引米一斗豆一斗从之
　　○辛丑升行人司行人欧贤为户部云南司员外郎阳显嘉为兵部武库司员外郎朱锐为工部虞衡司员外郎以九载秩满也
　　○命贵州右参将都督佥事刘玉充右副总兵时右副总兵李贵久病故命玉代之仍命总兵官李震等推举都指挥一人才堪参将者以闻
　　大明英宗睿皇帝实录卷之三百二十五
大明英宗睿皇帝实录卷之三百二十六
　　天顺五年三月壬寅朔宁府高安郡主卒遣中官赐祭命有司营葬
　　○升刑部郎中盛俊为贵州按察司副使江西道监察御史郑佑为福建按察司副使
　　○增置内府銮驾厂房屋
　　○甓刑部都察院狱墙从左都御史寇深言也
　　○癸卯赐蜀府梁山郡主诰命  服
　　○升户部郎中杨礼和为云南鹤庆军民府知府南京工部员外郎利用为广西太平府知府
　　○命故金吾右卫带俸都指挥佥事刘海子福袭为指挥使武骧右卫指挥使万胜侄文金吾左卫指挥使张福坚子鉴虎贲左卫指挥佥事刘英子勇永清左卫指挥佥事王宗礼子永寿俱袭职
　　○锦衣卫指挥同知逯杲奏宁王等七王并庶人磐熚仪宾葛旿等各于江西城内开凿及侵占军民大小养鱼池八十三处每处或四五亩或二三亩间有切近城垣阻碍道路者乞敕该衙门转行都布按三司踏勘有切近城垣阻碍道路者宜从填平无碍之处拨与相应之家照例起科事下户部覆奏前项鱼池除各王自已开凿非侵占者量与存留养鱼其余庶人仪宾不分开凿侵占悉如所奏从之
　　○夜二鼓有星大如鸡弹色赤尾迹有光起紫微西藩内东行至织女星
　　○甲辰敕代王仕壥曰近因王奏缴到定安王并居顺郡主仪宾许琮互相讦告非理情词不止一端王为亲父平日不能教训子女使遵礼法以致骨肉讎嫌如此及定安王与许琮俱于王处讦告在王自合严加惩治岂可闻于朝廷今既举发不可不见明白特差司礼监左少监怀恩驸马都尉石璟及锦衣卫千户冯珤前来王处整理王宜召定安王并拘许琮等一干人证到府就同差去内外官员从公究问虚实要见的确缘由问毕且令定安王并居顺郡主听候发落先将许琮等差人押解来京处治
　　○夜有流星大如杯色青白出天乳东北行至天市垣宦者星三小星随之
　　○丙午升南京户部员外郎邵俨为狭西右参议专理粮储
　　○丁未升吏科给事中曹衡为湖广左参议兵科给事中钱森为云南右参议
　　○免陵川王佶煃店房门摊课钞
　　○贵州右参将都督佥事刘玉奏臣率官军进剿西堡夷贼兵至阿果擒贼首楚得斩从贼三十九人降吕墨等寨又攻楚由罗惟及阿义等寨擒贼二十四人斩首一百九十余级余贼奔据白石崖遂分兵三路并进破之斩首七百余级悉焚其巢寨全师而还
　　○戊申广东都指挥佥事王刚守备灵山县不严督官军固守从贼驾梯入城杀官军甚众下巡按御史论罪应斩  上宥死降三级于廉州卫带俸差操
　　○庚戌升鸿胪寺序班王暕为中书舍人仍于内阁书办以九年考满也
　　○命故山西镇西卫指挥使周恺子英为山西都指挥佥事以恺在塔儿庄有功阵亡也
　　○辛亥海西益实等卫野人女直指挥色苦彻等来朝贡海东青赐宴及彩币表里等物
　　○武功右卫指挥使欧阳昭三月不朝参公座且犯奸淫事闻  上命枷示于长安右门三个月
　　○夜月犯内屏西南星
　　○壬子免直隶苏松常镇四府属县并卫所去年被灾无徵粮五十三万余石草三十万四千余包子粒一万一千余石
　　○起复广西庆远府试知府周一清仍旧任一清以母忧去职总兵官并协赞监察御史等言其公而有为夷民怀服故有是命
　　○国子监祭酒刘益奏旧例监生俱照通知文簿查筭年深挨次差拨其发各衙门历事者满三月听选出身之期近拨在外出巡者一二年方得回还听选出身之期久有此不均今后遇有出巡者就乞于通知文簿该拨数内除一百名外差拨庶岁月均平出身相等从之
　　○锦衣卫鞫山西都指挥使廖杰先任指挥使倚姻亲石彪保升今职恃强虐人隐匿石亨家财又挟讐锢禁部军纵弟殴死平人奏送都察院坐赎徒还职  上命降指挥使调广西浔州卫带俸差操
　　○癸丑先是兵部奉  上命复顺圣川为牧马之地行令各该衙门整理至是总兵等官请甓其城从之
