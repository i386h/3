<!-- { "loadSidebar": true } -->
　　○召大同总兵官定衮伯郭登回京治疾
　　○实授署都督同知郭震为都督同知充总兵官佩征西前将军印镇守大同署都督佥事颜彪为都督佥事充右参将协同镇守
　　○辛亥给沈府鄯阳县主并仪宾闰闰岢岚县主并仪宾栗熊岁禄各六百石米钞兼支
　　○屯河卫指挥使哈三哈先为达贼所虏至是挈家来归仍授原职送南京锦衣卫带俸
　　○巡按直隶监察御史程璥言国子监为天下学校之首偏在京城东北隅乞敕工部于今年秋成之后迁于东长安街之南改创基图革胡元之旧址增辉丹垩立当代之新规不惟天下英才得密迩道德之光而我  皇上亦可遂幸学之便岂不耸华夏之观瞻惬生民之舆论斯文之幸万世有光  帝命礼部集议言今水旱相仍边城屡警兴工动役诚非其时俟豊稔无事之日举行从之
　　○壬子命故金吾左卫指挥使王辅子靖永清右卫指挥使周棨叔琏济州卫指挥同知侯旺弟福永清左卫指挥佥事王保保弟喜金吾左卫指挥佥事杨钦子春南京羽林右卫指挥佥事张溥弟显俱袭职致仕府军左卫指挥使王忠子信旗手卫指挥同知王斌子显金吾左卫指挥同知施英子旺俱代职
　　○湖广忠建宣抚司遣舍人谭文亮四川建昌卫土官舍人安宁广东博罗县猺头李满清等贡马及方物赐钞彩币表里有差
　　○工科给事中徐廷章言七事一曰重官爵师保之官非有经纶参赞之才者不及今每部增尚书一员都察院增左右副佥都御史三十余员又遍加以师保名器猥滥人将易视二曰慎师儒今校官多岁贡监生及山林儒士素无深长学问輙为人师授经且句读不明问难则汗颜无对师尚如此弟子可知今后宜用副榜举人除授三曰严科贡近者科举开额如陕西山西皆取百名三倍于昔及会试无一中者岁贡亦四倍于昔及入监即以存省京储悉遣还家科贡之多诚无益也今后宜仍如宣德正统中例庶革冗滥之弊四曰却珍奇近年蛮夷屡贡金银宝石火鸡白鹿等物未足为邦家之祥而沿途应付脚力已为民患且恐远人得因是窥测浅深而弛来王之心五曰固封守河南山东湖广浙江皆腹里地巡抚官可省其辽东永平紫荆等边地则不可缺亦宜定选二员分班更代不宜久任使人情稔熟以坏公事六曰禁謟渎京师天下所取则每及节序军民男妇悉赍香纸赴寺观祈福因是淫秽败伦甚伤风化可令都察院悬榜禁约七曰诛阿附春秋之法诛奸邪必先治其阿附者今太子太保吏部尚书何文渊以奸邪免其余如许资王巍汪庭训陈钝何澄王远皆附文渊者亦宜治罪  帝曰朕即位之初加旧臣以公孤之职盖欲匡辅治道其如旧余令所司计议以闻既而覆奏省四巡抚官诏在边久者虽人情稔熟亦足以达下情俱且不动俟宁靖之日处置
　　○癸丑命广东按察司按察使冯杰狭西布政司左参议阎肃致仕以巡抚侍郎揭稽等考察其老疾也
大明英宗睿皇帝实录卷之二百三十三
　　废帝郕戾王附录第五十一
　　景泰四年九月甲寅朔  太上皇帝居南宫
　　○乙卯命太子太保兼吏部尚书翰林院学士王文复任以奔母丧回京也
　　○吏科给事中卢祥言近者礼部等衙门官会议宽恤事宜其一谋逆反叛人命强盗文书到日俱许出首悉免其罪臣伏读大明律前项重罪皆常赦所不原故自洪武永乐以来颁降赦例鲜有原免者往年广东等处草寇叛逆朝廷命将讨平戮其渠魁余党奔窜  皇上以时多故屈法宥之盖亦因时制宜而非常法也矧今中兴之时岂可用此姑息之政哉且迩者旱灾京畿尤甚究其所由实法司滥刑冤狱忿怨之所致为法司者正宜悔过避位以雪冤滞如古人祭孝妇之墓而致雨可也今乃不此之思顾定不当行之例施不当加之恩且谋逆强盗杀人者得自首以免罪而良善无辜受害者又孰从而雪冤好恶既戾乎人心感召遏通乎天意是则将以弭灾而反以致灾若不裁正于今必致贻悔于后恶逆怙终之祸将何以遏止之哉伏望  皇上遵  祖宗之旧章明国家之常宪殊恩必施于无辜大法不贷于恶逆  帝曰赏功罚罪自有正典宽则恐小人无所警惧法司计议停当以闻
　　○太子太保兼都察院左都御史陈镒以老病乞致仕从之
　　○丙辰吏科给事中卢祥言曩者福建等处官吏非人抚绥失道寇贼生变  皇上特命内臣戴细保镇守福建昨者办事吏丁昇奏乞取回细保  陛下未允所请然其言细保违法害民恐有激变不可不察臣思永乐年间克平交阯设置郡县夷人服从后因镇守内臣贪虐致失人心竟亡其地天下至今非议不已若细保之过恶果如所言诚非细故况其事未上闻彼犹知畏今既上闻而不罪彼必愈肆将下失民心虽悔无及得无有损日月之明哉伏望  陛下鉴覆辙纳刍荛严加切责省令守法仍通敕各处镇守内臣惟理机密其余军民词讼钱粮政务悉从有司职掌及应进果品海味之类亦令有司供办毋或干预所用跟随之人每年有司佥拨支代母令久占亦不许容无藉之徒投托跟随恃势害人如此上不失国体下不失人心不惟事妥民安抑亦可以保全内臣矣  帝曰各处镇守内臣累有戒饬不曾有犯尔等所言俱无指实今后但有实迹处治不贷
　　○戊午敕监察御史郑佑叶峦陶复胡炼周翔往四川湖广福建浙江江西清理军伍
　　○升直隶大名府通判王敏为宗人府经历以九年考称也
　　○己未董卜韩胡宣慰司都纲剌麻阿儿夜吒等贡马及氆氇舍利等物赐宴并彩币表里有差
　　○命湖广都指挥同知曾晟弟全袭为指指使
　　○镇守怀来都督杨信为军余奏其包揽盐粮倚势诓骗诏巡按御史覆审以闻
　　○庚申常州府江阴县民言本处顺塘河长十里许东接永利仓运河西通夏港及杨子江可通舟楫灌溉田亩近为沙土淤塞乞敕巡抚侍郎李敏勘实开通以为民利从之
　　○辛酉给韩府南郑郡主并仪宾胡纶岁禄米五百石折钞三百石
　　○夜有流星大如椀色赤有光烛地出紫微西藩内后二小星随之北行至近浊
　　○壬戌重阳节赐文武百官宴
　　○给楚府辅国将军均锔均锏岁禄各八百石米钞中半兼支
　　○兵部奏旧例纳银边库授官者子孙承袭近因给事中曹凯建言止其例今贵州毕节卫指挥佥事林晟等所纳已足例应升授其承袭与否未敢定夺诏以急缺边粮不可失信于下姑令依例承袭
　　○夜有流星大如杯色赤有光烛地出北斗杓东北行至近浊
　　○癸亥命直隶淮安等府卫并徐州所属官吏俸粮并使客廪给自今年十月照旧关支先是粮用不给暂令减支至是巡抚右佥都御史王竑以今年颇有收获宜复其旧故有是命
　　○命巡抚辽东左副都御史李纯于广宁官库支银十万两于缺粮仓分召□籴米以足军饷
　　○镇远伯顾兴祖孙纯隐匿逃走妇女法司执之兴祖言纯有疾乞免执问刑科给事中劾奏兴祖罪诏宥之
　　○宣府总兵官都督过兴等奏兀良哈三卫残贼切近边境所虏军人自彼回者惟一昼二夜到边兵部言宜令兴等严谨堤备如贼犯我疆界即出奇掩击从之
　　○甲子命故右军都督同知王敬子铎为正千户优给初敬袭其兄文职为百户至是念其累有边功故有是命
　　○都察院奏福建备倭署都指挥佥事王雄追贼至东海黑水洋中被贼拘执求免而归当依律降为为事官立功从之
　　○中都留守司所属凤阳府八卫各奏今年二月三月雨雪不止麦苗浥烂命户部覆之
　　○乙丑复定科举岁贡额先是工科给事中徐廷章言科举岁贡宜准宣德正统中例礼部言其所论切时弊取旨施行郎中章纶又言元年诏书云不许更改今未四年遽行废阁殊失朝廷之体于是复命礼部斟酌以行尚书胡濙等请科举以正统中所定额为准如文字合格者多量增入之亦不得过二十名其岁贡自景泰六年以后宜如正统中所定例从之
　　○沙湾之决尚书石璞等新凿一河长三里以避决口上下与运河通其决口亦筑拦截令新河运河俱可行船至是以毕工闻工部欲取璞回  帝恐不能经久令璞且留处置
　　○戊辰巡按直隶监察御史吴中奏巡抚侍郎李敏占官地以造私室都察院请执敏至京鞫问诏宥之
　　○都察院左都御史萧维祯劾监察御史曹景出纳本院粮米不行严谨致斗级盗米请鞫其罪从之
　　○庚午免广西柳州桂林二府去年旱伤田地秋粮二万二千五百二十余石
　　○南京守备宁远伯任礼尚书张凤都督赵伦等不严守卫致奸人身服黄绢衣擅入皇城至阙右门方获之法司请治礼凤伦等罪诏置不问但录状以示如仍怠忽必重罪
　　○镇守甘肃太监蒙泰奏哈密忠顺王倒瓦答失里所遣来甘州使臣言忠顺王等往虏酋也先处议事又言虏众已立也先为王而以其次子为太师虽其言未可深信但哈密累受朝廷厚恩乃阴结丑虏必贻我边患兵部言宜行各处总兵镇守等官整军马谨烽堠遇有警急相机守战从之
　　○都察院右副都御史轩輗闻父丧请归守制  帝以輗总督南京粮储令奔丧即还任视事
　　○辛未光禄寺少卿陈诚奏臣本山东靖海卫军籍见今缺役止臣一身无人可代乞恩开豁从之
　　○大风有声雷电交作
　　○癸酉命四川布政司于重庆府见收钞内输五十万贯于巡抚侍郎罗绮处籴买粮储
　　○给御马监勇士并武骧等卫官军马八百余匹
　　○宁夏副总兵都督佥事马让有疾升东路右参将都指挥使王荣为右军署都督佥事充副总兵代让以守备灵州都指挥佥事仇廉充右参将代荣升宁夏左屯卫指挥佥事赵广署都指挥佥事代廉俱从总兵官都督同知张泰太监王清奏请也
　　○命狭西按察司佥事王纲冠带闲住罢湖广佥事成始终为民纲以考察为庸懦始终为贪贪污故也
　　○国子祭酒王恂卒恂湖广公安县初名振后以姓名与中官同改今名由宣德五年进士选改翰林庶吉士正统四年除翰林检讨与修  宣宗皇帝实录十三年考满升修撰十四年升大理寺右寺丞巡抚贵州景泰三年改右春坊右庶子管国子监司业事四年升祭酒未几得风疾卒于官初为庶吉士时从学与学士杨溥溥曰吾乡之士能守孔子四教文行忠信者王振一人也及升祭酒能布列教条弟子皆顺服不敢违至是卒诏遣官致祭给官舟归其丧
　　○甲戌调山西左参政杨铭于广东布政司山东左参议田崇于广西布政司俱以剩员故也
　　○乙亥初礼部会试其主试官二人出  上命同考试官从礼部推选翰林院官京官教官皆得为之至是礼部尚书胡濙言翰林及春坊以艺为职业宜专其事京官由科第有学行者宜兼取以充教官不许充请著为令从之
　　○董卜韩胡宣慰司所遣番人阿儿加劄巴等乞赐敕招抚生番兵部议掌宣慰司事都指挥克罗俄监粲桀骜狡诈近者诱纳董敏家属欲为报讐招致逃民谢证窥探边境若允所请必借声势以为暴横不宜赐敕从之
