<!-- { "loadSidebar": true } -->
　　祖宗临御教之用之咸有定规朕嗣统以来一切庶政咸循旧章诸司亦皆修职尔北京国子监官不务敬慎隳弛学规玩愒岁月洪武永乐中六堂诸生咸有季试考第高下以伸劝励今南监尚循旧规北监废而不举其间为师能勤讲授为弟子能勤问学大率计之什不二三此非师长之惰慢乎尤有甚者莫之顾义惟利是与有入监数月或一二年即得拨诸司办事者有坐监十余年不得出身者又与诸司交通凡办事一人有阙即被干求者得之借曰为势所逼何为不执以奏师之所行如此何以表励学者朕推天地之量姑皆曲宥不问自今宜洗心涤虑改过自新凡洪武永乐监学常行之规不许隳废拨历事者必依资次不许搀越办事者亦须公当不许徇私但有私相嘱托輙便听从不奏闻者必罪不恕继今务明圣贤之道正己以淑生徒毋背义苟利以坏名祸已如复不悛悔将无及
　　○敕谕六部都察院通政司大理寺等衙门大小官员曰朕嗣承  祖宗大统代天理人夙夜兢业慎简贤良分理庶事与共成治功所望在廷大臣咸秉一德以匡不逮今同心同德效辅弼之勤者固多若正己率人之道或亦有未至欤年来方面郡守率由举保得人能洁己奉公然京官尚有未能尽革旧习者只如举官一事凡君子所举皆贤其间亦有不贤者是举者之不明或溺于私也于举知县作弊尤甚贿赂公行肆无畏忌其令给事中监察御史体实以闻近知县多缺未举者尚多岂果无其人欤抑为常例之所拘欤进士监生皆国家作养成才以待用者何以不见荐举自今进士观政一年者监生历事考中并坐监三年以上有学识者由吏员出身授官曾历两考能廉洁守身忠厚爱民才识相称者悉听举保送吏部照例考用后犯赃罪并连坐举者荐举虽命庶官选任专委吏部选之不精吏部之责尔其慎之凡在别处办事而带俸者不必责其举官由技艺出身与曾犯赃罪官员俱不许举刑罚贵乎平恕近者或以好恶为轻重欲重之则饰以非情之罪欲轻之则略其真犯之情何以服人尔法司其慎之凡言事之职须明大体近者或用小罪加人大恶或假公法报己私忿或进謟谀以希进用或泛言诸司弊事悉无实迹皆非公正之道自今慎之如有交通嘱托以私灭公颠倒是非并须直言不可党比亦不可诬枉朝廷于百司设正佐官俾共理政事凡正与佐皆当以诚相与有善相辅有过相规彼此协和事乃有济不可专恃己见不采众善属官中贤者须礼之不及者须教之不肖者须明其罪黜之如或悦謟谀纳浸润则贤者受抑不肖者得志孰与成功尔等有即改之无则加勉自古明君良臣必务交修尔大臣者宜体朕心见诸实行庶几表率群僚永保禄位钦哉
　　○镇守狭西都督同知郑铭奏狭西旱灾民饥比访礼部差来监生王玙言道经巩昌府宁远伏羌二县见民俱食树皮草根有妇饿死涧傍其孩提犹呱呱哺乳民困至此臣亟行都布按三司各委官速发仓廪赈贷流移者招抚而验口给之其有司坐视民患者另行具奏处治  上命行在户部即移文赈恤
　　○巡按直隶监察御史李匡奏顺天真定保定三府民永乐中常领在官牛羊一十三万三千七百五十六只逮今死亡已尽每遇光禄寺徵取皆市以纳且市价涌贵民不能堪时真定府知事卫景岩亦以是为言下行在礼部议三府民所领牛羊岁久宜有亡失况今岁荒民贫有流移者自今光禄寺所需享祀牛羊宜移他处令给公帑钱市用从之
　　○中军都督同知王贵徇魏国公徐显宗嘱擅令军士一百名与之供役事觉六科十三道等官交章劾之法司论当罢职戍边  上命固禁之
　　○南京守备襄城伯李隆奏积雨坏南京中新河上新河堤并济川卫新江口防水堤请俟水退量拨丁夫修筑从之
　　○乙未四川长河西鱼通宁远宣慰司剌麻绰吉监参遣温卜三竺监参并乌思藏剌麻远丹监错工加祝六等俱来朝贡马并佛像舍利硼砂等物赐彩币袭衣钞绢有差
　　○行在翰林院侍讲刘球奏天雨连绵宣武街西河决漫流与街东河会合二水泛溢渰没民居请修筑以消其患仍会官计议于城外宣武桥西等处量作减水河以洩城中诸水使毋壅滞命行在工部右侍郎邵旻会同太子太保成国公朱勇勘视旻等报球言实具修筑事宜以闻  上从之仍命钦天监正皇甫仲和等审视作减水河利否仲和言宣武门西旧有凉水河其东城河南岸亦有旧沟皆可＜锍-釒＞通以泄水势不利新作  上复是其言
　　○南京守备襄城伯李隆奏瓜州镇巡检司巡得鲁府长史司军周雄往直隶常州府市茶归以武进县船载之茶无引照  上以王自买用且宥其人令领茶还府户部移文长史司不许再犯
　　○丙申宁化王济焕奏臣诸子婚配难以同居奉旨听臣自盖房屋所买木石砖瓦诸物皆用臣及诸子岁禄今已空乏乞将诸子美壤等该支本色米麦五百石内每人先支一百石以济急用从之
　　○浙江临海县民吴纳妻余氏一产三男命给米钞如例
　　○狭西按察司奏署都指挥佥事周全索西宁卫千户鲍玉善马二匹玉歛军赀止供其一全衔玉杖之致死请寘诸法  上命巡按御史执鞫之
　　○行在工部言大明门以西地势卑下雨潦所集以是民皆徙居留者无几近日取土者又相寻不绝遂成坑堑其留者亦不能安且今将徙置兵部衙门宜预填筑以俟兴役从之○修顺天府漷县中马头等处河堤
　　○丁酉命行在右军都督佥事吴亮佩征蛮副将军印充副总兵镇守湖广贵州都指挥佥事张善仍充参将
　　○浙江都指挥佥事朱兴老疾以其子亮代为杭州右卫指挥同知
　　○戊戌广东新会县北峰等山猺首李总成等随抚猺生员邓钺贵州镇宁州土官色鸠等遣把事李刚俱来朝贡马及方物赐彩币等物有差
　　○狭西延安卫中所军刘清奏本处连年灾伤军卫男妇饥殍流移者众虽蒙赈济然人多而给有限奏下行在户部议遣官驰驿往狭西令都布按三司各委堂上官诣延安巩昌二府验口赈贷毋致失所俟秋成还官从之
　　○蜀府良医正钮豫仪卫副田禾奏右长史刘仲珩贪赃儧分挟制亲王仲珩亦奏豫禾险猾多端亲密王府  上命巡按御史执对具实以闻○夜有流星二一大如鸡弹一大如杯俱色赤东行至近浊
　　○己亥行在刑部右侍郎何文渊奏臣今往顺天保定等府州县收籴榖粟储备惟恐愆期民用将尽若欲及时身难周历请令本部主事张用瀚同往分理从之
　　○咸宁大长公主薨公主  太宗文皇帝第四女母  仁孝文皇后洪武十八年生永乐九年册封咸宁公主下嫁驸马都尉西宁侯宋瑛二十二年进封长公主正统二年加封大长公主至是薨享年五十有六讣闻  上辍视朝一日遣中官致祭命有司营葬
　　○庚子云南总兵官左都督沐昂奏南甸腾冲等州头目刀贡罕等率众归顺移置云南等卫宜良县等处拨与空闲屯田耕种及湾甸路江等州土官知州景辨法等移于金齿司住一体给与口粮俟秋成后住支从之
　　○山东济宁州汶上县雨水渰没田禾
　　○应天府溧水县民孔安山东郓城县民孙镛直隶江阴县民徐南丹徒县民李聪三河南开封府民薛嵩王善毕瑛郝让刘成李荣司恽王亨张泰张亨王俞汪泉王兴李安徐敏李祯李铭白祥王顺牛全彰德府民赵用李荣韩景武贵郑亨李兴卫辉府民王泰张贵宋佐李和甫袁整汪仲成周公直山西泽州民李盈徐玑各出粟麦千石有奇佐官赈济诏赐玺书旌劳之仍复其家
　　大明英宗法天立道仁明诚敬昭文宪武至德广孝睿皇帝实录卷之六十八
　　明英宗睿皇帝实录卷之六十八终
　明英宗睿皇帝实录卷之六十九
　　正统五年秋七月辛丑朔飨  太庙
　　○遣中官祭司门之神
