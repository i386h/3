<!-- { "loadSidebar": true } -->
　　○甲辰云南鹤庆军民府故土官妻杨氏贵州宣慰使司土官安聚等各遣头目并金筑安抚司头目赵子华上马桥长官司头目韦田付四川盐井卫通事剌麻他等俱来朝贡马赐钞锭彩币表里有差
　　○复山东按察司副使韩玺官令专捕越狱囚谪司狱陈忠等戍大同初玺等以越狱囚不获逮至京鞫之盖忠等得囚赂诡以盛暑恳玺释其械囚因逸去法司当玺赎徒复职忠等赎死免官  上以忠等罪太轻故有是命
　　○民有逐其养子而妾其妇者既而又逐其妻妻讼焉法司论罪当徒  上以其败坏风俗不可常律断编为戍卒
　　○丙午阿鲁台部下鞑靼绰力癿察儿同弟忽歹答儿来归赐衣及氊帽靴袜
　　○提调学校监察御史程富初考盐山县儒学训导史演留学训诲既而黜之演奏富考察不公诏逮富下狱寻释之
　　○燕山左卫指挥使马诚侵敚士卒折粮银事觉刑部以诚贪黩不宜论以常律  上命兵部前枷号三月谪戍威远
　　○福建都转运盐使司副使朱勤奏本司所属盐场有经涉海道者盐商支给不便停积课多乏人看守恐致亏折奏下行在户部行福建三司议以十分为率三分赴前场支给若有亏折请治勤罪  上以勤既自请不必罪余如所议
　　○巡抚山东两淮行在刑部右侍郎曹弘奏直隶淮安扬州二府所属去岁水患民饥已行赈济其间多有积水田地并无牛种者即今徵收夏税恐逼民逃窜乞遣官勘实果全未耕种者蠲免税粮有三五分成熟者亦暂停徵俟豊岁补纳从之
　　○戊申泰宁卫指挥伯都福余卫指挥哈孩陛辞命赍敕及彩币归赐其都督拙赤都指挥安  等敕曰尔等远出东陲奉公守法保境恤下于兹有年朕屡敕边将不许令人需索听尔等自在放牧不期尔处人马数犯边疆朕初以为部属无知及边将擒获解京询其所由悉尔等同恶相济在廷文武群臣皆欲举兵征剿朕虑大军一出未免伤及无辜心所不忍已尝遣敕往谕朕意今尔等遣指挥伯都哈孩等朝贡具奏作歹之人远遁不服此似饰非难信兹因伯都哈孩等回再遣敕往谕尔等宜深念朝廷大恩即将犯边贼首擒获解京以正国法否则命将问罪虽欲追悔不可及矣尔等其审思之
　　○命江西布政使司布政使何源致仕以老疾故也
　　○巡按广西监察御史张文奏总兵官都督山云脚疾不痊难于任事况今蛮寇不时出没乏人调度恐寇乘隙深为可虑  上命太医院择善医者驰驿往治之复敕云自选廉能头目一人赞理军务即以名闻
　　○庚戌命故金吾左卫指挥同知傅贤子荣金吾后卫指挥同知贾信兄贵俱袭职
　　○诏放免锦衣等卫军匠四百七十四名以其老疾也
　　○会昌伯孙忠奏顺天府永清县民占种庄田殴击家人诉本县官不为理并治之  上命行在户部覆实以闻户部言忠先赐给庄田一十六顷五十二亩多系逃民纳粮田地今民复业者三户止种己地二顷七十七亩如旧纳粮其殴忠家人并县官推故不理俱应治罪  上俱宥之
　　○行在兵部尚书王骥奏凉州操备洮岷等卫官军土民缺马乞将兰州卫收贮官银及河州卫收贮官茶布绢买马备用奏至  上谕行在户部礼部兵部臣曰操备用马为急尔等其速议行之勿误边事于是三部议宜听收买请敕镇守三司等官估直运赴各卫令其军民自访堪中马匹当官给价买用从之
　　○宥陕西布政司左参议侯复罪复被委诣巩昌府赈恤饥民而所属秦州清水县民饥死者百余口镇守官都督同知郑铭奏复及府州县官俱宜治罪  上曰复等坐视民患固不可宥今姑宥之若再不用心必罪不宥
　　○壬子巡按福建监察御史周铨奏比者浙江温处二府青田等县无赖之民潜至福建福安县地方聚众数千采取银矿私置兵器出入山林劫掠民财臣与福建三司虽屡揭榜禁约委官缉捕然散而复聚为患不已乞敕浙江三司委官诣福安等县会同本处官员招抚各人复业或有恃顽不服者即于附近卫所量调官军擒捕庶息民患从之
　大明英宗睿皇帝实录卷之四十三
　　正统三年六月癸丑朔
　　○甲寅给万全怀安开平龙门等卫宣府鸡呜土木等驿马二百十九匹
　　○行在刑科给事中郭瑾以强贼妖言之狱多因挟讐妄引请敕法司凡不服辩者详为体覆庶不枉死  上曰然死者不可复生法司其慎之
　　○晓刻有星大如杯色赤流光起正南行至近浊夜有星大如杯色青白流光出天囷东行至云中
　　○乙卯升直隶真定府同知黄忠为本府知府忠九年任满诣京属县官吏耆民数千人奏保忠廉谨有为乞留复任事下巡按御史验实行在吏部言忠考最当升故有是命
　　○彭城伯张昹卒昹河南永城人  太皇太后之兄也  太宗起兵靖难昹随军征进克大宁等处擢义勇中卫指挥同知寻升指挥使永乐初调金吾右卫又调管锦衣旗手及府军右卫事  仁宗登极升中军左都督寻封彭城伯给诰券子孙世袭至是卒赐赙祭命有司营葬孙瑾嗣爵
　　○丙辰遣给事中汤鼎行人高寅使安南国赍敕谕国王黎麟曰朕恭承天序统御万方一体天心以图绥靖曩者广西守将奏尔下思郎州土官农原洪攻杀安平州人民虏男妇二百二十余人抢烧牛羊房屋又占峒村民二百二十户比又奏尔边人率众劫掠思陵州霸村虏男妇四十余人抢烧牛羊房屋此岂尔未闻欤抑尔号令不能行于彼欤今特遣官谕尔其令农原洪及守边头目悉归前后所侵虏地方人畜具奏来闻宥其前过自今恪遵礼法各守疆界如其不悛必正其罪毋曲蔽之以为己过
　　○命山西潞州判官李茂贵州婺川县知县冯翊江西浮梁县知县曾真保顺天府漷县管马主簿鲍鲤俱复任茂翊鲤俱升俸一级真保以有过故不升皆以任满部民保留也
　　○给靖虏卫夜巡铜牌十面
　　○丁巳行在工部尚书吴中言应天府上元江宁二县民匠例应二年一番赴工有自宣德七年休番至今犹未赴工者一千六百余人请敕有司逮系至京治罪从之
　　○戊午爪畦国使臣亚烈马用良通事良殷南文旦奏臣等本皆福建漳州府龙溪县人因渔于海飘堕其国今殷欲与家属同来者还其乡用良文旦欲归祭祖造祠堂仍回本国  上命殷还乡冠带闲住用良文旦但许祭祖有司给口粮脚力
　　○行在户部言保安王志坰已于正统元年四月薨逝其狭西布政司犹拨与禄米一千石宜扣还官而开具收欠数目又前后不一请治其罪  上以国家待亲藩礼宜从厚况王殁而其所收禄米忍复取乎命勿还官吏亦宥之
　　○己未  上闻郑王赡埈有疾命内官偕医士往视之
　　○云南总兵官黔国公沐晟等奏麓川宣慰思任发累侵南甸干崖腾冲潞江金齿等处  上敕晟等相机抚捕又敕思任发曰近者南甸等处皆奏尔侵占地方虐掳百姓抢象马害官吏掠官船守江口仍筑山寨以绝往来镇守总兵等官以尔不遵法度屡请官军问罪欲一鼓而扑灭之朕体上天好生之心虑大军一出不免伤及无辜离人父母妻子于心不忍兹特遣人抚谕尔能革心向化遵守成规人民掳掠者释之地土侵占者归之则悉宥尔罪若怙终不悛必兴师征剿尔追悔无及矣
　　○复除王缙绅为湖广按察司佥事以亲丧服阕也
　　○升绥德卫指挥佥事许英为署都指挥佥事哨守榆林庄镇守都御史陈镒奏英晓边事善战斗为众所服故有是命
　　○命湖广施州卫散毛宣抚司故宣抚覃友谅子瑄试职初友谅以罪械赴京中路叛匿后官军获之毙于狱至是本司以其子夷民信服乞令袭职  上以友谅情犯深重难令其子袭职第以蛮夷之故特屈法伸恩令瑄试职管事若踵前恶必罪不贷
　　○顺天府宛平县言本县旌善申明二亭年远废弛其基址皆沦为民居今有税课局已经裁减者请即其处为之
　　○上从其请
　　○狭西按察司副使周廉初为御史巡按狭西时辄过主事赵迪郎中罗通与饮移日竟夕其傔从为其被酒杖死者三人至是镇守佥都御史曹翼按举之  上命行在都察院责廉陈状以闻
　　○庚申贵州安顺州等衙门土官同知阿宠等遣把事阿过等来朝贡马赐钞并彩币有差
　　○升行人司右司副康琰为刑部郎中高信为户部员外郎行在礼部主事陈铉为本部郎中行在工部主事谢琬为本部郎中礼部主事夏肃为工部郎中行在大理寺右评事郑崇为行在太仆寺寺丞
　　○擢进士程思温为中书舍人龚敩孙镛为户部主事孟钊张伟为礼部主事史潜刘垔为工部主事马嵩倪端为大理寺右评事方员为行人司行人俱行在
　　○给山阴马邑二守御千户所夜巡铜牌六面
　　○镇守狭西都御史陈镒奏请展筑鱼儿河屯寨添设大伯川等墩台六座从之
　　○辛酉行在吏部文选主事吴昉告归省祭恃势纵恣奴役乡人辱詈有司受贿赂无筭为县官讦奏法司论当赎死免官  上命谪戍大同
　　○有僧尝因旱乾积薪欲自焚请雨火举而走既而获之发龙门充军至是脱归得一铜印以献輙沿街大呼谓所献乃紫金印复有金锁甲在泰山之颠巡逻者擒之法司论妖言当斩  上以此妄男子何足罪命械复原伍
　　○壬戌朵儿只伯部下鞑靼苦列儿来归贡马赐衣帽靴袜钞帛有差
　　○行在工部言近者修德胜等门城楼将在京各厂局物料支给殆尽明春当修正阳门城楼乞发后军都督府军千名给与口粮令于蔚州保安等处山场采木编筏自浑河运至贮小屯厂以备支用从之
　　○癸亥大同总兵官都督陈怀太监郭敬交举为事都指挥邓瑛指挥李文乞复其官以净水坪创建威远卫由瑛文熟其险要故也  上以瑛等以畏缩败事谪戍不允
　　○甲子行在翰林院学士李时勉奏臣备官侍从三十余年未获归展桑梓比来妻子相继沦亡一门之内孤苦茕茕情迫于衷属以史事方严未敢言私今史已完乞赐一归  上悯其情从之
　　○乙丑命行在大理寺右少卿陈卣李畛赴狭西儧运官茶以备收马先是正统元年例应收马以民饥而止至是行在兵部言狭西甘肃等处征哨缺马请交收如例  上命与行在户部会议乃奏请于四川保宁等府运茶一百万斤赴狭西西宁等茶马司收贮仍令在京堂上官总理其事遂有是命
　　○设福建永福堡守御千户所从翰林院编修谢琏奏请也
　　○行在兵部左侍郎邝野劾奏云南都布按三司官奉敕抚捕思任发不亲临其地谕以祸福乃遣官属职微言轻不能敷扬  圣化遂致蛮寇愈肆凶顽请治其罪  上以方面官不能安一方之人罪之可也但今彼处有事若逮治之不无误事命姑移文切责之
　　○松潘卫余丁陈刚妻李氏一产三男事闻给米钞如例
　　○丙寅行在户部言客商中河间长芦运司盐者因本司盐少告愿于福建山东运司兑支宜准其请从之
　　○北虏脱欢帖木儿等一十九人挈其妻孥来归俱授所镇抚及赐彩币等物送河间卫居住
　　○免大同左卫等处当偿官马一千九百二十七匹
