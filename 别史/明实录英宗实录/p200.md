<!-- { "loadSidebar": true } -->
　　○河南按察司副使荣华言运河沽头上闸至金沟闸几十里淤浅粮船停滞虽减粮挑浅然终非长久计宜于浅处置金沟上闸如遇沽头上闸粮船胶浅即启二闸雨水交下积水必深可无停滞又吕梁上洪之西旧有石闸二因水势陡险无船经行徒为虚设宜拆之以为金沟上闸庶不劳他费事下工部尚书王卺等请移文漕运总兵官都督武兴勘视宜否从之
　　○日生五色云夜有流星大如杯色赤光明出天船西北行至华盖
　　○戊戌户部奏先因钞贱给还客□盐本每引增至钞三十锭即今钞贵请仍旧给二十锭从之
　　○福建福州府民有私下海通番者巡按监察御史陈永案署都指挥佥事王胜不严守备请执问如律  上命宥之
　　○己亥复除山东按察使黄翰于广东按察司以亲丧服阕故也
　　○户部右侍郎焦宏奏通州等五卫每岁冬衣布花皆各卫与本部委官收放文卷无印信不便请设官专理庶出纳分明  上从之命设通济库置官降印记隶通州管辖
　　○庚子秦王志＜土絜＞奏社稷山川坛皆损敝不堪奉祀乞拨工匠  上以狭西民给边储且旱荒不允命其府中校卒修完之
　　○河决金龙口阳榖堤张家黑龙庙口上命山东三司亟修完之
　大明英宗睿皇帝实录卷之一百三十四
　　正统十年冬十月辛丑朔享  太庙
　　○遣中官祭司井之神
　　○以下元节遣官祭  长陵  献陵  景陵
　　○命太师英国公张辅明年岁禄本色米八百五十石小麦七百五十石折支绢匹
　　○瓦剌也先部下鞑靼把秃忽歹等五人来归进马命为所镇抚赐织金袭衣彩币牛羊米钞等物给房屋居住
　　○户部奏云南岁徵税粮数少都指挥等官俸粮本色支米外折色支海＜贝巴＞今宜减米一石添折色一石旧时每石折海＜贝巴＞七十索今米价腾涌宜增三十束从之
　　○夜有流星大如杯色青白有光起虚宿东行至羽林军晓刻火星犯上将星
　　○壬寅命河南所属附近狭西州县该年存留粮内拨一万六千五百余石折徵绵花一十六万余斤运至狭西布政司给军士卒岁之需
　　○兵部奏漕运参将都指挥佥事汤节先奏保荆州右卫指挥佥事毕通台州卫指挥同知刘鼎升署职事奉旨待缺今节又行奏保意在急用乞正其故违诏旨之罪  上曰汤节不问毕通刘鼎俱升署都指挥佥事事
　　○湖广茶陵县奏去年闰七月螟灾河南阳武县奏今年七月以来雨水沿河漂流人畜房屋渰伤田禾  上命户部勘实优恤之
　　○癸卯敕谕户部右侍郎焦宏曰边备以粮储为重狭西之粮足以供甘肃河南之粮可以济狭西今特命尔前往河南狭西直抵甘肃等边会同各管粮官开视仓储粮料约量多寡具实开奏令所司于粮料积久者挨陈放支毋致腐烂仓廒损坏者及时修理毋致倾圮边境仓粮数少者将原发去银两籴用仍同甘肃等处参赞军务及提督屯种都按二司官将屯田被侵者从公拨还空地堪种者设法屯种其有侵欺官粮强占屯田者文职府同知以下军职千户以下当究问者执付按察司官整理余应奏请者具奏处治尔须与各总兵镇守等官择善而行务使充积足供军饷庶副朕委任之重
　　○书谕撒马儿罕地面王兀鲁伯曲烈干曰王远处西陲恪修职贡今复遣使臣伯颜答八失等以方物来贡眷此勤诚良足嘉尚使回特赐王并妻及王子阿不都剌阿即思巴哈都儿等彩币表里以示朕优待之意至可领之仍别敕颁赐金玉器皿及龙头拄杖玉事件细马鞍各色织金纻丝衣料等物俱命伯颜答八失等赍与之仍命伯颜答八失为指挥佥事○赐都察院右副都御史程富诰命并封赠其祖父母父母妻时富升秩未久自＜锍-釒＞劳勚乞不拘例赐诰推封以为身家荣  上命吏部从之
　　○四川布政司奏本司厅事岁久朽敝不堪视事请令所属州县起夫修理从之
　　○直隶凤阳扬州府湖广岳州荆州常德长沙襄阳府河南南阳府山西平阳府所属州县各奏四月以来旱伤秋粮无办  上命户部遣人覆实蠲之
　　○甲辰兵部尚书徐晞以老疾乞致仕  上特可之念其在云南有督饷之劳升其子固安县县丞讷为都督府都事
　　○命云南故都指挥佥事卢钺子英袭为指挥使
　　○置狭西洮州卫八角寨于安笼山口移羊撒关于大草滩
　　○罢辽东苑马寺少卿黄琰为民琰先坐不法为本寺主簿田畯所讦至是都察院论断罢之
　　○贵州都指挥佥事干羽坐匿税诸罪法司论输赎还职从之
　　○乙巳先是吏部以天下学官多缺请于国子监取原中副榜举人及选监生有学问老成堪充教职者送翰林院考试至是覆奏举人刘震等十六名堪任教授学正监生考中者侯琰等一百三十三名堪任教谕训导从之
　　○赠魏国公徐显宗故母何氏为太夫人给赐诰命显宗父钦永乐五年坐事削爵安置凤阳府  仁宗皇帝嗣位命复爵寻卒显宗袭封至是陈情乞赠其母事下吏部覆覆例应给诰故有是命
　　○丙午  上畋于南海子
　　○狭西临洮府正觉寺番僧剌麻也失端竹等贡马赐彩币等物
　　○丁未复杨恭为尚宝司丞恭先坐累罢职至是朝廷念其父荣有劳故复之
　　○戊申泰宁卫都督拙赤遣指挥脱脱福余卫都指挥安出遣指挥索罗台等各贡驼马赐宴并彩币等物
　　○设顺天府通州通济库置大使一员从户部主事翁世资言也
　　○降山东按察司副使卜谦为布政司参议先是本司委谦同工部员外郎赵昱会核狱词谦以专理河道托病不行为昱所奏下巡按监察御史鞫治当赎罪还职右都御史王文言谦推奸避事难居风宪谦诉枉  上曰谦既无赃私其改授参议俾图自励若仍避难必罪不宥
　　○山东左政司左参议尹聪言边务三事其一乞命御史一员专一巡边监视战马试验兵器其二乞放遣军士老病者还原籍其三乞审验谪戍之止终其身者果老疾许其纳米赎罪为民  上曰战马兵器只行镇守巡按等官严加督视不必命官老疾军士如例遣之有无所归者量加存恤谪戍止终其身者所司具闻区处其宥死充军者不在此限
　　○免云南各卫征进军士屯粮其军职占种屯田者按察司拨还军士如无军领佃于各职徵粮上仓
　　○镇守松潘都指挥佥事王杲高广擅执千百户治以失机之罪为巡按监察御史所奏特宥之
　　○己酉复除山西道监察御史曹玮于浙江道以父丧服阕也
　　○庚戌敕驸马都尉井源曰得奏督工修理  陵殿等处将完及请祭谢具悉今择十一月初三日告谢  皇陵及后土之神特遣尔源行礼祝文二道并香帛付千户朱绶赍去至期祭告合用祭物如例备办务须敬慎整理事毕尔即回京
　　○命监察御史李琮毕鸾王镗盛琦刘训任宁王震胡渊吕渊往各布政司清理军伍
　　○沙州卫指挥虎都秃舍人锁罕帖木儿赤斤蒙古卫镇抚阿南拜等以奏事赴京赐宴并彩币表里等物有差
　　○太保成国公朱勇劾奏驸马都尉焦敬石璟薛桓崇信伯费钊保定伯梁珤建平伯高远忻城伯赵荣安乡伯张安永顺伯薛绶清平伯吴瑛平江伯陈豫彭城伯张瑾惠安伯张琮俱偷惰不奉诏习骑射  上特宥之
　　○山东掖县奏今岁旱灾乞将户口食盐米折布事下户部覆奏盐粮每石折阔白布一疋原纳钞者每石折钞一百贯运储莱州府备辽东赏赐及沿海官军俸粮从之
　　○山西大同府推官孙睿言瓦剌使臣每年经过大同所费甚多比奉旨以本处军民税粮备筵宴饮食之费甚便军民其进贡马匹所用水嚼草笼麻铁常不下千百余斤犹出府卫聚歛缘本地累年霜旱薄收衣食诚艰乞敕该部将该用麻铁亦如饮食之例折办  上以税粮边储所重不允合用麻铁令山西布政司及行都司量给官钞于军民殷富之家布之仍戒其勿托此扰人
　　○辛亥设湖广布政司偏桥镇远平溪清浪五开九溪铜鼓施州永定九仓俱置大使一员先是仓各隶本卫委官收支欺弊至是以户部建明故改设之
　　○河南睢州磁州祥符杞县阳武原武封丘陈留安阳临漳武安汤阴林县涉县皆以今夏久雨河决渰没民田屋宇畜产无筭巡抚少卿于谦以闻  上敕河南三司率夫往修之
　　○壬子大同左参将都督佥事石亨奏国家设法推举武职诚当矣然通于兵法者止是记诵之学熟于弓马者不过匹夫之勇临敌制胜未必皆得其用况人之智谋在心未曾试用莫得而知所以汉唐以来皆设军谋宏远知识绝伦等科令其各陈所能应诏如赵充国以良家子应募郭子仪以武举自进设使当时拘于保举岂能得二人之用哉今后乞许其自陈起取试验果有可取令于各边总兵官处谋议果能措置得宜实有功效然后不次升擢之则得实才为国爪牙矣  上善其言且命兵部凡有举荐及自陈者具名奏闻定夺非奉明文起取者不许擅离职役
　　○巡按四川监察御史赵敬言茂州松潘诸驿夫马之弊请以四川文职官吏坐赃当赎徒为民者毋角□羊京即其处具马充驿递驿五人都察院以四川所角□羊囚道远日久多脱逃致扰官府累角□羊人敬所请诚是宜定其期流四年徒各准其期期满即人马俱释之如数满转发余者于各处煎盐摆站从之
　　○癸丑赐永寿王志填嫡子名公鏴○复书华阳王友堚曰承喻以遣人葬祭母妃欲亲来谢亲亲之道礼所当然况叔有疾远路跋涉非易宜自爱慎调摄不必来也
　　○调工部右侍郎李蕡于兵部清理黄选以本部尚书邝野所举也
　　○甲寅日生左右珥复生背气一道俱青赤鲜明
　　○乙卯命四川按察司委堂上官一员协同布政司委官巡督所属府州县负欠并该徵税粮
　　○以山西平阳府所属州县今年旱灾除大同宣府偏头关边储粮草及晋府岁禄如旧挽输余存留府州县并布政司该纳本色折色者咸与停免以苏民困
　　○丙辰广东海阳县民萧珤言本县有溪源出山麓流抵海口其长亘潮州府地故登隆等都俱寘沟通水溉田民甚利焉惟隆津等都亦去溪不远而无沟遇旱田无所赖征税催输民实艰苦乞敕该部令所司开沟亦如登隆都为便事下工部核实于潮州府府称如珤言善  上命府县各委官率得利之人开挑戒其勿概扰于民
　　○丁巳升翰林院学士钱习礼为礼部右侍郎侍读储懋为户部右侍郎吏部郎中曹义为本部右侍郎先是  上御奉天门谕吏部尚书王直等曰六部侍郎所以表率僚属职任匪轻必得其人今侍郎多缺尔各尚书都御史其即从公推举学行超卓貌言相称素有名望堪擢任者六七员＜锍-釒＞名来闻务协舆论毋徇私情至是直等同举懋等遂命之习礼则出于  上之亲擢命下习礼＜锍-釒＞辞  上不允乃就职
　　○右军都督府署都督佥事刘广卒遣官致祭命有司营葬
　　○戊午  诚孝昭皇后忌辰遣官祭  献陵○命工部右侍郎王永和督修京城仓
　　○命五军右哨马队管操署都指挥佥事事指挥使陈聚于原任山东都司关支俸粮以养父母从聚请也
　　○给太子太保恭顺侯吴克忠白粳米一百六十石抵食米二百石
　　○福建龙溪县角□羊户漂流官布各将房产鬻银补纳有司复责其家属续角□羊银八百四十余两到部  上命就将余剩银准作各人明年秋粮若尚有余银给还取赎房屋
