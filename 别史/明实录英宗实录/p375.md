<!-- { "loadSidebar": true } -->
　　○五军坐营都指挥佥事巫启以私债取违禁利事觉命枷号于教场一月降为指挥同知调开平卫
　　○乙亥兵部奏在外各处俱有民壮操备今山东河南水涝为灾人多饥窘又时方东作请暂疏放俾各务农业秋成炤旧操备从之
　　○丙子升太医院院判董宿为院使
　　○命署都督佥事崔福都指挥同知黄钦都指挥佥事方荣督各营官军牧放马匹
　　○太子太保兼吏部尚书翰林院学士王文言近岁各处布政按察二司及府州县官多有不得其人乞令凡公差御史回京各举布按二司并直隶府堂上官不称职者一员其布按二司并直隶府堂上官公差考满到京各举属官不称职者一员果有才德出众者亦许陈奏以凭黜涉或缄默不举举而不当者俱有罚  帝命吏部议行
　　○丁丑遣官祭告  昊天上帝  后土皇地祗曰祁钰恭承  大命主宰华夷负荷弗胜积愆深重宵旰悔省悛改无由爰致身心每欠安顺天时人事垂戒甚明起居忧惶震惊无措仰祈  洪造特赐矜怜俾图自新获趋康泰
　　○命故羽林前卫指挥使张胜子雄刘成子安童喜弟斌武功中卫指挥使尤斌子礼金吾右卫指挥使张铭子鉴指挥同知筐胜子文孝陵卫指挥同知蔡春子茂府军前卫指挥同知吴荣子鉴蒋旺子昇大兴左卫指挥同知张全弟通金吾前卫指挥佥事杨春子淮虎贲左卫指挥佥事庄麟子泰金吾左卫指挥佥事史能子瑾吴敬子胜刘玉子旺燕山前卫指挥佥事朱旺子亮羽林左卫指挥佥事侯旺子宁永清左卫指挥佥事卢英子宣通州卫指挥佥事刘清子安俱袭职永清右卫指挥同知戴俊子胜代职羽林前卫指挥佥事李旺子清袭升指挥使以旺战殁于德胜门也
　　○戊寅调南京户部尚书张凤于南京兵部兼参赞军务升户部右侍郎沈翼为南京户部尚书
　　○命少监戴细保提督福建银场时浙江银场因镇守兵部尚书孙原贞奏复开户部奏福建建宁府银场与之相连亦请并开之故有是命
　　○少傅兼太子太师吏部尚书王直＜锍-釒＞乞致仕诏曰卿为国老凡有重务要与商议所请不允
　　○镇守湖广右都督陈友奏苖贼出劫古城臣率官军剿捕斩首七十余级又委千户吴徵于远口设伏斩首九十二级溺死无筭苖贼又劫地湖等寨臣督指挥刘信等击败之擒杀共五百八十余徒
　　○己卯封韩府襄陵王第六子范埧为镇国将军赐诰命
　　○山东右布政使裴纶初以私憾奏黜历城知县熊观观发其监乡试有私数受赃补知印吏员脱有罪囚且纵其子索赂于诸县都察院屡行巡按御史覆之有验至是黜纶为民
　　○武康伯徐勇卒辍视朝一日遣官赐祭命有司营葬
　　○南京兵部尚书徐琦卒琦字良玉浙江钱塘县人祖谪宁夏遂生其地登永乐乙未进士授行人司行人秩满升刑部员外郎未赴改北京行部兵曹寻罢行部又改行在兵部职方宣德六年以安南黎利不庭升琦行在通政司右通政往问利罪琦至责之利畏服遣使修贡还升南京兵部右侍郎八年又以谅江诸守死事未白召琦复往问罪需利来朝及爱子来言贡额琦至利已死乃要利子麟入朝麟以新丧为辞则坚索其爱子及问谅江事麟惧退范金为人代利请罪琦偕其人入贡  宣宗皇帝大悦宴赉甚厚遣还任正统元年命考察南京畿内郡县官员时灾异屡见琦陈召灾十策悉嘉纳之五年命参赞南京守备机务景泰元年进兵部尚书解其机务三年复命参赞如初寻得痰疾乞解机务不许遣医视之竟不愈遂卒讣闻赐祭安葬如例谥曰贞襄琦为人明敏有断务持大体时论颇重之
　　○庚辰召总督两广军务左都御史王翱还京
　　○辛巳升广西官军都指挥同知孙麟等五十二人俱一级阵亡二十六人子孙二级余三千三百七十人赏有差以十八团等处杀贼功也
　　○命公侯驸马伯俱操练武艺
　　○直隶徐州奏本州今年自二月来阴雨连绵麦苖俱已渰死春田至今不能耕种恐无收成之望事下户部议请移文右佥都御史王竑并本部原遣郎中黄琛发官粟验口赈济其公私逋负及今岁夏税俱与停免从之
　　○壬午封应山王弟豪＜土鼎＞为镇国将军赐诰命冠服如例
　　○命礼部右侍郎兼春坊庶子邹干往济宁徐州等处赈济饥荒敕之曰近闻济宁徐州饥荒民多死亡今特命尔带银三万两会同内官武艮尚书薛希琏都御史王暹王竑于彼设法或将淮安官仓预备粮储雇船载至饥荒之处赈济或收买或劝谕军民富实之家助力为之其各处原收钞者不必收钞止令照所收钞时直出米或柴以助赈济其他有可赈济之策皆听尔等便宜处置淮安扬州旁近州县今年夏粮该存留者悉令运赴徐州交纳备用其军民船该带仪真瓜州柴薪赴京纳者止于徐州等处收给赈济徐州等处二麦无收者并听勘实免徵希琏等听其各在所巡地方整理尔＜余＞与艮往来计议处置尔等其益尽乃心钦哉
　　○擢进士陆曰□永为刑部主事周澄为南京礼部主事李胜缪朴章表张瑄丁＜王已＞俱为行人司行人
　　○提督宣府军务右佥都御史李秉奏直隶隆庆州永宁县去年春夏不雨秋又旱霜田亩薄收今民缺食乞发本州官廪赈济从之
　　○癸未封淮靖王第三女为宜黄郡主配张定命定为仪宾赐诰命冠服等物并赐禄米如例　○赐宁化王庶长子名钟錤封为镇国将军镇国将军美镀第二子名钟鐖封为镇国将军
　　○大隆福寺工成费用数十万壮丽甲于在京诸寺赐太监尚义陈祥陈瑾阮仁得少监黄钹各银二千两罗二表里少监谢范升太监罗一疋工部左侍郎赵荣银十两罗一表里员外郎蒯祥陆祥俱升太仆寺少卿纻丝一表里郎中主事等官工匠军夫各赏纻丝绢布钞有差
　　○甲申命江西布政司左参政柴兰广东按察司副使傅吉致仕以巡抚佥都御史韩雍等考察其老疾废事也
　　○命故武成后卫带俸都指挥佥事宋忠子万家奴四川署都指挥佥事李璇子端俱袭为指挥使
　　○乙酉封韩王生母彭氏为韩靖王次妃
　　○升光禄寺署正季亨为太仆寺寺丞
　　○直隶陆安州民杨佛保以其叔有罪当炒铁乞代役从之○丙戌赐临潼王庶子名诚澈嫡子名诚澯
　　○昬刻南方有星大如弹丸色青白有光起自库楼西南行至浊
　　○丁亥封秦府故镇国将军志埵长子公鐼第二子公锴俱为辅国将军赐诰命冠服
　　○升工部郎中张彝为广西南宁府知府南京礼部中吕逊为江西袁州府知府南京刑部员外郎刘静为福建泉州府知府直隶内黄县知县周源为常州府知府源在内黄作兴学校课民耕织巡抚大理寺少卿陈询奏乞□擢故有是命
　　○保安王公鋉奏乞于狭西军民之家选使女命有愿者买五人
　　○大理寺左少卿致仕韩翼卒翼字文辅直隶任县人永乐初由乡贡入太学丙申擢行在兵部主事尝奉命巡视南北驿传癸卯升郎中董领营缮正统丙辰升大理寺右少卿时有运东南大木至者抵陆地则不能举徒卒环视莫如之何翼乃令作机轴以省民力  上嘉其能赐以彩币寻升左少卿景泰辛未致仕至是卒年七十有五讣闻遣官赐祭翼始终居官惟总工役故政声无闻焉
　　明英宗睿皇帝实录之二百二十七终
　大明英宗睿皇帝实录卷之二百二十八
　　废帝郕戾王附录第四十六
　　景泰四年夏四月戊子朔  大上皇帝居南宫  帝享  太庙
　　○遣中官祭司灶之神
　　○户部以山东东昌及直隶凤阳等府民饥又沙湾修筑河道夫匠众多粮储当为撙节奏请移文山东巡抚尚书薛希琏并布按二司各委官于济南有粮官仓支粮一万石起倩递年里长有丁大户运赴沙湾备用其山东三司官及东昌兖州济南三府直隶淮安扬州凤阳三府州县并卫所官员应支本色俸粮俱自四月初一日为始暂支一石生员廪米减支五斗其余折支钞贯自德州抵淮安驿使客廪给行支二升坐支三升一日经过两驿不许重支待收成有粮之日如旧关给从之
　　○户部主事戴珤奏淮安徐州所属人民饥窘弃产抛家卖妻鬻子虽有右佥都御史王竑设法劝贷赈恤缘富实出粟者少而贫困乏食者多若不预为蓄积诚恐患生不虞乞以淮浙运司盐召□于淮安徐州等处官仓上纳米麦及将淮安船料钞自今俱折米每钞五贯折米三升其钞旧在官者亦差人分赍于豊熟地方籴粮实淮安仓以备赈济事下户部议盐课待给边储未可遽支船料折米麦宜从其请然亦恐不敷南京官仓积粮数多年久不无陈腐请移文南京兵部量拨空闲马快船冬领粮十万石每石加耗二升运赴徐州仓交纳赈济驾船军士每人赏银一钱从之
　　○复筑沙湾决口毕工监察御史彭谊言河堤仅完人力实罢今民夫虽已疏放宁家而原设看桥捞浅者犹供役且贫难无食乞每人月给粮三斗从之
　　○己丑命给汜水郡主并仪宾崔铭岁禄如例从郑世子祁锳奏请也
　　○旌表节妇张氏等二人张氏河南扶沟县民刘清妻夫亡纺绩以奉舅姑守节三十二年卢氏直隶武平卫副千户金源妻夫亡惟食粥啖菜纺绩以供祭扫守节四十三年俱表其门曰贞节
　　○太子太傅安远侯柳溥以其家口众多乞月给京仓俸米三十石餋赡已得请户科左给事中成章等奏方今水旱频仍  圣心惓切而溥安享禄位不以斯民饿殍为忧顾虑身家无复廉耻宜加屏斥以回天变诏是章等言仍命月给漙米二十石
　　○巡守黄花镇都指挥佥事鲁瑄役占官军二百人为点关主事黄节所劾兵部请正其罪诏宥之
　　○庚寅书复庆王秩煃曰承谕以左长史周弘闻母丧己回原籍守制欲诣京保留之特允所请叔祖可不必来
　　○召宣府右副总兵都督同知卫隶右参将署都督佥事张钦还京以总兵官过兴奏宣府军少将多故也
　　○吏科都给事中林聪奏银场岁有额办然其间矿脉细微场分不得减免如此则设银场虽曰将以防盗贼其病民亦己甚矣臣本福建人福建银场之不便臣正统中实目击其事况今盗贼荼毒之余加以旱荒连岁五谷不收若不遣官覆视除豁斯民恐难聊生事下户部议请移文镇守福建兵部尚书孙原贞并巡按御史都布按三司从长计议如果银场不便于民应与停止明白会奏区处若可以弭盗安民亦从实具奏从简徵办务在官民两便从之
　　○壬辰大宁都指挥同知王昇署都指挥佥事王茂刘信王振妄奏脱所属千户接受银绢侵克军粮之罪下法司俱论赎徒还职从之
　　○癸巳升湖广沅州卫指挥同知周琮岳州卫署指挥使朱缨俱署都指挥佥事事分委武昌及岳州等卫守备从巡抚右都御史李实言也
　　○甲午书复昌化王仕墰曰得奏以大同人民艰难欲移于分封之地就禄餋赡此意具悉然  祖宗封建素定朕不敢专岂宜轻动专此以报
　　○驸马都尉沐昕卒辍视朝一日遣官赐祭命有司营葬
　　○乙未赐文武百官宴
　　○调南京礼部右侍郎姚夔视事礼部
　　○赐前军都督佥事脱脱孛罗姓名脱顺
　　○广西柳城县奏县尝被贼民多逃亡连年旱甚田亩无收人户所负夏秋税粮屯田子粒均乞蠲免命户部遣人覆视之
