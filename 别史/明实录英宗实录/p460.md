<!-- { "loadSidebar": true } -->
　　○赐在京并浙江等处寺额曰真庆嘉福圆林观音净觉普寿南泉云间庆宁永庆妙亨常乐显宁惠明昭灵昭宁碧峰护国景会福严灵云报因报国大胜清源普利英台慈会兴善净业广福崇化法空广惠延寿龙泉普济静仁崇庆龙兴凡四十寺
　　○命工部造忠国公石亨宅
　　○己未四川天全六番招讨使高崧遣副招讨杨恺湖广九溪卫桑植等安抚司遣舍人黄仲拳广东惠州府海豊县九龙山等处抚猺人林有通等来朝贡马及方物赐彩叚表里等物有差
　　○命保定侯梁珤充总兵官镇守狭西
　　○夜晓刻月犯氐宿东北星
　　○庚申都察院左都御史寇深等奏御史夏埙巡按福建考黜佥事宋洵洵奏埙贪赃及枉道回家宜讯埙罪从之
　　○掌辽东都督佥事王祥卒祥河南光州人永乐间任燕山左卫指挥使宣德间以征虏功升都指挥佥事备御辽东寻升都指挥同知命掌都司事正统九年升都指挥使景泰元年以擒贼功升都督佥事仍掌司事至是卒遣官赐祭命有司治丧事祥性和厚而有智驭众宽简边人多德之
　　明英宗睿皇帝实录卷之二百八十三
　明英宗睿皇帝实录卷之二百八十四
　　天顺元年十一月辛酉朔钦天监进天顺二年大统历  上御奉天殿受之给赐亲王及文武百官颁行天下
　　○升南京大理寺右少卿李茂为大理寺左少卿
　　○壬戌  皇太子千秋节文武百官诣文华殿行贺礼先是诏免千秋节贺礼礼科都给事中卢祥等言千秋称庆原旧有仪而即位册储维新大典事从简约虽  上德之自谦礼贵得中亦下情之当狥若谓  君父在上  皇太子受贺于侧于心似有未安莫若斟酌礼意未必不可行也既而礼部亦再以为请  上从之是日行礼如常仪礼毕赐文武百官宴
　　○朝鲜国王李瑈遣陪臣金浣等赍笺并贡马贺  皇太子千秋令节赐宴并金织纻丝袭衣彩币等物有差
　　○迤北鞑靼奄克不花塔歹乃来忽来归俱命为头目隶锦衣卫镇抚司带管给房屋器物
　　○癸亥敕署都督佥事黄鉴充参将协同总兵官右都督克罗俄领占姓名罗秉忠从其所请也
　　○敕山东布政司右布政使王宇抚恤所属饥民先时  上谕吏部臣曰山东连年灾伤民甚艰难虽已遣官赈济尚恐有不安生者尔吏部还于本布政司推选老成廉干文官一员专行抚恤务令得所吏部举宇以闻故有是命
　　○甲子命楚府永安王季塾岳阳王季境寿昌王季＜土予＞并襄陵王庶长子范址  五人岁禄折色内俱改给本色一百石
　　○应山王豪土□睘奏求菜户命如例与之清源王幼＜土予＞辽山王幼墏奏求商税钞命于潞城屯留二县岁额内各拨一年赐之
　　○封左都督卫颍为宣城伯从石亨等言其有迎驾功也
　　○赐文安伯张輗诰券勋号散官奉天翊卫推诚宣力武臣特进光禄大夫柱国子孙世袭本身免二死子免一死先是輗以迎复功得给诰券时学士许彬撰文有遗误至是吏部尚书兼翰林院学士李贤等具奏改正故重给之
　　○升带俸都督佥事曹浚为都督同知仍旧带俸
　　○升锦衣卫优给指挥使钱僧护为都指挥使大宁都司都指挥佥事魏忠为都指挥同知昌平县民周能涿鹿卫军万聚为正千户俱锦衣卫带俸以后妃亲也
　　○命镇守浙江都督同知李信兼提督海道备倭及处州等处银场
　　○命福建右参议李迪致仕以巡按御史考其罢软不胜任故也
　　○直隶泗州并天长石石□□青阳县山东泰安州并禹城县俱奏六七月旱蝗伤稼命户部覆视之
　　○乙丑直隶山海卫指挥使吕瑛奏镇守都指挥佥事王整私役军余采木造私室等事都察院请下巡按御史案其实以闻从之
　　○丙寅升桂林右卫指挥使韩瑄柳州卫指挥同知胡瑛庆远卫指挥佥事黄钺俱署广西都指挥佥事事以都司缺官从镇守总兵等官推举也
　　○给鲁府栖霞县主并仪宾冯佳朝城县主并仪宾郝济时菜芜县主并仪宾李赞鱼室县主并仪宾王铸岁禄各六百石米钞兼支
　　○沈世子幼＜土学＞奏父王薨岁禄支住乞恩给赐以助丧事  上曰世子居丧未襄事而住其岁禄岂能无缺然于心有司其给之
　　○兵部办事吏崔整为尚书陈汝言所杖且送法司鞫罪整瘦死其妻郭欲诣汝言称冤候之长安左门误认吏部尚书王翱为汝言扳其肩舆翱问其故郭具言状翱恐其持刃索无之乃送汝言处汝言入言臣尽忠  陛下不恤利害恐人故北见剌乞付锦衣卫鞫之  上如所请拷讯无所得因命京营遣官军一队护汝言出入
　　○丁卯忠国公石亨等奏随侍东宫二千人臣等议选一百五十六人令原坐营都指挥佥事丁瑄姜璟管领每遇朔望朝参更番于文华殿带刀侍卫其瑄璟俱乞调锦衣卫带俸从之
　　○戊辰设四川镇夷堡以番贼时出劫掠故也
　　○己巳给宣城伯卫颍岁禄一千一百石内三百石给钞
　　○蠲万全都司万全左等七卫今年被灾屯粮四千一百一十六石榖草九千四百六十六束
　　○庚午敕宁夏延安绥德镇守总兵等官曰近者来降鞑子言孛来等欲领人马往高桥儿及延绥一带地方剽掠尔等其各整搠军马严谨堤备如贼果来侵犯务在相机剿杀不可轻忽以堕贼计
　　○命都察院左都御史马昂理本院事以其往山西抚安军民竣事回京也
　　○命左佥都御史王俭往直隶徐州赈济贫民陛辞  上敕之曰徐州南北要冲其民艰窘朕闻之恻然尔往宜体朕心设法赈济毋恤仓庾务安兆民
　　○命安远侯柳溥子承庆为勋卫会昌侯孙继宗侄瑀为副千户玺为所镇抚俱锦衣卫带俸太监王受侄真为腾骧左卫百户
　　○都督同知于忠奏求深州田树艺养赡户部覆视六百七十顷闲隙可给  上命以一百顷给之
　　○辛未  万寿圣节遣官祭  长陵  献陵  景陵  上诣  奉先殿  皇太后宫行礼毕出御奉天殿文武群臣及四夷朝使行庆贺礼
　　○癸酉给应山王府镇国将军豪＜土鼎＞岁禄一千石米钞兼支
　　○韩王徵钋奏叔祖襄陵王冲炑天性至孝母季氏年八十一得危疾不能饵药刲股肉作汁以进又剪须和肉屑杂香爇之以祷于天母泄下取尝之数日而瘳叔祖今年五十有七旧抱气疾憔悴尪羸自母病衣不解带目不交睫如是十余日母疾既安气积遂散孝诚感通显有徵验  上以王孝行可嘉赐敕奖谕之
　　○调前福建按察司副使邵宏誉于湖广按察司佥事马嵩于狭西按察司先是宏誉嵩俱坐福建失机降除比以遇赦还职故有是命
　　○命锦衣卫指挥同知焦寿往保定等府督捕盗贼从兵部奏也
○迤北鞑靼也先帖木儿孛伯失列门山周台奄克木良脱欢秃木儿来归俱命为头目送山东青州等卫安插给月米房屋器物田地
○甲戌调山东长清县知县金泽于江西乐平县先是泽任御史坐考察降县典史比以遇赦调知县将赴长清巡按江西监察御史郑时以乐平繁剧泽端谨练达奏乞调任庶称其才吏部具以言从之
　　○召□于徐州仓纳米中盐两淮运司天顺元年灶丁粮草折盐六万二千四百七十六引天顺二年存积盐五万引每引粟米一石两浙运司天顺二年存积盐五万引每引粟米七斗二升山东运司盐五万引每引粟米四斗河东运司盐十万引每引粟米二斗五升广东海北二提举司盐各五万引每引粟米三斗二升福建运司盐十万引每引粟米二斗五升愿纳小麦者每斗益二升愿纳粳米者减一升俱不次支盐以总督粮储右佥都御史李秉言岁歉民饥宜积粮备赈济故也
　　○锦衣卫百户陈以节因差遣还言济宁州管闸主事陈溱勒受往来舟船赂遗遂徵溱下狱谪戍边卫溱诉冤不允
　　○镇守延安绥德等处右监丞王春奏神木宁塞高家三营堡缺官总领因举绥德卫指挥使窦安西安前卫指挥同知夏鼎延安卫指挥同知柏坚俱守边年久乞量加升擢俾领其事  上曰姑仍旧守备俟有功升之
　　○广西总兵官武进伯朱瑛等奏田州府头目吕赵伪称敌国大将军张旗帜鸣钲鼓率众劫掠南丹州及占据向武州地方事下兵部请命瑛等及土官都指挥岑瑛设法擒剿从之
　　○直隶太平府并湖广均州直隶建阳卫拜湖广枝江千户所俱奏六月亢旱田禾槁死秋粮无徵命户部勘实以闻
　　○乙亥命漕运参将署都督佥事黄鉴实授前职
　　○镇守庄浪奉御进保都指挥使魏荣奏达贼四千余骑入境径趣速罕秃营剽掠兵部请敕镇守狭西保定侯梁珤往兰县徵调秦州巩昌临洮等处兵分屯要害以遏贼冲从之
　　○丙子定文官封赠诰敕例一品四道二品三品三道四品至七品二道从中书舍人刘福奏请也
　　○命新野王芝城岁禄一千五百石内改给本色二百石从王奏请也
　　○调蔚州卫一千户所守御广灵县以县城新筑缺军守备故也
　　○兵部尚书陈汝言等奏论功授职  祖宗之旧章任贤使能朝廷之大柄近者各处镇守总兵等官往往不遵成宪奏保都指挥等官升用非惟官职冗滥抑且恩出权门切惟主柄不可以下移臣分不可以上僣宜行各官自今凡遇军职果有军功及都司卫所缺官理事明白具奏升擢铨选不得仍前滥举违者治以重罪庶使爵赏当功官无幸进从之
　　○大同左卫管神铳内官马贵右卫管神铳内官胡顺俱奏乞协同都督周广参将盛广管操官军事下兵部覆奏皆许之
　　○丁丑临潼王公铭奏本府校尉俱无月粮乞如军士例关给月粮从之
　　○戊寅给清源王幼＜土予＞湘阴王贵煟隰州王逊火□翏宣宁王逊炓襄垣王逊燂菜户煤户从所奏也
　　○调浙江都指挥使王煐于南京锦衣卫带俸提督江淮济川二卫官军守把关隘先时瑛掌都司印既而都指挥同知余春升都指挥使掌印瑛以为言兵部右春故调之
　　○赐鞑官姓名金吾左卫带俸指挥使那海曰海荣燕山右卫带俸指挥使五十六曰陆忠羽林前卫指挥同知丑丑曰田义金吾右卫指挥佥事虎三曰王彪
　　○陕西右参议秦铭以老疾乞致仕从之
　　○己卯襄陵王冲炑奏请封其诸妾之有子者为夫人又以诸子冠帽与内外庶官无别请更制之  上以王不安分循礼欲乱  祖宗之制赐敕切责之令御史按问其教授官辅导无状之罪
　　○夜月犯轩辕右角星
　　○庚辰唐府鲁山郡主自诉屋宇弊坏不能修理  上命有司拨丁夫修理之
　　○已革齐庶人王府其先被大灾烧毁铜铁器皿悉取赴京从工部奏请也
　　○辛巳致书襄王瞻墡曰兹予初度之辰已承惠以多仪而又加以玲珑碧玉之带领此厚意铭感不忘书曰分宝玉于伯叔之国时庸展亲在予施之叔父宜也今乃承叔父之惠益增愧悚敬以白金彩弊奉酬匪曰展亲特表谢忱而已
　　○命故为民后军右都督马瑛孙隲袭为羽林前卫指挥同知宣德初瑛同成山侯王通交阯失机俱下狱后谪为民至是通子琮遇赦袭伯爵骘援例奏请故有是命
　　○赏云南左参将都督佥事胡志署都指挥佥事朱绅左参议甘敬脩按察佥事罗澄及官军一千九百人各有差一百余人升一级以救木邦杀获蛮寇功也
　　○夜有流星大如杯色青白光明烛地出华盖东北行至天钩十余小星随之有声隆隆
　　○壬午升金吾右卫带俸都指挥同知湛清为都指挥使以自陈擒获湖广贼首李珍等功也
