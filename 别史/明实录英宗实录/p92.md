<!-- { "loadSidebar": true } -->
　　○乙卯行在兵部尚书兼大理寺卿王骥等奏太仆寺孳生牛计三万二千九百有奇俱直隶凤阳等府州县人民牧养间有亏损如例买偿臣切以为孳牧马牛本为兵农之资今马连岁给俵官军操备惟牛他无所用而一概陪偿无益于官有损于民且凤阳等府州县比因岁歉民贫牛且缺少田地荒芜乞命太仆寺官同各府委官取勘无牛小民就于原数内选取一万给与收牧耕种实为民便从之
　　○行在都察院右佥都御史张纯言保定府民大饥乞暂罢其采运柴炭者三千九百七十一人事下行在工部覆奏京师柴炭日用所急役不可罢第可令所司月给粮食之俟秋成然后已从之
　　○行在礼部奏比者狭西文县守御军民千户所土番百户阿章赴京朝贡本部已照往岁岷州等卫招出叠州罕班等簇头目及土官贡马事例具奏赏钞今阿章自陈乞照西番簇头戎者等加赐彩叚袭衣等物  上曰远人尚化宜加意抚绥俾之得所自然边境宁谥尔礼部即察永乐年间招出生番人等事例及将阿章等招抚始末奏闻区处
　　○庚辰敕云南总兵官左都督沐昂右都督吴亮参将都督佥事马翔张荣及云南都布按三司巡按监察御史曰比得云南按察司等衙门奏鹤庆军民府为事土官知府高伦妻刘氏同伦弟高昌豪民洪春等紏集罗罗摩些人众歃血为盟肆行凶暴事觉不从拘问敕至尔等即委公正官一人至彼勘实量调操备官军擒获首恶解京诸所胁从悉加宽贷仍催提千户王蕙及高伦叔高宣按察司原监囚犯刘刚等三人亦解送来京令与高伦质问庶免冤抑尔等尤宜审度事势酌量人情务在处置得宜俾事妥人安以副朕之委任
　　○以营建宫殿发各监局及轮班匠三万余人操军三万六千人供役
　　○行在都察院右佥都御史张纯奏直隶保定府庆都等县去年旱涝田野无收驿马缺乏料豆恐致瘦损不能接应乞将各驿见存料豆暂借支用俟秋成如数还官从之
　　○辛巳升礼部仪制司主事王士华为精膳司员外郎支正五品俸加太常寺丞戴庆祖五品俸俱以考满加升也
　　○行在光禄寺厨役白代有奏臣父家居年近八十无他子乞归侍养事下行在礼部覆奏以为例难放勉  上曰在礼八十者一子不从政何惜此役而使老者失所乎即日罢遣之
　　○壬午进士张谏言僧道之数已有定额近因希求请给数千百众奄至京师非寄迹寺观即潜住民间黄冠缁服布满街市究其所学无益于国而所食悉出于农且今饥馑之年尤宜痛加裁抑甚乞其中亦有犯奸及为盗贼者耗损民财伤败风化莫此为甚者令锦衣卫五城兵马司挨察除原隶在京寺观者仍旧存留其余悉令勒回本土如是虽不能遽弭天灾而亦可以少苏民困矣事下行在礼部议僧道依  太宗钦定额数给度其恃顽潜隐民间事并罪窝家从之
　　○初直隶淮安府知府彭远言永乐间平江伯陈瑄总督漕运于淮安西湖中筑堤十余里为挽舟路令淮安满浦南琐三坝夫巡视之又令漕卒顺载小木暨土积之堤上遇堤坏即修今坝夫止役故堤弗完请仍行瑄故事事下巡按御史及总督漕运总兵官核实至是御史李彬等奏宜令淮安府邳州等州县发丁夫于旁近地采杂木运之河堧候漕舟还令载以往若土则令漕舟及商舟皆载以输从之
　　○夜火星犯井宿
　　○癸未署都督佥事李谦都指挥林丛同帅亲军右十队素不相能丛以谦贪状诉于总兵成国公朱勇谦＜锍-釒＞丛役军规利事因御史李芳奏之丛被逮令其弟诉芳与谦同陷己  上命锦衣卫逮谦芳等通问至是狱成法司坐谦丛监守自盗斩芳奏事不实徒俱赎复职  上特命谦丛降为事官立功芳充军俱发威远卫
　　○狭西岷州卫剌麻领占端竹云南罗次县炼象关已故土官巡检子李训广东增城等县抚猺头目胡亮率猺首廖文政等四川杂谷安抚司安抚阿漂孙朵儿思加遣把事温卜加思八藏卜等俱来朝贡马及佛像等物赐彩币表里有差
　　○甲申敕行在都察院右佥都御史张纯大理寺右少卿李畛曰先因畿内八府州县田禾被灾人民缺食特令尔等往来巡视区画赈济今东作将至虑乏耕牛已令户部行移有司支给官钱收买尔宜体朕爱民之心提督各该有司官员设法抚恤凡有流移之民省令各还乡里趁时耕种如或缺少种子牛具者亦宜措办劝借给与务令不失农业庶有秋成之望盖民之饥困者皆苟且度日不计久远惟在尔与亲民之官提撕而振起之若漫不加意则负朝廷委任之重尔其敬之勉之
　　○给京城饥民饭先是  上从少师兵部尚书兼华盖殿大学士杨士奇奏命行在户部于在京两处原设饭堂增米煮饭以待饥者两月仍遣御史给事中等官往来提督至是行在兵科给事中刘益奏臣等巡视饭堂趍食者日以千计濒死之人蒙恩全活不可胜数今两月之期将满而京师米价尚贵乞仍前赈恤俟米价稍贱却如旧数  上命复增米赈恤一月
　　○给营造京军月粮五斗钞四锭盐一斤外卫来操者增粮一斗
　　○乙酉命行在礼部左侍郎兼翰林院侍读学士王直理部事
　　○升浙江布政司右布政使石执中为本司左布政使行在山西道监察御史邓棨为狭西按察使
　　○参赞甘肃军务右佥都御史曹翼奏臣先奉敕参赞都督蒋贵军务兀鲁乃之役臣实与贵戮力殄寇贵论功封伯而臣止升俸一级兹当往代尚书柴车乞进臣一职  上曰翼先升佥都御史后有功又升俸正协公论且往代车俟更有功处之
　　○丙戌少师工部尚书兼谨身殿大学士杨荣乞还乡祭扫先茔  上从之且谕荣曰卿为国老成人不可一日去朕左右但致孝于其先此人子不自已之心而朕素所嘉尚者故勉循所请毕事其即还朝毋缓
　　○丁亥定天下罪囚无力输赎者事例先是湖广按察司奏本司囚犯例该徒流杂犯死者多无力纳米赎罪欲照正统元年八月事例笞杖的决徒罪依所徒年限流罪四年死罪五年旗军舍余俱发沿边卫分备御哨了民发附近递运所摆站文职官吏承差知印解京发落军职发总兵官处立功满日还职事下行在都察院右都御史陈智以为前后事例不一宜命三法司集议务求至当至是刑部尚书魏源等议凡罪囚无力输赎者沿海边卫旗军舍余照旧的决还役随住狭西民杂犯死罪文职官吏知印承差赃罪满贯照旧发庄浪等卫安远等递运所充军摆站其余各处军职旗军舍余笞杖的决杂犯死罪五年流罪四年徒罪照依所徒年限福建浙江山东发本处沿海贵州四川广西云南狭西湖广发本处沿边广东发广西沿边江西南直隶发浙江金山等沿海北直隶河南发宣府俱送总兵官处定拨卫所立功备御哨了满日发回卫所还职着役民人阴阳人等俱发附近冲要去处摆站满日疏放文职官吏知印承差犯赃私徒流罪俱解京照例运甎运米做工等项赎罪完日有赃者为民无赃者各还职役从之
　　○戊子山东布政司左参政郭良老疾乞致仕从之
　　○巡按浙江监察御史马谨奏比因在外文武官员俸粮折支数多诏令有粮之处量加以米俾足养廉今审勘浙江杭州湖州金华三府实在仓粮除三年支用尚有一百四十余万石乞令照例添支其沿海卫所府县无余粮处官员亦令赴三府关支事下行在户部覆奏从之
　　○己丑敕云南总兵官左都督沐昂副总兵右都督吴亮左参将都督佥事马翔右参将都督佥事张荣得奏尔等领军征剿麓川叛寇思任发已抵陇把地方去贼巢穴甚近未能成功而还何以慑服叛寇之心敕至尔昂仍在云南总兵镇守翔协赞军务亮即驰驿赴京计议边务荣失误事机法本难容今特宽贷亦令还京尔昂等严饬金齿哨备官军谨慎防守遇有警急相机调度毋致疏虞仍提督云南都布按三司转运粮饷赴金齿仓收贮备用务在斟酌人力体量事情俾人不劳而粮饷足庶副委任之重
　　○赐四川龙州宣抚司土官宣抚薛志昇诰命
　　○庚寅改山东按察司副使蔡锡为顺天府府丞锡先在宣府总兵官处赞理军机文书以冗员召回适府丞缺员故有是命
　　○命贵州按察司佥事周善致仕以有疾故也
　　○命广宁中屯卫指挥佥事管安守备广宁前屯卫先是辽东都司署都指挥佥事毕恭守备至是命恭还司故以安代之
　　○行在都察院右佥都御史张纯奏直隶真定保定等府所属州县人民饥窘特甚有鬻其子女以养老亲者割别之际相持而泣诚所不忍臣已倡率郡邑官员助资赎还数十口然不能尽赎  上恻然即命行任户部移文发德州常盈仓米麦十万石验口赈济
　　○行在大理寺右少卿李畛奏直隶真定府所属三十二州县民缺食者三万四千八百八十余户已皆验口赈济其乏牛具种子者亦于有力殷实之家劝借给与及时耕种  上善之
　　○辛卯致书晋王美圭曰往者西河王奏欲往平阳侍养叔母怀简王妃朕以书讯王今得报知怀简王妃薪米不乏宫人足备使令王亦时遣人问候不致艰窘宜令西河王止养亲母不必更往平阳惟王亮之
　　○命左都督沈清少保兼工部尚书吴中提督官军匠作人等营建宫殿谕之曰尔等宜体朕爱养军民之心必加意抚恤均其劳逸毋凌虐毋急迫毋科扰使乐于趋事则人不怨而事宜集庶副委任之重又戒把总管工官及工匠作头人等毋掊克粮赏毋假公营私毋受财故纵及生事害人违者许诸人陈愬必罪不宥
　　○命兵部右侍郎徐琦参赞襄城伯李隆守备南京机务仍理部事赐琦敕曰南京国家根本重地朝廷以尔贤能付兹重任尔其恪秉忠诚公勤廉慎周于虑事明于审几毌事曲随毌循偏执庶副朕命
　　○壬辰广东按察司奏广海卫指挥等官赦前违法事为都察院所驳  上置不问但令按察使杨昺等自陈昺等服罪  上曰人孰无过贵在知改昺等既皆承罪贷之仍命都察院移文使毋再犯
　　○癸巳给宁王庶孙镇国将军奠墠冠服从王奏请也
　　○行在户科都给事中焦起良等奏足国用者在于积粮掌收支者在于择人如宣府参政刘琏大同参政沈固俱掌出纳之柄而不能预为防范致奸人得以恣意侵盗至累钜万臣切见二处皆紧要边储之所军民挽输艰难万状而玩法之徒盗之如戏乞敕廷臣会议别选操行端正理办廉干者提督收支又德州并坝上仓场共二十七处相离路远止有官四员兼理亦望添置  上命行在户部臣曰大同宣府提督粮储不必别选仍付琏固若复纵容侵盗必罪不宥德州等二十七仓场令吏部添选廉能者五人往理之
　　○广西奉议州土官知州黄宗荫科歛劫杀甚至欲杀其母母避之杀母侍者以洩怒为母所告分巡左江道佥事邓义惧其贻害密以闻  上敕广西总兵官安远候柳溥等及都布按三司巡按御史等官访验如的即械宗荫赴京另择本族应袭者权署州事以俟
　　○甲午琉球国中山王尚巴志遣长史梁求保等奉表来朝贡马及方物赐晏并赐彩币等物有差
　　○礼部左侍郎吴廷用年七十一有疾乞致仕从之
　　○增设行在羽林左府军后虎贲左金吾后四仓各置官攒仍拨军斗各十名收粮其仓廒以旧天财库空房三十五连为之
　　○增设狭西靖虏卫大限山桦皮岭哈思吉扯木硖白杨川烽堠五所从镇守都督同知郑铭奏请也
　　○巡按广西监察御史陈浚劾奏署都指挥佥事马文督哨不严致盗于大黄江杀死商人  上责文捕贼半岁不获罪之
