<!-- { "loadSidebar": true } -->
　　○庆府伴读王琰奏朝廷以大同边地务积粮储自宣德间迨今仅三十年计其所积米粟金帛不下一二百万然去秋丑虏入寇遽乏给用奏报之使络绎道途原其所自盖因提调左都御史沈固及布按二司管粮官恣肆欺罔将米粟金帛借与官豪之家费用以致仓廪空竭人民缺食饿莩流窜边境荡然事下户部请遣监察御史等官查理从之
　　○户部奏近者宣府并蔚州军民告饥宜令巡抚官发廪赈济俟秋成抵斗偿官从之
　　○户部奏山东河南并大名诸处岁运京城马草以路远难致惟徵银布赴京易草输官然其所徵价重民颇不堪今京畿岁登草甚丰茂宜令各处减其常价每草一束折银三分类销成锭上纳京库从之
　　○夜有流星大如鸡弹色青白光丈余
　　○己亥蠲湖广永州府道州永明县辰州府溆浦县税钞桑绢以俱为苗贼破城所掠也
　　○命都察院揭榜招谕浙江福建贼盗遗孽遁藏山谷者限三个月以里赴官自首免罪
　　○先是北直隶河南山东山西狭西各处民壮春夏放回耕种秋冬团操至是兵部请令于八月初赴操诏以时方收获且俟九月
　　○户部尚书兼翰林院学士陈循初令家奴告其原籍吉安府泰和县民强占其葬妻坟地且谋杀守坟者巡按御史周鉴覆之坐其家奴诬告当徒循奏鉴尝学春秋于吉安府安福县故断理多私且其监江西乡试取中安福人不下二十余罪人彭德清亦与鉴相厚泰和县官尝衔已馈赆之薄故妄覆以阿鉴事下都察院请命福建公差御史王豪即还江西验实  帝曰循内阁大臣岂肯诬奏人豪其从公验之
　○庚子  仁孝文皇后忌辰遣官祭  长陵
　　○升山西按察司佥事何自学为狭西按察使
　　○赐祭浙江都司署都指挥佥事指挥同知脱纲以其杀贼阵亡也
　　○辛丑升广东布政司右参议左瑺为山东左参政郎中谢辅为浙江右参政员外郎胡纪为山东左参议监察御史夏裕为云南按察副使监察御史胡贯刑部主事骆敏俱为湖广佥事调福建佥事陈烈于山西按察司
　　○命宁远伯任礼掌左军都督府事
　　○命总督福建备倭都指挥王胜掌都司事从巡按御史许仕达等荐也
　　○命故江西署都指挥同知都指挥佥事冯镇子清袭为指挥佥事
　　○设山东兖州府曹州阴阳学
　　○顺天府府丞王弼坐为吏所惑妄免灶户牛车赎徒复职
　　○壬寅给靖江王府镇国中尉相效相觌岁禄各六百石米钞中半支给
　　○肃王赡焰生母夫人张氏卒遣官致祭命有司营葬
　　○癸卯先是总兵官武清侯石亨荐少保兵部尚书于谦子冕诏召冕赴京师谦辞不允至是冕至谦言为人父者莫不欲其子之贵显臣岂独无是心哉但方国家多事之秋宜以公义为重不当顾其私恩伏念臣才乏寸长官跻一品顾己乖于清议敢重冒于殊恩况臣男器非远大名位爵禄非所能胜且亨不闻举一岩穴幽隐拔一行伍微贱以裨军国之务顾乃荐臣之子于公义安在况臣叨掌兵政选法比以军功妄报者多不准理所以杜徼幸革冒滥也岂宜臣之子而冒官赏乎仰祈  圣鉴令冕回还原籍庶上不玷朝廷之名器下以协舆论之至公而臣亦免非分之责奏入不允授冕府军前卫副千户谦又辞不允
　　○甲辰乌思藏等处灌顶国师阐化王并都指挥佥事冏加里坚粲巴藏卜遣番僧剌麻劄实新吉等广西思明府上思州土官舍人黄英遣头目杨良等贡马及方物赐钞衣服彩叚等物有差
　　○征进贵州湖广总兵官保定伯梁珤等奏官军既克香罏山寨遂移军清平分调诸将及行巡抚四川佥都御史李匡并进都匀草塘王都保等寨诸苗闻大军至具酒食迎于道左诣军门来降者数千人悉令复业伏候敕旨旋师诏兵部议一二大臣镇守抚民余召还京
　　○提督庆阳等处都指挥同知黄让坐边备不严致寇入掠命发戍甘肃
　　○南京操江把总都指挥佥事许得坐不严所属致火延烧马船及军民居宅赎杖还职
　　○置万全广昌浮图峪口燉二座从守备指挥孙恕言也○乙巳升中军左都督汪泉子智为副千户带俸锦衣卫
　　○升宣府怀安等卫官军指挥使胡刚等二百一十人俱一级余六百四十九人赏有差以数败鞑贼功也
　　○设四川马湖府道纪司置都纪副都纪各一员
　　○赏后军都督府都督指挥千百户旗军人等董斌等二百四十人银两彩叚绢布有差以宣府等处玉石沟杀贼功也
　　○武清侯石亨武安侯郑宏武进伯朱瑛尝私嘱都御史沈固令家人于大同官库领折粮银及绫布籴米实边侵克银一千四百二十三两绫布一万四千三百三十余疋至是副都御史年富发之诏宥亨等罪逮治其家人
　　○夜有流星大如鸡弹色青白光丈余
　　○丙午庆府伴读王琰言僧道游方已有定制今有假以游方为由或纵欲为非或回避罪责或肆为偷盗或邪言乱众宜在京令五城兵马在外令巡按监察御史体访止许于出家寺观内居住如违治罪从之
　　○先是广东右参政戴弁奏官吏犯赃者解京其他罪于钦州并灵山县纳米赎罪朝议从之至是巡按监察御史钱昕又奏边储不足请官吏犯枉法赃满贯应死者解京其犯赃不应死者亦于二处纳米完日发遣原籍为民从之
　　○昏刻月犯宿中星
　　○丁未升翰林院孔目马昇为本院检讨仍掌孔目事从户部尚书兼翰林院学士陈循举也
　　○命贵州按察司佥事王缙致仕以巡按监察御史等官言其老病昏迷故也
　　○戊申四川东川军民府土官宝斗等遣把事阿束等贡马赐钞彩币有差　　○礼科都给事中金达等奏迩者户部以边储不足许官员军民人等纳粟补官自试所镇抚至于指挥使皆以所纳多寡得以次第升除支俸署事子孙世袭彼纳米者以有限之费而易无穷之利所补益于朝廷者能几何邪况名器国之重事不可以不惜请令纳米补武职者止得袭荫闲住不许支俸署事其有补文职者亦止授其官衔令于原籍闲住有司遇之以礼复其徭役其职官有坐法去官者除奸盗及枉法受赃者外方许纳米复其旧衔终老于家则庶几上无损于朝廷而下有补于军饷矣事下户部议纳粟补官止令闲住恐应之者少请仍从前议  帝曰此一时权宜俟边储稍足罢之○巡抚贵州大理寺丞王恂等奏普定永宁毕节节处苗贼复纵劫掠兵部请令总兵官梁珤等仍调官军驰往普定等处进剿毋轻易回师并敕右副总兵方瑛等与珤会兵夹攻从之
　　○升左军都督佥事过兴为都督同知兴尝镇守天城至是自陈战守功乞恩故有是命
　　○己酉都察院左都御史王文乞豁户下军伍从之
　　○命修南京皇城诸门
　　○庚戌监察御史赵缙奏通州大运仓时有损坏随即修理其砖瓦材木悉取给于军请于递年官积铺廒材木中取用其他物料则以垫仓苇席变易修理苇席不堪用者令军士关领烧造砖瓦庶无损于军从之
　　○辛亥中元节遣官祭  长陵  献陵  景陵
　　○蠲直隶扬州府高邮州并仪真县景泰元年被灾田亩秋粮米豆千五百石有奇马草二千余包○刑部左侍郎罗绮奏臣奉命于四川督运粮储二十万往贵州饷军切见四川之民劳瘁已极请先令挽运十万其他宜别区画欲令各司典吏有能运米七十石赴播州或运三十石赴贵州者送吏部授以冠带照资格选用军民能如例运米者授以冠带俾荣终身文臣无赃犯者运米二十石赴贵州给与诰敕僧道赴彼纳米五石者给与度牒外境客□年久潜住四川者各令运米一石赴播州四川各司收参知印承差典吏及起送阴阳医生僧道赴部者俱令纳米运米有差文臣犯罪者除有赃解京其他悉令运米赎罪自成都府支米运赴播州者杂犯死罪二十五石三流二十石徒三年十八石余四等递减二石杖五等俱八石笞五等俱六石自重庆府运至贵州者杂犯死罪十八石三流十六石徒五等递减二石杖四石笞二石从之
　　○镇守福建刑部尚书薛希琏奏所属军民不伏差遣且凌虐所司皆御史许仕达纵恶所致请速命公正御史代仕达从之
　　○壬子遣武安侯郑宏隆平侯张福为正使兵科给事中谷茂刑科给事中刘琏为副使持节册封南城兵马指挥李进女为淮王祁铨妃长史王彰女为永丰王祁钺妃荆州府学教授杨暹女为辽府松滋王豪垔妃兵马副指挥陈佑女为辽府应山王豪土□睘妃赐冠服诰命
　　○分遣监察御史并户部官往辽东永平狭西诸边查理军储时左都御史沈固等侵欺事败故有是命
　　○革广东琼州府昌化感恩陵水会同四县河泊所其岁课令各县催徵
　　○益实等卫野人指挥同知苦女等来归命于辽东定辽中等卫带管给房屋牛羊等物
　　○癸丑升山西太原左卫指挥佥事江涌为署都指挥佥事把总领军于大同操备以其故父都指挥佥事洪等父子兄弟四人俱殁于王事也
　　○给征剿迤北京军马四百匹
　　○夜京师地震自北而南
　　○甲寅  太宗文皇帝忌辰遣官祭长陵
　　○兵部奏武清侯石亨言大同府浑源州磁窑口路当冲要宜命官军守御从之
　　○彭城伯张瑾封王于江西道南京命家人市货帛载马船以归校尉廉得之遂下狱刑部论当充军边远诏特宥之罚俸一年其家人为市物者俱发充口外军
　　○日生背气色青赤鲜明
　　○乙卯赏龙门卫千百户旗军人等葛谨等八十二人银布有差以北门杀贼功也
　　○丙辰命赤斤蒙古卫官舍番民指挥佥事克罗俄奔等一百四员俱升一级以杀鞑贼功也
　　○有鞑靼五人夺粮于马营仓其一人马蹶为守仓余丁数人所擒提督独石等处都督佥事董斌赏余丁米人一石妄称己领军哨于东猫儿谷口猝遇虏三百余奋勇与战因生擒焉巡抚侍郎刘琏被旨覆得其诬刑部请罪斌诏自陈状斌输罪宥之
　　○丁巳宁王奠培以册封南昌诸王奏欲诣京谢恩复书止之
　　○左参将都督陈友奏官军欲往平越草塘等处抚捕苗贼有原调南京锦衣卫并应天府带管鞑官头目等八十五员畏惧脱逃兵部议宜行南京锦衣卫应天府作急挨补追要原关马匹军器遣人拘送贵州总督等官处量情惩治仍调杀贼从之
　　○镇守狭西兴安侯徐亨奏近年鞑贼入寇靖虏卫及海纳都地方俱到楚府马营内杀掠恐鞑贼窥见本府羊马数多复来侵犯今本府马营牧放军余约有二千余名乞敕本府遣官来选壮丁或一千或数百自备鞍马靖虏卫给与军器委官率领屯操遇警听调一则协备边境一则守护马营从之
　　○巡按直隶监察御史全智奏华阳王弟镇国将军擅越数千里入奏请擒治之礼部劾智越礼智奏职所当然  帝曰智既越礼又尔妄言俟代回治其罪
　　○镇守密云署都指挥佥事张兴坐擅创官舍扰人诸罪赎徒复职
　　○戊午书复唐王曰承喻欲得本朝御制书籍观览今特奉去五伦书五经四书各一部
　　○以湖广荆州府常积仓空地为荆山孝感上津三县主宅第从辽王奏请也
　　○己未调山东章丘县知县田畴于莱阳县升正六品俸先是右布政使裴纶奏莱阳县地广民稠人多强力騺忍善持短长挟制官府故县官率务苟安鲜克集事畴在章丘九年能声卓著今满当升乞擢职掌莱阳庶能锄击豪强抚植良善故有是命
　　○赐平江侯陈豫诰券并追封三代从豫请也
