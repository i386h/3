<!-- { "loadSidebar": true } -->
　　○翼城县民胡志刚薛从周韩通德兴县民汪铭泗州卫军人蔡彦平寿州民张敏兰溪县民郭叔和赵禅观黄恺观永康县民叶盛宗王孟俊丹徒县民李聪各出谷千石有奇佐官赈济诏赐玺书旌劳复其家
　　大明英宗法天立道仁明诚敬昭文宪武至德广孝睿皇帝实录卷之五十六
明英宗睿皇帝实录卷之五十七
　　正统四年秋七月丁未朔享  太庙
　　○遣中官祭司门之神
　　○遣道士赍祝币往命所在守臣祭历代帝王陵寝
　　○书复庆世子秩煃曰尔前奏原以指挥孙庸曹伦第宅与真宁安化二王已准所奏今真宁王奏父存日并不曾言以孙庸住宅与之已于府西隙地创屋三所以居安化王亦奏父存日已有屋在西厂中住经十二年其曹伦宅狭隘难居俱欲仍在旧第另辟门户书至尔宜相度二王旧第果于府中有碍具奏裁处否则分以处之安化王又奏父存日曾拨与伴读孙珙教书父薨后珙久不至若珙不应与亦具奏来大抵兄弟至亲以友爱敦睦为重不宜輙因小忿有伤同气之义世子勉之
　　○书责真宁王秩荧曰凡人违背君父之命者不祥永乐十九年四月初二日  皇曾祖太宗文皇帝隆亲亲之大恩册秩煃为庆世子是日亦封尔为真宁王尔所受册文曰为子莫大乎孝为臣莫大乎忠非忠非孝何以立身恩命之颁历今四朝人无异言今尔父薨逝未及周期尔輙奏求改授庶长子册汝言若当理父存之日曷不自陈顾于父殁后言之何耶盖汝之心所觊非浅忘君父之德蔑忠孝之道且贪利背皆义奏欲分财是皆市井之行有人心者所不为也汝继今宜洗心改虑勉务自新若再萌非分之图悔将无及其慎之慎之
　　○行在户部奏总理永平等处粮草通政使司右参议张隆系添设官今奉诏书当减省送吏部改用  上以边储重务不可无专职总理俾隆仍莅其事其狭西山东河南山西四川湖广沿边沿海及北直隶府州县添设参政副使佥事监督催收粮储并抚民者一体存留
　　○戊申敕谕沙州卫都督困即来曰比得尔奏都指挥阿赤不花等及部下原食粮人一百三十六家窜居哈密并赤斤蒙古卫俱为占留不发又奏罕东卫都指挥班麻思结等侵居尔地截路抢扰等因具悉夫朝廷置卫设官盖欲其抚集所部军民各安本地生业尔果能敦睦邻绥众之道则下人必不窜而邻卫又岂肯侵乎已遣敕往谕哈密忠顺王卜答失里并赤斤蒙古卫指挥革古者罕东卫都指挥班麻思结等俾还所窜归所侵不许彼此恃强互相占扰自启衅端尔继今亦宜恪导号令爱恤军民永享太平之福
　　○户部右侍郎成均致仕均盐城人由举人屡升江西按察副使进户部侍郎为人持身清谨明于大体至是以疾请致仕许之未几卒
　　○行在户部言顺天府蓟州及遵化县直隶保定府易州涞水县各奏境内蝗伤稼宜驰文令巡按监察御史严督军民衙门扑捕从之
　　○己酉命山东按察使李缙副使杨勋佥事李＜王易＞致仕以行在吏部言缙等老疾且尝有过宜如例汰之故也
　　○庚戌  仁孝文皇后忌辰遣驸马都尉西宁侯宋瑛祭  长陵
　　○命四川成都府茂州汶川县知县霍泰复职升正六品俸泰九年考称当迁羗民奏其善于抚绥乞留复任下巡按御史核实故有是命
　　○命革职府军左卫指挥使袁璝弟瑱故金吾右卫指挥同知莫罗子展台俱袭职山西老疾都指挥使宫得子端代为指挥使金吾左卫指挥使王真子海济州卫指挥佥事李俊子凯俱代职
　　○免山东江西河南直隶各府被灾田亩税粮先是山东兖州莱州二府江西九江瑞州抚州赣州四府河南彰德府南北直隶淮安扬州镇江常州大名广平顺德七府及江西南昌九江二卫各奏去岁水旱相仍禾苗卑窊者渰没高阜者焦枯租税无徵至是行在户部勘实覆奏  上以民被旱涝不获收成租税奚从而出悉免之凡免秋粮二十一万三千七百五十石草二十七万四千一百八十束稻榖一万一千一百一十五石
　　○久雨滹沱沁漳等水决饶阳丑女堤献县郭家口堤卫辉彰德等处堤有司以闻诏随宜修筑
　　○辛亥命修南京城为雨所坏者
　　○壬子封彭城伯张辅卒辅  太皇太后之侄彭城伯昹之子昹卒辅有疾以长子瑾嗣爵赐诰封辅未下而卒讣闻遣官谕祭命有司营葬如制
　　○金星昼见于未位
　　○癸丑命行在左军都督府故右都督方政子瑛袭为指挥使往云南领兵剿捕蛮贼
　　○修狭西潼关卫城垣
　　○甲寅免浙江等布政司直隶苏松等府州县欠纳买办物品
　　○乙卯命顺天府修元世祖庙
　　○丙辰太常寺卿徐初奏本寺神乐观乐舞生朱崇妙等或恋俗私逃或构讼求脱役乞如永乐中乐舞生牛复例谪令戍边以为将来之戒事下行在礼部覆奏谓罪有轻重律具明条牛复坐毁詈提点周原真发充军盖出  太宗皇帝特旨不可援此以为例宜令法司鞫问如律从之
　　○丁巳调行在户部狭西司主事崔恭于河南司擢进士许南杰尹昌为行在太常寺博士
　　○行在户部奏近奉敕令塌房车辆钞贯俱减半徵收其潡县临清济宁徐州淮安扬州经过船只每船一百料者纳钞一百贯虽累次减免每船止纳四十贯然六处徵收不无重复宜革去徐州济宁二处取回收钞官员从之
　　○给大同等卫官军马一千二百五十匹
　　○夜月犯建星
　　○戊午海西右城卫女直指挥牙郎加建州左等卫指挥塔察儿等俱来朝贡马赐宴并赐彩币等物有差
　　○庆成王羙埥母夫人奚氏卒遣官赐祭命有司营葬
　　○庚申免浙江湖州府安吉县岁办果栗以去岁亢旱树枯也
　　○大同总兵官武进伯朱冕奏大同要害之地止有神铳一千五百把大炮二百八十个乞添神铳二千五百把二样铜炮一千个硫黄二千斤火药五千斤焰硝五千斤  上曰炮铳不必添其硫黄火药焰硝各与一半
　　○辛酉中元节遣官祭  长陵  献陵  景陵
　　○书复宁化王济焕曰曩火者陈英张彪告镇国将军美珞伪为诏书自称三太子咒诅朝廷及欲拥兵诛贼臣诸罪状令法司逮问具得其妄已坐英彪造妖言罪斩余所连俱如律问遣叔祖自今宜恪守  祖宗法度勿纵无赖人在府结构是非以累清德仍戒饬镇国将军奉法循理勿与小人戏谑以启祸端庶副朕眷念亲亲之意
　　○三个城鞑靼伯颜秃来归命充御马监勇士赐袭衣布钞房屋诸物
　　○修天津左卫城
　　○夜月食
　　○壬戌朝鲜国王李祹遣陪臣闵义生琉球国中山王尚巴志遣使者阿普礼是等赍表来朝贡马及方物赐宴并赐织金袭衣彩币等物有差
　　○云南按察司按察使赖巽言近因征剿麓川反寇思任发馈运艰难已召商中纳盐粮及令布政司出库银收籴然米价高贵中纳者少兼且籴买亏官今大理等卫府官军土人家多储积宜令军官土官能出米二百石赴金齿仓纳者量升一级三百石升二级土人军人出二百石者土人量与驿丞河泊等官军人授所镇抚三百石者土人县佐巡检军人试百户庶使民省转输官钱不亏粮饷足用  上以军饷急务宜从权措置即命行在户部移文如巽所奏行之
　　○山东布政司奏东昌府所辖州县蝗伤稼  上命行在户部移文巡按御史严督三司委官扑灭之
　　○上命行在六科十三道廉在京诸不法事监察御史周瑮具得镇远侯顾兴祖武安侯郑能广宁伯刘安都督李通毛翔罗文及都指挥刘法贵等受赂纵军诸事交章劾奏请治其罪  上念侯伯都督重臣特宥之令行在锦衣卫逮都指挥以下鞫问比狱具亦宥焉
　　○癸亥行在户部奏靖江王府辅国将军佐义及妻廖氏俱故所遗女年方八岁乞赐禄米养膳  上以恤孤王政之大况于亲亲议当加厚命岁给俸三百石米钞兼支
　　○行在户部奏近奉敕免北京菜园地亩纳钞其南京并浙江等都司及直隶卫所军职官员菜园钞宜一体蠲免从之
　　○罢狭西署都指挥吕昇官令于大同立功初昇掌肃州卫事杖死士卒三人又与赤斤鞑官交通受其驼马且数侵盗所部及受争讼者赂事觉下法司鞫问坐赎斩罪还职  上以昇贪暴如此岂可复职故有是命
　　○甲子  太宗文皇帝忌辰遣驸马都尉西宁侯宋瑛祭  长陵
　　○行在户部奏韩府淳化郡主已赐禄米四百石本色米二百五十石折钞一百五十石其仪宾赵庆宜如例支拨从之
　　○行在兵部言镇守云南右都督沭昂奏潞江剿杀蛮寇有功官员人等八千三百六十四名其都指挥同知陈荣等获贼首三级以上该升一级署职试职等官该与实授为事立功官旗该复职役长官司长官该升安抚仍掌本司事把事该升巡检仍管把事事阵亡者取勘丁男照例升补其余获贼首二级以下及杀象随征人等宜定赏例庶激励将士奋勇杀贼以清边患  上命即行勿滞
　　○乙丑书复辽王贵＜火受＞曰所谕发与庶人贵烚家眷财物及遣内使旗军以给使令具见遵奉朕意其言先王妃嫡母郭氏所遗宫女仪仗诸物俱收在府于理为宜然叔祖既承国祀凡诸宫人女使逮事先王妃者务须优待以礼毋俾失所庶母吕氏韩氏并妹欲令依弟湘阴等王居者悉允所请今发去符验金牌一面敕符底簿一扇叔祖其亮之书谕代世孙仕壥曰比者大同府通判霍垣奏率众往救府中火为典仪等官暗肆仗辱以报复私仇既而世孙亦奏诸司率军夫救火不力执瑄杖之二十朕以此事必须正之以法命山西按察司讯鞫定罪以闻兹特封示所鞫奏牍庶世孙知所警省而不惑于小人抑亦令各犯是非曲直昭然不致枉陷无辜
　　○宁国大长公主坟茔占用官民田地一百八十七亩有奇令有司免其租税
　　○修江都县邵伯驿起至宝应白马湖一带堤
　　○行在工科给事中吴昇言御史朝廷耳目所以肃清庶政紏劾百僚者也至于理刑特其余事耳迩年悉命三品以上京官举保臣愚以为御史既蒙大臣举拔则大臣或有奸回不法之事孰肯背举主之私恩罄弹劾之公谊乎乞暂停保例  上是昇言命行在礼部会议以闻于是尚书胡濙等请自今御史员缺第从吏部于进士监生及教官儒士出身俱历一任考称内选其操行端洁政理＜锍-釒＞通者送都察院理刑半年本院覆试堪任者具奏擢用从之
　　○丙寅韩王冲＜火或＞奏近蒙优免本府军屯种同本府守城旗军修盖殿宇缘各军在前屯种自办正粮食用今令做工不暇耕种取给乞赐月粮奏下行在户部请令各屯军原种田地有余丁者令自种自食不与月粮无余丁者将田付与人种代纳子粒照守城旗军例关与月粮从之
　　○行在兵部奏贵州都指挥佥事王辂顾勇征剿麓川俱获贼首三级以上该升一级各官已皆阵亡请令其子升袭一级从之
　　○给事中娄昇监察御史陈宗等督收输纳于甲字库不案举库官吏诛求罪六科十三道廉得之劾其容奸请执下狱从之
　　○丁卯赏征麓川蛮寇思任发杀获人象有功官军左都督沐昂等八千三百六十四人彩叚表里绢钞有差
　　○遣行在大理寺右少卿李畛巡视直隶河间等府州县其河南山西令巡抚侍郎于谦巡视以今岁水涝旱蝗相仍人民饥窘流离故也
　　○修直隶保定府容城县杜村口堤
　　○戊辰赐代世孙仕壥子名长曰成炼次曰成鏻次曰成錀
