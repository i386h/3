<!-- { "loadSidebar": true } -->
　　○擢进士孔公恂为礼科给事中郑瑞为工科给事中刘伦正为南京刑科给事中秦＜王巳＞刘杰李玙俱为户部主事
　　○命故辽东都司都指挥佥事徐英子祥袭为指挥佥事  上回兵部臣曰郕戾王葬金山与讦悼王及怀献世子坟园同处宜于武成中卫拨官三员旗军三百户守护将见有投充军役者补之
　　○以故太监刘顺王瑾等庄田赐太监曹吉祥
　　○已故昌平侯杨洪妾李氏奏长子俊犯法已正典刑孙珍复发充军遗下家产伏望恩旨许妾变卖缘俊支过禄米二百四十石无人籴纳乞以卖房银折还官从之
　　○云南总兵官都督同知沐璘奏车里军民宣慰司宣慰使刀霸羡自杀其弟板雅忠等已推兄三宝历代掌管地方今板雅忠等又作乱紏合八百借倩人马讎杀欲调官军抚安而春暖瘴高未宜动众轻进上曰三宝历代系庶孽夺嫡谋害刀霸羡以致板雅忠等借兵攻杀璘等其差的当官员去抚谕板雅忠等及体勘何人应袭宣慰职事具奏定夺令各罢兵以息争端
　　○辛酉礼部引会试中式举人夏积等三百人陛见
　　○调礼科给事中仪泰为河南狭州判官工科给事中俞诰为山东沂州判官中书舍人赵贞为河南光州判官俱以都给事中王让等言其父及亲属尝为郕府官也
　　○遣都督同知马政等同迤北使臣夏福赍敕及彩币赐故伯颜帖木儿妻阿塔哈来阿哈喻令来归以  驾在虏中时伯颜帖木儿尝尊敬奉护故也
　　○壬戌广西思恩等府知府弟岑鐩等各遣头目来朝贡金银器皿马匹赐以钞币
　　○升通政司右参议张文质为本司左通政
　　○敕右佥都御史李秉总理应天并南直隶苏松等府粮储
　　○免直隶苏州等府镇江等卫秋粮子粒共一百一十二万二千二百余石草五十二万六千六十余包以其地去岁灾伤故也
　　○癸亥命故狭西都指挥同知张荣侄翔袭为指挥使署都指挥佥事马鉴子澐袭为指挥佥事
　　○调云南道监察御史叶淇为河南武陟县知县广西通监察御史黄纪为湖广浏阳县知县淇纪尝以事忤石亨意亨诬以奸恶下法司拷讯不得情故释之调外任
　　○靖远伯兵部尚书王骥奏景泰年间各处总兵等官昌平侯杨洪等开报杀贼有功官军当时兵部止凭所报滥升有未尝出门随征行赂妄报升官者今以季支折俸银两每人止二两计之每季不下十余万每岁不下四十余万宜查究妄报者具奏追问革罢又其中有对敌阵亡无钱者弃而不录退缩先逃有钱者却蒙升赏正古所谓奋忠进战者有死而无功退缩奔走者有功而无罪也今计升一级者四万三千四百三十七人升二级者三千六百八十六人伏乞  圣裁  上曰卿等为国忠计言实有理但事已往朕今加恩于下皆不必查究只令其为国尽力以赎前愆而收后效卿等仍识之后有报功者更不许似此冒滥违者重罪不宥
　　○湖广剌惹峒已故峒长向黑稍耸次子剌惹施并侄麦昔等三人以罪发口外充军其母阿秦陈情纳马一匹以赎罪事下兵部议土人犯罪例该纳马二十匹今剌惹施等三人止纳马一匹宜当增加  上曰朝廷一视同仁念此远人情有可矜不必增加马匹准其赎罪放回宁家
　　大明英宗睿皇帝实录卷之二百七十五
　大明英宗睿皇帝实录卷之二百七十六
　　天顺元年三月甲子朔封代府昌化王第二子成釴为镇国将军赐诰命冠服
　　○命国子监祭酒刘铉为詹事府少詹事翰林院侍讲孙贤为左春坊左中允修撰刘珝为右春坊右中允编修牛纶为左赞善刑科左给事中司马恂为右赞善翰林院编修徐溥兼司经局校书礼部员外郎吴谦兼正字国子监学录孔公礼为詹事府主簿鸿胪寺序班王辐崔嵩俱为通事舍人以将立  皇太子先设宫臣也
　　○命南京四川道试监察御史蔡浩实授监察御史以试职一年考称也
　　○赐占城国正使多把衣那副使微公执暹罗国副使马夏抹金钑花带
　　○给山西太原左等卫官军马一百六十一匹
　　○代王仕壥奏伏睹  祖训亲王每岁禄米一万石今各王有一万石者有二万三万石者臣止关二千石费用不足乞如各王万石例或拨纳米麦或折支银绢布疋或于南京粮储关支事下户部覆奏  上曰既王艰难朕念亲亲为重除原禄二千石全支本色外再加三千石折色于布政司官库银绢布疋内支用
　　○镇守云南左监丞罗圭等奏木邦宣慰罕落法为所部头目垠薄法等合兵攻杀遣人求援臣等议委南宁伯毛胜都督胡志量调官军相机剿捕  上曰夷人自相讎杀非犯我边境如何轻动官军贪功生事兵部即驰文圭等毋起边衅如违必罪不贷
　　○大理寺少卿致仕李奎卒奎字文曜江西弋阳县人以举人中乙榜任湖广黔阳教谕父丧服阕改教广东保昌县秩满升南京国子学录用荐升河南道监察御史奉命巡视江浙军储兼董备倭屡上方略  上皆从之又命出巡南直隶奏便民十事诏皆允可大臣荐其文学命提督学政于京畿诸生服其学行未几擢大理寺丞命抚安荆襄流民复命巡抚直隶诸郡寻升少卿久之乞致仕至是卒奎敦慎勤敏好学能文教人不事浮靡凡所论建皆有禆政教人称其无愧于官守言责云
　　○乙丑升太仆寺少卿黄仕俊为刑部右侍郎以忠国公石亨荐之也
　　○命故都指挥使朱通子仪袭为府军前卫指挥使
　　○都督同知曹钦都督佥事刘玉乞定子孙世袭职事  上命世袭指挥使府军等卫都指挥同知王瑄等五十八人俱乞照例世袭指挥使从之皆以迎驾功升擢者也
　　○命右都督过兴掌左军都督府事兼督五千营
　　○南京守备太监陈公言南京工部已备料积工将建山川坛适有诏罢不急之务臣惟山川之神春秋有祀殿宇不存神无所依非不急之务也请如旧造完从之
　　○总兵官忠国公石亨奏五军中军右哨右掖千二营原有白塔草场为内官阮让朦胧奏求耕种本营马匹无地收放乞敕该部踏勘拨还诏还与做草场不必踏勘
　　○永顺伯薛辅奏臣父绶正统十四年战没土木臣幼袭爵岁禄减半止关四百五十石乞如旧给赐九百石从之
　　○丙寅升锦衣卫指挥同知门达为指挥使指挥佥事袁彬为指挥同知
　　○升大理寺右少卿龚永吉为兵部右侍郎山西布政司左参政掌大同府事霍瑄为工部右侍郎永吉以靖远伯王骥荐瑄以在大同出城朝见罄府中银帛以献于  上也
　　○命金吾右卫故指挥使薛贤子昇为都指挥同知以贤于彰义门阵亡也
　　○户部奏湘阴王贵煟累奏为子豪壧成婚并造房屋费用艰难乞将今年明年折色禄米二千石暂于荆州府仓关支本色  上命将一年折色与本色一千石
　　○户部奏襄垣王逊燂灵丘王逊烇潞城王逊＜火宁＞俱系初封郡王各该岁禄二千石本色一千石折色一千石今各奏称本色一千石用度不给乞将折色钞贯改作本色  上令折色于本处官库银绢布疋内支用
　　○总兵官忠国公石亨奏后军都督府属卫旗军例月支粮一石比年以来减去二斗以致艰难逃窜仍乞照旧关支一石从之
　　○英国公张懋奏臣父太师英国公辅存日原有文安县信安草场为太监张永侵占乞仍给还从之
○河南都指挥佥事赵贵初赴京管操还过河南卫索指挥同知王璇赂已而璇赴京操后期贵责之璇恚面诬贵为于谦党贵惧以所得赂还璇璇以白于官且诬其尝赂谦下锦衣卫鞫得实送刑部论贵赦后不自首当赎杖还职从之
○丁卯升大同左卫指挥使廖杰指挥同知蔡芳俱为都指挥佥事从都督同知石彪荐也
　　○故都督同知钱贵妻陈氏诉贵之弟礼放旷无赖欺其孙孤弱使酒忿詈尝诉于法司已令其别居矣今礼又奏乞屋舍仍图同居乞敕归南京守祖坟毋令为国戚玷  上命锦衣卫执礼讯之
　　○有卫士言保定府知府傅霖私庇王文籍没之人欲缚以来而力不胜  上命锦衣卫执霖来京
　　○戊辰清明节遣官祭  长陵  献陵  景陵
　　○以册立  皇太子封建亲王祭告  天地  社稷  太庙遣忠国公石亨文安伯张輗太平侯张軏行礼
　　○命左都督卫颍理前军都督府事右都督陶瑾都督同知王斌理后军都督府事
　　○命户部将在京各衙门文职官员该支俸粮自今年春季为始仍照正统年间事例南京支本色粮米
　　○己巳遣忠国公石亨为正使靖远伯王骥为副使册立  皇太子宁阳侯陈懋为正使兴济伯杨善为副使封德王太平侯张軏为正使吏部尚书王翱为副使封秀王会昌侯孙继宗为正使兵部尚书徐有贞为副使封崇王文安伯张輗为正使礼部侍郎邹干为副使封吉王诏天下曰朕惟帝王之传序乃国家之大经建元良所以尊  宗庙而重  社稷封群胤所以壮藩屏而隆本支今古攸同典章斯具兹朕躬膺  天命之申复登大宝之位顾惟不腆事有未遑而公侯驸马伯及文武群臣佥谓朕之元子当复正于东宫其次诸子宜悉封于藩国朕以请之  圣母皇太后允从众议举行盛礼乃于天顺元年三月初六日册立元子见濡为皇太子及封第二子见潾为德第三子见澍为秀王第四子见泽为崇王第五子见浚为吉王于戏承祧主器得其人则国本正而万邦以贞胙土封守其世则藩辅完而大统以定天下之心斯有所系  宗庙之计永底于安故兹诏告咸使闻知
　　○辛未敕沿边诸将近得边报达贼自相讎杀部落散漫沿边此虏虽曰衰残然狼子野心乘间窃发不可不为之虑尔等即整搠军马严加守备况时耕作方兴其各屯尤宜戒严毋妨田务
　　○命京卫带俸都指挥同知陈杰署都指挥佥事单广俱往狭西都司理事
　　○释都督唐兴发河南充军兴女得幸郕戾王为皇贵妃兴得赏赐无筭坐是下锦衣卫  上宥其死而有是命
　　○壬申镇守延安等处都督王祯参赞军务少卿曹琏械送鞑靼男女五人称其犯边下锦衣卫鞫奏其一人犯边其四人来降而祯等俱以为生擒邀功请治其罪特祯徵还京未至琏以他事改广东惠州府知府  上曰祯姑待其至琏既改任其宥之
　　○狭西平戎驿驿丞陈颢自陈光为御史无罪被黜因盛称  上之功德及郕戾王僣窃之罪乞复其官  上不允
　　○癸酉封兵部尚书兼翰林院学士徐有贞为武功伯食禄一千一百石子孙世袭指挥使初有贞请于石亨曰愿得为武弁以从兄后亨为言之  上曰令有贞且行好事此爵不患不得至是亨复言故有是命
　　○升吏部右侍郎兼翰林院学士李贤为本部尚书仍兼学士任职如故
　　○升锦衣卫指挥使刘敬为都指挥佥事仍掌卫事
　　○增给忠勇伯蒋善岁禄一千一百石
　　○免直隶府卫去年被灾无徵粮一十一万余石草二十二万余束子粒一万四千余石秋青草四十四万余束从户部奏也
　　○户部奏广灵王逊火□民系初封郡王岁禄二千石例本色一千石折钞一千石今王奏称母老欲预备后事别无产业可资乞将折色改给本色  上曰王既母老缺用准与今年本色禄米二千石
　　○总兵官忠国公石亨奏在外各都司卫所官调京操备俱有定额近者升袭及为事复职官俱送来操备以致官多军少甚至无军可管但随队伍而外卫所缺官任事兵政废弛况今边务少宁京储虗费亦宜撙节请以多余官员放回原卫从之
