<!-- { "loadSidebar": true } -->
　　○升迤北瓦剌使臣都指挥佥事脱木思哈脱哈答俱为都指挥同知指挥使皮儿马黑麻为都指挥佥事指挥同知速檀为指挥使指挥佥事孛端秃秃儿俱为指挥同知授完者土干正千户木撒法儿副千户
　　○巡按狭西监察御史李匡奏西安卫卒有谋杀其兄者按察司拟应绞然其兄未死情有可矜  上曰此卒意在杀兄不死幸耳宥之何以励风俗其如律
　　○辛丑刑科给事中刘孚言国子监为教育天下英才之地所宜宏壮庶副  皇上崇儒之意近年殿宇虽尝完美而堂舍皆未备乞新之如南京则贤才乐于造就矣  上谓侍臣曰孚言固是第宫殿落成已诏恤人力而复役之何以示天下况今岁饥其俟丰稔时为之
　　○壬寅赐永宁伯谭广诰券从广奏请也
　　○巡按山西监察御史严敬奏阳曲王美垙容留逃军在府私役又以私忿杖大者焦亨吴文致死  上以事在赦前置不问但移书谕王戒以再犯不宥
　　○癸卯赐诸王府及天下文武衙门进表官员人等路费钞锭有差
　　○升山东右布政使王质为户部右侍郎先是侍郎吴玺等下狱命吏部举代之者吏部以质闻驿召至京遂升之
　　○命湖广施州卫金峒安抚司安抚覃添贵子友铭忠孝安抚司安抚田大兴子敬俱代职
　　○命河南洛阳县县丞冀信复任升正七品俸信以九载秩满赴阙当迁县民赴上司言信佐政廉平乞奏留之吏部移文核之无异故有是命
　　○己时日生晕并左右珥上又生背气一道各色淡至未时云遮
　　○甲辰亦力把里等处也先卜花王等遣使臣满剌舍黑马黑麻等来朝贡驼马及方物赐宴并赐彩币等物有差
　　○赐迤北瓦剌等处脱脱不花王使臣都督阿都赤等二千一百九十人彩叚表里纻丝袭衣靴袜有差
　　○赐瓦剌等处公干都指挥陈友及旗军人等钞币彩叚表里纻丝袭衣靴袜有差
　　○命福建狭西广西云南直隶池州等府县原系裁减衙门者今省其儒学训导一员从狭西汉中府知府尹任言也
　　○益实卫指挥佥事赛彻年老以其子苦女代之
　　○授安定王亦班丹之弟辍思恭巴为安定卫指挥同知都指挥佥事果脱不花年老命其子朵儿只巴代之
　　○免直隶池州府所属六县灾伤田地夏麦三千八百三十余石秋粮四万六千三十余石草六万七千三十六包
　　○巡按直隶监察御史程富言地灵则人杰古有是言顺天府之永清县学置非善地致科目乏人其山川坛风气殊美请互易之庶贤才辈出  上曰贤才之出在教养有方而系以地耶不允
　　○乙巳赐蜀王庶第二子名曰友墦第三子名曰友土□威永川王庶长子名曰友埐
　　○命故新建伯李玉子英袭为府军前卫指挥使燕山前卫指挥同知罗信老疾以其子全代之
　　○宥户部侍郎王佐王质罪时通政司奏质初授任未及谢恩即佥押文书又行移字多差错佐等俱舍治罪命各官自陈具服  上曰为大臣于事不谨何以率下今姑宥之若再不详审不贷
　　○丙午秦府仪宾刘名泰卒遣官赐祭
　　○户部奏瓦剌公干官军马驼骡驴合用粮料给与一年内本色米一月余俱折布绢从之
　　○命番僧摄剌藏卜为国师
　　○丁未安定王亦班丹遣使绰失加黑巴等广西南丹等州遣舍人莫永信等狭西甘州剌麻班丹领占等四川龙州宣抚司土官副使李爵等来朝贡马及方物赐彩币袭衣等物有差
　　○方山王美垣云丘王美堣各奏府中缺内使已收残疾净身民各六人入府使令上俱贻书曰今以亲亲听其留用此系切近供事之人尤宜慎择以防欺诈况  先朝明有禁令宗室之亲皆须遵守此后不可复违也专此以复惟叔亮之
　　○升云南都指挥佥事李友为都指挥同知署都指挥佥事卢钺实授都指挥佥事千百户旗军十三人俱升一级以杀获师宗州反贼功也
　　○永康侯徐安妻夫人许氏卒遣官赐祭命有司营葬
　　○湖广酃县奏请助修衡阳县桥武昌县奏请修碧市渡石桥俱从之
　　○戊申立春顺天府官进春  上御奉天殿受之文武百官行庆贺礼赐宴
　　○书复开城王范圮曰近奏襄陵王乐平王有诬奏之事朕览二王所奏惟言嗣国以选贤别无一语及叔切勿致疑况嗣封之事  太祖高皇帝祖训已定非后人所得移易叔其亮之又书复襄陵王冲炑乐平王冲烋曰近奏欲选贤者嗣封王爵嗣封之事  太祖高皇帝祖训已定非后人所得移易叔祖于恭王至亲其子有未善者皆当尽诚善诱以成其德岂可輙有异言以贻下人讥议自今慎之且叔祖初未尝言开城王之过典仗傅贵于狭西镇守官及三司御史处妄言叔祖奏开城王不才违法此轻妄小人在法难容但念叔祖所遣姑杖之使还以警余人故并奉报叔祖亮之
　　○日生左右珥色赤黄鲜明
　　○己酉擢进士毛凤为兵部武选司主事邹□□余职方司主事李泰刑部江西司主事
　　○增设东直门牛房仓副使一员
　　○旌表孝子刘准节妇阎氏等六人准直隶唐山县儒学生父丧庐墓蔬食水饮野火延烧近墓树准悲号告天火遂息胡长宁礼部尚书濙之子武进县人髫龀时事母范至孝夏扇枕冬温被范疾汤药必亲尝而后进及卒庐墓郭秉山东郯城儒学生父丧庐墓负土成坟疾风大雪墓傍草木禾稼无损俱旌其门曰孝行阎氏山东临清县民王玑妻夫亡抚教孤子惠为鸿胪序班守节四十八年周氏直隶丹徒县民聂宁妻孝敬舅姑无怠守节三十一年郁氏山阳县民孙哲妻夫亡守节三十五年俱旌其门曰贞节
　　○免直隶泗州等九卫一所灾伤屯田子粒二万二千二百四十余石
　　○山西应州儒学学正叶绶言人材之出本于学校而学校之兴系于守令近年以来守令或非其人经年不为点阅朔望谒庙礼毕輙回虽有风宪官提调而地里广远或一年一至或年半一至来则生员蹈袭陈言以图侥幸去则废弛如故略略无忌惮宜严督府州县官不拘正佐但掌印者即当提调置文簿列生员姓名又立为签不时揭取四五拘至公厅稽其所习经书课业或因公暇或因朔望严加点阅验其在否如一月三日不书卯或次点不在学者即皆斥黜其提调风宪官按临所至察其点检公勤与劝惩无法者俟其考满书其职之称否仍禁约府州县官不得接受生员馈送及旗帐立轴私衙往来同席饮酒使生员有所畏重而不轻犯其令如此则学官于教法有可施之地生员不致懈怠而勉于进学皆成美才矣又言生员多有刁泼奸诈顽狠险僻无廉耻礼义者藐慢师长龃龉教法以为智能乞敕礼部查洪武永乐间钦定学规事例并戒敕学校条款备行提调学校御史等官刊置版榜于各处儒学张挂申明禁约永为遵守严加询访先将此等之徒不拘年月深浅一切以罪法斥去使在学生员知所儆惧庶几日改月化而皆为贤良矣  上纳其言命该部行之
　　○广西按察司佥事何自学奏比闻在外问理刑名俱依刑部都察院奏准事例官吏犯赃者解京缘广西去京万余里民多蛮悍眷恋乡土其犯罪吏解京者往往逃入蛮峒累及角□羊人亦多逃窜间有起角□羊者中途又多捏作诈死逃回其角□羊到京者亦止运砖做工完日发回为民查得广西平乐等府昭平等递运所俱系发囚摆递今遇纳米事例缺人数多乞将广西吏典知印承差有犯赃罪者就发昭平等递运所摆递死罪五年流罪四年徒各照年限笞杖纳米完日疏放宁家其官员有犯赃罪仍角□羊京庶文卷易完驿递不乏  上命法司行之
　　○庚戌湖广施南宣抚司遣舍人向子昇等高罗安抚司遣舍人谭永能等来朝贡马
　　○授朵颜卫头目乃儿不花为指挥佥事
　　○命狭西巩昌府通判李宗政复任升从五品俸宗政九年秩满当迁属县民言其佐政平恕抚字有方乞留以惠民布政司上其事吏部移文巡按御史核实故有是命
　　○革江西余干县黄丘安仁县白塔新城县飞鸢丰城县港口四巡检司以其地皆不要冲故也
　　○刑部尚书魏源足疾乞还乡  上念源老成练达代者难其人命留京调治不妨视事惟于朔望朝参
　　○辛亥泰宁福余朵颜建州左四卫都督佥事管官拙赤等所遣头目进贡至是辞归俱赐敕以谕之俾其永坚臣节归顺朝廷守法循礼安处边陲○癸丑户部言狭西屯军有起赴沿边操备者乞家属关给月粮宜准宁夏中护卫例屯地令余丁耕种正粮给军余粮上仓月粮不给如无余丁耕种者许给月粮屯地改拨丁多之家耕种其有不即改拨以致抛荒田地亏欠子粒者从都司按察司治经该官吏之罪从之
　　○湖广施州卫龙潭安抚司遣舍人黄敬亮等四川马湖府蛮夷等长官司土官文昌保等广西田州府遣土官头目黄理等俱来朝贡马及银器方物赐彩币等物有差
　　○敕蓟州等处总兵官都督同知王彧等曰得镇守密云都指挥佥事陈亨奏十二月十八日达贼五十余人入扒头崖寨射伤军一人又于牛心山掠去一人朕尝屡敕边将戒严兵备乃肆情媮惰以致失机其守寨官已如律究治及敕陈亨等出兵追捕尔等宜鉴此失严督各城堡墩台昼夜了备仍率精兵出境相机擒杀果立功勋不吝升赏
　　○实授辽东署都指挥佥事毕恭为都指挥佥事以定辽前等六卫旗军言恭老成练达善抚军民故也
　　○甲寅革广西融县河泊所先是本县奏旧例各处岁收课钞三万贯者设衙门铨官吏是所数未及万宜革之工部覆实以闻故有是命
　　○庆成王美埥请留造坟工匠为造祠堂  上谓工部臣曰迩闻山西之民甚饥造坟完者宜休其力祠堂令王府军校为之
　　○楚府仪宾葛隆朝贡至京奏故父能先任孝陵卫指挥使葬于江宁县地母蒋氏见存臣自为仪宾久疏音问乞赐顺道回还省祭以尽人子之情从之
　　○敕谕福余泰宁朵颜三卫都指挥同知等官安出及大小头目人等曰今年十二月十八日边将奏达子五十余人至牛心山寨边称系兀良哈三卫人出猎至晚各贼围寨掳去军一人又至扒头崖寨射伤军一人朕以尔三卫皆朝廷设立统领部属安处边陲尝戒饬边将听尔于境外牧放不许侵扰尔等盖欲远近人民各安其所今乃侵犯本寨伤害官军是皆尔等为头目者平日不能严切禁约以致下人如此边将奏请发兵追剿朕念作恶者不过十人大兵一至不免害及良善故不允其请敕至尔等即挨究前项贼人追要掳去军李羊儿及擒其为首贼人解京罪之其为从者听尔自治庶见尔等遵奉朝廷之意今后仍须戒饬部属不许生事犯边若有不遵朕命党比小人则天灾人祸必不可免矣
　　○给代府怀仁王逊烠禄米岁二千石米钞中半兼支
　　○命都察院揭榜禁军民私宰马牛驴骡违者处死家口谪戍边卫
　　○丙辰遣中官祭司灶之神
　　○放光禄寺老疾厨役一百二十人宁家为民仍命有司佥发补之
　　○丁巳四川永宁宣抚司遣把事费真等云南大理府十二关长官司长官李罗禾乖西蛮夷长官司长官刘绍进贵州底寨长官司长官蔡文昇贵州餋龙坑长官司长官蔡昇进贵州等处宣慰使司遣把事杨瑾等来朝贡马赐钞绢如例
　　○命湖广施州卫忠路安抚司安抚覃英子亮高罗安抚司佥事谭才子永清俱代职高罗安抚司故副使崔汉卿子潮端袭职
　　○复除江西道监察御史周济于山东道以母丧服阕也○安化王秩炵以府居狭隘请徙近府民家及求近府隙地  上以徙民非便不允果有隙地许之
