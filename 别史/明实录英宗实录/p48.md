<!-- { "loadSidebar": true } -->
○谪狭西镇番卫指挥同知许兴戍肃州时右佥都御史罗亨信奏兴守备不设致虏寇入境剽掠故谪之
○山西左参政王来奏臣闻农桑者王政之本生民衣食之源近年郡县官失于劝课是以民多游惰每遇催徵辄至亡命朝廷悯其失业降诏蠲除然田日荒闲租税不出军国所需累及良民宜于郡县守长择其贤者职专课农荒田令附近之家合力通作秋成供租之外听其均分原主复业则还之务使租随田出田随人受其有蚕织之类可以裨益本业者悉听规画仍令提调学校风宪官督之则人知务本国用足矣从之
　　○癸酉逮镇守居庸关都指挥佥事高迪时行在刑部尚书魏源奏迪窃官物占官军役官马牛且挟妓酣饮怠边事故有是命
　　○湖广辰州卫奏镇溪军民千户所旧无城垣但树木栅易于朽坏修补甚劳乞筑城为便从之
　　○日入后东南有苍白云气一道东西约长十丈余
　　○甲戌巡抚大同右佥都御史卢睿言万全都指挥使唐铭年逾六十且多病不事事乞令其子代职  上从之仍命兵部凡军职老疾者悉令致仕
　　○命淮安军民舟车非远行载货者悉蠲其税从监察御史隆英奏请也
　　○命都察院出榜禁罢闲吏及奸民结揽写发把持官府起灭词讼违者杖一百谪戍辽东再犯处死时有旧吏拨置大兴知县李观等以一科十剥民蠹政右都御史陈智请通行禁止故有是命
　　○乙亥以宋儒胡安国蔡沉真德秀从祀孔子庙庭先是广东肇庆府知府王罃顺天府通判曹铭等皆言春秋上丁祭先师孔子以历代诸儒从祀黜杨雄而进董仲舒吴澄诚百世不易之盛举也然而性恶之荀况短丧之杜预皆穿凿陋儒尚祀庙庭而宋儒若胡安国蔡沉真德秀皆有功道学羽翼六经其格言微意扩先儒之未发处己行事又皆正大光明足以绍承道统之绪皆未得从祀事下行在礼部覆奏谓安国作春秋传沉作书传德秀作大学衍义学者宗之诚有功于圣门宜如其请故有是命
　　○升直隶大名府滑县县丞周斌为知县仍理马政斌在任九载任满邑民言其畜马蕃息人亦不扰乞留之巡按监察御史等官覆实以闻故有是命
　　○命副榜举人不愿就教职者入监读书从宁国府南陵县教谕任伦奏请也
　　○  皇陵神宫监太监雷春等奏凤阳五月大雨淮水泛涨白塔坟殿宇垣墙倾颓乞俟水落修治  上敕行在工部遣官驰驿与留守萧让知府熊观等会议以闻
　　○顺天府通判曹铭言洪武间兵兴贤能不拘多寡洪熙以来始立解额今海宇熙洽人材迭出若依解额恐有遗失乞开科严选不拘额数庶贤材不遗国家得人从之
　　○江西乐安县教谕郑颙奏旧制生员学书习射皆有成规盖欲文事武备不可偏废近年以来专习文辞不闲书射有负作养  上命行在礼部申明旧制行之
　　○狭西文县守御军民千户所千户杨瑛奏洮岷等卫所皆有学校而本所独无乞如例开设以训诲武职子弟事下行在礼部覆奏请如所言  上命吏部选教谕一员往诲之
　　○山东布政司奏济南青州莱州三府仓积有米麦请令附近诸卫所旗军月粮量增斗数关领回卫与本卫所仓粮相兼分给从之
　　○直隶杨州府泰州判官王思旻奏洪武以来内外见任官俱免原籍差徭今有司差派无异凡庶实违旧制  上命行在户部申明旧制行之
　　○辽东苑马寺永宁监监正毛春奏辽东都司所属衙门历日俱山东印造自登州浮海运至而海道险阻时有漂失重劳造送请铸降印式于辽东都司印给从之
　　○广东肇庆府知府王罃请禁民绑官违者谪戍边卫从之
　　○云南晋宁州学正杨茂言本州郭外地名塔墩有大树颇怪异居人因之祈祷辄应因号为塔墩圣母目其树为神树永乐中大风折其树军人陈福海锯以为板内有神像戴冠执简容貌如画人皆惊异立祠以祀乞加封号  上谓行在礼部臣曰淫祀徼福非礼也其止勿听
　　○四川马湖府同知杨礼奏湖广黄州等府连年亢旱人民流移其子女或为人奴或被略卖深为可悯今年已丰稔而向之为奴被卖者如故宜命有司赎还令得完聚从之
　　○直隶镇江府丹徒县知县胡鉴奏本县岁贡芦柴洪熙元年免半折钞今都北京而此皆不急之务请罢之以苏民力从之
　　○丙子命以京库绢给宣府官军折今年九月至十二月俸
　　○都察院右副都御史周铨奏洪武间诸处广设堰塘旱则田赖以溉涝则水有所泄今年久废弛请复修理从之
　　○戊寅遣中官祭中霤之神
　　○福余卫及哈剌卫指挥也儿马丹等七人狭西岷州卫土官男王兴云南楚雄府镇南州土官男陈全大理府邓川州浪穹县顺荡井土官弟李安赵州定西岭土官叔李和等俱来朝贡马赐宴并彩币钞绢有差
　　○己卯夜有流星大如杯色赤尾迹有光出紫微东藩内行至文昌
　　○庚辰命行在都察院右副都御史贾谅等赈济饥民时直隶凤阳淮安扬州诸府徐和滁诸州河南开封府各奏自四月至五月阴雨连绵河淮泛涨民居禾稼多致漂没人不聊生势将流徙  上命谅及工部侍郎郑辰往视之谅陛辞谕之曰民困已甚卿等速往发廪赈之抚恤得宜毋令失所河堤冲决相机筑塞毋兴大役重困吾民
　　○给大同内地守墩军士行粮从行在刑部尚书魏源奏请也
　　○镇守狭西都督同知郑铭奏岷州卫指挥陈武千户陈能巡备不严数致番寇劫掠又匿不奏乞罪之以警将来  上命降武能为为事官巡哨如旧再犯重罪之不贷
　　○壬午命设广盈仓于靖虏卫隶狭西布政司置大使一员副使二员
　　○贵州按察使应履平奏欲照旧典请令文臣子孙袭荫事下行在礼部议以先朝所未举行乃止
　　○癸未迤西阿台朵儿只伯遣使殿中阿鲁赴京纳款
　　○甲申敕云南总兵官黔国公沐晟等曰得奏称镇沅百夫长刀瓮累次行凶抢杀人畜搅扰地方不服招抚请调附近官军五千民兵三千令右都督沐昂统率剿补此策固善但蛮夷讎杀乃其本性可再差人抚谕如彼听从不必进兵若仍肆凶顽当少调精锐人马用计擒捕以除边患尔等慎之不可忽也
　　○行在兵部尚书王骥上议边务五事一狭西各卫操备官军缺马数多议将布政司官库收贮绵布平价买马三千一百疋仍于在京操练马内选摘四千疋送给官军骑操其都督蒋贵所领官军月久艰难宜于在京官军再选二千代回仍敕南北太仆寺选马一万五千匹给各营调习俟用一赏罚以示劝惩宜将甘肃折粮银六千两及布绢八千疋分委各总兵官掌之凡有功者量其轻重从公给赏其临阵畏缩者即军中斩之一为事官各处立功杀贼者限满复职未尝责其功效故玩愒岁月惟觊满限今议定功次获三首级者赎其死罪获二级者赎其徒流罪俱令复职功倍者原卫掌事无功者死罪终身徒流满日虽复职仍于军前哨备一操备官军衣鞋日久损敝贫乏无措请以狭西布政司及行都司收贮大布人给二匹俾为御寒之具一近年荒歉撙节边储军士月支本色米五斗多系青科租粮养赡不给余折布疋米贵布贱不偿所直请支青科者加一斗其折大布者月一匹庶少裨之  上以官吏更代往复艰难但加以银绢布以充衣鞋京师马不动选河南狭西孳牧马给之余从所请
　　○广东琼州府知府程莹奏占城国每岁一贡水陆道路甚远使人往复劳费甚多乞依令暹罗等国例三年一贡至是占城国使臣逋沙怕麻叔等陛辞  上命赍敕谕其国王曰王能敬顺天道恭事朝廷一年一贡诚意可嘉比闻王国中军民艰难科徵烦重朕视覆载一家深为悯念况各番国俱三年一贡自今以后宜亦如之事不烦而下不扰王其体朕至怀并赍锦绮赐王及妃
　　○丙戌敕行在刑部尚书魏源曰得奏将临边地方东自尖山墩起西抵崖头墩止分作八处分委头目率马步官军巡哨守备既已处置得宜仍令副总兵罗文参将陈斌严督官军了守遇警则左右应援合兵剿杀特谕尔知之
　　○丁亥升直隶大同中屯卫百户脱罕沙为副千户赐白金十两文绮衣一袭钞一千贯以尝为乡导巡哨有功故也
　　○直隶苏州府长洲县民汤得男妇章氏一产三男命给赐如例
　明英宗睿皇帝实录卷之三十二
　　正统二年秋七月己丑朔享  太庙
　　○遣中官祭司门之神
　　○日生背气青赤
　　○庚寅福余卫指挥也儿马丹陛辞令赍敕及彩币表里归赐其头目指挥把秃不花
　　○遣指挥岳谦千户张阿老丁等使迤西朵儿只伯赐袭衣彩币钞锭有差其应用氊帐军器鞍马等物命甘肃镇守总兵官及狭西行都司给之
　　○弛直隶淮安扬州二府所属川泽之禁时二府岁饥官为发廪赈济行在刑部右侍郎何文渊奏仓廪之积有限江海之利无穷今诸州县海边水浅处所产菱藕鱼虾海菜之类居民取之可以充食乞令各处巡检司河泊所并巡捕守备官军听民采取接济毋得阻遏文渊又奏两淮两浙盐运司各盐场灶丁多贫难饥窘挈家四散求食请令灶丁名下除额办盐引纳官外所有余盐就于本场官收每一小引给与米麦二斗庶饥民不乏食从之
　　○行在工部尚书吴中言直隶淮安卫岁造军器近因水旱相仍军士乏食乞暂止以俟年丰从之
　　○日生背气色青赤
　　○辛卯升行在广西道监察御史周廉为狭西按察司副使时廉巡按狭西镇守右副都御史陈镒上＜锍-釒＞荐其在官明慎故有是命
　　○命行在右军左都督陈怀佩征西前将军印充总兵官镇守大同初尚书魏源奏总兵官方政号令不行心无定见又与参将陈斌不和恐坏事机宜令武进伯朱冕代之诏下廷臣议佥为冕掌神机营事不宜迁调举都督同知沈清  上不允乃以命怀源又奏万全都指挥使唐铭年老有疾都指挥同知李信嗜酒无为都指挥佥事李浩性资宽缓难任繁剧而荐宣府前卫指挥佥事李徽廉能宜加升用兵部言军职论功升擢无荐举例然万全实要害之地宜不拘常例从源所奏  上从之命徽署万全都司都指挥佥事
　　○行在吏部奏廷臣举保知县内有教官四十二员缘教官乃育才之本职微责重若概将除授恐无以教训生徒  上以为然令知县缺于监生内举任
　　○壬辰  仁孝文皇后忌辰遣卫王瞻埏祭  长陵
　　○哈密忠义王脱欢帖木儿遣使宰奴丁撒马儿罕头目遣使马黑木秃敏秃兀鲁伯曲列干男米列遣使格来敏哈秃哈失哈力头目遣使锁鲁檀米列阿端地面遣使阿速蛮等俱来朝贡马驼方物赐晏并彩币钞绢有差
　　○升隆庆卫指挥同知李景为署都指挥佥事镇守居庸关
　　○癸巳爪哇国遣使臣亚烈张文显云南楚雄府南安州土官判官李保及其妻王氏等俱来朝贡马及方物赐晏并彩币衣服等物有差
　　○谪行在福建道监察御史王学敏戍边学敏纳巡检陈永证赂挟势嘱行在工部郎中崔镛荐升知县事觉行在刑部论当赎绞  上命杖一百枷示于各衙门三月谪戍辽东边卫
　　○日生左珥色赤黄
　　○甲午遣成国公朱勇为正使吏部尚书郭琎为副使持节册封东城兵马指挥杨顺女为卫王瞻埏妃
