<!-- { "loadSidebar": true } -->
　　○黄养正名蒙以字行浙江瑞安县人九岁能书大字有司荐于朝留翰林院授中书舍人累官至太常寺少卿文渊阁书办殁于难赠本寺卿官其子希祖为户部照磨
　　○戴庆祖应天府溧阳县人由乐舞生授太常寺赞礼郎累官太常少卿至是殁于难赠本寺卿录其从子昇为南京都察院照磨
　　○王一居应天府上元县人由乐舞生授太常寺赞礼郎累官太常少卿从征死难赠本寺卿遣官谕祭
　　○癸亥虏众奉  车驾次雷家站以锦衣卫校尉袁彬来见  上问能识字否彬对曰能遂令侍左右是日命彬以书与千户梁贵回京取九龙蟒龙叚匹及珍珠六托金二百两银四百两去赐也先
　　○时京师戒严羸马疲卒不满十万人心恟恟群臣聚哭于朝议战守有欲南迁者尚书胡濙曰  文皇定陵寝于此示子孙以不拔之计侍郎于谦曰欲迁者可斩为今之计速召天下勤王兵以死守之学士陈循曰于侍郎言是众皆曰是而禁中尚疑惧  皇太后以问太监李永昌对曰  陵庙宫阙在兹仓廪府库百官万姓在兹一或播迁大事去矣独不监南宋乎因指陈靖康事辞甚切  太后吾由是中外始有固志天下臣民闻  车驾之北莫不痛恨号泣不已云
　　○甲子也先闻  车驾来惊愕未信及见致礼甚恭奉至宣府城南传旨谕杨洪纪广朱谦罗亨信开门来迎城上人对曰所守者皆  皇上城池天暮不敢开门杨洪已别往乃移跸涉宣府河而北是夕大雨雷震死也先所乘良马虏众皆惊夜半  上命袁彬出寝幄窥虏彬见赤光覆寝幄不散时虏有欲谋逆者见  上幄有瑞异乃止明旦也先来就幄前顿首进熟肴及皮服寝具  上遣喜宁至京同通事岳谦等赍所需金珠彩币以往
　　○乙丑  皇太后敕郕王祁钰迩者虏寇犯边  皇帝率六军亲征已尝敕尔朝百官今尚未班师国家庶务不可久旷特命尔暂总百官理其事尔尚夙夜秪勤以率中外毋怠其政毋忽其众钦哉又敕文武群臣凡合行大小事务悉启王听令而行毋致违怠
　　○遣官祭山川城隍等神
　　○遣旗手卫官祭旗纛之神
　　○驸马都尉焦敬等言  车驾未回恐贼迫近京师官吏军民有能奋勇设谋出奇制胜者俱听赴官投报有能擒斩贼人者能反间济事者不次升赏城市关厢有潜住听探消息之人许锦衣卫五城兵马挨拏处治  王令礼部榜示多人知之
　　○丙寅令新选余丁官舍并旧操舍人及报效者人赐银一两布二匹守城匠人守门军火夫并皇城四门内外官军人赐布二匹顺天府起车五百辆运通州粮文武京官自九月至明年五月粮预于通州取给军人给半年召有车之家能于通州运粮二十石纳京仓者官给脚钱银一两在京从五城兵马通州从都指挥陈信挨报令各司官管运仍令户部差官二员御史二员给事中二员沿途提督巡察以都御史陈镒指挥同知马顺都督同知武兴都指挥汤节等总其事
　　○兵部言宜取河南等都司并南北直隶卫所先次御史所选备调官军其山东南直隶备倭军士宜选精壮者四千五百江北直隶北直隶运粮官军三万六千宜俱取赴京操练福建浙江贼已多就擒贵州湖广苗贼为害止于一处宜取总兵官宁阳侯陈懋靖远伯王骥等皆回京师如贼未尽宁息止留参将等官剿捕  王令皆准所拟惟王骥姑留彼不取
　　○参赞福建军务刑部尚书金濂奏官军擒获建宁府瓯宁县贼首伪统军都督指挥千百户林拾得等七十一名斩首四百余级
　　○湖广三司言偏桥卫地方累被苗蛮攻劫公私仓廪人口头畜杀掠将尽即今城内饥饿死亡相继不能自存已行管粮参议宋钦等官勘实本卫及附近仓粮验口给济从之
　　○丁卯司礼监太监金英传奉  皇太后圣旨今立  皇帝庶长子见深为皇太子该衙门便整理合行事宜择日具仪以闻
　　○令召为事官石亨升为右都督掌后军都督府事仍管大营操练驸马焦敬管神机营忻城伯赵荣管三千营
　　○给九门守卫官军盔甲
　　○户科给事中李侃启三事一战守之法在用将得当乞于武臣内及行伍中不拘职之大小贵贱精选勇猛才智之人问其方略试其弓马果能通晓不次擢用步将骑将各随所长战守攻取各施其谋一今虏得利而强我失利而馁况新选军余舍人平昔率皆嬉游未历艰辛少有可用乞差廉干京官驰往北直隶山东河南山西狭西各处选操民壮每府五千名俟其操习可用选二千名赴京听调杀贼一北虏马健来速制其奔突宜用车战今之骡车最坚固而骡之奔突最疾健京城内外约有千辆取为战车车列四周步骑处中车厢用铁索连木板藏神铳于内俟交阵始发每车刀牌手五人乘间下车击敌敌退则开索纵骑兵逐之启入  王嘉纳令该部议行
　　○镇守居庸关都指挥佥事孙斌奏守备怀来署都指挥佥事康能及怀来隆庆龙门卫指挥千百户易谦等各领军余挈家弃城来本关避贼请治其罪  王令谕责能等宥其死罪就领军在居庸关协斌守备
　　○东南天鸣有声如泻水
　　○戊辰虏奉  车驾次大同遣袁彬持驾牌往告以土木败兵之事城中以吊桥取彬入广宁伯刘安出见  上曰汝等勿疑朕汝主也安伏哭于前时虏惟二十余人随侍  上谓安曰令通事一人来安入城令通事及彬出虏酋伯颜帖木儿得知院于  上前求赏赉少顷都督佥事郭登具衣冠同大小官员人等出见登伏哭曰六军东归孰料至此  上曰将骄卒惰朕为所误复何言因问大同库内钱物几何登对曰有银十四万两  上命取二万二千两至以五千赐也先以五千赐伯颜帖木儿等三人余散虏众时  上谈笑自若神采毅然登等相谓曰  圣主可谓处困而亨者矣
　　○令谕文武群臣曰国家为政莫急于听言用人人臣为国莫先于输忠荐士尔等国之股肱耳目凡有治国安民除邪辅正御灾捍患备贼方略并许直言无隐毋徒事虚文古人有言忠厚者举老成之人正直者举廉能之士凡有智勇廉能屈在下僚不得展布其素蕴者并许举荐擢用毋曲为亲故书曰举能其官惟尔之能称匪其人惟尔不任敬哉
　　○令升兵部左侍郎于谦为本部尚书大理寺卿俞士悦为都察院右都御史仍理本寺事通政司右参议邹来学为都察院右佥都御史参赞应城伯孙杰等处军务仍理粮草山西布政司右布政使杨鼎为本司左布政使山西布政司左参政朱鉴为本司右布政使
　　○令署都指挥佥事卫颖实授前职京营把总操练升指挥左能为署都指挥佥事仍守紫荆关
　　○令谕守备居庸关都指挥孙斌及沿边诸将曰迩者  大驾亲征所有御用器物并龙旂御马驾牌旗号等物俱为虏寇所获恐持前项器物诈言  大驾回还胁尔开关切勿轻听堕其奸计即运谋奋勇相机出奇剿杀
　　○礼科给事中金达言二事一迩者官军不利回京其经过关隘不与盘诘切恐虏随群入城窥觇事情合令监察御史五城兵马并管军衙门家喻户晓但有语言蹇滞面貌可疑之人即擒捕到官研审一直隶保定等府为畿甸藩篱之地各处正官多不得人乞命吏部查究平日政绩无闻者令其致仕速于听选官内择刚果能干者补任仍选在京文职一人镇守便宜行事以绥生民礼科给事中李实言二事一正阳等九门已置炮架铳石以备固守缘城壕两岸树木森然不惟妨我用兵抑且以利敌人候有声息之日令守门官军斫去一新选余丁民壮人等俱承平安逸之辈遽使执持神铳短枪恐临期难措手足乞严选精壮正军操练  王俱令所司议行
　　○令户部量给大同等处守城应敌军余民壮口粮
　　○湖广奏官军于武冈绥宁等州县斩获苗贼首级一百六十余颗追回所虏男妇六十余口
　　○释四川按察使曹泰泰坐斩久锢刑部狱至是  王令特释之
　　○令户部锦衣卫各差官巡视被伤官军给粮赈济
　　○己巳  王遣官祭告  太庙  大社  大稷
　　○  上命袁彬入大同城取赏赉物得武进伯朱冕西宁侯宋瑛内官郭敬家赀及三人蟒龙衣并指挥千百户所共出衣服彩叚以赐也先等又置酒以劳其众  上召郭登谕固守城池人来有所传报必察诚伪慎勿轻信是夕虏奉  上驻跸于城西二十里郭登遣人告袁彬欲使夜不收五人入虏营奉  上往石佛寺乘间入城彬以闻  上曰我命在天今若为此万一不虞乃自取也不从
　　○  皇太后诏曰迩因虏寇犯边毒害生灵  皇帝恐祸连宗社不得已躬率六师往正其罪不意被留虏庭尚念臣民不可无主兹于  皇庶子三人之中选其贤而长者曰见深正位东宫仍命郕王为辅代总国政抚安天下呜呼国必有君而社稷为之安君必有储而臣民有所仰布告天下咸使闻知
　　○令升工部左侍郎周忱为户部尚书升宁远守备右都督焦礼充左副总兵义州守备右都督施聚充右副总兵协同辽东总兵官调军杀贼
　　○令谕各营大小把总管队官迩者  大驾亲征胡虏不意被留贼庭究其所由皆由主事者不得其才所以赏罚不当运谋不得其人所以号令不严勇敢之士莫用其才忠正之士莫展其志致有此失于尔何罪尔等即将所领官军回到京者一一开报以凭给赏果有阵亡及被伤成残疾者令弟男子侄袭替其无伤者仍旧操练每人再给赏银二两布二匹时  驾陷官军脱回者尚众人怀疑惧不敢报官故有是令
　　○兵部言直隶保定等处安插达官人等因虏寇边乘机劫掠居民见有彼处取来随征达官指挥王贵成等在此乞赐令谕令其赍回晓以祸福无作不靖自取罪愆并随征回卫者照例给赏从之
　　○云南寻甸军民府土官知府沙仲等遣把事李节并四川泸州江安县土民冯贵等贡马赐钞有差
　　○庚午令升户部右侍郎兼翰林院学士陈循工部右侍郎兼学士高谷俱为本部尚书仍兼学士升浙江道监察御史叚信为都察院右佥都御史往保定等府抚安军民升锦衣卫千户吕贵为本卫指挥佥事升知府范理为福建布政司右布政使知州陈琰为四川布政司右参议监察御史上官尹为湖广按察司副使刑部员外郎周瑄为福建按察司副使主事李颙杨珏俱为佥事复除佥事张彦于福建按察司
　　○后军右都督石亨言京师官旗军民匠作人等不下百万岂无才智出众勇力过人者伏于其间许令自报俾臣试验果中式者授以冠带赏银三两仍给与器械鞍马月粮一石随军操用有功之日不次升赏从之
　　○令在京守城人匠火夫并报效新选官舍人等给口粮月三斗
