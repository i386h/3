<!-- { "loadSidebar": true } -->
　　○浙江提调学校佥事花润生连为所黜生员发其考选不公都察院问如律以老赎从之
　　○南京中军都督佥事徐景珩卒讣闻上辍视朝一日遣官致祭命有司治葬
　　○癸卯旌表孝子成贵节妇赵氏等十一人贵武骧左卫军余杨智山西介休县民母丧庐墓孙礼直隶新乐县民父丧庐墓皆旌其门曰孝行赵氏元氏县人扈彬妻避兵遇贼义不受辱投崖而死旌其门曰贞烈周氏江西南昌县民熊聪妻徐氏辽东金州卫总旗张俊妻李氏南昌县民龚本义妻喻氏南昌县民吴庭春妻曾氏南昌县民胡思敬妻胡氏进贤县民吴安泰妻吕氏应天府上元县匠赵寿孙妻李氏直隶广平县民郝三妻余氏进贤县民熊叔信妻俱家贫守节旌其门曰贞节
　　○亦力把里等处地面也密力虎者王等遣使臣赛失剌等来朝贡马驼及方物赐宴并金织袭衣等物有差仍命赛失剌赍敕并彩币表里等物归赐其王及王母等有差
　　○甲辰狭西岷州卫剌麻那儿卜四川马湖府通把事年本等来朝贡马及方物赐纻丝表里等物有差
　　○丙午命直隶保定府束鹿县典史潘峻复任升从九品俸峻在束鹿无暴政九年将满邑民保留巡抚侍郎薛希琏为民奏请故复之
　　○丁未释奠先师孔子吏部左侍郎兼翰林院学士曹鼐行礼
　　○戊申祭  太社  太稷
　　○遣顺天府官祭先农之神
　　○己酉巡按直隶监察御史李奎言六事一方面诸官宜仍行洪熙以来会举之法使贤否悉归众论毋令各举所知一教官宜令内外诸正佐官各举所知有尝出身科目而坐累充军为民无赃过者亦听其举一诸处城池烟墩兵器及讲阅之法因承平日久废弛不理请时令御史简阅之一御史职专扬激而巡街巡仓宜革之又奸污官吏被黜者多肆诬告以是御史见恶不敢擒宜罪诬者以越诉一餋济孤老有司多视为文具宜令及时给以日用寒暑之需否者重坐以罪一土豪恣肆有坐罪者宜令输军饷以代平民之劳章下六部都察院议言俱有成令遂寝之
　　○庚戌遣官祭宋丞相文天祥
　　○琉球国中山王尚忠遣使臣阿普斯古等来朝贡马驼及方物赐宴并彩币表里等物有差
　　○镇守松潘都指挥佥事王杲奏松丫子乾沟子等处番蛮掳掠运夫杀死官军  上敕四川都布按三司委堂上能干官同巡按御史会杲设法抚捕还查各卫所可调征进官军各仓见粮储及剿杀方略奏闻区处
　　○大仆寺少卿沈升卒升字志行浙江海宁县人尝敷陈王道登永乐甲申进士  太宗选庶吉士升与焉久之授刑部主事命修永乐大典性理大全诸书书成有彩币之赉戊戌拜四川之布政司右参议丁忧起复调河南布政司寻命参赞蓟州等处军务宣德十年召还升北京太仆寺少卿至是卒遣官祭葬升为少卿秩满以百金玉带献中官王振冀得显官振殊不为意已而复职升大失所望郁郁而卒
　　○辛亥敕谕兀者右卫野人都指挥失列格及大小头目人等曰近得边将奏尔兀者右卫野人捧速随同逃叛犯人刘跎子入境为盗罪本当死朕姑令监候今尔等差人来朝请罪乞怜特屈法伸恩宥捧速之罪遣回尔处令其出力报效以赎前愆如尔部属中再有犯者并尔该管头目一体论罪不宥
　　○命修庆阳卫及环县前千户所城
　　○山东宁海卫金山守御千户所以戍卒数少请歛其城三十余丈以便分守从之
　　○壬子命万全右卫阵亡指挥使江洪子山为万全都司都指挥佥事
　　○设狭西宁夏卫汉僧纲司直隶隆庆州僧正司永宁县僧会司山东汶山县僧会司署都纲副都纲僧正僧会如制
　　○甲寅命故遂安伯陈英男埙袭封遂安伯
　　○应天府请修理上元县治直隶徽州府请修理府治苏州府请修理府学安庆府请修理望江县治俱从之
　　○乙卯升中书舍人龙文为吏部验封司员外郎
　　○夜火星犯平道东星
　　○丙辰辽东自在州指挥亦失哈遣舍人修钟狭西凉州卫剌麻也失藏卜靖虏卫剌麻桑迦班丹河州卫剌麻赏术班丹临洮府剌麻端岳肖临洮卫剌麻坚参亦失西宁卫剌麻僧徒络绎等来朝贡及方物赐宴并彩币表里等物有差
　　○丁巳广东猺贼八百余肆掠石城遂溪诸县巡按监察御史张子初奏都指挥使何贵署都指挥佥事张玉左布政使吴扬左参政龚箎佥事杨辅不能协力剿捕都察院请命子初提问从之
　　○戊午沈府平遥王佶煟薨王沈简王庶第三子母席氏永乐六年生十二年册封至是薨年三十九讣闻  上辍视朝一日遣官赐祭谥曰僖靖命有司营葬
　　○升浙江处州府通判黄聪为本府同知聪提督银场深得民心九载任满当去属县民八千余人告留知府张佑具以闻故升之仍理前事
　　○广东署都指挥佥事张演纵家奴市盐多不法为巡按监察御史孙泓所奏演伏罪宥之
　　○庚申增置处州府丽水青田缙云庆元松阳龙泉六县县丞各一员专管银场
　　○夜月犯南斗
　　○辛酉以异气现于华盖殿金顶及奉天殿鸱吻之上上遣官昭告于  昊天上帝后土皇地祗曰属以眇躬祗承大统仰膺眷命邦家底宁兹者  上天垂象异气现于华盖殿金顶及奉天殿鸱吻之上此盖  天心眷爱特示昭警省躬自咎寝食弗宁祗惧忧惶罔知攸措颛祈  大德俯赐矜怜潜消沴气启迪愚衷修明庶政俾家国永宁民物康阜不胜惓切恳祈之至谨用昭告伏惟鉴知
　　○礼部尚书胡濙等奏请出给僧道度牒上命在外府州县悉遵永乐间定额惟南京度僧五百人北京度僧一千人
　　○翰林院学士蔺从善卒从善河南彰德府磁州人永乐末由教职选侍  皇太孙宣德初与修  两朝实录升司经局洗马正统初与修  宣宗实录升翰林院学士经筵讲读语音洪亮确实无华处己待人内外如一于学术造诣则疏浅云
　　○癸亥敕谕五府六部都察院大理寺等衙门官曰朕嗣承  祖宗大统祗体  天心抚绥黎庶夙夜惓惓罔敢怠忽兹当春阳和畅万物发生之时尚虑军民未尽得所特推宽恤之典用广好生之德合行事宜条列于后尔等职专庶务与国同体凡有可兴利除弊便益军民者悉具以闻副朕体  天恤人之意一法司锦衣卫见监重囚但情罪有可矜疑及累冤枉不曾办理者三法司会审情词具实开奏其见问杂犯死罪徒流罪递减二等杖罪以下悉与宽宥一官员军民人等有为事问发做工运灰运砖等项杂犯死罪徒流罪递减二等杖罪以下悉与宽宥其有枷号人犯悉皆疏放依例减免一在京文武官并总小旗有为事住支俸粮并支半俸者照旧关支一南北直隶并各布政司去岁被灾去处但有见徵拖欠存留税粮赈济仓粮屯种子粒及一应该追亏欠物件俱暂停徵俟秋成徵纳其军民倒死亏欠被盗走失孳牧寄餋长生骑操等项马骡牛羊等畜俱俟秋成买补一军民采办柴炭自正统十年十二月以前拖欠未完者俱各免追一各处赴京轮班人匠自正统十一年正月以前递年失班者俱免罚役止当正班一在京各衙门见追赃罚等项物件未完者具实开奏一在京见役并书办吏典果有人物鄙猥写字粗拙又有疾贫难者各衙门堂上官审送吏部验实放回为民一在京人匠医士厨役等项果有残疾及年七十以上不堪应役者放免宁家应佥补者所司佥补一各处逃军逃囚逃匠人等自文书到日为始限三个月以里赴在官司首告悉免其罪各还原役一武职官子弟应袭替优给赴京者果保勘明白兵部即与施行一各处操备军士有原系屯军拨补之数其家小在原卫所者本军该支月粮务要按月支与养赡毋令失所一各处逃民安插已定者所司务加优恤令其安业不许科扰违者听按察司巡按御史察实拿问一五府六部职掌分理庶政各堂上官宜躬勤表率下僚使人知所严惮凡合行事务及一应文移须自用心检点当行者即行毋纵容下人徇私作弊致人失所一三法司职掌天下刑名伸冤理枉扶正抑邪斯称厥职凡问囚犯务湏详细推究俾情当其罪或有冤抑即与勘辩应奏请者具实开奏一各处巡抚官及三司推选堂上廉能官同巡按御史巡抚所属提督军卫有司劝课农桑凡一切不急事务悉与停止或有军民不便之事及可兴利革弊便益军民者悉具实以闻一内外卫所军官须用心爱恤军士餋其锐气凡角□羊到官军尤须严督该管官旗加意抚恤务令得所敢有隐占并剥削侵害逼令逃窜者在京从巡视给事中御史在外从按察司巡按御史时加体察举奏究问一方面知府必选用得人然后民受实惠今后该保官须访察素有清誉才行堪任者从公举保庶惬公论敢有徇私受贿滥保贪婪不律之徒听六科十三道体实劾奏一各处方面及府州县官额设弓兵皂隶人等务从公点差敢有私于所管官司索取及受富豪奸民投托滥用太多不将富民应赏差徭靠累小民逼迫逃窜者听御史按察司官从公举问一各府州县果有贪官污吏及强横豪民挟制官府欺压小民为一郡一邑之害者御史按察司官即便拿问究治应奏者具实奏来庶使奸顽歛迹良善获安
　　○命故武安侯郑能男宏袭封武安侯
　　○命故万全都司都指挥佥事祝铭子英袭为指挥使金吾左卫指挥使周显子勇羽林前卫指挥同知汪通弟达赵可失秃子昂燕山左卫指挥同知杨昇子景金吾右卫指挥同知杨昇子辅府军后卫指挥佥事董旺子英金吾左卫指挥佥事林清子宗陈广子俊林全子胜济川卫指挥佥事刘失秃儿子通金吾后卫指挥佥事李忠子福俱袭职永清右卫指挥同知周彝子启袭指挥使以彝有征麓川功也
　　○甲子敕谕云南陇川宣抚司宣抚恭项同知刀歪孟副使刀落曩佥事陇道并百夫长罕贤等曰得云南总兵镇守等官奏该尔等请给印信及乞千户蔺愈抚治地方等情具悉朝廷昔念尔等忠诚特为开设衙门颁给印信除授职事尔等不能奉宣国恩乃致小人乘机劫掠印信论尔罪在不宥特宽置不问今从尔等所言铸造印信命蔺愈赍去付尔恭项收掌就令愈在尔陇川协同尔等管治人民尔等自今亦宜体念朝廷大恩使一方人民安妥地方宁靖庶使副朕任使之重尔等其钦承朕命毋怠
　　○书复宜川王志土□保曰承谕妃逝请封侧室孙氏等抚幼理家具悉然内政宜有所属而奉祀尤得贵贤况封秩旧有定例名分不可滥及今特封孙氏为夫人凡百家务悉令管摄庶几事有所专礼分不忒
　　○太仆寺奏正统十年所属府卫孳生马骡驹计六万三千五百六十一疋
　　○狭西都指挥佥事陈＜王巳＞老疾以其子钦代为指挥使
　　○丙寅升狭西道监察御史马恭为都察院右佥都御史先是恭在狭西协赞军务延安等卫官军三千余人告保恭公廉有为乞升其职  上不允至是镇守都御史王文等又具奏乞升之故有是命仍令理前事
　　○复除贵州道监察御史严敬于湖广道以丁忧服阕也
　　○增置河南开封卫辉彰德三府通判各一员磁陈二州判官各一员封丘兰阳仪封阳武项城考城汲淇辉胙城新乡获嘉安阳汤阴临漳十五县县丞各一员管马
　　○丁卯安乡伯张安下锦衣卫狱以户科给事中钱奂监察御史何永芳劾其与弟宁互争禄米失义伤情也
　　明英宗睿皇帝实录卷之一百三十八
明英宗睿皇帝实录卷之一百三十九
　　正统十一年三月戊辰朔礼部右侍郎兼翰林院侍讲学士马愉奏父士贤老病乞赐归省  上许之命有司给驿马廪饩并家人脚力口粮
