<!-- { "loadSidebar": true } -->
　　○壬午命总督贵州湖广军务右都御史王来兼巡抚贵州时来＜锍-釒＞言贵州多苖夷难治加以官非其人扰害激变动劳王师财殚民困今虽颇宁息恐不加意患复如之乞择方面中刚毅有为者量升在京宪职巡抚则官有所警而不肆扰苖有所畏而不敢窃发矣事下吏部请就敕来兼之故有是命○命工部尚书周忱致仕先是从礼科都给事中金达言召忱回京至是召至故有是命
　　○安化王秩炵奏母患风疾乞赐药饵命太医院依数给之
　　○襄垣王逊煇复奏提督军务左副都御史年富受左都御史沈固参将许贵银共千二百两有奇又受大同卫指挥知府驿丞赂都察院谓富先已按固贪冒不忠按贵不律状而襄垣王乃奏富受赂如此宜更遣御史钱清司已差给事中会覆从之
　　○夜有流星二一大如鸡弹一大如斗色俱赤有光烛地一出紫微西蕃北行至阴德三小星随之一出天津东南行至河南十余小星随之尾迹炸散有声如雷
　　○癸未赐南京礼部尚书义铭南京太常寺卿章文诰命并封赠其祖父母父母妻从铭等请也
　　○召宣府总兵官昌平侯杨洪回京治疾并取其原带三千营官军一千五百名回京操练
　　○给神机营官军马七百匹
　　○甲申升礼科都给事中金达为河间府长芦都转运盐使司运使户科都给事中马显为河东狭西都转运盐使司运使
　　○设云南云南府昆阳州阴阳学置典术
　　○命光禄寺照旧日支国师禅师僧官剌麻五百八人下程酒肉等件国师加倍
　　○辽东庶人贵爕表陈子女众多蜗庐困苦莫遂人伦及献诗诉冤词甚凄惋诏庶人子女婚嫁每人与四表里首餙银二十两猪羊各四令自选配行礼
　　○通政使李锡言本司逐日承受奏题文状不下千数欲令各官俱赴午朝诚恐误事乞分班入朝留二员视事从之
　　○召户部郎中朱昂主事吴复张恺回京先是昂等协同尚书周忱于南直隶督运京储至是忱被劾致仕故召昂等回京别用
　　○乙酉命巡抚四川佥都御史李匡参赞云南军务左少卿郑颙提督二处官司运粮赴贵州馈军
　　○敕监察御史陈全杨贡印烙南北二太仆寺马骡驹四万余匹故事遣驸马侯伯至是以真定府学教授郑真奏其多弊故更遣御史
　　○丙戌尚宝司丞杨寿因责家奴不服殴死之奴乃  宣宗皇帝赐其祖少保溥者也事觉刑部尚书俞士悦谓寿罪虽于律当徒然奴由恩赐又祖所遗爱者今寿杀之有亏忠孝请勿以尝律论大理寺卿萧维祯驳之以为传致非罪请一以律断从之
　　○赐楚府永安王季埱庶第四子镇国将军均镠镇国将军季坻嫡长子均锔镇国将军季堂庶第三子辅国将军均釪镇国将军季涂第二子辅国将军均锏镇国将军季填庶长女茶陵郡君诰命冠服及仪宾倪敏诰命冠服鞍马等件
　　○赏景泰元年大同雷公山等处阵亡山西等都司大同等卫县及中都留守司直隶徐州等卫所官军民人九十二人家属都指挥各银五两指挥各银三两俱彩叚一表里千百户等官各银二两绢二疋旗军民人等各银二两布二疋内获功一次升小旗刘旺自陈系序班刘海家人辞役从之赏银一两布一疋
　　○巡按直隶监察御史练纲奏各处该关户口食盐过期三月不赴场领者住支从之
　　○吏科给事中毛玉言传用妖书妖言私习天文禁书俱律有常禁迩者遇民因此潜谋不轨多罹显戮如赵才兴吴伯通是也夫辇毂之下尚有此诚虑四外无籍之辈收藏天文星象之图左道谶讳之术指以天象垂戒妄论气运兴衰以扇惑人心及其自罹刑辟何殊赤子入井宜敕法司通行天下榜谕有收藏及知而不发觉者重罪之都察院谓正统十四年已有榜谕今宜更申谕天下从之
　　○河南按察司副使蒋诚为颍上县阴阳训术刘江奏其擅释妖贼徐山及受人馈遗诸罪命巡按御史覆之
　　○戊子命故湖广都指挥佥事张善子鉴袭为指挥使
　　○兵部奏各色报效人匠二百七十九名俱已冠带将留听操或仍执役诏已冠带者听操未冠带者执役
　　○先是监察御史陈员韬奏征剿福建都督佥事范雄目盲难任事召雄回京雄至诉前疾已痊而同征福建宁阳侯陈懋等已皆升用独臣未蒙升擢诏兵部稽雄功次于是给事中御史劾雄宿师玩寇贪淫欺罔宜治其罪兵部亦言懋等升用出自特恩非因论功今雄有罪无功且奸臣王振姻党诏仍用之
　　○晓刻老人星见丙位
　　○己丑谪留守右卫署都指挥佥事王喜充甘州卫军
　　○南京兵部尚书靖远伯王骥按河阳卫百户周忠枉法受财罪因言忠尝欲独擅宝船厂事而诬退同事百户又构词陷内官王普于死是以愈暴横厂内外官民俱呼为周老虎役占军匠无虑数百亲管指挥莫敢登门法司具狱以闻命发充口外军
　　○命修南京甲字等库
　　○庚寅赐书郑世子曰得奏府中人少分用不足今特拨与内使陈文朗等五名仍准于本府仪卫司群牧所军校内选取寡妇并买丫鬟二十人入府使用不可过多
　　○给楚府黄冈县主并仪宾徐庆零陵县主并仪宾戴瑾岁禄各六百石汉川郡君并仪宾方规岁禄四百石俱米钞兼支
　　○广灵王逊火□民奏长子仕火□民已选大同右卫军人张文铎女为婚乞赐文铎冠带不许
　　○旌表孝子傅海节妇谢氏等三人海直隶威县人父殁庐墓三年种树成林狐兔驯伏旌其门曰孝行谢氏山东嘉祥县民陈奉先妻李氏河南上蔡县民吴景和妻俱夫亡守志养姑尽孝各旌其门曰贞节
　　○夜月犯鬼宿
　　○辛卯赐广灵王逊火□民长女霍山县主及仪宾齐光泰诰命冠服鞍马等件
　　○壬辰升翰林院侍讲陈文为云南布政司右布政使时工部尚书兼翰林院学士高谷言贤才者辅世之具务在得人荐举者用贤之道尤在至公盖任用非人则政事不修且有冗滥之讥荐拔非人则士论腾沸亦有徇私之议朝廷之于贤士既试以文学复察以言行储餋以优其才因才而授其职是以官得其人才称其用国家长治久安之道不出于此臣见翰林院侍讲陈文检讨钱溥俱由进士出身授职翰林读书待用积有年岁文学问老成行止端谨才可以任重而致远识可以应机而达变设使擢居在京堂上或藩臬正员必能尽心于所事溥学问通敏性资和平有博览之才可以备顾问有勤笃之功可以资讲读设使得侍经筵必能禆益于圣学臣既知其贤理宜荐举不容缄默以妨贤路臣此举但有一毫徇私甘受谬妄之罪古人云荐贤为国非为私也又曰蔽贤蒙显戮所系重也伏乞  圣断不拘常例将各官随才任用使得尽职以图补报＜锍-釒＞闻命吏部授以相应之职吏部请令溥侍经筵而擢文方面故有是命
　　○太监阮伯山奏公侯伯擅收阍者于是英国公张懋武清侯石亨安远侯柳溥惠安伯张琮前军都督府右都督张軏俱乞存留使用诏不允惟宁阳侯陈懋已进九名余二名系年老有疾西宁侯宋杰已进二名余三名系随侍故母咸宁大长公主会昌伯孙忠三名系钦赐诏各留与之明日懋进十四名軏进十名崇信伯费钊进一名惟亨恳言所收五名俱老疾乞留餋老母诏礼部尽收之仍命都察院禁约敢有仍前收用及自宫者重罪之
　　○给事中张文质劾巡抚都御史王暹洪英治水无绩且言济宁以西耐牢坡闸以南直抵鱼台县南阳闸有塌场河可引水济徐吕二洪沙湾之决可于潘家渡以北浚支流以减水势其沙湾浮桥以西开筑河口闸座引水以灌临清宜别命官以责其成诏不允仍令暹英调度戒其无偏执误事
　　○癸巳升永宁左卫指挥使徐琮为都指挥同知以其父礼阵亡故也
　　○命锦衣卫指挥使刘源致仕源江西九江府人由小旗累功历升指挥使居官勤慎宣德时尝奉命缉事至是以老疾自陈乞以孙昭代遂命源致仕昭代职于本卫带俸差操
　　○赐云南缅甸军民宣慰使司土官头目五者纳等三十三人各彩币二表里以剿杀叛寇有功从土官宣慰使卜剌浪马哈省以速剌请也○给宣府操备官军马五百余匹
　　○刑部员外郎陈金言律设大法例因时宜我朝自  太祖高皇帝悯前古五刑之惨易之以笞杖徒流绞斩之法实所以全小过施至仁而于律之外又有所谓例以斟酌损益因时制宜然律之大法永不可易而例之权宜弊则当更谨条列未便者以闻一例妇人真犯徒流笞杖概的决此于廉耻待人之道似有未及宜依男子例减半赎之一军民私债例不得追索俟丰稔归其本息以此贫民有急偏叩富室不能救济宜听其理取一军官及子孙辈有犯不孝并烝父妾妻兄弟之妻凡败伦伤化者俱革职不许承袭今奸宄者多假是诬告图其官职请依继母并义父母告子孙例集其邻佑勘之如妄则发所告者原籍为民不得仍于卫所骚扰章下三法司以其言皆可行从之
　　○云南总兵官都督沐璘奏缅甸宣慰卜剌浪已擒获贼子思机发思卜发不即解京又将思卜发放回盂餋管食地方今欲督令起解恐缅人贪利视为奇货需索无厌但宜示以不急听其来献然后升赏彼又报若思不发再作不靖要来乞兵协助征剿此事尤难听从恐开边衅从之
　　○甲午升锦衣卫指挥佥事毕旺为指挥同知
　　○右军右都督田礼自陈先同靖远伯王骥攻克麓川鬼哭等寨又同侍郎侯琎攻破贵州苖贼解困平越都匀等卫又同都御史王来攻围香炉山寨生擒贼首韦同列等累有实迹并无过犯今王来因臣素不趋承窃怀忿恨奏臣昬愦事无指实臣年虽六十一精力尚健原无盲聋等疾乞将臣听调杀贼以图报国命礼操练听调
　　○狭西西安平凉延安凤翔庆阳五府所属城垣久未完命兴安侯徐宁严督速成之
　　○乙未广东海丰县猺头李总成等贡方物赐彩币有差
　　○镇守居庸关右佥都御史萧启疏陈臣近闻父丧乞归守制蒙以居庸紧要关隘令臣夺情仍旧镇守臣奉德音俯伏涕泣痛惟臣于父病不得侍汤药终又不得归葬人子私情实难抑置臣闻宋富弼以母丧去位诏起复之富固辞卒得终制岳飞乞终母丧以张宪摄军事步归庐山二人皆当时倚重尚容其归况今边事方宁臣非弼飞重任不许终制又不容奔丧不孝之罪臣将何逃伏望  圣恩务允俾臣暂归襄事遄来以效涓报不允
　　明英宗睿皇帝实录卷之二百七
　明英宗睿皇帝实录卷之二百八
　　废帝郕戾王附录第二十六
　　景泰二年九月丙申朔  太上皇帝居南宫
　　○户部尚书兼翰林院学士陈循奏内阁系掌制诰机密重务衙门近侍之职莫先于此永乐初年本阁官员凡遇  圣上视朝立在金台东锦衣卫在西后因不便移下贴御道东西对立已为定例近日因雨各衙门官俱上奉天门奏事五府官虽品高皆立西檐柱外独六卿序立东檐柱内遂使内阁官无地可立此系朝仪不可不辨昔孔子在宗庙朝廷亦便便言诚以礼法所在政事所出之处不可不明辨也又臣等叨蒙  皇上擢任同知经筵事会讲之日班或列于六卿之下恐识者笑玷辱此职自臣等不才始也又每午朝进近御榻奏事臣所奏多系制诏机密重务理不宜在五府六部奏杂事后孔子曰君子无所争必也射乎古人大射之礼尚且如此况于  圣明礼乐文物之朝内阁经筵神明制作之所可以苟乎诏常朝内阁学士与锦衣卫官东西对立经筵日同知经筵官序于尚书都御史上午朝翰林院先奏事
