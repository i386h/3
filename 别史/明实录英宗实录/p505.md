<!-- { "loadSidebar": true } -->
　　○是岁天下户口户九百四十二万三十三口五千三百七十四万七千四百田地四百二十六万二千七百四十八顷六十九亩田赋米麦二千六百八十五万二千五百七十五石绢一十九万三千五百八十疋丝五万八千一十三斤绵一十八万六千二百四十一斤布一十三万一千四百九十六疋绵花二十六万二千二百八十九斤折色钞七万九千四百三锭有奇杂课钞一千一万四千一百六十锭有奇米麦一十万七千七百四十九石铁七万四千五百八十三斤布一千七十四疋盐课盐三百一十四万四千五百九十引折色钞一千五百四十五万八千四百九十三锭有奇米五十二万九千八百石布七百八十六疋茶课茶五十五万八百九十五斤折色钞一十八万九千四百七十四贯屯田子粒二百八十五万六千五百八十五石有奇采纳银一十四万六千三百四十一两水银九百四十四斤朱砂一百六十二斤石绿二百五十二斤雄黄三十三斤漕运北京儧运过粮四百三十五万石各处运纳粮一百一万九千六百石减免天下官田等项税粮计米麦四十三万九千五百五十六石有奇
　　明英宗睿皇帝实录卷之三百二十三终
大明英宗睿皇帝实录卷之三百二十四
　　天顺五年春正月壬寅朔  上诣  奉先殿  圣烈慈寿皇太后宫行礼毕出御奉天殿文武群臣及四夷朝使行庆贺礼群臣复诣  东宫行庆贺礼
　　○  圣烈慈寿皇太后  皇后免命妇朝贺
　　○癸卯文武百官朝亲王于奉天门东廊
　　○甲辰  宣宗章皇帝忌辰遣官祭  景陵
　　○乙巳孟春享  太庙
　　○遣中官祭司户之神
　　○丙午敕大同宣府诸将得宁夏总兵官奏报达贼屯劄黄河东路意图入寇若宁夏有备彼无所得必往迤东侵犯尔处不可不为之备其昼夜戒严贼至务出奇策以收成功不可逡巡畏缩坐失机会如违责有所归
　　○丁未以大祀  天地  上御奉天殿誓戒文武百官致斋三日
　　○太白昼见于巳位
　　○戊申敕巡抚两广右佥都御史叶盛得奏海南贼五百余徒占据城池烧劫军民房屋财物且此贼皆官合军余必知虚实若不速除恐滋蔓为患敕至尔即督调官军民壮驰往琼州相机抚捕毋因循怠惰纵贼殃民
　　○朝鲜国王李瑈遣陪臣李皎然等哈密等地面遣使臣狭西丁等朵颜等卫都督佥事阿儿乞蛮等遣指挥忽伦失等建州右卫野人女直都指挥李吾哈等八答黑商地面马哈麻王遣使臣迷儿土蛮哈只答剌罕等四川天全六番招讨使司把事何伯春等播州宣慰司宣慰使杨辉遣长官杨胜宗等各来朝贡马及方物赐宴并彩币表里等物有差
　　○己酉月入犯毕宿右股第三星
　　○庚戌大祀  天地于南郊  上还谒  圣烈慈寿皇太后毕出御奉天殿文武百官行庆成礼
　　○辛亥以大祀礼成  上御奉天殿大宴文武群臣及四夷朝使
　　○忠勇伯蒋善有疾命医视之
　　○壬子命可令河卫指挥使党秃为都指挥佥事撒剌儿卫指挥同知都鲁不花为指挥使建州右等卫正千户剌哈右成俱为指挥佥事故可令河卫指挥同知答乞子昆格必河卫指挥佥事锁赤子塔麻赤俱袭职
　　○癸丑敕真宁王邃垿曰今得王奏为乞恩事与嫡母张氏连佥奏本有失尊卑原王之心盖欲必遂所求以致不顾礼度敕至王宜自省今后凡百行事务在恪循礼度以全令名王其戒之
　　○乙卯巳时日生左右珥赤黄色鲜明至午渐散
　　○丙辰以上元节宴文武百官赐假十日
　　○命朵林山卫指挥使扯养哈为都指挥佥事兀者卫指挥同知保秃兀六住俱为指挥使依木河等卫指挥佥事朵儿只等五人俱为指挥同知故友帖卫指挥同知阿哈力子牙同哈真河卫指挥佥事双古奴子回忽等五人俱袭职
　　○湖广贵州总兵官都督佥事李震奏统兵征西堡夷贼克伐乍山寨擒首从贼十一人斩首三百五十九级
　　○戊午达贼二骑入平虏城境盗耕牛守备指挥孙广许颙等率兵追五十里与战败之贼伏兵四起颙及官军战死者五十余人虏去马一百四十匹兵部臣劾都督同知翁信都指挥仇廉总兵失律太监王清副都御史陈翌镇守巡抚不能协谋济理请俱治罪  上曰信等且不问令从实自陈
　　○夜晓刻火星退入太微垣
　　○己未增置广东布政司右参议一员专理粮储从巡抚右佥都御史叶盛奏请也
　　○给察剌秃山卫木兰河卫印各一从其请也
　　○筑大同聚落高山二站城从巡抚右副都御史王宇言也
　　○夜月犯亢宿南第二星
　　○辛酉命给蜀府梁山郡主并仪宾陈勋岁禄八百石本色五百折色三百石
○命户部山东司署郎中事员外郎王玺广西司署郎中事阎本俱实授郎中狭西司署员外郎事主事王玭刑部山东司署员外郎主事顾瑾俱实授员外郎　　
○壬戌复除广东布政司左参政胡拱辰仍旧专理粮储以丁忧服阕也升广东按察司佥事陈濂为本司副使专巡海道
　　○命故金吾右卫带俸都指挥佥事孙宽孙清袭为指挥使
　　○户部奏去年山东河南并应天顺天南北直隶等处地方多生蝗蝻今春农事将兴宜预处置乞令巡抚都御史提督都布按三司府州卫衙门委官于该管地方巡视若有生发即为扑灭毋贻民患从之
　　○癸亥致书宁王奠培曰去岁闻知弋阳王奠壏淫乱事差官赍书前去欲王同瑞昌王尽情直说今奏称俱无知见的确似有隐讳推托书至王与瑞昌王务要尽情直说庶好处置若此隐讳日后败露俱不得辞其贵矣特书以达
　　○遣郑世子祁锳泾阳王祁铣还国贻书郑王赡埈曰先因世子祁锳泾阳王祁铣所为不法有乖大伦特取来京惩戒本欲久留读书习礼但念叔老病日侵忧思益切特差内官张骥驸马都尉石璟送回侍养行间朕已严加戒谕令其改过自新到日叔宜时常训迪毋令仍蹈前失又贻书宗室诸王知之
　　○命迁代府山阴王逊煁襄垣王逊燂于蒲州宣宁王逊炓隰川王逊火□翏于泽州灵丘王逊烇于绛州怀仁王逊烠于霍州仍敕镇守巡抚大同总兵都御史等官遣人护送
　　○赐伊王庶生子名曰勉土□冉
　　○擢监生王颐张珹儒士董序俱为中书舍人
　　○命肥河卫指挥同知牙失帖木为指挥使屯河等卫指挥佥事也里哥等五人为指挥同知泰宁卫舍人卜克台为指挥佥事乃儿卜花子土墨得儿锁罗子孛里哥俱袭职
　　○广东副总兵都督同知欧信奏广西贼流劫化州臣与参将范信率兵往马里等村剿捕斩首九十四级贼复劫三合遂溪等处屯聚石城我军分路并进四面攻击斩首九十六级擒一人复所掠男妇九百余口余贼遁回广西
　　○甲子起复大理寺卿李宾仍旧任升工部都水司主事车宁为南京刑部四川司郎中南京刑部福建司员外郎任孜为本司郎中
　　○筑四川石泉县城石泉逼邻西番旧城颓圯番人犯边县民恒被其劫掠守土者以为言故命筑之
　　○巡按广东监察御史吕洪等奏兵部郎中何宜知其父演累岁在广东兴贩珍珠得银万计多置人口宜不能致书劝阻比闻差官采珠又预报消息致令其父逃归窃夺国课宜从究治  上命锦衣卫鞫之
　　○广东副总兵都督同知欧信奏海南卫贼首邵瑄等占据城池署都指挥安福率兵攻围瑄开门遁走追斩之尽获其党瑄故千户邵伟之子中夜紏众行劫指挥石鉴家卫府官仓卒闻变遽弃城遁瑄遂据城作乱凡二十余日至是克复其城
　　○乙丑广西总兵官右都督过兴奏臣统官军土兵征剿庆远清潭等峒贼首韦召海等斩首六百十二级复所掠男妇一百五十口又移师征古河毛峒蛮贼斩首一百三十级
　　○丙寅升巡抚直隶左副都御史崔恭为吏部左侍郎仍食从二品俸
　　○升刑部河南司主事邓顺为广东按察司佥事专管屯种
　　○湖广妖贼李天保潜入贵州鬼池及绞洞苗寨扇惑诸苗攻劫中林长官司及隆里所总兵官都督李震率兵剿捕擒天保送京师诛之
　　○四川左参政刘清卒清字廉夫直隶滁州人由进士改翰林院庶吉正统己巳京城戒严或荐清有谋略命领卫卒巡城事定授兵科给事中同大军追剿余寇至紫荆关归蒙赏劳又参赞湖广贵州军务以所赐物分给军士之敢勇者贼平而还得中官功升刑部右侍郎天顺元年黜为四川参政至是卒清负才气善谈论然贪墨自放不乐绳检在军中恒以诗酒自娱及为侍郎日与其属相合者狎饮不恤礼度其趋时附势尤为人所鄙
　　○丁卯右军右都督田礼老疾以其子晟代为保定中卫指挥佥事
　　○戊辰命故武功右卫带俸都指挥佥事王福侄惟皋袭为指挥使金吾前卫指挥使王涌子璟羽林前卫指挥同知叶礼子盛羽林左卫指挥同知黄显子文金吾左卫指挥同知孙胜子显指挥佥事李敬子成董英弟铭府军前卫指挥同知董璇子鉴指挥佥事王浩叔让府军后卫指挥佥事曾鉴叔杰俱袭职府军前卫指挥佥事鹿麟子通燕山前卫指挥佥事褚荣子恭俱代职
　　○己巳旌表孝子尹纶节妇吕氏等十二人纶山东德州人母殁庐墓三年父殁复如之许通东昌人年未冠父寝疾昼夜侍汤药不懈及殁负土成坟汪泉蒙城县人父殁三日不食被发跣足既葬庐墓旦夕悲号植树成林有白鸠来集旌其门曰孝行吕氏济宁州民李哲妻年十九夫亡养舅姑守节五十三年吴氏德州民陈瑀妻夫亡守节三十四年孙氏临清县民张瑾妻夫亡守节二十二年俞氏浙江鄞县民章志通妻夫亡守节三十八年许氏江西宜黄县民李时杰妻夫亡守节三十一年王氏直隶巢县民张礼妻李氏盐城县民唐彦实妻吴氏江阴县民赵春妻马氏顺天府固安县民李顺妻咸以弱龄丧夫守节四十余年俱旌其门曰贞节
　　明英宗睿皇帝实录卷之三百二十四
大明英宗睿皇帝实录卷之三百二十五
　　天顺五年二月壬申朔命建州等卫指挥使卜赤子阿答忽指挥佥事速满哥子咬哩哈袭职指挥同知李阿卜子纳撒哈代职升指挥同知沈保奴为指挥使指挥佥事乞奴儿都失阿卜兰赛亦塔俱为指挥同知正千户琐儿失兀答郎木答兀俱为指挥佥事
　　○癸酉武定侯郭昌卒遣官致祭命有司营葬
　　○甲戌  圣烈慈寿皇太后圣节  上率后妃  皇太子亲王上寿免命妇朝贺赐文武百官宴
　　○修沙河及  天寿山行殿命工部左侍郎霍瑄督工
　　○丁丑释奠先师孔子遣吏部尚书兼翰林院学士李贤行礼
　　○戊寅祭  太社  太稷
　　○己卯遣顺天府官祭宋丞相文天祥
　　○命故四川都指挥佥事徐贵子旻袭为松潘卫指挥使
　　○升兀者卫都指挥同知察安察为都指挥使
　　○命都指挥佥事海荣锦衣卫指挥使马鉴使海西等处
　　○免山东济南莱州青州登州东昌兖州六府所属州县去年被灾无徵粮二十四万余石马草三十四万余束
　　○河南左布政使侯臣奏开封府所属州县去年雨水田禾无收人民艰食恐流移失所乞于各州县预备仓给粮验口赈济若有不给或于存留粮给散或设法劝借候今年秋成偿官  上命户部知之
　　○庚辰改山东布政司右参政宋杰为湖广左参政以丁忧服阕也
