<!-- { "loadSidebar": true } -->
　　○镇守延安绥德都督佥事王祯奏乞与宁夏分画地界于花马定边二营之中各认分守有警不致推调兵部请命参赞军务佥都御史卢睿等躬临其地如奏处置从之
　　○壬申四川威州土官孙男王永来朝贡马赐彩币钞锭
　　○命都指指佥事王敬充左参将都指挥佥事刘法贵充右参将协赞总兵官镇守甘肃都指挥使石亨充左参将山西行都司都指挥使马义充右参将协赞总兵官镇守大同
　　○升山西蔚州卫指挥同知陶忠为万全都司署都指挥佥事
　　○给延安绥德马一千五百匹有奇
　　○福建布政司奏邵武府建宁县鱼课旧于本县秋粮内徵纳河泊所衙门官吏徒为冗设请革去从
　　○癸酉命出狭西行都司官库银帛买马给军时总兵官宁远伯任礼奏狭西备御军士缺马调发不便故有是命
　　○设云南府嵩明州医学置典科一员　　○甲戌朝鲜国王李祹遣陪臣郑苯等来朝贡方物赐宴及彩币表里袭衣等物有差
　　○给神机营马五百匹有奇从镇远侯顾兴祖奏请也
　　○乙亥命都督同知黄真佩征西将军印充总兵官代史昭镇守宁夏命都指挥使朱谦充宣府右参将代真守备万全左卫等处
　　○广西左布政使揭稽等奏所属土官地方夷獠帖然安靖惟流官地方内多猺獞矜蛮数种散居深山不入版图专事劫杀虽有官军哨守严则暂时退伏缓则辄出攻掠况兼岚瘴毒沴戍卒染病死亡无算军民日渐消耗蛮贼日加猖獗究其所由盖无土官钤束故也乞遣在廷重臣一员来同布按二司堂上官遍历取勘因其地方择其类所信服者立为世袭土官开设衙门庶为长治久安之计设有顽梗不服土官统理者就调土兵剿捕以夷攻夷万无不克将见数年之后尽为良民军民可以安业总戎亦可以班师矣  上命所司会议来闻
　　○大理寺左少卿薛瑄坐罪当秋后处斩二次覆奏如律瑄子淳等三人诉愿以一人代死二人充军赎父罪不允及三覆奏  上命锦衣卫监禁之
　　○丙子刑科给事中杨信民奏玉河桥等处男妇废疾无告者以百数饥寒迫甚呻吟求济行道者圜视之状实可矜况远夷毕会示恩宜广请敕五城兵马司审送顺天府养济存恤从之
　　○封国师绰丹剌卓儿藏卜为灌顶弘慈妙济大国师赐诰命并镀金银印
　　○宁夏前卫百户王镛叔经妻张氏一产三男给赐如例
　　○户部言山东登州府所属莱阳文登栖霞三县各奏今年夏秋不雨禾稼无收乞除税粮  上命户部覆实除之
　　○丁丑直隶寿州卫千户陈镛言五事一沿边城垣系土筑者乞有司督令烧砖每遇闲隙之时逐年包砌以固封守一各卫军逃亡缺伍乞依洪武年间垛集事例于民籍内设法补完一墩堡壕堑年久未修乞从宜修葺摘拨军士分地屯种且耕且守以逸待劳一虏使到京宜禁约同类达人不许往来叙认亲识内外沿途不许私将军器铜鑯潜藏卖与一今后达人投降者量加升赏分送南方卫分安插优养不可俱留在京以遗后患事下礼部议行之
　　○戊寅命监察御史李纯巡抚辽东赐敕曰辽东极边地方广阔军马众多粮草俱凭屯种供给近年都司卫所官往往占种膏腴私役军士虚报子粒军士饥寒切身因而逃避亦有管军官旗倚恃势强欺虐良善无所控诉常命副都御史李浚往彼巡抚整理其弊渐革今特命尔代浚总督屯粮比较子粒提调仓场收支粮草务在区画得宜尤在敷宣德意扶植良善遇有官吏酷害私役占种等事除军职具奏其余就行拏问若内外势要侵欺盗卖沮挠者审实奏闻尔为风宪官尚以廉洁自持公正率下毋阿附权势毋党比奸顽毋同流合污诡随自便或纤毫不谨罚及尔身悔将无及钦哉　　○命刑部右侍郎薛希琏往直隶凤阳府所属清理田粮敕谕之曰近闻凤阳府地方有等豪强官军多占田地各立庄业招引逃亡无籍小人耕作有一家至千余亩者不纳税粮有司不能禁治今特命尔往彼督同中都留守司凤阳等卫所府州县各委堂上廉干官逐一踏勘俱令退还拨与军民田少者耕种起科务在人得尽力地无遗利赋税有常徵之数小民无抑勒之患如有不改前非不从勘拨者尔即拏问角□羊京处治尔为朝廷大臣须以至公存心相宜裁处必使军民帖服词讼简息庶副委任尤须严饬下人不许假藉声势挟诈财物庶不为尔之累钦哉○广东南雄府常平仓粮积久陈腐陆续放支耗折四千九百余石奏乞每一石折收钞一百贯从之
　　○清平伯吴英中书吴亮范弘金英阮让等私刍牧于南海子及强夺民草事觉下锦衣卫狱监之
　　○己卯夜有流星大如鸡弹色赤有光出北斗魁西行至钩陈
　　○庚辰命岁给乐平王冲烋子镇国将军范场范土□＜鍐-釒＞范土□复等禄米如例从王奏请也
　　○敕谕成国公朱勇镇远侯顾兴祖襄城伯李隆等曰朝廷操练军士盖欲习武艺养锐气以壮国威御外侮今闻尔等不加抚恤往往役使营私借人应用是岂国家养兵之意亦岂朝廷委任之意哉今姑贷尔罪自今以往非奉诏旨不许擅役尔等其洗心改过毋蹈前非以贻后悔
　　○韩王范圯奏本府奉祠正周礼始由进士出身有才学奉职恭慎乞升补本府长史之缺  上以王所举必得其人命升礼右长史
　　○辽东军旗戴弗名等八人为达贼所虏转卖与兀良哈得脱至朝鲜国王李祹给与路费衣粮送至京  上命赐祹彩币八表里遣敕奖谕
　　○敕辽东总兵官都督佥事曹义等曰得尔奏兀者卫差人传报达贼得都等欲来犯边如遇贼近边即相机剿杀使边境无虞尔等慎之仍敕各边总兵官一体堤备
　　明英宗睿皇帝实录卷之一百八终
大明英宗睿皇帝实录卷之一百九
　　正统八年冬十月壬午朔享  太庙
　　○遣中官祭司井之神
　　○以下元节遣官祭  长陵  献陵  景陵
　　○敕谕内官内使曰  祖宗旧制内官内使职掌内府事务纤毫不敢透漏今尔等有不遵法度与在外各衙门官员私相结交透漏事情或因公务营干己私或徇亲情请求嘱托公事或借拨军夫役使以致所司那移选法出入刑名重劳军民妨废公道已往之事悉置不问自今宜相戒饬谨遵法度平素安分守礼者益加谨慎用保长久其有徇情违法者即洗心改过或有不遵朕言  祖宗之法具在必罪不宥尔等其钦承之
　　○敕谕在京文武群臣曰朝廷建置百官分理庶政必能奉公守法庶有成绩近者在京内外官员有彼此交通夤缘作弊或畏势要或贪贿赂遇有事务私相嘱托以致文武铨选不公刑狱轻重失当军民被其役使或放富差贫劳逸不均或输粮草輙有那移风宪官党比不言论罪皆不可容今姑宥不问继自今素守礼法者益加谨畏以保名节其有徇私玩法者即宜修省以图自新毋为势要所胁毋为贿赂所诱毋相党比以私灭公毋事阿附以求侥幸毋柔懦诡随有妨正道毋苟容邪佞有矌职掌庶副朕委任永保名位敢有不知改悔仍蹈前非者必治以重罪不宥盖天道福善祸淫国家好人为善恶人为恶有违朕言  祖宗之法具在必不贷也尔等其钦承之
　　○  上御奉天门谕都察院臣曰南海子先朝所治以时游观以节劳佚中有树艺国用资焉往时禁例严甚比来守者多擅耕种其中且私鬻所有复纵人刍牧尔其即榜谕之戒以毋故常是蹈违者重罪无赦于是毁近垣民居及夷其墓拔其种植甚众
　　○癸未四川董卜韩胡宣慰司别思寨安抚司尊胜等寺国师簇克林巴等各遣人贡马赐钞绢如例
　　○增置户部云南司主事一员专督御马监刍豆从户部请也
　　○户部侍郎焦宏言臣承命巡视直隶苏松及浙江福建海道遍历各处卫所见其官吏奸贪而不恤军士旗军刁诈而不畏刑威上下相蒙兵政废弛乞敕廉干御史二员一巡两浙一巡福建以戢奸顽靖海道从之
　　○甲申华阳王友堚奏臣岁给禄米五百石食用不敷欲将折支钞易米补用上以湖广累岁荒歉今年虽闻颇豊民不可以遽困命姑如旧
　　○四川威州民王永与土官讐杀遣侄源贡马谢罪宥之
　　○丙戌云南总督军务兵部尚书靖远伯王骥等奏麓川贼子思机发遣头目刀笼肘等偕其子哀准至金齿告降臣等议遣其徒回谕思机发以安其心毋致逃逸次第发遣官军待霜降后进抵贼巢  上敕骥等不可以贼怯弱而怠忽之
　　○给独石等城堡马二千八百疋从守备参将都督同知杨洪奏请也
　　○河南洛阳县奏脩瀍桥狭西布政司奏脩灞桥俱从之
　　○丁亥礼部尚书胡濙又以九年考满  上命复职赐以羊酒等物
　　○广东左参议王恺以老疾乞致仕从之
　　○内使张环顾忠匿名写诽谤语事觉命锦衣卫鞫之获环忠亲书  上命磔于市令内官俱出观之
　　○戊子复除湖广道监察御史苑恪于广东道以亲丧服阕也
　　○革浙江宁波府象山河泊所其额办岁课就令象山县带管从浙江布政司奏请也
　　○己丑狭西都司署都指挥佥事邢端受赃坐绞会赦调行都司
　　○庚戌代府宣宁王逊炓怀仁王逊烠各奏有疾命良医视之
　　○敕大同总兵官武进伯朱冕得少监林寿奏迤北使臣所进马多瘦小不堪敕至可将脱脱不花王及也先所进马听其依数进来其余使臣所进马并带进马验其堪中者进来其不堪者听缘途发卖
　　○福余卫都指挥安出遣人贡马贺  万寿圣节赐宴及彩币等物
　　○造光禄寺餋牲房
　　○辛卯先是新建伯李玉等奉命推举天下武臣堪为将领者三十四人兵部请会成国公朱勇等于大教场内试驰射及策答若二者通一即令于各营把总操练遇边将缺人奏请差遣  上从之至是试得答能策又善驰射者二人武成后卫带俸都指挥使王斌怀庆卫指挥佥事萧敬善驰射而不能答策者六人燕山右卫带俸都指挥同知董兴金吾右卫带俸署都指挥佥事蒋斌河南卫指挥使张昊羽林前卫指挥佥事徐英平山卫指挥佥事顾瑛靖海卫指挥佥事刘深其余略能弓马而已兵部第其名以闻  上擢王斌署都督佥事协同都督王祯守备延绥敬署都指挥佥事协同会川伯赵安守备凉州兴署都指挥使斌署都指挥同知昊英瑛深俱署都指挥佥事在京管操其余命成国公督教以俟再考
　　○昏刻天中黑气一道南北亘天东南行良久方散
　　○壬辰周王有爝奏永乐中蒙恩岁增先臣禄米至二万石自臣袭封止给一万石缘本府宫眷多子女婚嫁衣食日用俱不敷乞仍旧赐给  上命给一万四千石余折钞
　　○四川长河西鱼通宁远宣慰司高日寺剌麻答儿麻星哈遣人并乌思藏吉耳剌麻来朝贡马赐彩币等物有差
　　○添设蜜云县县丞一员专管粮储时蜜云县奏本县地临边境所管龙庆古北口二仓蜜云古北口二驿相离路远监收粮储不便乞添设一官故有是命
　　○癸巳先是  上命户部会计甘肃宁夏延安绥德粮数至是以闻  上览之恐不足于用命移文驰报副都御史陈镒督同狭西布政司按察司管粮官及今秋成发官库钱物籴米于近边仓廪与凡大军经过之处收贮备用如有不敷户部即拨运折色轻赍去彼增籴务使仓廪充盈边陲有备仍具数奏来设有误事悉罪不宥
　　○兵部左侍郎郑辰患风疾乞归调治病愈即来图报云南左布政使应履平老疾乞致仕  上俱从之
　　○命运折粮银三万六千四百余两至万全都司付总兵官谭广等籴粮备用
