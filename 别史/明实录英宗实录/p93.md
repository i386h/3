<!-- { "loadSidebar": true } -->
　　○乙未书复庆王秩煃曰所喻灵州草场已令巡按御史及狭西布按二司勘验明白其山头井至萌城□木旬子□子山仍与府中牧放尖山儿黄沙窝铁柱泉月台井与总兵官史昭等及土达官军草场相接者其间虽有府中旧牧地近因达寇犯边调来土达官军牧种已定猝难更改已令昭等照所分地定立疆界不许侵越专此以复惟叔祖亮之
　　○复除监察御史徐杰于行在广东道曹泰于行在狭西道周軏于广西道杰等以汰省放回至是复召用故也
　　○命山西泽州阳城县典史赵智复任升从九品俸智九载满当迁属民保其赞画有方乞留之巡按御史颜继为之奏请故有是命
　　○监察御史陈浚巡按广西代回先是广东右参议李榖尝奏浚坏法有旨待浚到日令刑科举奏至是给事中郭瑾等劾浚前事而瑾等封＜锍-釒＞失于用印  上命俱释不问
　　○是日夜南京大风雨坏北上门脊破官民舟溺死者甚众漂官粮三百余石
　　○丙申狭西按察司佥事许资言诏书文职无赃者复职有赃者为民赏罚公矣且如武职犯该死罪徒流止于边卫立功还职此固朝廷念彼父祖宽恤之典而此等不知感激愈肆害人臣愚以为今后武职有犯科歛求索侵欺陷害等罪者降调极边操备半其俸给则奸顽有警  上命所司酌量合宜以闻刑部尚书魏源以资言深刻况所犯数多则所黜者众其说难行寝之
　　○丁酉命故金吾左卫指挥使张文子福马俊子良指挥佥事侯贵子旺徐兴子能贾敬子祥金吾右卫指挥同知刘信弟清府军右卫指挥同知朱祥叔玉旗手卫指挥佥事徐通子恭府军前卫指挥佥事张林子玉胡安子俊虎贲左卫指挥佥事席信子礼羽林右卫指挥佥事韩文子通俱袭职府军右卫指挥佥事许真老疾命其子铭代之
　　○给羽林前卫带俸达官指挥石忠半俸忠先被罪发戍广西至是宥回令教习鞑靼文书于四夷馆忠援例乞俸养赡故给之
　　○免中都留守司凤阳等八卫直隶睢阳等四卫被灾屯粮一万四千一百八十石大名等七府河南开封等三府四十一州县被灾田粮二十八万四千八百八十余石草九十五万三千五百四十三束  命修南京通济门外桥
　　○己亥
　　○清明节遣官祭  长陵  献陵  景陵△会川伯赵安自陈先于正统三年同左副总兵蒋贵分道出兵追剿胡寇蒙恩进臣伯爵其应给貂蝉冠朝服等物未曾颁赐命如例予之
　　○庚子
　　○都察院右副都御史朱与言奏南京  祖宗定鼎之地王气所钟官民人等往往擅于所居开池掘坎走洩地脉壅太平门等处河沟作池沼以致潢潦潴滀渀浸民居请令填补改革违者加罪从之△监察御史魏淡老疾不任事都察院朱与言勒令致仕淡建言行在文武官员亲近日月之光皆能修省以成贤良而南京诸司不贤者多富而有势者私相朋蔽贫而在下者孤立无助若凭风宪考察少合公论守备太监刘宁忠直公平乞令体访各官或口谈仁义心存欺诈或听信亲明妄说是非或假公营私或以私灭公或先贪后廉或先廉后贪或诡异以邀名称或纵志不顾廉耻月籍李上以备圣览则臣知恐惧官皆贤良  上命行在都察院会官议之吏部尚书郭琎等言淡任御史受耳目之寄既知南京有此弊病所宜指实陈奏乃至老疾不退勒令致仕始言及此显是挟忿逞私而所言太监刘宁系内臣臣等不敢轻议事遂寝△夜有流星大如鸡弹色赤有光出角宿东南行至近浊
　　○辛丑○书复周王有爝曰所喻承奉等官缺员今除内使王信康福为承奉副金成舒宁为典宝副李正吉海为典服副惟叔祖亮之  命监察御史李纯巡抚辽东提督屯种先是右副都御史李浚奏为风砂眛目乞放归治疾至是总兵官都督曹义等奏保纯性资纯谨骁勇有力且善骑射自正统三年巡按辽东素为军士信服宜任边方故有是命
　　○壬寅
　　○巡按广东监察御史朱鉴奏广东钦州民黄宽等叛从安南连年招抚不服乞敕在廷大臣计议移文取宽复业优免粮差仍专委廉干都指挥一员钦州守备  上命宽等所遗税粮悉皆停徵仍敕谕广东三司田人情莫不好安乐而厌疾苦宽等俱由前任方面郡县贪暴虐害不得已而为自全之计朕自即位以来以养民为务尔等皆出自慎选宜体朕必摅忠抚谕诚可孚豚鱼而况人乎其各推举堂上官一员同巡按御史亲诣招抚但以善言化诱使其感恩悦服庶几事妥人安其谕宽等敕书一道就付尔等赍去仍议钦州果系紧要宜就于都指挥中推举老成廉干者一人前去守备不许生事启衅
　　大明英宗睿皇帝实录卷之六十四
　明英宗睿皇帝实录卷之六十五
　　正统五年三月癸卯朔山东布政司右参政刘琏奏万全都司各卫所俱墩台倾圯壕堑淤塞今天气已和欲拨军余修理乞给与粮饷  上命总兵镇守等官计议行之
　　○令囚充富户逃者捕获充军从户部奏请也
　　○太师英国公张辅诉其弟神策卫指挥使輗与其子瑄斌等骂己又殴守父坟阍者扯其发曰即太师之发唾其面曰即太师之面  上命行在锦衣卫逮輗父子究问狱具命固禁之
　　○甲辰巡按广东监察御史殴阳洙会署都指挥佥事阮智按察佥事杜瑄等审决重囚失于奏报御史朱鉴论奏之  上命洙自陈洙虽服罪而情不尽命锦衣卫鞫之
　　○乙巳巡抚河南山西行在兵部左侍郎于谦奏山西民已贫困所解大同折粮金银诸物甚不易得近闻彼处巡抚官以金银成色不及抑令煎销不惟延候日久且所用木炭黑铅等物并亏折之数何从出办乞令银一两折米二石金六钱折银一两收库支用则民免稽延不误农种官军亦得其便  上谓户部臣曰谦所言良是其速行之
　　○巡按山东监察御史徐璟奏会同山东都司勘得靖海卫系备倭处所其屯田皆在莱阳等县离卫二百余里先因倭寇登岸取回屯军守城田地至今空闲乞令屯军移去耕种子粒于本卫仓上纳则屯守两无相妨允为便益从之
　　○直隶淮安府盐城县奏伍祐新兴二场运河壅塞阻商旅行舟乞浚之事下行在工部覆奏请下淮安府俟丰年兴役从之
　　○通州张家湾军余邵斌等九人各立郎头铁脸阎王太岁先锋土地等名号往来上下马头欺侮良善吓骗财物肆恶恃强莫敢谁何行在锦衣卫奉命擒付三法司鞫之狱具当赎罪宁家  上曰斌等情犯深重岂可以常律处之皆决杖一百与妻孥械发戍边再犯及逃处死
　　○丙午书复周王有爝所言欲加亲母胡夫人位号同于宗庙祀享又言欲迎宪王贞烈巩妃祀于宗庙东一室南向即下礼官议今礼部举春秋考仲子之宫及僖公成风事谓胡夫人宜仍旧号祀于别室又举春秋传诸候不再娶于礼无二嫡谓巩妃宜祔于定王夫人之室礼官所云皆有经据朕不能违虽叔祖孝思无穷然孔子有言祭之以礼惟叔祖亮之○赐会川伯赵安诰命铁券追赠三代
　　○丁未辽东东宁卫寄住达官指挥阿成哥建州卫女直指挥佟观音奴等俱来朝贡马及貂鼠皮等物赐晏并赐彩币等物有差
　　○初行在光禄寺卿柰亨奏直隶常州等府所纳糯米多杂以粳米不堪造酒供御宜退出令其补纳  上允所奏至是监察御史朱良暹言去岁各处薄收今米已进内若复盘出籴买恐负累民难  上复从良暹言命收其米仍命行在户部移文所司今后不如法者罪之
　　○镇守狭西及提督延绥等处右副都御史陈镒奏延安等府青阳等驿俱系要冲原设马匹走递不敷乞敕都布按三司巡按御史自今问拟徒流囚人发各驿买马摆站年限满日更代从之
　　○日生左右珥色黄赤鲜明
　　○戊申建  奉天华盖谨身三殿乾清坤宁二宫是日兴工遣驸马都尉西宁候宋瑛等告  天地  太庙  社稷及司工等神初  太宗皇帝营建宫阙尚多未备三殿成而复灾以奉天门为正朝至是修造之发见役工匠操练官军七万人兴工其材木诸料俱旧所采办储积者故事集而民不扰
　　○命黎牙等簇剌麻匝利仓南卦尖藏为岷州卫僧纲司都纲番僧落竹为副都纲头目嗟咱为文县守御千户所百户仍各遣敕谕之
　　○狭西右参议柴重奏庄浪各卫仓垫席因非本处所产粮户买办甚贵及仓粮支尽其席听官攒斗级易钞纳官每一席堪用者纳钞一贯不堪者纳钞五百文此于利为甚微而官攒人等因此收蓄以待粮户之需作弊甚众臣愿选其堪用者仍留在仓铺垫不堪用者计斤均给了墩军士家小烧用从之○己酉命直隶松江府知府赵豫复任升正三品俸豫九载任满当迁耆民五千余人保其廉静爱民乞留之巡按御史以闻  上谕行在吏部臣曰豫治郡绩最当升民既恳留宜俯从之可增俸二级令其复任
　　○狭西按察司副使陈斌等托土人为乡道捕盗于临洮仅斩二级盗多土官会川伯赵安家僮及亲戚斌奏安掌兵守边家人亲戚为盗岂容佯为不知其捕盗官又安麾下畏势不肯尽力俱合究治镇守狭西副都御史陈镒亦以为言  上曰安为勋臣而所为如此命都察院移文责安亟出盗不许庇匿以取罪愆
　　○庚戌书复庆王秩煃曰所喻欲于护卫选其不堪操练代役正军五百五十人内拨治田者二百二十三人补种屯田其余仍留府中听用已令兵部悉从所言惟叔祖亮之
　　○命湖广荆州府夷陵州知州耿辉复任升从四品俸辉九载任满行在吏部考最当迁以巡按御史为民奏留故有是命
　　○行在都察院右佥都御史卢睿奏大同宣府俱临极边每岁秋深调拨军马出境烧荒近年以来瓦剌使臣从大同入贡官军堤备至十月才往或遇雨雪又须延待宜于八月终使臣未到之前烧荒为便  上曰事贵从宜命总兵镇守等官议行
　　○夜有流星大如鸡弹色赤有光出轩辕西北行至井宿
　　○辛亥行在刑部右侍郎何文渊奏五城兵马指挥司所送窃盗多因巡捕校尉在于街市遇见擒获就于各家搜检财物拷逼虚招不无冤滥宜行前项官司今后捕获窃盗须有失主认赃当时连赃送问从之
　　○壬子都察院右副都御史朱与言言二事一南京各卫所官军将原关马疋驮载粮料且骑坐其上以致伤倒者多乞敕总兵镇守等官各委官巡视如有违者旗军执送法司问罪追罚马疋若军官先追罚马然后类奏提问一天下铺舍司兵将公文稽迟擅开窥泄事情及藏弃增减其弊多端乞敕巡按御史及按察司分巡官往来挨查如有不悛者鞫问治罪发戍边卫从之
　　○巡按直隶监察御史丘俊言二事一各布政司因公事不完滥差属官承差人等下县守并擅作威福诈取财物不才官吏听从应付以致小民荡产破家鬻妻货子逃窜者多此等流离失所之民饥寒切身化为盗贼害及良善乞出榜禁革除检尸捕贼之类其余各依律遣牌定限入递催销如是有误不完即同不才官例降黜一南京御史员多事简似为虚设乞令预赴行在一体点差其南京差使亦照行在关领印信如此则御史不为虚设事下行在都察院右都御史陈智言俊言不许差人催并公务宜行各处禁约违者依律究问其欲出榜事属琐细其言南京御史与行在一体差遣及南京差遣给与印信所言难准从之
　　○浙江海门卫百户罗贤奏海水决蛎岩头等处堤浸熟田七十余顷为卤地潮涨輙灌桃渚千户所城乞筑塞之事下行在工部覆奏下浙江三司核实请令俟农隙兴役从之
　　○癸丑唐王琼炟疾上遣医往疗之
