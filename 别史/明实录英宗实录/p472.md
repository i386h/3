<!-- { "loadSidebar": true } -->
　　○斩民匠陈杰等三名以其私铸铳刨短枪卖与盐徒也
　　○丙子赐鲁府乐陵王第四子名曰阳鍓钜野王第五子曰阳金□希第六子曰阳钺第七子曰阳与□□东阿王第三子曰阳鑇第四子曰阳鋑第五子曰阳鑶安丘王长子曰阳鐆镇国将军阳鎜长子曰当淍第二子曰当泭阳錧长子曰当浣弋阳王子曰觐鐰奉国将军佐敏子曰相稹镇国中尉相序三子曰规峻规崇规嶙相广子曰规岘相廉子曰规嵩相恂二子曰规际规附相颙二子曰规隆规阼相维二子曰规隩规陟相容三子曰规磲规砥规石□从相谟三子曰规祐规禋规祯
　　○通政使司劾巡按广西监察御史吴祯奏章后书历事监生名不并列称臣违式上命锦衣卫执之
　　○丁丑赐达官都督佥事胡朵儿哈名吴顺
　　○戊寅封晋府方山王嫡次女为宜芳县主配杨通命通为宗人府仪宾赐诰命冠服鞍马等物
　　○以顺天府香河县田十五顷赐都督佥事艾义
　　○己卯封晋府阳曲王府镇国将军钟金□木妻邓氏为夫人赐诰命冠服
　　○福建都司奏昨进庆贺表道经盐运司遇运使刘玑乘肩舆不下军士诮其不敬玑怒杖之  上命按察司执玑鞫之
　　○是日骤雨雷震  大祀殿脊吻  上命内官监修理之
　　○庚辰封周府镇国将军子墐子同铧为辅国将军
　　○宣府总兵官武强伯杨能等奏顷因达贼在边已调独石参将周贤张林各领所部官军出巡期本月十九日于瓦房嵯与臣等会合而贤失期乞执问治罪  上从之徵贤还京六科十三道劾下法司论赎徒留京不视事令能等推选有谋勇都指挥代之
　　○周府汝南王子垗薨王周简王第八子母夫人高氏正统七年生天顺元年册封至是薨年十七讣闻  上辍视朝一日谥悼和遣官致祭命有司营葬
　　○辛巳致仕礼部左侍郎兼翰林院学士薛瑄狭西布政司右参政许彬初在内阁时写敕赐晋王误称为兄王以闻命巡按御史鞫之论瑄彬当杖  上宥其罪命彬亦致仕
　　○狭西按察司副使杜瑄以老疾乞致仕从之
　　○癸未增置山西平阳太原二府通判各一员专督民壮
　　○调狭西都指挥同知陈杰署都指挥佥事单广甘肃带俸差操坐尝赂陈汝言得调故也
　　○安化王秩炵安塞王秩炅奏乞宁夏城东草湖畜鱼从之
　　○礼部左侍郎邹干奏鸿胪寺鸣赞等官缺员请同本寺官公同国子监祭酒等官拣选监生人物端庄声音洪亮者演习礼仪俟习熟之日再会吏部官覆验果堪用者奏请选用从之
　　○顺天府及直隶真定河间顺德广平大名山西太原平阳河南卫辉怀庆山东济南青州东昌兖州等府各奏所属州县去冬无雪今春历夏不雨麦苗无收黍榖等苗亦不长茂税粮虑无所出  上命户部核实以闻
　　○甲申命福建按察司佥事宋洵致仕先是巡按福建监察御史夏埙奏洵罢软有疾宜黜洵诉埙贪淫不法俱下锦衣卫狱命给事中张海等往核之具报洵诬埙  上乃命释埙而令洵致仕
　　○初兵部奏国子监拨监生一百名清黄祭酒陈询言旧例监生五年以上者拨各衙门历年三个月仍留一年送吏部选用今在监生员俱已六七年之上拨去清黄乞依各衙门历事例一年零三个月满送吏部选用事下兵部尚书马昂等言清黄者查理军职功次抄录选册俱要日久事体方熟须三年为限方送吏部选用从之  乙酉  皇后千秋节免命妇朝贺
　　○镇守临清平江侯陈豫奏顷者奉命令臣召募壮勇以备调用比来投募者多系诡名不实之人乞令停止勘得山东所属济青登莱东兖六府清出年远逃故军为因灾伤不能起解乞将此等军俱发临清卫带管编成队伍操习武艺庶或得用事下兵部尚书马昂言召募壮勇屡有敕旨榜例不可停止六府清出军人乃各卫正数难以准留  上曰召募仍依榜例行但加详审六府所解军丁其从豫言
　　明英宗睿皇帝实录卷之二百九十二终
　明英宗睿皇帝实录卷之二百九十三
　　天顺二年秋七月丙戍朔享  太庙
　　○遣中官祭司门之神
　　○丁亥命故燕山右卫指挥佥事金贵子广白定住子勇金吾左卫指挥佥事王胜子全金吾右卫指挥佥事孙斌子礼俱袭职济阳卫指挥佥事洪受子闰南京府军左卫指挥同知刘保子通金吾左卫指挥佥事朱铭子英俱代职以受等老疾故也
　　○礼部奏迤西也密火只王子欢喜遣使臣赛弗剌等贡玉石本部辨得下等玉石不堪进用者已经奏准令其货卖而赛弗剌复奏请进已蒙俞允其给赐价直请定夺  上命下等玉石一斤给与绢一匹
　　○初太子太保兼吏部尚书何文渊在景泰时因言官论其贪纵自言已有废立  皇储功诏书所云父有天下传之子天佑下民作之君实已属对得释罪致仕及  上复位文渊惧缢死致仕知府揭稽文渊受业弟子也至是令人至京发其事并举其子南京礼部主事乔新等诸不法云文渊之死寔诸子逼以脱祸于是乔新辈亦令人告稽为侍郎镇守广东时代黄竑为易储之疏章俱上  上怒遣锦衣卫官收稽等赴京鞫之
　　○戊子命故太平侯张軏子瑾袭封太平侯
　　○广东龙川县猺首陈万通等阳江县猺首黄胜富等俱来朝贡方物赐钞彩币表里有差
　　○复除浙江按察司副使罗箎于湖广按察司监察御史董廷圭于江西道龚谦于湖广道翰林院编修吴汇检讨张业户科给事中钱澍仍旧任俱以亲丧服阕也
　　○六科十三道被旨劾奏镇守独石等处右参将都督佥事周贤闻虏近塞不侍上报而辄统兵出境及至过虏逗遛不进抽军遽还乞正其罪  上命锦衣卫镇抚司鞫之
　　○山西按察司副使李俊尝妄援赦减官军罪为都察院所劾至是巡按御史陈璧复案俊出库官犯赃者  上命执治之
　　○进士熊瑞告归眉州毕姻为丹棱县知县杨铎奏其诈称待缺御史宿川西道公署执至京下都察院狱具左都御史寇深奏其浮薄谪充延绥边卫军
　　○己丑  仁孝文皇后忌辰遣官祭  长陵
　　○赐湘阴王贵煟大红织金衮龙纻丝纱罗各一疋以王奏册封时年幼未蒙给赐也
　　○夜二鼓南方有星大如盏色赤光明烛地起自瓠瓜西行至天市东垣内尾迹后散
　　○庚寅赐辽府松滋王第二子名曰恩锌镇国将军豪塽长子名曰恩＜釒己＞
　　○狭西守备孤山堡都指挥同知杨政先是行贿于尚书陈汝言得徵回都司理事汝言败事觉特命调甘肃带俸差操
　　○辛卯处士吴与弼复以疾具＜锍-釒＞辞归乡里  上曰与弼既年老有疾不能供职允其所请赐敕曰朕惟自古英君谊辟莫不好贤求士以臻治理故复位以来深思先务莫急于此闻尔与弼怀抱道德嘉遁林泉特遣行人赍捧书币造庐徵聘尔乃惠然肯来深慰朕怀欲烦辅导东宫特授春坊谕德尔以衰老固辞朕坚意不允留之数月病势不已乃知本心非不欲仕第以不能供职故耳于是特允所辞且以嘉猷勖朕足见忠爱之诚仍遣行人送还故里赐以银币用表至怀复命有司月给廪米二石以资供赡尔其优游桑梓安身乐道以度遐龄倘精力未衰尚其无忘纂述以继前贤辅教垂世之意
　　○户部奏四川行都司建昌等六卫军士例应三年一次赏冬衣布花今惟其期请遣官驰驿赴四川布政司运拨各卫以给从之
　　○宁王奠培在景泰时为弋阳王奠壏讦其反逆诸罪于巡抚佥都御史韩雍雍同三司巡按官以闻朝廷遣中官方伯乐及佥都御史俞俨往覆之军民被连者凡六七百人既至京遇元年赦俱得释第以教授游坚诱王为恶罪重谪充甘肃军王由是不礼貌于三司官左布政使崔恭不平王尝嘱以增造所焚宫殿奉请南昌城内东西二湖欲派岁禄于近府县恭俱执法不从护卫军校有犯恭辄不少货王愈怒奏恭僣造火夫号衣诸不法御史张纲奉命覆之无验王复奏恭谄惑纲恭遂与按察使原杰巡按御史周一清连章奏王私献王惠王所遗宫人护卫官军生女不令婚嫁长即收之有衔于内官熊璧逼之自尽其护卫横甚不削之虑有变＜锍-釒＞入  上遣太监怀忠同锦衣卫官案其事具言恭奏王之实王奏恭之诬都察院请罪辅导王者  上曰然王违法多护卫官校所诱其即改为南昌左卫以隶都司王奏布政司官既诬置之不问
　　○六科给事中劾奏定远伯石彪本以疏庸夙承叙荫顷繇微绩超列大官德感生成已过草茅之分恩深豢餋当怀犬马之劳柰何无所用心遂致鲜克由礼迩因有疾辄陈其情  皇上听其调理不责朝参乃者疾痊入觐既礼毕于外合侍班于中岂期彪持身不检幞头坠地遂从外去不入内班御史纠劾而不在  皇上宽宥而不知先虽过误后实怙终臣等窃闻古礼君适路寝然后臣退岂有  上方视朝而敢背礼自便者乎又闻诸侯朝王肉袒告罪岂有明知所犯而敢怙强自纵者乎即事原情法当无赦乞将彪明正其罪以彰国典十三道监察御史亦劾之  上宥彪令改过自新
　　○镇守湖广贵州太监阮让等奏东苗为贵州诸种蛮夷之首负固据险僣号称王其他种类多被逼胁东苗平则诸蛮莫不服从矣臣会总兵官南和侯方瑛等计议合行事宜谨具以闻一调永顺保靖等宣慰司土兵乞量赍金帛赏劳以奖劝之一东苗惯于马战而我军步多骑少乞给官价买马分军骑战一调到各处官军宜量加支官银造成银椀银牌验功给赏以作士气一镇守靖州右参将李震所守地方见今宁靖乞调赴军前领军进剿
　　○夜月犯亢宿南第二星
　　○壬辰宫盐徒幼男四十四名余妇女八十口及四岁以下男女三十五口俱送浣衣局
　　○中书舍人刘福等言中书舍人系近侍官职专书诰敕必在字画遒羙端楷近年多有乞恩报效写字等类殊不胜任今后宜遵永乐宣德间例于进士监生内选用从之
　　○夜西方有星大如盏色青白尾迹有光起自云中正东行至浊
　　○癸巳先是总督粮储户部郎中杨益令大同等处军自备马草总兵官高阳伯李文右佥都御史李秉等议大同草场逼窄采取不敷宜止令军自备草三月各卫所军余采运及蓄积草又给三月则新草已及用矣  上从之
　　○故兵部尚书许廓子宏奏乞入国子监读书以图补报从之
　　○甲午陕西洛南县民王驹儿妻李氏一产三男给米钞优餋
　　○乙未命户部云南司署郎中事主事蔡朔实授本司郎中刑部山东司员外郎梅伦署四川司郎中事福建司员外郎欧阳熙署广西司郎中事
　　○书戒临川王磐熚曰今得尔奏讨次室冠佩封号并房屋园地禄米装奁金银器皿首饰及匹帛绫绵军校使女等顷具悉朕承  祖宗大统君临天下凡宗室诸王所以待之者一遵  祖宗定制不敢有所偏私尔乃以溺爱之私不顾非礼恣意任情多端求讨朕若徇尔之私是不守  祖宗之制也今特许尔减数自买使女五人其余妄求者不准又闻尔不肯安静擅出城外辄入人家索取财物或踰数日方回似此放荡礼法安在已敕三司严示门禁今后尔宜痛改前非守身循理以保爵位若再自作不靖必贻后悔特书以达王其戒之慎之
