<!-- { "loadSidebar": true } -->
　　○免山东濮州临清范滕等县今年被灾秋粮二万二千三百六石马草一万一百二十四束花绒一百五十七斤
　　○己酉礼部奏怀献太子新薨议于立春日及岁暮并孟春时享  太庙宜如洪武间例乐设而不作自此以后仍用旧乐从之
　　○命山东兖州府所属被灾州县存留粮准纳菽麦从民便也
　　○庚戌免直隶凤阳所属州县今年被灾税麦九万八千八百一十三石有奇
　　○升兵部郎中殷谦为右通政专理武官诰命
　　○辛亥立春顺天府官进春  帝御奉天殿文武百官行庆贺礼
　　○提督大同军务左副都御史年富奏山西河南真定保定临清等处军民客商往大同宣府输纳粮草军装及贩马牛布绢香茶器皿果品先是从紫荆倒马二关入后因过紫荆关者湏赴后府给勘合以此俱从倒马关入近守关者又请如紫荆关例间有复回真定井陉绕过太原却从鴈门关入者迂回千五百里费用过当客商稍稍不至由是大同物货涌贵不便宜令如旧止持文引验视不必赴府给勘合从之
　　○壬子岁暮  帝享  太庙
　　○以明日正旦遣官祭  长陵  献陵  景陵
　　○遣太常寺官祭五祀之神
　　○遣旗手卫官祭旗纛之神
　　○发宣府官库银赈济直隶隆庆州遭寇复业贫民从提督宣府军务右佥都御史李秉奏请也
　　○是岁致仕云南左布政使应履平山西左布政使使王瑛四川按察使茅惟扬卒履平浙江奉化县人由进士历任德化知县稽勋郎中献河清赋升常德知府秩满升贵州按察使正统中奉敕同尚书王骥平麓川苗寇进云南左布政使寻乞致仕为人刚直不阿所至祛除奸蠹民多便之且尝论列时政多见采纳瑛福建长汀县人由监生历户部主事员外郎升山西布政司左参议寻升布政使为人廉谨所至皆有能名景泰初致仕惟扬浙江慈溪县人由进士历监察御史四川按察佥事河南副使四川按察使致仕为人廉慎寡欲但乏风纪之才
　　○是岁天下户口户九百三十八万四千三百三十四口五千三百三十六万九千四百六十田地四百二十六万七千三十六顷四十七亩田赋米麦二千六百六十万二千六百一十八石绢一十九万二千四百八十三疋丝六万四千二百二十九斤绵一十八万五千七百一十斤布一十三万一千一百六疋绵花一十八万五千一十六斤折色钞七万八千三百二十四锭杂课钞九百三十八万九百三十一锭米麦五万二千四百五十九石铁七万四千五百八十三斤布一千七十四疋盐课盐二百九十九万五千六百三十二引折色钞一千五百一十七万九千二百五十七锭米五十万五十八石布七百八十六疋茶课茶五十五万三千七百五十一斤折色钞一十八万九千四百七十四贯屯田子粒二百八十七万九千五百六十九石采纳水银九百四十四斤朱砂一百六十二斤石绿二百五十五斤雄黄三十斤漕运北京儧运过米四百二十五万五千石各处运纳粮二百一十四万七千四十九石减免天下官田等项税粮计米麦四万八千九百七十七石
　　明英宗睿皇帝实录卷之二百三十六
明英宗睿皇帝实录卷之二百三十七
　　废帝郕戾王附录第五十五
　　景泰五年春正月癸丑朔  太上皇帝居南宫
　　○  帝诣奉先殿  上圣皇太后宫  皇太后宫行礼毕出御奉天殿文武群臣及四夷朝使行庆贺礼
　　○  上圣皇太后  皇太后  皇后俱免命妇朝贺
　　○甲寅文武百官朝亲王于奉天门东廊
　　○乙卯  宣宗章皇帝忌辰遣官祭景陵
　　○丙辰贵州等道监察御史张琛等言守令者生民之休戚所系而藩宪重臣又守令之表仪也可不慎选其人欤比岁以来河南山东等处水旱相仍生民流亡失所为守令者既不加恤司藩宪者又不究心向非朝廷出内帑之金发仓库之粟以拯救之其不去为寇盗者无几矣其他处司府州县官求其上体  皇上惠餋黎元之心者亦不多见至于盐运司尤为污浊之甚兹当天下百职会朝之日正朝廷大明黜陟之时臣等访得四川右布政使蔡寿贪污显著山东佥事赵缙酷暴害民广东副使顾侃佥事李观智四川佥事王仪河南佥事王俊张瑄福建参议李迪浙江台州府知府刘镛俱罢软河南右布政使王亮福建右布政使石瑁浙江参政高瑢佥事杨刚直隶大名府知府王巍两淮运使苏肄俱关茸无闻广东左布政使戴弁陕西左布政使许资副使李皋浙江佥事艾茂绍兴府知府白玉俱老疾不胜任乞将各官罢归田里别选才贤共图治化以安生民仍令吏部会同都察院翰林院通将司府州县等衙门来朝并在任官员详加访察选择以公黜陟  帝命吏部理之
　　○监察御史钟同等监收宣武等门钞不严关防致贼侵盗乃陈情服罪诏宥之令其擒贼
　　○丁巳封楚府镇国将军季堂嫡长女为会同郡君配熊宁命宁为仪宾赐诰命冠服
　　○平乡伯陈辅卒辍视朝一日遣官赐祭命有司营葬
　　○戊午孟春  帝享  太庙
　　○遣中官祭司户之神
　　○巡按山西监察御史何琛奏黄河自龙门至芮城清同一色此实  皇上至德所感万万年太平之兆也廷臣欲行贺礼诏曰此乃偶然不必贺
　　○升临洮卫指挥使晏璟宁夏前卫指挥佥事申澄俱为陕西署都指挥佥事听调操备以镇守右副都御史耿九畴奏璟澄曾经战阵调度有方故也
　　○己未命故脱伦卫指挥使塞因哈子乃剌忽兀者卫指挥同知托因帖木儿子都鲁秃塔失答子撒赤哈俱袭职
　　○吏部言监察御史张琛等劾奏贪污酷暴官二员布政使蔡寿佥事赵缙先为他事下刑部狱阘茸官二员布政使王亮运使苏肄老疾官一员知府白玉先为御史练纲紏劾下锦衣卫狱其余罢软阘茸老疾官十五员已与右都御史罗通等会审得布政使戴弁佥事杨刚艾茂副使李皋果老疾不胜任其布政使石瑁许资佥事王仪知府刘镛王巍各枉副使顾侃佥事李观智王俊张瑄参政高瑢参议李迪仍堪任使  帝曰枉并堪任者姑令还职仍下各该  抚镇守尚书侍郎都御史等官从公按覆以闻
　　○镇守延安等处右都督王祯奏旧制各边骑操官马俱于每年九月初官给草料饲秣至次年四月中令军士牧之于野近者户部移文各边非遇警不得擅给官草然臣所居之地沙漠无际野草稀少去冬官不给草马多瘦损设遇有警何以调用请如旧支给为便从之
　　○日上生背气一道色青赤鲜明
　　○总督漕运左副都御史王竑奏运河自通州抵扬州俱有员外郎等官监督收放粮收船料钞及管理洪闸造船放甑此等官员輙携家以往占居公馆役使人夫日需供给生事扰人又南京马快船有例禁约不许附带私货及往来人等近来公差官员每私乘之宜通行禁约违者治罪其掌船官吏妄自应付者一体罪之章下都察院谓宜允所言请出榜晓谕从之
　　○辛酉以大祀  天地  帝御奉天殿誓戒文武百官致斋三日
　　○日上生格气一道色青赤夜有流星大如杯色青白行丈余大如椀光明烛地出氐宿南行至从官十余小星从之
　　○甲子大祀  天地于南郊  帝还谒  上圣皇太后  皇太后毕出御奉天殿文武百官行庆成礼
　　○提督宣府军务右佥都御史李秉奏独石马营一带屯堡俱造鉄炮惟宣府沿边腹里城堡无之宜令工部增造又告城堡官军多只身无妻易为逃窜宜敕兵部移文总兵镇守等官计议将官军家属尽令随住庶人心有系边备充实诏是其言命兵部其即行之
　　○山东青州府益都寿光昌乐三县各奏去岁薄收米麦稀少其该征税粮乞折收绵布从之
　　○乙丑免庆成宴
　　○吏部言天下朝觐官广西按察司副使侯爵等九人中途病故直隶建平县知县薛雄等十四人俱丁忧当移文取勘福建光泽县知县赵瑀等十九人俱失期后至云南南安州知州王缙等十四人及湖广等布政司木册长官司等衙门一百十五处俱未至福建长乐县典史郑宗迟逃回俱当问罪  帝曰病故丁忧者待取勘回日裁处失期已至者宥其罪未至者移文促之逃回者下巡按御史逮问
　　○少保兼兵部尚书于谦言今次迤北差来使臣多有带到被虏人口亦有父母妻子认识者相视悲泣亦有虏欲归还者其家无力赎取臣等以为虏情贪财伏望  圣恩怜悯令通事昌英等开谕使臣不分男女老幼归还其主令礼部给赏赐以酬之其本家自愿出钱帛收赎者亦听其便虏人利于得财异时再来朝贡必多带人口来归而身陷虏庭者或有生还之望如此庶上以广朝廷好生之仁下以免赤子流离之患从之
　　○日本国使臣允澎等奏蒙赐本国附搭物件价值比宣德年间十分之一乞照旧给赏  帝曰远夷当优待之加铜钱一万贯允澎等犹以为少求增赐礼部官劾其无猒命更加绢五百匹布一千匹
　　○丙寅触直隶广平真定保定淮安诸府湖广黄州卫去年被灾田地税粮子粒米麦二十四万七千三百四十石有奇草四十五万四千一百八十束
　　○刑部尚书俞士悦等奏江西司郎中刘玑等不严关防致贼脱狱虽已擒获当治之以警将来臣等失于严谨亦宜有罪诏以贼既捕获俱宥之
　　○南京守备宁远伯任礼奏欲革南京武学其肄业官舍俱送教场操习弓马  帝曰操习弓马武艺固当今之急务而讲读兵法战策尤用武之根本况南京教场官军数万增此百人不足为多减此百人不见为少岂可无故革去使庙学废弛生徒荡散所言不允
　　○提督宣府军务右佥都御史李秉奏二事一保安等州编氓多有新复业者家无宿储请暂给口粮赈济一山西布政司去年乡试录刊中庸义一篇考试官徐霖批称文与人同理与人异以若所言则为蹈袭雷同之文而有戾旨背理之失矣然此篇文不背理乃霖之不明也宜治霖罪追彩币表里入官庶为方来之戒俱从之
　　○巡按山东监察御史谢火□廉劾奏边东巡守指挥千百户李宗等不行钤束致旗军出境采猎守备都指挥佥事李武号令不严以致各官怠惰俱宜究治诏置武不问余命火□廉执鞫之
　　○丁卯上元节宴文武百官赐假十日
　　○敕谕天下朝觐官员朕惟民者国之本民得其所而国自安政者民所恃政得其理而民自治肆古圣帝明王暨我  祖宗列圣莫不以进忠良退不肖为施政保民安邦之要道朕自临御以来夙夜惟兹是务既已简贤而黜奸尚思劝善而警恶咨尔有官君子咸宜体朕至怀慎乃攸司毋或妨政而害治励尔素志益思守法以奉公庶远贪卖□黑酷暴之愆允获仁良忠厚之福钦予时命以永休闻
　　○命故金吾左卫带俸都指挥使马兴子玉袭为指挥使
　　○命故哈儿蛮等卫野人指挥佥事虐秃子苦乞苦康哈子塞哈俱袭职
　　○都察院右副都御史马恭年老有疾乞致仕从之
　　○日生抱气背气各一左右生珥抱珥色赤黄背色青赤俱鲜明
　　○戊辰夜金木二星合于奎宿
　　○辛未革辽东苑马寺复州龙潭二苑从本寺少卿祝铭奏其官多事下也
　　○礼部奏永乐间会试取人不拘额数不分南北中宣德正统间定额数分南北中景泰二年依永乐间例近者工科给事中徐廷章奏准依宣德正统间例今会试在迩合请圣裁  帝命照宣德正统间例
　　○壬申以杀贼功升广州后卫指挥使徐宁为都指挥佥事仍哨备泷水等处
