<!-- { "loadSidebar": true } -->
　　○都察院奏司礼监太监金英家人李庆等多支官盐及挟取淮安府民船六十余艘载盐因而杖死船夫坐庆绞余俱杖不以劾英刑科给事中劾英怙宠欺君怀奸稔恶左都御史陈镒王文监察御史宋瑮谢琚畏权避势纵恶长奸  帝曰英朕自处之镒等其命锦衣卫逮治时十三道监察御史亦以不劾英恐及罪遽上章自伏皆宥之
　　○昏刻东南方天鸣至一更乃息
　　○戊子升钦天监春官正魏滨为本监监副食俸从五品
　　○武清侯石亨言鴈门关一带山口虽已筑塞贼犹漫山径过须断其半山可行之处京城四面宜筑墩台以便瞭望署都督佥事刘鉴言京师与怀来止隔一山请自怀来筑烟燉直至京师土城遇事令举火以报从之
　　○宣府总兵官左都督朱谦等奏达贼二千余南行至贾家营屯驻臣遣指挥牛玺率哨马三百往御之复遣都指挥聂胜帅精骑五百策应遇贼于南坡胜等与战臣了见泥河儿两路尘埃障天恐为贼夹攻臣同右参将纪广等帅官军四千往援之出南门外与贼遇官军齐进贼稍退臣等列阵于教场以待之贼复来冲与战自己至午铳炮矢石齐发贼遂败北获马四匹
　　○先是处州流贼陶得二等紏集徒众驻于武义县南欲劫县治署都指挥佥事崔源按察副使陶成率官军民快往捕斩贼首数级贼鼓众尽锐而来官军不能支遂溃贼焚毁县治杀掠民物源及成俱被害至是事闻诏浙江镇守等官亟督三司率兵剿灭
○夜月食
○己丑敕大同总兵官定襄伯郭登等得尔等奏达子四十余人至大同西门送原虏去男子二人入城赍带番文并校尉袁彬弘书通报虏情以讲和为言尔等宜固守地方相机战守不可怠忽以堕奸计
　　○升山西朔州知州董俊等二十七人为大同府同知等官以斩获达贼功也
　　○升山西太原府大原县知县刘敏为本府同知属民保敏居官端谨抚民有方乞升补府官左布政使杨鼎等以闻故有是命
　　○赏宣府总兵官左都督朱谦并官军一千二百五十五人银绢纻丝表里有差以征剿达贼功也
　　○命浙江嘉兴府嘉兴县知县李逊复任升正六品俸逊任满当去属民言其刚明廉能豪猾为之歛迹又能修举学校劝督农桑乞留之镇守右副都御史轩輗等核实以闻故有是命
　　○先是南京风雨江水泛涨坏城垣官舍民居甚众拔神宫监树木二十余株至是诏有司修理之
　　○庚寅锦衣卫鞫左都御史陈镒王文监察御史宋瑮谢琚不劾金英状具伏镒文宥之瑮等送刑部论赎杖还职刑科都给事中林聪等复劾瑮等阿倿权要难居宪职赎既宜付吏部调用从之
　　○宣府总兵官左都督朱谦等奏隆门关等处及大王川一带胡寇俱在彼屯营探伺意图南侵已整搠士马堤备乞京师内外预防
　　○大同西路右参将都督佥事许贵奏达贼万余骑突至城下而退焚毁东岳庙复率轻骑二千余来薄城臣同内官韦力转帅都指挥周广等出城截杀斩首二十七级获马四十三匹
　　○辛卯免山西榆次县秋粮三千八百九十八石马草一万三千二百二十一束从工部尚书兼大理寺卿石璞言本县比年荒旱人民缺食也
　　○虏寇犯怀来麻口□谷口及永宁荆子村等处
　　○监察御史郭仲曦等奏天津关斋堂乃要会处可立一城其天津关洪水口大龙门宜各筑堡子以便官军栖止小龙门叚口等一十五口旧用碎小圆石垒砌皆草率不坚今可重筑从之
　　○月犯云雨西南星
　　○壬辰命故都督佥事莫清子宗袭沈阳卫副千户
　　○先是少保兼兵部尚书于谦等言口外军民连岁被兵不能种艺恐虏寇野无所掠拥众以送  驾为由突至太原则山西摇动而河南淮甸之间亦可忧矣宜选有谋略文职大臣往镇山西  帝以命右副都御史罗通时昌平侯杨洪乞差文武大臣率兵从鴈门关用鹿角擡营护送山西人夫馈运大同  帝从其言兵部亦以委通通意不欲行上疏曰于谦虑扇动中原差官防御此安民之策也杨洪虑失陷大同供馈接济此运粮之策也以臣劝之当今位高名重莫有过于此二人者然建此良策皆不自行而付之他人何哉宜令谦及洪同臣往山西行彼所建之策庶边务粮储两皆不误奏下谦等议曰当国家多事之秋非臣子辞劳之日臣谦谙熟山西事情宜令谦往彼扬兵运谋以固地方或止令通往彼镇守运粮委之三司亦可诏仍命通往敕曰山西外控大同内卫京师连及河南大名等处实为西北重镇况今虏寇在边累以讲和为言实则设诈缓我边备今特命尔往彼与内官怀忠署都指挥佥事王良一同镇守地方提督军马修整器械设法训练分守关隘以防御之务令寇不能侵地方宁靖庶尽尔职
　　○虏寇七骑散入棒槌峪白羊口守备都指挥佥事叚昇以闻事下兵部言棒槌峪与白羊口切近今虏但七骑而昇拥数千之众蠖屈关隅不发一箭听其从容往还宜令昇捕获以赎前愆诏移文往责之
　　○癸巳给靖江王府故奉国将军佐慎男真祥岁禄四百石米钞中半兼支
　　○赏福建沙县民罗文通纻丝二表里以擒获贼首罗丕功也
　　○保定右卫舍人严敏赍奏次涿州驿欲得良马诈云达贼已至定州掠保定矣州民惊走不可止巡按御史执敏论斩敏称冤命杖而释之
　　○四川叙州府言筠连等县临边皆无城每遇贼发民皆惊惧请于旧有城者修理无城者随宜建立以便固守从之
　　○甲午敕平江侯陈豫副都御史孙曰良洪英巡按山东御史及山东都司布政司按察司曰临清系南北水陆要冲仓粮动经数十余万加以四方供输军民漕运□旅买卖公私货物并在道路其数不可胜计非有城池可恃倘遇有警将何所守敕至尔英等并三司堂上正官即亲诣临清会同尔豫等趁此虏寇声息稍缓之时量起倩居民人等筑城以安军民以护粮储以守闸埧物料或官为措办或自行设法当于何时起工计至何时可完毋分昼夜作急整理不许似前迁延怠忽致误事机如或未能筑城别有长策可以保护亦须明白开奏不许视为泛常互相推调尤须抚谕所在军民不许虚相传报声息辄自迁徙因而抛荒家业自贻后悔尔其钦承朕命毋怠毋忽
　　○擢进士汪敬为户部主事夏寅为南京吏部主事复除翰林院编修萨琦中书舍人刘钺工部主事邹顺仍旧任
　　○发通州仓粮赈贷上林苑监蕃育署老幼之人
　　○给楚府嘉鱼县主并仪宾王正岁禄主未封时恩赐禄米五百石养赡至是出合有司请如例与仪宾供给六百石内二百石折钞故有是命
　　○少保兼兵部尚书于谦等言比者奉命令臣等具将士军马数目战守方略以闻臣会同太监吉祥计议将各营总兵把总坐营头目并所统官军分定京城各门其正北并西北西南一带至为紧要分定石亨杨洪柳溥张軏孙镗卫頴过兴张义雷通刘得新陈友李全王瑛崔福刘鉴张通等下营据守凡分守官军每二万余作一处数内约量分一半步军于土城外下营外围用鹿角车辆神铳牌刀弓箭将军大炮盏口铳磁炮飞枪次列斩马刀枪叉马步相兼应敌营外多掘壕堑暗沟分布钉板鉄蒺藜其余步军精骑俱于土城内下营以观外营对敌事势随宜出奇或左右夹攻或前后邀截其都督范广与都指挥石彪各将轻骑为游兵专备出奇策应巡哨截杀臣谦与吉祥往来各营总督如遇紧要受敌去处当先督军杀贼其土城坦平处所铲削＜阝步＞峻令彼不得登眺观望其正南东南各门不系紧要令侯伯等官守城于舍人营腾骧锦衣等卫与各监局内定拨一体给与神铳火器守备伏乞降旨许以升擢晓以大义使知进死者荣而退生者辱则士气必振而临敌可用矣仍以分守地形人数绘图上闻  帝敕谦亨等曰自古勇智之士固难能用其勇与智尤难若徒能言而不能行观望畏怯各思自保是为不忠恶莫大焉尔等务须昼夜汲汲奖励将士弘济艰难大懋功绩有功者重加赏赉朕必不吝古云为政不在多言顾力行何如耳况用兵邦政之大者尔等其慎重之
　　○先是十三道监察御史张子初等言洪武永乐间方面郡守员缺悉从吏部推访内外官贤能而又久于其任者奏请除授御史有缺从吏部于进士监生中选任迨宣德年间始有会官举保之例行之既久奔竞成风所举岂能得人臣等切惟方面郡守既以请托而得进身其居官也岂不以赂贿而害民乎知县校官既以私情而求理刑其拜官也岂不委靡而废职乎况御史若从大臣举保而任之则大臣有过彼必钳口卷舌而不言大臣有嘱彼必俯首帖耳以听命矣臣愿  升下停保举之新例而复洪武永乐之旧制事下礼部会官议佥谓大臣保官诚为有弊宜如御史所言革之诏从所言令今后方面郡守御史有缺吏部从公推选务在得人若有不公六科十三道其劾奏之
　　○贵州宣慰司奏苗贼猖獗攻烧城堡戕杀官民所辖地方树艺稻谷劫掠无遗秋粮米一万三千二百六十余石无从徵纳乞暂停免诏户部移文布按二司会同巡按御史覆实蠲之
　　○乙未赏大同朔州等卫官吏军民人等千户董缙等一千九十一人彩叚表里银绢布有差以截杀达贼功也
　　○免浙江处州温州金华三府户口食盐钞以巡按御史林廷举言其水旱无收盗贼生发故也
　　○瓦剌阿剌知院遣完者脱欢参政等五人至怀来言欲赴京进贡守备都指挥同知杨信以闻敕信等以兵送赴京
　　○丙申敕右都督杨俊兹者宣府大同边报日急此必虏贼意图深入为寇今特命尔为游击将军率领在京五军并神机营精锐马队神铳官军五千并口外原随尔惯熟头目往涿易保定真定定州等地方往来巡守各城遇警就便督调所在官军民壮等出奇截杀勿得畏缩纵贼剽掠
　　○升都指挥佥事石彪为都指挥同知署都指挥佥事充游击将军往山西太原等府地方巡哨
　　○复命南京兵部尚书俆琦参赞南京机务
　　○命山西大同府浑源州判官张福复任升从六品俸先是虏寇猖獗浑源寔当冲要虏数攻其城福率众捍御之赖以无虞至是任满九载军民保留之故有是命
　　○赏广西总兵官都督佥事田真并指挥葛宗荫等官军民款彩叚表里钞绢有差以江华县八尺漯剿杀妖贼盘性子等功也
　　○兴安侯徐亨奏清平递运所城垣周围二里臣欲起倩附近庆阳卫等处丁夫展开数里以宁湾三百户军移驻城内事下工部覆奏移文左副都御史刘广衡等勘实处置从之
　　○巡抚直隶工部尚书周忱言江阴县民周圭本户原置田三百七十二顷又兼并诱买小民田二百七顷五十余亩诛求私租谋杀人命已逮问如律请以兼并田给附近无田小民从之
　　○浙江都司掌司事都督佥事张真等奏处州等府庆元等县被贼攻劫民受荼毒乞将本司调往征进福建都指挥佥事萧华带领官军回还以剿前贼兵部覆奏从之
　　○四川按察司提调学校佥事康振乞致仕从之
　　○先是直隶丹阳等县风雨民居圩岸俱坏及冲决甘露等坝至是诏有司存恤被灾民户其所决堤岸修筑之
