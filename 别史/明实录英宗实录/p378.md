<!-- { "loadSidebar": true } -->
　　○夜有流星大如杯色赤尾迹有光出钩陈北行至云中二小星随之
　　○丙寅黜前刑科给事中王偡为民以其尝匿父丧也
　　○工部尚书陈恭以老疾乞致仕从之
　　○丁卯巡按山东监察御史顾＜日隺＞奏朝廷设立六部分理庶政又置馆阁文臣以备顾问者盖俾协心参议上陈可否而后行也今六部各官或偏执己见如户部奏令囚犯纳米赎罪者加其米数在外军民官俸俱止给本色一石且刑罚之加出于不得己豊熟之年犹宜遵守成宪况今军民被灾艰难之际岂可复加重哉禄以餋廉民官家属在任者少减支犹可军官一家有三四十口者亦减其俸可乎此皆户部偏执故也臣愿自今各部常事俱径行若吏部推选内外重臣法司发落矜疑重囚户部整理边储兵部选将用兵俱令会同内阁大臣计议可否具奏行之诏该部看详以闻户部尚书金濂言臣等因右佥都御史王竑奏令囚犯赎罪加米官员减支俸粮亦因竑奏非敢专任己见妄为加减也且六部分理庶务具载诸司职掌今言本部整理边储湏会同内阁大臣计议惟  陛下裁之诏曰只依见行事例行少保兼兵部尚书于谦等亦言国家重务俱用奏请处分此  祖宗成法今＜日隺＞要先与内阁大臣计议然后奏请臣等但知遵  祖宪重  君命其他非所敢从诏曰天下事  祖宗立法已定不可擅自更改
　　○戊辰  仁宗昭皇帝忌辰遣官祭  献陵
　　○命故羽林前卫指挥使李广弟让金吾后卫指挥同知宫晟子端袭职燕山左卫指挥同知蔚忠子亮代职
　　○四川左布政使侯軏任满九载当考绩诣京吏部言其熟知民情请留复任从之
　　○擢秀才朱禋为中书舍人禋故尚宝少卿祚之子以太常卿程南云奏保写诰至是授以职
　　○户部言先因国用浩繁灾伤屡见劝谕浙江等处殷实之家有自备米麦四五百石送赴通州交纳者就给冠带以荣终身然劝谕之道尤在鼓舞今闻各户运粮将到宜令该仓如法收受勿得留难仍免其垫席等物庶使民知感激乐于输纳从之
　　○己巳乌思藏尊胜等寺剌麻观音朵鲁只等来朝贡佛像舍利方物赐茶钞等物有差
　　○革山东山西管柴炭参议
　　○命工部右侍郎张敏代尚书陈恭管理柴炭以恭致仕也
　　○太子太保兼吏部尚书翰林院学士王文闻母丧诏以内阁机务至重命文乘传奔丧即起任事文两乞终丧不允
　　○谪守备广东高州等处都指挥佥事孙旺于广西戍边旺素淫纵不法被知府杨仰谟奏发命总督军务王翱执问至是翱以旺情罪显著乞重罚以励余者故有是命
　　○浙江盐场有负欠课多客□守支年久者户部请治该场及运司官罪从之
　　○辛未爪哇国王巴剌武遣通事林旋来朝贡白鹿二火鸡白猴红鹦鹉各一赐钞币等物
　　○太子太保兼吏部尚书何文渊奏昨吏科都给事中林聪等劾臣欺罔数事荷蒙恩宥  皇上不可私臣之罪臣甘受死于今日不愿偷生传污名于后时乞下臣于理官与聪辩明诏曰何文渊居大臣林聪为近侍官当存心公道不许仍怀私忿有乖大体
　　○壬申  皇太后圣节免命妇朝贺
　　○以山东饥命起运河间等处小麦并改折粮布徵本色米共九十二万余石俱存本处备用从巡抚尚书薛希琏奏谙也
　　○敕董卜韩胡宣慰司掌司事都指挥使克罗俄监粲近得四川镇守等官奏称尔受故土官巡检董敏侄伯浩词状欲调领番人擒捕王永叔侄为敏复讎永与敏讎杀之事朝廷处置已定如果敏有冤其侄自宜赴镇守官处诉告具闻定夺尔董卜韩胡素守礼法岂可启他人争兢之端坏自己忠诚之美敕至尔宜幡然改悟谨守地方勿听诳诱负朝廷平昔之眷注尔其钦哉
　　○给已故梁庄王女新宁郡主并仪宾陈宾宁远郡主并仪宾张镒禄米
　　○癸酉以久不雨命少傅兼太子太师礼部尚书胡濙等二十人遍祷于在京寺观
　　○复除山西行太仆寺少卿郑悠于南京太仆寺南京江西道监察御史张琛于贵州道福建道监察御史白瑛刑科掌科事给事中宋儒吏部考功司主事李柰仍旧任户部云南司主事孟玘于礼部精膳司刑部浙江司主事汪甫于本部山东司山西司主事吴节于云南司俱以亲丧服阕也升吏部考功司主事沈淳为本部稽勋司员外郎礼部精膳司主事胡诚为本部主客司员外郎
　　○南京山西道监察御史李叔义奏和气致祥乖气致异此理之自然事之必验者也近年南京宫殿灾地震今年四月十九日骤风雨朝阳门城上旗竿摧其半石城门南边城倾圮此盖由大臣不能爕理调和之所致也窃观南京守备参赞并五府六部等官每月朔望会同议事各执己私互相嫉妒或有兴利除害之事太监谓此事可为或又必曰不可为都察院谓此事可行或又必曰不可行彼此矛盾纷纭执拗事不能成可谓乖而不和矣又有甚者总兵戎而威武不扬管钱谷而奸毙不革掌刑名者出入人罪专造作者卖放人匠以至居铨选典礼仪司喉舌职言路为守令者各多不称其职人民怨嗟和气消沮此灾异之所以迭见而不己也乞命刚明大臣将各官从公考察内有昏耄庸鄙妨政坏事者悉黜退之别选贤能以补其阙仍降诏书戒责俾皆修省改过抚安军民回复和气庶灾异可弭而祥瑞可臻命礼部会官议尚书胡濙等奏宜敕戒各官许其自新从之
　　○山东布政司右参议陈云鹏奏运河之水偶尔泛涨三月四日敢沙湾减水坝越七日又败南分水墩自是抵五月水益浩瀚墩岸桥梁皆被冲坏而北马头决五丈有奇漕舟今虽暂通臣恐此后水势益大一带堤岸皆未能必其无虞宜预积工料为修筑计竹木之类已于浙江等处顺带其石料柴草动亿万计虽有山东诸司罪人折纳恐不足用臣谓在京造作己息请以山东河南南北直隶等处该班石铁等匠量发前来于附近山场采运准其班次其河南囚犯亦如山东之例运石于沙湾赎罪事下工部言河南北直隶旱涝人民艰食听其于山东起取匠二万人采运物料务在修筑坚完漕运不阻从之
　　○巡按江西监察御史原杰劾按察司佥事张哲逼索所部银贿时哲已致仕命法司鞫之
　　○甲戌修牺牲所
　　○升吴智为指挥佥事南京锦衣卫带俸
　　○命广西为事官武毅为都指挥佥事仍听陈旺调遣杀贼
　　○赏征剿湖广靖州等处苗贼官军都督毛福寿等七千九百十七人钞彩币表里绢布有差
　　○直隶徐州大雨水渰没禾稼民饥愈甚巡抚巡按官右佥都御史王竑等各具以闻诏命竑悉以改拨支运及盐课粮赈济之
　　○辽府庶人贵煊妻李氏奏旧禄米一千石内三百给本色岁用不敷乞照伯庶人贵烚男豪土□＜显-页＞例岁给五百石又奏男豪垛聘荆州卫千户李洪从妹豪埢聘荆州卫指挥朱杰从妹经今五年不能婚娶乞照伯庶人贵爕例赐与表里首餙猪羊等物从之
　　○右副都御史刘广衡奏湖广所属府县粮有因灾伤免徵及既徵被苗贼烧毁者不才官吏因为覆勘乘机科扰又有通同粮里延缓不纳意图宥免者即今俱乏粮储官军多者二十余月少者十余月不得给粮设复遇灾以何赈济乞令该部将覆勘粮数不候勘报俱与分豁免致骚扰其负欠并未起运南京粮俱令本布按司官刻限追徵于附近卫所仓纳以补官军支用从之
　　○乙亥都督同知黄＜王厷＞自广西赴召至京  帝谓少保兵部尚书于谦等曰＜王厷＞素有机谋勇略可留前府治事拨与房屋居住其子并家人为事系广西狱者俱宥之尔兵部遣官赍敕往广西取＜王厷＞子及家属赴京随住沿途应付口粮并船以＜王厷＞尝建易储策故也
　　○丙子四川盐井卫土官副千户剌速伯重庆卫海洞长官司长官杨昌荣邑梅洞长官司土官舍人遣头目伍永宗并湖广施州卫木册长官司土官舍人田思敬等来朝贡马赐钞有差
　　○给靖江王府镇国中尉相益岁禄四百石
　　○丁丑礼部右侍郎兼春坊庶子邹干及巡抚官右佥都御史王竑等以凤阳府水灾奏请于淮安常盈仓支粮十五万石并支官银一千五百两雇船运赴凤阳赈济从之
　　○巡抚山东刑部尚书薛希琏奏山东义民出粟八百石赈饥者己有例给冠带其四百石至二百石者亦系仗义之人宜立石免役以励之事下户部言四百石者宜立石记名并二百石者俱复其家三年从之
　　○太子太保兼吏部尚书何文渊＜锍-釒＞乞致仕  帝曰朕欲留卿匡辅治道今既累以疾辞特允其请命有司给驿舟仍赐敕劳谕之
　　○给袭封昌平侯杨俊禄米岁仍一千一百石
　　○太子太保兼刑部尚书俞士悦上＜锍-釒＞请斥归田里不允
　　○巡按广西监察御史沈义奏广西人民多被流贼劫杀逃散所遗田地无人佃种粮草负累见在人户陪纳乞赐除豁诏从其请命广西布按二司官仍为勘实果抛荒者即拨与有丁之家耕种毋得以熟作荒图免粮额违者罪之
　　○卯时木星见辰位辰时见己位
　　○庚辰升江西道监察御史甘泽为广西按察司副使专理巡盐
　　○以凤阳府饥罢寿州等卫岁造军器
　　○户部言近闻宣府大同辽东甘肃宁夏延绥等处雨泽颇时秋收有望乞移文镇守等官年富等督令所司将递年运去官银趁时籴粮以备支用其有足食之处官军俸粮愿折银者听间月给银亦可省节馈运从之
　　○辛巳敕谕安南国王黎浚近得王奏称向者占城国言王因索取花象致兴兵侵扰俱是虗妄足见守礼义之国也自今以后王宜益惇邻好保守疆界安辑人民勿以前事为嫌因而启衅
　　○赐都督同知黄＜王厷＞居第○壬午提督宣府军务右佥都御史李秉奏口外秋青草有积久浥烂者乞给官军饲马而以各军所采秋青新草补纳备用从之
　　○癸未命致仕太子太保兼吏部尚书何文渊复任文渊已得请致仕未行  帝召吏部臣王直等谕之曰朕览六科十三道所言文渊数事皆无实迹人才难得其令复任文渊具＜锍-釒＞辞不允
　　○召监察御史沈琮王骥伍星会陈瓛还京琮等初以巡抚等官右都御史李实等奏从巡抚等处理事至是兵科都给事中苏霖等奏巡抚等官以监察御史从旧无此例请悉徵之故有是命
　　○令考退官并坐事官为民者能自备米豆二百石赴独石交纳给冠带以荣终身从户部奏请也○镇守陕西刑部右侍郎耿九畴奏陕西延庆地方虽有管粮参政于各堡官军不相统摄每遇纳户上粮任其恃强作毙纵有发露者不服提问致使官攒人等亏折粮多乞令吏部选除有风力按察司副使一员赴彼监督收放粮料禁革奸毙原委参政取回管事从之
　　○乙酉提督宣府军务右佥都御史李秉以口外缺粮奏请开中户部定例云州堡淮盐每引四斗三升浙盐三斗三升长芦盐二斗七升赤城广备仓淮盐四斗五升浙盐三斗三升长芦盐三斗龙门卫并千户所二仓俱淮盐五斗浙盐三斗八升长芦盐三斗并令米豆中半上纳诏从所拟
　　○沙湾大雷雨决北马头河岸四十余丈运河水掣入盐河漕运之舟悉阻不行
大明英宗睿皇帝实录卷之二百三十
　　废帝郕戾王附录第四十八
　　景泰四年六月丙戌朔  太上皇帝居南宫
　　○命江西都指挥佥事刘顺子雄代为指挥使以顺老疾故也
