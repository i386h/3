<!-- { "loadSidebar": true } -->
　　○命山西行都司都指挥佥事张翥子鉴代为指挥使狭西行都司故都指挥使吴昇子瑾袭为指挥使
　　○狭西都指挥使汪寿卒寿狭西陇西人其先在金元时世为勋戚洪武初来归命为巩昌卫指挥同知寿嗣职累升至都指挥佥事仍掌本卫事工统元年从征西虏升都指挥同知赐白金彩币袭衣九年升都指挥使十一年命协赞副总兵事至是卒遣官谕祭
　　○初沙县民罗汝先诱致贼首邓茂七来攻延平御史丁瑄等督官军系破之指挥刘福追斩茂七瑄等将上其事而佥都御史张楷自建宁驰至威胁瑄等妄奏楷令汝先诱贼来攻因督同官军以取全胜瑄等依随具闻已而福不平言于总兵官陈懋懋等以闻  上降敕诘责瑄等瑄等以实报  上谓兵部臣曰楷是风宪堂上官却逼胁瑄等妄报其功诳诞之罪何可胜言瑄姑以其有功宥其依随之罪已而六科十三道连章劾楷黩货丧师罔上欺下理宜逮治  上曰卿等言是俟其回日治之
　　○癸卯云南右参议陈鉴初为监察御史巡按贵州奏以四川播州安抚司并隶贵州兵部劾逮法司论变乱旧章当斩从之
　　○福建建阳县耆民林惠言三事一本县盐粮市民折钞乡民纳米缘乡民多耕市民田土收成还租之余仅足食用盐粮不能办纳乞一例折钞一本县嘉禾里田土为因水冲沙壅不堪耕种奏准停徵秋粮各里大户因见此里田不纳粮私将田亩诡寄其内乞委官大量庶田粮均定奸弊永清一本县武仙山银坑年远湮塞比因本县里老虚报额办课银一千三百余两俱是煎银夫甲陪纳乞于原额减除什五以苏民困下户部议以盐粮不分乡市之民俱令米钞交纳田粮宜移文福建布按二司委廉干官丈量核实银课已有定额难于准减上曰事有病于民者当为民除之岂可胶于定额而漫不加意耶坑场银课即令布按二司勘实奏闻区画余从所议
　　○户部右侍郎焦宏卒宏字克明河南叶县人永乐辛丑进士宣德初授监察御史巡按贵州奏释疑狱百余壬子升江西按察司副使持法平恕名誉著闻己未升江西右布政使辛酉召为户部右侍郎食从二品禄累奉敕浙江苏松福建理沿海边务既还奉命督运军粮自内地出喜峰口复督民漕运自淮安达于京核实军储自河南至于狭西极边蛮酋思机发叛兴师讨之命督军饷抵金沙江既班师便道还家以疾卒遣官谕祭命有司治丧葬宏事亲孝居官宽而不纵严而不残以崇儒重道为心复濂溪书院新南昌府学寒士不得齿于学者以礼罗而育之多中高第
　　○甲辰巡抚浙江大理寺右少卿张骥等奏金华等府义乌等县报效民壮胡彦升陶仕强等生擒贼首伪大王苏记餋等乞旌擢以劝有功  上谓兵部臣曰胡彦升等一平民尔乃能生禽贼首其俱授以副巡检余命张骥出所在库物赉之
　　○武城侯王聪妻何氏卒遣官赐祭命有司营葬
　　○乙巳阳曲王美垙奏臣先奉敕留居平阳守父晋定王茔园以供祀事时弟临泉庄简王年幼同母孙氏往太原住居近闻母病故臣不胜哀痛乞许亲诣太原送丧以尽人子之道从之
　　○复吏部署郎中事员外郎赵敏官初敏坐乡人讼其违禁例举贷于人法司鞫实当赎徒为民敏执诉不已大理寺为奏下多官审勘未报至是遇恩例都察院以为言故有是命
　　○丙午云南威远州土官知州刀盖罕遣头目刀宰楚雄府南安州土官判官李保等俱来朝贡马及金银器皿等物赐宴并彩币表里等物有差
　　○丁未给靖江王府镇国中尉相逊岁禄四百石米钞中半兼支
　　○礼部尚书胡濙等言靖江王府奉国将军佐良不行奏请擅选广西桂林府广储仓副使唐绍次男普为乡君仪宾其长史司并广西布政司官吏不行谏止宜治其罪  上曰且不究治令具情以闻
　　○江西右布政使张斐坐因公杖死为事吏五人当赎徒还官斐称冤会有恩例都察院请如例宥之  上曰斐酷刑如此不可复职命降为云南中卫经历
　　○遣礼部右侍郎王一宁往湖广督运粮储赴贵州等处供给军饷
　　○戊申吏部左侍郎兼翰林院学士曹鼐等奏本院庶吉士缺官教训四夷馆缺官提督今推选得侍讲刘铉修撰王振堪教庶吉士读书修撰许彬郎中潘勤堪提督四夷馆官员子弟习学夷字从之
　　○谪刑科给事中陈傅戍大同初传奉命使琉球国道过其家迁延不行礼科都给事中章瑾劾奏传福建人福建地邻琉球当避嫌却匿其贯籍朦胧给内府金织衣一袭钞百锭往使  上命待使回治之至是还下锦衣卫狱鞫验法司奏比盗内府财物者律当赎斩黜为民  上命谪戍大同威远卫
　　大明英宗法天立道仁明诚敬昭文宪武至德广孝睿皇帝实录卷之一百七十八
　　大明英宗睿皇帝实录卷之一百七十八
　大明英宗睿皇帝实录卷之一百七十九
　　正统十四年六月己酉朔命故后军都督府都督同知黄真子鉴袭为指挥使浙江都指挥佥事牛通子铎袭为处州卫指挥使
　　○河南布政司奏开封府诸县蝗
　　○庚戌封广灵王逊火□民生母吕氏为代简王夫人从王奏请也
　　○山西巡按监察御史全智都指挥佥事王友署都指挥佥事朱忠按察副使赵敬佥事何自学坐会审强盗罪状不实为清军御史毕鸾所劾  上置不问俱停俸两月
　　○遣通政司右通政汤鼎光禄寺寺丞张如宗往狭西四川运茶买马陛辞赐敕谕之曰今狭西西宁等卫所属番簇番民该纳马特命尔等往四川与都布按三司巡按监察御史公同计议就于保宁等府约量运茶八十四万三千六十斤至狭西界官司收贮仍往狭西会同镇守三司官及巡按监察御史公同计议起倩军夫运至各茶马司交收内西宁茶马司收一十九万七千七百六十斤河州茶马司收四十六万二千三百斤洮州茶马司收一十八万三千斤待收完日随即具奏差官前去收马尔等务要公廉详慎同心协力酌量人情抚恤儧运或有不便之事奏闻区处仍严禁管运茶课官吏差使人等不许假公营私生事剥削致军民不安自取罪愆
　　○巡按湖广监察御史侯爵奏靖州等处苗贼流劫淇溪寨及辰溪县等处官军往捕不胜反被杀死都指挥高亮等今又紏率丑类来劫晃州等处缘亮已死无人领军  上命兵部驰文湖广都司即选委老成惯战都指挥一员亟督武昌衡州各卫官军前去并力击贼有功者重赏误事者必戮
　　○辛亥命羽林前卫屯地旧纳钞者如近例纳米
　　○赏都指挥佥事夏霖等官军五百六十二人银绢有差以辽东杀达贼功也
　　○狭西凉州卫掌卫事都指挥陈斌等坐本卫粮储案牍等物延毁于火  上命狭西按察司逮鞫之
　　○逃民涂仁用上诗文干用法司阅其语涉妖妄论斩命发戍辽东铁岭卫
　　○致仕少保户部尚书兼武英殿大学士黄淮卒淮字宗豫浙江永嘉县人洪武丁丑进士授中书舍人  太宗登极召淮访以时政称旨命入翰林备顾问自是日召与语或至夜赐坐榻前机密重务悉预闻之继命居内阁掌制诰是年秋升编修寻升侍读  太宗间以建储之议询之淮对曰立嫡以长万世正法  太宗意遂决甲申册立  皇太子命为左春坊左庶子兼侍读赐袍笏丁亥升右春坊大学士仍兼侍读复辅导  皇太孙戊子  驾巡狩命与尚书蹇义等四人留守庚寅  驾北征适长沙盗起  皇太子命豊城侯李彬帅兵剿捕汉王疑沮之淮曰豊城老将必能成功且兵贵神速宜亟遣以掩其不虞已而功成如淮言癸巳  驾再巡狩淮留守如故时汉王潜蓄夺嫡之志忌淮尤深日伺间隙言其过遂逮系之  仁宗嗣位出淮迁通政使兼武英殿大学士仍领内阁事丁母忧起复升少保户部尚书大学士如故赐诰褒嘉  宣宗嗣位淮以多病上＜锍-釒＞乞骸骨许之赐赉甚厚未几父殁遣官祭葬淮来谢恩留累月赐游西苑许肩舆登万岁山比辞亲制诗送之给路费赐织金纱衣癸丑来贺  圣节因留为会试考官  上嗣位淮入朝宠赉加隆官其子采为中书舍人留月余归至是卒年八十三讣闻遣官祭葬赐谥文简淮直谅多才略熟谙朝政永乐初告逆党者方炽淮进言止之虏酋阿鲁台欲收女直吐蕃诸部听其约束请朝廷集诸部长刻金以盟淮曰胡人各自为心则力小易制若并为一则大而难制矣  太宗以为然且曰黄淮如立高冈无远不见西番僧号大宝法王者至京  太宗欲刻玉印赐之以璞示淮淮曰朝廷赐诸蕃制敕所用宝亦无此璞之大乃止不赐然同列有小过淮每以闻以故人或怨之解缙之得罪淮与有力云
　　○壬子福建按察司佥事蔡云翰奏顷者奉命招抚建宁府漫散民人其建安松溪政和诸县俱已帖服惟瓯宁贼首林舍得等复聚众拒敌官军杀死右参政张瑛等  上命兵部驰文令陈懋等亟遣偏师往剿之
　　○癸丑靖江王府辅国将军佐立卒例应住禄米宫眷无以餋赡有司以为言  上命岁给禄米四百石米钞中半兼支
　　○甲寅升户部福建司主事沈翼为本司郎中
　　○巡按山东监察御史常茂奏济南青州二府蝗
　　○乙卯云南永平县并千户所言云南五井盐俱被金齿诸处豪右中纳每引时直米二三石止输五六斗今永平军民愿每引纳银三两于金齿仓交收籴米从之
　　○狭西耀州奏本州城垣往岁被水冲决二百七十余丈欲乘时修筑而工役不敷乞命附近州县协助从之
　　○巡抚浙江等处大理寺右少卿张骥等械送谕降反贼伪大王陈鉴胡等六十余人至京法司奏鉴胡尝僣王号而榜例首恶凶犯不赦请并其党俱寘诸法  上命俱宥死系锦衣卫狱有司给粮送其家口亲属宁家
　　○丙辰升浙江按察司佥事欧阳哲为河南按察司副使广东按察司佥事穆铎为河南布政司右参议以任满九载也
　　○湖广备御靖州等卫沅州卫指挥佥事杨茂奏苗贼处处窃发攻城劫掠无日不至臣与靖州知州苏忞协力备御救援不至智力困竭乡村多为焚毁今城将陷乞早调大军来解倒悬  上命兵部驰文与宫聚等亟分兵往扑灭之苏忞既有方略御贼再加勉励立功事定之日论功升赏不吝
　　○能仁寺番僧朵儿只星吉乌答麻室哩二人相诬奏以不法刑部论赎徒  上命发戍辽东铁岭卫
　　○户部奏河南等卫所指挥等官夏晟等递年逋负地亩钞计五十六万六千六百五十余贯请移文巡按监察御史逮系追徵从之
　　○时有生员犯居丧娶妻及挟妓饮酒者例应充吏刑部言生员无志读书者往往故意犯罪以求脱免请自今轻罪充吏免追廪米若犯受赃奸盗冒籍科举挟妓饮酒居丧娶妻妾等罪者南北直隶发充两京国子监膳夫各布政司发充邻近儒学斋夫满日原籍为民充警廪膳仍追廪米从之
　　○是夜南京风雨雷电谨身等殿灾
　　○戊午设四川潼川州道正司置道正一员
　　○初刑部尚书金濂奏以福建诸司见贮没官财物充军赏而左布政使黄懋等輙取建宁诸县课银赏之巡矿御史罗澄劾其擅动国课都察院请俟贼平后下巡按监察御史鞫之  上命宥不问
　　○己未安惠王妃徐氏薨妃中山武宁王达之女洪武二十四年册封至是薨讣闻  上辍视朝一日遣中官致祭命有司营葬
