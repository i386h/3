<!-- { "loadSidebar": true } -->
　　○癸巳命四川都指挥同知陈贵子辅代为成都前卫指挥同知辽东守备都指挥佥事王贵孙钦代为东胜左卫指挥使
　　○总督南京粮储都察院左都御史轩輗以老疾乞致仕不允
　　○福建上杭县捕获反贼阙永华钟奴孜等七十余人镇守巡按及三司官奏请于本处处决枭首示众  上从之但命不必枭首仍设法抚捕其余党
　　○甲午安南国遣陪臣黎公路等来朝贡金银器皿方物赐宴及彩币衣服等物
　　○乙未升南京户部河南司主事邝仪为本部山东司郎中
　　○丙申升兀者卫指挥使兀里哈
为都指挥佥事朵颜卫指挥同知脱脱为指挥使建州左卫正千户阿龙哈为指挥佥事
　　○广西田州府上隆等州遣族目张祥等来朝贡马赐钞币有差
　　○辽东右参将都督佥事刘端尝受譛杖死所部军丁巳而惧罪乃嘱指挥等官以财赂其家又擅收用自宫军人事觉  上责令自陈端上章伏罪遂宥之
　　○丁酉升南京户部浙江司郎中王敞为浙江布政司左参政
　　○命故金吾左卫指挥使徐亨子洪羽林前卫指挥使田兴子敬府军前卫指挥同知王隆子玉永清左卫指挥同知周瑄子雄金吾左卫指挥佥事梁玉弟宽燕山右卫指挥佥事白玉子瑄俱袭职
　　○升癿加思兰使臣指挥同知失剌力为都指挥佥事哈密指挥同知失儿哈为指挥使
　　○戊戌擢进士司福末贤陈炜娄芳黄＜璁-心木＞潘缜任玺曹英王聪彭昭涂棐侯英陈选宋黻陈相刘骥知县贾奭田济吴＜王扁＞王玺孙逢吉监生王瀛张璇周源刘忠为监察御史以问刑半年考称也
　　○己亥清明节遣官祭  长陵  献陵  景陵
　　○给靖江王府镇国中尉相赒岁禄四百石米钞中年兼支
　　○是日昼夜游气不开天色惨白昏蒙
　　○夜西方有星大如鸡弹色赤尾迹有光起自参宿正西行至浊
　　○庚子初广西总兵官都督过兴子得隆侍父病归京师道经湖广祁阳县衔知县李翰尝索贿不与并其子执杖之俱死至是事闻法司奏得隆恃势故杀职官父子当斩从之　　○辛丑命故万全都指挥佥事孙刚子成袭升都指挥同知以刚战殁于云州等处功也
　　○命户部河南司署员外郎主事杨琛兵部武选司署员外郎事主事范文武库司署员外郎事主事杨恕俱实授员外郎
　　○宁夏协同守备西路署都指挥冯纪坐挟势预支廪米操备都指挥刘英坐占奸义男妇陕西按察司劾之诏巡按御史执问而镇守太监王清总兵官都督同知张泰奏边情警急乞俟宁息之日就逮都察院以闻遂皆宥之
　　○壬寅诏曰朕仰荷  上天眷命子育万民民之休戚恒存念虑顾惟畿内去冬少雪今春缺雨四方之远亦恐或然夫  天时既已违和斯地利必有未尽吾民衣食何所自出兴言及此良深悯恻欲慰群情之望宜加宽恤之仁况修德弭灾厥有彝典冀尔中外群臣咸体朕心勤政保民用臻康乐庶  天降鉴协于至和所有宽恤事宜条示于后一两京法司并在外理刑衙门凡有淹禁罪囚未断决者即使拟罪具奏发落一各处银场煎办银课者俱且停止已煎成者照例解京其差去内外官员诏书到日即便回京原开坑场尽行封闭该管有司官员时常巡视不许诸人偷采违者重罪不饶厂房器具等项令人看守收贮一各处抄造纸劄停止三年已造完者照例解京见造未完者亦造完解京其差去内外官员人等诏书到日即便回京所有原用器具等项所在有司收库不许毁弃厂房令人看守一各处被灾府州县所种田禾无收已经具奏者巡按御史即与踏勘开豁以苏民困其有具奏曾经宥免者该部即与唯理不许重徵一各处府州县拖欠税粮草束自天顺四年以前悉皆蠲免一各处镇守总兵等官务须用心抚恤军民不许役占科扰若进贡本处土产物件亦不许因而扰害下人违者必罪不宥一各处人民多有衣食艰难有司不能抚恤致令流移失所者所在有司务加存恤听其复业不许逼扰其有相聚为盗惧罪不敢宁家者情可怜悯诏书到日许令改过自新各安生业有司照旧抚恤不许追究前非一天下民情疾苦多因有司官员贪酷不才所致所在巡按御史不肯用心访察禁治今后有司若有仍前贪酷不才御史知而不举者一体治罪不饶一朝廷今后差内外官员人等各处军卫有司官员不许指以答应为由科歛军民银两等物馈送而克落入己亦不许以均徭为名歛取百姓银两托称答应费用违者重罪不饶于戏代  天理物爰推一念之诚节用爱人用锡万邦之福诏告中外咸使闻知
　　○升南京户科给事中丁本为福建布政司左参议唐澞为广东布政司左参议山西泽州知州孙康为四川布政司左参议户部广西司主事李玙为本部四川司员外郎南京工部屯田司主事章格为南京刑部湖广司郎中
　　○癸卯命故陕西署都指挥同知荣福子镒袭为西安左卫指挥使涿鹿左卫带俸都指挥佥事王洪子玺袭为指挥使
　　○甲辰弗提卫野人女直都督察安奴遣指挥塞哥等来朝贡马海青赐以彩币
　　○敕谕都察院左副都御史王竑命特命尔总督漕运与总兵官右都督徐恭等同理其事务在用心规画禁革奸弊官军有犯依尔先会议事例而行水利当蓄当洩者严督该管官司并巡河御史等官筑塞＜锍-釒＞浚以便粮运仍兼巡抚凤阳淮安扬州庐州并徐滁和府州地方抚安军民禁防盗贼清理盐课救济饥荒城垣坍塌随时修理守城官军以时操练或有盗贼生发盐徒强横即便相机设法抚捕卫所府州县官员有廉能公正者量加奖劝贪酷不才者从实黜罚凡事利于军民者悉听尔便宜处置尔为朝廷宪臣受兹简任须殚心竭虑输忠效劳凡百举措务合事宜俾粮运无误军民安妥贼盗屏息地方宁靖斯称委托如或恣情偏徇乖方误事责有所归
　　○命户部署郎中事主事庞胜往宣府等处管理粮草兼理屯种
　　○命陕西兰州卫指挥使苗＜王已＞河州卫指挥使长胜指挥同知倪玠俱署都指挥佥事事操备凉州
　　○乙巳升河南陕州判官仪泰为本州同知以巡按御史彭信等言其治民有方也
　　○木星昼见于巳位
　　○丙午改礼部仪制司郎中俞钦为直隶松江府同知主事张祥为浙江衢州府通判陕西道监察御史唐彬为江西临江府新喻县知县湖广道监察御史焦显为浙江台州府黄岩县知县以试场失火提调监试不谨也
　　○丁未封临漳王祁鋆生母王氏为赵惠王夫人从王奏请也
　　○命故左军都督同知茹鉴从弟荣袭为金吾左卫指挥使
　　○赐宣宁王镇国将军仕堁并夫人孟氏诰命冠服
　　○夜有流星大如鸡弹色赤有光出贯索西南行至弧矢星
　　○戊申以修  景陵工成赐太监傅恭黄顺各银五十两纻丝四表里钞五千贯抚宁伯朱永都督佥事赵辅兵部右侍郎白圭工部右侍郎蒯祥陆祥内官黎贤各纻丝二表里钞三千贯内官童个连推官张谅等官各纻丝一表里钞一千贯其主事等官吏匠作官军人等各赏绢布有差
　　○巡抚山东河南左副都御史贾铨奏济南等府连年蝗旱水灾人民饥窘其清理军政宜暂停止庶苏民困  上从之召清军监察御史还京
　　○辛亥陕西河州弘化寺番僧三竹癿等来朝贡佛像马匹赐钞币如例
　　○升兵部右侍郎白圭为工部尚书起复通政司左参议尹旻升为吏部右侍郎
　　○升哈密使臣指挥佥事哈只为指挥同知命剌出等处故指挥同知升迭力必失子兀申正千户阿出虎黑子火只阿麻俱袭职马哈麻答剌罕等五人授百户倒沙等七人授所镇抚
　　○吏部言山东左布政使原杰先任江西按察使湖广武昌府知府张勋先任山东青州府俱以巡抚官奏保有治行今本部移文覆实乞照例给与诰命旌异以励贤能从之
　　○壬子升云南右布政使李春为礼部右侍郎掌光禄寺事浙江左布政使沈义为工部右侍郎俱支从二品俸
　　○湖广按察司副使沈庆以听部属官诬按其刁民为强盗事觉徵下狱坐赎杖还职
　　○癸丑命豊城侯李勇平乡伯陈政为正使吏科给事中沈珤户科给事中冉哲为副使持节册封蜀世子友垓为蜀王妃蒯氏为蜀王妃代府广灵王长子仕土□兹为广灵王夫人张氏为广灵王妃西城兵马副指挥张斌□金女为和川王妃俱赐仪仗冠服
　　○赐临潼王子镇国将军诚润房基地十九亩从王请也
　　○吏部右侍郎尹旻乞终母丧不听
　　○甲寅升太仆寺寺丞李侃为本寺少卿
　　○乙卯减陕西纳米冠带则例先是户部奏凡文武官下舍人为事为民官员有能纳米四百石于陕西缺粮去处者给与冠带以荣终身至是陕西按察使项忠奏比者天时荒旱米麦腾贵累次募人上纳并无至者乞量减米数凡纳百石者给与冠带从之
　　○降监察御史杨釜为湖广新化县县丞釜自山东巡按代还陛见失仪下锦衣卫鞫送刑部当赎杖还职特命赎既降之
　　○晓刻月犯垒璧阵星
　　○丙辰升刑部山东司主事谢廉为本部陕西司郎中
　　○丁巳赐通渭王范墅庶长子镇国将军徵銶夫人高氏诰命冠服
　　○命四川按察司副使高澄致仕以其年老有疾也
　　○湖广平江等县民喻复初刘志通浙江乐清县民郑鑫各输榖千石助官赈济各赐敕旌劳复其家
　　大明英宗睿皇帝实录卷之三百五十
明英宗睿皇帝实录卷之三百四十三
　　天顺六年八月癸亥朔巡抚两广右佥都御史叶盛巡按广东监察御史李曰良各奏今岁五月以来广州等府东莞等县俱大雨水伤害禾稼百姓艰窘  上命户部速移文赈恤之
　　○兵部奏七月八日达贼入独石马营地方杀伤军马数多其守备右监丞阮禄都督同知汪福都指挥佥事张杰不能捍御并宣府总兵等官都督陈友董斌不能策应俱当问罪  上命且不问皆住俸令杀贼赎罪
　　○乙丑命修各边墙垣屯堡墩台濠堑
　　○丁卯释奠先师孔子遣太子少保吏部尚书兼翰林院学士李贤行礼
○直隶邳州卫指挥同知郑铭先与公差内官争先过闸殴伤内官枷号遇赦还职至是校尉复廉淂铭卖放军士办纳月钱等罪命杖一百发广西奉议卫充军
○戊辰祭  太社  太稷
　　○己巳命户部署郎中事主事赵昌南京刑部署郎中事主事高瑛俱实授郎中吏部署员外郎事主事陈云实授员外郎擢进士张述古韩文俱为行人司行人
　　○灵丘王逊烇奏臣迁居绛州以不服水土致疾尝请改徙未蒙允从今久疾不痊兼以子女殇没乞徙代州  上不听
　　○辰刻金星见于巳位酉刻木星见于巳位
　　○庚午命翰林院修撰陈鉴刘宣为顺天府乡试考官赐宴于本府
　　○赐永兴王府辅国将军诚渊夫人曹氏诰命冠服等物
　　○命都指挥佥事宋瑛镇守居庸关
　　○癸酉夜有流星大如杯色青白出娄宿北行入云中四小星随之
　　○甲戌祭城隍山川等神
○遣旗手卫官祭旗纛之神
○乙亥复山西大同县民郭振家振灵丘王逊烇妃弟也
　　○礼部奏给事中等官王汝霖等赍诏往占城国回货易象牙乌木等物数多或给赐各人惟复炤数入官  上命循宣德年间例行
　　○丁丑遣顺天府官祭宋丞相文天祥
　　○戊寅庆王秩煃以给赐平凉王妃并武都郡主洮阳郡主冠服仪仗欲躬诣阙谢恩复书止之
