<!-- { "loadSidebar": true } -->
　　○乙未命右都督过兴充总兵官佩征蛮将军印镇守广西时总兵官刘深卒故有是命
　　○赐哈密忠顺王母努温答失里轿洗面盆各一金箔一百贴细茶三十斤乳香檀香丁香心红各三斤良姜桂皮各五斤桐油胡椒荜茇白矾各十斤厚榜纸中夹纸各三百张从其请也
　　○己亥赐肃府洵阳王禄埤冠服从其请也
　　○敕谕天下朝觐官员朕承  祖宗洪业夙夜孜孜惟在安民故简任贤能用图康济必使天下之民无一不得其所庶臻太平尔等自今宜体朕恤民之心励乃志坚乃节精勤庶务用副委任若视为虗文恬不经意或贪酷害民怠慢误事则  祖宗之法具在必不尔私故谕
　　○先是令百官于正月二日朝亲王及期命鸿胪寺阅门籍数之都督佥事季铎等四百十二人不在遂下狱至是都察院论违制当赎杖还职从之
　　○夜有流星大如杯色青白有光出中台北行至紫微西藩内
　　○庚子赐宣宁王庶长子镇国将军仕堁诰命冠服
　　○吏部言巡抚甘肃右副都御史芮钊闻母丧当守制  上命钊奔丧毕还仕理事
　　○宁远伯任礼有疾遣医视之
　　○中军带俸都督同知杜清以与石亨亲党有怨恨语下锦衣卫赎杖降为都指挥同知调云南都司带俸
　　○豊润伯曹义卒义直隶杨州仪真县人洪武末袭父职为燕山左卫指挥佥事宣德中升湖广都指挥佥事寻升中军都督佥事充辽东副总兵佩征虏前将军印充总兵官积功历升至左都督天顺初特封豊润伯至是卒追封豊润侯谥庄武义号令严明廉介有守辽东人至今思之义继室李氏自经从死诏旌之孙振嗣
　　○辛丑文安伯张輗有疾遣医视之
　　○大同总兵官高阳伯李文自陈臣初任都指挥使历升至伯其间升都督佥事以迎驾功今例应改正事下兵部请革为右都督  上以文守边仍与伯爵
　　○山东布政司奏济南东昌等府所属去年田禾被雨水侵烂见今民皆缺食该徵粮米无从办纳乞令折纳杂粮事下户部覆奏薥秫每石准米五斗黄黑菉豆抵斗从之
　　○辰时日生晕申时日上生背气一道及左右珥各色淡背气先散晕珥至酉时云遮
　　○壬寅命南京山东道试监察御史毛伦实授监察御史
　　○升土鲁番等处使臣都指挥同知木撒法儿为都指挥使指挥使伯兰火只为都指挥佥事指挥佥事虎秃不丁为指挥同知正千户撒的为指挥佥事副千户哈只马黑麻马黑木困麻蛮俱为正千户百户阿力等三人为副千户迷儿马哈麻等十四人俱授所镇抚故都指挥佥事舍黑马哈麻子迭儿必失指挥使失黑马哈麻子沙的儿火只等四人俱袭职
　　○定西侯蒋琬往河南山东等处印马挟家人驰驿骑且道受馈遗饮食颇多为缉事者所觉下锦衣卫鞫送刑部论当赎徒还爵  上是之仍罚禄一年
　　○刑部奏左佥都御史程信奏事不实当赎徒毕还职  上命改为南京太仆寺少卿
　　○吏部言四川播州宣慰司余庆长官司等衙门土人头目刘宽等朝觐失期后至当论罪  上以夷人置不问
　　○致仕都督佥事任启卒遣官赐祭
　　○癸卯命恭顺侯吴瑾掌左军都督府事
　　○升建州等卫指挥使撒秃牙失塔俱为都指挥佥事指挥同知木答兀等十一人俱为指挥使指挥佥事秃剌等十二人俱为指挥同知命故故指挥佥事绰必子亦里把加指挥同知药忽奴子劄里答赵早花子苦女咬塔子也苦沙指挥佥事失儿卜孙阿古沙等七人俱袭职
　　○锦衣卫指挥同知逯杲上章言忠国公石亨怨望愈甚与其侄孙石后等日造妖言尔者光禄寺失火亨曰此天也且畜无赖二十余人专伺朝廷动止观其心实怏怏怀不轨  上以章示在廷文武大臣皆曰亨罪大不可宥  上曰亨罪于法难容朕念其微劳累曲法宽宥特令闲住以保全之今乃不自悔悟敢背义孤恩肆为怨谤潜谋不轨锦衣卫执来会百官廷鞫之
　　○甲辰命故羽林前卫指挥同知童宣子玉为都指挥佥事以宣战没于德胜门也
　　○左军都督府右都督过兴奏比奉命镇守广西遗下家口数多每月止关米一石食用不敷乞赐添支餋瞻事下户部覆奏请如例添支五石从之
　　○三法司锦衣卫言石彪罪大请籍没其家从之
　　○乙巳给镇国将军仕堁岁禄一千石本色折色中半兼支从其父宣宁王奏请也
　　○命故府军左卫带俸都指挥佥事朱铭子亮袭为指挥使羽林前卫指挥使刘英弟俊济州卫指挥使杨广子林指挥同知钱俊子宏府军前卫指挥同知李荣子贵府军左卫指挥同知郝亮弟玉金吾左卫指挥同知胡通子文聚指挥佥事马喜孙子兴杨旺子庆蔡敬子宽济阳卫指挥同知成曲里不花子王□赞锦衣卫指挥佥事李洪子盛燕山左卫指挥佥事任能子玉燕山前卫指挥佥事傅通子庭彰李宣子彬羽林前卫指挥佥事高震子海颜神保子信腾骧左卫指挥佥事刘宣叔俊俱袭职
　　○升建州等卫指挥使王吉哈当得里速俱为都指挥佥事指挥同知阿哈等三人俱为指挥使指挥佥事苦奴等十一人俱为指挥同知正千户马奴哈为指挥佥事命故都指挥佥事欢赤忽子奴忽指挥使兰帖木弟卜哈秃早花子牙令哈指挥同知勒革子把卜兀乞纳子滩塔指挥佥事忽失把子秃笼哈白卜舍子喃纳哈俱袭职
　　○吏部言昨奉命考察天下朝觐并在任布政司右布政使等官严贞等六百七十九员俱年老有疾按察司佥事等官陈兰等一百三十九员俱罢软知县等官李勉等一十二员俱犯赃  上命老疾者致仕罢软者冠带间住犯赃者罢为民
　　○宁夏右参将都指挥同知王安初以指挥同知冒迎驾功升是职至是自首改正  上命为署都指挥佥事仍充参将
　　○文武群臣言石亨诽谤妖言图为不轨具有实迹论谋叛罪当斩其家当籍  上曰然其令内官同御史及锦衣卫官籍之
　　○丙午旌异朝觐官布政使贾铨梁楘萧晅徐璟季颙按察使刘孜知府丘陵胡浚知州张福知县张瑄各赐锦衣一袭钞一千贯宴于礼部
　　○初宣城伯卫頴以其弟颜名冒迎驾功授正千户是时颜实不在京也踰月颜乃自外归已而颜得请往济南省墓过蓬莱县怪官吏不出迎詈之且私乘驿马事觉命山东按察司捕之颜逃匿及頴镇守甘肃请挈颜以往颜又需所部赂无厌事觉頴不得已械颜赴都察院具奏请以颜之子理替颜职都察院劾頴欺诈不忠请罪之  上曰頴欺罔本当究治姑以边境用人宥其罪仍移文戒之
　　○三法司请遣官籍石亨家属庄田之在狭西渭南县及山西蒲州大同府者从之
　　○丁未朝鲜国王李瑈遣陪臣咸禹治等泰宁卫都指挥火儿赤台等肥河卫野人都督孛里格等朵颜卫都督阿儿乞蛮等建州卫女直都督董山兀者卫野人女直都指挥歹都等辽东安乐州住坐达官指挥你都等狭西甘州隆教寺剌麻朵儿只罗古罗等西宁西域寺番僧领占班竹儿等岷州法藏寺番僧锁□□占等四川松潘等处番人川科等石砫宣抚司舍人马顼等  广永顺军民宣慰使司宣慰使彭世雄遣其弟彭世礼等名来朝贡马及方物赐宴并彩币表里等物有差
明英宗睿皇帝实录卷之三百十二
　　天顺四年二月戊申朔镇守宁夏太监王清奏延绥宁夏二处虽俱召□中盐纳马缘宁夏路远阻河商人多不来乞令该部定例二处各轮一年收中仍揭榜于狭西河南等处以谕各商从之
　　○己酉兴安侯徐亨卒亨湖广大冶县人祖祥封兴安伯亨嗣其爵永乐丁亥督工营造甲午扈驾北征主土喇河得马三千余匹宣德丁未充副总兵征交阯戊申还师正统甲子以征迤北功升兴安侯锡诰券命镇守狭西在镇侈用有司所供日费白金十二两小民苦之以老取回至是卒讣闻辍视朝一日赐祭命有司营葬谥武襄子贤嗣
　　○敕交阯城王羙垸曰闻尔妃曹氏听仪宾张瑛拨置侮慢尔母瞿氏内使叚兴欲赴平阳府告诉此情尔又听张瑛计将兴锁禁尔居王爵有亲不能孝有家不能齐亏行损名莫甚于此  祖宗之法俱在朕不敢私其张瑛等已敕法司通提究问待事情明白别有处置特谕尔知之
　　○庚戌  圣烈慈寿皇太后圣节  上率  后妃  皇太子亲王上寿免命妇朝贺赐文武百官宴
　　○升建州卫指挥同知阿失帖木为指挥使指挥佥事忒必为指挥同知命故指挥使撒里子塞勒哥指挥同知得鲁子塔速哈忒失子完者指挥佥事住温塔子兀鲁哈等五人俱袭职
　　○巡抚湖广右副都御史白圭奏广西獞贼流劫永州攻破桃川枇杷二千户所永明江华二县治议调武昌等卫官军委都指挥陈曰□永统率往捕及行左参将都督李震量拨靖州卫官军协力剿杀请治守备官员失机之罪从之
　　○辛亥敕谕文武群臣朕惟有功者必赏有罪者必罚此古昔帝王驭世之要道我  祖宗垂统之成法也朕遵而行之岂敢有私且如犯人石亨拔自下僚荐历封爵暨朕顺  天应人以复大位而亨适逢其会掩以为功朕于时信之不疑爵以上公宠以甲第金帛之赉莫与为比崇报之厚亦已极矣岂期亨貌若忠淳心实狡险作威作福黩货无厌欺厌诸司卖官鬻狱而又纵侄彪肆为凶逆暗结人心图谋镇守法司论亨罪当连坐朕念其微劳累次宽宥特令间住以保全之亨乃不知感悔怨谤多端包藏祸心潜谋不轨幸而天地不容事乃败露文武大臣佥谓亨罪大恶极不可再赦朕不得已置之于法书不云乎自作孽不可逭朕虽欲曲为保全岂可得哉尔文武群臣继今以后宜用为戒毋怙恩以违礼法毋恃功以干宪章庶保始终以全君臣之义然亨所犯乃其自取于众无预除已将亲识情熟之人发遣外其余头目人等曾出入门下者悉置不问尔等尚其同心同德勉辅我邦家钦哉
　　○升兀者等卫指挥使脱因帖木干罗俱为都指挥佥事指挥同知亦领哈等八人俱为指挥使指挥佥事锁住克等七人俱为指挥同知命故都指挥佥事你笼哈子管迭哈孙孙火秃指挥使保秃子撒只哈指挥同知脱失帖木子兀鲁哈牙失答子塞出革指挥佥事脱脱可孙孛鲁克等二十一人俱袭职
　　○户部会计明年岁用黄白蜡诸物请行各布政司买办  上曰湖广去岁灾伤百姓艰难派于他所可也
　　○壬子宁化王羙壤奏臣弟镇国将军羙＜土耑＞已故其生母张氏夫人何氏及其男女二人俱幼乞赐禄米餋赡  上命户部岁以米二十石给之
　　○巡按广西监察御史吴绰奏强贼攻梧州府哨守指挥萧瑛踰江避之贼遂攻破城池杀虏官民及官库财物请执瑛及守御等官究治其罪  上从之
　　○癸丑户部尚书沈固以老疾乞致仕从之
　　○甲寅致书宗室诸王曰曩者朕托  天地之眷  祖宗之灵以复大位而犯人石亨因缘幸会掩以为功特封为国公宠赉之厚群臣莫比不意亨卖官鬻爵千百余众冒升子弟五十余人招权纳赂势倾中外违法事情难以枚举而又纵侄彪奸淫妇女虐杀无辜欺悔亲王滥报军功暗结人心谋图镇守法司论亨罪当连坐朕特令间住以保全之亨乃捏造妖言潜谋不轨家人告变事乃败露文武大臣佥谓亨反行已具不可再赦朕不得已置之于法籍其家动以万计器服类多用龙凤其凶逆如此虽欲保全不可得矣且有功必赏有罪必罚此  祖宗之成法也朕遵而行之岂敢有私兹特专书以报庶知亨负朝廷非朝廷负亨也
