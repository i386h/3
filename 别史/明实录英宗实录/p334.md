<!-- { "loadSidebar": true } -->
　　○升狭西署都指挥佥事荣福为署都指挥同知守备平凉西安前卫指挥使康泰为署都指挥佥事守备庆阳秦州卫左所副千户坚锐为正千户守备金州以兴安侯徐亨等奏三处皆要害之地荐福等堪守备也仍命狭西按察司每岁遇冬遣堂上官二员往平凉庆阳二卫协同守备取金州千户所调去宁夏操备官军二百八十五员回本所操练调直隶潼关卫官军二百八十五员往宁夏守备
　　○校尉获万宁寺僧赵才兴等言才兴自谓能通兵法及气候诸术与广通寺僧真海道人谭福通内使萧保父萧亮剌血誓天谋欲为乱谓才兴赵太祖后推为皇帝封真海为二王福通为三王萧亮为四王取素与奸者义勇卫百户女为后立其徒如海为太子至是真海诱集无赖数十人聚饮朝阳门外事始觉法司讯问具伏命即诛之
　　○庚申户部奏江南民运上供白米有于临清诸处遇风破舟漂流湿烂者欲追之则米非他处所产人实不堪欲蠲之则恐奸人故自破舟乘机作弊请今后运上供白米而舟坏湿烂者悉令次年追偿仍运赴京从之
　　○南京太仆寺寺丞贺宗言近者苗贼劫掠自广西直抵湖广地界湘乡县之茅栗铺傍有隙地可筑一城以便固守事下工部覆奏令三司勘实处置从之
　　○浙江永嘉县民奏本县三十六都旧有一河灌民田万余亩洪武间置立斗门以备旱涝近为沙土淤塞请如旧＜锍-釒＞浚从之○回回百户卜儿罕丁来归命于南京锦衣卫带俸给赐银两衣服牛羊食米房屋床榻器皿等物
　　○命修淮王府
　　○宣府总兵官昌平侯杨洪奏臣既佩镇朔大将军印充总兵官而侄能为都督同知信为都督佥事俱参将子俊为右都督管三千营一门父子官至极品手握重兵盛满难居理宜知止乞赐臣休致以终余年或将俊等分调别镇  帝曰洪父子受朝廷委托宜悉心整饬边备不必逊避
　　○都督佥事王喜坐失机降所镇抚喜陈冤诏逮至京总兵官石亨奏喜骁勇特命为留守右卫署都指挥喜请复都督职都察院谓喜数构诞词扰朝廷请收问如律仍降为所镇抚从之
　　○初以河决沙湾水皆东注徐吕二洪浅涩敕右副都御史王暹处置至是暹上言黄河自昆仑发源流入中国其所经历之处自狭州以西有山峡不能为害狭州以东则地势平缓水易泛溢故为害甚多国朝自洪武二十四年河改流从汴梁北相离四五里许东南转至凤阳入淮为大黄河其支流分出徐州以南者为小黄河以通漕运自正统十三年以来河复故道从黑洋山后径趋沙湾入海止存小黄河从徐州出岸高水低随浚随塞以是徐州之南不得饱水臣等遵  圣谕自黑洋山东南直至徐州督同河南三司＜锍-釒＞浚其临清以南可令副都御史洪英督同山东三司＜锍-釒＞浚从之
　　○夜有流星大如杯色青白有光烛地出天纪北行至贯索
　　○壬戌命内官阮伯山为左少监锦衣卫官旗刘祥等十九人俱升一级以擒反贼赵才兴功也
　　○巡按狭西监察御史严枢案守备永昌都指挥佥事邪端不严守哨致番寇入掠坐视不救论罪当徒诏令赎罪还职
　　○镇守永平山海等处少监郁永奏鞑贼百数十人来犯关隘官军以火器击却之
　　○山东左参政蔡安贵乞致仕从之
　　○癸亥蠲山西大同府所属州县夏税十之七以虏寇扰边民未苏息也
　　○缅甸头目五者纳等三十三人随兵部尚书王骥征剿有功各赐彩叚二表里从宣慰使卜剌浪马哈息以速剌请也
　　○礼部仪制司郎中章纶言十六事一曰躬揽乾纲在圣德英明臣惟人君宜法天道之运隆英明之德群臣之中有功罪者赏罚宜果有正直邪佞者用舍宜当有君子所当亲者有小人所当远者亲疏宜明如此则内外得人矣二曰缉熙圣学在儒臣直说臣惟今经筵进讲止以善可法者为言衍文对语以应故事当直讲历代经史治乱得失之机盛衰兴废之故则圣学日新矣三曰面议大政在委任孤卿臣惟  皇上每早午朝退即御便殿将臣民奏题事务公孤主议六卿论难台谏参议选官入阁计议区处如此则庶事无不理矣四曰为政得人在重惜名爵臣惟方今都御史侍郎不下二三十员分镇各处合无止选才干御史代之如此则官数不多而爵不滥矣五曰肃正朝纲在激劝台谏臣惟给事中即古之谏垣御史即古之风宪职专论奏得失紏劾奸邪已任者赐敕激劝之未任者令吏部简择以任之如此则朝纲正而台谏之任重矣六曰广开言路在听用忠直臣惟自古中兴之主无不听言纳谏今直言未见尽行直臣未见显用自今凡有言者当理即行未当者亦宜容受如此则言路开而忠直之士劝矣七曰敬畏天戒在下诏求言臣惟上天灾异之见在于垂戒朝廷弭灾之道不在于肆赦赦者小人之幸今后有灾异必下诏求言使知天心垂戒之故及弭灾之法如此则天心回而灾异弭矣八曰精慎选举在举主得人臣惟为政莫重于得人而得人必由于举主吏部自举所知未免有限合令大臣侍从台谏郎官人举所知得其人则记功非其人则坐罪知州知县先试任之待有功然后实授如此则承流宣化得人而天下之民安矣九曰严明考核在黜陟公当臣惟天下之官清谨者少赃污者多今各布政司并直隶先择御史十五人大臣十五人每三年一次御史先往微行询察大臣继往重复考验果清谨者升之赃污者黜之如此则君子劝而小人有所惩矣十曰守备边境在选将练兵臣惟北虏在乎谨备豫防非选将不足以成功非练兵不足以威敌如昌平侯杨洪武清侯石亨兵部尚书于谦固已重任而为虏所惧其靖远伯王骥出在南京合召来京共议边事仍诏天下诸司各举谙晓兵法及有谋略者并许自陈然后试其实而用之如此则边方宁而中兴之功成矣十一曰征讨不庭在专任将帅臣惟近者贵州广东等处征讨不利皆因将多又以内臣监军偏俾以下难遵调度今后止以文臣一人参赞号令赏罚皆出将帅如此则事专一而平蛮之功可成矣十二曰禁止罪犯在遵依律断臣惟大明律乃  太祖高皇帝立法无所谓罚赎者永乐年间营造北京始运石米富者得以逭刑无复忌惮今后有罪令有司依律科断如此则人心服而刑狱自清矣十三曰官吏养廉在沙汰冗职臣惟官清在有禄以养廉官冗则徒费而无益今于事简衙门勘实量其能否将官俸粮半支本色如此则官守廉而所食不冗矣十四曰作成人材在教养有道臣惟国家以养贤为本养贤以择师当先其各处教授学正教谕必择文行优长者为之提督学校官必择文行出众者为之其乡都社学择良家子训诲之每四季各赴提督官处考校俾进德修业如此则真儒出而任用有人矣十五曰端本风化在不许夺情臣惟古者求忠臣于孝子之门能孝于亲则能忠于君近年以来内外官员多夺情不奔丧今后除在京公卿守边重职不可离者可以夺情其余不分官之崇卑一体守制如此则风俗厚而人得尽其孝矣十六曰馈运救荒在随宜处置臣惟近者征剿贵州等处苗贼令湖广四川之民馈运路远艰难宜令彼处各府州县分人接替如此则运饷易而民不劳矣＜锍-釒＞入  帝曰信赏必罚用贤去佞朕自审处讲学已设经筵内阁已有陈循等不必别选御史给事中直言极谏者职所当为不必赐敕灾异许诸人指陈所由选官狱囚社学俱有定例不必更改文职闻丧惟急用大臣方许夺情否则不许其余悉从所论
　　○甲子擢进士唐维为刑部四川清吏司主事
　　○升狭西西安卫指挥佥事马鉴为本都司署都指挥佥事往兴武营管军操备
　　○增隆庆州官本色俸米各一石以州经寇掠也
　　○减应天府上元等五县田租之半以被灾也
　　○云南缅甸军民宣慰使司遣陶孟答戛速等贡金银器皿象等物赐钞彩叚纱罗衣服靴袜有差仍命陶孟答戛速赍敕及钞纻丝纱罗锦绮归赐其宣慰使并妻
　　○户部右侍郎兼翰林院学士江渊言大理寺丞薛瑄近告老致仕士大夫皆惜其去以为瑄心术正大操行醇洁年甫六十有三精力未衰况  皇上建中兴之业正当广求贤才若瑄之学行兼茂岂宜舍而不用又礼部右侍郎王一宁学识老成持心端谨旧官翰林侍讲经筵如此二人若擢馆阁论思之职必能启沃  圣聪禆益世治臣以庸愚误蒙简拔恒愧浅陋有妨贤路夙夜忧惧罔克自效伏望  皇上进用二人如臣不才宜放归田里或别任一职以图补报诏一宁进侍经筵瑄既未衰仍令视事
　　○镇守山海都指挥王整为所部发其受赂释有罪纵操军奸军妻诸不法事都察院请下巡按御史覆实以闻从之
　　○乙丑镇守狭西兴安侯徐亨奏西安等四府九卫数月不雨直隶凤阳淮安二府各奏霠雾并水伤损麦禾租税无徵事下户部覆视以闻
　　○升吏部左侍郎何文渊为本部尚书右侍郎俞山为左侍郎兵部右侍郎俞纲为本部左侍郎
　　大明英宗法天立道仁明诚敬昭文宪武至德广孝睿皇帝实录卷之二百六
　　大明英宗睿皇帝实录卷之二百六
大明英宗睿皇帝实录卷之二百七
　　景泰二年八月丙寅朔  太上皇帝居南宫
　　○直隶杨州府泰州如皋县并四川越嶲卫各奏去秋薄收今夏民饥已发廪赈济俟秋成偿官从之
　　○丁卯释奠先师孔子命户部尚书兼翰林院学士陈循行礼
　　○敕大同提督军务副都御史年富等曰顷者据夜不收军人报哨至菱角海子南山见有达贼人马及回至中途遇贼五人将军人范丑丑等杀死尔等失机罪本难恕但今正当防寇之日姑记尔罪并都指挥李显张鹏令巡按御史取死罪状务在设法剿贼以赎前过如再违误俱重罪不宥
　　○河南开封山东济南东昌诸府直隶兴州左屯辽东广宁铁岭三万诸卫各奏今夏淫雨河堤冲法伤害禾稼租税无徵事下户部覆视以闻
　　○戊辰  帝祭  大社  大稷  万寿圣节遣官祭  长陵  献陵  景陵  帝诣  奉先殿  上圣皇太后宫  皇太后宫行礼毕出御奉天殿受朝贺大宴文武群臣及四夷朝使
　　○己巳宁王奠培奏叔临川王磐熚妃黄氏薨乞于本境选择继室从之
