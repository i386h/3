<!-- { "loadSidebar": true } -->
　　○辛酉减狭西折粮钞先是关中岁歉连年粮悉令收钞每一石折钞一百贯至是民言钞贵户部请三十贯折一石从之
　　○昏刻月犯内屏西南星夜有流星大如椀色青赤有光起钩陈西南行至轩辕
　　○壬戌敕谕占城国王摩诃贲该曰昔者王以受封并赐祭遣侄且杨乐催等奉表及方物诣阙谢恩具见敬谨之心已命所司宴赏遣还王自今宜益敦敬天事大之礼保恤下人副朕一视同仁之意所奏欲复安南国原侵地方然自王之祖父两世不复此必有其故今王新嗣封以睦邻保境为先彼此相争实非国人之福朕以恩信安劝庶邦王其体朕至意审而处之仍命且杨乐催赍彩币及所求良马归赐王及妃至可领也○擢进士刘华甫胡渊卢祥张云翰为南京给事中
　　○南京吏部尚书黄宗载以老疾累上＜锍-釒＞乞致仕从之
　　○癸亥赐建州左卫指挥火儿孙钞彩币表里纻丝袭衣等物以报海西声息也
　　○占城国通事罗荣奏乞冠带从之
　　○改广东沿海各卫所仓隶各县
　　○甲子梁府承奉副阮留奏梁庄王薨逝乞赐文立碑光表亲亲本府礼生多缺请行安陆州佥发四人补之宫人年老残疾者六十一人宜放从亲欲于本府军校之家买幼女二十余人以备使令  上命礼部议尚书胡濙等言王无立碑例礼生宜补二人宫人年老残疾听放依亲欲买幼女亦无例  上从之○命故辽东都指挥佥事高亮子懋袭为金吾右卫指挥使燕山右卫指挥使伯颜不花子能羽林前卫指挥使刘原子瑛指挥同知童钟伯达子受张彬子智金吾右卫指挥同知冯友子贵通州右卫指挥同知聊广子兴济阳卫指挥同知杨全子庆府军后卫指挥佥事夏瑄子瑛俱袭职金吾左卫指挥使王斌子辅金吾右卫指挥使湛扯赤谷子清指挥同知王成子贵羽林前卫指挥同知李福子敬通州卫指挥同知白全子能大兴左卫指挥同知杭得子通指挥佥事王友子海府军卫指挥佥事王敬子宣俱代职
　　○山东右参政孙子良以年老乞致仕从之
　　○革山东东昌府馆陶县馆陶仓
　　○丙寅  仁宗昭皇帝忌辰遣官祭  献陵
　　○丁卯永嘉大长公主奏年老死日近欲为后计乞造坟于江宁县之循翚乡  上从其请
　　○致书庆王秩煃曰今真宁王奏欲令指挥张锦管军备边然锦先已有处置又奏承奉等官李玉周弘等拨置行事叔祖其审察之王等如果有实迹宜从公区处继自今始宜加友爱以隆兄弟和睦之好
　　○右城卫野人都指挥末朵合遣舍人歹孙等贡马赐彩币表里有差
　　○赐建州右卫女直指挥李秃墨等钞彩币表里纻丝袭衣等物
　　○命云南总兵官右都督沐昂子僖为副千户从昂请也
　　○以云南属卫军多从征役免其负欠屯粮五十九万四百石有奇
　　○戊辰命云南署都指挥佥事张麟实授都指挥佥事以靖远伯王骥奏其提督屯运有功也
　　○徙狭西延安府白塔儿巡检司于绥德州更名官菜园渡口巡检司以白塔儿远在塞外也
　　○己巳复命定西侯蒋贵充总兵官都督冉保毛福寿充参将兵部尚书靖远伯王骥总督军务调云南湖广四川贵州官军土兵五万听其节制征麓川先是骥奏数遣人往缅甸索贼首思任发不报盖彼以此贼为饵要求土地而贼子思机发复据麓川侵扰臣欲大举前进缘山高路险粮糗有限不能持久况蛮夷谲诈或诱我深入恐为所侮乞敕廷臣会议进止之方章下诸大臣议佥谓军机万变难以遥度请再命贵等往同骥相机筹画庶出万全故有是命
　　○命广东南雄府始兴县该输岁课农桑绢疋折收银每五钱折绢一匹从民便也
　　○云南参赞军务礼部右侍郎侯琎奏赴州卫地杂蛮夷官军数少守御不敷先本卫中前二所官军调隶曲靖卫乞发回为便从之
　　○夜月食
　　○庚午礼部尚书胡濙等奏梁府原设乐工十二户厨役十人今梁庄王已薨宜存留乐工三户厨役四人其余乐工宜发有司为民厨役起送光禄寺应役从之
　　○辛未赐征麓川官军路费钞都指挥一千贯指挥五百贯千户卫镇抚及长官四百贯百户所镇抚及头目把事人等俱三百贯总旗二百五十贯小旗二百三十贯
　　○命云南布政司右参政贾铨理本司事先是铨以参政理大理府事至是靖远伯王骥言其才行老成堪任司事故有是命
　　○开设云南晋宁新兴等州及三泊县医学置官降印
　　○壬申封乐平王冲烋庶子范场范土□＜鍐-釒＞范土□复俱为镇国将军赐诰命冠服等物
　　○命广西桂林府全州知州周徤江西南昌府南昌县县丞陈嗣复任各升俸二级健嗣皆九载任满诣京巡按御史言其勤干得民心事下吏部覆奏故有是命○赏广西罗城等县杀贼有功官军人等都指挥钞三百贯彩叚半表里指挥知府钞二百五十贯绢一匹千百户镇抚同知知州知县主簿巡检阴阳训术钞一百五十贯绢一匹旗军民兵人等钞一百贯绢半匹设计诱出贼首百户任芳儿军人盛官兴等加赏一倍
　　○癸酉狭西甘州寓居回回阿都剌等湖广容羙宣抚司土官舍人向福铭等贡马驼赐钞彩币表里有差
　　○命户部分遣属官往湖广贵州四川理军饷时调诸处兵讨麓川故也
　　○狭西自都指挥而下俱种田输粮其恃强者往往私占水利小军田亩多不得周遍以致荒旱有司以闻  上命巡按监察御史并按察司廉劾之
　　○甲戌遣光禄寺少卿宋杰兵科给事中薛谦为正副使持节册封故安南国王黎麟子浚敕曰尔父受封以来能仰戴  先朝恭修职贡朕用嘉之遽闻讣音良为悼惜今特封尔为安南国王以奉宗祀以抚国人尔尚务善脩德信用耆旧亲近贤良敬以事大仁以恤下毋慢毋骄庶图宁永以副朝廷眷命之隆复诏谕其国人同心辅浚用保境土永迓熙平之福
　　○书复乐平王冲烋曰比奏府中乏内使欲收隆德等县净身民曹儿等九人入府使令特从所言然必量给以财俾无嗟怨
　　○总兵官定西侯蒋贵陛辞命佩平蛮将军印赐敕曰兹以麓川叛寇思任发窜伏缅甸其子思机发复据麓川侵扰特命尔再率师征剿务在殄灭穷寇宁靖边方其合行事例悉如初征该载未尽者仍与王骥等计议便宜处置毋怠毋忽又敕曰缅甸得思任发已久如拒执不遣就令木邦等处夷兵剿之缅甸地方与有功者思机发据孟养若孟养头目能执之来献重加升赏旧任宣慰子孙俾之承袭管领部属如固拒不从党蔽贼徒即调夷兵进取有功者亦以地方与之然此非可遥度今付尔贵及骥审度机会计虑周密而行斯事惟尔二人知之勿轻泄也
　　○敕谕缅甸宣慰使司宣慰使莽德剌头目人等曰麓川叛寇思任发窜身逃命苟延残喘为尔缅甸所得尔尝奏报欲送与总兵官解京及总兵官屡令人接取尔乃云必俟擒杀其子思机发等分拨与地方然后送来今遣总督军务尚书王骥总兵官定西侯蒋贵等统领大军前来接取及剿捕思机发等尔等即广起夷兵躬亲统领将思任发交付官军解京仍协助官军剿杀思机发等庶见忠顺朝廷之心尔所得地方悉令尚书总兵官拨与尔管属朝廷岂肯失信况此贼切邻尔境尔等尝被其害今既投身于尔是天以此贼付尔也古人云天与弗取反受其殃尔岂可惜一残孽故违朝廷以贻一方生灵之害若顺朝廷除此一贼足以广尔土保尔安为尔福此人所易见又何迟疑而不为尔若外示忠顺内怀疑贰私相连结党蔽贼首则天道不宥国法难容大军至日皆不可免尔其深省之复谕木邦军民宣慰使司土官宣慰使罕盖法孟养宣慰使司大小头目人等思任发被缅甸拘收阿瓦城不即解京其子思机发招集余孽复据麓川此贼素与尔为敌今不绝去终贻后患敕至尔即起集夷兵至贡章与官军约进追逼缅甸将思任发解来及剿捕思机发兄弟务使凶恶殄除良善永安尔等果能奋忠贾勇协助官军成功所得地方即分拨与尔管属朝廷以大义服天下决不失信如有不遵朕言听信小人蛊惑执迷不悛甘从贼父子为恶大军至日一方之人皆不得安全尔之境土亦不能保守斯时虽悔亦无及矣古人云祸福无门惟人所召尔等其深省之
　　○升浙江按察司副使王预为云南左布政使狭西按察司副使何楚英为右布政使刑部署员外郎徐贤为广东按察司副使监察御史李瓘赵敏陈祚吴瑜王贯给事中冯履俱为按察司佥事瓘云南敏江西祚福建瑜山东贯浙江履河南府学教授孙鼎为监察御史提调南直隶学校由吏部尚书王直等会大臣荐举也复除狭西按察司副使于奎于浙江按察司山西按察司佥事王琦于四川按察司以亲丧服阕也
　　○擢知县胡新推官操安为监察御史以吏部选送都察院理刑至是考中也
　　○升守备独石永宁左参将都督佥事杨洪为都督同知指挥黄宁等六人千户百户九人俱升一级复独石卫军陈海为指挥佥事仍听杨洪调以追剿胡寇功也
　　○命都察院右佥都御史程富往云南督理军饷
　　○设广东高州府化州梁家沙巡检司置巡检一员从右布政使彭远等奏请也
　　○浙江嘉兴府奏本府仓贮米二十一万石有奇而岁用不过七千乞粮存五年之用余粜银解京从之
　　○乙亥命广东署都指挥佥事杜信提督缘海备倭官军从巡按御史推举也
　　○丙子先是行人司行人刘浣言朝廷设官分职各有所掌臣下奉行而不敢违者以有成宪故也本司额设行人三十三员职专赍捧诏敕出使四夷及赏赉祭祀禁茶等事已有定例近占城国使臣回还应遣行人伴送礼部郎中叶蓁辄遣进士钱森伴送侵讨职掌显有受嘱之情且大同甘肃瓦剌哈密边远处专遣行人南方腹里通舟楫处专遣进士如此差遣不一实为变乱成法
　　上命礼部定议尚书胡濙等言往年暹罗爪哇占城等国使臣朝贡回还俱遣本部郎中主事进士等官伴送何尝专遣行人至于定遣之际该司官吏呈堂公同计议非郎中所得擅行何从受嘱往年大同瓦剌等处使臣朝贡回还本部或遣员外郎或主事或进士亦不专系行人职掌岂为变乱成法  上又命都察院令的当御史考洪武永乐年间例狭西道监察御史曹泰言考得洪武二十七年五月行人陈升等奏准凡开读诏赦赏赐谕劳奉使四夷祭祀赈济军务徵聘贤才整点大军之类俱遣行人奉特旨者不拘此例又户部文案内考得递年送哈密榜葛剌爪哇等国使臣遣郎中员外郎主事行人署丞监事鸣赞序班进士办事官事体不一乞敕礼部遵守洪武年间事例凡遇遣使先尽行人如行人不足方遣进士如此庶行人职事归一人有所守而不敢纷争矣至如昨者行人见有十余员在司而郎中叶蓁不行取遣行人刘浣妄奏变乱成法等词俱请送法司治罪  上曰俱宥之今后遣使宜遵旧例
　　○丁丑书复安化王秩炵曰承俞欲于今年往韦州祭扫先茔用展孝思礼宜从之然韦州近边叔祖宜加防慎礼毕即还尤宜戒饬官校人等毋扰害军民庶不为令德之累
　　○戊寅雷震奉天殿鸱吻
　　○己卯  上命辍朝三日禁屠一十七日遣官昭告  昊天上帝  厚土皇地祗曰祁镇顾以菲德嗣承大位负荷惟艰今月二十四日早雷震奉天殿鸱吻  上帝震怒寔自祁镇不德所致祁镇内怀祗惧兢兢弗胜继自今戒谨修省不敢怠荒仰惟  皇慈俯垂矜宥祁镇下情无任恐惧祈告伏惟鉴知
