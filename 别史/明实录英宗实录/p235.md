<!-- { "loadSidebar": true } -->
　　○四夷馆教译书达官都指挥瓦剌歹卒赐祭命有司给棺
　　○癸未夜五鼓西方有星如盏大赤黄色光明照地起自中台南行至太微西垣内尾迹炸散后有三小星随之
　　○甲申免四川泸州重庆等卫所旗军去年旱灾屯种子粒九万三千余石
　　○甘肃总兵官宁远伯任礼等奏比得哈密使臣报瓦剌也先所部把把来王率众二千屯伯塔山猛哥不花子与头目满剌平章乘其出率众袭之悉俘其人畜  上曰也先既失志必欲报复其令甘宁延绥总兵镇守官严饬兵备
　　○撒马儿罕使臣脱脱不花等以正旦节献玉石金黄锁弗红撒哈剌镔刀等物
　　○贵州署都指挥同知常智坐因公索赂徒罪赎还职调缘边都司
　　○乙酉哈密忠顺王遣指挥阿卜都剌并云南孟养头目刀库孟等贡金银器皿土锦象马方物赐宴并彩币有差
　　○狭西按察司副使张楷在边督理粮饷镇守中官荐其博通儒书兼晓武略乞量升大任以尽其才  上命召试之
　　○命指挥马政贺玉王喜吴良为正副使使瓦剌  上以马云等连岁远使故改命玉等其一行人从尝使瓦剌者尽易置之
　　○丁亥岁暮享  太庙
　　○以明日正旦遣官祭  长陵  献陵  景陵
　　○遣太常寺官祭五祀之神
　　○遣旗手卫官祭旗纛之神
　　○是岁天下户口户九百四十九万六千二百六十五口五千三百九十四万九千七百八十七田地四百二十四万八千七百五顷三十七亩田赋米麦二千六百一十九万七千二百三十八石丝六万四千五百二十斤绵一十八万五千三十五斤绢一十八万八千八匹布一十三万八百一十四匹绵花一十七万三千二百五十二斤折色钞二十万二千三百七十九锭有奇杂课钞九百九十七万七千五百六十九锭有奇米麦八万一千一百九石铁七万四千五百八十三斤布一千八十七匹盐课盐一百九十五万五百一十一引折色钞一千九百三十六万一千三百四十四锭有奇米五十一万七百三十七石布七百八十六匹茶课茶五十五万三千七百五十一斤折色钞一十八万九千四百七十四贯屯田子粒二百七十六万五千三百三十六石有奇采纳银四万五千二百一十二两水银二百四十七斤朱砂一百七斤十一两漕运京师米豆四百三十万石各处运纳粮九十五万八百九十石减免天下官田等项税粮计米麦二十二万九千九百九十石有奇
　　大明英宗睿皇帝实录卷之一百六十一终
大明英宗睿皇帝实录卷之一百六十二
　　正统十三年春正月戊子朔  上诣  奉先殿  皇太后宫行礼毕出御奉天殿行受朝贺大宴文武群臣及四夷朝使  皇太后  皇后免命妇朝贺  己丑文武群臣朝亲王于奉天门东廊  庚寅  宣宗章皇帝忌辰遣官祭  景陵  宣府总兵官都督杨洪等奏河南都司各卫所原调操备马步官军三千余人止属都指挥佥事王营管束宜令弘农卫指挥佥事梅凯为之协助遇警分遣出御从之  朵颜卫达子忽剌出等男妇十人来归命为头目月给米二石辽东广宁卫居住赐彩币表里布绢钞定房屋器皿等物  日生左右珥色黄赤鲜明  癸巳孟春  享  太庙  遣中官祭司户之神  赐沈世子幼＜土学＞清源王幼＜土予＞辽山王幼墏仪仗等物  敕南京守备丰城侯李贤参赞机务兵部侍郎徐琦等已废曹国公李景隆家属增枝等男妇大小三十八名拘系年久人情不堪兹特推恩悉加＜宀十见＞释令于所居闲住听其出入生理其男女听与军民结婚嫁娶薪米之类悉皆住给  甲午以大祀  天地  上御奉天殿誓戒文武群臣致斋三日  升神策卫指挥使张輗为都指挥佥事于锦衣卫带俸  乙未遣永康侯徐安等为正使尚宝司丞淩寿等为副使持节册封淮世子祁铨为淮王代世孙仕壥为代王晋王第三弟钟鏸为河东王第四弟钟鋐为大谷王武昌护卫指挥同知翟政妹为楚府大冶王季堧妃东城兵马赵智女为沈世子幼＜土学＞妃北城兵马副指挥徐忠女为稷山王幼土□共妃各赐冠服等物  丁酉大祀  天地于南郊  上还谒
