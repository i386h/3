<!-- { "loadSidebar": true } -->
　　○升太仆寺卿宋琰为兵部右侍郎专理清黄
　　○巡按江西监察御史原杰劾奏都指挥使杨真不校阅军士命覆而治之
　　○己丑命故武康伯徐祯子勇袭封武康伯
　　○升广西都指挥使黄＜王厷＞为前军都督府都督同知赐之敕曰尔等备年久且尝建言国家重事朕深嘉悦兹特升尔为前军都督府都督同知敕至尔受命后官给驿舟星驰赴京面听奖谕并受赐赉毕日仍旧往彼莅事副朕眷待之意
　　○免直隶广平府属县被灾粮六千四百余石草一十一万九千余束
　　○少保兼兵部尚书于谦言奉敕选拨精锐官军舍余一十五万余人列营操练以备杀贼然其日给颇艰且系骁勇之士乞量与赏赐命每人赏布一疋后不为例
　　○庚寅提督宣府军务右佥都御史李秉奏迩者虏酋也先累遣使以进贡为名而实觇我虚实  皇上特命都督杨俊领京军来巡哨以壮边威以消贼计然粮草不敷虏使出境之后乞令俊回京臣又恐俊不顾远图责求近效袭击兀良哈星散部落以希升赏缘兀良哈受也先约束恐启衅贻患又往年也先部落俱从紫荆倒马关入今虽纳款然虏情谲诈各关尤当加意整理命兵部即行之
　　○巡抚湖广右都御史李实奏欲将湖广腹里卫所官军一万二千七百余人更番往靖州五开铜鼓武冈等边卫所守备又保都指挥佥事安顺仍充参将协同都督陈友分守地方剿杀贼寇俱从之
　　○宣府总兵官右都督过兴奏乞预出赏功勘合宣府等处五千道独石各城五千道令提督巡抚协赞文职官收掌遇警出战转付统兵将官其奋勇获功者验实给与退缩不前者斩首号令如是则赏罚明信事功可成诏兵部即行之
　　○巡抚大同左副都御史年富奏会计大同中路粮储可足三年之用比拨山西太原府仓粮二十万石运至大同仓交纳今东作方兴请暂停止将今年夏秋税粮量添本色以补停运之数事下户部覆奏宜令右佥都御史萧启等先将见在粮十万石运输该仓其余未运十万石暂停候拨夏秋税粮以补从之
　　○巡按福建监察御史许仕达擅执漳州府知府马嗣宗解京福建道御史杨贡等亦不之究大理寺驳之贡等上＜锍-釒＞伏罪且请治仕达诏曰风宪官不谙法律罪固难免但所执者赃官姑宥之
　　○辛卯  上圣皇太后圣节免命妇朝贺
　　○赐崇阳王庶长子名均镦辽庶人贵爕庶子名豪埇
　　○给褒城王范堮庶子镇国将军徵銮岁禄一千石米钞中半兼之
　　○擢进士钟清为吏部稽勋司主事○少傅兼太子太师礼部尚书胡濙等奏近年官民人等言事直实简易者少虚饰繁文者多乞申禁约  帝曰言路不可塞但不许虚饰繁文及假以告讦狱讼并希求进用违者必罪不宥尔礼部其榜示之
　　○壬辰命太子太保兼兵部尚书仪铭兼掌詹事府事改右春坊右司直郎林聪为吏科都给事中仍支从六品俸
　　○减近侍官并内府办事侍卫人等日给酒肉有差以连年旱涝及供给瓦剌使臣所费浩繁故也
　　○直隶卢龙卫指挥使胡旺千户纪文因部卒蔡谦讼其从者于镇守官以他事诬谦将擒之谦挈家众走诉京旺文率其徒追至水滨谦家众仓皇登舟舟覆谦及其妇溺死三子浮及岸复渡水追之一子急遂刎死得脱者如京发其事覆之具有验旺文以赦当释特命充边卫军○癸巳命太子太保兼都察使左都御史王文为太子太保吏部尚书兼翰林院学士于内阁参与机务
　　○直隶大名府奏本府所属州县连年水灾民皆艰食工部所徵物料乞暂止之俟秋成贡纳从之
　　○甲午山西大同府所属州县先是因达贼入寇无客旅往来暂停税课司局课钞革去官攒至是户部议请铨拨官攒自今年为始如额收办课钞从之
　　○直隶保安州知州洪渊奏本州复业贫民先被达贼抢去牛具无存后买给之又复倒死乞给银置买及时耕种侯秋成以米豆偿官命以宣府万亿库银量数支与之
　　○筑白庙儿堡于隆门关西二十里徙堡外居人于堡内编立旗甲耕种附近田地委能干官一员守之从宣府副总兵后府都督同知孙安奏请也○腾骧左卫军匠王黑厮妻黄氏一产三男命给赏如例
　　○乙未以  皇太子冠遣太保兼太子太师宁阳侯陈懋告  七庙太皇太后  皇考宣宗章皇帝命少傅兼太子太师礼部尚书胡濙持节掌冠少保兼太子太傅工部尚书东阁大学士高榖赞冠太子少师户部右侍郎翰林院学士萧镃宣敕戒
　　○以沙湾累修累决诏加封河神为朝宗顺正惠通灵显广济大河之神命巡抚山东刑部尚书薛希琏以太牢祭之
　　○办事官傅逌言浙江会稽县有河港海塘皆被风潮冲决沙土淤塞不能蓄水妨民稼穑乞敕有司修筑疏浚从之
　　○诏河南并山东兖州东昌府直隶徐州今年减运京粮河南仍免运大同粮以其各被灾故也
　　○广西布政司奏靖江王府五辅国将军及奉国将军镇国中尉赞偕等二十五员正统十一年禄米六千五百石应补支会计桂林府仓储见给军粮不敷乞将银钞如数支给从之
　　○丁酉释奠先师孔子遣少保兼太子太傅工部尚书东阁大学士高糓行礼
　　○回回女直兀巴剌等来归奏愿居京自效赐纻丝袭衣布钞等物命隶南京锦衣卫给器皿房物
　　○巡抚山西右佥都御史萧启奏山西布政司寄库折粮毼子纱绵等物恐年久蛀烂请如时价关折本处官军俸粮事下户部覆奏从之
　　○宣府总兵官右都督过兴等奏近者提督军务右佥都御史李秉言欲令万全都司所属及各处调来守备官军候送使臣毕日尽数起拨给与行粮爬搂杂草三十万束运赴怀来保安二城收积臣见此等官军自经扰攘以来连年田禾不收兼以虏使经过支持困苦今年起车三千余辆接送比及起程人劳未苏爬搂草束委不能堪宜敕户部另为措置从之
　　○夜有流星大如杯色青白出右摄提大如瓜有光烛地东北起行至天纪一小星随之
　　○戊戌  帝祭  大社  大稷
　　○遣顺天府官祭先农之神
　　○工部左侍郎赵荣言黄河之趋运河势甚峻急而沙湾抵张秋旧岸低薄故此方筑完被复决溢不为长计恐其患终不息也臣等议请于新决之处用石置减水坝以杀其势使东入盐河则运河之水可畜以通运舟矣然后加高厚其堤岸填实其缺口庶无后患从之仍命京厂给铁牛十八铁牌十二与之　　○己亥遣顺天府官祭宋丞相文天祥
　　○诏填筑京城内外直抵通州街道以便往来粮车从户部奏请也
　　○擢进士俞钦为礼部主事王琳邓顺俱为刑部主事相杰为兵部主事周逵为南京礼部主事欧阳复为南京兵部主事章格为南京工部主事邵思祥杨进李牧金文王惟善俱为行人司行人
　　○庚子开平龙门卫所屯军缺食诏自今年三月为始人贷月粮五斗秋成偿官
　　○赐四川松潘卫指挥佥事周刚并千百户人等彩币布钞有差以阿思贡招抚番人功也
　　○福建耆老数人诣阙乞复留御史许仕达巡按谓仕达之再按临也公道昭著老穉相庆都察院以仕达重按福建垂二年如仍留恐岁久情稔乖于激扬宜遣代如例从之
　　○福余卫指挥可台遣达子奴答儿董卜韩胡宣慰使司温卜剌麻及乌思藏节塘寺剌麻番僧锁南川著尔大崇教寺剌麻完卜锁南领占并剌麻失劳亦什等来朝贡马赐宴并彩币表里等物有差
　　○辛丑命浙江协同备倭都指挥佥事徐宁专提督海门至金乡等一十八卫所地方
　　○诏敢勇报效营召募民壮舍人余丁遇冬各赏布二疋绵花一斤从户部奏请也
　　○壬寅命申禁官员子侄人等于宦所冒籍科举从礼科都给事中张轼言也
　　○召游击将军右都督杨俊回京以虏使出口已远也
　　○亦力把里等地面夷人迭儿必失阿里阿里曼马黑麻等三人来归送南京锦衣卫安插月给米二石拨与房屋等物
　　○四川按察司副使胡渊奏松潘石关子番人聚众出没杀虏人口阻绝粮道其提督关堡都指挥徐贵惟务安闲不设守备以致其然宜治其罪命提督兵备刑部左侍郎罗绮取皆死罪状令其当先杀贼以赎前咎
　　○巡抚淮安等处右佥都御史王竑先奏徐州广运仓粮除给官军俸廪外今欲发赈河南山东并徐州等处被灾饥民计不及三月而尽乞敕户部会议将内外问刑衙门犯笞杖徒流杂犯死罪如例纳米赎罪山东定与济宁仓河南定与被灾地方仓南京并江南江北直隶定与徐州仓至是户部议宜从竑请定其则例死罪八十石三流并徒三年六十石余徒四等递减五石杖罪每一十三石笞罪每一十二石从之○癸卯升刑部署郎中事员外郎张瑄为江西吉安府知府南京吏部郎中蒋铭为云南澂江府知府南京礼部主事吴源为山东登州府知府
　　○命故大兴左卫指挥使张能子晟为都指挥同知以能阵亡故也
　　○造金盏儿甸等五仓条记从户部右侍郎沈翼请也
　　○甲辰礼部上  沂王并荥王冠仪注及请择日祭告  太庙并持节诸执事官诏免告  庙命少保兼太子太傅兵部尚书于谦持节掌冠太子太保兼吏部尚书何文渊太子太保兼兵部尚书仪铭赞冠兵部左侍郎兼翰林院学士左春坊大学士商辂宣敕戒
　　○周府遂平王子墌妃万氏薨妃开封府知府信之女正统四年册封至是薨遣官赐祭命有司营葬
　　○山西按察司佥事王豪奏事不具启本都察院劾其违例命巡按御史执问赎杖还职
　　○镇守福建右少监戴细保奏清湾巡检司倭贼登岸杀伤巡检叶旺攻进城内劫掠人财其备倭都指挥佥事杨海王玉俱回家失于提督官军守备以致把总指挥千百户周鼎等亦各不用心觇捕宜治其罪命巡按御史执问如律
　　○乙巳调浙江按察司按察使罗箎于广东按察司以剩员故也
　　○镇守西宁内官保受纵其家奴伪造卫印卖放军士事觉宥之
　　○掌尚宝司事太常寺少卿朱礼卒遣官谕祭
　　○兵科都给事中苏霖等奏总兵官保定候梁珤言右都御史王来总督军务积劳效勤今止兼大理寺卿乞特加旌异臣惟来始为左副都御史过蒙  圣恩特加右都御史令其总督湖贵军务今已年久风纪之名扫荡贪暴之声喧腾静坐贵州有贼寇而恬若不知酷害军民有困苦而安然不顾右都督方瑛骁勇有为本良将也遭其捏词而妄奏都御史李实奏贼未平本实事也被其虚诳以无虞况奏请班师谓可保无患于万年而苖贼猖獗何尝少间止于一日荷蒙朝廷因其奏捷既已厚赏金帛又复官兼大理恩至渥也岂期来之行李才发于前而苖贼之刀弩遽拥于后地方愈加搅扰军民益见凋疲欺诳之罪死有余辜却乃阴嘱＜王卸-卩＞以为所兼大理寺卿不足以赏其功意欲升授极品＜王卸-卩＞斗筲小器叨掌兵戎贪淫无耻怯懦无为既不能运谋以除贼却乃敢朋蔽以保来迹其所犯厥罪惟均宜将珤革去候爵来罢其兼官令其戴罪杀贼有功另行奏夺  帝曰尔等言是梁＜王卸-卩＞王来论法本难容朝廷已从宽发落敕他再去整理爵职且不革令其速用心剿灭贼寇若再误事不宥
　　○丙午朝鲜国王李弘暐遣陪臣吴靖等来朝贡方物赐晏并金织袭衣彩币等物有差
　　○丁未清明节遣官祭  长陵  献陵  景陵
　　○命署都督佥事雷通实授都督佥事佩平羗将军印充总兵官镇守甘肃
