<!-- { "loadSidebar": true } -->
　　○癸酉敕谕迤北太师孛来宣德正统年间尔迤北能顺  天道敬朝廷每年遣使进贡朝廷亦遣使赏劳后因尔处自生衅端遂绝往来天顺元年朕遣人答尔意不知尔处何为反将使臣劫杀朕体  天地之量不与尔较去岁尔处人马扰边数以书来求讲和边将皆以尔多变诈难信况已动调军马在边不可和朕弃尔前过命边将按兵不动特遣都指挥詹昇等至尔处尔即差纳哈出等来京进贡昇等回又奏称尔有诚意朕甚嘉悦厚礼以待来使所求人口物件悉皆准与因人口在凉州等处即遣人催取除死亡外见在者令尽数送来因纳哈出等情愿等候又遣通事白暹先报尔知朕待尔诚意曲尽如此不意尔处人马乘机复过黄河抢掠朕思尔既来讲和岂肯失信必是小人所为及边将擒获人口审问虽系毛里孩等举意尔部下亦有人马同来所为如此岂有诚意朕本欲将尔所求人口见在五人给与及差使臣同去因尔不守信义遂皆停止然犹念尔遣使朝贡之意仍厚待使臣加升官爵赏赐衣服冠带等件特遣人伴送出境又将彩叚等物就令来使赍去与尔毛里孩等赏赐亦令各使赍去今后尔等果有诚意讲和即便收回人马远离边境再遣使臣来京朝廷一般厚待所求人口亦皆给与使臣来京道路大同近便狭西险远若炤旧从大同进入方见尔之诚意朝廷亦可遣人接待若从陕西进入即非诚意朝廷亦无接待之礼朕奉  天命为天下主凡出一言坚如金石决无改移尔其体朕至意毋忽
　　○升户部贵州司主事曾会为本部山西司郎中
　　○  善射勇士福安等一百七十五人房屋
　　○夜有流星大如鸡弹色赤有光出北斗魁西北入钩陈星
　　○甲戌给五军三千神机营马一万五千匹
　　○乙亥命故兀者左卫指挥同知秃失帖木子恼沙指挥佥事满哥子鲁秃肥河卫指挥佥事木答塔子煮仑革袭职升木兰河卫指挥同知撒赤哈右城卫指挥同知苦出不花肥河卫指挥同知亦里哈俱为指挥使建州左卫指挥佥事阿哈为指挥同知
　　○赐西河王第二妹蔚汾县主并仪宾陈玺诰命冠带
　　○陕西总兵官保定侯梁珤奏达贼入寇靖虏都指挥汪礼率兵追剿擒六人复所掠牛马二千三百有奇贼弃遁出境
　　○丙子  上有疾不视朝
　　○敕镇国将军仕堲仕埭曰先为骚扰官员军民等事提取仪宾蒋斌等到京究问知尔等于父襄垣王处譛长子仕＜土匮＞并嫡母谋欲以庶夺嫡又擅出城外寺内连日饮酒索小民鲜鱼酒果及唤乐妇歌唱俱系违法今将蒋斌等所招情词录示尔其从实以闻毋得饰非文过以重前愆仕堲仕埭各具奏伏罪  上宥之
　　○丁丑遣顺天府官祭宋丞相文天祥
　　○山东陵县知县王凯疑淮府所遣内使为诈验之姑释去内使至京以闻命执凯下锦衣卫狱降二级
　　○己卯命故羽林前卫带俸都指挥同知喻海子勇袭为指挥使都指挥佥事石忠子勇袭为指挥同知
　　○增造宁河王府第从王奏也
　　○初造沈府长平郡主府第徙民人程怀等于他所沁水王复奏欲夺其所徙地且恐喝怀等令不得徙怀等以为言  上命给与怀等
　　○夜月犯内屏西南星
　　○庚辰文武群臣上＜锍-釒＞问安  上谕之曰朕偶因脚疾复作暂免朝参尔群臣宜用心理事弗怠
　　○乙酉  上遣皇太子见濡昭告于  七庙太皇太后  皇考宣宗章皇帝曰近于本月十一日脚气复作痛苦难堪伏枕踰旬不能动履顾惟眇躬仰承  祖宗之托主典  神天之祀万几所系责任匪轻而久旷视朝实切忧惧伏望  列圣在天之灵轸念嗣孙黠垂保佑消除灾咎早获平获平安庶得临朝勉从政务以尽继承之责谨以果酒用伸虔告伏惟鉴知谨告
　　○丈安伯张輗奏臣年老染疾日加危笃恐一旦气绝永负  皇上恩德伏望  皇上以  宗社生民为念任用贤能以图亿万年太平之治  上曰览卿所言忠爱可嘉今卿疾势虽笃尚宜调护痊可以副朕意
　　○丙戌建东安门及东上门东上南门先是东上二门毁于火曹钦反复焚东安门至是命工部重建
　　○丁亥太医院院使蒋主善等下锦衣狱以药库火故也
　　○戊子发丁夫一千开祥符县曹蒙溜
　　○己丑升行人司行人丁＜王已＞缪朴李牧俱为南京刑部员外郎
　　○庚寅  上视朝
　　○敕镇守四川右少监阎礼得尔奏戎县蛮贼聚众行劫邻县烧毁场堡尔宜躬亲驰往督同原委官抚治如其势猖獗所统官军不敷许量调附近官军民壮并力剿捕务除寇攘以靖地方
　　○命刑部狭西司署郎中事员外郎王琳户部河南司署郎中事主事马进俱实授郎中户部山西司署员外郎主事侯王□赞刑部狭西司署员外郎事主事武齐俱实授员外郎
　　○免河南轮班匠役三季及停催一应不急物料以被水故也
　　○遣翰林院侍读学士钱溥礼科给事中王豫为正副使往封故安南国王黎麟子灏为王诏之曰惟我  皇明诞膺  天眷统驭华夷同文轨于万方覃声教于四表凡居覆载罔不归心惟尔安南慕义称藩盖有年矣故国王黎麟敬天事大禀命受封保境安民恪修职贡继以子浚不替前修属兹告终统承乏胤其摄国事灏乃国王麟之子象贤济羙素得邦人之心奉表输琛益谨藩臣之礼今特遣正使翰林院侍读学士钱溥副使礼科给事中王豫持节封为安南国王凡尔国中臣僚耆旧尚宜同心翼赞协匡扶懋缵先猷动循礼度抚一方于宁谧享多福于久长故兹诏颁想宜知悉又遣司礼监太监柴昇奉御张荣同往就赍钱物收买应用香料等物敕灏领价逐一收买堪中者交付昇等以进
　　○命广西平乐府知府黄嵩仍旧任嵩九年考满当代其属县民赴巡抚右佥都御史叶盛处言嵩有惠政乞为奏留盛会同布政按察二司覆实以闻故有是命
　　○琉球国王尚泰久遣使臣程鹏等来朝贡方物并迤北等处使臣阿失等海西兀者卫野人女直指挥秃鲁出等乌思藏剌麻僧人锁南桑尔加等陕西西宁卫宽觉等寺完卜剌麻干丹藏卜等云南八百大甸军民宣慰司头目板门等四川盐井卫马剌长官司土官副长官敬男阿胜等各来朝贡马驼海青兔鹘土豹方物赐宴并彩币表里等物有差
　　○户部奏巡抚南直隶右副都御史刘孜闻母丧例应守制然巡抚缺人  上命孜奔丧仍来巡抚孜奏乞终制不允
　　○夜有流星大如杯色青白出轩辕北行至柳宿
　　○癸巳调户部左侍郎马谅于南京户部以谅有足疾朝参不便也
　　○太保会昌侯孙继宗自陈有疾乞角□羊兵柄并辞太保职  上曰卿历练老成朕所倚任所辞俱不允
　　○甲午清明节遣官祭  长陵  献陵  景陵
　　○升刑部河南司郎中杜铭为云南按察司副使
　　○南城兵马副指挥张佑巡沟渠至宣武关见一人开渠不深不知其为锦衣卫百户叱弓兵欲笞之百户怒执佑诉之门达达以闻  上曰此兵马欺殴军职无理甚其枷示五城各一月更处之
　　○乙未命故万全都司都指挥使李显子英袭为大同左卫指挥同知
　　○文安伯张輗卒輗字文端追封河间王玉之子英国公辅之弟也永乐三年特授金吾前卫指挥使寻调长陵卫复调神策卫正统初以勋戚升都指挥佥事十四年升后府都督佥事景泰元年命掌中军都督府事三年加太子太保六年进升右都督自升都指挥至都督恒管将军宿卫天顺元年以迎驾功封奉天翊卫推诚宣力武臣特进光禄大夫柱国文安伯授以诰券子孙世袭二年命掌左军都督府事輗颇能孝友与人接温恭然性亦阴忮天顺初往往乘机有所中伤至是卒追封文安侯谥忠禧子斌嗣爵寻以罪除
　　英宗睿皇帝实录卷之三百三十七
明英宗睿皇帝实录卷之三百三十八
　　天顺六年三月丙申朔京城民有被盗者  上以监察御史白凤职兼督捕下锦衣卫狱鞫罪
　　○夜一鼓东方有星大如鸡弹色青白有光起自右摄提东行至天市西垣内
　　○己亥命成讨温卫指挥使娄得为都指挥佥事弗朵秃河卫指挥佥事阿陇哥阿资河卫指挥佥事都儿秃为指挥同知兀者卫指挥同知亦马纳子恼答袭职
　　○夜月犯毕宿右股第一星
　　○庚子南京刑部尚书萧维祯九年考满  上命复职
　　○夜月犯六诸王东第二星
　　○壬寅书与淮王祁铨曰旧岁得奏欲赴京朝觐朕念亲亲之义亦欲一见今遣人赍敕符金牌诣府尔可择日起程途中宜安静自爱以副朕意
　　○复除云南布政司右参议甘敬脩于山东布政司以丁忧服阕也
　　○给大同东路及山海黄土岭等关官军马二千四百七十七匹云川等驿马五十九匹
　　○癸卯太保会昌侯孙继宗有疾命医视之
　　○甲辰升户科右给事中李锡为狭西布政司右参议
　　○迤北孛来使臣阿失虎义辞归赐宴及彩币仍命赍敕及彩币回赐孛来等有差
　　○辽王贵＜火受＞岷王徽煣各奏明年正旦欲来朝贺复书止之
　　○狭西总兵官保定侯梁珤奏黄河冰开鞑贼远遁请令原调策应官军舍余民壮各回原处屯守事下兵部奏欲行镇守参赞等官会议施行内阁臣李贤等言兵出在外可暂不可久暂则壮久则老且不退兵则狭西民无休息之时再欲徵运粮草必皆逃窜  上从贤等言命副总兵右都督冯宗等放回官军其马匹命参赞军务右侍郎白圭同宗等点过带回一万其余斟酌各边缺马多少量分各总兵等官给军骑操
　　○户部尚书年富闻父丧当守制  上命奔丧即来视事
　　○乙巳朝鲜国王李瑈琉球国中山王世子尚德各遣陪臣来朝贡方物宴赐各如例
　　○擢秀才夏文振为中书舍人文振太常寺卿曰□永子曰□永为奏请在中书舍人处写诰及是三年故擢之
　　○丁未赏辽东定远卫官军郎玉等八十人银各二两以从都指挥马鉴使海西也
　　○戊申命巡按直隶及巡盐监察御史出榜招抚私贩盐徒拘留胁从小民有能自首者免本罪发遣宁家时南京守备魏国公徐承宗等官及南京六科十三道各奏盐徒刘奤子聚众二千余人朱华熊能聚众三百余人李景初田宗等各聚众五百余人驾使船只往来江湖兴贩私盐劫夺财物拒捕杀伤官军哄诱小民上船役使拘留累年除捕获者赴南京刑部问理外诚恐各徒延蔓日久为患不细奏乞区处  上命承宗等如法缉捕兼有是命
　　○庚戌升广西布政司右参议曾序为本司左参议
　　○府军前卫指挥佥事杨洪以屡失朝参纳赎致贫卖其妹与监生为妾因而劫之捕获诏斩于盗所
　　○辛亥敕松潘副总兵都督许贵曰叙州蛮贼出没为患已敕少监阎礼抚捕今礼又奏贼情猖獗比之松潘尤甚尔宜驰往四川会礼及三司官议叙州松潘贼情事势孰缓孰急即将原调官军土兵民壮先其所急相机剿捕务在周密允当以副委任
　　○复除南京湖广道监察御史施谦于本道南京兵科给事中谢琚于南京刑科江西布政司右参议陆祯于广西布政司俱以丁忧服阕也
　　○壬子升大理寺右寺副傅博为广东按察司佥事
　　○赐右军都督佥事阿的纳姓名曰王义
　　○夜南方有星大如盏色青白尾迹有光起自轸宿西南行至近浊
　　○癸丑命召副总兵右都督冯宗左参将都督同知赵胜参赞军务兵部右侍郎白圭还京仍敕左副都御史王竑都督李杲暂留提督防守
