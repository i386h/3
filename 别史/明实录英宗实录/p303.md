<!-- { "loadSidebar": true } -->
　　○发南京天财等库钞一百二万五千二百贯绢三千四百七十六匹绵布三千二百匹赏征进福建有功并阵亡官军
　　○召镇守辽东太监易信还京升羽林前卫指挥使李缙为贵州都指挥佥事时建州卫都督李满住潜通胡虏都督剌塔散兵剽掠少保兼兵部尚书于谦以信缙皆其亲党恐泄事机请密为区处故有是命
　　○夜月犯南斗魁第四星
　　○命宣府等处发军储仓粮赈济缺食军余
　　○直隶广平府奏近因选取民壮本府各县民户有五六十丁者有三四十丁者止当民壮一役稍有他役辄自陈诉上司惟知民壮为急一概优免公务缺人应办须定优免丁数庶可遵守事下户部请移文直隶府州县并山东布政司将见操民壮不分丁力多寡每名优免三丁供给其余仍应别役从之
　　○户部奏大同守臣近以缺粮草为言往者已尝令其用银布籴粮又令召□中盐粮募舍人余丁上粮给与冠带又令办事官吏及当该吏典上草就与除授或给冠带今欲再设法馈运而虏寇出没路梗不通宜另遣官一员驰传将各处角□羊到折粮银内先运二万两拨马队官军二百人每人马上稍带银一百两逐程取拨官军递运至山西付副都御史朱鉴于官库收贮依时直籴买粮草暂于山西布政司及代州寄顿俟边境稍宁设法运赴大同缺粮草处供给从之
　　○巡抚湖广大理寺卿蔡锡奏苗贼流劫武冈州杀虏民财知州苏志率民壮捕之为贼杀死署都指挥佥事毕通等屡战败之斩首三十五级
　　○庚申升吏科掌科事给事中张让户科掌科事给事中马显礼科掌科事给事中李实刑科掌科事给事中林聪工科掌科事给事中张文质俱为本科都给事中从各禾□□给事中乔毅等奏保也
　　○赏赤斤蒙古等卫达官都督都指挥千百户镇抚鞑靼人等阿速等三百一十四人彩段表里并绢有差以杀哈密叛寇之功也
　　○给庆成王府猗氏县主及仪宾张珏岁禄六百石内二百石折钞
　　○给天寿山修守并居庸关操备官军布匹
　　○命故府军后卫指挥使李春弟穆金吾右卫指挥佥事张用弟英俱袭职
　　○命修南京江东等十四门墙垣栅栏及城楼官厅台基等处
　　○南京礼部尚书王英卒英字时彦江西金溪县人永乐甲申进士选为翰林院庶吉士丁亥擢翰林院修撰秩满升侍讲  太宗北征英扈跸有劳绩比  晏驾榆木川英与尚书蹇义等议丧礼  仁宗嗣位进侍讲学士寻升右春坊大学士仍兼旧职支二俸  宣宗登极与修  两朝实录升少詹事仍兼旧职母丧命有司葬祭遣中使护行遂起复  上即位修  宣宗实录为总裁官书成升礼部左侍郎仍兼士讲学士正统戊辰升尚书至是卒谥曰文安遣官谕祭安葬英屡为会试考官多得名士其文章典赡一时重之尤善草书角□羊缙以后一人而已然豪纵跌宕不拘小节颇有晋人风度云
　　○敕都督佥事赵伦协同丰城侯李贤守备南京同掌中军都督府事
　　○命故太师英国公张辅子懋袭封英国公辅冢子忠以疾废懋其庶子也
　　○给岷府长史司承奉司及典仗典宝良医等所印各一
　　○辛酉浙江按察司副使陶成死于贼成字孔恩广西郁林州人由举人累官大理评事升浙江按察佥事值盗起浙东攻掠郡县成守兰溪率义旅杀贼数百人兰溪人赖以无事朝廷嘉其绩升副使仍镇兰溪寻进屯武义筑木栅为城招诱贼党为内应前后降杀三千余人由是贼切齿于成将攻武义先遣其党十余辈以敝緼束燥薪入城诈为避盗匿民间而自外攻之成闻贼至驱兵出战贼从城内纵火烧木栅军士惊溃成力不支遂被害赠亚中大夫浙江布政司左参政遣官谕祭荫其子以八品职兰溪人为立祠祀之
　　○壬戌敕宁夏总兵官都督张泰等有延绥来者言今春达贼过河犯宁夏因冻角□羊有数千人不能还尚在黄河套里时来抢掠其地去宁夏七百余里延绥三百余里未审虚实敕至尔其速遣人分哨前贼果然即行延绥镇守等官各出精骑夹攻截杀务在尽绝以除边患
　　○代王仕壥奏郡王禄米并军校粮赏奏事公文悉经本府长史司启知参其可否然后施行缘广宁等王俱为叔辈所处事务惟恐有忤其意以间亲亲且诸郡王俱有教授典仗等官印信皆可行移今后凡有事务无巨无细悉今教授径自出批遣人行之不与长史司相干庶使尊卑和睦而亲亲不疏从之
　　○升县丞叶仁八陶权贵为卫经历人赐银五两彩币一表里初处州贼作乱仁八等三人皆以民人剿贼有功升县丞其一人名朱必森者中叛从贼邀杀官民百余人又拘通判郑建欲加害仁八等计角□羊得免寻集民兵攻破贼寨擒其首恶斩之事闻故有是命
　　○先是山西大同府知府霍瑄奏大同县并浑源州达贼四散潜伏窥伺军民出城樵采突至剽掠其家有全家杀虏者有夫妻间存者有弟兄被虏而父母孤独者有父母被虏而孤幼无倚者有漫散不知所之者有被虏逃回残其肢体者老穉悲号声彻原野况去岁无收今年缺粮兴败不通薪米乏绝乡村之民收录入城已余十月既无地可居又食不充腹俱告愿于腹里甎城避住就食庶全性命乞敕在廷大臣会议久安之计俯从民便使得聊生事下户部移文镇守备御左都御史沈固等官体量区画必使城池有守官民两便至是固等请缺食饥民发廪赈贷老幼疾弱者暂迁腹里有粮之处精壮丁力存留城守仍蠲其粮差从之
　　○命都督佥事江福守备万全右卫从参赞军务侍郎刘琏言也
　　○淮府伴读潘钟奏承奉南宁党奸臣王振肆贪无厌受贿选参政刘烈无检子垕长史王彰宿疾子书俱奏授仪宾时垕书虽得命尚未及婚都察院请下巡按御史收鞫械京从之
　　○癸亥都察院左都御史王文任满九载诏复职
　　○升尚宝司司丞蹇英为本司卿以任满九载也
　　○调广西右参政陈谷于四川布政司仍掌成都府事先是谷自成都知府升广西右参政羌民保留复任左副都御史寇深以闻故有是命
　　○赏四川高县生员孙凤夷民阿孟仰等人绢二匹布四匹旗军刘祥等人绢二匹布三匹以擒获蛮贼功也
　　○复设直隶大名府滑县老岸镇巡检司置巡检一员先是革为屯堡至是以地多盗故复之
　　○巡抚山西右副都御史朱鉴劾奏把总运粮都指挥佥事高源纵所部官军亡归京宜正其罪命巡按御史鞫源赎笞还职
　　○南京龙虎卫管操指挥周珍索贿于操卒南京都察院劾之并劾把总都指挥□□□有□真钤束不严诏姑宥真南京刑部但执珍鞫之
　　○甲子起复直隶平山县知县张璟先是任满九载其民保其居官有善政讼简盗息户口日增乞留复任至是又以母忧去民复奏保夺情从之
　　○乙丑总兵官武清侯石亨奏臣与太监裴当领军到大同胡虏人马或千百或数万出入络绎或临城攻围随即退散或四路剽掠驰骤难追其运粮屯堡沿边墩台修筑浚补未能俱完谨以所完之事奏闻一大同所属民人舍人余丁中间召募勇敢或一万或二三万分布各城守备杀贼人赏银一两布帛各二匹按月支给口粮数内每十人立一小甲五十人立一总甲管百人者为百长千人者为千长千长百长俱给冠带使人皆乐于趋事一山西买到马匹二千三百九十二匹已分俵缺马官军人等骑操角□羊到铁蒺藜一十五万分散各城紧要之处设法布理于地又于地名雷公山顶筑墩拨军守哨果系要害之地挑掘壕堑其屯种则附近城边陆续令人开耕窎远之处虏骑往来冲突卒艰耕种者徐为处置又大同军民之家牛具先被抢掠已将脚力驴四千二百二十一头给领耕种一大同人多粮少近于总兵等官计议取勘各卫正军并帮贴余丁当房屋家不动外其余老弱幼小男妇发回原籍生理一合用火器军器已将盔三千四百七十三顶甲五千九十副一把莲一百六十把神铳四百一十把俱全给与大同属卫并鴈门关应用俱从之
　　○赏蒲河城备御都指挥佥事宋政等银十两彩叚二表里指挥等官田进等人银三两彩叚一表里千户等官王勉等人银二两绢二匹以擒杀达贼功也
　　○命山东东昌平山济宁济宁左四卫官军本色俸粮折支布匹每布一匹准米一石候有粮之日仍支米麦
　　○少保兼兵部尚书于谦劾山西右参政林厚承巡抚副都御史朱鉴委计代州边储妄奏推避乞正其罪命锦衣卫官执至京鞫之
　　○巡按贵州监察御史黄矿劾奏左参议王昇明知贵州贼势猖獗受命踰年始来赴任怀奸避难法当究治诏即命镐鞫之
　　○丙寅升前军都督佥事张辄为右都督提督三千营操练
　　○升总督军务兵部左侍郎侯琎为尚书右副总兵都督佥事田礼参将都督同知方瑛俱为右都督先是贵州新添平越清平兴隆等卫围困已久礼既进兵角□羊添平越之围然道路犹梗琎调署都指挥郑俊攻都卢等寨宣慰使安陇富剿水西贼俱败之斩首百四十余级溺死三百余徒水西至贵州路始通又行云南总兵官调兵由乌撒会兵通毕节等路调普安州土官隆本率土兵援安南卫指挥萧能出城夹攻擒首贼二人斩首七十余级贼复集据紫塘等寨琎破之遂克弥勒南窝等十余寨降阿蒙等五寨贼复围平越琎等回兵击退之遂分哨七盘坡羊肠河杨老堡等处以角□羊清平之围仍哨清平迤东至重安江与靖远伯王骥兵会自是兴隆抵镇远道路皆通矣遣所镇抚许让奏捷至故升琎等并赐敕奖之让亦升一级赐纻丝衣一袭
　　○给宣府驿马一百匹
　　○守备白羊口指挥李信等奏官军多疾乞拨医领药来疗从之
　　○丁卯命大理寺右少卿陈询往北直隶巡抚时巡抚右少卿李奎以疾在告故命询代之
　　○命故济州卫带俸都指挥佥事褚荣侄得袭为指挥使
　　○礼部奏琉球国通事程鸿等言朝贡回还欲往暹罗国货买苏木等物不意中途遭风坏船不能回国欲将赏赐彩币等物买木料倩工匠造船回还宜从所言移文福建三司听其自造不许侵扰军民从之
　　○命署都指挥同知王良实授都指挥同知署都督佥事事镇守山西巡抚右副都御史朱鉴都指挥同知翁信镇守鴈门关
　　○徙狭西肃州卫临水河清二驿并递运所走递官军于永定永清堡甘州卫盐池深沟二驿并递运所走递官军于旧站堡居守以甘肃总兵官都督王敬言达贼侵扰也
　　○戊辰召前大理寺右寺丞罗绮至命复原职绮正统间坐事谪戍辽东尚书金濂等荐其才可用故有是命
　　○升湖广道监察御史张淑为贵州按察司佥事抚谕苗民从巡抚右寺丞王恂奏保也
　　○给肃府华亭郡主及仪宾高嵩岁禄八百石内三百石折钞
　　○己巳封楚府通山靖恭王孟爚庶第四女为桂阳县主配魏宣命宣为仪宾赐诰命冠服鞍马等物
　　○升工部主事牛顺为本部郎中以任满九载也复除刑部主事骆敏仍旧任
　　○免直隶保定府所属州县并大宁都司保定左等卫正统十四年被灾税粮米麦共三万六千五十四石草三十万二千九百二十束
　　○辛未直隶顺德府任县县丞刘誉理马政有惠及民知府富敬等荐其堪任知县下巡抚右少卿李奎核实以闻从之
　　○四川乌思藏等处番僧混各星卜卓叱都纲星吉藏卜等来朝贡马及方物赐宴并钞彩币表里等物
