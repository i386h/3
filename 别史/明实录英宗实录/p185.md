<!-- { "loadSidebar": true } -->
　　○书贻晋王钟铉曰日者临泉王奏仪宾高逊诸不法事朕念其亲贵特免追问止令御史拘捕干问人犯而逊乃不体朝廷推恩宽贷之意曲庇微贱之人擅舁灵石郡主置察院门欲为抵御之计亏辱宗亲乖违礼体论法难容今姑宥其罪但罢其禄给革去冠带令洗心改过用盖前愆如复不悛必以  祖宗大法治之弟其明示朕意严加戒饬毋俾其终陷罪戾
　　○礼部尚书胡濙言迤北朝贡使臣例锡宴于本部今来使数多一日之中难于合宴请以乙丑宴瓦剌卯失剌等丙寅宴回回销鲁檀等从之
　　○永宁伯谭广卒广丹徒人洪武初为府军卫伍长从征金山亦迷河升锦衣卫队长带刀宿卫寻授燕山中护卫百户从征乃儿不花转左护卫从  太宗皇帝靖难累功历升指挥同知留守保定寻升指挥使都督韩观兵十二万攻保定广以孤军拒四十余日伺敌懈出兵击走之永乐元年升大宁都指挥佥事董工营建北京既而领神机营从征迤北充骁骑将军又从征九龙口为前锋贼数万骑凭崖列阵广以神箭万人射之死者无筭乘胜挥左右夹击贼大败升中军都督佥事赐白金文绮鞍马二十二年升左都督充总兵官佩镇朔将军印镇守宣府正统六年以剿胡寇功封永宁伯赐诰券授奉天翊卫宣力武臣特进荣禄大夫柱国食禄一千二百石  上念其久镇且老命武定侯郭玹代还未几卒年八十二讣闻辍视朝一日遣官葬祭谥襄毅广长身有膂力奋迹戎伍至总兵大小百余战未尝败所统神机马队精壮人称为谭家马其镇宣府凡二十年善抚士卒及去人咸慕之
　　○乙丑颁释道大藏经典于天下寺观
　　○丁卯升顺天府府尹姜涛为户部左侍郎光禄寺少卿王贤为顺天府府尹
　　○命署都指挥同知许贵任山西行都司督操大同各卫军马从总兵官武进伯朱冕举也
　　○襄城王范堮以府第杇敝请令有司修理  上以狭西民艰止命韩府军校工匠营之
　　○命拓狭西宁夏城以右给事中侯臣言其狭隘也
　　○戊辰南京光禄寺言岁积糟麸至三十余万石请令有司售之市从之
　　○庚午南京太仆寺卿王荣九年任满  上命复职
　　○敕靖远伯王骥等曰得宁远伯任礼等奏今年七月瓦剌也先遣人授沙州等卫都督佥事喃哥等伪官及欲分遣人马由大同宁夏等处入寇尔为朝廷大臣与国同休宜深思远虑与各总兵镇守官计议一切备边御贼之策仍选拔骁雄训练精锐遇警相机调度要在军声大振黠虏知畏边境用宁又闻各边守了军士多有贫窘逃亡者尔等亦当从宜抚恤务使劳逸均平人不失所
　　○敕云南总兵官左都督沐昂等曰得奏缅甸欲遣人来归思任发及尔等欲发莽剌劄回云南俟思任发至日谕令还彼以慰远人归化之意悉从所言但缅人谲诈不可轻信尔等一应军务须博采众议从宜审处以图成功卿等其敬慎之
　　○沙州卫指挥奄克等以奏事至赐之彩币
　　○泰宁等三卫都督拙赤等遣头目朵罗罕等献所获犯边贼首阿台马畜及贡马谢罪且言阿台遁匿不知所向如少宽假务追获送京并言三卫人口前为官军所获者乞赐矜原  上赐敕谕之曰览所奏见尔等尊奉朝命追悔前过之意今春边将所获生口就令尔三卫来朝使臣面相识认并云初不相识已行处治中有男女三人自言为尔拙赤亲属朕念尔效力多年特命法司羁管优恤之今既知悔过并遣之归使尔骨肉完聚此非分之恩也朕于尔三卫谆谆告谕欲相保全冀其恪秉臣节忠事朝廷以永无疆之福若谲诈反覆苟求侥幸面从心异孤恩悖德天殃人祸其能免乎尚深悟痛省勉图为善用副朕心
　　○南京都察院右副都御史周铨言洪武间命官于各布政司府州县相其地势可积水处即令开挑陂塘溉田壅塞则＜锍-釒＞通之雨涝则放泄之民蒙其利盖有年矣近来废弛臣巡视所至之地见其禾稼不收钱粮逋负人民饥馑乞敕该部申明＜锍-釒＞修以为久远之利从之
　　○谪顺天府大兴县知县苏敬戍边初大兴民以争田讼于县敬令老人萧永往视之永听嘱不直敬杖永致死事觉刑部罚敬役满复职吏部请黜为民  上曰苏敬为牧民官不施教化而专尚威刑杖人至死牧民之心安在其谪戍威远卫以为嗜刑残民者之戒
　　○壬申南京都察院右副都御史周铨言二事一朝廷纪录军丁本存恤之也而南京各卫所往往将年十二三者一体工役子母更互负担每月食米三斗多为官军所掊克殊负存恤之意恐天下卫所类此者尚多乞通行禁止一铺兵递送公文昼夜行三百里近年所司怠缓虽申旧令恬不知改乞令巡按监察御史按察司官时加查究并罪其提调官仍申达吏部俟九年满考凭以降黜庶奸弊革而人知惧  上皆从之
　　○癸酉直隶真定府通判陈祥奏所属旱伤该徵存留粮草办纳艰难乞每粮一石折钞一百贯草一束折五贯俱解京库交收庶苏民困从之
　　○甲戌命兵部右侍郎虞祥通政使司右通政吕爰正翰林院侍讲刘铉检讨王玉清理军职贴黄
　　○命狭西都指挥佥事后能镇守民州
　　○敕谕沙州罕东赤斤蒙古三卫曰初朝廷以尔等忠顺岁久瓦剌亦常来朝贡欲结姻亲各随所愿近闻彼此往来频数必生衅祸盖自昔憸人诱惑良善或啖以微利假以官爵或许以土地胁以势力一或听从则驱使如奴隶稍不如意则斩艾如草芥积威所制虽使之赴水火不敢有违及事机败露彼则深藏远遁而被诱者乃受其祸如晓霜春雪太阳一升无不消化此必然之理也尔三卫头目皆朝廷选拔委用大小人民皆朕赤子故特惓惓开谕欲相保全宜坚守臣节毋听人诱惑陷身罪恶部属有不遵约束者以法治之果有执拗不驯心怀反覆者奏来处治如遇外寇侵扰协同诸部并力相援果别有警急即速报边将为尔剿捕尔等其体朕至怀省念毋忽时兀良哈已阴附瓦剌而沙州罕东赤斤蒙古三卫亦将附之  上遣都指挥季铎哈剌苦出往谕三卫未报而沙州卫头目薛令来言也先遣人至三卫授喃哥等以平章等官又言瓦剌欲从大同宁夏谎力山亦集乃诸路入寇于是复以是敕付铎谕之且命铎密察人情向背及其往来交与之故
　　大明英宗法天立道仁明诚敬昭文宪武至德广孝睿皇帝实录卷之一百二十二
　大明英宗睿皇帝实录卷之一百二十三
　　正统九年十一月丙子朔钦天监进正统十年大统历  上御奉天殿受之给赐诸王及文武群臣颁行天下
　　○丁丑六科给事中十三道御史交章劾奏神机营总督操备镇远侯顾兴祖广宁伯刘安隐占军士输纳月钱宜寘诸法  上曰所言固是姑屈法宽贷如再弗悛必罪不宥
　　○戊寅冬至节遣官祭  长陵  献陵  景陵
　　○  上诣  奉先殿  皇太后宫行礼毕出御奉天殿受朝贺大宴文武群臣及四夷朝使  皇太后  皇后免命妇朝贺
　　○己卯文武百官朝亲王于奉天门东廊
　　○授迤北来归鞑靼俺克为百户阿木敦猛可爪秃弩木答儿俱为所镇抚隶南京锦衣卫支俸赐冠带房舍器物
　　○调湖广都指挥使何贵都指挥佥事王瓒四川都指挥同知李昇俱任广东都司分督备倭屯田
　　○镇守狭西兴安侯徐亨等体覆秦王所奏右都御史陈镒巧取民财创建神庙等事多无验  上贷鉴命法司录状以示令其谨守礼法
　　○庚辰袭封衍圣公孔彦缙来朝上表进马贺  万寿圣节赐宴及钞币等物
　　○巡按山西监察御史夏诚奏平阳府所属绛州等州县今年春夏亢旱子粒虚秕人民缺食除边粮徵纳外其存留腹里粮刍及借贷预备仓粮俱乞停徵以苏民困  上命户部覆实停之
　　○辛巳狭西平凉卫土官所镇抚朵罗秃西宁卫千户哈成来朝贡马驼鹰犬等物赐宴及彩币表里等物有差
　　○壬午升锦衣卫指挥佥事马顺为世袭指挥同知仍掌镇抚司事
　　○给庆府安塞王秩炅岁禄一千石米钞中半兼支
　　○癸未泰宁卫都指挥讨勤遣指挥纽林等朵颜卫头目伯台遣指挥扯扯干来朝贡马赐宴及彩币表里等物有差
　　○先是守备偏头关都指挥马贵奏本关备御官军常几万人而关城狭隘且以仓库衙门所占不能容居故多分住城外遇有警歛之入城则人众无可处之地请展拓之  上命巡抚都御史及方面官同贵于明年春和之日开筑至是贵复以人力不足乞益以附近卫所军余工部称人多恐费边粮宜仍初议从之
　　○甲申瓦剌太师也先遣使臣失连帖木儿及回回平章锁鲁等来朝贡驼马等物赐宴及彩币表里等物有差
　　○都察院右都御史王文奏臣以草茅幸逢盛世累至今官方及一考岂敢觊觎非分之恩但念臣母彭氏年过八十日薄西山恐不能久乞赐诰使母得沾  恩命  上特从之
　　○乙酉朝鲜国王李祹遣陪臣安崇善等赍表并方物贺  万寿圣节赐宴及彩币表里等物有差
　　○太保成国公朱勇等奏大营及三千五军等营官军骑操马即今于各马房饲餋宜遣招远伯马亮十二人更番提督臣亦不时巡视庶使人皆尽心马无耗损从之
　　○丙戌  万寿圣节遣官祭  长陵  献陵  景陵
　　○  上诣  奉先殿  皇太后宫行礼毕出御奉天殿受朝贺大宴文武群臣及四夷朝使
　　○丁亥升独石备边府军卫指挥佥事杨俊署都指挥佥事督操马营军马俊左参将都督洪之子洪举其久历边务屡著战功故有是命　○河南按察司佥事徐朝宗奏大宁都司官军都指挥佥事田礼等八千二百九十五员名侵占屯地四千一百二十七顷有奇递年不输子粒会赦不即改正管屯官匿不以闻俱合逮治所收过地利合追还官  上俱宥其罪止令今后如例徵输子粒
　　○戊子先是安定王桑尔加失夹禅师赏竹领真于永乐间来降令于西宁居住后其侄摄剌藏卜袭禅师职亦留西宁累遣同官军入番抚谕至是镇守西宁都指挥佥事汪清奏其窥探中国透泄边情恐生不测  上命摄剌藏卜回本地协同安定王化导番民
　　○裁革湖广谷城县河泊所从布政使蹇贤奏请也
　　○己丑满剌加国遣使臣宋那的剌耶等福余等卫指挥马撒罕等亦里察河卫哥吉河卫兀者托温千户所野人亦里答等俱来朝贡马及方物赐宴及彩币表里钞绢等物有差○庚寅命安定卫故指挥佥事脱麻失子瓦思塔允失里子阿奴俱袭职罕东卫都指挥同知绰儿加子赏卜儿袭为指挥使升舍人观禄为指挥佥事
　　○减狭西行都司所属卫所官下舍人地亩子粒粮先是每顷徵粮十石至是总兵官宁远伯任礼又以为言每顷止徵八石
　　○辛卯命故金吾右卫带俸署都指挥佥事徐林子海袭为指挥同知
　　○湖广靖州贵州镇远府俱奏岁歉缺食已发仓赈民并贷以种子谨具数闻
　　○癸巳书复永兴王志＜土仆＞得奏续选镇国将军公金□冉妇失于奏请深自克责具悉所选李笴女准令成婚叔自今宜祗循  祖宗成宪以全令德
　　○山西柴夫王涣狂走入长安右门哭且笑者三言我处百姓饿者者饿死逃者逃尽请縳见  上有所陈说校尉擒奏以为妖言诏下锦衣卫禁锢之
　　○夜有流星大如鸡弹色赤尾迹有光起自室宿西南行至游气
　　○甲午免直隶广平府属县去年被灾粮一千九百余石草三万五千三百九十余束绵花五百八十斤
　　○夜月生五色云晕
