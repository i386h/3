<!-- { "loadSidebar": true } -->
　　○乙巳山东右布政使陆瑜言近诏各处镇守巡抚巡按官会三司官审录罪狱臣以山东所属府卫不下百四十余如必俟各官遍历会审则囚徒积久不得被恩典宜令各处镇守巡抚巡按官但会审三司并巡按御史所问罪囚其各府卫罪囚则如正统九年例专委布按二司官各一人遍审从之
　　○丙午免湖广长沙等府所属州县景泰三年被灾田粮之半并茶陵县逋负景泰二年粮税
　　○提督宣府军务右佥都御史李秉奏龙门仓粮米缺少赤城仓豆亦不敷乞命户部定拟在京法司及巡按直隶御史等官所问罪人令运米豆于二处交纳事下户部议在京法司所问罪人令于通州仓支豆运赤城巡按直隶御史并万全都司等处所问罪人令隆庆卫仓支米运龙门所运多寡数目各因其罪之轻重而等第焉从之
　　○赐襄垣王第三子名仕堲
　　○董卜韩胡宣慰司并乌思藏地方剌麻番僧领占言千来朝贡马及方物赐宴及彩币表里等物有差
　　○太子太保兼吏部尚书何文渊为言官紏劾陈＜锍-釒＞乞致仕诏曰六科十三道所言者朝廷已裁处之卿当加意修省任事再不必辞
　　○丁未升云南参赞军务大理寺左少卿郑颙为都察院右佥都御史仍理前事从征南将军都督同知沐璘奏保也
　　○复除四川布政司右参议任礼于河南布政司以丁忧服阕也
　　○太子太保兼刑部尚书俞士悦为言官紏劾自陈＜锍-釒＞乞窜远方  帝曰言事之官各尽其职朝廷大臣尤宜遵守国法前日六科十三道所言已审处之卿当重加自新明慎刑罚不必固辞
　　○戊申琉球国中山王尚金福遣通事马俊等来朝贡马及方物赐宴及彩币表里等物
　　○升福建镇海卫指挥同知桂福为都指挥佥事以沙县等处杀贼功也
　　○命天下诸色工匠以十分为率四分与内官监各厂用工六分拨各处上工以内官韦暹督之
　　○己酉右少监武艮礼部右侍郎兼左春坊左庶子邹干等奏临清卫总旗刘刚原任本卫左所副千户为事降充总旗今愿纳米一千六百石乞复原职及临清县学生员伍铭等愿纳米八百石乞入监读书今山东等处正缺粮储乞允其请以济权宜从之并诏各布政司及直隶府州县学生员能出米八百石于临清东昌徐州三处赈济愿入监读书者听
　　○庚戌哈密忠顺王倒瓦答失里遣使臣阿力癿克等同瓦剌等处地面使臣火者碾黑麻等来朝贡马驼玉石貂鼠皮等物赐宴及彩币表里等物有差
　　○辛亥命岁给靖江王府镇国中尉相遹禄米四百石米钞中半兼支
　　○江川王徽煝禄米五百石旧例米钞中半兼支至是王奏人口渐多食用不给乞增赐本色米命岁给禄米七分本色三分折钞
　　○命太子少师兼吏部左侍郎翰林院学士江渊仍于内阁参与机务以奔丧还京也
　　○减甲字等九库吏典每库止存司吏攒典各一名书办时各库有吏七名九名者虗縻廪食故从户部奏减之也
　　○巡按山东监察御史丁泰亨按铁岭备御都指挥使孙璟不严号令致虏潜入盗马命执问之
　　○命灌顶大国师沙加为西天佛子大国师灌顶国师锁南释剌为灌顶大国师赐之诰命
　　○巡按山西监察御史白良辅劾奏按察使俞本威仪不肃风纪不振且老而疏于刑名下巡抚等官覆之时良辅奏牍内书按察使为廉使为通政司所参寻亦自劾命宥之
　　○壬子调广东布政司右参政谭溥于江西布政司四川按察司佥事成功于广西按察司复除浙江按察司佥事邝杰于广西按察司溥功俱以剩员取回杰以丁忧服阕也
　　○光禄寺言大官等署器皿损敝者二万六千八百有奇乞敕工部修理从之
　　○癸丑升南京兵部员外郎郭俊为南京礼部郎中礼部主事王瑾南京户部主事冯维俱为南京户部郎中李永宁章瑜俱为南京户部员外郎擢进士叶鸾为南京户部主事
　　○命故锦衣卫指挥同知徐麟子容袭职
　　○诏沿河有司以收贮杂木易米赈民饥从内官武艮言也
　　○山西左布政使杨鼎自陈年老有疾乞致仕从之
　　○夜有流星二一大如杯色赤一大如鸡弹色青白俱有光烛地一起左摄提东南行至房宿尾迹炸散一起北斗杓西北行至云中
　　○甲寅封辽府湘阴王贵煟嫡子豪壧为长子荆州卫副千户张信女为长子夫人赐诰命冠服
　　○命浙江布政司右参政胡清江西按察司佥事张哲致仕以巡抚右都御史洪英右佥都御史韩雍考其善政无闻清誉不著也先是哲已升副使命未至而被考黜至是命以佥事致仕云
　　○降辽东广宁备御都指挥邓铎充为事官时达贼五十骑犯广宁杀夜不收三人掠马九匹铎不即剿捕提督军务左副都御史冠深奉旨执问奏闻故有是罚兵部臣因劾太监宋文毅都督曹义及深镇守提督厥罪惟均今乃第知诿罪于下而不自责乞究治以警将来诏宥之
　　○乙卯命云南左参将署都督佥事胡志实授前职协同镇守金齿腾冲以都指挥同知李昇卒故也
　　○丙辰直隶淮安府安东县典史黄镇言山东徐邳等处饿殍盈野臣见运河船皆顺带甎乞暂免运甎令其该运一甎者纳粮一升贮于沿河官仓用赈饥馑从之○提督宣府军务右佥都御史李秉按守备葛峪堡都指挥杨文私役军士命巡按御史执问之
　　○户部左侍郎兼太子宾客刘中敷卒中敷初名中孚顺天府大兴县人  太宗皇帝举兵靖难中孚以府学生守城有功授河南陈留县丞迁工部营缮司员外郎  仁宗皇帝常命署掌部事改赐今名满九载升江西布政司右参议宣德二年迁山东布政司左参政寻升左布政使正统初升户部尚书尝坐事枷项于长安门寻释之一日被召问瓦剌来朝其马驼留餋于大同者几何合用草料几何中敷不能对遂下狱论死罪禁锢久之宥为民时中官王振方窃威柄故也景泰初复起为户部左侍郎寻兼太子宾客卒年七十有四遣官赐祭命有司具棺殓并营葬事以其子给事中琏乞恩复尚书仍兼太子宾客中敷为人谨约食不重味每与僚友会飡殽品虽多惟食其近者一味而己居官几四十年家无厚赀云
　大明英宗睿皇帝实录卷之二百二十九
　　废帝郕戾王附录第四十六
　　景泰四年五月丁巳朔  太上皇帝居南宫
　　○免直隶真定府去岁被水州县地亩租税
　　○升通政使司左通政栾恽为通政使从右通政王复等奏保也既而恽亦奏保复等堪以序进不听
　　○命故府军前卫带俸都指挥佥事吕俊子震袭为指挥佥事仍本卫带俸
　　○命光禄寺遇收厨料附余者俱作正数支用
　　○光禄寺奏本寺递年造收粟炒数多无从支用事下户部请于在京官军俸粮内折给一斗从之
　　○太子太保兼吏部尚书翰林院学士王文奏南直隶江北府县并山东河南地方去岁水灾今春久雨军民艰食  皇上屡命官发廪籴粮赈济奈仓粮有限民饥无穷臣闻南京储积可足四年之用嘉湖粮多官攒有守支一二十年者乞敕巡抚侍郎李敏令将苏松等府该运南京粮运于徐州淮安其原在徐淮粮命巡抚官尽数放支赈济饥民若南京乏粮以嘉湖粮补足如此则被灾军民可使全活南京仓储亦不空缺诏是其请命户部即议行之
　　○提督宣府军务右佥都御史李秉言马营各堡粮少而怀来见积粮多各堡虽尝召□中纳盐粮缘路险费重愿纳者少乞令都督孙安左参将杨信量拨官军运怀来粮以给各堡为便事下户部言盐粮可减轻召纳怀来粮亦令各堡官军今年五月六月分俸粮自为三班轮赴怀来关给从之
　　○戊午诏以湖广江陵县江心沙洲地二顷给松滋王豪垔二顷五十亩给衡阳王贵□□火从王请也
　　○提督宣府军务右佥都御史李秉奏口外绵花积多足以支用今岁河南山东州县灾伤者多宜令折徵绵花俱改徵本色米存留本处以备赈济从之
　　○己未山西按察使俞本奏巡按监察御史白良辅恃酒狂荡侮慢亲王诸不法事命锦衣卫千户陈纲覆实执之监察御史徐瑄等奏良辅尝奏劾本移勘未报今本奏良辅实虚未明若止执良辅恐后方面官果贪污奸恶御史畏其报复不敢复言互相蒙蔽贻患非轻乞并执本鞫实各正其罪从之
　　○夜水星犯积薪星
　　○庚申安南国王黎浚遣陪臣黎尚等贺立  皇太子贡金银器皿方物赐宴及钞币等物有差
　　○诏巡抚直隶侍郎李敏均定应天等府州官民田先是正统中户部会官议令江南小户官田改为民田起科而量改大户民田为官田以备其数既又因御史徐郁奏令所司均配扣筭务使民田量带官田办粮以苏贫困俱行巡抚侍郎周忱清理然民田多系官豪占据莫能究竟其毙仍旧至是郁复以为言户部请从其议命敏均定搭派敢有恃强阻滞者执治其罪从之
　　○定济宁徐州中盐例户部以预备赈荒召□于二处纳粮每处淮浙山东盐共二十五万引俱每引淮盐米一石粟麦一石二斗浙盐米七斗粟麦九斗山东盐米二斗二升粟麦并二斗五升
　　○令生员纳米入监者比前例减三百石
　　○命故太子太师户部尚书郭资孙让入国子监读书资从  太宗靖难守北平城有功累进前官荫其子佑任户部主事佑卒数年其妻李氏奏请令让入监诏特许之
　　○枝江王贵熠奏男女长成愿赐本府折钞禄俱给本色米以赡婚嫁诏准给之○夜北方有星初如鸡弹青白色尾迹有光起自天津发光如盏大正北行至云中没
　　○监察御史周文劾奏翰林院侍讲学士倪谦母死不丁忧营求夺情太子少师吏部左侍郎兼翰林院学士江渊谬荐谦充经筵讲官彼岂不知谦有乖于世道特以一则受其乞怜之切一则自为夺情之张本耳今渊果遭母丧方其诏许奔丧时正当恳求终制乃自以为得计欣然就道夫人所以学为忠与孝也今二人居朝夕纳诲之职何道以将顺君德况经筵之日必衣锦绮必赐酒馔皆难乐受诏江渊倪谦既处分讫已之今后凡遇闻丧除特恩外其余俱依例守制不许滥保
　　○辛酉端阳节赐文武百官扇并宴
　　○免直隶大名府长垣县被灾地亩租税○壬戌命陕西苑马寺卿张敏福建布政司左参政王士华湖广布政司右参议孙节致仕俱以老疾故也
　　○巡按山东监察御史丁泰亨劾备御广宁前屯卫都指挥邓铎哨了不严为鞑贼袭掠所部人马诏执鞫之
　　○癸亥唐王琼炟奏臣幼时受封所赐兖龙袍服今窄小损坏乞赐兖龙纻丝纱罗自制诏如其所请与之
　　○升礼科右给事中杨穟兵科右给事中王铉工科右给事中王让俱为本科左给事中礼科给事中陈谟兵科给事中李英工科给事中霍荣为右给事中
　　○升吏部员外郎杨恕为河南布政司右参议南京工部主事周贤为浙江右参议监察御史潘洪为广西按察司佥事
　　○复除陕西按察司佥事刘锴于山东按察司以亲丧服阕也
　　○甲子命户部以湖广江陵县河泊所课钞给辽王府供用○提督宣府军务右佥都御史李秉奏边墩军士及夜不收昼夜瞭哨赏赐冬布人得四疋宜矣其各城堡夜不收无过应办杂差伺报声息而一例给赏不免虚费宜令准守城军例兼赏折色又正统十四年鞑贼犯边了守军因食不敷多有弃墩而逃者今后宜令每墩预给各军两月行粮口粮预备急用从之
　　○乙丑命前军都督佥事杨俊袭封昌平侯俊昌平侯洪之庶子也洪卒嫡子杰袭爵未几卒无子故以俊袭之
