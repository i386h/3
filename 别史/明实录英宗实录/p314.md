<!-- { "loadSidebar": true } -->
　　○辛亥命都督佥事武毅仍充左副总兵佩征蛮将军印镇守广西
　　○命山西泽潞平定汾四州民壮运大同粮四州俱腹里民壮操守者共九千五百余人皆虚费口粮而山西近边军民疲于边运镇守都御史罗通请暂借四州民壮代运一次事毕听散归农有警复聚如此则不惟少苏军民之困而务农省费亦公私之利故有是命
　　○赏辽东石峰山墩杀贼官军都指挥指挥千百户旗军人等王荣等一千三百五十三人白金绢布有差
　　○赐祭隆庆右卫指挥同知王敬指挥佥事张澄敬澄俱以总兵官杨洪调往独石策应至云川龙门口遇贼阵亡故遣官祭之
　　○命兵部揭榜谕众比因口外失环吉字火烙官马或有收获者即送官交纳给与赏敢隐匿者重罪之
　　○夜火星犯垒壁阵西第四星
　　○壬子迤北瓦剌脱脱不花王遣使臣皮儿马黑麻等来朝贡马诏如也先使臣例赏之
　　○赐京军差往易州并保定修城守备者每人绢布各一疋炒米麦二斗
　　○赐宣府前等卫旗军在京操备者冬衣布绵花如例
　　○癸丑敕曰朕以眇躬祗膺  天命嗣承  祖宗大统临御兆民顾惟负荷之可胜必由问学之能敏兹以九月十六日御经筵命尔太保宁阳侯陈懋知经筵事户部尚书兼翰林院学士陈循工部尚书兼翰林院学士高谷同知经筵事户部右侍郎兼翰林院学士江渊翰林院学士商辂侍讲学士刘铉吏部右侍郎俞山礼部左侍郎仪铭兵部右侍郎俞纲国子监祭酒萧镃左春坊左谕德赵琬兼经筵官循谷渊辂日侍讲读翰林等衙门儒臣侍讲吴节赵恢徐珵陈文刘定之周旋修撰林文李绍编修萨琦杨鼎吕原周洪谟刘俊陈鉴岳正万安刘吉刘珝李泰检讨邢让分直侍讲夫六经载帝王之道而万世仰治教之则以我  祖宗之圣尚犹锐情于斯况朕安所务而不然卿等其务端心竭诚相与讲论臻其极至毋隐且徇徒事虚名必二帝三王之蕴奥得于心而施于行俾四方万国之广远蒙其德而被其泽斯足以副朕之素志钦哉仍命武清侯石亨昌平侯杨洪安远侯柳溥太子太傅兼礼部尚书胡濙太子太保兼吏部尚书王直太子太保兼户部尚书金濂少保兼兵部尚书于谦刑部尚书俞士悦工部尚书兼大理寺卿石璞都察院左都御史陈镒王文等经筵侍班
　　○敕谕兵部尚书靖远伯王骥曰南京国家根本重地安民御寇必得端重老成刚果之人始足以副委任今特命尔往彼总督机务与同守备太监袁诚等及丰城侯李贤等同心协力整饬兵备严督训练军马固守城池抚安人民但遇远近贼寇窃发即相机调兵抚捕有废坏者即酌量修理与夫利当兴弊当革凡百事宜听尔会同守备官及各衙门计议区画务在盗息民安利兴弊革毋或安于故常致人嗟怨尔受朝廷委重必须持廉秉公勤慎率下毋自怠忽有妨公道尔其钦承朕命勉之慎之
　　○升巡抚河南左副都御史王来为右都御史总督湖广贵州军务敕之曰湖广贵州等处苗贼作耗杀掠人民虽屡命将出师征剿而贼益炽未能殄息若非设法抚捕必至师老兵疲人民不安边事不息今特升尔职尔即自河南往彼总督军务自总兵参赞以下悉听尔节制尔往会同保定伯梁珤并都督方瑛等从长设法务在刻期殄灭以靖地方尔为风宪重臣受朕委托必须持廉秉公运谋设法以成弭盗安民之功尔其钦哉
　　○都察院奏都指挥以思不花下家人陈麻子伤人恐致死潜嘱都督佥事昌英为之解许以赂英遂令军往执被伤者今已寘麻子等于法请执英鞫罪从之
　　○甲寅升迤北脱脱不花王使臣都督佥事皮儿马黑麻为都督同知给赐金厢犀带指挥同知奄可卜剌为指挥使副千户马黑麻阿力为指挥同知也先使臣同知哈丹并纳察罕俱为指挥同知俱赐钑花金带
　　○增给大同民壮口粮人四斗
　　○丙辰封辽府湘阴王嫡长男豪壧枝江王嫡长男豪壂俱为长子给授一品冠服封枝江王嫡次子豪垑为镇国将军嫡长女为县主赐诰命冠服
　　○补给忠勇伯蒋信禄米信随侍  太上皇帝在虏中禄已住支至是回京故命补给之蒋信即把台也
　　○丁巳敕都察院右佥都御史祝暹往倒马关与署都督佥事刘聚等守备关隘提督训练军马以备不虞
　　○参谋大同军事左都御史沈固奏旧例山西旗军只身者月给粮六斗缘粮储数少乞减为四斗从之
　　○戊午太子太傅礼部尚书胡濙等奏乞遣使瓦剌同皮儿马黑麻以往  帝曰今境外兀良哈野贼往来不绝况天气寒冷不必遣使
　　○以辽东连州鹰湖等处杀贼功升赏将士都督曹义等四百八十六人有差内先次记功今又当先一百八人人升一级给赏今次当先斩首及被伤者三百五十六人人升一级总兵曹义等十员给赏立功署都指挥佥事耿和高飞俱复原职
　　○己未升刑部河南司主事沈和为广东司员外郎
　　○以辽东宁远卫千家峪杀贼功升赏将士都督焦礼等三百二十二人有差内先次记功今又当先八十五人人升一级给赏今次当先被伤二百三十六人人升一级焦礼给赏
　　○免河南长芦盐运司灶户食盐价米并黑土课米共八千二百二十余石以其地旱灾故也
　　○赐宴迤北瓦剌脱脱不花王使臣皮儿马黑麻等一百二十五人于奉天门
　　○给庆成王次子镇国将军钟钢禄米如例
　　○达贼犯狭西凉州永昌堡副总兵署都指挥同知萧敬拥兵不出任其虏掠而去参赞左副都御史宋杰奏敬等玩寇失机乞治其罪诏姑宥之
　　○户部奏召商纳边粮官给价银每一两宣府仓纳新米豆一石七斗万全左右卫仓纳陈米豆二石四斗怀来永宁二仓纳豆二石七斗从之
　　○巡按湖广监察御史侯爵奏近见苗蛮累被黎平府土兵杀败及沅靖二州夷丁洞民俱骁勇惯战已编成甲队操守地方乞量为免其税粮俾奋勇杀贼事下户部请行湖广贵州二布政司量免二年租税从之
　　○庚申命故辽东铁岭卫带俸达官都指挥使康福子宁袭为都指挥同知
　　○镇守山西左副都御史罗通奏户部送银二万两令臣责付山西布政司派属籴买粮草缘山西地方天旱无收若复籴粮则米价愈贵贫民无食况近日大同道路已通粮储稍足惟怀仁县浑源州朔州三处缺粮已尝拨军于太原府仓领米一万石运给若犹不足乞以前银分送各该官司令本处操备官军按月支本色米一次给折色银一次则军无乏食民省籴运实为两便事下户部请如其言每银一两准粮二石五斗给与军用从之
　　○夜火星犯垒壁阵第六星
　　○辛酉擢茂山卫千户徐璘为署指挥佥事巡按监察御史吴中荐其智谋精审试中故也
　　○初龙门所仓有粮七万八千六百余石贼至不守至是路通官军有取口窃取者事觉左侍郎刘琏乞命都指挥杨信拨军运入怀来永宁城官仓收贮以备支用事下户部请如其言仍行宣府总兵官分遣夜不收及行吏部取原经官攒赴开平马营等处巡视守候拨运从之
　　○襄陵王冲炑奏臣有母及妃又有子女八人皆已长成分居各乏使女供用乞于浣衣局拨赐或许令军民之家选取命于军民之家有情愿者听买二十五人
　　○户部奏昨会官议景泰二年事宜以其在京军马数多宜于各处存留粮内增运二十万石赴京备用应赏运粮军钞俱于淮安临清二处取给放回运粮官军其船有损坏者责令本卫掌印官办料协同修理修造遮洋船乞于宝船厂见卸木料支用各处管洪闸官毋得坐视河岸坍塌不理及推故躲避致令船只挤塞河路民运京粮不许有司放富差贫各卫运粮军已有指挥千百户管理其把总等官多者宜从革去免致科扰辽东开中浙盐因价重无人上纳宜比旧减三斗奏上诏以漕运重务管河道部官及各布按二司委官敢有仍前慢事者听巡河御史具奏治以重罪御史有阿徇者并罪之余悉如议
　　○已故清平伯吴英支过禄米八百余石户部请于英男玺优给禄米内扣除还官命仍给与之
　　○修南京正阳门城垣并中和石桥
　　○夜黑云数丈横贯北斗魁苍白云三道东西亘天
　　○壬戌诏安远侯柳溥南京禄米准拨三十石于京仓取给从溥奏请也
　　○命以南京龙江批验所掣挚余盐准给南京各卫门官俸每盐五斤折米一斗从户部奏请也
　　○昏刻月犯鬼宿金星犯天江上星
　　○癸亥升吏科掌科事给事中程信兵科掌科事给事中蒋性中俱为本科左给事中各以本科都给事中奏保也
　　○置通州大运西仓土堡仓居通州城外光是虏犯京师监守者无以保障悉逃去故令立堡
　　○甲子迤北瓦剌使臣皮儿马黑麻以马三匹贡  太上皇帝礼部官乞送御马监交收命给价如例仍加赏彩币六表里
　　○擢监生陈谟杨穟俱为礼科给事中
　　○升提督漕运南京广洋等卫指挥佥事朱谅王瑗俱为署都指挥佥事协同总兵官漕运以巡按直隶监察御史赵缙言谅等漕运年久谙历事情乞加旌擢也
　　○南京吏部尚书魏骥乞致仕从之
　　○兵部言顷者瓦剌太师也先及知院阿剌等所遣使臣入贡宜循例升职以慰远情从之于是命也先使臣把秃为指挥使脱脱及绰班俱为指挥同知阿剌使臣失该为指挥同知把速台为指挥使俱给赐纱帽钑花金带
　　○江西道监察御史许仕达言往岁北虏横侵  上皇播越斯时  宗庙社稷危于缀旒伏自  皇上嗣登大宝不越期年之间而外夷效顺  上皇回京足以见天意之有在于陛下矣天意有在于  陛下岂徒然哉盖以  陛下有可为之资有可为之德能为  宗社建可久之业为生灵垂无疆之休故特默相神助而保佑命之也天意如此欲有为以奉承之舍圣学何以哉圣学既明则凡庶务之得失人才之邪正莫不了然于心胸之间而自不为群小所蔽今闻  陛下举经筵旧典既有意乎此矣然每月不过初六十六二十六三日而已如遇寒暑援例停止即孟子所谓一日暴之十日寒之者安能有成  哉正统间上下蒙蔽无敢言者酿成大患  陛下明知之矣今又欲因循故事蹈袭前辙恐非所以奉承乎天意此臣所以冒万死为  陛下言之今  陛下欲实明圣学以立大本以承天意则当于经筵之外延儒臣深明理学者寘之便殿不论寒暑但于应务之余即与讲求经史尧舜之仁桀纣之暴善者固可以为法恶者亦可以为戒实用工夫务求通贯验之于史会之于心以应当世无穷之变将见遇所当为而必为所不当为而必止天下有不治者未之有也至若北虏讲和尚难深信臣窃观女直之于宋奉还韦后及三梓宫和好已成矣然而不数年后举南侵之师又自弑其母而起盖豺狼野心叛服不常况今也先又其凶狡之尤者乎今使轺往来接迹道路金币赏赐所费不赀安知其不以此坐致我之空虚待彼士马之精强而后兴无厌之欲发难从之请如去年妄动大众也哉今朝廷择将之方治兵之政车马器械之制号令赏罚之权莫不各有成筭无待于言臣愿窃以为献者惟在勿怀怠心而已大同等处宜积粮储以防之居庸等关宜屯重兵以守之总戎任事之臣益简阅士马以练习之以至外夷无已之使亦宜量我之所积与所入以赏赐之万一彼背好长驱我且有备而无错愕失措之患矣  帝曰所言皆当于理圣学朕自加勉边备之事户部兵部宜修举行之
