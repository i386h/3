<!-- { "loadSidebar": true } -->
　　○夜有流星大如椀赤光照地起心宿西北行至游气
　　○丁亥清明节遣官祭  长陵  献陵  景陵
　　○赐广灵王逊火□民仪仗从王请奏也
　　○建州卫女直副千户赤失奏愿居京自效命隶锦衣卫赐金织袭衣纻丝钞布诸物给房屋器皿
　　○戊子庆王＜木旃＞以总兵官都督史昭尝言其过奏欲徙国  上贻书曰予自嗣统以来夙夜惓惓惟以惇亲为心未尝为飞语所惑  宗庙神灵所鉴也况曾叔祖乐善循礼予所知者岂人言所能间哉史昭本武夫无识其所行违悖皆已降敕切责欲更易之第念  皇考亲择以守宁夏在彼既久边务周知况今胡虏数为边患故未可轻动然其有罪亦必不恕近因失机明行降罚曾叔祖所知也但昭实未尝喋喋言府中他事望勿致疑曹芳妄诉已下狱治罪不必介怀徙国一事不可复言且建国在彼今历四朝几四十年矣奈何疑一人之言輙欲徙之予若曲从天下之人谓何人回专此以复曾叔祖亮之
　　○湖广布政司参议王仲寿下狱先是仲寿奏所属湘阴知县宋纶抗已纶亦讦仲寿尝嘱已与其乡人索债不从非理辱已  上命法司鞫纶令仲寿自陈仲寿辞不以实都御史陈智等请治其罪从之
　　○夜月犯毕宿己丑暹罗国使臣罗渐信等回命赍敕并纻丝文锦钞罗等物归赐其国王及妃
　　○设合肥县护城长桥二驿先是巡抚山东两淮行在刑部右侍郎曹弘奏合肥县坡冈马驿至护城寺护城寺至定远县张家桥俱相去七十余里宜设驿以便走递至是行在兵部覆奏从之
　　○辛卯鲁王肇煇奏请朝京  上以王年高道远跋涉不易复书止之
　　○免四川马湖府举人王有学吏役先是有学由生员领乡荐以疾不能会试过期始至例罚充吏于是有学原籍长官司遣通事贡马乞宥其罪肄业太学  上以夷人能读书捷科目固已可嘉特免充吏
　　○壬辰命兴安伯徐亨提督修仓先是左都督陈怀领其事怀镇守大同武安侯郑能代之未几命能督练军士故又以亨代
　　○赏凉州庄浪二卫官军严文等银绢布有差以斩获达贼功也
　　○安定国师桑出邻真老疾其徒摄剌藏卜奏乞嗣之  上以桑出邻真招徕叛亡效劳朝廷故授国师以示嘉宠今摄剌藏卜何功欲承斯职不允
　　○镇守狭西右副都御史陈鉴奏甘肃宁夏等处总兵镇守等官多以军务为由将原赍符验起驿马差人赴京假公营私道路相继宜选廉干办事官于缘涂各驿量其远近设置定员往来巡督遇有违例给驿者就便革去非理生事需索凌辱者具实以闻从之
　　○四川成都府绵州知州黄诚奏本州卫所屯种余粮例应纳豆而所种水田无豆每岁贸易纳官深为不便乞今后四川都司卫所屯种余粮原种水田者纳米陆地者纳豆无豆则抵斗折米从之
　　○癸巳以建朝阳东直二门城楼遣少保兼工部尚书吴中侍郎邵旻祭司工之神
　　○免河南开封等七府并直隶凤阳府灾伤税粮共八十六万四千一百四十余石马草一百七万一千九百九十余束从行在户部奏请也
　　○西宁卫掌卫事都指挥佥事穆肃所为多不法镇抚李恒持其短勒肃造册赴兰县仓冒支官军俸粮八千一百一十余石以千五百石归肃肃欲因是除恒恒惧乃摭肃诸过且诬以故杀人肃下狱法司论当斩不服  上命狭西镇守都御史罗亨信等核之得实恒自经死肃得减死复职调卫
　　○甲午行在吏部尚书郭琎九载任满  上命复职赉以宝钞羊酒
　　○南京守备襄城伯李隆等奏今年二月二日黎明龙江关风浪骤起坍塌关西南岸洲埂约长四十余丈坏直隶苏州府昆山等县粮船五艘漂流粮米一千五百八十余石  上命移文户部及巡按侍郎周忱验实蠲免
　　○乙未行在吏部言北京行太仆寺寺丞严迪聦尝以九载任满本寺保留复任今迪聦又自请升职乞为裁处  上命升正五品俸仍为寺丞
　　○命故金吾右卫指挥使周旺子广济州卫指挥同知白英哈剌答失子镇住旗手卫手卫指挥佥事赵名善子忠羽林前卫指挥佥事高林子显俱袭职
　　○赏湖广征剿苗寇官军彩叚绢钞有差先是狭西蒙顾等峒贼首蒙再万等乌合湖广武冈横岭等处贼人胡进拳等大肆剽掠民弗能堪总兵官都督萧授奉命帅兵剿平之故有是赏
　　○镇守凉州等处行在兵部右侍郎徐晞奏洪武中庄浪城南创建真武庙岁久倾圯灾疾荐臻永乐间复建佑圣殿祀祷輙应近年百谷用成今官军叶谋又建三清殿及城内旧有老君真武等庙乞赐观名  上以唏不务安养军民惟欲徼福于鬼神姑与之后不为例
　　○丙申命金吾右卫指挥使孙海子斌指挥同知李信子通俱代职
　　○戊戌上谕行在兵部臣曰今后该调卫官员南京及江南直隶俱调北京附近卫所北京直隶并江北直隶山东俱调山海宣府等卫所山西河南俱调大同延安绥德等卫所狭西调甘肃宁夏卫所浙江江西调福建广东卫所湖广调贵州四川卫所福建调广东广东调广西四川调云南云南广西调贵州俱注于沿边卫所著为令
　　○直隶归德卫奏本卫去岁春夏亢旱子粒无收军士饥馑乞暂于附近徐州有粮仓所关支接济从之
　　○己亥朝鲜国王李祹遣弟惠宁君祉及陪臣权踶等来朝贡马及方物暹罗国王悉里麻哈赖遣把总奈苾临等来朝贡孔雀及方物赐宴并赐彩币等物有差
　　○降广宁左屯卫指挥张聚等为为事官辽东极边哨备以行在都察院左副都御史李浚奏聚等勒取登州府解户布钞等物故也
　　○夜四鼓地震五鼓复震
　　○庚子命贵州都指挥佥事唐谏镇御四川乌散芒部等处从巡按监察御史陈嘉谟等言也
　　○镇守山西左都督李谦等奏黄河西岸沟涧路多达贼来往虽有守备官军俱在河东瞭望不见宜于河西高阜要地守暸庶不误事  上从之命增黄河西岸烟墩五处
　　○福建布政司奏近奉命将本布政司远年收积粮储会同都司按察司从长计议处置俾无陈腐今议得汀州卫所府县见在仓粮三十三万二千余石宜令汀州府县卫所官吏旗军支给建宁府卫见在仓粮一百二十三万余石宜令行都司建宁卫所府县官吏旗军支给其布政司按察司盐运司市舶司并其余府县卫所官员亦令赴彼支给事下行在户部覆奏从之
　　○夜地震
　　○辛丑命修南京广积赃罚天财及甲乙丁戍等库
　　○镇守狭西右副都御史陈鉴奏狭西平凉凤翔西安巩昌汉中庆阳各府所属州县岁荒人民饿殍不能存活上命行在户部遣官驰驿往赈之
　　○迤北鞑靼赛因孛罗并阿鲁台下鞑靼猛哥帖木儿等奏愿居京自效命隶锦衣卫赐纻彩袭衣钞布诸物给房屋什器如例
　　○给大同宣府等卫所军士马三千三百四十匹因葛峪等堡巡哨都指挥同知朱谦等奏军士缺马骑操故也
　　○壬寅升行在鸿胪寺左少卿贾庠为本寺卿以九载考满故也
　　○命北京行太仆寺寺丞刘容赴任升正五品俸容督马政九载任满本寺卿李准奏其勤慎故有是命行在工部尚书李友直以浚治通济河毕工輙放遣其夫四千七百余人不以闻及闻将筑白河堤乃自请罪于是给事中御史劾其专擅及言尚书吴中侍郎李庸邵旻等党蔽之罪  上命下友直于狱中等姑宥之
　　○镇守狭西右副都御史陈鉴奏甘肃宁夏洮河等处总兵镇守等官累遣官舍驰驿奏事应乘中下马而勒要上马如都督蒋贵男雄酷暴尤甚自河南卫辉府至狭西西安府二十驿其马被驰骤死者十四匹  上命行在兵部执问追马偿官仍行巡按御史等官禁约
　　○巡抚直隶监察御史丘俊言比闻徐州至临清闸河方春漕舟胶浅余舟可行而闸官以不得贿固阻或漕卒胁使不得启闸遇驰驿及豪势者过时一启輙复闭之及夏秋水泛则又于闸上横桥以阻＜矢见＞求小利且各闸及二洪下舟往往失势呼号乞救洪闸官坐视舟坏人溺若不闻见其管洪闸主事等官亦恬不顾臣思往来运河者大抵趋事朝廷之人而道路艰难如此乞为禁约且于每闸下造二小舟每洪下造四小舟遇凡舟过有急官即救之违者俱治其罪庶使往来无虞  上命巡按御史记洪闸官罪状仍令管洪闸官及监收课钞御史巡察河道不许仍蹈前非违者必罪不宥
　　○癸卯命直隶庐州府经历司经历沈达复任达坐侍郎徐琦等考作酷刑令其子诉称琦等偏听仇人孙复之言实为冤抑行在吏部为之覆辩得冤状以闻故有是命
　　○北京国子监助教李洪言三事一国学乃养育天下贤才之所粤自肇建北京南北分为二监例以南人入南监北人入北监原人情所居固适风土之宜论用人任事实有繁简之异切照北京内外诸司所用监生俱于北监选取不惟北人精通书筭者少抑且在监人数差遣不专□□乞敕该部今后南人岁贡愿入北监者许之则贤才遂观国之心京师获多贤之用一师儒人才之表率育贤兴化实此之由昔在洪武中本监学官悉如常朝官例给赐牙牌悬带所以崇国学而重儒臣也其后被言官所论革去乞照洪武中例仍赐悬带庶俾文教增重礼仪周至一国子监所用膳夫有各州县粮佥者有为事囚充者其间粮佥者历年既久因得隐避差徭囚充者亦有剌字窃盗一概混处国学乞敕该部自后以粮佥充者悉准诸司皂隶例令其一年一代以事发充者其系窃盗剌字之徒宜责输役他所不得概发本监溷污学宫  上命行在礼部议行之
　　○甲辰命福建按察司按察使李素致仕时素年七十二自陈老疾故有是命
　　○行在刑部奏近者民讼官多摭拾妻妾幼女幸其受辱以快私忿请申明旧制凡民讦官长宜量加责罚妇女非犯奸恶杀人及毁骂舅姑不孝等罪并免提问从之
　　○万全都司巡边都指挥朱谦等奏何家堰墩至东洪赞墩一带石墙壕堑多因雨水淋塌风沙填满欲督本堡并守墩官军及宣府见操官军量支口粮相兼修理从之
　　○昼地震至暮复震昏刻火星犯井宿
　　○乙巳封赵简王第三女为堰城郡主配仪宾簿海
　　○松潘卫祈命等簇禅师绰领四川署天全六番招讨使司事高凤弟常辽东东宁卫故土官指挥李从善男敬等俱来朝贡马赐彩币等物有差
　　○初襄府长史芮善以年老乞致政王輙遣人具船送回其乡不行循例赴部行在吏部请治善并长史司官吏违法之罪  上恐有伤亲亲之谊特宥之且以书报王曰朕惟叔之聪明贤达必不差失至此虑为下人欺侮故违  祖宗法度特令长史司官吏从实回奏芮善令致仕不问
　　○宥行在工部尚书李友直罪仍令督修河堤
　　○江西按察司佥事夏时言切惟今之守令冒牧民之羙名乏循良之善政往往贪泉一酌而邪念顿兴非深文以逞即钩距是求或假公营私或诛求百计经年置人于犴狱滥刑恒及于无辜甚至不任法律而颠倒是非高下其手者有之刻薄相尚而避已小嫌入人大辟者有之不贪则酷不怠则奸或通吏胥以贾祸或纵主案以肥家殃民蠹政莫敢谁何遂使枉者含冤于囹圄结愤于桎梏其伤和气乖国宪莫此之甚乞令巡按御史按察司官躬诣所部点视罪囚有冤滞者即为辩释仍逮违枉官吏悉问如律庶副朝廷钦恤之意  上是其言即命司行之
