<!-- { "loadSidebar": true } -->
　　○遣官祭西海河渎娲皇帝尧帝舜商汤王中镇霍山白彪山马跑泉晋祠圣母之神凡九处以山西地方久旱也
　　○帝御奉天门策试举人吴汇等制曰朕惟自古王天下之要有三曰道曰德曰功然道莫如伏羲神农黄帝德莫如尧舜功莫如禹汤文武此数圣人者万世仰之不能易也伏羲神农黄帝之事著于易尧舜禹汤文武之迹存乎书其所以为道为德为功者朕欲究其心术之精微其推以治教养天下所尚虽殊然不出乎耕桑贡赋学校礼乐征伐刑辟之外朕欲参其制作之会通夫无所酌于古将何以准于今朕承  祖宗大位夙夜惓惓于心亦惟以古圣人之道德功自期以今天下之治教养自励兹欲尽驱天下游谈之惰以事耕桑使各衣食其力尽约天下浮冗之征以归贡赋使各膏肥其体而无或失所养尽导天下狼戾之顽以从学校使各复还其善尽陶天下粗鄙之陋以由礼乐使各移易其俗而无或违于教尽作天下慵怯之兵以奋征伐使各销沮其凶尽化天下争斗之讼以远刑辟使各崇尚其耻而无或外于治皆何施而可也施之有效民得治教养矣于古圣人之道德功有可以庶几乎伏羲神农黄帝曰皇尧舜曰帝禹汤文武曰王其称号之所以异者果道德功之所致乎抑治教养有隆替而然乎圣人之所以为圣人一而已矣何皇降而帝帝降而王乎兹欲措天下于隆古之世使皇帝王之称惟一而无隆杀之别亦必有其道乎子大夫习之于师而得之于己宜无不悉其说者矣既承有司宾兴而来其具为陈之朕将亲览焉
　　○命总督大同粮储侍郎并巡按御史等官给万亿库官银八千两同总兵官委官领赴有收地方籴买谷种均散贫难军余及时播种俟秋成如数偿官
　　○减四川永宁宣抚司税课局钞本局原额岁办钞一万三千有奇比因苖贼生发客□路阻景泰元年总计所收钞仅二千八百八十余贯四川布政司以闻事下户部议以二年钞宜如元年数减徵俟盗宁□通之时仍旧从之
　　○辛丑命宣府左参将右都督纪广佩镇朔将军印充副总兵都指挥使杨能升都督佥事充左参将镇守宣府时抚宁伯朱谦卒故有是命○镇守浙江兵部左侍郎孙原贞以母丧夺情视事至是上＜锍-釒＞乞奔丧从之
　　○壬寅  帝亲阅举人所对策赐柯潜等二百一人及第出身有差
　　○癸卯宴进士于礼部命太保宁阳侯陈懋待宴
　　○免山西代州五台县去年农桑丝绢以本县屡被达贼杀虏人民岁课无从徵办山西布政司覆实以闻故也
　　○甲辰赐状元柯潜朝服冠带诸进士钞各五锭
　　○乙巳状元柯潜率进士上表谢恩
　　○先是口外独石马营等处仓粮被贼烧毁八万余石朝廷已贳镇守等官罪至是敕户部署郎中张勉令赴口外会同内外镇守总兵参将参赞并管粮官计议速调精壮官军就令都督佥事董斌统领并彼原有官军三千严加防护委官同去独石马营云州等处有粮城池逐一设法整理或拨军屯守或移军就食或量力搬运或掘窟埋藏及别有长策俱听从宜处置务在仓粮不致弃毁可备将来之用不许因循误事如各官敢有仍前畏避艰险者悉听尔勉指实奏闻罪之
　　○户部奏景泰三年天下郡县例应重造赋役黄册本部欲将正统七年原定册式并今议合行事宜备榜遣人乘传赍赴直隶及各布政司府州县今依式造完进呈从之其议事宜云一各处人民并军卫官旗人等不许于附近别县置买田地作寄庄户及诡立姓名致陷里甲陪纳粮草违者发戍极边一各处寄籍人户令各将户内人丁事产尽实报官编入图甲纳粮当差于户下注写原籍贯址军民匠灶等户及今收籍缘由不许仍作寄籍违者本身发戍口外田产尽数没官一攒造黄册奸弊不可枚举从前作弊者许令自首改正免罪今次各司府州县官务令书算之人从实攒造进呈将司府州县提调委官并书算之人姓名贯址通类造册缴部若有奸弊查勘得出及因事露照名查提问罪发戍边远
　　○礼部尚书胡濙等言据瓦剌使臣速哥帖木儿言及也先奏文皆欲朝廷遣使如正统中故事臣等谓当姑徇其意昨奉  圣谕以为永乐间未尝遣使彼亦不废朝贡正统中使币往来乃多为所拘执但今和好初成方以其间饬边防实储蓄若遽拂其意必起衅端则边运不敢进前关外之田今年不得种非惟大同宣府等处悬急而直隶人民亦复不安愿遣使偕往以全和好待数年之后我有足恃徐以计却之未晚  帝曰使臣不须遣
　　○丙午太仆寺卿吴敬先以疾请归疗治至是久不愈吏部以为言遂命致仕
　　○徙山西蔚州平顶巡检司于林关口兴宁口巡检司于松子口美峪巡检司于三涧口从署都指挥佥事赵瑜言也
　　○敕五军等营署都督佥事雷通都指挥使宫兴都指挥同知周全督官军牧放骑操马
　　○增设河南按察司巡河佥事从尚书石璞言初设参议更历不周故也
　　○升瓦剌使臣苏克帖木儿等四人俱为指挥同知忽秃不花等五人为百户并赐冠带
　　○先是天下朝觐官吏免罪运粮口外户部奏准狭西广西运赴怀安卫仓云南四川赴蔚州卫仓其余俱定于大同在城并威远卫仓左都御史沈固令福建并直隶庐州府等处运赴天城卫仓户部劾固不遵成命擅定近便运粮仓分与车户并朝觐官吏岂无扶同情弊乞下固狱别选公正大臣往代之命固自陈状以闻
　　○镇守临清平江侯陈豫奏临清卫开设衙门改调济宁卫所官军俱至但地窄人稠屯田数少切见临清与济宁一水之便欲令仍旧于济宁屯种办收子粒从之
　　○给事中林聪等劾中军都督府左都督汪泉以后亲怙威纵家奴杨俊等占武清县官田民田六千余顷及招纳无藉禁民樵采擅榷商贾货等罪乞治之诏弗问第令户部勘其所占田亩聪等固请乃下俊等于锦衣卫狱
　　○命给天寿山修城楼并通州等处修城军民匠余丁月米三斗
　　○戊申太子太保兼吏部尚书王直等言昨闻虏使奏乞遣使同往窃惟唐虞之世天子诸侯礼无不答况朝廷抚育四夷正如天地含养万物其中虽有豺狼恶类无不包容丑虏也先悔过归顺己蒙宽宥抚纳贵在覊縻使之感慕恩德不为边患况今边备未修刍粮未积军民之疮痍未瘳乞遣二三使臣往答其意一则观其虚实一则开导其善心边境庶得宁谧  帝曰兹事朕已处之矣
　　○赐兵部侍郎俞纲居第
　　○己酉太子太保兼户部尚书金濂言胡虏自古以来三皇不得臣五帝不得子今彼请使往来实  宗社国家之福而  圣志不从臣恐虏情生疑因而起衅兵旅一兴馈运不继此时虽有万言于事何补不听
　　○都指挥佥事刘源督运口外粮储索所部赀物闻巡按御史劾之辄弃营堡越关回京下法司论赎徒还职诏降一级用之
　　○庚戌免湖广九溪卫安福千户所来朝官运粮以其路远只身无力也
　　○敕户部主事张惠近得四川巡抚官奏贵州永宁等处仓粮多为官吏擅自支给及减价粜卖妄行费用今特命尔往彼会同贵州巡按御史查照数目将合问官吏舍余人等执问其有系四川所属者就行四川巡按御史执问数内文职五品以上并军职仍须奏请粮米追送原仓交还如有总兵官参将都指挥等官违例多报马数徇情关与马料者一体施行若该仓官攒将卷簿藏匿者执问解京尔仍将查追过粮料数目明白开奏毋或因循苟且如违罪有所归
　　○壬子命太宁侯陈泾隆平侯张福彭城伯张瑾为正使吏科给事中李赞户科给事中李侃礼科右给事中李春为副使持节册封楚府崇阳靖简王长子季堞为崇阳王夫人成氏为王妃兵马副指挥高岑女为唐府舞阳王芝址妃鲁山县主簿李震女为新野王芝城妃进封宁惠王子镇国将军奠墠为瑞昌王夫人严氏为王妃奠垒为乐安王夫人宋氏为王妃奠堵为石城王夫人王氏为王妃奠壏为弋阳王
　　○升山西都指挥佥事等官军五百七十二人俱一级并其余官军给赏有差以大同东门杀贼功也
　　○瓦剌使臣苏克帖木儿陛辞赐银币有差仍敕谕也先曰苏克帖木儿等至具悉和好之诚所云欲朝廷遣使偕往朕再三思之曩者正以去人不能体彼此之意往往取怒于太师以致和好不终利归于下朕与太师徒自结怨今惩前弊不欲复遣人去如太师欲令人朝贡买卖听从所便但来使必须识达大体不喜生事之人且只以文书往来通意足矣所索把哈孛罗今特于贵州取回付之来使凡国中人口在太师处者亦宜遣还以副其父母妻子之望回赐礼币至可领也
　　○癸丑楚王季埱奏岳阳悼惠王孟爟庶第三子镇国将军季坡病故禄米住支所遗夫人并女无人养赡诏有司岁给米二百石
　　○广东广州府耆民奏前参议杨信民为政公平不用刑威爱民如子嫉贪如讎兴利除害甚于饥渴巡历所至秋毫无犯以举奏贪吏为其反噬逮赴京师军民猺獠诣会府乞留者前后万人寻以朝命还镇于广令捕除逆贼民闻其至被胁之徒及避乱山泽者各各自归日以千数贼渐解散信民劳瘁成疾民相率为祷于神祠及卒男女聚哭哀动城邑丧过设奠者相属于道今没已期年民心哀慕不已请为之立祠春秋奉祭以旌贤德从之
　　○甲寅镇守居庸关右佥都御史萧启提督山海关等处军务右佥都御史邹来学俱乞致仕不允
　　○直隶河间卫达官都指挥佥事众神保奏臣督达官军舍余丁操练时方东作乞暂令歇操耕种庶不误其生理从之
　　○乙卯擢第一甲进士柯潜为翰林院修撰刘昇王＜亻与＞为编修改进士吴汇周舆戚澜张永吕晟王献刘宣俞钦相杰杨守陈童缘张业樊冕林孔滋张瑄金文钟清田斌章表杨昹张瑄彭信刘泰江朝宗周清为庶吉士俱于东阁读书先是巡按御史涂谦奏永乐初尝取进士曾棨等二十八人为庶吉士储养教育自后相继蔚为名臣乞将今科进士中选其材质英敏文词优赡者俾进学中秘仍命文学大臣提调劝课成其才器以待任用事下礼部议太子太傅兼尚书胡濙尚书兼学士陈循等佥言宜从所请遂诏循等即进士中选得汇等二十五人同潜等三人合二十八人以闻俱命于东阁读书给纸笔饮馔膏烛第宅悉如永乐初例
　　○升刑部右侍郎薛希琏为本部尚书希琏镇守福建以任满九载上其剿贼抚民功绩以请故升之
　　○命南京通政使司左通政毕昌致仕以大理寺丞李茂考察昌年老任久清誉不著也
　　○蠲顺天保定等府所属州县岁办芦苇薥秸等物以民饥也
　　○丙辰命故驸马都尉王谊子锳为献陵卫正千户
　　○免山东济南府所属去年旱灾夏税小麦八万五千一百余石绵八百八十余斤丝一千六百三十余斤
　　○丁巳都察院左都御史陈镒等言浙江都转运盐使司运使吴方大以贪赃坏法为民累饰词求复职似此奸诈难照常例处之命发戍边卫
　　○夜有流星大如杯色青白光明烛地出轸宿西南行至天庙后二小星随之
　　○戊午调太医院院判忻克敬于南京太医院
　　○先是从户部臣言以坝上各处官牛给民耕种至是本部奏除给散及倒死共五百余头其见在牛止有八百头宜存挤乳从之
　　○松滋王豪垔奏臣与妹上津县主俱选婚已定缘嫁娶之期在迩而府中艰难乞将臣今年折钞岁禄一千石暂于荆州府仓关与本色禄米俾得营办礼物不允
　　○敕云南按察司副使郑颙参赞都督同知沐璘军务
