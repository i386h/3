<!-- { "loadSidebar": true } -->
　　○辛巳山东济南兖州青州三府所属州县及平山等卫蝗生伤麦巡按御史以闻命户部覆视之
　　○癸未四川天全六番招讨司官舍戴铭岷州卫番僧剌麻烟丹禄竹等湖广施州卫施南宣抚司峒长向万忠等来朝贡马赐钞
　　○甲申先是命各处巡抚巡按等官推选军官掌印管事有争者擒问之巡按贵州监察御史刘敬以乌撒卫指挥同知赵诩与指挥使李福争印辄擒问诩都察院劾敬不当擅问军职请治其罪从之
　　○乙酉敕谕文武百官曰朕缵承洪业奉守  祖宗大法将以理正天下用图治平然京师乃天下之本而贵戚近臣又四方之所视效若贵近未正何以示至公于天下近闻皇亲公侯伯文武大臣中间多有不遵礼法纵意妄为有将犯罪逃躲并来历不明之人藏留使用者有令家人于四外州县强占军民田地者有起盖房屋把持行市侵夺公私之利者有诡名中盐挟制官司亏损国家之课者其弊多端难以枚举且如会昌侯弟孙显宗侄璘令家人私造房屋以罔市利近者事废朕不敢以外戚之故屈法＜宀十见＞贷皆从重处治如尔各官见有藏留人口侵占田地等项能自首者俱免本罪若被人首发或体访得知必重罪不宥其家人及投托者皆发边卫永远充军今后各宜循礼守法保享禄位毋蹈前非以干宪章
　　○命发南京官库钞一百七十六万三千一百贯绢六千七十九匹绵布四千六百二十五匹给赏贵州杀贼有功官军○郃阳王公镗奏本府旗校岁支粮九百一十二石而所种屯地徵纳子粒四百五十五石乞免其子粒以准岁支之数从之
　　○丙戌直隶河间等卫达官指挥同知脱回等二十七人自陈于武冈州等处杀贼有功乞照例升赏  上命俱升一级
　　○顺天府涿州民顾真湖广孝感县民陈义叶子信黄刚刘仲能徐胜杨志谦俱出榖粟千石助官赈恤诏赐玺书旌异复其家
　　○狭西按察使丁泰亨卒泰亨字仕嘉江西新城县人宣德庚戌中乙榜初任宜兴县儒学教谕改怀安秩满选为广西道监察御史改山西道未几升狭西按察副使天顺戊寅升今官命下未至而卒泰亨有才能善以柔和取媚当道以规进取识者鄙之
　　○夜四鼓北方有星大如鸡弹色青白有光起自天棓西北行至北斗杓
　　明英宗睿皇帝实录卷之二百九十
　明英宗睿皇帝实录卷之二百九十一
　　天顺二年五月丁亥朔锦衣卫系囚有越狱逃者六科十三道劾指挥使门达等防范不谨请究其罪  上宥之既而达等捕获越狱番僧加失领真等五人及犯边达贼十五人以闻俱命斩于市
　　○户部右侍郎年富奏近命臣巡抚山东途中闻顺天府武清县直隶河间府沧州静海兴济东光吴桥青县蝗生而臣所统山东平原乐陵海丰阳信诸处亦皆延蔓  上命户部移文各处督属捕瘗之
　　○命唐府内使阮禄为典服副张洪为典膳副姚保王□□比为门正陈良路福为门副从唐王琼炟奏保也
　　○掌礼部事兴济伯兼尚书杨善卒善字思敬顺天府大兴县人年十七为府学生  太宗皇帝举兵靖难善与守城除典仪所引礼舍人永乐纪元擢为鸿胪寺序班改鸣赞累升至本寺卿正统十三年升礼部左侍郎十四年迁都察院左副都御史督守九门寻升右都御史景泰元年使北虏迎  车驾回京迁左都御史先已遣使迎请虏酋也先以为非大臣不许及善至虏知其为大臣善又有机变能动虏酋且自出财帛以啖其众遂得迎回三年以易储加太子太保俱仍理鸿胪寺事天顺元年  上复位封奉天翊卫推诚宣力守正文臣特进光禄大夫柱国兴济伯掌左军都督府事食禄千二百石给赐诰券复录其子并餋子出使功得禄秩者十数人  上眷顾甚隆已而为石亨辈譛言疏之寻命兼掌礼部事卒年七十有五  上悼惜之辍视朝一日遣官谕祭赠兴济侯谥忠敏命有司营葬事善容貌魁梧应对敏捷在鸿胪寺五十余年其朝会庆贺燕向之礼及四夷朝贡之仪未有熟于善者然素无学术为人外若柔和中实阴忮凡事之可以利己自便者不顾义理无不为之永乐初严治方孝孺之党庶吉士章朴与善同坐事朴言家有孝孺文集善即借观密以奏闻遂戮朴而复善官正统中太监王振用事善媚事之不惮屈已迨  上复位辄恃功陵人招权纳赂亚于石亨张軏出讽言官举劾奸党而入称为公论王文于谦之死陈循等之窜善力居多已而被疏间悒悒不乐病且作矣滨死若有所见或者以为文与谦为之厉云
　　○狭西按察司按察使周铨以老疾乞致仕从之
　　○夜四鼓西方有星大如鸡弹色赤有光起自天市西垣外西南行至天江星尾迹炸散
　　○戊子命四川故都指挥使赵得子杰袭为成都卫指挥同知贵州老疾署都指挥佥事安义子琦代为永宁卫指挥佥事
　　○复张楷为右佥都御史命致仕楷先同都督刘聚奉命征讨福建言者论楷玩寇失机黩货殃民之罪勒归为民楷两遣子入奏觊复用不报至是楷自赴京奏陈实有功迹被于谦等排挤黜落今遇  皇上复登宝位刘聚等已蒙复用乞如聚例还职事下兵部尚书马昂等言楷以赃败官已经决继为民亦无功迹可查难以叙用  上以楷累次伸理遂有是命
　　○命礼部移文四川布政司今后乌思藏地方该赏食茶于碉门茶马司支给仍行湖广布按二司如有番僧经过不许官员军民人等将茶私自卖与沿途官司把隘去处务要搜检若有夹带私茶通追入官就将各犯依律问罪从四川按察司佥事刘福奏请也
　　○器皿厂火逮工部都水司主事杨懋等下刑部狱刑部论懋当杖还职  上复命锦衣卫拷讯之
　　○增造天地坛养牲房三十余间
　　○己丑增置狭西临洮府通判狄道县主簿各一员
　　○庚寅复命巩昌卫指挥使汪钊镇守洮州初钊镇洮州甚得番夷之和后移凉州备御狭西镇守太监王敏及三司言洮州极边番夷杂处乞令钊复还镇守故有是命
　　○辛卯端阳节赐文武百官扇及宴
　　○癸巳复除户部主事郑和南京吏部主事张鉴俱南京户部以亲丧服阕也升南京太常寺博士冯时为工部主事擢进士周易同为南京户部主事彭彦充为礼部主事陈懋刘潺王克复俱刑部主事
　　○命直隶真定府行唐县县丞舒绅赴任升支从七品俸专理马政以任满九载耆民奏保其深知民情乞留复任故有是命
　　○召守备偏头关右都督杜忠还京敕都指挥袁胜代之
　　○兵部臣言居庸紫荆等一带关口守备官员因循度日以致垣墙坍塌者不修军士逋亡者不补乞依旧例遣御史二员分投各关巡视遇有前弊即为督理  上从之仍命锦衣卫千户二员同理其事
　　○以故太监金英开中未支两浙运司盐八千五十九引赐御用监太监傅恭从恭请也
　　○调山东道监察御史欧廉为河南济源县知县廉巡按南直隶贪纵不检至是还京本院考核其难任风纪故调外任
　　○宣府右副总兵都督同知董斌有疾命医士往治之
　　○甲午敕辽东左副总兵东宁伯焦礼右副总兵怀柔伯施聚曰朕念尔等在边年久欲得暂来一见以慰朕怀敕至尔等可驰驿赴京见毕即回
　　○敕谕贵州都指挥同知陈原曰今仍命尔分守都匀地方提督操练军马修理城堡置办军器整治屯田抚安军民控制蛮夷遇有贼寇出没即调各卫所地方官军民兵相机剿捕或有平昔恃顽不服差调官旗军余人等必须设法清理量加惩治非奉朝廷明文一军不许擅役一毫不许擅科尔尤须秉公持廉运谋奋勇严切守备毋得畏缩怯懦及扰害军民自取罪愆朕不尔宥
　　○敕谕罕东卫都指挥阿黑巴并赐彩币表里等物命原来使臣阿东等赍与之
　　○以山西夏县地七顷七十九亩给还故太监郭敬侄祥先是敬得罪祥与其家口谪戍辽东地没入官拨民耕种至是祥蒙恩宥还授锦衣卫百户以地为请故命给还之
　　○谪陈汝言子洪戍贵州罗绮子嵩辉弟纹缙等俱戍辽东家属随住
　　○夜西方有星大如盏色赤有光起自中台西北行至近浊
　　○乙未调礼部左侍郎姚夔于吏部
　　○命故狭西署都指挥佥事晏璟子彬袭为临洮卫指挥使
　　○降巩昌卫指挥使种泰为指挥同知本卫带俸泰宁夏参将兴之子也兴以失机死泰贿兵部尚书陈汝言奏兴战没泰遂升指挥使至是籍没汝言家得泰所贿物命执问泰得实故降之
　　○直隶芜湖当涂繁昌怀宁等县并建阳等卫各奏蝗生上命户部移文所司捕灭之
　　○丙申南京留守中卫故指挥佥事李俊妻时氏奏男瓛为宁府新城郡主仪宾郡主薨乏嗣守职居闻今朝廷明诏优老乞放瓛还家侍养以终余年  上不允但令时氏赴任就养
　　○丁酉命发狭西官库银一千四百四十七两绢四十四匹绵布一千三百三十八匹给赏甘肃宁夏杀贼有功官军
　　○戊戌  仁宗昭皇帝忌辰遣官祭  献陵
　　○命故金吾右卫指挥使崔敬子恭燕山左卫指挥使张友弟海济州卫指挥同知明祥弟亮羽林前卫指挥同知孙直子成景陵卫指挥同知韦弘弟福俱袭职
　　○给辽府奉国中尉豪坨岁禄二百石米钞中半兼支
　　○四川重庆等卫石柱宣抚等司并湖广麻寮千户所各遣人贡马赐彩币钞绢有差
　　○己亥夜月犯罚星
　　○庚子升江西布政司左参政黄琛为本司左布政使右参政谭溥为狭西左布政使浙江布政司左参政谢辅山东右参政李颙俱为本司右布政使河南布政司右参政谢佑为山西右布政使狭西按察司副使丁泰亨为本司按察使俱以吏部推举也
　　○命前军都督府及兵部移文广东都布二司令所属府州县卫所遇安南国陪臣黎希葛到彼量军夫护送母致疏失以广东地方弗靖从希葛请也
　　○凉州备御把总指挥雷玘等失机命巡按御史鞫之总兵官安远侯柳溥右少监龚荣言边方有警乞罚俸免鞫都察院劾溥等专擅降敕切责之
　　○命修湖广靖州卫东门城楼及金滩等处哨堡从镇守湖广都督佥事李震奏请也
　　○致仕工部右侍郎张敏卒敏顺天府永清县人由进士正统二年擢为户科给事中九年任满上＜锍-釒＞乞免外补守母节妇之脾时虽从之士论鄙马十四年以多事之秋升工部右侍郎天顺元年  上初复位察其非卿佐才遂令致仕至是卒遣官谕祭敏为人粗浅居官无所建明但循默守禄而已
　　○辛丑命泰宁侯陈泾等为正使吏科给事中鲁崇志等为副使各持节册秦康王世子公锡袭封秦王妃王氏为秦王妃庆成恭僖王子镇国将军钟镒袭封庆成王夫人陈氏进封庆成王妃兴平庄惠王庶长子公铄袭封兴平王封赵惠王第七子祁鉷为南乐王第八子祁鏓为平乡王庆王第二子邃塀为岐阳王进封荆世子妃魏氏为荆王妃赵世子妃李氏为赵王妃册南城兵马指挥焦永女为唐王继妃南阳卫指挥邢山女为新野王继妃南城兵马副指挥赵海女为临泉王妃
　　○先是兵部尚书陈汝言阿顺权宦将先送在广东广西福建云南达官尽数取回物议沸腾以为不便内阁臣李贤言于  上曰达人非我族类自古为中国患徙之远方甚便况彼住定以为乐土今复取回多不愿来  上曰吾亦悔之但今已在途不可中止后有愿去者从之
