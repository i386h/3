<!-- { "loadSidebar": true } -->
　　正统七年九月戊午朔朝鲜国王李祹遣陪臣韩梡等奉表来朝贡马及方物赐宴并赐金织纻丝袭衣彩叚表里绢钞有差
　　○命湖广参将都指挥佥事张善总督守备湖广地方贵州都指挥同知郭瑛充参将总督守备贵州地方召副总兵都督佥事吴亮还京
　　○命沈阳右卫带俸都指挥使翁绍宗代都指挥佥事盛琦于直隶扬州等府沿海备倭以琦病笃请代故也
　　○昬刻金星与火星相犯在氐宿
　　○己未修礼部公署
　　○山东布政司左参议黎琏奏属郡连岁荒歉民流徙者多臣等虽设法招抚复业其中多有军户有司輙将起角□羊及至中途寻复逃逸累及亲邻亦相继逃去遂至田里空虚户口消耗乞行清军官暂且停角□羊以俟丰年从之
　　○辛酉户部奏直隶顺德府唐山县民送今年税麦三百二十余石赴龙门千户所仓输纳麦皆秕细不堪愿以粟米代之宜从其请其各府卫应输麦粮者宜亦听其便从之
　　○先是江西九江府城以边大江为水颓者二百余丈堤决倍之巡按御史及有司以闻命九江卫率军工修筑至是以人夫物料不足为请事下工部议宜谕三司官计其所需与之第毋扰民从之
　　○壬戌擢知县陈员韬为山西道监察御史以选送都察院理刑考称故也
　　○直隶松江池州扬州淮安湖广武昌黄州岳州常德衡州荆州等府浙江会稽临海天台等县各奏五六月间大旱伤稼直隶武平卫奏六月河水冲溢山东掖县并济南卫奏久雨伤稼俱请免其租税  上命户部覆实以闻
　　○癸亥命故通州卫指挥佥事张太平弟能济阳卫指挥佥事炒儿赤子木八儿失俱袭职府军后卫指挥佥事李贵子玉金吾右卫指挥佥事王敬子震俱代职
　　○乙丑命都督佥事郑通于前军都督府管事通先任湖广都指挥使以征麓川功升今职兵部拟通湖广都司带俸  上不从特有是命
　　○大同总兵官武进伯朱冕参将都指挥同知石亨户部右侍郎沈固奏比奉旨瓦剌朝贡使臣入关者毋得踰三百人余悉留猫儿庄以俟使臣同回兹者瓦剌使臣朝贡在迩切虑夷人不识王化带来从人必多苟执法拒之必生嫌隙而起衅端臣等集议其使臣三百名之外余者亦令入关宴待糗粮如例第人不给车辆马不支刍料如此则骑负者必致羸败控引者亦多瘠损鬻之则价不登存之则料不敷原直有亏贪心必戢下年来使自能减少况今春使回调军远送彼乃不知感恩奉法敢于中途困辱我军乞自今使臣回还止送至播儿庄量给酒食糗粮听其自去著为定例庶免途中不虞之患  上遣敕谕之曰得奏处置北虏事宜足见用心周密但去岁曾遣敕与脱脱不花王及也先言不可多遣人来今若一概又纵入关尔后何以示信敕至若彼使臣至境尔等即与太监郭敬会议审度事情或敬同石亨量带精锐官军前去接取就与都指挥陈友等筹议先令要紧之人暂于猫儿庄以里牧放遣人星驰具奏处置仍须用心照管毋令失所盖彼夷人不知礼法必须善谕晓之使不惊疑尤须整饬我军严切堤备及防外盗侵扰此待夷重务朕一委付尔等宜熟思审处用副重托
　　○改云南都司澜沧卫军民指挥使司北胜州隶云南布政司设流官吏目一员以州夷苦于卫司官军侵渔也
　　○丙寅重阳节赐文武百官宴
　　○先是倭贼入浙江大嵩千户所城总督备倭署都指挥佥事陈暹委官都指挥佥事李贵及守备指挥千百户俱下巡海御史高峻鞫问至是论以失陷城池各斩且言贵先知有贼不急报各处为备指挥沈容因娶妾潜回原卫千户刘济私采木植擅离地方情尤重  上命斩贵容济三人以徇暹等俱杖一百发边卫充军
　　○丁卯永平等处总兵官都督同知王彧等奏兀良哈三卫往往假以牧放射猎为名犯我边境今后遇有近边者欲便剿杀  上敕彧等曰三卫头目亦有尊朝命不为非者岂容一概剿杀况田猎乃其衣食所关卿等其念之○命都指挥佥事纪广充右参将协助永宁伯谭广镇守宣府都指挥同知胡源充左参将仍与太监杨宣守备开原都指挥刘端充右参将协助总兵官曹义镇守辽东都指挥佥事王荣充右参将协助总兵官史昭镇守宁夏都指挥同知宗胜充右参将协助总兵官王彧镇守蓟州永平山海等处都督佥事杨洪充左参将守备独石永宁等处
　　○戊辰命岁给陵川等王府校尉月粮冬衣布花从沈王佶焞奏请也
　　○山西左参政朱鉴奏本司丰赡军需二库所贮金缯楮币颜料药饵赃罚衣服等物收积岁久多致蠹坏请令监察御史布按二司官按籍核筭堪中者贮之朽腐不堪者毁之事下户部覆奏颜料堪中者角□羊京其余货物衣服依时直易米于预备官仓收之钞准作官军折色粮支用从之
　　○修紫荆关等处隘口
　　○己巳命建州左卫故指挥佥事咬纳子易里喝袭职
　　○庚午以镇平王庶第三女偃师县主配郑昇代王桂第七女保德郡主配常济命昇济俱为宗人府仪宾赐诰命冠服等物
　　○遣驸马都尉沐昕等为正使给事中侯润等为副使持节册代王桂第十子逊火□翏为隰川王秦王志＜土絜＞庶长子公铭为临潼王第二子公镗为郃阳王册南城兵马指挥祝善女为周世子子垕妃
　　○庆王秩煃奏本府春秋二祭以军余武夫充乐舞生琴瑟损箎之不辨干羽舞蹈之莫知如此而望其谐八音以和神人难矣乞于附近宫观道士道童内选充每遇祭期预送奉祠所演习事下礼部议谓庆府去各州县辽远往还人难今在城宁夏等卫见设儒学训诲军生其令于诸军生内选用祭毕复学肆业从之○直隶保定府定兴县耆民七百八十余人＜锍-釒＞陈本县知县张磷廉能被刁民诬其贪酷法司以为未实欲廉之  上曰百姓保磷必其有德政及民者其宥之
　　○癸酉浙江嘉兴府海盐县民沈兴进漆一万斤礼部请给与时直之半  上曰小民不远数千里效勤可嘉宜照时直给之不可减
　　○甲戌镇守狭西都督同知等官郑铭等奏西安府并耀州产嘉禾一茎三穗四五穗至数十穗者凡三百余本礼部尚书胡濙以为丰年之瑞寔  皇上至仁大德所致请率廷臣称贺  上曰人君以天下为家今有司奏旱蝗者日相继使嘉禾诚足以兆丰年亦彼二地之庆耳如天下饥民何其止勿贺
　　○乙亥礼部奏武成后卫都指挥等官牛真等十员相继卒请赐祭如例从之
　　○广西总兵官安远侯柳溥参将田真俱以纵贼逃逸罚俸两月且令巡按御史责真罪状
　　○直隶大名府内黄县掌县事知州宋安言三事一各处迎诏官员俱乘骑于仪从前导引礼曰下公门式路马况诏敕降临龙亭在后臣子何可乘骑前驱乞敕自后官员迎诏俱于仪从前步行导引老疾艰于徒步者许于龙亭后乘骑随行一各处故官多有不肖子孙将父祖所遗纻丝纱罗锦绮衣服鬻与乐人及假乡村报赛男妇妆饰作戏古人虽贫不粥祭器况父祖遗衣乎乞敕该部移文禁止一礼曰邻有丧舂不相里有殡不巷歌今各处愚民有遭父母兄长之丧殓葬之期宰牲延款吊祭姻朋甚至歌唱以恣欢乘丧以嫁娶者伤风败俗莫此之甚乞敕该部严禁约之  上命该部议行
　　○丙子兵部奏狭西河州卫言洮州卫土番千户奔剌与河州川卜汪束等番簇互相讎杀宜行镇守洮州都督李达河州都指挥刘永从宜处分从之
　　○置云南曲靖军民府医学及正科一员直隶隆庆州永宁县医学及训科一员
　　○革福建尤溪县银屏山银场局先是永乐间县民朱得立于是山开坑采银岁纳三十六两宣德间设官局后奉诏书罢局封坑而坑首额户犹照旧纳银布按二司以为言  上曰生财有道不在坑冶况厉民以为益乎其即罢之
　　○为事侍郎包德怀奏臣因婢与家人奸盗责打过甚以致同夜自缢者三人俱报官验瘗被缉事者言臣恶诸婢议已曾受王府贿恐事泄故逼其死并发臣通义女谪戍边实诬乞赐矜悯辨明不允○丁丑户部奏山东海沧场盐课局言今年七月大雨海溢郭家等五廒盐课冲塌消散无存请令山东布政司并盐运司委官核实从之
　　○先是户部尚书刘中敷右侍郎吴玺陈瑺犯斩罪系狱中敷以母病暂释至是法司以秋后处决请  上曰玺瑺宥死谪戍威远中敷待其亲终以闻
　　○戊寅山西左参政朱鉴言平阳府所属州县岁徵边储百余万采柴夫万数千使其人皆得尽力畎亩其粮尚不能完足况终岁奔走无暇于农又他役繁重地方旱暵及税粮逋负有司不知＜宀十见＞恤民何堪处夫好逸恶劳人之常情均徭薄赋国之令典臣见河北州县去易州柴厂止居平阳之半征税徭役且无平阳之艰乞敕该部暂将河北民量发更替俾平阳民得务农事庶劳逸均边储足人情安  上命工部覆议行之○为事按察司佥事刘翀以贪暴为民陈冤  上不允命法司识之如再妄＜锍-釒＞发戍边卫
　　○己卯四川长河西鱼通宁远等处宣慰使司本卜岗廉能寺剌麻磉杰让乌答什寺剌麻畜吒宁藏寺剌麻锁南伯等来朝贡马及方物赐彩叚表里并僧衣钞有差
　　○庚辰敕瓦剌使臣卯失剌孛端等曰尔等敬天道尊朝廷不远数千里奉使来朝朕深嘉悦已遣内官林寿及敕缘边镇守总兵等官如例馆待遣人护送来京然去年因使臣及贸易人众其中有纵酒越分缘途殴伤军夫者今年春敕谕令自后少遣人来亦敕大同总兵镇守官除正副使定数外凡从人及贸易之人悉留居猫儿庄今闻尔处遣来之人仍复过多朕念天寒远来若处之边地必致失所特令总兵等官俱纵尔等来朝俟来春同归大抵和好之道贵以至诚彼此人民皆须爱恤尔之来者不少则此供给不易远来不恤仁者不为劳此给彼亦非仁道况遣人动以千计其间宁无越分违理者乎尔等宜体朕眷待之意戒约从人及贸易之人各遵礼法不许生事扰人庶几可保和好于永远仍敕大同总兵官武进伯朱冕参将都指挥同知石亨曰今瓦剌朝贡使臣众多于理宜如前敕约量俾入第念天寒若遣之回必致失所敕至尔等可令其来大同如例馆宴起送赴京其贡驼马量拨所在马军同都指挥陈友等随水草牧放前来缘途不支刍料亦不必拨人控御如无草处酌量支用其陈友等官军所进马匹验明另进凡整搠官军禁约盗贼诸事俱准前敕但边境军民供给艰难尔等亦宜斟酌仍须申明号令毋纤毫疏虞庶不启彼轻视之心○辛巳命狭西都指挥同知汪寿仍管巩昌等六卫先是寿世为土官守巩昌六卫近调往西安等四卫操练军士土军土民思慕乞复其旧兵部以闻故有是命
　　○赏浙江宁波府民郑道坚五人绢布各一疋钞五百贯以杀倭贼功也
　　○巡按狭西监察御史孙毓奏镇守洮州都指挥佥事李信受番人马百匹止以八匹给军人操备请寘诸法  上以事在赦前宥之
　　○壬午免山东青莱二府所属州县逃民夏税麦四千七百六十余石丝绵二十三斤秋粮二万三千三百八十余石马草三千九百八十束
