<!-- { "loadSidebar": true } -->
　　○直隶淮安府奏赣榆县临洪镇巡检司僻居海滨实盐徒经行之处旧置弓兵五十人每遇巡捕众寡不敌反为所伤宜增置一百人为便从之
　　○设四川盐井宁番越隽三卫仓各置大使一员
　　○革湖广瞿塘卫杨澜津三关设瞿关巡检司置巡检一员隶四川夔州府初洪武中于瞿塘卫杨澜津设关三处每年轮流拨军守之岁久毙生行旅病焉至是四川梁山县知县李政奏杨澜津上下相去不过十里而设三关实为繁扰乞革之设巡检司巡视为便兵部移文巡按御史覆视御史亦言宜如所请故有是命
　　○戊午革江西吉安府永新县临江府新喻县广西柳州府融县三河泊所以其课少故也
　　○复皇陵卫指挥佥事李亮官初亮乘马至  陵正东门不下事觉法司拟赎杖还职  上曰亮守陵官弗遵礼法不惩何以警众其调甘肃卫至是遇赦法司言其当还职从之
　　○己未朵颜卫头目失连歹等辞归命赍敕并彩叚表里归赐其头目伯台
　　○先是宜城王奏府居朽敝请工料修造  上以民艰不许令王自造至是复以禄薄工乏为言  上曰百姓朝廷赤子饥窘之际复役其力王忍为也王其令府中军校以渐修之
　　○工科都给事中李倜以九载任满奏乞复任事下吏部言倜于例当迁上曰倜历任既久宜循例迁用不可徇情以戾旧典
　　○庚申四川等处芒部军民府遣把事阿务等马湖沐川泥溪等长官司东川乌撒军民等府石砫宣抚司广西镇安府遣舍人岑全等安陆长官司上林长官司贵州宣慰使司土官舍人安陇富遣把事阿卓等平越卫麻哈长官司长官浦成四川长宁县夷首罗阿庆等来朝贡马及银器方物赐钞绢如例
　　○敕云南总兵官都督同知沐昂及都布按三司巡按监察御史曰比者广南府土官通判侬郎举奏富州听袭土官知州沈政擅授人官又与反贼韦郎罗合兵又私事交阯欲借兵侵占广南地方前此政奏郎举会集土兵从伪新王阻截道路欲灭富州已令尔等相机抚捕今郎举亦奏政作耗未知二人虚实何如尔等其即从公体覆孰是孰非与定西伯蒋贵尚书王骥等议将得实者调兵擒剿毋遗边患如有伪妄亦必善处具实以闻
　　○升户部左侍郎王佐为本部尚书通政使李暹为户部左侍郎暹仍提督各仓场粮草
　　○命故湖广施州卫散毛宣抚司副使黄琢子缙瑄袭职
　　○巡按直隶监察御史马昂等奏高邮卫千户王政衔堂叔王阿里赤哥争己职杖叔致死  上命斩首示众
　　○给宣府等处备边官军马一千五百余匹
　　○辛酉礼部尚书胡濙等奏忽鲁谟斯国王速鲁檀土兰沙言其居处极边在先朝时累蒙遣使往来以通上下之情今久不复遣使矣迩因撒不即城哈只阿里回获知  大明皇帝为天下生灵主宰不胜欢忭遂遣哈只阿里来朝贡马伏望朝廷宽恩仍如旧遣使以通道路缘夷情未可轻信请颁赐彩叚以慰其贡马向化之意仍降敕以谕之俾其安分守法乐处边陲从之
　　○壬戌岁暮享  太庙○以明日正旦遣官祭  长陵  献陵  景陵
　　○遣太常寺官祭五祀之神
　　○遣旗手卫官祭旗纛之神
　　○升瓦剌使臣正千户影克孛罗为指挥佥事授头目失剌不花为正千户昂克帖木儿等二十五人俱为百户以尝有杀贼捍朝使之功故也
　　○夜南方有星大如鸡弹色青白有光出天庙西南行至近浊
　　○是岁天下户口户九百六十六万七千四百四十口五千二百五万六千二百九十田地四百三十一万七千七百四十二顷四十五亩田赋米麦二千七百六万九千三百六十一石丝五万七千七百二十六斤绵一十八万五千三十五斤绢一十八万五千九百七十一匹布一十四万三千九百八匹绵花一十八万八千二十六斤折色钞七万七千一百八十四锭有奇杂课钞九百三十四万七千八百三十一锭米麦八万四千九十八石铁七万四千五百八十三斤布一千八七匹盐课盐四百二万四百六十七引折色钞一千四百七万五千五百一十锭米五十一万一千八百五十一石布七百八十六匹茶课茶五十五万一千三十四斤折色钞九百六十一万六千六百钞屯田子粒二百七十九万六千四十六石采纳水银二百四十七斤朱砂一百五斤漕运京师米豆四百二十万石各处运纳粮米六十一万五千一百二十石减免天下官田等项税粮计米麦一百二万九千五百二石
　　明英宗睿皇帝实录卷八十五之八十七终
　大明英宗睿皇帝实录卷之八十八
　　正统七年春正月癸亥朔  上诣  奉先殿  太皇太后宫  皇太后宫行礼毕出御奉天殿受朝贺大宴文武群臣及四夷朝使  太皇太后  皇太后俱免命妇朝贺
　　○甲子文武群臣朝亲王于奉天门东廊
　　○夜有流星大如杯色赤有光出氐宿东北行至大市
　　○乙丑  宣宗章皇帝忌辰遣官祭  景陵
　　○升江西右布政使焦宏为户部右侍郎宏先以吏部举奉召至京故有是命
　　○丁卯升刑部主事杨祖陆矩郭循吴方大章敏俱为本部郎中梁楘丁芹陆瑜吴显陈坦俱为本部员外郎
　　○戊辰孟春享  太庙
　　○遣中官祭司户之神○己巳毛怜卫都督李撒满答失里等建州卫都指挥李满住遣指挥安屯等劄肥河等卫女直指挥克因忒哈合察古鲁文等兀者等卫女直指挥沈秃劄里等东宁卫达官指挥卜颜不花等俱来朝贡马及貂鼠皮赐宴并赐彩币等物有差
　　○敕四川都司布政司按察司得镇守松潘都指挥王杲等奏近遣通事人等催八郎等十八簇土官阿性等赴京朝贡行间被麦帀山洞阿用三簇土官蓝济等所辖番人掠去人马及杀伤通事叚银请加惩治且言旧例每遇朝觐之年分遣官军八百人给与粮料往各番簇催所贡马今该部又言自永乐以来未尝有番簇土官朝觐之例不识王杲何从至此纷扰敕至尔等各委堂上官一员同国师罗只儿监藏往谕蓝济等晓以祸福其所作过恶已在革前者皆不问自今严饬下人遵守法度毋得聚众为非以自取屠戮仍令王杲丘义等查考番簇朝觐事例明白来闻
　　○命察剌秃山卫指挥佥事喜程哥子阿答建州左卫指挥佥事马儿塔子阿里俱代职
　　○夜月犯毕宿
　　○庚午敕南京守备豊城侯李贤参赞机务南京兵部右侍郎徐琦得奏南京内府西安门内失火烧毁廊房及簿籍器物以万计朕惟南京国家根本之地以尔等老成勤慎故托以守备重务而贻患若此其罪曷逭今特从宽宥继今宜夙夜尽心思患豫防以勤从事严饬内外官军人等凡百加谨庶可无虞如更怠忽误事必罪不宥内使郭敬即送南京刑部并其家人福顺等究问仍同南京工部查理所毁之物其中有应脩葺者具实来闻○敕镇守狭西都督同知郑铭右佥都御史王翱及狭西都布按三司近得镇守河州都指挥刘永奏往岁冬阿尔官等六簇番人三千余列营归德城下声云交易后却抄掠屯军杀伤番民毁其居室夺其什器其着亦咂簇番人又累于暖泉亭等处潜为寇盗及张瑀擒获二人止责偿所盗马纵之使去朕为张瑀□让为守御官刘永为镇守官平日既不严饬堤备临期又复失误事机在法皆当究问今姑从＜宀十见＞贷令戴罪理事敕至尔铭与翱即选才干官同三司堂上官躬诣番寨体勘是实谕以利害令还归所掠许其自新如更不悛敢肆侵扰量调附近官军剿捕之大抵驭夷之道以抚绥为本抚之不从然后用兵庶几为当尔等宜同心协谋审度事势使朝廷恩威并行边境宁谥以副重任  命摄剌藏卜代其世父桑出八亦邻真为戒净慈应国师给赐诰命
　　○革狭西甘肃茶马司初设茶马司收茶召商纳马给边以茶偿之其后商贩私茶自足获利不复以马来易官茶由此官茶积久浥烂右佥都御史程富以为言事下户部会官议请革去官员印信送部茶课盘与见任官吏收支仍令布政司管粮官提督从之
　　○辛未以大祀  天地  上御奉天殿誓文武群臣致斋三日
　　○壬申安定卫使臣辍思恭巴等陛辞命赍彩币归赐安定王亦攀丹及国师桑出八亦邻真等仍各以敕谕之
　　○癸酉夜月犯鬼宿
　　○甲戌太祀  天地于南郊  上还谒  太皇太后  皇太后毕出御奉天殿文武百官行庆成礼
　　○右军左都督萧绶行庆成礼止一拜而伏赞毕方起为御史所劾  上置不问
　　○夜东方有有星大如鸡弹色赤有光东南行至烛
　　○乙亥以大祀礼成  上御奉天殿大宴文武群臣及四夷朝使
　　○命贵州宣慰使安聚侄陇富袭职
　　○丙子除韩王冲＜火或＞坟茔所用平凉府泾州长寿里民田二顷七十亩该徵租税二十二石八斗有奇
　　○赐亦力把里等处使臣满剌剌黑马黑麻等湖广永顺等宣慰司土官彭才等狭西秦州卫番人簇头坚同等彩币钞绢等物有差
　　○丁丑上元节赐文武百官宴并假十日
　　○敕谕朝觐官员国家以民为本凡选贤命才皆为安民朕临御以来惓惓斯念所赖庶官咸体朕心以图康济比年简用贤良罢黜不肖任之得人殆将及半宜各务饬励素履善道者益勤乃事或染旧污者洗濯自新虽秩有崇卑咸任绥抚恤之厚之勿有毒害俾勤于作业斯罔失所循于礼教斯无犯辟必先端己乃有及人慎之懋之用翼予治钦哉故谕
　　○广西思明府土官黄＜王冈＞遣官族黄阳等思陵等州土官知州韦昌等遣头目黄堂等贵州卧龙番木瓜长官司副长官李长等狭西河州卫普应禅师领占遣剌麻亦失干等西伯乞赞等簇生番簇头扎巴伯等来朝贡马赐彩币等物有差
　　○戊寅敕大同总兵官武进伯朱冕参将都指挥同知石亨往者瓦剌遣使来朝多不满五人今脱脱不花也先所遣使臣动以千计此外又有交易之人朕虑边境道路军民供给劳费已令都指挥陈友等赍敕往谕瓦剌令自今差遣使臣多不许过三百人庶几彼此两便此后如来者尚多尔等止遵定数容其入关余令先回或令于猫儿庄俟候使臣同回从彼自便故预敕尔知之
　　○巡按直隶监察御史周铨奏镇守密云都指挥佥事陈亨纵所部出境射猎致达贼杀三十余人攻劫头崖寨虏掠孳畜乞治其罪  上命金吾左卫带俸署都指挥佥事陈海往代亨徵亨下狱罪当斩命宥死戍威远卫
　　○赏云南维摩等州获寇有功官军人等都指挥李文等三百一十人彩币绢布有差
　　○命故建州左卫指挥同知丹保奴子塔失指挥佥事速哥子苦女俱袭职
　　○户部左侍郎李暹奏臣奉命监督在京及通州各仓场出纳粮草数目浩繁簿籍填委缘无印信钤记恐有奸弊一时猝难稽考查得大同宣府等提督粮草官俱有钦给关防乞命礼部如例铸给从之
　　○山东东昌府通判傅＜宀十见＞进太极图说  上曰太极图先儒已解释详明此说僻谬背理宜斥之勿使传布以误后学
　　○已卯山东按察司佥事张清奏登州府宁海州判官张斌莱州府即墨县县丞张志哲俱沿海收粮今三年考满乞留莅事俟九年通考赴部  上谕吏部从之仍令各沿海府州县收粮官俱如例
　　○庚辰南京兵部右侍郎徐琦奏前者应天府管马通判朱昂言每岁遣官印俵马匹多于农种时月妨民生理自今江南府县马少户多宜分官遍历印俵江北府县马多户少宜令管马官吏领赴南京太仆寺印俵为便事下臣等议宜如所言从之
