<!-- { "loadSidebar": true } -->
　　○巡按浙江监察御史刘智奏奉  圣谕所获贩私盐者监禁取旨然其间或有小民缺食负荷纤毫以相贸易者若一概取旨则往返日久情实可矜请自今所获有舟车乘载者取旨其负荷易食者随时罚责则法行而不滥矣从之
　　○甲午遣驸马都尉王谊给事中赵冕持节赍册宝封辽简王第四子兴山王贵＜火受＞为辽王书与之曰前因辽王贵烚灭绝天理黩乱人伦难奉国祀谨遵  祖训削为庶人令归守辽简王坟茔已遣书谕尔知之兹念亲亲特隆恩典专遣使持节赍册宝封尔为辽王以奉国祀尔妃杜氏为王妃悉移入王府居住将尔并妃旧册印封识遣人奏缴尔宜鉴前人之失恪勤忠孝亲贤乐善永为藩辅遂遣书并戒松滋益阳湘阴衡阳应山宜城枝江沅陵麻阳衡山蕲水诸王仍致书遍报亲藩及敕驸马都尉赵辉凡庶人贵烙本房人口家财听其般去其余宫眷人口物件不许轻动待兴山王受封之后尽数交付令其掌管旧有宝匣收藏在府亦令寻取付与其贵烙及妻曹氏原受金册俱令追取赍回进缴并敕镇守荆州府都督冯斌及湖广都司布政司按察司荆州卫府官悉令知之
　　○巡抚大同宣府右佥都御史卢睿奏近制户部遣官分给各边军士冬衣布花然所遣者未尽得人徒尔烦扰请以大同宣府布花令臣与巡按监察御史或收粮郎中参政副使同都司卫所委官分给为便从之
　　○乙未起复湖广荆州府知府刘永仍旧任先是永闻母丧去任部民三千五百余人言永廉明公恕爱民如子乞留复任以慰众情有司以闻故有是命
　　○丙申太师英国公张辅母太夫人王氏卒命官祭葬
　　○丁酉行在户部奏先奉诏书量增官吏俸米本部已奏准在京官员月增本色米一石今其间有试职及守支经历仓官等项例支俸米之半者其所增米亦当减其半又有辽东甘肃诸处备御官俸米已厚自百户而下其该增之米宜折与绢疋从之
　　○蔚州卫军余孙友全等以妖贼张普祥党拟斩而恩例在所原监察御史孙毓言友全等罪情深重原之无以警惧将来  上命编戍辽东
　　○戊戌宜川王志土□保奏本府随侍旗校一百四名岁纳屯田子粒六百四十八石而按月支粮岁费廪米一千一百九十七石所入不偿所费请蠲其子粒令自供给则官无廪米之费军免上纳之劳从之
　　○敕镇守云南都督沐昂等曰得奏征剿运饷方略筹画允当已敕都督吴亮马翔选调湖广贵州四川军士五万期八月会集云南卿其督运粮储以俟务使人不劳而饷充足庶副委任
　　○命大兴县乡民徙居城市者盐粮纳钞旧制盐粮乡民纳米居城市者纳钞后徙乡民以实京城而纳米如故至是其民自陈始令纳钞
　　○辛丑四川播州宣慰使司土官宣慰使杨炯朵颜卫千户倚速歹儿各遣人来朝贡马赐宴并赐袭衣彩币等物有差
　　○行在通政使司左通政陈恭奏京师采薪多出山后今大宁都司欲尽塞官座等岭沙峪等口则采薪不通且山后有居民四里隶籍涞水县往来路阻亦为不便事下行在兵部工部议请塞其山口无关者有关则置排栅令夜闭昼启薪夫及居民有文验则听其来往庶边防严而人亦便从之
　　○甲辰庆世子秩煃奏欲为先王立碑事下礼部议洪武永乐间无亲王及郡王立碑事例  上遣书谕世子知之
　　○榜葛剌国左副使宋允奏旧来番船遇险冲碎乞造与新船并赐敕护持  上以允中国人能招致外国俱从之
　　○初南京工部奏命修  孝陵寝殿垣墙会诏停不急之务工部侍郎张顺与襄城伯李隆少保兼户部尚书黄福会议罢修事闻  上曰修理  祖宗陵寝可谓不急之务乎命械顺至京下狱鞫之隆福具奏引服且言工匠未罢夫役暂休皆臣等之罪  上曰朕以南京  祖宗陵寝所在付托尔等修守今乃怠慢如此论法不可容姑记其罪其即督工修完敢有仍前托故延缓者必罪不宥
　　○乙巳升狭西布政司左参政郭坚为本司左布政使按察司副使王暹为右布政使调江西按察司副使尹镗于狭西升行在四川道监察御史张清为云南按察司佥事
　　○命广西桂林中卫指挥佥事马文署都指挥佥事以总兵官安远侯柳溥奏都司缺官也
　　○赏广西杀贼有功官军都指挥佥事田真等各钞一千贯彩叚三表里指挥各钞八百贯彩叚二表里千户各钞六百贯彩叚一表里百户各钞五百贯绢三疋旗军民兵人等各钞三百贯绢布各一疋头目兵款官族家人于本赏外仍加赏半倍从总兵官安远侯柳溥奏请也
　　○丙午修造京师门楼城濠桥闸完正阳门正楼一月城中左右楼各一崇文宣武朝阳阜城东直西直安定德胜八门各正楼一月城楼一各门外立牌楼城四隅立角楼又深其濠两涯悉甃以砖石九门旧有木桥今悉撤之易以石两桥之间各有水闸濠水自城西北隅环城而东历九桥九闸从城东南隅流出大通桥而去自正统二年正月兴工至是始毕焕然金汤巩固足以耸万国之瞻矣○追封太傅黔国公沐晟为定远王诰曰国家笃念勋臣殁则赐之谥而进其爵所以表行而崇功也晟始以元勋之子进封公爵历事  列圣恭慎小心镇守南诏四十余年士民悦服边境底宁比以麓川弗靖劳我六师方图成筭遽焉云殁慨念元勋良切于怀特追封为定远王谥忠敬呜呼崇德报功国家令典卿其有知服兹宠命并赐诰追封其夫人程氏为定远王夫人
　　○给宁夏甘肃出境探听声息巡逻哨了官军行粮
　　○直隶大名府开州长垣县山东青州诸城县各奏岁歉人民缺食已发廪赈济俟秋成偿官从之
　　大明英宗法天立道仁明诚敬昭文宪武至德广孝睿皇帝实录卷之五十四
大明英宗睿皇帝实录卷之五十五
　　正统四年五月戊申朔巡抚狭西右副都御史王文言庆王薨世子未封禄米例应停止  上曰王宫眷具在而停其禄岂亲亲之道其给之如故
　　○广西总兵官安远侯柳溥奏蛮寇韦万川仍紏众侵扰议率兵剿捕请摘广东或湖广官军一千来益之  上敕溥曰蛮寇出没不常为总兵者宣布朝廷恩威怀服之俾歛迹不敢犯为上策若一一兴兵徒劳人伤财而所得几何况不能得乎敕至其以所统官军各分要地固守有警即相机剿杀毋令滋蔓
　　○罢行在刑科给事中李原缙官时云南中卫舍人童铭争袭堂弟童政职原缙受铭赂代为章＜锍-釒＞屡上不已行在兵部奏铭搅扰选法必有使之者下法司鞫问乃原缙也遂论赎徒罢职为民
　　○己酉宥福建按察司佥事张崇罪初崇署按察司事不驳正副使杨勋所论决囚不如例命自陈至是输罪请正  上以事在赦前特宥之
　　○庚戌遣行在工部尚书吴中祭司工之神以修造京师门楼城壕桥闸街道坊牌工毕也
　　○广西都康州遣头目闭进四川酉阳宣抚司遣把事刘显并叠州番簇烟丹监藏广东化州猺头兰茂春等俱来朝贡马及方物赐彩币钞锭有差
　　○命镇守云南右都督沐昂为左都督佩征南将军印充总兵官右都督吴亮充副总兵都督佥事马翔充左参将署都督佥事张荣为实授都督佥事充右参将统云南等都司官军征剿反寇思任发时黔国公沐晟卒故命昂代之
　　○顺天府府尹姜涛等奏本年二月初九日行在礼部会试天下举人其买办物料钞共五十七万七千八百余贯请于内府天财库并通州商税课钞内关出给散从之
　　○直隶凤阳淮安二府徐州河南开封府山东兖州济南二府各奏属县有蝗  上谓户部臣曰不速扑灭恐遗民患即遣人驰传令所司捕之
　　○辛亥修滁州柏子龙潭祠
　　○革河南卫辉府河平马驿改卫源水驿为水马驿从知府叶宜言也
　　○壬子端阳节赐文武百官扇及晏
　　○癸丑镇守狭西右副都御史陈镒奏洮州卫去城三十余里番贼劫掠官马都督佥事李达都指挥佥事李信职守边陲乃坐视不理请究其罪  上命法司录状示之令捕贼不获则不宥
　　○甲寅鲁王肇煇奏欲遣钜野王泰墱诣京谢册封之恩  上以道里跋涉复书止之
　　○乙卯狭西洮州卫言去夏水涝秋复早霜陇亩无收人多饥馑请以今年自正月至七月军粮全支本色米为便从之
　　○行在礼部奏番僧完卜舍剌监藏欲袭故妙智通悟国师朵儿只监藏职非例难从  上是之
　　○封宁府庄惠世子庶子奠墠为镇国将军
　　○朵颜卫指挥纳儿不花完者帖木儿福余卫都督俺出指挥安出抹那孙等各遣头目纳台等来朝贡马赐宴并赐彩币等物有差
　　○增置福建泉州府织染局大使副使各一员
　　○先是巡按广西监察御史张文等奏广西桂平等县被贼劫掠其哨守指挥张海等官不即追捕而把总都指挥鲁义阮智亦坐视其患俱宜治罪  上宥义智命逮海等鞫治之
　　○丁巳升行在兵部右侍郎徐晞为户部左侍郎行在刑部等衙门郎中吴扬为广东左布政使孙昇为福建右布政使陆友谅为江西左参政董和为山东左参政杨立为狭西左参政员外郎宋彰为福建右参政柳芳为湖广右参政监察御史王裕为山东按察司副使唐慎为山东佥事熊昱张鉴俱为湖广佥事张政为云南佥事给事中邓仑为河间长芦都转运盐使
　　○巡抚河南山西兵部右侍郎于谦奏近奉诏书逃民复业者蠲其逋租复之二岁恩至渥也然山西租税供给边方民受惠则军储缺军食足则民力困彼此两难有足虑者今山西岁运大同宣府偏头关三边税粮共一百五十五万二千七百石有奇道途之费率六七石而致一石又有晋代沈三王府及郡王将军郡主县主仪宾岁禄各部坐派物料柴炭夫役内地军卫有司俸粮为费不一今逃者蠲之不免取给于未逃者窃恐人人畏其繁重亦复逃徙不惟负朝廷旷荡之恩抑且误边疆缓急之用请以法司赃罚并江南折粮银每岁区画六十万两分送大同宣府俟秋成易米上仓或定价与米麦相兼支放可免山西馈运之半各部物料宜暂停止则民无重困而军食足矣  上命户部会官议少保工部尚书吴中等议山西虽贫其税粮宜定拨大同八十万石宣府三十万石兼以北直隶粮辏用不敷之数则于浙江折粮银内拨十万两京库拨绢五万疋布十万疋运赴宣府籴粮收支大同则以山西原坐宣府粮内退存九万石于彼收受其余一切买办工役悉皆停派如此则边储可足贫民不困而山西逃窜者可渐复矣  上曰卿等议固是然永乐宣德间二边运粮供给若何及有无运送银绢布之数其再具以闻户部复言国初大同粮料俱系山西布政司供给永乐十九年方起倩军夫于京仓运送粮料二十万一千一百余石于宣府宣德六年至十年亦于京仓通州儧运粮料三十八万石赴宣府其山西税粮岁止拨四十万石或三十万石赴宣府备用并无运送银两布绢其后宣府陆续添设保安等卫所通旧八卫共一十九卫所官军数多于是每年奏令粮户赍价于松江等处收买布疋或遣人解银前去准籴或出京库绢运彼准作官军月粮此皆权时制宜以足边方之用也今山西人民艰难宜仍照原拟为便  上曰卿等既以为便可即行之
　　○阳武侯薛诜卒诜山东新兴人赠鄞国公禄之孙宣德中袭祖侯爵尝掌前军都督府事至是卒子琮嗣
　　○戊午命浙江钱塘县县丞徐寄刚复职升正七品俸寄刚以九载满去县民千数百人诣巡按御史保其廉公善抚字乞留复任行在吏部移文布按二司验实故有是命
