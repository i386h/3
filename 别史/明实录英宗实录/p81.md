<!-- { "loadSidebar": true } -->
　　○敕总兵官都督同知王彧曰近闻兀良哈泰宁朵颜福余三卫与瓦剌脱欢等交通累遣使臣朝贡实欲觇我虚实兹已遣敕谕彼凡遇时节庆贺许遣头目三五员或有警急虽非时节亦许遣一二人来奏报自余贡献悉令罢免今录三卫大头目职名示尔此后使臣非经大头目差遣者悉听勒回尤宜谨饬边防以副朕委任之意　　○丙戌书复宁化王济焕曰所谕火者陈英张彪造言诬罔欲免内使白敬逮问朕惟是非曲直须面质始明书至其将白敬等发来且叔祖贤明奉法循理朕所素知此非小人之言所能污辱惟叔祖亮之
　　○夜月犯氐宿
　　○丁亥升黄州卫指挥使郭显为湖广都司都指挥佥事时都司缺官行在兵部尚书王骥以守臣屡荐显能宜擢之故有是命
　　○己丑狭西按察司佥事卜谦奏兰州卫并兰县数月不雨人民艰食迩者明诏一下瑞云密布甘雨霈施此  皇上大德格天所致  上曰小人贡谀不足信民之艰食户部仍令所司赈济之
　　○直隶顺德府邢台县安庆府桐城潜山二县各奏岁歉人民缺食已发廪赈济俟秋成偿官从之
　　○庚寅省广东琼州府儋州附郭宜伦县崖州附郭宁远县万州附郭万宁县俱入本州改古儋田头归姜大村大员五马驿归姜安海镇南白石四巡检司并河泊所隶儋州太平潮源德化义宁都许五马驿抱岁藤桥通远三巡检司并河泊所隶崖州万全多陈二马驿莲塘巡检司并河泊所隶万州调宜伦县土官知县黄欢县丞刘健符显宗主簿赵原于昌化县宁远县土官县丞陈迪邢京典史王均于感恩县俱仍抚黎流官悉召回部从本府知府程茔言三州地狭民少故也
　　○命甘肃备御都督佥事曹俭回京先是俭坐罪立功甘肃继以功复职至是求还许之
　　○壬辰书复永寿王志埴曰所谕擅收自幼伤残净身人郭能等九人于法不能无碍特念王府中乏人使令已敕礼部听王存留自今尤宜恪遵  祖宗法度以副朕眷念亲亲之意
　　○赐定西伯蒋贵冠服从贵奏请也
　　○癸巳顺天府涿通霸蓟四州并所属县直隶真定府晋州保定府安祁二州新城新安定兴雄四县河南开封卫辉彰德三府各奏自五月至今淫雨河涨漂民居舍禾稼  上命行在户部遣官覆视以闻
　　○行在礼部奏都指挥等官赵荣等二十二员相继卒宜赐祭如例从之
　　○乙未周宪王妃巩氏薨妃宣德四年册立至是王薨妃以死徇  上闻讣遣中官致祭命有司营葬如制谥贞烈王夫人施氏殴氏陈氏韩氏张氏李氏同日卒俱谥贞顺以一品礼葬之
　　○京师地震
　　○  上以京畿城前有大水坏屋溺人命工部右侍郎邵旻都察院右佥都御史曹翼同给事中择京城内外高爽之地及各厂房以居官吏军民之无屋者户部右侍郎吴玺顺天府尹姜涛存问被水之家给米一石溺死者加钞五百贯
　　○丁酉以京畿大水遣官祭告  昊天上帝  后土皇地祗曰祁镇叨承大统弗德惟多今岁自春及夏灾沴数见旱潦荐臻下累人民困苦愁叹咎徵之作实自眇躬内省于心岂胜惶悚谨摅悔过之诚仰祈  天恩贷宥弭灾锡福惠保下民无任兢惕祈恩之至
　　○戊戌敕谕公侯伯五府六部都察院等衙门官曰朕恭嗣大统夙夜祗勤惟  天惟  祖宗付托之重不敢怠逸比年以来停罢一切徵歛除逋负薄刑罚所冀四方咸遂生息今岁以来灾沴数见京畿尤甚自三月至五月亢阳不雨甚伤农麦五月中至六月连雨不止河决堤岸渰没田稼城中倾塌官民庐舍亦有压溺死者深用兢惕洪范咎徵皆由人事盖朕不德之所致也其听纳之弗审欤谗佞之弗戢欤政事之臣有颇反与辅弼之臣失其职欤何灾异特甚循省厥由用图善道尔等皆与国同体岂当默默坐视而弗思弗勉乎自今其体朕心以敬  天爱人为心毋懈夙夜夫持廉戒贪者善身之本致公绝私者善政之要勿谓可欺神鉴孔明勿谓无害天应可畏钦哉勖哉往务善政庶几以回  天意以固  宗社生民之福尔亦尚有利哉所有合行事宜条示于后该载未尽者悉具奏闻一吏部擢用官员宜精选贤才者任之或罢软无能或老疾不堪及平昔行止不端谨者悉皆罢去承差知印吏典人等亦宜精详考察其贤否但是贪污及庸懦无能并不谙文移者悉皆罢去不许徇私滥用糜费廪禄一各衙门文职官员洪武年间量事繁简设官理办俱有定额永乐年间为因营建北京事务繁多所以额外增注自朕即位以来一切不急之务悉皆停罢而冗官或以微事占身坐食俸禄况北京粮运艰难亦宜撙节自今悉照洪武年间诸司职掌官额选其廉能者存留其余悉送吏部改除如无缺员照依永乐年间事例放回宁家俟有缺员挨次取用一朝廷简任贤良共造民福方面官及府州县正已令大臣及五品以上官保举从吏部审察然后用之保举者必须考其实行审察者必须处以至公敢有徇人投托以私废公以不肖为贤举主及吏部官皆治以罪自今在京在外官员未及两考者不许保举违者罪之一凡实徵一应钱粮虽有定额然各处水旱灾伤不一当体念民情差人踏勘明白具奏开豁不许固执及畏干系展转行移因循不决贻患于民一正统二年十二月终以前拖欠一应钱粮等物已有诏书悉行蠲免今闻各处官司指以起解报数在官为由一概追徵甚至有以宣德年间拖欠者亦行追究致使小民穷窘逃移失所户部即为申明不许重徵如有粮里实于小民徵过未起运者即令如数给还违者罪之一永乐年间因钞法不通令民照口数纳钞支与官盐递年钞法通行民纳盐钞如旧盐课司十年五年无盐支给民人纳钞艰难宜减半收钞以苏民力及宣德年间亦因钞法令收塌房及车辆钞贯今钞法已通悉减半徵收一各衙门买办造办及追徵一应物件应优免而未优免深为民害者一一查究具奏定夺一各处有解纳纻丝布绢颜料等项者随即辨验收纳不许刁蹬留难仍查递年交纳物件未完及系急用非急用者一一条奏定夺一各处管军头目廉干者少贪虐者多以致军政不修往往军受其害逃窜数多是致城堡乏人守备其见在管军头目务令巡按御史及所在按察司官遴选堪任者用之其余不堪用者令其就于本卫守城带操以听调用勿令管事庶几军不逃亡守城有备一军职官员洪武年间各卫所皆有定员今为军职官多额外添注如缘海缘边少粮卫分百姓运粮支给艰难今后多余军职止许于有粮去处添注庶几供给便利运粮供给去处不许添注一在外卫所操练军士头目多不用心并无实效都察院其行各处巡按御史按察司官严督操练务在征调得用若仍前怠慢无实效者并风宪官一体论罪各处城池颓塌者亦督令于农闲时月军民相兼修筑不许违误一三法司锦衣卫见监重囚中间或有鍜炼成狱或以文案为据而其情有可矜法有可疑者具奏定夺今后问囚尤须详慎务要法当其情不许深文刻薄诬捏人罪所问犯人及在外问成解来犯人伸诉冤枉或调道或调别衙门或多官会审须要从公推问实情不许徇私拷打逼勒招认符合前问官吏及自己推托利害以致枉人违者必罪不赦一今后一切祥瑞有应称贺者止行在京衙门不必行移各王府在外文武官及土官衙门即今见有来进祯祥表文者礼部即行文缘途止之庶免劳人一做工人匠务要抚恤得宜派役公当勿令失所一各衙门一应公文当依程限完结凡解军解囚一应差使人员到来所司即为查理明白发遣回还不许迁延刁蹬今后敢有仍前作弊刁蹬留难者从御史给事中体访具奏其该司及首领官吏并治以罪不恕一五军都督府堂上官多不用心整理军政亦不用心打点文书一应行移纵容首领官吏通同作弊遇有袭职替职及公干等项人员到来刁蹬留难百般需索以致人难自今不改前非听监察御史巡察具奏拿问一都察院为朝廷耳目风纪之司必能考察百僚扶植良善紏正奸邪伸理冤枉然后为称若不能持公秉正而任情恣意阿附以致贤否混淆贪廉不辨冤枉不伸者  祖宗之法具在朕不尔私一朝廷置六科给事中出纳命令封驳章奏举正欺毙职任最为清要自今宜体朝廷选用之心必公必正必廉必勤知无不言言则必当务存大体以扶善抑恶使百官有司知所警畏然后为能尽职若不能尽职而依阿从事苟且度日废弃职掌或徇私交通肆为欺蔽负国家之任使者事发必罪不宥一管军头目及各卫指挥千百户多不用心抚恤军士或克减月粮或占据私役或纵容在外办纳月钱或横加虐害骗要财物以致军士逃窜队伍空缺甚非朝廷抚养军士之意今后再不悛改听监察御史给事中体访的实具奏拿问一在京在外官员皆受国家职任凡公正廉勤者升迁贪虐怠慢者黜罢朝廷自有公论自今各宜勉力以仁义存心以公勤从事若不能自勉专务背公营私阿附投托贿赂交通朋比为非者国典具在悔将难追一凡军民一切利病及今可济时恤患除奸去弊之事许诸人指实直言无隐
　　○遣敕谕南京守备襄城伯李隆参赞机务少保兼户部尚书黄福及五府六部都察院等衙门并示以恤灾事宜俾遵行之
　　○沙州卫都督困即来等奏都指挥阿赤不花等一百三十余家皆逃往哈密屡奉命往取不即发遣又言罕东卫都指挥班麻结思率领人民擅入本卫地方居住  上敕哈密忠顺王及班麻结思等令发回逋逃各守疆界睦邻保境共享太平之福勿长恶不悛以启衅端
　　○升沙州卫都督困即来子指挥使阿木哥为都指挥佥事赤斤蒙古卫指挥佥事亦鲁伯为指挥同知罕东卫指挥佥事坚藏为指挥同知正千户锁卜为指挥佥事命故哈密卫都督佥事兀马剌子阿卜敦赤斤蒙古卫都指挥同知可儿肖子桑儿结观俱袭职
　　○行在翰林院编修陈文自陈臣年方一纪丧母高氏赖祖母彭抚育致有今日比闻祖母弃背父又以哀毁致疾乞予告归安厝祖母遂改葬母并省父病庶全人子之道  上以文孝情恳切特允所请
　　○夜月犯毕宿
　　○庚子韩王冲＜火或＞奏其子褒城王范堮旧赐银册银印及冠服等物悉毁于火乞更造颁给从之
　　○辛丑修德胜门内外土城及甎城为雨所坏者○壬寅越王瞻墉薨王  仁宗昭皇帝第三子  太皇太后出也永乐三年生二十二年册封未之国至是薨年三十五讣闻  上哀悼辍视朝三日遣官致祭谥曰靖命有司营葬王无嗣国除
　　○越靖王妃吴氏薨妃南城兵马指挥昇之女宣德三年册封至是王薨妃以死徇  上闻讣辍视朝一日遣中官致祭谥曰贞惠命有司营葬
　　○癸卯裁省正阳门及沿河收钞监察御史并户部主事
　　○甲辰贵州普定卫安顺州等处土官同知阿宠遣把事阿著四川长河西鱼通宁远等处尊胜等寺国师簇克林遣剌麻也失朵儿只贵州宣慰使司土官同知安瑛遣把事阿克等俱来朝贡马及方物赐彩币表里等物
　　○镇守居庸关署都指挥佥事李景奏久雨不已坏居庸关一带山口城垣九十余处桥二十二座乞拨军民夫协力修理事下行在工部覆奏欲令顺天府属县人民应役  上以京城人民役使已过劳矣岂可复遣宜令附近隆庆永宁怀来等卫佥夫修筑
　　○罢太仆寺少卿白素为民坐行检不饬为法司所论故也
　　○乙巳升行在广西道监察御史章聪为广西按察司按察使以大臣会举也
