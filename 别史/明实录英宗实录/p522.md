<!-- { "loadSidebar": true } -->
　　○复除佥事吴璘于浙江按察司以亲丧服阕也
　　○命迤北孛来使臣右都督察占为左都督都督同知兀马儿指挥同知把速剌母鲁土罕指挥佥事克马力丁等俱升一级其余未有职者授官有差
　　○备御辽东开原右监丞韦朗奏今年六月二十九日官军于密城寨地方杀败达贼斩贼首三十九级获贼马三十三匹并器械诸物
　　○癿加思兰来朝使臣一人因醉不候伴送先驰马出崇文门外为人捕获礼部奏擅擒使臣者当罪锦衣卫乃言使臣奔逃捕者当赏诏从之各赏钞五十贯
　　○伊王颙炔薨伊厉王第二子母丁氏永乐十一年生二十二年袭封至是薨享年四十六讣闻  上辍朝三日谥曰简遣官致祭命有司营葬
　　○工科给事中刘斌奏朝廷为大臣营葬旧有定制今工部为南京吏部致仕尚书曹义造坟踰制十倍此盖遣去官及有司于义子皆鬻私徇情故致僣分越礼劳民伤财乞敕该部勘其原造坟茔合制者存留违制者革去其鬻私徇情者皆治以罪仍令该部今后造坟必悉遵旧制为宜从之
　　○乙巳升陕西都指挥佥事苏镒为都指挥同知以其父淂先任都指挥佥事杀贼阵亡应升一级故也
　　○升湖广按察司副使沈庆宝庆府推官刘文武冈州城步巡检司巡检李经顺天府带俸炤磨沈珍等俸各一级俱以征绞洞贼寇功也
　　○给文安伯张斌岁禄一千二百石本色折色中半兼支
　　○丙午赐昌化王庶次子名成金□委
　　○久雨坏大喜峰口等关城命镇守蓟州永平山海等处总兵等官修筑之
　　○夜晓刻火星入鬼宿
　　○戊甲中元节遣官祭  长陵  献陵  景陵
　　○夜有流星大如椀色青白有光烛地出天苑北行入参宿十余小星随之
　　○己酉工部尚书兼大理寺卿赵荣有疾命左侍郎霍瑄掌部印未几瑄亦告病命右侍郎薛远代之
　　○庚戌复除山西按察司副使李俊于陕西按察司以母丧服阕也
　　○以没官地八十余顷赐广义伯吴琮
　　○镇守居庸关都督同知李奇卒奇直隶交河县人祖玉新建伯父英都指挥佥事正统己巳战殁于彰义门奇以父功袭升都指挥同知管三千营天顺元年升后军都督同知管五军左掖寻调前军掌府事三年镇守居庸关至是卒讣闻遣官赐祭命有司赙赠营葬奇镇守无益边关而贪黩诛求反为行旅守卒之害云
　　○辛亥  太宗文皇帝忌辰遣官祭  长陵
　　○壬子升顺天府文安县知县何源为通州知州先是源九年任满县民奏留复任至是通州缺知州州民相率言其抚字有方乞升补吏部具请故有是命
　　○敕谕迤北太师孛来曰去岁太师遣使来京朝贡边上虽有为恶者非出太师本意今太师又遣使臣察占等朝贡所进文书又有悔过迁善之言足见和好诚意朕甚嘉悦但来人数多已依正统年间例止将紧要使臣五十余人接取来京其余俱留大同馆待衣服表里与来京者一例赏赐今后宜坚守和好若再遣使止可三五十人不必过多仍戒约部下人马毋得近边侵扰庶得永享太平之福
　　○守备大同右少监马贵与都指挥杜鉴相讦奏遣官核之具淂贵收浣衣局所释女妇为妻私役军人耕猎办月钱状  上命贵自陈贵输罪遂宥之
　　○癸丑辽东总兵官成山伯王琮等奏官军于广宁义州地方杀败达贼斩首十余级获贼马二百八十匹并盔甲器械诸物
　　○甲寅封宜春王庶长女为万安县一配高泰庶第二女为宁都县主配陈仪命泰等俱为宗人府仪宾赐诰命冠服鞍马等物
　　○乙卯命都指挥佥事白全李铨李麟俱隶御马监勇士
　　○命故辽东銕岭卫带俸奴儿干都司都指挥同知康宁子显袭都指挥同知食指挥佥事俸
　　○京师有无赖子数十辈常在吏部前觇听选官吏监生或谋赂内外官求美除而贫欲借贷者辄引至富家借金遂为之往赂其实或往或否偶淂美除则掩为己功分有其金俗呼为撞太岁既又执凭与所除官偕往任所取偿数倍至是有为缉事者所觉下锦衣卫鞫淂实俱发边远充军命都察院揭榜天下禁约
　　○丙辰山东运粮都指挥同知董善所部军士诉其妻淫奔善为追还之而受其赂已而善子磐与之淫反殴其夫其夫诉于京刑部执磐善不遣乃奏请执善鞫当赎杖还职从之
　　○丁巳湖广忠建宣抚司舍人黄全等四川乌思藏番僧卓吉言千等俱来朝贡马及方物赐钞彩币表里有差
　　○校尉黄忠恃势宿娼又数嘱托公事诈人财宅傍有巡警铺忠召兵马司官与饮遂令迁之事觉  上命枷示三月毕发广西南丹卫充军
　　○发擒获犯边达贼四十名充广西南丹等卫军
　　○戊午命河南宣武卫指挥使高福指挥佥事林深南阳卫指挥佥事王杰俱署本都司都指挥佥事
　　○宥鸿胪寺卿齐政罪政坐家人占种顺圣川牧马草场地被覆勘官紏劾  上令陈实政具服乃宥之
　　○己未哈密忠顺王母弩温答失里等遣头目满剌阿黑麻等来朝贡马赐宴并彩币表里纻丝袭衣等物仍命满剌阿黑麻等赍敕并彩币表里归赐王母
　　○庚申江西赣州府会昌县长河保民朱绍纲等恃山溪险阻藏奸作慝纵肆杀掠又拒捕杀官军已而为官军所获事闻命磔绍纲于市枭首长河洞其家属斩者四十人没为奴婢者五十人
　　○辛酉命故府军右卫指挥使郭安子瑄羽林前卫指挥使何顺弟琛指挥同知史斌侄全济阳卫指挥同知张佐弟佑俱袭职
　　明英宗睿皇帝实录卷之三百四十二
明英宗睿皇帝实录卷之三百四十三
　　天顺六年八月癸亥朔巡抚两广右佥都御史叶盛巡按广东监察御史李曰良各奏今岁五月以来广州等府东莞等县俱大雨水伤害禾稼百姓艰窘  上命户部速移文赈恤之
　　○兵部奏七月八日达贼入独石马营地方杀伤军马数多其守备右监丞阮禄都督同知汪福都指挥佥事张杰不能捍御并宣府总兵等官都督陈友董斌不能策应俱当问罪  上命且不问皆住俸令杀贼赎罪
　　○乙丑命修各边墙垣屯堡墩台濠堑
　　○丁卯释奠先师孔子遣太子少保吏部尚书兼翰林院学士李贤行礼
○直隶邳州卫指挥同知郑铭先与公差内官争先过闸殴伤内官枷号遇赦还职至是校尉复廉淂铭卖放军士办纳月钱等罪命杖一百发广西奉议卫充军
○戊辰祭  太社  太稷
　　○己巳命户部署郎中事主事赵昌南京刑部署郎中事主事高瑛俱实授郎中吏部署员外郎事主事陈云实授员外郎擢进士张述古韩文俱为行人司行人
　　○灵丘王逊烇奏臣迁居绛州以不服水土致疾尝请改徙未蒙允从今久疾不痊兼以子女殇没乞徙代州  上不听
　　○辰刻金星见于巳位酉刻木星见于巳位
　　○庚午命翰林院修撰陈鉴刘宣为顺天府乡试考官赐宴于本府
　　○赐永兴王府辅国将军诚渊夫人曹氏诰命冠服等物
　　○命都指挥佥事宋瑛镇守居庸关
　　○癸酉夜有流星大如杯色青白出娄宿北行入云中四小星随之
　　○甲戌祭城隍山川等神
○遣旗手卫官祭旗纛之神
○乙亥复山西大同县民郭振家振灵丘王逊烇妃弟也
　　○礼部奏给事中等官王汝霖等赍诏往占城国回货易象牙乌木等物数多或给赐各人惟复炤数入官  上命循宣德年间例行
　　○丁丑遣顺天府官祭宋丞相文天祥
　　○戊寅庆王秩煃以给赐平凉王妃并武都郡主洮阳郡主冠服仪仗欲躬诣阙谢恩复书止之
　　○升广东按察司副使陈泰为都察院左佥都御史巡抚四川泰先自佥都御史改除副使至是四川盗起有言泰旧任四川有名故升用之
　　○命户部差官儧催沿河粮舡勿令迟误
　　○敕缘边总兵镇守巡抚等官曰顷有自虏中归者具言朵颜三卫达子议待收田禾后遣三千人马往东虏掠三千人马往西虏掠欲伏人马在边止令一二百人诱我官军出战尔等务要严加哨备如遇此贼入境即用出奇剿杀既退不可穷追恐堕其计尔等慎之
　　○巡按直隶监察御史李益奏今岁七月淮安府界海水大溢渰消新兴等场官盐一十六万五千二百三十余引溺死盐丁一千三百七十余丁官舡牛畜荡没殆尽  上命户部覆实除豁
○致仕右副都御史韩福卒福山东胶州人永乐乙未进士擢行人司司正升凤翔府知府廉谨自持属邑肃然往来有需索者吏不敢奉必以白福自是少息郑王每欲害人福力拒之为王所挞吏部取福别任陕西方面屡上＜锍-釒＞留福乃调巩昌府寻升都察院右佥都御史参理宁夏军务进升右副都御史久之以老疾乞致仕归至是卒讣闻遣官赐祭福自任赞理声名不及治郡时人以为宪职非其宜居云
○庚辰敕西河王钟鑅曰先因王奏称尝育大同军余单荣女为义女今已长成欲炤庶民之礼聘嫁然王乃朝廷宗室与军民名分上下悬绝一切事务并不相干往者自育义女已为失礼今又欲嫁民间失礼愈甚决不可行敕至即将女退还本生父母之家听其自婚嫁王无干预庶免失礼之愆
　　○命辽东宁远备御都指挥佥事韩斌分守义州地方
　　○辛巳朝鲜国王李瑈遣陪臣卢叔同等乌思藏地方都纲剌麻番僧以失藏卜等奉表贡马及方物赐宴及彩币等物有差
　　○命巡按山西监察御史鞫行都司都指挥使徐恕以都指挥佥事毕瑛劾其掊□军士擅易官马也
　　○壬午赏留守右等卫官军千户李镗等银两有差以擒斩反贼曹钦功也
　　○悟玄餋素凝神冲默阐微振法通玅真人邵以正卒以正其先苏州人谪戍云南受学于长春真人刘渊然渊然荐之召至京授道录司玄义累升至真人至是卒遣官致祭以正廉静谦谨礼度雍容其见任用被宠遇亦以此尔
　　○癸未盗窃户部江西司折粮银巡城御史徐茂劾郎中赵昌等疏脱有罪昌及主事王圭徐源言律仓库不觉被盗者勿论且今官民家被盗皆罪应捕人不闻罪被盗之家今茂不能严督巡捕而反劾臣何也于是锦衣卫已淂盗都指挥门达复劾昌等罪诚疏脱御史职当紏劾而昌等反挟恨妄奏支吾奸诈宜痛惩治遂下昌等狱刑部论当赎还职  上命赎毕调外任遂调昌湖广长沙府同知圭黄州府通判源永州府通判
　　○甲申命故都指挥佥事郭玉子胜袭为燕山右卫指挥佥事
　　○兵部奏延绥总兵官都督同知张钦左少监田霭先次失机已蒙恩宥今又纵贼入境劫掠罪难再贳  上遣敕切责之
　　○乙酉给永  王府镇国将军公金□冉女华原郡君并仪宾张言□云禄米如例
　　○丁亥赏都指挥佥事指挥千百户官军李胜等银两彩叚绢布有差以凉州蔡旗堡团湖等处杀贼功也
　　○甓锦衣卫狱墙从都指挥佥事门达请也
　　○戊子复除南京户部郎中高谅工部主事冯时孟淮于户部俱以亲丧服阕也
　　○己丑命武安侯郑宏隆平侯张祐往南北直隶等处印记马骡驹二万七千余匹
　　○赏都督佥事李震左佥都御史王俭都指挥指挥千百户官军土兵高端等银钞彩叚等物有差以湖广靖州地湖等处杀贼功也
