<!-- { "loadSidebar": true } -->
　　○命户部主事刘湛往怀来隆庆等处总督运粮从巡抚大同宣府右佥都御史罗亨信言也
　　○命太师英国公张辅岁禄中半给绢从其请也
　　○辛丑命修  祖陵  孝陵墙垣
　　○裁省湖广汉阳府通济仓副使一员
　　○并汉阳县学于本府儒学从汉阳府官奏请也
　　○除除广西安平州烟花隆二洞民租税二洞民为交阯思郎州土官所并税额未除至是诏除之
　　○漕运总兵官都督佥事武兴奏工部主事赵简督理粮船刑部主事鱼侃专理词讼始及一年又以例将更替恐后代之者未能周知事之始末或有稽误乞存留管事为便从之
　　○壬寅命四川叙州府推官杨节复任升正六品俸节九载任满当迁巡按监察御史言节理狱平恕甚为吏民信服乞留之事下吏部核实故有是命
　　○兵部左侍郎邝野九载任满  上命复职
　　○癸卯升湖广道监察御史张谦为山西按察副使南京浙江道监察御史黄文政为山西按察佥事俱以九载考最故也
　　○升建州左卫指挥同知赛因不花为指挥使
　　○甲辰福余卫都指挥安出朵颜卫都指挥完者帖木儿遣指挥卜台等贡马赐彩币卜台言与察罕贡使忽南不花等偕至关以无印信文字为守关者所止彼云久不朝贡不知禁例今尚留关外以俟进止  上敕总兵官王彧等曰察罕远在千里之外非附边诸部之比其使臣忽南不花等如尚在关即审实发遣赴京今后凡朝贡人使系卫所属而无印信文字者照例止之其远方初至及往来希阔者不在此限不可概行阻遏以失远人归向之心
　　○乙巳  太皇太后崩遗诰内外文武群臣曰吾自洪武中配  仁宗皇帝三十余年为未亡人十有八年今命止此得全归以从  先帝于地下足矣允惟国家重事存没在念  皇帝聪明孝敬仁厚刚果尔内外文武群臣宜尽诚辅导夫天下者  祖宗之天下军民者  祖宗之军民惟爱人为保国之本惟施仁为爱人之道尔群臣咸佐  皇帝惇行仁政各秉廉公忠诚勤慎不懈庶几克济宫中庶务悉取  皇太后处分诸后妃家并须遵奉  皇祖训戒不许干预国政吾素无德及下身没之后丧服悉遵  仁宗皇帝遗诏以日易月二十七日而除哭临三日即止君臣皆同不得故违  皇帝宜念万机之重群臣当共慰勉毋得过哀成服三日后即听政  天地  宗庙  社稷之祭不可以卑废尊及百神之祀皆循常勿停宗室诸王藩屏为重毋輙离本国但遣人进香不必送葬诸子先有君命召者君命为重仍听赴京在外大小文武衙门并免进香中外臣民之家并勿禁音乐嫁娶悉遵行之勿违
　　○升南京兵部主事吴纶为工部郎中专理临清料甎以秩满九载故也
　　○丙午命礼部定  大行太皇太后丧服礼仪
　　○山西右参议刘圭督工采烧柴炭于易州坐藏逋僧及减直易所部安邑典史骡诸不法为人所举刑部尚书魏源等案奏其状命徵下狱鞫之
　　○丁未礼部以  大行太皇太后丧礼仪注进一自闻丧日为始不鸣钟鼓一诸王世子郡王及王妃郡王妃郡主以下闻讣皆哭尽哀行五拜三叩头礼毕易素服第四日始衰服遵  遗诰二十七日而除一在京文武官闻丧素服乌纱帽黑角带自明日始至第三日每旦诣思善门外哭退于本衙门宿歇不饮酒食肉第四日具斩衰服至思善门外朝夕哭临三日各十五举声止凡入朝及在衙门视事用布裹纱帽垂带素服腰绖麻鞋退即服衰服通前二十七日而除一文武官一品至四品命妇麻布大袖圆领长衫盖头清晨由西华门入思善门外哭临三日悉去金银首饰仍素服二十七日而除一在京以闻丧日为始禁屠宰十三日一军民素服妇人素服不妆饰俱以闻丧日为始二十七日而除一外国四夷使臣行哭临礼工部造与孝服随朝官哭临及行祭礼一在京文武官非朝参官及听选办事官监生吏典耆老僧道闻丧即易素服自次日至第三日每旦赴顺天府朝阙设香案哭临至第四日官各具斩衰服监生人等素服朝夕哭临三日各十五举声止仍各素服通前二十七日而除一遗诰到日在外文武官员人等素服乌纱帽黑角带行四拜礼跪听宣读讫举哀再行四拜礼毕各置斩衰服于衙门内望阙设香案朝夕哭临三日各十五举声止自是素服通计二十七日而除一在外官员命妇闻丧素服举哀三日各十五举声素服通前二十七日而除军民男女止素服十三日  上命如仪行之
　　○给文武百官衰服布
　　○建州右卫都督凡察建州左卫都督董山遣指挥赛因不花等奏事至赐之彩币夜北方有星大如鸡弹色赤有光起中台东北行至浊
　　○辛亥夜有二流星俱大如鸡弹色青白一出文昌西北行至近浊一出上台东行至近浊
　　○癸丑  上初视事西角门
　　○山东灵山莱州二卫各言城边海洋今夏久雨浸颓数多欲修完之工力不敷乞分命附近有司协助从之
　　○辽东总兵官都督佥事曹义等奏本年十月初五日兀良哈达贼紏合野人女直共千余人自毡帽山入犯广宁前屯等卫界杀虏男妇一百八十人守备都指挥等官失机乞正其罪义等且命其亟出兵剿捕失机官姑记其罪俾之当先杀贼立功再犯不宥
　　○甲寅制谕礼部曰朕惟生有大德者没必有显谥此天理人心之至公也洪惟  圣祖母大行太皇太后性禀至仁德兼万善昔配  皇祖仁宗皇帝自居东宫及临大宝孝敬之诚昭闻于上仁厚之泽敷施于下诞我  皇考宣宗皇帝丕承前烈祗典神天致治之功成于慈训朕以冲人嗣大历服夙夜遑遑罔知攸济仰赖我  圣祖母以教以育备极恩勤一话一言咸出致爱于今八年家国宁敉民庶乐生福被朕躬爰及天下天不慭遗遽见遐弃呜呼痛哉追惟圣德高厚难名上荐徽号厥有彝典宜采舆论之公称  天而谥用光显于万年尔礼部其集群臣会议以闻
　　○乙卯裁省湖广布政司所属府州县抚民官先是山西山东河南狭西湖广并直隶府州县各添官一员抚民至是给事中廖庄言官多扰人乞令取回事下吏部移文各布政司察其应否湖广布政司首言抚民官实为冗旷故有是命
　　○巡抚大同宣府右佥都御史罗亨信奏比闻瓦剌贡使至京官军人等亡赖者以弓易马动以千数其贡使得弓潜内衣箧踰境始出臣思虏居常利此器今中国人贪其货贿反与易之宁不资其威力请敕机要重臣密廉在京弓人究市弓以易马者治之及俟贡使就道于居庸关诘检仍敕万全并山西行都司俱以此禁治所部官军人等事下都察院右都御史王文等言亨信所奏已有著令请再行锦衣卫遣官校巡视及行守居庸关者俟其回诘检  上曰不必诘检俟回时再具以闻
　　○命直隶清苑县知县屈义复任义屡为刁民所诬輙以众诉留得伸至是复有诬其受财枉法坐械刑部其民二千余人诣阙具陈义在任廉勤招徕有方并被诬状请与诬者面诘刑部尚书魏源等讯之具验  上命杖诬告者编戍辽东而复义官
　　○丙辰广西茗盈州土官子李懋龄狭西西宁瞿昙寺大国师喃葛藏卜贡马驼
　　○福建泉州府知府尹宏卒宏字克宽山东历城人由乡贡历任府通判同知后任福建泉州府知府至是卒于官宏廉公爱人留心教养所至有善政在泉抚字益勤旱祷輙雨岁因以丰卒之日泉人号慕如失慈母肖宏像祠之仍葬宏衣冠于郡城东立碑载德岁时致祭冢下
　　○夜四鼓天鸣有声如风水相薄自东南至西南渐息
　　大明英宗法天立道仁明诚敬昭文宪武至德广孝睿皇帝实录卷之九十七
　明英宗睿皇帝实录卷之九十八
　　正统七年十一月丁巳朔文武群臣太师英国公张辅等上  大行太皇太后尊谥议前一日鸿胪寺官于西角门设谥议案是日早  上缞服御西角门捧谥议官素服立于阶之东文武官素服诣丹墀行四拜礼礼部奏进  尊谥议班首稍前捧谥议授班首受之由中道进至  御前赞进  尊谥议  上兴诣案北立班首进谥议文于案跪百官皆跪其文曰礼部尚书臣胡濙等奏钦蒙制谕命臣等会同文武群臣议上  大行太皇太后尊谥臣等谨钦遵会同公侯伯师保五府六部都察院等衙门官太师英国公臣张辅等议拟呈进臣闻自古  天命圣人君主天下必有圣后弘佐理之功以共保洪业佑启子孙亦必有写名显号光华无极至公之典载在简册万世攸同伏惟大行太皇太后端一诚庄含弘光大德本性成动循礼度是以上天锡命作配  仁祖严餋祭之礼克孝克诚躬相成之道克勤克敬表正六宫母仪四海有螽斯樛木之美有关睢麟趾之化懿德日茂庆泽渊深乃有  圣子宣宗皇帝祗奉宗祧克从化理洪熙宣德之间丕昭辅佑之绩迨今  皇上临御允惟维述之重益隆保佑之勤切切忧民孜孜保国大纲大纪载维载持举措悉由于至公分毫不假于私戚德如春布义如秋肃庶政清于上万物遂于下仰稽前代维周之太任太姒足以齐称若汉之明德宋之宣仁未足多也是以升遐之日恸切臣民无间远迩臣等谨合舆论考之礼文依宋宣仁圣烈太皇太后故事宜  天锡之曰  诚孝恭肃明德弘仁顺天启圣太皇太后臣辅等拜手稽首谨议  上览毕以付翰林院官命撰谥册文彻案  上复坐班首及百官皆俯伏兴复位再行四拜礼
　　○钦天监进正统八年大统历
　　○朝鲜国王李祹遣陪臣郑中儆奉表贡方物贺  万寿圣节赐彩币等物
　　○兵部尚书徐晞等六科给事中十三道监察御史交章论镇守辽东总兵官都督佥事曹义右参将都指挥同知刘端再失军机法当逮治以正典刑  上曰所论义等诚当但已令记罪剿贼矣都察院其仍封奏章示之
　　○云南维摩州奏土民海轻等生拗其该徵秋粮等件不肯办纳累经招抚愈肆猖獗  上命总兵官都督沐昂及云南三司官宣布朝廷恩威谕以利害祸福以化服之如果执迷调官军剿捕仍会同总督军务兵部尚书靖远伯王骥详议行之
　　○夜五鼓西南天鸣有声如风水相薄○戊午祀武成王太公望于后军都督府初中府西北有庙祀武成王以下十三人至是新建五府于大明门之右遂营庙于后府祀之
　　○狭西岷州大崇教等寺国师沙加等献镀金佛像古铜塔舍利及马赐之彩币
　　○夜西北天鸣有声如泻水五鼓有流星大如鸡弹色赤有光出翼宿入土司空尾迹炸散己未夜东南方天鸣有声如泻水
