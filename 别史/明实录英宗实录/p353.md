<!-- { "loadSidebar": true } -->
　　○旌表孝子朱举节妇聂氏等三人举山东聊城县人母殁哀毁骨立以礼殡葬庐于墓侧朝夕焚香奉祀不饮酒茹荤三年兔蛇环绕庐下人以为孝感所致旌其门曰孝行聂氏江广昌县民吴英昌妻俱早孀居勤纺绩以奉弱姑守节不渝旌其门曰贞节
　　○升山东按察司副使王亮为河南布政司右布政使湖广常德府知府蔡寿为四川右布政使江西按察司佥事陈价为本司副使山东按察司佥事徐仲麟为湖广按察司副使往广西总兵官处赞理军机文书南京山西道监察御史朱海为江西按察司佥事  夜金星犯鬼宿东北星
　　○癸丑
　　○以册立  皇太子赐亲王各白金二百两纻丝十疋纱十疋罗十疋高丽布十疋西洋布十疋锦五叚生熟绢二十疋永嘉太常宫主等白金一百两纻丝八纱八疋罗八疋西洋布八疋锦三叚生熟绢十六疋遣内官范堂等分赍与之  命京卫带俸都指挥佥事张瑛往四川都司理事
　　○放光禄寺老疾厨役二百八十三人太常寺老疾厨役四十人宁家为民  福建龙岩县增广生员杨政出米四百石佐官赈贷命于所在立碑题名复其家二年
　　○甲寅
　　○翰林院侍讲邢冤亲丧服阕复除南京翰林院署掌院事大学士陈循等言＜宀十见＞效劳年久且侍讲系属官于掌印不便乞量升职今升为侍讲学士
　　○鸿胪寺左少卿张翔自陈母年八十二请给臣前任寺丞所当得敕命以封之从之  复山西潞州知州燕云职云坐事当用部民三百人奏保留之故命复任  革武学自多事以来武生多袭代及调取征操所余仅十许人至是朝廷以学舍分赐太监王瑾及锦衣卫百户唐兴遂革之
　　○乙卯
　　○赏各处总兵镇守参赞内外文武官太监袁诚等各银二十两纻丝二表里少监蒙泰等各银十五两纻丝二表里监丞大使门副奉御等官童保等各银十两纻丝一表里长随内使等官陈善等各银五两纻丝一表里总兵等官都督沐璘等各银三十两纻丝二表里都督尚书侍郎等官方瑛等各银二十两纻丝二表里都督指挥等官陈达等各银十五两纻丝一表里给事中等官刘清等各银十两纻丝一表里以册立  皇太子也
　　○丙辰  命魏国公徐承宗崇信伯费钏为正使工科左给事中国盛吏科右给事中潘荣为副持节册封岷府镇南王徽煣为岷王妃李氏为岷王妃辽府益阳安僖王嫡长子豪土□几为益阳王
　　○升镇守山东左副都御史洪英镇守陕西右副都御史王暹俱为右都御史
　　○擢进士李秉彝为吏科给事中秉彝初以貌寝不与给事中之选大学士高榖与善属吏科都给事中张让等奏保故有是命
　　○擢顺天府儒学生员周庠为中书舍人  命云南按察司佥事史鉴致仕以老疾故也
　　○升镇守涿州等处都指挥陈旺为署都督佥事仍旧镇守从总兵官石亨言旺备守有方廉干有谋也  免山西太原左右前三卫屯军子粒三千八百六十石  初军民客□于辽东纳米四百石者给冠带以荣其身米价涌贵上纳者寡巡抚左副都御史李纯请减为三百石复请总旗能备米菽六百石小旗舍人七百石余丁八百石赴铁岭等处上纳者授试百孙承袭就注原卫署事诏以边储为重俯就权宜皆从其请  先是巡按御史朱瑛等奏处温二府僻在万山民性顽犷私盗银矿素称梗化宜添设县治下镇守郎孙原祯等体核以为宜遂割丽水鲍村为宣平县浮云为云和县青田县沐溪为景宁县瑞安县罗洋为泰顺县并儒学等衙门各设置官吏
　　○丁巳○广东万川土官王箎四川盐井卫番僧朵儿只星吉等来朝贡马赐钞彩币表里等物有差
　　○升户部湖广司郎中钟镛为陕西布政司右参政专督边储  减辽东辽阳税课司税钞本司额辨钞二十一万三千六百八十五贯至是以连被虏商旅不通故减其半  起复山东按察司佥事李现智奏广西浔梧等府苍胜等县与大藤峡肆雷朋化大黎杨洞等处猺獞相离不远其性凶狠乘间伺隙时出抢掳屠毒生灵永乐宣德间韩觐山云为总兵时常出巡闻有贼徒随即调兵剿捕民赖以安近年总兵官拥兵自卫不肯出巡是以贼徒恣纵下民受害乞敕  臣另推总兵官及都御史各一员前来禁捕蛮寇以救残民事下兵部覆广西见有刑部侍郎李棠巡抚不必再遣其都督武毅见充左副总不能祛除患害宜于在京侯伯都督中及在外方镇都指挥内推选一员往代之  帝曰毅在彼年久熟知夷情但敕谕切责令其用心整理边备再若怠惰坐视民患必罪不宥
　　○金星昼见于未位
　　○戊午
　　○升监察御史朱缙为湖广常德府知府郎中姚堂为江西广信府知府员外郎刘茂为四川重庆府知府主事王忠为饶州府知府通判黎谅为广东琼州府知府  命工部营缮司主事王鈜等十一人进官有差从尚书石璞奏保其浚治河道有劳也  命贵州都司阵亡指挥同知唐谏子正为都指挥佥事仍于本司带俸故府军卫指挥使张轮子玹羽林前卫指挥使高铭子全金吾左卫指挥佥事杨玉弟能俱袭职  撒马儿罕地面回回马黑麻来归命为小旗于南京锦衣卫安插月支米二石赐钞布纻丝袭衣房屋器皿等物
　　○己未○封庆府真宁王秩荧庶女为陇西县主配万瑶梁庄王长女为新宁郡主配陈宾以女为宁远郡主配张镒命瑶等俱为宗人府仪宾赐诰命冠服鞍马等物
　　○总督贵州湖广军务右都御史王来言近贵州湖广用兵急用粮饷朝廷权一时之宜行鬻爵鬻僧等例如僧道纳米五石遂给度牒其间有亡命军囚并作耗应戮之人乘机混执莫能辨正适以辟奸顽之路文职纳米二十石遂赐诰敕其间富者蒙恩笃行者沉没亦无崇名节而但启虏伪之端况贼寇稍宁道路通达贵州止有平越都匀普定毕节四卫缺粮所用有限止用召商中盐减其则例中纳者众粮亦足用矣事下户部覆奏宜从来请四川盐七万千八十余引召商于平越等四卫米仙泉井盐每引纳银二斗五升上流等九井盐纳米三斗从之  海西老哈河卫指挥同知付剌答兀者右卫指挥佥事阿剌孙等塔麻速河卫指挥佥事连八等阿古河等卫指挥佥事亦笼哥等兀者卫故指挥使莽加子干里哈等老哈河等卫副千户付羊古子撒□□□右□古等二十二人女直干都等十九人俱来归命干里哈等袭指挥使指挥同知佥事等官撒路苦等袭副千户等官支半俸干都等为头目月支食米二石俱于辽东金川卫安插赐钞彩币表里纻丝袭衣房屋器皿等物
　　○大同总兵官定襄伯郭登奏山西行都司都指挥使孔旺不自严谨致失印信巡按御史执鞫之
　　○庚申
　　○宣宁王逊炓奏受封之时年幼迄今长成其原赐冠服短狭不堪乞更赐从之
　　○是月赐大学士陈循高榖学士江渊王一宁萧镃商辂各黄金五十两
　　大明英宗睿皇帝实录卷二百十六
大明英宗睿皇帝实录卷二百十七
　　废帝郕戾王附录第三十五
　　景泰三年六月壬戌朔  太上皇帝居南宫
　　○总督边储右佥都御史李秉言万全都司及所属卫所官指挥以上月给本色米二石千百户镇抚月给一石五斗所给米动以万计近者副都御史年富奏准山西行都司所属官月支一石乞如其例以省边储事下户部奏请如其言本余该本色给银一两准粮二石大布一疋准六斗小布一疋三斗候边储有积仍旧支给从之
　　○木星昼见于午位
　　○癸亥
　　○兀的河等卫指挥兀山等二十八人来归奏愿居京自效命仍原职赐金织袭衣纻丝钞布有差仍命隶辽东金州等卫给房屋器皿等物
　　○甲子
　　○召参赞军务兵科给事中刘清还京  
　　○太子太保兼户部尚书金濂等劾奏总督辽东粮储左副都御史李纯律己不廉纵容客商将官银籴买米插和粗榖上仓以致亏拆数万事虽被原仍留在边提督人情稔熟奸弊愈滋请驰传取回别选公廉大臣代之诏曰边境多事姑留纯在任待其自新以图后效再犯不宥
　　○巡按福建监察御史许仕达奏近年福建布按二司分巡分守地方官员多有年久不易与所属官吏情熟恣意妄为今后宜听镇守巡抚巡按官岁一更委如有故违许巡按御史执问具闻降用从之
　　○命造大隆福寺以太监尚义陈祥陈谨工部左侍郎赵荣董之凡役军夫数万人
　　○乙丑命河南山东布政司每岁春秋仲月择日祭朝宗顺正惠灵显广济河伯之神于黑洋山沙湾二新庙从太子太保兼工部尚书石璞奏请也○复除员外郎沈彬于刑部主事陈旺于户部赵恕于工部俱以亲丧服阕也
　　○丙寅户部奏山西布政使侯复言大同诸处达寇出没馈道不通欲于沿边用粮诸堡驿站空隙之处添筑城堡以便远运从之
　　○丁卯给守备龙泉关军士官马二百匹
　　○蜀府镇国将军友壁奏先祖父献王分与家人三十七户今兄华阳王友堚占用不给命华阳王分给之无废亲亲之义
　　○国子监祭酒刘铉奏近存省京储将监生放回依亲读书有监生吕胜等八十一名恐荒废学业告留在监今户部移文令住支馔米臣惟存省京储固当今之急务而作养贤才系国家之大体易曰天地餋万物圣人餋贤以及万民盖为治必资于贤才而餋贤莫先于太学是以我朝  太祖以来  列圣相承惓惓以此为首务厚廪馔以餋其身赐临幸以餋其气八十余年治教休明者餋贤之效也况今河道＜锍-釒＞通粮储充积监生馔米每月止给三斗有余比之其他月粮固为减省又况堂堂天朝九夷八蛮皆在抚餋之中何独八十余名监生吝于普被伏望廓天地覆载之量体圣人餋贤之心广  祖宗兴学之重敕该部概给监生馔米庶朝廷大体不失贤才得有所餋诏从所请给之
　　○戊辰命故中都留守司副留守徐景璜子显绶为百户景璜中山武宁王曾孙也
　　○己巳户部奏直隶隆庆卫言土木榆林二驿比为虏寇焚毁即今督令摆站军余修筑往往艰窘缺食宜给粮赈之然宣府粮储有限请于万亿库大口给银二钱小口一钱令其自易粮食秋成以米偿官从之
　　○鞑子也先孛罗同侄脱脱孛罗来归奏愿居京自效赐纻丝袭衣钞布命充头目隶南京锦衣卫给房屋器皿
　　○庚午爪哇国使臣亚烈麦尚耿陛辞命赍敕并红织金蟒龙衣及红销金罗伞归赐其国王巴剌武
　　○升山西平阳府永和县知县胡贞为大同府应州知州贞任满九载以左副都御史年富等奏保其刚果有为故升用之
　　○命杭聚为锦衣卫带俸正千户聚后兄也
　　○户科给事中白莹言三事一减官员以省粮储湖广郴州桂阳兴宁等州县里甲不及二十钱粮不及万石广东乐昌县河泊所课米不及三百石宜裁革同知县丞主簿及河泊所衙门二折桑丝以苏民困广东韶州等府六县农桑丝绢土无出产科价费繁请如始兴县例每匹折纳银五钱同折粮银解京交纳三申旧典以优官员洪武中凡京官本户杂泛差役俱为优免今闻各处将京官之家编作水马驿站等役请申明旧章一概优免诏悉从之○辛未命来降女直建州卫指挥同知劄剌兀子木答等十五人为指挥千户等官金州卫带俸仍赏赐布有差
　　○命陕西布政司拨庆阳环县等县应徵草束十万赴花马池兴武二营备用以镇守宁夏右参将都指挥使王荣言二营缺草也
　　○壬申泰宁等卫都指挥革干帖木儿遣指挥撒母奴等来朝贡马赐宴并金织袭衣彩叚绢布等物有差
