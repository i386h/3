<!-- { "loadSidebar": true } -->
　　○是日敕谕文武群臣曰朕以菲德嗣承  祖宗大统国家事重负荷惟艰颛颛之诚不遑夙夜兹五月二十四日早雷震奉天殿鸱吻  上天垂戒厥有所由朕省躬思过内怀惕惧允切于心已勉图自新夫朝政得失亦惟尔文武群臣是赖岂朕一人所能独理顾兹灾咎之由岂典祀之官诚有弗至欤养民之职政有失当欤军旅之臣令有过苛欤铨选之任进退有乖欤爵赏之行明公不尽欤至于刑罚之过尤干阴阳之和诉冤有词抑而不理指告有禁违例故行或操己不洁受人贿嘱或昏懦不明为人胁制诬枉平人傅致其罪冤苦之声允于囹圄  上天降谴宁不为斯尔群臣皆同国休戚即革心改虑勉效自新掌祀礼者务隆诚敬职养民者务惇仁厚治军旅者务存宽恤任铨衡者务进退以公持风宪者必秉至公存大体保善去邪毋苟徇群私若刑罚之官尤须持廉秉公心存忠厚见系之囚但曾经诉冤者悉与办理有议拟过重者亦与清减务归至当必刑清民服乃可少回  天意自今刑狱务存平恕庶几以辅朕于治经曰与其杀不辜宁失不经尔等勉之勉之如不遵朕言不悛前过不有阳责必有阴诛  天道显明其可忽乎其可违乎
　　○庚辰贵州宣慰使司遣舍人宋昂头目刘季暹等贡马赐钞彩币表里有差
　　○壬午诏曰洪惟我国家  列圣相承皆以敬  天勤民为治朕祗绍鸿猷仰惟  祖宗付托之重臣民属望之深夙夜兢惕不遑宁处今年五月二十四日雷震奉天殿鸱吻  上天垂戒朕甚惧焉省躬思过勉图自新尚资文武群臣协恭职业以匡朕不逮切惟刑狱之重尤当钦恤其大赦天下除谋反大逆子孙谋杀祖父母父母妻妾杀夫奴婢杀主谋故杀人蛊毒魇魅毒药杀人强盗人命不宥外其余自正统八年五月二十四日昧爽以前已发觉未发觉已结正未结正罪无大小咸赦除之敢有以赦前事告言者以其罪罪之所有宽恤事宜条示于后一文武官吏监生生员军民人等有为事做工运砖运灰等项悉宥其罪官吏军校复还职役监生生员仍复肄业匠仍当匠民放宁家其文职官吏犯赃罪者仍罢归为民一军官并旗军将军力士校尉舍人余丁为事发遣各处立功及哨了等项者尽行宥免复还职役仍前立功已发充军者不在此例一文武官并总小旗有为事住支俸粮并支半俸者俱照旧关支一正统八年五月初一日以前各处军民倒死亏欠走失孳生骑操等项马骡牛羊等畜并官吏军民人等该追还官给主赃罚银钞等物及亏折等项追陪物件除以追见在者入官外未追者悉皆蠲免其系盗官钱粮不在此例一各处军民人等有先被强盗招指同行及称系窝主等项畏罪逃躲者诏书到日悉赴所在官司首告与免前罪军还原伍民还原籍一正统七年十二月以前各处水旱灾伤田地已经踏勘明白者其该纳税粮悉免追徵有司不许刁蹬一浙江福建等处军民先因窘于衣食被人诱引偷采银矿者亦有事发供报在官畏罪逃窜者诏书到日悉宥其罪军还原伍民复原业所司并免追究一内外诸司衙门职掌事务已有成法者宜遵守行之毋作聪明变乱旧章于戏惟诚格天惟仁惠民茂昭君臣修省之心用广  天地好生之德故兹诏示咸使闻知
　　○遣工部尚书王卺左侍郎张琦分祭司工之神以营建刑部都察院大理寺詹事府毕工也
　　○封净脩弘智国师锁南舍剌为净脩弘智灌顶国师赐以诰命
　　○升工部虞衡司郎中王佑为本部右侍郎仍理各厂工匠
　　○癸未宥都督同知李安死降为为事官立功
　　○云南楚雄府土官陈全等五人大理府土官溪珤等二人大理卫小旗费成等七人楚雄卫军安有常等七人洱海卫军傅谅等十七人澜沧卫军旗李留一等十二人安宁等所军朱谦等七人昆明县民罗绅等九人各出榖三百石有奇赈济赐敕奖劳之
　　明英宗睿皇帝实录卷之一百四
　明英宗睿皇帝实录卷之一百五
　　正统八年六月甲申朔敕云南大理府知府刘烈曰国家惠养斯民慎选郡守无问遐迩况大理为云南钜郡尤在得人今以尔廉平公正命长郡治尔宜体朝廷简拔之意益励乃操益勤乃事表率官属宣布德泽爱恤吾民审度人情因俗为治利所当兴弊所当革尽心尽力必使一郡之民衣食充足礼教兴行斯尔之称所属官员果有贪淫不法蠹政害民情状昭著者五品以上具实奏闻其余尔即提下差人解京其有罢软老疾不胜任者亦开具奏来寮佐官及所在卫所官或倚恃豪强非分害民明指实迹奏闻一应公差之人但有生事需索为民患者即举问如例尔以风宪官往任郡寄湏宽猛得宜以安民为本毋依势作威毋姑息废法毋为权势所胁毋为奸顽所欺庶几政举民安用称任使钦哉
　　○出南京内府钞一十六万八千余贯绢布一千五百余匹赴湖广广西赏赉有功官军
　　○赏府军后等卫军旗崔英等绢钞有差以征剿麓川叛寇功也
　　○乙酉命建南京武学
　　○命守备镇番都指挥使马麟回甘肃听总兵官调遣以凉州操备都指挥佥事郑鋐往镇番守备从甘肃总兵官任礼等劾麟失机违法等罪而荐鋐堪委任故也
　　○甘肃总兵官宁远伯任礼等奏狭西都司所属官军连名诉保参赞军务右佥都御史曹翼处事公正深得下情今例当更代还京乞留在边俟一二年仍循例更代从之　　○巡按浙江监察御史孙毓等奏五月十七日倭贼寇海宁卫地方官军击却之
　　○罢尚宝司司丞杨恭官初恭父少师荣卒恭丁忧居家与人互争田产法司论赎杖还职命罢为民至是遇赦求复职  上弗允仍发原籍为民
　　○宥狭西行都司都指挥彭铉马磷罪铉等侵欺官物出脱人罪总兵官宁远伯任礼以闻请寘诸法  上以事在赦前命贷之戒毋再犯
　　○谪监察御史时纪戍威远卫先是纪巡按狭西回经长垣县县丞萧节之为聘殷氏为妾纪妻妒致殷父母忿怒扬言挟娶己女为锦衣卫所发刑部比强夺良家子女为妾律坐绞遇赦当为民  上曰御史不才如此其谪戍边
　　○丙戌镇守延安绥德等处都督王祯奏臣子英以杀达贼有功授所镇抚患疾未痊而臣母年老无人侍养乞令英解职在家侍养祖母兼治其病庶不虚费俸给  上命英带职侍养
　　○丁亥贻书庆王秩煃曰兹者宁夏总兵等官奏守边官军缺马操备闻府中军校畜马甚蕃书至可选一千匹具数奏来给军领操当酬其直宁夏极临边境亲藩与国同休亮不拒也
　　○宁夏左参将都督佥事丁信等奏守备定边营西安前卫指挥佥事马鉴在边年久奉公守法宜升署都指挥佥事  上命待有功时奏来
