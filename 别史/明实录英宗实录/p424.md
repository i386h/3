<!-- { "loadSidebar": true } -->
　　○甲辰云南楚雄卫千户所土官舍人刘忠来朝贡马赐钞  真宁王秩荧妃张氏奏王卒府中艰难无力治葬乞量给财物助买丧具以全送终之礼  帝命给银百两纻丝十疋绢二十疋既而又乞今岁禄米一千石给赐养赡命以其半给之  户部奏内帑贮钞不多在京文武群臣该支景泰六年折俸钞请暂给与白金每两折钞七百贯从之
　　○乙巳巡按直隶监察御史张鹏奏总兵官南和伯方瑛率领官军往湖广征剿苗贼遣臣体察直抵南京见得纪律严明并无骚扰  帝命兵部职之待瑛回时奖谕  夜月犯毕宿右股北第二星
　　○丙午  命内官监造各样玉带五百条以备赏赍  给庆成王府曲阳郡君并仪宾王易藁城郡君并仪宾王泽岁禄各四百石米钞兼支  监察御史张鹏奏臣经过淮安扬州二府见其岁凶民饥东作将兴无由具谷种老稚相携沿河乞食并拾草子以食今又追徵官租恐益流徙致生他变  帝曰二府官租即停徵民缺牛具谷种今巡抚并牧民官设法措置给之务令得所
　　○丁未释奠  先师孔子遣兵部侍郎兼翰林院学士左春坊大学商辂行礼
　　○戊申  帝祭  太社  太稷  遣顺天府官祭先农之神  赐镇国将军钟镒钟钢钟鏄钟錂钟＜釒贯＞钟钥钟鉴钟锵仪从人各二十名从其父庆成王美埥奏请也  狭西布政司旧无贡奏请创造从之  山西平阳府隰州奏去岁薄收民运边饷多有逋负乞折收绵布赴边给军从之
　　○己酉  赐镇国将军幼堮幼堮仪从人各二十名从其兄沁水王幼塐奏请也  未时暴风从东北方起拔木飞沙至次日卯时息
　　○庚戌遣顺天府官祭宋丞相文天祥  命停徵保定府所辖州县民户口食盐钞以其岁凶民饥故也  南京工部右侍郎李浩奏两京内府收受民间粮米除正耗米之外余剩者理当退出还民然仓官人等故称禁城严禁不容退出请加禁约今后余剩米务令监收官纳与纳户公文令持赴各门照出从之  征进湖广贵州总兵官南和伯方瑛奏湖广辰沅靖州偏桥镇远铜鼓清浪平溪等处俱缺粮饷今起清人夫输运欲于各卫守城内摘军一万令都指挥佥事杨茂统领防护从之
　　○辛亥悉召捕盗御史诸官校还京以时正耕作恐扰民也  湖广按察司佥事胡贯坐索所部路费论罢为民贯陈冤凡三十余疏都察院谓贯罪已有验乃数自办图复职宜谪徙口外从之  巡按山西监察御史费广案按察司佥事王豪酷暴杖死无辜命执鞫之  赐晋府镇国将军仕土□胁仕＜壉-豕乎＞诰命冠服  命右参将都督佥事颜彪为左参将守备大同东路
　　○癸丑先是福建各司官俸五品以上者月给米十之  二六品以上者月给米十之三后因用兵粮储不足官员不分大小月止给米一石至是以事平粮多命如旧例给之  先是守备武冈等处都指挥李震清浪等处都指挥安顺等俱犯罪徵还至是总兵官南和伯方瑛奏震等智谋骑勇乞令复守各该地方为便  帝曰且令震等军前杀贼以赎前罪若再奸懒仍旧执问
　　○甲寅户部左侍郎孟鉴奏靖州清浪诸边用兵粮储不足请以长沙永州衡州荆州四府未运南京米二十万六千石有奇改运各边备用仍行总兵官南和伯方瑛拨军防护及将江西折粮银三万两运赴军前给用从之
　　○丙辰  赐褒城王子镇国将军徵鍑徵鈱诰命冠服  吏部言湖广按察司等衙门按察使等官冯诚等以苖寇弗靖奏免大小衙门朝觐缘朝觐乃  祖宗旧典不可以小有警輙尽废之乞令湖广布按二司各府州县原该当上官并首领官二员来朝者止令一员带吏一名来朝其裁减州县原该一员吏一名将须知文册送部以凭考究  帝曰朝觐是  祖宗旧制不可轻免有苗寇地方如议非苗寇出没府州县仍循例来朝  四川罗江县奏本县儒学僻临汶江地势卑下县之南北俱有出地高爽可令移徙从之  夜月犯亢宿南第一星
　　○戊午提督紫荆等关右佥都御史彭谊奏紫荆关内栱京师外控虏境然城垣低薄山坡平漫乞将原拨协守各口官军如在要害若浮图峈黄土岭者不动其余约量归并本关掺守修筑从之
　　○己未移置紫荆关盘石驲于盘石城内以右佥都御史彭谊奏请也
　　○庚申  皇后杭氏崩命丧礼从俭约遣书报宗室诸王  提督甘肃军务左副都御史宋杰等官奏狭西高台堡路当冲要水草便利地土肥饶可立一所并仓以便屯守从之
　　○辛酉  命杭敏为锦衣卫百户敏皇后弟也
　　○壬戌  命西宁侯宋诚掌右军都督府事  巡抚贵州左副都御史蒋琳奏统调官军于平越等处与苗贼对敌斩贼四百三级生擒贼并家属一百人  帝命兵部移文琳等将有功官军明白造册以俟平定之日升赏
　　○癸亥清明节遣官祭  长陵  献陵  景陵  太子少保右都御史罗通请遣太监同三法司官审罪囚之有矜疑者诏不以遣官但籍其罪名以闻  南京法司论奉御内使阮崇等守视  太庙不谨致失珠冠罪当赎徒诏降奉御为内使内使为小火者
　　○甲子  命太监吉祥保定侯梁珤工部右侍郎赵荣督工营建寿陵
　　○乙丑文武百官诣思善门外行哭临礼  给宜川王府镇国将军公鉼公錔公镞通谓王府镇国将军徵銶岁禄各一千石米钞兼支  宥昌平侯杨俊死削其官闲住以法司辩其强奸庶母罪可疑也
　　○丙寅直隶潼关天津并天津左右诸卫保定河间诸府顺天府玉田县各奏岁歉民饥多有流移乞设法招抚发廪赈济俟秋成偿官从之
　　○丁卯总督广西军务太监班祐奏浔州府大藤峡猺贼纠集荔浦等处首贼韦公海等劫掠县治杀掳人财命总兵官安远侯柳溥等量调所在官军土兵设法剿捕
　　○戊辰脩造湘阴王府  巡按直隶监察御史贾恪奏备御宣府河南署都指挥佥事薛庆以公事役部卒致其惧罪自缢诏俟代者至执问之
　　○己巳降兵部右侍郎扬稽为直隶太平府知府稽巡抚广东挟私杖杀人都察院论死下广东按察司覆案未报遇恤刑之例特命降之
　　大明英宗睿皇帝实录卷二百六十三
　大明英宗睿皇帝实录卷二百六十四
　　废帝郕戾王附录第八十二
　　景泰七年三月庚午朔  太上皇帝居南宫  制谕礼部议  皇后杭氏谥号  赐代府怀仁王长女安肃县主诰命冠服  方山王美垣奏受封之日蒙赐袍服今皆垢弊乞赐大红织金衮龙纻丝纱罗各一疋令臣自制从之  给山陵工作官军四万人各月米三斗盐一斤从总兵官武清侯石亨等奏请也  贵州铜仁府平头著可长官司奏本司时有苗贼侵扰乞立王城以固守备从之  夜月犯天高东星
　　○辛未  命湖广枣阳县知县夏亨复职先是大理寺丞李奎巡抚湖广奏亨廉能当旌异已覆勘得实至是巡抚右都御史王暹黜以阘茸亨言暹诬己县民亦连章保之法司言暹不应黜亨做有是命
　　○壬申  命造  天地坛乐舞生袍服  升兵部职方司主事蒋希性为广西布政司右参议  总督两广军务右都御史马昂奏新会县贼首刘三仔等伪称大将军纠众烧劫乡村屡行招抚不服臣等分调都指挥胡英等屯营要害克期并进功破巢寨斩三仔及从贼首级二千有奇招抚复业者九千一百六十八人  礼部奏狭西岷州卫卧龙寺番僧端竹招出生番簇头官屠坚藏等来朝贡马旧例每人赐钞二十锭彩叚一表里纻丝衣一袭革□革袜一双所贡中等马直每匹钞三百锭纻丝一疋臣等以为太重宜稍损之今赐簇头每人彩段二表里番人每人彩段一表里俱不与衣服革□革袜中等马每匹止与钞三百锭从之  户部右侍郎张睿劾奏京城比新草场经该官吏本部主事严宪等不肯用心堤备致火烧毁官草乞命法司逮治已毁草数仍令本部委官查盘见数于各人追陪还官从之
　　○癸酉停免直隶凤阳府所属及中都留守司长淮等卫所去年灾伤田地秋粮子粒一十四万七千八百五十余石马草二十一万一千九百一十余包  调户部山西司主事丁泰为福建兴化府通判魏铭为云南景东府通判四川司主事朱荣为河南彰德府通判湖广道监察御史邓明为广西桂林府推官泰等俱在通州督收粮储以有嫌隙互相讦奏私事下法司问俱诬赎杖毕调之
　　○甲戌琉球国掌国事王第尚泰久狭西岷州卫大崇教寺弘慈广善国师锁南藏卜各遣人来朝贡马赐宴及钞帛  江西南昌府南昌县民谢旭安妻程氏一产三男命有司给米钞如例  巡按山东监察御史邢宥奏备御鈇岭都指挥使孙璟巧索军囚财物诸法司命逮鞫之
　　○乙亥  诏官吏坐赃当绞徒者俱宥之黜为民
　　○丁丑复为事官张通都督佥事职通坐私役军士被黜至是已二年余上章请运边储赎罪故有是命  刑科给事中王镇等劾太子少保右都御史罗通奏请宥输作囚徒之数陈冤者谓昔汉张良出于亡命亡命即逃囚之谓也今囚徒中岂无如良者秦商鞅用法深刻卒致汉高起而亡秦今法司中岂无深刻者蒙下法司允其言宥输作官吏臣等切详通奏词比今之用法者于鞅比盛世于亡秦比囚徒于张良过为诡异之虑敢出不忍之言甚非大臣忠君爱国之心且通职都宪既知法司深刻乃不为之辨正而乘此恩恤方有言请明正其罪  曰通意但欲恤刑而已其宥之
　　○戊寅复除监察御史王晋于湖广道叶普亮于广东道俱以丁忧服阙也  给锦衣卫鸾舆等司马二百匹  免云南都司所属云南左等卫及云南布政司所属云南等府司州县被灾田地税粮子粒六万五千六百余石
　　○己卯巡抚湖广兵部尚书石璞奏苗贼攻破晃州堡杀千户郑铉等及官军余丁烧毁厅廨仓驿无遗右都督陈友都指挥郑泰等不即救援以致城陷治其罪  帝命兵部记友等罪待宁靖之日奏闻处治
　　○庚辰巡按直隶监察御史李宏以山东河南及南直隶诸旱涝处米直踊贵请令谕米赎罪诸囚暂扺以豆麦从之  巡按直隶监察御史贾恪奏守备朔州卫都指挥佥事周宁私役部卒易官马诸不法命执问之  大同左参将都督佥事颜彪以母丧乞假还真定营葬从之
　　○辛巳夜无云西南方有天鼓鸣声如雷
　　○壬午  皇后杭氏曰孝肃皇后遣魏国公徐承宗等祭告  天地  宗庙  社稷  四川董卜韩胡宣慰司并鸟思藏等地方番僧容农坚迁等石柱宣慰司土官舍人冉翔云南巴藏等簇生番簇头朵只丹等朝贡马及方物赐钞币  敕巡抚湖广兵部尚书石璞总督征苗军务以辰沅有警故也  擢进士焦显周奇赵敔戴珙曰景旸阎鼐杨宣周一清孙珂教谕苏爕监生郭文＜氵具＞为试监察御史进士董琳颜正林杰毕亨郑安训导葛渊监生朱毅俱为南京试监察御史  户部奏河南都布二司所属卫府驲递官司递年堆积草束支用数少多致浥烂乞于足用之外变卖米豆入官供给其各年采办拖欠之数暂与停免以苏民力从之
　　○癸未巡抚湖广工部尚书王永寿奏运粮都指挥佥事杨茂盗鬻粮储且诈为中贵书冀脱罪命巡按监察御史徐昭鞫之
