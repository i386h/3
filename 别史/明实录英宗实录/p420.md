<!-- { "loadSidebar": true } -->
　　○庚戌巡按直隶监察御史伍善奏大名县野蚕成茧礼部以为  皇上至德所召请率群臣称贺诏免贺
　　○山东右布政使吴存卒存江西南昌县人由举人任刑部主事升云南参议迁湖广参政进布政使所至以宽厚为政时号得体
　　○夜有流星大如盏色青白有光起天囷西南行至天仓星没
　　○辛亥  命金吾左卫指挥使单威子海金吾右卫指挥使张敬子鉴羽林前卫指挥佥事张贵子俊代职
　　○夜五鼓有流星大如椀色赤光明起北斗经行紫微垣至东藩外尾迹炸散
　　○壬子  命内供用库造大隆福寺佛会蜡烛五万七千四百枝共用蜡一万七百八十余斤
　　○命都察院分遣御史锦衣卫官校五城兵马司官兵巡视火铺督限捕盗时京城内外饥强盗肆行白昼杀人掠财故有是命
　　○甲寅召商于顺天府霸州等等处中盐纳米以赈饥民计中两淮运司景泰六年借拨存积盐二万六千四百六十引每引纳米九斗本州文安等四县每处上米三千六十石共米一万五千三百石该盐一万七千引固安等三县每处上米一千五百石共米四千五百石该盐五千引宝坻等二县每处上米二千零七石共米四千一十四石该盐四千四百六十引
　　○南京户部署员外郎李永宁奏本部尚书沈翼残忍苛刻失大体吏部尚书曹义数嘱托属官下南京左都副都御史轩輗覆之情伪相半都察院言永宁翼义俱合逮问命翼义自陈状下永宁南京都察院鞫之
　　○乙卯赐怀仁王逊烠第四子名曰仕在第五子名曰仕垘沁源王镇国将军幼土□差子名曰铨鍏
　　○兵部奏近得朵颜卫使臣言北虏脱脱卜花王子麻马儿可儿吉思并毛那孩孛罗等领四万骑欲攻阿剌知院阿剌屯坎坎地面亦聚众三万待之夷虏相攻势不可两立败亡者必来假息近边胜捷者必至乘势入寇乞移文各边总兵等官多遣间谍严为守备从之
　　○丙辰岷王徽煣奏母坟在南京岁久享堂墙垣倾圮乞守以内使一人从之
　　○吏部言宣德以前尚宝司中书舍人都给事中行人司正官凡遇考满俱依诸司职掌从本部考核正统以来本部误依在京堂上官例未曾考核因循至今乞改正仍旧考核从之
　　○夜月犯毕宿右服北第一星
　　○丁巳朵颜等卫头目兀孙帖木儿等云南大候州土官舍人刀奉衡孟楞塞头目招秤曩福等来朝贡马及金银器皿方物赐宴并彩段表里等物有差
　　○戊午免狭西西安等七府去年夏税三十八万九千九百三十余石西安左等一十六卫所屯粮六万四千三百四十余石以奏被灾伤故也
　　○给大同西路马一千四百八十匹
　　○刑部郎中夏时正奉诏分审福建重狱之有冤者奏闻十数人特命宥死充沿海卫军时正以为若有福建沿海卫乃以闻因乞凡福建宥死俱宜发北方沿海卫庶宽仁之中寓防禁之术都察院谓时正所言可从但不俟奏请辄径发充军宜问其罪诏宥之
　　○昏刻有流星大如盏赤色尾迹有光起冒宿东北行至车后三小星随之
　　○己未福建备倭都指挥佥事赵钢数纳备倭军赂纵之休役下巡按御史盛颙论纲绞例谪沿边立功五年都察院谓纲宜惩依惩治军职例降三级从之
　　○庚申诚孝昭皇后忌辰遣官祭  献陵
　　○吏部言国子监祭酒刘铉以母丧服阕至京当复任但两监无缺＜亻大＞乞裁处  命复职
　　○夜四鼓有流星大如盏色青白尾迹有光起天稷星东南行近浊没五鼓有流星大如盏色青白有光起紫微西藩内东北行至游气炸散
　　○辛酉刑部员外熊瓒奉诏审冤狱于狭西以巩昌诸州县坐死徵粮罪人不下五六百余中多衣食不给请推恩典蠲之都察院谓如此则奸贪得志边储以乏但宜验具诚贫者俟丰年焉从之
　　○衍圣公孔彦缙不能谦下族人且所举先圣五十四代孙克勋为族长五十七代孙谇为知县俱不协众论于是彦缙族叔祖克煦等上疏条不彦缙不律过恶数事彦缙亦奏克煦等恃尊欲倾己俱下巡按山东御史等官覆之情伪相半论克煦等徒而卒不为族人所服宜改择之彦缙奏亦有妄请加罪诏曰先圣子孙朝廷甚优待之念其初犯俱免罪今后务循礼法敬长慈幼不得恃贵凌尊恃长欺贤有违国法家训再犯必罪不宥
　　○癸亥升广西思明恩军民府知府岑映为右参政先是瑛领土兵随军征调而以子镔代为知府抚夷镔招集无赖饮血立誓杀人为令所为多不法瑛举发其事请于总兵等官回府治之镔闻其父将至自缢死事闻嘉其能割爱效忠故有是命且降敕谕之
　　○袭封衍圣公孔彦缙字朝绅宣圣五十九代孙甫十岁袭父鉴爵  太宗皇帝命教于太学久之遣归  仁庙赐第于东华门正统间幸太学有袭衣冠带之赐明年来朝又有银印玉带织金麒麟之赐至是卒年五十五  帝遣礼部主事周骙往致祭并令有司治丧葬彦缙为人和易性嗜酒文学亦少加意孙弘绪嗣爵
　　○甲子复除监察御史张昊于湖广道罗澄于山东道赵雯于南京道俱以亲丧服阕故也
　　○命直隶凤阳府頴州亳县知县徐贵复任升正六品俸贵任满辞职以考称当迁而其代者寻以忧去邑民思贵详明勤慎善革奸弊相率诣阙乞复其任吏部言当狥民情故有是命
　　○乙丑修南岳庙
　　○丙寅翰林院编修黄谏上大明铙歌鼓吹十四曲以颂  太祖  太宗圣德神功之盛命送翰林院收之
　　○总督两广军务右都御史马昂奏天下边卫守备军官畏避征调往往营求驰报边务赍进表文赴京往复动经年月有误边备乞行禁革从之
　　○广东都指挥同知耿全与广西流贼战于肇庆白沙村败绩指挥倪广李清等俱被杀总兵官翁信帅兵往救全复力战有功审刑御史彭烈上其功罪请裁决诏宥全死降为事官击贼自效
　　○丁卯命修造太常寺祭服祭器
　　○命铸简仪铜壶从内官监请也
　　○福建审刑刑部郎中夏时正言福建通番及强贼诸狱所司多牵于会问以致淹禁而死实坐者不足恤而枉者可悯请自今凡非反逆重罪涉勋戚人臣奉特  旨者俱不必会问都察院谓时正言可从宜通行天下诸狱原发在都布司者但会都布司官在府卫者会府卫官在按察司及巡按御史者不必会官即为问结当奏请径以闻如有淹滞按察司及巡按御史治之诏从所议
　　○南京大理寺右寺正向敬言臣见本寺审录南京刑部都察院轻重囚问有情重不当斩冤驳回问理者原问及调问官往往衔之痛肆棰楚迫其曲承是致刑狱多冤伤和召异乞  敕法司今后本寺驳回诸囚原问官务在详谳不许棰楚及辄呈堂调问其驳回三次者本寺照诸司职掌备其供词移文调问或原问官情有增减罪有出入并许举正其罪从之
　　○戊辰调后军都督佥事张钦于中军都督府视事
　　○己巳  命故金吾右卫带俸都指挥佥事任信子安代为本卫指挥使
　　○湖广武昌府奏府学偪窄而与武昌道相连乞并道为学其北察院以居刷卷御史然御史不常来可改为武昌道间遇刷卷亦可就在其中事下工部覆奏令勘实迁徙之从之
　　○庚午巡按湖广监察御史包瑛奏都指挥同知吉世英听所部千户嘱不令守备命续瑛巡按者执问之
　　○辛未四川按察司佥事王仪已为巡按御史考其昧宪体赴部当黜仪上疏陈枉都督察院谓仪无耻请执问从之
　　○直隶卢州府民戴庸福建邵武卫军余杨淳江西临川县民余胜讨王鼎广攸县民谢子隆王翰陈受轻张泰椿王镕彭雷震洪忠可各出榖千石以上助官赈恤赐书玺旌劳复其家
　　大明英宗睿皇帝实录卷二百五十九
　大明英宗睿皇帝实录卷二百六十
　　废帝郕戾王附录第七十八
　　景泰六年十一月壬申朔  太上皇帝居南宫
　　○钦天监进明年大统历  帝御奉天殿受之给赐亲王及文武百官颁行天下
　　○镇守湖广太监梁达(奏)[岷]府庶人徽煠家僮蒙能以从徽煠谋反窜伏苖蛮今伪称蒙王诈为妖书纠集生苖三万余攻隆里等处城兵部请移文湖广贵州广西总督兵等官相机抚捕从之
　　○癸酉升贵州道监察御史杨宜为广东按察司副使
　　○命狭西老疾都指挥同知张俊子瑛代为西(江)[安]后卫指挥使
　　○甲戌调江西右布政使黎琏于广东布政司广东右布政使宋钦于江西布政司琏初为广东参政以捕寇功升江西布政使至是广东新会县民有以事赴京者道江西琏为之具奏草俾佥书军民名三千余保己复任以慰民望吏部以为实因请更调之故有是命
　　○夜有流星大如杯色青白有光出文昌西行至五军
　　○乙亥  命监察御史叶蛮张鉴提督南北军直隶学校时吏部都给事中李瓒言南北直隶学校俱无按察司官提督宜分遣有学行御史二员专理庶政学政不至废弛人才有所造就事下吏部学举二人以闻故有是命
　　○镇守湖广右都督陈友巡抚尚书王永寿等俱奏苖贼攻围隆里新化铜鼓诸城敌伤官军事甚急乞增调官军策应事下兵部集文武廷臣议非谋勇素著蛮夷畏服将臣无以成功因举南和伯方瑛达官指挥使白玉以闻于是命瑛佩平蛮将军印充总兵官玉为署都督佥事充副总兵太监阮让陈瑄监军户部侍郎孟鉴措置粮储调武昌护卫及湖广等处土达官军付瑛等往征之仍命户部署郎中夏特主事阎本先途措备粮草
　　○丙子冬至节遣官祭  长陵  献陵  景陵  帝诣  奉先殿  上圣皇太后宫  皇太后宫行礼毕出御奉天殿受朝贺大宴文武群臣及四夷朝使  上圣皇太后  皇太后  皇后俱免命妇朝贺
　　○命江北直隶淮安扬州等府滁州等州发赃罚银货籴粮以备赈济从巡按监察御史郑冕请也
　　○丁丑免直隶永平府所属州县并开平中屯卫今年被灾地亩秋粮子粒三千五百六十八石草五万一千五百四十六束
　　○戊寅设四川蒲江县双路巡捡司以其地多少人强贼故也
　　○己卯  命贵州按察司按察使王宪冠带闻住升贵州按察司副使张海为按察使先巡抚是左副都御史蒋琳等因宪老病荐海廉能守法夷民信服乞升按察使以慰民望至是宪以考满至吏部具以言故罢宪而升海代之
　　○先是顺天府所属近南十州县大水受监察御史原杰往视杰奏水潦之余人民流移者万计比屋缺食难以偏举况各处收养在官马骡多者一二千匹少亦不下七八百匹因无蓄积刍槁瘦损倒死者多一概责偿饥寒切既切棰楚又加殆不堪命若不重为优恤恐生他变请敕户部开中淮浙盐纳米于霸州并文安大城固安三县各四千石永清武清东安宝坻四县各三千石香河保定二县各二千石验口赈济及将寄养骑操马匹取回给与内外官军骑操孳生马并脚力驴摘人管领于附近有草州县牧放其追徵倒死走失马驴量加停免候丰至丰岁偿官户部言淮浙盐专供边储难准开中兵部亦言孳生脚力驴马于附近州县牧放亦有窒碍而寄养马匹又预备急用之数难便取给止宜令彼等处有司设法赈济帷倒死走失马暂免陪偿  帝卒从杰议  命所司行之后户部所定各处上纳米数赈济不敷中盐则例太重杰又以为言复命户部处之
