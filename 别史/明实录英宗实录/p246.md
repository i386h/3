<!-- { "loadSidebar": true } -->
　　○辛巳升礼部左侍郎兼翰林院侍讲学士王英为南京礼部尚书翰林院侍讲王一宁为礼部右侍郎
　　○巡抚大同宣府右副都御史罗亨信奏  太宗皇帝临御之际诏边士尽力辟地不徵其税  皇上嗣位之初亦有是命今户部遣官于大同宣府经量新辟之地每人除八十亩外余地每亩徵税五升臣窃以为塞北军士守边效劳岁无宁日其余丁无他生业惟事田作每岁自正月伺候接送北虏使臣至二月出境三月始得就田七月又复采草八月以后修关备边十月又将迎接使臣计其一岁之中不得尽力于南亩者十常六七况边境之地砂鹻硗瘠霜早雨迟收获甚薄听其自食庶几仅足若徵其税则人畏难不敢耕种衣食不足必致逃窜彼为户部者但知边境以积粟为务而不知守边以得人为本人心不固虽有粟谁与共守矧今边报频至正宜布恩信以结人心岂可生事以扰之耶乞罢经量  上嘉纳之
　　○巡按贵州监察御史冯靖奏贵州地临极边仓廪空虚军食不继原其所以盖因出纳之际关防不谨乞令布按二司各委堂上官一员轮流巡视各卫所仓库谨其出纳以革奸毙从之
　　○四川按察司副使李匡因松潘卫官径收都指挥佥事王杲椽吏治罪上言松潘番汉接接境蛮贼出没不常杲奉命镇守者也卫官乃敢擅问其军吏可见杲无威令服人卫官藐杲甚于所属况肯受其节制听其调度擒一小吏事虽微而体统之关甚大失今不预处之后必败事宜徵杲诣京别遣智勇武臣代之章下都察院谓杲守边久难卒更此特匡之偏见宜令佥都御史寇深究治从之
　　○福建都指挥佥事邓安为所属百户发其贪淫罪命巡按御史远问之
　　○壬午升广东布政司左参政王来为河南布政司左布政使山东布政司右参议蔡安贵为本司左参政湖广按察司佥事张思安为狭西按察司副使
　　○擢进士金亮为行人司左司副陈方甯良为行人
　　○直隶泗州奏  祖陵东南原置木桥跨水近多朽敝不便经行请督工修葺从之
　　○占城国王侄摩诃贵来遣使臣浦沙怕布坡等奉金叶表贡舞象方物并附奏曰陪臣制班等回自京师祗奉敕旨悯念小国令依前诏三年一贡抚谕谆勤感激无任但昔先王捐馆之时尝有遗嘱令臣继承先志尽忠天朝无亏岁贡今臣始承乏治事未禀朝命一则倾仰朝廷之德二欲不废先王之令故宁受违诏之愆再奉今年之贡伏惟圣明鉴臣此意至于前敕所索西洋失陷官军暹罗流寓人从一一根寻并无踪迹无所发遣臣摩诃贵未死罪死罪谨具奏闻
　　○更定天下州学岁贡生员例令四岁贡三人从狭西同州知州秦铭言也
　　明英宗睿皇帝实录卷之一百六十九终
明英宗睿皇帝实录卷之一百七十
　　正统十三年九月甲申朔哈密忠顺王倒瓦答失里等遣使臣哈三等来朝贡马驼玉石赐宴并彩币表襄绢布等物有差
　　○河南开封府及直隶大名府各奏所属州县六月以来黄河泛涨渰没民庐舍秋田尽被灾伤  上命户部覆视以闻
　　○乙酉擢进士应颢李梁为监察御史以理刑考称故也
　　○修北中门里金水河
　　○丙戌封清江王府奉国将军佐弼嫡长子相逊为镇国中尉
　　○命礼部右侍郎王一宁仍充经筵讲官
　　○升广西道监察御史王永寿为工部右侍郎
　　○赐宁远伯任礼世袭诰券以其收捕沙州部落有功也
　　○命云南故都指挥佥事万瑊子僖袭为指挥使  延安榆林庄塞地震颓其城百二十丈  上命总兵官都督佥事王祯等修完之
　　○四川天全六番招讨使司奏本司厅治倚山滨河累被山水冲坏不堪署事愿自备工料徙置于城东隙地从之
　　○丁亥靖江王府奉国将军佐立卒遣官赐祭
　　○升宁夏守备都指挥同知张泰为右军都督府都督佥事佩征西将军印充总兵官镇守宁夏召宁夏总兵官都督同知黄真还京以真年老有疾也
　　○晓刻土星犯灵台星
　　○戊子升景州知州刘深为福建布政司右参议
　　○户部奏山东临清德州仓收贮小麦数多恐岁久朽烂乞许附近人民借食俟年来秋成抵还粟米从之
　　○兵部奏在京在外各卫所军伍自正统十三年四月以前造册送部转发清勾军士共六十六万六千八百有奇今清军御史盛琦等止清出六万一千二百人其未清出之数较之已清出者殆十倍之其间挨无姓名籍贯者尤多比者本部郎中吴宁建言欲将挨无名籍者经五次回中即与开豁然恐有司因而作弊今拟以十次为限从之革江西袁州府宜春县河泊所
　　○兵部奏直隶仓州同知程旼言漕运总兵官都督武兴参将都指挥汤节督粮经过本州兴起夫八十人节起一百人牵挽私舟臣惟兴等俱系大臣往来既乘驿舟而又以私舟载货扰害沿河人民乞治其罪  上命姑置之
　　○巡按直隶监察御史王震覆宁国知府袁旭杖死人不实诏逮之
　　○晋府镇国将军美垾奏其兄永和王美坞烝其庶母乱其妹致太原左等卫军舍八人入宫同奸其宫人翠儿致死又勒其妃丘氏与所爱者通妃坚不从乃止所烝庶母白氏生一子诡云宫人所育请名曰钟铗兰英刘瓘俱以赂美坞得为仪宾  上命召美坞等至京覆之实遂诛军舍等八人谪英瓘二人充辽东铁岭卫军敕谕美坞曰诸王皇亲议尔黩坏人伦伤败风化罪在十恶不可容朕今谨依  祖训削去王爵降为庶人留尔在京居住尔宜反躬自责痛悔前非以保天年又敕美垾曰美坞子钟录钟铗令为庶人每月给米四石俾看守先王坟园其永和昭定王宫眷及美坞妃眷等仍旧在府居住每岁给米五百石养赡府中事务悉令尔掌管且昭定王妃眷乃尔母属丘妃亦尔嫂氏皆宜以礼奉养不许怠慢钟录等本尔骨肉皆宜视之如子毋令失所府中官军旗校人等皆朝廷赐尔先王之人宜善加抚恤毋或扰害尔尤须谨慎忠厚照管周至必使亲疏大小之人皆得其所府中闺门内外有别尊卑秩然斯无外议不玷先德尚戒前车之覆致克治之诚益勉学修德亲贤好善庶保职位于长久如犹蹈覆辙有乖礼法阳诛阴谴亦不可逭矣古人云祸福无门惟人所召尔其敬慎之
　　○敕浙江江西三司并巡按监察御史各选官军三千委都指挥一员领赴福建听都督刘聚等调度
　　○四川都指挥同知施祥为下人发其夺水利强取女子及杀害人诸罪巡按监察御史执其妻究之有验命逮问之
　　○内使金荣等三人变其衣帽潜出禁门至密云县青洞口内剃发为僧被缉事人擒获锦衣卫鞫实以闻  上命诛之
○庚寅书复岷王楩曰承喻第五子阳宗王徽焟自知母子有罪擅出赴京意在捏词陷害良善等因具悉前者曾叔祖尝喻府中苏氏盗金银与子阳宗王追取未完苏氏自缢子以苏氏果私盗官物惧罪而死乃其自取理无可惜故未奉报近得湖广三司等官奏阳宗王乘一马从五人历宝庆至长沙欲讨脚力来京奏事已遣人赍书缘途挨查即令回府不许来京果有事令人具奏如彼到府曾叔祖宜推父母爱子之心以恩宽待不必穷其前过斯见厚德盖彼之母私取其物愧无所容已致身死地彼恸其母复追其财是穷迫无奈故不禀命私来伸诉亦情之不得已若再以法绳之彼何所容诚有伤于宽慈之道传曰为人父止于慈又曰父子不责善责善则离曾叔祖其审以自处必重义轻财庶全父子之恩副予亲亲之望
○辛卯遣工部尚书石璞祭司工之神以兴工修砌南沙等河故也
　　○命宁夏备御署都指挥佥事陈斌回狭西都司以斌老疾也
　　○驸马都尉沐昕母夫人颜氏卒遣官赐祭命有司营葬
　　○壬辰重阳节赐文武百官宴
　　○狭西宁夏卫石空寺剌麻高僧耳昔肃州卫吉祥寺剌麻星吉巴河州卫显清寺剌麻朵儿只藏卜等来朝贡马及佛像舍利赐宴并彩币表里等物有差
　　○癸巳宁王权奏本府蒙赐医士张时成马文祯病故亢霖年老时成男棨文祯男睿霖男得润俱晓脉药乞赐代役为便从之
　　○命完卜簇克林藏卜袭为集善禅师赐之诰命
　　○都察院左副都御史张琦卒琦字叔润山西盂县人以进士授交阯道监察御史按治南畿有能誉所司奏留三载始代还尝陈利便数事多见采用继升江西按察佥事正统辛酉升工部右侍郎逾年转左侍郎会朝廷有事  献陵琦往治为改副都御史以疾卒于官遣官赐祭命有司营葬
　　○甲午书复安化王秩炵曰前者宁夏送府中军人韩仲温来京命法司审实逮内使陈福等对理继得叔祖恳奏仲温奸诈实诬累福等且言仲温弟让素刁泼助兄为恶复命法司鞫问明白今将仲温让俱杖一百谪戍辽东边卫特宥福等罪令回府中仍旧使令此固小人无知妄为然亦有以召之盖府中军旗不满百人供给柴薪之类尚有不敷又令办纸做烟火之戏于事何益其召外议亦必有所嗟怨而然叔祖自今宜以礼自度以恩抚下庶不损令德亦免小人之议古人云不作无益害有益又云止谤莫如自修惟叔祖亮之
　　○江西建昌府新城县奏去冬今春疫气大作县民男女死者四千余人
　　○日生左右珥及生背气一道珥色黄赤背气青赤皆鲜明夜火星犯狗星
　　○丁酉追封故代世子逊煓为代王谥悼戾故世子妃胡氏为代悼戾王妃
　　○命山东故都指挥佥事王用子杰袭为指挥使
　　○戊戌宁王权薨王  太祖高皇帝第十六子母杨氏洪武十一年生二十四年册封之国大宁永乐元年迁江西南昌府至是薨享年七十有一讣闻  上辍视朝三日赐谥曰献遣官致祭命有司营葬王天性頴敏负气好奇绩学攻文老而不倦方之古贤王迨不多让所著有诗赋杂文及天运绍统录医卜修炼琴谱诸书又有博山炉古制瓦砚皆极精致云
　　○巡按福建监察御史张海奏本年八月十一日贼邓茂七等率众攻延平府臣与参议金敬等官登城谕以祸福内有衣红者突出言我等俱是良民苦被富民扰害有司官吏不与分理无所控诉不得已聚众为非乞奏闻朝廷倘蒙宽宥即当自散既而退去复来言我等家产破荡已尽乞免差役三年庶可生聚臣等许以奏闻即各舞蹈而去  上览奏谕兵部臣曰朕自即位以来惓惓以奉天安民为心累颁诏敕省刑赦罪轻徭薄赋凡可以宽恤民者无所不用其心又戒饬官吏非奉朝廷明文一夫不许滥役一毫不容擅科期在休息天下共享太平之福比者邓茂七等聚众为盗所司请发大军剿捕朕虽遣将调兵然犹虑其出于不得已必有激变之者屡遣御史赍敕揭榜丁宁抚谕庶保全之今茂七等果有悔祸之心躬于延平城下输情诉冤自求生路且乞蠲免徭役三年御史张海等以闻朕悉从之仍敕海等明正官吏激变之罪尔兵部可备朕言于榜以晓谕之俾其知国家以至仁育万民以大信布天下榜文至日不分罪犯轻重但能洗心改过即日退散者俱代其死仍免其徭役三年凡递年逋负悉免追徵官吏人等敢有违诏侵害之者治以重罪如榜文已到尚且首鼠两端或仍前结聚或逃匿山林必扑灭之不赦
　　○给已故武康伯徐祯庶长子勇岁支米三百石时勇幼未应袭爵故给米优养之也
